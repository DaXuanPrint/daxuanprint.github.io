<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="提要,原序,卷一,卷二,卷三,卷四,卷五,卷六,卷七,卷八,卷九,卷十,卷十一,卷十二,梅野集（楳埜集）全文在线阅读,梅野集（楳埜集）全文在线下载,大玄古籍书库">
<meta name="description" content="南宋徐元杰撰。12卷。凡杂文11卷,诗词1卷。其集宋诸书目不载。据其子直谅跋,集本25卷,景定二年(1261)直谅刊行。原本久不传。今本为清四库馆臣自《永乐大典》辑出,作12卷,《四库全书》著录。有《乾坤正气集》本,作11卷。所存虽仅十之五、六,然校之本传所列奏议条目,则尚得其大概。元杰曾从真德秀游,在朝以正直敢言著称,尝力劾史嵩之。其奏疏多关朝政,可补史传之阙。_梅野集（楳埜集）_全文在线阅读_梅野集（楳埜集）_全文在线下载_大玄古籍书库">
<title>梅野集（楳埜集）_徐元杰_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">梅野集（楳埜集）</span> <br/>
          作者： <span class="inputVal" id="bkauthor">徐元杰</span> <br/>
          朝代： <span class="inputVal" id="bkdate">宋代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">类书文集,诗文集,完结</span> <br/>
          字数： <span class="inputVal" id="bknum">[book_length]117698</span> <br/>
          说明： <span class="inputVal" id="bkdec">南宋徐元杰撰。12卷。凡杂文11卷,诗词1卷。其集宋诸书目不载。据其子直谅跋,集本25卷,景定二年(1261)直谅刊行。原本久不传。今本为清四库馆臣自《永乐大典》辑出,作12卷,《四库全书》著录。有《乾坤正气集》本,作11卷。所存虽仅十之五、六,然校之本传所列奏议条目,则尚得其大概。元杰曾从真德秀游,在朝以正直敢言著称,尝力劾史嵩之。其奏疏多关朝政,可补史传之阙。</span> <br/>
          封面： <span class="inputVal" id="bkimg">Z_18953.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]梅野集（楳埜集）
[book_author]徐元杰
[book_date]宋代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]类书文集,诗文集,完结
[book_length]117698
[book_dec]南宋徐元杰撰。12卷。凡杂文11卷,诗词1卷。其集宋诸书目不载。据其子直谅跋,集本25卷,景定二年(1261)直谅刊行。原本久不传。今本为清四库馆臣自《永乐大典》辑出,作12卷,《四库全书》著录。有《乾坤正气集》本,作11卷。所存虽仅十之五、六,然校之本传所列奏议条目,则尚得其大概。元杰曾从真德秀游,在朝以正直敢言著称,尝力劾史嵩之。其奏疏多关朝政,可补史传之阙。
[book_img]Z_18953.jpg


[book_title]提要
钦定四库全书　　　　　集部四
提要
楳埜集十二卷　　　　别集类三【宋】
【臣】等谨案楳埜集十二卷宋徐元杰撰元杰字仁伯信州上饶人绍定五年进士第一累官国子祭酒权中书舍人拜工部侍郎諡忠愍事蹟具宋史本传元杰侃直敢言不避权势当史嵩之起复元杰攻之甚力卒寝成命後元杰以暴疾卒人皆以为嵩之毒之台练及太学生徒俱为上疏讼寃诏置狱追勘迄不能白本传颇载其事而周密癸辛杂识所记尤详是集旧有赵汝腾序亦极言元杰死状不明为可悲且云憸壬任折狱之责盖指侍御史郑寀而言然据癸辛杂识宷实首为元杰讼寃特未能结正是狱而汝腾遽以奸回诋之当日朝端水火入主出奴沸羮蜩螗迄无定论即此一事而宋之纲维不立亦槩可见矣其集不载於宋史艺文志观其于直谅跋语乃景定二年直谅知兴化军时所刋本二十五卷世久失传今从永乐大典中采辑编次厘为杂文十一卷诗词一卷虽仅存十之五六而本传所列奏议条目具存尚可得其大槩其中如戊戌轮对劄子则为校书郎时所上甲辰上殿劄子则为左司郎官时所上其论济王之宜置後骄奢之宜戒抑敌国外患之宜以宗社为心皆惓惓纳忠辞旨恳到其白左揆论时事数书乃为杜范所延而作亦多关系国家大计言无不尽虽夙从陈文蔚真德秀游或不免过泥古义稍涉拘迂然不可谓之不轨于正也周密浩然斋雅谈记元杰母张氏能诗有不知帘外溶溶月上到梅花第几枝之句而元杰诗乃颇朴僿盖真氏文章正宗持论如是元杰笃守其师说云乾隆四十六年九月恭校上
总纂官【臣】纪昀【臣】陆锡熊【臣】孙士毅
总校官【臣】陆费墀

[book_title]原序
士君子有正主庇民之学不幸当其时之所难积诚所感既足以回事势於危疑壬锋深忌乃竟殒其身於非命汉之萧望之李固杜乔近日之楳埜是也望之以身扞恭显固乔以身扞梁冀楳埜以身扞权臣或误下廷尉死或同日以狱死或以非病死其死一也狱死者盖甚明而非病死者至今未得明其尤可悲也夫楳埜蚤从朱文公先生之门人陈君文蔚游又尝取正於真文忠公其学固已知标本而心事真切祸福利害有所不入又其所素长也故自其对大廷已纯正不杂而其後入告又皆忠实无隐学者称之淳佑甲辰适值权臣起复六馆之士譁然言於天子之廷天子疑焉公以二疏入对经幄明白恳到上当帝心自是靡言不听权臣夺起复而杜立斋相游克斋召矣当是时朝廷清明衆正来会公论为之大快臣知有忠子知有孝士大夫知有邪正上之向公意日甚而身遂危矣公年事未衰颐养无玷一旦遽罹于死中外震惊行道之人莫不愀然以疑庙堂部寺监百执事皆为之寝会辍食嗟夫孰不有死公之死亦异矣哉当时朝廷诏狱而憸壬身任折狱之责其事竟不得而明至今累年矣忠臣义士未尝一日不寃之追论往事至有为之泣下者近廷绅狂佞之夫忽唱异论谓公死实暍死且诬公以羽翼权臣曲学阿世而破千万载公议之是非其疏一出万口唾斥於公何伤而其人亡忌惮乃至於是重为世道叹也公之子直谅直方文学气节克肖厥父以公遗文来请序余读之尽卷其正大如望之其忠切如乔固而其殁又皆可闵故并论之淳佑已酉夏四月壬寅朔浚仪赵汝腾序

[book_title]卷一
钦定四库全书
楳埜集卷一　　　　　　宋　徐元杰　撰
经筵讲义
臣闻论语书成于有子曾子之门人故二子独得以子称其所载先圣与羣弟子之言至为不苟言者心之声也学问之道无他求其放心而已求於心者合下必自源头理会鲁论言出心字只有三处然句句字字无往而非求心臣尝日夜反覆求孔门所以问答之根据不但稍可以知圣人心法之传至於古帝王相传为学切要处亦因是可以推寻盖求道莫切於求心求心莫切於求仁仁为心之全德故曰仁人心也合而言之道也言道无越於鲁论故曰五经之管辖六艺之喉衿也伊川程颐尝曰读论语有读了全然无事者有读了後其中得一两句喜者有读了知好之者有读了後直有不知手之舞之足之蹈之者臣末学空踈不足进此敢谓百生庆幸滥员经筵蒙恩宣谕俾专说是书仰禆清燕臣感泣遭遇愿沥粗浅谓仿先儒之言发明求心之旨以助圣学端本行仁之万一庶几正心以正朝廷使百官万民四方远近莫不一於正人皆有士君子之行不徒以言语视论语臣不胜惓惓
臣闻先儒朱熹曰学而为书之首篇所记多务本之意乃入道之门积德之基学者之先务也臣按十六章之旨无非学者之事学者求为君子君子则求在我者也合首章与末章而观即其所谓人不知而不愠参诸患不知人之旨则学之贵於自知可以观圣门之气象矣臣闻政者正也所以正人之不正也人君以一心运量乎天下使惟吾政之所统则在乎主宰於中者一出於正而已故德者人之同得乎天虚灵不昧以具衆理而应万事尽已尽人必於至善乎止为政而先之以德则自然默感人心使皆不失其同然之善故能尊居皇极五位之中正一心以为万化之原此德常运此位常尊举天下莫不会归有极以近天子之光譬如天之北辰枢纽乎圆象之势居其所而不动列星之衆四面旋绕而向之观天见圣其象一也夫政曰为政固非有心於作为之谓亦非纎悉於事为之间也盖明明德以新民相率为至善之归因同然之衆理揆当然之万事自正心朝廷逹於百官万民四方远近莫敢不一於正此盖不动而化不言而信无为而成执要御详之机括也伊川程颐曰为政以德然後无为盖人主一心攻者甚衆惟於止而知其所止乃能因心感心行所无事一举措之正自有以致天下心悦而诚服不然鋭者失之轻而为之之迹露力愈劳而效愈寡怠者安於玩可以有为而遂诿於无为天下方於此而观政其所以运量主宰之道亦已踈矣何自而服天下昔者大舜无为而治恭已正南面家语以在位犹北辰称之今观虞书所载兢业万几而致谨於九官之命自敬敷五教而至於出纳五言无往而非政亦无往而非德常时犹精察於人心道心之分主乎道心之一而人心为之听命终之以允执厥中而不容易然则一道心之运乎中世道之枢纽系焉天下虽大将见如身之百体禀於一心矣故赵岐之注尽心亦曰心者身之北辰为人上者可不兢兢而存省之哉
臣闻政者法制禁令之谓刑者所以诛奸慝而威暴乱也故引导而先之以政齐一而限之以刑民知所畏避而不至自罹於谴呵之域是则政刑乃为治之具固不可一日弛然治之大本有不止是苟恃其具而不探其本则无以格民心善民俗徒有苟免刑罚之意而未必有愧耻改过之心盖虽不敢为恶而为恶之心实未尝忘也故圣人之论政刑而曰民免而无耻继言德礼动民之效乃至於有耻而且格诚谓羞恶之心人皆有之世盖有不畏刀锯斧钺而凛凛乎清议之畏者本然之善何可诬也人主之治天下使民有惧心不若使民有愧心驱之而後从不若化之而不忍犯盖德着於躬行践履所以率先乎民者也礼者皆天秩之自然分之所由定国之所与立者也格之为言至也所以使民日迁善远罪而不知为之者夫人主端本於深宫隐微之间表正於四方远近之衆即大学所谓明明德於天下必先之以治国齐家本之以修身正心其道则愈反而愈约故推之化天下自有愈用愈博者存斯民岂有不知所观感而兴起者然其俗化有浅深厚薄之不一者又必有礼以齐之则民耻於不善而有以至乎善是岂屑屑政刑所能感动如此哉晦庵朱熹曰政者为治之具刑者辅治之法德礼则所以出治之本而德又礼之本也臣谓世降俗末政弊於琐碎刑困於苛虐既不足以语古之政刑至於修身谨行之谓德苟不知终始惟一时乃日新则未免诱於外而动於内纵欲有时而败度礼之为礼始荡然矣孝经曰安上治民莫善於礼礼敬而已矣是彻上下惟一敬也又言君臣父子兄弟之间因敬而得感悦之要道然则君臣上下不徒恃政刑以为道齐之具而必交修其德以为政刑之本者其可一日不知礼哉
臣闻伊川程颐曰孔子生而知之也言亦由学而至所以勉进後人也又曰孔子自言进德之序如此圣人未必然但为学者立教法使之盈科而後进成章而後逹耳臣尝以是推之士希贤贤希圣圣希天学之贵乎不已也自圣人生知而言之则由志学而至从心所欲皆行健无息之天自圣人亦由学而至言之则曰志于学曰不踰矩皆自强不息所以希乎天也圣人之言工夫积累其序如此诚欲勉进後人由自强不息而至於行健无息古者自十五岁入大学合下立志必自源头理会直将透彻到底故志在此则念念在此为之而不厌积十五年之功遂能真见乎道而卓然自立利害得丧无所动摇而所守者益固歛之则立已散之则立人又十五年而至乎事物之理莫不洞然乎其中於理无所疑惑则於应事接物复何所疑惑哉又十年而遂极於天命之能知盖其穷理尽性而至於命故知事物之所当然者万物之各具一太极也事物之所以当然之故者万物之统体一太极也又十年而耳顺事物之理融会於心声入心通无所违逆知之之至不思而得声为律而身为度至於七十而从心所欲不踰矩矩者法度之器所以为方也圣人德盛仁熟随心所发动合乎法度之自然是其安行自得不勉而中泛应而曲当旁行而不流以此知圣人之心纯乎天理矣大抵常人放心而踰矩贤者存心而不敢踰矩圣则心存而自不踰矩何则常人之欲私欲也贤者之欲自可欲之善而充之故曰天行健君子以自强不息吁知此则知作圣工夫不可有一息之间断也
臣闻孟懿子仲孙氏名何忌鲁三家之僭礼者也一旦能以孝为问圣人不直指其僭以为不孝而但婉其辞曰无违意其因此发问举一隅而三隅反也惜乎不能问而遂已圣人惧其以从亲之令为孝故因樊迟执御之顷举所以告懿子者告之迟孔子之高弟果能扣请其所谓无违之旨圣人遂语之以生事葬祭之各以其礼盖人子爱亲心虽无穷分则有限苟得为而不为是人而不仁甚矣至於不当为而为之又所以?其亲於不义夫子此言盖为三家僭礼者发而语意浑然彻上彻下皆通行也
臣闻父母爱子其所忧者惟疾病之为切则凡为人子者能以父母之心为心所以自爱其身而不使上贻父母之忧当何如其敬谨耶武伯盖未必能谨其身故夫子告之以此
臣闻养父母之道与养犬马自是不可以并言然为人子者徒能为口体之养而不本乎中心之敬毫厘之差霄壤以异故夫子断断然正之曰至於犬马皆能有养极言不能敬亲之罪皆与养犬马者无所分别矣子游之在圣门未必有後世不敬之失然或爱踰於敬亦将流於不孝之域而不自知也故以此警之
臣闻色难谓事亲之际惟色为难祭义曰孝子之有深爱者必有和气有和气者必有愉色有愉色者必有婉容严威俨恪非所以事亲也故必爱深而後气和气和而後色愉色愉而後容婉不然容色之间岂能强致其愉婉哉此色之所以为难也至若有家事而子代其父弟代其兄有酒食而子奉其父弟奉其兄乃职分之所当为事之所易能稍知义理者皆能为之故未足以为孝或者服劳奉养子夏所已能如所言事父母能竭其力是也愉色婉容子夏所未至故夫子又以此警之伊川程颐曰告懿子者告衆人者也告武伯者以其人多可忧之事子游能养而或失於敬子夏能直义而或少温润之色各因其才之高下与其所失而告之故不同也然则欲求尽孝者要必合四章而并观反吾身而密察圣人之所以告四子者斯能备其道於一身否则或亏其一皆不得谓之孝矣
臣闻四科以德行为先言语则次之顔渊之德行则又超出乎圣门高流之上也夫子独称其好学岂非所学在德行深知笃好自得於心胷之间而脱然於口耳之累故夫子谓吾与囬言终日而称之以不违如愚盖取其不言而信存乎德行默而识之如愚人也夫德行贵乎不言而自得宜矣及观顔子问仁之目夫子告之以克已复礼天下归仁则必请问其目既告之以勿非之四又必曰请事斯语圣人之发言也如机顔子之受命也如响初未尝见其如愚也盖不违如愚人时顔子之用功已深其闻夫子之言默契於心有听受而无问难如万物逢春一蒙雨露之润生意不容遏故夫子於燕私独处之际而察之动静语默而察之皆足以发明乎斯道然後知其非果然也然终日与言所言者何亦足以发所发者何在鲁论无可考者今观顔子喟然之叹其曰夫子循循然善诱人博我以文约我以礼博文者致知格物之学约礼者克已复礼之仁也则子与回言者大略可知矣夫子之称顔渊曰回也择乎中庸得一善则拳拳服膺而弗失则回之足以发者亦可想见矣故曰回也非助我者也於吾言无所不说又曰语之而不惰者其回也与学顔子之学者可不於此而观之臣闻礼云五官之长曰伯是职方其摈於天子也曰天子之吏天子同姓谓之伯父异姓谓之伯舅自称於诸侯曰天子之老於外曰公於其国曰君九州之长入天子之国曰牧天子同姓谓之叔父异姓谓之叔舅於外曰侯於其国曰君其在东夷北狄西戎南蛮虽大曰子於内自称曰不谷於外自称曰王老庶方小侯入天子之国曰某人於外曰子自称曰孤此官制尊卑远近内外降杀之称也周礼九命作伯故五官之长所以曰伯谓以三公为之也是或为职方氏者主东西方之伯也乃得辄见於天子故摈者传命则曰吏示有分也以姓同异曰伯父伯舅盖其亲亲之辞其自称於诸侯则曰天子之老於外曰公於其国曰君皆言尊也下是则有等第焉故九州之长次之而曰牧所称皆降杀焉其处九州之外长於东西南北之四海虽大国不过曰子而而已其於内自称曰不谷盖谦辞也於外自称曰王老则又重其称以威远也又次而至于庶方小侯盖戎蛮子男之君尔其入於天子之国则无爵可称惟於外曰子自称曰孤而已孤者独行无与之称亦谦辞也臣闻之礼云天子不言出诸侯不生名君子不亲恶诸侯失地名灭同姓名春秋书法褒善贬恶惟一字尔如书出书名皆云恶也天子以天下为家凡出则言廵守若言出则为恶矣诸侯为国之君生则称爵若称名则亦恶矣君子之於书法惟不亲蔽其恶皆显书之故诸侯战败而失其国与夫或灭同姓之国皆书名以罪之着其恶也
臣闻礼云为人臣之礼不显谏三谏而不听则逃之子之事亲也三谏而不听则号泣而随之君有疾饮药臣先尝之亲有疾饮药子先尝之医不三世不服其药臣子之事君亲也不容有一毫之躁心事父母几谏则事君亦不当显谏惟委曲讽告三谏不听而後逃者盖至是不为苟容乃合礼也若事亲则虽三谏不听又必号泣随之小杖则受大杖则走盖事亲无可逃之礼君亲有疾药皆先尝又必择世医而後服其药者盖一不审择轻付庸医之手则为不忠与不孝矣
臣闻礼云拟人必於其伦儗比也伦类也凡于君父之前所称其人必比其类所以为敬苟以愚比贤以贵比贱则为不敬矣
臣闻礼云问天子之年对曰闻之始服衣若干尺矣问国君之年长曰能从宗庙社稷之事矣幼曰未能从宗庙社稷之事也问大夫之子长曰能御矣幼曰未能御也问士之子长曰能典谒矣幼曰未能典谒也问庶人之子长曰能负薪矣幼曰未能负薪也天子有天下诸侯有国皆君也君之新立年未知远域及邻国聘使之来必问其年之大小然臣下不敢轻答以天子至尊不当言长幼又不当言长短只答言但闻其服衣若干尺盖以衣长短言之则其长幼可知又言闻而不直言见表其尊也至於诸侯则可以长幼言长则言能从宗庙社稷之祀事幼则直言其未能下是则大夫以至庶人觌面相与可知长幼惟问其子御犹主也主家事谒告请也谓能摈赞宾客之告请也负薪则庶人贱者之役少仪云问士之子长幼长则能耕幼则能负薪与此相类
进讲日记
四月初五日进讲
晩讲读论语发明学问之道求放心须自源头理会圣语曰心为万事之源读鲁论分明指出心字只有三处上曰三处如何奏云第一处夫子七十而从心所欲不踰矩此是圣人之心第二处回也其心三月不违仁此是贤者之心第三处饱食终日无所用心难矣哉此是愚不肖之心盖无所用心则放僻邪侈无不为矣心无所用反不若博奕猥?之事圣人戒之深矣上曰正是心不可无所用读学而一章讫奏云臣自幼亲炙师友尝闻学有得于心故说此是道与心一朋来讲习有丽泽之益所谓以善及人故乐此是已与人一若夫人不知而不愠则此心与天一学至于此乃成德之功也上曰道与心一已与人一意思极矣茶後上曰夜来得雨济事否奏曰虽滂沛未甚沾足然此雨是圣心仁敬中来更愿陛下恐惧修省为感召天和之本庶几雨阳时若上曰此极是
四月十二日进讲
晩讲後赐茶圣语问民间蚕茧出盎农麦登场矣今年蚕麦与去年如何奏云今年蚕中熟麦却差胜又奏云圣问及此即邠风七月勤王业之气象臣愿陛下动息充厚此意常以君子所其无逸为心念稼穑之艰难上又问此数日又阙雨农事不知如何奏云今正是挿田时在在仰雨臣前日奏乞陛下恐惧修省以为格天之本臣愿陛下积诚于宫庭密勿露祷陛下心与天一何难感动上曰岁得一稔公私俱寛奏云圣语及此宗社之福生灵之幸上曰卿前时奏齐高帝谓治天下当使黄金与土同价此说甚救时朕看东坡诸人说此意固好但非人情奏云此是感叹崇末奢侈之故而过为之言臣尝谓黄金虽贵可有可无至于桑麻谷粟则一日不可无刘陶曰民可百年无货不可一朝有饥况人主一有轻视金宝之意则臣下次第傚法黄金以无用而价自贱矣盖抑末崇本则可以纾艰难多故之日非谓黄金必欲与土同价上曰极是上又问日来楮愈轻无策可救奏云臣昨奏不在秤提而在公家尝收用之谓如州县官物半钱去处使之以楮折纳照民间实价出入惟一无有不行臣昨待罪南劒知郡计在鬻盐臣必欲以楮买盐一日之间楮价亦稍增长一郡尚尔况朝廷行之此在陛下与大臣商略且如住造官会此是知本之定论然须严伪造之禁上曰伪造之禁不严则真伪莫辨其直愈损奏云臣意正谓此上曰内地钱絶少如何奏云正缘人间不肯放楮故楮无所归而钱日以匿况乎鉟销漏泄禁亦甚弛冶司岁造不多而销毁不知其几上曰岁造十六万尔鉟销漏泄之禁诚当严上又问盐价如何奏云前一二年盐价顿增今渐损直此固朝廷措置之得宜继今须示商贾以信庶几盐法不弊上曰是上又问物价闻甚贵如何奏云此亦因向来秤提强欲楮价增长物价因之以长未几楮价损而物价不损矣上又曰日来米价此间与外地如何奏云比年多中熟米直稍亷最喜京畿米直视外地尤亷上又问州县间年来税赋难催如何奏云东南民力竭矣州县版籍不明多起於州县贪虐乐於去其籍以预借而行其私今有借至淳佑六年以後者况又笞挞以肆惨此非民间难催之过官不得其人之过尔臣愿陛下与大臣商略谨择监司郡守严按察贪令之典激浊扬清以示劝戒庶几贤否有别生民稍可吐气上曰经界可行否奏云此非一手一足之力上要朝廷主盟次要监司郡守推行下则县令与僚佐身亲履亩日夜究心又得乡井士民协力为之庶几积日可成上曰近闻霅川何处行之奏云臣居信州有永丰县亦行之上曰令为谁奏云何克忠上问莫扰否奏云才扰莫不成上曰今有成效否奏云已讫事但豪强多不乐至今犹敢沮挠上曰复古自是难奏云近日南劒守臣黄自然陈便宜事状内一项请修正砧基簿此却简要易行省得履亩无变更走弄上曰履亩如何变更奏云谓如每乡都经量後难得税钱恰恰如数或多或欠必须改正才改正便奸弊此其所以难成臣谓砧基修正不过挨寻字号实为易行愿陛下与二三大臣熟究之上曰税赋如和买就产而敷如何奏云此是起于军兴不得已之故向来军兴以前犹给绢直所以绍兴岁买十余万匹王十朋民事堂赋作于军兴之後谓和买数十万匹曾无一钱之价臣闻台臣奏请以会稽为毓圣之地乞稍减免和买以优济下户如汉高祖於丰沛赐民以为汤沐邑上曰去年曾已优减上又问会稽何故数多如此奏云当年敷买给钱绢直稍贱为郡者多认买数意在扰民若永嘉守於是之时豫为後日虑略不肯承认买数是以至今无和买上曰每事不可不为後虑奏云往事不必论今会稽千龄啓圣所当寛民者特出圣恩乞与大臣参酌行之上首肯言讫奏云陛下念念在民如此臣获侍清光仰承圣问又觉感涕臣愿陛下动息以民为念以节用爱人为心出入起居无往不敬充此一念尧舜之治可匹休矣
十一日进讲
晩讲上问一向雨少连日得雨沾足否奏云江之东西闻甚多雨今近甸雨未沾足却喜间日得雨亦颇济事陛下尊为天子心与天通外间传诵宫庭露祷应验如此臣更愿日加恐惧修省以迎天和则雨阳可时岁稔可卜社稷生灵之幸上曰外道诸郡多得雨闻淮间亦得雨敌人亦渐退果否奏云近闻淮甸得雨敌人以是欲避但继今明诏边臣严饰备御防其叵测上曰须严备御上问近日罢官场市物如何奏云向来物价腾踊置场以平之不为无补今罢之亦使民不倦之意上曰只要民便上问比来米价与外方如何奏云此间升斗寛余实则价亷于外郡上又问此间楮价与外方如何奏云外方旧楮率是六十左右价今若只据此听民自低昂固亦无虑但恐邦费方殷则不可不熟议所以重楮上曰如何奏云不必言秤提只是公家二税常常收用会子出纳一体而行如此则楮以用而重其取信当自公府始上曰是上又问近来监司郡守得人否奏云近来所谓风采亷靖间不乏人然比年积习姑息鲜有按发贪暴所以上有仁心仁闻而民未必尽被其泽上曰是如此上问黄壮猷奏云臣顷待罪越幕黄壮猷为帅见其寛和简靖得帅守之体所至皆与民宜且不求赫赫之声良吏也上曰是上问史岩之奏减和买济事否奏云东浙困於和买之难供故越民之瘠久矣若岁岁蠲减足以苏救中下之户况越之气数千载一遇挺生圣人常宜有以优渥之闻近日台臣奏请优减和买此事宜留圣心常轸宵旰之怀多方与大臣参酌密图利之使经久可行不胜越民之幸上又问黄放白催所在州县尚如此奏云此其欺诞成风诚如圣训然其责在监司郡守况祖宗自有已成之法监司察郡守郡守察县令不用命者必罚无赦其有声绩者必旌别之如此则迩日陛下责实之政行矣上曰极是中间读通监至桓温苏峻等处上忽叹曰此曹无忌惮敢相习为逆如此奏云陛下亦知其致此乎上曰何如奏云只是失在于不防其渐坤卦履霜坚氷至之谓也上曰每事不可不防其渐是是奏曰圣意有觉常宜防之上曰是是是
七月十三日进讲
晩讲进读通监纲目至苻秦建元九年彗星见占者以为燕当灭秦之证阳平公融等请诛鲜卑而坚以修德胜灾言之奏云苻坚好天资司马光取其不杀慕容垂然初心不固幸垂之归至宦者之谏则是坚前乎修德之言徒空言尔有空言而无实德天变不悟人言不恤卒之德不修而数莫逭苻秦之亡谁之咎哉上曰其要在修实德讲毕宣赐茶上曰得雨济物否奏云人苦藴隆物正枯槁忽得此雨田野间甚济事人皆云此雨是陛下圣心中来上曰朕甚闵雨奏云陛下有志于民如此外间皆知陛下宫庭露祷之验臣不揆狂愚於圣敬当充处欲犯天威而言之上曰如何试言之无害奏云陛下宫庭之敬无不感动至施行少差处民听便惑天和便伤所以今年屡亢阳屡烦精祷以此见一念敬肆天每临之臣前日常进故事取仁祖皇佑二年诏以禁内降为请不审曾彻天视否上曰朕见了此意甚好但内间有例则行无例则不行奏云此例可行若不可行则仁祖何为专降诏陛下天资学力可为仁祖惟在取法尔上曰当法仁祖奏云须是真实取法上曰善奏云臣常读易天之所助者顺人之所助者信盖凡事顺理皆是靠实天且不违人乌得而不孚上曰凡事当顺理今後内降令大臣缴奏奏云愿陛下常常记省玉音足以慰仁祖在天之灵陛下此时此心足与天通况积忱祈祷天未尝不应正缘是天之子通天最易他人如何便能通凡二帝三皇所已行皆顺理者也後世乱亡之鍳皆逆理者也臣愿陛下精察逆顺之间法帝王之所行必崇俭去奢必居敬胜怠必持重矫轻常兢业忧勤以持此心如事变狎至之时实不外乎圣心纯忱之运上曰诚敬处是有感召奏云陛下既於此常得力惟日持此之敬务修实德上曰善敬当行之又奏云洪范曰肃时雨若肃与敬若不同然敬主心而言肃主貌而言惟整齐严肃于外可以保卫持养于内继自今一笑颦举动之必肃以至于宫庭隐微无往而不肃如此则人心信而天意顺自然时和岁丰今日时事虽多可忧然每於筑底处常有一綫生意正以陛下有可为之资又有为善之心要必以肃敬夹持则内外交养之道得矣上曰外肃则内敬内外夹持诚如此奏云陛下之言及此非圣学得力而何惟愿陛下常谨念头勿令寛纵则无不敬矣臣何人叨陛下科第过分自唱名以至今惴惴恐惧不敢放寛念虑臣监今习俗刻苦自持不饮酒不置婢不为世俗货利之私正恐志念纷杂无以报陛下恩德臣幸侍清光得吐愚悃死亦荣矣臣当此亢阳日日蔬饭祝天默祷以赞陛下闵雨之敬他日当致身以报陛下惟陛下体臣之愚忠而充圣心之真敬宗社幸甚上曰甚善甚善
甲辰九月十六日进讲
晩讲读通监纲目至谢安兴宫室之役王彪之劝以时方多故不当穷奢极侈奏以为自古之时君臣上下皆当以土木之役为戒盖惟痛加节俭则可以少纾国力当时谢安能受彪之之言终其身不敢兴役晋之君臣皆能受谏亦可为法上曰是讲毕赐茶上问边境莫少动否奏云臣不知其如何闻朝廷见措置备御陛下宜常告戒将帅严备要害上曰当如此上问史嵩之起复如何奏云陛下以为如何上曰从权尔奏曰此命出于陛下之心乎出于大臣之心乎上曰出于朕意朕以国家多事用祖宗典故起之三学上书卿曾见否奏云闻有此书尚未之见上曰人言太甚奏云此谓草茅敢言天下事然而端忧居家礼之常也狥国赴急礼之变也礼须要度宜只缘陛下出命太早所以啓人之疑惟在陛下优容之陆贽曰谏者多彰我之能好谏者直表我之能容陛下容度天寛想不待臣有言上曰朕自当优容之但边事亦罕有熟者史嵩之久在边间是以起复奏云陛下闵时多艰眷倚如此但爱人以德亦须相时缓急为命之迟速使人知嵩之之所以起复者非出于嵩之之心是必陛下自尽陛下之礼大臣自尽大臣之礼今亿兆万姓生灵之命全在陛下之手要当真重谨审观时察理勿抑人言静以处之上曰极是奏云臣何人滥员经筵日侍清光惭无补报然间有当殚竭愚虑可以禆益圣德者未尝不恳恳切切以告陛下上曰凡事正赖规益奏云今时事多艰要培植人材蒐举遗逸以备中外缓急之用审定国本在蚤谕教以系社稷生灵之命继此须与近臣商量以此二事为急务然必清明此心动息以对越为事所谓一陟一降在帝左右早夜兢兢祈天永命上曰当祈天永命奏云臣书生狂瞽每因圣问不觉僭躐惟陛下矜赦上曰卿此意甚善甚善
十月内进讲
晩讲赐茶後上曰近日雷发非时朕甚忧之奏云都人皆言陛下宫庭闻雷声之时焚香露祷欲以销变莫不举手加额以为陛下敬谨天戒如此闻有诏许臣僚言事访求阙失甚至臣于此窃谓凡人事之所当修者汲汲修饰以实应天可也上曰最是连日雷声甚厉亦甚罕见极是可忧不知何以消变奏云臣累日怀忧思所以告陛下而莫得其说因以时事而参之易陛下以乾健九五之君不可无坤顺六二大臣之助乾者天也雷者天之命令也坤者地也十月为坤十一月为复雷在地中复之前也上曰冬至阳生则为复奏云今阳发於未复之先何也盖自陛下颁起复大臣之命士论纷纷所以上干天和以人臣之告陛下者未足故天从而谴告之也上曰昨来所以出命者谓可以安人心今乃如此奏云正缘是人心天理不可冺灭陛下谓此可以安人心则失之矣口奏云云上曰诚失矣今边头又颇急天戒又如此奈何奏云谋于前者不可悔应于後者犹可为边患不足深虑纲常不立则是吾国先自败矣臣愿陛下观天之意玩易之几自上而下莫不兢兢业业为一日二日万几之虑盖几者动之微不可不自微而谨之上曰凡事不可不谨其微奏云圣意既知如此继今虽微必敬于区处国事处须潜意静虑审订而後出命或区处微有过差则不远而复当于念虑谋为之间紧救其过不待形之事为徒致人言纷纷其势将至于频复而无救而况于迷复而不知悔人言何以塞天和何以致此又几微之所当谨者自今无忽可也上首肯曰是是上曰边报亦颇亟卿闻之否奏云日来亦闻说有警报上曰今又值天变殊可为忧奏云天以非时之雷警告陛下者是仁爱之真心欲吾国之君臣上下痛自刻厉交修人事以答其戒而敌国外患自古惟虑其无尔适来臣於讲筵读苻秦倾国之师欲以图晋而秦之朝野皆言晋不可伐阳平公融亦谏曰国之存亡系贤人之用舍晋有谢宣桓冲辈何为伐之坚不能听而自取灭亡故臣以为不必深虑者此其鍳也所可虑者吾国之人事当修未能极痛切交修之诚则无以悦人心而解天意外患乘衅而滋尔上曰今边事既急天变如此直是可虑奏云诚如圣谕然圣人观天时以尽人事生意盖未尝息也十月为坤天地闭塞而成冬然物无终剥之理阳有复生之渐今雷动於未复之先既以验命令轻出之证然为之计正当玩复之义上下讲求克己复礼之复相与克去已私复还天理挽回世道求所以致泰上曰何以致泰奏云惟愿陛下深思克已私复天理之义日与二三大臣玩易之泰诚心必开公道必布君子必进小人必退以包荒之量容物以冯河之勇革弊以不遐遗之气象号召天下之贤俊培养萃聚于本朝以为内治强盛尊安之道又必消亡其所谓朋比之私主于得尚于中行相与纳举世於皇极大中之道而後已陛下诚恳切有意於此二三大臣诚刻厉赞助於此则天地之一泰特在陛下与二三大臣之心而已上曰卿之言甚善奏云臣拳拳忧爱日夜念此幸因圣问不觉言多惟陛下矜赦上曰不妨正要卿说
十二月十八日进讲
晩讲读艺祖乾德三年诏及第进士不得呼知举为师门恩门及自称曰门生因奏云此艺祖正人心救习俗之大者也上曰人心不正莫甚于今日只缘知有私恩而已奏云今陛下作新有诏士大夫当知革心易行然艺祖此诏不可不申明使士大夫知之读毕赐茶上曰雪後喜晴天气亦正外间士论如何奏云陛下念念在于察天时审士论可谓善用圣心矣臣观前此廷麻宣布之日瑞雪朝飞祥曦旋吐天日为之开明一冬无此好晴所以都人懽悦穷阎僻巷莫不以手加额三学之士酌酒相庆以为政瑟方调贤路肆辟天意顺而人心悦继此惟望陛下以身率臣隣儆戒无虞如书所谓罔失法度罔淫罔游以至无怠无荒庶能坐格来享来王之效特在动息儆戒充此察天时审士论之念尔上首肯曰儆戒无虞之说是又奏云一二年来外间士论多谓丙午丁未阳九之会近在目前此尤当致谨于天人相与之际思所以潜消未形之变其要只在坚定圣志谨养天和念念以祈天永命为事上曰当修人事以应天所谓应天以实不以文也奏云圣语及此实宗社生灵之福然人事有本末先後终始之的欲修实德以应天者不可不於致知力行上理会上曰学问莫切於致知力行奏云大学格物首于意心身上用力而後足以立的於国家天下故又终之以好仁恶不仁而严於小人之使为国家菑害并至之戒此古今治乱之明验盖以国家天下之治固端本于修身苟于知人或有不明则末流之弊反害於其本矣今陛下讲明圣学即明明德之事所以作新万化非新民之事乎上曰是奏云然明德新民皆当止於至善此是於源头理会惟在陛下兢兢业业夙夜讲求尽其所谓致知力行之实可也上又曰自今力行好事朕不敢不勉凡於致知精密处卿辈其勿惮规益奏云末学空踈不足以仰禆天地之造容臣退而举大学之说以奏上曰甚好【十一月有一讲口奏上始决於言下且喜而称郑清之赵与权又问相臣才德之辩至二十八日又问才德始为之极力奏陈圣意觉愈坚】
十二月二十一日进讲
晚讲赐茶毕奏事读至可虑亦今日也因口奏云作新圣化实是讲学中来即大学之新民始于明明德然皆不可不知至善之所止所谓定静安三字所以镇压万事之纷纭又加以虑之一字犹见古圣于源头理会敬谨如此故其效验极於虑而後得兹实今日图治之要枢上曰每事当谨於措虑卿举大学以言甚切於事理读至失位之士料其寡谋而鲜成上曰论语云必也临事而惧好谋而成者也奏云臣之愚僭正欲陛下定静安虑庶乎临事好谋而不苟於用心矣臣益愿陛下兢业忧勤惟以报答天地祖宗为心庶乎二三大臣而下必能更相告戒以报答陛下为心上曰为治当以忧勤为务奏云昔文武天保采薇治内外之诗惟曰始於忧勤继以终於逸乐以臣考文武逸乐之事初无所载但见其视民如伤夙夜祗惧而已盖当时念念忧勤内外顺治自无可忧之事故知无忧即所为逸乐也臣蝼蚁之微每於日用动息之间以心醴之不敢故寛念虑庶或寡过一有寛纵过失随之如不胜其忧今陛下如以忧勤为心臣愿圣心每於宫庭中密加体认宁无逸乐少纵之余试思其气象果为何若或于国事婴拂圣心至于夜枕不遑宁之余日复一日思此气象必是清明在躬此陛下之所自知而自喻者臣愚不肖生长贫贱叨陛下恩数太过念念知自刻厉不敢忘饥寒之时故臣愿陛下忧勤克艰儆戒罔逸毋忘如虞舜侧微之时陛下果持此志日谨一日天下向治灾异潜消内外无患只此便是报答天地祖宗大学所谓於戏前王不忘而美其盛德至善之在民也上曰卿引大学为奏篇甚有意味自当体而行之读至任贤使能泰道拔茅处上曰收召诸臣外间有何说又曰杜范有来期否奏云莫不以为今日有泰道茅茹之渐然其间容有人望所属尚未招徕上曰何人奏云臣前此曾乞收召耆艾之士如李韶诸臣想入睿思况诸臣久在远外夙有畎亩不忘之忠凡有闻君命者自宜踊跃就道但杜范居天台游侣寓苕霅去天甚近而犹未轻出恐远方之士迟疑而沮谓宜隆以趣召之礼实四方人心幸愿之至上首肯读贴黄用人置籍纪姓名书其功过上曰近日亦令置簿矣庶有稽考奏云用人常视其所举如举主贤则必引其类此犹不可不考至或按刺却有公是非须令二三大臣而下参酌书之上曰此是综核名实之要奏云诚如圣训读第一贴黄上曰此尤有补於人心风俗之大者朕皆当付外施行奏云臣狂僭误蒙俞奨容臣下殿谢恩
十二月二十三日进讲
晚讲赐茶毕上问边头无他警否奏云臣颇闻人言今岁未有警急之报况陛下已戒饬将帅严固备御以防叵测此其责全在边臣惟时谨饬之幸甚上曰是上又问外间士论有何说奏云但见士论惊喜陛下一朝而易四台谏恰在百僚行香艺祖殿之时皆曰陛下英明即艺祖之复见也上曰缘此曹积欺之深奏云四人者人品善恶若不同惟陛下能察其欺而警厉一番自此人皆知有陛下上曰此曹不知有朕奏云只缘是患失之心重臣昨奏疏已僭及之首乞陛下爱惜民彛为嵩之爱惜名节不知臣者反以臣为非今嵩之奏敌人退遁则成就其终丧之礼可以为圣代纲常之庆上曰昨卿所奏皆是朕亦深知卿之忠奏云臣狂瞽愚虑早夜感念陛下恩德虽糜殒以报陛下乃臣之职分当然臣每钦叹陛下有可为之资外间传说陛下自嵩之以忧去後却甘攻苦不喜饮酒蚤夜以国家事上关圣心上曰国家事直是关心奏云陛下充此圣心坚苦刻厉力行好事理国靖边常以怠忽为戒【此处更有口奏云云上首肯】一二年将有太平之望如此则虽近於丙午丁未阳九之会将见以力行好事消压于无形之中全在陛下大有为而已尚何外患之足虑【又口奏云云上亦首肯】上曰此事又全要卿等规益奏云臣无能规益惟幸陛下悔悟起复之命此亦不远而复之机也由此域而克己私复天理由复之德以开泰之道进君子退小人号召天下之贤使茅茹彚征聚于本朝以尊强中国之势可也今人情每皇皇然望於陛下者无不曰中书事权未有所归人主职论相如臣昨来所奏乞参酌内外执政之贤岂无简在圣心者所宜速颁爰立之命使远人驩传中国已相司马自然相戒不敢开边臣尝观端平初年亦是兴治之良机惜乎失在於开边令在陛下以边患为虑今日边备当为可久之计上曰为今之计何先奏云适来讲艺祖安制三边兵皆统於密院其要须增重枢庭之选莫若举任边阃有声望之重臣为缓急之倚仗其次莫急於布诏谆勤恳恻开谕将帅士卒与义勇土豪之心欠缺者补之怨望者慰之流离者招之一意务在于靖边谨固封守如汉之御边驱之出塞使勿犯吾境岁岁以此定功赏庶有以感动兵民之心保境安边之良策也上首肯

[book_title]卷二
钦定四库全书
楳埜集卷二　　　　　　宋　徐元杰　撰
进讲日记
乙巳正月二十四日进讲
晚讲赐茶後上曰连日以来气候方正奏云天时实与人事相表里庚戌之雷颇觉震厉自陛下惕然知惧避殿减膳诏求直言修德应天随有感应是以望月当蚀云隐不见与不蚀同此一验也时当孟享连日隂雨闻玉音有曰尊祖重事也虽雨亦当出癸丑车驾出豁然清明都人大悦次日又雨此非再验乎以此见天人相与如此其近上曰天人相与之际甚可验也奏云圣意知其验之真的足以见陛下为天之子心与天通所谓动静陟降皆当在帝左右凡一举动凡一施行凡一进退人才之际皆当上体天心上曰是又曰近日除授如何奏云合人望者固多然亦间有不满人意者臣以时考之便觉天象隂晦臣愿陛下继今以往须以天之心为心只是至公无私然却要与大臣参订公论不可信左右之言孟子所谓国人皆曰可然後察之而不以左右曰可诸大夫曰可而遽轻信盖自洪范观之七稽疑一畴先谋之於心而後考之卜筮参之卿士又必合庶民之从而後谓之大同此今日所当深察者盖圣化方新每事不可不副人望才拂人望便拂天心臣每奏丙丁阳九之会近在目前此君臣上下极力交修人事以应天戒庶几销变於未形上曰是当於未形图之又奏云今日先务只是修已任人是第一事不可苟也上曰人已要交修实德奏云就此而论先修已之实德则可感人上曰此全在卿等规益又奏云臣愚不肖不足以仰禆圣德但日夜切心凡於正主庇民处不敢不极思而言臣有十二字为陛下献上曰如何奏云咨访广识认真发用审把握定上应声曰咨访广识认真发用审把握定诵一二遍又奏此即中庸博学审问慎思明辨笃行之大意上曰是又奏中庸所谓惟天下至圣为能聪明睿知足以有临此是言人主天资之圣至於下四句即是学力所充不过仁义礼智四字而已上曰如何奏云寛裕温柔是仁上曰寛裕温柔足以有容是仁奏云发强刚毅是义上曰发强刚毅足以有执是义又奏云下二句是礼智上曰齐庄中正文理密察是礼智奏云圣学讲明已熟然四端不言信信是有诸已今此四句皆言足以有三字上曰有诸已之谓信奏云圣学高明识认已真自今须广咨访每事要识认真随所发用不可不审庶无悔吝不招外侮然又要常体至公无私之道把握教定上曰极是极是
月日进讲
讲君子不重则不威章讲讫奏云此虽圣人为学者而言然於人主之学亦当重於举措随事矫枉庶几主威不?圣学知止而有定尤必忠信务实取直谅多闻之益使动必谏正其过庶乎知过则勿惮改矣
月日进讲
讲慎终追远章毕奏云在人主则为继志述事之孝近闻玉音俞讲臣之请将追配寜考於明堂此其事也上曰所当追配奏云臣因是兴念成就君德责成讲筵敢忌狂僭敬诵寜考三十年中外寜谧之治乞赐取法充广而力行之上曰如何奏云寜考有敬仁勤俭四德终始如一贯彻天地上曰寜考是敬仁勤俭当知取法奏云陛下既知追配又知取法必真体实践以充其四德之全如敬则无时无处罔敢慢易则为真敬如仁是根於陛下之天性然每於举措间或稍有害於仁处欲乞反观内省克已复礼满腔恻隐流动及物则为至仁如勤当如尧舜之无怠无荒兢业万几以至无教逸欲等戒皆当充之以忧勤之常如俭则必法大禹之卑宫室菲饮食恶衣服克俭於家而凡百日用必简寡朴实勿妄费勿滥予随事谨节而後俭德为益充如此则於寜考之四德增光而尽美如此则追配之典名实俱称臣何人叨尘劝讲日夜措心积虑惟欲随所读诵凡可以为陛下圣德广充者不敢讳避而不之告惟陛下赦臣之狂僭上曰卿此意甚善甚善宣赐茶後上问外间之事奏云臣无他所闻但是雨未沾足将恐田功坏於垂成上问内郡与外郡相去如何奏云外郡合一道所收不如浙一州之稔谚言苏湖熟天下足臣用是乞陛下益持闵雨初心之敬不患不感应通洽上曰朕甚闵雨何事当行奏云若应天以实如审刑寛租固已行之然念二三大臣忧边思职勤劳王家如国计之经理有绪人物之剂量惟均但闻中外颇以人才乏使为虑如振淹拔滞审而用之其已用者因名责实退黜贪暴使台谏监司广耳目严按察便是应以实此事乞诏二三大臣推行之然至於积忱召和必须陛下忧勤有常则何事不济臣所谓忧勤者非谓以恼怀为忧以疲精为勤但忧先於事然後无忧每事精勤自无废事如此则举动无悔吝无悔吝便无忧虑文武终於逸乐者非他有乐也无忧虑无患难圣心凝然逸乐在其中矣上曰无忧虑则无患难此意是又奏云近日待罪殿庐读奏有一卷云天地间事皆臣下相先赞助独忧勤一事非陛下自勇为之以率臣工则不可此意甚可取因敢以告上曰说得极是极是
月日进讲
早讲侍读奏李泌言一相处读後奏云云上曰宰相无所不统全要恊心读李泌救太子处奏云云上曰天下事即是家事全要有人正救赐茶後上曰边事如何侍读奏前日李曾伯所奏云云上曰年年被他苦闻今年头势颇甚如何侍读奏云云上曰是如此侍读奏云云上因问赵葵来期奏云云侍读又奏孟之纪合职事云云上曰昨来已尝出命今有此阙否侍读奏云今日正是上当求下之时臣昨见之纪来相见其人亦自可用上曰却当与丞相商量但恐此等又有援例者侍读奏云向来有朱扬祖发举後召试例某同奏云尝听其语言颇不碌碌若加旌别之亦是鼓舞边将之事上曰是如此若果有此例当与大臣商略行之又同奏云人主用人只要当其材此系鼓舞微权似不必以例为拘但得御笔判断後不为例他人何敢援以为例上曰是须要说後不为例侍读又奏日来稍缺雨乞精加祈祷并边事保禳上曰果是缺雨今正是布种时便当祈祷边事并须保禳奏云圣念及此自当随祷辄应
二月十一日进讲
侍读退某进前奏臣叨恩过分每怀忧爱兹有冒犯天听之奏上曰何如奏云每侍缉熙见陛下常以边事为念此真得思患豫防之意臣窃谓此边之将帅责也常常要戒饰将帅相时饰备必明间谍必严扞御示之以信赏必罚之令大槩要内外相照应此是臣下之责也在陛下固不可不虑然亦不可过为之虑以今年比去年皆是二月间动不过争数日尔上曰去年亦是二月间今年只是多得四五日奏云且如去年亦是二月间边人来侵掠後来扰扰直至五六月亦间丧师亦颇费用且水路不通粮道皆絶其时视聼壅於上闻不甚欲陛下知之今圣断英明上下之情毕逹上曰所喜者上下之情通逹奏云凡有小警陛下必知之又喜夀城颇有余粮但欲谨固城守勿使冲突上曰去岁是如此今闻有余粮全要保固城守奏云臣愚以为继此岂无边人侵掠之报陛下当压之以镇静勿过为忧惟日严饰备御信赏必罚以令将帅上曰是是奏云臣之惓惓忧爱惟愿陛下蚤夜以金玉圣躬祈天永命为事常要圣心与天为一每事必自有感动若御备只要得人今最先者莫若严行催趣赵葵之来彼谙边间情伪缓急自可倚仗且不必徒过於忧上曰是是当趣召其来
三月十九日进讲
侍读奏陆贽论驭将处言将之可用者必难驭将之易驭者未必可用上曰此要驭得其道尔侍读又奏云此是就将上说如此若求诸三代自有様子如文武治内外见於天保采薇之诸诗云云又如周宣王内修外攘当时命将云云任贤使能卒成中兴之治者皆是好様子此又是政事内治上说不专在驭上而已上曰凡朝廷措置得宜处必自有以服将帅士卒之心侍读奏陆贽论财计及裴延龄处奏云生财有大道易系论财必以仁对言何以守位曰仁何以聚人曰财上随应声曰天地之大德曰生圣人之大宝曰位侍读奏曰此是言圣人生财之道也大学言财必以德对曰德者本也财者末也曰仁曰德是圣人感通天地之大本直是德能召和故年谷丰登极而至於庶草蕃芜云云上曰德和则天地之和应凡物皆成侍读又奏若非修德召和则云云上曰卿之此言极是赐茶後上问边头小捷侍读奏云云上问赵葵来期侍读奏云云上曰兵机自当专委之上顾盼某接奏云赵葵毕竟久在边间与将帅士卒颇相谙若阃外之事专留其人於庙朝以备咨访臣知其家世忠实可托上曰是如此侍读奏云云上曰朕知卿之忠又奏云臣无他惟知一心以事陛下蚤夜勉竭以赞助二揆及时办事尔外无他心上曰卿实无他侍读又奏云臣忧思国事常苦多病又度时不容不亟引去欲乞陛下畀小垒以便休养计上曰何为如此说正欲卿在此勉赞国事不消如此说上又顾盼问如何某奏云希?以对越为心凡事有当责任虽昼夜疲神可以上报圣君下赞大臣者不惮劳瘁若希?去留实关国事之重轻惟陛下察其心而勉留之上曰是自当如此不必说去侍读又奏云云上曰不可朕甚知卿之忠实无他某讲春秋螟处奏云圣人作春秋示万世以遇灾知惧之道虽一螟之害苖必谨书之其视王安石所谓不必论奏灾异者岂不为人主玩法之失陛下圣明超於古昔往岁声安石之罪在天变不足畏之言可谓知畏天矣凡前後天心之仁爱陛下者陛下戒慎恐惧应天以德当屡有感格之效上曰朕畏天威恐惧修省不敢不勉奏云此是言致灾之变而及此若春秋所以书吴楚之事臣尝屡奏矣陛下虚心无我不讳苦口每每访问凡边境小警陛下必忧形玉色臣无能为役上则劝陛下修德以应天下则劝陛下修德以来远人孟子曰入则无法家拂士出则无敌国外患者国恒亡盖法家拂士随事苦口以切谏多是撄拂人主之心然能救过於未然消患於无形人主明足以知之故以法家拂士为至宝上曰有天下者是不可一日无法家拂士奏云陛下高明审察此意然能受尽言必当尽见诸行事上曰是奏云至如出则无敌国外患国恒亡者以见自古有王国则有分土人主抚万方而莅中国其位曰大宝其贵则无伦无敌孟子特虑出无外患则矫侈易生玩忽随之非所以保天下也诗曰他山之石可以攻玉上曰所谓外患不足虑法家拂士不可无实赖卿等规益又奏云陛下心与天通方春缺雨勤心精祷甘雨随降此足以见陛下积诚感动之实上曰且喜得雨闻边方亦得此雨却济事朕夙夜畏天之威不敢不勉又奏云近日边头间小捷亦足以少寛陛下忧顾上曰近得小捷未知此去如何奏云然不可不戒饬将帅常常饰备不可以小捷而遽喜臣前日恳恻告于二相乞因遣人锡赉将士选择忠实勇果之士作一名色委任於淮专令采探敌情之叵测或恐缓急不以实闻则专令其五日一次遣报来须是令边卒精密间谍欲得其真实有警无警之报庶几有无皆不敢欺也上曰极是极是奏云陛下临朝与大臣言之上曰当与之言
五月初四日进讲
赵给事读春秋毕奏云春秋一书所关甚大或只理会得一句两句亦足以禆益君德今以彻章太廹读之颇多深惧无补圣德之万一上曰此书诚关系甚大正赖规益朕德彻章却是近了赐茶讫上曰昨日卿缴奏李曾伯乞宣谕事甚佳某奏云臣滥员封驳不敢不为陛下扶持纲纪如李曾伯者丐去俟命可也却擅以牌印付张竽等张竽等请命于朝可也胡为遽受牌印上曰卿等以正纪纲为事甚忠於国家此意甚善但前日恩数与诸阃并行况是未曾选择得人以代之所以未欲收其恩命奏云臣等大意只是欲正体统却不是必欲陛下收其恩命不过欲借此施行警张竽以厉其余庶几纲纪可正赵给事奏云云若借此二人施行正所谓攻瑕则坚者瑕又云云上曰如此施行诚是可以正纲纪但欲少留曾伯在彼且寛容如何某奏云臣奏只是乞取法高宗宣谕边臣之大意以赵希?一疏取自御批降示曾伯缘其已释牌印庶可籍此取囬其留之亦甚明白正大却非必欲夺其恩数也上曰已与大臣言之以卿等二劄转谕曾伯大臣欲令袁应老录去示之如何某与给事同声奏云如此行但不明白正大亦不足以正纪纲恐自此转相效尤养成姑息之患将有不可深救者上曰年来中外难得其人前次孟珙以牌印交与以次官颇费区处某奏云曾伯正是效尤若更惮於降诏警谕之自此节节效尤转见无策然孟珙武臣也闻是窘於奏请多不得报近日朝廷应接东淮颇无欠缺何缘如此况曾伯等文臣也既皆读书其取恩数亦甚多当以陛下恩命为重可也上曰他既读书来卿等以是责之诚是又与给事同奏云陛下若降诏以警谕之彼亦必知愧悔惟明命是听矣上首肯曰当谕之当谕之给事起身奏云云上再三首肯给事又奏云李曾伯却读书其举措乃如此张竽等不得朝廷之命顿交牌印臣所谓攻瑕则坚者瑕必借此二人稍有施行其他将佐莫不知惧云云此事在朝廷处置得宜庶有以服其心上曰当与大臣言之给事执所录昨与丞相简子奏云臣昨来封驳之时便以简告大臣简内区处颇觉详悉大臣俄顷间便答囬竟不曾获彻圣览上曰朕未及见给事捧奏云臣已录简子之语在此陛下特赐圣览始知臣区处纎悉尽在此简遂以此简寘御座後退某奏云臣屡常为陛下言徐霖之精忠远识大臣前日共闻陛下圣明英断特出御笔召试可谓殊特不次之盛典通国上下若远若近闻知莫不举手加额曰圣明超越用人一举而数美备不但足以感士大夫之望亦真足以寒奸邪之胆而厉忠直之节上曰朕超躐而试之正欲激厉士大夫尔又奏云臣前日应诏荐人有卢钺者亦有爱君忧国之忠去年当嵩之起复之日卢钺首唱大义率学校之士以明正人伦为说抗疏天阍其辞恳切至今犹可覆也未几学校相继言之见趣大略与徐霖同今方待教官远次臣欲乞俟京教有缺及早差擢是亦竦人观听者也上曰卢钺今何在奏云臣昨闻其往四明观彼中士大夫之所为归则痛哭流涕上曰他到四明来今在何处奏云此人家本三山少失怙恃今贫而无家可归闻往吴江娶妻就赘上曰今却在吴江奏云陛下迩日收召凃巽扬此人极忠朴昨覩其奏疏亦甚忠切但近日大臣在告至今尚未见除目臣乞陛下以此二事与大臣言之上首肯又因奏遇灾知惧盖为常人之心皆与天通人主为天之子一有警省最易感动臣观陛下每遇灾知惧天变遂弭近日方见陛下闵时播种有意祷雨便喜甘雨应时上曰最喜得雨此甚济事奏云以此见陛下圣心纯一有感必通更愿陛下动息持敬常如对越在天之时云云上曰朕夙夜畏天之威不敢不勉因及金星昼见乞上精修实德上曰当如此上从容问及近日学校之事奏云从来学校士习浮薄重厚色色有之其间一士因酒後失检於外通川杨瑾申来学省以及庙朝省劄下学问其人前学官遣人追请方回斋及行规罚诸生轻易薄暮羣聚冠带而来固是急同舍之义但不思有骇观听上又问後来如何奏云只是以道理晓之欲稍正规矩不敢曲狥其请上曰处得极是若苟狥则规矩愈不可立
二十七日进讲
侍读因读陆贽奏议说信任之偏处奏云德宗多猜忌当奉天多事之时能用一陆贽云云上曰若能终始信任得过不必猜忌德宗却自甚好读范祖禹论裴延龄处奏云延龄奸邪如此当时无一人敢说他独有一陆贽直言无隐帝反疑之然亦非不知裴延龄之奸而终蔽之云云上曰毕竟是他容易欺得赐茶後上问得雨可喜边头得雨河道通侍读奏云云上曰敌人退後闻尚有游骑往来侍读奏云云上曰今回却能以少撃衆侍读奏云闻只是两百余人去要截撃之便自获捷以此见寻常不曾抵敌他上曰才是不抵敌彼何所忌惮侍读奏云云上曰此全要将士用命奏云云侍读退某直前奏云臣有冒犯天畏之请上曰如何奏云侍御刘汉弼一生清苦其忠纯直可对越历官寖穷一贫赤立今则身後良可哀悯上曰他是清苦又极忠纯朕甚念之今葬事如何奏云臣不揆犯分正欲陈奏其死无以葬之大略上曰欲如何行奏云昨来垂没之顷闻其感刻陛下赐药物等涕溳而毙继常蒙圣恩有所宣赐幸而仅周轝衬以归上曰今当如何奏云臣闻於条合得赙赠银绢但是近例折支所得极不多臣所奏欲乞支本色容可周其葬事上曰此属户部奏云正欲乞行下户部上曰他直是贫恐无人应办奏云陛下恻然兴怜以至问及应办凡为陛下之臣子当若何致身以报称上曰此甚可念奏云臣欲乞劄下绍兴府随宜周助其葬此则圣恩昭天漏泉之极功也出劄子置榻上奏云臣不敢读奏乞陛下降旨施行上曰是是别无说奏云前日臣不揆狂愚因进故事冒干天听乞宣谕大臣同心济谋蒙圣恩采取施行臣不任感天荷圣之至上曰前日故事说得极是中间亦甚切今日边防国用正是紧要奏云诚如圣谕但边防国用皆要得人皆要责实上曰今日全要得人责实奏云边防要选择文武知勇之士自令丞而上节节培养以至郡守监司各欲备缓急采择又如国用全要得才艺有计画之士须自作邑有声称为倅善佐郡搜求储用以至朝士之未甚显者多方遴选常得十数人以备司存然後择一有心力能制国用之人以总其权此却全要大臣逐节商量把作课程日日理会上曰要日日理会又奏云边防国用二者实相脉络今不可以敌人少退而不疾速讲究以为备御之重事上曰此诚不可缓上又曰今日盐课如何又奏云今日以赵隆孙任其责渐有通变之绪但私贩多是权门势家为之官盐所以积滞此亦有说前日赵以夫内引所奏已详及之云云此若利归国家其助不少又奏云今日若得一总国用之人以其营私之计取而为办公之谋此是岁计之大者不可不理会籴本实在其中向来盐一袋易米二十石若责任有人则籴事不烦朝廷区处此宜疾速讲究上曰是是奏云此是说盐事又如茶引如牙契如商税如僧牒须是一一区处莫不要人理会云云上曰如此极是奏云此亦须与大臣细密审处上曰是
经筵故事
甲辰六月二十五日上进故事
仁宗皇帝皇佑二年诏内降指挥执奏敢因缘干请者台谏察举先是上谕辅臣可於明堂赦文中禁止内降庶澄宿弊辅臣等奏曰载之赦文恐未尽意乃别下此诏
臣闻人主之命令至不可轻也轻则主威?而民听惑始之所忽者若甚微而末流之患有不可胜御者是不可不察也至哉仁祖之用心其申严内降执奏之法必欲见之於宗祀之德音所以对越祖宗而示其无愧於贻谋之初意在是尔然观辅臣之虑尤欲述圣人之德意志虑而专布於诏旨之丁寜者若恐视之以为赦宥之故常而遂已也在易之夬以刚决柔者也圣人取其孚号之义而必曰扬於王庭盖王庭者出命之地明白洞逹所以公天下而信万世也祖宗成宪载在国史行之至今不翅如桑麻谷粟不可一日废而三省体统先後纲维凡建明之惟允者必审於覆奏覆奏之已行者必严於封驳故外廷之事非内廷之所得与公道元气之繋命非私意小不忍之所能转移此圣宋宗社灵长之本未有不自防微杜渐之始得之也臣观成周盛时八柄之诛赏废置固王之所专而必惟太宰之所诏告使大廷广衆之所共知也今考王宫之职掌自少宰而下曰宫正曰宫伯凡宫之政令纠禁各有司存而隶王宫之役者皆士庶子为之是以当时居虎门以司王朝者必严以师氏之职凡可以护养人主之德性保固其心术谨之於未萌制之於未动无非太宰以下羣臣之责岂若後世耳目之轻有所寄而偏爱私昵之易启卒无以禁斜封墨敕之弊所以蹙唐祚於乱亡其所由来者渐矣由辨之不早辨也臣观诸葛亮出师表方当益州罢弊则以为危急存亡之秋深惧其塞忠谏之路而无以光先帝之遗德故直其辞曰宫中府中俱为一体若有作奸犯科及为忠善者宜付有司论其刑赏至於亲贤臣远小人而必深述乎先汉之兴隆者在是若夫亲小人远贤臣而後汉之所以倾颓者又必重致其丁宁之戒呜呼亮之一表所以与伊训说命相为表里也欤然则有天下者其必考周之盛而监夫唐之衰重周典官禁之制而参之以宫府一体之言则贤臣必亲小人必远外廷不为内廷之所移如是则仁祖之宏规懿范只在陛下一心术持敬之顷而已臣不胜拳拳
七月三十日上进故事
前汉扬雄将作大匠箴曰开闭将作经治宫室墙以御风宇以蔽日寒暑攸除鸟鼠攸去主有宫殿民有宅居昔在帝王茅茨土阶夏卑宫室在彼沟池
臣闻工诵箴谏肇於古昔谤木之求工执艺谏盖垂鞀听规之世所不弃也臣以司匠退循朴拙他无技能敢竭心工极陈俭宝惟陛下垂听焉夫宫室墙宇苟足以御风蔽日古之圣人不越是以求侈也夏后氏处卑宫而不厌其陋且手胼足胝尽力於沟洫之利凡可以约巳而裕人者无不为之况敢以是自逸其身哉不然峻宇雕墙华则华矣视采椽不斵为孰久瑶台琼室珍则珍矣视土阶三尺为孰安盖圣人以大学絜矩之道正天下念民力之有限计邦费之无穷知天下之伤财孰有如工役之费故清心省事所以为静养君德之基节用爱人所以为深固邦本之计其意若曰宫室既侈丽矣凡皆称是可也穷奢极欲极天下之膏血将不足以供之此圣人所不忍为宜乎其长守富贵也昔魏之杨阜当明帝建宫室之初抗疏请省宫人问之吏则以为禁密非所当与阜怒而杖其吏帝於是愈敬惮之窦璡修洛阳宫昧过侈之当戒崇饰雕丽谓可逢上之欲岂知太宗能为工费计怒而毁之曾不容缓然则二臣之正否虽不同而二君之好恶则俱正矣臣於是益有感於扬雄氏之箴焉虽然雄既托匠以为箴而校猎长杨一赋又有感於文帝躬服节俭之化大厦则取其不居木器则取其无文後宫则取其贱玳瑁而疎珠玑他如却翡翠除雕镂恶靡丽斥芬芳与夫抑止郑卫丝竹之声乐极其效则上足以格天而有玉衡正泰阶平之应然则扬雄有爱君之忠欲规其过而绳其愆者以箴谏之为未足故又述赋以讽谏也臣尝谓扬雄之箴献之於西都中微之季时之不偶而言弗获用汉亦殆矣臣述其言以补工艺之谏敢谓遭际陛下盛明之君纳约自牖信而後谏臣能言之陛下能行之臣百生庆幸与国同休矣惜不令扬雄见之
十一月初一日上进故事
礼记坊记子云上酌民言则下天上施上不酌民言则犯也下不天上施则乱也
臣闻天无私覆人君体天以容天下必贵乎议尽天下之心而後能使天下归吾仁故上有广覧兼听之明必揆之以大公至正之理使下之意常得逹於上上之意常得孚於下无有匹夫不获自尽之叹如是则民之蒙其施也举世之所谓大锡赉大恩渥皆不足以尽之其意若曰有君如此於民其犹天乎天下同心戴之宜矣後世不知出此尊卑阔絶而上下之情益疎户庭邃深而君民之体不一故讳言者有钳结之患罪言者有诽谤之诛斯固不仁者之为而无望其如天之施也至若法语之言能无从乎巽与之言能无悦乎夫惟其能从而能悦正望其深绎言外之意速改其不善以为至善之归岂非天下之深幸然或悦之而不能绎从之而不能改则是於其言之所当参酌者未尝加意也盖亦不能充大公至正之心以下慰天下殆不翅大旱之望霓而甘澍未沛虽以天地之大人犹有所憾焉昔孟子论膏泽下於民必见谏行言听之日岂非以仁言利溥惟在乎上之人听而用之耳且博施济衆尧舜犹以为病盖谓施之出於巳有限也至若稽於衆舍巳从人则尧舜之施天施矣不徧爱人尧舜之所为仁善与人同乐取诸人以为善此圣人仁覆天下之大愈取而愈无穷者又岂在屑屑徧爱而後为仁哉夫惟在上者有容民酌言之心在下者自有蒙施如天之感举天下欣欣然曰至公之主为能择议广谋从衆允合天心自是而後天下有道庶人不议海内顺治而凌犯不生祸乱不作吁此足以见大公至正之道所以於民有天地父母之造也欤不然谋止於卿士而不及於庶民之大同听局於左右而不察於国人之曰可心腹肾肠之播告不孚彻於上下之听而小人之攸箴或至於敢伏正恐善善恶恶莫断於用舍是是非非或蔽於公明天下之正论废矣然则上有仁心仁闻而民不被其泽者民言不酌而取舍之涂异也
乙巳正月十五日上进故事
高宗皇帝圣政建炎四年正月庚申上曰昨雷声颇厉晋志以雷发非时为女专权君弱臣强四裔兵不制所致朕与卿等宜共修德以实应天癸亥上曰昨日雷再发声今日方二月节要之亦非时也晋志所占无异惟发频者应速耳
臣闻雷者隂阳交会而成声动於震宫之中收於兑泽之後时当发声则为天之号令所以惊百蛰而荣万物也不当发而发皆非时之灾隂抗乎阳之所应舛逆从之矣有如春阳方动之初和气犹未洽也雷巳惊远而惧迩此岂非天之所以仁爱人君默寓其所谓扶持全安之道也欤高宗皇帝建炎四年正月庚申以雷声颇厉而推晋志以明之惧女主之专擅惧君弱而臣强惧四裔之不制恻然圣训诏诰在庭必曰朕与卿等宜共修德以实应天是盖遇天知惧切切於实德之交修而不敢泛泛然以文具相蒙也越三日而节应惊蛰矣雷再发声圣心恐惧有加无巳又必曰要之亦非时也又谓与晋占无异而申之以惟频发应速之言此岂非我烈祖克谨天戒之盛美乎今陛下帝学时敏圣敬日跻法祖钦天夙夜匪?乃者奋雷霆之断开天日之明政化於是乎作新国家於是乎齐治中外於是乎镇服未必有晋志所占之患而圣心寅畏宸札涣朌以为雷发非时朕心只惧避殿减膳诏求直言凡可以应天消变者若不能以终日盖与烈祖所谓修实德以应天者同一轨辙臣又何所容其喙然臣闻之易曰立天之道曰隂与阳立地之道曰柔与刚立人之道曰仁与义盖隂阳以气言天所以覆乎地也故雷声为天之号令柔刚以质言地所以承乎天也故雷之出地者有时焉仁义以德言於以见人为天地主当自渊嘿雷声者验之始知贯三极一道尔故乾元为万善之长惟刚健而不息所以包四德而为仁坤顺而承天之所为惟敬以直内而後义以方外德不孤矣自昔君天下而立极必曰定之以仁义中正而主静盖主宰之道惟定而能静则大中至正之理随寓而无所转移故知仁主乎刚则寛而有制动而有勇理足以胜欲公足以灭私又必以姑息拘挛者为戒而不至或牵於小不忍之情而害大体之正矣知义主乎敬则所由者渐所辨者早尊足以统卑内足以攘外又必以窥伺间隙者为虑隂有以消未形之患而合时措之宜矣夫仁义立人之要道也凡隂阳刚柔之气莫不由是而兼统自昔君臣上下所以交修其实德而不敢为应天之具文者盖审诸此而已不然刚不足以制欲义不足以胜情则是阳为隂所抗凡晋志所占之象皆隂类也故曰隂疑於阳必战可不惧哉可不戒哉
三月二十日上进故事
唐杜如晦传如晦长於断房玄龄善於谋两人深相知故能同心济谋以佐佑帝当时语良相必曰房杜云臣闻自古人臣莫难於遭时而得君尤莫难於同时而得君然同时得君矣或未能真切同心辅君以共治正恐天下之事不坏於专则坏於避其何以副天下之望哉故人臣非相得之难而相知之为难相知既深则相信而不疑不相知之深则相悦而不相济心之同不同率以是辨之昔者周公作诰於召公不悦之日周召似不深相知者然周公挽留之辞切召公终为之动是周公之所以知召公者如此召公其不知周公乎观书如无逸如周官如立政如君奭诸篇凡其格君致治大略可睹太宗以英明之姿出而拨乱立极杜如晦为相而房玄龄同之天下新定台阁制度宪章庸典率二人讨裁传称如晦长於断玄龄善於谋必叹美之曰两人深相知故能同心济谋以佐佑帝终之以语良相者必曰房杜史氏可谓至论矣夫人臣办天下之事者才也而所以能办天下之事者心也玄龄如晦皆有讲学之力河汾王通告玄龄以尊主庇民之道必能遗其身而後无私又断之日至公然後能以天下为心及称如晦则曰若逢明主於万民其犹天乎至比之春生夏长秋歛冬成极於万类咸宜百姓日用不知之验异时二人得君以共治皆此心此学之推此史氏子称之曰宰相所以代天者也辅赞弥缝为藏诸用使斯人由之而不知而进之古明哲之域向非二臣充其心犹天之心寜免屑屑於形迹之粗拘拘於肝膈之外虽以同患难而济其治不思同安逸以虑其危计日在琐细之利害而宗社生灵悠长之远虑邈然不以是介心则何以维系有唐三百年之天命而至於规模宏远如是哉吁臣於是益叹玄龄如晦非同心济谋之难而相知之深真可谓之难也夫以太宗天下新定之余气势翕合股肱恊同犹必一乃心力而後有济今天下视唐为何如耶以臣观之盖同舟遇风之时也前乎制柁者非其人舟弊漏而日凑浅幸以圣主而得贤臣间关运动若将去浅而入洪矣而篙工棹卒叫呼未济维楫失亡漫不之救渗漏四溢又弗之窒今也两分制柁之责坐舟中皇皇然望出於撑驾率衆工而谋共济顾乃悠悠泛泛莫知所之脱有风涛之虞其不沦胥以败者几希玄龄如晦之事载在方册视周召为庶几盖今元臣宿望所素习闻者也相知夙深同心协济臣敢以是为今日勉虽玄龄如晦史臣称之以良相宜矣自古君明即臣良虞书之歌曰元首明哉股肱良哉庶事康哉陛下明侔日月烛临羣工廼若命相之初宸奎宝画宠锡道揆者曰开诚心布公道集衆思广忠益所以责望股肱者至矣臣又於此益愿陛下申饬此意日日以是警劝之矧今所最急者莫切於边防国用之实政惟在乎蒐求实才各副任使课责实効上寛国忧此二揆所当夙夜究心跻世於理可也然窃念夫稍愆和豫者许调摄之期可宣勤劳者戒勿嫌疑之避惟国事之大者俾商略共图若常程除授期会调度之务许令二三执政相与随宜而区处必也审量中外之人物参错边廷之事任凡以收召者用之必当其所尚多遗逸者汲汲聘用而无疑庶不至坐失事几付岁月於虚掷少俟右揆体力康平之余谕其畴昔相知之深勉其心德协用之报岂非宗社生灵之幸欤不然儒者之道反无益於人之国家岂但为世俗窃笑而已哉臣兴言及此不觉涕零天地鬼神昭布森列不可诬也惟陛下以是宣谕二三大臣使之同秉至公血诚之心以作羣工以核庶政兴滞补弊责实劝功今何如时不可缓矣易曰纳约自牖臣恃圣德之明敢因条奏故事而冒陈之惟陛下矜赦
四月一日上进故事
唐德宗时陆贽论淮西事宜状曰克敌之要在乎将得其人驭将之方在乎操得其柄将非其人者兵虽多不足恃操失其柄者将虽材不为用将不能使兵主不能驭将非止费财玩寇之弊亦有不戢自焚之灾
臣闻人主之用天下惟明与断而已明足以有别则知人而善任使临事不至於乏才断足以有为则操纵予夺莫不在我举天下英雄豪杰之士莫不奔走鼓舞於笼络驾驭之中必如是则将得其人而敌国外患非所忧矣其或平居暇日咨访之不度体认之不亲有才而不能致其用能用而未必当其才而况依违牵制或昧於折奸宄之萌姑息含容浸失其所谓宰制之道其始不有以杜凭陵之渐其卒未有不至於横溃四出而不容遏者此春秋之季汉唐之末八代纷纭之际其证具存於方册者不可以不察也唐德宗猜疑多忌有将而不能驭将操失其柄久矣当时九节度之师初未尝不惟上之令自夫希烈怀光之徒一失於制驭他日之患不待智者而後知陆贽忠於德宗者也因论淮西事宜而告帝以克敌之要实在乎将得其人继之曰驭将之方在乎操得其柄又断断然反其辞曰将非其人则兵虽多而不足恃驭失其柄则将虽材而不为用极言其弊以为不止於费财玩寇而已谆谆然语之以不戢自焚之灾吁贽之言亦切矣惜乎明不足以知李晟之忠勲断不足以止怀光之铁劵奉天纷扰之患有不可胜御者至今令人掩卷三叹而已吁有明谟纠断之光武然後二十八将之才各随其志能而有以励其中兴之功有刚明果断之宪宗然後善用裴度之忠而李愬韩弘之徒亦各得以勉其尅复之效曾谓千载间出之真主而俾光武宪宗专美於汉唐之间哉臣故於陆贽之言益惓惓焉

[book_title]卷三
钦定四库全书
楳埜集卷三　　　　　　宋　徐元杰　撰
劄子
嘉戊戌轮对劄子
臣尝读易於否泰剥复而天下之理无有终穷剥极则必复否极则必泰一阳兆於复此生生之基也进则可以为三阳之泰矣人主为天地立心观否剥已极之象将以新世道复泰之生意在乎反诸一心体复之义而已故有一身之生意则一身泰有国家之生意则国家泰有天下之生意则天下泰反是则剥与否而已兹非交通为泰之难不远而复之难也人主患不知复尔知复则随寓随觉有自新之功不知复则随觉随泯有自暴之虑秦穆殽陵之归受责如流此过而能复者也汉武末年之诏深咎既往此迷而能复者也梁陈隋唐之君覩变异而不悟纵佚游而不悔终於迷复败亡而已然则处否剥之世有能自反而复则君德生生日新之美即天地生生日新之功致泰之道其在是乎恭惟皇帝陛下以仁圣之姿抚艰难之运自其缉熙圣学玩易知几谓宜致天地之泰无难矣然端平新政初心清明不远而复生意将新此一机也失之名更化而实未尝更化嘉熙以来容养善念敦复无悔生意又新此一机也失之於始玩变而终未能消变激而为敌人之祸泄而为非时之雷溢而为水旱日星之咎民物以是而消圯上下以是而扞格天地剥否之象至此极矣然天下无终极之理君德不可无自反之忱苞桑之戒不严不足以致休否之吉贯鱼之宠不察不足以远剥近之灾陛下悔悟之机屡动而屡窒得非自反之未至复得之生意独有未新者乎壬午之风陛下之法家拂士也夫以恐惧修省方严於避殿求言之时而星火失度且有戟气是天心仁爱之意其有加无已又如此则陛下夙夜畏威以祈天永命者当何时而可已哉天亦念斯世否剥之极开一綫之生意者在陛下然则转一世之剥为一阳之复新一阳之复为三阳之泰其机在圣心而已今也人臣爱君请御正殿至再至三陛下勉而从之此正朝廷清明之机开世道以复泰之日也非徒曰复新御朝之礼而已陛下勿忧世道之泰为难当忧天理之复为难进潜阳之刚则阳明胜而德性用者不可不充也消外隂之柔则隂浊胜而物慾行者不可不窒也以孔门之克已复礼者求之凡便安顺适意欲好乐皆已也必刚以克之而後欲尽而礼复矣以视听言动之勿非礼者求之则凡隐微之差形似之妄皆非也必明以辨之而後非禁而礼复矣由乎中而应乎外制於外所以养其中陛下以临朝之清明玩不远而复之义持之以克已之勇自身而家自家而国自国而天下无往而不求为生意之充则世道复泰举无难矣何以言之恶旨好善此一身之生意也臣窃覩陛下临朝之语有曰惟知菲食何暇嗜音臣子耸闻莫不以谓自斯言充之清明在躬志气如神何往而不为修身之泰然宾筵惟戒媟近侍仆罔匪正人得无所当检柅益为圣德之谨者乎防微杜渐此一家之生意也臣尝侧闻陛下临朝之旦有曰戚里予郡易啓私恩中外驩传莫不谓自斯心充之纠禁内谨政无多门何往而不为齐家之泰然蠧穴每难尽窒狐社率多虚附得无所当警饬益为命令之严者乎黜陟有序此一国之生意也陛下临朝而率作凡差除进拟职所当迁亦莫不曲致其谨小大耸闻以谓自此意充之上尽道揆下尽法守何往而不为治国之泰然用贤转石去佞拔山箴切上身诋及宫禁或有恚愤於导人使谏之後是岂容不以正论元气公道命脉益为之扶植者乎备御有经天下之生意也陛下临朝而忧顾以淮右封部尽隶督阃将以一其事任中外驩传以谓自此见充之举措得宜而人心服城守相接而敌骑擒又将何往而不为天下之泰然淮寇方掠忧重石城西蜀未平难置度外况乎东西犹有治水邻壑之疑是岂容不以同舟遇风协力共济者益为之戒谕者乎夫以陛下复德美意一旦发动其机如此则阳明之生駸駸不已转斯世否剥而复泰之此陛下所能为而不容不勉而为之者昔董仲舒论灾异警惧以为自非大亡道之世天尽欲扶持而安全之必继之曰在勉强而已勉强行道则德日起而大有功此实陛下所当深体进夫克已复德之诚求以无愧乎上天仁爱之本心则天下国家之泰未有不自勉强充之是又愚臣之所惓惓也虽然陛下反复为本固所以致泰也臣尝观剥复否泰之机其所以然者君子小人实为之陛下燕闲玩易之顷亦尝於君子小人消长之际而深长思乎曰泰曰否上下之志交与不交同与不同而已善处否者有倾否之喜不善处泰者有复隍之忧其机至可畏也处剥之势君子之得舆小人之剥庐而况於剥牀以肤鱼肉生灵者哉至於处复之时圣人不言君子而言朋来无咎正以世道一綫之生意在此故潜来君子之朋仅曰无咎而已盖有意君子之道长也然则人主因天理之复开世道之泰又非九二大臣协赞不能也故自天子至於大臣壹是皆以克巳复礼为本今陛下克巳无我尊礼大臣盖亦闵世否剥求以为复泰之图大臣包荒虑远固无一日不为天下计抑凭河有勇朋亡得中相与协赞陛下基泰之道者尤不容不重用其心也昔诸葛亮曰宫府当为一体陟罚不宜异同亲贤臣远小人此先汉所以兴隆也继今陛下惟日与二三大臣致谨其差擢之由等而上之凡一命令凡一黜陟无往而不以公天下为心於阳明必极其充於隂欲必严其窒则天地生生之意当亦无往而不普而况右揆久虚论相者陛下之职也曩者更化之初轻用此职开边之祸犹未歇也今不可以复轻矣世道存亡之决在此一举臣愿陛下宵衣旰食默祈於上天之公非耆艾骨鲠足以负荷斯世者不以轻畀而又博参中外之情以决之一皆出於天命有德而无私如是则天佑贤佐协济中兴开之以朋来无咎进之於茅茹彚征基世道以复泰之运或者犹可及也常人之见见於巳形识者之见见於未形自其见於巳形者言之上而天变之未弭下而边患之未平凡世道否剥之可为痛哭又有如贾谊所谓难徧以疏举者臣积忱竭虑思以转移机括感悟圣心惟自其未形者而图之故愿陛下静观否泰剥复之几益谨诸圣心而求所以为辅相裁成之道庶乎可以感悦人心迓续天命上以重一祖十二宗之付托下以系四海亿兆生灵之爱戴则天地复泰之象不在天地而在陛下方寸中矣臣狂瞽末学初对清光猥?缕陈冒犯天听罪当万死惟陛下裁赦之取进止贴黄臣窃惟陛下天生聪明具有符应实宗社亿万年无疆之休今主鬯久虚得无有上关圣心者昔高宗皇帝绍兴三年春秋犹未壮其注意於孝宗也赐名易封天下驩然此盖陛下家法谓宜蚤定其计以系天下之心他时光开绕电自有祥符还邸故事侧闻圣意虽已有定当使天下共知可也惟陛下为宗社远虑而亟图之臣闻昔文王清明象天惟曰小心翼翼昭事上帝异时则百斯男本支百世亦不过纯亦不巳一念基之臣於此益愿陛下保毓圣躬之清明熊梦呈祥此又其本臣狂愚僭及自速诛夷惟陛下察其心而宥之取进止
第二劄
臣惓惓孤忠既以天理之复为世道之泰投忱君父矣臣又私窃有感焉夫边患莫惨於今日故天变莫稠於今日陛下克谨天戒有感必通宜矣迩者太白经天流星陨昼质之占象皆非细故此必犹有应天以实而未尽举行者也昔伊尹耻其君不及尧舜孟子非尧舜之道不敢以陈於王前臣戴陛下天地罔极之恩方待对也蚤夜斋栗如对上帝曷敢隐情惜已退有後言故兹沥忱略述帝道冀以感悟万分之一惟陛下力行好事无往不尽而後可以囘天心之悔祸昔舜伐苗之师以禹誓衆无不一乃心力三旬之逆犹不免焉盖书者记事之史也当时所载如此则苗之为害可知益之赞禹乃曰惟德动天无远弗屇继之以谦益满损时乃天道之言至又推本帝初历山之号泣於旻天瞽亦允若益岂为是缓而不切之言哉其意若曰格有苗易格旻天难格旻天易格傲象难象至不仁亲爱无已是於其所难格者格之矣当时诞敷文德之实皆自其天理中发之此所以至諴感神天为之动苗亦以格也陛下聪明濬哲稽古如舜举天下仰之如父母今也睹天变之狎至怅边好之未通固欲以反求其躬行内修其政事此盖有所不容缓者然臣谓举繁缛不足以格天变之弭惟尽人事则不期而自弭殚计力不足以结边好之和惟囘天意则有感而自和故善言则星舍有潜囘之机家和则外侮亦岂得而至为今之计莫若充姚虞亲爱之心密加於已复爵之邸崇周家内睦之仁深寓乎无不尽之情酌典礼於迁瘗悯?之时施德泽於昭天漏泉之域使存者有所慰荐往者有所凭依是亦尽人事之一端或者囘天意之有所待也曩时儒生忠爱似失之激不惟不足以迎陛下无穷之意反有以惑陛下亲爱既往之心然而陛下高明配天何所不察博厚配地何所不容以御朝清明之初此正复见天地之心之日也新阳生意幽壤如春明昧昭苏氤氲蟠塞天开泰道助者顺矣一顺举百顺备何忧乎天变何畏於敌人陛下其深绎之臣蝼蚁微踪生平无他妄念惟知尽臣子之职为难今叨恩非据得对天日少殚畎亩之忠而後屏处穷阎臣之志愿塞矣惟陛下矜察取进止
淳佑甲辰上殿劄子
臣叨恩收召获对清光不可以故事具文之言对惟陛下垂听焉臣窃惟天下可虑之势譬之舟泛沧溟非不历惊波怒涛之险幸狂飈之粗息宜同心而共济可也苟以恬静自纾偃仰少憩视罅漏之渗而弗窒睹维楫之亡而弗救于于然略无诞先登岸之意正恐天下以风其何以支方今之弊无以异此臣闻敌国外患之有无正所以系国之存亡也自古不恃敌之不来恃吾有以待之国势必尊严内治必整饬君臣上下凡见之於严训胥告者惟曰常谨其在我而已是以唐虞盛时四夷来王实本於无怠无荒之忱蛮夷率服不外乎惇德难壬之化当时廷臣告语首欲其儆戒於无虞之日帝之作歌非夸诩也凛凛乎勅天之命而不敢安臯陶之扬言非溢美也恳恳乎兴事谨宪而不敢怠不特此尔上之所以告者曰惟时则不玩於惜隂也曰惟几则不忽於谨微也下之所以复者首之以念哉而致其虑终之以钦哉而坚其志不徒为明良喜起之赓必严於丛脞惰堕之戒夫以泰和气象犹谆切规警如此今果何时视为已安已治而悠悠玩愒得乎陛下与二三大臣以宗社为心是正励志复雠卧薪尝胆汲汲於生聚敎训之时也是正忧治危明寝薪厝火皇皇然痛哭流涕之时也陛下一警悟及此则夫发愤立志责躬救过以先羣下者是又今日之良机也然立志最易消靡救过常易因循叹白日之如飞痛事功之何及慨苍天之罔极怀报称之何穷体认乎天地眷佑之隆感念乎祖宗付托之重悼襄汉之未葺愤淮蜀之未靖陛下必有志於拨乱二三大臣亦必相与坚定夫修攘之规模而燕安江沱玩敌噬脐者不可不鉴也乱离斯瘼之在念劳来还定之关忧陛下必有志於平治二三大臣亦必相与恢拓夫弘济之事业而民亦劳止汔可小康者不可不戒也臣闻前乎十年圣语尝曰即位以来未尝为祖宗办一事是盖圣志英烈质天地神明而无愧惜乎其工夫经理之次第不能反而求之以乖陛下之初心而法家拂士所以规切时政者又不能谆勤恻怛以开明夫上下有为必遂之志举世之耆艾骨鲠为之摈弃沦落而无余者则亦甚可惜也虽然事无难易有志竟成鉴旧图新办此心尔陛下以不负天地祖宗为心必示人以予违汝弼之旨二三大臣以不负陛下为心必谕人以勤攻吾阙之求自是而倡之则内外大小之臣亦必洗心涤虑莫不有官师相规之义故夫谨法守者勿求多於道揆之常井然周官法度之中隐然关雎麟趾之意至公血忱对越之实德相与每事而发见凡有动於血气之私必深省而自窒之刻励坚苦负荷之定力相与协心而扶持少有邻於便安之适惟深戒而堤防之如是则自上而下无一念而不以天下国家为事无一事而不以天地祖宗为心是盖古者君臣相与克艰之义不惟逸豫惟以乱民其旨如此陛下与二三大臣信能持此之志坚如金石救此之过疾如雷风则举天下之事势自莫不就吾之条理矣虽然臣所谓立志者志於与治同道囘承平之气脉也臣所谓救过者救其与乱同事起积坏之膏肓也况夫上而天命之靡常所以祈天而永命者在是下而人心之可畏所以感人而结心者在是臣观圣人之春秋其於鲁宣之时书灭赤狄书大有年又必书灾异而迭见於先後其意盖亦深矣此古大臣所以日奏四方水旱盗贼之变以警惧上心者非过虑也盖有所警惧则不敢玩物入而谨之於存养者皆所以事天出而推之於宠绥者亦所以相帝无敢戏豫敬天怒也而宾筵媟近或以汩清明之气而售其欺者不可以不防治民祗惧畏天命也而田里愁叹因以致乖戾之证而莫之闻者不可以不察以世敎所当身任也必修明乎三纲五常以为扶持有永之道以国事所当时饬也必兢业乎一日万几以寓寅畏自度之敬以至节无艺之费用罢不急之工役去无益之崇尚庶几简静足以宅圣志忧勤足以玉圣躬推而见於酬酢运量之际无往非刚健粹精之德兹皆人事之所当尽而天理之所必契者陛下其深念之舍是则应天以文何以迓续乎天命夫人心不同如其面然公是所在千万人一心也昔者烹阿大夫封即墨大夫齐国大治人人各尽其忱唐之朝廷举措得宜自有以深服乎将帅士卒之心陛下责吏治有诏戒边帅有诏风飞雷厉之下草偃蛰奋宜无留难然以臣观之人心垢玩积习矣士大夫志富贵而不志功业革其面而不革其心锢於患得患失之已私而爱君爱民之心事无复有矣陛下及是之时勇於立志开忠直之路塞邪枉之门聚贤人君子以肃羽仪择监司帅守以严按察诏二三大臣以包荒冯河之力量於以崇难进易退之风凡忠良明知有欲为而未遂者必意气感动而招徕责三边将帅以备塞御戎之事功於以行信赏必罚之令凡偏裨行伍有轶羣而超衆者必共蒐举而躐用之如是则内外知所信向盖不但可以作新吏治而已舍是则动人以言何足以感服乎天下今天下大势有可以兴起之机陛下与二三大臣当悠长以思惟至公尽诚可以感召和气惟刻厉坚苦可以成就良才则臣所谓发愤立志责躬救过者虽天且弗违而况於人乎况於隣敌乎臣草茅书生不识忌讳深念受恩罔极无补涓埃斋心积忱以对越之心对陛下志於感动不觉言多惟陛下不以故事具文视之则宗社幸甚天下幸甚
第二劄
臣闻之诗曰周虽旧邦其命维新言邦邑承袭之旧而当作新乎民以承天命之常新也今钱塘驻跸之久骄奢淫逸长此安穷人欲炽而天理灭矣涤旧染之风声回新美之气习此其括在陛下而已然自曩时有纳声色以固宠位者而後举天下成诲淫之风至今观光上国之士自一命以至班改粉白黛绿羣载後车其势已不容不贪黩臣观都人生女自襁褓而敎歌舞计日而鬻之不复有人父母之心士大夫以其良贵不赀之身每每自?於冶容苟售者之贱则夫严事君父而告之以不迩声色觊其毓粹清明也奚其信昔墨翟不入朝歌之邑今堂堂礼乐之区此风积习转转日甚连甍罕良家矣是可不为风俗虑乎唐太宗出宫女三千人盖其英武有大志如此孰谓陛下春秋鼎盛而不能为太宗之勇乎继今其端本於宫掖之地先以礼制心而後士大夫能以礼防民德可以归厚矣自曩时有来苞苴以啓贪残者而後举上下成诲盗之风今苞苴之路虽窒士大夫犹忍施劫夺之政其弊在於不贵桑麻谷粟而贵金银之器用匹夫之家亦越分而求之畿甸为尤甚比年金银踊直上应乎天象之占楮弊积轻反以为郡县折变之利士大夫方征求窃取不念胞体之本同向也緑林鼪鼯之扰生灵肝脑涂地以至上关玉食之忧而士大夫至自贾祸者怀璧其罪也齐高帝曰吾治天下当使黄金与土同价陛下动心於此不以人废言而以流化自近始继今惟俭朴实用之崇置金银於无用之地屏贪残以挽生意消物慾以还天真是亦陛下训廉谨刑之一助矣今流风交煽侈习竞趋渡江以前穷奢极娱之祸厥鉴犹不远也京畿根本实系观瞻风俗枢机端自圣化为今之计莫若抑文尚质务实去华明礼敎而为之范因人情而为之防欲使都人知有人父母之心不可不使士大夫知有暗室屋漏之愧臣愿陛下以身率臣下臣下以身率天下旧邦新命此其日也臣迫於忧爱而言之惟陛下与二三大臣亟图之贴黄臣不佞已奏请於陛下之前乞崇质朴以化天下士大夫知有暗室屋漏之愧矣然臣列属天官服役兹始深念选调者之淹滞而流品之未易清资格之不容不守也及观公牍纷然求雪罪犯者何其多至有初筮数罹罪罟而恬不知悔者与臣在田野间所闻皆此之类问之则曰已经赦宥已下约法风闻无实不经取勘今当洗拭也臣窃痛念今日民病极矣州县间吏以朝廷忠孝为可恃用虐济贪无所不至所赖者当路按察使之屏处自新如按察者之所请可也继今欲望陛下谨择监司郡守极其精选勿以轻畀举行祖宗之典令监司精密以察郡县等吏郡守精密以察幕掾令丞等吏凡所刺者必事事节节各务真的而不至有风闻之误苟丽於罪刑故无小其奸贪甚者屏弃勿用断断行之则官吏洗心而民物吐气矣兹事甚重上关惨舒臣即其已言者荐渎天威实念民病之未易瘳州县吏之未易察监司郡守之未易精择臣惓惓愚忠惟陛下与二三大臣亟审处之不胜社稷生灵之幸
甲辰冬轮对劄子
臣昔事先师文忠公真德秀时尝语臣曰君臣交际之礼惟拳拳纳忠不至於诋讦则得告上之体臣佩服师说惟守朴忠不敢孤陛下选择之恩臣私窃自念戊戌告归分甘山林抗疏而辞谢陛下恩除者屡矣去冬被命循墙弗俞深惟君臣之义所不容废故勇於一来尝私谢大臣曰尽事天之敬而事君推报国之忱而报德是臣之所以不负陛下者即所以不负大臣也故图报大者在於随事纳忠不在於承意顺旨况陛下广谏诤之路恢容受之量事适有所当言可以寓辅助而存天理其忍缄默不以显告陛下哉臣前日晋侍经筵亲承圣问以大臣史嵩之起复之事三学上书卿曾见否臣奏虽闻有书未之见也窃窥圣意豫忧边事故有此命臣又妄奏陛下出命太早所以啓人之疑然人言不可沮抑且须静以处之陛下自尽陛下之礼大臣自尽大臣之礼玉音自曰俞臣又何所容喙及观学校之书畏天畏人言前此雷变之顷观累疏避位谆切及於双亲喜惧之年今家庭之变哀戚终事礼制有常臣窃料其何至於忽送死之大事轻出於犯清议哉臣闻大臣年四十五时愤?胄之权奸建白诸父请密图之此父在观其志自少时已知有大义今父没观其行大伦所在果何待士论而後知前日朝廷出命之易士论所以凛凛者实以陛下为四海亿兆姓纲常之主大臣身任道揆扶翊纲常者也孝经曰天子有争臣七人虽无道不失其天下况有道之世市议道谤其可咈哉天地间惟道理最大人言之所以必争者顾惜此耳昔孟子谓壮者以暇日修其孝弟忠信可挞秦楚之坚甲利兵至论敌国外患之有无则以为吾国存亡之所系然则外患非所当警内治要审所先有天保以上诸诗之本领则采薇以下诸诗之事功特举而措之耳数十年来人皆忽此只於末上理会所以力劳而效寡视儒生正论为迂阔君子爱人以德保惜一代之臣而成三年之礼国事所最急者元台重任中外观瞻三省纲常靡容涣散陛下以宗社生灵为念以纲纪法度为心必咨於大臣曰当今内外执政法从之臣孰为有才孰为有德孰可举以自代参酌舆论而後爰立举之得人则四海九州受大臣之赐即大臣之在任也圣德高明静观事势如以边境为可虑则遣使就问计可也如以备御贵讲求则使之预料便宜一一图上可也将帅牧御之才钱谷甲兵之事姑仍旧贯而经理之亦可也如此则於家无亏歉於朝廷有勲劳富郑公弼五疏而终辞起复之命者又岂容以专美哉夫世道未尝狭也大臣积庆之家也前者有余而不尽用後者愈用而不胜穷修龄钜福生荣死哀使人诧千载一时之盛而不知其早岁清修平生恬淡翕者张之天报如此今大臣福禄声光鲜克俪美又何歉焉不惟陛下当惜之而大臣亦当自爱惜之端忧几筵勿过哀毁其於读礼之次无非閲理之时仰探千古之圣贤将大後来之勲业正於此基之夫欲富好贵人之常情不以道则君子有所不处建功立业君子之盛心志於道义则功有所不足道况道义有所未安而过眼空花之富贵自昔滓污简册薰秽宇宙者不知其几达人大观知几自了凡物皆朽惟名为不朽今京城之内人心皇皇士论藉藉自闻大臣有起复之命虽未知其避就之如何凡有父母之心莫不失声涕零是果何为而然人心天理谁实为之兴言及此非可使闻於遐方也陛下乌得而不悔悟大臣乌得而不坚忍臣兹因论对僭沥血忱恳恳纳忠何敢诋讦特为陛下爱惜民彞为大臣爱惜名节所以望大臣者不止於今日知臣罪臣天地鬼神昭布森列不可诬也臣以经筵既承清问辄又出位言此不当更尘班缀伏乞陛下奋发神断罢臣职任畀臣丛祠臣谨对而闭门却扫以俟陛下诛斥之命臣罪当万死
第二劄
臣既恳恳纳忠为陛下大臣解士论之疑敷陈於黼座之前矣然念国於天地必有与立君臣上下交相维持所以为国远虑扶世常经者要当随事救失不当以患失为事盖救失与患失异救失者纲常必饬名义必正经纪必陈立制度必昭明谓正心修身为齐家治国之本故自上而下自早而暮惟以闻义不徙不善不改为忧他又何所患焉彼患失者一切反是以私恩为必报而每急於徇人以竞进为良图而不顾於丧巳得位者以同流合污为至行任事者以便私适已为长策谓触忤为妨进则时事可论不暇及也谓喑哑为圆机则心知其非何敢议也滔滔流俗几年於兹悠悠风尘贤者不免若是者岂非患失之习有以痼之耶夫惟心有患失之弊见利害而不见是非名位光显苟合取容而不知道义植立凛凛难挫且今日在朝布列致身通显者皆天资之美者也勇往直前圣贤事业夫孰不可勉日用动静事无非学交游切磨学无非事人苦不自觉耳粤昔警省之助莫大於官师之相规有志功业之贤臣亦必曰勤攻吾阙求如不及可也不然本心之失懵不知救顾惴惴然患外物之失孔子曰苟患失之无所不至矣吁可畏哉虽然士大夫当化风俗不当议风俗当论事之是非不当恤身之利害泛然言人之失则甚易奋然救已之失则甚难臣早夜忧思动息猛省坚苦刻厉谨守初心惟恐庸愚易至间断一不自觉駸駸小人之归尚何以议人哉臣之初来惟欲一面清光於去天稍久之余亟求还山勉卒旧业者臣之心也恩除太过隐然於心将亦不免动於患失之私矣因学无正法过必改之反诸本心痛切警惧日月之不再而人之所以为人者渺茫也臣请罢职事伏惟陛下曲成臣志放臣还山臣犬马之齿未衰事陛下之日尽长感时忧深谊当引去惟陛下矜赦

[book_title]卷四
钦定四库全书
楳埜集卷四　　　　　　宋　徐元杰　撰
劄子
请御书古良西窗明远书院劄子
臣恭惟皇帝陛下德粹天资道传圣统一念典学穷日月就将之功肆笔成书灿云汉昭回之象凡侍翠帷之诵说均蒙奎画之恩朌臣猥以疎庸预叨遴选愧无补於虎观燕朝之密敢有觊於鸾翔凤翥之华实念臣先大父母国诸老从游一第艰苦尝即西窗而为号爰宅古良以读书遗经犹存破屋无恙而臣先所生父炳隙地家塾数椽乡居亦取明远之名遂为讲肄之所以祖父义方之真切示家庭忠孝之谆勤凡兹幸际於休明无非远藉於诒翼良弓良冶深虑显扬之未能肯获肯堂忍使湮没而弗顾俯输愚悃仰渎圣聪恭望睿慈特颁宸翰赐臣西窗二大字及古良二大字为臣先大父以光存殁赐臣明远书院四大字为臣本生父以贲家庭冒犯天威臣不胜俯伏战惧之至
乞赠恤故侍御史刘汉弼劄子
臣往读唐史至太宗谓虞世南於我犹一体拾遗补阙无日忘之未尝不叹其从谏之盛德及世南殁梦进谠言若平生翌日乃下制恤其家臣又掩卷而叹曰明主之礼遇忠良不特用其言而显其身逮其既没之後精诚之交孚情意之隆厚悉由夫平日也然则天下之忠臣贤士岂不乐於尽其心哉臣窃见前侍御史刘汉弼真实有守忠谠敢言往为御史时毅然排击同列不以一去为重食贫自乐若将终身比者陛下深思朴学召至台端汉弼亦感激自厉知无不言斥逐官邪扶持国论隐然有虎豹在山之势而一疾不起士论惜之母老家贫妻病子弱生无以养死无以葬但有讐怨谁肯哀怜善人闻之几为瘖哑若非圣主稍越拘挛之度曲加存恤之仁则其身後事殆有不可言者臣初不与之稔特念忠智之士其死可哀如此臣契勘汉弼尝除侍郎当得赙赠缘近岁银绢匹两例以旧楮折支所得无几欲望陛下特下户部支给本色仍下绍兴府量与助其葬事使天下共知圣君之所以待谏臣负国者虽生而不逃其诛忠君者虽死而必厚其报所以激人心而维世道岂曰小补取进止
缴钱相召赴行在指挥
臣窃见钱相起自儒科殊乏器量龌龊自守荣进是贪仕於外则政以贿成仕於朝则公为私夺其居于乡则纵容子侄恣肆干仆广占民产闾里怨嗟衆谓其多赀发身尝徧历言路矣凡所论列摘微过而蔽钜奸每借之以为修怨之地迨其蹑天官之长兼夕琐之任都人为之谣曰要过铨衡与银台除非大钱小钱来盖指其父子黩货而言也相不是察身居通显行每由径故曩为学校所诋又为吏议所斥相尝假老丐祠今其亲九十余矣而又急於规图超用召命一下人言藉藉咸谓圣化方新汚俗渐洗讵容愚而能伸复觊於穿金门入紫闼乎为相之计正当囘顾亲老退处寛闲日供滫瀡之奉惟内存畎亩不忘之念庶乎其少逭清议矣乃独不然何耶言之至此不觉寒心臣滥尸缴驳之职若不正救於未用之先何以为士大夫风俗之戒欲乞睿断将相召赴行在恩命亟赐寝免世道幸甚士论幸甚所有録黄臣未敢书行
缴邓泳乞祠不允指挥
臣窃惟长安号天险也然必得人之险而後天之险为可恃沿江制副甚重匪轻胡可畀非其人哉泳心术回邪气貌粗俗早求速化徧历边阃入幕之宾其为谋画不规所至清野殚国之财撒花资寇而已用是而为绩最麾节更迭径躐朝班入从出藩如取诸寄臣每闻其在朝之日怙势擅权不可具状姑以一二言之泳尝胁制言路之臣抑遏其月课所及更授以揆路之风旨台臣不敢自固所守以至忧患而毙又尝为殿庐编排官凡详定而下皆为泳意所授屏息以俟其颐气诸房敢怒而不敢言陛下盖尝察之虽能黜泳於外乃又以重任付之徒见其军政不修江防不备将校率为私人是用问其郡政既多为苛敛之术凡商贾鹾运之往来泳复百计困沮之至专其利以自丰殖是尚可使之当重地者乎臣职在封驳因其再有乞祠之牍岂容缄嘿而不言臣愚欲乞圣断俯从泳之所请亟使解罢制副职事畀之投闲少自警省别选材望以重兹寄庶乎天险与人险相资而无虞矣
缴赵汝改差知邵武军指挥
臣闻士大夫年及者不作县不作郡着之令甲昭然不诬况於得郡而阙及凡未登对之人必奏事讫然後之任此又圣朝所以重临迁专牧养也今汝原未尝作宰是犹曰两尝为令但当考其月日满与未满而已然汝年已七十有二迩者臣察奏迄以年及人姑畀参议未欲絶其禄亦不欲劳以郡也汝年踰古希偃然得郡不待奏事而径之已任是於法守无一可也臣职在缴驳未暇论其人之贤否与夫功过之有无姑就夫臣分之所当觉察者而举之臣愚欲乞圣聪特发英断将汝改差知邵武军指挥特赐寝免姑畀议幕以禄其老所有録黄臣未敢书行
缴萧郊理还元断月日指挥
臣闻士大夫贪鄙无厌昏谬无状有一于此所至毒民初犯再犯犹不知改必又辗转三犯不复有人心者未有若萧郊之甚也郊之初宰漳浦其罪不可胜数且庇同官纵胥吏相与压良为贱指无为有辗转诬诈平民渔猎银会不极不止具见提刑陈韡之所按次宰湘潭疲软不足以胜任容纵吏胥肆为民病又见於提刑罗愚之再劾若是则无所往而不自罹咎觉悟警省岂非郊之所当动心者而犹未也其所恃者谓朝廷忠厚遇郊则可陈乞参注未逾时又可陈乞改正故逃邑而受佥幕郊於是益无忌惮矣妻妾奴仆第第交通下则啗民膏以自润上则睨郡计以自丰以折苗亏公为能奉上以随事猎货为所当为江西提举赵希巃之弹墨未乾也而放行参注之旨随请而辄下朝廷但务姑息既许令授亲民差遣又曲从其理还元断月日之计若是则昏鄙狼藉之人所至皆可攫取货财为湔洗之计饿虎出柙啮噬纵横民瘼其何以瘳臣职兼缴驳谊难隐容欲乞圣慈特发英断将郊理还月日指挥亟赐寝免俟明禋赦後别听陈乞施行仍乞自今以始令郊注授闲慢差遣庶几职事与民两不相病公论幸甚
缴赵逢龙江东提举王杰知雷州指挥
臣闻士大夫可用与否惟精神心术不可不察盖精神昏闒每事受成吏手视为心腹使民无所吐气虽有爱民之意不能自由乎已若是者为郡且误民况为一道乎臣於逢龙见之其心术奸欺嗜利亡耻不知命义数罹谴问懵不知所自悔若是者虽为倅贰且不可况为郡乎臣於王杰见之臣窃惟逢龙读书授徒奋由科第臣与来往尝称其廉及解郡而为郎士论藉藉相告曰人知其迹而已去年秋旱田野煎熬吏告逢龙以军期为名搔动六邑公私鼎沸朝廷果有出军之令乎逢龙可谓之当事乎况以前官积下官钱为吏奄有以数万计逢龙家仆具能言之簿历尚可明验也彼又待吏如弟兄燕私率与之对坐称都吏而不名民讼曲直期会寛严皆吏之命至有一事而三四案官书拟者甲不满吏意则之乙乙不满吏意则之丙或一讼而迭胜迭负更禅无穷如此等类不知其几臣窃怪之姑言其略及闻诸要路之臣亦曰士大夫岂无昏庸者未有如逢龙昏庸之极岂无信吏者未有如逢龙信吏之极臣怍不能对益信知人之难如此今滥员缴驳知而不言不惟无以见江东父老亦非所以爱逢龙是有负陛下多矣王杰生长膏粱鲜克由礼嗜利亡耻所至贪淫狎妓受贿讼狱为市如预借官物而去其籍如广敷楮皮而肆其暴举差役而滋卖弄之弊虐小民而奉大家之驩始则宰长兴而见於台臣之弹击次而宰龙游又见於知郡蔡岊之按劾盖亦不复知有世间廉耻事矣况其罪犯既多前此脱网为倅令仅以为倅尔又复脱请一麾若且放过则远方赤子畀之虎狼得乎臣於逢龙虽为有旧一道事重不当隐情臣於王杰初无怨尤然知其人亦难自嘿之二人者善恶不同同於为民之病欲乞圣断各且畀之祠禄使之退省其私他日警悟各当其所而用之亦未为晚
缴李曾伯淮东制帅指挥
臣闻庆赏刑威曰君君人制命而为义纪纲所在凛不可渝为人臣子能致其身职分然也生杀予夺惟上之命利患亦何可以自择哉自一命而上食君之禄者皆当惟君命是听况於高爵穹位出而任国边寄之重胡可贪爱其身逆计他日之去就无王命而私相授受恬不以怪此有识无识所以痛哭流涕而不容一朝居者也臣窃观前兼给事中赵希?缴奏边臣李曾伯褒宠恩数及閲李曾伯之奏已擅分职事付之张竽田文虎欲轻自脱去臣不胜惊愕曾伯早以才能自负为圣主之见知凡前此备御功过之半陛下略其过而録其功以至文昌八座为曾伯食息念此其将何以自誓仰报天地罔极之恩况圣政作新事任因袭曾伯控辞虽屡而陛下勉留孔切锡赉恩泽初何他嫌大臣与之书问络绎所以谕之究心备御者未尝不恳恳恻恻曾伯又何所疑而轻於掷印一至於此乎今陛下与大臣告谕深切而曾伯轻举妄动以骇观听又何为而不以贤臣之所以主尔忘身国尔忘家者终始自信乎张竽权漕运者也田文虎职监州者也皆文臣之选也皆知书之士也无君者臣子之大罪春秋之所必诛今曾伯无王命而私授之于二人二人亦无王命而私受之于曾伯虽武臣稍知事体者亦不敢如此虽内地守令寻常被论而罪未得省劄亦当守待必得命而後交印今曾伯身当边阃两道之重盖非小小事任也何乃未之思乎况张竽田文虎皆擅揽牌印但知有曾伯之为长何不知陛下之为尊也赵希?封驳尚是恕典胡为未蒙付出因念边任至重陛下之勉再三曾伯不当轻去圣恩寛大不以罪之而又以恩数加之此固足以见圣明深意之所在殆如汉吴王不朝而赐之以几杖诚欲使曾伯愧悔自反而後已今闻曾伯亦颇省咎仍欲引疾丐去以此观之则前日希?所驳且与曾伯收还前项恩命盖知曾伯既动愧悔之心必不敢受此非望之恩也恩数既不敢受前日已付印于二臣矣今兹尤当分明使之收囘以任职事臣於此欲望圣慈亟从学士降诏谕曾伯以人道至大之纲常不得轻为去就以摇物情以弛边备所有田文虎张竽既不曾准朝廷指挥辄自交管牌印之类并乞如希?所陈重与追斥施行如是则尚可整顿凡任边寄者必不至转相效尤吾国犹可自立於天地矣
缴胡泓新除宗正少卿指挥
臣闻君者天也父也人臣立人之本朝以事天之心而事君则知尽万物之生不足以报天之德以事父之心而事君则知竭百体之劳不足以报父之恩况於身为要臣而狎被御笔亲除之宠其当若何勉竭自厉以为君上罔极之报可也今胡泓读圣贤之书岂无羞恶是非之心哉平居讨论亦岂不知三纲五常之正理者哉臣与泓同朝且同江乡本以其年长而敬之每听其语言则有大谬不然者官爵陛下之官爵也泓自作郡而废黜陛下柬拔登朝置之郎省洊膺亲擢方陪虎观之联忽领乌台之职不惟泓喜过其望人皆以为殊特超躐之典此正砥节砺行明目张胆敢於论事之时奈何泓资禀凡下血气衰而志节不立辞旨所及不以圣恩亲擢者勉务称塞惟曰此恩此德实出於公虽声言于衆而不以为耻臣闻泓之初来登对首劄有爱国必爱大臣之语巧为容悦至次劄犹曲意阿谄识者觉其为人久矣及其职司弹劾专为报复私雠之地前後所诋皆犯物论而不恤是非易位好恶反常以耆艾典刑之名臣而妄有论列以五十年儒科之宗老而亦被诋诬泓诚何心哉岂举世已无一可论之士哉方旧相以忧去也稍有人心者皆知人道之不可废泓一则曰恩相何来之迟二则曰何必只管说纲常甚至延见士大夫正色厉辞毁短国祚背弃君恩尽倒公论之戈横身要冲以售其足香粪苦之谄通国皆切齿其奸为之愤疾涕洟陛下一旦感悟特出御笔拔擢公忠骨鲠之士以代之人心郁闷之余不啻如幽暗而复见天日如泓者既无羞恶是非之心是尚可容其汚天日之清峻者乎况泓出身始末尤可羞称自其微官时未尝用举削而脱选率不待终更而图辟泓知赣州既不申审奏事却令通判舒复宗语部使者以本州盗发催其赴上泓旧与赣之娼女狎稔到郡娶为小妻当时舆卒皆出不逊语闻舒复宗於幕次显以匪人斥之其他不顾十手十目之罪在南安时同官备能言之是其居要地而甘自暴弃在外服而不自爱重类有如此臣与泓虽同江乡平时虽有敬老之念然陛下恩德之罔极臣虽糜捐不足补报何敢芘泓而不以闻况泓年将古希戒之在得臣愚欲乞睿察稍惩其奸且以祠廪畀泓使之少待而上挂冠之请公论幸甚世道幸甚所有泓词头一件臣独未敢撰述
再缴胡泓乞赐不允指挥
臣闻诸孟子曰有官守者不得其职则去有言责者不得其言则去臣叨恩过分滥兼掖垣实以封驳为职事无钜细当言必言是亦合官守言责为一职也昨日臣以胡泓除宗正少卿词头未敢撰述已恳切奏陈未蒙颁命第切凌兢臣窃见泓昨以御笔亲除职居台察既不知明目张胆为扶持纲常计观其前後弹劾专为报私怨而已最是背弃君恩毁短国祚每厉声对衆尽倒公论之戈举朝之士为之切齿涕洟相与言曰自古见无礼于其君则当如鹰鸇之逐鸟雀臣盖为陛下愤疾其人久矣况泓自微官以至南安守赣郡贪淫之状备载前牍昨汚台纲物论藉藉党奸丑正善类吞声今幸一旦亲擢正人以代之有识无识同切庆快而月卿宗少之任是为清切从入之阶泓既无人心犯物论如此断断不可与之并处朝列明矣臣职在缴驳不避雠怨痛切言之实以泓久为公论之所不容市议道谤至作为歌谣皆以泓为小人之倡臣自昔持心近厚非敢过为指摘为公道计为朝纲计不得不以去就争之今泓既上丐祠之牍臣愚欲乞圣断亟从泓请早畀以祠所有泓奉圣旨不允指挥録黄臣实未敢书行
表
代宰臣进孝宗光宗御集表
帝制昭垂於铄两朝之典儒绅彚集聿新羣目之观肆盛旦之诹刚稡成编而来上中谢恭惟孝宗皇帝圣神冠古历数在躬道传亲授之原身济中兴之业以天下养粹然重协帝之华惟子职共允矣善继人之志慨念大有为之岁月益期恢未竟之事功奋阳刚於乾道之初英威风动敛精鋭於淳熙之後容度天涵任贤使能而人物彬彬信赏必罚而治功赫赫有真圣作于棐民彞度金玉而温润深纯言丝纶而谆勤恳恻雅什播舜琴之风阜载歌陋唐殿之日长凡二十八载之间见诸述作较三五六经之旨同一精微极扬厉以无前欲名言而莫得恭惟光宗皇帝明参离照光绍履基自其佑下民而作君师将以恢至治而垂轨范虽万几兢业夙存无逸之心然庶政焦劳早有倦勤之意眇神器於脱屣之易措海宇於泰山之安纪纲制度有以相维号令文章焕然可述功垂社稷泽在生灵此又有待於昌期益茂扬於大烈皇帝陛下缉熙问学经纬乾坤以采薇天保之规模图吉日车攻之事业戒谨寓於隐微之际发强奋於寛裕之余思昔先王幸皇猷之未远于今永监惟成宪之是遵郁郁乎其文哉巍巍乎有功也是用会宝帙瑶编之纪紬金匮石室之藏大巧天成不假心工之雕刻徽音日播永为世宝之流传臣等叨被赞襄与闻纂纪上以彰既往庶几二祖道德之风下以补将来昭示百篇帝王之制
代宰臣进宁宗实録表
仁深必世伟先帝之宏模史约繁文示百王之令典吉叶成编之奏礼严中秘之登中谢臣等窃惟一代之兴必有一代之纪克绍前圣之绪要参前圣之书敬天爱民而家法之具存修已任贤而道要之攸在言路有关於通塞化机足骇於弛张或因革之制殊或取舍之涂异岁月日时之易失当竟编摩文章号令之可观必明修纂况先烈动循於榘范宜旧闻悉就於网罗幸今身亲见之若是世未远也恭以宁宗皇帝无为而治率祖攸行持敬仁勤俭之心集安靖和平之福观时察势谨内外之修攘更化揽权别贤否之进退风肃百蛮之冠带星罗万国之贡珍三十年政教之清明六七作圣贤之辉映久念宝龟之遗载紬金匮之藏汗青非一旦之功纂録至斯时而备恭惟皇帝陛下英姿超卓圣学高明嘉与羣儒博参往训储精稽古见尧舜於典谟之中述道养心挹文武於方册之上矧荷诒谋之燕翼讵忘纪蹟之鸿徽彰彰皆饰治之经恳恳善继人之志编之诗书而无愧粲然词事之兼该臣等无补讨论谬尘典领各率尔属写琬琰而补将来乃进于庭光祖宗而垂後裔
进和御制诗表
琼筵肆秩方隆湛露之恩瑶画载颁仍拜昭云之什有光儒道增重斯文中谢臣等窃以唐人崇进士之科我宋重题名之集熙陵赐第侈燕喜於曲江灵河出图被诗章於大雅在激昂於善类匪夸诩於荣观迨今盛时稽古明制乐英材之有造阐文教以弥彰日就月将五帝三王之渊懿金声玉振七言四韵之温纯本原之奏方嘉气节之儆随逮道要闻而仲舒摈慨彼生之不辰帝歌作而皋陶赓惭孤踪之获与心铭睿训顶戴洪休兹盖恭遇皇帝陛下天挺英姿日新粹学治法灼知於经史嘉与讨论心声妙叶於宫商於昭劝奬寓恳切作人之意於从容肆笔之时臣等敢不拜手珍藏终身佩服诵新渥照乾坤之句密囿清光写精忠贯日月之怀誓坚素守
谢赐御书表
虎观承休发祖父家传之诲鸾书锡宠侈帝王心画之朌光逮蓬茅春浮穹壤中谢伏念臣禀资戆拙承学迂疎幸际遇於明时过叨尘於异数秋卿滥吹已慙营缮之箴晚讲兼荣莫赞缉熙之益方天下观文而仰化知圣人肆笔以成书咸曰细氊广厦之儒生均被浓墨大字之珍赐以臣何者躐等求之甫拜手以投忱不踰时而被渥寒窗西倚近昭云汉之光书舍明增远掲日星之象唤醒先臣之怀古不忘家世之惟良立则参前常如见圣兹盖恭遇皇帝陛下道传洛宝笔补化工铁画银鈎蔚凤翥蛟翔之势玺文牙轴贲鸡翘豹尾之班臣猥以微僚辱兹钜施刻之琬琰既增存殁之辉遗厥子孙永戴乾坤之造
兼侍讲谢表
螭坳拱极恍兼早讲之陞凤诏疏荣蔑称宸恩之被侥踰有腼报称谓何中谢伏念臣赋性不灵步道尤浅遭时遇明主遽徼清切之班广厦考遗风何补就将之益况躐膺於叠组惭莫遂於循墙兹王言金玉之温纯而帝制丝纶之播告三生幸会百拜祗承兹盖伏遇皇帝陛下远览古今躬行道德妙简师儒之选不遗铅椠之材肆俾疎愚亦叨奬进臣敢不痛鞭寒晩伛伏朝昕恳恳尊王愿益演春秋之大义拳拳陈善冀永依日月之清光
南劒到任谢表
予郡叨恩狎涣趣行之旨即家拜命敢稽效职之恭见千里之士民宣九重之德意中谢伏念臣学非知体才不逮心猥际遇於明时沓侥逾於异宠顷缀班而玩愒寻谒告以沈痾忠纯恻怛未沥於分毫坚苦刻厉敢渝於平素爱日奉亲而喜惧吁天丐外以凌兢忽误畀於分麾又躐乘於见次矧以今延平之郡居然古先哲之风特时异而事殊浸土荒而俗旷必得弹压拊循之彦始膺慰安牧养之司然匪其人不在兹选顾如臣者何足任之兹盖伏遇皇帝陛下知烛羣工虑周遐峤谨简宅生之寄周流勤恤之仁遂俾么微谬叨注委臣敢不恪恭廉靖勉竭勤劳涤虑双溪遂盟心於此水投忱丹阙肃拜手於严宸

[book_title]卷五
钦定四库全书
楳埜集卷五　　　　　　宋　徐元杰　撰
廷对策
绍定壬辰御试对策
臣对臣闻求道有本原行道有功用自本原而达之功用则天下之治可以不劳而举矣盖道无近功惟志趣之高远者为足以极其功道非小用惟力量之凝定者为足以大其用自有天地以来所以脉络世教纲维人极於不泯不絶之地者皆非偶然之故也太极之理流行散见於万类之殊常人得之由之而不知者也故必有待於超出乎亿兆人之上者为之君师焉以一人之心融天地之心以天地之心觉天下之心帝之所以为帝王之所以为王同此心也亦同此道也同此学也亦同此功用也然则有帝王之心者斯能有志於帝王之道有帝王之学者亦岂不能进於帝王之用哉恭惟皇帝陛下英姿天挺圣学日新自临御以来孜孜汲汲既知求此道之用以用其心则知推此心之用以用天下其间大震怒大拂乱所以撄宵旰之怀关玉食之抱者殆非可以一二计也陛下端居凝邃加意讲求所以压万变之纷纭镇羣疑之汹涌隂以为天下国家之计者盖陛下求道得力处也夫求道既有所得则夫坚始者之念以就来者之图勉今日之诚以为後日之虑不以仅定为无恐不以苟安为自足凡尧舜三代之所以根柢乎盛治者是政陛下行道用力处也因其力之有所得充其力之有所用天地之眷厚矣所以答天地之眷者当何如祖宗之托重矣所以奉祖宗之托者当奚若丕绪之承今九年矣所以充拓事业者当何修而至陛下诚能因其力之有所得充其力之有所用自身而家所以正人伦而系风化者不可不谨其表倡之几自家而国所以别贤否而定名义者不可不致其微渐之虑自国而天下所以谨修攘而全爱敬者不可不极其勉励之诚其效证於尧舜三代之所己行其监具於秦汉以下之所并见其事信於经训史册之所可考陛下诚於本原之地而极其神不徒以曰诵曰讲者为常准则学之为王者事宜在陛下方寸间耳臣又何敢容其喙请以所闻於师者拜手稽首以复陛下之问惟陛下少垂听焉臣昧死上愚对臣伏读圣策曰盖闻学之为王者事由尧舜三代至於今日未之有改也而或以为古今有殊时帝王有异治世道有升降各因其时以为治而无一定之论吁有是哉臣有以见陛下有志於帝王道统之传而为昧者发道与时异之叹也臣闻道与心一帝王之心与万世一尧之授舜舜之授禹三圣授受相传一道载之於书人心道心之分惟危惟微之辨或生於形气之私或原於性命之正惟其形气之并生虽上智不能无人心惟其性命之各正虽下愚不能无道心故人心每患於难制而道心每患於难明难制故危而安之者常寡难明故微而知之者几希惟精则决择详审而致知之功深惟一则主宰坚定而力行之用久是以一中之执万世惟允成汤传之为昭德建中文武传之为顺则立极帝王之治所以蒸为雍熙薰为泰和而无一民一物之不得其所者皆此道之功用也夫以功用之散於天下者若是其明着而根本之敛於一心者犹不敢废夫讲贯之忱故尧舜禹汤文武之所以号为汲汲於学者果为何事也岂非以危微数语肇啓其端故心法之传异世同轨成汤之礼制文武之克宅莫不皆致力於本原之地虽其时之相去若有不同而道之相传未尝不一自世之昧者观之泥於迹而不求於心索於治而不求於道舜文一也或疑其劳逸之殊而不揆其符节之合商周一也或疑其文质之异而不通夫损益之因善乎董仲舒之言曰继治世者其道同继乱世者其道异盖其所以异者世之治乱而已所谓道则未尝不同焉故韩愈亦曰尧以是传之舜舜以是传之禹禹以是传之汤汤以是传之文武即仲舒之所谓继求韩愈之所谓传则六七君子之心越宇宙而同神历千载而一日又孰谓其世有升降而因时为治果无一定之论乎然则能知帝王之无异心则知帝王之无异道知帝王之无异道则知帝王之无异效矣臣伏读圣策曰夫统理民物为天下君膺天地之眷顾蒙祖宗之付托若是其重而本原之地无所据依以善斯世不可也是以尧舜之帝禹汤文武之王莫不从事於学如饥之必食渇之必饮未尝外道以出治舍经以求治也臣有以见陛下以天地祖宗之寄为不可忽以尧舜三王之道为必可行而欲讲学以求道即道以求治而又知所用力之地也臣闻帝王之心与天地一祖宗之心与帝王一帝王代天地以裁成其化者也祖宗法帝王以会通其用者也故求帝王之治者当求帝王之道求帝王之道者当求帝王之心心法明则道法着矣道法立则治法举矣世去古远正学不传生民不见帝王之泽至治之主盖不世出而天地之生圣人乃间见於千载之後艺祖皇帝肇造区夏拨乱立极读书而叹後世刑网之密盖有以契夫天地生育之心矣仁宗皇帝绍休圣绪继体守成讲易而得六情六气之说盖有以契夫天地动静之心矣夫以祖宗讲明学问稽式帝王既无一而不契於天地之心则夫两间之所眷佑於国家而遗陛下以无疆之休者要非人力之所幸致也陛下讲学所以朝夕不倦寒暑不辍而必欲与帝王之心同一运量者盖欲以慰祖宗之托而答天地之眷焉尔故观乎天地则见帝王矣观乎帝王则见祖宗矣何则天地付陛下以此位者也帝王同陛下以此道者也祖宗传陛下以此心者也心得其正则此道为有宗道得其正则此位为无忝位正而道益可行道正而心益可制动息造次常以天下为忧安舒暇豫略不以有位为乐夫如是也真知夫天地之所付者至大而不敢以自小矣真知夫帝王之所同者至公而不敢以自私矣真知夫祖宗之所传者至重而不敢以自轻矣自是而充之以学力所到日益月新心术所存天寛地大举一世之人济济於雍熙泰和之域浑浑乎如四时之春而不见有炎风朔雪之惨者皆此心之推也惟陛下益反诸心而用力焉则功用岂有难致者哉臣伏读圣策曰朕以眇陋嗣承丕绪于今九年昧旦而朝咨诹辅弼延纳英隽日御经筵曰诵曰讲咸有常准臣有以见陛下统临于上愈尊而愈谦问学之勤愈久而愈不替也臣闻帝王之学厥有本原惟谨养乎心术之微不徒为诵说之务惟深探夫造端之自不徒为外饰之求宫庭深邃燕佚易失声色满前志念易汩四海九州之大非空言所能维持一日万几之繁非小智所能经理然所以维持而经理之者其本会於圣心运量之中其用形於圣学贯通之後则是心不可以不尽学力不可以不充也久矣故有一念之纵肆则不足以充此学有一息之间断则不足以充此学外庭固学矣内庭其可息乎经筵固学矣退处其可懈乎端人正士固与学矣便嬖使令其可与?乎陛下有志於帝王之事固出於圣心之实然抑帝王所以兢兢业业儆戒无虞孶孳汲汲悠久不息者得非陛下之所当深勉而不徒为言语诵说之末而已者乎陛下即位固九年矣然外而疆土之未清内而奸宄之未靖陛下而念及此得不以周之克商九年大勲未集而勉其忧勤乎陛下每朝固咨辅弼延英隽矣然内而邪正之未明外而贪廉之未判陛下而念及此得不以舜之三考黜陟庶绩咸熙而为几康之戒乎不然以可致之资而不能致以可为之时而不能为以可豫备之岁月而自惰於不备不虞之域若是而曰讲诵有常臣甚不知陛下讲诵之谓矣陛下苟能以帝王之心为心则必深求帝王用力之要凡六经所载得之於经筵之所诵讲者诚非徒以讲诵为也口以诵之必反心而载惟学以讲之必闻义而力徙故於至善之所当止则必如好好色使之眼明心悦可也於不善之所当改则必如恶恶臭使之影灭迹絶可也学有如是则本原正矣本原既正则自身而家自家而国自国而天下无一政之不立无一事之不举功用之着其可以限量既耶臣伏读圣策曰六经之道所以该贯天人维持世变者至纎至悉不可胜穷而通监一书又所以着历代之媺恶以劝戒于後者莫先於修身而齐家进君子而退小人严名分而遏乱萌修政事而靖边疆恤民隐而惧天变臣有以见陛下会经训之精粗明史册之劝戒而欲用力於君德治道之大者也夫经所以载道也史所以纬经也人主之学所以讲经与史者盖欲为修身齐家治国平天下之用者也臣尝以是观之六经皆所以言天人而至於该贯其道则莫详於易与春秋之为书六经皆所以维持世变而所谓至纎至悉则莫大於易与春秋之为用易者六艺之原也卦有隂阳固所以明天道也而吉凶悔吝未始不以人言之则易之所以维持世变者宜乎极其所谓变通鼓舞之道而不可以致诘也春秋者史记之约也义有褒贬固所以明人道也而灾异所书未尝不以天言之则春秋之所以维持世变者宜乎定天下之邪正而乱臣贼子皆凛乎其知惧也即易与春秋之旨而槩之六经之道则维持世变至纎至悉而不可胜穷自修身齐家至於恤民隐而惧天变者可以类推矣虽然此经之所以载道者然也至於史之所以纬夫经者则自周之衰以讫五代之季其间安危理乱之分成败兴亡之故上下数千年间皆若烛照龟卜而不可掩然以善论世变者观之汉大纲仅正而万目则未甚举唐万目举而大纲又不能正则其所以正人伦而系风俗别贤否而定名义谨修攘而全爱敬大槩不可以帝王之功用并言者要亦有由矣是乌可不为本原之论哉空谷而足音晦冥而日月絶无仅有之中而求其粗合於古帝王之道惟文帝一人而已昔孝宗皇帝与大臣论古今治乱因曰自汉唐以来人君惟汉文帝粗能知道自文帝之外人君非惟不知道亦不知学大哉王言深於考论夫後世人主之为学者乎试即文帝之粗知道者观之虽其礼文之事犹或多缺然刺取六经盖亦髣髴於王者之意故当时之治蔼然犹有王者气象非粗知道者其孰能之自其躬玄嘿丽道准仁而修身之道粗明所幸夫人衣不曳地而齐家之道粗立张武受赂益愧其心吴王不朝赐以几杖而治国之道又粗审以至弃细过而絶戎隙成军礼以张国势务休息而专德化警灾异而求直言凡可以为平天下之道者亦粗於此而加之意然则文帝之所以为汉德之盛者岂非粗知道之效欤夫惟文帝粗知六经之道既足以致後世之治後世考论文帝之史则当劝其所以为文帝者而戒其所以不如文帝者当劝夫文帝之可以到帝王者而戒夫文帝之终於未到帝王者则治道功用又岂容外吾心而求之乎臣愿陛下反求此心加意力行以可到帝王者自勉以未到帝王者自励此则在於用力不用力耳乌患其有难行者哉臣伏读圣策曰朕深惟经训史策日陈於前文字繁多途辙迂阔求其所以寘力者乃即燕闲窃有慕古人缉熙光明之义日就月将躬履神会盖以基治道之本一人心之归使普天率土若士与民悉共由於理义而无本末舛逆之患上下异向之风顾不韪欤臣有以见陛下加意於缉熙之诚用力於本原之地而欲推而达之於治道功用之大也夫经之与史虽文字之繁而关於君德治道者则未尝无纲领之要夫缉熙光明日就月将此诗人之所述而成王用力为学之实也至於曰躬履曰神会此则陛下心术纯明义理融贯能以诗人之所述者究心而又以成王之所学者用力也盖躬之所履皆力行之事神之所会皆致知之功行无不力则缉熙矣知无不致则光明矣以陛下之躬履神会求成王之缉熙光明而又形诸心画发诸圣制布尧言於天下断断然以为自天子至於庶人壹是皆以修身为本而知夫学之有益於人国矣举天下之大家传人诵皆灼灼然知陛下缉熙光明之懿殆与成王不可以异观矣抑成王之所以谨养其心以为讲学之本也陛下亦尝实用其力乎臣考诸诗曰敬之敬之天维显思命不易哉羣臣告成王以用力之大者也而谆勤恳切之意又必继之以无曰高高在上陟降厥士日监在兹盖欲其知天之监无往而不在无时而不然而敬之为敬无一动之或违无一息之可弛也成王於此灼知用力之要谦虚挹损形之於言曰惟予小子不聪敬止必加之以日就月将之诚懋之以缉熙光明之益积而至於亿万年天休之敬以是而论则知缉熙光明乃为学之要而敬之敬之又缉熙光明之要也今陛下既即燕闲慨慕於古其事非不伟也至於古所以谨处燕闲无微而不敬者兹又陛下切身之事而治道之所由以基人心之所由以一义理之所由以克广者也盖敬者主一无适之谓彻上彻下之道陛下与成王所谓缉熙光明之实而二帝三王所以传授心法之准的也故必紬绎心思续续不已充广心地恢恢有余而後可以言缉熙清明一有纷汩志虑一有间断气象一有褊狭则不足谓之缉熙矣而可以为敬乎必明善诚身动与理觉尽心知性静与理融而後可以言光明物欲少有障蔽血气少有昏蒙智识少有凝滞则不足谓之光明矣又可以为敬乎陛下之所谓躬履盖履此敬也陛下之所谓神会盖会此敬也以是而基治道使天下国家之治如尧舜三代之盛可也否则规摹弗立玩愒小康本末之不能无舛逆者皆治世之累也以是而一人心必使远近风俗之化如尧舜三代之美可也否则仪刑弗谨观听莫新上下不能不异其向者皆风俗之弊也陛下能反求此心常守此敬内主乎一而不病乎杂外无所适而不徇乎私本正而末自随上倡而下必应隂消其舛逆之患潜格其异向之风则其感动意思殆与七十子之服孔子者同一机括也臣愿陛下以真存心则躬履神会自不能掩其功用之着由是而充之则以成王之学造帝王之道惟陛下加之意而已圣策又曰若夫商政治之得失求民俗之利病论士习之厚薄则有所未暇盖以本原既立则他可以序举也臣窃谓陛下之言及此岂非天下之幸而天地祖宗之望陛下者乎盖政治之得失每系於君道转移之间民俗之利病实关於君政修废之顷士习之厚薄亦视夫君心之好尚者如何陛下不屑屑於三者之计必谆谆於本原之正者岂非以用力於本原者既善则三者之效特举而措之耳故中庸论为天下国家有九经而曰所以行之者一大学言齐家治国平天下之道亦以修身在正心者为之本陛下讲明於此盖亦熟矣继今而後极致知之善尽力行之诚因全体之明求大用之着必刚以制欲必勇以力行必恭俭以约已必渊静以养心如是则本原既正三者之序断断乎其可举不然外有讲学之文内无讲学之实诿本原之论以盖其事体之失假修饬之具以掩其修省之愆戒酒有箴而无益於制心缉熙有记而无益於进德若是而曰政治之未暇问民俗之未暇问士习之未暇问是自置天下国家於圣度之外又安足以为本原之论哉昔孝宗皇帝圣训有曰朕心未尝放下一日间天下定行一遭孝宗之所以经营於念虑者若是其详且悉曾谓其以本原之是正而一切付天下之事於未暇问乎圣谟洋洋载在国史皆陛下之所当体而行之者也臣愿陛下益反之心曲加其真实无伪之功广推於外旁达其运量不穷之妙则本原在於圣心矣凡陛下策臣以经史之所当讲者皆可以序而举况於是三者之务哉圣策之所以幸教臣者亦已至矣而陛下谦冲温粹犹终之曰子大夫奉对于庭其以有得於经史者紬绎而毕陈之朕将亲览臣仰见陛下咨访不倦嘉与草茅之贱求本原之纎悉非徒为是诹采之文具也臣窃闻六经之书致治之成法也史之为史亚乎六经者也夫致治成法既皆具於经而史又亚乎经之道则凡天下国家之治非徒本原之是正而已至於纎悉节目所以救习俗之失防人心之微者经之与史盖相贯通而互发明也陛下既俾臣等紬绎而毕陈之臣不能罄竭肤浅之万一以为陛下告不惟下负所学抑亦上负陛下之谆诲矣然臣之所尤拳拳於陛下而不能自已於纳忠者其说盖有三焉一曰固民心二曰肃军心三曰正士大夫之心盖民者国之命脉也兵者国之精神也士大夫者又国之毉师砭剂也为人上者当使命脉坚强精神运动常致谨夫毉师砭剂之用以为元气调养之方则立国之势自隐然有安靖和平之功用矣臣请竭其愚而终言之书曰民惟邦本本固邦宁怨岂在明不见是图此言民不可以不固怨不可以不弭也今之所以固民者何如耶田闾困於科率市井困於征求商贾困於抽敛富家大室困於奄没之刑叠是数困犹未已焉远近怨咨不可闻也乖戾之气上熏於天激而为江闽之盗滋而为辅近之奸涨而为都会之灾溢而为边陲之警延而为数千里之旱岌岌殆哉国家命脉一缕千钧深可虑也昔光武中兴邓禹劝之以立高祖之业救万民之命先朝范镇亦曰欲备契丹莫若寛天下之民此皆所以为命脉计也陛下亟图之则其证犹可起也否则非臣之所敢知矣书曰其克诘尔戎兵以陟禹之迹至於海表罔有不服此言卫国以兵诘之者有其道则服之者有其机也今之为兵者何如耶自核实之不加而兵益以冗自训练之不精而兵益以惰自豢养之不戒而兵益以脆自等级之不严而兵益以骄自刻剥纵弛之相蒙而兵又流於叛且溃矣夫国家竭民之力以养兵盖资之以卫吾国也今乃不冗则惰不惰则脆不脆则骄不骄则叛不叛则溃习於纵敌而不习於死敌利於为寇而不利於御寇敢於犯上而不敢於卫上於是士卒得以陵偏裨偏裨得以陵主帅闽南之纷乱方迩而继之以江右之陆梁西蜀之惊荡方传而因之以淮东之奔迸姑息养祸浸以成风蔓草难图忧未歇也昔晋文公城濮之战见其师少长有礼而知其可用艺祖皇帝始明军法使以阶级相承小有违犯咸伏鈇鑕是以上下有序无征不服此皆所以为精神计也陛下其亟图之则其患犹可弭也否则非臣之所敢言矣夫固国以民卫国以兵二者命脉之所关精神之所系一日不可忽焉者也然所以护养其民调伏其兵者惟有士大夫以为毉砭尔夫圣人养贤以及万民而命将遣帅以卫中国者亦以重戍役车徒之责今之为士大夫者臣又不知其果何如邪陛下以培固邦本为心而监司守令则行之以朘削膏血之政陛下以运动国势为心而曰将曰帅则乘之以消沮士卒之私陛下以兴利除害信赏必罚为心而内外大小之臣则应之以虚诞苟且偷安旦暮之计是无怪乎上之真德实意不能宣达於其下下之吞声隐气不能通达於其上上下隔絶於势分之交违则夫民怨而思乱兵怨而思叛亦其理之所必至也昔汉宣帝欲安渤海之警得一龚遂单车至府宣布敎令慰安牧养盗为之悉平而民不患其不安者以得人而安之也唐马燧之在河东驭马厮役教以骑射比及二年得精兵二万而兵不患其不强者以得人而制之也是以国朝开基之初藩侯不抚百姓则有断不容之之戒至於南征北伐战胜攻取兵不过二十万者亦惟以曹彬潘美为将耳此其於国家砭剂之用明效大验彰彰然足以为後人嘉赖维持之地盖汉唐之美独盛於一代者也今陛下所慕者帝王之道所鉴者汉唐之言所取者祖宗贻谋之善则其所谓一军民之心者要莫先於正士大夫之心而其所以正士大夫之心者又不过先正陛下之心而已董仲舒有言曰人君正心以正朝廷正朝廷以正百官正百官以正万民极而至於四方远近之一於正此又自本原而达之功用古今不易之至论也惟陛下於此而实用力焉则天下幸甚宗社幸甚臣无任昧死谨对

[book_title]卷六
钦定四库全书
楳埜集卷六　　　　　　宋　徐元杰　撰状
转对状
恭惟皇帝陛下贵爲天子心与天通动一念虑之微有善不善休咎之徵即缘而起常若与天灵密相周旋况显而视听言动之敬肆其有不关於惨舒之徵者乎迩者亢阳爲沴陛下斋心屡祷有感必通臣每侍清光陛下不以臣愚必垂闵雨之问臣之所奏尝及於天之所助者顺欲陛下验之五事之间玉音曰俞曾无难色此宗社生灵之福也臣闻天理与人事同一脉络五事与庶徵相爲影响视听言貌皆主於思而思必无邪则事事皆敬敬与不敬休咎关焉然则人主欲回咎徵而爲休徵勿求之於天求之於己而已矣昔禹汤之有天命皆原於罪己之一念鲧湮洪水禹乃嗣兴叙九畴而先五行必次以五事之敬用殷邦旱暵汤闵弗雨惧不敬以伤民命惟急於六事之自责夫六事之丛其责意者五事之亏其敬与臣请先以五事明之禹之意若曰人主之耳目不可以偏寄也故敬心常运於视听之间不使媟近得以爲吾聪明之惑庶乎喜怒中节气步以是而凖寒燠其有不时者哉人主之辞色至易以窥伺也惟敬心常摄乎貌言之际不使纷乱得以爲吾肃乂之挠庶乎形声俱和燥湿以类而应雨晹其有不时者哉不然狂僭豫急之弗察反休徵而爲咎徵一息间耳此禹所以随用而持敬与成汤克享天心之主也天之不雨何至此极六事之失乱世之常也汤平政而爱民不迩声色不殖货利而又不吝於改过亦何至民政之失节谗夫之敢欺与夫苞苴女谒宫室之动其欲岂一有是当责之事哉汤则不敢以自信也惟其自信之不敢故其自责之甚深自责之念深则自欺之意泯天高听卑宜爲之动桑林之雨汤之真敬验矣且禹汤圣德之君也自後世言之亦何以罪已爲哉然则人主非知有克己之学不足以进此今陛下天资冲粹圣学高明居皇极五位之中而体洪范五事之敬遇灾知惧欲销去之责已省愆不爲文具夫是以天心有潜格之应岁事有中熟之占是乌得不爲今日喜然臣之所喜今日也臣之所虑亦今日也乃者霄躔多愆隂精辄蚀江潮忽汹涌矣堤岸仍溃决矣水土之性亦如是而稍失吁天心之仁爱陛下所以昭示谴告者在是盖不特雨泽愆期之一警也况夫比岁以来边界祸惨吾之国势屡警而忽定固不可谓非备御之力然或者以爲太乙福德久躔吴分此天所以佑宋也吁天幸其可以常恃哉国家阳九之会迩在目前静察天时敬修人事宁深信而无其验毋忽视而稔其忧臣恳恳然每劝陛下以敬用五事者不但爲闵雨发也陛下果有所警悟当深求克己之仁特发罪己之勇循大禹敬用之实如成汤自责之忱视听之达於下者必公貌言之出於上者必谨民政之利病必察宫室之增崇必戒以至塞贡献之路杜邪枉之门使苞苴女谒之计不行而谗谄面谀之人不可进矣如此则圣心之主宰者愈定圣德之发强者愈充天数之靡常者必回人事之可恃者必验圣宋宗社亿万年灵长之休只在圣心真积力久之敬而已不然五事之敬用或不能以持久则皇极之建用将恐流而爲六极之弱何以销未形之患哉臣忧治危明冒言及此惟陛下矜赦而嘉纳焉不胜惓惓
应诏荐士状
恭准圣旨指挥自侍从至郎官各荐举诚实敏明堪充内外职事官者臣猥以疎庸缀陈迩列寂无报称常切凌兢每惟内外之修攘莫重贤能之任使朝思夕念所以恳恳切切告之庙朝初不敢厌其数凡举世公论所推予之彦亦既莫不屡渎天听矣惟是才业之着於州县者未悉以上闻气节之着於卑官者又限於资格今即臣平日察知之深如京官如选人各以五员爲明时荐臣谨第其人品细书其衔位姓名作四项条奏如左一臣伏见承议郎新通判邵武军陈义和奋由学校见位典刑顷分教泉南部使者陈韡欲以京削上义和辞曰愚年踰五十矣他人谁肯相继荐举谢不受诸司闻而异之不旬月而举剡溢格作邑晋江亷靖公恕士民歌之及倅镡津尝摄郡事一日必葺救荒有政殆不减青州所活民命之数堂有垂白之母家事率禀命而行母子俱贤道途翕称之臣与爲代方敬其人之孝亷且刚介而不屈於权势每事必就问之不谓当路风闻之讹遽使之去臣爲之泣别焉今犹待邵武平分之次士论称欝久矣宣教郎前知信州玉山县蔡荐积心苦学抗志前修初尉建昌已有植立弓兵畏爱警捕忘疲三载居官境内奠枕其丞衡阳佐理声绩具见於当路之所称迨爲八桂纠曹尽心刑狱一郡无寃民荐敡及格试令玉山劳心谆谆视民犹子一箠不以妄施至於戢奸鉏暴殊不以强御而沮前後举陞陟举科目举旌擢者率二十余剡臣亦尝备数荐之矣宣教郎新拟知福州古田县事郑偘有文艺而充以器识交名胜而博於见闻从容词翰之间有古作者气象其爲盐场官也措置规模吏卒爲竦及兼佥幕剖决如流至今士民称之迨居沿海制幕识虑精详有婉娩画事之可否见必立决宁甘犯时之所忌不忍苟徇以病民契旧满朝恬然不以希进爲意臣谓此三人才识气节宜甄録陞擢可以备异时风宪之选一臣伏见朝奉郎通判潭州军州事赵崇栗才具疏通心事平实臣虽不识其人闻其政於宰铅邑之时邑廪场兵八百人前後每困於月支之不及人户以预借爲苦经理有道公私通融不烦文移罔或不给盖其爲政有本末待士有礼逊谨庠序之教而兴以孝悌凡士习科举之业崇栗率以旬课考核焉士民化之勤修文行而狱讼日以简寡今倅长沙凡郡纲军政之所系善赞帅长密商略之帅亦倾心采纳其善是以庶务关决坠举旷修邦人歌别驾之功往来士夫类能言之宣教郎新知临安府临安县王亚夫生长名门多识往行才学器识卓尔不凡初爲会稽仓官考柅奸欺尽瘁称职檄兼幕属赞画尤长帅府以部内多凋敝之邑一一试之摄宰亚夫以抚字之意行於催科之中所去见思旗帜遮道及爲闽清令莫不举偏补弊各适其宜邑多大家不阿不挠良善爲之吐气且其素以恬静自持不挟书不干进当路闻风而争举之臣与之交尝谓臣曰平心敬物世间事无不可爲者臣以是尤敬之臣谓二人者才学实切於实用宜拔擢奬任以备他日都曹之选一臣伏见从事郎监行在省仓上界门赵希懻名父之子宗胄之贤自其爲海盐簿领时究心销注晓夕忘疲蔼然有亷平之誉当路名贤知其局蕴之宏深乞加旌擢者殆不容口今爲省仓门官尤严於吏卒出入往来之禁检柅欺弊密切究心荐举及格盖非有求而得者臣在都曹尝欲荐之已爲他人所先矣从政郎监行在编估局詹文杓孝行着於家庭贤誉蔼於乡井奋身庠序光价翕腾分教瑞阳文风爲之丕变今爲京局疏导货滞检柅吏欺尤能以职业自见臣与同里知其平实无华雅有志向非矜奇骛外者之比臣以爲是二人者可以备二令掌故采择之需一臣伏见廸功郎特差监行在赡军激赏库叶采学有渊源文有气骨平居雅有胆略人多以後来陈韡期之由其妇翁李方子所得於晦庵朱熹之真传故能服膺古训而勿失今职居筦库勉竭忘劳捧檄佥畿多所及物时贤皆以亷勤公介称之采方志於向上事业暇则手不释卷异乎驰逐京尘者多矣廸功郎新建昌军军学教授卢钺奋身庠序卓然以名节自持方其流俗颓波率先以天理民彛之不可乱者爲之啓奏忠诚恳恻奋不顾身而一以国之安危存亡者昼夜恸哭臣与素昧近甫识之盖嘉其志敬其人汲汲然荐引之廸功郎新信州上饶县主簿汤汉家学相先文价蚤定其所交游者皆前辈老师宿儒也不惟着述具有法度至於操履亦有榘仪近世名贤率尊尚之或奬荐之奏名别头大对天陛昌言无隐犯时忌而不顾其辞大略谓上下相习於欺大欺则大得志小欺则小得志盖箴切当时之膏肓今待次勾稽奉朝命主象山书院相与诸生日由乎博文约礼之地是虽未及乎民而所以及於士者亦不赀矣臣以爲是三人者谓宜度越拘挛或陟之文学掌故或改畀以见次教官丰殖长养以待异时之显用岂不足以壮国之精神臣生而愚戅一无他长惟有爱敬贤材不翅饥渇今所荐引剂量久之既已明着其所长亦可知其绩用况朴实亷敏万口不诬如蒙圣慈擢用後或不如所荐臣甘重坐缪举之罚贴黄臣窃惟自昔天下之事非人才不能以有济今问之在朝则耆旧凋零问之在野则遗逸散漫於此而有作成兴起之念焉则何材而不资世臣闻之师曰人主爱惜人才必於卑微寒畯之时而丰殖培养储为超躐登用之地故遴选之必极其精委用之必当其任师儒教导之官不容以轻畀职幕刑狱之吏切戒於轻予外而监司郡守必谨简其贤内而职事散官必更迭而出上而卿监郎曹又上而侍从台谏给舍凡自内及外见任之与闲退者莫不具姓名而籍记之其在内则三省而下咸责以考察之公其在外则监司郡守迭严其举刺之法所荐惟贤则必赏所举或缪则必罚材或足以集事虽谲诈可以御而使功或足以掩过虽愆尤可以宥而録继自今欲乞陛下明诏大臣取内外小大之臣分置簿籍尽纪姓名开具功过其爲籍也随职任之小大爲编排之次第每每各以一本而置之铨部留之省府上之禁严庶乎按图考索如指诸掌若是则缓急可以搜寻出入可以更迭而无临事乏材之叹此特在一作新之顷而已诗曰周王夀考遐不作人所以见丰芑数世之仁也惟陛下矜采愚虑而亟图之贴黄臣又闻人材难得自昔之通患人心不正今日之隐忧莫深焉夫士大夫不可以负知已固也自他人对知已而言则重在於知已自知已对君父而言则君尊如天无二上也他何敢知臣尝怪夫举主之荐人则终身有门生之称士夫甘求汲引其未荐之始已谀之以恩门矣以公举而爲私谢以朝廷之公法而便予者求者之私欲士风既坏习俗已成虽有识之士勉强而从俗焉臣前日讲次读国朝通略而陛下与臣嘉叹艺祖皇帝之远虑如诏进士不得呼知举官爲师门恩门并自称曰门生此正人心之要术也今日士大夫知有私恩而鲜知有君父陛下既奋然作新之矣臣於此欲乞陛下明诏大臣取艺祖之所以戒进士者戒今日之士大夫请自来岁元日爲始凡下而举主之荐进上而大臣之拟除皆当使士大夫知有国法知有君恩不许仍袭恩门恩家恩座恩公之称并於门生二字亦合禁止内则令台谏给舍觉察之外则使监司郡守稽劾之如此则人心正而风俗定其於世道非小补云
兼中书辞免奏状
枫陛晨趋方玷起居之注薇垣日直又膺封驳之司惊擢笔之自天凛措躬之无地伏念臣学非知体材不逮心幸遭世之休明过侥荣之殊特人微品陋陪虎观之说书恩重报轻滥螭坳之载笔重之以史官之属愧乏三长增之以省闼之员惭无一得每窃忧其尸位尝力吁于公朝以都司剧务之繁知陈力不能者止乞免兼于兹职或少逭於旷官凛然偻竢於奏陈恍此狎叨於优渥爰沥避循墙之悃庶逃负且乘之讥伏望皇帝陛下回哲监之昭融矜愚衷之恳恻察臣以穷五技之剧亮臣以难数器之兼亟收成命於已朌别选时髦而更畀俾恬常分少穆师言
再辞免状
某踈庸末学玩愒班行久误简於中宸恍擢兼於外制凌兢自揣称塞谓何頋方躐侍于螭坳无以仰禆于鸿化况陪晩讲蔑告辰猷既尘省闼之弥纶又滥史官之采择叠是清切付之么微岂惟拊膺痛省之非宜抑念陈力不能而当止尝殚忱悃屡渎庙朝乞免厠於都曹尚稍澄於方寸愿竭经帷之启沃勉禆直笔之编摩已屡控於下诚竟未蒙於上彻讵意明纶之涣发又叨御笔之兼除以薇掖之清华进草茅之愚贱负惭且乘避极循墙爰敷沥於微衷乞收还於成命天高听邈地重责难敢兹再犯於威顔辄以上干於钧造仰祈敷奏愿体忱辞亟改畀於名流庶稍恬於愚分陈情恳切俟命汗皇
兼侍讲辞免奏状
拜手宸奎叨恩稠重陞员早讲揣分凌兢窃惟螭坳记注之司兼以虎观讨论之职皆宠眷儒臣之极实养成君德之基绳愆纠缪而格其非陈善闭邪而谓之敬能赞缉熙之益必惟博洽之贤然非其人不在兹选伏念臣迂踈末学蒙被殊知敷陈第守於遗编玩愒已经於匝岁由说书而进讲见谓侥踰矧兼职之太繁难爲报称伏望皇帝陛下曲回渊听俯循微衷亟改畀於时髦俾退循於分守
再辞免兼侍讲状
末学无庸蔑称骈蕃之叠组误恩非据惟知辞避以循墙兹愚悃之已陈企俞音之尚閟况螭坳载笔方忝晨趋而虎观谈经难陪早讲荐沥由衷之恳觊推从欲之仁伏望公朝特赐敷奏早收还於成命亟改畀於时髦庶穆师言稍安常分
御笔除起居舍人辞免状
鵷行叠宠方躐贰于容台螭陛记言乃遽膺于御宝蒙恩深厚拊已凌兢伏念某赋性本愚闻道亦晚由郎监而跻奉常之亚甫年岁而惭取数之多旃厦谈经曾何啓沃羽衣定舞正乏端凝益丛尸素之愆狎拜恩洪之误属圣主方调於政瑟而元功迭转于化钧羣贤广拔于茹茅小善不遗于丝粟遂令窳陋数玷埏熔兹宜黜而反陞实叨荣而知惧伏望公朝之敷奏许令成命之收还改畀时髦毋忝玉阶之侍庶恬愚分姑仍金掌之华
再辞免状
数取爲多玩愒深惭于匝岁司存有四陞迁更觉于踰涯以器资宜处于常流而柱史敢当于清选负或讥于且乘避已剧于循墙况熙朝新化之云初而公道引贤之及远頋此侥踰于清切惕然恐惧于满盈晩讲金华每幸龙顔之近晨趋玉殿敢图螭陛之登在舆论其谓何兹忱辞其宜沥天高听邈未蒙俞号之矜从地峻人卑荐渎化钧之敷奏终祈得请式荷保存俾常分之稍恬庶师言之允穆
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 10:27:30-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>