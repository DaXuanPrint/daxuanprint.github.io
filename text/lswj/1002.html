<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="提要,目录,序,卷一,卷二,卷三,卷四,卷五,卷六,卷七,卷八,卷九,卷十,卷十一,卷十二,卷十三,卷十四,卷十五,附录,石田集全文在线阅读,石田集全文在线下载,大玄古籍书库">
<meta name="description" content="又名《马石田文集》。诗文集。元马祖常(1279—1338)撰。十五卷。祖常字伯庸,其先世为雍古部人,居天山。高祖锡里济苏官金凤翔兵马判官,子孙遂以马字为姓。后徙光州(今河南潢川)。延祐初举乡贡第一。授翰林,擢监察御史。官至枢密副使。卒谥文贞。有《英宗实录》。是集为其卒后次年其从弟出祖常诗文合苏天爵所藏部分,官为刊行。以祖常生前所居石田山房名集。首五卷为诗,约七百六十余首。后十卷为文,计一百三十余篇。祖常诗文以秦汉为法,接步隋唐,在当时很有影响。《四库全书总目》称祖常诗文“后生争效慕之,文章为之一变”。诗多">
<title>石田集_马祖常_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">石田集</span> <br/>
          作者： <span class="inputVal" id="bkauthor">马祖常</span> <br/>
          朝代： <span class="inputVal" id="bkdate">元代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">类书文集,诗文集,完结</span> <br/>
          字数： <span class="inputVal" id="bknum">[book_length]112146</span> <br/>
          说明： <span class="inputVal" id="bkdec">又名《马石田文集》。诗文集。元马祖常(1279—1338)撰。十五卷。祖常字伯庸,其先世为雍古部人,居天山。高祖锡里济苏官金凤翔兵马判官,子孙遂以马字为姓。后徙光州(今河南潢川)。延祐初举乡贡第一。授翰林,擢监察御史。官至枢密副使。卒谥文贞。有《英宗实录》。是集为其卒后次年其从弟出祖常诗文合苏天爵所藏部分,官为刊行。以祖常生前所居石田山房名集。首五卷为诗,约七百六十余首。后十卷为文,计一百三十余篇。祖常诗文以秦汉为法,接步隋唐,在当时很有影响。《四库全书总目》称祖常诗文“后生争效慕之,文章为之一变”。诗多为送人赠答之作,山水诗脱于江湖派,对仗工整,隐约有田园之志。文以记、序、碑铭居多。言辞平实,持论精审。有《四库全书》本、《元四家集》本。《中州名贤文表内集》为五卷本。</span> <br/>
          封面： <span class="inputVal" id="bkimg">Z_19191.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]石田集
[book_author]马祖常
[book_date]元代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]类书文集,诗文集,完结
[book_length]112146
[book_dec]又名《马石田文集》。诗文集。元马祖常(1279—1338)撰。十五卷。祖常字伯庸,其先世为雍古部人,居天山。高祖锡里济苏官金凤翔兵马判官,子孙遂以马字为姓。后徙光州(今河南潢川)。延祐初举乡贡第一。授翰林,擢监察御史。官至枢密副使。卒谥文贞。有《英宗实录》。是集为其卒后次年其从弟出祖常诗文合苏天爵所藏部分,官为刊行。以祖常生前所居石田山房名集。首五卷为诗,约七百六十余首。后十卷为文,计一百三十余篇。祖常诗文以秦汉为法,接步隋唐,在当时很有影响。《四库全书总目》称祖常诗文“后生争效慕之,文章为之一变”。诗多为送人赠答之作,山水诗脱于江湖派,对仗工整,隐约有田园之志。文以记、序、碑铭居多。言辞平实,持论精审。有《四库全书》本、《元四家集》本。《中州名贤文表内集》为五卷本。
[book_img]Z_19191.jpg


[book_title]提要
钦定四库全书　　　　　集部五
石田集　　　　　　　别集类四【元】
提要
【臣】等谨案石田集十五卷元马祖常撰祖常字伯庸世为雍古部人居靖州之天山高祖锡里济苏【原作锡里吉思今改正】金末为凤翔兵马判官子孙用以官为氏之例遂称马氏曾祖雅哈【原作月合今改正】从元世祖南征因家于汴後徙光州延佑中初复科举祖常乡贡会试皆第一廷试第二授应奉翰林文字擢盐察御史劾罢丞相特们德尔【原作铁本迭儿今改正】既而特们德尔复相修怨黜为开平县尹因避祸告居特们德尔死乃除翰林待制累迁礼部尚书寻参议中书省事元统初拜御史中丞转枢密副使乞归至正四年卒谥文贞事迹具元史本传是集凡诗赋五卷文十卷名石田者以所居有石田山房也其文精赡鸿丽一洗柔曼卑冗之习其诗才力富健如都门壮游诸作长篇巨制迥薄奔腾具有不受羁勒之气至元间苏天爵撰文类录其诗二十首文二十首视他家所收为夥又请于朝刋行其集而自为之序称其接武隋唐上追汉魏後生争效慕之文章为之一变与会稽袁桷蜀郡虞集东平王构更迭倡和如金石相宣而文益奇盖大德延佑以後为元文之极盛而主持风气则祖常等数人为之巨擘云乾隆四十四年三月恭校上
总纂官【臣】纪昀【臣】陆锡熊【臣】孙士毅
总　校　官
【臣】陆费墀

[book_title]目录
钦定四库全书　　　　　集部五
石田文集目录　　　　　别集类四【元】
卷一
五言古诗
卷二
七言古诗
五言律诗
卷三
七言律诗
卷四
五言絶句
七言絶句
卷五
乐府歌行
杂言
聨句
骚
赋
卷六
制诏
表牋
青词祝文
卷七
章疏
卷八
铭
箴
赞
杂文
策问
题跋
记
卷九
序
卷十
碑志
卷十一
碑志
卷十二
碑志
卷十三
碑志
卷十四
碑志
卷十五
行状
传
附录

[book_title]序
石田文集序
故御史中丞马公讳祖常字伯庸系出西裔延佑初设科举以两榜取士公应河南郷贡及会试俱冠右榜时已称公有文学初非以高科致儒名公志气修洁而笔力尤精诣务刮除近代南北文士习气追慕古作者与姚文公燧元文敏公明善实相继後先故其文词简而有法丽而有章卓然成家其在礼部为尚书在中书为参议在御史台为治书侍御史中丞在枢密为副使累阶要官自奉清约读书刻厉如始学者虽一话言不苟及以病归终于家大夫士之闻者无不悼惜呜呼篆钟编磬淡乎其韵璊璏璗琫栗然其光质古而文益奇以之考律吕之和资佩服之华皆用於宗庙朝廷之上者也诗曰惟其有之是以似之公实有而似焉公之家世勋阀具国史及墓碑太原王守诚与赵郡苏天爵在游从中感知尤多故为序其文集至元五年已卯九月丁已中议大夫御史台都事王守诚序
昔者仁宗皇帝临御天下慨然悯习俗之於文法思得儒臣以图治功诏兴贡举网罗英彦故御史中丞马公首应是选入翰林为应奉文字与会稽袁公蜀郡虞公东平王公以学问相淬砺更唱迭和金石相宣而文日益奇矣未几擢拜御史劾权贵人擅弄威福遂罢相位久之其人再窃政柄左迁公尹县开平实欲深中伤之公退耕浮光之野泊然不以介意权贵人死复入翰林为待制迁直学士训诰誓命温厚典则有西汉风在礼部为尚书两司贡举选士专求硕学崇雅黜浮至顺天子亲见郊庙祼献礼文多公裁定及为台臣端重正大百辟震肃议论廊庙有关於治体一时荐拔皆重厚清慎之士公少嗜学非三代两汉之书不读文则富丽而有法新奇而不凿诗则接武隋唐上追汉魏後生争慕效之文章为之一变公之先出永古特部世居天山迨入中国数世宦学不絶至公位益光显呜呼我国家龙奋朔上四方豪杰咸起而为之用百战始一函夏干戈既辑治化斯兴而勋臣世族之裔皆知学乎诗书六艺之文以求尽夫修身事亲致君泽民之术是以列圣立极屡降德音兴崇庠序敦延师儒非徒为美观也至于仁皇始欲丕变其俗以文化成天下猗欤盛哉观公治行卓伟若此则祖宗取材作人之效岂第文辞之工而已虽然非此无以表公之藴公既没其从弟察院掾易朔出公诗文若干篇合天爵所藏共若干卷请于中台刋诸维扬郡学呜呼览者尚能考公之行也夫至元五年己卯冬十一月朔嘉议大夫江北淮东道肃政廉访使赵郡苏天爵谨序
文章何与乎天地之运哉元化之斡流神气之推荡凡以之而生者则亦以之而盛衰焉吾尝观於礼与乐矣升降揖让周旋裼袭之容屈伸俯仰缀兆繁瘠亷肉之节文之着也而乐由天作礼以地制礼乐不曰天地之文乎昔者圣人之以礼乐为天下也治与运会文从而生焉世之为文章者盖亦有出於此而已矣汉唐之治不及三代远甚而其人之述作乃或有治古之风者亦幸而际夫天地之运之盛也赵宋钜儒载道之书与欧曾王苏数子之文君子於是有所徵矣而其运往治弛则凡以文呜者皆靡然若绪风之泛弱卉也我国家龙起朔漠运符羲轩淳龎雅大之风於变四海士大夫争自奋厉洗濯旧习至仁宗时遂以科目取天下之士而用之浚仪马公伯庸褎然以古文擢上第声光煜如清河元文敏公谓其所作可以被筦弦荐郊庙天马宝鼎诸作殆未之能优也公早岁吐辞即不类近世人语言古诗似汉魏律句入盛唐散语得西汉之体尝谓人学诗文固贵有师授至於高古奇妙要必有得於天吾未尝有所授而为之讣所尝师者往往为近世人语言吾故自知吾之所为者非繇有所授而然也盖公以英特之资而涵毓於熙洽之世自决科以来践敭清华至为御史中丞其所际者盛矣则其文章又岂繇有所授而然哉国家且益崇礼乐以对天地之景运能言之士幸而际乎斯时则其所着当益有可观者而美盛德之形容以昭天地之至文则亦有赖於若人之为者而公不可作矣淮东宪使赵郡苏伯修甫彚公文藁若干卷将锓梓以行於世适旅至广陵乃使缀一言於编端伯修在成均时公以监察御史试国子生得其所试碣石赋嗟赏不置伯修以学行政事致位通显非徒以文知名独不能忘昔之尝知已者风谊之笃可以愧浇俗矣旅光州人而生于瓯粤延佑中公以?事入闽归而告诸朝之公卿大夫士曰闽中有陈旅者可与言文事也则公亦旅之知已者矣追念曩日与公晤言至夜分不休约他日还浮光为我结屋并石田山房暮年数往来相欢今则不然乃执笔序公遗文於空江落木之间俯仰人世不知涕泗之横流也应奉翰林文字从仕郎同知制诰兼国史院编修官陈旅序

[book_title]卷一
钦定四库全书
石田文集卷一
元　马祖常　撰
五言古诗
都门一百韵用韩文公会合联句诗韵
【诗中有三字非元韵盖祖常荒学不能用古韵故也延佑五年八月作】
返躬操耒耜奉身寡帷幙田居水舂磑城宿霜鸣柝凝尘尚沉冥幽赏任飘泊行歌鲜同欢起舞真独作啸咏气颇雄攀跻力或弱樛木植幢?丑石掀兽恶心耻妇女仁志薄游侠诺校书扬雄官入粟卜式爵娱情惬禽弄失意被蜂蠚佩履侍殿陛觚牍宴馆阁佣童饲栈驹贱婢占屋鹊上书愿封禅监祠议尝礿红璎缀花房碧刺罥藂薄春旗天仗浮秋驾星河涸补衮子何能怀禄我所怍英名袭莲炬贵籍谢鱼钥造谒每赧然循默譬沃若壁蜗涎篆攲穴蚁战垒却组绣红缕连罨画翠色着卿云羃邑屋瑞雪涂郛郭羣儒修麟经诸将宣豹略请劔斩楼兰传檄喻邛筰贾区紫贝粲酒垆银瓮铄泼刺鱠翻砧郭索蠏就缚水戏鬭鱼龙山蒐献熊玃奇服燕姬姹獠语滇童愕东郊买鬭鷄西市卖驯鹤宛宛緑项凤濯濯红头雀豪僧佛宗开大巫鬼物托迎祥有时和驱厉无旱虐漕粟大庾盈赋秸崇廥错圈虎割肉喂鞲鹰搏禽嚼荔丹贡瓯闽橘颗包沔鄂能赋皆邹枚飞翰尽卢骆未央曲罘罳长杨帀羽缴闲棋笑遇仙杂剧坐忘疟佽飞头虎毛刑官面瓜削朝仪徵鲁生庙献宾商恪天池漾文波海岛通潜壑妇功春蚕溢穑事秋田获器美镂桐梓冶良铸钱鎛街樾布虚隂观阙翔寥廓治廷播训敕清边禁摽掠穷发炙駞蹄勾丽醢熊脚诘奸鉏大猾恤隐发深瘼灵圃白兽游禁籞黄鹄落时方追治古事乃继畴昨巢橧尚羊裘荜门仍苇箔周封表镇望禹画首河洛声名惜马缨音律辨牛铎郎署纡银艾王邸施丹雘辙浚千车驰尘坌万马跃碣石入渤澥太行分岭崿士女工鞶丝王孙带河槖清明日月悬统正宇宙拓分行下观风立听上宣噩服官绮纚属虞衡鞹旁魄腒?贩泽国乳湩给沙漠木禾神所食石蜜刀乃斫天枢夹杓垣日畿络雄莫鼎岂以金铸山岂以铜凿戴凭席重重周舍言谔谔锡宴属在镐咸秋亟祠霍造邦象邰室立法简汉约吾生类鳬鷖贱迹杂兎狢囊书烂星芒匣剑莹霜锷雨耕稗频耨月斸石或搏寻真养三芝求方问五药传奇存山经舆地指井络悠悠秋剪菘晏晏春食藿亲欢戏假面客至乐吹龠恃才颇优游使酒渐谐谑山深木敷荣野迥鹤寂寞担簦踏槐黄叠袂联棣萼移官居旗常职领专錞鑮遮尘帽顶席随俗屋盖篛俸钱具菹醢饮餕尝膋臄孤危衆易倾独立古难卓徒跣防毒蛇空拳困狂?出敝季子裘入舍居士屩海运知化鵾泥蟠见屈蠖门高誉荀龙才逸荐祢鹗逍遥投壶歌慷慨掷骰噱有兴即骑行无疑岂龟灼俎豆观揖让宾介讲献酢风棂李涵冰日幌樱裛酪邻饥马通?市醉羊屠醵耘德钐砺刃称艺弩引彍任情受世疵肆志探古博奏赋始中程谏猎终失度不念嫠恤纬已谓童舞勺寝兴避弹射周折凖?彠襆被丘中琴扬舲池上酌桐孙迸空枝竹穉穿石箨南翁日种漆北地日产柞蓄厚用不踬材衆工岂格甘泉祠犹清西河居乃索菁莪采衢謡湛露兴徒咢帝仁载大舆臣诗埒微爝史官详纂记储以瓮粕
壮游八十韵
十五读古文二十舞劒器驰猎溱洧间已有丈夫气裹粮上嵩高灵奇发天秘晔晔三秀芝为我擢粲翠空青丹银品伏龟镂文贝骈罗星辰精附丽日月会紫凤友朱鹭翩翩剧翔戏飞合舒鸟翼悬泉泻珠琲磨崖见古刻应是列仙记扪萝欲登观苔滑阻凌厉烟霞荟蔚隮雾雨萧飒至余时戴箨冠緑壁照缟袂檀栾有磐石真人每同憩北临黄河水浊流触天沸蛟龙逐鼋鼍鳞介满水裔冲波崩金堤万夫废穑事官家忧其劳玉马岁沉祭江淮画鷁船夜上謌嘒嘒鱼盐不直钱寡妇岂拾穗酿酒相呼饮颠倒再拜跪中心忘嗔诃纵谈诋汉魏三十能歌诗鄙薄雕虫技不肯学仕宦慷慨负高义持钱送酒家觞至即一醉羮芼嶰谷笋饭煮山阳穄峨冠拟鲁儒短衣真楚制远行探禹穴六月剖丹荔巫峡与洞庭彷佛苍梧帝三吴震泽区幼妇蛾眉细唱歌搅人心不可久留滞沿淮达汶泗摩挲泰山砺圣乡有亡书求道亦容易童子操觚牍价重麒麟罽京国天下雄豪英尽一世舞羽肃文教櫜甲饰武备马迹见腾尘车辙闻戞轊翬骞天观起鳞杂井屋缀千亩开灵潢驯象浴其汭我皇拓文塲羣髦咸战艺洎予黔娄生言辞罔饰绘但幸晁董死收拾在等第胪传下阊阖恩泽承滂沛春云覆林塘杂花悬火齐词垣正舒华吹竽独无喙执笔御史府羞缩如牡蛎弹评则春秋龃龉失剞劂问俗西夏国馹过流沙地马囓苜蓿根人衣骆駞毳鷄鸣麦酒熟木柈荐乾荠浮图天竺学焚尸取舍利安定昆戎居贪鄙何足贵返途历邠岐原田表古畷宛宛陶穴民艰难谋树艺骊山葬秦魄茂陵迷汉竁黍离悲故宫修竹编清渭日入狐狸骄天隂螮蝀翳温泉山津阳古瓦识唐字关河隔山东华岳秋更霁首阳饿夫薇霜露已憔悴铸牛挽浮梁恍惚水所噬晋俗枣齿黄冀马电蛇驶井陉厄坤维太行逼象纬煌煌日围近赫赫天人瑞田舍植汶篁邮亭撷吴桂优游逢化国俯仰咏乐岁岂用百二险自乃十一税北都上时巡扈跸浮云骑宴镐帐殿移拜洛周庐卫嵓空山樱繁川曲红药腻列障敕勒塞万里静烽燧九节菖蒲良贡篚充药饵畴昔闭户居耽读未见试三年不窥园自谓五经笥四十得俸禄仅可给美饎谁能薄淮阳不作鸿胪寺简书畏怀归弧矢示初志振鹭方擢质冥鸿忽垂翅感叹对囊萤兴言友荷蒉谅非廊庙具颇异市井辈当曳邹阳裾愿拥文侯篲
赠客
叠巘擢荟蔚繁英粲纷葩银茧霞已积翠幢栢方遮剧饮肆豪纵清谈宴宾嘉叫啸虎当嵓趋跄鹤行沙联娥聘赵女贯珠唱吴娃露庭泛兰藂风闺透窻纱鱼泳文波圆禽翔矞云斜逸乐谐金石清真况烟霞洗药秋汲涧种秫春烧畲寓言托庄列潜心着羲娲所贵丘园贲终然心匪遐
挽林彦栗秀才
女萝附高松荣华凌衆草猗兰困萧艾顔色亦自好叹彼谷中人丝絇被纎缟生世固不谐埋铭宜有考
舟中望邹峄山
鲁云偃车盖汶水流鱼鳞操舟返任济川梁号通津东望邹峄山六丁凿嶙峋灵嵓溜泉乳仙游道霞軿石髓若可食吾将托兹身
西方泺
鲁郊秋已深西泺多蒲鱼日暮积霭重维舟月生初露凉水禽宿雨晴艳芙蕖撷花结楚佩宛若湘南居
又
东平西郭外船尾到篱根共叹原田没兼愁邑屋翻秋寒云亦雨天晚日初暄野市饥无米流离惜子孙
读陶潜诗
伯夷耻粟饿屈原避谗死独有柴桑翁一不失张弛所以百世下风流激颓靡遐观八极表浮荣何足数
送袁伯长归淛东【三首】
龙角不如犀常不生马廐麟趾不如牛终当在君囿我行泰山阿日观望朝候见子被云服家居夹灵鹫揖之不得近跂慕尘光後
玄图详鸟官丹经谱黄银羲娲凿崆峒罗列大法陈蔚矣夫子胸如天悬星辰英声发为辞商盘袭周豳王官岂不衆虚席需儒臣安车行有召无弄越水春
鸡鸣戒仆御具食起就涂仅取资给周岂谓车骑都行过青齐野忍见人逃逋翁姑累带索跟胫无完肤即欲与盘飱但可饱一夫迟迟去国旌能得不疾驱
贡待制文修撰王都司同赋牡丹分得色字
名都擅穠华奇葩纷翕赩颊晕红粉艳囊垂桂蠧蚀初凝沆瀣氷渐展蒲萄织仙绶曳双环么凤盘六翼粲粲春奁莹皛皛风灯直可怜昭容袖缥缈见顔色
斋宿太社署【五首】
朱门屹南起金水经北流缭垣外旁达周屋内广修圭玉承缫藉碧镂饰衣篝中坛土五色夏松露浮浮改容事明神岂谓兹淹留
明世容謭薄依光秩散署束带揖上官摄衣奉神御泉冽器每涤刍香牲亦茹循坛习登降趋位就表着翼翼清祀修济济百辟助愿神锡茂祉农功相蕃庶贱臣捐俸稍牵犊耕鸡曙
元宰职天工太史绎帝载庶官服攸司同寅承圣代赫奕旗常华议礼出藻绘斋宫熏沐居衣裳步鸣佩鞭榜吏牍急投足有弹劾乃知容台贵终日俎豆内
斋宫蔚清华前荣画方壶古础石芙蓉日景射铜铺嘉木?长夏阶草宜露濡兵卫限嚣杂檐网悬蜘蛛署书督粢盛设吏视茅苴端居见博士希武循庭除
乐工奏宫悬登歌布濩功祠官侍奠瘗灵軿下玄穹祝辞求善岁侑我稑与穜稑穜及人饥报祀百礼隆琐琐大社令乐职朝上公
古意
秋罗画双蝶凉綀透红绡攀纡翠襞积腾拏凤盘翘公子高宴集水阁芙蓉摇来禽丹砂红石蜜春氷消欢情光景洽壮意风云飘所期国士知岂谓虞人招
苦寒【五首】
肃肃岁已宴冽冽氷霰集寒云光不流槁木鸣日夕挟纩处南户严棱坐相袭端然成离居企念稺阳复褰裳居重户惊飈蹈书帷穴地篝石火持酒得氷澌杲杲日出光万物待被施岂无阳和节岁序非尔私纳履非遄征墐户岂寡交今兹祁寒候火井凝氷泡离人叹无衣原兽淫弓弰忧端坐耿耿鸡鸣动嘐嘐南户日颇暄居独意亦适观物契妙道含情想真识静嚣理虽殊造定趣乃一古人不可求兹焉寄游息日精赫重光午景延冬暄真见煦物功始觉阳道尊玄冥敛时肃衣被元气温鼻端有消息守此观化原
报春堂
青阳布仁德万品含景滋人道贵有报天施终匪私迟迟春晖和寸草为生资聊观孟氏咏载考生民诗
古诗【三首】
缱绻忧肠兴觞至不能釂高飈扬尘沙倏倏满户窍冠履对孔经蝇亦集堂窔淹留藉君子相与一晤啸弱马不可御复尔路阻修石子头荦确马足无所投马足无所投颠隮临道周何能乘黄鹄四海一日游凌晨视园蔬緑色承露英命妇自采摘终朝掬不盈持以充庖厨岂疗饥肠鸣婆娑秋菘叶不受鱼肉腥朝暾煦寒畦中心含素馨
渊明始末图
画史谢文字托意有粉绘高人蹈古道终造玄澹会涉世情岂真采菊心若寄持酒每自慰翁也得奇计载观始末图悠悠似相契
録囚太兴府公厅书事
寒泉汲露井氷盘荐丹果昼永榴火繁风微筠粉堕虽欣景清丽复厌事藂琐堦庭列羣吏敲扑狴犴夥折狱乏才辩伤民困袒裸初余居田亩铫鎛每亲荷幽赏偕夙昔文字当宴坐讽咏弄毫素射猎削箭笴江介观海涛河外陟嵩嶞访隐同壷觞问道辨介臝今也行作吏冠带苦包裹翘首望南云归心逐东舸
拟古
崇台拂繁云阿阁?广路上有弹琴女文采被烟雾玉食荐翠盘渴饮瑶草露鄙薄贫士妻终岁弄机杼
春寒【二首】
叶风应青阳羲御南其輈生荣兆植物民气趋和柔三农兴岁功铫鎛日以修云胡司寒神正月行敛收猎猎惊飈来壮士昼索裘氷梁阻沃溉龟拆横大畴穑事忽愆时谁与饥饿谋得见吹律衍吾将迎道周
岁律启璇室天家授人时嘉生达勾萌厚德宣灵只玄功既旁被吾人亦咸宜曩在闭关日商旅车不脂瑟缩谨盖藏宛宛如蚌龟兹遇孟陬月迟日载景熹眷酒续古意游子求履綦岂悦草木华所贵阳道施阳道一以施衆美俱无疵
春云
高云起城阙流离度庭树依风拂回塘波缬光影注荒林带疎烟照日乱萦缕婉娈连浮阳空明映凄雾岚翠含玉晖景采满嵓屿逍遥幽赏谐缅邈世娱阻
送卫大隐卜者
饮马芦沟河水寒伤马骨牧羊居庸关草短饿羊腹君行苦匆匆我且无握粟陟冈望高云东南有黄鹄
送幼度御史南游
辞官亦有道谐世亦有穷君子尚高义贱物不贱躬含情适夷旷潜心入玄中弓旌或南出求子江水东
田间
中田莳柔桒周垣列菀柳居然成农耕林庐颇完好朋从时往过林头出尊酒意气每酣适仰视北有斗岂知念湘累那复叹嗟【一作尼】叟丈夫贵立志文字托永久
赋海月送彭君教授九江
江月照人近海月涵太清大地积微尘何能翳其明遡光俪阳耀隂魄独含精况尔朝夕驰呼吸成虚盈持兹烛玄造万类无遁情彭君忽起揖子以知言名
王维辋川别业诗图
野水已不流野田已无塍日夕华子冈狐狸上丘陵高人兹为土画墨飞尘凝空余古韵语彷佛金石兴
新岁丁卯【二首】
宣发日已皓行年属知非持身仕明时出入谨细微琐屑文墨贱藻饰供脂韦秩秩叙天经哺此万齿饥枉已未敢进斯愿岂终违
献岁时序改真宰布阳和默默玄运交生物有骈罗天涂日宣光泮水涣文波岂乐具春服农祥愿无讹
饮酒【六首】
进士当盛明自谓非时才狂斐学文字无圣为我裁二者俱寡合终令智士咍斯旦已阳春对我聊持杯祖母在堂上小孙方稚孩俯仰见五世居生岂悠哉
简编有重讹折衷无权衡黎庶有重困救药无持平昔者贤圣出屯蹇踬其身踬身不踬道龙蛇果能伸弃置姑饮酒陶然会天真万物各遂性杂沓向我陈
祖母九十七堂上受封恩小孙初一月哇哇弧矢门吾生岂不遂知足心不烦在昔田里中学书不窥园邻舍或招饮怒不与之言矜持称亷隅过往太守轩今兹遇明圣经幄寄讨论启沃资皇明古道因以存时日得赐酒独酌还厌喧
考妣早弃我得禄不逮亲幸兹有祖母九十康强身我情终不乐日思我亲仁襁抱免水火少长俾知伦出入邹鲁俗用变宿习因植松在淮山稼田为齐民兴念辄涕泣有酒亦逡巡
昔我七世上养马洮河西六世徙天山日月闻鼓鼙金室狩河表我祖先羣黎诗书百年泽濡翼岂梁鹈尝观汉建国再世有日磾後来兴唐臣胤裔多羌氐春秋圣人法诸侯乱冠筓谷邓不书名毫发各有稽吾生赖陶化孔阶力攀跻敷文佐时运烂烂应璧奎
嗟哉寡谐合苍发秃不齐觞至即饮嚼犹恐逢诃诋衆人以儒进我不限吏资入官养交誉惟恐不合时含笑作雅咏遭骂亦诡随出入践华要諈诿成其私积阶渐崇贵剽猎章句辞鼓頬说古今证据称云为斯世岂可诬小夫甘自欺兴言发喟叹饮者终不知
留别沂州张君仲
扬舲下彭城分颿上沂水与子作别离眷言重徙倚曩在京华居连室同井里出则马辔聨入则衣袂比今也各散去相顾意未已我操田器归子执州符仕慎勿轻此身期以善自止
观耕者有言
庶矣新田殖疲民得无饥先输公家赋又足食其私老父揖我语岁功实由兹劝农古有官助给牛种施今官亦劝农行田吏奔驰尔去吿尔长我自安无为
礼部合化堂前後栽小松【三首】
买松栽两阶緑发已可梳恐是女元君截须生地腴迟尔千尺长下产黄琥珀服以安心神飞身作仙客树色緑透户昼景如岁长微风吹几帷砚池麝墨香分曹寡职业糜廪充鼠肠多因文史闲陶然肆其狂有屋山之陉有田水之漘如何又苟禄屈伸随世人纳履斯遄征骋心斯失真兴言每自悔愿为耕凿民
蔓草不除
大夏万物长蔓草多华滋勾芒发苕頴苞实各及时赖尔有野意使我情悦怡谁云田中殖嘉谷亦如兹
六月七日至昌平赋养马户
马足与石鬭石齿囓马足足跛背生疮突兀瘦见骨官家日有事陆续使者出使者贵臣子骑驰日逐毂驿吏报马毙鞭挞寡妇哭寡妇养马户前年夫死役占籍广川郡有田种菽粟翁姑昔时在城邑复有屋连岁水兼旱洊饥罹不淑夫死翁姑亡田屋尽质鬻寡妇自养马远适鵰窝谷绩纺无麻丝头葆胫肤黑塞下藜苋小空釡煮水泣驿吏鞭买马磨笄向山石安得天雨金马壮口有食
寄六弟元德宰束鹿
我有六兄弟我长汝最幼我长守田庐汝幼侍亲右跋涉万里途随牒越闽岫亲复当官清昼坐寘宴豆教汝读诗书夙夜猎文囿不幸亲弃予万里汝扶柩汝兄元礼贤斩服携汝走我自河淮南迎丧匍匐救号哭天不譍崩裂屡颠踣归安桐乡阡铭文手自镂买石砻石仪【一作古仪】树栢夹汉兽俯仰叹存没今兹霜露又汝今出作县我偶尚书簉戒汝忆亲教公田代耕褥汝素谨礼法口未见嗔诟更宜歌我诗无视我老谬憔悴伤民恫恚忿两莫鬭县政书考功同去听山溜
葆真观纳凉【二首】
虐旱炽初暑烦嚣不可涤城隅有琳馆松竹?午日呼我良朋来啸咏各岸帻萧然忘世虑相对坐盘石瀹茗涤尘襟烦暑亦可忘团团箧中扇复开明月光况此太清居林樾天风凉谁凿河汉氷为我雨八方
端午效六朝体
修篁发秀林新荷叠芳池采丝撷雾缕纱縠含风漪蕤宾应乐律端阳正岁时馥馥兰汤浴灧灧蒲酒持汉宫鬭草戏楚船张水嬉江心铸龙镜好用照湘累
移梅【四首】
幽屏逐鱼鸟沈迹俦隐沦所欣在林薮嘉植日以亲眷言江介品纷葩号南珍遇我好奇服移根得良因井井十亩园菁茆?涧滨缟裳擢玉质宜此空山春
始逃爨下厄复脱燎原焚结根园亩间炯炯临水濆疏华照岁暮緑萼栖宝熏春阳桃杏繁鼎实独已先遐情惬真赏来置我石田北枝散余霞苔光生碧鲜
玄冬阳已复仙葩缀踈星隔浦映碧竹随风堕寒灯我来刈薪蒸弛担南山陉攀茎嗅清馥撷英嚼芳馨樛结灌木藂顔色无光荧彷徨未忍弃洗濯归林亭
植尔当庭隅岂复资鼎味迁尔自谷中岂复相妩媚冽冽玄冥候衆植各浮脆高标自凌寒孤尚独冠岁么禽何处来飞下双羽翠
田居二诗寄元参议
积潦被原田瀦水满陂塘具我钱鎛器剉稭饲牛肠周垣无不完南东植柔桑欣欣条枝发向日欲奋张衆草还芊芊朝雉鸣阳冈始旦荷畚去取粪城邑傍敢辞作劳苦但愿筋力强
上马作将军下马作博士服贾真无良蓐食勤穑事王朝列公卿田税岂十二同里相劳勉牛种更贷贳虽无冻馁忧未可悦亲志亲志在荣光禄养乃始贵为诗献儒宗秋获见稔岁
初日【八首】
初日照我树我树日华滋檀栾緑隂合四顾无曲枝盛暑炽烦歊其中有凉颸成林?千亩栖息任所宜初日照我墙我墙无文圬周遮限奔逸环堵存屋隅圣讥粪土恶涂塈饰秽洳畚锸戒劳歌乐此生其枢初日照我屋我屋受阳光寒暖顺时令风雨谨盖藏榱桷无文雕析【一作桁】栋取材良圣亦善居室苟完斯为臧初日照我书我书在东牖赫矣先圣言天地相永久秦火虽燎原其灰为世夀人文待兹成老死学敢後初日照我田陂水方满塍既欣穉禾发复爱嘉木荣伏腊献酒食报赛岁事成告仆缓尔私先可输王征初日照我车我车不濡轮泥潦即不出旱复避埃尘当辕驾一马宜彼原隰平下泽非所慕朱丹亦非情初日照我池我池水波生芙蕖罥红影黄盘?緑英龟鱼相浮游鸣雏弄新声虽无台与榭足自娱幽情初日照我衣我衣多赐服霈哉富筐篚图报命莫赎养痾得退归持此侈君禄茫茫宇宙内被体几完足
饮田家留题
田家酒初熟邀予坐篱根我复不辞饮喧譁辄倾樽耳热歌击缶杂坐忘卑尊论古似嘲谑颠倒羲与轩礼容或稍稍爱此情义敦邱原正春意归路花柳繁飜飜鸟飞去悠悠寄情言
史馆闲题【二首】
骑马到画省冠佩趋几筵岂但文字美所乐长官贤京国足府寺金谷相百千飞书日杂遝奔命惧不先肃肃馆阁严操觚绩简编上有日月光下有草木妍森罗大象列俟此言语宣蹇予昧儒学羣髦辱官联遭逢赖明世益喜身悠然
画省真仙居华屋映丹树青石倚阑干松发沐云雾绮疏刻连钱承尘画翔鹭中有河汉文夜深室光聚玉函黄金钥太史自侍御河上一竖儒伊吾诵章句偶趋彤廷诏词林迩天路虽乐文雅懿终慙紬绎误
祖生求母
风尘知无归海波知无还所以求母人见似涕已湲涕湲何时止得母始欢喜不见畎亩謡常言乐平世
题米孝廉诗卷
仲子或乃廉匡章或乃孝是非相失真百世每一道若人古君子二德夙所乐风声苟不树何以达民教记实有迁固雄辞蔚文豹坐可卜传信高旻丽星皓
拟古【二首】
长安青云士任侠日娱游千金为人夀万金买名讴小舅拜郎官女婿恩泽侯出入意气盛欢乐不知忧银柈荐海品羊酪乞苍头生逢承平世死葬崑仑丘
早嫁金闺彦翡翠冠步摇纒臂七宝钿绣袿袭鲛绡江南茉莉粉涂頬发天娇专房妬夫婿奁钱媚神祆最恨蚕缫贱却恐锁香销
奉和王仪伯参议龙门
衆镇列方国兹山入丛霄隐雷郁夜壑奔潨剧春潮跛鼈不可升负鳌讵能超娲链役万神禹凿劳百僚我行当晨兴鷄鸣马萧萧岿焉见阊阖烟云限纷嚣所乐镐京从敢赋淮南招摛辞造鵷行藻思芳年雕饮酒辄亦醉泛泛风鸥飘日畿芙蓉衢玉輈九天遥高咏青云篇翘首扶桑朝
问燕
紫燕尾涎涎巢成引雏去秋风巢泥落燕去不知处明年春社时又来哺雏儿不问主人谁还可巢门楣
拟古【二首】
日毂丽中天重隂受大光甫田溉以泉嘉谷岐穟芒美质膺教益释然达其良区区事文法河决抔土防驱车上疾坡六马汗满沟解航下急泷百夫不能留微机有逆顺无用卜筮谋车迟或可安航速或覆流
送别李彦方宪副之官
昔在翰林日与子同官联出入文史间篇章杂朱玄饮酒学士家走马大道边各不识时贵浩气超八埏今兹两秃翁短发咸被肩睽违谅不乐国宪属持宣八州多疲氓豪吏争控拳击搏并煦妪所施务兼全期子上报政慰我心惓惓
登都北神山醉中题壁
过溪踏瑶琼入山采苍翠仙宫名神山下负六鳌背我来访丹药羽人已千岁清啸响山谷幽姿媚松桧白水从北来南与衆川会开窻目沃野千峯俨相对自是山林乐何但官爵贵买田酿清泉里社日相慰诗成怅如失天风逼衣袂东望邹衍庙盃酒可远酹谈天剧当时古屋尚粉绘骑驴独归去人世空一喟
种桃
种桃南山麓三岁不得实种瓜东郊园撷之在百日岂不思迟暮终焉有常食如何种瑶草千岁始一获
王继学同张学士夀宁宫祠宿奉寄
永日坐虚馆晏然有余清迤逦违世嚣冲融叶道情修管文赋成歌诗藻思生凉颸入书幌逍遥命觞酒披拂有庭花山石可击拊下阶就步武布席思我友我友不可思方与神仙期峩峩华阳巾左右委佩垂夜半登玄坛象纬光陆离天门倘有遇为我含景滋
送郭用可教授云南郡
馹骑道邛筰拖舟絶牂牁西南古朱天謡俗杂奇譌軵饷仍烓?毛裳啗鱻蠃良金饰长锻翁季辄交劘官家善覊縻犷狞受扪摩君往教其人为国扬余波同文实同化万里归讴謌
颍郡
孤城介汝颍四野尽衍沃梁楚异风气沉顿封域错畇畇坟壤美宜我稼稻粟居民尚朴俭遗邦颇文物邈哉宋两公当年擅高躅至今风月夜西湖有鸣玉朅来载淮舟登高恣游瞩故老不可闻声华竟谁续
昌平道中次继学韵
清朝富文物冠盖塞两京角艺百技并论经千儒幷下才忝供奉肃肃斋馆清朝出都门道羣山惬幽情联镳有髦士海内驰英声白马嘶南风罗袍映田塍笑我如培塿自比山峥嵘
度居庸关次继学韵
飞鞚陟云巘决眦尽图画天气吹高寒山雨洒长夏冥冥白鸟去寂寂松子下陆行石当涂水舂泉绕舍高与蜀道齐深乃盘谷亚笋舆约重来羸马苦常跨朋从咏连叠酬应给闲暇得见王子乔吾将骖鹤驾
石田文集卷一

[book_title]卷二
钦定四库全书
石田文集卷二
元　马祖常　撰
七言古诗
题惠崇画
龙门千尺梧桐树多在石崖悬絶处上有古巢生凤凰凤凰台高山水长吴蚕八茧白云丝画史落笔光陆离江天万里莫射鴈春草年年出湖岸
所过
张良庙前流水声歌风台下晓鷄鸣行人舟中寐复起此生亦欲成功名白发可怜升斗禄持归不足求田屋挥杯看剑独长啸万里朝云见晴木
题商德符山水图
曹南山君画山水幅绢咫尺千万里古木樛枝障雾雨苍石断裂蹲虎兕路幽应有仙人室楼阁恍惚云气入翰墨黯黯絶丹碧芙蓉峯高观海日
淮安路池山
淮浦蒲花秋渺渺淮岸杨花春袅袅白鱼初下酒舡来十里风烟隔飞鸟吾生欲向淮安居更闻池山好田庐濯足沧浪箕踞坐不问朝家求聘车
湖北驿中偶成
江田稻花露始零浦中莲子青复青楚船祠龙来买酒十幅蒲帆上洞庭罗衣熏香钱满箧身是扬州贩盐客明年载米入长安妻封县君身有官
李後主图
泽国中寒岁年晏沙屿潮痕明石栈风吹半树野梅发天上书来问春鴈江南後主丹铅手画尽氷丝世无有宫中长昼谏囊稀媚妩吴娃双进酒
寄乡友
河边老父念我出远寄京华书一行谓言白发今多少又报南园竹树荒门前石田秔秫熟犊子新生走如鹿莫恋官家有俸钱长年作客身如束
送周南翁之官池阳
霏微桂藂緑雾深集仙书殿秋沉沉九华山影堕酒醆便欲起拖青枫林青枫林高霜叶赤遥遥连云鴈行急蜀麻吴盐来往时闲坐城楼听江笛
画树
寒槎偃蹇风雨攻蛰龙囓云磻石根战垒防秋鹿角栅长筏浮江下蜀门忆昔驰射古楚原夜观野火烧枫林高堂醉酒看画幅樛枝薜萝牵我心
何仲博家棣韡堂
我有破屋近鸟巢水波春云拂塘坳弟兄三年不得见屋前石田添竹梢眼前有此紫荆树何时重过西州路欲泻银河下墨池尽写狂歌满华柱
宿兴化县界
去年七月淮水发独乘扁舟观禹迹今年七月天又雨跃马南上闽岭石蹉跎岁时身老大琐琐苟禄惭莫述白发山中抱孔经会见青藜下太乙
再赓前韵
莆田风秋更发山寒天暮见虎迹夜起绕床听檐溜又愁云中龙出石我行闽南王事急文字岂为年位述每嗟莫救黔娄饥誓从方士祠太乙
题明皇端箭图
宁王玉笛吹凤凰桐花秋露宫昼长开元天子忽思武手中金箭照眼光何物羣婢出後房羽林孤儿射杀将坐中凛凛无渔阳
题赵承旨枯木竹石图
猗欤太史诸王孙生绢画出崑仑根枯槎菌蠢厄野火淇园秋雨琅玕繁天寒岁暮碣石馆囊书日见玄云翻持向故山茅屋底倚看屈曲大江奔
闲题
客来散我床上书客去风吹忽成帙平生情思苦爱诗更喜坐啸销永日京都王门可曳裾鳌峰翠石相揶揄睡醒茶瓯緑香满谁能走马汗挥珠
上京书怀
燕子泥融兰叶短叠叠荷钱水初满人家时节近端阳绣袂罗衫双佩光共笑江南五杂组画鷁浮波供角黍沙苑射柳追风驹古来北地为名区
室妇叹
南陌日长春已半天风犹寒室妇叹咄哉室妇尔何为卉衣廪粟充冻饥饱暖无忧乐以嬉乃此屡叹将有私室妇涕泗言复咽食鲜袂良焉足说近闻官家赈贫民雄保诸州已损【一作捐】瘠翁姑带索行累累弱儿失爷夫失妻哀号村空野树槁蔀屋见斗饿鼠啼县令具名报大府星火符来应期聚索钱买饼饲公卒书券质田问邻主艰难憔悴不易状谁实为之俾无养呜呼吾人痛切肤忍死莫作盗贼徒君不见苍鹰乳虎有司靡何但岁凶人化鬼
息斋风竹图道士华山隐得之命予赋之
往年家住篔簹谷丹鸾之实美如粟玄云翻空下深靓昆吾宝刀削秋玉石衣渍锦侵书光风微粉堕生细香琳馆瑶台九天近夜寒笙磬声锵锵万斛苍烟郁江雨二妃弹瑟潇湘浦郫筒蜀酒亦堪沽蟠石双杖令谁取河朔岁晏氷为梁羣木鳞皴临雪霜迟汝狂飈莫吹裂截管他年侑帝觞
上京效李长吉
龙沙秋浅云光薄画罗宫衣侵晓着吴娃楚娘侍团扇象舆凤辇明珠络椒花染紫风雨香三十六盘天路长南都北都望行幸千秋万岁迎君王
李夫人
未央天子香醺骨夫人不贮黄金屋氷铜无光澁秋月留得当年旧蛾緑瑶台夜佩声阑珊沉云叫鴈沙泉寒二十五弦弹凤凰玉钗小燕飞春山
祝丹阳祠武当
东窥禹穴西龙门搏虎豹兮观鱼龙中有武当神所宫扪摩光景凭云风旁礴頫入厚地裂环视百镇真丛丛丹阳道人绀发古走马北来致天语延佑天子圣明主万岁千秋作风雨
蔡州妓赵氏坠崖以死自誓作诗讽俗
鳞鳞汝水氷碧光汝之左右百草芳红兰紫桂媚长昼钩輈鸟子回银塘茭蒲无数菱叶小西家秋千属年少燕泥霁雨风景酣帘箔依稀有歌笑赵氏女子邯郸娼彩丝绣履踏春阳心思宛转萦云缕羞对儿郎唱凤凰乐山嵯峨石生雨乡人迎神奏歌舞婆娑起向神祠前祝愿生身事针组野风吹目双泪零泉声松韵相泠泠谁言女子情爱癖誓死命轻如鸟翎鸟翎飞上合欢树开花夜夜无愁苦秋香不断相思浦玉钗断股埋黄土
题织锦回文图
桃叶渡江不用楫织女乌鹊填河白合欢树下宜男草草色不及罗裙好织锦度曲声亦柔黄龙塞是契丹州夫君戍归定何日乐府陈娘歌第一
题简天碧画山水
<集部,别集类,金至元,石田文集,卷二>
西江隐君简天碧醉来画水复画石春山秋树緑更红木桥野屋横且直烟云蓊鬰风雨交元气淋漓障犹湿雪篷夜宿鱼尾舠晴蓑晓挂牛角帙岷关巫峡冬气清猿啼鸟啸天一尺老来看画眼苦涩便拟买田溪水侧脱去赐带系芒履着书五车刻苔壁
秋意
银床坠露下高桐竹练含冰留麝笼蒲萄酒作码碯红湘娥江边采芙蓉月华流影天汉东素商凄清扬微风草根知秋有鸣蛩
寄家书
春云阁雨花泥少池上波平飞白鸟蓟中河外尽天涯莲叶圆时身到家
五言律诗
春行南郊
緑树连城合苍藤入涧悬作桥分野路取竹缚溪船载酒谁留客看花我欲颠歌诗谐故老笑语属神仙自凿蒲萄井人开苜蓿田衔樱黄鸟哢窥藻白鸥翩狎坐欣时俊随行喜妙年山隂知寂寞春服且云烟
固始县南岳行祠
往岁曾登眺今朝又漫来山禽鸣独树石壁渍荒苔水浅沙痕乱天低鴈影回春风吹白发有酒且衔杯
应制夀王少傅
皇极敷多福臣工保夀耆禔身名愈茂佚老眷殊弥疏广金无几祁奚子更奇尧樽沾露醴齐服剪氷丝几杖随身到冠巾与野宜珊瑚生海石琥珀出松脂西掖清光徧东朝宠渥私仁风初煦煦化日自迟迟宸诏徵歌曲仙音被乐词乞言方有待莫去采灵芝
过文着作家
谁住街西屋文昌着作臣茶瓯宜客静书帙觉予亲栽竹应栖凤操觚定获麟青藜明夜半北极动星辰
赠王待制
雪树明街樾氷澌合御沟物华迎节换淑景拂天浮长日书封事经年问酒筹已知花坞好借汝独重游
翰林书佐杜元美戏彩堂
圣代文明日时贤事业初雍雍封邑屋秩秩表田庐孝友归今杜风流藉後予无诗歌陟岵有赋叙闲居夏合摇纨扇春船捕锦鱼又寻仓氏米还写翰林书追陆重怀橘非温笑絶裾五云夸地近三釡喜身如我亦陈情者谁云捧檄欤强来亲笔砚不去荷犂鉏大母头疏白诸婴口聚鸒蓟中茔入路河外野沉旟【一作车又作辜】艺圃思传业天门听唱胪终惭老莱子欲语复籧篨
送文着作往鄂州谕南使
大化均天施皇图象岳宁宣风依日月发号布雷霆貔虎严分镇鵷鸾蔚在廷芝茎联孔庙蓂叶茂尧庭珠米圆圆白楼桑个个青讴吟兴陇亩游衍及郊垧楚俗那三户滇童信六经已知含煦育复此仰仪刑使得皇华美歌应湛露听赐衣裁锦段官醖应瑶缾上国崇怀服熙朝尚德馨鱼书闲粉蠧鷄卜枉轺星鄂渚翔鹦鹉燕台念脊鴒归途回四牡枫树失江汀
送王眉叟真人
秋晖上寒竹白鹤立苍苔石洞松花落云房涧水来弹琴翻道曲捣药应哀别浦回船急孤山看早梅
送人之陕省幕和韵
绶带惊沙鹤纱巾逐海鸥骊山泉未冷华岳树先秋路出汾阳里衣仍晏子裘风流莲幕羡君岂叹淹留伯长内翰与继学内翰联句赋画松诗清壮伟丽备体诸家祖常实不能及後尘也仍作诗美之焉
吴绢氷丝白秦封石发青沐华浮鹤露戢景蔽鹑星刻画风云状雕鑱鸟兽形哦诗铿玉署集句灿珠经晔晔舒光气沉沉逐杳冥离歌三叠唱凯奏万铙听肃穆官师位雍容乐舞庭江花春艳艳山竹雪亭亭自笑如尘俗怀惭似酒醒无因题琥珀有去对鵁鶄
都城粟氏玩芳亭
岁序催人老韶华逐酒浓开尊应数数闭户岂重重花朶山猿折斋厨竹笋供京尘衣不染犹得媚春容
春寒
春寒犊子瘦谁与念农耕地底多生煖天边正要晴落梅栖雪晕裂竹见风声为问催花鸟如何得使名
送苏子宁赴岭北省幕
鷄塞鸣秋柝龙沙列夜营赐衣俱鲁缟给饷尽吴粇野井氷生夏寒天雪没晴藩垣资赞画幕府正知名
送刘侍仪祠祭北镇医无闾
名镇坤维左雄藩碣石边宵明观海日春媚禊河川塞道迷沙碛邮亭过玉田驌驦怜馹骑襏襫费羊毡亦有鲛人室应无?户船山椒云物异天角斗枢偏望美祠官贵时清祀事专祝禧孚感格锡福待敷宣
谒吿书怀
先子桐乡地年来忆旧游山春花竞发沙晚水闲流石屋青霞夜藤床碧树秋防身龙具在强欲问吴鈎
赠弹琴道士
苦竹到阶深云房岂易寻倚松闻磬韵对石振尘襟芒屩玄坛曲琼冠紫殿隂仙翁嫌我俗不肯坐弹琴
用韵赠王继学时祠祷天宝宫
玄关松桂深长昼客来寻抚石云生手弄泉风满襟鹤巢连屋角蜗迹上碑隂须信祠官美烹茶更鼓琴
送董仁甫之西台幕
西南万里地诏属大行台秦树浮天去巴江带雪来山河无用险邦国正须才台幕风流美书籖想尽【一作画】开
送周南翁待制
鷄曙辞宫漏鸥天趁客船帝书鸾纸莹母侍板舆鲜林壑烟霞古【一作旧】松楸雨露偏儒臣文藻剧陇表勒高阡
华清宫故基
开元人物尽兹地尚华清古道风尘急温泉日夜生碑词惟石藓宫树有春莺过客知王建题诗不记名
灵州
乍入西河地归心见梦余蒲萄怜酒美苜蓿趁田居少妇能骑马高年未识书清朝重农谷稍稍把犂锄
宿迁县
河伯朝宗日黄昏【一作尘】出岸高蛟龙分窟穴舟楫用波涛使者修堤急田甿弃屋逃无钱谁贳汝岁晚更嗷嗷
吕梁
天府河流北徐方禹迹难青山开石硖白日看风湍星宿光芒合坤维脉络蟠吴船牵百丈酾酒酹隂官
泗州塔
梵塔层层出云间见象轮金光动淮水铎语召川神负载坤多力庄严佛有因埏陶千万亿穹石刻铭新
舟中
藂薄萦云曲冈峦引雾深舟轻风燕疾衣薄水萤侵夜久江喧濑秋清竹满林闲情任飘泊到处欲登临
徐州吊苏眉山
城角黄楼壮苏公骨已仙乱流无囓石宅土有居廛才大为时忌名高得世传舟中卧读赋临水一琅然
挽饶国吴公
泣雨纒丹旐灵风搅素帷番君归庙日饶国表阡时穹石鑱仙籙华编缀诔辞山原松漏月墓道栎生芝谐世资清福全天乐夀耆孙联书殿列儿侍竹宫祠执绋嗟何及居庐愿莫私明王崇秩祀敛锡待敷施
送郭巨卿之南台
台府涛江外官清吏报稀印朱涂野霭研渖滴山霏列镇幽明入方州殿?归羡君高步稳悔我弃荷衣
送王伯弘平章
衮职华虫粲台堦象纬明世须先谷帛治理後章程所贵求儒效何劳得论衡退公无候吏饮介有诸生枫陛都俞密槐庭属望清助耕千亩藉谢絶五侯鲭疏传专高节韦贤擅令名臣工商相重乡国鲁公荣汶水春疏【疏一作流】鲔徂松夏啭莺来宜思舜慕去合体尧情尚醖随飞骑宫衣满赐籯曹装应再趣莫拟种黄精
送侯广彦秀才
淮水清无石君行去路赊分金知鲍叔问字见侯芭云满山遮路天高雨送霞士贫方傲世白发岂多嗟
秦元卿家庆图
天爵荣良贵皇家锡显封恩光依上国宠渥?华宗椿悦荆交艳萱妍桂竞穠园亭春掩映桑野亩横纵令子官薇省诸孤胄辟雍儒功谁表率善俗此仪容
辛良史披沙集诗
未可披沙拣黄金抵自多悠悠今古意落落短长歌秋塞鸣霜铠春房剪画罗吟边变余发萧飒是隂何
海子桥【二首】
朝马秋尘急天潢晚镜舒影圆云度鸟波静藻依鱼石栈通星汉银河落水渠无人洗寒露为我媚芙蕖南望蓬莱观行人隔苑墙有时驯象浴不见狎鸥翔宫树飘秋叶江船认石梁辟雍真可作拟赋献文王
秋谷平章生日
上宰儒宗重中台位望隆承天施坱圠捧日照曈曨汾洛精灵合文章运会通酇侯初亦【一作生兆】昴周翰降维嵩姬正逢阳复羲车舍斗中眉毫齐绀发仙骨炯方瞳鸾凤翔千仭貂蝉侍两宫天池浮画鷁公衮焕华虫造命毗元化书思沃帝聪山河尊社稷礼乐赖臣工韩国蕃宣永高皇报施崇从来黄合贵只属紫芝翁槛竹沉沉翠庭花灼灼红道山藏画象词馆转诗筒洛下耆英盛人间夀域同君王自养老何羡菊潭东
送李元章之陕县【元章旧官太常】
周汉风流地郎官出宰年忧民思磬折去国想官【疑作宫】悬种树连关右栽花近洛川莫嫌斋马瘦春雨便行田
送符镇抚之官
金符传拜将白羽看麾军吹角弓横月开旗马望云舅家书尽读新府令初闻油幕风流盛吾归诧隐君
题仇公度所藏先世家训手泽
斗南人物论仇氏尔为先晔晔文华在绵绵世美传庭趋元猎较禄养有圭田感慕吾亲志临书泪迸泉
泉南孙氏园亭
凿石通归汐浮梁看浴暾鸭阑萍上甃鹿栅藓生垣薝卜乘栀子篔簹长竹孙书香芸辟蠧席煖锦裁鵷交客登仙籍承家荷帝恩氷瓯蜂蜜溜酒榼荔浆翻吹龠花围屋弹琴鹤舞园海云春有态闽雪夜无痕谁谓衣裳懒予今杖屦烦捋须歌月地翘首望天门
赠里人别因寄祖义祖烈
万里天南地逢君似到乡欲同观海屿忽别上河梁楚树思题叶淮僧忆借航归时报兄弟莫遣石田荒
再从浙入闽【二首】
江外淹留久那堪去复回水生客星濑日出偃王台烓竈茶瓯至筠笼橘颗来春云又成雨着意落寒梅积雨关河湿今朝日始晴浮船下夜濑覔酒近春城鹅鸭将雏出牛羊傍母行独怜无侣客万里又南征
送光州陈仲礼知州任满北上
太守官仍贵王畿路岂賖歌骊君独喜絷马我兴嗟髦士应朝请羣公论汝嘉送行无酒榼归去有书车鲁望云浮树淮空雨断霞鴈来犹为稻鹭下独怜沙宗器知瑚琏祥金未镆鎁汉庭须贾谊扬宅失侯芭涉历川涂异游观景物华秋风河汉侧被发泛灵槎
次元礼弟韵
白鹤爱苦竹婆娑正尔嘉田居门近水野饭甑炊霞自种千章木谁乘万里槎小亭烧药处依约是仙家
送人自淮南卖田还江陵
楚国方城外江陵汉水边俊才多显达高士亦留连济济夫君美栖栖独尔怜如何无紫槖尚此有红莲归覔千头橘行荒二顷田相逢还又别春水看浮船
谢纸
长夏身无事煎茶被竹綀官清还食禄俸厚欲收书揖客谈玄理逢人问故居不因舒道士无纸写栟榈
游华严寺
化国日迟迟招提独往时鹤驯看梵磬猫定护斋糜贝叶翻经译沙墙应制诗庭前双树好长夏得风吹
次韵继学【三首】
金爵层霄外银猊曲槛边合香俱国士持槖半神仙岂有遮尘手应无见麯涎地清天似水席煖罽如绵客送蒲萄酒人分苜蓿田书思趋豹省掞藻赋龙船【时上京自大都移舟至】谁念冯唐老为郎白首年
鸡塞西宁外龙沙北极边有天皆入贡无地不生仙鹊玉光含水骊珠湿带涎香清堪闭阁衣薄岂胜绵珥笔游鳌禁扶犂占鹤田酒来扬子宅人上剡溪船自信篇章贵能歌撃壤年
丞相晨趋漏元戎夜拓边碧鸡崇汉畤丹药监秦仙敢谓鳌头选初逃虎口涎柳词方濯锦雪赋已抽绵艳艳金为屋辉辉玉满田客衣随楚制乡梦逐吴船所赖三阶正螭坳记有年
陪可用中议祠星於天宝宫
教命司诸席元辰集醮筵星君符介夀岁纪辑安躔炬焰天无夜熏焚树有烟音如缑岭上拜似竹宫前蘂笈祥延世飈轮俨御仙日余青炜接宿耀罽坛连象纬昭重润斋明祝大年步虚垂佩响奠币织文鲜诚感将馨祀神娱乐鼓渊蕃厘归帝胄孚佑播农田
崇真宫西梨花
春日梨花下相逢把臂行香痕怜粉白酒晕惜红轻影动帘穿燕声来树度鸎共当拚一醉莫待鬓华生
明日在罗中官园池次韵
帝里春光媚花前可独行额黄团带小眉緑画痕轻荡桨波浮鷁裁衣粉妬莺却愁风信恶明日树生隂
送可升法师祠武当山
华芝三曲盖灵驭九龙车人喜仙官至谁云帝阙賖山神驱黑虎真侣耀朱蛇石发松膏雾天衣雨织霞涧青春舞藻岩紫昼垂花醮席罗星斗宾筵竞鼔笳乘槎过博望噀酒问栾巴竭泽无鱼罟施逵有兎罝熙熙归化域迟汝报重华
送杨仲礼江淛提举儒学
江海雄南服衣冠重北门仗云移振鹭船雾送翔鵷酒屡招人饮文多与客论名高依日月道大信乾坤官拜儒台贵班联会府尊斋?还笋蕨宾所尽兰荪佐吏言犹雅公庭礼不烦过家懽上塚去国恋承恩田埭观鱼子隣墙抚竹孙光荣休负弩歌鼓乐乡村
武当山道士赠行
幽居凿石楹仙路接青城印字苔行鹤梭金树度莺飞光无短景上夀有长生星斗何曾闇玄坛夜夜明
瞻得之庆母夀十韵
夀域资皇极天枢夹泰阶乐生黄发并锡福白眉皆有母褘裁副因儿绶结緺高年方宴赐偕老屡兴怀承祀言供食延宾使卖钗鞶丝犹故物彤管赖吾侪兰茁矜熊枕花明藉鹿柴学书图史备贽礼束修差予欲登堂拜谁令出斾谐歌诗陈善庆勒字拟磨崖
卢师山下过郝景文参政墓
故相声名远荒阡松栢长地能终不夜天莫借飞光旧客驱车过新诗洒泪伤千年此山下樵牧禁牛羊
送史正翁经历之嘉兴
京华春满眼楚客榜船归花送行衣舞莺从上苑飞蓴鲈随俸入桑苎接田肥铃阁文书少还知小吏稀
姚左司墨竹为贾仲章尚书赋十韵
江渚春生雨山楹夜宿云箨鳞穿石锦节粉带书芸玄玉昆刀削素丝并剪分鱼竿方问野凤管已相【一作招】君莫作宣房楗还歌华泽文露零忻鹤警星度恐萤焚影似风棂见声如雪幌闻裁冠终有制作屋更无氛移植惊燕叟盘根识楚妘中郎挥墨汁宗伯侑鑪熏
许右丞蘸道士祈感应
荣门先赤帻索室借黄冠笺奏冷风至符飞苦雨乾市船难系买禾耳可芟刓朝荐祈年观昏祠太乙坛嘉生资五福哀吁剧三盘鱼鼈还隂宅蛟龙谢夏官金穰夸浩浩粒食且抟抟神享希羞蕙灵归藉用兰车轮非有角马足忽生翰帝念愚甿病民歌法网寛祝祠期不缪相国寸心丹
送许诚夫大监祠海上诸神
上圣崇明祀元臣属有文内香开宝炷制币出玄纁授节临前殿传胪听後军酒清黄木庙鱼祭武夷君母应回雨天妃却下云不劳风有隧犹愿楚无氛漕粟琅琊见还珠合浦闻穹苍天坱漭溟渤气絪緼龙户编鱼赋鲛人织雾纹畤祠光炯炯宣室语欣欣鹏运连番舶轺归愿冀羣观书曾拜洛歌赋不横汾越水琉璃静闽花茉莉熏伏波封莫请宵旰念华勋
次韵阿荣【目録作崇】参政
辇路青云上居人杳霭间寺钟闻下界车辙在高山倚马才名世鸣鷄客过关黄陂隔淮浦岁晚约同闲
元礼弟寄和韵
野云不肯出作雨涨山溪颇谓谈扪蝨何如学祝鷄凿池通竹远揷架庋书低秫熟秋田後应知酒自携
适意
梦想苍龙阙盘桓汝水滨郡侯偏爱客秋雨更留人馔盛尝鲈鱠樽空倒角巾覉愁不能遣争奈二毛新
赞御书雪林二字为赵伯宁中丞作
圣主敷文化台臣得宝书方圆河洛出次舍日星居禹画州圻古羲文物象初克勤资负扆跻敬赖储胥王锡非鞶带天光岂器车传家恩有渥训德义无余浩浩氷华洁亭亭木本疎山辉因玉润云气是龙嘘莹爽才尤峻栽培力不虚明良须庆会动植乐舒徐眷遇荣金匮讴歌媿石渠贱微叨下列瞻拜舞阶除
张元杰祠龙虎武当
岌嶪芙蓉阙葳蕤翡翠幢祠官天北下仙属日南降香雨沾春陇灵风鼓夜江神来乘马四使至戴旗双宣室还因鬼箕畴却为邦玄君明月佩玉女白云窻淑气非烟缕祥光岂烛缸两山通地脉万窦响泉淙有树皆生酒无苗不【阙】　龟蛇龙虎地螮蝀好为矼
求赵伯显画家山图用唐李中韵
春鴈南来後家书一纸无山花应向日陂水计通湖羸?衣资絮生蚕薄藉芦久宜拂白石强此伏青蒲琴客分抄谱仙翁许借壶园红榴火炼沼緑芡盘铺岚气飘檐隙烟光郁座隅呼云横螮蝀问月看蟾蜍倚杖心何逸观鱼兴不辜新开竹林迳并乞写成图
猗緑园
殖产吾何取开林我独能缚船尝取竹捣纸每移藤池曲波涛小花繁雾雨蒸春云同础润秋月共江澄凤下非因食鱼来不可罾写经还道士裹饭乞行僧笋屦新青折荷衣旧翠凝浮瓯茶有乳溢瓮酒无氷香灺留文篆书囊剩缭绫清晨飡玉罢东坐日初升
赠芦州黄孝子
我家淮水上孝义夙多闻邑屋封华表丘园聘束纁久嗟毛义檄更叹董生文白石山中去吾将问隐君
云巢道士
弱水不容舠仙山本负鳌坊偏朝斗柄材或伐蟠桃网户春丝密梁河夕蝀高点金应有药切玉岂无刀雨里攀龙鬛风中拾凤毛露珠凝药臼霞缬晕绡袍箕尾人能遇灵槎客每遭隔尘劳梦想斥鷃在蓬蒿
出都
长城怀古处身在日华东水出卢龙塞山连碣石宫沙鸥终自白霜树忽然红云海鸿蒙气归颿杳霭中
项子虚链师归旧隐
黄石书难遇青精饭易逢山中霞尽碧海上日偏红旧种三珠树新裁五粒松大年能驻景上药可还童尘隔悲浮世仙成剧化工龙来宁有穴鹤放更无笼衣制波纹縠琴修火爆桐緑章飞洞府蘂笈奏神宫默默龟潜息憧憧蚁鬭聪链形吾体恶因尔问崆峒
题惠崇画树林
下濑生秋响平林漏曙光蜀桤隂十亩闽荔熟千房不听樵夫伐无劳匠石伤灵槎上天汉全栋架明堂黯黯云垂幔霖霖雨湿墙鴈奴呼伴审鸠妇择栖详路远逢仙宅天低近帝乡春行苔履滑夕坐笋书香东绢刀谁剪西园价尔偿悬车清渭後白发洒苍凉
虞伯生学士画像
韦相传经业杨门世讲官箕裘君自得文字我知难汲冢朱涂误秦灰墨补残黄流凝玉瓒僊露滴金盘不肯投漫刺偏宜戴小冠近林听竹雨临涧看风湍诏入蒲轮软诃归钓石团青山连石国白日照长安拟卜龟呈兆将书鹤借翰风流图画里方自见神完
登雨花台
积翠生层巘凝光浴巨涛吴城花覆井楚舸竹栽篙地近鱼龙逼天空鹤鹳高野桥皆螮蝀溪水尽蒲萄雨石逢芝箭风林得凤毛臙脂儿女小罨画鬼神饕六代都衔璧三山尚戴鳌故宫犹荏苒古树漫周遭仙洞歌瑶草人家宴碧桃饭香非接淅酒好不篘糟緑雾春连阁丹霞晓映袍攀跻忻境胜跋涉惮人劳老我才还劣清资媿重叨采诗今有使问俗似无曹佳丽千年?声名一世豪岁时休澣日携手可游遨
南野
南野新亭好城坳筑小丘飘花如【一作迷】虎落【一作穴】遇水识龙舟朝士寻山到隣翁载酒游五云天坱书帙瑞光浮
紫芝不用事
霞缬盘华盖天葩擢矞云孕灵非有种掞藻忽成文冠矗仙裁羽缨垂女制裙原田多衆草独尔擅絪緼
赠杨洞天道人
我自不入俗君今乂欲仙鸟啼百花里屋住万山边密树云难过空潭月易圆题诗秋卷了为说小行年
五言【九首】
太行东北去形势自天分一苇航吴越千车挽朔云衣冠今复盛豪杰古犹闻欲献三都赋茫然愧不闻不作还山梦因吟李杜诗平生无饱饭抵死只忧时事实兼唐史风流揖楚辞山川旧游处千载有余悲王子不耐俗还山应恐迟挑灯同此夜把臂忆当时爱我常悬榻逢人只语诗买田今已决莫负耦耕期好去春山路骑驴罨画中徜徉紫芝客憔悴鹿皮翁得酒宁辞醉逢人莫话穷乾坤皆古意人自不相同御史青骢马词臣白玉堂有才皆展骥此老尚亡羊云海迷舟路天风失鴈行不须愁白发正欲媚幽光古意在眉宇新诗应口哦无钱赊酒得有屋喜人过宇宙千年事功名一曲歌执鞭吾亦可税驾欲如何闻道光山县城南十里赊人家依翠竹野水乱梅花应有仙烧药宁无客舣槎行当问田亩结屋贮烟霞栽竹复栽花居然处士家有田供白饭无句咏青霞春雨浮隣瓮秋船系树槎渔樵相见熟来聼读南华又是蒺藜秋浮槎系旅輈古城空石堞平野半沙丘自笑沧洲客还期汗漫游明朝入卫国淇上买扁舟
题张良卿御史乃翁万户死边诗卷
莫恨将军死将军死是身子今簪獬豸国拟画麒麟铜柱声名旧燕然记刻新丛祠寄江右百世卫邦人
春思调王修撰袁待制【二首】
翰林王学士宅里好花开白紵裁春服青钱唤酒杯终知老子兴尝望美人来笑我如椎钝敲门一百回京国春风软名园花信来只愁添酒价还恐负诗才绣袂秋千下银鞍騕褭囬词臣应自贵深院闭莓苔
再用韵奉继学【二首】
修撰官清切高斋不易开青鳬憎緑帻黑渖覆琼杯日日裁书出年年赐锦来最怜山简拙惟有习池回山东豪侠客走马两京来芹藻流清誉丝纶藉美才但能铃索静还使酒船囬梦想庭前鹤奇踪篆紫苔
次韵咏石
老石何年有依稀满路旁无人愁饮羽有客坐亡羊戒世能言晋传书岂姓黄补天成五色何独柱明堂
北行
山转疑无路溪深似有云衣裳沾沆瀣鞍马入氲氤岩树花凝昼崖藤蔓驻曛佛宫金匝匝帐屋锦文文尘坌车争出霞舒骑乱分烟中听犬吠天畔见人耘草檄期诛泚歌诗拟吊蕡家家收枣栗处处种榆枌枕有仙人记琴无山鬼闻时巡劳圣主灵会召神君泉脉流钗股松身镂缬纹团团留象迹矗矗立駞羣龙虎盘南石貔貅镇北军井盐仍皛皛马酒亦醺醺越贡珠玑错夷琛翠羽纷弓旌徵隐逸斧钺赐功勲俗已多羊酪民还贱豕豶雨余雷菌长秋入地椒芬井邑联山海仓箱溢陇汾白鹰随雪鴈黄鼠掘田鼢太祖初飞御中原正溺焚剑光明塞道箭影落窨氛圣嗣开元极天声震大辕门方纳禹国镜又收员降主来衔璧奔君自束緼只今修栒簴何但去?轒公子衣缝掖王妃曳练裙期绵尧历祚物阜舜风薰学士工谟训成均载典坟小臣难颂德祗合采书芸
送同年赵继清尹安陆
席帽文塲里于今十七年白须俱满镜墨绶独行田鹈翼知吾刺鸾栖觉汝贤高才多晚达未可叹迍邅
寄舒真人
金阙来华盖琳坛集羽衣石因钟乳腻松为茯苓肥剂墨香翻杵修琴玉布徽天低临象纬日近逼光辉竹里开长迳池边蔽小扉红迷霞绮错緑涨水环围仙杏葩凝赤蟠桃萼剪绯龙来还独宿鹤去更知归割蜜蜂先避衔书凤自飞祠雷陈古磬符鬼掣灵旗丹井泉偏冽铜盘露未曦俗人那得识诗客尽相依伊我逢休澣从兹咏浴沂凭师消鄙吝犹可采山薇
送华山隐之宗阳宫
江阁鱼龙近山房雾雨多地清天不暑池曲水无波笋箨迎书带樱桃送锦窠呦呦呼伴鹿唼唼换经鹅养素行编屦乘闲坐织蓑几篇飡玉法一帙醮星科香灺沉银叶衣裾佩紫荷丹光留海月绦景出松萝醉忆泉浮乳幽怜石烂柯神君攀緑桂天女踏青莎邀客登山顶寻真入涧阿洞箫吹道曲云纸写鱼歌予发今如此君心可奈何高坛见明月为我问娑罗
石田山居【八首】
甲子人愁雨河田麦已丹岁凶捐瘠衆天远祷祠难贾客还沽酒王孙自饱餐更怜黧面黑征戍出桑乾积雨衣裳湿愁人是麦田泥将深没马雾欲堕飞鸢爨火劳薪尽家居老屋穿墙根杂蛙蚓拟买系篱船光山枫制锦潢浦荻飞绵秫熟何论酒鱼来不计钱卜邻多野老求药有神仙为客留羮笋清晨步石田四月淮天雨清林?碧池笋香邻瓮酒禽响【一作听】客窗棋田鼓春迎社乡巫夜赛祠渐知飘泊久自觉是农师无麦夫何极吾忧陇亩空岂能驱盗贼得忍鬻儿童荼蓼充肠熟樵苏救口穷无端县小吏召役到疲癃作客何多意淮南即是家自牵萝屋小不正葛巾斜书懒眠尤熟诗来酒更赊春天云妩媚相对坐鸥沙竟日无宾主山房一老翁竹光浮昼碧花蘂扬春红田父分鸡桀【一作栅】邻僧乞鹤笼时行亲杖屦未觉坐书空淮南穷僻地先世有林庐花曙鸣山鸟芹春跃岸鱼鼓琴仙度曲种杏客传书朋旧如相覔休嗔礼法疎
郎中苏公哀挽
墓门翁仲泣秋草九原深身世书盈屋乡园树满林故人多执绋令子早冠簪曾作阳关曲今成薤露吟
古城熊翁夀考
高年开八袠治世遇千祺馥郁兰当砌葳蕤菊满篱子能知负米孙更喜含饴但愿雍熙内吾民尽耄朞【一作期】
石田文集卷二

[book_title]卷三
<集部,别集类,金至元,石田文集>
钦定四库全书
石田文集卷三
元　马祖常　撰
七言律诗
用乐天韵因效其题咏闲意
缫丝车响雨来稀罨画图中住翠微村北村南桑扈叫家前家後竹鷄飞青怜藤蔓春牵屋绿爱荷盘夏剪衣更忆江天家万里行逢僧子借船归
寄王继学待制
奎文烂烂绕枢旁一代词臣属马杨天碧绫浮鸾诰湿水苍玉动鹄袍光侍祠竹殿辞灵币奏对枫宸拜帝觞藉甚声华才更逸如何三十不为郎
夀郝大参
退傅归来发尚青角巾闲对老人星凤凰池上辞松合鹦鹉洲边买竹亭留客只谈三里雾见人不问五侯鲭惭无刚卯为公夀他日淮南种茯苓
和张彦清司农喜雪【二首】
剡船乘兴便闲来不问樽罍几日开春水起时寒欲尽梅花多处气先催天街绰约清光遍云幌依稀舞影回已是丰年调玉烛京华倦客岂悠哉
万木鳞皴冻欲黧晓云一色望中迷纷披纨素拈花树点缀珠玑布稻畦沙屿有声鸣夜鹤氷溪无影照山鷄蓬山仙客多清兴间日题诗对紫泥
寄隐士
林下萧然一病身可怜家计若为亲葛花藤蔓供山贡菰米莲房给水珍鹤子见贫能代仆犬儿知主会憎人清朝日日弓旌出谁说巢由不肯臣
送赵敬甫侍御赴江西镇
南昌会府盛才猷?马辞天又此游二十八州当左辖几千百里望前旒江明旌节文鱼跃秋入衣裳画鷁浮若见昔年徐孺子急须下榻问名流
寄吴真人【二首】
弹琴峡北翠华游仙子翩翩夹御輈日观占云乘颢气星坛回斗酌河流菊花香晚思三楚桂子秋高下十洲应忆南都旧狂客青田归鹤作书邮
竹宫日近凤凰游龙辂秋清白玉輈羽服侍严天帝子鶡冠书读道家流云高塞岭松生石霜入江乡橘满洲仙客通灵尘虑尽南风日日作诗邮
寄王继学
天北刚风去马轻葛巾清景驻瑶京裁书彩笔卿云烂照字青藜子夜明檐鹊声乾人问讯舄鳬飞惯客惊迎灵槎八月应南下夜听银河有浪声
奉和鄂通都事秋怀
灵河七夕巧云稠坠露声清夜得秋月冷桂花飘左界山寒【一作空又作深】荔子落东瓯人怜纨缟裁衣袂谁借蒲葵剪扇头竹影近窗砧杵急梦随南客问行舟
九日在告
青山到屋三十里瘦马不能闲一过欲趂重阳浮菊蘂转愁落叶下岩阿南鸿带雨秋飞急北谷来霜夜杵多病里题诗遣野兴何人携酒与高歌
送侍御之南台
云蕊天然拂曙桥锺陵松桧识南朝临书应忆晨趋漏把酒何妨夜听潮官美当年裁锦绣时清今日奏箫韶伫观召对通明殿别拟题诗寄使轺
送王眉叟真人还钱塘
涛江秋半潮头起来鹤亭高瞰雪堆白氎仙衣分鹭羽绿华洞府乞松栽闲留长日人间住独伴飞云海上回何事而今东去疾孤山十月早梅开
题若容
击剑酣歌白日迷高情邈邈见天倪石潭藻舞鱼深泳花屿春明鸟自啼架上道书研宇宙箧中衣带剪虹霓洞房清昼奁香转坐听东街马过泥
双头菊
金屈巵边醉袖垂秋云如幄贮仙姿寒生小靥回鸾动香入流苏睡鸭移结绶巧承西颢曲落钿羞带月支眉青霜为我催憔悴银屋何人怨别离
夀故相秋谷
邺侯书帙满高堂韩国封圻启故乡鸠杖倚云吟雪岫凤笙吹玉荐霞觞人问宰相青霄近天上神仙白发长岂独夀星明子夜春风岑嶎长琳琅
夀闲闲真人和吴养浩博士韵
太乙坛高夜气寒三芝八桂影阑干宝云蠧兽青金鼎素霭凝氷白玉冠竹雪珊珊承步响松花拂拂落衣乾高真御气仙官应南极星骑五色鸾
寿中丞公
石室巾箱烂卿云芝庭旌节照秦军三珠树茂仙官应二叶蓂生夀历闻皎皎素心凝北雪垂垂白发濯南薰太微光气明如水坐见台乌集夜分
送道士赵虚一祠海岳
三珠树影满云间万里南天去鹤闲弱水浮舟求玉磬玄都结袜系瑶环吹箫谷口云遮路贳酒江边月动山仙子无心问尘俗手中空握五芝还
送呼图克岱尔着作祠岳渎【戊午状元】
日长东观着书清绦荐龙香为帝擎山岳发灵银瓮出河宫迎节马图明行观謡俗期星使归奏蕃厘拜月卿千里楚乡乘传去关人应识弃繻生
和张蓬山司农韵
蓬山高对石淙庄水磑飞轮日溅霜后稷官清芝检湿杜陵天近竹綀凉题诗独喜轻纨素书笏重须奉赭黄下客扬雄贫嗜酒只今先有碧筩觞
和继学郎中送友归越中
蓟门东望海无波谁许山人问薜萝雀舫春声留水鷰鹄袍秋影动天鵞监湖草满芙蓉少鄞县【一作水】潮来牡蛎多羞见京尘遮帽顶羊裘亦欲换渔蓑
赠刘时中
江海归来气尚豪立谈便合拥旌旄青衿令子箕裘美白发贤妻井臼劳才大岂能期世用数奇还不救名高公卿知已吹嘘易笑我官曹似马曹
挽何得之先生
手织乌纱日卖钱全家闲住五云边伏生有女书空在伯道无儿世共怜北市行歌花烂漫西亭坐啸月婵娟少微光气今年闇知是诗随过海船
应制夀赵国公
圣德如天念老臣词林奉诏制诗新龟龄何藉依潭菊鹤髪偏宜对雪筠八蜡节迎千室饮三公官贵一身贫角巾野服林亭下正是耆英社里人
过钱塘
老翁八十能鉏豆记得江南亡国时骄将临边方弃甲孱王入海却张旗过秦才子方头白辞汉仙人岂泪垂东观史臣班马行乞书今古作元龟
钱塘潮
石桥西畔竹棚斜闲日浮舟阅岁华金凿悬崖开佛国玉分飞瀑过人家风杉鹤下春鸣垤雨树猿啼暝蹋花欲赁茭田来此住东南更望赤城霞
追和许浑游溪夜囬韵
溪水连云过竹间溪声云影半潺潺鹤来近屋童看熟鹭下长松客对闲直待月痕侵石坞还期烟色认柴关人生岂独官为贵好向君王乞越山
书事
伏蒲论事屡逢诃白发而今更奈何好去仙山寻种杏敢期帝里要鸣珂囊中旧笏书青竹箧里新袍称紫荷百亩湖田三亩宅南天春雨白鸥多
盖善长御史泗滨堂
泗水千年碧似蓝泗滨华屋缔楩柟人从路北耕春雨山自徂徕供夕岚方印只今垂组纽长檠犹独近书龛天边倦客沧洲远卷里题诗兴未堪
奉和新除袁侍讲见寄
周京宴镐汉汾河蓬鱠何须丙穴槎东观横经环壁水承明寓直赋卷阿人间玉价连城少天上文奎左界多长日相思南望切羲车休怕鲁阳戈
赋王叔能宅芍药
莺粉分奁艶有光天工巧制殿春阳霞缯襞积云千叠宝盝脂凝蜜半香并蔕当阶盘绶带金苞向日剖珠囊诗人莫咏扬州紫便与花王可颉颃
用继学郎中韵再赋
花入帘栊草映裙春雕红玉百旉分重重艶晕寒浮露拂拂穠芳暖扑云秉烛客来追贵主结褵人去嫁夫君韶华未逐东风老薇省题诗酒半醺
上京翰苑书怀【三首】
沙草山低叫白翎松林春雨树青青土房通火为长炕氊屋疏凉启小棂六月椒香驼贡乳九秋雷隐菌收钉谁知重见鳌峯客飒飒临风鬓已星
门外春桥漾绿波因寻红药过南坡已知积水皆为海不信疏星又隔河酒市杯陈金错落人家冠簇翠盘陀薰风到面无蒸暑去鸟长云奈客何
万里云沙碣石西高楼一望夕阳低谷量【一作深】牛马烟霞错天险山河海岱齐贡篚银貂金作藉官窑磁盏玉为泥未央殿下长生树还许寻巢彩凤栖
自和星字韵
天路扶摇上凤翎龙冈初雨佛螺青不须李实沉氷井却爱花隂转月棂蛮府纳琛珠度网精蓝浮屋木攅钉要知圣世求贤急夜夜官占处士星
九十三岁老人康寜居宣德府
我无麯糵为春酒翁得期颐作夀棚鸠杖赐来堪佚老鹈梁辞去不同升五原白碛秋迷树一曲黄河夜合氷古有乞言今可待逍遥全福见玄曾
送胡长史之淛宪
淛水秋涛溢尾闾外台清政自涵虚七州课?求儒效一府分曹责吏书氷蘖久知谐素履风霜兹复见廉车春坊记我曾联属悬喜迎亲侍板舆
送史显甫之南台
江东宛在国门南台府治书即坐谈十道廉车弹鬼蜮百城公椟问楩柟高名不倩官为贵雅士方知俗可慙使节赐环君莫厌侍臣催入待传柑
次韵王参议寄上京胡安常诸公【四首】
氷盘珍果进红消九部新声拟奏韶洛宅土中诸国会甘泉天近从臣朝仙官鳬至应飞舄廉吏珠还岂织绡早晚秋河乌鹊度彩霓千丈不须桥
石甃氷澌古不消广寒张乐喜闻韶五坊戏马春旗合百队囬龙晓仗朝阊阖门高承藻井番禺县远贡鲛绡年年载笔陪京道题柱相如又过桥
步辇晨移紫殿隂龙光天表影浮沉讲臣白首求儒效宰属丹衷体圣心池上凤凰当合早洲边鹦鹉浴江深太平化日长如岁赐酒频来岂抱琴
省中温树昼隂隂郎署熏衣尽麝沉星近紫垣明上界日行黄道对天心和鸾秋驾车尘静佩玉朝鸣漏水深好乞龙门滩上石种桐千尺断为琴
次韵宋显夫
东观着书闲日少还能信马御沟行翠华阁迥天云近海子桥长日栈平氷泮水深船对屋日迟春早树迷城芳年似酒何人问尽属而今坦率生
次韵王编修送彭道士南归
故山松老鹤知年归写丹经带椠鈆链杏春林求水碧步虚秋馆佩山玄石鞭海上无精卫花发江南有杜鹃一曲监湖何处覔我今骑马似乘船
送杜时可提举儒学
成都万里不可到见君西去动我情百鹃夜啼巴树远双鳬秋浴沧江清学官米廪出邑屋弟子书笈过金籯三十儒冠桑梓国犹记太常韶濩声
赠陈玉林道士
学士书名御榻前先生归卧大江边飞龙亭在山还好伏虎丹成鼎不穿万顷玉林烟满地九重金阙日升天圣君若许秦淮去拟借云房宿一年
贡院忆继学治书
棘闱粉署隔重墙校艺分官属正郎五夜风帘烧蜡烛九天氷树剂龙香周旋接武尚书履供帐留筃御史床胪唱合门春色曙侍臣应奏庆云章
治书宠和误用光字仍再次韵【二首】
金吾鱼钥限南墙襆被淹旬借直郎灯转九枝囬昼景笔题双榜夺春光番禺珠琲宁无树勾漏丹砂信有床明日大廷亲策试昭囬云汉见天章
春巷门深薜荔墙月轮修桂倩吴郎入帘缥缬浮檐影出院红筵映酒光骏马百金还买骨灵龟五总不支床治书台上风霜剧囬首文塲赋和章
治书再和复次韵
西南春巷杏花墙索米长安汉戟郎市里忽闻鷄吐绶海边还报鸟含香月移桂树通阶石芝发铜池谢井床儤直合门休沐夕新诗刻烛赋千章
贡仲章待制宠和次韵
宫云光影度椒墙待制官高不是郎夕拜日升龙尾道朝回天赐马人【一作牙】香戴凭久负谈经席阮籍唯知近酒床春巷杏花开未遍门前欣得碧霞章
高彦敬黄州云山图
云山万叠江南岸江北高楼眺望时晴霭蔽戏桥过市夕霏荟蔚树连枝行人不带遮尘帽游客尝擕注酒巵我有故园淮水上竹冈相接到黄陂
济南张老人
张翁八十发青青闲爱湖光泻醁醽不卖道边居士履还随天上老人星花浓蜜露莺调舌石戴车云鹤养翎我欲东游华表柱古书重向伏生听
画古木
桑空河上生贤相枫老山中化羽人未借九关当地轴还曾八月上天津雷烧桐尾琴材古玉刻龙形劒具新雨蚀苍皮苔护石泉舂玉乳月飜轮东堤杨柳春烟暖西浦芙蓉晓露匀偃蹇孤根岩壑气我知棫朴不为薪
缪郎中雪谷早行图
十里寒林叶尽凋谷中深雪客行遥留连献赋游梁苑辛苦哦诗过灞桥竹裂若闻金石奏山空不听斧斤樵未央殿上氷花满郎吏催班已趂朝
东平慈母
高堂慈母昼垂帘花蕊青春不拂檐雨湿堦兰红烁烁烟浮坟草碧纎纎儿翻旧绣装书帙女染新丝刺镜奁过客莫题华表柱圣乡仁俗溢闾阎
鄢陵别南客
棱层林表白浮图古鄢城高客望孤秋雨喜沾梁土麦暝烟愁合楚田芜行人北上随沙鴈归客南还对渚鳬溱洧波清多草树百年生聚尚绳枢
坐曹
太平文物属仪曹长日垂帘手板操望里鸾栖知首树坐中鲸掣得宫袍舍人草制春朝急郎吏分祠夜拜劳礼乐南宫官独美尚书诗句咏蒲萄
盘居李氏
京尘敝尽洛生貂高隐盘居独寂寥李愿固知周士贵黄公还受汉家招山中白石饥来煮鑪里丹砂静後烧夜读五经同异处更嫌秋树响风飘【一作飈】
寄弘长老云山
曙雨初生螮蝀桥梵山吟呗不移朝曾分禅榻春盘礴更想云山夜寂寥茧纸题诗寻伴少郫筒沽酒入城遥佛龛千丈金银界照世酥灯弟子烧
赠医士简秋碧
华阳茅主送黄精太岳秦松与茯苓上药相时登夀域良医名世即仙灵教人摄气如龟息笑我胖身岂鹤形昔【一作若】借刀圭明月合浮生都可享遐龄
送西台治书张孝锡
关符先过汉祠州乡国淹迟父老留黄竹有歌天子圣青蒲无伏谏臣忧黄河夜落鱼龙上华岳天低草树浮万里西南观黜陟厅前泾渭已分流
送吏秉文祠岳渎还家
驿吏候官江汉晚皇华星使赐袍光金明缫藉得神玉钿合文奁出内香井络坤维山国壮朝宗南纪海天长过家下马歌桑梓却笑相如负弩乡
龙虎台应制
龙虎台高秋意多翠华来日似鸾坡天将山海为城堑人倚云霞作绮罗周穆故惭黄竹赋汉高空奏大风歌两京巡省非行幸要使苍生乐至和
徽政院公退
早春天气半晴隂坐隔宫墙望上林御水有波皆浴凤官桥无柳不拖金相风竿直青云近井干楼高绿雾深朝路暮归尘更合五方调马出駸駸
赠壶洲道士
青田山中养仙鹤不去人间作小官夜拜竹宫穿紫氅晨飞鳬舄上玄坛蕊珠旧结桫椤子金粟新生沆瀣盘我有沧洲仍不远小山桂树正团团
送安庆路教王中夫
南国烟花一万重船浮春水正溶溶舒州城壮山偏护博士官清印自封夜诵挑灯吟蟋蟀秋行携酒采芙蓉仙人李白今应在问讯时时过宿松
送苏州卜者
几岁京华赁屋居得官犹苦食无鱼成都谁问君平卜江左人知郭璞书春水浮空波缓缓秋机织字锦舒舒虎丘剩饮千锺酒醉里高歌唱阖闾
送胡古愚归东阳【二首】
藉藉诗中一世豪瑶池三度食蟠桃小移夜雨红兰桨旋剪春风白紵袍供奉氷衔从古贵东阳酒价近来高行台若见王公子道我官曹似马曹【江东廉使王继学也】
沈约才清不耐秋归艎南去漫夷犹还家少拂双鸳被到阙重修五凤楼袍色映江荣锦里诗声传纸快书邮兰溪尽烛非莲炬春早来从十二旒
奉陪荐食英宗神御殿用继学韵
乘石松隂偃翠虬先皇曾此驻龙輈茂陵弓劒随天御原庙衣冠奉月游藉玉已行周制度酎金不罚汉诸侯百馨水陆修葅醢望拜孤臣涕莫收
题道士山水画
江翻墨渖渍氷丝白日沉沉暝蔼姿鹤影照云星度竹猿声裂石涧流澌千林雨暗归人急万里天长去鸟迟咫尺东南山水国仙翁曾约种灵芝
送客归扬州
扬子江头水拍天人家种柳住江边吴娃荡桨朝生浦楚客吹箫月满船锦?忆曾游此地琼花开不似当年竹西池馆多红药日日题诗舞袖前
挽黄平山次掲曼硕韵
半生书劒未淹迟奏赋明光紫槖垂西汉满朝伤贾谊南阳合郡爱宗资名书丹旐悬棺日饼啗红绫赐食时曾得杏园陪末席泪流红浦月初离
送王参政上京奏选【二首】
滇池细马踏龙沙宰相朝天路不賖峡里琴香春作乳月中珠树夜成花三千礼乐尊儒术百二山河壮帝家鱼上禹门无点额直郎宣奏日当衙
千官吉日听宣麻白发文【体要作词】臣帝汝嘉池凤有毛皆五色蕊珠无树不三花绿绨诏底书分雨红锦囊中字剪霞天路北盘三十六归时秋月满京华
赠内
几年不到鹿门山妻子相看亦强顔桂树有枝曾独折女萝无蔓不同攀仙人楼上骑黄鹤野客笼中放白鹇莫恨五湖波浪阔鬓毛归去未全斑
陵州留别续总管
赁车同出凤凰城十日还同问水程烟浦买鱼寛客意河梁分袂念交情颂声拟刻山阳石召节重驰使者旌我去淮南茅屋底着书先记续侯名
王道士庆夀堂
生男不必皆富贵学道亦足传其家堂上日进青精饭窗中晓发蟠桃花放船过江桨荡月起屋对山门掩霞陶潜有子覔梨枣小官折腰酒自賖
画海棠图
石家五尺珊瑚树海国千房火齐珠风雨春寒围锦护艶阳天暖倚阑扶浣时应贮芙蓉水香处重熏翡翠炉红腻不随蜂觜蚀粉匀终为蝶身敷葳蕤彩缬盘仙绶襞积云罗络舞襦青帝化成非幻有杜陵吟老却知无催开每赖斟鹦鹉吹落还因唱鹧鸪曾见赤城花亚蕊丹铅此去不须图
送贡秀才还江东别业上寿
雅歌誊写碧云笺共诧灵椿寿八千天上飞光无短景人间上寿有长年看花晓坞扶鸠杖涨水春池上鷁船秀发疎疎松并绿方瞳炯炯漆争玄诸郎玉雪庭前满仲氏文章海内传养老会逢亲执爵逸书重喜诵亡篇琴囊红蹙天吴锦宿榻青裁海艾毡太史占祥南极下宰官造命泰阶前云林旧业青山近白首江东愿一?
送胡震亨巡检
猎猎双弓骑气张古来逢掖试穿杨清江镜铸芙蓉月绿酒筵开玳瑁堂稻熟万塍初下水橘垂千树已经霜蓝袍包里迎丞簿莫负尚书荐鹗章
送毛真人还山
朱提仙印碧霞裳赐履承恩自尚方雨洒石坛苔锦滑日穿油幌竹书光叶鳬此日还沧海汉鹄当年下建章琪树万丛枝万本江南归路水云香
奏对兴圣殿後
万花簇锦宝帘垂化日舒舒漏下迟马酒金盘流沆瀣凌人玉井出琉璃侍臣槖笔皆鹤凤御士櫜弓尽虎罴他日沧州应梦想紫宸端御放朝时
赠都省掾金世用
丞相东曹汉省郎青云布【一作步】武近含光龙门千丈鱼先上辽水三秋鴈作行伯仲埙箎今又合季昆金玉古犹光脊鴒原畔多春草亲令儿童禁牧羊
杂咏【三首】
百丈牵船泝上流清淮从古有三洲浮山堰逐降王去淝水波因小谢收红树有霜还可骑白苹无雨更宜舟平生自是多行役莫信吾家马少游
濠梁无客更观鱼游子行过莫问书潮落沙痕鸥泛少风囬云影鴈行疎归帆夜宿山前寺从槖秋辞仗外车俯仰此身天地内沧洲重去带经锄
步出汀洲拾翠翎仙家幢节树亭亭山隮荟蔚笼沙縠波泻涟漪漾醁醽黄鹤来时天有日玄猿啼处夜无星舟行又过淮南国招隐词高世莫听
挽刘自谦
鲸海曾观万里塘青衫归路发苍苍江淹笔去文都尽庾信名高宅已荒升斗鹗书何足论古今鹏【一作鹏】赋更须伤都门酹酒皆兄弟目断天南鴈数行
送贡仲章学士
名山星使汉官仪原隰光华四牡驰光武不矜铜马式王褒先颂碧鷄祠江云浮树春船稳野雨鸣檐夜枕移白发故人相忆苦可能千里寄梅枝
题李仲宾墨竹
石田荦确万琅玕天乞幽人写素纨帝里未求吹凤管溪翁先觅钓鱼竿玉烟乍合春还煖书粉初飘露已漙闻道潞河单舸贱截篙乐去看江湍
西山
凤城西去玉泉头杨柳堤长马上游六月薰风吹别殿半天飞雨洒重楼山浮树盖连云动露滴荷盘并水流舣岸龙舟能北望翠华来日正清秋
玄真观借居
山光朝暮凤池西襆被仙家共鹤栖且向竹林移坐具都将柿叶写诗题宅门好傍神清洞书烛终燃太乙藜昨夜玄坛星斗近步虚声外望文奎
和闲闲宋宗师牵字韵
牡丹芍药殿春後落花游丝非有牵南城道士多芝秀东郭先生双履穿饮酒不醉客来恶看剑长吟我岂仙空山松桂石齿齿芒鞋襏襫行雨天
试院杂题【十首】
小雨霏微不作泥棘闱鱼钥待晨鷄银袍影近花灯立彩户光连粉署题霡霂已沾文运庆絪緼犹觉化钧齐端门三月黄金榜应有商霖应上奎
莲炬银台堕?泥毺重席织文鷄计偕万里人交趾骨买千金马月题省树春囬珠蕊亚御沟氷泮缬波齐胪传名上多龙虎昨夕官占已报奎
诏鸾封湿武都泥赐食沙羊杂树鷄黄道日中依观阙紫微天近隔榱题麒麟才出千人贺鸑鷟初生五色齐圣主文明天下治澄澄云汉夹宸奎
一石黄涯半斛泥披沙新诏下金鷄校文眼澁寻诗句体国心劳选赋题须信楚材生六晋还知汉服出三齐太平有象文明盛帝主星垣望画奎
春闱新雨透花泥学士联诗拟鬬鷄騕褭龙媒来大宛狻猊狮子出雕题宫花压帽牌金小官锦裁袍绶彩齐奏牍三千方朔健天章烂漫象西奎
歌诗且莫到青泥好倩王褒颂碧鷄人去淮南愁米价鴈来江北问书题催花晓树飘帘密滋麦春膏覆壠齐最喜泰阶平在位衆星分次绕明奎
切玉昆刀似切泥还怜石镜舞山鷄殿前将奏长杨赋桥上应留驷马题合浦珠光秋月并丰城剑气夜云齐校文学士清华职喉舌尚书亦近奎
官曹连舍隔云泥日下檐牙听午鷄华表流苏垂绶结承尘斗帐镂银题艶阳明处花开早社日来时燕到齐谁占少微江海上都将文气应天奎
关门不用一丸泥席帽惭闻客舍鷄心校五经无箧笥手书千牍有籖题马来杨柳长桥曲船去芙蓉断岸齐明日杏园袍笏会紫薇垣外见重奎
游客春来醉若泥摄官一月伏?鷄连筃夜听同年语写纸朝分举子题画阁薰香金篆郁银台烧烛玉虫齐大官已具恩荣宴列宿重辉想次奎
贡院再用鷄字韵
五云画省捣红泥孔雀屏开吐绶鷄射策第高天上奏抒情诗好竹间题珍珠箔里新名满鹦鹉班前外仗齐礼乐纵横千卷字人间白日降灵奎
石城县尉
石城县尉坐寒厅日有新诗写後屏官小不骑沙苑马书多空识楚江萍老兵束矢除阶草佐吏休衙罢合铃兄弟几年为我友何时同舍究残经
陋巷
入巷无沟水不流庭坳积潦拍堦浮尘埃久隔陂塘净云雾新和竹树幽汛汛坐知双鹊喜滔滔行想万人忧今年吴会多秔稻廊庙应须念有秋
张居士
手种梧桐斵素琴新开墨沼写来禽人间日日朱门别江上年年碧草深勾漏丹砂惭自乞鹿门夫子愿同寻我今五十身多病翘首南云望故林
送扬州方教授
炀帝宫前锦缆舟江都不是古扬州船中镜铸芙蓉月桥上箫吹杨柳秋芹藻有歌来士子鱼盐无赋到田畴戴凭重席男儿事莫向淮南怨白头
送四弟元学南归
吴松江水是蓴羮汝独南归不忆兄问讯泥尘骑马出曾如箫鼓擢船行潮通海浦鲈先到雨湿书芸蠧未生好葺鸭栏当宅後吾来同汝醉春城
寄王继学亷使
班超生入玉门关圣德如天远赐还已有声华通北斗又将词赋动南山薇垣春满云犹湿荔浦秋生月更弯京国故人星散去病来题字不能删
寄简西碧县尹
桃源县令无斋马秋日吟诗江水头钱少陆机犹赁屋才多王粲更登楼之官便是民如子趋府还知郡有侯襦袴歌謡今在路轺车徵聘侍宸旒
送萨天锡南归
千里锺陵路不遥银河可惜未通潮龙江拟去浮三翼鴈岭翻来给一轺愧有简书烦远使恨无诗句咏前朝清溪水涨荷花满留水【一作日永】南牀再见招
题京师山堂
夫君家住五云边却爱青山近几筵养得池鱼通凤沼飞来宫鸟认鸥天风篁戞玉香飘粉雨石生苔锦作钱我亦江东借官舍烟霞堆里屋三椽
送湖广御史楚德尔
江汉清秋万里天绣衣持斧正当年泷溪船上芙蓉水合浦珠还牡蛎田台树霜寒飞白简庭兰日暖护青毡百城官属劳重问自古难知即墨贤
喜小孙诵书
弋钓为生不负丞江关词赋属徐陵旧传仙诀能飡玉新试官箴合饮氷坐上看云秋渺渺梦中听雨夜澄澄淮天七月犹多暑喜见儿孙学聚萤
光山县尹孔凝道作县有声乡人为图
光山近在故山西树满江头稻满畦隣屋读书相教授社祠醉酒共提携水牛砺角嫌耕少野茧抽丝喜价低春雨行田无从吏独骑斋马畏青泥
无题【四首】
瓦沟银竹曙翻江阆苑凉风满石幢葛令寄来丹臼一陶公归去酒瓢双梧桐寂寞陈公井薜荔扶疎玉女窗天畔帝车呼小凤桂花流水夜淙淙
鹤城十二叠瑶光琪树悬秋四面香蛱蝶染花生粉白玻璃着酒煖金黄熏炉旧梦凭荀令烛扣闲吟属沈郎南国鴈来书不至江楼谁为制荷裳
三湘潇洒恨无潮乌鹊填河愿有桥丹穴凤来龙树远海门鱼去蜃楼遥已知京兆夸高髻不信章华鬭细腰船尾横江春水急长年无事醉吹箫
爱酒书生白发垂鸾胶獭髄岂能医汉宫鬭草端阳节唐殿穿针七夕时竹上蛎房真可买石间芝箭似难移扬雄拟奏河东赋但乞君王酒一巵
次前韵
岷峨山下锦城江好买玄都翡翠幢竹种篔簹千万个鸟飞鸂鶒两三双铜龙漏下春生水金马神来雾入窗花落天台招小隐胡麻饭熟石淙淙
切玉龙刀宝气光袷罗半臂麝脐香荔枝囊密嫣嫣紫卢橘圑金颗颗黄秦氏故侯更汉主石家小妇嫁孙郎江心谁铸芙蓉镜照见嫦娥织翠裳
钱塘八月水生潮邛筰千年竹架桥簟织龙须天路近衣裁蝉翼渚宫遥府中丞相鱼垂带阃外将军箭揷腰无奈黄金闲买赋云间学得凤凰箫
乐部韦娘舞小垂病来能召翰林医嗔人书奏三千牍劝客歌诗十二时金谷花枝随雨尽石城江水逐潮移世间若有神仙术西去瑶池醉酒巵
大明殿进讲毕侍宴得诗【二首】
劝讲京闱咫尺天圣恩留侍大明筵东风律应轩辕乐左个阳开月令篇春动仗旗囬彩晕日浮窗锁炫华钱百珍水陆难名品因笑传柑诧昔年
汉殿千门饰宝瑶直郎先奏进经朝诸儒泥古言虽固明主思贤道已昭饮酒敢同鱼藻赋制诗真过栢梁朝小臣槖笔词垣侧白日无翰遡赤霄
龙门
万壑奔流一峡开君王岁岁御龙来人间尘土常相隔天上星辰到此逥草木四时承午日风云半夜束春雷自惭曾奏长门赋跋马旁徨念暴鳃
还过龙门
紫塞秋高凤辇回龙门有客去还来荡摩日月崑仑坼吐纳风云混沌开天帝有神司主宰地灵无力戴崔嵬谁知石濑成飞雨不使时人汚酒杯
次韵继学桑乾岭
云间酒斾掲高竿苍翠烟霞屋下看一迳似肠萦鸟道几人如艇泛松澜龙门有路天津湿劒阁无铭石骨寒便欲乘风凌倒景八公先到我刘安
次韵送上官伯圭【二首】
阊阖风吹雨【一作向】别州才华生世重前旒终军关右须乘传王粲荆南不上楼黄鹤白云鹦鹉梦金陵江水凤凰游东船载雨潇湘北柿叶题诗寄十洲
笛声吹彻古梁州人自天南望扆流丝雨萦空黄篾舫浏风清署【一作暑】锦江楼武昌鱼美三年别司马文高万里游急买秫田多酿酒重来袍色映沧洲
次韵李行斋集贤【二首】
仙掌高承玉露和夜凉如水晓生波鴈门鉄骑横秋出象郡金舆映日多月落无乌啼石树天低有客泛星河玉京斗酒钱三百醉倚鳌峰一曲歌
英声藉甚着天门诗句年来与我论沙碛翳云歌北塞稻畦分水梦东屯秋风八月欺茅屋夜雨三更注酒盆明日桑乾须系马翠华过处看承恩
寄姚参政上都
南薰清暑上京居六月凉亭正好鱼雨岭火明山芍药风田金动草【一作早又作水】芙蕖甘泉晓仗临前殿京兆秋尘待属车侍从文臣行不送旧寮偃蹇意何如
吊王仪伯左丞
生平不肯学时人死後如今毁誉真下惠独全周士贵董生犹比汉儒醇中山旧宅诗书满庚水荒阡草树新身达位通心未遂伤哉谁识鲁西麟
偶成【二首】
自爱屋南芳树林十朝暑雨翠沉沉地清讵知无栖凤烟合时复有鸣禽读书草堂生曙彩望野古城留夕隂莫道楚乡风物陋文章屈宋到如今
出京不寄入京书淮水南边有旧居官比马曹过骑省文因狗监愧相如西岩仙杏终来凤东谷汤泉亦戏鱼岂是高情能放逸山中萝桂正扶疎
送宋显夫南归
琵琶沟北识君初藉甚才华二十余欲赋兎园干孝邸不因狗监进相如潇湘路熟逢知已韦杜天低望故居携幼归来拜丘垄南游莫恋武昌鱼
驾发上京
苍龙对阙夹天阍秋驾凌晨出国门十里貔貅骑騕褭一双日月绣旗旛讲蒐猎较黄羊圈赐宴恩沾白兽尊赫奕汉家人物盛马卿有赋在文园
和袁伯长待制送虞伯生博士祠祭岳镇江河后土【二首】
芙蓉仙掌坐中低后土霄光【阙】可齐栈路绕云山有阁蜀天常漏石无泥岐阳过马应闻凤陈宝停輈莫信鷄使者才华似杨马题诗应近草堂西
房闼歌儿翠黛摧不禁夫婿陟崔嵬一春花好人相别四月梅黄雨又来酒酌玉缸酣脸晕香消银叶蠧炉灰祠官好致君王意蚤奉神休马首囬
贺王淡斋韵就为寿
雕鑱万物巧无余岁晚天教闭户居钜鹿无人问难字济南有子授亡书且随野老笼沙帽莫遣山童借笋舆淮北风流似西洛耆英今见此邦初
次吴真人梅花韵
罗浮庾岭大荒滨燕蓟氷姿好寄身地胜不招金谷客赋成重写洛川神碧窗逗日留私煦丹井呼泉渍古春草木有知应自喜白衣如我是山人
次玄德真人韵
冈峦四合偃长虹宝合骞然上御风万里山河开日月九州茅土锡王公麒麟织罽年年出騕褭驮金岁岁同京国光隂清似水茶瓯醒睡笑书空
寄赠扬州王链师
仙客吹笙踏月轮因游淮海悞寻真松花捣月分贫士柿叶题诗寄远人清水有潮留载酒春云不雨取裁巾江都千树隋宫柳曾见先生绿发新
菊枕
东篱采采数枝霜包裹西风入梦凉半夜归心三径路【一作月】一囊秋色四屏香牀头未觉黄金尽镜里难教白发长几度醉来消不得卧收清气入诗肠
琉璃帘
吴侬巧制玉玲珑翡翠虾须迥不同万缕横陈银色界一尘不入水晶宫月华远射离离白灯影斜穿细细红相隔神仙才咫尺灵犀一点若为通
野兴
沧洲梅发月生波屋角寒藤半挂萝孤石隐林真似马乱云渡水却如鵞步随野老逢人少闲过隣家有酒多转忆淮南粳稻熟夜归冲雨借田蓑
石田文集卷三

[book_title]卷四
钦定四库全书
石田文集卷四
元　马祖常　撰
五言絶句
雪中登郡城西亭十首
蹑云上层台娟娟抚修林杂佩遗江妃远响听幽禽涧谷垂寒藤氷光见鱼影岁暮风雪交敲瓶煮茶茗梅蕊发寒树孤芳寄江沙忽得云母屏光色陵岁华燎桂熏我衣出逢岁寒友涧壑多幽隂觞酒且击缶飞花堕横塘镜影照宫额天路韶华管吹香慰幽客石路屐齿滑天风吹高寒花明喜珠缀竹瘦愁露漙日读种树书自喜丰年瑞篮舆行田间相劳兴嗣岁兎迹行可寻马力寒亦劲驰猎意已销独坐有啸咏楚甸无层氷霡霂土膏湿更怜三角湖澄澈莹寒碧蒙蒙翳江屿舣船夜问酒路逢白髪翁憔悴看鱼笱
闻笛
昔在楚江上笛声来夜舡江深鱼龙动明月下高天
题嵓屏隐士
采药缘山去弹琴傍涧居隐君多道意曾得茂陵书
吊节妇
白日松台閟青山石椁沉空余哭夫泪下入九泉深
题四皓图【二首】
不听高皇召还来太子宫阿?人彘祸吾恨紫芝翁鸿鹄歌虽壮长门事可忧高名紫芝客终不似巢由
蜀葵
风帘昼浮艳露庭曙含滋不见牧羝翁汉节空葳蕤
崞州判官王善父家望岳亭
眉目凛松桂肘腋凌烟霞终惭隐君子归去西移家
僧院蜀葵
紫晕成丹景黄旉缀绿幢何因女冠子却近老僧窗
间题树叶上
秋意凤城多凉飈奈夜何题诗满霜叶不见洞庭波
题子昂承旨墨竹
汲涧思连筒发船思长篙春雨篔簹孙会长拂云梢
李夫人画竹
夫人闺房秀手洒千亩雨不见苍梧妃弹瑟潇湘浦
马户
日午吹烟起人家半是农卖田当保马无褐过三冬
桐江
青山围县郭碧树出旗亭千里桐江水分明是醁醽
朝歌
雾黯山沉树风号路起尘朝歌醉王死周室又归秦
墨竹扇头
氷纨已却暑况此碧琳琅好伴玉麈尾凉颸满高堂
山水图
石壁云生树涛江雨闇船居人属仙籍长负免丁钱
谢杏子
杏子黄金色筠笼出蓟丘味甘醒午寝可是督诗邮
乞扇【二首】
端午蒲葵扇郎官写赠人如何老供奉不得障清尘纨扇裁团月当知织素人扑萤还有妬障面却无尘
李陵台【二首】
故国关河远高台日月荒颇闻苏属国海上牧羝羊蹛林闻野祭汉室议门诛辛苦楼兰将凄凉太史书
欧阳原功铭冯少府墓
古鼎刻龙文新铭少府君欲闻蒿里挽零露湿秋坟
画鹰
侧视窥霄汉低飞近草莱金韝时一脱肉饱更须囬
题猿圃
江渚无来鴈山樊有宿猿秋高卢橘熟巴月树连村
送客西归
陆机初入洛王粲却归秦春草无愁思杨花送远人
偶成
山中木叶落江上水波生自是年年事渔樵不必惊
黄河
尘海东南下云山西北高黄流荡中潏万里费波涛
舟泊徐州
河发崑仑水天吹广莫风徐州城下宿一日过淮东
真节马氏
天上圆月亏人间欢喜离千年哭夫处即是结褵时
节妇张氏
磨笄山月寒织素机石冷闺深镜尘奁泉咽水结井
龙眠十六贤图
林下石床方溪边竹影凉高人千载意山水寄余光
送邵从圣官临淮【四首】
白发沧洲叟今为汉戟郎逢君淮上去竚立看归艎素月生淮浦青山对县门劝农明府在种树长儿孙春水淮鱼美秋田楚稻香翰林多故事君莫弃书囊少小淮边住蠙珠不易求因知新县令斋马问春畴
四爱图【兰莲菊梅】
湘累能楚辞猗兰为之佩千载得涪翁幽姿未憔悴莹肤中含滋鲜彩外发藻晚红咏池酣昼铅敧岸袅的历黄金华秋日媚堦径南山种秫翁饮酒不得尽铁色僵万木江南梅有花枯藓缬古锦明英冠春葩
独石
秋濑喧石梁临流不肯渡与客坐忘归山寒日将暮
题王氏楼【二首】
岑楼临曲水小槛背重城懒慢淮南客终须掉臂行乳燕穿花去仓鸎拂树来淮天春又夏独立意徘徊七言絶句
节妇马氏【二首】
织素鸣机曙未分寒风吹裂嫁时裙官家莫去催租赋孀女无心刺綉文
老姑白发垂肩短新妇青眉照镜长四十年来门户好风流今见两儿郎
杨妃墓
汉庙衣冠照碧磷唐陵翁仲作黄尘马嵬坡上棠梨树犹占秦原几日春
帅臣子刘宗道藏其父之诗请跋
将家子弟读兵书欲斩楼兰换印鱼独有刘郎偏醖藉阿翁诗句作储胥
锁院独坐书事口号【七首】
松门行屋无人到恰似篷船泊浪中午夜风声敲雨点梦囬错认是渔翁
玉署之西松几树那知当日是谁裁若在山中濯雨雾更有鹤巢无数来
蜀相功业少陵知万古千秋更有谁泸水东流奏呜咽褒中春草亦离离
东山百尺瀑布泉跳珠溅玉鸣夜弦绿树冥冥野花落莺啼春曙雨晴天
门前柳枝垂碧丝闺中怨女惜春时剪衣自缝寄征鴈不对粧奁画黛眉
洛阳酒债斗十千高楼青旗真可怜牡丹芍药趂时节王孙买笑掷金钱
吴娃梳粧赵女妬楚王置酒章华台走马还宫张夜乐谁知乐极却生哀
南城【二首】
城南牡丹一百本翰林学士走马来渡水杨花逐飞燕蓟中芳草送春逥
粟侯亭前花一园客来日日费金钱明朝碧树春城合恨不江东问酒船
与库库子山郎中【时祈雨长春宫】
中郎斋沐醮星官风马云车下石坛深夜步虚词更响要将灵雨湿春乾
题刘伯宣挽诗
杨子桥边水正波蘼芜秋草徧陂陀江潮日日风波急似为孤臣赋九歌
送文璋甫入蜀省幕
蜀国海棠红似锦况在濯锦江水边见君西去饮君酒恨无成都卖卜钱
庆阳
苜蓿春原塞马肥庆阳三月柳依依行人来上临川合读尽碑词野鸟飞
鲡山【三首】
绣岭春来緑树圆东风吹影入温泉华清梦断飞尘起玉鴈衔香堕野田
玉女泉边翠藻多石池涵影媚宫娥可怜绣岭啼春鸟犹似梨园弟子歌
华隂道士长松下留我煎茶看古碑衣上征尘都莫洗天风一夜为君吹
洛中【二首】
龙门三月洛波清正是花时过故京樽酒不来芳树远碧云初合暮山横
东望梁园是故乡怀归夜夜梦池塘春城碧树淮南路饮酒当年似漫郎
河湟书事【二首】
隂山铁骑角弓长间日原头射白狼青海无波春鴈下草生碛里见牛羊
波斯老贾度流沙夜听駞铃识路賖采玉河边青石子收来东国易桑麻
七夕舟中苦热
尝忆银床桐泣露更思玉椀蔗流浆天孙初嫁龙绡薄却恐秋河入夜凉
戏马台
将军一叱靡【一作废】千人未可掀髯便笑秦枉筑高台闲戏马汉王将地拟功臣
春日即事
梨花白罢海棠红谁为韶光次第工小合卷帘春事晚竚看蝴蝶过庭东
题擕壶图
席?遮头过野桥诗筒酒榼亦萧萧黔娄吟罢还清渴欲问先生借一瓢
歌风台
祖龙无庙托孤?羽泣妖姬死更奔独有沛中隆凖客歌风台上望乡村
集袁王二学士诗为首二句祖常足成之
石城月落鸦西堞秋浦天清鴈拂檐春送乱红浮酒面山飘空翠湿书籖
送鄂通苏苏副河南宪【二首】
绦阙云低白昼迟芙蓉露下倚秋池船逢打雨淇门岸却忆京华把酒巵
河下浑黄积石来大梁城下怒如雷今年宿麦深何许使者行田看几囬
送胡古愚还越【四首】
越江秋水得霜清夜夜天南婺女明客子布衣风又急世间无用是才名
壮风吹鴈不成行客子江边上夜航剡纸题诗三百首人来为我说钱塘
秋树红时客欲归江寒潮小鹭空飞东阳有酒賖来饮莫问桐庐借钓矶
送客归山天正霜吴江蠏美橘初黄上林千树樱桃熟莫恋金华是故乡
过故相宅【二首】
故相门闲草自春宅基一半属他人可怜掉臂当时客尽是风吹路上尘
瓦坠当檐燕不来白头老妾买花栽旧时小吏今身贵羞近门西上马台
题贾氏卷
风树纒悲墟墓哀野人一日赦蒿莱雍门不用空弹泪曾见汉家翁仲来
题水仙花图
帝子湘南住白瑶苔生钗股织龙绡蕊香金粟谁分剂闲鬭兰苕上翠翘
龙眠画马
海国秋生汉使槎麝煤谁画濯龙騧只今圣主如文帝留待时巡驾鼔车
孝子徐生卷
署表谁封孝子门徐生刲股两亲存翁?白髪他年去相对含饴喜弄孙
闽浙之交【五首】
月出山头犬吠云隔林锺磬鹤应闻老僧见客闲留坐风落松花满寺门
闽峤人居罨画图客行只欲望京都笋舆轧轧相思岭秋雨空蒙叫鹧鸪
九曲清溪下见鱼云林濯濯对高居南朝文物今都尽惟有先生几卷书
路入闽中尽翠微家家蕉葛作秋衣石墙遮竹松围屋时有丹禽哺子归
山溪秋濑急飞淙万斛跳珠溅石矼闽女唱歌来漂苎素馨花揷髻丫双
桐庐县
江上船归暮雨疎山中木落草秋初天寒沽酒桐庐县醉拟严光絶汉书
跋扇头郝隆晒书图
腹笥便便贮五经天过夜半失文星蠧鱼不觉芸香苦肯信膓中有汗青
出都【至治元年春夏交二首】
京尘冉冉岁华新重向都门问去津西日衔山沙水晚通州城下雨沾巾
潞水年年沙际流都人车马到沙头独憎杨柳无情思送尽行人天未秋
云坳亭
八月淮南鴈又来云坳亭畔菊初开莫言野客浑无事临水闲行日几囬
赵氏宗室画水石
生平已识赵王孙竹素何年画石根万里南云秋似水直容艇子到柴门
和王左司韵【三首】
仙官紫府醉霞觞不信人间白发长走笔题诗三百首敲门先送大中郎
紫槖词臣咏羽觞巴牋十幅笔花长却嫌嗜酒扬雄恶苦向当年作戟郎
松醪灔灧泛瑶觞玉署承恩化日长阮籍一生都为酒步兵当与晒褌郎
赠王左司【二首】
崇真仙酒初相送明日禅僧又见招那似中郎深闭阁终朝对雨写甘焦
觥船送酒湿宫袍供奉新词白雪高却念故人天近处奏书千牍坐东曹
上都翰林院两壁图【寒江钓雪秋谷耕云】
欲卖韩家旧石淙钓鱼竿底是寒江淮南十月蒹葭岸曾见氷花到小窗
突兀秋云不可耕槎牙老树半枯荣上京玉暑清凉境闲伴鳌峯作弟兄
调继学左司
七字诗高画不如直从龙颔摘明珠朝行自避郎官贵岂是今朝见大巫
题左司帖郎中扇头
缥禽闲上海棠枝彷佛江南二月时兰署名郎心似水氷纨底事送凉颸
独立
玉署凉生试裌罗堦庭新两长青莎睡醒独拟三都赋不换人间瑞锦窠
题华严僧筠轩
李涉闲时过竹院虞郎行处赋筠轩山中两阁昼含碧玄鹤飞来印石痕
诮燕【二首】
万户千门取意过衔泥葺补旧时窠飞鸣上下浑无事只为新雏避雀罗
风雨池塘鬭颉颃春来秋去一生忙世间多少寛闲境辛苦营巢傍屋梁
送焦德元先还大都监金经及首问家事【二首】
塞岭松涛撼鸟窠归人天际袅鸣珂氷盘丹果维摩室百斛金泥写贝多
到家纱縠已熏香浴罢披襟对晚凉千树碧梧隂满地不思仙馆日偏长
送庐山周道士
崆峒移得三珠树独向江边种未成南国祗应仙露少却来天上泻金茎
送侯嵓亮
西南万里青山路君在峩眉第几重莫爱平羌江上水明年京国约相逢
赠道士谢草池
昨日西宫谢道士独抱古琴归洞房半晴半雨天气润不出山门秋昼长
五月芍药
红芍花开端午时江南游客苦相疑上京不是春光晚自是天家日景迟
潘居士施饭
饭饱千僧洗鉢归生台饥鸟拂檐飞山中丈室维摩病独向长松挂衲衣
弘州孙同知祷雨
神龙分雨掣灵旗一夕银河注野陂山下龟田禾黍满州人歌舞太平时
骏马图
天马西来入帝闲风騣雾鬛驳文班房星一夜光如水却怨龙媒万里还
李伯时阳关图
自古人生苦别离边头征戍更堪悲渭城客舍无杨柳闲怨当年李伯时
玛鲁侍郎父监宣城祷雨应
名郎文采动仪曹却是宣城有凤毛闻说当年灵雨应山田六月水连糟【一作槽】
骊山图
万户千门春殿开温泉花发翠华来可怜十月无阳节独见浮波玉鴈囬
赤壁图
三国周郎赤壁西江山虽好夕阳低他年铜雀分香妓犹恨囬船战炬迷
贡院次曹子真尚书韵【四首】
汉家束帛聘诸儒狗监何须奏子虚大比南宫谁第一白袍当殿赐银鱼
龙门雷鼔响丰隆百箭穿杨技不同大上河鱼还系水退飞宋鷁岂抟风
杏园三月换银袍燕子西飞背伯劳赋罢长杨传唱急天门金榜日华高
红绫饼啖出宫闱赐宴恩荣玉殿西白发词臣曾射策榜名欣见武都泥
第一塲观进士入院
画省春风满礼闱彩缯双表日晖晖文章笔槖三千士烂烂奎星近太微
和史参政韵【目录作殿试和李参政韵】
五云天近昼香残红白花枝满药阑一夜东风吹小雨殿头持卷隔帘看
题道友舒贵和扇
吴蚕八茧素丝多乞与天孙织扇罗氷雪地清天不暑月中仙子种桫椤
宋高宗书光武度田图
汉家自有云台像谁取丹青昼度田宋主欲兴江左业却将书字送长年
流莺
乔木繁隂昼景舒檀栾绿色满堦除京都三月花飞尽才听流莺一啭初
暑雨
凉生纱縠玉秋清雨气霏霏满凤城湖上荷花云锦烂不能临水一闲行
沛县水村
霜气渐寒河未氷野云抺空起层层略彴桥边沽酒市夜深篝火看鱼罾
淮上初见吴牛【二首】
五年衣上属车尘自向澄江一洗新长角吴牛尾黑色仰鸣知我是耕人
独爱江边黑牡丹新编龙具不知寒春来高价如金贵背上童儿尔好看
雨霁
五月天气雨霁时千门杨柳绿参差日斜暑气清如水手拂云光下凤池
官曹供氷
方氷一尺石盘光氷玉流澌每【一作出】上方何但竹林堪避暑京华白日似年长
蜀道士归儒
青城羽客烧丹罢要近东家问六经却笑山隂痴道士白鵞闲覔写黄庭
题柯敬仲乃父手泽
三十昂藏一丈夫阿翁手泽宛如初梁园奏赋双枚健赵括空能读父书
功德使萨木丹巴勒藏英宗皇帝所赐御书中有御制诗云月色清吾心日光照吾民十字大哉君人之言也又云明仁殿书赐旦谨赞诗四句于後
英宗朝坐明仁殿赐旦新书日月中河汉昭囬光气在凄凉空抱小臣弓
画牛【二首】
龙具春来挂屋厫清泥过腹雨耕劳田间独仰听风鼻不信空山野兕号
江岸骑牛襏襫翁夕归对妇诧田功世间无客曾相识惟见惊飞几鴈鸿
丁卯上京【四絶】
山雨晴时已是秋苑中行殿日华浮长杨十万旌旗宿不使飞霜入画楼
离宫秋草仗频移天子长杨羽猎时白鴈水寒霜露满骑奴犹唱蹋歌词
海国名鹰岂鹘胎渥洼天马是龙媒明时不惜黄金赐只欲番王万里来
持槖词垣已赐金对衣侍拜更恩深何如坐索长安米只有诗歌满翰林
赠故人
短檠曾共雪窗书谁谓西河久索居青眼忽逢人更好白头相见意何如
参议府坐赠左右司郎官
西曹东【一作清】峻东曹剧绿水红莲两幕开独有议郎官似我手持书字近三台
寄王师鲁
久忆辟雍王博士新诗不寄一篇来忽逢驿使天边去欲折梅花恨未开
春风御马图【二首】
龙种权奇十二闲进来新自玉门关连钱赭白生珠汗天子长杨羽猎还
春风杨柳华山阳肥泽都能照地光天下太平无汗血还堪立仗事君王
枢府书事
官氷一尺石盘光丹果秋来雨後香幸喜太平书檄少坐闻清露滴清商
蔡琰图【二首】
边月还如汉月圆龙堆沙水咽哀弦文姬此夕穹庐梦应到春闺旧镜前
蹋歌谁唱木肠儿颇念中郎哭女时卫霍不生陵不死望乡台畔尽相思
赠温德亨平章致仕【二首】
射虎原头白草秋将军年少已封侯老来髀肉都消尽无奈黄狐上野丘
玉带金鱼旧相臣集仙殿里寄闲身长安三月花如锦对酒休愁白髪新
昭君
旃车百辆入单于不恨千金买画图争似山中揷花女傍家只嫁一田夫
御沟春日偶成【四首】
御沟流水晓潺潺直似长虹曲似环流入宫墙才一尺便分天上与人间
拍拍春波满玉沟酒浓花艶柳枝柔江淹空有文如锦不得千金买莫愁
春波十顷碧琉璃白日楼台照影时好为画船都载酒半酣西望碧参差
水南沙路雨清尘桃李花开蛱蝶春三月京华寒食近东风十里酒旗新
题墨竹
山雨潇潇湿翠旌云中仙度凤吹笙苔衣坐满空林石放鹤归来独自行
题徽政院画壁
脉脉晴光夜砚池午窗冬暖日光移画屏十幅丹青古山水亭台是处宜
寒林积雪图
画角楼前初一叠陇山寒色已飞雪树槎鳞皴老笼立青林何年烟雨湿
送天锡秀才
月宫丹桂三千树都是嫦娥手自栽谁折一枝江上种秋风不到也花开
道士堦下生竹
渭川淇园有闲地如何曲屈在丹房应是葛陂化龙种空教诗客咏篔簹
道士山房
高梧疎竹清秋里过鴈流云细雨中石藓漫堦连碧綉肉芝缘壁长丹红
鹤索诗引颈长鸣戏以荅之
一声清唳九臯秋竹裂松摇不自由老衲弹琴来度曲粼粼沙水枕门流
赵中丞折枝图【牡丹　石榴芙蓉　山茶】
洛阳春雨湿芳菲万斛胭脂染舞衣帐底金盘承蜜露东家蝴蝶不须飞
乘槎使者海西来移得珊瑚汉苑栽只待绿隂芳树合蕊珠如火一时开
馆娃宫里醉西施不觉秋生水殿时酒病却嫌丹粉恶洗粧天上影蛾池
火齐珠红拂翠翘石家步障晓寒消千枝臈炬烧春夜羯鼓催花打六幺
代悼亡为陈云峤作
燕子楼空花不开綉帘天晚月初来手痕留在红牙板犹有余香妬落梅
调虞伯生
闻君儤直奎章阁朝马偏从小海过衣上落花红雨满马鞍柳絮更如何
次王参政延福宫韵【八首】
五粒松脂下石扉山花春鸟拂檐飞道人自煮青精饭学得仙方上马归
仙子新开白鹤亭画云十二列山屏帘光香转凉颸细坐对南华问大庭
蕊珠宫阙画云扉幺凤桐花白日飞氷水藕丝清暑宴偷桃方朔醉忘归
唐家涨水望云亭三月千花隔障屏不似仙人华绿洞双笙吹凤五芝庭
太乙神来月转扉石坛秋冷叶初飞丹方可是无消息辽鹤千年始一归
道士南来说敬亭云林千叠翠光屏写书更问瀛洲叟几日丹牀满後庭
翠瓦金铺白玉扉松堦五色凤凰飞梦中不觉神仙境却是彤庭得奏归
草玄谁到子云亭莫笑童乌短似屏学士横经趋虎观将军跃马出龙庭
宿相府闲题【二首】
宫垣北对大长秋官醒瑶缾潋灔浮王府白头老中尉兴来求酒不须谋
杨花宛转燕初飞江上春归客未归宫府昼长官事少凤池人远见还稀
题吴娃图【二首】
金莲烛下看蛾眉应是吴王半醉时一自馆娃宫坏後仙?都上落花枝
千两金盘浴小儿玉钗双堕燕差池綉窗白日无针线却笑罗敷不画眉
秋鴈送客
千里清淮秋鴈飞山人归去芰荷衣明时莫怨身无用独向天南占少微
杂赋【四首】
水村山店屋横斜行尽长淮恰到家雨雨风风六十日年光多少在天涯
空江木落月轮高千里清光见羽毛唤起长年夜吹笛右持杯酒左持螯
古城犹说汉期思土蚀苔堦楚相祠乞得寝丘人不夺千里【一作年】渒水入荒陂
寒云漠漠暝烟深溪上檀栾有树林艇子囬时双打桨却如贺老在山隂
到家
山房百本梅花发尽是先生手自栽不似旗亭杨柳树迎人未了送人囬
鸳鸯
比翼鸳鸯金缕衣沙头双立对晴晖情知爱此清江水不向南湖北涧飞
宋徽宗画蠏
秋橙黄後洞庭霜郭索横行自有匡十里女真鸣铁骑宫中长昼画无膓
道士弹琴图
龙门千尺高桐树天上移来石上栽斵得春雷鸣玉涧青鸾黄鹄一时囬
送王秀才南归
梁园赋雪汉枚臯不去江南左把螯听得吴船溪上发恨无青竹截长篙
赠卢应奉
五更风雨送春归人向天涯念别离忽得参差杨柳句还如张绪少年时
吴宗师送牡丹【二首】
仙家分得上林春浅白深红间色匀走送隣翁还有意恐随风雨落风尘
十五年前花发时仙翁邀赏醉瑶池如今头白无情思只见瑶池花满枝
寄王继学
八咏楼高风月清故人持节驻江城老来不觉俱多病药裹随身处处行
题墨梅
花开不占洛阳春野店山桥雪月新岂是岁寒偏偃蹇还愁金谷坠楼人
题舒真人鹤峯
山中道士索题诗柿叶千层写好词不见笼鵞空揖去此生虽老可临池
杨村
霜明野水晓邻邻芦叶黄时少白苹船上忽逢吴客子牵衣双手拂征尘
絶句【三首】
春云五色建章西流水平桥两岸低客子年光偏易失御沟杨柳又鸎啼
一春不得见花开何况飞红堕酒杯今日城南花万树看花不肯放春囬
九陌初晴拂紫埃春衣花满趂春囬丫丫小女相传语昨日堂前燕子来
杂咏
林石苍苍岁暮天花禽竹鹤占苔钱欲知丞相园亭好自斫溪藤付钓船
画竹
海雾溟蒙暗珠浦宫云杳霭连玉田借力重截十二管吹引鸾凤都下天
姚子中墨竹
高堂秋声星满河玄云洒雨参差多江中头角蛟龙子夜风裂石将如何
舟中送干同知朱县丞南归【二首】
青天鹤子秋风骨飞来鳷鹊观上鸣留得商声满京国又将云影过江城
青山白鸟坐中没渭树江云别後思四海同年几兄弟知君日有寄来诗
絶句【十六首】
侬家姑苏阊门外能唱春风白紵词为君艶歌三五曲只愁别後苦相思
吴王莲宫夜张乐急管哀丝翠帘幙可怜西子眉少颦坐使长洲百花落
西江画舸贩盐郎白紵轻衫两袖长不肯一钱遗贫士却拚双玉买歌娼
维舟夜泊青泥渚杨柳千行八九家长年三老作吴语笑我乌纱角半斜
十岁驰骑北地子八岁善泅越人孙鲁国家家学弦诵西方在在讲沙门
天上氷蚕白雪丝裁成纨扇好题诗南风恰住西风起莫道班娘有怨词
闭门静听山鸟【阙】蒙笼草树弄晴光汨汨野塘流细水娟娟菡萏浴斜阳
初嫁郎时正盛年画眉涂颊鬭婵娟只知百岁专房宠谁料君恩不似前
丹竈茶牀鼠飜倒香炉经卷鹤为看一片孤云无侣伴此君得得下仙坛
绿树交隂乱鸟啼花工次第入红葵日长棋局谁相称睡起茶瓯我亦宜
南溪荷花涨云锦北堤杨柳绊晴烟留连禅客与诗客飘泊鱼船与酒船
江南女儿年十五两?丫丫面粉光小红船上采莲叶北客初来应断膓
盈盈小客抱琵琶歌舞王孙帝子家弹得开元教坊曲金钱还只当泥沙
道人何爱青山住为爱青山有云树一声樵斧白云中几个山禽自飞去
翡翠明珠载画船黄金腰带耳环穿自言家住波斯国只种珊瑚不种田
甬东贾客锦花袍海上新收翡翠毛买得吴船载吴女都门日日醉东醪
戏荅王继学
金钱赌酒夜走马玉带赠客春看花山中少年贵公子年年塞北惯风沙
闲题【二首】
视草堂【阙】白昼迟瀛洲仙子到来时阁铃不响文书静相对鳌峯日赋诗
上京七月燕雏飞紫菊花开露入衣雨霁关河秋意满南都应望翠华归
薛玄卿华山隐二高道士过访不及见
南城道士供朝饭借马凌尘去趂锺北馆羽衣还覔我归来自扫雪行踪
再荅薛玄卿并谢墨【二首】
京尘冉冉朝天马辟糓仙人竹满斋自写乌丝吟白紵好风吹我到无怀
崇真宫里秋风起海上人来见隐君留得麝煤三百剂天边呼伴散玄云
李老峪
李老峪中山绕屋半空岚翠扑人衣倚窗不睡夜将静欲倩松风送我归
鵰窝
山中骑马又连朝秋雨初收暑尚骄谁借星桥横两顶天风吹动发萧萧
孟阳逸士
洛阳季子一裘敝东郭先生两履穿秋雨清泥过马腹长鑱白柄斸山田
忆江南
江上鲈鱼三尺长蓴羮千里入船香人家石岸都平水媚妩吴娃出後堂
载酒堂
春来海国荔枝红都属儋州秃鬓翁载酒堂高天地小风流岂在百年中
寄示男武子
烂漫天孙织锦机春风吹雨洗芳菲香泥满地臙脂湿只许新来燕子飞
访伯堂宗师不遇
修竹庭深犬吠门萧萧兰若似山村主人卖药城中去落叶声乾鹤梦喧
寄栢堂
金水桥西天竺寺一来一度石苔新刘郎莫怨玄都观去後桃花见主人
寄吴宗师谢古篆
黄帝外臣仙籍史名香远寄白云峯山人焚罢谈玄理散作仙霞一万重
题柳道传诗卷
九曲珠穿蚁度丝双环镜透月轮亏人间自有鵷鸾侣早奏箫韶见凤仪
次韵王继学【二首继学前身乃楚州僧】
淮地瞿昙悞夙姿今生记得未生时转羞薜荔无真说却讶芙蓉似近时
三伏滦京酒醆同分飞鸿鴈怨秋风谁知上店前宵月只在卢仝草屋东
题扇面
两汀对出寒芦折一鸟高飞古木疎无影无声何处鴈莫因菰米寄人书
明月亭
霜寒江渚生秋影星绕天河下露声归鴈夕阳佳句好题诗应自愧平生
挽道士危公远【二首】
紫皇朝坐灵芝宫羽人往奏新宫铭笙箫不下鹤一去蓬莱洲上种黄精
海风吹折三珠树蜕骨胎仙上赤霄石室丹经尘不隔道人他【一作临又作传】写写甘蕉
送牟景阳【三首】
江东船去载丹橘天北人来问碧云知是故家书满室苕溪他日约平分
清袍儒士汉淹留词赋相如亦倦游桂树山中生满石借船同去覔沧洲
龙虎山边是上饶山中羽服尽逍遥春来笋蕨应无数况有仙家送酒瓢
和李彦方【七首】
海碣盘盘楫【一作接】帝乡东华日近见龙光太常马恶愁斋酒曹务休分骑省郎
寄书日日问沧洲莫打江鸥与海鸥春水满溪畦稻发洛阳花好不须游
乞得闲官出谒迟读书更不读韩非京华杨柳千门日何处鸣蝉饮露肥
龙门八节奏云和竹管新声怨恨多好向都城传满纸联翩雕缋过隂何
梁鸿杵臼北邙思百里令人赋扊扅王谢堂前双燕好营巢了後更无为
百花落地蜂翅闲万树生隂莺语阑海舶水边求玳瑁玉田石上长琅玕
李白新裁杮叶书都人传写到天余题诗崔颢今重见老蚌含珠对望舒
桃花马
白毛红点巧安排勾引春风上背来莫解雕鞍桥下浴恐随流水泛天台
石田文集卷四

[book_title]卷五
<集部,别集类,金至元,石田文集>
钦定四库全书
石田文集卷五
元　马祖常　撰
乐府歌行
元日应制万年欢
瑞气祥云拥龙光五色绦阙春回析木天街秀润日月重辉圣主垂衣坐治万国尽衣冠朝会鵷行底济济锵锵喜瞻仙仗旌旗和风动洽九垓听椒花献颂白兽尊开采胜辛盘民物一时康泰乐府新裁曲谱凤笙起彤庭云靉青霄外隐隐嵩呼延佑与天同大
南方贾客词
江岸琅玕悲帝妇云光漏日波含雾泷船春下鹧鸪林青帻蛮郎占龙户千寻高杉生翠微北人去买椒葛衣鷄骨卜神铜铸鼓却忆氷纨将北归
踏水车行
松槽长长栎木轴龙骨翻翻声陆续老父踏车足生茧日中无饭倚车哭乾田荦确穉禾槁高天有雨不肯下富家操金射民田但喜市头添米价人生莫作耕田夫好去公门为小胥日日得钱歌饮酒朝朝买绢与豪奴识字农夫年四十欲踏车脚脚失力宛转长謡陇卧【一作亩】间谁能听此无凄恻
缫丝行
缫车轧伊茧抽丝桑薪煮水急莫迟黄丝白丝光縰縰老蚕成蛹啖儿饥田家妇姑喜满眉卖丝得钱买羃?翁叟惯事骂妇姑只今长男戍葭芦秋寒无衣霜冽肤鸣机织素将何须翁叟喃喃骂未竟当门叫呼迎县令驺奴横索马鞭丝妇姑房中拆纑经
拾麦女歌
壠雉飞桑扈鸣老蚕入簇茧欲成原头腰鎌者谁子刈麦归家作饼饵心知栖亩有滞穗恻恻忍收寡妇利寡妇持筐衣蓝缕终朝拾麦满筐筥儿啼妇悲竈无火寒浆麦饭晡时取岂不见贵家妾岂不知娼家妇绣丝系襦莲曳步银刀绘鱼佐酒杯狎坐酣歌愁日暮拾麦女拾麦女尔莫嗟尔莫忧人生赋命各有由前年贵家妾籍入为官婢今日娼家妇年老为人弃贫贱艰难且莫辞毕竟荣华成底事
古乐府
天上云片谁剪裁空中雨丝谁织来蒺藜秋沙田鼠肥贫家女妇寒无衣女妇无衣何足道征夫戍边更枯槁朔雪埋山銕甲澁头发离离短如草
河西歌效长吉体
贺兰山下河西地女郎十八梳高髻茜根染衣光如霞却召瞿昙作夫婿紫駞载锦凉州西换得黄金铸马蹄沙羊氷脂蜜脾白个中饮酒声澌澌
垂纶亭歌为宋诚夫作
江水东驶汉水清双流合出蜀门陉春蛟鼓涛崩石栈风寒土窟隂鼍腥八月秋雨作沮洳长年操舟忧性命蓟丘文篁君家有早晚梢云得栖凤何为垂纶楚伧傍岂其食鱼必河鲂截波密纲小鱻烂寡妇之笱敝其梁呜呼我歌君试听弹铗归来读古文日高鑚火饥煮字一钓六鳌何足云
老将行送宗道总管
南山日暮田间归酒酣眼缬见大旗囊中兵书白鱼蠧秃袖战袍寄兰錡老来数奇不封侯骑马闲逐里中儿闻说西南有滇僰千里宿莽翳畲菑将须喜上充国策诏许将军知尺籍明发北辞龙尾道驰入朱天红帕额尽呼成卒脱兜鍪却使征夫携襏襫自古壮士多行役嗟哉兵农尔畊射
淮南田歌【十首】
东塘水初满西塘泉又生春风两塘侧多少路人行老翁白发短放牛田间卧记得南朝事怕临淮水过西庄竹笋长生过东家墙东家吃竹笋日日笑西庄鱼儿随水上到我屋前溪更怨溪水小随雨过南堤蒲生亦有笋菰生亦有米可怜芙蓉花照影秋塘里鹭鹚白如雪鸬鷀觜复长双立田塍间知是鱼满膓牛饱早耕田田中水湔湔春晚苹草生牛刀更可怜借钱买盐茶倩人莳早秧日望秋田熟仍防野鸭伤江东木绵树移向淮南去秋生紫萼花结绵煖如絮鉏田莫用懒夏日背上炎秋税入官仓雀鼠觜尖尖
淮南鱼歌【十首】
棹船淮水上晒网赤岸南船中捕来鱼卖钱买鱼蓝小艇如鳬鷖湘东柴杉木载家复捕鱼夜夜系江竹市中买蚕丝新结横江网江中鱼已尽又结网十丈白云渡深竹野水过斜桥鸣榔下淮浦笭箵带朝朝船过蒹葭浦人家唤买鱼囬船泊柳岸却问种树书长年为鱼郎税鱼与盐官谁云无乡县兵籍在邯郸渡江问鱼价人来索酒钱妇姑亦不恶便煮缩项鯿桃花水初涨矶头好下罾取得金鲤鱼去换缚船藤卖鱼向城市陌上遇王孙争买双银鲫持去赠红裙乌鬼项细细吞鱼不下咽海鸥觜亦短衔鱼入野烟
两头纎纎【五首】
两头纎纎桫椤子半白半黑辽东豕腷腷剥剥琢玉几磊磊落落舞劒士
两头纎纎小儿綳半白半黑目中睛腷腷剥剥海岳儿磊磊落落将军营
两头纎纎千亩栀半白半黑大纛旗腷腷剥剥解角麋磊磊落落磨崖碑
两头纎纎北斗杓半白半黑千金貂腷腷剥剥山中樵磊磊落落云间鵰
两头纎纎蝟上毛半白半黑笔中毫腷腷剥剥击云璈磊磊落落斩马刀
四色咏
赤如扶桑日青如华岳松黑如古琴漆白如天女胷
和王左司柳枝词【十首】
郎君巧謌杨柳枝柳眉初出学月支隋堤千树烟光莫不如柳眉初出时
春日烟雨秋日霜麯尘丝织衫袖长谁言折柳独送客章台还堪系马缰
凤城三月草色青池塘飞絮桐飘零风吹宛转低扑人长空【一作天】白日流榆【一作疎】星
都门辇路花万株塞垣苦寒多白榆独怜柳枝弱嫋嫋春情好写闺中书
马蹄车轮送客去两京游客还未稀谁因一斗蒲萄酒便得梁州刺史归
槖駞驯象奴子骑女郎能舞大小垂蹛林猎罢各献捷卷唇芦叶逐手吹
杨枝桃叶江水逢喜云女萝附高松白发满头不相见却嫌吴音呼我侬
渭城别謌凄复凄江都高楼醉眼迷人生悲乐自古有莫笑弃妻当镜啼
北客到吴亦懊侬苎衫兰桨膏饰容日食海错一百品不敢上京来住冬
枪竿岭头红白花客行日日不思家尚食联叠给桂蠧仙佩屈曲纫兰芽
和王左司竹枝词【十首】
翠华宴镐承恩多羽林似飞尽沙陀从臣乞赐官法酒千石银瓮来滦河
绿绣檐頞翠流苏属櫜舍人金仆姑宫中云门教坊奏歌徧竹枝并鹧鸪
玉绳双阙囬苍龙御沟石甃金水舂螭坳词臣紫槖在千年河清今日逢
竹枝宛转贯珠匀袜罗凌波那有尘书生好酒恨不醉丞相莫惜车马茵
日边宝书开紫泥内臣珠帽辇步齐君王视朝天未旦铜龙漏转鷄人啼
金炉宝薰留篆云花间百舌鸣早春五方戏马赛争道传声催赐十流银
红蓝染裙似榴花盘蔬飣餖芍药芽大官汤羊厌肥腻玉瓯初进江南茶
天孙支机织流黄杂花浮檐宫昼长忽见琅玕种石上却忆羊车来尚方
太微前陈中天居万年树影高扶疎汉家诸臣经术士殿中劝讲三王书
流杯池边是镐宫金舆翠幰逗微风妫川玉液清如水湛露承恩乐大同
鳌峯歌
太和絪緼元气旁礴两间骈罗品物错上为列星精又为孤月魄天帝司大化月魄浮晴云星精陨为山之骨龟穹兽蹲百状出剜镂费力鬼工哭不角【一作觉】五岳形而注百川窦禹鼎魑魅御周鼓时王狩西北龙沙域日浴滦波红侍臣簪绂光射目周庐静夜悬櫜弓乃有珥笔称史氏丝纶出言待兹记神鳌施贔负首载三山至一寘轩辕台一沉崑仑河一寘朔南金峦坡金峦坡风日清美芝箭多前嵓刻丹经後嵓琢商那当户圪圪古色碧紫苔蜗涎字痕湿春秋法书心匪石心匪石太史职
北歌行
君不见李陵台白龙堆自古战士不敢来黄云千里鴈影暗北风裂旗马首囬汉家卫霍今何用见说军还如裹痛不思百口仰食恩岂念一身推毂送如今天子皇威远大碛金山烽燧鲜却将此地建陪京滦山囬环抱山转万井喧阗车戞轮翠华岁岁修时廵亲王觐圭荆玉尽侍臣朝绂蠙珠新高昌勾丽子入学交趾蛮官贡麟角斗米三钱金如土国人讴歌将军乐将军乐四海清吾皇省方岂田猎观风察俗知太平
拟白头吟
君家四壁立妾家万黄金忆初未相知良媒赖鸣琴遂以身许君偕老毕所愿如何忍相忘恩情忽中断昨朝双鸳鸯今夕守空床茂陵展嬿婉还弹凤求凰凉月凝玉露秋声在庭树歌我白头吟相子长门赋红泪湿芙蓉绿苔鬰?茏羞看旧粧镜不敢归临邛
西施怨【三首】
吴王水殿看芙蓉十二帘栊罨画重新重【一作得】西施顔似玉不教宫漏滴铜龙
妾家本在苎罗山一入吴宫便不还自是夫差心未醒枉将亡国怨朱顔
为妾轻身作馆娃妾心刺血报夫差范生事主还无策教妾倾身亦可嗟
车簇簇行
李陵台西车簇簇行人夜向滦河宿滦河美酒斗十千下马饮者不计钱青旗遥遥出华表满堂醉客俱年少侑杯小女歌竹枝衣上翠金光陆离细肋沙羊成体荐共讶高门食三县白发从官珥笔行毳袍冲雨桓州城
次韵端午行
罗襦垂垂扇奁歇守宫持红不数蝎桐官马酒银流澌内饔饼啖酥凝雪栾水之阳汉陪京拂天翠华风日清绣丝鞋墙擅南陌玉环镜鼻专东城射柳王孙五花马醉来见客不肯下撷蓝揽绿鬭草嬉灵运无须更谁诧香炉薰衣今几人兰阶昼永帘光匀围坐屏风罨画剧杯中菖蒲笑囬春
翰林故事莫盛於唐宋聊述旧拟宫词【十首】
禁锺初动趣传宣衣袖薰香到御前渐近宫门扶下马内官分引导金莲
御笔圆封草相麻龙笺香透拥金花仪鸾勑设庭前候赐酒方终更赐茶
制草涂鸦未敢删内璫宣引侍龙顔已分笔格金蟾滴更赐端溪紫砚山
春帖分裁阁分多宫娥争馈缬绡罗春丝菜饼银盘送幡胜新题墨旋磨
文思如泉涌墨林屏风院史不须寻旧时内相诸孙在犹有当年扫合金
入院听宣席未温赐金已向按头存清晨上马还家去内出黄麻付合门【故事入院传旨毕赐黄金十两始草制】
清馥香温酒玉脂祝文已撰报都知夜来奉旨传丞相五朶云浓押省咨
天孙夜度玉潢清内托银盘涌化生秋思未多团扇在拟题宫怨月分明
盘鵰晕锦是冬衣鸽炭初生酒力微闻到边臣风雪苦口宣臈药布皇威
赞书誊副节楼前筐篚盈庭邸吏传深恨胡芦陶学士受渠犀玉索金钱
前宛转曲
紫檀出海南削成琵琶槽上有鸳鸯弦弹曲声嘈嘈客问此何声新声名绦桃一奏桃始华再奏花枝斜笑靥颊晕粉仙源饭蒸霞度作新声曲春树双莺逐双莺掷金梭鱼藻荡圆波陌上行车带结罗绦桃年少光隂多
商学士画山水歌
商侯画山并画水当今天下无双比昔者累蒙天子知昼日三接赐筐篚墨滓翻流雪壁滑闽峤蜀门生寸晷五年送绢或不得岸帻饮酒辱画史江波沉沉树含雾叠嶂千层问归路玄云夜合风雨交渔师不畏蛟龙怒倚云茨屋如穹龟樛枝应有猿峱悲暝霭依稀蜃楼出暗霏彷佛鳌峯移君不见剡藤一丈光陆离呜呜野父秋行迷
磨劒词
黄金陶冶子为报铸劒恩将军未使时佩劒立军门初斩楼兰王衣无点血痕再斩无义子马走不及奔白发满两耳将军不能军病臂尚磨劒天子已修文
萧性渊善鼓琴予尝为之作我思操今自和林归再任巡徼之职于江南比行又求予诗遂为赋汉铜马式歌以送之
汉家金铜铸马式求马相此不失一塞上将军得一疋驌驦如龙高八尺日斜骑出隂山道猎猎霜风鸣浅草鞍後并悬双白狼归来穹庐月弓好江南绿芜春接天只须一抹蹴云烟摩诃旧是将军种酒涴青衫学控弦
反铜马式歌送熊太古
古来相马不相皮骥服盐车双耳垂辕下局促上九坂蹑云骏足何由驰奈何汉家铸马式求马求中工人规厚蹄长鬛尻肉满毛理光泽为权奇县官刍豆给饲品气偾牵出当路嘶伯乐死後骥空出千金何人买骏骨
杨花宛转曲
空中游丝已无赖宛转杨花犹百态随风扑帐拂香奁渡水点衣荣锦带轻薄颠狂风上下燕子莺儿各新嫁钗头烬坠玉虫初盆里丝缫银茧乍欲落不落春沼平无根无蔕作浮萍缬波綉苔緫成媚人间最好是清明清明艶阳三月天帝里烟花匝酒船石桥横直人家好小海白鱼跳碧藻榆荚荷钱怨别离不似杨花宛转飞杨花飞尽绿隂合更看明年春雨时
拟剡亭棹歌【六首】
棹船云锦溪头过自唱江东新櫂歌照眼水明霞霁雨侵衣好风日酣荷
拟剡亭前山水好如云如锦静婵娟主人天上吹笙去屋角青萝挂紫烟
斗北天南春满地香炉丹竈过年年君王不许还山去莫言骑马似乘船
季真潇洒风尘外乞得山隂一曲湖头带黄冠披鹤氅秋田归去别蘼芜
仙子秋风紫绮裘旧家云锦溪水头我今爱酒似李白便拟饶州似越州
稽山酒船且莫囬贺老辞朝早晚来瑶草琼花满人世君王方许下蓬莱
公子行
缘香绣帐乘流苏床头三尺红珊瑚十八窈窕秦罗敷曲房小步璫鸣襦高堂公子吹笙竽百斛明珠买氍毹兰灯桂浆炙文鱼但苦不驻羲和车
拟唐宫词【十首】
华清水殿綉芙蓉金鸭香消宝帐重竹叶羊车来别院何人空听景阳钟
银床井冷露漙漙半臂薰衣钏辟寒不恨长门冬夜永水奴休报袜罗单
长门月转漏声催自熨寒衣减带围休怕官家嫌体弱细腰曾是楚王妃
合宫舟泛跃龙池端午争悬百彩丝新赐承恩脂粉磑上阳不敢妬娥眉
茧馆缫丝湿翠翘夫人纎指织龙绡罗襦双佩清晨响只恐君王有宴朝
八姨粉翠锡千缗脂盝新粧百宝匀白发上阳宫女老补衣重拆绣麒麟
卯酒微微醉宿酲催花羯鼓变新声君王好赐承恩宴辛苦边头百将营
露兰研粉寿阳粧奁内新烧百刻香圆舌教成鹦鹉语偷将玉笛送宁王
银河七夕度双星桐树逢秋叶未零万岁君王当宁立妾身不怨命如萍
花气蒸霞淑景明望仙楼上看弹鸎李謩吹笛宫墙外学得梨园第几声
赠陈衆仲缬云辞
缬云织波射金水郎君水西着皮履南陌紫尘十丈高捋须买酒意气豪万里将书凭水鸟荔枝千颗团团小天津不隔少微星阊阖门开夜光晓
杂言
秋江钓月
秋天月落秋江底狂客持竿钓不起我知月魄在天上天地山河终不昧收君钓丝解君饵还我光明照千里君不见古来亦有谪仙子被发长歌弄江水
霞川
越国山明罨画剡溪陂泻云蓝袍发故乡晴炫船迷归路春酣
题太白晴碧图
我闻天星之精化为石况尔柱地名太白又闻崑仑崆峒天坛禹穴云为衣何如锦树翠藓错落昭晴碧山寒日暮虎豹【缺】彷佛巉嵓雾雨涩淮南笋鞋今不至令人【缺】笠歌青壁
李仲渊御史万竹亭
君不见江有蛟龙宫又不见竹有凤凰实江波沉沉竹林合中含絪緼太古色君侯亭子书帙光依微静绿栖墨香东家丝桐间高堂我方与客歌篔簹狎蛟龙兮骑凤凰渭川淇园在何方
送艾伯苍归江西
豫章艾生衣逢掖京国行歌发半白石渠诸儒论秦灰官高不肯虚左席暮春南行上邹峄更观古刻封禅石惨淡野隂生布袖壮士长年饥饿厄
巢溪
巢溪之水清且美亦有蛟与龙亦有鲂与鲤无使鲂鲤乱无使蛟龙【缺】
喜知经筵蔡国张公至
行夷犹憺容与载两旗驾四牡喻曾【一作逾高】山遵大路日在天云作雨将至止德容度晨修观适帝所
书石辞
清漳木落霜晓骑马独吟北山诮窃禄而无耻徒三往而三还
兎窥蝶图
兎斯首神注目天为辰神不畜封中书赋梁王奔蟾宫走兎场生无雄居有穴尔形肖我书掲
六言【五首】
借马出城移竹取钱与客收书洞口蜂房割蜜【缺】
南塘雨晴草满西林春早花疎道士烧丹借竈山翁种树求书
白鸟飞来何许青山闲对谁家日暮一尊浊酒不知风帽攲斜
絶涧花迎暮竹囬塘水媚春云欲赋淮南招隐山中桂树留人
竹下茶瓯晚步花间酒榼春行谁访青山白发道人留我题名
杨孝亷义乌
密云县里日欲西杨家树上乌来栖哑哑鸣声似儿啼日出捉虫哺母饥君不见延秋门姑苏台诗人歌曲至今哀鸟兮乌兮去复来孝子有念乌无猜
商学士万里图
曹南商君儒家子身登集贤非画史酒酣气豪不敢使挥洒山水在一纸咫尺万里乾坤意人言造物真儿戏盘?流动各有象变化歘忽风云至吾观崑仑四月出更观扶桑东日生形势开合限内外分野上合星辰精大禹铸九鼎邹衍外九州岂但草木异乃有鬼魅忧噫嘻奉常官禄薄百钱缝囊贮丘壑为尔作歌还一噱何年淮南戴青箬
联句
秋雪联句同袁伯长赋
白帝欲返驭玄神已先驱南山黯遐睇西颢阻清歈刻云环佩杂剪水琼瑰敷金英受刚洁丹桂遭模涂高标变须发爽气通微躯羣隂孤阳偾积素五采腴路修天鵞疑穴覆野兎呼蝉翅抱残槐鴈影惊拆芦滉瀁露茎溜空清氷柱酥或云势已盛又言理非殊先时明堂严薄刑辱收诛浮华敌春澌敛实侔冬输对立各动色沉思俨徐趋鸿钧转槖龠缇室潜葭莩观物昧休徵永歌啓贞符
鹦鹉联句同王继学赋
雕笼居啄桃袨服仪采绿南荒孕灵质西颢发丽曲颈绶红萦丝喙棘頳屈玉蓄慧婉含章襮彩粲成缛能言贯珠舌善舞凌云躅金眸肖韝隼珍畜异巢鹄层塔宝舍利深杯注醽醁流丹曙林度随翠春洲浴石镜影毰毸铜梁步陆续题赋吾岂能入贡尔应录
都城南有道者居名松鹤堂暇日同东平王继学为避暑之游因作松鹤联句
偃云耸层霄惊露落古雪虬枝憙乘涧鹭羽陋鸣垤蟠石千岁苓顶朱百龄血胎禽哺春巢乳脂凝沍节舞盖竽籁喧啄粒苔藓囓玄玉薰麝煤碧胫溢鷄陟岳秦爵崇授甲卫轩劣沐发豹雾深引吭凤竹裂风驭八极小河舟三翼拙鲁缟曳褵褷夏社挺嶻嶭任重明堂材言归华表别拳缩包胥立坚刚伯夷烈延世饵芳液顾步炫高洁作室擅兹美观物入独閲誓将束囊书从尔解佩玦
天庆寺纳凉联句
槐屋夏隂繁石池暑气清高堂暾【一作噉】福田邃宇依王城午磬梵呗集夜廊酥灯明龛经郁金字壁础承丹楹寂寂鸽栖罘宛宛燕穿荣露葵炫画艶霞药敷阳英境閴便静室心古乐高情逍遥祗园赏迤逦庐社盟山枕藉云润水簟凝氷轻饭盂给香积架衲褫华缨海图岩壑折天乐音声铿荔墙护筠粉桐甃沉榴璎共忻朋簪合敢谓词锋并睥睨荒草棘横纵按林垧幽寻振尘鞅雅淡心【一作忘】飞觥鄙哉河朔饮投帻得世名
联句
镜槛芙蓉入香台翡翠过拨弦惊大凤交扇拂天鵞隐忍阳城笑喧传郢市过仙眉琼作叶佛髻钿为螺五里为隂雾秋天只见河【此句疑误】月中修药剩海上得绡多玉集胡沙割犀留圣水磨斜廊穿戏蝶小阁锁飞蛾骑襜侵韀卷车帷约幰鈋【五戈切】传书两行鴈取酒一封【一作峯】駞桥迥凉风压楼横夕照和待乌燕太子驻马魏东河想象铺芳褥依稀解醉罗散时帘隔雾卧後幙生波梯稳从攀桂弓调任射莎岂能抛断梦听鼓事朝珂至治癸亥八月望同袁伯长虞伯生过枪竿岭马上联句
有岭名枪竿其上若栈阁白云乱石齿青峰转帘脚积氷太古隂出矿无底壑马饮沆瀣泉鹰荡扶摇幙辙蹟委垂绅人声发虚槖舄飞接鸟背羽没疑虎膊雾松秋发长霜果红颊薄斤樵不知疲独往端有愕兢兢矛头淅杌杌井口索凝睇见日观引手探月窟南下渺尘海北广络沙漠金桥羣仙游宝塔百神凿禽鸣蜀帝魂铁铸石郎错阑干挂鈎衡欃枪敛锋锷属车建前矛驰道拘严拆载笔三人行弭节半途却
骚
国阳
出国阳以行野马骧首兮在路望春树兮不归欲临流而先渡
发淮浦
发淮浦兮遡黄流鼓船舷兮极浮游云漠漠兮天已秋揽芙蓉兮舣芳洲酌吾酒兮乐无忧怀佳人兮结绸缪
天碧辞赠姚道士
仰日月之所丽知下土之为卑充积气於两间其映【一作坱】然而在兹日苍苍以圆形因嗟世之多迷若夫人之有道将大观而弗私
闽中山水
有樛兮灌木有穹兮崇屋石矿兮洑渔师乐兮榜连【下疑有属字】
九成宫图
泉溅溅而响谷风瑟瑟以动林夹两山以为趾络下堑与上岑宫纎丽以媚女观骞翥以凌尘矢池鱼而泳泳饲有麟而驯驯帝奈何兮不乐将弭乎江津
华清宫图
帝出车以呜鸾俨六龙之骧首循长陆而东骛谓泉源之在右穹阊阖之天门封百二而为垣朋猘羯而不丑嗟神尧之文孙
我思操赠琴生萧性渊
八风兮渢渢遍宣兮音通律节兮应同臣商兮君宫龟之山兮松有枝羑之里兮田有莱天不丧兮何悲顾欲顾兮令我思
赋
伤已赋
嗟余生之多忧兮几颠踣而数穷誓缵言以自见兮力追古之高风呼?龙以驾我兮伻?使使为期何九稼之不一获兮尚偃蹇而如兹岂剞劂之有不善兮将世德之下贤荐刍茭于宗器兮缀履綦以玑璿封敦旄以块泰岱兮谓泛滥其莫涯冠髫童以弁冕兮问礼意而莫知决大疑於淫鬼兮凭巫传以度拨顾圣言之鞿靷兮指纲维为械意悯相通之无朋兮去一发之几希扼吾车之莫聘兮胶吾口而难辞惩前悔之不惮兮配古道其或可思一旦舍此而改图兮念後余之病我日浚恶以啓湮兮患世之屏经而好权邅岐蹊之多迷兮世或谓其固然抱昌辞以适与我兮俟来学以偕行辨百家之糺纷兮孰察余之衷情乱曰我涉大波孰为航兮我载大涂孰为箱兮古声喤喤金石之扬兮世无怅兮
适忘赋
适机子遇忘机子於大都适机子曰若知吾适机乎凡羣动万彚丛生沓来肯綮轇轕泉渗穴开揣摩捭阖迎合附会孕奸媒孽逆承人意子不吾信请衍斯义惟是都也子欲浮闽越吴蜀则登舟子欲奔并冀朔漠则升车若东若西或南或北扶耄挈稚囊金槖谷发轫则达不俟龟卜顾兹弗觉而踽踽龊龊木偶弗若譬骥之童鬛牛之食角子何不智甚耶忘机子曰子庸知我之藴底耶今子说我以私智啗我以功利隂塈厥丑阳涂其丽固妾妻之所羞而舆台之是贵我游神八紘而身寓一室心翫千古而亲不离席幽晦莫耀韬閟莫测明是非於後世公得失于方策邈邈绵绵似消似息监空渊渟罔有形迹子令我登航浮流则航有覆令我升车涉途则车有轶何发轫之遽达而谬以不知目我哉适机子哑而愕噱而笑曰八紘寥廓子将奚托千古冥冥子庸用学晔煌煌之舆马烜赫赫之官爵彼幽晦与韬閟实狴犴与铃镯後世孰亲於妻奴方册孰快於女乐同生同死臯夔羿浞世方溟渤奚翅瀺灂喔咿粟斯无害於仪?夷脂韦无损於皮若夫航之覆车之轶宁尽废车航也哉不智之机子复何辞忘机子拊脾鼓膺咍且吁曰初闻若之辨可骇可慕旋而筹之惟蟊惟蠧慨战国之口颊俾宗庙其墟墓墨焉朱焉悲丝泣路繄二贤虽诡迹於孔孟庶惮天於朝穆顺于骩骳改我轨步或嘘或煦或濡或呴杂肖翘於一喘羣黄卉於一澍?埴索涂螟胤羸负吾恐祸天下之英才子且吞言而勿吐适机子曰有是哉姑置之子自砻尔璞我固淬我矟孰利孰钝厥效卓卓忘机子曰大璞不砻大金不淬蔑尔利钝奚伤至器二子方藻吻簧舌矛盾辨诘有马子者鲁仲连之流也以书连矢射其所曰夫天地精明人实肖形倥侗颛蒙教学陶钧盖金玉之合应匪忘适之异情子盍听钧天於广野觌万舞於天庭然後范圣度揆时中蹈龙蛇占凤麟兹岂非庄周氏所谓天民者乎二子解围合盟而去
悠然阁赋为周南翁作
舒吾眺之落落兮觌寥廓之无迹会冥冥之遐思兮契万品之攸职拟大化而罔象兮悼世德之囿形聿逍遥而容与兮泊乎游乎太清是有当於吾衷兮表吾庐以自肆骋余马於析津兮崇吾屋乎江汜揭高躅于古道兮追前修其或然伟一世君子兮又赠之以兰荃曰予未有知兮何私意之彷佛懿夫子之悠然兮殆及予乎空谷
草亭赋
长清先生被召供奉翰林之明年构亭於所居之前扁名曰草亭谓其友夷门之客曰古者能赋可谓大夫客盍赋斯亭以见志哉且无盈辞以夸无曲辞以竞无刳辞以饰而亦无寓辞以病也遂为赋曰都邑雄雄有亭厥中广可函丈而高如广纵赤垣外涂而白茅上崇者非先生之草亭耶予盖得觞酒赋诗于其下矣弱筱小草?菁乎其左茁也丹蘤碧旉窈窕乎其右撷也壶箭博局琴几画图庋而设也笔简研石书帙劒器布且别也秩然其有截也憺乎其能洁也冠屦肃肃佩玉在躬笾豆晏晏言笑有容朋合悦也登降步趋衣带委如姬孔舆舆讽言徐徐自整摄也是则游息之植学燕闲之修业者固可徵於前哲也夫至乃葺屋作室黝垩丹漆华目铄心文彩差参囬廊曲房翺翔步璫飞阁虚堂撃鼓吹笙此固侯王之所当而非下士之所可常俄有一人歌於坐旁其歌曰衡门之下可以栖迟有美君子不恤其私晔也古辞作亭丛丛蜗龟穹于室之东繄古之宗兮又歌曰爰有人兮好儒视藐藐兮独趋不龌龊兮以濡畴道之依兮而孰与居
感栢树赋
光州孔子庙庭及宋司马光祠前栢树皆先子集贤府君治光日携祖常手植者也今二十六年矣苍虬翠蛟森列左右祖常蒙诗书之泽忝官礼部尚书兼经筵官天历己巳正月以谋葬得请还光又蒙圣天子不弃敝物驰使再召以疾未行舆疾瞻仰孔子庙庭抚摩羣栢潸然感思作赋以见意焉
涉淮湍而返有寝丘之遗封届州圻而近古壤寡殖而不丰曰瘠土之民劳庶善心之易孳慨先哲之岂弟兴黉宇而纳之哀刳兵之累俘缘其裳而来游又於田以谋食廪饙锱其浮浮间擕我以观学命畚锸以执事揖豆笾以下堂列穉植於两戺?乔木於今兹慕予亲於曩昔岁邈邈以云徂涕潸然而洒臆顾瞻恋而移晷拭手泽之或存岿祠位之蔽亏恍神軿之缤繙当予亲之在官尽厥諝於民庸暑无葛以代澣佩无玉以为容终下陈而弗忮荣天爵以俟天禅未艾於子孙永文寿於大年矧兹树之後雕匪庶草之竞华覩斯道之昌期徵於神而不遐
石田文集卷五

[book_title]卷六
钦定四库全书
石田文集卷六
元　马祖常　撰
制诰
遣奉使巡行诏
朕只承洪业夙夜惟寅凡所以图治者悉遵祖宗成宪曩者屡诏中外有司宣布德泽蠲赋省刑赈恤贫乏思与黎元共享有生之乐尚虑有司未体朕意庶政或阙惠泽未洽承宣者失於抚治司宪者怠於纠察俾吾民重困朕甚悯焉今遣奉使宣抚分行诸道案问官吏不法询民疾苦审理寃滞凡可以兴利除害速宜举行有罪者四品以上停职申请五品以下者就便处决其有政绩尤异暨晦迹於丘园才堪辅治者具姓名闻咨尔臣庶体於至怀
追封河南王夫人制
古者妇人之义名字不出闺门乃所以别男女严内外也故河南行中书省左丞相布拉吉达妻胡氏徽柔惠淑蚤嫔高门相其夫子显闻于时予方推恩四海矧我股肱之旧而有尔伉俪之良乎故追封尔为王夫人仍启河南故圻以从封夫爵噫妇官一品褕翟有光其尚隂隲尔家服我宠休之无替
思州军民宣抚使田冕晃和尔布哈封赠二代制
国家外建藩屏以靖远人责其宣布怀仁之惠能使恩威并流而一方清谧者稽于国典可不赏劳乎具官某父某官某向膺朝宠勤庸服官勠力小心不闻有过乃教忠於嗣子得宠庆於世家兹朕所不忘者也故命追褒异数阶秩一品有灵在幽尚迪尔後
比属有司考礼於恤典矣而妇人之贵尝视其夫子焉况有鹊巢汝坟之懿能行於其闺门衽席之间者乎具官某母某氏女仪柔婉来嫔辨族相其宗事珩璜有节又能笃生令子服柔疆塲抚绥之劳汤沐衍封胙以列国其尚歆承休宠利尔後昆以延馈祀之无已哉朕以孝治天下凡人臣之亲悉命因其班列之次功庸之等以为宠数之异焉具官祖父某官某昔备官使辑绥边氓颇着惠怀有誉南服夫天之施仁於物无间朕敢不法天而已哉宥密之司阶品为贵启尔後人保兹终吉
先王制礼妇人之义饮食衣服祭祀而已非有与於外事也然或妇道母德可以表率宗族而成其夫子者頋宜有以显贲之也具官祖母某氏早躬组紃克遵女戒作配令族柔闲有仪惟时闻孙扞我边圉膺被爵禄光宠於时而尔可不疏封乡国以广彤管之训乎赞书在门其告泉壤
太师右丞相封赠三代制
定策元臣肇启中兴之运推思彛典聿申先正之褒揆礼是宜劝善惟允具官某质实无竞沈鸷有谋服劳王家久着属櫜之绩薄违圻父夙专乘【一作秉】障之功嘉尔曾孙为予冢宰於戏漂阳开国仪崇斧钺之光册府书勲铭载旗常之显英灵如在宠数是歆
曾孙有庆衍三世之恩荣大赉匪私劝百辟之忠荩有嘉淑女作配先臣具官某妻某孝养姑嫜教遵姆傅居谨珩璜之节躬亲丝枲之勤宜厥家人相其宗事鱼轩翟茀往膺江左之封凤诰龙章用播召南之德歆予时命迪尔後昆
开国承家礼重胙勲之典析圭儋爵恩先予善之仁报施匪私褒崇惟称具官某英标俶傥伟器沉深蚤奋厉於师中爰驰驱於戎右股肱心膂桓桓挺万夫之雄弓矢干戈井井饬九伐之法世称良将胄衍名孙定大策於枢机奠皇图於寰宇於戏石城锺阜肇开赤壤之封砺山带河允着丹书之誓贲尔窀穸歆我丝纶
朕茂膺景运大赉元勋恩推再世之封礼及重闱之庆具官某妻某氏柔嘉维则婉娈有容事夫尽举案之恭职修中馈弄孙致含饴之乐福裕後昆凡我邦国之光繄尔室家之助凤台胙土聿开脂泽之田鸾诰封泥永贲泉扃之兆尚歆宠数益衍休祥
朕以崇德报功实先王之令典建邦启土昭奕世之殊勋睠我旧臣锡兹新命具官某魁奇天挺卓荦人雄韬略邃於孙吴志勇迈乎贲育昔武皇抚军於龙漠躬栉风沐雨之劳而大将出阵於鱼丽懋扫穴犂庭之绩威行万里恩浃六师讫振旅以裹戈底来宾而包匦每御衣裳之会聿
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 10:28:45-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>