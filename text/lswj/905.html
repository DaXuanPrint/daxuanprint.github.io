<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="提要,卷一,卷二,卷三,卷四,卷五,卷六,卷七,卷八,卷九,卷十,卷十一,卷十二,卷十三,卷十四,卷十五,卷十六,卷十七,卷十八,卷十九,卷二十,卷二十一,卷二十二,卷二十三,卷二十四,卷二十五,卷二十六,卷二十七,卷二十八,卷二十九,卷三十,卷三十一,卷三十二,卷三十三,卷三十四,卷三十五,卷三十六,卷三十七,卷三十八,卷三十九,卷四十,潞公集全文在线阅读,潞公集全文在线下载,大玄古籍书库">
<meta name="description" content="诗文集。北宋文彦博撰。40卷。彦博四朝名臣,封潞国公,因以名集。其诗文南渡后颇有散佚,少子文及甫追辑成20卷,称《略集》。《直斋书录解题》著录《文潞公文集》40卷,《补遗》1卷。《宋史·艺文志》著录《文彦博集》30卷,今似不存。40卷宋本《潞公集》明代秘阁犹有庋藏,《文渊阁书目》和《内阁书目》皆有著录,其后失传。现存以明嘉靖五年(1526)平阳守王溱刊刻的40卷本为最古,远过于文及甫辑本,应是在《略集》本基础上重辑的,辑者不详。另有清抄本《文潞公文集》40卷。嘉靖本脱讹甚多,收入《四库全书》时已有所校正。">
<title>潞公集_文彦博_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">潞公集</span> <br/>
          作者： <span class="inputVal" id="bkauthor">文彦博</span> <br/>
          朝代： <span class="inputVal" id="bkdate">宋代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">类书文集,诗文集,完结</span> <br/>
          字数： <span class="inputVal" id="bknum">[book_length]127896</span> <br/>
          说明： <span class="inputVal" id="bkdec">诗文集。北宋文彦博撰。40卷。彦博四朝名臣,封潞国公,因以名集。其诗文南渡后颇有散佚,少子文及甫追辑成20卷,称《略集》。《直斋书录解题》著录《文潞公文集》40卷,《补遗》1卷。《宋史·艺文志》著录《文彦博集》30卷,今似不存。40卷宋本《潞公集》明代秘阁犹有庋藏,《文渊阁书目》和《内阁书目》皆有著录,其后失传。现存以明嘉靖五年(1526)平阳守王溱刊刻的40卷本为最古,远过于文及甫辑本,应是在《略集》本基础上重辑的,辑者不详。另有清抄本《文潞公文集》40卷。嘉靖本脱讹甚多,收入《四库全书》时已有所校正。《四库全书》本共40卷,其中古赋1卷、律赋1卷、古诗1卷、律诗4卷、挽词1卷、论1卷、表启1卷、序1卷、碑记墓志1卷、杂文1卷、孝经解1卷,其余26卷皆奏议、札子,包括陈乞3卷、举官3卷、辞免3卷、奏议17卷。《潞公集》上自朝廷典册、章奏议论,下及词赋歌诗、序记杂文都有涉及,对于政治、军事尤殷殷关注。宋叶梦得评《潞公集》说:其“重德伟度,足以镇服四夷;精识远虑,足以错综万务;博闻强识,足以贯通九流;谠论嘉言,足以弼成百度”;“未尝有意于为文,而因事辄见,操笔立成”;“文章不事雕饰,议论通达,卓然经济之言”;《潞公集》中奏札下多注年月,亦可与正史相参考。</span> <br/>
          封面： <span class="inputVal" id="bkimg">Z_19094.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]潞公集
[book_author]文彦博
[book_date]宋代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]类书文集,诗文集,完结
[book_length]127896
[book_dec]诗文集。北宋文彦博撰。40卷。彦博四朝名臣,封潞国公,因以名集。其诗文南渡后颇有散佚,少子文及甫追辑成20卷,称《略集》。《直斋书录解题》著录《文潞公文集》40卷,《补遗》1卷。《宋史·艺文志》著录《文彦博集》30卷,今似不存。40卷宋本《潞公集》明代秘阁犹有庋藏,《文渊阁书目》和《内阁书目》皆有著录,其后失传。现存以明嘉靖五年(1526)平阳守王溱刊刻的40卷本为最古,远过于文及甫辑本,应是在《略集》本基础上重辑的,辑者不详。另有清抄本《文潞公文集》40卷。嘉靖本脱讹甚多,收入《四库全书》时已有所校正。《四库全书》本共40卷,其中古赋1卷、律赋1卷、古诗1卷、律诗4卷、挽词1卷、论1卷、表启1卷、序1卷、碑记墓志1卷、杂文1卷、孝经解1卷,其余26卷皆奏议、札子,包括陈乞3卷、举官3卷、辞免3卷、奏议17卷。《潞公集》上自朝廷典册、章奏议论,下及词赋歌诗、序记杂文都有涉及,对于政治、军事尤殷殷关注。宋叶梦得评《潞公集》说:其“重德伟度,足以镇服四夷;精识远虑,足以错综万务;博闻强识,足以贯通九流;谠论嘉言,足以弼成百度”;“未尝有意于为文,而因事辄见,操笔立成”;“文章不事雕饰,议论通达,卓然经济之言”;《潞公集》中奏札下多注年月,亦可与正史相参考。
[book_img]Z_19094.jpg


[book_title]提要
钦定四库全书　　　　　集部三
潞公集　　　　　　　　别集类二【宋】
提要
【臣】等谨按潞公集四十卷宋文彦博撰彦博事蹟具宋史本传是集凡赋颂二卷诗六卷论一卷表启一卷序一卷碑记墓志一卷杂文一卷自十四卷以後则皆奏议劄子之文核其卷数与陈振孙书録解题同惟尚缺补选一卷考叶梦得序称兵兴以来世家大族多奔走迁徙於是公之集藏於家者散亡无余其少子维申【按维中乃文及甫之字】稍讨求迨辑犹得二百八十六篇以类编次为略集二十卷是叶氏所序者也非原本陈氏所着録者又非叶氏所序本今所传者又较陈氏之本候其一卷也彦博不以诗名而风格秀逸情文相生王士祯称其婉丽浓妩絶似西崑尝掇其佳句载之池北偶谈其文章不事雕饰而议论通逹卓然经济之言奏劄下多注年月亦可与正史相参考叶梦得序称其未尝有意於为文而因事辄见操笔立成简质重厚经纬错出譬之贲鼔镛钟音节疏缓杂然并奏於堂上不害与嘒嘒箫韶舞百兽而谐八风也斯言允矣乾隆四十一年五月恭校上
总纂官【臣】纪昀【臣】陆锡熊【臣】孙士毅
总校官【臣】陆费墀

[book_title]卷一
钦定四库全书
潞公文集卷一　　　　　宋　文彦博　撰
古赋
圣驾幸大学赋【并序】
国家以寰宇昭泰仍岁登平务恢儒风以章示黎献皇帝乃备法驾幸于太学诏诸儒博士讲论前典亲临听焉臣获逢休吉之期恭闻伟盛之事舞蹈不足形於赋咏诚不能述宣上德褒讃形容姑第樵夫之谈以恊击辕之韵尔词曰
炎宋受命之四叶皇上御极之三年九有咸若六合晏然黎庶济于夀域文教烛乎冰天朝无阙政野无遗贤九叙可歌而不紊百官承式以惟?刑罚几措宿澍不愆荒憬清夷而偃革狙犷慓讋而慕羶轶漠踰沙趣藁街者有万受缨请吏伏魏观者且千碧砮文钺之琛充仭乎储邸黑章肉角之兽驯扰乎郊阡嘉祥麕集异瑞蝉聨天降甘露地出醴泉语鸿烈则超图而溢牒较盛时则絶後而光前宜乎优游当宁拱默承乾尚乃愓严衷而驭朽思嘉谟而涉渊以为治国之道学校为先故周氏东胶往诰之所显商人右学来叶之以传上既行则民胥効也君所令则臣必从焉虽平昔之已务在于今之益宣於是命有司涓良日祲仪盛蒇法驾乃出天威穆穆国容皇皇采章焕烂和鸾铿锵太史恊乐以前导太丙弭节而徐翔严羽卫历康庄在浚之都于国之阳神移斗运乃至于上庠宸心?巩天步高骧历阶踰阃覩奥窥堂曦将圣兮有穆如悉数兮相当然後趣讲室明典章缨緌匝序巾卷充廊钜儒硕生奉帙而在列礼官博士掌婣而诏王展东面之殊礼法西周之旧章禹听弥审尧聪益详夫子善言由兹而不昩虞舜好问於是乎有光【时宣诸直讲臣讲鲁论】于时闾閈相欢民灵胥喜扶老携弱自遐及迩莫不连踵而憬集驾肩而戾止悉云委于桥门尽覩观于璧水粤有华颠胡老童牙胄子含经味道之流方领高冠之士咸相与而言曰赫胥远而大庭尚矣无得称焉不可详已自夫五帝而降三王之始书契可以传闻宪章可以追拟悉皆恢雍泮之基盛胶庠之址四术四教因是而兴三行三德所由而起是故淳化丕隆至德逾美为万世之所宗弥亿载而罕比卯金之後盖不足纪当涂窘蹙典午沦弛南取岛夷之讥北贻强敌之耻干戈于是日寻俎豆以之中圮咸不永于卜世但胥循于覆轨逮乎有唐皇维诞张五室之仪兮絶而复嗣四郊之制兮抑而复扬置序于术建塾于乡家知礼让民用和康所以卜年久而享国长号治古而振懿纲朱石之际龟声闰位覆亡则曾不暇给学校则诚非拟议噫大道不可以终否斯文不可以久坠于是天命方有特眷之隆世运遂有日新之意维我太祖扫除僭伪俾万方无涂炭之劳百姓有息肩之地三后继明百祥遝至展云岱之鸿仪绍元封之故事盛德大业固无与二今我皇上克奉先烈夤绍庆基体元则大累洽重熙将使儒风寖盛文教日滋故乘舆亲视于学俾亿丑预觇其仪足鄙元鼎之间屡有甘泉之幸堪讥延熹之际惟尚濯龙之祠夫然则三代之风必能缓步而越矣两汉之盛岂可并日而论之伟乎轨迹夷易文物葳蕤信千载而一时
金苔赋【并序】
王嘉拾遗记曰晋惠帝初有祖梁国献金苔其色如金聚之如卵投水中则蔓延于波上光生照日上于宫中凿池以置之常观焉外人莫得见也惟进御嫔彩多被其赐与置于盘中则照耀满室故宫中亦呼为夜明苔仆颇异之因为斯赋追其美词曰
伊两仪之高厚育万彚兮纷纭嘉金苔之有异穷古史而未闻出于祖梁之国献诸典午之君其为状也色掩捐山光分化鹊非沃壤之可植向华池而可托精气所为衆口难铄色焜朝日宁同沈郎之钱根覆轻漪岂美陈王之阁如赐郭釡难藏陆槖萦流荇而细细缭舒荷而漠漠烁堂上之江蓠沮洲中之杜若风团而或谓能铸浪颭而多虞自跃洊雷临睨疑抵燕池之鼃出震误观常歌汉液之鹤所谓丽水非云满堂东篱之菊兮瞻我而失色北堂之萱兮对我而不芳葳蕤频盛蔓延【上声】弥长缉作水衣海上濯吉光之服梳为石髪舟中见黄头之郎伊诡异之余状非名言之罄量宜乎首出庶彚超兰掩蕙持药友以荃交使苹舆而藻隶虽薙氏之务去兮不我芟夷纵骚人之善咏兮莫吾拟议噫昔产遐陬常依异类既作贡於大国遂见珍於中地唯皇居之必蓄依圆海而是置自远成美以少为贵非世俗之或覩岂凡品之能譬其或长乐清闲承光秘邃翠华黄屋宵游夕憇春霄宫之凤脑曷骋辉光咸阳库之螭鳞皆从摈弃置吾于隆栋之下则午夜而昕升我于文石之前则重昏而燧伟乎哉苔之为状也亦以异苔之为用也亦以至然不能方屈轶効灵蓍指邪触佞兮清君之侧鈎深索隐兮决人之疑此无所取又将焉为徒能随波澜而上下与蒲稗而因依辉煌禁籞赐锡壶闱悦目兮媪宦侈心兮嫔妃南风之荡兮岂率循于四德正度之荒兮遂旷弛于万机是致永熙永嘉之荡析刘耀刘聪之倾逼玉辇播迁金行否塞蟠龙踞虎虽别王于偏方封豕长虵恣吞噬于中国万户蒿榛千门荆棘金苔亦?于敌人深可为之太息
律赋
省试诸侯春入贡赋【天下侯国春入方物】
圣启洪绪君临溥天侯国之辨方有要王春之入贡昭宣列爵正仪谨奉藩而立制建宣恊序致任土以居先稽芳载于礼经仰徽名于帝者诸侯述职以无旷太史奉时而可假以谓惟王建国我则叙五等于域中与物为春我则任九贡于天下徒观夫爵分显父位列元侯当是时缇管顺煦和之美皇祗布发生之休震方之善气潜逹长乐之洪仪聿修帝容执瑁以端拱臣节奉璋而告猷旅币羣方咸奉舜班之瑞充庭万品皆分禹别之州但见云布封疆绮分邦域故我当岁首以入用致坤珍而罔忒巽风和令导传胪之九宾迟日当阳丽执玉之万国岂不以辨九土者当贡首四序者上春盖将备物宜于时育助邦光之日新龟纳江沱之锡磬浮泗水之滨齿革羽毛以偕至球琳琅玕而毕陈三品良金于以向履端而执贽五都奇货于以当献岁而効珍莫不名物森罗衣缨杂袭虽厚篚以斯备在庶邦而允集此春色霈于皇泽当邹律之均温彼贡也错于地财异楚茅之不入彼来宗者夏之礼制献功者秋之典章曷若谨岁贡以备物庆春祺之载阳谅修时而贡职乃辨物以居方备于蕃于宣之仪皇皇辑瑞当载生载育之候济济来王故圣人灼叙声明光昭文物懿公侯之隆盛克贡赋之繁蔚属后王布和之辰献国珍而罔咈
省试青圭礼东方赋【修举春祀崇尚圭荐】
青惟五色之首圭乃六器之俦朝日之郊是荐迎春之礼聿修结緑鸿辉既肃陈于震位出蓝美质将奉仰于神休原夫谷旦前诹祲威具举太史先春而必告宗伯厄职而攸叙青圭之秘宝爰资苍帝之明灵可伫谓物生有象我则鋭其质以协宜谓岁起于东我则傃其方而得所无瑕可贵有美惟珍配其色表盛德之在木正其位彰与物以为春异雕楮之奇文琢工奚取侔剪桐之秀彩寅位斯陈讵止温其宁专瑟彼成形自表于瑰器致用必先于毖祀色斯举矣俯玉按以相宣礼以行之背金方而致美岂不以标十德者圭为贵列四序者春是崇将顺时而展礼故辨方而在东?蒨成姿禀粹自辉山之石?恭致荐逆厘从解冻之风然则为器之用不同礼神之功可尚名参有邸之义色异因方之状缥华中秘生成之气候斯迎绀彩外融温厚之方隅相向懿哉享兹生物之主异彼迎秋于西神感而登礼必荅时和而迓衡不迷用可重焉且异舜班之瑞文为贵也还殊禹锡之圭故得鸿覆降康太庭锡羡祈民福以昭格授人时而於变盖有以圭方?翠之美欵青郊而可荐
焚雉头裘赋【珍异之服焚去无取】
晋武帝以德继惟睿功齐乃神焚雉裘而崇俭负凤扆以临民化彼元元必被先王之服燔兹楚楚盖除希世之珍原夫圣泽遐敷皇风广被当百度之攸叙见万邦之从乂诸侯述职既悉贡于瑰奇扩俗宾王亦咸输于珍异伊彼程?当兹盛时庶为臣之美矣必竭节以事之由是制此雉裘将充乎任土之贡献诸龙陛爰陈乎执帛之仪徒观其丽彩鲜明烂光彬郁弥缝皆自于翰制作遂成于珍服异王恭之鹤?但取清奇殊李兑之貂裘惟彰温燠帝乃念兹至巧命以俱焚虑淫靡之下漓薄俗恐奢华之上惑明君俄委燎原之势遂同有齿之文红焰初腾漠漠而渐成余烬青烟欲断依依而尚霭微芬然後珍恠罔求奸邪悉去六合咸归于俭德万化永安于鸿绪虽斯裘之甚美焉能衣之以奉天且厥用之至繁岂可被之而当宁若然则圣政敷于九有帝德合于三无阐易俗移风之道遵还淳返朴之途虽文帝之罢露台尤难并矣纵武皇之焚甲帐未可同乎则知德不广无以化蚩蚩之氓俭不崇无以成荡荡之主故焚裘之可美在去奢而有取既着美于一时遂流芳于千古者也
汾隂出宝鼎赋【皇汉之道神鼎斯出】
至德昭彰炎灵道昌当汾隂而展礼见宝鼎以呈祥有感则通表承乾之穆穆为时而出彰负扆之皇皇昔孝武以运继东周位崇西汉居尊克务于兢业临下弥勤于宵旰崇诸厚德俾远迩之悦随祀彼方丘冀神人之幽赞礼斯盛矣神惟享之允降穰穰之福靡愆抑抑之仪由是睢丘之畔汾水之湄仰窥乎天见黄云之缭绕俯察于地得宝鼎以瑰奇莫不焕金景之荣光蔚龙文之丽非惟启于至圣抑亦见乎有道宁虞覆餗实天地之殊祥不假铭功乃邦家之盛宝伟夫万邦悉庆百辟咸欣非铸鼎以象物盖至诚之感神瑞启明时岂类宗周之宝天祚皇德实为巨汉之珍是何泽及坤灵祥昭金鼎固莫量于轻重又难偕乎奇梃载于瑞典非迁洛以堪同获彼灵祠岂于汤之足并不然则又安得并芝房而荐庙配白雉以陈诗于以显皇化之广运于以昭圣政之无私岳修贡而川効灵徒虚语尔鼎取新而革去故何莫由斯美夫祀事聿修休祥有秩非劳九牧之贡自显三材之质所以标瑞谍而纪祥经弥万代而首出
鸿渐于陆赋【鸿在于陆为世仪表】
观乎大易嘉此冥鸿因渐陆以斯显遂为仪而可崇欲洁于身克务乎升高自下不濡其翼宁烦乎激水抟风原夫居贤之象载观设卦之由斯在体於鸿则盖取进动渐於陆则爰求爽垲宁同越鸟依栖永恋于南枝有异庄鹏运转常归于北海徒观其载飞载止匪疾匪徐矧徊翔而翩若心高洁以依于飜迅羽以嗈嗈弋人何慕仰层峦而岌岌阳鸟攸居高遂云飞长辞水宿别海上之鸥鹭鄙波中之鳬?肃肃随阳翩翩遵陆见可而进同凤鸣于高冈靡常厥居类鸎迁于乔木岂不以陆者地镇之峻极鸿者羽族之珍奇翼若讵量于轩翥屹然迥出于喧卑非来者之渐矣安跂予而及之鸾游而盖不足取击隼则又何能为将候雁以同宾羽翮既就与时龙而共起鸷雀焉知不杂尘游宁同波逝固殊遵渚之列自有鸣山之势类彼勤行之士卓尔离羣同乎高蹈之人飘然出世且夫栖陵木者甫滨于山足集磐干者尚迩于水湄苟人言之有厉则世网以见縻曷若我将翺将翔首据高明之地爰居爰处俯为衆庶之仪孰谓乎无所取材不离飞鸟或俯集于鷄树或下临于凤沼宜其羽翼清虚可以为天下表
孝者善继人之志赋【人子行孝能继先志】
稽礼经之垂训见孝子之奉亲俾继袭于先志盖慱谕于後人必学为箕既显奉亲之孝无改于父克彰务本之因得不载考斯文深穷秘旨非徒树彼教本盖以朂于人子欲令不悖于亲固在必从于始克讃丕绪始则扬武王之休追祀先公次则显周旦之美观其孝道斯盛国家遂行悉务无违之教或敦不匮之诚其父析薪孰云负之靡克若考作室但见构之方成斯盖君令臣从上行下効俾百姓以从化则一国而兴孝用劳用力率从安义之文学礼学诗敢悖过庭之教罔愆先德弥增懿称于颠沛而克肖实前後以相承子路之贫屡伤斯为直养孟庄之臣不改是谓难能所谓乎君子能劳後代有继遵地义以宁失守天经而罔替克绍前烈我则益务于矜庄无废旧勲我则弥怀于逊悌是曰有後无闻辱先非惟世济其美抑亦代不乏贤史谈着书迁继而立言垂世夏鲧治水禹绍而随山濬川懿哉念凯风之言遵白华之义盖将无忝尔祖是用不违其志夫然则上自君而下达民固宜守兹而勿坠
中者天下之大本赋【天下之教由此而出】
中者存乎性性者命于天为万化所宗之本乃七情未发之前澹乎自持政教自兹而出矣感而后动吉凶由是以生焉原夫颐礼典之渊微得中和之用舍圣人极之以育物君子循之而化下人生而静故能用其中焉教所由兴是以谓之本也始其惟寂惟寞何虑何思道所从而隆矣人可得而由之喜怒不形守为朴素之本嗜欲将至散成礼乐之基外物未牵中扃是斆苟能发以中节是致广而成教始惟所禀金则义而木则仁终乃有迁父为慈而子为孝是知言其中者哀乐之未发谓乎本者教化之必由藴之则五常尽在散之则百礼交修何异夫大朴将分上者道而下者器洪钧欲播达乎萌而出乎勾得不载考斯言详观至理虽化育之甚大亦权舆而自此诚明内着两仪蟠极之宗和顺外融万物经纶之始有如此者不其伟而为最灵而可美着达道以攸宜若然则天下之精无能及此纵域中之大何莫由斯故知道不自于天生礼非从于地出起于人性之静肇彼我心之质所以王者之致中和虽百虑而同归于一
能自得师者王赋【能得师者王道成矣】
王者求贤仄席闻善伏膺克隆于大宝曰位用臻乎庶绩其凝得士者昌懋显日新之德好问则裕弼成天纵之能岂不以访道者非师而勿克治国者非王而不得苟能择贤师而访道是以为圣王而治国勿谓乎介在人上我则接下而思恭勿谓乎富有域中我则尊道而贵德所以保傅是重模范攸资克永持盈之业弥隆卜世之基周道方融吕尚处三公之首汉业将盛子房为万乘之师乐育贤材旁求儒雅咨询而学在中矣体貌而礼无违者诚由勤以行之用致勃焉兴也心惟主善既光阐于鸿猷道在经邦遂尊临于函夏若夫云师纪运天统兴王无为之德斯盛可大之功已彰问道犹深于?巩拜言尚极于斋庄行之非艰既美乎后从则圣继者为善是宜乎邦乃其昌永孚于休必由斯道师事之礼非忒衆正之言可考固异夫五帝之佐德勿及以非功三王之臣志同忧而可保曷若我博采俊彦周爰老成始抠衣而翼翼终负扆以明明前有疑而後有丞嘉谋未尽帝与师而王与友至教方行伟乎稽仲虺作诰之由见成汤革命之美非徒下顺于人欲不独仰符于天理盖由在上而不骄得师臣之道矣
潞公文集卷一

[book_title]卷二
钦定四库全书
潞公文集卷二　　　　　宋　文彦博　撰律赋
多文为富赋【儒者崇学多以为富】
稽先王之训见君子之儒取多文以为美体至富以寜殊藴之则独善於身不失其所施之则兼济於物无得而踰鲁哀公道在崇儒孔宣父心存化下将令德之广矣必使道之行也以谓勤诸博学式彰乎善莫大焉类彼多藏自取乎文为贵者由是笃行无倦修辞罔穷所谓学成而上抑亦禄在其中韫玉俟时我则非道而勿处怀珠待价我则惟德而是崇岂假狥财爰因嗜学虽云既富而且庶实在怀忠而抱朴博文者自显丰盈昧道者堪讥龌龊抱义而处寜须陆海之珍藏器於身便是荆山之璞盈非损志用本患多匪予求而予取假如切以如磋修身践言信满堂而可守浸仁沐义谅润屋以难过则知富於文者其富为美富於财者其富可鄙故往籍之攸载俾来者之所履发谕甚嘉垂谟有以进德修业谅多积以攸同温故知新岂厚亡之足比莫不郁郁斯盛彬彬有为且常同於富赡又曷见於盈亏雅符怀宝之人惟遵於道岂类穷奢之士必速於危懿夫学海腾芳儒林挺秀彰圣教之不坠见文风之是茂寜虞丧宝罔同於无德而贪讵比浮云实异乎不义而富
主善为师赋【能主其善成彼师道】
德由善立学以师兴苟见善而可采则为师而足称抱义戴仁既崇乎显显令德抠衣函丈尤务乎拳拳服膺故克已而复礼在推贒而让能者也稽古典之立言见先贒之遗矩谓道也有益於攸往谓学也无常於所主遵乎立善则非礼而勿言务彼求师乃惟德而是辅由是尊贒勿怠服义忘疲苟积庆之美者在修业以宜其顺彼如流必展趋隅之礼崇诸若水须陈拥篲之仪令誉爰彰嘉猷遂阐盖千里之所应故五常之是显片言可法我则舍短以从长一行可宗我则遏恶而扬善则知人非善而不主善非师而靡成故君子就义以如竭圣人闻善而若惊翼翼弥恭允尽持谦之志孜孜罔倦爰倾景行之诚所以见贒思齐闻义能徙岂宜乎以贵而格物必在乎去此而取彼虽周公之圣下白屋以成能纵夏禹之尊拜昌言而擅美是故德无常主学无常师所谓乎见而迁也诚宜乎择以从之近取斯文同以贒而为宝旁探厥喻类立德以成基异哉嘉善之言足称容衆之文可考实远迩之咸仰亦邦家之所宝夫然则上自君而下逹民何莫由於斯道
祭法天道赋【君子之祭能合天道】
稽立言於往典考至德於明君承大祭以无忒法高穹而有闻礿祀为仪随时之义寜爽苹蘩致洁用天之道爰分昔者明王古之君子着诚将格於祖考昭孝遂严於禋祀必防黩祭之失乃恊奉先之美所以法乾造以无违顺天时而有纪外尽物而内尽志既表僾然春曰禘而秋曰尝皆符倬彼礼无违者神其飨之顺寒暑往来之节感隂阳代谢之宜簠簋斯陈怵惕於履霜之候黍稷是荐斋庄於濡露之时然则域中四大实本於天礼有五经莫崇於祭伊祭典之克举与天道而相契不?不数爰遵奉若之?是享是宜盖得钦崇之制是知威仪抑抑夙夜兢兢将惟馨而是荐在无变以为能感於神明举十伦而寅奉行其典礼循四序以钦承故得愉愉之忠是伸穰穰之福可纳或宗祀之怠弃则祸淫而暗合不然则何以岁祈百糓涓辰日以郊耕君主五行体盛衰而祖腊则知将制其祭必本乎天於以表乎思孝於以示乎承乾率神而从固未彰於纯嘏被衮以象可同致於吉蠲伟乎洁彼践笾具其蕰欲恭致於荐亨皆冥符於穹昊是则葛伯之为仇焉知天道
一生二赋【元气之用生是天地】
一者本乎妙道二者资乎混元道生一而既显一生二以斯存通幽洞冥作三才之肇祖从无入有为万化之本原昔老氏以识鉴道枢心存义纬和光允执於衆竗施教遂熙於庶彚以谓一之所起盖兆自於真宗二者何先必生因於冲气察其所以因而陈之本无象而生有象自无为而成有为旁考斯文类黄锺之生六律近探厥义同太极之分两仪得不远颐真筌深穷妙用当始在於冲漠固未分於错综无名渐散惟道也寂尔而日彰有物将形惟一也渊兮而景从是故一由道以昭着二因一以潜生清浊本兹而遂判刚柔自是以方成为品物之宗我则触类而长作圣人之式我则与时偕行若然则大道俄分浇风渐靡既成形以成象则有非而有是茫茫兮仗我生成浩浩兮因我继始状辚辚之华毂起自推轮同皎皎之层氷生於积水则知一者生乎立极二者兆乎先天见相生之道备得下济之功全当有仪未象之时包藏莫显及自寡成多之际孕育无边懿哉事体无形功符不器始则混而为一终乃分而为二故侯得之以大寜可以经天而纬地
鴈字赋【云净天远腾翥成字】
草木落兮鴈来宾掦清音兮凌紫氛迤逦而齐舒劲羽联翩而宛类崩云几阵斜飞认初成於鸟迹数行高翥疑上襍於天文时也秋风高秋气净嗈嗈而奋翮弥远肃肃而排空逾劲初同洒翰如丝之密雨轻笼几讶书绅似练之澄江下映莫不鱼贯星联?而复连极望而回鸾宛若仰观而返鹊依然常因避缴以横飞画开飞雾几为随阳而上击点破青天理翰方道传书更远御芦而倒薤宜并遵渚而偃波相混暮穿霞绮依稀而窦氏回纹晓拂云罗髣髴而仲尼华衮徒观其一一成列翩翩上腾自得羽书之妙固非虫篆之能拂岩岫以徊翔宜刋翠琰触网罗之萦绊可代结?寜假染濡自随腾翥精硏靡在於彤管凌厉皆侔於玉筯水宿近蒹葭露下垂露势全云飞经螮蝀桥边题桥象着堪铭鸳序可志鹏程比人文而虽异纪鸟道以惟明不识不知皆因效奎而制自南自北悉同取史而成是何羽族之中斯禽有异违朔塞而整翮扬秋天而成字彼冠之与蝉緌非吾族类
经神赋【明识经旨能若神矣】
昔郑康成英聪挺生擅穷经之妙誉着飨德之嘉名识洞精微我则惟变所适学臻几奥我则用晦而明岂不以温故知新慱闻强识明先典之奥义晓圣人之遗则足以道并无方功侔不测下帷靡怠莫穷乎变化云为开卷自精可验乎聪明正直岂止夫游心万仭皓首一经爰因学以知道遂表人之最灵阐掦乎黄卷青箱难迷祸福讲贯乎三坟五典可洞幽冥岳岳腾芳孜孜擅美允符得一之义克配害盈之理敦诗罔倦应遵岳降之言学易弥勤自合蓍圆之旨若夫彼之神兮於冥漠而足称此之神兮在探讨以为能谅咸因於广慱固靡自於依凭皇士安之书淫岂能方轨杜元凯之传僻诚宜服膺厥号堪嘉斯言可度盖经明之是务岂石言之有托多文为美知福善以攸同非圣不谈信依然而宛若伟哉斯人掦名立身以学优而既显将诚感以斯亲有同乎周季刘臻皆称汉圣且异夫隋初杨素止号江神是何盛德昭然遗芬若此当一时之攸仰俾千载而可韪神兮神兮与百神而有殊吾亦祷之久矣
土牛赋【春祀牛设农作无忒】
国家以上遵古典下示蒸民出土牛而应候俾农事以知春块然不羣自取授时之制卓尔可象殊无引重之因原夫欲示农时爰陈春祀命圬人以备物俾司在而谋始遂合土以为牛非任重而服轨有典有则成形而既取坤为不欹不倾尚象而爰因脉起徒观夫寂然不动莫与之俦虽显逸风之状实非喘月之流在泥蟠而着美岂肉视以包羞俯以观之异伯阳之刍狗逼而察也殊葛亮之木牛於是当解冻之嘉辰乃立春之令节观其仪之攸序见斯牛之遂设礼无违者俾三务之罔愆人必知之得四时之有别美哉土者五行之本牛者六畜之宗何莹蹄之有象假聚壤以为容爰殊木偶匪类泥龙用还非於荐庙义实本於劝农庖刃如投破块之虞是切甯歌或叩击壤之名可从五色爰资一毛靡落其用也待时而动其制也因人而作?模乍设想覆篑以无亏丹雘俄施疑衣缯而有若是何观形象以虽着考动静而则无耕耘自我以无爽先後因兹而不逾候日土圭信方斯而异类翔风石燕定并此以殊途盛矣哉标祀典而聿修稽旧章而罔忒观其形虽类於角立颐其本爰符於土德所以示诸溥率之民俾常勤於力穑者也
天衢赋【亨逹之路无复凝滞】
否穷必泰畜极当亨取天衢而垂谕在易象以着明孰谓乎险不可升半涂则废诚因乎利有攸往直道而行原夫乾以刚升艮能柔遏卦成大畜之象亨在六爻之末言其天者示吾道之高明譬彼衢焉表时涂之洞逹徒观其荡荡罔极平平甚夷必在与其进也方可跂而及之将列曜以同游曾无险阻与羣龙而共跃迥出喧卑广矣亨涂坦然大路小人寸进以无便君子阶升而有素远者近者已当开泰之时何斯违斯讵见艰难之步岂不以屈伸道异穷逹路殊困踬率由於邪径超腾宛在於康衢琐琐管闚固上行而莫有区区跛履信高蹈以应无盖以本乎天者悠远而不穷况於衢者遵行而惟速既亨逹之有遂则制畜而无复初惟藏密同鹤鸣之在隂终乃升高类鸿渐而及陆伟乎高连云汉直比丝?将何人之率履欲谁氏之先登上士行之而克勤大勲必集王者蹈之而不返庶绩咸凝若然则道遂坦夷往无凝滞岂惟推四逹之广盖将及九重之际何当履此高衢振芳踪而出世
玉鷄赋【祥瑞之气因孝而至】
王者尊临四海孝治万方握金监以御衆感玉鷄而降祥将韫椟以强名实资光润假栖埘而赋象用表飞掦原夫翼翼奉先孜孜继志允彰恭已之道克恊因心之义精诚能格於上天和气遂锺於下地非烟非雾侔攻石以腾辉将翶将翔状衔珠而为瑞油然生也仰以观之或缥缈以瑜润或气氲而翼垂笼汉室之飞鳬高呈葱欝映周行之振鹭俯焕羽仪奕奕堪嘉溶溶可贵混铜龙於慱望蒙金雀於象魏有道则见寜同野马之光为时而生宛类白虹之气来岂无为至实有因且非求於照庑亦无假於司晨虽名符於五德盖瑞应於一人将紫气以俱浮度关寜辨与青云而共散甜鼎相伦旌此至诚表乎笃孝标名且异於石燕穷理亦殊於雾豹轮囷乍布辉山之美应同蠛蠓蹔收歛翼之仪是效能致此者夫何伟而诚日乌之可遂谅天驷以难追湛露宵零已类记流之际长霞晓映还符系火之时伟乎呈瑞不羣凌空有异非醇化而不显故旷代而罕至吾皇以孝德升闻兹玉鷄兮来萃
颂
德号继明颂【并序】
臣闻圆象高明运四时而不言所利方只慱厚载万物而罔矜厥功然则藏用显仁其来尚矣仰观俯察无能名焉及乎太古造书先王画卦鈎颐崇卑之理范围清浊之原必也正名况以乾坤之象所以昭德配於易简之功圜璧方琮钦崇之礼遂广往图先谍拟议之文益多叹凤着隤确之言犹龙有清寜之说斯岂陋神明以永称谓发施贶以伫推崇者哉诚以资始之道隆则非常之名自显成物之功慱则溢美之号攸归至若厥初生人树以司牧虽越?契之上固有筌宰之殊必立之名用纪於德则大庭柏皇之氏栗陆骊连之君赫胥具英联车而继起尊卢浑沌接武而互兴申史阙之寡闻尚槩举而?略春皇启运帝魁在辰云师土德之精凤纪金天之历参於天地炳若丹青莫不本嘉瑞以建官因盛德以着号弥上世而夐出亘来籍而罕俦颛顼高辛陶尧虞舜揖让而治具存慱圣之称损益可知兼袭建邦之号三王而下两汉已还虽积德以成王率因土而命氏祖功宗德观七庙以仅存茂实英声去二典而逾远是知德号地号皇哉唐哉非炎宋之嗣兴信兼之者鲜矣洪惟太祖皇帝禀天皇之精气基唐侯之创封静渊有谋爰膺五胜之籙神武不杀讵烦三战之师狱讼攸归民灵允属五让难推於天历六飞肇正於宸居丹鱼之祥罄鳞宗而渊跃朱草之瑞旅荚物以海渟皆所以恊火德之景光表炎灵之丕运太宗皇帝嗣显离照绍熙宝图徂征不庭削诸侯之髋髀高拱无事坐合宫之蟺蜎虎包不试於五兵鱼梦荐登於四辅广详延之路焕乎有文辟箴诵之涂变而至道真宗皇帝握元枢而观妙执大象以司民文物葳蕤逾武宣制作之盛轨迹夷易轶成康勤俭之风象译遝臻边鄙不耸於是慱采处士之议曲询樵夫之谈刻石纪功辗无怀之远迹奉符行事迈元封之上仪是故得万国之欢心尽百王之能事者矣皇上天资敦敏日慎温恭灵承三后之基绍绎九功之叙顺稽古道惠绥庶民孝爱尽於尧门节俭刑於禹室始谋於庙宫隣咸庆於乃讙其智如神荒憬具瞻於惟睿风行桂海化渐氷天鲸津底贡以率宾月竁奉琛而来享书文车轨遐迩以混同乾符坤珍升降而沕潏於时股肱三事岳牧庶邦越雍泮之诸生迄胶庠之羣老绀宇丹房之士文身辫髪之酋累伏当涂愿上徽号上犹懔然驭朽惕若乘奔坚持德柄之谦俾断公车之奏羣心益固得请为期日簉南端之前罔虞北垒之系皇上以重烦台弼俯狥羣黎尚依违而积时方黾勉而从欲先是礼官错事将陈报本之仪委粟增坛肇举因高之典会兹勤请颇迩严禋俾竣事於圜?甫受册於路寝仲冬初吉太宰前诹祲仪象物而陈旧礼不戒而具天子乃凝虑蠖濩逆厘神明一之日祗见於琳宫二之日昭告於祖庙三之日乃备法驾将臻夫泰坛摄提运衡风后参乘招摇炜?上纪于旌常堪舆奋撝中静于关轴及夫郊之夕也歌大吕舞云门百神受职以降康四圭有邸而登荐惟圣飨帝稽戴礼而有光惟辟奉天鉴周书而无愧瘗祀云毕乘舆乃旋御员阙之嶕嶢发大号以涣汗纆校悉原於滞系粲薪咸释於弛刑曾未踰时恊气克於上下固不旋踵欢声动於华夷既而回六尺之斗车正九筵之斧座百僚师师以就列多士济济以盈庭胪传甫终宝册遂上未央前殿方蒇於鸿仪兴庆内朝先崇於大号大哉事地之礼着矣承乾之道光矣恢三雍之上仪监二代以增郁圣文也兼七德以禁暴罄八荒而畏威睿武也御衆以寛临下有赫仁明也继志於外承顔於中孝德也宜乎绍列圣之丕休举邃古之坠典踵八九之遐武兼三五之懿称者尔臣跂仰德辉亲逢圣旦濡化偶从於学版载涂窃効於髫歌穆如清风敢冀先臣之式叹之不足愿续游童之謡谨上颂曰
厥初生民树以司牧三皇继轸五帝聨毂民淳世质仁洽道丰罄地作主与天比崇德号地号大道常道腾茂飞英緜穹浃昊三王而後两汉已还继之者鲜行之惟艰皇矣帝宋绍天阐绎德焕往图道光前辟赫赫太祖巍巍圣功龙兴雷泽凤起丰宫拓世贻统图大宅中万邦作乂四海会同於穆太宗嗣兴舜麓绍尧之绪纂禹之服大明继照时文载郁俗阜刑清远安迩肃真皇抚运大业重熙礼乐备具文物葳蕤东封岱岳西祀汾睢鸿勲显号纪石铭彛皇上握枢体元立极四叶重光三后贻翼居域中大为天下式圣文睿武仁明孝德轩崇宝附唐奉庆都内熙坤则外讃宝图慈教广被仁风诞敷化亿兆兮归厚与三五兮同涂
潞公文集卷二

[book_title]卷三
钦定四库全书
潞公文集卷三　　　　　宋　文彦博　撰古诗
游紫云洞
同登青云梯远访紫云洞黄冠既前导绦韝亦後从幽奇素所希险絶曾无恐况此岩谷游不知双舄重摄衣叩洞户肃若心神悚两崖势相嶔左右如抱拥万木傍森罗一水中汹涌信哉天下奇岂适俗间用赏景未尽兴向夕遽旋踵飘然御风行怳若游仙梦异日期再来退闲心更勇
寄赠华清观主大师
五城三洞朝真客紫房名隶神仙籍玉案晨飡沆瀣精椒庭夜饮流霞液姑山绰约氷雪容亭亭霞外脱尘踪飈驭狂游紫具阙云装醉入白银宫想陪桂父与金母崑蓬春赏蟠桃红愚亦放怀随淡泊采芝茹木希彭朔常秘六泥东竈丹每求五色西山药紫台久判浮??锦川绣岭三千里羽驾鸾骖未载逢经年望断函关气彭门贤守器之度支【赵鼎】记余生日过形善祝并惠黄石茶瓯怀素千字文一轴辄成拙诗仰答来意
使从徐方来执讯如双鱼遗我黄石器副之怀素书素书与黄石得之宜在徐或在圮桥下或在留城墟因物以逹意思贤而警愚愚今所叨窃何止承明庐位历二府重年登七旬余陋躯贲华衮微名得虚誉【此二句一本无】三朝被宠遇八难慙嘉谟瞻言西洛汭愿继东门?意者赤松子果是吾之徒
寄致政太傅侍中曾鲁公
近以王屋山所产灵夀杖为献伏蒙尊恕不责轻浼仍贶雅章并惠古监吟绎捧玩不能释手辄成拙诗一首以答来贶
天坛小有洞神仙称福地草木尽翘秀灵夀持珍异孑立无附枝挺生出羣类既不假矫揉复不烦削治制杖待时用刻鸠循古义献於君子堂逹此野人意所献虽已微其意亦有谓愿公稍扶持与国同安置匪惟布私诚兹乃出公议岂图一羽轻复委千钧赐报之以宝监百链精明致副之以雅章二南风格备蔀室天光照陋躯华衮贲何以称尊贶传家为重器何以继希声陈诗言鄙志
伏蒙仆射侍中贾寄示游潩上弊园归至湖上诗一章研味钦服不能自已辄成拙句仰答来贶
修篁小坞潩水湄略有亭观阙甚微陪京上宰乐幽趣闲乘斋舫临荆扉是时仲夏之晦日日轮停午炎炎时披襟岸帻意自适林下穆若生凉颸子猷爱竹不问主鲁侯在泮因成诗妍词丽句溢累幅金台洒墨何淋漓公适东偏访顔陋愚当北道承萧?魏人思公过召伯一言一话无所遗畴昔篇章仅三百至今琬琰罗珠玑跨山飞合常逃暑白醪满泛黄金巵沉李浮瓜信美矣回舩弄水曾无之遥瞻德星方聚处正与两两交光辉頴川异迹冠天下湖上胜景隣日围鹿舆桂檝亟游览即见零雨东山归
送子骏朝议归阙【鲜于侁时罢西台】
累年分领西台宪留滞周南人共叹蚤传文价出坤维为有仙才生阆苑桂籍登科既已久兰筋飞步终难绊两持漕节赋均平历守藩符政寛简圣皇继统始谋庙哲辅官材专进善巍巍云阙此归觐禁严侍从须邦彦离襟欲判重徘徊林下相从池上杯别後思君何处望肩舆频上紫金台
送乾元寺住持实大师【思实座主】
乾元古道场宛在香山阳实师应请去无滞於一方飘然振鐶锡殊不事包囊孤风尤可尚静法固有常真心得正住安重如陵冈况闻师议论慱洽而精详和会禅与讲若登圭峯堂迎知向学衆汲汲趋门墙洪钟既大叩随宜为发掦清伊自南来长波极渺茫所谓栰喻者利济如桥梁
某伏蒙宫师相公杜寄示新居诗斋沐捧读不胜铭叹某谨成拙诗一章上纪盛德粗伸谢意
年至即还政贤哉近古稀明哲冠四辅谋猷翊万微名遂身乃退意确天弗违奇节焕青简遗法在黄扉仁里开新第德宇翔采翬晏宅俭有制?墙高可依雅言重金鼎清音繁玉徽一览近观徼三复终研几私槖永缄秘蔀室增光辉信矣贤人业发於君子机孤生怀绦帐引颈咏缁衣圣神方图在日异东山归
招刘伯夀秘监
君自山中来熟见山中事我亦山中人素怀归山志切望青牛车细问归山计
题史舘兵部传君草堂【钦之】
羡君济上墅胜槩不可名泉石与松竹声影交相清周墙数百堵版筑皆亲营箕尾出南极直对茅轩明陶庐自爱乐蒋径堪逢迎但恐赤松子到此难忘情舍却留侯伴从我林下行
过燕川渡
燕川东北孔山西借车直渡马头溪【退之游厉枋口诗云马头溪深不可借车载过水入箱】农樵引路津不迷行行引上青云梯回头下视林木低谷风冷冷山鸟啼岩隈泉甘土仍肥昔人於斯卜幽栖春深芝术生新荑采芝茹术希夷齐诸公共游不知疲长吟吐气如虹蜺水滨石上写此诗手拭苍藓脚踏泥冒寒履险不惮辞勉欲继踵前贤题
寄题密州超然台
莒侯之燕处层台逾十寻俯镇千乘国前瞻九仙岑勿作西州意姑为东武吟名教有静乐纷华无动心凭高肆远目怀往散冲襟琴觞兴不浅风月情更深民被袴襦惠境絶枹鼓音欲识超然意鴒原赋掷金
乐府十首
塞下曲二首
老上焚庭後昆邪右衽时休开小月阵罢祷拂云词徒觉筋竿劲寜闻羽檄驰祁连皆积雪渠答夜应施朔漠凝寒久穷荒气候賖冻云藏虎谷残雪满龙沙地迥边风急天高汉月斜何人动乡思壠上聼金笳
新杨柳
长忆都门外低垂拂路尘更思南陌上攀折赠行人行人经岁别杨柳逐年新何当凭塞鴈重寄一枝春
关山月
宕子久行役辽西戍未还佳人怨遥夜清泪裛朱顔藓晦兰闺寂尘昏宝监闲相思不相见明月下关山
采莲曲
江南秋色早江上早莲芳佳人采红萼两桨渡横塘翳日华芝薄随风锦?长荡舟方自乐緑水任沾裳
夜夜曲
明月流清汉娟娟照洞房微风吹败叶飒飒下银牀尘晦流黄素鑪销辟恶香年年机杼妾独怨夜何长
长相思
远别苦无悰离居常戚戚顾慕怀所欢徘徊弥自惜琼蘂不可采瑶华未堪摘惟凭尺锦书一寄长相忆
阳春曲
颇伤金管遽仍恨缇光促四序若循环百年如转轴佳人暮不归兰苕春又緑空持緑绮琴愁弄阳春曲
陌上桑
佳人名莫愁采桑南陌头因来淇水畔应过上宫游贮叶青丝笼攀条紫桂鈎使君徒见问五马亦迟留
巫山高
巫山高不极高与碧穹齐朝云常霭霭暮雨复凄凄髣髴闻珠佩依稀认绣袿无能留彼美徒使梦魂迷
律诗
御沟【已下三十八首乡贡进士投贽】
远疏银????浪深入帝王州不为朝丹禁何缘异衆流冷穿平乐观清绕景阳楼金屋严粧罢香波苑外收
荷花
翠羽亭亭盖微障越鄂君锦书何日寄绣被几时薰步稳非因学丝轻未见棼唯愁容易散尽作楚天云
读汉史二首
汉室方中圮咸京欲半芜髹墀倾馺娑齯齿笑诸于未暇平青犊旋闻奉赤符货泉诚妄改天命本难渝久吏皆黄髪频年困赤眉忽逢司隶属重覩汉官仪讴咏皆欣合民灵共乐推区区蹇?辈犹不悟天时
西晋
马圉言虽验鳬毛事亦奇紫微才遍植白刃已交驰星麦应无酒私蛙尚有糜铜駞休反袂何救黍离离
玉阶树
亭亭依玉砌欝欝尽琼枝璧月夜虽照金风秋更吹陈宫惟是唱汉殿只应悲似有君轩恋岁寒终不移
无题
西陵何限栢一一胜瑶华几纵青丝骑多逢油壁车香囊犹未致春带已成賖莫作云间月愿亲梁上霞
赠市隐者
縠帔绦绢头墙东隐侩牛闲门甘肮脏薄俗重伊优有頍【丘蘂反】宁须拂无资可用游故人虽茜斾郍复问前驺
山中隐者
尘巾久絶迹谷口自忘机草桥凌晨出柴车向夕归磴泉濡蕙带迳竹败荷衣借问何为者山中尝采薇
偶作示同志
隐几清吟久投瓢浩叹频如何爵举日犹是传还人胶葛终当戾洿涂偶未伸苦嫌家监傲殊不厚田仁
夜思
明河秋耿耿小阁夜愔愔鲁酒不成醉洛生唯是吟簟凉初卷玉鑪暖乍薰金默坐终无寐西牕月影沉
华月
皎皎新秋月分明照洞房几人千里别今夜九回肠皓彩穿珠幌澄辉上璧璫画楼兼绣户浑是可怜光
闲斋偶作
鼓吹尽私蛙蓬蒿蒋径斜梧高惟待凤柳密只容鸦度暑巾裁縠迎凉帐卷纱茂陵无柰渇犹有镇心瓜
咏筝
别院秋仍静高堂夜更闲繁丝移宝柱数曲奏阳関好荐琼筵上长亲黼座间野王虽後出无复谢东山
对雪
同云方霭霭琼屑已漉漉陌迥皆连璐台高尽结瑶羽樽深酌桂砀壁暖涂椒谁念牛衣客袁扉困一瓢
旭日
乍出扶桑海如轮隐半?未曦盘上露已侧槛中葵赫奕晨霞映空蒙晓雾披君看可怜处偏在照梁时
秋望
远目仍秋望依依江上枫烟涛寒颭白霜叶乱翻红列岫晴霞外遵鸿晩照中覊怀同屈宋倚立恨无穷
咏苔
緜緜上钓矶漠漠拥闲扉石面风梳髪垣根雨濯衣不将凡卉杂还与俗尘违谢砌曾成咏深严近紫微
咏柳
带缓何曾绾眉长未见愁青青缘御路欝欝映金沟乱絮凌空荡繁丝逐吹流传闻隋水上千树拥迷楼
玉梁
玉梁千丈驾澄流曾与羣仙烂熳游丹桂扶?应近月紫苔漫没几经秋蒙蒙五里皆金雾岌岌三休是宝楼此地囘骖时一望世间尘土尽蜉蝣
幽兰
燕姞梦魂唯是见谢家庭户本来多好将緑叶亲芳穗莫把清芬借败荷避世已为骚客佩绕梁还入郢人歌虽然九畹能香国不柰三秋鷤鴂何
寄友人包兼济【极】
缔交何止号如龙发箧畴年绦帐同方领聚游多雅致幅巾嘉论有清风名高阙里二三子学继台城百六公【每策事则生之条疏常多】别後愈知琨气大可能持久在江东【生意诗有枕戈待旦之句】
公子
甲第峩峩爵观前对回微岸鵕?冠锦鞯飞鞚丹砂埒密炬流膏紫玉盘狐尾单衣常裛麝虎头双绶镇薰兰闲驰便面章台陌里巷儿童逐弹丸
寓怀
高楼闲背夕阳登渺渺长怀不自胜锦瑟有时闻北渚钿车何日到西陵地寒萱草犹难种天远瑶华岂易凭多谢苏门清啸客了无尘事染壶氷
时兴
纶巾短袖迎凉服蠒犊笨车乘兴游岂谓烟霞生旷逹只缘尘土倦伊优更无倾盖将谁共纵有吹雕不我留曾过酒垆唯独醉幰前犹恨欠三驺
暑中言事【分得华字】
薰飈猎猎度融纱赫日流金树影斜寝簟冷便铺薤叶门裾轻爱曳橦华仙盘想挹三危露灵汉思乘八月槎雪散氷丸犹长物镇心堪笑茂陵瓜
初曙
汉宫金掌露淋漓椒殿装梅欲罢时宿霭空蒙昏绣榻晓暾依约上文?九苞威凤犹栖阁三匝惊乌尚绕枝玉女窗虚莲烛谢西南金魄隐残规
和人留题华清宫温泉
玉唾神游接汉京朝元金碧照天明香波浅鬭龙原润炎液深雁甃清狎猎乱光浮井穹隆长影浸雕楹圣皇勤俭无西豫辇辂经春烟草平
秋风吟
猎遍兰丛与桂枝巢居未必有先期灵台十仭乌随转阿阁三重凤岂知度柳暗催蝉嘒嘒出云高送雁离离汉宫玉树知何限争忍重吟画扇诗
阅史有感
缥帙青箱次第开慨然英气转难裁莫言美事俱长往须有清风属後来弹铗始知皆琐旅枕戈方信是雄才平生自况真菲薄只是休容楚鸩媒
诏开礼闱偶作呈诸友
星弧首辟羣英彀天毕初张衆目罗汉传仍闻求泛驾周明何止育菁莪碧纱已有蓬山籍緑李将分桂殿科全仗阿香推毂力九门三月化陶梭
省试蒲车诗
汉祀精禋洁云亭禅礼殊金泥伸秘裣车毂尚编蒲越席侔前制文茵愧後涂软轮同致美规地用难符翠幰芳蕤集华芝秀彩敷升中仪矩盛备物壮皇图
天圣五年春省试献羔开氷
国重司寒祭羔羊献礼陈开氷遵旧典荐庙属昌辰肥羜方登俎清壶冀飨神?疑非早夏狐听异先春凿凿凝光莹峩峩发彩新何当比鱼上从此出迷津
元日作
万夀称觞日三光肇祚辰新阳方改故暖律已升春桃梗分朱户椒花献紫宸子舆方养浩何必造盘辛
春日偶作
借问此何时南园蝶又飞杏梁栖紫燕麦陇覆惊翬榆荚深堆砌杨花乱扑衣洛吟经永日还似舞雩归
梅花
洛涘幽居植江南驿使传一阳初应候万木独为先素萼凌繁雪清香袭淡烟欲知佳丽处汉殿绕粧妍
元日阻雨
林花脉脉怯朝寒雨隔兰庭曲水筵欲买春光无定价东风撩乱掷榆钱
和友人春日即事
小院闲扃照日长静探琅简事虚皇依依柳?银塘暗习习风穿玳押凉碧合暮云连础润緑攀奇树透怀香蒙山近得修真诀辟糓常飡太一粮
酬金华山人春日见寄之什
漠漠鲜云习习风谷莺娇啭小园中谢塘初长如?草湘渚难留避弋鸿轻雨落花红扑地惹烟垂柳緑萦空寻芳好伴高阳侣深忆东山采药公
和友人春日即事
香阁登临恨已多可怜兰景又妍和书囊阅尽应成癖诗思狂来恐是魔玉树芬芳连雾縠珠栊隐映隔云萝鸘裘贳得杨昌酒度日无悰倚瑟歌
郡斋春日书怀
照日亭亭昼渐长烟藏幽砌蕙兰香纎垂谢监园中柳嫩折罗敷陌上桑出谷晓莺迁绮树入檐风燕语雕梁瑶华欲寄岭头信心逐白云归帝乡
长平怀古【康定元年任河东转运副使入境题长平驿舍先是先令公任河东漕使捐舘公服除继为漕初至部赋此】
此子徒能读父书兵降始信蔺相如却令後代承家者每到长平戒覆车
题筹笔驿
卧龙才起扶衰世料敌谋攻後出师帏幄既持先圣术肯来山驿旋沉思
题韩溪诗四章
三泉县近郊之一水清泚可爱问诸水滨曰韩溪取地志验之而信且曰韩信去汉而萧何追及於此因以名溪予以韩事於史甚显而溪并通邑其名独晦故诗以题之
韩信未遭英主顾萧何亲至此中追君王有意争天下不得斯人未可知
平日渔樵皆病涉当年将相尽成功淮隂未济鄼侯识留得雄才归汉中
水滨山曲蹔盘桓盛事临风一据鞍莫讶史君频叹咏古来君相受知难
途中胜迹尽留题独有韩溪未有诗直把芜词重叠咏只图流播路人知
緑绮
楚舞休飞鹤燕歌罢绕梁高堂横緑绮上客奏明光秋月华池浄春风蕙草香还卭有辞赋仙凤正求皇
蘅臯
蘅薄频牵望阳林久驻镳香囊徒叩叩云月自苕苕翠佩传情密曾波托意遥翩鸿渐高逝翻恨隔神宵
深院
杨柳亭台暮梨花院落深玉池波湛湛珠幌影沉沉远思随庄蝶春怀怯雍琴萱苏不蠲忿拥皋独清吟
春晓
宿霭藏飞观晨霞熀绣甍锦帏人未起珠树鹊先惊炉暖香初烬窗幽烛尚明更开花上露粧泪鬭盈盈
芳草
绮节初抽翠金塘又托根何堪混萧艾自合比兰荪碧映龙池水青迷楚泽魂年年增恨处长信与长门
公子
朝罢章台陌追随紫燕光雁陂冠緑帻洛浦授明璫下士营三窟名姬号四香十千沽斗酒结客少年塲
井上桐
擢干殊琼巘托根非峄阳发华临玉甃倒影覆银牀方待高朋集寜容衆鸟翔尾焦期入?谁是蔡中郎
柳絮
拂地高阳翠影浓杨花断续蔽香红密和微雨粘沙坂乱逐轻风透绮笼漆圃旋惊飞蝶梦玉庭频拟散盐空青门一望依依处十里金堤二月中
宫词
金屋无人夜未央独吟团扇倚椒房辟寒犹待君王意鹤焰荧煌龙漏长
体轻全不胜鸾钗常羡同心上苑梅翠辇未来珠箔卷漆盘犹贮夜明苔
登江楼
飞观接江干乘闲独凭栏鲜云横列岫芳草蔽遥滩梅笛吹渔浦荃桡泛鹭湍登临谢康乐寄远折瑶兰
春游
紫燕动光辉春游雁骛陂鹤天方烂熳鸿盖任追随促席开瑶瑟当歌泛羽巵言归将薄暮不羡习家池
夜讌
清夜开良讌金缾泛羽觞蕙肴芬洁俎兰?耿华堂妙舞流风雪妍歌绕栋梁西园堪赏玩明月照银塘
从军行
汗马出长城横行十万兵晨駈左贤阵夕掩亚夫营雪压龙沙白云遮瀚海平燕山纪功後麟阁耀鸿名
侠少行
锦带佩吴鈎翩翩跃紫骝垂鞭度永埓挟弹过长楸平乐十千酒南城百尺楼荆娥拂双袖日夕又迟留
桃花
雨过新含灼灼华烟笼芳树势交加狂飞粉蝶穿朱槛巧啭流莺傍碧纱露井细香飘烈麝霜林浓艶散余霞囓毫更近成隂处似入仙源一迳斜
早夏言怀
碧槛初荣槿芳园已莠葽翠岑应解鹿高树欲鸣蜩霞绮笼飞观云峯映鎻寮霜纨徒比月仙驭好凌飈寒水沉朱李新吟寄緑蕉药房清气爽荃壁冷香消玉沼圆荷嫩兰禳乳燕娇薄帷安尽石幽径采神嚣每欲求飞雪常思造结瑶浩歌频倚瑟长袖几炊雕静对黄梅雨闲吹紫玉箫砌榴红烂熳牕岫碧岹嶢袁渚踈还往顔居正寂寥且倾光禄酒莫发采菱謡
秋夕偶怀
小槛风惊叶幽庭露泫柯芳尘千里远幽恨九回多萤影穿帘押蛩声出砌莎寸心无以写愬月但长歌
秋夕偶作
独诵潘郎秋兴赋闲吟谢守怨情诗风揺红树啼螿急月照緑牕莲漏迟
秋夜闻笛
秋宵万籁沉羌笛似龙吟向秀忽思旧马融方好音细声寒入牖残韵半和砧莫奏梅花曲旅人情更深
古寺清秋日五首
古寺清秋日微凉宝殿中玉题高纳月金铎碎揺风翠藓缘阶碧幽兰裛露红闲聼莲叶漏吟对惠休公古寺清秋日幽闲景倍殊晩云遮鹫岭新月照虾须玉露沾篱菊金风落井梧武泥求泛驾张翰莫思鲈古寺清秋日登楼拥鼻吟微凉生【阙】苑轻吹动香林牕外萤飞火篱边菊散金静弹流水曲何处有知音古寺清秋日潘郎兴倍长院闲披鹤?人静掩鹰房树密惊晨鹊幽轩耿夜螿班姬应咏扇通夕恨昭阳古寺清秋日含毫凭小楼雨微滋石藓烟淡落霜楸紫燕休巢幙苍鹰已下鞲闲倾浮蚁酌时典鷫鸘裘
重阳前五日探菊
比到重阳犹五日露披金菊满东篱莫言预赏非真赏大抵先时胜後时密蘂不容群蝶采清香未许衆人知幙中婉画应多暇来伴渊明把酒巵
重阳前两日登楼望月
宝刹翬飞切紫霄况莲开士木緜袍黄昏尚倚危楼望反照南荣呗梵高
翫月吟寄友人
桂魄腾辉朱户深琐寮珠箔夜沉沉慵聼北里吹竽燕闲倚南楼拥鼻吟玉宇暗销红烛影银牀斜转碧桐隂金缾剩贮程乡酒留待龙交满满斟
薄宧覊尘事劳生困夏畦偶来游日观更喜蹑云梯便拟纫兰佩相招隐竹谿回看广津路欲问转多迷闻道频挥霹雳手【见虞曹王员外言之】定知不费琰之才且收丹笔携诗笔来就花间把一杯
游仙咏
十二瑶楼切绦云醉游崑阆碧桃春烟藏玉树栖鸾稳露裛芝田唳鹤频闲访五城骑白鹿静寻三洞驾黄麟紫房求看登真録说是明晨第一人
送胡秀才归绦台
飘飘词赋已还卭法牖推贤继祖风缓颊且惊仪舌在只轮休叹阮途穷伫观振翼迁乔木忍学栖衡嗜晩菘楚宝定须三献遇【胡君已两上矣】肯教频岁泣如虹
赠孙庄秀才
丽遒文絶比肩买符新自帝州还四溟浪濶鵾须化三岛路长鸾暂闲桂玉擅名将继郤箪瓢乐道且曦顔前春定奋冲天翼休抱如虹泣楚山
送郭屯田牧涪陵
涪陵古郡接清台巴俗频思叔度来鱼竹乍分天顾息星轺初动隼旟开一挥暂辍含香职双笔犹淹视草才伫听陕棠民颂洽紫泥封诏下蓬莱
和张嶢秀才勉弟之什
棣萼联华继昔贤素园游想已多年方观薮凤翔千仭将见牀鸾上九天寛诏伫闻求泛驾盛时休忆赋归田来春定中穿杨箭好约抽毫玉陛前
送昌黎先生归秦亭
独驾轻鸿返故园冠霞曾醉锦江烟五图金记何年授九龠丹经几处传晓别阆州飞玉斚暮登秦岭挹红泉椒庭他日重相见应许壶中看列仙
送果州李推官赴阙
德满椒兰学满籝升堂鸿藻继云卿舜庠早巾巍峩选【君广丈首荐】俭府还驰醖藉名捧诏定趋文石陛掦鞭将度洛阳城麟台马署期高步闲绎芸籖听苑鸎
送友人
携手北梁道送君南浦春斜阳沉璧彩流水濯缨尘郢酒频扬觯燕歌旋怆神瑶华如可折堪寄陇头人
送溥上人游川
火宅清凉廕慧云海潮芳论更难伦鹰房暂鏁巴山下虎锡还飞锦水滨贝叶文皆收缥帙木兰衣不染红尘亭臯欲别偏多感缘是双林社里人
登通山阁有怀呈同人
小阁登临春暮时绮櫩飞闼映游丝鸎喧曲槛韩冯树藓晦幽庭贡禹綦闲对碧云吟桂水狂思长袂宿兰池徘徊望断江边客采得瑶华寄与谁
送刘推官归冶源栖真馆
高情乐幽趣遂与尘事违岩谷久潜照鱼鸟知忘机方邀栗里会却指冶源归借问归何遽山中芝术肥送福州通判陈铸殿丞【时为殿中御史河东转运史】
泽宫登甲第殿省滞时英闽国题舆贵稽山昼锦荣轶才犹绊骥美俗仰诚衡夀母平反喜迎知讼牒清
赠会稽尊师
藐姑容化三隂馆勾漏砂封六乙泥五练夜穷苍玉机七明晨彩碧云梯冠霞高挹浮?袂握髓深藏鬼谷谿如有西山驻灵药何妨相赠一刀圭
赠自然表白大师三首
千仞清溪絶世纷先生高卧白云根近来名系丹台籍多向蒙山见羡门
紫府仙人每驭飈朝游三岛暮三茅他年内史功成後愿结山隂世外交
当感真公传隐诀每言凡骨是仙材他时载挹浮?袂直在崑峯十二台
潞公文集卷三

[book_title]卷四
<集部,别集类,北宋建隆至靖康,潞公文集>
钦定四库全书
潞公文集卷四　　　　　宋文彦博撰
律诗
某天圣四年叨充乡赋明道二年夏假副车於本郡今年夏沗外计於本道实嗣世职【前此三年先大夫为河东转运使】八月行部率遵故常乡老懽迎邀留累日徘徊旧地追惟畴曩因成拙诗二章题於行署
不才惟侍高门庆奕世皆为外计臣乡老相逢频教我尽忠思孝报君亲
昔年乡赋议兴贤曾接诸君砚席间屈指岁华逾一纪锦衣怀绶过稽山
送益利路承受梁供奉回京
二星同入蜀三岁复还台【供奉与同事罗侍禁同时到任及相继美替】秋晚华轩去江滨祖席开归途虽日远别酒任山颓恩渥迎知厚当朝重使才
雷简夫自辰溪还除国子博士盐铁判官以书见谢并寄杜鹃鸟一双偶成二章答
学省新闻用退之阳城司业定相知休思杜曲仙乡隐好献元和圣德诗三部共推盐铁论五溪曾制虎貔师济源处士功成後始信书生善出奇
山人远寄杜鹃禽因寄山禽遂寄心应谓不如归去好高飞却入旧云林
送中舍蒲君致政西归
阆苑当年砚席同别来三十八秋风东朝新命西归去珍重贤哉鹤髪翁
送分司少卿归洪井二首
囊奏祈分务纶恩宠亚卿挥金还故里脱屣谢浮荣彩服趋庭学彤?解榻迎送言慙有味何以答希声【来章有愿求裴令一篇诗之句】
知止遗荣世所稀帆风美满浩然归江边闻有梅真宅吟对西山不掩扉
送知府给事赴阙
紞如惊晓鼓山斾戒晨欣万臂攀朱毂千兵拥緑縢归途非杳藐高步即严凝竹马光前迹蒲鞭掩旧称睿襟思啓沃宸扆伫疑丞舆论方盈耳佥谋尽伏膺公乎调大鼎皇矣赉良肱属吏垂三异微才仅五能梁园暂未至燕舘愧先登北海难充荐西曹久见矜顽金虽自况巧冶欲谁凭深结君轩恋飜思附骥蝇
和太师相公重九日讌府僚之什
不独龙山胜致全黄枢开讌尽时贤风回绮席鸾觞泛日上彤?虎幄鲜陶菊香浓侵玳押吴歈声缓倚鵾弦云牋一幅西园什如听钧韶下九天
小园即事
闲脱蕉衫挂树桠竹冠芒屫自耘瓜心形散傲如园吏椑榼纵横似酒家古桧婆娑张碧盖流泉诘屈动青蛇风清日落未归舍待得东南见月华
宫保相公【杜】以某於具之役与有劳焉及闻非才忝爰立之命贻诗加奨有晋公亲讨卫国专谋之句称述太过拟议非伦辄成拙恶一章以达谢意
平淮伐潞皆殊绩靖乱夷凶着往编今以薄才叨重任敢将微効觊前贤人惭肖象求商野德谢非熊起渭川惟有安昌念高第雅章称述爱彭宣
题高平公【范文正】亲书伯夷颂卷後【范自青州书寄许下】
书从北海寄西豪开卷才窥竦髪毛范墨韩文传不朽首阳风节转孤高
春日湖上偶作二首
地胜当春早身闲爱景幽微风吹积水尽日扬虚舟客至解悬榻鱼来避直鈎机心本不动犹恐骇群鸥岸帻长吟坐钓机花香漠漠柳依依夕阳湖面光如镜风送虚舟自在归
谢太傅相公【杜】以近诗三十首寄示
一轴诗三十词高气格雄文通推杂体吉甫让清风平日丹青笔当年造化工安车有余力移向二南中
湖上独酌
尽日观鱼坐水边悠然独酌望青山罇前解下渊明帢起就东溪濯腻顔
外计苏度支示古铜器形制甚雅辄书五十六字还之
古鼎良金齐法精未知何代勒功名更须梓匠为鳬杓堪与仙翁作酒枪【南史有余景山酒枪】涤濯尚应劳犊鼻腥羶不复染羊羮水边林下风清处长伴薰然醉玉倾
雨中湖上绯桃盛开舟子维缆於树因书二十八言
灼灼穠华照碧流素烟丝雨助妖柔武陵不放刘郎去更就桃根系小舟
得告赴洛辰省松楸往还寓宿於阳翟程密学新第因成四十言寄高阳
公临赵北际【续汉志云属河间】宅据许西偏来往由通德逢迎阻见贤嵩高当牖外頴树出墙颠信宿依华廕身居贺燕前【时虽春分乙鸟未至】
提刑司封垂访郡斋会於湖上道旧为乐兼贶雅章辄成四十言以答来惠
昔忝西州牧驱车经剑门见君新凿沼延我共开罇治岸依山麓疏泉透树根鸭湖今日会往事喜重论予移守青社同年宋学士代予守璧田会有来诗因成四十言为答
旧许陪原郡时清偃息游羡君熊轼去夺我鸭坡游草树秋芳密禽鱼晚思幽相凭皆与问犹忆醉翁不【予在许昌务闲多适湖上吟醉月三四焉】
答南都致政太傅相公
雪苑挥毫寄雪宫丘门褒宠过华?希声远夺霜钟韵妙墨高踰禊帖工辱顾颇慙才陋薄玩辞弥见意勤隆西南跂望安昌馆何日陪随似载崇
偶题看山楼新画水山
尽日望西山扶筇复倚栏远观犹未足更作画图看
太原府统平殿朝拜
逆垒弥天甚君王驻翠銮荆榛亲剪伐家业信艰难一劔山河定千年庙社安故城禾黍美无复验泥丸【太祖朝天兵至城下城中作土丸掷空中卜之外虽破里头完则城尚可保平安太宗朝天兵再至复为此卜而一掷内外俱碎而城遂下】
寄太原韩太尉【时建忠武节尹京兆韩以武康节尹太原】
某近叨恩命避让勿容伏思天圣丁卯稚圭高中殊等坐忝附骥岁月如瞬倏焉二纪稚圭以文武兼资中外重望拥旄仗钺临镇方面老生无状辄又继之其幸多矣偶成小诗寄呈
旧说男儿本分官更将诗句报长安虚庸自省尤非据深玷君家汉上坛
和梅公仪待制诗二章
登骊山见连理木
长生私语都无益芳树交柯自表奇就使玉真如素愿山隂栱木竟何知
宿西谿寺
地占莲峯麓谿环鹫?巅密林含细籁巍刹照清涟独赏宁妨醉幽吟定废眠支郎谙雅尚扫榻就潺湲公仪天章书示暂往蓝田兼阅山水以荅来贶
暂枉观风斾从容赏物华蓝山青有玉辋水碧无沙林静闻啼?川长见落霞宜寻幽径处竹里到南垞
和公仪天章雪中游蓝田山悟真寺
古寺依山构高车冒雪游穿林皆玉树倚槛尽琼楼景胜烦诗笔财丰缓计筹岩阿聊寄傲物外恣寻幽缰鎻惭覊繋匏瓜叹滞留无因陪雅躅清唱复难酬
寄青州田龙图况
某伏蒙龙图谏议以须守青社多居山斋复以某手植薜荔麻黄颇甚滋茂因有虚奬谓之甘棠辄成拙诗一章仰答来贶
东秦假手裁经岁偃息山斋兴味长怪石罅中裁薜荔【於当轩怪石脚裁者尤滋茂】碧梧隂里种麻黄【种於两桐树之下苍翠可爱】吟牵翠蔓秋烟润醉撷纎英晓露凉内省非才寡遗爱争教所憇似甘棠
雨後游华严川马上作
雨後城南路无泥未有尘因观曲江树更忆杏园春草色遥侵水山光翠逼人劭农兼访古擥辔缓朱轮
题中山郎中华严川墅
城南风物胜最胜是华严谢墅偏幽寂顔郎此退潜流泉清遶砌列岫翠当筵更爱村桥畔杨花扑酒帘
谢公仪待制惠黄石桃【梅挚时为陕西都运】
得时应在谷城山蒸栗温娑照席间助我漱流高卧意曲胘从此不曦顔
和公仪隐厅书事
迹贵虽轩冕心闲似隐沦林间新葺宇公退此颐神藓色青缘砌池光碧照人爱君高雅趣琴酒屡相亲【厅在池南景物幽邃予屡接公仪觞咏于此】
月夕挈新酿并文石酒罇就公仪南湖雅饮
桃花石器榴花酿携就南湖访饮朋雅论清吟凉月满山翁不惜醉腾腾
次歆和公仪月夕游南湖
凉夜南湖饮林端月上初樽垒既古雅亭榭复清虚静赏兴无尽剧谈欢有余羣驺不解事应厌久停车
和公仪咏蒲葵扇
不取归资厚仁风藉尔扬论财虽俭薄应用极清凉六角价非重九华名未光倾心既已久安石勿相忘
和登飞桥观游艇
为爱桥楼月色多飞觞捉麈对吟哦轻舠一叶时来往惊散双鸳动碧荷
和公仪重到隐厅偶书絶句
重访隐斋留雅咏将归禁署促东辕晓猿夜鹤君家物不恋南湖只恋轩
和公仪湖上烹蒙顶新茶作
蒙顶露芽春味美湖头月馆夜吟清烦酲涤尽冲襟爽蹔适萧然物外情
与公仪会饮南湖作【公仪翌日当赴】
湖上高楼对远山一樽清醑且开顔今宵尚作林塘主明日将归侍从班心向白云虽自乐身趋丹禁未容闲为君不惜厌厌醉赏尽银蟾秉烛还
和公仪游太华
山水清音步步随谢家歌舞岂须携深游雾市身应润直上莲峰路不迷细草舒茵承蜡屐长松倾盖护云梯岩隈灵药皆堪采未得盈箱亦自提
见山楼小饮偶作
云淡天迷楚楼高地占秦哀筝一行雁小字数鈎银巷陌三条月池塘十步春府门初夜闭多少夜游人
寄致政太师相公【杜】四首
向作是诗且欲因物将意竟以词语鄙拙不敢寄呈使人之还承赐手教副以佳章称是四物加有奨饰故追录四诗聊备一噱云尔
卭竹杖
孤筠劲质异纎柔欲假携持助胜游不为凌霜高节在对公灵夀合包羞
蜀牋
素牋明润如温玉新様飜传号冷金远寄南都岂无意缘公挥翰似山隂
华阳巾【俗谓之隐士?】
华阳山相遗巾法蜀国乌纱学制成公厌貂裘今已久定知野服称高情
蒙顶茶
旧谱最称蒙顶味露芽云液胜醍醐公家药笼虽多品略采甘滋助道腴
近以蜀物寄献复以雅章为报辄课芜音仰酬来贶【荅杜相】
微物逹诚方愧极雅章流惠见情深野夫自是甘芹味国老何尝靳玉音伸纸恣窥蓝肆宝发函频作洛生吟辞清墨妙真双絶韫匵传家励子孙【每得公手笔即令子弟辈聨缀装演藏为家宝】
天平相公远寄佳章谨依韵和呈【龎相时守郓】
晓阙天阍出帝纶麾幢误委不才臣六条颁诏专临雍一道全师别制秦虽授深恩辞北阙拟将何术抚西人他年遂解簪缨去乞去伊川号散民
昔年公掌秦中漕虎节寻提四镇师从此功成为汉相至今关内仰萧规新诗远寄音盈耳累牍频窥喜见眉更问春游何处好夹城西面景龙池
次韵答平凉龙图王谏议【素】
凛然威望讋西戎十万貔貅节制中从古藩垣谋帅重于今诗礼得才雄勤归定是推优赏静胜由来保上功不独韦平称世美缁衣兼咏武桓公【来诗云偶因安帖都无事空使淹留不见功之句】
答王龙图游山见寄【素】
分得鱼符守雍州垂帷闭合再经秋眼看岩岫将登览身似匏瓜苦滞留杜曲朱坡虽已到圭峯紫阁未曾游却输假道归朝客上遍终南寺寺楼
题纪太尉庙
死节古来虽有矣大都死节少如公惟图救主重围内不惮焚身烈焰中龙凖有因方脱祸猴冠无计复争雄如何置酒咸阳会只说萧何第一功
过荣阳玉像院
瑞相双刋玉仁祠侧布金轮蹄一道过风雨二山嶔密藓苍缘壁乔松秀出林村僧不可语难问祖师心
过汜水关
济世安民主擒充执窦归山川遗气像史册动光辉原庙今昭德群雄昔畏威虎牢名自久牛口谚应非关塞侔天险封疆介日围特吟摩诘句度水柳依依
某伏蒙昭文相公【富】以某方忝瀍洛之寄因有嵩少之行惠赐游山器一副质轻而制雅外华而中坚匪惟便于齎持实为林下之珍玩也辄成拙诗一章报谢
上公遗我游嵩具匜盥杯盂色色全拂拭便须延隐逸洁清那敢汚腥羶行齎每度云岩侧器使当居蜡屐前林叟谿翁皆窃玩山厨因此识加笾【器悉以竹编而髹其中轻坚精巧絶伦】
答青州相公二首【来诗一庆予守洛一序旧】龎相
非才久玷钧衡重乞得麟符守洛师圣造如天从素欲愚衷何地报鸿慈先茔松檟躬时省私庙苹繁洁仲祠相国情深最知我邮筒千里贶新诗
雅章追念栢台游屈指今逾二十秋初奉南牀持大宪後陪东阁告嘉猷心如金石同谋国路出风波免覆舟闻欲坚随赤松去拟擕灵寿从留侯
梅公仪见寄华亭鹤一只
子真仙裔富高情远寄仙禽至洛城昔向华亭常警露今来缑岭伴吹笙稻梁犹忆嘉禾美竹树应怜履道清【乐天池上篇云有华亭鹤二】已遣吾家伊水墅旋营莎荐似咸京【公仪在雍公署种莎谓之鹤荐继有诗咏】
游平泉作
一崦抱溪斜前朝辅相家遗基皆瓦砾古木尚烟霞夙昔东山墅留连上殿车虽云营退隐未免逐豪夸事往如飞鸟林空噪暮鸦池平无旧凤堤坏有残沙野叟犹能说樵夫亦共嗟至今岩石下多长紫微花【平泉花木无孑遗然岩谷间犹多紫微花是其遗种乎】
又读平泉花木记
历览平泉记文饶性苦奢如何伊上墅多是日南花【当时文士咏平泉有日南太守献名花之讥】美?皆奇树清芬悉异葩安知桃李盛不及晋公家
竹树环青嶂楼台生碧烟珍奇穷四海景象冠三川上党夷凶日太和归国年此时能勇退应遂老平泉吾观李太尉所失在夸权名遂不知退膏明惟自煎终身恋华组何日到平泉徒有思归意歌诗盈百篇
潞公文集卷四

[book_title]卷五
钦定四库全书
潞公文集卷五　　　　　宋　文彦博　撰律诗
游卢溪【记云卢携旧居】
一径极幽深清泉响竹隂昔人曾隐雾襄世偶为霖谋国无长策论兵肆褊心王师遂不振物议愈难任仰药身虽殒攻关盗转侵传家絶诸藐【携之诸子寻亦死於寇乱】遗爱变双林僧朴俱难问碑昬尚可寻徘徊念陈迹不为叹人禽
寒食日早发赴积庆庄拜扫过龙门马上作
赫奕晨霞照万灯路穿阙口势如吞桥边杨柳垂青线林下秋千挂彩?平地伊流光一抹半天嵩岳翠千层行行渐入吾疆理竹坞松阡间绮塍
秋日登阙塞
鞅掌公庭暇登临阙塞秋清谈不废务远望略消忧二室槛前见长伊天际流僧归下樵径客去上渔舟返照明金刹飞泉响石楼放怀真趣得纵目滞情休像列三龛密波翻八节稠怅然高世意不减冶城游
游潜溪
修竹?清溪潺湲阙塞西石床平有藓沙路润无泥粉白松围古【有古松皮緑而粉生本草艾纳香真庙爱之驻跸良久】蓝生草带齐难留批勅字救旱作云霓【李藩少时隐居溪上】
登广化阁
宝刹层峯上危栏净界中登临近霄汉子细见伊嵩谷迥传清梵川长没远鸿黄昏不忍去月在石楼东
宿少林寺
六六仙峯绕静居俗尘至此暂消除西来未悟禅师意北去还驰使者车【予方被命移守北都】五品封槐今尚在九年面壁昔何如心知一宿犹难觉花藏重寻贝叶书
游金星观
鹤髪龎眉二老仙林间老屋十余间斋粮不畜惟栽菊道眼长明祗看山朋侣过从应绮角比隣掩映是嵩辕蹔游自愧尘劳迹解恰临溪濯腻顔
游岳寺
寺占嵩顔景最多奇峯列刹共嵳峩依岩宝砌砻清础出谷飞泉逗素波下瞰长川穷渺邈傍观列岫极陂陁缁林法药堪随喜钟磬声清呗梵和
过颖阳山墅作
平生箕颖志未免困名缰赖此营山墅频年至頴阳相隣紫云洞不羡白莲庄却愧耕夫问归轩作底忙大名府舍创作茅斋因题八句呈太师相公宋太保相公【龎公】
勿谓茅茨陋栖心即有余非同诸葛卧颇类静名居面壁思禅理向阳观道书逥头视华屋缰琐宿蘧庐留守端明尚书【王君贶】远示赠闍黎渐师诗依韵和成
常随浄侣叫禅关熟听潮音丈室间身逐孤云辞陇首心如皎月照香山儒空两悟言无滞【渐师自儒入於释】觉望双除性本闲居守意勤当应现不须祗到虎溪还
仆射侍中【贾】荣过潩上小园兼题嘉句谨成五十六言仰谢贲饰
上相寻芳驻画轮华貂玉节耀松筠二南雅丽音盈耳八体遒研妙入神鲁壁再传科斗字稽山长咏永和春小园从此增光价一室荧煌照椉珍
小园池上偶作
微吟岸帻思悠然近对方塘远见山思与洛阳均逸地莫言此地是偷闲
诗寄龙门宝应寺证大师【求改刘几秘监庵作潞公庵】
山人去作山西将岫幌岩扉掩翠岚欲问证师求正住凭师改作潞公庵
依韵和荅文裕羣牧侍郎【张】
华轩过陋巷良讌集西园雅饮金罍耻高吟墨客喧初晴水色静早夜木隂繁酷爱君挥麈清言有会元
昼寝梦归洛宅
位高才薄困疲癃竹影泉声梦寐中定去洛城为逸客近来书翰学杨风
汝州端明【仲仪】寄示竹亭诗二十章披玩叹赏不已辄成四十言仰答来意
?窱竹间路清虚池上亭高情爱寂寂终日玩青青汝水环近郭箕山开画屏知君於此兴极目送鸿冥
中书宿斋偶作二首
斋洁奉祠事深严宿禁扃露盘云表见钧奏梦中听慎独?君命清心重礼经顾慙温室树忽此集鹪螟凤阁容栖集心无外虑侵夜凉秋气早人静禁门深大政惭无补微才恐不任歌眠听宫漏兰焰照青衾
太庙宿斋作
孟秋严庙享公衮摄祠官达向来风迥方诸遡月寒剪茅重屋峻藂绕墙寛【始为砖墙】仰念灵台厚恭思王业难
寄题龙门临伊堂兼呈奉先寺兴公
山僧知我思归意为我临伊创草堂闻说绕阶丛巨石更须当槛植修篁窗间东望乾元刹门外南趋积庆庄便拟半移生计去不知何似畅师房
东枢後轩列植花草随时竞秀种类实繁滋蔓因依未易图也然昔之造化者为不少矣故录其名数牓於北垣意欲後之人勿剪勿伐且无忘於封植也因观其榜偶作小诗三章曰嘲曰解曰断云
嘲
百种闲花草皆非药笼材如何桃与李曾不与栽培
解
勿谓闲花草生成各有宜君看桃与李未是岁寒姿
断
天地育万物物物遂其生何须强分别不若两忘情九月十日西园会范内翰李紫微已下诸公惠雅章谨成拙诗仰荅来意
今日西园集聨羣蜀国英为君聊置醴念我昔专城丽句皆新意高谈多故情报章虽拙陋所应在同声端明尚书【仲仪】内翰侍郎【景仁】龙图侍郎【文裕】垂访弊居会於西园兼蒙赋诗贲饰辄成四十字奉呈
重阳节始过佳菊色犹新东篱把酒客西园飞盖宾共此林下宴可类商顔人清罇幸未燥无所献酬频和副枢吴谏议上元夜从驾至集禧观
顺时同乐慰邦民恊气和风应早春斗运帝车遵大路云从天步絶纎尘民瞻玉色欣游豫岳峙琳宫望省巡囘御端闱张镐饮兰灯桂魄耀星津
和致政侍郎【张文裕】二府诗
潭潭相府方高啓岌岌枢闱亦对开棊布司存隣象阙星分位表拱天台乐成善颂传嘉句处命叨居媿薄才仰认圣皇优待意先时曾枉翠华来
送秘书刘监归嵩阳隐居
昔年宝应茅斋主别後炎凉已屡经暂入城来缘买药却骑牛去似飘萍缑山重访吹笙伴秘省长虚画鹤厅一任洛阳人白眼且看三十六峯青
四明畴昔称狂客二室於今号散仙子晋料登缑岭望待君笙鹤共昇天【大蓬晓律好音山中时跨牛故皆及之】
和副枢吴谏议寄题广化寺东轩
净居高山四禅天更对伊嵩辟广轩塔耸千花依鹫岭舟浮一叶上龙门云藏古木当危槛风逓踈钟过远村我有草堂南涧口【即临伊堂】一囘西望一销魂
伏覩致政太傅侍中【曾鲁公】荅枢密谏议【吴】留题斋阁诗依韵和呈
三朝光辅仰耆年谢政归来作散仙筑室尚依双凤阙放怀何必五湖船清谈倾座簪缨盛彩服趋庭子舍贤公伴赤松应念我早教西去老伊川
华颠相顾最相亲同是三朝二府人曾忝政堂陪大论又叨枢筦继清尘我慙蒲柳衰残质公称夔龙强健身把酒观言兼恋德春晖不觉渐西沦
雪中枢密蔡谏议借示范寛雪景图
梁园深雪里更看范寛山迥出关荆上如游嵩少间雪愁万木老渔罢一蓑还此景堪延客拥炉倾小蛮【白乐天云酒榼也】
和副枢蔡谏议植山芋
平台山芋传区种久饵能令玉寿延欲长深根培客土便期珎味荐宾筵吴蓴顿觉名称减楚芰须惭嗜好偏况是丹头推絶品百金供费亦宜然
窃知今日於家园种山芋辄成拙诗奉呈副枢谏议【吴】
闻说家园乐仍携山芋来何烦心助长【西厅所云田而善谑】惟喜手亲栽若务丰根本应须薙草莱迎知冬荐味决不减平台
和副枢蔡谏议赠副枢吴谏议谢惠新宅杂花之什
百卉千花淑景新主人吟啸惜芳辰依依緑减隋堤色灼灼红移洛浦春已爱清香飘宴席更分穠艶与交亲邹阳本是梁园客醉赏犹思濉水滨
新醸酴醿酒送吴蔡二副枢
此花犹未发此酒已先香独有甘芹意开罇略为尝
知副枢蔡谏议孟夏旦日右府书事
杲日无亏彰睿圣前星有庆耀东朝皇明烛远群羌服火德乘时衆慝消丹扆焦劳犹损膳华颠尺素合归樵夔牙共奏康哉【阙】雅咏和声彻九宵
去春蒙西都致政李少师【东之】惠诗五首叙旧游因而招隐某尚覊枢务请退未谐深味来章未知所荅迁延宿留遂涉岁时今蒙圣慈俯从人欲听解重柄均逸便藩仰西河之上游瞻仁宅之实迩即当胥会弥积欣怡辄成小诗三章代书见意且荅去春之赐
新诗五首缘招隐未得西归未敢酬今许均劳解枢柄期君同伴赤松游【来诗云莫教独欠赤松游】
伊西古寺茅庵静不到今经八九春岩谷定知云水冷宫师常作独游人【诗有下客抛官独自回句】
斗薮缁尘捋白髭缄书先去问宫师仙舟东下能相访同上平嵩把酒巵
过鲁太师庙作
墨绶前朝宰桑郊郑圃东丛祠临大道遗烈凛清风顾我才尤薄与君时不同历官无一异得位亦三公屑屑刑名内区区簿领中循良谁复道贪刻自为功哲后方勤治愚臣合尽忠承流奉寛大宣泽务龎鸿此意缘思古何人为发蒙神交傥来鉴潜愿啓其衷
再到积庆坟庄即事偶成
不到伊川八九年重来风物尽依然惊囘俗梦鸣臯鹤洗浄尘襟漱玉泉緑筱侵阶当蕙帐苍霞满目对松阡天怜老懒优深处罢聼晨鷄彻晓眠
郊园乍适踈慵意勉强逢迎已不能赤米白盐充野馔蕉衫芒屫见山僧含风古木遮檐角漱玉清泉泻石棱田父相过复相劝早归林下醉腾腾
东溪泛舟
东溪伊水东溪水碧溶溶两浆夷犹去双鳬上下逢余波通洛浦倒影浸高峯荷动闻鱼跃沙平见鹤踪岛蒲森剑戟岸柳亚虬龙并载惟禅客随观有牧童风传櫂讴远露湿钓蓑浓不是迷津处何烦问老农
游楚谏议园宅呈留守宣徽留台端明【王君贶司马君实】
五里依仁宅西隣数仭墙主人为屏翰【楚今帅环庆】园吏占风光地胜金瓯小林深锦襻长轻烟罩丛桂幽鸟入修篁藓色沿茶竈松隂覆石牀一区诚可乐三径莫令荒有木皆交?无花不并方相期挂冠後同此事琴觞【楚建中正议宅俗呼为锦纒襻】
游史舘张大卿致政李少卿史舘傅兵部济上郊园【张靖　李章　傅尧俞时判河阳祈雪济源庙作】
畴昔常闻处士庄林泉胜景甲山阳一渠寒水流清济千仭浓岚耸太行枋口云归穿古木燕川风过入修篁前贤旧业何人继分与三贤作醉乡
题龙潭寺
古寺依青嶂高轩俯碧潭山僧如有待先扫侍中庵【夏英公之庵】
谒济祠作
导【阙】灵源祀典尊湛然凝碧浸云根远潮沧海殊无碍横贯洪河自不浑一派平流滋稼穑四时精享荐苹蘩未尝轻作风涛险惟有涵濡及物恩
登平崧阁右崧亭作
不较平崧与?崧大都亭阁尽穹崇太行太室当前後俱是家山入望中
游碧涟堂偶作寄致政司空相公【富】聊布所怀
公以心如水开轩俯碧涟尝虚济川楫却就钓璜渊北倚平崧阁南临种黍田缘经冶城望到此即怀贤诗寄相州韩魏公侍中【并序时判河阳韩判相州并为节使司徒侍中】某顷陪高躅常议攸居营水竹之清虚较相洛之优劣莫如韩乐宛在邺中近缘幕客之来颇诧府朝之盛陪後车而弗及随飞盖以无由追惟绪言形於善谑辄成拙诗一章
鼎邑从来事足夸氷台近岁景尤嘉天平峯秀堪图画昼锦堂高可宴衙新表门闾通德里旧栽桃李相君家仍闻降志相希慕林下时乘洛様车【公前镇安阳蒙示谕依洛様作安车】
诗寄西都致政司空相公【富】
燕居堂北之隙地有红?十数本坚直可爱复以其托根善地遂成美材因躬自削治以为杖辄敢分寄一枝侑公之灵寿物甚微陋而亮其意可也
燕居堂北虚闲地蔾藿森森欲柱天中有红?最翘秀削成鸠杖佐衰年初同野叟甘芹味【始至孟冬叶尚可葅】终学狂翁挂酒钱分寄一枝公必讶提携不称葛陂仙
诗寄荅致政司空相公【富】
某蒙寄示二圃小花三十咏捧卷伏读研味不已真二南之风兴也辄成拙诗仰酧来贶
衆卉群芳品目奇遍形歌咏殆无遗名过卫国平泉记数恊江淹杂体诗苏頲祗夸长乐赋元舆惟诧牡丹词【此一色洛人久贵以公无情於发扬也】岂知哲匠风骚美不间鸿纎尽物宜
知郡傅学士将赴彭门蒙贶佳什次韵奉荅
史局郎曹得俊贤稔闻高誉已多年山阳松菊抛三径泗水衣冠戴二天合作商霖光祖构犹持汉节滞英躔河梁欲上难轻别亦望迟迟驻曲旃
致政仲损张工部询及孟醖之味因寄数器副以小诗【宗益】
?绿如渑味似饴【沁园之名醖也】朝囘何必典春衣序宾留饮觞无筭速父供甘羜更肥不惜郫筒令远寄惟忧辽豕得深讥小家麴蘖君谙在莫使邯郸枉见围
潞公文集卷五

[book_title]卷六
钦定四库全书
潞公文集卷六　　　　　宋　文彦博　撰律诗
西都留守宣徽【王】祈谢嵩祠往还弊庒因成雅章为贶谨次严?【时判河阳】
腊雪应祈沾下土府公遵命祀中天定陪仙驭经缑岭应访禅林过玉泉和气随风生二室欢謡继日满三川悠悠大斾累累印却爱苏家负郭田
若比扬雄多一?仅同徐勉葺东田沟塍万亩言之过却恐增添助役钱
前朔宪孔嗣宗太慱过孟云近於洛下结穷九老会凡职事稍重生事稍丰者不得与焉其宴集之式率称其名其事诚可嘉尚其语多资嗢?因作小诗以纪之亦以见河南士人有名教之乐简贪薄之风辄録呈留守宣徽聊资解颐
洛城冠盖敦名教任是清贫节转高见说近添穷九老【治中旧有九老之会三并此四矣】从初便不要山涛
谢留守王宣徽寄花
远惠奇花自洛城吟观醉赏动乡情开编读到安仁传方信河阳浪得名
再和
惟有陈园接府城池塘花竹可娯情虽然不及芙蓉萼犹得河桥史馆名【孟人谓陈园为河阳史馆园故公有赤土之戱耳】
诗谢留守王宣徽远惠牡丹
姚黄左紫状元红打剥栽培久用功采折乍经微雨後缄封仍在小奁中勤勤赏玩倾兰醑漠漠馨香逐蕙风犹恐花心怀旧土戴时频与望青嵩
熙宁癸丑季冬十月三日某被
旨谢雪於济祠巳事与秘书监刘几光禄卿直史馆张靖太常少卿冯章李洁巳屯田郎中陈安期秘书丞张端同游枋口泛舟沁水至岘石而登岸历观岩谷间前贤之题名翌日游化成寺以车渡沁回入盘谷穷览山水之佳处由燕川而归
枋口作
下马入枋口漾舟缘碧溪雪消山骨瘦风定浪头低数里复登岸群贤俱杖藜徘徊岩石畔寻覔退之题
化成寺作【唐裴相之山墅舍为寺】
昔览传心法知公素学禅今游化成寺使我复思贤大舍倾高产多生结胜缘人琴虽已矣松菊尚依然宝地侵苍藓巍峯柱碧天撮衣书久失【裴相撮衣书寺额今失之矣】砻石像犹存【殿有小石像制作甚工其下刻云天宝十三载造】境寂遗尘虑僧闲足昼眠欲归情恋恋缓辔出燕川
过燕川渡
早过燕川渡千峯揷太虚云开微见日水浅不渐车【时造车为梁而过】风急樵歌响霜严木叶踈缘溪东北去岩腹有精庐【即化成寺】
盘谷作
昔有幽栖士兹焉遂考盘惊眠涧泉响醒酒谷风寒列岫开窗见冥鸿倚枤观韩文传已久合在翠岩刋【旧有石记今已失之】
愿也乖真隐韩文旨趣深本非逃富贵岂是爱云林已失豪华望方萌退缩心归来老穷谷村叟共浮沉自济源回及中道得通守郎中诗跂羡山水之游以不得陪从为恨因以诗荅之【通判李师鍚】
奉祀灵源腊雪余薄寒风景似春初因寻山下游三日惟恨罇前欠贰车南望思君回五马北来遗我得双鱼新诗两首连成贵百斛骊珠价不如
司空相公特贶雅章俯光陋迹依韵和呈以荅厚意【富】
一代勲贤孰拟伦惟公爵德齿俱尊顾惭参鲁辞枢筦辄继萧规偃辅藩每到碧涟思召茇时倾緑醑忆曹樽平嵩极目西南望仁里高闳近鼎门【富公宅直定鼎门】
初泛舟新池观子弟辈作诗因为此示之
旧池疏引透新池转觉澄澜势渺弥得志鱼虾争跳跃无根萍梗任推移船头欲过冲桥脚柳眼初开映水湄借问阿连春草句何人先把紫毫摛
将赴大名奉寄西都留守王宣徽
骤易铜台守脂车冒藴隆北行如拾鲁南望倚平嵩畏日临倾藿惊颷走断蓬伊流旧新友应亦念衰翁
春旱既甚祷祈未应小园即事
渇望甘膏苏旱岁日趋祠庙罄?祈春风也解相欺罔鼓扇杨花学雪飞
寄相州侍中韩魏公【时留守北京】
向在三城退公多暇日玩法书名画以为娯乐内韩晋公村田歌舞图及顔鲁公跋尾虽得蒲中摹本其实颇类真蹟今再来大名屋壁间覩公之书正与顔类觊得公之数字跋尾以光前蹟是所愿也非敢望也兼成小诗藉以干泽
晋公名画鲁公书高出张吴与柳虞【注画记以张吴为正经】幸得魏公挥宝墨缘公楷法亦顔徒
题韩晋公村田歌舞图後
治世舒长日田家事力苏干戈久不识箫鼓共为娯浊酒行无筭酡顔倒更扶将求太平象此是太平图
题辋川图後
吾家伊上坞亦自有椒园漠漠清香远离离丹实繁盈?常要采折柳不须藩每看辋川画起予商可言
即事偶书
世道逢消长人情狥爱憎光华如石火明?似风灯巢幙堪忧燕垂天不羡鹏危心戒行险视履益兢兢昨夜饮散未眠偶成拙颂録呈武功寺丞若犹未弃无惜开示
以幻能际幻居尘不染尘略於歌舞地聊现宰官身有法犹为滞无心乃是真还将所得趣试问悟空人
再答
说幻缘知幻言尘为觉尘觉知今亦遣尘幻岂关身独軆方无对双修未是真因君祗夜颂自愧小乘人提举刘司封访别将赴滏阳辄成五十六言【刘流】
乞领琳宫作散仙云情鹤态任天然荣驱轩驭归仁里恳拜封章解计权尺璧时光须爱惜寸金乡土且留连铜台事事君夸诧莫望西山紧着鞭
偶成小诗赠提举刘司封
向上应无快活人斯言未敢便当仁留君且住非他意好作熙宁第八春
家园酴醿自京寄至奉送提举刘司封
小圃酴醿烂熳开盈箱采得寄铜台当花对酒熏然意似到清香洞里来
提举刘司封监牧张职方咏酴醿诗皆以微文形於善谑辄成累句聊用解纷
蛮牋往复写琼瑰皆是论都作赋才花本无情亦无语清香自到邺城来
已折素华迷雪苑更将琼艶照氷台刘郎曾入仙源路又到唐昌观里来
招仲通司封府园避暑
骑山楼下水轩东一室初开待白公【白云奇章欲於南溪上别葺一室与白传止宿故诗云终恐不如南涧上别开一室待闲人】虽是不如南涧土都缘却有北窻风衘杯避暑称河朔飞盖延宾在邺中解榻况逢徐孺子馈浆加饭与君同【卒章戏之耳】
金宿楼望月呈仲通司封【是夕与宾佐会饮後园】
满满十分酒高高百尺楼於兹赏圆月况乃值中秋天宇浩无际露华光欲流西园清夜景公干不同游缅想建安盛西园飞盖游初筵会才雅今夕继风流月伴昏星出云随晚吹收老生於此兴不减庾荆州
诗赠提举窦侍郎【舜卿】
紫髯真将白云卿总领琳宫道气清竹一林曾断买青溪三弄得遗声季伦自作思归曲向秀方深感旧情虽恨功名非谢傅樽前更欲听君筝
舟中别後中夕无寐偶成四十言奉寄中辉大卿【史】聊致黯然之怀【史炤】
五十年亲友如今两鬂霜相逢在淇澳所乐似潇湘话旧如春梦听歌放酒狂压关楼下别一夕九回肠依?谢运使陈虞部生日惠双鹤灵寿杖
仙禽寿杖垂佳贶丽句雕章焕列星深悉至怀形善祷拟延西景驻颓龄
青田双戏九臯鸣屈降仙姿入户庭宜与衰翁为老伴雪毛霜鬂共星星
瑰奇擢秀从王屋灵寿传名自汉庭仁者存心安老者欲扶蹇步得长宁
美干非缘削治成挺然修直体坚轻仙郎曲借扶持力使助登山蜡屐行
熙宁丙辰十一月二十八日安正堂喜雪
冻云浓厚朔风严纷揉琼霙扑绮檐斗变至和缘帝力迎知上瑞恊人占晚归渔市蓑衣重晓上旗亭酒价添更待三英同胜赏翩翩赋笔紫毫銛
雪霁金宿楼闲望偶作
盈尺初晴皓采鲜长空极望势漫漫铜台不惮三休上氷井须添一倍寒舟楫似从云外过园林如在监中看冬来景象今方好未到黄昏且凭栏
诗答郓州分司李待制许中春宠访【师中】
念昔多闻友於今四纪强滞才君绊骥叨命我循墙二月芳期近三台淑景长东郊望飞盖原隰有辉光
谢假新舟【赠运使陈金部知俭】
使舰新城泛碧澜更陪李郭共登山【同计运李龙图学首郭郎中共载】深惭一水如衣带不称君家旧济川
寒食游压沙寺雨中席上偶作
魏公前岁朝真去【盛传道士拜章见魏公于天门】寂寞阑干尚有情莫道甘棠无异种至今留得雪香名【魏公命主僧建雪香亭于蔾园诗刻在焉】沙路无泥地侧金满园香雪照琼林一枝带雨尊前看还是去年寒食心
机宜职方见示三月十八日游船场见许公亭诗追惟文靖公之旧蹟辄成四十言以继善声
文靖居留日于兹事胜游春塘虽有草夜壑已无舟【造船塲有藏舟澳】召伯昔所憇魏人今再修不缘从衆乐争忍过西州
某伏覩运使金部运判秘丞运同赞善赠长老元师诗一首举唱三观圆成叵测精微但深讃叹辄不自揆愿继善声素昧宗乘颇慙芜陋
此土久无临济嗣宗风不振至於今方当魏俗依僧室须访尧山礼道林东去恳邀香象驾西来顿识祖师心绀园变色慈云庇蔀屋容光惠日临理事融通周法畍处时同就听潮音不分孔老为三教欲使瓶?作一金得度皆欣龟值木当机尽许芥投针伽佗孤起开晨景【运使金部首形歌咏】伊字齐修昭暝隂【运判运句继作颂言】独愧钝根非了了宛同眢井自沉沉愿将天鉢清凉水净洗昬眸与浊襟
効唐杜牧之对酒絶句
醒时忙事醉时闲随分倾杯也破顔若使玉楼休醸酒春风应不到人间
追和
销磨岁月功名内检束身心礼法中除却高阳诗酒伴人间谁解惜春风
问石楠
遣使赴西洛因书问石楠栽培既已久围径必须添【恊韵】布菜应笼槛抽梢定出檐丹心与劲节无惮雪霜严【此木盛冬枝杪生红心】
问栝
酷爱池南栝当年手自栽出蓝常有望生白固难催【此木逾百年即有白衣如粉本草谓艾纳香者】得地根弥固凌霜势不摧楸梧皆不问为尔亦凡材
书扇
莫结新情断旧情斯言明载坐忘篇心名口诵为深戒祗恐迷情逐景牵
诗答致政范侍郎致政内翰侍郎荣过郊居少驻轩驭兼留诗咏俯贲丘樊辄次元韵
郊居诚弊陋平地见伊光适值华轩过仍当煦景长幸能留憇止岂敢谓高凉緑筱缘荒径青萝补坏墙劝耕周厥土问稼保斯箱处择仁为里归寻醉作鄊老怀从放达宴坐絶稀望後躅承相顾交情孰可方清吟委珠玉雅奏恊宫啇似震惊群蛰如牷荐大房畏涂逢善友酷暑得寒浆三复劳鑚仰词雄韵更强
运判秘丞【黄】以某自大水後久无燕集声酒之乐贻书问念继以佳章辄依来?和呈【黄莗】
下水关楼张别宴别来惟是寄双鳞近缘荒政须藩乐趣辩舆梁为济人【水後桥道俱坏朝旨督促修治】歌罢贯珠收画扇舞停回雪卷文?蓬山叔度怜勤瘁继走邮筒惠讯频谢运使陈金部生日惠绣寿仙香炉合依?和二絶句
絺绣为章古法传刺文肖象用功专他时携去伊川坞欲并西方皤叟仙【伊上弊居有积庆兰若中有范琼所画皤叟仙得於成都大慈寺世称名笔今得寿仙可为双絶得非奇物有时而合耶】
诗缘大雅成歌颂器自良工得范模?重星郎为寿意更从兰省辍薰炉
龙图给事使还过魏少留仙斾道旧为乐因及北史魏收之语作为雅章辄敢继声聊资一噱【苏相颂】
剧谈亹亹陪麾麈奇表堂堂对伏犀易作诗章频有得难为逋峭岂无稽回驱大斾?沙北归直清厢虎帐西【龙图阁在资政殿西】久困土山缘直道侃然常耻病于畦【子容顷罢西掖退为散郎奉常恭逾年】
路上舟中作【初致政自京还洛】
诏乘巨舰济安流圣念偏于老者优堪笑覇臣何琐琐五湖归去一扁舟
行及白马寺捧留守相公【康国韩公】手翰且云名园例惜好花以俟同赏因成小诗
公书苦惜春光晩柳絮榆钱扑面飞惟说名园絶奇品留花未发待翁归
去岁曾吟怨别诗今春醉赏又参差洛城虽是归来晚趂得姚黄正发时
留守相公【康国】宠召同赏花欢饮兼示雅章次韵
洛表衡臯糓雨天归来景物尚鲜妍喜随使斾寻花圃急趂宾簪赴绮筵酒拨嫩酷倾緑液曲调新谱促朱弦玉堂仙客应潜笑强作风情学少年
潞公文集卷六

[book_title]卷七
钦定四库全书
潞公文集卷七　　　　　宋　文彦博　撰律诗
留守相公宠示东田讌集诗依韵和呈韩康公
尝同徐勉构东田花竹成隂雨後天为爱宪台寛白简得随相府赏红莲清尊屡釂呤情逸红袖频翻舞态妍归兴直须三鼓尽月华况是十分圆
端午日招诸公于弊园为角黍之会独尧夫不至因成小诗奉呈用资一笑【范相尧夫时为西台】
药饵从来多客至人情大抵见荣观戴崇贪赴安昌会必为东田不足欢
留守相公宠赐雅章召赴东楼真率之会次韵和呈
朱楼华阁府园东蜗陋仍依美庇中俭幕深严依緑水楚台高迥快雄风四弦清切呈新曲双袖蹁跹试小童况是元规兴不浅归轩争敢便怱怱
次韵留守相公同游龙门
凿开青障启天门直泻伊流泄汝濆【旧说禹凿龙门以泄汝海之水】八节惊涛鼍振鼓千花宝塔雁翔云岩隈雨过飞泉涨谷口风回坠叶纷龛穴隆穹三像列楼台华焕两崖分方陪茜斾来寻胜不就蒲飱趂茹荤北里笙竽皆拥从东山罗绮半酣醺升堂共覩皤仙貌策杖同寻古士坟喜脱貂冠亲野老幸随熊轼附邦君林峦岑寂真堪赏市井喧譁渐厌闻人度长川犹隐映香销古殿尚氛氲周生归後兰重佩荀令行时蕙更薰晓露未曦珠滴泪秋花争发锦桃文羣娃散步尘生袜小舫争登水溅裙钓叟傍观皆叹羡禅师迎谒尽欢欣既无冗局覊闲迹忍促回轩背夕曛得向石头溪上饮从今遂不畏移文【某在北都累求致政时驾曹林员外以映山红曲词见赠寻荅之其末章云遂请後愿频醉石楼溪口今饮于石楼有小娼独得此曲因以佐饮】
次韵留守相公住雪应时
同云瑞雪符丘祷喜气欢声动洛师农事迎知春後望时寒顺应腊前期抽毫未见三英赋贵纸先传六义诗贤者与民同此乐下民无复共嗟咨
次韵留守相公以罗门新渠并成喜而成咏
万艘潭滙嘉猷里分洛疏伊尽北驰远引驶风通越货肇营胜迹在唐诗通渠中梗年滋久美利重兴势亦迟漕口罗门今并复相君一一授成规
知府学士【尧夫】远寄雅章曲念衰老谨依高韵和呈粗伸感佩之意【范相】
几年洛社尽朋簪照席琼枝秀出林月夕同游诗笔健花时共赏酒盃深帝纶中出荣开府使节西驰怆判襟远寄佳章念衰朽知君最有岁寒心
和致政张【徽】大夫见贻之什
自愧无才济世难貂蝉挂了谢朝班襟形散逸尘埃外杖履逍遥水石间君亦早抛华省贵人皆仰羡白云闲湖溪闻与郊居近不用拈钱剩买山
送顺师赴积庆院寂照庵结夏偶成二颂
结夏南归寂照庵潜移性海入华严从来野寺门风拙频与西堂受小参
西堂旧有牧牛图七祖真容列座隅虽是宗门粗浅法从粗入细到无余【野寺衆僧深有望于慈悲开悟也】
送弥陀实师访积庆西堂顺老
好去三摩地相逢两会家禅心究实际慧眼絶空花闻在东林日常烹北苑茶愿将甘露味余润济河沙【茶汤各一角聊资禅话】
颂寄实师顺师
传闻二禅伯共是一家风悟处头头悟通时事事通西堂入妙用寂照舍真空更有青青竹菩提法眼中余前此二纪保厘西郊与判台李少师及洛社诸君游龙门饮伊上有渔者献鳜鱼十数尾因作羮鱠坐客有思鲈之兴余後守魏累请休致久而未遂曾为忆鳜诗寄洛下诸贤今年秋累与诸君饮於东田池上苇间鱠鱼炊香稻以佐酒浩然有江湖是诗并録忆鳜诗如左【元丰中留守西京作】
一尊江上思鲈酒两首伊滨忆鳜诗今日东田遂前请香稉緑蚁鱠红丝【元丰甲子秋十一日】
嘉佑中余尹河南与少师李公明龙图董巨源集贤王伯初同游龙门渔者得鳜鱼数十尾以助杯柈饮兴皆欢日月云迈几二十年感旧念游作忆鳜诗乃思鲈之比也【李东之董沔王起熙寜中北京作】
西风一棹思鲈兴抖擞尘缨归旧庐最忆香山石楼下清伊深处钓寒鱼
追思洛社闲游伴屈指于今大半亡若到龙门更闻笛定知悲感似山阳
尧夫惠簟
使指及门传惠赐春薤叶水纹寒相君鼎意多兼济欲使炎天老者安
清明日玉津园赐宴即席【元丰七年】
节应桐华始筵开禁苑新推恩缘旧物如惠及陈人衆乐闻天奏同寅会柄臣兰肴享丰洁桂醑釂芳醇覆育需云广?濡湛露均桑榆垂晩景何路报尧仁
西归日琼林苑赐宴即席
窃禄叨荣四纪余退思侥幸亦无如趋朝再覩新宫省解绶还归旧里庐报国丹心明皎皎恋轩疲足去徐徐羣公尽出都门祖盛事光於汉二踈
臣得请致政赴阙谢恩修觐礼成回归西洛感恩恋圣情激于中谨成五言十二韵诗一首斋沐缮写上进
遭时方筮仕涉道未逢原四纪叨荣禄三朝忝重恩华颠固一节厚载托孤根得谢缘矜老求全愧达尊懋官非尚德进秩玷维垣海纳推育天容示保存赐筵临黼座别旨釂金罇献替蒭词拙详延玉色温云章训深厚日接宠便蕃穆穆辞宸扆迟迟去国门恋深惟有涕感极却无言誓竭忠勤志书绅戒子孙
臣伏蒙圣恩今月二日就琼林苑特遣中使宠赐御诗仰味圣言恭披宸翰曲推恩礼过奬愚臣感愧之深负荷弗克辄课愚陋恭和圣制
老臣为感圣恩殊趣治轻装觐帝居锡宴便藩亲凤扆赐章重叠捧龟书康时有志才终短报国无功术已踈身在洛阳心魏阙愿倾丹恳上公车
次?留守相公【韩康国】光和运使度支【陈】诗
今古虽殊事不殊古今贤相事相符昔惟晋国今康国皆自西都镇北都【麻制有卧护北门予喜裴度之老】奕叶公台缘世济累朝名德与功俱熔成九鼎归良冶玉季金昆动一鑪
送圆明大师归吴兴
数曲清琴达舜聪瑶津仙苑助薰风朝端多士知音久霅上故栖归思浓【恊韵】命服鲜华新烂椹行装轻简旧焦桐乡人若问大檀越尽在食经千部中
某再获谢事归老洛师留守相公【玉汝】宠惠台什过形奬予谨达来贶
二圣恩深念老臣许从休退乐伊滨重观景物皆尘迹喜见居留是故人林下放怀无检束尊前道旧长精神公难久作东田伴却作黄枢秉化钧
留守相公宠示喜雨雅章曲有推借谨抒鄙意上荅
嵩云累昼结层隂一夕霶济物深稼穑首资千亩藉焦劳顿释两宫心高台便有凉风至奥室全无暑气侵利泽定知均率土保厘再起作商霖
留守相公【玉汝】叠惠雅章过形奬借弟以老乏才思难以继声辄以二十八言为谢
荐捧佳章频叹服洋洋盈耳类锵金老昏拙澁无才思勉强难为继大音
余於洛城建春门内循城得池数百亩其池乃唐之药园因学徐勉作东田引水一支灌其中岁月渐久景物已老乔木修竹森然四合菱莲蒲芰于沼于沚结茅构宇务实去华野意山情颇以自适故作是诗
引得清伊一派通三湾相接势无穷便成渺渺江湖趣更有萧萧芦苇风西洛故年为胜地东田今日属衰翁药园事迹分明在尽见云卿旧记中【唐沈佺期云卿药园记东田乃其旧地】
游东田八?
文物平津阁风流太傅山胜游松岛外故迹药园间霜蔀编为屋寒荆刈作关窻棂云漠漠畦窦水潺潺芦渚炊烟起萍沤钓艇还竹经朝雨翠荷借夕阳殷幽兴能招隐高情自爱闲从来行乐处擕手一开顔
与之珍朝议【慕容伯才】秋日东田观鱼掷饼水中鱼食者衆
观鱼虽是乐莫作羡鱼心退而能结网所得过千金垂鈎与施食乃是两般心莫作鲁人意公张取百金鳬鸥两闲暇知我无机心跃渊宜自在直莫上鈎金前日蒙留守相公【玉汝】延饮于中和新堂仍别设氊帐欲令羸老暂憇翌日小娃已传其说辄成小诗
新堂仍设旧青氊欲使刘伶暂醉眠何似奇章南涧上别开一室待焦先
留守相公【玉汝】於中和堂之西偏别设氊帐以待老夫中憇尝以拙诗为谢寻蒙荅贶仍改题所憇为醉眠庵不任感戴辄依高?和呈
中和堂饮夜厌厌逸客峩冠欲堕簪深荷相君怜老意改题氊幄醉眠庵
留守相公【玉汝】宠示嘉篇有棠隂旧游之句过奬难当辄敢和呈
曹酒清醇饮易酣接篱倒着不须簪甘棠旧憇人无咏何似退归伊上庵
再和留守相公【玉汝】惠雅章
蜗舍归来多闭户貂冠挂了不留簪每登丞相潭潭府常憇西厢大隐庵
再和留守相公继示雅章
两两台符世仰瞻高怀冲淡厌华簪经纶器业时方赖难遂南阳卧草庵
送留守相公【康国韩公】归阙
尊前不制泪丸澜大底人情老别难东阁宾朋渐分散西都风景便阑珊惟凭鱼鴈通书问祗对松筠想岁寒公衮还朝副公望永将天下置之安
次韵致政中散【荀龙】宠惠雅章
承枉安车访孟津披云喜覩旧风神昔年友会心相契今日朋从意转亲华髪并蒙难老福清尊莫作独醒人高门积庆簪缨盛世上尊荣孰比伦
致政中散【苟龙】连惠三篇俯光衰老辄亦依?和呈再鼓羸师其气已竭止希一览而弃之可也
郢楼高唱丽阳春重叠三章妙入神席上纵欢殊不倦尊前道旧转相亲故交共是休闲客令子今为辅弼人河内仙居颇优逸风流雅尚有谁伦
河阳寄留守相公【尧夫】
蹔别荧煌座初为半月期洛城归意切不独为花时
次?留守相公【尧夫】促令归洛
自古锦城虽可乐犹言不若早还家三城争似洛城乐只是安仁一县花
谢留守相公【尧夫】惠书及诗意爱勤重
河阳满县花称好仰望三川难比肩留钥惠诗锵玉振采毫洒墨灿星联尊前毕集邹枚客舟上同登李郭仙伊叟依刘心更切柴车促驾即言还
雨後全无京洛尘名园胜景足游人东田兼有春球探来就三城报得春【昨日东田吏来献探春球且言花已盛开】
题河阳太师堂二首
自别三城十九年重来旧迹总依然鲤庭兼是鱼符守戱彩承顔慰目前
河桥洛宅近相望三月花时日又长蹔整安居来子舍为我特启太师堂
游花市示之珎【慕容】
去年春夜游花市今日重来事宛然列肆千灯争闪烁长廊万蘂鬭鲜妍交驰翠幰新罗绮迎献芳尊细管弦人道洛阳为乐国醉归恍若梦钧天
题伊叟庵二首【伊南积庆坟院北庵】
斯干室上上方北岩伴自为伊叟庵每到庵中须熟寝觉来惟共老僧谈
此庵庵北望伊堂南望伊川极目长更有箕山并頴水连延直入挂瓢乡
清明後同秦师端明会饮於李氏园池偶作【曾孝寛】
洛浦林塘春暮时蹔同游赏莫相违风光不要人传语一任花前尽醉归
贤大师以诸巨公画像见示传神写照曲尽其妙兼丐拙诗辄成一首奉呈
用志专精妙入神援毫肖象夺天真能将绘素传奇表似与公侯结胜因娄德高僧通夙命王维善画记前身师缘素习今生悟曾写云台四七人
题郭熙画樵夫渡水扇
浅水深山一径通樵夫涉水出林中可怜画笔多情思写在霜纨一扇风
经略大观文相公【尧夫】寄示东田别後一篇谨次元?【范时尹太原】
出处交游数十年故情勤重见矜怜东田屡涉求羊径西洛频陪李郭仙四路连城归节制万兵开府杜威权雅章垂贶尤奇絶走笔如风似涌泉
次韵留守相公【玉汝】以某赴东庄特赐佳篇
东郊瘠土才千亩绕舍团椒仅百家地接玉泉多草木路经缑岭少风沙能留过客虽无饵时对清罇亦有花昔日相君曾降頋常忧蜗陋不容车
贺经略太尉相公【玉汝】移镇太原
国节移前晋阶符应列星新开大幕府衆号小朝廷风偃殊邻服威加絶塞宁归来烟阁上肖象炳丹青北首并州路旌幢拥画轮万兵严後从百吏拜前尘汉相仪刑重尧风气俗淳政成期月报四海望鸿钧将军号令柳营传缓带投壶自适然一片笙歌闻四面晋公旧事在龙泉
晋阳襦袴歌来暮洛宅衣冠动去思若到参墟念嵩少北园南望下楼迟
忆东溪【近得洛信云东溪水涨舟行颇驶】
常忆东溪溪上坐相从惟有野僧来可怜鸥鸟知人意料得无机总不猜【北京作】
某以端居多暇怀洛城诗伏蒙运使兵部俯垂属和拙诗伸谢【吴审丰】
倦翼念归林幽怀动越吟更回谿叟信深契野云心巴里传高唱英韶继善音便须传洛社纸价重千金运使兵部以某驰想林泉拙诗言志荐承属和曲有褒嘉今复致谢
为忆伊川坞因成洛社吟永言聊见志真赏得知心黼绣频加饰夔牙屡振音传家同秘宝不啻满籝金运使兵部见采拙诗四沐继和唱者已竭而荅者无穷内省小巫敢当大敌既难收合余烬愿为城下之盟
引玉才三唱投珠已四吟【出荒拙者三蒙属和者四】一钧皆恊律【并蒙次?见和】六义尽同心巨浸倾无竭洪钟叩有音鼓行君正勇怯者愿闻金
元师迁化其徒得舍利供於天鉢因作四十言讃叹既而得殿省苏承诗又增十字
师今顺寂去所寂竟如何倏尔归无物湛然同太虚化成三昩火超出四禅居方悟祗园法又胜漆园书苏君善知识言诗更起予
令弟坚官满归京偶成四十言代书寄判武学顾学士略资一噱
多年判武学未改旧官衔有意将投阁无人为解骖师资尽韬略况味极虀塩闻说鲈鱼好归心风满帆蒙惠咸阳水梨极佳快【陶隐居谓棃为快果】太原凤栖梨少许纳上非报也欲校其味耳【吕大忠运使惠】
凤栖佳果玉浆寒马乳龙须味一般【太原蒲桃名重天下】未敢便教充钉坐更将冰蜜校量看【咸阳有氷蜜之名】
承荅诗披览叹服无已今复和呈资一噱而已
药録虽称性味寒涤烦功效有多般从来御宿佳名着岂与西沙一例看【魏人谓压沙为西沙】
承惠梨栗前诗止及梨今并及之荒词喧黯又增战栗
盈襜始自终南采兼量初从御宿般寄到邺城人未识阿通欣跃已先看
承惠鳜白鱼蛤蜊仍以佳章见示并深珍感辄依来?奉和且申致谢之意【河北运使郭民宪考功惠】
多鱼见馈逾双鲤异味兼常过八珍更使伊宾垂钓手转思江上鱠鲈人
望月怀珠重紫唇隔墙闻卖已称珍奁收箧贮承佳惠深济颓山病酒人
偶书荅岐守吴卿【几复】北京作
君说归期未有期西风又是鱠鲈时何当会集香山伴同赴松牕烛下棊
东溪奉送景仁内翰归东都三首
君自东都至西洛风光相赏不相违瑞雪承露从头看看到桃黄兴尽归
暮春修禊洛川游丝管随登李郭舟仲损昌言俱未至凝眸东望不回头【张仲损张昌言】
送君东至伊东坞东望青嵩与白云又向嵩云更东去花前把酒惜离羣
颂送天鉢长老【若冲】北京作
江吴行化久法眼衆推尊不惮南来远缘从北请烦潮音振祖道朔土辟宗门有授传高弟无遮接下根慈航拯羣溺慧日破重昏老守心迷钝求师示一言
五老会诗【元丰三年九月　范镇内翰　张宗益工部　张问谏议史炤大卿】
四个老儿三百岁当时此会已难伦如今白髪游河叟半是清朝解绶人喜向园林同燕集更缘尊酒长精神欢言预有伊川约好作元丰第四春【为来岁张本】
耆年会诗【富公第一　太师第二　共十二人】
九老唐贤形绘事元丰今胜会昌春垂肩素髪皆时彦挥麈清谈尽席珍染翰不停诗思健飞觞无筭酒行频兰亭雅集夸修禊洛社英游贵序宾自愧空踈陪几杖更容欵密奉簪绅当筵尚齿尤多幸十二人中第二人
再酬富公一絶
洛下衣冠今最盛当年尚齿礼容优惟公福夀并勲德合是人间第一流
次?秦师经略吕通议过洛少留
喜过西都暂解鞍尊前不惜醉酡顔推襟道旧从容久落笔诗成倾刻间塞外定知威令肃幙中常得雅歌闲相门出相归人望琐闼难淹侍从班
家园花开与陈大师饮茶仝赏呈伯夀刘正叔【楚】昌言【张】
今朝自赏家园花浓艶繁英粗可夸外监上坡俱不至紫团仙客共烹茶
近以洛花寄献斋阁蒙赐诗五絶褒借辄成五篇以荅来贶【寄酧洛阳曾端明孝寛】
左魏牛黄数十枝洗粧添色又新奇金刀剪送三城去聊助山翁宴习池【谓陈园也】
山翁为赏洛花奇采笔连挥五絶诗口沬手胝频捧读兰亭醉墨尚淋漓
旧说河阳满县花安仁当日颇矜夸洛城花品虽奇絶多出寻常百姓家
朱轮大斾行春乐济上山阳景物佳莫羡洛城花品好三城本自有朱砂【朱砂红洛中奇品陈园亦有之】
後园不见栽桃李旧尹无能可自知纵使当时曾手植经今十载亦凋衰【来书云孟之後园寻常桃李亦鲜】
闻近有真率会呈提举端明【司马】
近知雅会名真率率意从心各任真顔子箪瓢犹自乐庾郎鲑韮不为贫加笾只恐劳烦主缉御徒能困倦宾务简去华方尽适古来彭泽是其人【是诗也率尔而作斐然而成虽甚鄙拙亦有希真之意焉】
提举端明宠示三月三十日雨中书怀包含广博义味精深词高?险宜其寡和辄次元?
春光垂欲尽夏景渐增添??松篁茂萧萧风雨兼花心随絮落屐齿被苔粘巧啭莺迁木惊飞燕入帘虾须穿曲沼虎爪度前檐坐久香销炷吟多费笔尖云容方霭霭日色未炎炎舞鹤倾丹顶游龟散緑髯命宾常务率出令更须严诗咏当堦药书寻傍架籖兰芬衣可袭露润草俱沾贵近辞金马编修赐玉蟾高怀惟自适独乐未尝厌赤白曾谘丙丹青每诮阎冲和缘养浩寂寞为安恬身处贫无愧心贪道不亷成文推大手济用鄙轻缣视履循清节祈恩陋杂占闻韶欣凤舞在爱鱼潜鲈鱠思鱼艇貂冠望酒帘圣时非吏隐贤业繋民瞻抚事惟公论摛辞乃自谦保躬诚易退康世义难淹类句慙无取酬言幸不嫌
奉陪伯温中散【程】伯康朝议【司马】君从大夫【席】於所居小园作同甲会
四人三百十二岁况是同生丙午年招得梁园同赋客合成商岭采芝仙清谈亹亹风生席素髪飘飘雪满肩此会从来诚未有洛中应作画图传
子山朝奉倅汝隂过洛访别求诗【陈安寿】
邺下才名同七子六年开幕得嘉宾【子山前佐大名使幕六年老拙所赖】屈从颍水投余刃合去甘泉作从臣素以潘阳敦信睦仍於洛孟得仁邻士元骥足难羁绊即见康衢势絶尘留守相公和提举端明作三寿公字?诗辄继前?
三川开盛府万钥主离宫雪苑延梅叟湖园奉晋公因依念有素出处幸多同雅会欢言意今推前辈风
右纪留守相公【韩康公】
千载亲逢圣三槐位忝公周行簉鵷鹭渭水愧罴熊致主曾无术康时岂有功台文形雅咏褒假过优隆
右自述并谢留守相公
春色满伊嵩春花拆万红欣逢翰林主还访玉壶公听赏吹箫凤陪随飞盖鸿尊前忍轻别乐事转头空
右景仁内翰
水轩淙夜响花寨?春红中有羣书府恬然独乐公清吟如唳鹤高翥若冥鸿汗简犹多费时闻槖屡空
右君实端明
承伯夀大蓬惠书寄大小鉢囊花并语及敝居松下石上之饮因成二小诗
片石长松时下有青山緑水觉来无姚黄赏尽东归去六六峯前会酒徒
大小鉢囊花色好不知得似此间无玉华峯下应频赏绮里园中是饮徒
次?留守相公洛中金橘
嘉实本从南地产移栽洛土结成时踰淮未必全为枳方信中邦物物宜
北都留守相公【韩】以某顷守魏都粗修斋舍特加标牓仍示雅章谨依高?
载守铜壶踰八岁渐营凉室与温房踈帘夏卷清风阁密幄冬褰爱日堂牕静坐闻松竹?径深行袭蕙兰香已慙必葺非宏丽更愧佳章比召棠
赠国信毕少卿【仲衍前作北京佥判】北京作
邺下当推七子才兎园宾客重邹枚三千里外出疆去四五年前点顿来将幙未归慙老大使旃重到喜追徘朔风不度龙沙远只向云中讲信回
荅龎相家园虽陋春物向荣日冀相车时枉游览未蒙宠降承贶佳章谨次严韵
一?幽趣斗城西竹映轩窻柳拂堤园吏每夸风物美主人常叹簿书迷碧池荷动观鱼戱朱槛梧倾待凤栖惟愿毗耶长者至莫忧花里有莺啼【公初还致政有诗云毗耶长者入街初又乐天有惟忧花衷莺饶舌之句】
题龙门奉先寺兴禅师房【元丰三年十月时自判北京移西京十月赴积庆坟回作】
伊叟已先至兴公犹未归凭高东北望一片白云飞
偶书扇面
人生七十古来希老境来侵老病随自筭愚年垂九十也须渐愧耳聋迟
潞公文集卷七

[book_title]卷八
钦定四库全书
潞公文集卷八　　　　　宋　文彦博撰
挽词
慈圣皇太后挽词
仁皇当宁久圣后配天崇厚德符坤象先朝定震宫尊荣三代礼拥佑两朝功徽范并慈训皆留信史中圣孝攀慈范神游冀少留重明缘积庆隂德在贻谋制服从恩重因山变礼优白云何处去雪涕望嵩丘榆輴渐出金门远兰膳深悲玉座空奕叶舜华推至孝前朝文毋继清风栢城欝欝依嵩北石阙隆隆镇洛东白髪老臣何以报日期西去扫山宫
英宗皇帝挽词
乾德符亨会天飞出庆宁继明光五叶启圣协千龄方保瑶图永俄悲玉殿青定知迁宝座还集太微庭厥初丕命集咸庆长君贤恭俭敦尧德忧勤损舜年象耕苍野地龙御鼎湖天帝锡宣英号鸿休耀信编在隐推龙德重明协帝华蓼萧均泽及四海袭威加就日心方切腾天驭已賖攀髯不可跂泪目送云霞
濮安懿王夫人挽词
令淑王藩表恩荣代邸尊?生为圣嗣善述在神孙吉兆凭崧麓真归傃濮园宾天虽日远国本自灵源昔重间平乐中推辅佐功德容咸有裕善庆果无穷以义情虽夺於亲礼更崇洛郊春向晩薤挽变凄风
神宗皇帝挽词
千龄逢圣旦六叶嗣昌辰睿智天攸纵章程日又新车书通絶域雨露洽殊邻民罄华封祝帝思苍野廵龙髯攀不及凤翼附无因望断乔山路忧深祀国人含生蒙圣德率土被尧仁罔极何由报徒能损百身
元丰圣政洽隆平溢牍联篇载颂声皇武惟扬昭七德帝华克协丽重明乔山去日乘龙驭苍野时见象耕亿兆臣民蒙泽久损身思报一毫轻
老臣逢圣运受眷独优隆觐礼超羣后官仪极上公皇慈矜旧物帝念録微功一酌尧罇异【臣致政後赴阙谢辞蒙恩亲御垂拱殿特赐宴仍取御罇别酌一醆面谕云知酒量未退可饮尽玉音洋洋犹在於耳今兹号慕无以胜任】三篇说命同【臣受命判河南府蒙赐御诗一章自後得请致政归洛又蒙赐御诗二章恩礼之厚中外荣观】斯心期检玉不意遂遗弓声暨要荒外哀纒普率中凄凉石门路惨淡栢城风血泪盈襟陨何由报昊穹
宣仁圣烈皇太后挽词
九年四海被清辉瑞彩重轮照殿帏间日视朝勤旰食未明思政事宵衣存心庶务劳千虑决意真游厌万机下土顒顒望霄汉仙舆直指厚陵归
老臣八十惭尸素挂了貂冠归洛阳芝诏荐临优眷注蒲轮促起预平章重辞禁幄犹如昨今迓灵舆益自伤勉策衰羸来巩固临风洒泪厚陵傍
故相国元宪宋公挽词
天圣收羣彦惟公独出羣两朝推旧德一代仰高文得位才康世逢时道佐君云胡天不憗抚几悼勲勤念昔为寮契周旋一纪余佐时君望重谋国我才踈雾露常蒙润阳秋每借嘘忽焉伤殄瘁陨泪满襟裾名遂营身退高风近古稀台司脱屣去空土挂冠归仁夀宜难老朝阳叹易曦宸篇学丘祷恩耀贲泉扉
故宣徽惠穆公挽词二首【公弼】
奕世韦平族经时管葛才苍生方仰望大厦忽倾颓不憗皇情悼如仁士论哀泾山赴真宅应见国侨来蚤预朋从谈燕熟晚陪枢筦岁时多心如金石坚无改声似埙箎久更和丹凤临池犹未浴白驹逢隙已先过相门余庆簪缨盛继述皆同谷与难
故尚书懿敏王公挽词二首【素】
盛德三槐旧论交二纪深帝聪闻曳履人望在为霖没世犹齎志时康未称心孤怀伤殄瘁清泪满衣襟上台三品位非轻秘殿论思职更清频倚壮猷为屏翰合从佥议秉钧衡颓然处顺君无怛痛矣怀贤我有情不独九原埋宝玉人琴从此絶遗声
尚书令魏国忠宪韩公挽词三首
三朝光辅致昇平九叙咸熙入颂声独运鸿钧成大业亲扶英主继重明圣贤自昔推同德忠献于今重易名清庙已闻从配飨哀荣不独在佳城【勅使护葬特营石室】
平生投分比金兰莫逆论心最岁寒唱第枫宸陪骥尾秉钧槐府并貂冠潘杨事契常修睦相魏亲隣正讲欢冰井台边星陨後【公薨之前夕大星殒于府第】百身何赎但丸澜【时留守魏都韩守相州】
出入三朝共周旋四纪同论交最知我经世独推公观水惊川游升堂失栋隆悲怀与声泪远寄绋讴中
中书令鲁国宣靖鲁公挽词【公亮四首】
三朝辅翊秉鸿钧功在旗常泽在民黄石授来为帝傅赤松游去保天真达生优享高年福出世轻遗大梦身自古陉山多吉宅国侨裴令继芳尘
二府陪游垂二纪服公哲范每思齐留心旧典皆驯致从事新书悉顺稽言发清风常穆若心停止水更渊兮先朝付嘱非无谓必为其仁在放麑
龟蒙启土世传荣犹倚耆英作政卿及见伯禽亲拜後方知遗爱在元成
穆穆罢朝嗟不憗冲冲停布叹如仁生刍絮酒难亲致薤曲书成泪湿巾
王太师挽词【珪二首】
贤书早入英雄彀冠岁高驰贾马声一纪玉堂司大笔两朝金鼎主和羹天边遽失骑箕象川上犹思用檝名欲识圣恩优异处密章重叠贲佳城
去春解组遂西征曾辱都门出饯行席上诗成光退迹尊中酒满叙离情经年方叹音容隔此日俄惊柱石倾羸老不能亲引绋临风洒泪湿襟缨
司马温公挽词【四首】
莫逆论交司马丈君心知我我知君同谋同道殊无间一死一生今遂分八十衰翁如槁木一千余日是残曛前途若有相逢处尚以英灵解世纷【公賫志以殁犹不忘利泽生民心在王室】
留滞周南十五年成书奏牍过三千东山方起为霖雨大厦俄倾叹逝川密有忠言如药石别如优礼赐貂蝉两宫痛悼皆临奠秪为臯夔志未宣
昔有乡贤阳道州亦闻比近有松楸新阡便合开三径同气相求好并游
傅岩旧蹟今犹在兼与安平祖庙隣贤相裔孙还卜宅先畴吉土是归真
司马赠太傅康国韩公挽词三首【绦】
朝路相从三纪余更陪国论对钧枢康时远术推贤业造膝嘉猷恊帝俞盘结方资庖刃解旱乾犹望传霖苏寝门遽有人琴叹老伴凋零道转孤
洛城曾与公相别已为人生老别难今作绋讴成永诀满襟悲泪转丸澜【别此三年公赴北都饯于上东门愚尝有诗云尊前不制泪丸澜大底人情老别难之句】
西豪居在许东偏丹旐遥遥过许田欲问相君真宅处高平吉地是新阡【公家始卜葬地问于野人此是吉地吉乃野人之名】
中书侍郎傅公挽词【尧俞三首】
友会朋从二纪余金兰投分更无殊凤池晩接经邦论龙陛晨陪步武趋起副民瞻方倚赖用为霖雨待昭苏如何奄忽公先逝自叹灵光老益孤
贤业虽长命不融从来此恨古今同为霖作砺君家事未尽舒张数已穷
常爱龙潭龟岛上移床醉卧緑髯中茂林修竹皆如旧惟叹人琴遂一空【昔与钦之饮于济上泉石之间有小岛如龟形令植碧莎如緑髯然】
致政仲损工部哀词二首
自昔朋游今五纪断金连璧附英翘学通经史蒙三益心类松筠见久要白首郎潜甘寂寞清时吏隐甚逍遥年逾九九诚无慊惟叹人亡与道消
金兰取友务端良仲损於余极久长蚤岁倾怀论管鲍晩年修好结潘阳人琴忽起芝焚叹箫鼓俄随薤挽伤不到寝门亲一恸临风老泪独浪浪
太尉韩国文忠富公哀词【弼】
蚤擅才名重天资德望崇大勲缘定策美利在和戎一代推人杰三朝倚栋隆音容虽已矣永誉更无穷鼂董经邦策臯夔济世贤频坚挂冠请未及从心年早遂赤松伴晩参黄蘖禅悬车垂一纪筑室冠山川潇洒心中相优游地上仙尊荣兼夀考五福在公全
我愧才无取公常问不能白麻曾并命黄阁遂同升调爕彛伦叙将明庶绩凝如仁今奄忽昭代失良肱去年春作耆英会一坐簪绅仰典刑今日共嗟天不憗惟瞻英范在丹青
达观定知无怛化常情未免怆离魂卭山土厚虽埋玉遗烈余芬万古存
故太师开府王公挽词【君贶】太子太师
早岁驰声犹未冠锦标独得冠词林四朝出处身名泰五纪游从事契深【天圣中予与君贶同应科举】居守北郊依旧德退休西洛负初心白龙泉畔青乌兆引绋悲讴泪满襟【熙宁中君贶守洛留余会饮於双桂楼亲作沁园春曲词相属有华髪青云之句】
昔年过洛赴三城华髪青云叙故情今日人琴俱已矣犹传乐府沁园声
天圣年中始得朋後陪孟洛两交承【此亦君贶歌词所及之意】追思往事浑如梦老泪如倾自不胜【後已北都交印】
前岁公图归洛中待君同赏状元红人间万事难如意须把兴亡付坏空【君贶久思归洛余尝有诗寄之云公乎早归来莫负花前约同赏状元红更看刘师合】
楚正议【建中】挽诗三章【元佑五年九月】
出处交游五十春洛城晩岁卜亲隣东斋锦襻清谈处今日重来泪满襟
大抵神存体不留万安山下宅松楸平生燕集歌懽友伯夀应同泉下游【正叙新阡与伯夀隣】
每读龟书洪范篇人间五福是高年公年九九虽无慊散尽耆英我屹然
潞公文集卷八

[book_title]卷九
钦定四库全书
潞公文集卷九　　　　　宋　文彦博　撰论
序宾以贤论
前志曰六经之道同归礼乐之用为急施於国不可斯须而忘用於身不可造次而阙忘之则紊上下之序阙之则乖孝悌之风圣人知其然也乃曲为之礼事为之防既养老於大学仍校年於天下所以揉民於孝悌习俗於醇厚者矣故五帝宪德载之惇史三王乞言详於先籍是知年之贵於天下也久矣古之盛王未有遗年者焉而飨礼燕礼节文尚疎上庠下庠制度犹简至於兼虞夏之礼养隂阳之气先习射而上功次序宾而以贤享燕而有仪礼律大备使观之者亹亹而知其当周之盛乎大雅所陈亦既详矣窃迹前事敢试论之夫养老之礼示天子必有尊也习射之事盖圣王之所务焉若夫安上而治民化民而成俗鲜不重於此矣故礼有养老之制焉有射燕之义焉子曰君子无所争必也射乎然则射之为义盛矣哉是故王者将欲行养老之礼必先举习射之典前诹以协吉先置以戒期乃率羣臣躬行其事和容绎志揖让周旋比礼乐以居多取正鹄之必中狸蘩之节发心循声鍭矢之均足以观德廑有存者择而用之升之於胶序之中与其噎鲠之事侑袒割之?仪参揔舞之下缀雍雍然皆当世之令人济济焉悉寘行之吉士不贤者远有德者升用能列四世以称首监二代以增郁得贤之盛丕昭於往图讲礼之备俯焕於来叶仲尼因而宪章诗人得以歌咏者其在兹乎国家绍休三后之基登闳百代之制无文咸秩坠典聿修帝命式於九围德教加於百姓尊更老以崇孝悌恢雍泮以兴儒学固以超八九之休崇轶三五之步骤宁使夫序宾之道专美於有周者哉
仲尼学文武之道论
粤夫纬两仪炳三代着经国之具美垂振古之妙范移风易俗显化成之猷与世作程布时郁之制者此用文之渊懿也尚七德励五兵定保大之茂勲备有征之洪略吊民伐罪助天讨之常戡难定功振刑威之法者此尚武之震服也若乃文德之緜缛武经之禁戢着是二说非圣神孰能行之懿子贡之嘉议仰宣父之上智谓文武之道未坠於地当世生仲尼也禀上智之性蕴将圣之德道犹江海而学奥弥盛明并日月而训言益焕律天时之动静袭水土之深厚祖尧舜钦明之德宪文武方策之政历聘七十之国授徒三千之衆性与天道而仰者弥高学而时习则诲之不倦为木铎则世振其声教佩象环则服旌於道义绍素王之德理禀神明之温粹且谓学於文也子以四教文行忠信着矣国重六经礼乐诗书备矣故曰夫子之文章可得而闻远人不服修文德以来之删诗书正义始典坟之素定礼乐明述作同和之制讃易象洞穷理尽性之旨修春秋列属辞比事之传灼叙百日之仪矩诞布千载之轨范此用文之盛矣谓学於武也绍止戈之前训得安民之胜术故曰我战则克祭则受福百年训刑可以胜残去杀又曰不教民战是谓弃之着笔削则乱臣以之惧任司寇则正卯为之诛示足食足兵之文壮非威非怀之咏此乃用武之盛矣若夫相须之盛节未坠之常道故汉志曰文德者帝王之利器威武者文德之辅助文之所加者深则武之所服者大德之所服者大德之所施者博则威之所制者广故夫先圣锺睿明之德适弛张之用昔者相鲁公会於夹谷曰有文事者必有武备岂不知至圣备用乎噫生禀自诚之性存存而有成学该稽古之理循循而勿倦着日新之要道隆功倍之广业故曰未若丘之好学也欤昔贤所谓兵者刑也刑者政事也为夫子之徒实仲由冉有之事若此则圣人勿学而能矣今言学者盖由垂世立教化民成俗大圣兼该故文武并用若夫唐虞之兴化本由文武之道姬旦之致治盖拘文武之迹若俾仲尼以文武之道致文武之迹夫何难矣则知礼乐征伐出於天下之有道者非圣人达於极挚孰能备矣
谲正论
孔子曰齐桓公正而不谲晋文公谲而不正愚尝诘注疏家流止云齐桓公正而不谲者以其伐楚而责包茅不入问昭王南征不返有以见臣节而尊王室也故称其正焉晋文公谲而不正者谓天王狩於河阳因而朝之以臣召君非礼也故称其谲焉以愚观之则所谓只知其一未知其二也夫圣人之道言以尚辞语无重出故云一字为褒贬者取其简而当也至於品藻诸弟子但云柴也愚参也鲁由也喭而已若谓齐之正焉但云齐桓公正可矣谓晋之谲焉但云晋文公谲可矣复云正而不谲谲而不正者其故何哉愚尝议之盖有以也按春秋曰齐侯与蔡姬乘舟於囿荡公公惧变色禁之不可公怒归之未之絶也蔡人嫁之明年春齐侯遂以诸侯之师侵蔡蔡溃遂伐楚楚子使与师言曰君处北海寡人处南海惟是风马牛不相及不虞君之涉吾地也何故管仲对曰昔召康公命我先君太公曰五侯九伯汝实征之以夹辅周室赐我先君履东至於海西至於河南至於穆陵北至於无棣尔贡包茅不入王祭不供无以缩酒寡人是责昭王南征不复寡人是问对曰贡之不入寡君之罪也敢不供给昭王之不复君其问诸水滨也且齐侯之始也以姬之忿而侵於蔡侵蔡得利因而伐楚楚既问罪乃托为勤王之师夫然则测其始志得不谓之谲乎及责楚之罪则为正矣既得其正乃为不谲矣夫晋文公之始也伐原以示信大蒐以示礼一战而霸可谓正矣及其天王将狩於河阳君子讥其以臣召君又朝王而请隧王不许焉曰王章也未有代德而有二王亦叔父之所恶也噫晋之始也正则正矣及其此也臣节何在如此则始虽正今乃为谲矣愚谓圣人之意以齐桓有管仲之佐虽始谲终乃复正故正而不谲矣以晋文公季年无良臣辅弼始虽正终乃复谲故谲而不正矣先师之旨不其然乎
春秋何以见仲尼之志论
子曰吾志在春秋行在孝经夫春秋之义窃尝闻焉仲尼之志未之见也愚也不敏敢试议之夫仲尼生姬周之末处邹鲁之间聚徒三千大阐儒教宪章文武祖述尧舜门墙数仞仰之者虽繁堂奥弥高升之者斯寡故自有生人以来未有如夫子圣者也然有圣人之才而无圣人之位故栖栖然游聘於七十国曾不一遇夫子知道之不行也身之不达也而又覩周道陵夷皇纲絶纽礼乐隳坏彛伦攸斁妖灾因衅而作民俗染化而迁隂阳为之愆度七曜因而盈缩君臣之礼废父子之恩缺君子在野小人升用四裔交争中外共贯幽王以暴虐见祸平王以微弱东迁征伐不由天子号令出於权臣下陵上替僭逼斯甚夫子乃喟然叹曰文王既没文不在兹乎於是因鲁史而修春秋举得失以明黜陟着成败以彰劝戒其恶者不得不贬善者不得不褒阐扬大道用振颓纲故一字之褒宠於华衮之赠片言之贬辱过市朝之挞是以有德者虽贱而必伸败道者虽贵而必屈附势而匿非者无所逃其罪怀才而独运者无所隐其名斯所谓圣人达而赏罚行圣人穷而褒贬作者矣故知圣人之褒贬所以代赏罚者也观其褒贬则仲尼之志见矣故孝经纬曰孔子云欲观我褒贬诸侯之志在春秋崇人伦之行在孝经斯则其义明矣其後何休以此语序公羊传则变其辞云吾志在春秋而行在孝经也是使後之学者观之稍迷因为之论庶几辩惑者尔
何以措刑论
夫刑法之制有自来矣然历代沿袭其制颇异夫刑之用小则禁奸邪大则戡暴乱考诸上古又亦不然夫上古之时世质民淳上布希夷之化俗无争竞之心故结绳而为政画衣而为刑政甚简而民自治刑至薄而人不犯也其後圣人因於天讨遂制五刑上至兵甲下及鞭扑列五等之轻重乃刑罚之大端也自兹以降源流实繁然夏商周之代汉魏晋之朝或以此而兴盛或以此而陵夷其故何哉盖刑者不可久用久用则民残民者邦之基邦基既弱国将若之何斯则其犹兵之不戢将自焚乎其鉴不远在秦皇之世矣然刑之欲措必将有道以抚其俗则庶几於太古之风矣且人之所惧者刑也所慕者化也当主上无为致治革烦弊之政敦清净之风行仁爱以及下布善教以怀民国泰时阜无远不服盖上之好善民必从之故孔子云为政焉用杀子欲善而民从矣君子之德风小人之德草草上之风必偃也又曰善人为邦百年可以胜残去杀矣又孟子云善政不如善教善政则民畏之善教则民爱之善政得民财善教得民心以是而言则措刑之道其用善教乎故周之成康世称其治汉之文景代美其能者盖遵用於斯道也是以周汉之历祚遐永者亦由是矣今我国家连衡五帝方轨三王股肱惟良朝纲具举民跻富夀之域时返淳朴之风六合晏然四海宁谧中外奉职咸为外臣时平俗泰国富刑清虽周之成康汉之文景固不可同年而语也斯所谓得善教之良术矣
尧汤水旱何以不为民患论
夫隂阳舛度而水旱失常当其为害未有不因其所由也盖法度失於下则灾变见於上其或上失其道国无其人或谗邪得路而日兴或忠良含愤而被逐或兵甲纵暴而弗戢或刑罚苛刻而无当或土木之工不息或聚歛之法太重由是男怨女旷民不聊生坠於涂炭蹐地无归所以怨愤之气积而灾沴之患作矣历代而下未或无之而尧汤之朝莫斯为甚一则九载而滔天一则七年而【阙二字】浩浩沃日赫赫流金禾黍荡尽农时靡登而遐迩无菜色上下无离心海内晏然域中清肃其故何哉愚虽不敏窃议斯言夫尧舜之水旱者非政教之所失非寃愤之所致也盖时之所及不可得而移易也然卒不能为患者盖备之有素焉当二时之临御则孜孜求治宵旰忘疲敦清浄之教革苛弊之刑教民勤稼穑之务化下絶浇漓之风赋歛尤薄国富刑清百姓由是阜康六合於焉平泰明哉之谣作乐只之颂兴及其水旱之作沴也而国方富强民方康夀时既隆盛又何患害之能及焉故古语有之曰国无九年之储非国也家无三年之储非家也然而当尧汤富庶之代民俗安阜之时其畜积复何止於九年三年哉是则以九年三年之储畜御九载七载之灾沴不亦可乎而又畜於稔岁济於凶年此治国之大术尔抑又洪范九畴以农为本良以食者民之天民者邦之本食足则民盛民盛则邦兴如此则纵有灾沴患将奚为聊举斯一隅则其他可知矣
进无为而治论
臣顷因奏事亲闻德音谓古称无为而治当先有为而致无为臣虽即时仰对曰虞舜垂裳而治者亦皆先有为而後无为诚如圣意臣退而伏思曰陛下有尧舜求治之心而臣愚无臯夔致君之术夙夕惭惧启处不遑又以奏对之际蹇讷未周谨寻前典所述虞舜之德着於简牍仰尘鉴观庶几愚忠上禆圣政仲尼曰无为而治者其舜也与夫何为哉恭巳正南面而已先儒之解以谓任官得其人故无为而治考於虞书则舜之治也流共工於幽州以其心狠貌恭足以惑世也放驩兜於崇山以其掩义隐贼党於共工也窜三苗於三危以其贪冒食货崇侈不才也殛鲧於羽山以其顽嚚傲狠治水无功也四罪而天下咸服兹所谓去邪不疑而罚当其罪也於是询四岳以谋政治辟四门以求衆贤明四目达四聪以广视听於天下命禹作司空以平水土弃为后稷以播百谷契作司徒以敷五教臯陶作士以典五刑垂作共工益作朕虞伯夷作秩宗以典三礼夔典乐以教胄子龙作纳言出纳朕命惟允既命以官因戒勅之曰各恭其职乃能立天下之功然後三载考绩三考黜陟幽明庶绩咸熙兹所谓任贤勿贰而官得其人也夫明四目达四聪去四凶命庶官其勤至矣得不为之先有为乎及夫庶绩熙熙天下服垂衣裳正南面而已得不谓之後无为乎臣究观经史之载舜之至德也有大功二十举十六相去四凶也十六相谓八元八凯稷契臯夔之伦去四凶则朝廷无奸邪之党举十六相则左右皆贤哲之辅如是而天下不治者未之有也故後世圣帝明王莫不劳於求贤而逸於致治劳於求贤则先有为也逸於致治则後无为也恭以陛下绍祖宗之丕基行尧舜之至化黜邪远佞去四凶之志也求贤审官举十六相之意也然而一日万务尚劳宵旰兹乃臣愚不称职之效也臣以为方今之务正在谨守祖宗之成法使爵赏刑罚不失其当耳爵赏当则奸邪无功者不敢侥幸而希进刑罚当则贵近有罪者不敢请求而苟免纪纲正而朝廷尊号令行而天下服如此则陛下高拱穆清之中无为而与虞帝比隆而下视三代之盛矣
潞公文集卷九

[book_title]卷十
<集部,别集类,北宋建隆至靖康,潞公文集>
钦定四库全书
潞公文集卷十　　　　　宋　文彦博　撰表启
谢奏陈濬河等事不当特放罪表【北京】
臣某言今月三日准中书劄子以臣奏陈濬河事不当奉圣旨特放者自天有命局地无容恩厚如春感极以涕臣某中谢臣忝缘薄艺蚤会熙辰被任最隆举时鲜比竭忠图报始思谢国之深析理乖方终致论事之过既从吏议合置严科仰荷圣慈特从善贷斯盖伏遇皇帝陛下尧仁广被汉度兼容寛假老臣矜怜旧物敢不氷渊在虑益慎於所为山岳戴恩尚期於有补
谢男贻庆换授文资及章服表【元佑元年】
臣某言伏蒙圣恩除臣男供备库副使兼通事舍人同勾当军头引见司贻庆充奉议郎尚书都官员外郎并赐绯鱼袋者仍覩吿词谓臣弼亮三世粗有微勤以愚乞换文资特擢宠命举族知幸受恩若惊臣某中谢窃以朱绂身章文昌郎位皆为殊选悉禆非才仰戴邱山如临渊谷此盖伏遇陛下仁深育物道广纳荒既不弃於葑菲亦兼録於阀閲致兹蒙陋过有忝尘敢不严以效忠勤於从政力着涓埃之効仰酬覆帱之私
温卷啓
某啓近者辄贡荒芜仰尘藻鉴饰倭傀之鬼强见於南威崇培塿之邱敢希於东岳盖非知量是谓黩尊在愧腼以良多实尤戾之莫逭必谓对咸池之下罔听庸音投苦海之中姑务大噱岂意某官不遗末学特録下材虽则赋谢太冲获张司空之叹赏文惭僧孺得韩吏部之振扬剪拂增荣頋盻倍价重念某悛悛甚鄙碌碌非能至於窥阙里之崇墉跂龙门之峻坂实霄壤之有隔亦秦越之甚遥抑又安世当年未识车中之半面鬷蔑此际亦无堂下之一言幸蒙某官靡间孱微俯加诱掖方愧仲由之率尔无所取材宁期夫子之循然不与其退何兹善遇允谓非常固当益励於进修所冀不辜於贲奬铭肌刻骨敢忘咳唾之恩堕胆抽肠少谢羽翼之赐过此以往未知所裁
又
恭惟某官地纪英储天章毓瑞蔼兰猷而远馥韬玉德以中温王冲早显於贵游荀羡果膺於禁选标仪秀彻固岩瞻之允归衿度渊闳岂蠡测之能际宠崇八柱望峻十连练达兵机动资於雅掾登降帝右日奉於咫威绮纨无简贵之矜竹素有游藏之好词庭掞藻俊域飞英加以精鉴外融灵机内照云覩雅推於世范月评素擅於谈宗冠盖风趋日有龙门之讌缨缕辐凑比闻乌巷之游增戚里之光辉耸名流之钦挹以故汉闺羣彦咸跂踵而愿交鲁掖诸生皆曳裾而请见若某者才局素浅志尚非高矧蒙浊以装怀复惷冥而成性食金致诮负乘贻讥远谢子纶非清平之佳士近惭佛助无艶发之英才徒以甫在髫龄便从庭学雕虫事巧敢逭壮夫之羞窃牍工文无顾偶年之忌録废牋而且广补购箧以厪全兰成射策之年始游天邑贾谊登朝之岁获预贤书幸齿诸公之间职由谈者之误万涂争骛效驽驾而虽勤六组齐驱盘蚁封而遂困既中罹於摈衂故益事於研修常稽七激之文用广日新之业今者国家饰一封之驰传总六服以搜材家家之璧充怀俱求善价纷纷之抱亘道历贽名卿伏遇某官与进下流曲成微品辄隂漫於许刺思仰簉於鲁堂傥録謏材特充外素虽未迁於幸舍讵敢恃於蒯缑所冀盼睐生辉翦拂增价麝性虽烈获登范氏之香铨李味不甘亦预唐贤之果録捐躯有报指水可旌数日前曾贽芜编上尘藻鉴美芹快炙实自享之过丰藏疾纳汚谅曲容而无忤惟干犯之为戾在启处而靡遑蘂茹之怀焉如失
上知南京晏侍郎启
伏念逖阻藩房迅更时龠青纶猥隶方类於窘拘绦幰前驺寖踈於望拜仰瞻荧座俯郁丹衷恭惟某官雅望冠时清谈镇俗丕赞景炎之运懋宣寅亮之功越在夙龄亲逢圣旦照蜺光於近署腾褭足於夷涂代邸方开早协谘谋之选周储肇建复膺调护之求六飞嗣止於宸居一德弼成於睿化民瞻允属帝简滋隆亟迁内相之荣旋领中枢之重导扬基命罄敷将顺之规献纳嘉猷显着弥纶之绩矧平台之近辅实兴王之创封妙简皇僚谨司留龠契君陈之分正尹兹东郊绍申伯之於宣式是南国行闻圭觐拱竢节趋入调伊鼎之和克协傅梅之用举斯含植咸切倾祈某向侍庭闱幸闚幕府仰铃斋之秘邃猥预阶升曦文席之峻严曲容隅坐被尊光之委照寛蒙凟之深尤元冲术参无补狄笼之阙曾晳父子并依邱仞之崇铭琢厚恩铺完充革未路亟婴於随牒俶城遽邈於图居属罕遘於飞邮仍久乖於奏记惟增蘂茹若在薄深仲吕戒辰长嬴首序伏冀仰缘宗社善保寝兴尹氏秉钧克永维毗之寄樊侯赋政益崇明哲之资
谢陈龙图谏议惠渚宫集启【代人作】
伏蒙龙图谏议特赐手书兼辱贶所着渚宫新编二策者发青泥之封捧缃袠之卷得璠璵之秘宝识愧郢人奏韶武之大音听惭俚耳仰蒙恩頋伏积怔营窃以楚谣汉风宗淡雅而尚质魏制晋造渐辩鹿以弥文代?寖更情忘逾广自匪纷披盛藻管综衆流达三变形似之言轶七子殊轩之迹则何以陪金闺之士宣美於当年俪平台之踪贻范於来叶恭惟某官帝宫甍栋清庙光辉怀器望以干时厉风猷而轨俗学臻灵匮该冡璧以采珍文掞神庭浃龟沙而流誉亲逢清运登践紫阶蕴辑宁干翼之才未施於柄用禁密图书之职式迩於帝晖所以出观陕服之风坐镇汉阳之地赖恢崇於远略永覊制於四陲顷以掌命西垣建麾南郡肃政治以多暇因纪咏以立言俄及岁时积成篇卷垂诸不朽比岘山而名高竞以相传致洛都之纸贵乃缨绅之圭臬述作之龟枚岂谓猥见暗投俾之穷览与尺题而狎至并觉恩荣会羣俊以讨论少明宗致奏议纳忠而款至赞颂美德以雍容序引纪事以精风什缘情而妍丽贻之千载勒成一家诮陆氏之蓬山终多芜累探张融之玉海徒美名称永秘缇缃用资禀学某庸虚有素鉴局无闻适沐圣风偶尘官牒隶曲台而引籍守微国以於宣虽务勉修尚多於秕政惟虞刺举莫遏於谣言岂谓龙图忘礼秩之殊垂提奬之德惠之珍牍贶以高文而复上列天朝敷闻宸听丹雘致饰期修蟠木之容刻画为功欲掩偻傀之丑镂肌肤而不?摩顶踵以难酬伏限城守不果躬诣门地卑情伏增悚感依咏真切知归之至
知秦州谢两府启
伏奉勅差知秦州已於某月某日到任者古秦之封中夏为蔽久所择守难其得人自惭拙愚寖服华宠出涖边絶讫无勲勤敢希上恩乃俾易地即政之始观风有殊山川旷夷羌汉丛会俗尚不一师屯且繁迩复拓固封圻建宅城堡守备之戒当有远谋事役之兴剧於他道所任益重非蒙克堪盖遇某官协亮天工搃持政柄慎牧师之选切方面之安启言至公汲用平进谨精措置勉罄朴忠图靖塞虞讲求民理庶几修职无玷於人
潞公文集卷十

[book_title]卷十一
钦定四库全书卷
潞公文集卷十一　　　　宋　文彦博　撰序
送张大丞赴阙序
袁宏曰帝王之道莫大於选贤选贤之义各有其方也故周有俊造之科汉有贤良之举莫不取经国宏才济民远略然後授之以职而使不失其任也膺是选者实难其人大丞状元炳山岳之灵蕴经纶之业才识敏茂声华藉甚始以大司徒论秀而升於太学俄以春官氏辨材而扬於王庭狗监诵子虚之赋恨不同时天子览平津之策迁为第一卿士大夫莫不嘉叹而自策名桂籍解褐仕路【阙】载佐郡皆有治声天子嘉其能而自麟台郎改丞奉常虽行路之人悉以庆慰然缙绅之士咸称其位不充量也方属芝检召贤之日葵邱代戌之秋严助巳别会稽贾谊重归宣室则公之是行也排金门升玉堂固其宜矣然鸿鹄之志一举万里非燕雀之所能知也某以忝窥奥隅获丐余重片言之誉东陵殆侔西山半面之荣郑璞仆逾周宝建兹於迈岂其无言踯躅燥吻聊为之序
送龙昌期先生归蜀序
井络之区炳岷嶓之秀是以异人间出俊乂凤集长卿导清源於前子云扇芳尘於後历此而降鸿硕颇繁然或以浮诞相高流荡忘返者十室而九其励志坟典游心圣奥盖亦鲜矣达斯道者其惟武陵先生龙君乎先生陵阳人也藏器於身不交世务闭关却扫开卷自得着书数万言穷经二十载浮英华而沉道德先周孔而後黄老杨墨塞路辞而辟之名动士林高视两蜀遂不远万里上书公车累叫天阍久而不报乃喟然叹曰道未亨矣吾其归欤因假道阆川获挹眉宇是故经籍奥义得以谘焉或撞钟待问则多多而益办或时衡高论则亹亹而来逼搢绅之流靡不推服且以堂有慈亲贫乏甘旨遽轸南陔之思遂谋西辕之役掺执之际乌得嘿然因举酒而言曰夫古之人患於不明经也苟明一经取朱紫如俛拾地芥耳何况於先生之经明行修乎但老氏所谓大器晚成也尔行矣自爱先生其志於斯言
藏器於身不涉世务闭关着书开卷独得杨墨塞路辞而辟之名动士林高视两蜀不远万里累诣公车上书自荐寄食上都久而不报遂复喟然叹曰命未泰矣吾其归欤因假道阆川获挹眉宇仰碧鸡之雄辨鄙吝顿袪听黄马之剧谈座客皆靡方以陟岵在念戒涂有期送君河梁聊复赠言勉哉是行以保远大
赠清河先生序
秘校清河君器识淹雅文行渊懿学有师法名高士林游五经之郛超然深诣驰六艺之驾邈矣远至载丁家艰未充英彀濡迟之【阙】有识所同天圣初某始到都下接诸公游首得清河君以文相会以道相合行藏游息相得甚欢未几予忝荣名则雾露之润朋友之益从可知矣予从弟彦若尝师於清河君授以经义教之艺文虽未能传其家法亦庶几得其一技前年春彦若复忝科级旋为外诸侯奏【阙】搃郡学讲授之职则清河君之善诲又可知矣今予之季弟彦伯又得师事君一日彦伯谓予曰某依张先生之门垂三年矣愚冥之识颇有开悟尝於羣弟子之末预闻先生之言夫业文者必始於通经通经者必在於讲贯故先师曰学而不讲是吾忧也以是羣弟子尝请於先生愿闻讲习始则讲大戴礼终则讲左氏春秋论叙精敏晓譬明学者所疑涣然开释先生之於五经无不通者将与羣弟子请於先生愿讲尚书一经以重烦而未白也予应之曰昔与清河君游亟闻其谈经也於典谟训诰誓命之文禹贡洪范之说尤所精达予遇有所疑就而质问若叩洪钟大小必应未尝不虚往而实归一行为吏十岁於兹不闻益友之高论久矣今将与尔皆就学焉翌日躬请於清河君君亦重违予之勤请巽辞以从曰虞夏商周之书历代宝以为训昔尝学於斯文勉与诸君评之莫逆於心喜可知也将布席以发论当闻善以相告好古博雅与我同志者愿闻来学二月日太常博士文某白
药凖序【此下二序熙宁八年北都作】
予曾苦头眩治之多方弥岁不解会国医龚世昌诊脉问状乃云鬲有寒痰久之使然非他苦也授予香芎散并其方服未半剂而愈遂不复发予既神其効又观其立方有法不与常类方用九物物别为之解凡药性之寒温味之甘辛并其主疗略具於左虽简而备使观之者有据服之者无疑无疑即有効犹夫任人各知其才之所长用之无疑事罔不济乃知古之良医治病必考於本草而立方方药既精厥疾必瘳班固云经方者本草石之寒温原疾病之深浅陶隐居云道经载扁鹊数法其用药犹是本草家意张仲景最为衆方之祖悉依本草近世庸医鲜通本草求其方药之验固亦难矣予嘉龚医之方专用本草之意因采仲景并外台千金及诸家经验方共若干辄加注传於门内以备处疗谓之药凖以其依本草立方则用之有凖云
节要本草图序
余尝以近世医工虽处方有据而用药不精以至疗疾寡效盖古医用药率多自采故桐君着采药録备其花叶形色别其是非真假用之决无乖误服之咸得痊愈而又择郡国地产之良及春秋秀实之候今则不然药肆不能尽识惟凭采送之人医工鲜通本草莫辨良楛之杂加之贋伪遂以合和以之疗疾宜其寡效唐室之盛置药园生本草图欲悉知其形色气味用药之精且慎如此嘉佑初余在政府建言重定本草图经凡数年而成例蒙赐本然药品繁夥画形绘事卷帙颇多披閲匪易因録其常用切要者若干种别为图策以便披检简则易办人得有之按图而验辨误识真用之於医所益多矣潞国公寛夫记
潞公文集卷十一

[book_title]卷十二
钦定四库全书卷
潞公文集卷十二　　　　宋　文彦博　撰碑记墓志
绦州翼城县新修至圣文宣王庙碑记
圣宋四叶上继明之五年某以进士举中甲科得大理评事宰是邑秋八月二十九日始莅事故事守令始至则郡县之祠庙悉诣之恭於神训於民政之本也由是询於邑吏质之县图载祀典享庙食者惟宣圣之祠焉翌日伸祠谒之礼巳事而退立於庑下观其石记即後唐长兴三年创是庙也岁月滋久庙貌弗严屋瓦皆毁梁木其坏上不庇於风雨下不容於俎豆县署直其北十数步日有敲扑之喧浍水流於东不三四尺岁虞漂溺之患虽贤哉囘也不改其乐君子居之何陋之有而守土事神者崇奉之礼岂不阙欤乃谋为僚?是改作方营善地将构新宫而县西北隅适有废庙俗老承传为汤王行宫事出不经礼无常祀既絶
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 10:28:17-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>