<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="提要,原序,卷一,卷二,卷三,卷四,卷五,卷六,卷七,卷八,卷九,卷十,卷十一,卷十二,卷十三,卷十四,卷十五,卷十六,卷十七,卷十八,卷十九,卷二十,卷二十一,卷二十二,卷二十三,卷二十四,卷二十五,卷二十六,卷二十七,附录,河南集全文在线阅读,河南集全文在线下载,大玄古籍书库">
<meta name="description" content="诗文别集。北宋人尹洙(1001—1047)撰。二十七卷,附录一卷。洙字师鲁,河南(今河南洛阳)人。天圣进土。官至起居舍人直龙图阁。曾参与西北边防事。性外刚内和,博学有识度。此集收诗一卷,杂议、杂文二卷,记、序、书等八卷,行状、墓表等六卷,疏表等八卷,五代春秋二卷。末有附录一卷,载有关洙生平资料。洙喜谈兵事,集中《叙燕》、《息戍》、《兵制》等均谈西夏形势及守边经验;又精于史学,尝与欧阳修商议修《五代史记》,今集中尚存《五代春秋》二卷。洙继柳开、穆修之后,提倡古文,反对宋初华靡文风,其文《息戍》、《悯忠》、《">
<title>河南集_尹洙_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">河南集</span> <br/>
          作者： <span class="inputVal" id="bkauthor">尹洙</span> <br/>
          朝代： <span class="inputVal" id="bkdate">宋代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">类书文集,诗文集,完结</span> <br/>
          字数： <span class="inputVal" id="bknum">[book_length]92554</span> <br/>
          说明： <span class="inputVal" id="bkdec">诗文别集。北宋人尹洙(1001—1047)撰。二十七卷,附录一卷。洙字师鲁,河南(今河南洛阳)人。天圣进土。官至起居舍人直龙图阁。曾参与西北边防事。性外刚内和,博学有识度。此集收诗一卷,杂议、杂文二卷,记、序、书等八卷,行状、墓表等六卷,疏表等八卷,五代春秋二卷。末有附录一卷,载有关洙生平资料。洙喜谈兵事,集中《叙燕》、《息戍》、《兵制》等均谈西夏形势及守边经验;又精于史学,尝与欧阳修商议修《五代史记》,今集中尚存《五代春秋》二卷。洙继柳开、穆修之后,提倡古文,反对宋初华靡文风,其文《息戍》、《悯忠》、《辨诬》、《退说》、《志古堂记》、《浮图秘演诗集序》、《论朋党疏》等,均以简古有序见长。对宋代古文运动颇有影响。欧阳修尝向其学古文。洙论文,尊崇孟子、韩愈,却不甚排斥佛老。有《四库全书》本,《三宋人集》本。《四部丛刊》影春岑阁钞本,题名作《河南先生文集》。另有《两宋名贤小集》本,收有《皇雅》一卷,载其文十篇,多涉西师征蜀、削地方官势以加强中央集权制。</span> <br/>
          封面： <span class="inputVal" id="bkimg">Z_19019.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]河南集
[book_author]尹洙
[book_date]宋代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]类书文集,诗文集,完结
[book_length]92554
[book_dec]诗文别集。北宋人尹洙(1001—1047)撰。二十七卷,附录一卷。洙字师鲁,河南(今河南洛阳)人。天圣进土。官至起居舍人直龙图阁。曾参与西北边防事。性外刚内和,博学有识度。此集收诗一卷,杂议、杂文二卷,记、序、书等八卷,行状、墓表等六卷,疏表等八卷,五代春秋二卷。末有附录一卷,载有关洙生平资料。洙喜谈兵事,集中《叙燕》、《息戍》、《兵制》等均谈西夏形势及守边经验;又精于史学,尝与欧阳修商议修《五代史记》,今集中尚存《五代春秋》二卷。洙继柳开、穆修之后,提倡古文,反对宋初华靡文风,其文《息戍》、《悯忠》、《辨诬》、《退说》、《志古堂记》、《浮图秘演诗集序》、《论朋党疏》等,均以简古有序见长。对宋代古文运动颇有影响。欧阳修尝向其学古文。洙论文,尊崇孟子、韩愈,却不甚排斥佛老。有《四库全书》本,《三宋人集》本。《四部丛刊》影春岑阁钞本,题名作《河南先生文集》。另有《两宋名贤小集》本,收有《皇雅》一卷,载其文十篇,多涉西师征蜀、削地方官势以加强中央集权制。
[book_img]Z_19019.jpg


[book_title]提要
钦定四库全书　　　　　集部三
河南集　　　　　　　　别集类二【宋】
提要
臣等谨案河南集二十七卷宋尹洙撰洙字师鲁河南人天圣二年进士授绦州正平主簿以荐为馆阁校勘累迁右司谏知渭州兼领泾原路经略公事以争水洛城事徙庆州复为董士廉所讼贬崇信军节度副使监均州酒税卒事蹟具宋史本传洙为人内刚外和能以义自守久历边塞灼知敌情凡所措置多有成效其没也欧阳修为墓志韩琦为墓表而范仲淹为序其集皆一代名贤盖其气节干济均有足重者至所为文章古峭劲洁继柳开穆修之後一挽五季浮靡之习尤卓然可以自传邵伯温闻见録称钱维演守西都起双桂楼建临园驿命欧阳修及洙作记修文千余言洙止用五百字修服其简古又称修早工偶俪之文及官河南始得师鲁乃出韩退之之文与之学盖修与师鲁於文虽不同而为古文则居师鲁後也云云盖有宋古文修为巨擘而洙实开其先故所作具有原本自修文盛行洙名转为所掩宋之史官遂谓洙才不足以望修殊非公论矣闻见録又称修作五代史尝约与洙分撰今集中五代春秋二卷纪事亦简核有体应即其时所作集凡二十七卷与宋史艺文志所载合晁公武郡斋读书志云二十卷者盖传写之脱漏其双桂楼临园驿记集中未载疑编録时其文已佚云乾隆四十六年六月恭校上
总纂官【臣】纪昀【臣】陆锡熊【臣】孙士毅
总　校　官
【臣】陆　费　墀

[book_title]原序
河南集原序
予观尧典舜歌而下文章之作醇醨迭变殆无穷乎惟抑末扬本去郑复雅左右圣人之道者难之近则唐贞元元和之间韩退之之主盟于文而风雅最盛懿僖以降寖及五代其体薄弱皇朝柳仲涂起而麾之髦俊率从焉仲涂门人能师经探道有文於天下者多矣洎杨大年以应用之才独步当世学者刻词镂意以希髣髴未暇及古也其甚者专事藻饰破碎大雅反谓古道不适於用废而弗学者久之洛阳尹师鲁少有高识不逐时辈与穆伯长游力为古文而师鲁深於春秋故其文谨严辞约而理精章奏疏议大见风采士林始耸慕焉复得欧阳永叔从而振之由是天下之文一变而正是大有功於道也其吾儒之盛欤师鲁天圣二年登进士第後中拔萃科从事於西都时洛守王文正沂公王文康公继加礼遇遂引荐於朝寘之文馆?以论事切直贬监郢州市征後起为陕西经略判官屡更边任迁起居舍人直龙图阁知潞州以前守平凉日贷公食钱於将佐议者不以情复贬汉东节度副使岁余监均州市征予方守南阳郡一旦师鲁舁疾而来相见无一言家人问後事不答予即告之曰师鲁之文行将与韩公稚圭欧阳永叔述之以贻後代君家虽贫当共捐俸以资之君其端心靖神无或後忧师鲁举手曰公言尽矣我不复云翌日往视之不复见传言曰已别矣遂隐几而卒故人诸生聚而泣之且叹其精明如是刚决如是死生不能乱其心可不谓正乎死而不失其正君子何少哉师鲁之才之行与其履历则有永叔为之墓铭稚圭为之墓表此不备载噫师鲁有心於时而多难不夀所为文章亦未尝编次有先传於人者索而类之成二十七卷亦足见其志也已故序之高平范仲淹

[book_title]卷一
钦定四库全书
河南集卷一
宋　尹洙　撰
皇雅十篇
天监受命也自梁至於周兵难不息宋受命统一万方焉
天监下民乱靡有定甚武且仁祚厥真圣仁实怀徕武以执竞匪?匪刘拯我大命自昔外禅曰经曰营令以挟制政以隂倾帝初治兵志勤於征奄受神器匪谋而成淮潞弗?卒污叛迹戎辂戒严皇威有赫彼寇虐民吾勇其百殄厥渠魁贷其反侧帝朝法宫左右宗公伎夫硕士以雍以容尔居尔室尔工尔农既养既息惟天子庸
天监四章章八句
西师征蜀也
主用西征岷梁弗宾匪曰负固实交晋人予训予誓念我将臣正厥有罪无庸伤民矫矫虎士载摧其壁于嗟孟侯亦果其策迎师而降靡抗锋镝岂独身谋完是宗国蜀都既平将臣失律此衆悍骄彼民危栗当涂叫呶合万为一匪怀则威帝心是恤帝曰将臣予嘉乃庸废命毒民尔弗有终邦典用疑惟罪惟功靡殛而削协于厥中帝曰孟侯受封于楚淑旗琱戈备物异数俾尔族姻乃及文武服在王庭靡不有序蜀民呼歌天子威灵保我者封暴我者刑匪功是私匪弱是陵天子惠民畴敢不承
西师六章章八句
耆武受俘也命将伐南海平金陵俘二王以献
耆定武功时惟二方淮服其乂海南遂荒孰孱而盭孰暴而猖自底不譓乃终灭亡帝戒二俘同即尔诛惟民无辜休息是图时其辑矣宁威独夫帝嗟污邦久罹于兵或暴下以征或敷虐以刑予命中典协于国经民服德音室家以宁
耆武三章二章八句一章六句
宪古令守臣也削其附庸以强帝室焉
帝怀永图治古是宪四方守臣惟屏惟翰在昔艰难弗惠训典跨都连城高牙以建有士有民肆乃征缮以息以容终焉叛涣凡今帅臣狃厥闻见匪革乱原曷清多难帝告庶邦式是典彞元侯显父戚臣宗支正乃封圻予一人是毗凡曰附城罔尔卑之畜兵厚赋靡尔得私毋凶而国作福作威天子有命畴敢不祗子孙承承唯万世规
宪古二章章十六句
大卤王师讨晋罪也
冀州之疆粤惟大卤俗忮而专地扼而固协比幽都荡揺边圉三垂既夷凶威弗沮帝御六师百万貔虎剪其附庸至于城下锋镝始交梯冲如舞蠢尔孱王请附降虏我士奋扬愿究吾武皇帝曰吁念彼黎庶匪鲸匪鲵复为王土晋郊既平九区以宁陈功太庙告假威灵在昔武王于商观兵维我艺祖亦勤于征匪贷晋罪俟厥贯盈圣作圣继巍巍祖承皇矣二后功莫与京
大卤二章一章二十二句一章十四句
帝籍修故典也躬耕以劝农焉
帝籍于郊典仪具陈务农以训供祀以勤勤祀在诚匪勤于人训农以实匪勤以文帝慎二物乃躬乃亲公侯卿士暨厥庶民千甸有制饬哉惟寅帝赉高年式宴且喜种种黄髪族立而议我生艰难暴乱以继耳狃金鼓目狎戎器皇其我图亲讲农事有子有孙力田孝悌鼓舞至仁薰焉如醉
帝籍二章章十四句
庶工任贤也
帝咨庶工畴其辅予俊乂以登厥劳乃图匪忘旧勲非贤勿俞巍巍衮台盛德以居任贤伊何昌言是庸勉告尔猷罔恤廼躬岂无狷辞怫于予衷予不尔疵尔无面从始时从官戎容扬扬今帝左右儒冠煌煌朝廷以尊文物典章得人之盛奕世重光
庶工三章章八句
帝制北方请盟也
帝制万邦罔有弗宾蛮夷戎狄羁而勿臣威格三方稽颡献珍单于革心愿交使人帝谋公卿列侯庶老咸曰彼心暴戾隂狡既扰我疆复利吾宝无若励兵袭其还道皇曰有衆予实念兹战无必胜矧其归师借曰大获畴能尽之益俾余孽毒吾朔陲乃俞其盟北州以绥在汉世宗抗威北戎暴农算商经用不充中土震骚汉南始空降及後世犹称厥功於穆圣考德无与偕匪勤于兵北人遂来逮是三纪远裕以怀生民休息呜呼仁哉
帝制五章四章章八句一章十句
皇治慎刑也帝仁于用刑在位者以寛恤为用焉皇底其治钦哉惟刑在疑而宥罔察为明爱怒弗肆孰为重轻毋一勿辜惟典之平前世理官倚法以刻匪彼为仇盖曰任职今之蔽狱务正其辟鉴乎前人繄我仁德皇德在仁寖而成风公侯卿士靡不率从麛卵萌生咸保厥终不鄙不隘乐哉融融
皇治三章章八句
太平封祀告成功也
噫噫太平无象兮世乌得而知维盛德可迹兮其封祀之仪东岱宗兮西汾脽礼上灵兮宾地祗皇有征兮吾民以嬉皇有祈兮吾民以私天敷佑兮俾皇之厘永世宁兮无疆之基
太平一章八句
杂体诗
赠三乡浮屠知聪一首
伊昔相逢日於今二十年师随安乐住我岂利名牵自笑真徒尔何如养浩然西门女几路未得赋归田
和人过韩柱国庙一首
隋氏一宇内三将皆勇夫贺公活以累杨素死有诛贤哉韩柱国身与功名俱庙食垂後世祀典诚有诸荒忽临终言遂此感庸愚
过兴平哭耿谏议丧呈经略韩密学
去年使斾西征日一见称君胆气豪始信推心待国士能令视死如鸿毛从来投笔轻文吏自此横尸贵尔曹槐里今朝逢輤旐依然旧馆一长号
舟次夀州寄濠州江均少卿
雨涨滩头沙已空一帆西上快清风谁知去郡迟迟意犹逐淮波日夜东
和河东施待制二首
已成沈约难并恨且奉陶公有限盃感事伤春多少意星星渐入鬓中来
又一首
千里观风使节来百城舒惨系行台威严少霁犹知幸谁信芳樽镇日开
随州闻刘易入终南山
神骥渴死追无踪离娄眩目迷虚空九衢懽游尚故处一日忽在终南峰附势趋权徒扰扰生歌死哭何忩忩人间万事既能了莫教声誉过关东
河南集卷一

[book_title]卷二
钦定四库全书
河南集卷二
宋　尹洙　撰
杂议九篇
叙燕
战国世燕最弱二汉叛臣持燕挟匈奴蔑能自固以公孙伯珪之强卒制于袁氏独慕容垂乘石虎乱乃并赵虽胜败异术大概论其强弱燕不能加赵赵魏一则燕固不敌唐三盗连衡百余年北宼未尝越燕侵赵魏是燕独能支敌也自燕入於契丹日益炽大显德世虽复三关尚未尽燕南地国初契丹始与并合势益张然止命偏师备御王师伐蜀伐吴泰然不以两河为顾是赵魏足以制契丹明矣并宼既平悉天下鋭专力於敌不能攘尺寸地顷尝以百万衆驻赵魏讫敌退莫敢抗世多咎其不战然我衆负城有内顾心战必不胜不胜则事亟矣故不战未当咎也原其弊在兵不分设兵分为三壁於争地掎角以疑其势设覆以待其进边垒素固敺民以守之俾其兵顿坚城之下乘间夹击无不胜矣盖兵不分有六弊使敌蓄勇以待战无他支梧一也我衆则士怠二也前世善将兵者必问几何今以中才尽主之三也大衆傥北彼遂长驱无复顾忌四也重兵一属根本虚弱纎人易以千说五也虽委大柄不无疑贰复命贵臣监督进退皆由中御失於应变六也兵分则尽易其弊是有六利也胜败兵家常势悉内以击外失则举所有以弃之苻坚淝水哥舒翰潼关是也是制敌在谋不在衆以赵魏燕南益以山西民足以守兵足以战分而帅之将得专制就使偏师挫衂它衆尚奋讵能系国安危哉故师覆于外而根本不摇者善政也昔者六国各有地千里师败於秦散而复振几百战犹未及其都守国之固也陈胜项梁举关东之衆朝败而夕灭新造之势也以天下之广谋其国不若千里之固而袭新造之势儌幸於一战庸非惑哉兵既久弭士大夫诵习谓百世不复用非甚妄者不谈然兵果废则已傥後世复用之鉴此可以悟世主故迹其胜败云
息戍
国家割弃朔方西师不出三十年而亭徼千里环重兵以戍之虽种落屡扰即时辑定然屯戍之费亦已甚矣西戎为寇远自周世西汉先零东汉烧当晋氐羌唐秃髪历朝侵轶为国剧患兴师定律皆有成功而劳敝中国东汉尤甚费用常以亿计孝安世羌叛十四年用二百四十亿【永和末复经七年用八十余亿及段纪明用裁五十四亿】而剪灭殆尽今西北四帅【泾原邠寜秦凤鄜延】戍卒十余万一卒岁给无虑二万【骑卒与冗卒较其中者总廪给之数恩赏不在焉】以十万衆较之岁用二十亿自灵武罢兵计费六百余亿方前世数倍矣平世屯戍且犹若是後虽无他警不可一日辍去是十万衆有益而无损期也国家厚利募商入粟倾四方之货然无水漕之运所挽致亦不过被边数郡尔岁不常登廪有常给顷年亦尝稍匮矣傥其乘我荐饥我必济师馈饟当出於关中则未战而西边已困可不虑哉为今之计莫若籍丁民为兵拟唐置府颇损其数【唐上府千二百人中府千人下府八百人】料京兆西北数郡上户可十余万中家半之当得兵六七万【今边鄙虽有其制然极塞数郡民籍寡少不足备敌】质其赋无他易【赋以帛名者不易以五谷】畜马者又蠲其杂徭民幸于庇宗乐於隶籍农隙讲事登材武者为什长队正盛秋旬閲常若寇至以关内河东劲兵傅之尽罢京师禁旅慎简守帅分其统专其任分统则兵不重专任则将益励坚其守备习其形势积粟多教士鋭使虏衆无隙可窥不战而慑兵志所谓无恃其不来恃吾有以待之其庙胜之策乎
述享
宗庙世数先儒论之甚详历朝颇以七世为允此不复议然郡国建庙及陵寝之制可得概举自汉世郡国始立祖宗庙及从叔孙议增建原庙则京师祖庙有二若夫陵寝之制则因秦氏而寖广之【古不墓祭秦皇起寝墓侧汉因之诸陵寝皆以朔望二十四气三?社臈上饭後汉以正月车驾上原陵如朝会仪】独显宗遗制无起庑屋故张酺称之曰显节陵扫地露祭欲率天下以俭也【魏武高陵依汉立祭殿黄初三年诏罢之以从先帝俭约之志自是园陵寝殿遂絶】唐氏陵寝颇循汉制【永徽二年制献陵三年之後朔望上食昭陵依献陵故事】唯景龙世特丰昵庙【景龙二年博士以诸陵日祭非古诏乾陵朝晡进奠昭献二陵每日一祭御史进贞观式春秋仲月遣使巡陵武后朝每四季月并诞辰忌日遣使诸陵起居勅乾陵冬至寒食遣外使忌日遣内使诸陵准贞观式】至於西都行幸并建太室【中宗後两京宗庙四时俱享自後议者纷焉大旨有三一曰必有其庙时享之日以他官摄二曰建庙主而不祭皇舆时巡则就享三曰存庙瘗主驾或东幸则饰车奉京师羣庙之主以往议不决而罢】今举汉唐之典迹其制度大率主於隆而不主於杀也岂非笃孝思之意广亲亲之恩乎然观夫先王之致孝也极乎配天盛乎禘祫致精明之德躬祼献之礼重之慎之尽夫至诚而已若乃盛日祭於园寝委时享於下国虽美物备致而至诚不笃与夫周颂所称不其异哉
审断
汉史书元帝优游不断为衰世之戒夫临下御臣之柄以强主威孰不由断哉然断者或审之以昌或任之以亡周公忍亲亲之诛尼父行伪辩之戮汉主从挽辂之说审於已者圣审於人者明也商卒酷忠良之刑桓灵极党锢之狱任於已者暴任於人者昬也是故天下惑之我行之审於已也我惑之正人庄士言而从之审於人也天下贤之我戮之任於已也我惑之嬖幸近习言而聼之任於人也与其断而不审不若优游之愈也呜呼圣或所不能暴或所不为若昬与明後世其鉴哉
原刑
刑罚世轻世重其来尚矣降三代称治莫盛有唐唐之宪令大较施於今不甚异而贞观中天下断死刑止数十其治至矣【贞观四年天下断死刑二十九人】国家两河罢兵三十年民力不罢仍岁丰稔而断重辟岁过二千【天圣元年至三年或二千七百二千四百下乃二千二百】圣君慈仁未尝以威怒肆一不辜其请傅死者率用恩贷昔帝无以尚此然断狱烦简何其辽哉夫今之罪丽於死者贫十居九非贫不忌法盖其自爱不笃也夫南亩之民储一岁之备者十鲜一二其次榷钱富屋出倍称之息其次质产入租及为人佣下乃转徙他郡壮者隶兵弱者匄食不幸为盗贼穷矣今岁杀盗千数而为盗者十不一死是天下盗常数万也远惟徐乐忧天下之患可为深戒至若山泽之利古未榷者复尽锢之矣故民轻於犯禁狃于变诈势使然也国家尽地方笼物货非以自奉顾用度广尔今天下有承平之名而不减兵兴之费虽欲轻敛弛禁亦未克也彼贞观世四夷非素弱也警急非无备也文物制度非暂削也何德而及此亦御之有术而已今欲师贞观之省刑莫若究其源其源在谨兵籍制经用而已夫兵食不浮国用不冗然後赋敛可轻山泽可弛人人自爱而重犯法也如不究其源虽曰下轻恤之诏察小大之狱欲犯者不寃而期于刑省不其难哉
敦学
今太学生徒博士授经发明章句究极义训亦志於禄仕而已及其与郡国所贡士并校其术顾所得经义讫不一施反不若闾里诵习者则师道之不行宜矣若俾肄业太学者异其科试唯以明经为上第则承学之士孰不从於师氏哉议者欲郡设学校诚甚高论然天下业经以万数而传师学者百不一二不澄其源虽置之无益也又卿大夫家阶赏典得仕者其年及程止校以章句为中格悉用补吏非志学者不能自勉故门选益衰世德罕嗣废学故也周官师氏掌教国子盖公卿大夫子也今祭酒实其任谓由门调者宜籍於师氏策以经义始得补吏优其高第朂其未至则学者益劝仕者能世其家矣
矫察
国朝规唐制设登闻四检广言事之路而宪防未着非以惩艾诬讪敦励忠谠也若乃讥切人主建明时政固上之欲闻也至於抉擿隐过牟敛细利宁有补於政哉夫黈纩非以蔽聪外屏非以蔽明盖任视聼不足尽乎聪明也前世君国者或喜闻外事任察为明有陈闾里之事者嘉其无隐以为倾尽至其垢污忠贤害莫甚焉是以鈎党之锢发於近习告密之狱起於广聼缅鉴前事岂不根於微萌哉谓可申严着令凡人之隐慝非律所得言者罪之谋利有遗民者报罢则昌言日进而险詖徼幸者少儆矣
考绩
国朝考绩之制自五品而下悉自上功状有可程殿最覆奏以陞进之所以甄年劳而重禄赏也夫以庸制禄天朝之典也难进易退人臣之常也故上推其赏下竞於让官唯其才衆无觊心然後亷耻兴行风俗敦厚也今臣下自纪绩效以干赏典是则衒鬻者被録沉默者稀迁奔竞之风靡然成俗得不矫其弊哉按唐贞观故事门下置具员以次补庶官未尝人人自荐以希进用也【建中三年中书上言贞观故事常参官外官五品以上每有除拜中书门下皆立簿书谓之具员取其年课以为迁授此国之大经也今请刺史四考郎中之居侍御史各两考余官各三考与转余并准故事】宜循其制申命有司自五品而下谨其官簿取岁月当迁者籍其治行於朝而命之有司失举与自上功状者钧其罚庶乎爵赏之柄出於天朝贪冒之源少以惩艾岂非崇让之一端乎
广谏
昔舜命禹曰毋若丹朱傲周公戒成王曰毋若商王受又曰小人怨汝詈汝则皇自敬德是则君臣道隆辞达而已矣然礼有五谏圣人从讽者盖为人臣言之也若为人君言之虽闻怨詈亦将自儆不无益也或曰禹周公奚不讽曰申戒於未然虽激犹讽也陈事於已兆虽讽犹辩也夫禹周公之为臣也欲其君克终厥戒俾後世不见其过举美德充乎无穷与夫违而弼之异矣嗟乎後世以禹周公之道事君者庸非忠乎
河南集卷二

[book_title]卷三
钦定四库全书
河南集卷三
宋　尹洙　撰
杂文七篇
攻守策头问耿传一首
问西师之兴几一岁矣为守计则师无还期坐耗廪粟又边税所入不广当有转输之劳若乘之以饥凶民困於内兵久於外非策之善也远惟前世深入之利近鉴至道之役岂谋今者不可参以古事将胜败不系於人也然则攻与守必有一术焉为今计者当如何所论守之害与计胜之说然则若云折李族击其前大将继而乘之似未得宜何者二族壤地相远虽俾俱进其战地战日不能预制是有俱进之名其实不能合势也彼若置一族之衆纵之深入独与一族之兵鬭则衆寡相絶胜势在彼矣彼既胜则深入者益孤吾之大军复何乘哉古有攻其所必救者虏之必救何地耶所谓吐蕃回鹘者正合以敌国攻敌国义然今之唃厮颇得吐蕃故地犹见命於朝回鹘君长通子京师此二国骤亲之使其自为攻计恐不能得其深効徒市虏自利耳若循唐至德故事使大将领之又虏且不从凡此皆当详其说
悯忠
甚哉世人谋其身之周也山外之战【好水川姚家川战地并在陇山外属平凉西去羊牧隆城俱不及五里】诸将以力死明白不可欺【得诸将尸皆被重创赵津者亡其首】或谓各失其计且不与其死噫趋利以违节度其失计信然【经略副使韩公行边二月已丑至高平逻报贼逼怀远城公尽发镇戍军先募勇士总万一千人俾行营部署任福尽统诸将合力以制之於是都监桑怿为先锋钤辖朱观继之武英又次之任福居後其夕宿三川贼已过怀?东南去翌日诸将由怀远蹑其後西路巡检常鼎刘肃与贼战於张家堡南斩首数百贼弃駞马牛羊万计桑怿以骑趋之任福又分兵自将以往其夕任福桑怿为军屯好水川与贼接垒朱观武英为一军屯笼落川隔山相去五里犹遣信相通期以明日会兵川口不使贼得逸去是时吴贼自将兵十余万衆营於川口还者言贼四塞然其数少是以兵益进】秉义不屈奈何不与其死也【癸已任福桑怿逐贼循好水川西去未至羊牧隆城五里与贼大军遇怿驰犯其锋贼益兵自辰至午军溃怿与刘肃俱战没任福一子在阵亦死福中数箭小校刘进劝福自免福曰吾为大将军败何以苟生一死足以报国遂死之先是韩公召渭川都监赵津将瓦亭骑军二千二百为诸军後继是日及朱观武英会兵于姚家川与贼过战合行营都监王珪自羊牧隆城以屯兵四千五百来阵于朱观阵西珪屡出略阵阵坚不可破武英中伤不能视军自午至申贼兵大至东偏步军溃衆大奔王珪武英赵津及参议军事耿传队将李简镇戎将军李禹享三川监军刘均皆死於阵朱观以余衆千余人保民垣发矢四射会暮贼引去观与任福战处相去十五里然至败不相闻也始贼与官军遇大掠武延川诸将既战死即以其夕收军去故山外之民不甚被毒然诸将战兵以千六百搃二万三百死者六千余人指挥军校死者数十人】忠义世之所高死人之所难以甚难之节负至高之名苟与之则已当蹈之矣恶所以谋其身哉善谋其身者不然必非之曰丧兵沮威虽死吾弗与然後享其富保其生为无愧为身之谋岂不周乎宼雠在境师兵在行欲必生以保功难乎哉呜呼丧兵沮威以取死岂诸将心耶亦不幸而已为国家言无使谋其身者终其幸死义者重不幸则节士劝矣
辨诬
山外之役参军事耿传在行【传以通判庆州参任福行营军事是役也传未常往韩公讽之遂行】战合虏骑益至或以传文吏无军责劝其避去传不顾被数创死於阵【行营都监武英劝传避去传不答英曰英当死君非主兵者奈何遂与英俱死未败时钤辖朱观亦戒传少避锋镝传愈前指顾自若观及武英子言甚详】人或诬之曰传督诸将进使遇大敌卒挫败传致也後得传与诸将书戒以持重虑为虏诱此岂督诸将进耶【壬辰夕传在朱观营中作书与任福以其日小胜虑前与虏大军相遇切戒之自写署朱观名以致任福军中任福败孔目以书白韩公公即奏定具録其言以示疑者耳】宋兴八十载文吏死者或以城守之责或不幸与祸会其死义一也至如临大敌不慑与骁雄之士争致其命如传比者亦鲜悲夫谋既不用又从之死犹不免於诬为诬者岂喜於立异耶抑恶夫尽忠为国者耶作辩诬
退说
予家洛阳汝距洛为近凡过汝而馆昭禅师居者三十年矣今年贬官汉东道汝复馆焉因言禅师始见予进於文而已益进以名遂以仕禅师视予之为进久矣山林乐也盍退乎以休吾勤禅师曰退与进均有为也不若两忘焉予悚然愧其说之胜也然予之所谓退者岂以进为不偶退为高耶直以不才於退适宜耳乐之不为过也既而自诋曰予之不才於退适宜者非今日始自知也向天子命之治民又命之治兵不於是时自退今以罪黜乃曰乐退退之乐与否非所得而言也禅师之说旨哉於是作退说以自儆
好恶解三篇
甚矣世人毁誉之亟也观人之色辞则是非纷焉其色之庄也誉之则曰重而有守毁之则曰狠而自恃其色之和也誉之则曰易而兼容毁之则曰谄而求合其辞之寡也誉之则曰慎而让善毁之则曰险而伺过其辞之博也誉之则曰通而适理毁之则曰夸而尚胜是为说者皆好恶之为也好恶发乎其人非性之所好恶也噫色与辞乌足以尽其中也吾将一之以恕观其色不曰重则曰易而已听其辞不曰慎则曰通而已与其失於誉不犹愈失於毁也若夫察其中也必考夫古圣人之道由之者贵之戾之者贱之贵者为君子贱者为小人贵贱者君子小人之分非吾所得而贵贱也何好恶之为讥
或曰子之谓好恶发乎其人非其性之所好恶为讥者滋惑焉夫介者好拘通者好放晦者好默察者好辩反是则其所恶是皆性之偏固者也若因其人可好则好之可恶则恶之不亦广哉予释之曰吾疾夫世人毁誉之亟也视其外而不考其中摘其末而不究其原故举色辞而言盖浅之为好恶非其人有可好可恶之实也是以一之於恕而已则性之偏固者不犹贤哉果其可好恶予固曰君子小人之分矣诗云好是正直传曰恶夫佞虽圣人不无好恶也庸何疑哉
或者复曰好恶发乎其人与性之所好恶奚以异耶人之性莫不有好恶者也其施於人同者好焉异者恶焉是好恶皆发於已何从而发於人耶予应之曰吾友有爱直者其议论古今必以直为爱也然有所不喜者考其人慤士也予质焉答曰恶其邪也是则恶者是而所恶者非或者遂解
河南集卷三

[book_title]卷四
钦定四库全书
河南集卷四
宋　尹洙　撰
记十二首
襄州岘山亭记
至哉仁之施於政其感人深切而无穷已也羊公之治襄阳及今几千载襄阳士人与民之有知者望岘山则缅然而思羊公其仁矣乎自汉而下郡县吏以循名者虽参用威术以临其民要其归皆一於治当其时莫不有聼讼燕息之所於今皆微泯无足道焉者若是羊公之思恶乎至哉其由不用威术而纯乎仁者欤夫威者强人以为治术者使人不见其所以为治强人者人不怨则已不见其所以为治者有见焉则人不思若纯乎仁者不必身被其化後之人闻其风则咨嗟歔欷宜乎思之而不忘久之而益彰也晏公之来襄阳时与僚佐游岘山山故有亭坏甚公易而新之昔所谓堕泪碑者梁刘之遴唐李景让再易之矣今存唯景让所易者公命工镌其字之刓缺者使人可辨识焉呜呼羊公之仁不系乎山若碑之存然後为不朽而晏公勤勤遗迹者狥其民之思若周人之爱棠树也然则公之政其仁矣乎未有爱其迹而不思其人者也若夫亭之爽垲与登览之胜则公尝赋诗在焉
巩县孔子庙记
宋兴八十载天下久承平天子端拱率祖宗法度讲礼文登儁贤欲一以声教格民於太和为吏者循上化其治大概务寛平耻以持法刺奸取能名专用厚风俗向亷让为体故郡府立学校尊先圣庙十六七河南为天子西都建国子学称号与东都侔其属邑曰巩距府百里据大道之冲河洛所会舟车之饶民以富强先是县之先圣庙暴为水坏材去地污不复兴治凡释奠行礼寓令署中且十年大理寺丞李君惟章既?邑事顾曰地要而民富礼教所宜先今先圣庙圯而弗谋非所以称畿县之剧甚为乡老吏民羞其易而新之於是相县治之西偏以营焉且上其状於府得民施它祠钱六万以济其役募善工购良材堂邃而崇像严以尊学有舍斋有次踰时而成邑民休之相与议曰兹庙之兴既营既勤皆由吾李君不志不刻无以章君之化遂以文来请某按着令县皆立先圣庙释奠以春秋唐韩文公所谓郡县通祀孔子与社稷者也自五代乱祠官所领在郡邑者颇废坠不举间或增祀率淫妄不经独孔子社稷其奠祭器币莫之能益损真所谓通祀哉今朝廷向儒术西都建学宫聚生员为郡国倡始巩为西畿剧县能尊先圣以励学者则他邑之兴学耸善又当自巩而始耳不失着令通祀之典李君之举其贤而法哉年月日记
伊阙县筑堤记
宝元元年春伊阙筑堤于县之东延袤五百步高一丈凡三十日筑成总障伊水也伊水自县西南来俯城而东靡迤北下前此一岁夏大雨水暴侵东郭坏民庐雨已水循故流知县事张君承范请于府宜建堤以为後虞府聼之乃有是役夫扞灾虑患令事也今而书之有以嘉焉尝闻古之为令者其虑民也深教之恤之又兴利树功非以名已能盖审其生殖谨其祸灾而已虑民之深者若是今之为令者其虑已也深兴一物更一政必思曰谤与咎将及焉诚不及犹曰吾无改为尚可俟後人後之人亦视前之政曰吾独何加焉积日以幸他迁苟自简而已其虑已之深若是呜呼为令者岂当然哉诚能忘已之私唯行之宜虽谤若咎勇且不顾奚古人之远哉今伊水既循故流不数十年一大暴张君能预图而为之防此虑民之一术也故某从而为之说年月日记
志古堂记
河南刘伯夀宰新郑之二年筑堂於县署既成之谓予曰我官事已则休於是早夜以思盖有叹焉叹乎功名之不可期文章之不世传我思古人力之而後已遂名堂曰志古余嘉其有是志从而为之辞曰夫古人行事之着者今而称之曰功名古人立言之着者今而称之曰文章盖其用也行事泽当时以利後世世传焉从而为功名其处也立言矫当时法後世世传焉从而为文章行事立言不与功名文章期而卒与俱焉後之人欲功名之着忘其所以为功名欲文章之传忘其所以为文章故虽得其欲而戾於道者有焉如有志於古当置所谓文章功名务求古之道可也古之道奚远哉得诸心而已心无苟焉可以制事心无蔽焉可以立言惟无苟然後能外成败而自信其守也惟无蔽然後穷见至隐而极乎理也信其守者本乎纯极於理者发乎明纯与明是乃至古人之所至也至其所至文章功名从焉而不有之也伯夀喜予言刻之於堂以自儆
张氏会隐园记
河南张君清臣创园于某坊其兄上党使君名曰会隐清臣固隐矣其曰会者使君亦有志於隐欤夫驰世利者心劳而体拘唯隐者能外放而内适故两得焉有志者虽体未得休而心无他营不犹贤乎哉张氏世卿大夫清臣独以衣冠为身汚湔洗奋去目不眡势人洛城风物之嘉有以助其趣者必留连忘归始得民家园治而新之水竹树石亭阁桥径屈曲回复高敞隂蔚邃极乎奥旷极乎远无一不称者日与方外之士傲然其间乐乎哉隐居之胜也予既美清臣能享其乐又嘉使君之有志於是也故为之作记凡池亭使命以名附之於後云
王氏题名记
陕郡开元寺建初院有进士登科题名二记在焉其一题云天复四年左丞杨涉下进士二十六人实唐昭宗迁洛改元天佑岁驻跸於陕杨涉丞相所放进士榜第十四人王公讳澥之嗣子工部追书也工部讳某开宝二年佐陕虢幕作文以记其事後十一年工部从子盐铁推官守中奉使过陕又志名於记末其一题云咸平元年翰林学士杨砺下进士五十一人第九人刘公璋所刻也刘公大父太常卿岳前天复牓中第十一人刘公尝官於陕故以东郡咸平牓嗣之其第二十三人王公讳某即天复牓第十四人王公之曾孙累官某官庆历元年赠官嗣子【书先公赠官】职方公按刑陕右观建初二记则高祖先公登科二名暨曾祖伯祖真蹟俱存慨然感慕命余次其年世前後呜呼天佑甲子距今百三十有九年公家四世刻名佛舍公今又继而书之世德之厚者其将显乎
秦州新筑东西城记
城武备之一譬於兵为器之大者也古圣王扞患底民弓矢甲胄与城郭沟池交相为用以利後世世人不推究古始以为王者专任德教不必城守为固果如是武库甲兵将安用耶圣人以不教战为弃民兵不可得而废犹城之不可废呜呼世人未之思也上之十六年始用西师边将增壁垒寖为守备又二年虏犯塞震动鄜延之师自是潼关以西诸州悉城羣议靡然无复立异者然而事暴起严期促办甚者削制度苟谋亟成既而不免改作重伤民力比之平时预为之图劳费过半矣秦州自昔为用武地城垒粗完数十年戎落内属益衆物货交会闾井日繁民颇附城而居韩公作镇之初年籍城外居民暨屯营几万家公曰是所以资宼也乃上其事以益城为请诏从之公择材吏授之规模东西广城四千一百步高三丈五尺基厚皆称是内与旧城连属合为一城自十月至正月以毕事闻总工三百万秦人壮之是岁尽冬无甚寒杵者声讴以致其乐焉先是郡有罗谷水自北山而下公导之使西塞故道以治城衆颇为疑明年夏大雨水循新堤絶不为城害衆乃服或者以虏数敝中国今作城秪以自守非制虏术此大不然今之所患边垒未能尽固耳果尽固虽虏至吾兵得专力於外胜势多矣如虏以吾城守既备息其窥边之谋则兵制所谓无智名无勇功善之善者也公忠国爱人之心其在兹乎自始事公宴犒慰劳无日不至既成由诸校而上天子又第其劳加赐焉春秋列国兴作皆以书成之四月某得以州事佐公故详其实而书之凡董役之长暨勤事之吏皆刻名於石隂庆历二年八月十五日记
岳州学记
三代何从而治哉其教人一於学而已自汉而下风化日陵政之寛暴民之劳逸皆系於吏治吏之治大抵尚威罚严期会欲人奔走其命令其敺之若是之亟也又安暇先之以教育渐之以德义者乎故号称循良而能以学校教人者十不一二去圣益远至有持律令主簿领思虑不出几案以谓为治之具尽在於是顾崇儒术本王化者为濶踈不切於世噫其甚哉滕公凡为郡必兴学见诸生以为政先庆历四年守巴陵以郡学俯於通道地迫制卑讲肄无所容乃度牙城之东得形胜以迁焉会京师倡学诏诸郡置学官广生员公承诏忭曰天子有意三代之治守臣述上德广风教宜无大於此庸敢不?於是大其制度以营之庙像既成乃建阁以聚书辟堂以授经两序列斋而休诸生掌事司仪差以等制饍?澣氷悉严其所小学宾次皆列於外大总作室之数为楹八十有九祭器什具稽於礼资於用罔有不备巴陵之服儒者毕登於学公延见必礼奨其勤以励其游惰尚其能以勉其未至虽新进不率者皆革顽为恭磨钝为良出入闾里务自修饬郡人由是知孝悌礼义皆本於学也公之树教及人岂不切於近通於久乎先是公领邠寜环庆兵扞敌为帅臣来巴陵乃下迁凡由大而适小必易其治或隂愤阳惽事弛官废下不胜弊者有之或慎微虑危循旧保常无所设施者有之若夫用舍一致其上下所树立不以险夷自疑於时如公心之所存非爱君之深信道之笃乌及是哉今年録其事来告且曰予常守玉山吴兴安定皆立学其作记必时闻人子其次之某始愧不称然安定之文伯氏实承公命小子奚敢以辞庆历六年八月日记
书禹庙碑隂
唐刘公修禹庙碑题云补阙崔巨撰段季展书巨他文尚见一二季展无闻者为刘公领财赋有大功其所与皆天下善士巨季展必当时之知名者今膳部员外郎周君越尝为三门发运判官始以墨本传京师周君以书名於世故季展书大为人爱重四方竞构之传本既多字寖缺落今发运判官屯田员外郎左君瑾命工模刻於他石且构宇以寘旧碑又扃固焉左君尝谓予言忠州之功巨之文季展之书皆当永其传不独其书为可宝也予嘉左君真好事者録其言附之新碑之末宝元二年十一月二十日记
潞州题名记
上党古郡既以潞州名常为大州唐以大都督为府号两河用兵节度潞泽邢洺磁五州标其军曰昭义迨今三百年领州事者百余人军名数易不复节度诸州而府号如旧故以大都督府题名为记尚忠美物断自义阳王始庆历五年五月十一日起居舍人直龙图阁知州事尹某序
题杨少师书後
周太子少师杨公凝式墨蹟多在洛城佛寺中今存者广爱长夀天宫甘露兴教凡五处皆题於壁【洛都有两兴教此在延福坊又集贤校理郭仲微嘉善新居有十余字甘露致之】公在洛或与人为铭记皆不自书公之书无刻於石者论书者以公之笔其驰骋自肆盖得於已意刻之其似可尽其得意不可尽岂其然哉予非善书者莫能知已公所题壁距今踰八十年字颇缺落不可辨者十三四天王院僧继明虑公之书久遂无传命僧某择字之最完者得长夀甘露两壁总八十七模刻於石宝元二年月日尹某记
题祥符县尉厅壁
夏侯之纯为祥符尉尹某尝至其治舍观其决事虑精而气果凡事可否当在已无细大必行行之未尝辄挫县治都门外所部多贵臣家尉小官能措置一如志且有治称难乎哉前世赤县治京师不以城内外为限制事广而势任亦重尉主大盗又於县为剧官今京城中禁军大将领兵徼巡衢市之民不复知有赤县此乃因循权制岂前世法哉予既美之纯之政且叹其不得尽其官之所掌故书之於壁
河南集卷四

[book_title]卷五
钦定四库全书
河南集卷五
宋　尹洙　撰
序十首
送路纶寺丞序
涣之寺丞自郢中有南阳之行治舟之日郡守广平公张宴白雪楼命宾属以饯之酒数行为引商刻羽之曲坐客凄然有离索之叹友人尹某因道古人送言之义将有以序其行夫古之送言必以已之所得规彼之未至今涣之才美而甚晦内方而外和惟晦与和某当师仰之方得涣之以自规其敢有献於涣之哉独离索之恨不能忘已既醉且泣以诗继之
感事并伤别平时涙满巾今朝郢楼上更送北归人
又一首
平生爱问江南事喜见人从江上来今日江头送归客苇花深处祖筵开
送李侍禁一首
新秦杨叔武尝为人言其友人李君之为人笃厚君子然乐於佛氏之说予他日得见则以叔武之言说之君曰诚有是非取其所谓报施因果乐其博爱而已予应曰是仁之资也古有孟氏书为仁义之说君之乐宜近焉君於儒书为泛通自予言於孟氏益加勤异日大诧曰孟氏说与我素所向无大异遂主孟氏学予又曰自孟而下千载能尊孟氏者唯唐韩文公君由是复通韩氏文且曰今而後知专乎爱者在行之宜耳与予游二年其言非孟即韩君之性真资於仁者欤如读佛氏书以其爱之博也乐之及观孟氏韩氏书推而广之则有所至焉幸卒其志则圣人之道无不至者於其别叙其初以勉之
送浮图奉坚一首
浮图奉坚师访予出所述三昧义求为之赞予应之曰师为浮图学能广其所传以导人欲赞其说当求之深其学者不然名公大人其能取信於世者予蒙固未能了师之说且言不足为世重曷为求哉而师之请益坚观师之心是不欲使一人不通其说者若是其固耶噫世之儒者有能自信其传如师之固欤於其行作序以纪之
送王胜之赞善一首
天下乂安衣冠子弟持身能自修谨或作辞章能备科试者为其父兄必目之曰令子弟为其朋友必推之曰良士为国家择人必举之曰美材於是上下交称其贤贤者若是其已乎河南王胜之宰相子年二十五常日为文三千言三千言人多能之胜之之文其论经义颇斥背传解衆说直究圣人指归大为建明使泥文据旧者不能排其言其策时事则贯穿古今深切着明於俗易通於时易行参较原覆其说无穷大抵赡而不流制而不窘语厉而淳气壮而长蔡君谟常称之曰欧阳永叔之流永叔君谟皆予之所畏也君谟未尝过言假人如是信矣胜之又俶傥宏达服仁畏义真魁杰人而不屑细故与时踈濶由是谤誉交至噫谤何为哉然前所为持身能自修谨其文章足备科试者语其贤或未至求其谤固无有也使其人效胜之之诚且不能胜之兼取之如其所为何难乎太平圣朝方以文法治天下愿无略予言
浮图秘演诗集序
浮图号文惠师秘演者过我道欧阳永叔为其作诗序苏子美贻之诗永叔悲演老且衰子美有惜哉不栉被佛缚不尔烜赫为名卿之句予识演二十年当初见时多与穆伯长游伯长刚峻人罕能与之合独喜演演善诗复辨博好论天下事自谓浮图其服而儒其心若当世有势力者衣冠而振起之必荦荦取奇节今老且穷其为佛缚讵得已耶伯长为州参军已死演老浮图固其分演之再来京师不饮酒不与人剧谈颇自持谨与世名浮图者不甚异演之心岂与年俱衰乎永叔因石曼卿始以知演见其衰而闻其壮所为是以为之悲然演始健於诗老而愈壮不如其年之衰予闻诗发於中寜相戾耶岂演老益更事且不预世故遂汩汩顺流俗其外若衰其中挺然独於诗乃发之耶演诗既多为人所重演亦不自爱之数客外方颇逸去録之凡三百余篇云河南尹某序
送随县尉李康侯一首
自予贬官有见顾者哀予之穷恻然见於色辞其人未必相知特哀吾穷耳予愧其意重其为人何哉见人之穷恻然而哀之是亦情发乎仁者也李君再见我惠书几千言皆张大仁义之说无一语哀予之穷者岂以身之穷不足累於心乎夫自处不卑者期人则深予喜李君知我而嘉其处之高也重其别姑赠以言
送浮图迥光一首
予病废放之臣因其身之穷乃趋浮图氏之说齐其身之荣辱穷通然後能平其心吁其惑哉屈原贾生为放逐之辞皇皇焉切以深所不忘者君也彼岂以身之穷辱能累其心耶先圣称顔子箪食瓢饮人不堪其忧回也不改其乐盖夫乐吾圣人之道者未始有忧也尚何荣辱穷通之有哉予谪随之一月光师来相过持其师之说以警予光师明达人也於其行叙吾说以为别
送光化县尉连庠一首
自西师之兴金帛粮糗之积凡资於兵者其费益广铁革干羽之用凡须於兵者其取益夥费之广则吏之聚敛者进焉取之夥则吏之干力者进焉上任其能下收其功自监司所部及於郡县由初任至於久吏宿官莫不以是为治之优为政之先於是吏之强者益肆弱者亦趋甚者不恤困穷不察有无殚利以夸精严期以名勤有以治体为言者必诋之曰方事之艰当求所以富国强兵之要乌体之为哉故吏益才而民益愁为吏者寜当然耶连君君子人也其仕五岁矣予质其为吏之术大概本於仁而达下之情其於民也知利之与寛之而已职事无废也期会无失也考於古之为吏者当以良称而於今未得以材名也噫古时未尝无兵也我国家仁育天下几百年今一方兴兵其资於民役於民者必视其货力与之约束岂重扰哉而下之愁叹者吏为之也吏岂喜扰耶亦欲以材自名而利其进也是故奨材吏则士益偷贵良吏则民遂其生惟君子不可以利回故乐与连君尽其说
送供奉曹测一首
予迁武当之一月曹君护淮阳戍兵来抵郡下一日见过尽出淮阳送行诗示予且以诗为请予自得罪不欲以文辞发闻於人虽朋游素厚者未尝先为书问非以自爱虑为朋游累也今始见君而遽相称道惧流俗之善訾者并以毁君矣用是敢辞而君之请益坚噫流俗之毁誉固流俗之所恤也倜傥之士则不然毁也誉也必审於已而已奚流俗之为哉君生勲德之族少年志学而趋向如此其倜傥之士乎诗不能尽予意作序以别
送丘斋郎一首
天子临轩策贤良之士何为哉得非质今事考古谊使足施於世耶然未闻某事某所建某事某所废也岂朝廷不亟行其言徒试其才识而取异日用耶将谓贤良者务高其说而不切於行耶收其异日之用则今登科者益用於朝为朝廷言主乎得人犹不系乎树策之始行与否也如不切於所行务高其说以取重於名者殆非诏策之本意丘君仲谋敏赡通古今其才识辨论於贤良无愧异日应诏问使为国者汲汲於所陈而易於亟行闻其对者惟恐不大施於时兹有望於贤良也宝元三年上元夕洙谨序
河南集卷五

[book_title]卷六
<集部,别集类,北宋建隆至靖康,河南集>
钦定四库全书
河南集卷六
宋　尹洙　撰
书
上叶道卿舍人荐李之才书
某再拜八月初作书托郑开封附去浙中後十余日闻有西掖之召中外企望为日已久虽有此拜固未足为贺也恭惟甫至都下尊体休胜某辄有私悃仰布左右惶恐惶恐孟州司法参军李之才年三十九矣天圣八年同进士出身能为古文章语直意邃不肆不窘固足蹈及前辈非某所敢品目其为人敦朴真率不自矫厉安於卑位颇无仕进意故世人罕能知之京师诸君有石曼卿者与之游曼卿独喜其不汲汲荣利与已合耳之才母老家无余赀曼卿尝劝之隐去使其无所归於知似未尽也之才又达世务使少用於世其才过人甚远今幸其贫无赀不能决其归心知之者当共成之也近制吏部选人有保任者及五人以上其课之才某尝干於人在上者或荐之今已四人十二月又当罢去念非明公无以成之者明公虽素未知其人然某被遇最深由知某而後知之可也之才在朝廷无近亲若其持身谨亷常吏皆能之故略其言事遽词直罔避诋诃傥蒙留意恭俟还教不任恳切
上陕倅尚屯田书一首
某再拜某幸与执事同年得进士第又尝得请见左右虽未熟接语论尽朋友之分然不为无旧执事立言树教以古圣贤为师法某虽浅陋未能窥执事畛域然素有志於是亦得为同道挟故旧契加之道同陕与洛相去不三百里而未尝作书者非敢自疎诚以罪黜之迹惧他人见议以为附同年之居高位者为佞也近蒙复官为令畿邑距陕益近自今或时拜书兼有近着文俟到县中写一通上呈今偶赵都曹见过云遽行谨奉手书少道万一望恕简率
答黄秘丞书一首
某再拜春初得所惠书以贱事未克裁答寻承有延安之行秋中始还道涂登顿良苦自西师之兴议者交语以为执事当在边帅幕府某独谓近时上将犹不能专军之命令幕府岂得尽足下才耶近闻承诏当至都下一吐奇论尽发胷中所藴使识者闻之知处置得失与军之胜败尽系於人烂然无疑今不即用犹足警异时岂不壮哉愿无辞此举以慰朋执之望中间所称河间民诚义烈士书中所録自足传信增之文辞非无益也但当访其名氏相见期不远余俟面叙
上京兆杜侍郎启一首
向者伏闻京兆之拜知者见庆以为必应辟署之选顷之人有见语者曰公奏一不从且再上矣既而皆然恭惟明公更中外剧任将二十年门下吏被器使者百千人一日当辟士章未上人皆以某必应其选某岂贤於百千人哉诚由明公见爱之深数数称道布闻於人故及此耳屡草谢记辄复中罢惧益章明公见私之恩非所以承奨拔之意也今或闻两奏皆寝始得修问左右区区之心岂敢忘於大府哉惟祈早膺柄用以允天下之望使缙绅流品皆被甄叙不独门下旧吏曲蒙厚恩感激所深实罄於此
上吕相公书二首
日月朝奉郎守太子中允新差签署泾原秦凤两路经略安抚判官公事骑都尉尹某再拜献书仆射相公申公阁下某谬为朝廷器使预参西方军向一至京师得以边画陈於上前退又以所陈白於执政非以夸辨而求合冀事之亟行耳会阁下以旧德入辅某以既辞天子不当久留都下区区之心独未闻於左右今辄条次所陈之要以书自启惶惧惶惧某以西夏用兵之害莫甚於大将兵少与法制不立此二事耳请先以大将兵少之害言之今泾州乃泾原大将治兵之所战士才数千假使敌衆数万来寇闭壁则邑落被掠出战则镇守孤危且衆寡不敌必召属城之兵以为自助之势大将既已先扰外军复无统一此必败之道也大凡大将救属城则易属城救大将则难何以谓之易若敌初寇吾境大将当以重兵守险或设伏要路或断其首尾又号令诸城使之合势以逸待劳此大将救属城之易也何以谓之难寇入吾境大将既召属城之兵以为已援若兵在百里之内再日而至则吾之险阻已与寇共之矣若待数百里之外兵至则寇已踞吾要害休其士衆待吾兵至逆而击之援兵虽多其统不一此属城救大将之难也虽战守随机大概论属城之兵主於守大将之兵主於战唯能使之战然後庇其属城保其险固也今大将之兵与属城均於自守俟寇至然後呼集屯戍迫以期会战地战日皆非素定此则自救不暇岂能决胜哉如某所计请增大将所治兵满三万骑五千屯戍不预其数可以战可以御可以守也或者引前世用兵之法能以寡击衆者此非通论某所计者数千之敌数万十倍之衆耳凡临事机应变出奇虽百倍之衆尚有以制之然未有预以寡少之兵而必十倍之胜也夫三千之御三万与三万之御三十万其势甚易三十万之衆未必一其力三万之衆敌不能见其形不一其力故将多者难为办不见其形故善用者能张其势如此则胜败未分也三千之御三万则异乎此合而陈之则见其弱形彼气吞之一也多为奇兵则惧于势分二也离去城壁以据要险则虑其攻袭三也此三者虽善将者无如之何故云以寡击衆未为通论是大将之步卒必以三万骑必以五千然後可用也明诏减去城栅可益大将兵而未闻尽奉行也其知京师禁兵不当尽出故献募兵之法知募兵必以财故献鬻爵之论此大将兵少之害可得而制也其次请以法制不立之害言之古者大将出师其下皆偏禆部曲莫不禀命於大将者也今诸路都监而上皆与大将均其所统虽名器至异然皆署事而同议非古制也不独非古只以国朝殿前侍卫司军制言之亦异矣今殿前侍卫都虞侯乃都指挥使之贰较其名品不甚相远至於署事皆不得预岂非戎事尚一其下止当禀命耶今则不然凡临事机得聨署者皆得预议议一而後可行请借论之若保安军谍者言当有宼至帅臣若专为保安之备则其下率从若帅臣有料敌者言贼声言保安不必专为之备又使某将备鄜州路又使环庆谨守备其下必有争议者曰环庆隶我当速召之以为已援奈何使之自守且谍言宼保安不当备鄜州以分吾兵虽为大将者亦自计曰异日贼从鄜州路又非环庆吾犹与诸将罪均若从保安一蹉跌不胜则吾违诸将言独被罪矣此不独号令不行於下亦既衆人议之则自信者寡矣是则军中之政有异见者当献议而已不当必大将之从已也今同署而交议议一而後可行此法制不立之害也以某计之诸路大将外止署副贰者一员参署军政别置主军大将八员四员外守城镇四员专隶麾下皆聼命於大将如身之使臂臂之使指无敢不从此法制不立之害可得而革也其募兵鬻爵与主军大将名级皆别具咨目条陈某踈远不敢议朝廷大体然窃思之今之军政非大更置之莫能成功圣上忧勤兆民顒顒伏惟阁下上副倚毗下慰中外之望则天下幸甚干凟威重伏俟严谴某再拜
又一首
四月日朝奉郎守太子中允充集贤校理新差通判濠州军州事骑都尉赐绯鱼袋尹某谨再拜献书於昭文仆射相国申公阁下自羌虏犯边某尝献书论事又得陈说左右今年虏寇平凉山外地王师挫衂某念前所论说其已验者三其不效者一某谓大将之兵必以步卒三万骑五千然後可以战可以御今任福所集诸将之兵始以万一千又益以王珪赵津常鼎别屯之衆纵使合而统之才满二万是大将兵少且不得素抚其衆果以挫衂一验也某谓兵家之制在乎统一欲使部曲分画预有定名合诸将临敌受命法制不立号令不明以致奔覆二验也日者朝廷既择用攻策相公复询虏若先至何以御之某逡巡仰对以既欲进攻不若养勇以纵之是某揆今之势不见可御之术故为此对今御之而卒败三验也相公又访虏所当来某虽泛言临泾高平役冗相杂山外沃野居民富腴然最可备者保安胡继谔族耳今继谔无害是某不能料虏之所先不効也自山外之败议者归咎诸将不能持重以取败亡此知其末未究其本也诸将独不用韩经略言分而趋利此一事可责耳假使合而为一持重不战其全师不过如王仲宝岂能制虏之俘掠以取胜哉仲宝垒去贼不十里贼去不能追然朝廷不加罪责者以任福辈战败耳傥福辈不进仲宝虽欲不战不能也战亦不免於败矣何者彼逸我劳彼整我嚣彼人人自趋利我畏死有遁心又加以数倍之衆岂有不败哉不独向时之役是乃虏常胜而我常败也难者必曰虏何得常逸我何得常劳夫虏之将来广为屯营使我疑其所向必多方以备之及其既来我大将之兵不满万人急召某将若干人又召某将若干人如是散召之以至三将五将有先期者後期者合而统之亦不越三万必三日而後集则虏已据我要地休息其衆分择精鋭以抄居民既因我粮复所賫糗糒有余速战则气盈缓追则逸去或曰俟其归而击之贼又有橐駞以载其重我多步兵又益器械粮糗之负以之追蹑利害相远或者必谓俟其归者非蹑其後也扼其路而已且虏骑坚劲峻坂穷谷无所不驰无所不通其来也未尝一路而至其去也何从而扼哉是以彼常逸我常劳也然而彼何得常整我何得常嚣夫贼号令既一部分既定在涂而训入境而诫此其整也我则不然寇至而会兵兵行以应敌诸将聚议不过顷刻教旗分陈之法施於仓卒此其嚣也何谓彼则人人趋利我则畏死有遁心夫贼得吾一卒夺其衣装足以自资此利近而易趋我衆力战者多死先遁者或免而无诛恶死而乐生人情之常凡此数者贼必胜之理其彰灼如此吾未见所谓御之之策也又若内属之户为虏所取者因为虏用矣其未取者虏一扰之则我疑之我疑之虽未为虏用已失之矣何者外为虏所扰内为我所疑必持两端以自固此与虏为用等也今未为虏扰者独环庆诸路与保安胡继谔耳不蚤图之又将为其所扰矣某前谓当谨备继谔而虏不至者非继谔之强能自支虏而不敢犯也某自延州万安镇抵其部族以及庆州之平戎凡数百里居民殆絶但有种落耳是虏取继谔与延州之境不若取山外之饶此特所利先後耳非可恃其不来也夫事四夷诚非王者事今天子仁圣诚使虏不犯边复何求於虏哉此策之上也然未知何从而至此若如某前岁所陈大将所屯得以步卒三万骑五千部曲分画各有定制此则有以待其来而制之亦策之次也不然骤集他路之兵备一月之饷严其部分明其金鼓辅之属户破其种落扰之困之有以俟其疑伏此又策之次也舍是止用今日备御之策但虑属户居民大罹其毒被边诸城尽为孤垒内地远输日益愁怨且虏以利举外苟无所掠必将攻城日朘月削塞境遂蹙当是时益兵之多调发之劳恐不止今日而已愿相公深虑之某向欲以此陈画闻於上聼今以佐幕无状被命南去地优事简於身甚幸苟循默无所建明则异时公议恐难独免然某今日言之必以为妄愿留置几案向秋以暨来岁幸复视之必将数验如不然者则我之天幸有二虏长死一幸虏长不自将使他人分其兵来我骁将或能御之二幸非此二幸或有成功则某所不知也意激辞直不避忌讳唯相公与二三同德以天下大计留意观省察其至诚幸甚幸甚
上陕西招讨使夏宣徽小启一首
某才到庆州闻任福兵败径赴镇戎军有不曾禀候旨命专辄事状已具公状中盖事出仓卒所谓失火之家不暇白大人而救火以此加罪诚不敢辞伏望太尉原其初心少赐寛假则终始幸甚非时当诣幕府
河南集卷六

[book_title]卷七
钦定四库全书
河南集卷七
宋　尹洙　撰
书启
答环庆招讨使范希文书一首
某自违去门馆若非有事陈启未尝通记左右近者再来西陲伏闻军政甚治虽欲作短笺胸中了无可说事用是辄罢岂敢懈也蒙赐手教至慰至忭兼承益地建栅却敌取胜盖明公策虑素定济之英果不然且为虏幸矣自国家分命儒臣统制方面未有亲总师律蹈履贼境如明公者诚懦夫所增气也去年再议与鄜延合进若虏与鄜延兵遇则环庆为奇兵应之与环庆遇则鄜延兵亦然是乃首尾相应也今新栅既成当使狄青驻德靖为奇兵以相助亦一术也又虑虏异日之来不啻二万之衆亦当有以待之又当使粮道易致戍卒易处援路易通羁属之户易以安辑然後有万全之安书中令某暂到邠府去年曾奉教到濠州当以局事自守某深佩此训今到才一月奉大府筦库簿书尚未省又复走道涂徒以自愧果若军事期会则不敢辞如其博采论议则某之所陈不过前数事耳幸赐照亮
与范纯佑监簿书一首
久不作书想惟荣侍万福前累得尊丈书让官事极善然朝廷必更有敦诏犹当委曲上陈自劾恐大过况韩公亦让必别有措置此事某尝与议者论以内制外其体甚重则亷使之势不若学士也然韩公受之无疑而某亦爱其专於国事而忘其身之危遂赞而美之某近得旨预闻军事韩公既当行阵之责某岂能自必无军行耶是某亦爱韩公而忘其身之老大凡为人佐者岂不欲其主人贤且用而预享其利耶某诚愚蔽在儒馆几十年一旦主人为武帅则从军之行未易可期岂以此为利哉其始以狥国不谋其身为贤故喜韩公之不让及见尊丈之说谋身所以利国家则又喜尊丈之让尊丈言帅臣当以恭顺为体而不以招讨使为方面之寄此一事某所未谕
上环庆招讨使范希文书一首
近闻统蕃之衆亲至泾州关辅人心顿然帖息揆明公始谋扞贼岂自不与敌遇耶以身许国史册所载虽旧勲宿将百无一二况道德名公忠愤敢死乃至於此甚善甚善定川之役虽速战可咎然当其未败时某与韩公料其必败盖以事势得之则似不独主将罪也兵兴五年我师之败数矣能穷我之所以败则知彼之所以胜为敌所诱而取覆者特一事愿明公深思其已然以为将来之策特赐惠教幸甚幸甚
答秦凤路招讨使韩观察议讨贼利害书一首
适蒙手教并庆州书前岁太尉欲为此计当时虏虽破刘石尚有疑大国心又北患未形国家当专力以天下之势临之必要之以盟则伺隙者自寝其谋所谓巧迟不如拙速某是以不敢异议今四路分统以本道言之力役未休新兵未练部分初立蕃落方集以此而揆他路虽不尽同大概恐不异此若来岁用之即未为晚此迟速各有时也然范公欲破其合北之势此忧国之深事不可不熟思又云无大利亦无大害范公此说亦尽之至於中使来督仓皇入界诸公当共顾大计固守岂得禀命为忠余俟面启
与仪州曹頴叔殿丞书一首
近者高轩过郡殊亏主礼别来未暇作书先辱手诲益认眷顾之厚种落略汉人诚未当以常法绳之然汉人得归反以盗罪加以深宪此尤可悯落蕃者间有窃其马以归者岂可罪耶寻白帅府果蒙两轻之此甚平允
贺参政范谏议启一首
某再拜伏承入参大政天下幸甚伏以谏议居外日久士大夫延颈以竚传车之入今领枢柄不一月遂二宰政圣君之任贤大贤之得君无让前古士大夫倾耳拭目冀有所闻见然专以声誉为所闻事迹为所见者殆庸者之耳目也必使君道日隆民心日康然後参政谏议之事业与国家同休於无穷识者观聼实出於此某被命戍边但修完守具谨奉前降预议从容卒岁幸无他忧然即未知向时虏动果在何道虏来未尝以季秋暨仲春又当甚暑时或不甚攻城异时来恐或反此何者我尝逆与之战今欲以不战疲之安知其不能就我不战而为计也观今之为计不过以故意待之是自许以知变而不知虏之能应变也兹事未易可言唯参政谏议终始留意参次之暇伏惟为国自重
贺枢密副使富谏议启一首
再拜伏承日赞机政天下幸甚明公前此两辞柄任士大夫以国朝以来未有二府初拜远能固让者咸有窃议何者养高避权介者之所守经国成务英贤之通识与夫追踪於独行不若蒙利於当世方今北有骄敌西有叛羌王师屡殱士气不振踈贱之人犹怀感愤况明公得君之深致位之尊论议易行谋虑易信当此之际天下不高明公之让明公岂得以让为高哉圣上奋然英断申举前命四方闻者无不庆忭恭惟圣上倚注之意四方属望之心将与夔契周召为侔岂特房魏姚宋而已哉区区戎夷安足为患某尝学旧史愿得私纪盛烈以备国书之阙不任祝颂之至
河南集卷七

[book_title]卷八
钦定四库全书
河南集卷八
宋　尹洙　撰
书启
谢宣抚枢密韩谏议书
某承乏边州逮此逾月上禀前降预议下与诸将恊和修完器备谨守条约区区自勉庶无败事至於保边之术经远之略则久在幕府必蒙体亮多谋而寡权尚法而不忍此性之僻自知甚明岂意见私之深遽兹奨拔惟忧任过其量仰玷恩馆其诸诚悃非面启莫尽
又一首议西夏臣服诚伪书
某顿首枢密谏议今日捧教承已及德顺军谕及子奭自虏来归言其臣服事此虏计之得也抑其虚名以示阳尊於我犹足以骄我心而怠边备况得重赂以实其帑岂非得计耶且虏之臣伏果能革其僭悖之心贬其车服名号尽如臣礼耶徒以所上章奏以臣自名耶就使尽如臣礼亦不可信况於其国车服名号一无有损徒以数幅之奏易万金之赂彼之丑类虽甚昬愚较计利害岂能易此哉夫君臣名号中国所以辨名分别上下也国家统临万国垂九十年蛮夷戎狄舍耶律氏则皆爵命而羁縻之有不臣者中国耻焉西土之役由是而兴夷狄则异於此唯其利而已且彼於中国非素敌也其祖其父皆臣也奚耻而不为臣哉今虏之丑类必皆曰我战数胜又能取赂於彼我真强也虽吾士大夫之有识者亦曰彼战数胜矣而反屈於我且得重赂以畜其衆是真能保其强者也如是则彼之臣服果於我为得耶於彼为得耶或者必曰向者患其不臣今既臣之复以为患则反覆无所据且自古夷狄之於中国始叛涣而终驯伏者多矣奚独此之为异哉其必应之曰不然中国固当鞭笞四夷而臣属之也但辨其来者诚与伪耳然则诚者有畏者也伪者有谋者也今果有畏耶有谋耶谓之有畏则吾战未尝有胜也吾兵未尝有攻也彼何从而畏哉谓之有谋则国家之患或基於此矣譬人有疾攻其外朝夕命医者视其脉之进退一动一息必加意焉又起居饮食之慎医者必决之曰脉止是而不能变也疾者亦自审曰疾止是而不能加也于是日冀其瘳焉当其疾或瘳於外而犹根於中未能去也疾者喜释其苦良医虽戒之日益怠焉饮食起居虽自曰慎之日益肆焉於是疾乘隙而发则已痼於中而亟於外也虽医之良殆难为计矣自虏衆犯边师徒丧败至於今日知所以为败者多矣凡一堡一障之隙吾皆营而固之知所以为备者多矣知所以为败可以不败知所以为备可以待之此御戎之常也今既重赂以结之为虏之备必异於此边垒虽未即废当增而浚者必休其役戍卒虽未卒罢当聚而练者必散而处举是而推之则上下之情无有懈也是亦有疾者虽瘳於外而根於中当其伺隙而发则已痼於中而亟於外虽良医难为计矣所谓国家之患或基於此者以是也难者必曰景德中北方讲和自是三十年天下无事虏未可以不信待之也某必应之曰此时事之异也景德中虏入吾地深而大衆卒不与战至今言之者犹曰当是时我不许其盟则虏衆殱矣是强弱之势未分我衆有余力也虏既归鉴其入地深而无所克知中国之未易轻於是有讲和之事自是无少变焉及羌种外叛遂有益地之请非信於前而不信於今盖利之所在也然则信不足固其心赂不足塞其欲较然可见矣今王师数衂於外又加以北方之隙则强弱之势岂得引景德中事为此耶且北方以地为请既以赂解之西方以号为请又以赂解之二虏知我终不能以地与号假之也将合谋必以地与号为请或不能以地与号而他求焉当此时我以兵拒之耶以赂继之耶以兵拒之则不若今日之有备且练也且重赂不资於敌而以供士费也以赂继之则中国之货有极二虏之请无穷为今之谋当以国家之患必基於此犹人之病将痼於中而亟於外朝夕念之唯危亡之为忧则庶几乎少安矣某识虑昏浅不能先事以言蒙见询采不敢不尽伏唯明公位尊任重与国同体愿深留意
又一首议堡寨书
近闻朝旨依张忠所相度山外修建堡子十五处计工四十万某以为堡数太多又不於罗李坡修筑恐忠未得子细已令画图至今未到切见虏累入塞皆以战胜有所克获是以不致力於堡塞今既依预降固守虏来不得战此等城堡卑小若尽鋭拔之肆其惨酷则诸堡皆当震惧不免有刘璠之失往时枢密谏议建议广刘璠定川此最得策欲乞应弓箭手所居如的去城寨二十里外方建堡子仍须坚完纵虏大至须为可守之计如此不过修建得三五处一省工费二免为虏?三得弓箭手且在城寨防守如允所陈乞赐指挥
又一首议斩首级赏罚书
近覩牒命凡得贼首级一切见赏格支钱更不在迁转酧奨之例此恐有所未尽大概不欲以首级酬者盖虑坏乱行阵及争夺不明故也今秋成之际贼之游兵屡来抄刼堡寨弓箭手或有杀获例无酬奨则难以激劝凡百十骑交锋非力战或穷追即不能取首级欲乞别降指挥应叙理曾经大阵得首级者只依赏格处分如只是寻常贼马出来抄刼能杀获首级者申取上司指挥
上陕西都转运孙待制书一首
十月二十七日朝奉郎行右司谏直集贤院知渭州兼管勾泾原路经略安抚部署司公事上骑都尉赐绯鱼袋尹某再拜献书於按察待制阁下窃以州郡之於监司奉教约遵宪度而已反此虽无害於治不得为无过某以粜麦事不待报下辄专以行明公不以辄行为责方条问其利害是明公不以监司为威重但核事之可否宜乎名重於天下也某窃自思向若明公责其辄行则默然伏罪若询其利病则将以尽其说於左右恐惧恐惧恭惟明公所治东连崤陕西接梁汉南界武关北尽上郡列城数百地数千里某所领者有经略数郡之名耳不专其任又都统在泾军政一以禀之是其所治独以平凉潘原二县地不过百里明公以列城数百地数千里之大其於思虑则明公以广某以专其於事实则明公以传闻某以目睹某谓思虑之广不若专事之传闻不若目睹虽英识精鉴洞照幽隐然大概论之鲜有异者是以事之利病条於公牍中伏惟察其至诚宥其狂愚幸甚
上枢密杜太尉启一首
某出入门下几三十年至於才识短长器局浅深自知甚明况在英鉴平凉用武之地平时郡守皆旧臣宿将今艰难中当重其选反以愚懦处之但惧上损国威仰累恩馆前此拜章恳辞又以近日授官无有遂其让者以是亟请所由未审某官徒采其虚名试任之耶果谓可任而任之耶若试任之则边要事重固不当试也如果谓可任则望终始保庇庶几有所树立某言此者诚以寇雠在境师兵在屯凡百措置未有一事不系於枢府者则某官见庇之深不独私於某是亦留意於边事也
与邠州通判刘几太博书一首
得伯夀书忻慰无量伯夀志於古圣人之道有年矣日来年益加於道固益邃某闻邃於道者於世事泊如也功名未立其如吾命何
上四路招讨使郑侍郎议御贼书二首
昨日两得指挥文移狄部署下两军马於镇戎军仪州把守似恐太速见石辂囬奉传尊意如贼人寇须且持重观其形势此最得策今来事宜虽急然未见的实入寇去处惟望镇重以待之此中行下沿边文字至渭州并不令下往诸寨盖近里城寨不当使预有惊疑故也但齐整兵甲伺候出行城中并不令知觉合具上闻
又一首
今蚤又领牒命欲令沿边州军披城作硬寨以遏深入之势窃以本道见在兵马除城寨屯守外其战兵只可在一处枝梧何者贼衆若来不下十万今若镇戎德顺两军作寨不过四五千人接战则不敌张势又不足倘为所乘则城中揺矣【镇戎战守兵共八千八百九十人德顺通赵滋孟光兵八千八百三十五人】若只令狄青领大军在瓦亭观其形势彼求战则我坚壁不与之较彼前进则惧我制其後俟其有隙而乘之此计之得也且贼大衆入宼不过德顺与镇戎两路至於原州山险非贼大衆之路也万一贼自镇戎舍瓦亭路直趋原州则有彭阳一军在前瓦亭重兵在後亦非彼利也今之所忧者但忧狄之兵少不能胜虏耳【孙用王德恭黄世宁三将通部署牙队兵共一万五千四百三人堪战者不过万二千人候祝贵代到殴其兵还即可得万五千人】然不忧狄败也狄不败虏万万无深入之理望侍郎愈益狄兵专委以制虏之事【所谓益狄兵者候狄往瓦亭乞即便发泾州兵赴元亭令受狄节制】大抵防贼之道思虑贵专号令贵一镇戎德顺二军兵既寡少若营於野岂可保其不战既患其兵少又忧其或战兵少则欲济师为援忧战欲其还壁如此则虑不得专令不得一也且泾原诸将练事而可倚任者莫若狄青泾原地形可守而为要害者莫若瓦亭此侍郎熟虑之矣以可任之将守要害之地而济之以兵则思虑不得不专号令不得不一此先胜之术也某自受任暁夕计虑比於平日似有所得恐未能上副尊策则乞令幕府一官到州论旨或召某令暂诣戏下聼命更取裁旨
河南集卷八

[book_title]卷九
钦定四库全书
河南集卷九
宋　尹洙　撰
书启
答秦凤路招讨使文龙图书二首
初受命即拜手所以某不敢更具谢礼伏承诲翰仍有颁遗不任悚荷之至虏今秋亦闻点集近报举数万衆乃取属户数百遂罢去未料其意所在也虏数动常以季秋及中春又当溽暑时或不甚攻城异时之来恐未可必其如此何者我尝逆与之战今之为谋大抵欲以不战疲之安知其不能就我不战而为计哉观今之备不过以故意待之是自许以知变而不知虏之能应变也伏闻明公军政甚治士气亦振守御之策必有多算敢冀指授庶奉尊教
又一首
某顿首再拜承赐手教询刘沪彼始末城永洛利害猥蒙责以不言某以元帅主其事是时防边方严惧於军政处置益相戻所害不细独欲迟留以缓其事故默默无所发其实畏避诚足深愧适会中旨罢其役自愧亦颇自幸既而二月十九日得元帅牒云被朝旨骤举此役於是抗章条其利害秋部署亦自削奏语尤切至二十二日见诏书罢四路是夕得旨令具兴修利害条上於是知朝廷前未有旨令举此役乃亟召许迁等还此刘沪者独以所将兵将其役始以文谕之不答差指使召之不至又命瓦亭都监张忠代将其兵亦不受命某与狄议此而容之是节制不复行於下於是狄假以巡边至山外命散其部兵然後沪就拘沪乐功名有胆略然亦可惜然违戾如此无以贷也同年董士亷者老困可哀某以书三谕之令其归雍卒不见从遂同被系然沪等所执文符皆郑公罢後所发不知何谓也某平居好议论至於起狱以取直岂某心耶世路风波殊可骇畏窜身山林闭目氛埃无路可致耳今闻朝廷命使定城永洛利害拓地广寨亦古人之常但揆已之才略度今之兵力若既城之後分兵而守输粟以济缓急寇来又当远救惧以败事耳如朝廷果以城之为利某当乞移僻郡必有贤才见代城之而不保其利终不纷纷力较毫髪以取胜也未审尊画如何愿蚤赐教答幸甚与四路招讨司幕府李讽田裴元积中书二首
某启某初到郡得前政所占民田不还直自令纳税一事某决欲行之自念秩卑恐有司诘问益淹久不便於民是以白於郑公公大以为然寻出牓谕民给其直且免其税此一事诸君尽知之及韩公来某临郡已两月所得民间不便事益多见诉尤不便者必告之曰韩公且来汝自诉之及韩公来以事自陈者千余人韩公必尽覧之究其事理覆其根原或见询於某或命他官参定然後行之其於事固已精且详矣某岂私於此方之民哉亦由前日白郑公给民直一事盖以公家之事苟利於民则韩公郑公与某行之皆一也何必分彼此哉不意好事者以某附韩公为事多所更置未审言者以某附韩公为善耶为不善耶若以所更事为善则不当谓之附也若以所更事为不善则某前在泾州郑公朝夕见延其於边事无不询也无不虑也独狱事不与闻他则无细大皆往覆究极於议论未尝有隐郑公相顾之意始终若一是则某之论议有可采者也於边事有所得者也苟一以不善赞郑公则公必怒而絶之何能终始相顾如是也是果不以不善赞郑公也不以不善赞郑公而专以不善赞韩公是厚於郑而薄於韩则於好事者之言为不通也若以前日在泾为智今日在渭为愚又於有识之议为不通也此事闻已久疑之不甚信近日益有端绪然不知郑公果以为信否郑公为元帅某预掌一路兵寄若好事者言行则间隙日生苟有戎事某无所逃诛矣平凉去年经敌兵残破之後朝廷不以某不才擢当此任亦思有以自报朝夕勤事非公宴不迩声妓受署殆今五月断狱不过十数人皆历历可记其营田护塞蠧於事者韩公尽以刷去之今狱讼益简止以练兵为事尔诸君察其心岂主於荣官哉子发相知尚浅士规益之皆目见某谪官当时寜有慊於心耶古者刺史严明郡守有投劾解印绶者某岂重去此一官哉幸诸君为某辨於郑公公果不悟某立当解去且以终郑公前惠又不使他日戎事之际使某忧疑自危措置颠失虽被大戮已败国事愿诸君留意见答
又一首
得刘伯夀牒取王文政文牍寻以封送始文政等以罪配隶牢城保宁为兵会韩公来以旧狱诉於公公命覆其罪苟不至深切则移籍於广鋭蕃落文政等皆在泾於是申上帅府呼此二人幕府不俾二人者来反令取其具狱就泾视之既而帅命二人者来止云材弱射七斗弓箭不满两握其具狱则详之矣於是衆议曰具狱往而二人乃来此必审其初罪不为深切矣其言材弱射不中程者虑以广鋭处之也蕃落旧等才五尺三寸近制短指者亦聼狄侯命二旧卒方之不少损又命以射弯九斗弓箭不满二指在旧卒下等之上泾内地不知蕃落所用皆短箭故差谬相远若必以长箭程之虽积功至大校其少且壮者亦不能应格矣又蕃落中有犯奸若盗者如此比隶军者甚衆决不复疑但喜得胜兵者二人遂易其籍帅府乃询云若二人者罪安得不为深切然後乃知帅府之意不欲隶此二人於蕃落既已籍之无如之何乃答曰其罪不至极於恶盖婉其辞所以恭上命也不图又命刘伯夀覆其狱凡泾人之相厚者皆见责曰何乃不禀帅命某闻之甚骇其言若他事则不敢知如止此一事则非所以为不禀也何者始本路索此二人於泾帅既不遣复命取具狱视之若果以为巨慝则当下令曰此不足贷二人无可遣理独归其具狱则某必审视其罪虽其可贷犹当奉承帅旨奚必改籍此二卒耶且韩公非素得视此二人具狱也命本路究其罪易其军易与不易皆系於本路也不易不足为忤意易之不足为迎合且本路军与民暨蕃人以事自诉以功自理於韩公者多矣皆下其事於本路且命详之其以事自诉得辨者十二三以功自理应格者十二三蕃人在籍其可用者十不一二皆不以先入之言为主也文符尽在可取而覆视岂必以此一事为违戾耶兹事极微而某恳恳为言者诚以害於体为甚大也昨日经略司行某事其於法少碍而事当者大吏持以前曰王文政等无碍於法尚尔今此恐见诘奈何某叱之某谓狄侯曰异日此曹有言必请黥之虽异日黥之徒能制一吏如将校何将校必曰此一细事犹不得遂其行安能使我有畏哉吾独知畏元帅耳此甚足为元帅忧也自某临本路原州镇戎军决罪有不至死而死者有当死而惨其刑者某与狄侯具议皆不问其状盖知其守将可以任事当申其权於下也又有卒犯罪反持其主校过失者某诘之曰若主校与汝共为欺隐汝惧累以言或主校滥罚汝不胜其虐以言吾皆聼汝理有罪者今汝自有罪当罚主校若贷汝则过终不闻是使主校皆畏过莫敢笞其卒者此军之大弊也狄侯暨诸将皆曰善然遂杖去之且大将於士卒非人人能督察抚循之也必有主校焉使军中皆畏其主校则将无所事矣夫士卒不畏其主校则饮博自恣饮博自恣则卒至於贫穷卒至於贫穷则无所不至焉为主校者岂可反畏其下哉故为将者必察羣校之贪虐者首去之无使其下能持焉则卒皆有畏矣是则大将者不使士卒独畏我而不畏其主校又不使属郡之兵独畏我而不畏其守将此治兵之大要也某秩虽卑然与本路言之与狄侯皆大将之任也责任既重朝夕於边事无不忧者闻士卒不畏其主校则小以为忧闻属郡不畏其守将则大以为忧今将使一路之人不畏其大将则元帅安得而不忧耶故某所谓於事虽小而於体甚大者以此某得以谏名官凡事之曲直犹当於天子前辨之今乃不能自辨於元帅反嗫嚅於幕府岂畏懦耶盖元帅之体不当以事诎於部将是某凡辨论事可取直於天子不可取直於元帅幸诸君少留意焉
与永洛城董士亷第三书
近两附书皆计上达殊不蒙体亮何所守之坚也永洛修与不修亦所见之异耳李文饶牛思黯争维州事是非至今有不同者亦何必不修为是修者为非但某与狄侯以才略之不广兵衆之寡少不能远为守备故建不修之议适会郑公罢去遂蒙中旨从本路之议行简奋忠国之谋必以修之为便当辨之於朝廷禀诏旨而来则本路从之亦有名矣幸行简少思之永洛地果属何路譬若治他人门内之事岂不为侵耶是行简可以已其事本路不当变前议也行简困踬累年闻改官朋友所共忭故前走书奉报诚亦私心所喜一官虽不足为行简言然於夫人之心岂不慰哉此事穷极根柢某辈为守职行简为侵官何不思之甚也试使某今日却以修之为便行简以某为何人耶况狄侯强毅有守虽某言之亦必不从前书?裂故未蒙省察是以喋喋愿熟虑之
与幕吏石辂李仲昌书一首
承从部署已至德顺军所留刘沪董士亷文字盖只留往诸处取索及往长安文字不缘章奏既捕之即是罪人安得妄上文字眩惑朝廷耶即若其言吾辈隐匿即当缴上不可留也况但泛泛妄自饰非但白填署且封起勿毁去即无害已行文字却取去不便兼且有迹反使不知者将谓不当留其文字唯存其人使尽辞於狱自免闭塞之讥二君熟思之
答谏官欧阳舍人论城永洛书一首
某十九日至解州闻永叔舍人其日抵陕郡以数年之别相去才数千里不得一相遇怅然以为不幸然某方为奸人所挤诬罔百端举朝莫与为辨若见永叔必极论是非其不知者将以某祈恩求援於永叔此不独重为某累又且以累知已故不得一相见未为不幸也自天休见侵未尝作京师书用此亦不敢修问左右蒙专遣脚力致手诲何朋友顾厚也仍以某近丧长子为慰某始三男中男往岁多病襄城道中物故者也幼子三岁美慧可念三月中在渭失之长男壮大与侄植皆门户所倚者一旦同逝人生孤苦至此处世复何聊赖永叔见哀之深诚知我者然谓晋庆不当为意似未见亮永叔尚尔况他人耶永洛事未易可言然事之利害人人各异见不必深咎今既城之则异日自辨不足复论但天休既罢兵任若以城之为利当论於朝廷不当督泾原部将擅为此役彼刘沪者为泾原部将苟知城之为利当与天休合论於朝不当专事耳幸赐照亮
河南集卷九

[book_title]卷十
钦定四库全书
河南集卷十
宋　尹洙　撰
书启
答河东宣抚参政范谏议启一首
近捧教答所启事皆蒙施行不任戴荷之极近闻蔡石皆外补又缘饮会事多贬斥善士去年圣上奋然英断登用明公暨韩富诸公天下翘首以望太平今明公未去位端士颇复见外世人用意如此言之可为於邑明公纵以边事未还富公讵宜久留於外耶又北蕃四十年休息若一旦举事其势不小向时所传与西贼相攻卒无验实此谋岂可测也自古外蕃之得志中国无若元魏元魏始从云中得代郡太原然後取河北愿明公深思根本为国家谋长久之算一堡一障不足以扞御无或因循异时负天下之望某受遇素异直布所怀不避忤犯尊意死罪死罪
答枢密韩谏议书一首
自使节还都不敢辄上牋记伏蒙深赐体亮特降手教兼以某儿侄丧亡曲加存慰不胜感涕侄植男朴俱为门户所托朴又尝以文贽左右蒙国士之顾本谓此儿终为门下之用何期不幸一至於此某在秦所生一儿亦前此失之年将五十未有继嗣未尝不中夜抚心对客吁叹若使忧能伤人亦恐不复再奉顾盻矣枢筦事重望善调寝饍以副祷颂
贺兖州杜相公启一首
伏承相公亟解台司出镇东土拜恩?恭即日上道惟怀素志固无少慊然士大夫之有知者相与切议咸以相公居位日浅法制利泽未尝施用於天下某之鄙心更所未尽若於朝廷於生民而言则不异衆说以进退论之实为全美伏惟相公由初仕以至显重无一事不为人纪无一行不为人式天下之望惟恐不作宰相岂独私於相公诚冀有益於斯民也夫宰相之任道行则久处而无嫌道黜则亟当去位然高位大权人所愿籍於是被持禄保宠之讥蒙阿谀顺旨之议不独今世所无前代名公所不能免恭惟识进退之礼保初终之节全天下之望考於古人可谓无愧若需以岁月则平时所履惧将大损某出入门下几三十年区区之诚实在於此敢持此说为贺
答河北都转运欧阳永叔龙图书二首
自承河朔之行意切有疑何者正人在朝天下蒙福今虽总制一道然所施置不过千里其於重轻岂可同日而道哉以是不敢为贺近日得都下信君谟守道悉以外补又以会饮微过多斥善士圣上慈明永叔以忠亮被遇不当以外内易虑忘怀本朝也范公既领西抚则未能即还富公何得久留於外耶见河东使还所奏罢下等科率一事不谓留意文案乃得详尽至是昔柳公见韩文公所作毛頴传叹称不已韩之文无不高者颇怪柳何独以此为异见永叔所作秦祠记骇叹者累日盖非意之所期乃尔益知柳言为过相别累年辄此称道谅复见俞也
又一首
十一月中写下手书会论奏都下事遂不欲通於左右今辱书知动履甚休具知某有所陈事某之心爱贤过於嫉恶不独永叔知他人亦多见信岂有心之所爱幸而共世不与之亲且厚耶今之相知者多见戒曰当避形迹见踈者则相目以朋党果如是顔子不幸得罪须盗跖乃可言不然学圣人者皆顔氏党也世态殊可憎然不足恤至於勤事持身亦不敢懈见询晋潞少时所游之乐今欢意都尽不惟年物之异直畏事耳尝忆前送王胜之序云圣朝方以文法治天下子其慎之当日亦偶为此言不谓遂验闒葺辈惟欲摭人细过不可不虑也人回遽意殊不尽
答镇州田元均龙图书一首
向闻处置保塞事何其精也兵久骄遂至杀害守将若又贷之则无复法制矣明公行此一事使主威复立虽四夷之功无以易此甚善甚善近闻京师以微过多斥善士蔡君谟石守道相次外补未知其然否年来朝廷凡所更置亦有所存虽高而事不下接者自非圣人未能无过至於进用皆天下贤士大抵治平之渐也圣上聪明任人不疑而奸人忌前丑正务快已意其不思为国今势尚微恐其渐炽所迸不止於蔡石也某岂私於数君哉所虑者谗胜贤绌则国家忧患岂止於四夷哉方今言为上所信且重者无如元均愿深留意盖踈远之谋虽陈惧其不见聼也范公既有西抚之行富公何故久留於外耶某久不作京师书亦不喜辄议时事数日闻此愤悒不已会得明公书因以尽道所怀幸赐体亮
与邓州孙之翰司谏书二首
与之翰别久未尝一日不相思直以德度服人企仰之心不能暂忘耳今幸会而复别重以顾恤之意笑语之乐中怀欝悒不啻时时及之仰高之心与怆离之情各是一事古语作恶数日此最得之到随当别作书
又一首
与之翰别十年所与游处深相知者不数人其间不以踈近为间毁誉为疑同不为党异不为嫌如吾之翰者益难其比向观之翰所论朋游其亲若厚如某比者亦复无几骤此相别以某奉思之心揆之翰相念之意讵有已耶
上邓州范资政启一首
某自谪官惟作报书当世公卿素相厚者未尝辄上牋启今明公镇邓邓距随不远而李承者专来相过将归於邓某又与李俱出门下若遂无尺纸以奉左右则何以逃简慢之罪某居此风土之善恶食物之同异情怀之乐与否李皆悉之不假一二谈也恭惟解边剧就安逸尊体甚休南阳旧邦春物向盛不得陪高宴预谈宾用是为怅
答扬州韩资政书一首
邓州附到七月三日所赐书不胜感忭某久不上记亦如尊谕到随贱属患疟疾尽得平愈食物甚贱私用虽窘而不乏读经书益有味体力亦无疲耗不烦赐念平时与人异同遂至争论不息盖国家事今既发放若复云云乃是怀私忿耳不惟絶之於口亦不萌之於心用是益以自适但恨地远不得拜伏门下栖倚之心莫能具陈惟望善保台候以慰倾颂之恳
答福州蔡正言书一首
自君谟在朝廷为言事之臣遂不作书逾三年矣忽辱手诲以先兄亡没为慰感涕无已因念家兄平日常以边事见教而朋友之说多异於此某亦以为家兄亲爱当然朋友相成以义者也家兄没两月某即得罪使其尚存某就狱其亦忧而成疾矣故自谪官而来以不发故自悼惟以负教为恨君谟於某兄弟皆厚故道此意汉东土风不恶寓家城东佛寺私用虽窘而不乏读书日益有味不烦留意君谟侍亲多庆因人或惠问以慰私渴
答张固太慱书一首
顷年在秦尝见家兄称道阁下之为人及来安定会轩车东还过郡始得请见则仰高之心有所从矣暨至平凉与同僚议边事有石君乘者数数论阁下之所施置无不得宜者益所叹伏近见孙之翰称阁下之隐德懿行足以厉今世故某奉接未数而仰闻盛美为月久而且详也谪官来止作报书虽欲通记左右愿不能致今辱书存恤至厚愧感无已又承别拜恩命即未知何日再接高论不胜区区之意
河南集卷十

[book_title]卷十一
<集部,别集类,北宋建隆至靖康,河南集>
钦定四库全书
河南集卷十一
宋　尹洙　撰
答计用章秘丞书一首
数日中连得两书旨意甚厚兼以曾见鄙文过赐称道阁下在某为前辈於文高於道淳者也宜有以指其疵瑕朂其未至以成朋友切劘之益今乃曲为题品岂德隆者专誉人之长以诱其进取不然何许与之过也感愧感愧询来介云已有嘉州之命不知信否阁下以忠获罪其为留滞亦久矣造物者得无留意人遽草草奉此为谢意殊不周
答汝州王仲仪待制书二首
郡校来蒙赐手教具审尊体宁裕兼以退解为寄意高理诣诚所钦仰然阁下谓进与退系乎道之所在虽圣门达者无以为异也若论夫才与不才窃有惑焉盖才者容有小人而不才者不害为君子君子而才不至其进也於世不甚益亦不甚损小人才而进虽树功立事其蠧益甚阁下试思之以为何如
又一首
辱赐书教承自至汝阳政简讼稀尊体安适某到随州城东得一僧居竹树甚美颇有隐者之趣所愧者以罪来耳
答邓州通判韩宗彦寺丞书二首
某被罪放逐於时之士大夫宜见摈弃不与为齿阁下无一日之雅惠然见过开怀论议与平居交游之旧者无少异阁下真笃於义者顾某无以承厚意唯钦仰令德而已
又一首
辱书曾道及鄙文今録近所作四篇附李丞通呈皆有为而成非立意如古文章之为也阁下方以才名为士林推重当世名卿钜儒凡与游者其作为文章莫不道圣功扬德音如观乐於宗庙和平嘽缓无不得其宜若夫废放之人其心思以深故其言或窘或迃或激或哀异此则非本於情矫为之也譬诸急弦促轸乌足留大雅之听哉惟阁下谅之幸甚
答环庆经略使施待制书一首
某向领州得在部下官事未尝相检察笑语未尝见疎外此阁下於某甚厚及某盛夏就狱阁下相视有不忍之色护视贱属不啻骨肉逮及谪官尽室获归无少失所此又於某甚厚自见放逐平日游旧罕有以尺纸见问者阁下方领兵贵重乃能数千里惠书勤勤见恤此又於某甚厚某接熟左右固未久然亟厚顾遇宜何以为报唯祈益树德业早登公辅得为声诗以道盛美此其望也
与邓州丁忧李仲昌寺丞书二首
向者足下说南阳孙守言人之才皆有分定虽强之不能有所益若德者在人勉之而已足下质於仆德果可勉耶仆就足下为吏而说曰毋矜已毋尽法毋报怨是足以为德矣足下乐兹说语仆云愿诵此以自儆此三者非於足下有所见也泛论为吏者当然耳足下乃能如是真好德者也既相别因思足下之所未至者辄复奉规足下读书观古人之所为其好贤恶不肖甚明然於行已似有小异足下於今世所与游者贤不肖悉有之贤者果能亲巳足下固亲而厚之矣贤而适与已亲不肖而适与已亲足下虽能辨其贤不肖之异而皆有用其亲疎而亲疎之岂以人厚已弃之不祥不巳亲而强附之为佞耶君子之亲贤非以发其禄仕振其名誉盖将以立身而至於道者也故与君子处斯君子矣与小人处斯小人矣为长者折枝尚无愧焉有亲贤而为佞乎若不肖者业与之厚不当絶之毋自昵焉可也世复有以附已者为贤异已者为不肖不独置亲疎其间又从而反其贤不肖之实此所谓朋党者也幸足下不谬於此且勉於进放而继以尽言勉之又勉之未见其已
答李伯昂秘校书一首
近令弟来辱示长牋以杨太博奉荐为谢足下以名臣子在选部二十年能廉干任职监司自当以进贤塞公议岂必朋游为先容耶不敢当不敢当
答张子立郎中书一首
连得两书皆以先公志文事某於乡里士人铭其先世者多矣其人於世不显要其一事可传即为志之况先公以宰相子致位一二品树立事功始终灼然为人称道者耶敢不承命
答谢景平监簿书一首
向者过邓承见访以足下齿少语不及他止奉询宗门而已今得所惠书辞缛而意厚感叹不巳始某辱先公顾遂与二昆接熟今又得足下何其昆弟多贤使某尽从而游也足下力文树德古之交友称忘年者窃有慕焉
答江休复学士书一首
逓中两得书并诗所云牙校附者书访之不获用是不敢作答书当见谅也自河内之丧便有平凉之行盛夏就狱穷治百端卒无毫髪自润之汚遂得在外听旨只用不合贷与部将钱经赦不改正催收从流三千里私罪当追二官遂有汉东之命至此聚族不至失所虽未得还乡自便然亦无挠日读诗一篇了无仕宦意必素谅也
与京西转运刘察院荐樊景书一首
某顷守郡尝荐士其取之初不甚精以为天下吏员甚衆官局大小各有所任拔十得三四亦不为失人又其异日无状必与其罪以是无所愧负若荐人於友朋则必慎之重之盖不如所称则为诬罔苟以贪墨取罪则已无所与独朋友坐之其为愧负万万於巳得罪窃见州学教授樊景年三十庆历二年进士始家江南大父以策画为开宝功臣家衰今无仕於朝者景幼孤养于外祖高公慎交高公高洁尚名检景深存外氏风某谪官与之比居为学未见其已其笃志於道者也所作文辞与今之名能者不相上下为学官通作尉三年矣今将以八月罢去近制郡掾与县主簿尉三考用二人荐为县今始景一人幸阁下成之某长与景论为政景以驭吏寛民为先是敏於政者然某见其志与行而未见其为政故详其所见而略其所言使其为政未必後於志与行也某自见废黜不喜道当世人过恶独见人之善美不免有所称誉诚知向亦用此取罪然似发於天性虽重得罪不能自巳景虽从某游今之所称皆其行实於景无锱铢加重是虽私启其实公论阁下虽不识景果用某言是亦公荐之也异时景得厠门下阁下自观其才实将复荐之又荐之恐不止於兹一荐也则某不独为景求知阁下亦於阁下知人之明不为无助岂止於无愧而已
答光化军致仕李康伯率府书一首
与阁下别久然心未始忘也某汩於风波自取放逐阁下齿发未衰遗荣养高同处兹世其识虑相去犹穹壤之异也何期未赐弃絶曲致荣问雅意勤密至慰至悚某留邓俟房州叔父过当诣鄼待阙拜见不晚诸悃非面序莫尽
别南京致政杜少师启一首
某自初春卧病闻拜新命欲俟稍安即修贺启无何所患沈绵迄今未瘳生理固不可期若遂不能达诚左右则抱恨无已自念受恩门下三十年每闻相公一美事则咨嗟称道为门生之光今年甫七十确然去位德全道隆终始无玷懽忻拚跃异於常日某得罪本末更不复论及仇人欲以赃见汚穷理百端卒无毫髪自润自谓无愧於人然於相公不得言无愧尝记顷年相公在监司怒以主吏月朔预取俸钱者俸钱尚不可预给况私用库钱耶盖由久去左右灭裂教诲止知廉身不能慎事故自谪官未尝佗尤但自咎而已惟於有位者不敢先作书问今相公致政还第方敢少露悃愊某虽伏枕累旬医言据脉可疗万一有瘳庶几再得请见门下不任依恋激切之至
河南集卷十一

[book_title]卷十二
钦定四库全书
河南集卷十二
宋　尹洙　撰
故中大夫守太子宾客分司西京上柱国陈留县开国侯食邑九百户赐紫金鱼袋谢公行状
曾祖廷徽国子司业越州观察判官
祖懿文秘书郎杭州盐官县令
父崇礼泰宁军节度掌书记检校左散骑常侍累赠户部侍郎
本贯杭州富阳县章嵓乡赤松里谢涛字济之年七十四
谢氏系谱自公七代祖已下官讳具存始居河南之缑氏至四代祖终衢州刺史葬嘉兴因家江东及盐官葬富阳遂为富阳人当钱氏制吴越故散骑而上三世不为朝廷官公始十一岁尝与父客谈散骑私观之见其辨对有成人风大为叹异学舍有说左氏春秋者公十四岁从之学归辄与同辈伸其义必尽其师之所传既冠寓居吴郡会汾晋平都国当表贺吴士为奉者文体弱更数人皆不能如郡将意公私草之为人持去郡将大称惬吴中先生亦自愧不及故王黄州罗拾遗处约并为吴之属县长公与其游罗尝与王书云济之扬?天人盖吾曹之敌其为名流推重如此淳化三年举进士上第除梓州榷盐院判官明年盗发益部公以梓近益为大郡盗畏强逼且利以自资攻之必亟盍大为守具时近郊多林木乃白郡守悉取之以完棚橹且为薪蒸之备既而被围百日樵采路絶城中赖焉公参陈谋议分护堑壁及围解於僚吏为最力就迁梓州观察推官明年权知益州之华阳蜀民流散之後田庐荒废诏书凡入租占田有能倍入者断以新籍於是豪右广射上田贫民归苦多亡其素产公曰此权时之制敺民欲就业耳若利其倍租而使下民失业岂经制哉乃命尽还旧主所施行与诏书异至道二年召归授着作佐郎太宗面谕令通判大藩即通判夀州迁秘书丞又通判筠州知兴国军真宗考吏籍有五年无过者特迁得改太常博士一日内中出朝士治绩着者凡二十四人名付中书门下令召见即以景德二年冬对长春殿赐五品服令通事舍人焦守节送学士院试试之明日会边奏警急降诏北征是时曹濮盗起又北兵分趋齐郓东土颇骚朝廷慎择郡守真宗面谕宰相昨日京东奏曹州阙人谢涛可转官知曹州遂除屯田员外郎曹之征赋旧分送睢阳仓公至郡会霖潦民车在道者不克进公曰自曹及宋陆行数百里平岁致之不为易今泥淖益困吾民且江淮漕连日至睢阳城下曹有广济漕亦通京师使曹赋得漕送京师睢阳自取江淮米以直曹赋岂非便耶乃开廪尽收属县赋且上以利状遂与转运使交奏朝廷从公举降诏褒美未几召还奉诏祈雨嵩丘祠毕雨澍因言岳渎有请祷而无报谢义或为阙真宗是之因诏自今修报如礼是年西南有大星见占在蜀分诏公巡抚益利两路又别受诏与益州张公咏同议铸大铁钱利害於是考铁价与旧钱更相均准故下不得盗用而物估长平蜀人至今便之使回举吏三十余人宰府疑其多公面陈诸吏干状愿署连坐以冀必行奉使举吏连坐自此始後所举多践台省不调者犹为郡守四年授三司度支判官大中祥符初出知秦州又知歙州改度支司封员外郎坐三司判官日举榷茶官被罪夺司封五年复为度支通判河南府冯魏公罢守荐公於朝召试授兵部员外郎直史馆判三司理欠凭由司出为两浙转运使赐金紫迁礼部郎中判司农寺天禧五年兼侍御史知杂事乾兴元年迁户部郎中永定陵驾将发少府治明器象物甚侈大山陵使奉诏自京至陵凡城门民舍卑隘者坏之公上章言先帝封祝仪物大备尚不闻废坏所过城舍今遗制务俭薄反以象物坏民居非先帝意愿下有司裁损章寝不报物议是之是年以疾求东归除吏部郎中直昭文馆知越州天圣中代还迁太常少卿判太府寺登闻检院以步履艰蹇求西京留司御史台踰年改秘书监台任满就求分司明道元年转太子宾客景佑元年十月三十日以疾薨二年八月嗣子兵部员外郎直集贤院绦奉公之丧自京师归葬於富阳公生平不恤家事然友爱甚笃宗门有孤者收养嫁娶如巳子在朝廷见贵势无所降屈士子进见虽少贱对之肃然及交言则开怀无少隐故人皆惮其高而爱其诚凡治郡部吏有一善必孜孜称荐或犯法虽甚恶之直其罪而已未尝有过刑故终身无一嫌怨者雅善品藻文章江夏黄叔才尝作杨允恭墓铭甚负其文顾公曰能损益一字者我当辨之公削去二十一字叔才叹服不已在西京被疾人有贽文者必读之终篇或擿其辞之工者称道之其爱奨士类如此初两浙转运使还朝议将以掌诰命会得疾逾旬不能兴事遂寝素好修链药术喜与方士谈视荣利泊如也本朝图书之府惟昭文史馆集贤秘阁公与兵部同时分帖四职太府寺实父子相代缙绅荣之见于衣冠盛事録母夫人崔氏追封博陵郡太君夫人许氏封晋陵郡君初散骑五子皆以五行定名公次弟炎有文称终公安令锴今为天台令杲从方外教号安隐师坦左侍禁子三人长即兵部次约将作监主簿少以才敏知名季绮本庙斋郎约绮皆早亡女四人长适同出身周盘次适德兴令梅尧臣次适延陵尉傅莹次适吴县尉杨士彦孙三人景初将作监主簿景温太庙室长景平试校书郎女孙四人并幼公才位德业当列国史敢直纪行实以备史官之録谨状
故朝散大夫给事中知同州军州事兼管内劝农使上柱国陇西县开国伯食邑五百户赐紫金鱼袋李公行状
曾祖谊不仕
祖某不仕
父继文任殿中丞累赠尚书户部侍郎
本贯怀州武德县待贤乡德业里李允及字某年七十六
公之先三世传春秋学至户部始以明经取科第公亦世其学端拱二年及第授解州安邑尉居官有能绩秩满再调京师廷见日太宗省其劳状嘉之擢大理评事知邠州三水县时灵武用师转赋粟以饷军再至积石皆在期先迁光禄寺丞通判雅州会盗据成都不逞者譁言以惊动旁郡公诘奸谨备郡境肃然事寜制书褒谕迁大理寺丞通判宁州卒都进者谋乱事觉公惧连比者不能自明精意辨析全贷者衆移通判邠州迁太子中舍殿中丞为开封府推官赐五品服未几出为利州路转运使先是户部告老在京师尝坠马大衢中人亟以告公朝服即步出府门移其所顷之导从者皆至户部无他伤肩舆以归或以事闻者及奉使入辞真宗问曰卿父坠马无伤耶因赐三品服是时台郎御史出领使任尚穿赐金紫公秩卑初被进用搢绅荣之至部会岁歉奏赈饥之章未报出仓粟数万石散之民无转徙者迁国子博士入尚书省由主客金部司勲五迁至金部郎中历三司盐铁判官京西京东淮南河东河北五路转运使京东淮南皆再至前在淮南开漕渠通广陵市或有异议者罢知泉州後由淮南入为三司度支副使授光禄少卿知昇州未行改太常少卿兼江南安抚使迁光禄卿充淮南制置发运使时东土大饥自淮转粟五十万济青徐民俄授右谏议大夫知扬州徙知潞州代还授给事中知同州景佑五年八月二十五日以疾终于州公为政平易务以静治不喜作为聪明部吏或犯法须其自章然後置于理其用心宁失有罪不忍狱自巳发故所至有长者称掌内外计三十年金粟羡盈累千万供亿用度无一败事不独精敏过人亦其闻见详熟它吏难与比者乐荐士保任百余人多至通显母田氏追封某郡太君妻安氏仁夀郡君子五人熙载同学究出身早亡熙古进士第为屯田员外郎熙绩卫尉寺丞熙朝大理评事女四人长适屯田员外郎何向次适天章阁待制杨偕侍御史程戡屯田员外郎夏安期自适杨氏而下俱亡诸孙七人嗣子奉公之丧即以其年十一月二十八日葬河内某乡某里先公之墓次前葬録公世系官阀并其行事俾某次之将求作者以志其圹某详载其实以告谨状
故推忠协谋同德佐理功臣枢密使金紫光禄大夫行尚书吏部侍郎检校太傅同中书门下平章事上柱国太原郡开国公食邑四千一百户食实封一千四百户赠太保中书令文康王公神道碑铭并序
景佑元年秋八月壬戌枢密使同中书门下平章事王公薨于位天子震悼翌日临其丧废朝三日以太保中书令告其弟命鸿胪内侍通治丧事赙物恤孤率用加等礼官考行諡曰文康即以其年十月葬河南府河南县洛苑乡魏封原与二夫人祔焉公讳曙字晦叔其先太原人始王氏居太原为着姓其後有徙西河者公之先君能传其世系之所从实隋世文中子之弟绩之後绩号东臯子东臯而下间有儒者然不大显亦未尝去河汾间经乱亡其谱不复贯叙故後世唯祖东臯子至公始葬先君河南今遂为河南人曾祖杰祖崇生兵间以义勇自许河东大将周德威闻其名召补禆校德威後帅燕军以战死失知巳功业不着以夀终考景纯少客燕地感家世儒者不当用材武进乃南游嵩洛得左嵩谭用之者为之友寖以文称还太原至境上时刘氏方据其地叹曰天下将定以区区一方支天下兵此危国也遂不入止上党帅延致幙府府罢不复作吏购四方书或手抄之晚年书数千卷端拱中终京师及公之贵追荣三代曾祖太傅曾祖妣张氏韩国太夫人祖太师祖妣阎氏齐国太夫人考太师尚书令妣祁氏鲁国太夫人公少举进士淳化三年上第释褐河南府巩县主簿再调定国军节度推官咸平中天子用古科目着方闻之士工部尚书赵公昌言举公贤良方正试入等授着作佐郎出知明州定海县代还为郡牧判官赐五品服迁太常丞受诏修传灯録判三司凭由勾簿司考发开封贡坐失实出监庐州茶税东封加恩迁博士通判陈州未至任诏还豫修册府元龟以工部员外郎充龙图阁待制赐三品服从祀汾隂迁工部郎中改右谏议大夫河北转运使部吏求赇失与劾罢知夀州改淮南转运使归朝勾当三班院纠察在京刑狱权开封府事加枢密直学士知益州坐开封府日保任掾吏犯法降授左司郎中寻复谏议大夫召为给事中兼太子宾客天禧三年同知礼部贡举所诎士或倡言被抑无行者从而譁之不复辨状降为谏议大夫俄复给事中同知通进银台司门下封駮事兼羣牧使四年寇莱公被罪坐姻累罢学士知汝州乾兴元年犹以前坐责授郢州团练副使天圣元年起为光禄卿知襄州二年再知汝州四年复给事中知潞州六年迁工部侍郎知河南府移永兴军七年入为御史中丞兼理检使七月以工部侍郎参知政事明道元年六月朝入殿庐未及对以疾还第即上章求解政事七月授户部侍郎资政殿学士知陕州是冬改元推恩迁吏部二年夏徙知河阳秋再知河南府十一月被召加检校太傅充枢密使明年七月加同中书门下平章事未几痬发于手浸淫以至大病享年七十二公幼得先君所聚书读之至周官春秋尤极其义故为文章必本制度临政长於断事虽天性通悟发为事业迹其源流盖有助焉景德中天子尝命近臣修书时杨文公在翰林公止太常属丞制以二公并命论者以材名等夷非复爵位差降也临益部日会岁饥衆心颇摇公曰往时蜀扰非有雄豪为倡先特以攘寇不息驱而合之浸大耳今欲制其萌莫若禁盗於是严盗法犯者一切皆死出金谷募告者又俾爪牙吏擿其囊橐画谋者久必就拘或示惨刑蜀人股栗岁中遂无盗然用它法皆寛平诖误多贷免尝有卒夜告其军将乱公覆状立辨其伪斩之军士皆感泣蜀旧以季春籴廪米以济民言利者增其直公抗奏复旧着为定制先是礼部尚书张公咏再守成都蜀人怀之以为後无继者及公去遂有前张後王之谚其临他郡则因其俗而治之施其术若无穷然使人爱之皆如蜀人焉尤重狱讼无细大必精意处之上党有杀人者公察情非是面讯其状其人以为不得真杀人者已无免理卒不自明僚吏亦言不足疑公密以物色捕杀人者得之作辨狱记以戒理官前在西都有中人建议广旁陵屋居僦之取利以荐园寝公上言神道尚静今亟有兴作牟细利为家人烦?之荐非所以奉祖宗意於时近幸方用土木取功赏书奏皆惮其守正位中宪日属玉清昭应宫灾诏以卫卒及掌事者付台刻火起状时太后临政谓公曰此人火非天灾必戮守卫者公上疏日者鲁桓僖宫灾孔子以为桓僖亲尽当毁者也汉辽东高庙及高园便殿灾董仲舒曰高庙不当居辽东高园不当居陵旁故天灾若语此宫所建非应经义望以臣议下大臣苟不合故典请归田里时议者或云宫当修复大臣虽以财费不充沮之未有斥言不当建者及公援据经典辞颇切至上及太后皆感悟薄前守卫者罪修宫议亦寝明道中岁旱公引成汤六事为言且云今一岁四赦则政不节一事也愿深以五事为戒在河阳会遣使济渎祠醮公上言岳渎山川自非时祀请罢勿祀以息扰下之弊公初坐莱公去京师十年天下有宰相望士大夫惜公且老惧不克相延全者久之及晚节登用虽以东宫之旧上雅意所属然亦公议有在焉尝以人臣患不节俭深自亏损在京师居第隘甚起居常一室中廏唯二马食无重肉处之泰然盖矫时之为也笃於朋友乐周其急治家甚严退公私庭诸子甥侄横经侍席间命次子鼓瑟以自娱终岁无丝竹之乐洛中营小园归意甚决末年恩典愈极终不得谢有志弗就良足悲巳初夫人石氏平原郡君次夫人寇氏冯翃郡君子二人益恭虞部员外郎孝谨温厚得其家法益柔右赞善大夫笃学好古苦自树立二孙慎言光禄寺丞慎行太常寺太祝女七人适校书郎陈戡将作监主簿赵士宗殿中丞孙瑜殿直杨舜臣唐州推官尹宗济光禄寺丞张宗简将作监主簿陈安石孙女四人并幼公母弟映试将作监主簿早世有子二人益谦左侍禁益冲将作监丞公所着文集四十卷两汉诏义四十卷周书音训十二卷唐书备问三卷郡牧故事六卷庄子指归二篇列于指归一篇再使北庭作戴斗奉使録二卷公既葬二年虞部君泣谓某曰先君素慎密在中书枢府为上谋虑虽子孙莫得闻故嘉言密论无一传者其任外官多用章疏论事命从子益冲书之益冲密留其藁今颇得存及诸行事皆无所睹者大惧失其传子故吏当以之将刻石以示後世洙不敢让并以世系官阀摠载之系以铭云
惟君御臣勿贰勿疑知之厥艰唯臣事君曰进曰退处之惟难畴其知之公始庶士旅于外庭乃列从官乃宾东朝惟先帝明逮今皇圣信之有初保之有终乃翊大政乃冠内枢惟皇之聪畴其处之公在中岁官尝下迁不勉而和匪畏而?秉常以坚亦既在位帝咨左成时唯典刑靡逸自居靡高自名竭忠以诚知臣处身匪厥艰难惟圣逮贤公实全德颂之刻之以永其传
河南集卷十二

[book_title]卷十三
钦定四库全书
河南集卷十三
宋　尹洙　撰
故龙图阁直学士朝散大夫尚书刑部郎中知河中军府兼管内河堤劝农使驻泊军马公事护军彭城郡开国伯食邑八百户食实封三百户赐紫金鱼袋刘公墓表
彭城公天圣七年四月薨于蒲後三年其子几葬公河南伊泗乡尹樊里又五年几以着作佐郎宰方城告于故吏尹某曰予父晚节始得以谏诤先帝逮令天子初即位列於从官亮节直声为时名臣然在朝廷不四五年淹恤外藩弗至大任是故道充於友朋而未被於民论议通古今或沮於当世平素藴蓄有所不伸潜德隐行晻暧弗彰大惧夫流风遗烈寝失其传愿掲石墓左以表之恳让不克辄论其阀阅云公讳煜字耀卿咸平初中进士第历河中临晋开封封丘二主簿河南颍阳令迁着作佐郎监陕州商税改着作郎知河中龙门县通判益州天禧初擢为右正言旋判三司勾院赐五品服三年以本官直贤院同修起居注四年改右司谏换工部员外郎兼侍御史知杂事判流内铨五年赐三品服改三司户部副使乾兴况恩转刑部旋改吏部员外郎出为陕西转运使未赴职奉使契丹还以本官充龙图阁待制知三班院提举诸司库务天圣二年同知礼部贡举权开封府三年迁刑部郎中充龙图阁直学士知河南府五年徙河中府治河中凡二年年六十二公少为古文章笃於风义始举进士与张景定交论道深相师友初为龙门宰部有羣盗杀人不忌会公领尉事自捕悉擒之公曰此剧盗戒送府或有叛去者且尉兵弱不足为扞防皆命斩之一府服其果文康王公镇蜀有以威暴上闻者会公自蜀召还对日真宗问曰凌策王曙治状何异耶公曰前凌策在蜀岁丰事少得以平易治之比岁小歉蜀人剽轻其心易揺故王曙以严刑制之然所诛杀特盗贼耳未尝变陛下它法帝善之初为谏官属岁荐饥复河决东郡公上言岁数不登力役屡起元元困苦道殍相望此宰相事也未闻有济之之术愿策免以塞羣望疏寝不报京师民间传有灵泉饮者愈疾议建祥源观诏初下公上言前世有传圣水愈疾者皆诡妄不经今盛夏亢阳大兴土木以营不急非国事也自玉清宫建凡有兴作皆惟本符瑞以答天贶臣下罕有以土木沮议公援古守正无所惮焉又抗论时政前後数十事今掇其要者公以外官有劝农之号而使穷民转徙污莱弗辟盖考课弗明吏治废弛寖以及此昔召信臣守南阳辟田三万顷此实効也今守宰居位皆积日以幸迁非有意於民者宜申明考课法一切为殿最以督之又请禁民弃孝养而事浮图老子者或受父母教及亲没者勿禁先帝世吏一受赇终身不见齿及天禧晚政稍被寛贷或复得进公请重其制累赦勿原又以荒岁入粟者与上佐虚名假之不足为权时之制宜自万石而上得与武臣奏补子弟为比吏部旧制择善吏为御史府主簿三司法官时有贵臣求以亲属补其员公请罢之因言近臣对见不当为子弟乞恩以开幸进公以古之荐士受上赏今罪有从坐而赏不着非沮劝之道宜较其章着者推以恩典国家景德後分部置使总按刑狱公以为郡中皆朝廷臣转运使巳专刺举之职复置使按郡非所以责任守臣而息狱讼也当罢之河北平诏劳帅臣逮吏卒独不及民公请蠲两河岁赋以寛之又建言黜章句篆刻之伎崇尚学术复聘士之礼其章疏大较如此施行者盖一二焉有唐故事拾遗补阙掌供奉讽谏得以廷论政事国朝授者或兼儒馆或领外官专以宠文雅材干之臣非复曩时职事天禧诏书置谏官御史十二员首得公与肃简鲁公宗道二人为谏官凡所论列拜疏而已未尝请对公援举故事自是当得对遂为故事及迁司谏会论疎史刑狱事章不下固让不拜翌日章报乃受命公厚於故旧始终无少间也王文康坐寇莱公责官朝士无送者公叹曰友朋之义独废於今世耶坐谴无愧矣乃出饯之雅爱处士李读之为人读终公陈其高退之行诏赠读着作郎其敦笃如此在西京日有归老之志求领留司御史台不允比召还不诣阙愿徙河中卒如其请难进易退有古君子之风焉公之先代郡人後魏孝文之迁都因徙家于洛阳十二代祖环镌北齐中书侍郎环镌生坦隋大理卿坦生政会唐武德功臣封渝国公政会生元意尚太宗女南平公主位至洪州刺史元意生奇为吏部侍郎天授中为酷吏所陷奇生获嘉令慎言慎言生河东令褧褧生秘书郎藻藻生蔡州刺史符符生洪洞令珪珪兄弟八人崇龟崇望最显崇龟位至清海军节度使崇望相昭宗至左仆射珪生大父赠太保讳岳仕後唐终太常卿夫人赵氏封天水郡太夫人太常生烈考赠太保讳温叟仕皇朝终御史中丞夫人李氏封永乐郡太君公两娶赵氏皆赞善大夫景之女今郡君有子七人长曰贶将作监主簿次即着作君次先将作监主簿次曰邕忱兆兢并太常寺大祝贶先早亡女二人长适大理评事王珣琇次幼刘氏自中丞而上事备累朝国书着作兄弟皆开敏有材称着作又登进士第能世其家矣今世衣冠虽或前朝旧族然经乱大槩离去旧邦不则爵命中絶谱牒散佚无如刘氏蝉聨盛大者又自渝公而下至今十世犹葬尹樊里此其为异者也初公领贡部某得奉名及为河南以掾吏事公故着作君以家世之旧为请某譔述非工独能不曲迂以私於人用以传信于後故叙先烈则详其世数纪德美则载其行事称论议则举其章疏无溢言费辞以累其实後之人欲观公德业当视於斯文为不诬矣景佑四月日刻石
故将仕郎守河南府登封县主簿兼尉卫君墓表
君讳景山字仲安魏郡南乐人後徙家河南累举进士不中第景佑元年西都复国子监学生共荐君得试国子主簿岁余改河中府士曹参军仍在西监讲书四年授伊阳尉移登封主簿康定二年六月三日以疾卒年五十君少以辞章为人称年十七举进士魏郡首送之二十余始来河南益自修谨接朋友恭甚羣居论议默默若无所解或从容与之谈即多所发明以是前辈知其让已少年皆慕其为人交誉之无一异者晚节所守愈固通六经章句大义从之学者常数十人或与君评後进人物君虽赏鍳有轻重然多曲为之品目人讥其所收太广後颇有成立者士吏以此服之素为名公知遇谢紫微以礼致之始主学事丞相沂公称其行於朝因以入官焉父渎祠部员外郎直史馆有名於时母郭氏太原县君娶王氏一男籍民九岁一女十二岁君卒後五十七岁葬河南洛阳贤相乡积闰里洛中士人告於予曰卫先生葬宜有文以志其圹予知仲安者是当为之志会日迫不克纳其城遂表于墓
故朝奉郎太子中舍知汉州雉县事骑都尉王君墓碣铭
太子中舍王君以康定元年三月某日卒官二年十一月某日葬于河南府河南县某乡某里其孤尚恭尚喆谓某曰欧阳永叔既铭吾先君之圹愿得文以掲于墓某与君游最旧不敢以让云君讳汲字师黯其先京兆万年人五代祖乃唐季为壁州刺史世乱不得归遂葬果州西北丹图山下里人呼为壁公墓曾祖福事王蜀为合州刺史祖某父某通经术皆以夀终公幼聪警善为辞章兄湛取进士第有称于时君始游东京为广文生数举不得第湛累官司封员外郎君用司封?授将作监主簿调郑州原武河南密县主簿天圣八年诏举郡诸曹县主簿尉堪为县令者公得以擢为泽州晋城县令县治在州下州有广鋭军异时牧马旁郡会岁饥县民有亡田者士遂请某田为牧地民既复马当还故牧军士以势力取强於民吏不能禁君至五辨於郡卒徙故地莫有犯者明道二年诏举郡县吏有治实者本路转运使苏耆以君名闻即召还改大理寺丞知京兆府益田县事迁太子中舍知陕州夏县事县近山颇为水患又城久圯坏奸盗出入无限制君请於府筑堤新城人皆便之移汉州雒县会两川大饥君率富室入粟数万以济贫民勅书褒谕焉君为吏凡六更其治或为佐为长皆得以一县书其用精敏敢断官有敛役未尝以严期暴民事皆迎辨民或诉枉者虽尝经郡理更君必穷覆究审不以势卑夺其守以是能庇其民为人平易胷中洞然无少隐与朋友游有始终读书恶异端尤不喜隂阳拘忌之说识者尚其道焉娶胡氏封安定县君子三人尚恭尚喆同年取进士第皆贤而文尚辞举进士五女长适殿中丞吴感次适殿直朱渐次适潞州屯田令楚建中次适吾家子朴实其婿幼未婚初兄湛葬河南君尝语诸子异日当从吾兄及终遂奉其言铭曰
生于蜀官于蜀又殁其地来葬河南实成君志九原可作从我伯氏子孙遂家以在後世
王先生述
先生葬有日次子豫状先生行事来告曰侍读学士杨公既铭吾先君之墓先君之于子不可无述予惟杨公与先生同年进士出处中外四十年知先生治行详且实莫如杨公世人信其文亦莫如杨公予若复次其事徒使人疑其传故不叙其状独述予之得於先生者庆历四年即先生治蒲之二年予自安化徙守平阳道蒲先生与予语春秋因出唐志二十篇且曰此未尝以示人先生於褒贬善恶之着者若无所措意其甚异者衆之所尚或诎之衆之所讥或嘉之予亦疑其然先生为予开其端质於大中之道考之於春秋无相戾者呜呼先生所美唐善也所诎唐恶也於今曷避而不以示人盖夫违衆之所讥谓之党反衆之所尚谓之隘举世皆然恶得独异而取危耶宜乎先生之不以示人也先生殁唐志且行于世观其书然後见先生之志於时未尝伸亦未尝屈也後之知先生者其在唐志乎先生讳沿字某历居大官在朝廷为名臣由枢密直学士为泾州观察使泾原路经略安抚招讨等使领兵责重以其佐军败罢为郎复进天章阁待制庆历四年十一月某日终于蒲葬用明年某日云
故太中大夫尚书屯田郎中分司西京上柱国王公墓志铭【并序】
公讳利字兼济其先沧州青池人曾祖抗江州刺史祖演太府卿父恢谦尚书库部郎中母董氏漳南县君葬河南伊阙今为河南人公淳化三年登进士第初调河南尉迁着作佐郎再为秘书丞太常博士入尚书省为屯田都官职方三员外郎转屯田郎中官凡七迁始以陕府监税历通判阆澶浪定四州知绦州泾州改盐井州仓复得通判同州知河南之永安维氏二邑总十一任以本官分司西京年七十二天圣四年八月十六日终于缑氏私第明道二年十月二十九日葬洛阳大樊原不从於先君用吉卜也公幼警悟始为童授诗於故尚书右丞张公雍张公说诗博引经义听者各所未究公於下坐重伸其说辞约理畅一坐耸伏初命河南会憸人赵赞领务於洛赞招权树威趋时者望尘迎谒惟公与之抗赞不胜其愤它日坐衢中以职事呼公欲衆辱之公庄色正辞赞不能屈留守吕公闻而深器之在沧州日閲具狱有羣盗当就死公察其气貌曰是非作恶者密讯之颇得其寃状公命稽其刑且大索境内不数日尽得真盗赖免者数人又尝遣三卒至都下二人者共害一卒取其资装反以其人逃状闻公疑其奸遣吏李密者自郡至都以物色求之得其实二人即伏罪其精审皆此类定州民居杂戎落附乡籍者至寡公招徕抚集岁益万余家凡为政尚清简时与宾朋讌乐不求皦察之誉故所至皆便其治及去郡吏民千里候问岁时不絶其见爱若此雅善谈谑有醖藉外为和易而内甚介时亲旧处柄任未尝一造其门再诎皆非罪一以河决一坐失举幕属留滞者累岁处之恬然晚节以歌诗自娱有集十卷私帑屡空不以槩意暨疾语诸子曰尝闻之先君我家自隋世为显族处环卫方镇者相维不絶惟未尝典文翰为从官因乱谱牒散失恐後世遂忘其传因命笔授之其意欲诸子以文自进也娶李氏封隆平县君抚养宗属有家法三男长鼎进士第大理寺丞次震洛阳主簿次复举进士三女长适试将作监主簿张师雄先公而亡次适耀州华原令杨建用次适太子中舍孙长卿孙男四人夷仲虞仲子仲南仲女四人并幼铭曰
王氏世以材武吏干称及公始用儒术进而位不大诸子益以文自力王氏其显乎
故推诚保德功臣金紫光禄大夫守太子少傅致仕上柱国天水郡开国公食邑四千二百户食实封一千户赵公墓志铭【并序】
公讳稹字表微单父人少好学持心固坚得章句义辄早夜以思不少懈犹自以不足乃之四方从贤俊游喜为文辞卒以勤成其业年二十六举进士一上中第授平定军判官再调台州军事推官荐其行能者数十人除大理寺丞知苏州昆山县通判楚州迁殿中丞知通州召归同判宗正寺赐五品服枢密直学士李公濬荐公端厚可任以事推为监察御史由殿中侍御史迁侍御史历判登闻鼓院开封府判官判三司开垪司车驾西祀为东京留守推官咸以持法谨重为人称大中祥符五年迁兵部员外郎益州路转运使赐三品服入谢日真宗顾曰天下久平然郡县事朕宜闻蜀最远民富侈吏易以扰是尤欲闻者卿朴忠当无少隐凡事有更置者具録卿意无署名位附常所奏章以来朕为卿行之公至部事无细大悉心以陈至有一日章数上皆优报焉卬州蒲江劫盗不得反系平民十余人掠笞咸使强服又合其辞若无可疑者公行部意其自诬驰入县狱考状尽得其寃即出之寘县吏於法云南蛮扰焚卢州淯井盐诏发兵诛之器械粮饷皆逆以辨事宁以劳迁工部郎中代还兼侍御史知杂事同判流内铨奉诏详定民吏负官之物稽期者公审其无欺状者尽除之改三司盐铁副使天禧二年咸都守当代宰相列上近臣名三四皆不称旨或举公姓名帝曰赵某固可用擢为右谏议大夫充集贤院学士知益州度支市锦六千公召工较其日力岁止千余疋乃以千数上供焉就移知同州迁左谏议大夫给事中徙凤翔京兆二府使契丹还工部侍郎加枢密直学士知并州进刑部侍郎上雅知公为先帝所信任且倚耆德为朝廷重乃拜枢密副使明道元年进吏部二年拜尚书左丞知河中府景佑四年拜礼部尚书五年以疾请老九月拜太子少傅致仕十一月一日薨於河中年七十六公性笃厚与人语言必诚尽无一外节虽年位尊显不自为贵士子贱微者皆与之钧礼为政尚寛凡处事要其归不害於礼而未尝立异见以名已功用是天子器之以为可任大事在位者交称其笃厚焉夫公之先世以儒名其家然无显者及公之贵曾祖赓赠太保曾祖妣刘氏追封京兆郡太夫人祖修已赠太傅祖妣朱氏追封河南郡太夫人考晟赠太师妣孙氏追封洛阳郡太夫人娶田氏封京兆郡君先公亡子男七人士安士宗士宁士宏士宇士宣士宾俱以廕补官士安士宗士宇士宣皆早亡士宁今为太子右赞善大夫士宏大理评事士宾秘书省秘书郎女六人长适职方员外郎晁宗藻次适秘书省校书郎袁涉次适晁氏次适大理评事李南仲次适秘书丞梁竖次适右班殿直朱融今存惟晁氏李氏妇孙男二人仲达太常寺太祝仲逵奉礼郎孙女八人皆适士族公薨年十二月嗣子奉公之丧葬河南万安山之原自初薨凡三十九日而葬葬速故赠諡之典未及焉其铭曰
孤卿六官百工之式公实职之天子万几百官是维公实玭之五福之厚既得而夀公实有之万安之隂考龟已定公实命之既封而崇既固而完公其安之
河南集卷十三

[book_title]卷十四
钦定四库全书
河南集卷十四
宋　尹洙　撰
故三班奉职尹府君墓志铭【井序】
先君先夫人之第三子名湘字巨川年二十四天圣五年五月九日以疾卒景佑五年十一月二十八日葬河南夀安仲兄洙泣而志其圹曰巨川少予三岁幼同游嬉稍长俱就师起居食饮无一异然予好论议古今往往与先生辨是非巨川独喜静不参一言人皆材予以谨厚名巨川年十七由大父廕得官初擢偃师酒又掌卫州牧马与予别三年予在京师巨川以疾来告遽往已不克见他日视箧中得手抄历代史及兵家书总数百卷及观所上边事欲国家变五代衰制籍兵於农以纾用又以西北带边凡百余堡戍兵寡敌至不足为扞防不若省堡戍增屯要害如唐三受降城天德军之比其言深切而着明其大要若此呜呼名弟谨厚则信矣观其材又能以重持之予何及哉予何及哉先君先夫人讳氏官封已载墓表娶木氏一男一女木氏及女後巨川一年皆卒男名林谨慤不妄言笑今为後铭曰吾家自曾祖以及先君三世葬此而世异其域弟之葬得与先君同域在地之内用术者云
故将作监主簿陈君墓志铭【并序】
陈君名赓字仲雍邺郡安阳人举进士累上不中第自诋其业曰始吾好夷吾书通其变能使国以富强期少用於世以尽其术念非进士无以进今数绌年且衰所藴蓄讫将不用其施吾家遂罢举专治生业是时君母夫人在堂兄贯始有位于朝赖君奉养日益充其治生用术至精年丰凶与物上下敛散急缓皆有宜日不为汲汲岁较之则大有余用是乡里称其长者以兄廕得试将作监主簿明道二年七月十八日以疾终於家年六十父芳赠尚书刑部郎中母解氏封福昌县太君娶刘氏温州防御使平之女弟和顺能持其家法後君二年卒生六男安仁安世安国安上安静安民一女尚幼安仁安世父廕补太庙斋郎安世试将作监主簿余皆举进士兄贯今为刑部郎中直昭文馆君以景佑五年正月二十三日葬於河阳太平乡门里先君之墓以次夫人祔焉铭曰
贤者以道进退无失得其次尚功名以术济其用不则施其家以仁其宗要其归异夫独善者是不以无用废有用乎
故永安县君李氏墓志铭【并序】
夫人姓李氏濮阳人父获累赠尚书令母刘氏追封齐国太夫人李氏世衣冠积产甚厚诸女虽幼皆预为嫁具礼器服必以称及夫人笄仲兄今徐州丞相由进士贡数不中第赀少衰夫人持奁中物尽内於丞相曰兄以气义为乡里重寒士颇仰给此以济兄用丞相奇其识隂择节士为之配是时丞相与邺郡陈公交甚驩俱以名称京师景德中同年取科第夫人遂归陈氏陈公官州县十余年丞相位通显夫人未尝以兄势卑其夫族事先夫人能勤礼自持承顔下色无少怠先夫人年过八十多疾食饮起居须夫人乃安陈公禄既丰或劝夫人厚玩服以自贵重夫人曰始吾生大家尝以约自守及从吾夫为小官完衣粒食裁自充然吾夫不以贫自病者以吾安於约故也奈何败吾素守耶夫人通释氏书性慈恕不妄语言授封永安县君以某年某月某日终於河内武陟之私第年四十四生子五人安石安定俱以廕补官女四人适某人公名贯今为刑部郎中直昭文馆景佑五年正月庚申葬夫人於河阳太平乡北阎里安石与予善求文志其墓圹铭曰
不以财自私或失以侈能以约自持或病以啬兼二者而无讥君子其难矧在妇德夫进以显子多而才虽夺之年孰为夭哉
故夫人王氏墓志铭【并序】
夫人故枢密使丞相王文康公之第七女年十七嫁将作监主簿陈安石五年年二十一以疾终实宝元元年五月明年二月二十二日葬河阳太平乡北阎里夫人在丞相子为最幼尤为家人所敬重既笄以大臣女赐冠服岁时得朝见中宫性至孝居丞相丧号呼不食中外姻族来吊者相与为寛辞以譬之夫人毁顿无生意吊者莫忍视更为之致哀夫人持法自约始终无违其容止皆充其德焉安石邺郡冠族父贯今为尚书郎守本郡安石及夫人之兄益柔皆与予游道夫人行实俾予次之系之以铭
孝本乎性推之为仁睦於夫氏由乎事亲年弗与俱呜呼夫人
故乡贡进士谢君墓志铭【并序】
君讳昌言字仲谟其先太原人父某赠大理评事始家河南为大族君少好学属文深沈有局量与人交不喜评论其短长然於贤已者必加厚焉举止藴藉虽饮酒至醉犹不少失法度士君子与里闾小人俱以谨重目之故王丞相随微时尝依君家及其贵用旧恩欲酬以官亲党咸劝当益自附结君不甚屈官亦终不及四由进士贡不得第以景佑元年三月某日终於家母孙氏追赠永安县太君初娶王氏继室傅氏故忠武军节度使潜之孙二子良臣良弼并举进士二女一嫁太庙斋郎涉通一尚幼宝元二年某月某日二子奉君之丧葬於北郊之原君母兄昌龄今官五品故先君先夫人皆得追命焉君之伯姊宝洙之大母君於洙大父之行也又尝皆举进士同砚席故详其为人铭曰
温温其淳矫矫其庄守学而固秉德而常在家之闻实士之良葬从先君刻此铭章既宁既坚以永其藏故朝奉郎行许州阳翟令赠太常博士赵公墓志铭【并序】
公姓赵氏讳某字某幽州良乡人祖某父某世以儒衣冠遇乱无显者幽州陷後二年公始生幼而孤乡里少年从塞外习驰骋田猎颇以材勇自奋公独褒衣从先生游读书泛通大义驰射亦过人然不以能自名故得以文吏进母尝疾痈甚呼声不絶公吮其溃毒痛即少止母虑伤其意後颇隐其状公视母色戚泣而吮焉数从北兵掌文记得本县主簿又为飞狐尉迁蔚州灵丘令雍熙中王师至其地得归京师授河南偃师令累调江陵岐山义乌阳翟四令公性刚明尚义节其为吏遇事敢决无留狱所至以强辨称在江陵遇蜀李顺乱转兵食自峡而上为羣吏先使者以状闻制书褒谕罢阳翟归偃师家居旧制县令过七十居其官请老者得以东宫官致仕公是时年六十九居其官请老家人以精力尚强劝其再调一邑以五品还家公曰吾量力而止岂以虚名自役乎乃以疾请後十五年年八十四终於家夫人刘氏慈明有贤行後公十七年而终年八十四四子偕企及布一女适进士张康世孙六人友文尚文子文温文秀文懿文公之退居也命偕主家政及举进士公在及已登科两佐使幕今为殿中侍御史再赠公为太常博士夫人授封夀安县太君太君之丧偕企无存者御史为嗣子考吉卜葬公河南洛阳邙山北原夀安君祔焉铭曰
猗欤令人孝哉其淳厥艰在初和而不污有美其终恬乎其充邙山之地兹焉宁体祭以大夫公卒有子故供备库使银青光禄大夫检校尚书兼御史大夫知霸州军州兼管内劝农事上骑都尉南阳郡开国公食邑三千八百户张公墓志铭【并序】
公讳显忠字尽节其先乐陵人祖奉超为横海军大将显名军中父延斌国初以材武积功为捧日左厢都指挥使富州团练使赠左武卫大将军公幼明慧语言拜起如成人七岁得见太宗皇帝晋邸及即位给事殿省补殿直供奉官皆以寄班官其官称汝隂有龙骑卒叛为盗命公捕之方合围为流矢所中拔去矢镞挥衆益进遂破其党以功迁内殿崇班自是凡七迁由内殿承制历礼宾东染院西京在藏库洛苑文思五副使至供备库使其所任之职即全邵七州饶信等州都巡检使泗州天雄军驻泊都监江淮都大提举捉贼提点河东路刑狱公事再为西京水南巡检知岚宪霸三州事最後知霸州天圣七年十一月九日以疾终於任年六十公性重慎寡言雍熙後数奉使四方是时太宗皇帝喜询外事凡内臣使还见便坐与语栘刻或以应对敏给亟被恩宠妄者颇摭细微事期以中伤人公止以所使事上闻他无一言僚辈皆称其长者然用是官亦稀迁天圣六年再为西京廵检时庄献明肃太后犹临朝公因入辞自陈开宝末以童子入侍当时晋府旧人今无居位者两宫恻然问其官尚诸司副使遂命以正使授之公出入省闼暨领州任逾五十年惟此命及汝隂以功陞他皆用岁劳或以例迁公泊然自守未尝有冒进意为政尚寛易所至民宜其治御家有法抚踈属皆以恩知者尚其为人母安氏追封河内县太君娶郭氏封太原县君後公一年而终二子长正臣左班殿直卒次正平右侍禁三女长适供奉官合门祗候王宗庆次适前并州司法参军谢汝贤次适供备库副使彭再问孙三人长举三班奉职次凖次尚幼宝元二年十月二十七日长孙举奉公及天厚君之丧葬於洛阳北邙山大樊原铭曰
幼明而通壮忠而奋孝睦其族政试於郡持身以庄秉心惟慎爰初暨终弗颠弗进葬洛之阳兮考卜其顺後世以嗣兮不陨令问
故朝散大夫尚书刑部郎中直昭文馆上柱国赐紫金鱼袋陈公墓志铭【并序】
公讳贯字仲通其先邺郡安阳人父芳葬河阳今为河阳人景德二年中进士第累调杭州临安秀州嘉兴二主簿怀州河内令用知已荐授秘书省着作佐郎刑部详覆官历秘书丞太常博士为审刑详议官监左藏库通判河南府知卫州事入尚书省为屯田度支兵部三员外郎知泾州事移利州路转运使又为陕西河北河东三路转运使三司盐铁判官由河东入为三司户部副使迁盐铁副使景佑四年授刑部郎中直昭文馆知相州事宝元二年罢州还过河阳寝疾以十一月二日终於家年七十二公少倜傥有异节通孙吴诸兵法喜议边事咸平中大将杨琼王荣丧师公诣阙上言前日不斩傅潜张昭允使琼辈畏死敌而不畏陛下法令不更其制後当益弛宜着令凡合战而奔者大校悉戮之大将战死禆将无伤而还与奔军同车衂城围别部力足救而不救者以逗遛论如此罚明而士厉矣天子袵之召学士院试执政以琼辈已即罪议遂格又论形势选将练卒三篇皆上之其形势篇论兵法地有六害今北边既失古北之险然自边防迤东距海三百里其地沮泽墝埆所谓天隙非敌势能入由边防西极狼山不百里地广平利驰突此必争之地凡争利之地先居则逸後趋则劳宜有以待之其选将篇昔李汉超守瀛州北兵不越关南尺寸地今将帅大槩用恩泽进虽以谨重取信然卒与敌遇不知所以为方略故敌势益张兵折於外者二十年此选将得失之效也其练卒篇论国家收天下材勇以备禁旅皆赖赐与怙休息久不识战鬭事当以卫京师不当以戍边戍边莫若募其土人隶之大小军人藉丁民为府兵使北人扞北西人扞西不独审练精习熟地形且皆乐战鬭无骄心及北方请盟公复上言敌前入塞驱掠人畜数千万今乘其初通宜出内府金帛以购之彼嗜利必归吾民自河之北戴德泽为无穷矣公既举进士廷中唱第得同出身上顾其姓名曰是数上边事者擢赐第二等及第公为吏尚严明持法不私所临州奸慝无所贷嫉盗贼为最甚泾州有恶少辈畏公严相与为恐惧言期不敢犯及公迁去其父老遮道流涕曰愿公留三载使不肖子久公化得终为善良其领财赋校簿籍有毫厘蔽欺必穷治之常曰吏视官物如已物庸非忠乎在利州遇岁饥尽出职田谷以赈民民有积谷以觊利者皆令自占其数计口以留其食余尽发之所济万余人制书褒谕在陕西议罢塞上堡栅孤远不足为镇守者在河北请决徐鲍曹易四水以兴屯田诏皆询其利害焉灵夏之违命也公慨然曰吾四十年为国家论边事会天下久承平谋讫不用今老且病忠力不効岂非命耶乃抗疏以为凡料敌势患其大入而幸其不来者皆不足与计议夫今关中之塞地形重阻非骑战之利若其骤至主客体异设伏出奇则胜势在我如敌不大入但以游兵扰吾边堠则当益修守备师无还期财殚民劳其患滋大为今之策宜诱之以利激之使怒军法善战者致人不致於人能使敌自至者 利之也其文千余言大抵类此又尝着兵略十卷识者悲其志焉公之在朝先君得以大理寺丞致仕累赠光禄寺少卿母夫人解氏封福昌县太君夫人李氏今兖州丞相之妺封永安县君男五人安石安定安期安道安礼安石安道皆将作监主簿安定河南登封尉安期安礼皆太庙斋郎女四人适殿中侍御史文彦博太理评事浦延熙将作监丞扈章一尚幼其年二月二十二日嗣子奉公之丧葬於河阳太平乡北阎里丞安君祔焉铭曰
逹於事不疑其用明之至尽其忠不隐於上诚之至壮岁议边白首益厉不以不试诎其言不以踈远易其志推公此心岂专功名盖以治国未能去兵故兆谋於事先虑危於久平壮哉遗文其没犹生得非於用明而於上诚者哉
河南集卷十四

[book_title]卷十五
<集部,别集类,北宋建隆至靖康,河南集>
钦定四库全书
河南集卷十五
宋　尹洙　撰
故天水尹府君墓志铭【并序】
君讳节字守约其先代北人大父晖事後唐为清泰功臣尝以节帅彰国军晋初以忠於旧君遇祸故人景延广匿其三子君父其中子也得亡太原及刘氏据其地以材勇隶帐下为禆校乾德初刘氏大将有欲其地内属者谋觉牵联生死君尚幼得小校张谦者持养数年归於叔父让让为苛岚使军君往来河西以骑射名军中从父兄继伦立功河朔君往依之补衙内都虞候将奏以官有善相者谓曰君名一职即死不则过五十为丰家时相者言他事屡中君决信不复意仕继伦卒始来河南因家焉君性刚决少长兵间乐散施以义气自许与人游处动息持规矩卑意谨甚以是当世贵人多与之接年五十六某年某月以疾终於家始景氏所匿其长勲後贵显继伦其嗣也季即苛岚军使唯君父亡他国与兄弟絶故阙其名君娶郭氏治家训子甚慈而法後君若干年而卒生五子宗溥宗礼宗济宗泳宗源宗溥宗礼皆早亡宗济唐州团练推官宗泳给事政府宗源三班借职女三人长适尤氏次不嫁俱亡孙七人仲堪业进士仲方太庙斋郎余并幼景佑五年四月三十日诸子奉君及郭夫人之丧今葬於河南太尉乡万安山之原唐州从事君以志文为请初予在枢密五丞相府从事君其婿也与之为有旧後予亲之丧在外从事君助予奉之以归是尝德於予者德且旧於其亲之葬是宜为之铭铭曰
呼君之先或蹈大义或陷危国家再覆而嗣卒以存
其艰甚哉及君之葬子孙寖以仕自进以兴其家岂前史所谓有隂德者欤
故福建路劝农使兼提点刑狱公事朝奉郎尚书主客员外郎上轻车都尉耿公墓志铭【并序】
公讳克从字徽之曾祖正祖思唐皆明经术居乡以行称父瑞化始以通春秋传取高第为蜀州司户参军蜀盗起城破被擒贼将汚以官侪辈莫敢拒司户独叱之且大骂至断手足死不屈天子嘉之録其後公得同学究出身累调莫州任丘尉冀州司理参军会契丹入寇公率城中豪贾翰军用市民被兵皆制以期会又修理狱事与法吏辨刑章常以议直以胜转运使刘公综强力自任於吏事少所推与独器公才就荐天雄军节度推官磁州民有竞田者逮系百余人累诉莫能决俾公按其事得实附曲者咸坐之既出无一异语知天雄军王公承衍屡以功状称於朝授大理寺丞权知开封长垣县事天子交封泰山以置顿之勤就移通判利州事历太子洗马殿中丞国子博士通判济州知郑州事天禧中河决东郡诏环决河千里调蒭秸输致之时河南诸郡久无调发之劳诏暴下吏持之严民相警动有自相决死者公视赋版均其敛无毫厘过谬或赀丧於故者轻之胜者增之且威信素着吏蓄缩承风旨民亦莫敢自欺郡中肃然事迎以集是时河阳孙公奭为政尚寛惠而公以严明称安抚使刘公煜使还各以其绩状闻真宗顾曰使天下郡守皆如二臣何忧致治耶刘公因言公位卑宜奨任之於是擢为福建路劝农使兼提点刑狱公事迁尚书主客员外郎行部至河州感瘴疠归以天禧五年终於福州之官署年四十三公少孤无兄弟事母甚谨故知新御史王公济为常山通守一见以器干许之遂以女归焉及居官廉直果断不避贵势所至无留事卒以能称其为人尚义节好施与有燕赵遗风初公既位於朝再赠司户君为太子中允母夫人李氏追永乐县太君王夫人封太原县君夫人明逹有智略至性过人少时母孟氏没边外夫人未尝肉食密使谍者访其母兄十余年散父赀数百万卒得母归宗党伏其孝二男长传将作监丞次知节早卒二女长早卒次适缑氏主簿高鼎宝元二年十月二十七日监丞君奉公及夫人之丧葬於河南缑氏唐兴乡解贾村之南原其铭曰
朔野之气节士之裔禀乎劲刚承厥忠毅骋才而闻秉直而遂胡啬其年弗充其志葬河之南得于龟筮不殒家声在公之嗣
故宣德郎守大理寺丞累赠司封员外郎皮公墓志铭【并序】
公讳子良字汉公其先襄阳人曾祖日休避广明之难徙籍会稽及钱氏王其地遂依之官太常博士赠礼部尚书祖先业佐吴越国为其丞相父璨元帅府判官归朝历鸿胪少卿公幼能属辞淳化中以家集上献初尚书以文章取重於咸通乾符世降及丞相鸿胪皆以文雄江东三世俱有编集总百余卷至是悉以奏御得召试对便坐赐出身历汾州介休并州榆次二县主簿时灵夏用师仍岁馈挽公当督其行不以严期暴民事亦以济迁饶州録事参军无为军巢县令用知已荐授大理寺丞监筠州酒税大中祥符七年正月二十五日以疾终於任年五十三公为吏尚寛平不烦教条所至民宜其治去必见思世为吴越显族乐散施晚年穷匮仰俸入裁自充然均给踈属终不少懈知者嘉其孝友夫人管氏贤明有法度二男长镝早亡次仲容今为太常博士三女适曹经宿拱之张奎皆士人二孙公理公高并幼上籍田岁公以子五品得以某官告其第夫人封夀安县太君明年太君以疾终宝元二年十月二十七日太博奉公之丧葬河南永安县某乡某里夀安县君祔焉铭曰
皮氏擅名厥初襄阳後家乎南再世以昌公事本朝其惟旧邦才奋而通命难勿充公葬河南是成公志公有令子既孝既礼遂家河南为子孙始
故夫人黄氏墓志铭【并序】
河南乐泳来致其父水部君书且自言曰泳母以贤行称於外氏以暨我家不幸早世不及封号以殁藁殡者三十年今葬有日敢因父书求文以志於圹予不得让夫人姓黄氏世衣冠父庆长司勲员外郎母王氏新泰县君夫人年二十一为水部配四十二以疾终於兴元之南郑宝元二年正月六日葬河南永安唐兴乡双塔里乐氏自水部君之大父赠兵部侍郎讳史以文章为通儒其後世有显人遂为河南大族夫人居世次为冢妇性寛裕语言动作为诸女法虽僮侍未尝闻其厉辞通音律乐施与宗族踈近交称其德生四子滋进士中第今为着作佐郎浚早卒永冲皆举进士二女长适供奉官冯虽禹次适太庙斋郎麻公授水部君名许国以材能为尚书水部员外郎其铭曰
妇道治内潜德弗章有子而才乃显其光刻石墓门图徽不忘
故永清军节度推官宣德郎试大理评事知河南府渑池县事侯君墓志铭【并序】
君讳咏字可复其先西河人祖益事後唐武皇起太原军中从庄宗定河南为中兴功臣历晋汉领兵镇五至中书令以太子太师还第国初疾薨葬河南遂为河南人父仁浦举进士早卒君少由进士贡一上不中第用门资得试将作监主簿调处州遂昌尉不赴官历河中府河东孟州河隂二主簿迁虢州録事参军郡豪赵宝者杀人诬其庸使代死且贿吏以成其狱君辨状立正之改武信军节度推官知河南府夀安县事秩满集吏部与侪辈见便坐有诏循一资吏部调君入蜀君求还取循资以侍亲遂复以节度推官知大名府冠氏县事又徙河南渑池明道二年八月十三日以疾终於任年五十君生公侯家虽不及见全盛时然从昆弟或陪符锡封连姻王家尚有故时余风君独喜儒术与寒士同趣向私室用度委於家史匮丰无所省晚节赀益衰处之自若与人交淡然其久愈固持论议不为贵势屈知者尚其节初先君既终五月君始生母康氏晋州刺史延泽之女明逹人也教育以暨成立而君不克终养斯可悲已娶吴氏屯田员外郎佑之之女生二男绍曾绍复皆以廕补官一女嫁王绎宝元二年九月丙午嗣子奉君之丧从葬缑氏原绍曾与予交状君阀閲俾志於圹且为之铭
太师维祖武功特起肇开厥家膺受繁祉降及祢庙祭以士礼君奋在初乃试於吏既恬乎中亦远其志晩而益艰终则弗遂缑氏之原祔於先子谁复其始宜君之嗣
故太常博士致仕何君墓志铭【并序】
君讳某字某其先京兆咸阳人祖讳朗左司御率府卒葬河南新安遂为河南人考讳曮周显德二年进士第二人终着作佐郎集贤校理有名於时赠某官母高氏追封某县太君君三岁而孤养於外氏能自树立三十始举进士五上得同进士出身授仪州司理参军再调开封祥符尉迁果州团练判官又历凤翔彭州河中永兴四幙最後以永兴军节度判官告老除太常博士致仕还洛七年年八十三康定二年六月六日终於家君秉性仁恕谈笑喜人和同然持身奉法不为强屈尝与上官争辨杀人狱终出之後得刼者衆益伏掌州庾吏袭故迹欲上下通为奸利惮君初至未有以致其赂乃作匿名书求君黜聪明并以金帛投於廨垣君曰是必某吏所为捕送之伏罪君廉益以闻前後荐其行能者数十人止用选部循资格增廪禄而已流辈或骤为时用君闻之更有喜色及退居无分产以自资恬然不以慊其心体强无疾一日呼嗣子命以终制语颇详悉起居犹平常自是三日而终即以明年四月某日葬於新安县某乡某里凡三娶两李氏早亡向氏侍中拱之女封某县君一子令孙举进士礼部尝奏名孝谨有才称四女适卢贲李宗孟皆明经宗世贤举进士王宗谔为三班借职铭曰
进而窒性焉益通处而贫心焉自充仁者固得其夀君子不谓之穷以勤为养以礼送终君实有子世其清风
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 10:27:50-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>