<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="提要,原序,田司徒墓志铭,田司徒神道碑隂,卷一,卷二,卷三,卷四,卷五,卷六,卷七,卷八,卷九,卷十,卷十一,卷十二,卷十三,卷十四,卷十五,卷十六,卷十七,卷十八,卷十九,卷二十,卷二十一,卷二十二,卷二十三,卷二十四,卷二十五,卷二十六,卷二十七,卷二十八,卷二十九,卷三十,咸平集全文在线阅读,咸平集全文在线下载,大玄古籍书库">
<meta name="description" content="诗文别集。北宋人田锡撰。三十卷。锡字表圣,洪雅(今属四川)人。太平兴国进士。累官谏议大夫,史馆修撰。遇事敢言,不避权贵。慕魏徵、李抗之为人。历事两朝,始终以谏诤为己任。原集五十卷,此本仅三十卷,乃后人重辑。含奏议一卷,书三卷,赋五卷,论三卷,箴铭二卷,诗六卷,颂、策、笏、记、表、状七卷,制诰、考词三卷。锡之奏疏,太宗颇重视,亲自署钥保管。锡之为人,亦为当时称颂。故其没时,范仲淹作墓志、司马光做神道碑、苏轼则序其奏议,亦比之贾谊。诗文乃锡之余事,亦气体磊落,如其为人。有《四库全书》本,《宋人集》丁编本。另有">
<title>咸平集_田锡_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">咸平集</span> <br/>
          作者： <span class="inputVal" id="bkauthor">田锡</span> <br/>
          朝代： <span class="inputVal" id="bkdate">宋代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">类书文集,诗文集,完结</span> <br/>
          字数： <span class="inputVal" id="bknum">[book_length]123110</span> <br/>
          说明： <span class="inputVal" id="bkdec">诗文别集。北宋人田锡撰。三十卷。锡字表圣,洪雅(今属四川)人。太平兴国进士。累官谏议大夫,史馆修撰。遇事敢言,不避权贵。慕魏徵、李抗之为人。历事两朝,始终以谏诤为己任。原集五十卷,此本仅三十卷,乃后人重辑。含奏议一卷,书三卷,赋五卷,论三卷,箴铭二卷,诗六卷,颂、策、笏、记、表、状七卷,制诰、考词三卷。锡之奏疏,太宗颇重视,亲自署钥保管。锡之为人,亦为当时称颂。故其没时,范仲淹作墓志、司马光做神道碑、苏轼则序其奏议,亦比之贾谊。诗文乃锡之余事,亦气体磊落,如其为人。有《四库全书》本,《宋人集》丁编本。另有《两宋名贤小集》本,收有《咸平诗集》一卷,载其诗十九首,多为游景感怀之作。</span> <br/>
          封面： <span class="inputVal" id="bkimg">Z_18526.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]咸平集
[book_author]田锡
[book_date]宋代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]类书文集,诗文集,完结
[book_length]123110
[book_dec]诗文别集。北宋人田锡撰。三十卷。锡字表圣,洪雅(今属四川)人。太平兴国进士。累官谏议大夫,史馆修撰。遇事敢言,不避权贵。慕魏徵、李抗之为人。历事两朝,始终以谏诤为己任。原集五十卷,此本仅三十卷,乃后人重辑。含奏议一卷,书三卷,赋五卷,论三卷,箴铭二卷,诗六卷,颂、策、笏、记、表、状七卷,制诰、考词三卷。锡之奏疏,太宗颇重视,亲自署钥保管。锡之为人,亦为当时称颂。故其没时,范仲淹作墓志、司马光做神道碑、苏轼则序其奏议,亦比之贾谊。诗文乃锡之余事,亦气体磊落,如其为人。有《四库全书》本,《宋人集》丁编本。另有《两宋名贤小集》本,收有《咸平诗集》一卷,载其诗十九首,多为游景感怀之作。
[book_img]Z_18526.jpg


[book_title]提要
钦定四库全书　　　　　集部三
咸平集　　　　　　　　别集类二【宋】
提要
【臣】等谨案咸平集三十卷宋田锡撰锡有奏议已着录考奏议乃明安磐所辑其文已全载此集中然宋史艺文志载锡奏议二卷文献通考载锡咸平集五十卷此本载奏议一卷书三卷赋五卷论三卷箴铭二卷诗六卷颂策笏记表状七卷制考词三卷以奏议与诗文集合为一编仅三十卷则亦後人重辑之本非其旧也锡常慕魏徵李绦之为人以献纳为已任国老谈苑记太宗幸龙图阁閲书指西北架一漆画箧上亲自署钥者谓学士陈尧叟曰此田锡之奏疏也怆然者久之则当时已重其言故其没也范仲淹作墓志司马光作神道碑而苏轼序其奏议亦比之贾谊为之操笔者皆天下伟人则锡之平生可知也诗文乃其余事然亦具有典型其气体光明磊落如其为人固终非淟涊者所得彷佛焉乾隆四十五年四月恭校上
总纂官【臣】纪昀【臣】陆锡熊【臣】孙士毅
总校官【臣】陆费墀

[book_title]原序
咸平集原序
故谏议大夫赠司徒田公表圣奏议十篇呜呼田公古之遗直也其尽言不讳盖自敌以下受之有不能堪者而况於人主乎吾是以知二宗之圣也自太平兴国以来至於咸平可谓天下大治千载一时矣而田公之言常若有不测之忧近在朝夕者何哉古之君子必忧治世而危明主明主有絶人之资而治世无可畏之防夫有絶人之资必轻其臣无可畏之防必易其民此君子所甚惧也方汉文时刑措不用兵革不试而贾谊之言曰天下有可长太息者有可流涕者有可痛哭者後世不以是少汉文亦不以是甚贾谊由此观之君子之忧治世而危明主法当如是也谊虽不遇而其所言略巳施行不幸早世功烈不着於时然谊尝建言使诸侯王子孙各以次受分地文帝未及用历孝景至武帝而主父偃举行之汉室以安今公之言十未用五六也安知来世不有若偃者举而行之欤愿广其书於世必有与公合者此亦忠臣孝子之志也苏轼撰

[book_title]田司徒墓志铭
公讳锡字表圣世为京兆人唐德之衰徙家於蜀昔武王封舜之後於陈春秋时公子完如齐子孙遂大食采於田而命氏焉厥後将有穰苴相有千秋斯可谓之着矣大王父易直王父诚皆隐君子也文而不耀父懿因公之贵累赠尚书左司郎中郎中善教於家尝命公曰汝读圣人之书而学其道慎无速为期二十年可以从政矣公服其训拳拳然博通羣书东游长安与昌黎韩丕复居骊山白鹿观数年器志大成拔王府荐有声於京师太宗皇帝亲策天下进士擢公第二人时太平兴国三年秋也释褐除将作监丞通判宣城郡召还改着作郎俄拜右拾遗直史馆赐五品服出为河北转运使改知相州就除左补阙移桐庐郡迁起居舍人还判登闻院寻以本官知制诰进兵部员外郎充职以直言改户部郎中出守淮阳以留狱之谤左降海州团练副使起为工部员外郎直集贤院移户部郎中真宗皇帝即位迁吏部郎中判审官院兼通进银台封駮司赐金紫求出典海陵郡还台兼侍御史知杂拜右议大夫史馆修撰以咸平六年十二月十一日终於私第享年六十四公自白衣巳有意於风化上书阙下请复乡饮礼又请修籍田礼及在朝廷知无不言太宗初既取太原攻范阳未下帝怒不赏平晋之功中外嚣然而不敢言者独公上书论谏理意深切帝感悟玺书褒答赐内帑钱五十万僚友谓公曰今日之事解矣宜少晦以远谗忌公曰事君之诚惟恐不竭矧天植其性岂一赏可夺耶在河朔暨相州累章论边事至桐庐郡以吴越之邦入朝廷未久人阻礼教邈如也而公下车建孔子庙教人诗书天子赐九经以佑之自是睦人举孝秀登搢绅者比比焉在郡闻禁中火拜章极言上嘉之及还眷遇愈隆会乾明节馆阁中多进歌诗帝独喜公之辞乃依韵和赐令宰相宣付公又上封禅书谓五代之乱人如豺虎不图复见太平宜崇检玉之礼以答天意公在西掖会京畿大旱祷祀无应遂抗言切於时政故有宛邱之行咸平初出使秦陇回上三章言陕西数十州苦於灵夏之役朝廷为之戚然出海陵之初以星文示变拜疏请降诏责躬上奉天诫真宗皇帝嘉其意屡召对便殿及行降中使抚安仍加宠赉爰有翰林学士承旨宋公白举公贤良方正以副天下之望一日召对久之且曰陛下以皇王之道为心臣请采经史中切於治体者上资圣覧帝深然之乃具以进诏答曰卿能演清浄之风述理乱兴亡之本备观鍳戒朕心涣然所撰三十编皆隐其目公奉事两朝由遗补历御史至谏议大夫前後章疏凡五十有一尝谓诸子曰吾每言国家事天子聼纳则人臣之幸不然祸且至矣亦吾之分也及终有遗表陈邦国安不忘危之意其家弗预焉天子怛然命中使赙之有制痛悼赠尚书工部侍郎二子改大理评事持丧中并给月俸哀荣之礼可谓至矣後以二子登朝累赠兵部尚书宝元二年四月二十四日与夫人合葬於泗州临淮县归化乡之重岗原礼也公娶杨氏再娶奚氏封江陵县君能循法度以配君子长子曰庆远今为驾部员外郎次曰庆余今为比部郎中并克奉堂构有能政於四方女三人长适王氏次适龎氏季适张氏皆以妇道称公动必以礼言必以法贤不肖皆惮服之出家二十年未尝趋权贵之门在贬废中乐得其心晏如也着文章成三十卷目之曰咸平集行於世论者曰在大禹时臯陶矢厥谟在汤武时伊尹周公为之训诰故教化纪纲莫盛於三代而子孙有天下皆数百年秦灭诗书其风不绍至西汉得贾谊董仲舒其言可以追先王之烈而弗克施使後世王者无复起三代之心由汉始也皇宋定天下太宗锐意太平真宗之初复亲擢俊乂如田公之徒并见奨用惜乎不终其才岂皇天之意特厚於古欤仲淹幼闻高风未尝获游其门今驾部书先君之旧业索文於江外仲淹敢约而修之又采旧老之言而作铭曰呜呼田公天下之正人也言甚危命甚奇尽心而弗疑终身而无违呜呼贤哉吾不得而见之范仲淹撰

[book_title]田司徒神道碑隂
余自始学未冠闻故谏议大夫田公当真宗践祚之初求治方急公稽古以监今日有献月有纳以赞成咸平盛隆之治私心慕仰想见其为人熙宁中始识公之曾孙偃师府衍因就求观公之遗文後十余年为武胜军节度推官知沈邱县事以公文集及墓铭相示且命余为神道碑其墓铭乃故参知政事范文正公所为也范公大贤其言固无所苟今其铭曰呜呼田公天下之正人也虽复他人竭其慕仰之心颂公之美累千万言其有过於此乎余於范公无能为役范公恨不得见田公果如何人哉余不惟愚陋不学且不为人作碑铭巳久不敢奉命然常怪世人论譔其祖祢之德业圹中之铭道旁之碑必使二人为之彼其德业一也铭与碑奚以异曷若刻大贤之言既纳诸圹又植於道其为取信於永久岂不无疑乎愿审思之脱或可从凟附刻於碑隂之末司马光撰

[book_title]卷一
钦定四库全书
咸平集卷一　　　　　　　宋　田锡　撰奏议
上太宗应诏论火灾
雍熙元年六月诏曰朕以不敏不明托於兆人之上夙夜祗惕罔敢怠荒赖九庙储祥上天垂佑万务粗治於今九年而数日前迅雷之中烈火遽作既延灾於正殿盖示谴於朕躬恐畏震惊不遑宁处上天警戒必有由然岂非刑赏之有愆措置之未当或近习之屏蔽致物情之壅塞赋调未得均一贤良多所沦滞有一於此是斁政经予心惕然思闻其失内外羣臣等所宜各竭忠恳共申谠议必期无隐朕将覧焉
臣伏念臣才谋不逮於古人职次忝居於谏省敢不常思补报用答休明六年九月十三日诣合上书昧死言事陛下於是下御札俾入直谏降勅书奨臣敢言七年十二月十四日又再上奏疏入逓而不知逹与未逹直言虽求用而不知行与未行今日陛下有所因方欲闻至言有所为方切待直谏引咎自戒修德弥新臣谓责在近臣而不在圣躬罪在臣辈而不在陛下日近陛下有朝令夕改之事由制敇所行时有未当而无人封駮者给事中之过也给事中若任得其人制勅若许之封駮则所下之敇无不当所行之事无不精事无不精则垂为典彛敇无不当则编为格式岂有朝令夕改之弊岂有不精不当之虞也臣又见陛下有舍近谋远之事由言动所为未合至理而无人敢谏诤者是左右拾遗补阙之过也今遗补是侍从之臣而不得在左右职分当献替之事而未有上封章自此国家举事有不便於时遗补不敢谏朝廷法令有不合於道遗补不敢言加以时久昇平天下混一致陛下谓昇平自得资陛下以功业自多日迁月移浸成圣性左取右奉无非睿谋所以陛下出一言乃以谓汤武可偕陛下行一事乃以谓尧舜可继自缵大位於今九年四方虽宁万国虽静然刑罸未甚措水旱未甚调陛下谓之太平谁敢不谓之太平陛下谓之至理谁敢不谓之至理方欲为民求福报天之功有事於太山展礼於上帝人谋虽克天意未从火於禁中将觉悟於英主诏下海内遂布告於舆人近臣闻陛下感悟之言宁不惕厉谏官閲陛下忧勤之诏谁不仿偟臣所以谓过在近臣不在圣躬罪在谏官不在陛下臣死罪死罪然臣两度上疏而陛下不用一二今臣在外而陛下委之以分忧碌碌随衆忧旷遗之靡暇皇皇有志畏谏诤之未能今幸天啓圣心神赞皇运感陛下虚伫待犯顔之谏致陛下专精求逆耳之言臣是以再罄愚衷复伸鄙见臣所谓陛下有朝令夕改者试举其一二以明之置而寻废者农师也禁而不严者车服也臣所谓陛下舍近谋远者试举其一二以明之宰相不得用人而委员外郎差遣近臣专受责而求令録封章也此章奏必多聼用必广聼用既广则条制必繁条制既繁则依从者少既依从者少则是法令不行法令不行则由规画未当有如前年敇下令邻近州府毋差司理判官至今年敇下却令本州仍旧差置又如前年敇下应征科官吏限前得了即与超陞限外未了即当降黜即不以县有大小之分税有难易之征土田沃瘠之不同岁时丰稔之不等风俗勤惰之各异官吏能否之各殊而一槩以程限所拘一例以陞降为定自後未闻限外欠者降一官限前了者陞一人此无乃垂之空言示之寡信乞今後凡有所奏或有所陈幸陛下察而审之令大臣议而行之盖臣下言之则谓封章陛下行之则出为法令法令可简而不可使繁制度可承而不可屡变变易不定是彰思虑之不精繁多难依是令手足之无措也尚书曰临下以简又曰得师者王今宰臣若贤愿陛下信而用之宰臣非贤愿陛下择可用而任之何以置之为具臣而疑之若衆人也百官若举其职愿陛下聼而用之百官未称其职愿陛下量其才而用之何以置之为备员而待之若冗秩也臣谓百职若举则万事从而自理百官未修则万务从而亦隳必若任而疑之则上下非一心疑而用之则君臣非一体何则疑能生谤谤能生疑疑从谤生则父子之道或偶亏於慈孝谤因疑起则君臣之际或变成於怨尤魏文侯焚谤书陛下固当知之令狐楚有辩谤论陛下时宜覧之若然则保得臣下始终全得君上恩宠方谓君为元首臣作股肱也【雍熙元年八月上时以右补阙守睦州太平兴国六年九月七年十二月两疏】
上太宗答诏论边事
臣伏覩今月十一日御札宣示内外文武臣僚以北鄙多虞契丹为患延伫良策降谕德音询御侮之嘉谋问安边之远略俾悉陈於异见将择用其所言臣之颛愚岂足上副宸衷臣之狂直敢不罄尽鄙怀倘敭纳可裨於事宜则明圣不罪於狂瞽臣每读史传详观古来边徼用兵乃是常事朝廷设备自有常规举其大略而言之不过训练师徒选择将帅广增蓄备多置屯田严其城池明於斥堠谨於烽火利其甲兵行间谍以离敌心禁侵扰以怠敌意待彼羸弱因势取之候其宾服以德绥之此皆方策备陈采择可用也舍此则未见御边之术用此则在知临事之宜兵机则不可定谋边议则须依古制今具条奏惟陛下择而行之
一今之御边无先於选将帅既得将帅请委任责成不必降之以阵图不须授之以方略自然因机设变观衅制宜以此无不成功以是无不破敌昔汉之西羌犯塞攻城邑杀长吏赵充国年七十矣上使丙吉问曰谁可为将充国对曰无踰老臣以是言之则请令宰臣以下各举堪为将帅者又令宿旧武臣素有闻望者亦令自举然後陛下详择而用之又赵充国既为将宣帝遣问曰将军度羌虏如何当用几人充国曰百闻不如一见兵难隃度臣愿驰至金城图上方略然羌戎逆天背叛灭亡不久愿陛下以属老臣勿以为忧以是言之昔充国为老将尚谓百闻不如一见况今委任将帅而每事欲从中降诏授以方略或赐与阵图依从则有未合宜专断则是违上旨以此制胜未见其长伏乞速命宰臣令举良将及令素有闻望宿旧武臣自举其能及举所知者也
一将帅行恩信恤士卒必丰财货方得士心昔赵奢为将所得王之赏赐尽与军吏又李牧为将军市之租皆用飨士卒魏尚守云中其军市租尽以给士卒出私养钱享宾客军吏是以匈奴不近云中之塞今国家所命将帅虽古今异宜凡有给赐今则谁敢效古散家财赏士卒去吝啬有几何也若以年年供亿挽运老师费财曷若厚给将帅使之赏用也又闻近侯伯亦有厅直三五十人习骑射为心腹每出入阵敌得以厅直随身翼卫主帅後来不敢养置昨来杨业陷阵访闻亦是无自巳腹心从人护助扞御以致为敌之所获今虽时异事殊然废置利害亦须询访行之
一今之御边以沿边诸郡有勇智者命为刺史委之自用方略警急利便事讫方奏使人人各尽其才术此必为陛下各立殊勲控制侵侮昔後汉郭汲为渔阳太守时匈奴数抄郡界边境苦之汲乃整饬士马设攻守之略匈奴畏惮不敢入塞人得安业在职五岁户口增倍又张堪为骑都尉破匈奴於高柳拜渔阳太守捕击奸猾赏罸必信人皆乐为用匈奴以万骑入渔阳堪乃率数千骑奔击大破之郡界以静乃于狐奴开稻田八千余顷劝人耕种以致丰富百姓歌之视事八年匈奴不敢犯塞以此言之则沿边诸郡请令择有智勇者为刺史必副陛下之忧寄也
一今之御边更在悦取军情凡经拣退尚堪力役者却与元本料钱其殁阵及守戍死亡兵士所有在营老幼宜矜悯优恤或给赐令各存活勿使寒饥无所归向又不可取充洒扫裁缝之隶其次?中新招到军虽稍有身手之材未宜便令管辖旧人须是经历行阵稍知军伍次第微有効者方令充节员所贵巳下亦各甘心兼易为驱使若曾有功劳未得优赏者即乞别作名目优异酬赏臣未知朝廷府库钱帛之大数亦不知国家支费用度之衆寡若陛下省罢塔庙之费耗回充军旅之赏给则孰不革其怨心孰不致其死力若是破敌必副陛下平戎之心也
一今之御边亦宜别设条例等第立赏若得一堡垒或复一障亭与某官与若干赏赏不踰时必诚必信条例不烦令军中晓会此必有果敢智谋之士副陛下之立赏也
一今之御边又宜以重赏召募敢死之士仍依古来选士之科以取士卒亦於军中择取应得选士之条目令举其六七更可详酌增损且?兵书言之取曾习韬钤者有谋画者又取能知敌情伪者取能知山川险易径路迂直者取强力过人能斩将搴旗者又取往复数百里不及暮至者又取能破格舒鈎或负数百斤行五十步者又取趫捷若飞能踰堑垒出入无形堪窥觇者各区别技能置立部分以副将帅之指使也
一今之御边外则委任将帅内则询谋宰臣行一事必使宰臣知之出一诏必令宰臣议之臣闻前年出师向北命曹彬以下欲取幽州是侯利用贺令图之辈悞惑圣聪陈谋画策而宰臣昉等不知又去年招置义军刺配军分三边宰相普等亦不知之岂有议边陲发师旅而宰相不与闻若宰相非才何不罢免宰相可任何不询谋今宰相普三入中书再出蕃镇重望硕德元老大臣人所具瞻事无不历乞陛下以军旅之事机密之谋悉与筹量尽其规画此乃国体君父至公臣闻偏信生奸独任成乱侯利用贺令图等既悞陛下机宜於前无令似侯利用贺令图者复悞陛下机宜於後伏乞陛下一一与宰相谋议事事与宰臣商量悔目前独断之明用今後公共之理则事无不允当下无不尽忠则大臣之间足以副陛下忧勤之旨也
一今之御边在乎辨边上奏报之虚实察左右蒙蔽之有无奏失利则未必尽言报大捷则不足深信陛下未当信而先信陛下本欲知而未知如此何以料安危如此何以策成败安危成败之理乞陛下详而察之
一今之御边无先于用谍兵书曰事莫密于间赏莫重於间北方自有诸国未审陛下曾探得凡有几国否几国与契丹为雠若悉知之可以用重赏行间谍间谍若行则其国自乱其国自乱则边鄙自宁昔李靖用间破突厥心腹之人自离贰也书在唐史其事可知今募能往絶域鬭乱蕃部使交相侵害如汉之陈汤传介子之流则不劳师徒自然归化此可以缓陛下忧边之心也其余谨烽火明斥堠亦可以依古法为警备赵充国传曰五星出东方中国大利蛮夷大败大白出高用兵深入敢战者吉虽天道远而难知然昭昭垂象纬者为陛下言兵之利害也
一今之御边凡召发兵士或储般粮草亦宜谨静勿使喧烦臣窃闻去年於户税上折科马草及官中和买当买纳未足之间即有使臣催督贫下户妇女有行科校者又闻汴河乾浅遂分南河水添注汴河以待漕运国家计度何在而临时一至於此辇毂之下岂无外国谍人臣即不知见在军储支得几年若是无九年之粮实为无备若是无三年之粮实为窘急若不窘急则何以科校妇女而纳草添注河水而待漕运也
一今国家富有天下精卒利兵计有百万然无将帅为陛下治兵昔吴起为将为士卒吮痈霍去病为将汉帝欲为治第去病曰匈奴未灭何以家为窦婴为将若得赐金千斤陈於庑下军吏过者辄量取为用未谕陛下以今之将帅如吴起霍去病否若以臣所见则将帅必无其人何以知之将帅肯为士卒吮痈乎若赐第宅肯不要乎将帅非材即无威名何以使契丹望风而惧今有居显位食厚禄为国之谋即不足奉身之谋即有余何以副陛下致太平之心何以致陛下成清静之理然以臣所见凡小小公事不劳陛下一一用心若以社稷之大计为子孙之远图则在乎举大略求将相帝王之大体也设如人欲理身先理心心无邪则身自正欲理外先理内内既理则外自安臣谓边上动由朝廷动之边上静由朝廷静之任贤相於内则百职举而纪纲振委良将於外则四裔静而边鄙安臣之愚衷备於此矣
一已上条奏悉是国家已然之事所以劳陛下谋及卿士询於蒭荛凡百臣僚悉陈所见然臣谓国家复有未然之事得不为陛下言之得不为陛下忧之今敌主一姥而已用黠猾为谋主颇有轻中国之志今春夏必渐退秋冬必复来制之御之惟在前所筹数事而已若将来敌人御之而不去边境备之而未宁加以契丹间谍於西蕃汉家未断其右臂即秦陇千里之外瓜沙玉关之西恐非国家之所有万一兵歉相仍寇盗多起此时何以谋之此时何以御之圣人不能不灾而能御灾今陛下圣德合天国家无虞万里晏然居安思危之计得不由未然之事而预防之此亦御边之远意也已然之患既陛下徧访直言未然之虞乞陛下常切留意
右臣备位掖垣忝司诰命祗奉睿旨俾陈方略昧於时事思虑不精然於狂愚庶或可采【端拱二年正月上时为知制诰】
上太宗论军国要机朝廷大体
臣伏念自忝谏垣今已周岁无一言可禆时政无一善上答君恩盖以陛下文明无事可谏朝廷公正无事可言然尸禄旷官忧惭益切尽忠补过夙夜宁忘今辄以军国要机朝廷大体布在一疏上达四聪伏乞陛下察而恕之容而用之臣所言军国要机者一朝廷大体者四今为陛下引谕而言之臣闻古先圣人牢笼天下弛张睿略舒卷人心使万人之心如一心四海之意如一意有若驭马又如铸金善驭者使之驰则驰使之止则止善铸者使之圆则圆使之方则方苟失其机又失其时则万人不一心四海不一意亦犹不善驭马不善铸金使之驰而不驰使之止而不止使之圆而不圆使之方而不方若是则危与乱虽未萌而不得不忧机与时虽未失而不得不惧故古人云居安思危又曰理不忘乱臣每念有唐之末天下分离中原土疆不过千里自先帝恢张皇业开辟天下平吴取蜀易如破竹惟河东遗孼终不能平洎陛下一举取之功名光大世宗先帝所不及也然自河东破後圣驾回旋诸军之心皆望赏赐四海之内亦俟霈恩岂谓陛下未覃赏捷之恩未行策勲之礼经今二载所谓踰时今北方之国不来朝贡幽州孤垒未复封疆臣以国家兵甲之强朝廷物力之盛灭敌人甚易取幽州不难然自古制御远人但在示之以威德示之以威者不穷兵黩武不劳人费财示之以德者比之如石田容之若天地或来朝贡亦不阻其归怀或背驩盟亦不怒其侵叛臣伏虑陛下以幽州未取契丹未平一旦又来扰边万乘复思再驾欲快圣意欲展睿谋虽举必成功动无遣筭然臣请陛下或展郊禋之礼或行封禅之仪因此赏河东之功因此示策勲之信人心懈怠者复悦军功劳苦者终酬帝泽滂沱物情通泰所谓陛下驾驭其意熔铸其心使之驰则驰使之止则止使之圆则圆使之方则方苟不以威信铸其心恩惠驭其意臣恐使之驰则止使之圆则方当是时陛下必念臣今日之言陛下必思臣今日之谏也此谓军国之要机一也又念交州未下战士无功春秋谓老师费财兵书曰顿兵挫鋭臣闻圣人不务广於边鄙惟务广於德业武有七德陛下何不广之天生四裔陛下何须收之必若圣德日新皇风日远远人自然入贡外域自然来降苟不来降又不入贡彼国自有灾疠彼人自罹凶荒尚书曰惟德动天又曰四夷来王周易曰圣人先天而天弗违天且弗违况远人乎臣尝读韩诗外传言成王之时越裳来贡九译而至周公问其所以来其人曰天无迅风疾雨海不扬波三年矣意者中国殆有圣人盍往朝之昔太宗征辽魏徵苦谏及正观太平之後天下州郡三百有六十覊縻之州有八百屯田置戍悉在外荒岂是一一加兵然後方来内附今陛下取交州何速况大国视交州谓之瘴海去者不习风土兵在彼中留滞颇久愿陛下且罢斯役暂息南征交州未平不足损陛下功业交州既得不足光陛下威声臣但以老师费财为可虑顿兵挫鋭为可惜盖征讨之役费用非轻皆生民苦力之物悉诸国所供之赋乞陛下惜轻费之用望陛下念征伐之劳此谓朝廷之大体一也臣尝读六典左右拾遗补阙掌供奉讽谏凡发令举事有不便於时不合於道者小则上封大则廷谏臣又读唐书见给事中得以封駮诏书封谓封还诏书而不行駮谓駮正诏书之所失又起居郎起居舍人得在天阶之下备书王者之言今来谏官寂无声影设使诏书有所失审制敇有不可行给事中不敢封还而不行不敢駮正其所失给谏既不敢违上旨遗补又不敢贡直言其次起居郎起居舍人不得立轩陛之间不得记言动之事使圣朝好事或有所遗而不闻致陛下德音或有不知而不録加之御史不敢弹奏左右丞今尚阙员又中书舍人是陛下近臣司陛下诰命臣每於起居日但见其随班而进拜舞而回未尝见陛下召之与言未尝闻陛下访之以事臣虑其各有所见欲待问而方言各有所陈欲因便而方奏伏乞陛下或询访以事或宣召与言冀各尽其诚心兼得观其器业又今三舘之中虽有集贤院书籍而无集贤院职官虽有秘书省职官而无秘书省图籍臣伏读去年九月十一日所降制敇条贯百官仍於朝堂习仪又委宪司申举此则陛下思复古道大振朝纲臣惟见所习者仪未见所举者职如职业各举则威仪自严君有君之威仪臣有臣之礼法何患百官不整肃何患庶政不允厘臣乞今後给事中得以封駮诏书起居郎起居舍人得以纪録言动御史得以弹奏谏官得以抗言左右丞得以纠辖台司中书舍人得以祗膺頋问中书舍人得备问则皇猷日新左右丞得辖台司则风宪益整谏官抗言则陛下闻所未闻知所未知御史弹奏则百僚震悚一人尊严起居郎起居舍人得在左右则盛事无遗国史大备给事中得以封駮则诏敇无误出政事无错行此朝廷之大体二也今天下一家海内万里四方所凑辇下骈阗万货所归京师富盛军营马监无不高严佛寺道宫悉皆壮丽陛下又新西苑复广御池池若汉之昆明苑若周之灵囿足以为陛下宴游之所足以为圣朝宏大之规惟尚书省是前代所营公宇低隘南宫二十四司不在其间六尚书无本厅诸郎官无廨宇至於九寺三监寄在内前廊下加以礼部无贡院试处非省垣每年试举人权就武成王庙非太平职司之制度非清朝文物之规仪乞陛下俟西苑毕工御池罢役重新省寺用列职官此则朝廷之大体三也臣又每於行路之次见有覊锢之囚荷以铁枷不觉自骇不知其人所犯何罪又不知其囚复是何人臣谨按刑统准狱官令枷杻各有长短钳链各有轻重制度尺寸并有刑书未见以铁为枷者也凡今州县欲笞一小罪絷一轻囚必详格文书依典法奉国家所颁之律遵法寺所定之科以铁为枷事出法外伏乞陛下厘革此法免伤皇风昔太宗因看明堂图见人五臓皆系於背圣慈恻隐免人徒刑况太平之时将刑措而不用至仁之主宜钦恤以居先此则朝廷之大体四也臣所言者要机乞陛下审而察之所举者大体乞陛下采而用之臣不任感恩思报激切屏营之至【太平兴国六年九月上时守左拾遗】
上太宗条奏事宜
臣备位谏垣出官河朔虽励忠勤之节未伸謇谔之诚尸素自知彷徨益切何以分陛下忧勤之寄何以副朝廷委用之恩敢不夙夜有思涓埃欲効愿以刍荛之见上希英圣之知今陛下命以颁条委之理郡亲民之心无先於此苟若所理之郡事简狱空所亲之民风淳俗厚所谓莅民有术御下有能足以副朝廷任用之恩有以彰陛下忧勤之旨然事有无从而得简狱有无因而久空民风未致於淳和物俗未臻於淳厚虽有莅民之术无得而施虽有御下之才无从而设况臣闇懦御下非才以臣愚蒙莅民无术但可言其久弊恤其未安久弊者昔近并门邻於敌境备边之费御寇之兵二十余年民不遑息未安者今以北敌迩於塞垣屯兵御边飞刍挽粟三十余郡民不甚丰筦榷货财网利太密躬亲机务纶旨稍频臣所谓网利太密者酒麯之利但要增盈商税之利但求出剩或偶有出剩不询出剩之由或偶有亏欠必责亏欠之过逓年比扑只管增加逓月较量不管欠折然国家军兵数广支用处多课利不得不如此征收筦榷不得不如此比较穷尽取财之路莫甚於兹疏通殖货之源未闻适变似不知止殊无定期今乞国家以关市之征定其常数酒麴之利授以常规或偶有增加不更求出剩或偶有亏折即可令於出剩时补填且如州县征科农桑税赋年丰则未闻加纳岁歉则许之缓征自然理得其中民知所措何以言之民生於利亦犹鱼生於水也民困於利又如水涸於鱼也愿更主於谠议别布新条当生民既庶之时是求理酌中之际天下幸甚海内幸甚臣所谓纶旨稍频者臣尝读扬子法言曰圣人之道犹日中又尝覧太公六韬曰圣人之道犹龙首龙首谓高视而远聼日中谓融明而烛幽是知君有居上之威仪臣有奉上之职业君道务简简则号令审而人易从臣道务勤勤则职业修而事无壅臣伏见陛下忧民太过视事太勤每日早於崇德殿受百僚之朝至日午於讲武殿视万机之事或进呈申状或拣閲军人或躬问缧囚或亲观战马自匦而进者或详其词理挝鼓以闻者或询彼寃诬皆金口言辞人人省问天心揆度一一区分有以见陛下劳万机之神自此见臣下亏事君之职况今四方无事多垒尽平何以劳陛下如此太勤何以使三公因此无愧盖陛下虑四聪或有所未逹万机或有所未知文王之心遂朝乾而夕惕成汤之意贵孜孜於日新然陛下何不移此勤劳以求贤何不改此精专於选士谏官则寘之左右御史即委以纠弹给事中当材者许之封駮诏书起居郎有文者命之纪録言动百职如是各举其业千官如是各得其人则何忧事不允厘何虑民不受赐今有司指挥多以劄子取圣旨官员注拟必须引见聼敕裁事若允当则既由宸衷事若未当则亦归睿断如此皆劳天聼安用有司致陛下视事太勤忧民太过况宫阙乃尊严之地轩墀列清切之班可以延伫贤良询求理道岂宜使押来囚系或病患军人或虚词越诉之徒或侥幸希恩之辈引之便殿得近天顔陛下则随事指挥临时与夺其间有骤承顾问上惧天威或偶有敷陈稍惬圣旨性懦謇讷者口虽奏而未尽其心奸诈辩辞者言虽当而未必有理陛下或赐之恩泽或寘以刑名然睿鍳周通出令固无於枉滥而帝廷清肃【阙】　岂称於喧嚣加以条理事宜或伤频并施行诏敕遂至稠重礼曰王言如丝其出如纶王言如纶其出如綍喻其以近及远渐光大於万方以言训人可常行於百代简而且要人则易从繁而又难人则易犯书曰临下以简又曰御衆以寛御衆不以寛则获罪者多临下不以简则从令者少况帝王有常道禁令有常程施令贵於必行设禁贵乎必止若令之无节奉而行之者必难禁之无时遵而止之者亦寡臣所谓网利太密既如彼纶旨稍频又如此愿陛下寛臣敢言之罪察而审之望陛下聼臣敢谏之言择而行之臣复有未谕圣意之事三又有奏请可行之事二未谕者今内职诸司各有公廨禁林近侍各有本厅中书是宰相职事之堂相府是陛下优贤之地今则於中书外庑置磨勘一司较朝臣功过之有无审州郡劳能之虚实睠言是职本属考功岂考功之职不修而磨勘之名互出殊非雅称深损大纲此臣所谓未谕圣意之事者一也其次御史台本不禁人今为系囚之所大理寺旧来置狱今为检格之司授人之职者本贵当材鞫狱以情者自然无滥或诸侯有大过或百姓有深寃乃命台臣委为制使宪府之风规自别刑曹之按鞫无疑今则或挝鼓闻天虚词诣阙多差殿直承旨使为制勘使臣殊非理狱之才骤委鞫人之罪其间有未明推勘因致淹延或未晓刑章妄加深刻既临以制书之命寘乎缧绁之中上畏严威谁敢拒扞及当録问皆伏欵辞虽罪至徒流必该申奏案既圆备即?施行岂无陷於非辜岂无失於有罪亏陛下慈仁之旨损朝廷钦恤之恩此臣所谓未谕圣意之事者二也臣每读史书至於文集或匹妇有正廉之节野人有孝弟之风尚旌彼门闾或赐之粟帛将以维浇漓之俗亦以行风教之规修身者由此彰名尚义者因兹立节今国家官僚远宦不得搬家父母云亡不得离任墨縗视事宁安孝子之心明诏未行深损圣人之教此臣所谓未谕圣意者三也昔汉文在位称为刑措岁终断狱者三十此盖民安其业乃无咎於刑章物失其宜必自罹於夭枉是以圣人见一物失宜则必加恻隐知一夫失所则必动哀矜御一衣思天下女工之勤尝一膳思天下农夫之苦故尚书曰不敢侮鳏寡周易曰信及豚鱼豚鱼至微信犹能及鳏寡至贱侮不敢加有以见圣人用心无微不至圣人施惠无所不均今河朔数州衙前军将应宣命配来之者多江南两浙之人虽曾有敕文许令自便然各无去着犹系职名其间有不请衣粮只望差使设有得该请受多是折支时寒无衣日馁无食老小相聚冻饿贫穷覊旅无图咨嗟愁苦与其配之而无用孰若舍之而放归此乃可言者一也今国家封疆甚广州县至多令録阙员?资劳而迁授簿尉满任按岁月以除移其间廉吏虽多抑亦贪夫不少贪者偶无彰露刑罸宁加廉者未有升闻旌酬弗及言乎赏劝似未精详宜委诸州遍令申奏州有几县县有几员奏其善者则不善者自彰奏其廉者则不廉者自显或就加奨饬或聊与转迁则廉能既有所归猥滥者宁无自愧扬清激浊实为致理之先易俗移风宜自亲民之始此臣所谓可言者二也臣屡陈鄙见烦黩圣聼臣不任惶恐战栗之至【太平兴国七年十二月上时以右补阙知相州入迎上此奏】
上真宗乞早建储闱
臣窃覩唐宪宗即位改元元和四年冬十月御宣政殿楼册皇太子又按李绦论事集元和三年翰林学士李绦等上言曰古先哲王以天下为大器知一人不可以独理四海不可以无本故立太子以副巳设百司以分职然後人心大定宗社永宁有国家者不易之道也陛下嗣膺大宝四年於兹矣而储闱未建典册不行是开窥觎之端乖重谨之义非所以承宗庙重社稷也宪宗依所请下制所司择日备礼册人今陛下自纂承大位改元以来五年於兹矣储闱未建典册不行岂不虑窥觎之端岂不思重谨之义宜速以宗社永宁为图也【咸平元年上时为侍御史知杂事】
上真宗进经史子集要语
臣闻古者帝王盘盂皆铭几杖有诫起居必覩夙夜不忘故汤之盘铭曰日日新又日新太公金匮曰武王欲造起居之诫乃铭於几杖曰安无忘危存无忘亡熟惟二者後必无凶墨子曰尧舜禹汤书其事於竹帛篆之盘盂曰君子福大而愈惧爵隆而益恭远察近视俯仰有别矧黄帝舆几皆铭焉曰吾居民之上惴惴恐不及武王户席必训焉席之铭曰无行可悔户之铭曰难得而易失圣人修德罔怠然佩服鍳戒终日不忘故至德大业永保天下也臣又尝读唐书见高宗命黄门侍郎赵智讲孝经於百福殿因谓之曰大旨朕知之矣即举此经要切处言之以禆不逮智曰天子有争臣七人虽无道不失其天下微臣敢以此言上献帝大悦又宪宗聼政之暇采汉史三国而来经纶要事撰书十四篇号曰前代君臣事迹写於六扇屏风置於御座之右出入观省之臣每覧经史子集因取其要语总一十卷辄用进献可题於屏寘之御座出入观省所贵日夕观省冀圣德日新与尧舜禹汤文武比隆也【咸平三年上时宋白举锡应贤良方正自知泰州召归朝】
上真宗论制科当依汉制取人
臣窃惟唐设制科有道侔伊吕科有识洞韬略堪任将帅科有贤良方正直言极谏科自太祖朝兵部尚书张照奏请兴制举於时?所奏前代制举内选置三科一贤良方正能直言极谏科一经学优深可为师法科一详嫺吏理逹於教化科勑文略曰应天下诸色人中不限前资任职官黄衣草泽等并可应诏送吏部试策论三道共三千言以当日内取文理俱优人物爽秀者方得解送其登朝官亦许上表自举虽设制科之名未尽取人之理何以明之夫汉诏取人不限对策字数随其所对尽其所见故孝文时晁错对策不过二千字孝武时董仲舒对策不过二千余字然上覧之而异焉乃复策凡诏策三问而所对皆不及二千余字洎公孙弘答策才五百余字然汉之得贤良斯为盛矣观董仲舒所对策三道亦非以当日内成今但依汉之取人则董晁公孙辈不独汉有也【咸平三年上时自知泰州召还】
上真宗乞赈给河北饥民
臣今月二十五日所进实封为覇州乾宁军死伤人户等自二十六日至今又?莫州奏饥死一十六口沧州奏全家饥死一十七户虽有指挥下转运司相度及减斛斗赈粜即未见别行指挥若有司只如此行遣实未称陛下忧勤之心也陛下为民父母使百姓饥死乃是陛下负百姓也宰相调爕隂阳啓圣德而惠泽不下流王道未融明是宰相负陛下也今陛下何不引咎如禹汤罪巳略降德音下饥饿杀人处州府民心知陛下忧恤然後振廪给贷以救其死若仓廪虚而馈运边备尚未足即日无可给贷则是执政素不用心所致昔伊尹作相耻一夫不获今饿杀人如此所谓焉用彼相今陛下可将此事以理道略面责宰臣以下观其何辞以对视其有无怍色有无忧色待三日後或旬浃以来不上表待罪不拜章求退是忍人也何良相之为乎既非良相而犹用之则是陛下不以百姓心为心也若不别进用贤臣恐危乱之萌将来滋蔓难图也语曰十室之邑必有忠信况今皇家富有万国岂无人焉可於常参官自来五日一转对中观其所上之言有远大谋略经纶才业者可非次擢用若有其言而无其实退之以礼亦合理体不然则臣恐国家未能早致太平也岂惟太平之未能致其忧患不独在边防而叛乱在内地也此是陛下缵嗣先帝万世基业之急务也所急之务莫先於此惟圣聪睿鍳详微臣之言陆贽云贪因循者终有大患今若因循不早为谋则虑大患至矣今臣所奏且可先降德音以禹汤责躬之意以谢天以尧舜至仁之心以待下使饥饿地分知陛下忧恤之心也臣职在深严日有闻见不敢不奏【咸平三年正月上时直集贤院权管干通进银台司兼门下封駮】
上真宗论轻於用兵
臣窃惟国家断徒以上罪皆须勘鞫子细案牍圆备断官録问然後行刑其大辟罪将决断即给与酒食命他官监决虑有称寃及断讫即録案申奏奏下大理寺寺司点检送至审刑院院吏披详案未圆理未尽即罪有司所谓王者之心重用刑而惜人命也及至北狄骚边西戎犯境不先计而後出兵不先谋而後决战战失利即士卒陷殁者既多人民俘虏者不少不知断徒以上罪至用刑於大辟一何用心精密之如彼而不先计而後出兵不先谋而後决战致陷殁士卒者衆俘虏人民者多一何用心麤踈之如此用心精密之如彼者是帝王重人民也用心麤踈之如此者由将帅轻人命也州郡戮一死罪不当即罪州郡大理寺审刑院点检披详漏略各罪官吏洎至士卒陷殁人民俘虏则宰相不过罢免归班为尚书将帅不过黜降其官为庶人此乃朝廷用刑轻重之相远也【咸平五年上时为侍御史知杂事】
上真宗论点集强壮
臣伏覩近日多雨秋稼颇伤近京诸州积潦为害加以差遣使命点集乡兵人情不安物聼可骇谓一家虽有数口三丁必抽两丁定以强壮之名备於缓急之用虽不刺面各遣归农其如终隶军名向去须在戎伍当北敌未宾之际值西戎为害之时岂不知临时抽差以补正军阙少如此壮丁父母逐家妻男有哀恸之哭声实感伤於和气朝廷宜制理於未乱枢相当经始而图终臣窃闻国家府库稍虚仓廪不实不然则何以急急於聚敛财货孜孜於备御边防况庙堂无人军旅无将居崇官者皆莫知危亡之渐食厚禄者悉坐观成败之人边上奏报继来敌兵侵轶渐近其好佞言而安圣心者则曰国家何患无远虑而有近忧者不过请圣驾亲征望陛下以宗社为忧乞陛下以刍荛可聼臣每奉圣旨凡有见闻即令敷陈敢不遵守干冒宸扆臣无任惶恐激切屏营之至【咸平五年五月上时为侍御史知杂事先是诏集近京诸州丁壮选隶军锡上此疏】
上真宗论拣选强壮失信
臣伏覩去秋以来霖雨作沴近畿诸处水潦为灾虽闻检覆蠲免租税又闻相度低下开决沟渠虽忧恤之心已有所济而利害之半莫知适从古者不夺农时虑妨营种或遇歉岁即念困穷故有赈贷粮储除放徭役免令凋瘵不至流亡今国家为少阙军兵防备边戍遂於曹郓宋亳陈蔡汝颍之间点集乡村拣选强壮得五七万人访问始降宣命指挥只令在本城防守及至奏闻郡数即并抽赴京师昨近臣何以商量如此失信令下民皆怀怨望岂得无辞况陛下常好读书有儒臣时得侍讲春秋谓君命无二又曰信不由中谅在圣聪尽逹微旨岂有命令既宣於羣下而诚信不由於厥中若外国差人在京探事事无钜细境外既必尽知知而图谋边上未能安静其所谋者谓古者以民为邦本食为民天今国家取丁壮为兵以失邦本以灾伤去食宁有民天粮储何止无余边备亦恐不济以此得计以此乘时此外国所谋之小者也其所谋之大者以关西去年秋稼不登京东今岁春种巳失国家营救之不暇庙堂图虑之未精欲以新集未惯之兵授非才无勇之将侥幸求胜轻敌寡谋此外国所谋之大者也加以自春以来多隂少晴每遇朔风其来数日不定变阳春和平之令入边塞动静之占臣不晓占书不知兵略但以经史所言之事求灾祥可见之证以愚意裁量望圣慈采纳惟兵者凶器不得已而用之民为邦本不得已而取之今五七万人并离农亩日近更差使臣拣点岂无物议忧虞以灾沴之余寇盗若起适足为敌人之利有劳宵旰之怀检灾伤乃是虚名行赈贷且非实事斯乃今日之务最急也非时之患可忧也臣谓非十年不足以聚蓄财货非十年不足以生育黎元二十年间治之得其宜则无虑治之失其宜则有患非二十年尚未能蓄聚财货生育黎元况临事欲制置乎望陛下思今日之急务虑非时之可忧示信以结之善谋以成之若信不由中事出虑外恐国家多难自今日始臣受先帝拔擢不敢不言臣受陛下指挥不敢不奏【咸平六年三月上时为侍御史知杂事先是五年十一月令近京诸州募强壮愿充军者给衣服装钱送阙下锡上此奏】
上真宗乞询求将相
臣尝读唐太宗实録见李靖文武材略隋将韩擒虎即其类也靖再与擒虎论兵未尝不称善抚之曰可与论孙吴之术也初事隋为殿内直长吏部尚书牛洪见而重之曰李靖王佐才也今国家自先帝平晋之後与契丹结隙将相旧人相次薨谢边鄙间州县屡为契丹所陷皇威不振久矣时议乃以将相无人亦久矣即不知今来朝廷公卿大夫间有如韩擒虎与李靖论兵否有人如牛洪知李靖有王佐才否若有人能论兵有人负王佐才未审陛下知之否有人善论兵有人负王佐才乃是帝王合先知之矣自来皇城司差人探事又别差探皇城司探事人如此察探京城民间事无钜细皆逹圣聪近又差朝臣为巡抚使及差朝臣以点检酒务名目出外采访所采访之事不过民间利病不过官吏能否而已即未闻委公卿大夫察访善论兵之人询求有王佐之才者也由是见所求者琐屑而所忽者远大也陛下若以宗庙社稷为忧以生灵为念即宜以远大为务求将相为急也臣每奉圣谟令陈鄙见仰祈英睿特赐披详【咸平六年八月上时右谏议大夫史舘修撰】
咸平集卷一

[book_title]卷二
<集部,别集类,北宋建隆至靖康,咸平集>
钦定四库全书
咸平集卷二　　　　　　　宋　田锡　撰书
请复乡饮礼书
月日乡贡进士臣田锡惶恐顿首献书皇帝陛下臣闻圣人建大业得大位制礼以经邦国作乐以和神人五礼行於朝廷远方之人有终身不得观之者六乐奏於宗庙远方之俗有终身不得闻之者於是制乡饮之礼行乡校之间俾人徧知冀人易识盖其礼甚辨其仪甚详有祭献之仪有俎爵之数命乡人之贤者为主延乡人之老者为宾揖让拜起皆有仪升降进退必有位以金石之乐和其节以雅颂之诗导其情自秦承周衰汉迩秦乱不能行之至後汉世祖行之世祖之後复废至西晋复之西晋之後又废至唐又用之明着礼文散颁郡国咸俾长吏以化黎元至开元中宣州刺史裴耀卿以为乡饮之仪惟於贡士之日略得举用其余寝停岂圣王化俗之心岂良吏知礼之大於是拜章奏以上言自恭勤而行礼月而习之岁而行之於是宣州耆老宣庭寮吏每闻歌白华之什华黍之诗南陔之篇由庚之颂言孝子养亲之道述万物遂性之旨观者皆踊跃听者有感泣盖礼乐之感於外而精诚之发於中也在唐之世为唐之牧守唐之世祚垂三百载唐之牧守凡几千人惟耀卿能于一郡之间独奉先王之礼犹化其俗尚移其风以是知先王之礼不徒行先王之乐不徒用但後人行之不得其道用之不知其微国家大礼与天地同节大乐与天地同和禋天地祭宗庙祠山川正齿胄迨封册冠婚之礼军旅宾客之容陛下皆举百王之礼而行之以六代之乐而明之所谓礼乐征伐自天子出矧国家括地三百州拓土一万里年谷屡稔民风大和朝廷之礼既崇而远方之民有未亲见之者朝廷之乐既备而远方之俗有未亲闻之者愿陛下申明旧典举行新命颁乡饮之礼修乡饮之仪使其观祭献之严则知不忘报本矣覩苹藻之祀则知所贵者诚矣见贤者为主则知懋德者可尊矣视老者为宾则知高年者可恭矣阅揖让拜起之式则知谦恭樽节之可学矣见升降进退之容则知折旋俯仰之可习矣闻白华南陔之诗则知孝於父母矣听雅音正声之奏则悦於和乐矣月而习之岁而行之稔於礼而自熟渍於道而弥深讦愎化为柔和狠戾迁为贞顺革恶归善流邪复正其何然哉盖性相近也习相远也不觉自迁於无过之地不觉自生於知耻之性既无过又知耻国家虽设刑而无淫慝可刑矣朝廷虽设禁而无过差可禁矣若是则为父者以慈而为教也为子者以孝而自守也为兄者以友爱而自得也为弟者以恭谨而自悦也为夫者以和而有其室家也为妇者以柔而事於舅姑也一家率之一乡慕之一邑化之一郡荣之一国兴之天下同之得非王者厉精于礼乐而致之诸侯折节于礼乐而奉之若以为古之礼也不可复行则世祖承盗莽之後而能行之晋氏承曹魏之乱而能复之太宗革隋季之淫而能用之若以为俗之薄也难骤化之则裴耀卿何以化之宣州之民何以顺之是知千古絶迹三代旷礼犹可缮完补缉损益裁酌沿其俗适其时而明之况贞观之风开元之化左顾不远右盼可及彛章不冺令式斯在昔舜庭奏乐而鸟兽率舞燕谷吹律而草木遂萌文王行礼而虞芮怀慙范宣让功而栾黶知变夫金石至和非有乐於鸟兽而鸟兽自舞草木无情非必应於律吕而律吕能通西伯之仁不以化虞芮而争讼自息晋卿之让不以矫栾黶而汰虐自亡盖礼乐之进物也速而谦让之服人也深况欲以宾主之礼以明之以祭献之仪以示之以金石之乐以歌之以升降之度以化之以揖让之容以导之以尊贤之序以命之以养老之道以喻之人之心物之性得不优而柔之而自趣之感而慕之而自化之乡饮之礼化民导俗夫如是之速也愿陛下询公卿而复之望陛下勅牧守而行之行之期年则民知耻行之再岁则民知教行之三载则民知礼行之而不辍用之而能久则比屋可封之俗不独帝尧之时也圣代当复见矣闻乐而感之者不独宣州有之也天下当尽然也天下幸甚海内幸甚惟陛下裁之臣不胜慺慺思理之诚谨昧死奉书以闻臣锡诚惶诚恐顿首再拜
请修藉田书
月日乡贡进士臣田锡惶恐顿首献书皇帝陛下臣闻农者国之大本也糓者人之司命也古先哲王虑农之不勤也忧人之弃本也於是设躬耕之仪立藉田之礼行於国化於天下勤於身勉於海内天子履田谁敢不力於垄亩天子执耒谁敢不务於播种所以孟陬之月择日既良一人斋戒以晨兴百辟肃恭而景从载耒耜於车右就阡陌於国东朱紘以饰礼容青辂以恊时令春景烛物和风扇野千亩之首三推为先内宰诏於后妃乃献穜稑甸人率於黎庶遂终耕垦所以供粢盛也以之备醴酪也天地山川之祭用兹而给焉宗庙社稷之祀由此而备焉是知藉田之礼乃有五利劝民不忘本一也农有余蓄二也俗知廉耻三也政教可喻四也盗寇不起五也用是五利播於万民以之兴役则民不凋弊以之事战则国有馈运虽有水旱之灾不害民也虽值凶荒之岁不瘁国也是故上之化下如玺之在涂下之从上若水之在器所以乃稼乃穑宜自我勤乃耕乃殖宜自我先虽有货财不救饿殍之困虽有宝玉不济灾凶之患故历代奉於周制百王修於藉礼汉魏晋宋之主齐梁隋唐之朝或立坛以祀先农或置廪以为神仓或过三推之数或颁万斛之种或许行之於郡县或亦因之而赏赉今陛下嗣守洪业勤恤黔黎四方之书轨大同九牧之贡输咸至坐明堂以布政居宣室以询贤谓小大之狱未明则慎择法官喻以无滥之旨谓朝廷之政未理则优容直臣大启上言之路谓贤良未至则虚伫以待前古未行之事陛下行之今日所急之政陛下修之是故五星融明八谷无害风雨时若黎元乂安然於千亩之田尚旷三推之礼虽在南之亩惟西之畴时敛有多稼之謡岁取闻如坻之咏必若载扬之候或以启蛰之时命大司农以饬田诏太常伯以撰礼惟月之吉即晨以兴八鸾锵锵前适东郊之道百寮翼翼相从北阙之下鸣苍佩於宸衮建青旗於帝车阊阖来风振我发生之德勾芒司候佑我播种之仪簠簋豆笾荐先农之坛墠耒耜黍稷列公藉之阡陌旭日新景朝霞暖辉千乘万骑列於左右金根玉辂俨於威仪有司赞礼以降车侍臣肃容以进耒绮畴奋一墢之土褕衣献五稼之种然後三公继礼九卿就列庶寮迭耕黎民终亩於是顺阳和之德以农为先示稼穯之难以巳率下以金石丝竹感和悦之怀以赏庆锡赉助礼容之盛加以发如纶之诏降耤田之仪俾诸侯行之以兴稼政俾远民观之以知帝心即民之趣耕若忧风雨之至民之务本不遗天地之利仓廪实而知礼节衣食丰而识廉耻则未作自归於农亩游民必复於田业岂徒粢盛自供牺牲自养实将人心无趋末也民力无枉用也必父诲其子兄勉乎弟不使遗地利失天时桑麻之勤由农而繁矣鸡豚之畜由农而孳矣民以之祠祭则有备以之赋役则不困以之馈饷则成礼以之拯恤则为仁若是皆陛下跻之於富夀也由陛下致之於安逸也既安且逸则和乐之气感乎天地既富而庶则礼让之风行於邦国天地感礼让行所以麟凤集於郊薮图书出於河洛故臣以为千亩之耕五利斯得其实在兹愿陛下宪章周官之礼沿革唐朝之制躬亲黛耜勉励黔首也武后女主也犹俾中和之节咸献农书昭帝幼主也犹弄钩盾之田垂芳史策矧陛下功业高於往古文武冠於前王虽汤仁禹圣才可同涂汉祖唐宗未堪较德而犹阙於藉礼何以示於黎元惟陛下俯循采菲之言幸复躬耕之礼无俾前代之主独擅务农之美臣不胜罄伸诚请之愿谨昧死奉书以闻臣诚惶诚恐顿首拜
贻陈季和书
季和足下锡观乎天之常理上炳万象下覆群品颢气旁魄莫际其理世亦靡骇其恢廓也若卒然云出连山风来邃谷云与风会雷与雨交霹雳一飞动植咸恐此则天之变也亦犹水之常性澄则鍳物流则有声深则窟宅蛟龙大则包纳河汉若为惊潮勃为高浪其进如万蹄战马其声若五月丰隆驾於风荡於空突乎高岸喷及大野此则水之变也非迅雷烈风不足专天之变非惊潮高浪不足形水之动夫人之有文经纬大道得其道则持政於教化失其道则忘返於靡漫孟轲荀卿得大道者也其文雅正其理渊奥厥後扬?秉笔乃撰法言马卿同时徒有丽藻迩来文士颂美箴阙铭功赞图皆文之常态也若豪气抑扬逸词飞动声律不能拘於步骤鬼神不能秘其幽深放为狂歌目为古风此所谓文之变也李太白天付俊才豪狭吾道观其乐府得非专变於文欤乐天有长恨歌霓裳曲五十讽谏出人意表大儒端士谁敢非之何以明其然也世称韩退之柳子厚萌一意措一词苟非美颂时政则必激扬教义故识者观文於韩柳则警心於邪僻抑末扶本跻人於大道可知矣然李贺作歌二公嗟赏岂非艳歌不害於正理而专变於斯文哉季和蜀之茂士也嗜於博古而工於作歌以余东适秦关祖道以别示我长歌数百字以为赠行之言有以见天资杼轴得於长吉文理变动侔於飞卿也吾党闻人非君而谁金门玉堂俟子偕进延伫之意书不尽言锡白
贻宋小着书
数日论文更得新意若获秘宝如聆雅音苟非贤智之交寜厚切磋之道所谓悦我以文藻荣我以道义也洎拜别後在道路间羸马长驱征心自逸三思商较之义再详通变之言一以贯之引而伸之窃有所得似亦可采禀於天而工拙者性也感於物而驰骛者情也研系辞之大旨极中庸之微言道者任运用而自然者也若使援毫之际属思之时以情合於性以性合於道如天地生於道也万物生於天地也随其运用而得性任其方圆而寓理亦犹微风动水了无定文太虚浮云莫有常态则文章之有声气也不亦宜哉比夫丹青布彩锦绣成文虽藻缛相宣而明丽可爱若与春景似画韶光艳阳百卉青苍千华妖冶疑有鬼神潜得主张为元化之杼机见昊天之工巧斯亦不知所以然而然也则丹青为妍无阳和之活景锦绣曰丽无造化之真态以是知天亦不知其自圆地亦不知其自方三辰之明六气之运如目之在气主视耳之在体司聪巳亦不知其自然也故谓桂因地而生不因地而辛兰因春而茂不因春而馨人伤体则忧蚺去胆则勇龟殻便於外鱓骨乐於衷草腐而辉光生物老而妖怪出松以实而久茂竹以虚而不凋驺麟之性仁虎豹之心暴得非物性自然哉锡以是观韩吏部之高深柳外郎之精博微之长於制诰乐天善於歌谣牛僧孺辨论是非陆宣公条奏利害李白杜甫之豪健张谓吕温之雅丽锡既拙陋皆不能宗尚其一焉但为文为诗为铭为颂为箴为赞为赋为歌氤氲脗合心与言会任其或类於韩或肖於柳或依希於元白或髣髴於李杜或浅缓促数或飞动抑扬但卷舒一意於洪蒙出入衆贤之阃阈随其所归矣使物象不能桎梏於我性文彩不能拘限於天真然後絶笔而观澄神以思不知文有我欤我有文欤以是咨於君孰是孰非幸一见答更袪瞢昧锡拜手
咸平集卷二

[book_title]卷三
钦定四库全书
咸平集卷三　　　　　　　宋　田锡　撰书
贻杜舍人书
五月日进士田锡谨拜手奉书舍人座右锡尝以言而当智也默而当智也进而受知於识者才也退而无咎於躬知进退也易为动静不失其宜其道有光粤若志在济民名未为人知必反经合道用奇矫时名乃一日千里诸葛坚卧太公钓国郦生长揖王猛扪蝨之比也夫才略为根干知巳为羽翼不俟终日可以论几矣锡天付直性非苟图名利者也窃尝以儒术为巳任以古道为事业噫图名不以道虽使名动朝右不取也得位不以道虽贵为王公不取也锡谓进贤为道也诛谗邪为道也济天下使一物不失所为道也昔伊尹五就桀欲理之速也不得已归於汤伊尹固不以名不以位但济天下之志汲汲也夫有君子之行不有君子之文者汉申屠嘉周勃也有君子之文不有君子之行者唐元稹陆质也其中人也发若彍弩其稔毒也隐如敌国所谓以名以位务乎仇覆人与伊尹相反与其有文也寜有行也孔子曰惟名与器不可以假人士有大功於国天子则彰其名赐其器赐之既不滥受之亦不喜盖公共也小人则饰诈勉道便僻希旨盗我名器以为身荣明公谓之何如锡幸不佞从士君子之後安敢去彼取此乎明公有君子之行称於识者自迩及远如兰蕙当风苾芬袭人如冬阳夏隂人来归之锡於是冒炎暑涉远道一拜高义求他日之羽翼也周易泰拔茅彚征吉茅之连茹以其彚类征往乃亨吉也天地交万物通君子道长之时也天在地下以贵下贱之象也小人狂瞽奋笔伸志若默於明公失则多矣是用喋喋谔谔黩於聪明取春秋言以足志志以足言不言谁知其志之义也幸赐留意幸甚锡再拜
上中书相公书
四月二十三日乡贡进士田锡谨以长书一通献於相公黄阁之下惶恐震骇不知所裁幸相公容而察之使获尽其愚衷则可以免僭踰之诛而蒙容恕之惠也夫以贱干贵遭逢实难以言感人听信亦寡盖贵贱之际若天壤之相悬言感之间非聪明而弗悟今相公以英贵之重居廊庙之尊功业辉光仁义流布事无微而不烛理无深而不知故在位庶寮与仕进之辈孰不受陶铸之大惠靡不希顔嘱之余辉锡是以载徵敷叙之辞上觊钧台之鍳昔文王称睿圣犹询及蒭荛周公曰圣人亦下礼贫贱邴吉问服辕之喘齐相念涉淄之寒路左长谣而晏子动容门下献书而姚崇勿罪斯皆相公熟闻之事儒生常叙之谈固不假形於书简而後知亦不劳伸於比喻而方见然相公以房杜之策略佐尧舜之事机入造膝於一人出劳神於百揆所务者国家大事所思者社稷宏谟动唯万务之繁静悦寸隂之暇而白屋之士片艺自沽求谒见於黄扉进干祈於重顾求名者不过为希科第在位者不越为冀迁升若是者累累接踵於门栏藉藉焉取容於左右无宏才大略以禆於采听无英气异行以动於礼容所以相君之门非深严也由所谒之人非英特也宜其情弗上通而言弗下应焉相君之听非忽略也由所吐之言非利害也宜其进未速见而退未能已也是以古人知崇重之难接非奇伟之莫伸故有危冠长剑以饰容长揖抗礼以自异锡尝研几於此而取类於彼悦怿自得始终可图以为凡欲一谒公卿之门一达生平之志胡不观往古所行之事酌於今未兆之机焉敢曲徵异辞聊欲直叙往事昔齐宣志在驰骋而淳于之荐客非贤阖庐志在仇讐而伍员之所言未当非言未当也其言非阖庐之志也非客不肖也其人非齐宣之意也故徼福者先意而为事事无不合希宠者见几以设谋谋无不谐观大易之言则曰几者事之微也详春秋之旨则曰需者事之贼焉进与退必以时而谋与断交相养也今相公知小人在此一书也罪小人亦此一书也虽知言出而罪入固宜偷合苟容与衆人碌碌焉苟万一志意相投宠遇下及则安可违利趣害而贻识者之讥也幸相公英明而察焉望相公仁恕而容焉锡以羁旅之人怀丛脞之艺去国三千里宦游二十载贫贱琐屑迂懦闇钝不言而晓言之且慙年龄在躬三十有九昔在於蜀同与科塲者今皆列丹陛升清员出奉帝皇之命入居台省之职而小人犹食人之食衣人之衣困为旅人辱在徒步当明天子在上贤宰相当国仁犹及於草木信尚孚於豚鱼安可负六尺之躯怀丈夫之志而终日屑屑不能自奋非知已之罪实自贻之戚也寒贱幽忧之苦不足为相公言之希求遭逢之幸不敢於相公伸之言之则亵凟聪明申之则干犯英贵又何以回特达英果之遇济进趋变化之机孟子云位卑而言高者罪也今无寸禄之位而吐僭高之言郦生王鼎之烹田光仗剑之节岂独古人也今幸而为相公言之锡生平所着文约百轴择其自善者得二十编虽缮写献投为举人事业固不求用为卖名之货亦不足为希赏之资其实邀相公之知回相公之鉴者在此一书尔昔相公奉使於吴而知吴可取也相公在西掖为侍从之臣旦夕论思而谓蜀可灭也相公在翰林訏谟宥密益亲帝衮而致吴越王来归阙下以是知擒吴灭蜀平百越而来四裔岂非相公赞成帝谟而密用良画哉所以先帝取天下平海内二十年间强不敢掩弱大不敢加小信泰来之运锺於圣朝升平之时归于今上也今主明而相贤本丰而基固天下安危之柄搃之於主上而持之於相公夫盛事难兼而良时不且老农有三载之储犹悦然而自裕良贾获千金之利尚怡然而自多矧相公遇太平天子而佐之获太平之民而理之岂不以功名辉赫而自裕乎岂不以志意纵横而自多乎且自古乱世多而理世少君子寡而小人衆以姚崇之贤而值玄宗晚年稍溺情於逸乐以裴度之量而遇宪穆之际未致太平今天子春秋鼎盛好文而稽古天下底定内宁而外安此相公可意之秋也生民受赐之时也夫制理於未乱禁邪於未形则君子明智先事之常道也兵书曰善战者无赫赫之名盖制胜於未形未兆之前也古人云天下有道则守在四裔方今边鄙无虞戎裔畏服契丹遣其爱子入朝贡奉是相公慎择边吏俾务大体无使邀功而构怨之秋也邀功则事生事生则怨生是邀功之人不能布天子之大信於外夷也相公能不介意乎小人狂愚一至於此春秋不云乎嫠不恤其纬而周宗是忧然狂夫之言圣人择焉昔魏武恶杨修之智而杀之千载之後人皆非之韩信纳左车之说百战之胜人皆美之汤曰天下愚夫一能胜余舜闻一善沛然而悦苟言利国家则言之者无罪而闻之者足以自戒相公怜而察之则以为小人方谋仕进苟非设奇则无以警骇闻听也若相公鄙而浅之则适足邀抚掌大噱也相公若以片文知於小人则锡有二十编之文愿受知於门下若以一言知於下走则锡有鄙闻陋见愿见采於舆人也若以怜亡国之余恤宦游之困而锡钧熔於匹夫则羁旅之人自兹而振矣昔唐时名辈在科塲间亦以设奇取誉如尹枢自放状元王璘衣缬之类又若刘禹锡柳宗元之为人皆以大儒之业当壮年获志於科第自谓跬步万里坐邀大位而言无畏忌志务倜傥迨升郎署席未遑暖而衆毁巳炽或出刺遐徼而流离不复或终老散地而诗酒自寛壮图弗伸晚年方悟非当时弗用也由锐气悮物也仕进之仵苟能鍳往失而慎将来则安可不为良相之用乎安可不受良相之知乎揣小人艺能固与往贤悬邈也然遽以刍荛之见骤希庙堂之知死罪死罪相公若以为适时之机自伸之术慕王冷然求知宰相尹枢自放状元斯亦觊相公稍霁威怒而深察焉锡惶恐顿首拜
附胡旦书
仆与足下别亦巳久矣惟明月相共清风尚遥芳春素秋频隔嘉会想计学吞云梦才高奉山日隆王覇之图时积经纶之业将期大变塞吾与天下之望也近者拾遗拜官小子躬贺喜沃无已吾子可知又论将来举公之杰拔者屈指筭数中无几人有宋元瑜李度二后之弟也赵昌言名闻京师其余势家仅数十辈惟何士宗卓然独立有不愤之色愿与竞同羣为之力战公蜀人也久在关辅远於京阙家贫援孤与我相角倘闻斯言必大喜也请速来三月尽约为夏课三人同志以振吾道将横摆笔阵銛淬辞锋张?文以遏其势鼔大名以挫其气吾子击其前何公刺其後仆则左犄右角彼入我出拔其挟輈斩将折馘英声一振京师动为此之计不亦大乎愿足下速与谋焉夫敌人者不先扼其吭抚其背刺虎者不先断其爪灭其牙则彼不可得也惟足下详之春色将青良会在近遥望命驾在乎朝夕跋涉之间想无怠也不宣丽天顿首【正月二十九日】
答胡旦书
秀才即先辈人来得书窃知寜适慰悦之外感荷良深兼蒙见招俾与文会良期美信莫尚於兹甚善甚善余念自出蜀至咸镐间今已六稔迁家两遇权停贡举羇旅中支离契阔幽忧愁辛大丈夫壮节殆亦销烁今吾子书中怜余家贫援寡久住关辅乃知我者也古人所重者交结翼道佑德激切奋发何莫由斯故吕布袁遂为奔走之交晋文介推为急难之友垂在信史有志者慕之余每自惟无英才大略以为慷慨事又无嘉辞优学以为君子儒而吾子过听虚名相厚之甚也往年得澶渊之书前岁偶渭北之会今春得夷门之信适足见惠然相顾之情也易不云乎君子定其交而後求语不云乎君子以文会友古乐府有结客少年塲今三者君皆兼之恭佩徽音敢不勉信与学以为奉交之职也古人云易失者时难得者知音余尝读西汉书见高祖以英武取天下而文帝以道德化海内措刑不用几四十年於时最称俊才而年少者有贾谊观其所上书真卿相才也然当宣室受厘之际思鬼神事诏谊问之不觉膝之前席然终不能大用惜哉迨至有唐贞元长庆间儒雅大备洋洋乎可以兼周汉也帝王好文士君子以名节文藻相乐於升平之世斯实天地会通之运也自数百载罕遇盛事今锡与君偶斯时焉自吕状元蒙正得第之後有御制诗以赐之闻两制中得与上倡和昔汉世祖以外戚传赐窦融以河渠书赐王景唐太宗玄宗与侍从臣以文赋相醻酢今复覩之况吾子负倜傥之气怀磊落之才将来振海内之名鼓天下之动广视阔步於塲屋飞声走响於公卿高掇荣名若坐会稽临沧海投犗十二而钓取巨鳌也孰不伟之然锡自得君书三复闚绎其中有云将来举公有宋李赵三才子也君欲以文彩声称与之相较胜亦犹洞庭震泽幅员千里吞纳江汉虽飞涛骇湍浮天沃日得不谓之壮哉真场籍中燕魏豪侠也君既不以余鄙陋浅近许与为交游若使各言其志则余尝闻孟轲称仲尼曰德之流行速於置邮而传命也又曰至仁无敌礼称顔子得一善必拳拳服膺语曰德不孤必有邻设使至艺如至仁自然无敌德苟修而衆善必为巳邻名载德而行故君子金玉其名砥砺其行行茂而名荣人莫得而胜之也又何必肝胆楚越而使人莫已胜也昔郭代公在国学家寄三百万钱适至为急难者告之倾装以赠代公器局之名从而得之又王起知举命白敏中踈贺扱甚而欲以状元待之白敏中曰一第何门不致奈何轻我至交斯则交友之情从而见之矣器局之名当师范代公而求之交友之情当企慕白敏中而修之则何适而不为君子也吾子勉之暮春之月必获命驾会挹非晚欣惬豫深谨奉书感谢幸赐详察不宣京兆田锡拜
答何士宗书
二月日京兆田锡谨致书伸感谢之意於秀才即先辈足下锡自为羁旅之人久居关辅之地每思朋英友贤之会为唱予和汝之文安知道不远人天弗违愿当渭北杜门之暇日有流阳寄信之来人欵关称云两书偕至一则安定见寄之札翰一则长者相投之简牋骇闻斯言欣然而出屦及於寝门之外带及乎宾阶之间得二贤之书对使乎朗读喜与拚会形相翼飞胜获连城之珍若听在悬之乐因自退省何从而来且予秉笔非俊豪之才待问无优深之学智不足以详论大事名不足以推服衆人岂谓骤承君子之交便以国士遇我诚为误听安敢克当然英气吐虹蜺嘉辞敌珠玉激余以善道来我以良期不觉增慷慨之壮图生抑扬之鋭志亦犹观白起长平之胜入亚夫细柳之营鼓噪而屋瓦皆飞令严而天子按辔懦夫为之增气势使之然敢不悦投分之见知重一言之然诺虽未闚卫玠之容貌未交夷甫之谈谐在君子以道为心以信为体文采为貌声称为言又何必敷袵相亲晤言以接方云识面始谓知心哉故千里之喻比肩倾盖若同曩日略例云隆墀永叹远壑必盈管子曰无翼而飞者声也不根而固者情也哲人交结之旨尺书邀激之辞脗合于心适令得志况今主上以文明之道化四海良相以清静之理育万方卿大夫以名节相高士君子以儒雅取进锺是鼎新之运乐乎升平之时苟不左交英豪右结俊造与振藻名塲之会陪鸣珂帝里之游则亦是包羞安能免诮方俟夙仆夫之驾赴同人之期岂惟一咏一觞为文章之乐一名一第阶云霄之高余欲以六经为寰区以史籍为藩翰聚诸子为职方之贡疏衆集为云梦之游然後左属忠信之櫜鞬右执文章之鞭弭以与韩柳元白相周旋於中原未喻此旨於君何如尔愿言之志尚难罄输幸稍留意不宣锡拜上
贻梁补阙周翰书
十一月日进士田锡谨斋沐拜手献书於补阙执事锡每见仕进之心皆欲人特达之遇而觊遭逢之幸不揣道何如也才何如也迨为明哲之鍳揣摩其术高下其才特达之遇果不为丛挫所役则怅然?望以为鍳失於巳而啧有烦谤之言也君子则不然不患无通明之知患艺之未精不患无特达之遇患才之未备不以得失荣辱汩其趣向昔牛僧孺欲干有司之试先以文章卜进退於韩愈愈高其才遽命改馆俟其亡而访焉乃大署其门而退翌日辇毂之下僧孺之名无翼而飞藉藉衆口此所谓级名阶第不在於彼而在於此束緼知妇势使然也凡有司以至公之心当抡才之任岂欲自擅於公器哉亦候同列推择慰荐茂异以济己之明也陆贽在唐为海内之闻人也当其掌文之柄録贤抜善得贾棱王涯李观韩愈崔羣辈二十三人於时梁肃在谏垣为之援引肃之所言者八人韩愈在其选中至今称陆忠州韩吏部果何如人哉岂惟春官氏为国家求贤而赖同列之推善抑士君子为先达常汲汲於外导後进以为已任仕进亦岂专务求於人固当先求诸已岂在求诸名固当先求诸实实茂而名自至巳修而人後知故特达之遇不可邀而得也才与贤相遇道与义相际言未发於外而意巳熟於中矣何暇訾诹栗斯以徼福哉锡不迨古人远矣自十有五志於学逮今二十年所吐之文非超絶横厉骇人耳目但屑屑在模范轨辗间又未能鹰扬虹伸与羣俊角逐而尚在贫贱中未尝不惕然愧耻虽迂踈钝讷之若是然志有所自守迹有所自明必也跻一第拜一命庶几无忝於时无愧於心不使识者指目而窃笑斯愿斯恳非英信明达之大贤固不敢妄发斯言以取谴怒也今明公鍳如止水公如平衡言如钩?动为律度刚决之气断於奨激融和之色形於接纳锡是用曲俗之态短绠之智愿为门下之士期明公以通达之识照其邪直烛其妍蚩苟若万分之一可偕士林之末则明公英特之遇不施於仆仆遭逢之幸不自於明公则直在锡也曲在公也亦犹南医善蠲人之疾疾者亦自善导养能消息其气以合於医但俟锱铢善良之药则霍然洞散其湫底羸露之疾而南医持其疾以邀丰腆之酬一旦为北医急於仁义投以灵饵起於瞑眩南医虽悔其可复追故君子临仁义速不旋踵也锡今所谓消息其气以合於善良之药者也善医者幸早图之无为他人搀惠而悔追弗及抑近世仕进之子不敢历公卿士大夫之门虑涉嫌疑於栽培之地而耦俱生谤设使受非常之才有非常之名彼世疑俗嫌又何畏忌违去之有哉必若伏奏於丹墀之下导扬其名於天子使赫然超拔虽谗慝之口欲疵疠讆訾於正人哉岂徒涉猜履谤而已使其人为囚奴为俘虏为负贩为仇讐而道有可贵尚当哀穷悼屈洗磨振擢趣其亟也若濡救焚灼提引沦溺况冠儒之冠服儒之服与羣俊俯仰耀广场之风采而不敢挺然与之为迒蹊则岂惟负於才良其实负於邦国也其次负於巳心也锡愧无超迈之才以成明公特达之名然观前辈以一言一辞瑰壮峻爽为当世有名之士飞腾吹嘘如杜牧阿房宫赋李华吊古战塲文李翺高愍女碑高迈长明灯颂如观灵凤一毛则五彩九苞从而可知矣锡自省片言只辞不足买声彩於儗议然録长掩短亦可彰君子奨善之德也谨以所编鄙陋之文五十轴贽於几阁卜进退於明公也荣命谓之进方敢进若犹未也则有圣人六经在当复厉精於其间而决取舍於至公而後巳不量狂瞽干冒明哲恭俟报复惶惧惶惧锡拜手上
咸平集卷三

[book_title]卷四
钦定四库全书
咸平集卷四　　　　　　　宋　田锡　撰书
贻青城小着书
月日进士田锡谨奉书致明公足下锡尝读大易书得君子定其交而後求之义乃知君子之交以道义小人之交以势利势利为交有时而改矣道义之交不可得而变矣有时而改者张释之宾客廉颇故吏是也不可得而变者仲尼顔氏子子皮公孙侨是也锡每读圣人之书慕君子之行正直自守耿介独立非有好古博雅之道纯信英特之气锡则视之蔑如非吾侪也窃尝闻足下有明允之行怀高奇之文蓄不羇之才有是三者修於躬而播於人锡所以希慕德风欲定交於足下然锡名迹未着不为人知一旦遽捧尺书欲定交於足下足下必按剑瞋目不知其所由来请以锡之行止为足下委曲而言之冀足下详信而稍意也锡蜀人也当小国时尝以艺文干於时时不我知委顿废弃锡自谓鹏跃北溟固为枪榆者所非谁复能效儿女子戚戚愤闷思苟於身计耶洎吾皇平定中区蜀为内地锡滞若匏系介在一隅约国风以伸辞翫大易以知命栖息环堵服膺大道虽然长者之辙交於陈平之门天将屈我以时而伸我以道乎厚我以文而遇我以知乎弘农杨公徽安定梁公周翰广平宋公白皆博我以雅道勉我以大来矣今窃聆高义欲伸於足下未喻足下能洞豁襟怀俾锡以生平之志一达於聪明乎且士大夫所贵者树德而亲仁博学以师古师得古道以为巳任亲乎仁人以结至交至交立则君子之道胜胜则可以倡道和德同心为谋上翼圣君下振逸民使天下穆穆然复归於古道其若德树而未有邻学博而不求知则君子之道孤弱孤弱则未能斥小人而行古道安得圣君而翼之安得逸民而振之安得天下而理之足下登进士第升拔萃科出为青城佐将来为达官享大位岂不从今日树君子之党济他日之志乎若使小人得志摈吾侪於下位虽有国士慷慨之志不得伸虽有忠臣謇谔之心不得用道孤党削则足下以为何如锡巳定交於向者三君子矣今又伸志於足下庶使我忠壮朋党久大器业得全矣昔魏徵得房玄龄杜如晦为党所以成贞观之业姚元崇得宋璟为党所以致开元之化裴度无党为中人魏宏简词臣元稹排之韦贯之无党为张宿诬之锡每读唐史至此未尝不慨然兴愤今布露真恳足下以为狂瞽乎以为倜傥乎惟足下察之锡拜上
上开封府判书
十一月日进士田锡谨斋沐奉书献於郎中执事锡辄叙狂愚之恳上祈英察之明幸不罪於僭干望稍垂於怜恕也皇惧皇惧礼称强学以待问易曰藏器而俟时诗人垂采菲之辞君子贵怜才之义锡虽鄙陋常佩斯言加以遭逢今幸於外平激发颇怀於忠节思欲一历科塲之试一登卿相之门观光彩於鸿都与周旋於造士然才非挺特无经邦纬俗之文学未该通无备问专对之智但营营谋进屑屑求知岂无识者以见嗤谅亦小人之自得必若择取纎微之善爱志瑕谪之非则蝼蛄亦有五能而铅锷亦堪一割也愿敷斯志罔避枝辞锡闻於易曰舍尔灵龟观我朶颐是戒人之躁进也又曰君子见几而作不俟终日是戒人不知变也是则动不可涉观颐之躁静不可失见几之言今皇上嗣守丕图殆将周岁孚大信霈洪恩用贤才黜不肖英威果断有类太宗豁达大度同符汉祖所以亿兆仰之如日月远人畏之若雷霆四方肃然天下大定乃品物咸亨之际地天交泰之秋会议朝堂公卿则耻言覇道献能宗伯士人方歌咏皇风宜乎儒雅道光贤豪时至遂令朝在布衣之伍暮升华绶之荣自古汲善拔才进人之速未有若斯之盛也矧复亲王尹正於京府朝臣司掌於乡书考艺观能称廉举秀当为国荐贤之柄实求仁弗让之时至有薄才如稊米之微介善比?流之细亦思赴沧溟而委润与公廪之均输衆才幸甚鄙人幸甚锡本贯剑南徙家关右淮隂寄食常慷慨於壮图方朔上书愿纵横於见用固不暇复归故里求荐他人於是斋庄洁诚黾勉从事因拜章於北阙求就试於南宫至情果动於天心拔解许依於王府幸遇明公以邹枚之才辩赞尧舜之亲贤嘉谋日新诗礼益哲王之德善计泉涌钩距成大尹之名衡平而轻重无欺水定而融明洞鍳故羣彦尽繄於激发小人亦冀於矜怜所谓良工度木之秋先达援才之际然则言无利害不足邀识者之知事不崛奇不足动通人之鍳是以王璘以缬襦邀誉奉春以短褐趋朝郦生长揖於时君王猛踞见於国相岂不知谦能基德礼可藩身然以贱干尊邈若阶天之险以卑谒贵栗如履虎之难苟不设机变以先声冀当途之动念则夕锦讵知於文采哑锺谁辩於舂容故有带檑具以自彰怀长?而请试郭代公以轻财见异裴中令以隂德受知外黄小儿一言当而覇王息怒杞梁女子一恸哭而长城为摧所以感人以言不得不切从权济志不得不然愿形捭阖之书以卜见知之念岂徒然也盖欲以尘露至微之益为刍荛见采之言幸望怜恕之也锡惶惧惶惧锡闻忠莫大於进言仁莫先於奨善见义而勇谓之智临事无惑谓之明然人不易知深心有山川之险物难求备良材有小大之差今亲王以荐贤之柄委明公明公以无私之心举多士然明试之下与贡之人染翰飞文藻鍳必详乎工拙英才大略盈庭岂识乎是非设使有辅相之才将帅之器君子履行哲人询谋未喻执事以何理而得之以何术而知之若知而荐之则明公有大忠於国家也荐而用之则明公有大赖於贤俊也且复智能或似於狂愚诈佞或侔於纯信又未喻执事以何术而察之以何理而详之矧投之盈几之文加以在公之务虽智能周物庖丁之刃有余若千虑一失君子之明亦损莫若采择羣舆之议精详与夺之机询当朝文学之人观就试文章之士则自然不役聪明而尽得其善不劳智力而皆得其人能於诗者观其所试之诗能於赋者阅其所试之赋善於论则以论取精於策则以策求随其所长观其所试勿舍其所有而责其所无勿遗其所长而陋其所短无求工於力分之外无求备於赴应之中所谓鍳周而妍陋靡遗理当而贤愚自辨若有宏才大略之士倜傥不羇之才封章为达於冕旒文解迥高其等第冀贤王得而荐之明主得而用之岂非明公发解之善异於古人乎进人之名光於今日乎是谓导滥觞於骇渎之源封沃土於干霄之木也惟锡傥於衆人之末或有一艺之长亦俟明公济勺水於涸鳞假顺风於弱羽岂惟鄙夫获遭逢之幸固亦大贤有特达之名狂瞽之言采听是望不任惶恐祷愿之极锡再拜
上宰相书
八月十五日将仕郎守左拾遗直史馆监监院赐绯鱼袋田锡谨斋沐奉书拜献相公黄阁之下锡伏有鄙见理合上闻愿垂听察之仁不罪僭踰之过矧宰相识量不可不包容衆人大臣聪明不可不采择片善今相公佐太平之主理无事之朝四海谧寜万务整肃房杜功名之暐晔良平智略之宏深比於是时不独称美然至明或有所未照至聪或有所未闻未喻相公欲闻傥直之言乎未喻相公欲求尘露之益乎倘容下僚辄陈管见不独衆人之幸谅亦相公之明也锡去岁至自宣城入见旒扆对敡之後圣旨宣付中书旋蒙殊恩授以大着不数日又差充京西北路转运判官锡固非俊迈之才窃慕清华之职遂拜表乞在馆殿冀与编修果回圣主之恩命作谏垣之吏仍兼史职尽契夙心此皆相公施代天理物之功从小人所求之愿然拜表之际尝诣合门合门有司未便收接须候相公台旨又取合使指挥往复审详然後呈进盖有司禀奉之职理合宜然况臣子重慎之心礼亦可以迩後扈随圣驾留驻漳川洎捷奏之爰来与追班而入贺数日後因进圣主靖边歌虽寻达於圣聪亦先禀於台旨又今年二月十六日复进请皇帝东封书不敢实封先闻合使备言巳奉台旨有司未敢进呈仍依常规先供一状称不敢妄陈利便亦不敢希望恩荣岂有备位谏垣上书诣合而如此委曲不便敷陈无乃损相公之明无乃失至公之体设使言事不合理道以言而悮至尊自有常刑可以加罪不足一一烦相公台听不劳一一禀相公指踪锡才列周行未谙时事若是近朝体例须至如斯相继因仍未暇厘革则乞相公申明旷荡之理采纳愚直之言应令後谏官上章不须合门取状乃是三公之府机扃洞开百职之仪纲纪斯在锡受相公钧熔之造荷相公特达之恩岂合容易干闻狂简陈述盖闻诸道路称近日左拾遗胡旦上书希求差遣圣人问难詶诘仍於中书取状似烦圣听有黩宸严今来诣合上书不易轻进可否须覆相府去留皆系钧衡也锡既闻斯语实介鄙怀何以示人无私曰至公裁事酌中为大体岂相公佐先帝取吴越事今上平并汾识度勲庸昭昭如此何烦寻常之见取次於廊庙之尊然缄默不言实辜陶铸若披陈不密亦掇讥嫌易不云乎君不密则失臣盖谓下言上泄寘言者於危疑之地也故识者不获巳而钳口焉锡今进虽奉书而退必焚藁幸相公钧台之鍳恕小人忠谅之诚惶恐旁皇不知所措伏乞相公熟虑而留念也锡顿首拜
咸平集卷四

[book_title]卷五
钦定四库全书
咸平集卷五　　　　　　　宋　田锡　撰古赋
诸葛卧龙赋
天将灭汉天下大乱奸雄竞起以图霸豪杰争驰於良算江东有孙权之强御关中有曹公之勇悍惟蜀邦之险阻付刘璋之闇懦伊东海之徐庶荐孔明於先主其人自比於管乐其迹尚耕於垄亩负霸王之大略每讴歌於梁父可以屈就难以邀取若应龙之卧渊泉俟良时以为风雨虽吴主之得豹纵魏君之若虎傥获斯人以为用可以争强於中土刘备乃往诣南阳雄图抑扬功业稽迟而愤悱旌旗侍从以苍皇岂徒贲丘园聘珪璋实欲尊之为谋主而制敌贵之为尚父而图王一之日骤欲履其阈肩其墙殊不知杳若千里之迢遥浩如重泉之汪洋人在其外如鱣如鲔如鰌如鲂不敢游其窟宅不敢漾其辉光乃退而叹曰信先生之道也如龙之方卧也二之日闚其户闻其人人虽覩而难趋迹虽迩而难亲自觉其门若河若海若潭若津不得见其最灵不得测其至神又退而叹曰信先生之德也如龙之未易识也三之日升其堂入其室仁干森植义橹骈比疑波神侍卫而汹涌谓水怪环周而?踖见其以道为踪以德为迹以文为鳞而彬彬以武为鬛而奕弈将侔夏后河汉可御以天飞尚类叶公窗牖初窥其藻质我於是以兑悦为雨以巽顺为风动其倜傥鼓其英雄遂慷慨变摅而崛起以纵横筹略而相从亮之遇先主也若龙之得水备之得先生也若云之从龙所以跃於吴骤於蜀帝王其心日月其目张飞关侯为吾之股肱赵云龎统为吾之爪足金鼓为雷霆之威甲兵为风雨之速旌旗为飞鬛而常舒鈇钺为逆鳞而难触前则饮於渭水後犹蟠於斜谷观其奋首於魏施尾於吴将欲腾跃於秦京与镐京窟宅於东都与西都然後以燕齐赵魏为河海以荆襄楚越为江湖故得寰中波骇海内鼎沸马超韩遂之流袁绍吕布之类若蛟螭奔走而丧胆比鱼鳖沉潜而屏气岂谓天赐吴以斗牛之分赐魏以咸镐之国赐我以坤维之地俾我以鼎分之域既天命之所授岂人谋之能克汉江沱江亦足宅其西南梁山剑山亦足门其东北方欲修其德述其职将上请於阊阖冀下并於华夷变三分之国为上国变汉水之池为天池复火德之世作续炎精之絶离俄而上帝有命碧落言归刘禅攀髯以何及谯周仰首以无依世灵其神敌惧其威杨仪鸣鼓以震恐晋宣丧胆以奔驰至今岐山之侧滑水之涯南阳之草木西土之边陲或烈风之飘揺或暴雨之淋漓犹疑其蜿蜒在晦而隂隲是司观阵图者见其规画读国史者想其形仪信奇士之遇主诚千载之一时春秋曰以龙纪官诗曰为龙为光此葛亮兮攸宜
鄂公夺槊赋
唐初鄂公在二十四功臣之列独推其雄力敌猛虎气扬飞虹挥鞭而马疾如电运槊而身轻若风棱棱真丈夫之勇颀颀信武夫之容於时擒李密戮王充靖隋之乱致唐之功非太宗不能得我之死力非我不能赴太宗之指踪壮其叱咤喑呜而万夫莫敌摧坚?阵而一隧前空虽孟贲之勇鄋瞒之崇固不足抗其鋭当其锋所以秦叔宝之徒屈突通之辈随我转战指麾相从既而荡平天下底定寰中戎器既包於虎革勲臣尽纪於鸿钟高祖位尊正凝旒於北阙太宗功大方主鬯於东宫一旦上御便殿公因召见语艰难之创业念辛勤於百战张胆信其如升瞋目赩以流电有若伏波马上据鞍而犹示筋骸李广病中闻鼓而思驱组练帝问以军阵之间何为最难奏曰惟避槊不易然夺槊尤难请殿下试臣斯艺幸殿下临轩以观於时宗室有齐王元吉力可以索铁而伸钩勇可以挟輈而磔石由是命之以角逐合之为勍敌二人乃策马交驰锋鋩若飞千人看万人窥广塲喧阗而将裂高殿崔嵬而欲欹一驰一骤乍合乍离红尘涨天地杀气飘旌旗若两虎鬭而未知生死二龙战而不辨雄雌天顔为之动容神武为之增威莫不鬼出神藏风驰雨走金吾之列卫旁震武库之五兵潜吼或左兮或右或前而或後或翻身相避或挺身以诱王谓我艺必胜公谓彼槊可取俄而齐王之槊已在鄂公之手骇衆目噪羣口喧喧阗阗足以见一胜而一负王犹以为偶然也於是再跃锋鋩重飞驌驦欲致於必死之地将求乎一日之长虽余勇而可贾岂突来而难防适资我胜终莫予伤乃至於再至於三皆为所夺有以见鄂公胜於齐王也壮哉厥艺如神其名益振信乌获扛鼎之匹项羽拔山之伦宜其凌三军而势若摧枯夺一槊而易如拾芥闻之者谁不尽伏见之者无不大骇当其左击右刺星驰电迈一塲纵横使人神王而心快上意欣愉羣臣欢呼怜公絶艺多公壮图书所谓番番良士诗所谓赳赳武夫霹雳可叱之而鬭泰山可挟之而趋况陈安擅贾於蛇矛敢为匹敌羊偘得名於折树未知驰驱是知天生圣哲赞以英杰料敌在於筹谋破敌由乎勇烈然後祸乱可弭奸雄可灭故汉高得樊哙乃济鸿门之危太宗得鄂公乃立皇唐之基虽文皇之圣也房杜之谋也而军功武力我实多之
倚天剑赋
昔齐谐有志怪之篇言古皇造物之先形之刚克者静以为地气之清明者动而为天地与衆流而右走天与三辰兮左旋筹二仪之暌濶谅亿万之相悬有古皇所佩之剑其言可验谕其大也若雪山之皑皑壮其光也若秋波之湛湛倚於穹圆高巍峩焉孕长庚於太极称纯兑於西偏莫辨灵芒或日明而月晦讵分刚气或嘘云而吸烟夜吼半空比雄风之九万朝披回汉陋莲峯之五千北斗挂於锋鋩而七星错落长虹绾於辘轳而双带蜿蜒论其用也剖混茫以为天地观其迹也裁融结以为山川噫女娲断鳌於海隅汉皇斩蛇於泽边庚舆所试者几十阖庐所宝者三千镆鎁之与干将鱼肠之与龙渊皆微茫琐碎之器用非隂阳造化之陶甄观夫煌煌炜炜上莫穷其几千万里错星象而倒河汉慑精灵而窜神鬼变良宵之景若白昼之明照幽都之涯若太阳之晷顾沧海以堪淬将泰山之作砥乍疑天发杀机鲸鲵奔而龙蛇起又观乎黯黯森森高莫询其几千万寻锋鋩莹而雪霜冷灵怪多而风雨隂移春景之和若秋郊之氛易炎天之燠若寒谷之深可以挂扶桑若木之杪磨蓬莱方丈之岑所谓天之利器浮云决而妖星流皎兮若黄河之冰立而未泮熀兮若银河之瀑凝而不散珠联垂象饰宝匣以荧煌璧合太阳耀连环之熣灿晋邦一鼓之铁堪耻微功棠溪百链之金难矜善断炳然若大电垂而欲飞?然若流虹挺而增辉风霜肃杀助其利雷霆霹雳扬其威龙伯旁观魂飞而骇其濩落巨灵仰视汗下而惊其陆离截鸿雁而断兕犀安将比也自豪曹而称櫑具何足多之虽天柱折我剑锋不缺虽日驭沉我剑光不灭有时雪飞千里如削巨鱼之鳞有时霞满九霄若染长鲸之血廹而观之犹千里而近则毛髪森坚严凝凛冽倏而观之犹七日来复则神思惝怳晶荧皎洁乍忧刲大象而屠六龙天纲断而地维絶适足饰帝心之虑怒示天威之勇决粤有魁梧丈夫倜傥雄图手操斗极肩倚天枢唯四时与六气为一吸而一呼因睥剑而色动欲诛奸而气麤於是冠青云之缨緌曳黄裳之?褕谒紫微朝清都排阊阖以直入瞻冕旒而前趋曰臣闻立大功者虽以济济多士御大难者必用赳赳武夫所以赞经纶之霸略成恢廓之皇图愿得倚天之剑将以静四海而清八区逆天命者为陛下显戮反天道者为陛下行诛俾万灵奉职而不敢为淫厉使百神畏威而不敢为毒痡则下土无札瘥之患生民无水旱之虞冀圣人无为而静理庶彚有截而昭苏帝曰壮哉斯剑也殆以隂阳为炭天地为鑪崑山之衆宝皆索厚地之精金毕输勅风伯以司鞴诏雨师而合涂千英万灵前驰後驱天老练日时之吉太乙详鋭利之符然後铸於道熔於德鍜之以静削之以默淬以明智磨乎睿识以天山之雪融其辉以丰岭之霜耀其色其镡所以横於东南其锋由是周於西北然後脊中夏而刃外区匣六幽而藏八极非圣人之大宝不足饰其容非罔象之玄珠不足偿其直垒五山而沟四海资以守邦带河汉而砺崑仑用之宣力今予赐汝汝可佐皇王而卫邦国丈夫乃拜手而谢趋风抗词曰臣欣遭圣时幸至天墀罄忠诚之有请遇宸衷之弗违持神器以宠赖敢戎行之越思尝闻授鈇钺者得专征伐赐彤旅者用扬明威实中权之节制奉皇家之典彛臣有三事为陛下陈之粤有冯夷之神遐弃厥司忽朝宗之常道肆横流而自私尧为之咨嗟舜为之胼胝几欲萍藻我蒸民污瀦我方祗臣常窃愤今得诛之其次曰屏翳之神不贞其师遇旱则密西郊以含润因潦则凭北方以流滋望舒为之韬明羲和为之藏晖几欲蒙我融明之鉴全其蔀沛之非臣尝衷怒今得刑之抑有吞舟之鳞谷其口陵其颐自尊乎介甲之族纵暴於朝溟之池帆樯为之荡覆湍浪为之羣飞臣尝怀恨今当戮之此三者皆奸雄之大也积凶德而无疑陛下谓之何如帝曰阃外之事将军裁之
咸平集卷五

[book_title]卷六
钦定四库全书
咸平集卷六　　　　　　　宋　田锡　撰古赋
叠嶂楼赋
宛陵之丘玄晖旧游城连延兮百雉世緜历兮千秋流水白云惜依然而在览遗风往事信恍若兮如浮余以丹陛策名皇华奉使通莅於此乘春以至驿梅江柳动游宦之芳怀风观露台起高明之逸意叠嶂居先登之悦焉凭落絮之危槛向飞花之晚天复岭连冈峙昭亭兮作镇平芜远树引句水兮为川因而以古兴怀临高凝睇自春秋战国之後洎吴魏鼎分之际干戈僭王乘舆儗帝斯为形胜之地恃以控临之区襟带三江咽喉五湖归句践兮称越隶夫差兮曰吴比奕棊之靡定惟霸略兮能图方今禹迹重新尧封复古御王命於北阙咏皇风於南浦登高而赋怜宋玉以才多览景自怡非仲宣之思苦江渺渺兮涵春草萋萋兮感人指苏杭之达道介常歙兮为隣两浆何归引回眸於天际微云似画带斜阳於水滨既而阅谢守之诗苍苔满石览独孤之文芳尘在壁杏花含露念昔我之来时菊蕊迎霜乃今余之暇日岁云丰稔民之悦逸思命俦兮啸侣聊登楼兮自适
望京楼赋
余杭上游古曰严州入松院兮何处七里瀬兮清秋归去来兮陋风土之卑湿日云暮兮为印绶之縻留危楼乃登京师是望天遥而阊阖来风海濶而蓬莱架浪云成宫阙似瞻丹禁之间吾岂匏瓜久恋沧江之上虽泛兰桡游泳乎子陵之滩沙蝨有毒又巇险乎鸣渊虽攀云梯登眺乎乌龙之山山岚瘴人恶跻升乎絶顶诗不云乎式微书亦畏乎怀归濯缨兮南涧之水盈?兮北山之薇葵藿载倾虽见小人之意枢机一发岂知君子之机然何所不适孤怀自惜欲将体物之辞留向他山之石登高必赋羡海水之朝宗徒歌曰謡望长安兮见日始余来兮蒹葭苍苍今余言兮白露为霜安得乘彼白云归乎帝乡
积薪赋
翘翘错薪委积交陈後来者渐次居上先用者逐热相亲仰之弥高或连枝而带叶怨不在大喻弃故而从新其大也降鸾辂於东封祀圜丘於南至执玉帛者万国捧豆笾於羣吏礼容具举乐章大备书称柴望达上帝於外禋诗曰薪蒸本周人之贵气虞衡往来析薪成堆载来北阙之下采自南山之隈辇运错杂积叠崔嵬但取禋宗之用不论瑰异之材譬如为山岂勉力於勤学宁媚於竈不旋踵於贻灾薪既不能自言人或代之析理繄吾侪小人与彼其之子忧负荷以弗胜为衆多之仰止匪斧不克因伐木以致身受人之知合不才而省已始来采於山水之涯丁丁合风雅之诗积之累之如京如坻远望比层巢之峻仰瞻侔累卵之危居中者谓不我遐弃在下者谓人不我知美古人善喻下僚其咨本入用之迟速胡觖望於高卑
依韵和吕抗早秋赋
楚辞若曰洞庭始波兮木叶微脱今藻丽之所赋彼词采之可夺秋之为状也湘天江兮昼清云土梦兮晴濶肃风日之澹白爽乾坤之虚豁蓐收其神少皥良辰天子居总章之左个载白其辂靡朱其轮诏扈随之有司与侍从之舆臣迎气也雨师洒西郊之道风伯清北阙之尘顺暑革故微凉鼎新当词臣之在列承睿睠之何频谓秋之可赋也月纪灵娥风清少女珠连五纬鳞差四序当暑往以凉回若露曦而霞举方朔之辨既逸君子之可称相如之文乃为时人之见许於是抽毫进牍以就位研精覃思乎多士增雅咏於新唱徵博闻於旧史始沈鬰以丽则终铿锵而绮靡逸韵金奏妍词锋起词云秋之可赏也初萧瑟於玉关旋澄晖於帝里律生遡管以先变云耸奇峰而未巳日居月诸景象何如桐叶潜零下玉栏兮金井桂花增秀鉴珠帘兮绮疎白露降兮庭芜已滋寒蝉鸣兮塞草未衰太史奏在金之日诗人称流火之时华皓兮潘安易感离骚兮宋玉何悲人虽其咨彼亦云嘻盖楚风之掩抑夫郢曲兮高卑兰宇清兮风期自远玉绳长兮日驭可縻当羲轩之景运乐尧舜之昌期皇猷有截圣理无遗歌事曰风而布义曰赋赋可金门而献之
咸平集卷六

[book_title]卷七
钦定四库全书
咸平集卷七　　　　　　　宋　田锡　撰古赋
筹奁赋
筹可运以经国奁为器兮因人谅缄藏之在巳若智术以居身巾箱是寄刀笔相亲美方圆之合度询啓闭以何因待用乎嘉谋之士相从乎善计之臣与夫玉藏於椟笏搢於绅宝匣秘锋鋩之利锦囊包珠贝之珍彼但拘於售使我实济乎经纶当乎疆场无事干戈不试放勲重华之享国大临庭坚之就位政寡聚谋兵无计利筹则歛之而弗用奁亦闭之而靡动如晦迹而无营比卷怀而自奉亦犹伍员在越士会居随隐吕望於朝歌匿留侯於下邳虽有谋而弗用虽有志而何施所以五曹九章之位无得而窥若天地草昧风云交会刘邦项籍之图霸晋文齐桓之伐罪役智劳精趣利违害筹则虎跃而龙摅奁亦罄中而赴外如志士之变通敢逢时而懈怠亦犹陈平背楚兮归汉箕子去商兮事周吕蒙拔於行阵管仲释於俘囚既有谋而可衒既有智兮堪荐所以二首六身之文可得而见余谓奁则人也人则奁也文王拘於羑里奁於圣也伊尹耕於有莘奁於贤也韩信忍辱奁於勇也晋宣诈病奁於明也筹也者固躬之睿智奁也者周身之外防宜乎入将军之袵席升真宰之中堂得进退屈伸之理有弛张敛散之方敛之则天地品彚之数寂然无覩施之则隂阳造化之情焕然而明龙灵蛟神局於勺水千兵万马隐於严城风雨动之而变化号令发之而纵横可以罄比奁用筹则善谋嘉画因事而生
春云赋
玉琯春回金门暖来柔先变柳繁已飘梅悦风和之日至赏云彩之朝隮其初升也穠荟蔚兮其少进也澹融怡兮依依然方触类以多?蔼蔼然若含情而自迷有时散作雨飞春寒惨惨有时乱和烟起春隂凄凄或苍梧南北或梦泽东西或樊川与辋川或吴溪与越溪或宿林园随竹隂以笼径或沉邨落伴桃花而满蹊或祈祈出关或溶溶映水或北渚萦住或东风吹起或勇如波骇积芳埜兮千重或曳若练舒横碧天之半里江中令醉吟不足高阁闲登王仲宣远望有余危楼独倚叠叠连根磷磷浅文千状万态山隂水濆当青麦鷰飞野色朝净见平芜雉过韶阳夕曛挂古木之横枝纎微欲断覆孤邨之半路融薄将分旭日未高晴天尚早几片明灭兮残雪方消一脉轻鲜兮愁蛾澹扫上国美景五陵胜道覆梁王之水榭下绕落花映韩嫣之金丸远沉芳草澹澹霏霏涵凝丽辉漠漠依依舒迟翠微野态不定幽容且奇浮泽国之岭头鬭伤断梦生苏门之席上想满仙衣或汉世故宫雀喧空屋或梁朝古寺水映疎篱或阮藉啸台雨吹半日或严陵钓石鸟立多时或桑乾战场平沙渺莽或椒涂永巷羣阁参差伫立闲望纒绵动思想触石以初起旋浮空而散驰塞遥而归雁相逐天濶而残霞共飞余态遗妍思得杜陵画品含毫写景讵徵楚泽芳词
菊花枕赋
粲粲佳人虹绶朱缨采采芳菊霜篱月庭曦彩日以徵燥逗轻风而益馨画帕闲覆珍盘久停书阁闲开读锦囊之药録罏香静爇披瑶检之仙经味甘而岂独蠲疾品贵而仍堪续龄於是剪红绡而用贮金蘂代粲枕而爰寘银屏谁羡陈宫带黄金以加饰慵思汉邸秘鸿宝以称灵当乎夜烱玉蝉漏催银箭拂芳尘於象榻展余霞之绮荐兰灯背壁惨寒焰之九华珠箔垂轩挂繁星之一片於是抚菊枕以安体怜菊香之入面当夕寐而神宁迨晨兴而思健或松醪醒而心顿解酲或春病瘳而目无余眩益知灵效虽琥珀以奚珍自悦幽芳岂珊瑚之足羡昔也睥紫菊与白菊和烟容与露芳咸见采於玉指惜徒况於金觞巧思潜得重缄有方锦文缘饰以增丽彩线弥缝而漏香价掩槐实名踰蕙芳月幌斜开恨西窗之欲晓书帷半掩顺东首以延祥鲁国回贤谁念曲枕之乐漆园吏傲空怀化蝶之乡每至兰堂夙兴宝箧朝敛轻藻绘於芙蓉胜琢雕之琬琰香在玄髪芳留双脸致元首之康哉美馨德兮难掩
长至赋
伊沍寒之嘉节美长至之良辰考天时於司历验星昴於畴人隂极阳生复卦应连山之象珠联璧合斗枢回柳木之津鲁太师登楼以观祲周天王服衮以严禋黄锺应律兮咸韶韵逸缇幕飞灰兮山川气新表权舆於阳德信兆朕於芳春圭测而羲和渐永衡悬而土炭交陈始观玉殿欢呼金觞献寿庆一阳之肇至祝千龄而永久广庭燎设明环佩於仪容苍海日升照冕旒於元首或恩缘长至而赏加或礼罢圜丘而赦宥欢声大洽於寰中至信旁孚於飞走所以金张贵戚田窦权门喜近增於爵土悦新益於封勲遇履长之纳佑符元吉而承恩歌锺鼎沸朱翠云繁华堂列席高烛罗轩辉煌暐耀杂遝哗喧宾荣以玳瑁饰簪主贵以珊瑚暎樽或馈履袜於舅姑或祝弓箕於子孙恊周正之故事庆尧历之垂文唯有羁离之客流年可惜长亭近归孤怀自戚残阳晚帘寒灯夜室形影相吊精诚未适虽有樽酒谁飞觞而举白虽有炉火谁方襟而比席将何消遣自图悦怿天既付我以文遂摅怀而命笔
斑竹帘赋
湘水春深修篁翠隂因善巧之凝睇可为帘而运心金刃光翻拂霜筠而玄解朱丝织就鬭黛点以交侵虽曰皇英帝子挥洒珠涙亦秋露之晓滋复春霖之暮渍故锦章异状由造化之自然绮错奇文入良工之经纬或叠若连钱或浓如湿烟或黯若阵云之起或累如滴水之圆疎密增华漏月光而未卷襴斑若画隔花影以初悬尤宜宝轴分辉玉钩加饰垂旌飜虹绶之彩飞额动金鸾之翼彼海虾之须谁能贵之神麟之毫安足多之编明珠者奚羡缉翠羽兮胡为未若我郁金之堂椒涂秘室取守节以持操贵以文而胜质连垂香砌透烛影於洞房高挂曲琼延曙光於绮席矧乎金犊将驾云軿欲升鬭繁华於戚里?芳菲於五陵若玳瑁以粧成前瞻绣轭想潇湘而意远後从玉乘美哉琅玕之用贵豪所共悦珍华之外饰致贞芳之可重也因而歌之曰碧鲜有文露点烟痕帘者亷也感人思重华之德援毫颂南风之薰
杨花赋
梁苑残春垂杨映津枝黛染以交引叶眉纎而鬭伸落絮如雪飘烟拂尘轻芳兮就月为魄澹白兮依风作神当艳阳之美景过上已之良辰其繁也六出之英未多其艳也早楳之芳若何释叶辞蔕流枝逗柯浮朝霭兮散斜阳九重丹禁拂扁舟兮随两浆千里轻波是时孝王多暇闲登水榭因悦柳之太柔赏兹花兮似画乃顾邹枚怜其逸才命临流兮就景扬绮席之金罍相如後至居於右座欣丽藻之无敌若阳春之寡和衆宾目动怯胜气以潜消梁孝意怡礼奇才兮敢惰於是授以毫牋言容怿然曰寡人多幸知子之贤愿以文为乐也俟当场而试焉且昔杨柳之诗古人有之杨花之赋作者多非可以运精研之思施絶妙之词相如感主人之遇援毫而赋尽华藻之菁英得飞花之态度以为漠漠霏霏微风暖吹裛甘露於珠树荡朝阳於玉墀乍若吴王江国水殿春曦梅花已老零落交飞矧又荡然无羁纷兮交错入残月之绮窗满夕阳之画阁乍如陈后失恩长门寂寞梨花向晚缤纷散落有时金屋徘徊珠帘半开罥绣牀之彩缕萦粉奁於玉台乍若谢家深院寒景相催暮云方密飘飘四来至於湘浦幽深柽林葱蒨满黄陵之古庙扑苍山之晚殿乍如乱峯之下落泉飞练喷岚洒烟沫花相溅有时送客南游垂杨渡头未尽离酒犹縻去舟思夕宿之江馆望朝云之水楼飘兮荡白萦觞惹愁和鶗鴂以连飞平波渺渺伴舳舻而已远晚景悠悠矧夫春院深严书帷閴寂横南窗之緑绮委羣书於缃帙冰濡相浥沾匣砚以难飞风聚成规衮砌莎而可惜加之碧簟银床梧桐影凉春光余几艶景方长当奕客以凝情飞来宝局值嘉宾之举白吹过金觞有时帘幕雨余池塘风定凝去忽飞幽而可咏榆坠荚以相先桃落花而玄映余态重重妍姿弗穷大约含愁於夕霭谁怜委迹於流风值轻露以多掩傍微阳而即通是知有以妖冶轻为贵者虽五彩之毫妍不可写虽数子之词才难骋奇唯相如之善者致梁王之悦而乃命左史记言而右史録之藏之宝笥以为柳花之词
咸平集卷七

[book_title]卷八
<集部,别集类,北宋建隆至靖康,咸平集>
钦定四库全书
咸平集卷八　　　　　　　宋　田锡　撰律赋
西郊讲武赋【以顺时阅兵俾民知战为韵】
吾皇帝以品物咸宁方隅砥平当北阙之无事幸西郊而讲兵万乘天旋按和鸾之节奏六师鳞萃分部伍以纵横盖以安不忘危先王之训理不忘乱圣人所慎虽宝祚之重熙当昌朝之应运礼称秋猕法无爽於威加易贵师贞动必遵於豫顺於是纶綍宣辞西郊戒期中谒者传出兵之令大司马陈讲武之仪甸人奉职以奔走军吏宵征而陆离观象於天当太白垂芒之际陈师於野协金风肃物之时於是驾太一之帝车出兑方之近甸声容海荡以川振扈从风驱而电转宣传号令若骊山之阅兵分布阵行比滇池之教战百万之衆如虎如貔三千被练如熊如罴或圆阵以右布或方阵兮左施或灵鼍以进矣或金钲以却之喧喧阗阗天地为之震荡乍离乍合山岳为之分披睿武皇威讋四裔而尽恐军般兵勇肃万里以咸知既而臣下山呼天顔兑悦罢鹅鹳之行伍散鱼丽之布列蚩尤扈跸以遵路风后陪乘而中节乃舍爵以赏赉迨策勲於功烈古称耀德我则克已以?恭孰可去兵我则以时而讲阅夫武有七德修之於君天生五材用之於民靖乱四方必以武而底定怀柔万国必用文以经纶是知武辅於文若雷霆表昊穹之怒文经於武犹舟航济巨川之津宜乎仁君纂嗣於丕图睿德方臻於至理总兵三百万括地万余里康济黎元混同书轨然春秋有阅兵之礼仲尼垂教战之旨故神武耀乎区城天威震乎遐迩书云海隅日出罔不率俾
圣德合天地赋【以圣德昭彰合乎天地为韵】
圣德昭宣巍乎焕然广大而下蟠於地高明而上极於天地道以卑我则小心而翼翼天心以健我则终日以乾乾洪范曰思作睿睿作圣常心逸於万务每躬亲於庶政文明取象圜穹垂昭晳之文恭默无为方舆顺发生之令阅史官之图籙披天子之文章尧舜禅让谓之帝羲轩拱揖谓之皇汉文或尚杂霸道夏禹则首隆王纲虽殊涂而光被实同德而昭彰宜乎恩普黎元泽均品彚鹿鸣食野以斯乐鱼性悦泉而自遂亦犹高无不覆三辰垂象於昊天广无不包万物流形於厚地天之道福谦也所以用人於朝地之道害盈也所以用德胜妖礼或称乎穆穆诗或咏乎昭昭睿圣崇高固难闚於户牖谟猷静谧亦下采於刍荛美哉仁比春融量能海纳信一德以允若与二仪之脗合濡之惠泽若吐纳於山川扇以皇风比来从於阊阖故得保兴隆於帝图常覆育於中区故天不爱其道而祥风入律地不爱其宝而器车在涂所以封泰山以告成既尽善也禅梁父而报本不亦宜乎今我后功掩百王恩敷万国齐夷夏於大信纳生灵於寿域故风雨咸若隂阳不忒大哉荡荡巍巍乾坤而合德
五声听政赋【以圣人虚怀求理设教为韵】
伊昔夏禹君临兆民设五声以罗列从万务以躬亲询采谟猷虽刍荛之必达敷陈忠谠因金石以来伸故德如天赞功惟日新所以文命称为圣人者也盖以事尧统天翼舜为理常率职於旷土遂成功於导水昊穹宝运因王者以应期虞氏瑶图乃禅之而在已莫不夙兴念理夕惕虚怀思纳善之有益谅虚受以克谐冀以圣功继达聪之与明目将令俭德比茅茨之与土阶於是笋簴大陈皷钟斯设泗滨之玉磬居次鳬氏之金镛就列彼鸣铎之在悬亦扬音而中节五音逓奏来直谏以无疑衆善毕臻补皇猷而靡缺乃曰教我以道者振灵鼍而献谋咨尔以义者闻华钟而采收考鞞者谓余以狱击磬者告吾以忧彼言事之激切在铎韵之周流扣击以闻所谓乎同声相应锵洋有节罔殊乎同气相求是知居大宝以至公纳嘉谟而设教有以见圣人以道为体以天为貌必包纳而弗厌盖仁贤之可乐兢兢业业敢弗躬而弗亲穆穆皇皇实是则而是效美哉谦尊而卑不可踰体道而受人以虚信君臣之共济若鱼水之相濡谏有五焉所以五器之音命尔德惟一也宜以一言之善弼余故得天锡玄圭帝传大政菲饮食以示俭美黻冕而称盛宜乎仲尼曰禹吾无间焉於以见有夏之至圣也
泰山父老望登封赋
吾皇帝厚德比於坤元至仁侔於穹昊伊岱宗之父老望翠华以相告倾心精意向天阙以?恭顿首敛容冀纶言之希诰岂不以恩深覆育惠感生成桑榆之景方暮葵藿之心迭倾检玉高峰思覩登封之礼鸣鸾近甸伫谐延望之诚咸曰帝嗣洪图寰区晏如纳生灵於寿域侔至化於华胥北天山而南越裳争输职贡右流沙而左苍海正混车书莫不天意与人心交泰皇情与物性相於乃运方契於千年得冥符於昊天雅颂溢人文之采祥经盈太史之编泳鳞翔鹣已效灵於郊薮灵茅秬黍宜荐羞於上玄臣等幸以期耄之身为太平之民生藉寄龟蒙之下先畴迩洙泗之滨七十二君古常称於茂典三千年後今正逢於圣人愿陛下采古义於前书命择仪於良相勑宗伯修?宫之礼诏太常建黄麾之仗卤簿钟皷圭瓒秬鬯展仪於梁甫之下禋祭於灵峯之上虞君颂瑞愿谐方伯之心汉帝射牛宜慰老臣之望鹤髪齯齿精诚不已俯躬如就燥之焰注意比朝宗之水朝济云彩谅龙德以堪从口比山呼冀鸾车之戾止易曰先天弗违书云肆觐羣后思古礼以犹缺郁衆心而是伫泥金报天德之高封土增坤灵之厚协探策之冥数荐如山之万寿小臣亦能着封禅之书向皇风而拜手
羣玉峰赋【以玉峯耸峭鲜洁新明为韵】
昔穆王以阆苑希风宸游纵欲适玄圃之仙界悦灵峯於羣玉乃顾谓祭公谋父曰斯山也拔厚地摩穹天含珍蓄宝藏神宅仙轶银台之比峻踰太白之相鲜历落排空有处类巫山十二崕峨倚汉有处如莲峯五千朕知卿之才者卿为朕而赋焉祭公乃拜手对敭挥毫应诏心骛崷崪情忘耸峭或劳想於璘玢或驰神於?窱以为一气初判三才既生融而流者有四渎之灵结而粹者有五岳之名虽罗封而列爵谓生贤而诞英未若我杰出紫府高踰赤城虎踞龙盘耸圭璋而疎朗霜华雪彩皆琬琰之融明或孤而高或峭而絶或掩暎以相翼或呀而半缺远而望也则仙家青琐含秀气以玲珑类而言之则春宴金盘点苏山而皎洁宜乎培塿玉垒奴隶圭峯蓝关之英安足比於形胜荆谿之秀固亦陋其声容若总而状之则高者如飞欹者如恐背者如遯向者如耸瑰姿琦态兮信非寻常戞翠摩青兮可以瞻奉祭公既笔不停缀辞妍若春赋咏既就箴规载伸以为士林之羣艺圃之人有道有德有贤有仁磨琢材能而益峻切磋名节而尤新傥一人之延纳则多士之来亲穆王乃曰吾愿益求贤哲比羣玉之嶙峋
咸平集卷八

[book_title]卷九
钦定四库全书
咸平集卷九　　　　　　　宋　田锡　撰律赋
鴈阵赋【以叶落南翔云飞水宿为韵】
絶塞霜早隂山叶飞有翔禽兮北起常遵渚以南归一一彚征若阵行之甚整嗷嗷类聚比部曲以相依当乎朔埜九秋湘天万里风萧萧兮吹白草雁雝雝兮向寒水单于台下繁笳之哀韵催来句践城边两槊之幽音惊起颉颃交相翩翻迭翔似鱼丽之布列若鹅鹳之舒张疎密有绪高低载扬天空而残月铺影水濶而微云间行应遵丹凤诏书咸增跃跃虽是苍鹰鸷勇敢击堂堂观其唳青霜横碧落历江渚达沙漠来若羽林骑士闻一皷以争前去如翼卫材官听摐金而稍却岂天阵地阵之能询何圆阵方阵之足云但见乘夕霭拂朝云羽翼自高不让於汉家飞将烟霞远没疑沉於朔漠孤军宜乎後伍先偏声交影接当塞上之飘雪值江臯之堕叶纵横势定阵图按牧野之师绰约体轻兵法试吴宫之妾惟有淮之北汉之南山如画水如蓝离离而霞彩旁衬一一而波光远涵旋成偃月之形悠扬可爱忽变常山之势首尾相参乃知接武烟鸿追踪霜鹄既横空而似阵自违寒而顺燠北方远兮南图遥云飞兮水宿
开封府试人文化成天下赋【以焕乎文章化被天下为韵】
大哉至明之君膺景运集洪勲跻域中於皇极化天下以人文时属昇平焕声明於礼乐道尊儒雅发谟猷於典坟岂不以丕光大之远图阐雍熙之至化金革斯偃朝堂多暇遒人述职方下采於诗声真宰经邦亦耻言於强霸美哉文之为用也至化攸先明乎焕然比万彚流形於厚地三辰垂象於穹天藻火衮裳礼之文也始饰容而有烂羽旄缀兆乐之文也将达节以相宣故尧舜化民以仁禹汤跻俗以义致玄德以招着见皇风之光被是以鲁史述汤之德也则曰齐圣广渊虞书美尧之仁也则曰聪明文思宜乎笾豆品数车服采章成均掌庠序之齿列瞽宗司金石之铿锵绘宗庙之彞器炳日月於太常皆文之於外者也黎民阅之以恭肃靡不昭彰迨乎易之教也厥旨精微书之训也俾人贞干诗之教也致流俗之惇厚春秋之教也惩贼臣之叛乱斯乃文之於内者也万国化之中正炳然明焕是知抚育中区恭临宝图纳生灵於富寿致品彚於昭苏亦犹挹水於器而方圆自适以木从?而规模罔踰是以洋洋邹鲁之风宜乎盛矣穆穆唐虞之化猗欤焕乎今我后功格昊穹泽流区夏复风俗於淳古播咏歌於大雅悦灵台之偃伯庆华阳之归马小臣幸与试於王庭拚蹈於双阙之下
南省试圣人并用三代礼乐赋【以皇猷昭宣礼乐备举为韵】
吾皇帝膺运承乾惟师古以为先化邦家而辑睦因礼乐以昭宣虽三代令王稽沿革而殊矣而千龄圣运能损益而焕然岂不以乐也者本乎天礼也者本乎地将化民以成俗信有教而无类礼能加肃先俎豆之有仪乐以导和宜笙镛之大备昔夏后之御历也宪章於舜祖述於尧推历稽人统之正用寅为岁首之朝牲用乎骊能降神於肹蠁声均大夏又何取於箫韶所以致皇猷穆穆而王道昭昭乂若有商之统天也以应天顺人惟干戈兮是举以逆取顺守致彛伦兮攸叙恭为礼本嘉尚白於衣冠濩为乐称表均和於律吕其以宗周之致理也以道合乎地者称帝仁合乎天者为皇能兼帝皇之盛德是为圣哲之令王騂犊贵诚加以用宗彛之郁鬯黄钟本律其始导天统於隂阳是知三王之救衰弊而拯黎元也不相袭乎至音靡相沿乎大礼亦犹五材迭用运元化以成功四序交新致岁功而有体今皇上嗣位而致昇平也前古之遗文必复百王之阙政皆修以文章明备声教同流明堂辟雍表尊崇於儒术宫悬乐府方远播於鸿猷矧今卜代继於周姫登歌美乎象箾方期驾玉辂於鲁道封金泥於泰岳遐方咸走於梯航太史远颁於正朔小臣稽首而称之曰穆穆皇皇有以见我宋之礼乐也
御试不阵而成功赋【以功德双美威震寰海为韵】
圣人以德御天下威加域中谅至仁以无敌故不阵以成功徵道德之格言谓乎善战取春秋之经武自服皇风是知恩始孚於万灵武实加乎七德安民和衆以为本禁暴戢兵而是式所以堂堂之阵弗施而唯取柔怀整整之旗何用而陋乎刚克昔者成汤革夏泽及万邦勍敌靡由乎力制匪人自悦而心降岂比夫祖龙霸秦恃山河之百二淮隂事汉称智勇以无双又若武王克商灵旗前指岂鹅鹳之是列匪鱼丽之称美自然威宣有亳民率服以来归师济盟津衆悦随而戾止是知王者之取天下也泽普羣动恩流九围道德为城池之固忠信为甲胄之威所以箪食壶浆迓王师而自速靡旗乱辙望圣德以如归宜乎师克在和动先观衅仁义之施也若风雨之速威武之加也若雷霆之震传称因垒美崇伯之归周书曰舞干纪有苗之服舜今圣朝以民跻寿域道洽人寰将铸劔於农器方虚候於玉关弭祸乱於未形恩能服衆布英威於有截礼以防闲下臣赓歌之曰化洽无私兮功符不宰取仁义为胜兮岂干戈砺乃德上冠於唐虞政下任乎元凯孙吴之阵法奚取韩白之兵机弗采宜乎车同轨而书同文至化方流於寰海
春色赋【以暖日和风春之色也为韵】
芳景晴空春曦暖融霁花天之一雨泠蕙径之来风宫阙参差晻霭朝烟之上山川明润森罗迟日之中总而赋之春之色也化工运丹青之笔贞宰以天地为冶仙家乍至桃花暎武陵之谿南国未归杨柳绕潇湘之野始乎言太簇之辰书曰王春北阙引青旗之仗东郊驰苍辂之轮和气倏来袭冕旒而尽悦朝阳既出丽藻火以交新迩後革隂迁阳更寒易暖暖袭物兮舒释阳为光兮布满明霞澹霭初发色於楼台清奏雅歌始均和於律管言其状也则明婉而融怡状其体也则暄妍而赩曦宫漏昼永天光日迟散梨花兮似雪垂柳线兮如丝古渡轻波望孤舟之去矣平芜落日惜晴山之远而大都芳景之妍物华非一美梁王之苑囿阅汉家之宫室珠阁縻云金茎烁日奇树绮错幽禽锦质盈空兮嘉气晓浮暎水兮晴云晚密丹帷翠幄因藉草以絣罗宝马钿车遇看花以阗溢景丽何多情怡若何藻饰兮神化之巧融明兮时气之和美其近焉谓彚花而澹柳赋其远者怜被山而带河称含笔以闲吟生於艶意宜倚楼之远望流入横波惟有多士逢时观光上国金牓中大常之第玉阶谢帝皇之德柳陌杏园花骢宝勒雪袍缀行桂枝新折观者如堵有以见满身春色
晓鸎赋【以芳天晓景悦听清音为韵】
烟树苍苍春深景芳听黄鹂之巧语带残月之余光金袂菊衣新制乎迁乔羽翼歌喉辩舌鬭成乎一片宫商尝以清汉云斜东方欲晓华堂静兮寂寂珠箔深兮悄悄新声可画初历落於花间余啭弥清旋间关於树杪宛转堪听纒绵有情伊宝柱之清瑟与银簧之暖笙虽用交奏而咸艶声未若我胧月澹烟之际鸎舌轻清听者踌躇闻之怡悦若清露之玉佩触仙衣之宝玦随步谐音成文中节未若我晓花曙柳之间鸎声清切美夫藻井霞鲜金盘露圆语因繁兮作默韵将絶兮重连窗背红烛星稀碧天楚襄王春梦觉来还应默尔陈皇后香魂断处宁不依然有时杨柳回塘梧桐深井声烟袅兮忽断意春牵兮自永新篁宿寒芳杏朝景关关枝上带花露之清香喋喋风传入月帘之静影楼阁轻隂房廊悄深引万重之芳意成百态之余吟緑窗梦断玉鑪残堪怜俊品宝帐酒醒宫漏浅弥称清音余以为春帝之命敷宣词令鄙桃李之无言嫌百舌之多佞知仙翰兮善歌可司花於香径巧绪非一辞端靡定其声也累累然端若贯珠悦春朝之采听
咸平集卷九

[book_title]卷十
钦定四库全书
咸平集卷十　　　　　　　宋　田锡　撰论
政教何先论
礼曰教犹寒暑谓寒暑违於常则岁功失矣教喻失於早则人性塞矣语曰性相近习相远故君子慎乎始习矧以五常之教欲澄清於人性之初乎语曰为政以德譬如北辰则衆星拱之又礼曰政者正也又政犹蒲卢详圣人之指归观当涂之政教者水火之济用比辅车之相依政与教交相用理与乱无相远何哉昔尧舜之教人以仁义故比屋可封桀纣为政以暴虐故比屋可诛夫黎民必以历数之命大宝之位归於至圣之君俾之设教为政以抚育黎元也故圣人夕惕若厉用天之道而为国之政然一人不可以独理必以衆贤而赞之故尧舜欲教人之播殖则命后稷以稼穑之政以训之天下之民由是服勤於农桑矣欲教人之知礼则命伯夷以典彛之政以化之故天下之民肃恭於训导矣载命后夔掌金石之乐臯陶司小大之刑左右翼明圣之君圆方得黎元之性故唐尧之时民尽跻於仁寿矣斯则当至理之世无为之朝先於教而後於政矣洎汤革夏之季世武王化有商之遗黎大则以干戈灭凶小则以鈇钺弭乱虽应天以顺人亦逆取而顺守干戈为三军之政钤鈇为大理之政故天下畏罪而悛恶民心自乱而复理是则圣王之教犹寒暑也理民之政犹水火也水火有象而寒暑无形寒暑不可一候而有差水火不可终朝而斯阙礼曰使人迁善远罪而不觉者礼也礼防人之性抑人之乱皆於未然故不见德之日益必有时而成君子也若慢於礼而怠於教人心渍虽不见恶之日滋必有时而灭身也昔管夷吾霸齐之一相也犹云感人之心若秋云之生凄凉也悦人之性犹春景之致和乐也仲尼曰吾志在春秋行在孝经孝者百行之本欲人之速於孝弟也是圣人深於教也春秋者惩恶而劝善乱臣贼子闻之而惧是圣人深於政也昔伊尹五就桀欲速於政举也夫教之道非一途而政之术有常检非一途者喻网罟之衆目必牢笼广施而然後获禽也有常检者若九逵之坦道必夷荡而使人知适也昔羣盗弄兵於潢池之中龚遂单车至羣盗散者以道教之也昔五陵诸豪恣横於京邑而张敞以彩帜获盗而民畏者以政肃之也以是论之上自圣王而下迨贤吏操政之柄立教之本亦无先焉无後焉比乎左右手辅於躬而适乎用必若穷至理而取确论则理清静之朝劳精於设教可也正浇漓之俗则专意於为政可也洪范曰强弗友刚克又曰爕友柔克教化先後斯言可徵
妖不胜德论
书曰妖不胜德锡谓理未当也若谓妖不胜刑可也何哉不忠之臣国之妖也不孝之子家之妖也唐虞之时四凶为妖尧舜之德岂能胜之卒用刑而流之窜之然後天下咸服既而禹继尧舜嗣总大位不能以德胜防风氏果明其罪诛而胜之其後尹谐之妖成汤诛之潘止之妖文王灭之管蔡之妖周公戮之尧舜成汤文王周公尚不能以德胜而刑胜之况伯宗之直欲胜三郤之暴乎仲章之贤欲加鄷舒之戈乎伍相之忠欲敌伯噽之佞乎益不能也惟明者能辨之有权者得诛之明与权相济妖与德相敌苟明不照微权不在已虽有盛德岂能胜妖乎听而不聪则妖言入视而不明则妖色造好讦似直言好谗若忠告言之妖也貌厉而内荏色取仁而行违色之妖也朱云知张禹之妖不能逐是明有余而权不足也德宗惑卢杞之妖不忍弃是权有余而明不足也或曰苗民不宾舜舞干羽七旬来格岂非德胜乎锡谓非也当始征之际苗民有辞舜为之退然後来格盖三苗不欲因伐而降也若然则圣人之德素被於天下何必七旬之间益修文教方化匪人盖被舜之征因而来服也亦犹崇侯作乱文王因垒而降若使文王退而修德不复再驾崇亦弗宾也少正卯一奸雄尔孔子未为司寇尚不能以德胜之矧苗民崇侯奄有邦国虽虞舜文王谓以德胜未之信也圣人犹然况仁贤乎自古君子寡而小人衆独立其德不为妖胜者鲜矣故锡谓妖必胜德
天机论
天者道之心也机者天之用也以心发机将全乎道也日月风雨雷霆雪霜并机之用也地辅於天亦犹臣事君而子事父故山岳川渎草木蠢动亦机之用也日月薄蚀星辰彗孛风拔大木雨降流血雷震寝室霜降炎天山岳摧颓谷洛激鬭雉雊高宗之鼎桑拱太戊之朝即机之发也发其机属乎人君者也夫天生蒸民树之君以司牧之赏之宠之君得而专行焉戮之辱之君得而擅行焉威福二柄自由於君行其所好谁敢沮之行其所恶谁敢违之圣人所以不妄动不妄言言必可行动必可法位至尊而心至谨夕惕若厉日新厥德所以天降其佑故洪范休徵以肃则时雨若乂则时阳若哲则时燠若谋则时寒若圣则时风若乃有树连理而呈祥蓂抽叶而纪候郊薮萃於麟凤宫沼跃於龟龙若谓居域中之大专二柄之重以为行其所欲人莫我违纵其所好人莫我拒於是身妄动令妄施则天降其咎故洪范咎徵以为狂则常雨若僭则常晹若豫则常燠若急则常寒若乃有石言魏榆之埜壤坏梁山之丘宣榭有火而降灾郑鬭蛇而表异天降其佑天之赏机也发其机赏其君俾人君无忘於德也降其咎天之罚机也发其机罚其君俾人君无纵其欲也故圣人则天之明用天之机尧谓舜曰天之历数在汝躬於是考玑衡而齐七政然後揖让禅受膺其大命是知舜有大孝天以历数授之也舜又谓禹曰天之历数在汝躬然後亦揖让禅受膺其大业是知禹有大功天以历数福之也成汤伐桀则曰应乎天而顺乎人周武伐纣则曰恭行天罚故大禹休君海神受职暴秦黩武人不聊生天则移其历数授於汉祖故五星聚於东井赤云见於骊山是知天之发机福善德而祸淫虐也故春秋曰天方授楚又曰天厌周德授之者福善之机也厌之者祸淫之机也若君得天赏机而恃之则福转为祸得天罚机而惧之则祸反为福所以楚庄小心故身享元吉宋景悔过故国不纒灾天之不言而信其机乎孔子云惟天为大惟尧则之圣人则天之明故厚其禄峻其秩以赏君子峻其法严其刑以退小人故赏一人千万人悦罚一人千万人惧然後赏不费而人自劝刑不烦而人自正得非天以机警於人君人君得天之机警於兆民君明臣忠则朝廷之义正矣父慈子孝则家人之道严矣兄友弟恭则棠棣之诗兴矣夫和妻柔则闺阃之理明矣岂非人君用天之机而养天之民乎桀纣不知天之罚机则玉盃象箸酒池脯林霜刃膏人之胫血铜柱灼人之髀肉故天墟其国而暴其社文武能知天之赏机则葬无主之骨封贤人之墓散商纣之财以富人息虞芮之讼以劝人故天祚其代三十延其年七百其若君明臣忠父慈子孝兄友弟恭夫和妻柔则悦心在於人而和气动於天是以天之六气不得不调地之万物不得不泰行於乐府则其音安以乐化乎赤县则其人富且寿介族在藻而遂性羽虫择木而安巢天之用机则如彼君之得机又如此是知天之机君之机其循环乎
复井田论
井田之法圣王所以维持万民而牢笼甲兵也何谓维持万民一则比闾设而人无流亡二则审知生齿之衆寡三则赋役均而劳逸等四则里有序而乡有庠庠以劝学故谓之维持万民也何谓牢笼甲兵盖大夫谓之百乘之家诸侯谓之千乘之国天子谓之万乘之主各以提封赋出兵革故谓之牢笼甲兵也洎秦革周制阡陌骤兴虽富国强兵一时雄盛及其弊也後人不胜其害盖兼并者衆而赋役不均也岂徒然哉自春秋时井田之法亦已弊矣当鲁成公始作丘甲孔子书之讥其重敛又季氏三分公室各征其一皆井田之法已紊於周末矣远至於秦商鞅革其弊而利於时者也然富者连阡陌而贫者困流亡流亡之患由不复地着故也汉兴之後民多末作贾傅上言遂开藉田其有丰歉不均耿寿昌请置常平之仓东晋以来人流不息乃设土断之法齐梁之际以版图漏略不知生齿之衆寡乃创校籍之吏皆沿革救弊而井田之法历代卒不能复惟王莽骤欲复之而农桑失业今之论者尚思追复而事有不可得而复也何哉且今之兵异於古也古之兵散在农亩力於稼穑因蒐狩而教战为征伐而徵用用则为兵退则为农今则异也聚之为营垒仰食於廪禄壮则责以干戈之役老则退为游惰之民井田不可复之验一也其次六筦之利历代攸先实资丰富之民俾为筦课之户既资丰富宁去兼并兼并既存赋役不筹此又井田不可复之验二也今但复常平之仓修土断之法三岁一阅户籍之数然後大兴水利博开藉田藉田既博则民务本者衆矣水利既兴岁虽旱而农无害矣本务因是而日增末作因此自禁仓用常平而常得酌剂民依土断而不得流亡夫如是井田之利存焉为理者患在不行不久苟行而且久则民安得不庶且富乎既庶而富然後制度立乎其中使舆马衣服婚嫁丧葬不得僭差僭差不生则费用有节费用有节则在上者不敢僭侈在下者不生觊慕夫万货生於地万民依货而生者也圣人善用万货善役万民以先务於用地用地者务农而生货也文王善於用地而为节制者焉节制者井田之谓也自黄帝唐虞夏商之代巳有经土设井立步制亩之数也至文王用土着之法而损益旧制故有比闾乡遂之别焉今惟兵革不可复於井田之制而於禁流亡知衆寡均劳逸亦有历代之法存焉可酌而用之适时从宜以便於国即同实异名於井田也何必尽法周制方谓之善哉
咸平集卷十

[book_title]卷十一
钦定四库全书
咸平集卷十一　　　　　　宋　田锡　撰论
伊尹五就桀论
柳宗元尝有伊尹五就桀赞其序略曰伊尹者圣人也不夏商其心心乎生人而已汤诚仁其功迟桀诚不仁朝暮及於天下又曰汤桀之辨一常人尽之矣又曰圣人之急生人莫若伊尹锡以为柳公所美之意尚未尽且伊尹在夏也日见其暴月闻其恶岁熟其过在明识先见岂不知桀之恶确然必不可革乎岂不知天之历数在於汤乎而去就自惑之若是虽急於吾民冀朝暮及於天下所谓徒汲汲於康济而思虑不精审也使之速去桀而干汤汤之圣伊尹之贤贤与圣合则天下之政孰云晩矣与其五就桀孰若亟去之速也矧君子俟时以行其志时之弗来虽圣与贤孰敢妄动使伊尹忍期月之迟周岁之晩未为後时也欲朝暮之速毋乃太速乎锡以为伊尹於一日而五就桀乎以周月而五就桀乎殆数岁而五就桀乎以理酌之岂一日乎岂周月乎必数月之外不然数岁矣以是计之益不如亟去之速也较而论之肇适於亳丑夏之心素定矣再适於亳相汤之时将至矣於是升自陑以一战相汤之功行已之志得其时矣时之疾速伊尹岂不预料哉易曰知进退存亡而不失其正者其唯圣人乎伊尹知时久矣五就之言锡谓孟子垂训之旨也若然者虽欲疾速其功可得而疾速乎设使桀能返狂作圣伊尹而相之其仁虽朝夕及於天下矣而天之历数复弃汤而在桀乎伊尹圣人也岂懵於天时人事之向背而惑於丑夏适亳之去就哉
知人安民孰难论
书曰在知人在安民惟帝其难哉以尧之仁圣庭有元凯左弼右辅犹称知人安民之难由是见君於邦国吏於职官得不慎重於用人而勤劳於抚俗乎尝论之或曰大贤则深沉厚重而难知大佞则奸诈矫伪而难识苟非大贤大佞则期月尽见其为人也惟上之治民下之从上如水投器器之方圆水则随之以是商较则知人甚难而安民甚易子复何以论之锡谓曰不然且古者唐虞建官三载考绩三载黜幽而陟明虽唐虞之时人亦未尽知贤亦未尽识故必俟考绩然後贤者用之而不肖者黜之下至周官用人於乡举里选凡贤之与不肖正直之与奸佞久而彰知其贤识其不肖谙其正直考其奸佞莫越於乡里也故周命乡里外举士之秀者然後论辨而用之自汉至唐用士駮杂不能如唐虞之考绩又不能如周官之乡举士林真伪虽欲知之而无由知之矣虽欲辨之而无由辨之矣迨其一旦获罪矫迹尽露方谓之难知得非失之於本而责之於末乎今若复唐虞之考绩用周官之乡举则人不难知矣故仲尼曰观其所由察其所安人焉廋哉惟临民之方安民之术古虽不易今实尤难古者专一国典一郡字一邑民之舒惨在我民之利病由我一国之赋舆属己一郡之甲兵隶已虽小国之事大国诸侯之贡天子苟有不便於民不利於俗君命可以理谏上令可以理夺从理而行也不以君命上令之必可行也故民之从我如水之在器自汉至唐则不然郡制於邑都府制於郡郡之政令苟善则属邑皆获其利也为邑者虽欲违之而不可得而违之矣郡之政令苟未善则属邑皆受其弊也为邑者虽欲违之而不可得而违之矣郡於都府亦然都府於天子之命亦然是知专一国典一郡字一邑知人乃易而安民甚难也安民之术不过厚其生殖省其徭役薄其赋敛而制度生於其间设使厚其生殖省其徭役薄其赋敛而无制度则强并於弱富兼於贫私家之赋倍於公家之赋若是则孰谓之安民哉夫安民之本在乎天子之制勅有不便於时台省符檄有不便於下惟三事大夫逮百执事补察其阙厘正而从於善则天下之民安矣岂独一郡一国之民乎过此以往未见其安由是论之岂非知人易而安民难乎
羊祜杜预优劣论
锡尝读晋史美羊祜杜预二贤名迹可得而论之其智略各有纵横而声誉不相上下然羊公之善颇优於元凯何以明之预之才略有余而恩信不及於祜祜镇南方境隣吴土与吴交兵克日方战不尚谲诈之计不为掩袭之利敌人死於阵者歛而还之敌人拘於晋者礼以遣之祜之用兵惠如时雨孙皓暴侈人有离心祜乃以恩敌怨也以信敌无信也祜之得机乃恩胜信取之时也故石城以西为晋有吴民感惠不称祜名馈药军中陆抗无猜何诚信若是之昭着求诸名将古无其俦既掠吴人之谷以缣偿之既猎吴人之境以禽还之盖欲促其归晋之心而示其大信也吴中将帅果率部曲来降吴中黎民果以家属而至惜其经略巳就表陈密谋而执政多违厥功弗集及其寝疾朝廷就问其计画洎汉渚殱良吴都罢市仰岘山以流涕何其遗爱最厚於民锡谓祜乃尧舜之臣非晋武之臣也尝举杜预以代其职预承成绩克平南夏然预之多才罕有其厸当其独排舆论造成孟津之梁率用机心制就周庙之器撰历以正於天度详刑雅合於国典定考课之法丰殖货之利夷人寇陇先见已陈於石鍳匈奴犯边定计预徵於省闼苟非奇士孰与於此及代羊祜弥见其才张正乃吴之名将也中我反间之术孙歆乃吴之都督也畏我飞渡之兵孙皓既平江汉怀德於时简练武事修立相官颇与开设庠序轻裘缓带风流之不亚也疏沅湘之流通零桂之漕水利甚博土人歌之与夫垦田备边实相侔也留情麟史撰集图列虽郤谷敦诗说礼安可比也自古名将鲜有全能或大略有余而细行不足祜既慎密预亦恭谨祜焚藁以自慎预献赂以免祸功名磊落善始令终比於知曹爽之必诛不就其辟知和逌之见斥能以知免祜又多焉所惜者羊公有知人之鍳得进贤之名而元凯但知立碑岘山垂名後世不能简拔一士俾於国朝以是论之优劣可见矣
直论
春秋曰子好直言必不免於难又曰子好直必思自免於难也若是则直为贾祸之阶也明矣然陷於言死於君怒亦宜也若以直言犯於时忌而罹害於谗谤可不惜哉春秋之旨其在兹也噫勇於为仁慷慨正直君子之心虽死又何恨焉然在中人慕为君子惧抗直之贾祸因踯躅於为仁得不较论以进为直之心乎昔周公相幼主召公不悦管蔡流言虽圣人之心不能信於僚友兄弟岂非直於为道以稔衆心之疑乎苟非书启金縢天霁风雨则无以表其诚也仲尼见於南子欲伸?诲子路愠见抑亦圣人之诚尚未信於门人岂非直於为仁以速一时之疑乎苟不自誓而发厌之之言则无以明其衷也以是知不独直於言辞以构祸难直於为道直於为仁虽圣人犹不免疑况他人乎申生受谗不能违难是直於为孝者也韩信功高朝廷疑惧蒯通说之拒而不纳以为有功汉室君必无猜果致云梦就擒死於女子之手此则直於为忠者也费无极之甘言蔡朝吴之不疑此则直於听信果遭放逐也夫君子之直以智济之所谓信近於义言可复也孔子曰吾党有直躬者父为子隐子为父隐直在其中矣又恶讦为直又曰谏有五吾从其讽考圣人之言得非欲人以智济其直乎昔魏献子为政将受梗阳之货阎没汝寛入而谏之因食三叹曰愿以小人之腹比君子之心献子矍然自省其过二臣之言得非直在其中乎亦犹考叔警悟于郑庄子革磨厉於楚灵皆婉辞顺言直在其中矣与夫赵盾骤谏嗾獒见嫌伍员抗言属镂是赐上则不能改君之过下则适足速身之祸孔子曰三谏不从则违之戒固宠也又曰忠告而善道之不能者止无自辱焉戒力诤也或曰谏从於讽盖不欲彰君之过岂是成懦夫之志而固钳谔谔之口乎若然则比干之直不可预於三仁乎论曰纣之过恶闻於天下比干蹈死而切谏诚欲万一回其心也呜呼言以中志志以蹈仁易曰慎言语又曰枢机之发荣辱之主传曰驷不及舌是知一言之发尤难於为道为义之直也较而论之莫若直以宁道於内智以济直乎外无俾祸及反害正直之心焉
晁错论
班固以晁错急於利国而不知身害後代论者或以景帝听袁盎之谗因七国举兵遂诛错以说诸侯或以晁错智小而谋大或以景帝不明而无惩乱之术斯皆执偏见之一端而不周覧前後之次第也夫安危理乱之形必起於渐也易曰履霜坚冰至谓其所由来者渐矣锡尝读高帝纪及文景二君之事迹因三复贾傅所上之书乃备得七国叛涣之本末也贾生曰窃惟事势可为痛哭者一可为流涕者二时淮南王济北王与吴王逆节巳露故贾傅曰今淮南谋为东帝济北王西向取荥阳吴王不循汉法今天子春秋鼎盛德泽有加犹尚如是然天下少安何也诸王幼弱傅相方握其事若数年之後诸王年长傅相各称病而罢则淮南济北之邪虽尧舜不能理也昔者屠垣一朝解十二牛而芒刃不顿者所排击理解也至於髋髀非斤则斧夫仁惠恩信人主之芒刃也权势法制人主之斧斤也今诸侯王皆髋髀也释斧斤之用而婴以芒刃臣以为不缺则折胡不用之【自本末字以下皆贾生之言】以是详之诸侯强叛之心自文帝始也於时贾生虽有是言而文帝不能用焉逮吴王不朝飜赐之几杖以愧其心斯所谓释斧斤之用而婴以芒刃也夫周公圣人犹杀管蔡以正法制况孝文纂新造之汉欲以仁信感其心乎乱本萌於高帝之时滋蔓於文帝之世难图於景帝之代也夫先王设礼所以禁邪於未然也用刑所以惩乱於巳然也故礼曰使人迁善远罪而不自觉者礼也兵法曰善战者无赫赫之名谓决胜於未形未兆之前也晁错虽怀独见之明而切忧君之志然骤欲削黜诸侯之爵土使本强而枝弱毋乃智术未周乎亦犹解结而急之则其结益固也又如沉痼之疾虽秦和未能骤理锡尝研几於圣人之用心也设尊卑等差之位以车服衮冕各有降杀俾人各安其分苟有僭侈是谓礼失失於小则降黜之失於大则诛戮之洎周之衰暴秦之乱礼亡乐坏莫甚当时高祖以英武之姿拨乱反正然臣下功高封建踰等使韩信黥布陈狶彭越皆不保臣节势使然也故贾生曰臣窃迹前事大抵强者先叛谓淮隂王於楚韩王信倚於匈奴陈狶兵精而贯高因全赵之资皆以因强而叛心生也斯皆贾生见前车之覆於是指切时病抗言於当时也岂非祸乱有渐乎贾生有先见之明乎果数十年後其言合若符契景帝固不足婴以芒刃又不能断以斧斤骤说叛王之心而陨忠臣之命尚赖周亚夫善用兵法坚壁於荥阳委梁不救以絶吴楚之粮道祸遂解弛余谓晁错之谋适促诸侯之弄兵也图虑安危之计毋乃有慙德於贾生乎唐有于佶作晁错传赞评未尽其理因作论以质之
咸平集卷十一

[book_title]卷十二
钦定四库全书
咸平集卷十二　　　　　　宋　田锡　撰论
水旱论
天之六气进退盈虚固有常矣造化之理使然盖阳气生於子其卦直复五隂而一阳阳气虽微乘得进数刚德浸长利有攸往然羣邪在上莫之余逆也寒暑迭代日月将迎以至於纯阳用事其数斯极其势斯复故隂气生於午其卦直姤五阳而一隂隂气肇至乘得进数柔道浸长利有攸往虽衆阳在上莫之能拒也三才随之而变化六气循之而进退其间隂阳差轶水旱乘之水乘其进数则淫雨作沴旱乘其进数则亢阳为灾水与旱其数自极然後隂晴乃顺何以明之旱数极则淫雨继之水数极则亢阳继之天地不能移其数岂圣人能樽节其过哉当其水旱为灾也害於粢盛民怀怨咨天子则祷於羣望诸侯则祈於境内牲玉苹奔走於土木偶之间日望其感通月俟其报应既而旱愈甚至於水泽竭草木枯雨弥甚则防水横流害於衆民犹以为精意不?尚贻天谴由是诚请益庄祠祷益勤冀其万一通於神鍳神愈不灵肹蠁无朕旱加炎焚雨加霖淫乃复喧然聚议於朝代黎民吁天之意伫隂隲必报之感贬常膳避正殿彻乐悬释缧囚然後戚然复告上下四方之神不知隂之数巳老而当晴衆谓之因祷而获霁阳之数已极而当雨衆谓之因祠而有应於是载洁笾豆载丰玉帛赛之酬之畏之谢之安知阳之数九而隂之数六隂乘阳之大数而作沴故鲧治水九载而弗成阳乘隂之大数而为害故汤祷雨七年而方获易曰七日来复又曰妇丧茀七日勿逐得此乃往而必复之数自然也数有大小时有进退数之大者积年数之小者积月以是明隂阳之数上下四方之神可得而司之不可得而专之稽隂阳进退之数得水旱灾沴之旨也
断论
谋虑者断之始也勇敢者断之用也若谋虑未甚精成败未尽见情伪未洞知而不忍欲利欲胜之意不忍小忿小耻之心卒然奋发自谓决断斯乃刚忿而趣败也安得谓之断哉若谋虑巳精成败巳见情伪巳审而犹疑事或未济尚忧理之未尽犹豫於大难惶惑於临机本谋乱而不能坚守始虑挠而不能必行是谓无断也噫排大难济大事立大功垂大名皆由於断也陷大恶致大乱隳大功失大事亦由於断也盖谋熟而後断则大功大名随之而兴矣智浅而言断则大恶大乱亦随之而陷矣昔桀恶日盈汤德日新干戈未举而成败之数先定也汤乃勃兴应天顺人一战而克遂自诸侯而为万乘主斯则汤之智虑已精成败巳见而果敢於断也其次商纣纵虐而文王之德素积於民民心归周久矣一旦武王法成汤之举师次牧野风裂旗斾武王震恐以为天意未从遽思中辍惟太公独排衆意以为必克是则武王之断未侔於太公也洎秦灭六国威名?迹信有英断长戟巨铩销为金狄圣谟国典焚为煨烬将以弱诸侯之兵也将以愚天下之民也若是果断自谓超三王迈五帝然而陷大恶致大乱失大位得非断於强暴而不断於仁信乎由是知有断於威武也有断於为仁也有断於用贤也有断於贞介也许由弃尧之禅让伯夷絶周之蔬粟是断於贞介也管蔡流言周公诛之大义灭亲之断自周公始也龙逢比干以谏而死是断於为忠也伊霍废黜由巳是断於为大节也燕王用乐生虽谤书盈箧而委任愈坚此则断於用人也项籍勇杰不能终用范增所以覇王之业卒为汉有岂非无断於推心乎世祖单骑入铜马之军人人相说说其推心也唐太宗之初颉利控弦者二十万临於渭滨太宗单骑隔水责之戎人畏伏下马谢罪於时臣寮进谏以为轻敌上曰国家初定若示之弱即生戎心所谓智略周通而决断果敢也汉祖数项羽之罪而弩矢窃发责敌之罪颇类太宗然为飞镞所中万一不幸即汉祖之断有余而料敌之智或浅也有以见楚子投袂而起孟明焚舟而前是皆幸而成功岂是善谋而能断哉夫智与断在乎兼备也若差之毫厘则失之千里使汉祖从郦生之言断而不疑则功业无由而济矣使太宗从高祖之言疑而不断则家国无由而变矣今之论者皆以韩信不从蒯通之言谓之无断锡以为韩信不断於为忠而犹豫思乱以取诛灭也何哉当蒯通说时其心不回谓受汉恩深不忍叛也及其功高而疑生势逼而猜起不能坚守初志卒与陈狶谋乱何始於忠而终於逆盖无断於忠节也非无断於逆乱也诗所谓鲜克有终其是之谓乎亦犹孝景始用晁错之言从之如顺流将欲削七国之封弱枝而强本一旦七国共叛遽听袁盎之言诛错以谢七国错既诛而乱不息岂非孝景无断於用人而返惑谗构之言哉若成与败但思一决而不图始终慨然自谓决断不其谬欤故管仲不死子纠之难非无断也其非死所也晋宣得巾帼之赠不敢出战非无断也战未便也是知智计明然後决断则事无不济矣
问喘牛论
汉书称丙吉尝出逢羣盗鬪者死伤横道吉遇之不问前行逢人逐牛牛喘息吉使骑吏问牛行几里而喘或以讥吉吉曰宰相不亲小事非所以道路问鬪伤也方春少阳用事未可以热近行而喘此时气失节患有所伤害也三公典调隂阳职所当忧是以问之锡尝试论之曰宰相尊天子安诸侯在乎总要纲持大柄务求贤以寘诸位择能以分其职贤者在庶位能者莅百职庶位得人百职具举则理道不紊於条贯生民可得教化所谓劳於求贤而逸於致理由是观之宰相犹哲匠尔?墨规矩器於小大之材材适其用然後指麾衆工授以制度不劳亲执斧斤而崇屋构矣是皇王帝覇之道若崇屋贤能才智之人皆衆工宰相操执大道以指麾百官量其器能授於庶务则不劳躬亲小事而理道成理道成则兆民悦则富且夀故民无怨嗟愁愤悲伤夭札所以天地交泰水旱虫霜不灾於物谓之隂阳和由宰相总大政而致之故谓之爕理元化陶熔品彚丙吉拜丞相在孝宣神爵三年夏四月至五凤三年春正月薨丙吉在相位才四载而薨当其四载之间有日蚀有任宣坐谋反伏诛有严延年得罪弃市杨恽妄言天不雨之事後坐怨望处死公卿奏恽党皆免官京兆尹张敞亦被奏因亡於是京师吏民解弛桴皷数起而冀州部中有大贼上思敞功徵拜理冀又尝有诏曰今郡国二千石或擅为苛禁又有诏以吏不廉平增加其俸验兹数事冬朔日蚀天久不雨盗贼扰境官吏伏法斯亦未为隂阳和而天地泰况羣鬭者死伤横道高陵民兄弟争田复未为庶民和悦庶民既未之和悦官吏又未之辑睦河南杀人流血数里岂不感伤和气而致春温温和失时人亦自觉何必因牛之喘方认时气差违矧丙吉拜相已来未能进一贤人黜一不肖有黄覇不能早用为同列有于定国不能早引为同寮耻府中按吏之名容车上吐茵之过不足多也欲待岁尽课人之殿最方行赏罚赏罚欲加谁哉抑圣贤理天下必致其道然後政成而民悦虽使夔契为政亦待三载而成功若期月化醇未之有也後人读汉史言贤相皆服膺问喘之理企踵调元之道不详事实锡谓丙吉矫欤诚失问欤
府试守在四裔论【限五百字以上成】
春秋以天下有道守在四夷详丘明之书观古人垂训以为明君在上以道德化育良相作弼以谟猷经纬故地天交泰品物咸亨和气感於天故四时六气无差节候矣至化孚於地故羣动万彚悉遂於生成矣当是时诸侯之国秉璋执圭奉朝廷之政令四裔之长率贡纳?服帝王之威德然圣人以道为城池以仁为网罟牢笼御备使悉归於术内范围包纳俾咸入於彀中故春秋曰天生五材民并用之又曰谁能去兵孟子曰至仁无敌於天下是则干戈之用以顺时教战也用以威裔心也仁义之用以观俗设教也俾以遂物性也以时教战者春蒐冬狩因农之隙阅兵之实俾民知御寇之教也所谓安不忘危理不忘乱故仲尼曰不教民战是谓弃之斯乃御侮之大端而防患之先备者也守在四裔之义其在兹乎虽以道德羁縻以服其心然以威武震耀以制其力守之至理请试别白而论之鲁史曰圣达节次守节是则君子理一身则守五常之教圣人理天下则守万机之要守而得其理道则百职具举而庶政允厘百职既具举而庶政既允厘则四裔不得不畏服也守之一说亦取蒐狩之狩谓天下有道海内无事威制之柄惟在四裔故曰守在四裔也何哉远人之心不可以仁信责之不可以礼教束之怙强则搔边畏威则欵塞故贾谊有安边之策晁错有御戎之辞载在前书确为嘉论以为尧舜之圣禹汤之明文武之德其覆之也如昊穹煦之也若春景万物靡不浃羣品靡不安当是时比屋可封而外户不闭犹未能销释兵革亦未能彻去备御务在化中国以道而制远人以术也今国家承百王之後应五运之兴隂阳和风雨时日月贞明黎元胥悦封疆万里琛贡交至虽汉武伸荡定之志唐时置覊縻之郡未侔於今日未偕於圣朝矣方今乃守在四裔之秋也
御试登讲武台观兵习战论【限五百字以上成】
春秋曰天生五材民并用之又曰谁能去兵是知尧舜禹汤而下迨於宗周之至圣鲜不以仁义道德牢笼天下而以甲兵武备以制海内故仲尼曰不教民战是谓弃之故周有井田之法春蒐夏苗秋猕冬狩乘三农之隟以教民战夫武有七德禁暴戢兵安民和衆之为用也故古先帝王临御天下持威制之柄於上以制四裔而齐万国得不以兵为本焉昔晁错上汉文之书曰兵不坚利与空手同是知兵不得不坚而战不得不习唐开元之际海内无事明皇幸於骊山讲兵而阅焉於时称为威盛今国家自先帝临御以来弭祸乱而安黎元胜兵数百万所谓覇王之器在手故远戎畏服诸侯恭肃岂非甲兵之用善弛张卷舒由圣人乎今陛下乘乾坤交泰之时而当寰海宴清之际虽以诗书礼乐以化天下而致民於富夀之域然能遵尧舜禹汤之用心而弗忘战以是知卜年之祚方远而卜世之基弥固登崇高之台以讲武焉讲武之大体实观兵之威武焉既威且武而有习战之术以是衆战则何敌弗克夫是三令五申虽古之习战之法而易贵师贞之吉今睿谋神武以兵战之机以时习焉天下畏天威而服圣德岂非前书所云善师者不阵者乎四裔之心咸走梯航玉帛而来朝者由陛下德先胜而兵有威也今论兵甲之利府库之备士卒之勇土田之广疆场之安虽汉武承文景之羡财而利甲兵者弗能加焉区域之安蒸黎之泰风雨时顺天地气和虽太宗革隋之余而善整武备者亦弗能至焉
咸平集卷十二

[book_title]卷十三
钦定四库全书
咸平集卷十三　　　　　　宋　田锡　撰箴
相箴【并序】
智周万物曰圣道济万民曰
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 10:25:08-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>