<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="御制读欧阳修纵囚论,提要,原序,四朝国史本传【淳熙间进】,文忠集年谱,卷一,卷二,卷三,卷四,卷五,卷六,卷七,卷八,卷九,卷十,卷十一,卷十二,卷十三,卷十四,卷十五,卷十六,卷十七,卷十八,卷十九,卷二十,卷二十一,卷二十二,卷二十三,卷二十四,卷二十五,卷二十六,卷二十七,卷二十八,卷二十九,卷三十,卷三十一,卷三十二,卷三十三,卷三十四,卷三十五,卷三十六,卷三十七,卷三十八,卷三十九,卷四十,卷四十一,卷四十二,卷四十三,卷四十四,卷四十五,卷四十六,卷四十七,卷四十八,卷四十九,卷五十,卷五十">
<meta name="description" content="别集名。北宋欧阳修(谥文忠)作。153卷(凡《居士集》、《外集》、《易童子问》、《外制集》、《表奏书启四六集》、《奏议集》等114卷,《归田录》、《诗话》、《长短句》等19卷,《集古录跋尾》10卷,书简10卷)。附录5卷(年谱、行状、墓志、传文等)。其中《居士集》是作者晚年自己编定,并有苏轼写的《居士集序》,其余都是南宋周必大所编定。《近体乐府》、《诗话》为后人单独印行,称《六一词》、《六一诗话》。欧阳修是北宋诗文革新运动的领袖,著名的文学家。所作散文说理畅达,抒情委婉,文笔纡徐曲折,语言平易流畅。其诗风">
<title>欧阳文忠集_欧阳修_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">欧阳文忠集</span> <br/>
          作者： <span class="inputVal" id="bkauthor">欧阳修</span> <br/>
          朝代： <span class="inputVal" id="bkdate">宋代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">类书文集,诗文集,完结</span> <br/>
          字数： <span class="inputVal" id="bknum">[book_length]865889</span> <br/>
          说明： <span class="inputVal" id="bkdec">别集名。北宋欧阳修(谥文忠)作。153卷(凡《居士集》、《外集》、《易童子问》、《外制集》、《表奏书启四六集》、《奏议集》等114卷,《归田录》、《诗话》、《长短句》等19卷,《集古录跋尾》10卷,书简10卷)。附录5卷(年谱、行状、墓志、传文等)。其中《居士集》是作者晚年自己编定,并有苏轼写的《居士集序》,其余都是南宋周必大所编定。《近体乐府》、《诗话》为后人单独印行,称《六一词》、《六一诗话》。欧阳修是北宋诗文革新运动的领袖,著名的文学家。所作散文说理畅达,抒情委婉,文笔纡徐曲折,语言平易流畅。其诗风格清新雄健,平易疏朗,议论化、散文化特点较明显。词则更富于情韵。代表性的作品,散文如《朋党论》、《醉翁亭记》、《秋声赋》、《五代史伶官传序》等;诗如《食糟民》、《边户》、《戏答元珍》等。</span> <br/>
          封面： <span class="inputVal" id="bkimg">Z_18981.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]欧阳文忠集
[book_author]欧阳修
[book_date]宋代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]类书文集,诗文集,完结
[book_length]865889
[book_dec]别集名。北宋欧阳修(谥文忠)作。153卷(凡《居士集》、《外集》、《易童子问》、《外制集》、《表奏书启四六集》、《奏议集》等114卷,《归田录》、《诗话》、《长短句》等19卷,《集古录跋尾》10卷,书简10卷)。附录5卷(年谱、行状、墓志、传文等)。其中《居士集》是作者晚年自己编定,并有苏轼写的《居士集序》,其余都是南宋周必大所编定。《近体乐府》、《诗话》为后人单独印行,称《六一词》、《六一诗话》。欧阳修是北宋诗文革新运动的领袖,著名的文学家。所作散文说理畅达,抒情委婉,文笔纡徐曲折,语言平易流畅。其诗风格清新雄健,平易疏朗,议论化、散文化特点较明显。词则更富于情韵。代表性的作品,散文如《朋党论》、《醉翁亭记》、《秋声赋》、《五代史伶官传序》等;诗如《食糟民》、《边户》、《戏答元珍》等。
[book_img]Z_18981.jpg


[book_title]御制读欧阳修纵囚论
自天子以至於庶人壹是皆以修身为本修身若何忠孝而已矣唐太宗要父以叛君杀兄以逼父忠孝之道泯矣自知无以取誉於後世故即位之後於凡好名之事无所不为人之言曰三代以下惟恐不好名此虽矫枉之论然在人臣或犹可而在人君则断断不可盖名者实之末而君者臣之率天下之情伪万变而总不出於为名为上者竭诚以感下犹惧弗当而顾先率以从其末几何其不丧其实而失为君子之道?太宗好名之事不一而足向於乐善堂集曾论及之而莫过於纵囚之特甚欧阳修作纵囚论而评之曰安知夫纵之去也不意其必来以冀免所以纵之乎又安知夫被纵而去也不意其自归而必获免所以复来乎是上下交相贼以成此名乌有所谓施恩德与夫知信义?太宗设诈沽誉此数语足以抉其隐微矣既又断之曰纵而来归杀之无赦而又纵之而又来则可知为恩德之致修之此语盖以辟太宗之为诈耳而未免失之以辞害义盖纵而来归杀之无赦则再纵者岂肯复来乎是略托於存信义者被杀而怙终不悛者反得生有是理乎虽然三百人衆矣岂皆能为君子之所难而无一二求幸免者太宗多术人也意彼时必有以密示司理期三百人以必来而必免苟其不来必大索天下而诛之且及其父母妻子夫三百人者原在此域中也其敢不来以冀幸免而不来以累及其父母妻子乎史官无识未求其详而载之反以为盛德之感有识者观之实不值一噱之儿戏耳而欧氏犹以为可偶一为之予以为即偶一为之亦不可

[book_title]提要
钦定四库全书　　　　　集部三
文忠集　　　　　　　　别集类二【宋】
提要
【臣】等谨案文忠集一百五十三卷附録五卷宋欧阳修撰修有诗本义已着録案宋史艺文志载修所着文集五十卷别集二十卷六一集七卷奏议十八卷内外制集十一卷从谏集八卷诸集之中惟居士集为修晚年所自编其余皆出後人裒辑各自流传如衢州刻奏议韶州刻从谏集浙西刻四六集之类又有庐陵本京师旧本绵州本宣和吉本苏州本闽本诸名分合不一陈振孙书録解题谓修集遍行海内而无善本盖以是也此本为周必大所编定自居士集至书简集凡分十种前有必大所作序陈振孙以为益公解相印归用诸本编校刋之家塾其子纶又以所得欧阳氏传家本欧阳棐所编次者属益公旧客曾三异校正益完善无遗恨然必大原序又称郡人孙谦益承直郎丁朝佐徧搜旧本与乡贡进士曾三异等互相编校起绍熙辛亥迄庆元庚辰据此则是书非三异独校亦非必大自辑与振孙所言俱不合检书中旧存编校人名姓有题绍熙三年十月丁朝佐编次孙谦益校正者有题绍熙五年十月孙谦益王伯刍校正者又有题郡人罗泌校正者亦无曾三异之名惟卷末考异中多有云公家定本作某者似即周纶所得之欧阳氏本疑此书编次义例本出必大特意存让善故序中不自居其名而振孙所云纶得欧阳氏本付三异校正者乃在朝佐等校定之後添入刋行故序亦未之及欤其书以诸本参校同异见於所纪者曰文纂曰薛齐谊编年庆历文粹曰熙宁时文曰文海曰文薮曰京本英辞类藁曰缄启新范曰仕涂必用曰京师名贤简启皆广为蒐讨一字一句必加考核又有两本重见而删其复出者如濮王典礼奏之类有他本所无而旁采附入者如诗解统序之类有别本所载而据理不取者如钱鏐等传之类其鉴别亦最为详允观楼钥攻媿集有濮议跋称庐陵所刋文忠集列于一百二十卷以後首尾俱同又第四卷劄子注云是岁十月撰不曾进呈检勘所云即指此本以钥之博洽而必引以为据则其编定精密亦槩可见矣乾隆四十六年十月恭校上
总纂官【臣】纪昀【臣】陆锡熊【臣】孙士毅
总校官【臣】陆费墀

[book_title]原序
文忠集原序
夫言有大而非夸达者信之衆人疑焉孔子曰天之将丧斯文也後死者不得与於斯文也孟子曰禹抑洪水孔子作春秋而予距杨墨盖以是配禹也文章之得丧何与於天而禹之功与天地竝孔子孟子以空言配之不已夸乎自春秋作而乱臣贼子惧孟子之言行而杨墨之道废天下以为是【二字一作是为】固然而不知其功孟子既没有申商韩非之学违道而趣利残民以厚主其说至陋也而士以是罔其上上之人侥幸一切之功靡然从之而世无大人先生如孔子孟子者推其本末权其祸福之轻重以救其惑故其学遂行秦以是丧天下陵夷至於胜广刘项之祸死者十八九天下萧然洪水之患盖不至此也方秦之未得志也使复有一孟子则申韩为空言作於其心害於其事作於其事害於其政者必不至若是烈也使杨墨得志於天下其祸岂减於申韩哉由此言之虽以孟子配禹可也太史公曰盖公言黄老贾谊晁错明申韩错不足道也而谊亦为之予以是知邪说之移人虽豪杰之士有不免者况衆人乎自汉以来道术不出於孔氏而乱天下者多矣晋以老庄亡梁以佛亡莫或正之五百余年而後得韩愈学者以愈配孟子盖庶几焉愈之後三百有余年而後得欧阳子其学推韩愈孟子以达於孔子着礼乐仁义之实以合於大道其言简而明信而通引物连类折之於至理以服人心故天下翕然师尊之自欧阳子之存世之不说者譁而攻之能折困其身而不能屈其言士无贤不肖不谋而同曰欧阳子今之韩愈也宋兴七十余年民不知兵富而教之至天圣景佑极矣而斯文终有愧於古士亦因陋守旧论卑而气弱自欧阳子出天下争自濯磨以通经学古为高以救时行道为贤以犯颜纳说为忠长育成就至嘉佑末号称多士欧阳子之功为多呜呼此岂人力也哉非天其孰能使之欧阳子没十有余年士始为新学以佛老之似乱周孔之实识者忧之赖天子明圣诏修取士法风厉学者专治孔氏黜异端然後风俗一变考论师友渊源所自复知诵习欧阳子之书予得其诗文七百六十六篇於其子棐乃次而论之曰欧阳子论大道似韩愈论事似陆贽记事似司马迁诗赋似李白此非予言也天下之言也欧阳子讳修字永叔既老自谓六一居士云元佑六年六月十五日叙【绵本作三年十二月】门人翰林学士承旨左朝奉郎知制诰兼侍读苏轼撰
欧阳文忠公集自汴京江浙闽蜀皆有之前辈尝言公作文揭之壁间朝夕改定今观手写秋声赋凡数本刘原父手帖亦至再三而用字往往不同故别本尤多後世传録既广又或以意轻改殆至讹谬不可读庐陵所刋抑又甚焉卷帙丛脞略无统纪私窃病之久欲订正而患寡陋未能也会郡人孙谦益老於儒学刻意斯文承直郎丁朝佐博览羣书尤长考证於是徧搜旧本傍采先贤文集与乡贡进士曾三异等互加编校起绍熙辛亥春迄庆元丙辰夏成一百五十三卷别为附録五卷可缮写模印惟居士集经公决择篇目素定而参校衆本有增损其辞至百字者有移易後章为前章者皆已附注其下如正统论吉州学记泷冈阡表又迥然不同则收寘外集自余去取因革粗有据依或不必存而存之各为之说列於卷末以释後人之惑第首尾浩博随得随刻岁月差互标注抵牾所不能免其视旧本则有间矣既以补乡邦之阙亦使学者据旧鉴新思公所以增损移易则虽与公生不同时殆将如升堂避席亲承指授或因是稍悟为文之法此区区本意也六月己巳前进士周必大谨书

[book_title]四朝国史本传【淳熙间进】
欧阳修字永叔吉州庐陵人四岁而孤母郑氏亲诲之学及冠嶷然有声宋兴且百年而文章体裁犹仍五季余习锼刻骈偶淟涊弗振士因陋守旧论卑气弱苏舜元舜钦柳开穆修辈咸有意作而张之而力不足韩愈遗藁閟於世学者不复道修游随得於废书簏中读而心慕焉昼停飡夜忘寐苦志探赜必欲并辔絶驰而追与之竝举进士试南宫第一擢甲科调西京推官留守钱惟演器其材不撄以吏事修以故得尽力於学入朝为馆阁校勘范仲淹以言时事贬在廷多论救司谏高若讷独以为当黜修诒书责之谓不知世间有羞耻事若讷上其书坐贬夷陵令稍徙乾德令武城节度判官仲淹使陕西辟掌书记修笑而辞曰昔者之举岂以为
利哉同其退不同其进可也久之复校勘进集贤校理庆历三年知谏院时仁宗更用大臣杜衍富弼韩琦仲淹皆在位增谏官员修首在选中每进见劝帝延问执政咨所宜行既多所张弛小人翕翕不便修虑善人必不胜数为帝分别言之又上朋党论其略以为小人无朋惟君子则有之小人所好者利禄所贪者财货当同利之时暂相党引及见利而争先则反相贼害虽兄弟亲戚不能相保故曰小人无朋君子则不然所守者道义所行者忠信所惜者名节以之修身则同道而相益以之事国则同心而共济终始如一故曰君子有朋纣有臣亿万惟亿万心可谓无朋矣而纣用以亡武王有臣三千惟一心可谓大朋矣而周用以兴盖君子之朋虽多而不厌故也修天性疾恶论事无所回隐人视之如仇而愈奋励不顾帝独奬其敢言面赐五品服顾侍臣曰如欧阳修者何处得来同修起居注遂知制诰故事必试而後命诏特除之奉使河东自西方用兵议者欲废麟州以省馈饷修曰麟州天险不可废废之则河内郡县民皆不安居矣不若分其兵驻竝河诸堡缓急得以应援而平时可省转输於策为便由是州得存又言忻代岢岚多禁地废田愿令民得耕之不然将为虏有朝廷下其议久乃行岁得粟数百万斛使还会保州兵乱以为龙图阁直学士河北都转运使陛辞帝曰勿为久留计有所欲言言之对曰臣在谏职得论事今越职而言罪也帝曰但言之毋以中外为间贼平大将李昭亮通判冯博文私纳妇女修捕博文系狱昭亮惧立出之兵之始乱也招以不死既而皆杀之胁从二千人分隶诸郡富弼为宣抚使恐後生变将使同日诛之与修遇於内黄夜半屏人告之故修曰祸莫大於杀已降况胁从乎既非朝命脱一郡不从为变不细弼悟而止杜衍等相继罢去修上疏曰此四人者天下皆知其有可用之贤而不闻其有可罢之罪小人欲广陷良善必指为朋党欲动摇大臣必诬以颛权盖善人少过唯指以为党则可一时尽逐今四人一旦罢去臣为朝廷惜之於是邪党益忌修因其孤甥张氏狱傅致以罪左迁知制诰知滁州居二年徙扬州颍州复学士召判流内铨时在外十一年矣帝见其髪白问劳甚至又有诈为修奏乞汰内侍为奸利者其羣皆怨怒谮之出知同州帝纳吴充言而止迁翰林学士於是富弼韩琦复用庆历故臣稍集士大夫知天子有致治之意相贺於朝修乞蔡州去帝复纳刘敞赵拚之言而止奉使契丹其主命贵臣四人押燕曰此非常制以卿名重故尔知嘉佑二年贡举时士子尚为险怪奇澁之文号太学体修痛排抑之凡如是者辄黜毕事向之嚣薄者伺修出聚噪於马首街逻不能制然场屋之习从是遂变加龙图阁学士知开封府承包拯威严之後简易循理不求赫赫名京师亦治旬月改羣牧使在翰林八年知无不言河决商胡北京留守贾昌朝欲开横壠故道回河使东有李仲昌者欲导入六塔河议者莫知所从修以为河水重浊理无不淤下流既淤上流必决以近事验之决河非不能力塞故道非不能力复但势不能久耳横壠功大难成虽成将复决六塔狭小而以全河注之滨隶德博必被其害不若因水所趋增堤峻防疏其下流纵使入海此数十年之利也宰相陈执中主昌朝文彦博主仲昌竟为河北患狄青为枢密使有威名帝不豫讹言籍籍修请出之於外以保其终嘉佑元年水灾修上疏曰陛下临御三纪而储宫未建昔汉文帝初即位以羣臣之言即立太子而享国长久为汉大宗唐明宗恶人言储嗣事不肯早定致秦王之乱宗社遂覆陛下何疑而久不定乎其後建立英宗盖原於此五年拜枢密副使六年参知政事英宗未亲政皇太后御帘大臣奏事间有未可修必力抗是非台谏官至政事堂所论或矫异他执政未及言已面折其短朝士建白利害及凡所求请必明告之曰某事可行某事不可行以是怨诽益衆帝将追崇濮王命有司订义皆谓当称皇伯改封大国修引丧服记以为为人後者为其父母服降三年为期而不没其父母之名以见服可降而名不可没也若本生之亲改称皇伯历考前世皆无典据进封大国则又礼无加爵之道故中书之议不与衆同太后出手书许帝称亲尊王为皇王夫人为后帝不敢当於是御史吕诲等六人争论不已指修为主议皆被逐惟蒋之奇之说合修意修荐为御史衆目为奸邪之奇患之则思所以自解修妇弟薛宗孺有憾於修造帷薄不根之谤摧辱之展转达於中丞彭思永思永以告之奇之奇即上章劾修神宗初即位欲深谴修访於故宫臣孙思恭思恭为辨释修杜门请推治帝使诘思永之奇问所从来辞穷皆坐黜修亦罢为观文殿学士知亳州明年移青州改宣徽南院使判太原府辞不拜徙蔡州修本以风节自持既数困污蔑才年六十即连乞谢事帝辄优诏弗许及守青又以擅止散青苗钱为王安石所诋故求归愈切熙宁四年以太子少师致仕五年薨年六十六赠太子太师諡曰文忠修始在滁州号醉翁晚更号六一居士天资刚劲见义勇为虽机穽在前触发之不顾放逐流离至于再三志气自若不悔也为文天材自然丰约中度其学推韩愈孟轲以达於孔氏着礼乐仁义之实以合於大道其言简而明信而通引物连类折之於至理以服人心超然独骛衆莫能及故天下翕然师尊之奬引後进如恐不及赏识之下率为闻人曾巩王安石苏洵洵子轼辙布衣屏处未为人知修即游其声誉谓必显於世笃於朋友生则振掖之死则调护其家好古嗜学凡周汉以降金石遗文断篇残简一切掇拾研稽异同立说於左的的可表证谓之集古録奉诏修唐书纪志表自撰五代史记法严词约多取春秋遗旨殆与史汉相上下苏轼叙其文曰论大道似韩愈论事似陆贽记事似司马迁诗赋似李白识者以为名言中子棐棐字叔弼广览强记能文词年十三时见修着鸣蝉赋侍於侧不去修抚之曰儿异时必能为此因书以遗之用廕为秘书省正字登进士乙科念父老不肯仕强之乃调陈州判官终不行修所为文须人代者多出其手修薨代草遗表神宗读而爱之意修自作也免丧始为审官主簿官制局检详官太常博士主客考功员外郎议者患选人员多请令二十五岁而试於铨又守选三年而後仕进士特奏名者予之官而不使调选棐曰是非朝廷所以立议本意也且所为议冗官者欲利士人耳今加年而使守选是反害之也所谓特奏名者非他儒人老於场屋者也闵其无成而老故予之微官使沾禄而後归今乃授之虚名是终穷之也遂得不变元佑初以集贤校理为着作郎判登闻皷院复徙职方礼部员外郎知襄州曾布执政其妇兄魏泰恃声势来居襄规占公私田园强市买与民争利郡县莫敢谁何至是指州门东偏官邸废址为天荒而请之吏具成牍至棐曰孰谓州门之东偏而有天荒乎却之衆共白曰泰横於汉南久今求地而缓与之且不可而又可却邪棐竟持不与泰怒谮於布徙之潞州旋又罢去夺校理元符末还朝历吏部右司二郎中以直秘阁知蔡州蔡地薄赋重转运使又为覆折之令多取於民民不堪命会有诏禁止而佐吏惮使者不敢以诏旨从事棐曰州郡之於民诏令苟有未便犹将建请今天子德意深厚知覆折之病民手诏止之若有惮而不行何以为长吏命即日行之未几坐党籍废十余年卒年六十七史臣曰由三代以降薄乎秦汉文章虽与时盛衰而蔼如其言晔如其光皦如其音盖均有先王之遗烈涉晋魏而弊至唐韩愈氏乃复起唐之文涉五季而弊至修复起阏百川之颓波导之东注斯文正传追步前古匹夫而为百世师一言而为天下法此两人足以当之愈不极於用修用矣而不极其至然国朝文风彬彬至今修之功学士大夫相与尸而祝之可也
文忠集本传

[book_title]文忠集年谱
真宗景德四年丁未
是岁皇考崇国公观为绵州军事推官六月二十一日寅时公生
大中祥符元年戊申
大中祥符二年巳酉
大中祥符三年庚戌
是岁崇公终於泰州军事判官公叔父晔时
任随州推官因卜居焉公母夫人郑氏年方二十九携公往依之遂家于随贫无资以荻画地教公书字稍长多诵古人篇章使学为诗叔父後历阆州推官江陵府掌书记仕至二千石终都官员外郎
大中祥符四年辛亥
是岁葬崇公于吉州吉水县泷冈【其後至和元年析吉水县之报恩镇置永丰县遂隶永丰】
大中祥符五年壬子
大中祥符六年癸丑
大中祥符七年甲寅
大中祥符八年乙卯
大中祥符九年丙辰
公年十岁在随家益贫借书抄诵州南大姓李氏子好学公多游其家於故书中得唐韩昌黎文六卷乞以归读而爱之为诗赋下笔如成人都官曰奇童也它日必有重名
天禧元年丁巳
天禧二年戊午
天禧三年己未
天禧四年庚申
天禧五年辛酉
乾兴元年壬戌
二月仁宗即位
仁宗天圣元年癸亥
是岁公应举随州试左氏失之诬论其略云石言于晋神降于莘内虵鬬而外虵伤新鬼大而故鬼小人已传诵坐赋逸官韵黜
天圣二年甲子
天圣三年乙丑
天圣四年丙寅
公年二十自随州荐名礼部
天圣五年丁卯
是春试礼部不中
天圣六年戊辰公年二十二
是岁公携文谒胥学士偃於汉阳胥公大奇之留置门下冬携公泛江如京师
天圣七年己巳公年二十三
是春公从胥在京师试国子监为第一补广文馆生秋赴国学解试又第一
天圣八年庚午公年二十四
正月试礼部翰林学士晏公殊知贡举公复为第一三月御试崇政殿公甲科第十四名五月授将仕郎试秘书省校书郎充西京留守推官
天圣九年辛未公年二十五
三月公至西京钱文僖公惟演为留守幕府多名士与尹洙师鲁梅尧臣圣俞尤善日为古文歌诗遂以文章名冠天下初胥公许以女妻公是岁亲迎于东武
明道元年壬申公年二十六
是春及秋两游嵩岳秋尽从通判谢绦奉御香告庙也礼毕同游五人皆见峭壁大书神清之洞【详见附録後谢希深与梅圣俞书】公又尝行县视旱蝗
明道二年癸酉公年二十七
正月以吏事如京师因省叔父于汉东三月还洛夫人胥氏卒时生子未踰月九月庄献刘后庄懿李后祔葬定陵公至巩县陪祭十二月进阶承奉郎
景佑元年甲戌公年二十八
三月西京秩满归襄城五月如京师会前留守王文康公曙入枢府荐召试学士院闰六月乙酉授宣德郎试大理评事兼监察御史充镇南军节度掌书记馆阁校勘三馆秘阁所藏书多脱谬七月甲辰诏委官编定仿开元四部着为总目公预焉是岁再娶谏议大夫杨公大雅女
景佑二年乙亥公年二十九
是岁七月公同产妹之夫张龟正死於襄城谒告视之九月夫人杨氏卒
景佑三年丙子公年三十
是岁天章阁待制权知开封府范仲淹言事忤宰相落职知饶州公切责司谏高若讷若讷以其书闻五月戊戌降为峡州夷陵县令公自京师沿汴絶淮沂江奉母夫人赴贬所十月至夷陵
景佑四年丁丑公年三十一
三月谒告至许昌娶薛简肃公奎女是夏叔父都官卒九月还夷陵十二月壬辰移光化军乾德县令
宝元元年戊寅【十一月改元】
三月赴乾德是岁胥夫人所生子夭
宝元二年己卯公年三十三
二月知制诰谢希深绦出守邓州梅圣俞将宰襄城与希深偕行五月公谒告往会留旬日而还六月甲申复旧官权武成军节度判官厅公事公自乾德奉母夫人特次於南阳冬暂如襄城
康定元年庚辰【二月改元】公年三十四
是春赴滑州时范文正公起为陕西经略招讨安抚使辟公掌书记辞不就六月辛亥召还复充馆阁校勘仍修崇文总目十月转太子中允癸巳同修礼书是岁子发生
庆历元年辛巳公年三十五
五月庚戌权同知太常礼院以见修崇文总目辞许之八月乙酉许州对公事回依旧供职十一月丙寅祀南郊摄太常博士引终献十二月加骑都尉已丑崇文总目成改集贤校理
庆历二年壬午公年三十六
正月丁巳考试别头举人三月丙辰御试进士应天以实不以文赋公拟进一首赐勅书奬谕四月丙子复差同知礼院契丹遣汛使求关南地宰相吕夷简荐富弼报聘人皆危之公上书引颜真卿使李希烈事乞留弼不报五月复应诏上书极陈弊事八月请外九月通判滑州十月至州
庆历三年癸未公年三十七
是岁仁宗广言路修政事人多荐公宜为台谏三月召还癸巳转太常丞知谏院四月至京九月戊辰赐绯衣银鱼己巳同详定国朝勲臣名次丙戌同修三朝典故十月戊申擢同修起居注十二月己亥召试知制诰公辞辛丑有旨不试直以右正言知制诰仍供谏职丁未同详定编勅是月立春祭西太一宫为献官循例赐紫章服
庆历四年甲申公年三十八
三月庚午兼判登闻检院四月乙未押伴契丹贺生辰使人御筵於都亭驿己亥命公使河东计度废麟州及盗铸铁钱并矾课亏额利害七月还京师八月甲午保州军叛契丹声言讨西夏癸卯除公龙图阁直学士河北都转运按察使九月三朝典故成书以公尝预编纂赐诏奬谕十一月南郊恩进阶朝散大夫封信都县开国子食邑五百户
庆历五年乙酉公年三十九
是春真定帅田况移秦州公权府事者三月时二府杜正献范文正韩忠献富文忠公以党论相继去公上书辨之小人素已憾公会公孤甥张氏犯法谏官钱明逸因以财产事及公下开封鞫治府尹杨日严观望傅会上命户部判官苏安世入内供奉官王昭明监勘得无他八月甲戌犹落龙图阁直学士罢都转运按察使降知制诰知滁州十月甲戌至郡是岁子奕生
庆历六年丙戌公年四十
公在滁自号醉翁
庆历七年丁亥公年四十一
十二月以南郊恩加上骑都尉进封开国伯加食邑三百户是岁子棐生
庆历八年戊子公年四十二
闰正月乙卯转起居舍人依旧知制诰徙知扬州二月庚寅至郡
皇佑元年已丑公年四十三
正月丙午移知颍州二月丙子至郡乐西湖之胜将卜居焉四月丙戌转礼部郎中八月辛未复龙图阁直学士是岁子辩生
皇佑二年庚寅公年四十四
七月丙戌改知应天府兼南京留守司事已酉至府十月己未明堂覃恩转吏部郎中加轻车都尉是岁约梅圣俞买田於颍
皇佑三年辛卯公年四十五
皇佑四年壬辰公年四十六
三月壬戌丁母夫人忧归颍州四月起复旧官公固辞八月许之
皇佑五年癸巳公年四十七
八月自颍州护母丧归葬吉州之泷冈胥杨二夫人祔焉是冬复至颍
至和元年甲午【三月改元】公年四十八
五月服阕除旧官职赴阙六月癸巳朝京师乞郡不许七月甲戌权判流内铨会小人诈为公奏请汰内侍其徒怨怒以胡宗尧不当改官事中公戊子出知同州判吏部南曹吴充为公辨明不报知谏院范镇一再极言而参知政事刘沆方提举修唐书亦乞留公修书八月丙午沆拜相戊申诏公修唐书九月辛酉迁翰林学士壬戌兼史馆修撰又差勾当三班院十月乙巳朝飨景灵宫天兴殿摄侍中捧盘取水十二月庚戌腊飨孝惠孝章淑德章怀皇后庙摄太尉行事
至和二年乙未公年四十九
三月同孙拚考试诸司寺监人吏六月己丑上书论宰相陈执中已而乞外改翰林侍读学士集贤殿修撰出知蔡州侍御史赵拚知制诰刘敞上疏留公七月戊午复领旧职八月辛丑假右谏议大夫充贺契丹国母生辰使将持送仁宗御容会北主殂癸丑改充贺登位国信使十二月庚戌宿北界松山
嘉佑元年丙申【九月改元】公年五十
二月甲辰使还进北使语録闰三月丁亥判太常寺兼礼仪事孟夏荐飨摄太尉行事五月癸未知通进银台司兼门下封駮事乙未免勾当三班院六月甲子奉勅祈晴醴泉观八月壬戌知益州张方平除三司使甲子诏公权发遣三司公事以俟其至而命李淑代知银台司乙亥车驾诣景灵宫朝拜天兴殿充赞导礼仪使又朝谒真宗及章懿太后神御殿摄太常卿九月辛卯大庆殿行恭谢礼为赞引太常卿礼成加上轻车都尉进封乐安郡开国侯加食邑五百户十二月被差押伴契丹贺正旦人使御筵於都亭驿
嘉佑二年丁酉公年五十一
正月癸未权知礼部贡举赐御书文儒二字乙巳磨勘转右谏议大夫三月癸卯为狄青发哀苑中摄太常卿六月丙寅福康公主进封兖国公主七月壬午命公摄礼部侍郎以印授册使乙未兼判尚书礼部九月己卯兼判秘阁秘书省十一月辛巳权判史馆丙申权知审刑院候胡宿回依旧辛丑免十二月辛亥权判三班院癸亥权奉安明德元德章穆三后御容於啓圣院车驾行酌献礼充礼仪使是月被差押伴契丹贺正旦人使御筵于都亭驿
嘉佑三年戊戌公年五十二
正月壬午上幸兴国寺及啓圣院朝谒太祖太宗神御殿摄太常卿二月癸卯契丹遣使告其国母哀差公馆伴三月辛未兼侍读学士以员多固辞不拜癸未充宗正寺同修玉牒官甲午同陈旭考试在京百司等人六月庚戌加龙图阁学士权知开封府
嘉佑四年已亥公年五十三
二月戊辰免开封转给事中同提举在京诸司库务是月充御试进士详定官赐御书善经二字四月丁卯奏告今冬太庙亲行祫飨之礼癸酉孟夏荐飨并摄太尉行事丙子兼充羣牧使六月甲申删定景佑广乐记九月丁酉奉勅祈晴相国寺十月壬申车驾朝飨景灵宫癸酉祫飨太庙并摄侍中行事丁丑加护军食实封三百户
嘉佑五年庚子公年五十四
四月丁卯孟夏荐飨太庙摄太尉行事七月戊戌上新修唐书二百五十卷庚子推赏转礼部侍郎九月丁亥兼翰林侍读学士十月庚午下元节车驾朝拜景灵宫天兴殿朝谒真宗及章懿太后神御殿摄侍中十一月辛丑拜枢密副使加食邑五百户食实封二百户甲寅同修枢密院时政记十二月被差押伴契丹贺正旦人使御筵於都亭驿
嘉佑六年辛丑公年五十五
三月戊申侍上幸後苑赏花华景亭钓鱼涵曦亭遂宴太清楼闰八月辛丑转户部侍郎参知政事进封开国公加食邑五百户食实封二百户公辞转官许之九月庚申同修中书时政记十二月丙戌腊享太庙摄太尉行事
嘉佑七年壬寅公年五十六
正月己酉朔太庆殿朝贺摄侍中承旨宣制三月乙卯祈雨南郊摄太尉行事辛酉提举三馆秘阁写校书籍同译经润文四月壬午上嘉佑编勅七月庚戌差充明堂卤簿使九月壬申文德殿奏请致斋摄侍中奏中严外办已酉朝飨景灵宫庚戌朝飨太庙并摄司徒辛亥大飨明堂已未进阶正奉大夫加柱国仍赐推忠佐理功臣十二月丙申上幸龙图天章阁召辅臣至待制三司副使以上台谏官皇子宗室驸马都尉管军观三圣御书又幸宝文阁亲飞白书分赐羣臣公得双幅大书岁字下有御押加以御宝王珪夹题八字云嘉佑御札赐欧阳修仍於绢尾书翰林学士臣王珪奉圣旨题赐名又出御制观书诗一首令羣臣属和遂宴羣玉殿庚子再召近臣及三馆臣僚赴天章阁观三朝瑞物太宗真宗御集次赴宝文阁观御飞白书赐公金花牋字复燕羣玉殿後数日公以状进诗谢
按两宴皆有赐书而实録及范蜀公东斋记事止载丙申有赐当时王政公亲奉诏为序亦不及庚子再赐而实録及序又不及馆职预召惟东斋记事言之公记陆子履家藏飞白字明言羣玉殿所赐时子履任集贤校理与东斋记事合但不知是日公得何字其为金花牋则无疑然陈无己六一堂图书诗乃云黄绢两大字又何也韩忠献公谢诗云鸾拂宫绢舞胡文恭公亦有谢御飞白扇子诗得非预坐者衆所赐或不同耶实録二十三日丙申二十七日庚子而政公序乃作戊申壬子不应差误如此殆传写讹耳
是月差押伴契丹贺正旦人使御筵於都亭驿
嘉佑八年癸卯公年五十七
二月乙亥奉勅充沈贵妃册礼使【不及行礼】四月壬申英宗即位甲戌奉勅书大行皇帝哀册諡宝甲申覃恩转户部侍郎进阶金紫光禄大夫加食邑五百户食实封二百户仍赐推忠协谋佐理功臣乙酉奉勅篆受命宝其文曰皇帝恭膺天命之宝五月戊辰为皇帝祈福於南郊摄太尉行事七月戊申押伴契丹祭吊人使御筵於都亭驿八月癸巳奉勅篆大行皇帝諡宝其文曰神文圣武明孝皇帝之宝十月乙酉增修太庙成命告七室十二月庚午押伴契丹贺正旦人使御筵於都亭驿
英宗治平元年甲辰公年五十八
四月甲午奉勅祈雨社稷闰五月戊辰特转吏部侍郎八月辛丑奉勅祈晴太社十二月壬子差押伴契丹贺正旦人使御筵於都亭驿
治平二年乙巳公年五十九
是春上表乞外不允四月辛丑景灵宫奉安仁宗御容车驾行酌献之礼摄侍中八月以大雨水再乞避位不允九月辛酉提举编纂太常礼书百卷成诏名太常因革礼赐银绢十一月庚午车驾朝飨景灵宫辛未飨太庙壬申祀南郊摄司空行事进阶光禄大夫加上柱国食邑五百户
治平三年丙午公年六十
三月三日赐上巳宴时初颁明天历适值丁巳是月以言者指濮议为邪说力求去不允七月癸酉荐飨太庙摄太尉行事十二月癸未奉勅篆皇帝尊号宝其文曰体乾膺历文武广孝皇帝之宝乙巳押伴契丹贺正旦人使御筵於都亭驿
治平四年丁未公年六十一
正月丁巳神宗即位戊辰覃恩转尚书左丞进阶特进加食邑五百户食实封二百户仍赐推忠协谋同德佐理功臣二月第三子棐登进士第是月御史彭思永蒋之奇以飞语污公上察其诬斥之公力求去三月壬申除观文殿学士转刑部尚书知亳州改赐推诚保德崇仁翊戴功臣闰三月辛巳宣签书驻泊公事陛辞乞便道过颍少留许之五月甲辰至亳六月戊申视事
神宗熙宁元年戊申公年六十二
是岁连上表乞致仕不允八月乙巳转兵部尚书改知青州充京东东路安抚使九月丙申至青十一月丁亥郊祀恩加食邑五百户食实封二百户是岁筑第於颍
熙宁二年己酉公年六十三
三月内侍王延庆便道传宣抚问仍赐香药一银合又递赐新校定前汉书以公尝预刋定也冬乞寿州便私记不允
熙宁三年庚戌公年六十四
四月壬申除检校太保宣徽南院使判太原府河东路经略安抚监牧使兼并代泽路麟府岚石路兵马都总管公坚辞不受七月辛卯改知蔡州九月甲寅至蔡是岁更号六一居士
熙宁四年辛亥公年六十五
公在蔡累章告老六月甲子以观文殿学士太子少师致仕七月归颍八月将祀明堂诏赴阙陪位公上章乞免从之礼成赐衣带器币牲饩
熙宁五年壬子公年六十六
闰七月庚午公薨八月丁亥赠太子太师
熙宁七年八月諡文忠【諡议见附録】
熙宁八年九月乙酉葬开封府新郑县旌贤乡
元丰三年十二月以子升朝遇大礼赠太尉
元丰八年十一月赠太师追封康国公
绍圣三年五月追封兖国公
崇宁三年追封秦国公政和三年追封楚国公【皆以子棐遇郊恩】
文忠集年谱

[book_title]卷一
钦定四库全书
文忠集卷一
宋　欧阳修　撰
居士集一
古诗三十八首
颜跖
颜回饮瓢水陋巷卧曲肱盗跖厌人肝九州恣横行回仁而短命跖寿死免兵愚夫仰天呼祸福岂足凭跖身一腐鼠死朽化无形万世尚遭戮笔诛甚刀刑思其生所得豺犬饱臭腥颜子圣人徒生知自诚明惟其生之乐岂减跖所荣死也至今在光辉【一作辉光】如日星譬如埋金玉不耗精与英生死得失间较量谁重轻善恶理如此毋尤天不平
猛虎
猛虎白日行心闲貌扬扬当路择人肉罴【一作熊】猪不形相头垂尾不掉百兽自然降暗祸发所忽有机埋路傍徐行自踏之机飜矢穿肠怒吼震林丘瓦落儿堕床已死不敢近目睛射余光虎勇【一作猛】恃其外爪牙利钩鋩人形虽羸弱智巧【一作巧智】乃中藏恃外可摧折藏中难测量英心多决烈自信不猜防老狐足奸计安居【一作身安】穴垣墙穷冬听冰渡思虑岂不长引身入扱中将死犹跳踉狐奸固堪笑虎猛诚可伤
仙草
世说有仙草得之能隐身仙书已怪妄此事况无文嗟尔得从谁不辨伪与真持行入都市自谓术通神白日攫黄金磊落拣奇珍旁人掩口笑纵汝暂懽忻汝方矜所得谓世尽盲昏非人不见汝乃汝不见人
游龙门分题十五首
上山
蹑蹻上高山探险慕幽赏初惊涧芳早忽望岩扉敞林穷路已迷但逐樵歌响
下山
行歌翠微里共下山前路千峯返照外一鸟投岩去渡口晚无人系舸芳洲树
石楼
高滩复下滩风急刺舟难不及楼中客徘徊川上山【一作山上看一作山上山】夕阳洲渚远唯见白鸥飜
上方阁
闻钟渡【一作动】寒水共步寻云嶂还随孤鸟下却望层林上清梵远犹闻日暮空【一作千】山响
伊川泛舟
春谿渐生溜演漾回舟小沙禽独避人飞去青林杪
宿广化寺
横槎渡深涧披露采香薇樵歌杂梵响共向松林归日落寒山惨浮云随客衣
自菩提步月归广化寺
春岩瀑泉响夜久山已寂明月净松林千峰同一色
八节滩
乱石泻溪流跳波溅如雪往来川上人【一作寒川上】朝暮愁滩阔更待浮云散孤舟弄明月
白傅坟
芳荃奠兰酌共吊松林里溪口望山椒但见浮云起
晚登菩提上方
野色混晴岚苍茫辨烟树行人下山道犹向都门去
山槎
古木卧山腰危根老盘石山中苦霜霰岁久无春色不如嵓下桂开花独留客
石笋
巨石何亭亭孤生此岩侧白云与翠雾谁见琅玕色惟应山鸟飞百啭时来息
鸳鸯
画舷【一作船】鸣两桨日暮芳洲路泛泛风波鸟双双弄纹羽爱之欲移舟渐近还飞去
鱼【一作渔】罾
春水弄春沙荡漾流不极笭箵苦难满终日沙头客向暮卷空罾棹歌菱浦北
鱼鹰
日色弄晴【一作清】川时时锦鳞跃轻飞若下韝岂畏风滩恶人归晚渚静独傍渔舟落
伊川独游
东郊渐微緑驱马忻独往梅繁野渡晴泉落春山响身闲爱物外趣远谐心赏归路逐樵歌落日寒川上三游洞【一本作夷陵九咏一三游洞二下牢溪三虾蟇碚四劳亭驿五龙溪六黄溪夜泊七黄牛峡祠八松门九下牢津居士集本古律各从其类今从之】
漾檝泝清川舍舟缘翠岭探奇冒层嶮因以穷人境弄舟【一作川】终日爱云山徒见青苍杳霭间谁知一室烟霞里乳窦云腴凝石髓苍崖一径横查渡翠壁千寻当户起昔人心赏为谁留人去山阿迹更幽青萝緑桂何岑寂山鸟嘐嘐不惊客松鸣涧底自生风月出林间来照席仙境难寻复易迷山回路转几人知惟应洞口春花落流出岩前百丈谿【即下牢溪也】
下牢溪
隔谷闻溪声寻溪度横岭清流涵白石静见千峯影岩花无时歇翠柏郁何整安能恋潺湲俯仰弄云景
虾蟇碚【今土人写作背字音佩】
石溜吐阴崖泉声满空谷能邀弄泉客系舸留岩腹阴精分月窟水味标茶録共约试春芽枪旗几时緑
黄牛峡【一本无峡字】祠
大川虽有神【一作固神灵】淫祀亦其【一作本风】俗石马系祠门山鵶噪丛木潭潭村鼓隔溪闻楚巫歌舞送迎神画船百丈山前路上滩下峡长来去江水东流不暂停黄牛千古长如故峡山侵天起青嶂崖崩路絶无由上黄牛不下江头饮行人惟向舟中望朝朝暮暮【一作行行终日】见黄牛徒使行【一作谁使人】人过此愁山高更远望犹见不是黄牛【一作滩中】滞客舟【语曰朝见黄牛暮见黄牛一朝一暮黄牛如故言江恶难行久不能过也】千叶红梨花【峡州署中旧有此花前无赏者知郡朱郎中始加栏槛命座客赋之】
红梨千叶爱者谁白髪郎官心好奇徘徊绕树不忍折一日千匝看无时夷陵寂寞千山里地远气偏时节异愁烟若雾少芳菲野卉蛮花鬭红紫可怜此树生此处高枝絶【一作红】艳无人顾春风吹落复吹开山鸟飞来自飞去根盘树老几经春真赏今才遇使君风轻绦雪罇前舞日暖繁香露下闻从来奇物产天涯安得移根植帝家犹胜张骞为汉使辛勤西域徙榴花
金鸡五言十四韵
蛮荆鲜人秀厥美为物怪禽鸟得之多山鸡禀其粹衆彩烂成文真色不可绘仙衣霓纷披女锦花綷?辉华日光乱眩转目睛惫高田啄秋粟下涧饮寒濑清唳或相呼舞影还自爱岂知文章累遂使网罗挂及祸诚有媒求友反遭卖有身乃吾患断尾亦前戒不羣世所惊甚美衆之害稻粱虽云厚樊絷岂为泰山林归无期羽翮日已铩用晦有前言书之可为诫
和丁宝臣游甘泉寺【寺在临江一山上与县廨相对】
江上孤峰蔽緑萝县楼终日对嵳峩丛林已废姜祠在事迹难寻楚语讹【寺有清泉一泓俗传为姜诗泉亦有姜诗祠按诗广汉人疑泉不在此】空余一派寒岩侧澄碧泓渟涵玉色野僧岂解惜清泉蛮俗那知为胜迹西陵老【一作县】令好寻幽时共登临向此游欹危一迳穿林樾盘石苍苔留客歇山深云日变阴晴涧柏岩松度岁青谷里花开知地暖林间鸟语作春声依依渡口夕阳时却望层峦在翠微城头暮皷休催客更待横江【一作孤舟】弄月归
送京西提点刑狱张驾部
太华之松千岁青尝闻其下多茯苓地灵山秀草木异往往变化为人形神仙不欲世人采覆以云气常冥冥台郎何年【一作处】得真诀服饵既久毛骨清汝阳昔见今十载丹颜益少方瞳明郡斋政成罇俎乐高谈日接无俗情诏书忽下褒美绩使车朝出行属城职清事简称雅【一作高】意蠧书古箧【一作灵丸满笥】晨装轻洛阳花色笑春日锦衣昼归闾里惊自云就欲【一作欲就】谢官去乌纱白髪西台卿他年我【一作终】亦老嵩少愿乞仙粒分余馨
赠杜默【一本注云默师太学先生石守道介】
南山有鸣凤其音和且清鸣於有道国出则天下平杜默东土秀能吟凤凰声作诗几百篇长歌仍短行携之入京邑欲使衆耳惊来时上师堂再拜辞先生先生颔首遣教以勿骄矜赠之三豪篇而我滥一名杜子来访我欲求相和鸣顾我文字卑未足当豪英岂如子之辞铿鍠间镛笙淫哇俗所乐百鸟徒【一作方】嘤嘤杜子卷舌去归衫翩以轻京东聚羣盗河北点新兵饥荒与愁苦道路日以盈子盍引其吭发声通下情上闻天子聪次使宰相听何必九苞禽始能瑞【一作鸣】尧庭子诗何时作我耳久已倾愿以白玉琴写之朱丝绳
送吕夏卿【夏卿父造字公初有名进士也一本云送吕先辈赴端州高要尉】
昔吾尚幼学弄笔羣儿争诵公初文嗟我今年已白髪公初相见犹埃尘传家尚喜有二子始知灵珠出淮滨【一作海蠙一作淮蠙】去年束书来上国欲以文字惊衆人驽骀羣马敛足避天衢让路【一作腾踏】先骐驎尚书礼部奏高第敛衣襆砚趋严宸曈曈春日转黄伞蔼蔼赋笔摛青云我时寓直殿庐外衆中迎子笑以忻明朝【一作晨】失意落人後我为沮气羞出门得官高要几千里犹幸海远【一作远海】无恶氛英英帝圃多鸾凰【一作凤】上下羽翼何缤纷期子当呼丹山凤为瑞相与来及羣
忆山示圣俞
吾思夷陵山山乱不可究东城一堠余高下渐冈阜羣峯迤逦接四顾无前後忆尝只吏役钜细悉经觏是时秋卉红岭谷堆缬绣林枯松鳞皴山老石脊瘦断径履颓崖孤泉听清溜深行得平川古俗见耕耨涧荒惊麏奔日出飞雉雊盘石屡欹眠緑岩堪解绶幽寻叹独往清兴思谁侑其西乃三峡嶮怪愈奇富江如自天倾【一作泻】岸立两崖鬭黔巫望西属越岭通南奏时时县楼对云雾昏白昼荒烟下牢戍百仞寒溪漱虾蟇喷水帘甘液胜饮酎亦尝到黄牛泊舟听猿狖巉巉起絶壁苍翠非刻镂阴嵓下攒丛岫穴忽空透遥岑孤耸出可爱欣欲就惟思得君诗古健写奇秀今来会京师车马逐尘瞀颓冠各白髪举酒无蒨袖繁华不可慕幽赏亦难遘徒为忆山吟耳热助嘲诟
送唐生【一本作送唐秀才归永州】
京师英豪域车马日纷纷唐生万里客一影随一身出无车与马但踏车马尘日食不自饱读书依主人夜夜客枕梦【一作冷】北风吹孤云翩然动归思旦夕来叩【一作叩我】门终年少人识逆旅【一作旅意】惟我亲来学媿道矒【一作昧】赠归惭【一作嗟】橐贫勉之期不止多获由力耘指家大岭北重湖浩无垠飞鴈不可到书来安得【一作能】频
送任处士归太原【时天兵方讨赵元昊】
一虏动边陲用兵三十万天威岂不严贼首犹未献自古王者师有征而不【一作无】战胜败系人谋得失由庙筭是以天子明咨询务周徧直欲采奇谋不为人品限公车百千辈下不遗仆贱况於儒学者延纳宜无间如何任生来三月不得见方兹急士时论择岂宜慢任生居太原白首勤着撰闭户不求闻忽来谁所荐人贤固当用举缪不加谴【一作贤固当用举缪亦不加谴】赏罚两无文是非奚以辨遂令拂衣归安使来者劝【一本有其余苟尽然所责胡由办两句】嗟吾笔与舌非职不敢谏
圣俞会饮【时圣俞赴湖州一本作送梅尧臣赴湖州】
倾壶岂徒强君饮解带且欲留君谈洛阳旧友一时散十年会合无二三京师旱久尘土热忽值晩雨凉纎纎【一作□□】滑公井泉酿最美赤泥印酒新开缄更吟君句胜啖?杏花妍媚春酣酣【君诗有春风酣酣杏正妍之句】吾交豪俊天下选谁【一作难】得衆美如君兼【一本有铿锵文律金玉写森罗武库戈戟銛两句】诗工鑱刻露天骨将论纵横轻玉钤遗编最爱孙武说往往曹杜遭夷芟关西幕府【一作下】不能辟陇山【一作西】败【一作大】将死可惭嗟余身贱不敢荐四十白髪犹青衫吴兴太守诗亦好往【一作助】奏玉琯和英咸盃行到手莫辞醉明日【一作发】举棹天东南
送胡学士知湖州【一本云送胡宿武平学士】
武平天下才四十滞铅椠忽乘使君舟归榜【一作艕】不可?都门春渐动柳色緑将暗挂帆千里风水阔江灩灩吴兴水精宫楼阁在寒监橘柚秋包繁乌程春瓮酽清谈越客醉屡舞吴娘艳寄诗毋惮频【一作烦】以慰离居念
哭【一作吊石】曼卿
嗟我识君晚君时犹壮夫信哉天下奇落落不可拘轩昂惧惊俗自【一作以】隐酒之徒一饮不计斗倾河竭崑墟作诗几百篇锦组聨琼琚时时出险语意外研精麤穷奇变云烟搜怪蟠蛟鱼诗成多自写笔法颜与虞旋弃不复惜所存今几余往往落人间藏之比明珠又好【一作爱】题屋壁虹霓随卷舒遗踪处处在余墨润不枯朐山顷岁出我亦斥江湖乖离【一作睽】四五载人事忽焉【一作有】殊归来见京师心老貌已癯但惊何其衰岂意今也无才高不少下阔若与世踈骅骝当少时其志万里涂一旦老伏枥犹思玉山刍天兵宿西地狂儿尚稽诛而今壮士死痛惜无贤愚归魂涡上田露草荒春芜
送昙頴归庐山
吾闻庐山久欲往世俗拘昔岁贬夷陵扁舟下江湖八月到湓口停帆望香炉香炉云雾间杳霭疑有无忽值秋日明彩翠浮空虚信哉奇且秀不与灊霍俱偶病不得往中流但踟蹰今思尚髣髴恨不传画图昙頴十年旧风尘客京都一旦不辞诀飘然卷衣【一作长】裾山林往不返古亦有吾儒西北苦兵战江南仍旱枯新秦又攻寇京陕募兵夫圣君念苍生贤相思良谟嗟我无一说朝绅拖舒舒未能膏鼎镬又不老菰蒲羡子识所止双林归结庐
送孔秀才游河北
吾始未识子但闻杨公贤及子来叩门手持赠子篇贤愚视所与不待交子【一作得交一】言子文谐律吕子行洁琅玕行矣慎所游恶草能败兰
送黎生下第还蜀
黍离不复雅孔子修春秋扶王贬吴楚大法加诸侯妄儒泥於鲁甚者云黜周大旨既已矣安能讨【一作计】源流遂令学者迷异说相交钩黎生西南秀挟策来东游【一作州】有司不见采春霜滑归輈自云喜三传力【一作方】欲探微幽凡学患不强苟至将焉廋圣言简且直慎勿迂其求经通道自明下笔如戈矛一败不足恤後功掩前羞
文忠集卷一

[book_title]卷二
钦定四库全书
文忠集卷二
宋　欧阳修　撰
居士集二
古诗二十首
送杨辟秀才
吾奇曾生者始得之太学初谓独轩然百鸟而一鹗既又得杨生羣兽出麟角乃知天下才所识惭未博杨生初谁师仁义而礼乐天姿朴且茂美不待追琢始来读其文如渇饮醴【一作湩】酪既坐即之谈稍稍吐锋锷非唯富春秋固已厚天爵有司选羣材绳墨困量度胡为谨毫分而使遗磊落至宝异常珍夜光惊把握骇者弃诸涂窃拾充吾橐其於获二生厥价玉一?嗟吾虽得之气力独何弱帝阍啓岩岩【一作严严】欲献前复却遽令扁舟下飘若吹霜箨世好竞辛咸古味殊淡泊【一作薄】否泰理有时惟穷见其确
送孔生【一本生作监簿】再游河北
志士惜白日高车无停轮孔生东鲁儒年少勇且仁大轴献理匦长裾弊街尘门无黄金聘家有白髪亲寒风八九月北渡大河津玉塞积精甲金戈跃秋云孔生力数斗其智兼千人裋褐不自暖高谈吐阳春北州多贤侯待【一作得】士谁最勤一见赠双璧再见延上宾丈夫患不遇岂患长贱贫
送慧勤归余杭
越俗僭宫室倾赀事雕墙佛屋尤其侈耽耽拟侯王文彩莹丹漆四壁金焜煌上悬百宝盖宴坐以方牀胡为弃不居栖身客京坊辛勤营一室有【一作乃】类鷰巢梁南方精饮食菌【一作箘】笋鄙羔羊饭以玉粒粳调之甘露浆一馔费千金百品罗成行晨兴未饭僧日昃不敢尝乃兹随北客枯粟充饥肠东南地秀絶山水澄清【一作鲜】光余杭几万家日夕焚清香烟霏四面起云雾杂芬芳岂如车马尘鬓髪染成霜三者孰苦乐子奚【一作兮】勤四方乃云慕仁义奔走不自遑始知仁义力可以治膏肓有志诚可乐【一作嘉】及时宜自强人情重怀土飞鸟思故乡夜枕闻北鴈归心逐南樯归兮能来否送子以短章读张李二生文赠【一本作谢张续李常寄】石先生【先生石介也】
先生二十年东鲁能使鲁人皆好学其间张续与李常剖琢珉石【一作如剖珉石一作如剖衆石】得天璞大圭虽不假雕瑑【一作镌】但未磨礲出圭角二生固是天下宝岂与先生私褚橐先生示我何矜夸手携文编谓新作得之数日未暇读意欲百事先【一作前】屏却夜归独坐南窗下寒烛青荧如熠爚病眸昏澁乍开缄灿若月【一作日】星明错落辞严意正质非俚【一作高且简】古味虽淡醇不薄千年佛老【一作苦佛】贼中国祸福依凭羣党恶拔根掘窟期必尽有勇无前力何荦乃知二子果可用非独词【一作特言】坚由志确朝廷清明天子圣阳德彚进羣隂剥大烹养贤有列【一作味别】鼎岂久师门共藜藿【一作有先生在鲁鲁皆化苟用於朝其利博两句又一本在作居朝作时】予【一作我】惭职谏未能荐有酒且慰先生酌
绦守居园池
尝闻绍述绦守居偶来览登【一作登览】周四隅异哉樊子恠可吁心欲独出无古初穷荒搜幽入有无【一作无有】一语诘曲百盘纡孰云已出不剽袭句断欲学盘庚书【一本有方言尔雅不训詀几欲舌译从象胥两句】荒烟古木蔚遗墟我来嗟秖【一作止】得其余柏槐端庄伟丈夫苍顔郁郁老不枯靓容新丽一何姝清池翠盖拥红蕖胡髯虎搏岂足道记録细碎何区区虙氏八卦画河图禹汤皋虺【一作陶】暨唐虞岂不古奥万世模嫉世姣巧【一作好】习卑污以奇矫薄骇羣愚用此犹得追韩徒我思其人为踌躇作诗聊谑为坐娱
晋祠【一本作过并州晋祠泉】
古【一作故】城南出十里间鸣渠夹路【一作石渠夹道】何潺潺行人望祠下马谒退即祠下窥水源地灵草木得余润郁郁古【一作松】柏含苍烟并儿自古事【一作重】豪侠战争五代几百年天开地辟真主出犹须再驾方凯旋顽民尽迁高垒削秋草自緑埋空垣【一作自緑空塞垣】并人昔游晋水上清镜照耀涵朱顔晋水今入并州里稻花漠漠浇平田废兴髣髴无旧【一作故】老气象寂寞余山川惟存祖宗圣功业干戈象舞被管弦我来览登【一作登览】为叹息暂照白髪临清泉鸟啼人去庙门阖还有山月来娟娟
登绦州富公嵩巫亭示同行者
羣峯拥轩楹竹树隂漠漠公胡苦思山规构自心作惟予【一作予亦】爱山者初仕即京洛嵩峯三十六终日对高阁隂晴无朝暮紫气常浮泊雄然九州中气象压寥廓亦尝步其巅培塿视【一作观】四岳其後窜荆蛮始识峡山恶长江泻天来巨石忽开拓始疑茫昧初浑沌死镌凿神功夜催就万仞成【一作或】一削尤奇十二峯隐见入冥邈人踪断攀缘异物宜所托顾瞻但徘徊想像逢绰约嵩山近可爱泉石吾已诺终朝友幽人白首老云壑荆巫惜遐荒诡怪杳难度至今清夜思魂梦辄飞愕偶来玩兹亭尘眼刮昏膜况逢秋雨霁浓翠新染濯峯端上明月且可留幽酌
水谷夜行寄子美圣俞【一本题上有补成字】
寒【一作晨】鸡号荒林山壁月倒挂披衣起视夜揽辔念行【一作遐】迈我来夏云初素节今已届高河泻长空势落九州外微风动凉襟晓气清余睡【一作色清余瞹】缅怀京师友文【一作有】酒邈【一作邀】高会其间苏与梅二子可畏爱篇章富纵横声价相磨【一作摩】盖子美气尤雄万窍号一噫有时肆颠狂醉墨洒霶霈譬【一作势】如千里马【一作足】已发不可杀盈前尽珠玑一一难东汰梅翁事清切石齿漱寒瀬作诗三十年视我犹後【一作後犹无】辈文词愈清新心意虽【一作难】老大譬如妖韶女老自有余态近诗尤古硬【一作淡】咀嚼苦难嘬初如食橄?真味久愈在苏豪以气轹【一作砾】举世徒【一作尽】惊骇梅穷独我知【一作我独奇】古货今难卖【一作物今谁买】二子双凤凰百鸟之嘉瑞云烟一翺翔羽翮一摧铩安得相从游终日鸣哕哕问胡【一作相问】苦思之对酒把【一作把酒对】新蟹
病中代书奉寄圣俞二十五兄【一本无奉字及下四字】
忆君去年来自越值我传车催去阙是时新秋蟹正肥恨不一醉与君别今年得疾【一作别病】因酒作一春不饮气弥劣饥肠未惯饱甘脆【一作平生乍得饱甘肥】九虫寸白【一作腹虫不惯】争为孽一饱犹能致身患宠禄岂无神所罚乃知赋予分有涯适分自然无夭阏昔在洛阳年少时春思每先花乱发萌芽不待杨柳动探春马蹄常踏雪到今年才三十九怕见新花羞白髪顔侵塞下风霜色病过镇阳桃李月兵闲事简居可乐心意自衰非屑屑日长天暖惟欲睡【一作眠】睡美尤厌春鸠聒北潭去城无百步渌水氷销鱼拨刺经时曾未着脚到好景但听游人说官荣虽厚世味薄始信衣缨乃羁绁故人有几独思君安得见君忧暂豁公?酒美远莫致念君贳【一作惯】饮衣屡脱郭生书来犹未到想见新诗甚饥渇少年事事今已去惟有爱诗心未歇君闲可能为我作莫辞自书藤纸滑少低笔力容我和无使难追韵高絶
镇阳残杏【一本有寄圣俞字】
镇阳二月春苦寒东风力弱氷雪顽北潭跬步病不到【即常山宫後池也州之胜游惟此】何暇骑马寻郊原鵰【一作雕】丘新晴暖巳动砌下流水来潺潺【鵰丘水在州西十五里以长渠引走城中】但闻檐间鸟语变不觉桃杏开巳阑人生一世浪自苦盛衰桃杏开落间西亭昨日偶独到【一作往】犹有一树当南轩残芳烂漫看更好皓若春雪团枝繁无风巳恐自零落长条可爱不可攀犹堪携酒醉其下谁肯伴我颓巾冠
班班林间鸠寄内
班班林间鸠谷谷命其匹迨天之未雨与汝勿相失春原洗新霁緑叶暗朝日鸣声相呼和【一作呼相谐】应荅如吹【一作若吕应嘉】律深栖柔桑暖下啄高田实人皆笑汝拙无巢以家室易安由寡求吾羡拙之佚吾虽有室家出处曾不一【一本有岂如鸣鸠乐天性免乖咈两句】荆蛮昔窜逐奔走若鞭抶山川瘴雾深江海波涛?跬步子所同沦弃甘共没投身去人眼已废谁复嫉山花与野草我醉子鸣瑟但知贫贱安不觉岁月忽还朝今几年官禄沾儿侄身荣责愈重器小忧常溢今年来镇阳留滞见春物北潭新涨渌鱼鸟相聱?【鱼乙切一作懽声逸】我意不在春所忧空自咄一官诚易了报国何时毕高堂母老矣衰髪不满栉昨日寄书言新阳发旧疾药食【一作石】子虽勤岂若我在膝又云子亦病蓬首不加髴书来本慰我使我烦忧郁思家春梦乱妄意占凶吉却思夷陵囚其乐何可述前年辞谏署朝议不容乞孤思一许国家事岂复【一作暇】恤横身当衆怒见者旁可栗近日读除书朝廷更辅弼君恩优大臣进退礼有秩小人妄希旨论议争操笔又闻说朋党次第推甲乙而我岂敢逃不若先自劾上赖天子圣必未【一作未必】加斧鑕一身但得贬羣口息啾唧公朝贤彦衆避路【一本作让】当揣质苟能因谪去引分思藏密还尔禽鸟性樊笼免惊怵子意其谓何吾谋今巳必【一本有诚思忧与乐便可齐升黜两句】子能【一作如】甘藜藿我易解簪绂嵩峯三十六苍翠争耸出安得携子去耕桑老蓬荜
暮春有感
幽忧无以销春日静愈长薰风入花骨花枝午低昂往来采花蜂清蜜未满房春事已烂漫落英渐飘扬蛱蝶无所为飞飞助其忙啼鸟亦屡变新音巧调簧游丝最无事百尺拖晴光天工施造化万物感春阳我独不知春久病卧空堂时节去莫挽浩歌自成伤
洛阳牡丹图
洛阳地脉花最宜牡丹尤为天下奇我昔所记数十种於今十年半忘之开图若见故人面其间数种昔未窥客言【一作云】近岁花特异往往变出呈新枝洛人惊夸立名字买种不复论家赀比新较旧难【一作莫】优劣争先擅价各一时当时絶品可数者魏红窈窕姚黄妃寿安细叶开尚少【一作早】朱砂玉版人【一作犹】未知传闻千叶昔未有只从左紫名初驰四十年间花百变最後最好潜溪绯今花虽新我未识未信与旧谁妍媸当时【一作年】所见已云絶岂有更好【一作妍】此可疑古称天下无正色但恐世好随时移鞓红鹤翎岂不美敛色如避新来姬何况远说苏与贺有类异世夸嫱施造化无情宜一槩偏此着意何其私又疑人心愈巧伪天【一作各】欲鬬巧穷精微不然元化朴散久岂特近岁尤浇漓争新【一作先】鬭丽若不已更後百载知何为但应新花日愈好惟有我老年年衰
镇阳读书
春深夜苦短灯冷焰不长尘蠧文字细病眸澁无光坐久百骸倦中遭羣虑戕寻前顾後失得一念【一作而】十忘乃知学在少老大不可强废书谁与语叹息自悲伤因忆石夫子徂徕有茅堂前年来京师讲学居上庠青衫缀朝士而有【一作乃弃】数亩桑不耐羣儿嗤束书归故乡却寻茅堂在高卧泰山傍圣经日陈前弟子罗两厢大论叱佛老高声【一作言】诵虞唐宾朋足枣栗儿女饱糟糠虽云待官阙便欲解朝裳有似蚕作茧缩身思自藏嗟我一何愚贪得不自量平生事笔砚自可娱文章开口揽时事论议争煌煌退之尝有云名声暂羶香误蒙天子知侍从列班行官荣日已宠事业闇不彰器小以【一作而】任大跻颠理之常圣君虽不诛在汝【一作尔】岂自遑不能虽欲止怳【一作恍】若失其方却欲寻旧学旧学已榛荒有类邯郸步两失皆茫茫便欲乞身去君恩厚须偿又欲求一州俸钱买归装譬如归巢鸟将栖少徊翔自觉诚未晩收愚老缣缃
留题镇阳潭园
官虽镇阳居身是镇阳客北园潭上花安问谁所植春风无先後烂漫争红白一花聊一醉尽醉犹须百而我病不饮对花空叹息朝来不能归暮看不忍摘谓言花纵落满地犹可席不来才几时人事已非昔芳枝结青杏翠叶新奕奕落絮风卷尽春归不留迹空余緑潭水尚带余春色疑【一作思】春竟何之意谓追可得东西遶潭行蜂鸟已寂寂惘然无所依归驾不停轭寓兴诚可乐留情岂非惑至今清夜梦犹遶北潭北
读【一本有圣俞字】蟠桃诗寄子美
韩孟於文词两雄力相当【一本有偶以恠自戏作诗惊有唐两句】篇章缀谈笑雷电击幽荒衆鸟谁【一作不】敢和鸣凤呼其凰孟穷苦累累韩富浩穰穰穷者啄其精富者烂文章发生一为宫揫敛一为商二律虽不同合奏乃锵锵天之产奇恠希世不可常寂寥二百年至宝埋无光郊死不为岛圣俞发其藏患世愈不出孤吟夜号【一作夜号清】霜霜寒入毛骨清响哀【一作乃】愈长玉山禾难熟终岁苦饥肠我不能饱之更欲不自量引吭和其音力尽犹勉强【一本有嗟我於韩徒足未及其墙而子得孟骨英灵空比邙四句】诚知非所敌但欲继前芳近者蟠桃诗有传来北方发我衰病思蔼如得春阳忻然便欲和洗砚坐中堂墨笔不能下怳怳【一作恍恍】若有亡老鸡觜爪硬未易犯其场不战先【一作辄】自知虽奔【一作然】未甘降更【一作便】欲呼子美子美隔涛江其人虽憔悴其志独轩【一作昂】昂气力诚当对胜败可交相安得二子接挥锋两交鋩我亦愿助勇皷旗噪其旁快哉天下乐一釂宜百觞乖离难会合此志何由偿
初伏日招王几道小饮
北园数亩官墙下嗟我官居如传舍滹沲北渡马踏【一作蹄】冰西山病归花已谢落英不见空绕树细草初长犹可藉空园一鎻不复窥不觉芳蹊繁早夏隔墙时时闻好鸟如得嘉【一作佳】客听清话今朝试去绕园寻緑李横枝碍行马蒲萄忆见初引蔓翠叶隂【一作成】隂还满架红榴【一作榴花】最晚子已繁犹有残花藏叶罅【一本有虽无桃李竞繁华固有竹栢资潇洒两句】人生有酒复何求官事无了须偷暇古云伏日当早归况今着令许休假能来解带相就饮为子扫月开风榭
白髪丧女师作【一本无下四字】
吾年未四十三断哭子肠一割痛莫忍屡痛谁能当割肠痛连心心碎骨亦伤出我心骨肉洒为清泪行泪多血已竭毛肤冷无光自然须与鬓【一作鬓与须】未老先苍苍
永阳大雪
清流关前一尺雪鸟飞不渡人行絶冰连【一作沍】谿谷麋鹿死风劲野田桑柘折江淮卑湿殊北地岁不苦寒常疫疠老农自言身七十曾见此雪才三四新阳渐动爱日辉微和习习东风吹一尺雪几尺泥泥深麦苖春始肥老农尔岂知帝力听我歌此丰年诗
送章生东归
穷山【一作庐】荒僻人罕顾子以一身千里来问子之勤何所欲自惭报子无琼瑰非徒多难学久废世事渐懒由心哀吴兴先生富道德侁侁弟子皆贤材乡闾礼让已成俗余风渐被来江淮子年方少力可勉往与夫子为顔回
文忠集卷二

[book_title]卷三
钦定四库全书
文忠集卷三
宋　欧阳修　撰
居士集三
古诗三十一首
啼鸟
穷山候至阳气生百物如与时节争官居荒凉草树密撩乱红【一作乱红殷】紫开繁英花深叶暗辉朝日日【一作一】暖衆鸟皆嘤鸣鸟言我岂解尔意绵蛮但爱声可听南窗睡多春正美百舌未晓催天明黄鹂顔色已可爱舌端哑咤如娇婴竹林静啼【一作啼尽】青竹笋深处不见惟闻声陂田遶郭白水满戴胜谷谷催春耕谁谓鸣鸠拙无用雄雌各自知隂晴雨声潇潇泥滑滑草深苔緑无人行独有花上提葫芦劝我沽酒花前倾其余百种各嘲????异乡殊俗难知名我遭谗口身落此每闻巧舌宜可憎春到山城苦寂寞把盏常恨无娉婷花开鸟语辄自醉醉与花鸟为交【一作友】朋花能嫣然顾我笑鸟劝我饮非无情身闲酒美惜光景惟恐鸟散花飘零可笑灵均楚泽畔离骚憔悴独愁醒
游琅琊山
南山一尺雪雪尽山苍然涧谷深自暖梅花应已繁使君厌骑从车马留山前行歌招野叟共步青林间长松得高?盘石堪醉眠止乐听山鸟擕琴写幽泉爱之欲忘返但苦世俗牵归时始觉远明月高峰巅
读徂徕集
徂徕鲁东山石子居山阿鲁人之所瞻子与山嵯峨今子其死矣东山复谁过精魄已埋没文章岂能磨寿命虽不长所得固已多旧藁偶自録沧溟之一蠡其余谁付与散失存几何存之警後世古监照妖魔予生诚多难忧患靡不罹【音罗】宦学三十年六经老研摩问胡所专心仁义丘与轲杨雄韩愈氏此外岂知他尤勇攻佛老奋笔如挥戈不量敌衆寡胆大身么麽往年遭母丧泣血走岷峨垢面跣双足锄犁事田坡至今乡里化孝悌勤蚕禾昨者来太学青衫踏朝靴陈诗颂圣德厥声续猗那羔鴈聘黄曦曦惊走邻家施为可怪骇世俗安委蛇谤口由此起中之若飞梭上赖天子圣不挂网者罗忆在太学年大雪如翻波生徒日盈门饥坐列鴈鵞弦诵聒邻里唐虞赓咏歌常续最高第骞游各名科岂止学者师谓宜国之皤夭寿反仁鄙谁尸此偏颇不知詉詉者又忍加诋诃圣贤要久远毁誉暂諠譁生为举世疾死也【一作者】鲁人嗟作诗遗鲁社祠子以为歌
大热二首
四时成万物寒暑迭钧陶壮阳当用事大夏蒸炎歊造化本无情怨咨徒尔劳身微天地濶四顾无由逃九门阊阖开万仭崑仑高积雪寒凛凛清风吹寥寥嗟我虽欲往而身无羽毛
阳晖烁四野万里纎云收羲和困路远正午当空留枝条不动影草木皆含愁深林虎不啸卧喘如吴牛蜩蝉一何微嗟尔徒啾啾
幽谷泉
踏石弄泉流寻源入幽谷泉傍野人家四面深篁竹溉稻满春畴鸣渠遶茅屋生长饮泉甘?泉栽美木潺湲无春冬日夜响山曲自言今白首未惯逢朱毂顾我应可怪每来听不足
百【一作栢】子坑赛龙
嗟龙之智谁可拘出入变化何须臾坛平树古潭水黑沉沉影响疑有无四山云雾忽昼合瞥起直上拏空虚龟鱼带去半空落雷輷电走先後驱倾崖倒涧聊一戏顷刻万物皆涵濡青天却扫万里静但见緑野如云敷明朝老农拜潭侧鼔声坎坎鸣山隅野巫醉饱庙门阖狼籍乌鸟争残余
憎蚊
扰扰万类殊可憎非一族甚哉蚊之微岂足汚简牍乾坤量广大善恶皆含育荒茫【一作荒】三五前民物交相黩禹鼎象神奸蛟龙远潜伏周公驱猛兽人始居川陆尔来千百年天地得清肃大患巳云除细微遗不録蝇?蚤虱虮蜂蝎蛇蝮惟尔於其间有形才一粟虽微无奈衆虽小难防毒尝闻高邮间猛虎死凌辱哀哉露筋女万古雠不复水乡自宜尔可怪穷边俗晨飡下帷帱盛暑泥驹犊我来守穷山地气尤卑溽官闲懒所便惟睡宜偏足难堪尔类多枕席厌缘扑燻檐【一作之】苦烟埃燎壁疲照烛荒城繁草树旱气飞炎熇羲和驱日车当午不转毂清风得夕凉如赦脱囚梏扫庭露青天坐月?嘉木汝宁无他时【一作日】忍此见【一作见此】廹促翾翾伺昏黑稍稍出壁屋填空来若翳聚隙多可掬丛身疑?围聒耳如遭哭猛攘欲张拳暗中甚【一作疑】飞镞手足不自救其能营背腹盘飡劳扇拂立寐僵童仆端然穷百计还坐瞑双目於吾固不较在尔诚为酷谁能推物理无乃乖人欲驺虞凤皇麟千载不一瞩思之不可见恶者无由逐
重读徂徕集
我欲哭石子夜开徂徕编开编未及读涕泗已涟涟勉尽三四章收泪辄忻懽切切【一作昭昭一作昭晰】善恶戒丁宁仁义言如闻子谈论疑子立我前乃知长在世谁谓已【一作子】沉泉昔也人事乖相从常苦艰今而每思子开卷子在顔我欲贵子文刻以金玉聨金可烁而销玉可碎非坚不若书【一作传】以纸六经皆纸传但当书百本【一作传十以为百】传百以为千或落於四方或藏在【一作於】深山待彼谤焰【一作艳】熄放此光芒悬人生一世中长短无百年无穷在其後万世在其先得长多几何得短未足怜惟彼不可朽名声文行然谗诬不须辩亦止百年间百年後来者憎爱不相缘公议然後出自然见媸妍孔孟困一生毁逐遭百端後世苟不公至今无圣贤所以忠义士恃此死【一作轻死此】不难当子病方革谤辞正腾喧衆人皆欲杀圣主独保全已埋犹不信仅免斵其棺此事古未有每思辄长叹我欲犯衆怒为子记此寃下纾冥冥忿仰叫昭昭天书於苍翠石立彼崔嵬巅询求子世家恨子儿女顽经岁不见报有辞未能铨【一作诠】忽开子遗文使我心已寛子道自能久吾言岂须镌
汝瘿答仲仪【一作答王素汝瘿】
君嗟汝瘿多谁谓汝土恶汝瘿虽云苦汝民居自乐乡闾同饮食男女相媒妁习俗不为嫌讥嘲岂知怍汝山西南险平地犹硗确【一作确荦一作硗?一作确?】汝树生拥【一作痈】肿根株浸溪壑山川固已然风气宜其浊接境化襄邓余风被伊雒思予昔曾游所见可惊愕喔喔闻语笑累累满城郭伛妇悬瓮盎娇婴包卵鷇无由辨肩颈有类龟缩殻噫人禀最灵反不如鳬鹤骈枝虽形累小小固【一作故】可略痈疡暂畜聚决溃终当涸赘疣附支体幸或不为虐未若此巍然所生非所托咽喉系性命鍼石难砭【一作破】削农皇古神圣为世名百药岂不有方书顽然莫销烁【一作铄】温汤汝灵泉亦不能湔瀹居官虽谪居政可瘳【一作疗】民瘼奈何不哀怜而反恣诃谑文辞骋新工丑怪极名貌汝士虽多奇汝女少纎弱翻思太守晏谁与唱清角乖离南北殊魂梦山陂邈握手未知期寄诗【一作书】聊一噱
沧浪亭【一本上云寄题子美】
子美寄我沧浪吟邀我共作【一作赋】沧浪篇沧浪有景不可到使我东望心悠然荒湾野水气象古高林翠阜相囘环新篁抽笋添夏影【一作景】老枿乱发争春妍水禽闲暇事高格山鸟日夕相啾喧不知此地几兴废仰视乔木皆苍烟堪嗟人迹到不远虽有来路曾无缘穷奇极怪谁似子搜索幽隐探神仙初寻一迳入蒙密豁目异境无穷边风高月白最宜夜一片莹净铺琼田清光不辨水与月但见空碧涵漪涟【一有姑苏台边人响絶夜静往往闻鸣船两句】清风明月本无价可惜秪卖四万钱又疑此境【一作景】天乞与壮士憔悴天应怜?夷古亦有独往江湖波涛渺翻天崎岖世路欲脱去反以身试蛟龙渊岂如【一作知】扁舟任飘瓦红渠緑浪摇醉眠丈夫身在岂长弃新诗美酒【一作诗新酒美】聊穷年虽然不许俗客到莫惜佳句人间传
宝劒
宝劒匣中藏暗室夜常【一作尚】明欲知天将雨铮尔劒有声神龙本一物气类感则鸣常恐跃匣去有时暂开锔【疑止当作扃】煌煌七星文照曜三尺氷此劒在人间百妖夜收形奸凶与佞媚胆破骨亦惊试以向星月飞光射搀抢藏之武库中可息天下兵奈何狂胡儿尚敢邀金缯
秋晩凝翠亭【探韵作】
黄叶落【一作落叶满】空城青山遶官廨风云凄已高岁月惊何迈陂田寒未收野水浅生派晴林紫榴坼霜日红梨晒萧踈喜竹劲寂寞伤兰败丛菊如有情幽芳慰孤介嘉客日可携寒醅美新醡登临无厌频氷雪行即届
菱溪大【一本无大字】石
新霜夜落秋水浅有石露出寒溪垠苔昏土蚀禽鸟啄出没溪水秋复春溪边老翁生长见疑我来视何殷勤爱之远徙向幽谷曳以三犊载两轮行穿城中罢市看但惊可怪谁复珍荒烟野草埋没久洗以石窦清冷泉朱栏緑竹相掩映选【一作邀】致佳处当南轩南轩旁列千万峯曾未有此奇嶙峋乃知异物世所少万金争买传几人山河百战变陵谷何为落彼荒溪滨山经地志不可究遂令异说争纷纭皆云女娲初鍜链融结一气凝精纯仰视苍苍补其缺染此绀碧莹且温或疑古者燧人氏钻以出火为炮燔苟非神圣亲手迹不尔孔窍【一作穴】谁雕剜又云汉使把汉节西北万里穷崑仑行经于阗得宝玉流入中国随河源沙磨水激自穿穴所以镌凿无瑕痕嗟予有口莫能辩叹息但以两手扪卢仝韩愈不在世弹压百怪无雄文争奇鬬异各取胜遂至荒诞无根原天高地厚靡不有【一作有定】好丑万状奚足论惟当扫雪席其侧日与嘉客陈清罇
送姜秀才游苏州
忆从太学诸生列我尚弱龄君秀发同时并荐几存亡一梦十年如倏忽壮心君未减青春多难我今先白髪山花撩乱鸟绵蛮更尽一罇明日别
送孙秀才
高门煌煌爀如赭势利声名争借假【一作假借】嗟哉子独不顾之访我千山一羸马明珠渡水覆舟失赠我玑贝犹满把【生擕文数十篇见访渡江而失】迟迟顾我不欲去问我无穷惭报寡时之所弃子独向无乃与世异取舍
新霜二首
天云惨惨秋隂薄卧听北风鸣屋角平明惊鸟四散飞一夜新霜群木落南山郁郁旧可爱千仭巉巗如刻削林枯山瘦失顔色我意岂能无寂寞衰顔得酒犹强发可醉岂须嫌酒浊泉傍菊花芳烂熳短日寒辉相照灼无情木石尚须老有酒主人何不乐
荒城草树多隂暗日夕霜云意浓淡长淮渐落见洲渚野潦初清【一作晴】收潋灧兰枯蕙死谁复吊残菊篱根争艳艳青松守节见临危正色凛凛不可犯芭蕉芰荷不足数狼籍徒能汚池槛时行收敛岁将穷氷雪严凝从此渐咿呦儿女感时节爱惜朱顔屡窥监惟有壮士独悲歌拂拭尘埃磨古劒
丰乐亭小饮
造化无情不择物春色亦到深山中山桃溪杏少意思【一作有谁顾】自趂时节开春风看花游女不知丑古粧野态争花红人生行乐在【一作当】勉强有酒莫负瑠琉锺主人勿笑花与人嗟尔自是花前翁
四月九日幽谷见绯桃盛开
经年种花满幽谷花开不暇把一枝【一作枝】人生此事尚难必况欲功名书鼎彛深红浅紫看虽好【一作美】顔色不奈东风吹绯桃一树独後发意若待我留芳菲清香嫩蘂含不吐日日怪我来何迟无情草木不解语向我有意偏依依羣芳落尽始烂熳荣枯不与衆艳随念花意厚何以报惟有醉倒花东西盛开比落犹数日清【一作芳】罇尚可三四擕
秋怀二首寄圣俞【一本拟孟郊体秋怀】
孤管叫秋月清砧韵霜风天涯远梦归【一作归远梦】惊断山千重羣物动已息百忧感从中日月矢双流四时环无穷隆隆夷老物摧折壮士胸壮士亦何为素丝悲青铜羣木落空原南山高巃嵸巉岩想诗老瘦骨寒愈耸诗老类秋虫吟秋声百种披霜【一作芳】掇孤英泣古吊荒冢琅玕叩金石清响听生悚何由幸见之使我涤烦冗飞鸟下东南音书无日捧
希真堂东【一本无东字】手种菊花十月始开
当春种花惟恐迟我独种菊君勿诮春枝满园烂张锦风雨须臾落颠倒看多易厌情不专鬬紫夸红随俗好豁然高秋天地肃百【一作万】物衰零谁暇吊君看金蘂正芬敷晓日浮霜相照耀【一本有後时宁与作妬荣媚世不争桃李笑两句】煌煌正色秀可餐霭霭清香寒愈峭高人避喧守幽独淑女静【一作靓】容修【一作羞】窈窕方当摇落看转佳慰我寂寥何以报时擕一罇相就饮如得贫交论久要我从多难壮心衰迹与世人殊静躁种花勿【一作不】种儿女花老大安能逐年少
拒霜花
芳菲能几时顔色如自爱鲜鲜弄霜晓袅袅含风态蕙兰陨秋香桃李媚【一作娇】春醉时节虽不同盛衰终一致莫笑黄菊花篱根守憔悴
怀嵩楼晩饮示徐无党无逸【一本作奉和徐生见示怀嵩楼晩饮一本无见示字】
滁山不通车滁水不载舟舟车路所穷嗟谁肯来游念非吾在此二子来何求不见忽三年见之忘百忧问其别後学初若茧绪抽纵横渐组织文章烂然浮引伸无穷极卒敛以轲丘少进日如此老退诚可羞弊邑亦何有青山老城楼泠泠谷中泉吐溜彼【一作被】山幽石丑骇溪怪天奇瞰龙湫子初如可乐久乃叹以偢云此譬图画暂看已宜收荒凉【一作村】草树间暮馆南城陬破屋仰见星窗风冷如锼归心中夜起辗转卧不周我为办酒肴罗列蛤与蛑酒酣微探之仰笑不颔头曰余非此侬又不负谴尤自非世不容安事此为囚幸以主人故崎岖几摧輈一来勤已多而况欲久留我语顿遭屈顔惭汗交流川涂氷已壮霰【一作霜】雪行将稠羡子兄弟秀双鸿翔高秋嗈嗈飞且鸣岁暮忆南州饮子今日欢重我明日愁来贶辱已厚赠言媿非酬
琅琊山六题
归云洞
洞门常自【一作似】起烟霞洞穴傍穿透谿谷朝看石上片云隂夜半山前春雨足
琅琊谿
空山雪消谿山涨游客渡谿横古槎不知谿源来远近但见流出山中花
石屏路
石屏自倚浮云外石路久无人迹行我来擕酒醉其下卧看千峯秋月明
班春亭
信马寻春踏雪泥醉中山水弄清辉野僧不用相迎送乘兴闲来兴尽归
庶子泉
庶子遗踪留此地寒嵓徙倚弄飞泉古人不见心可见一片清光长皎然
惠觉方丈
青松行尽到山【一作松】门乱峯深处开方丈已能晏坐老山中何用声名传海上
文忠集卷三

[book_title]卷四
钦定四库全书
文忠集卷四
宋　欧阳修　撰
居士集四
古诗二十四首
赠无为军李道士二首【名景山】
无为道士三尺琴中有万古无穷音音如石上泻流水泻之不竭由源深弹虽在指声在意听不以耳而以心心意既得形骸忘不觉天地白日愁云隂
李师琴纹【一作形】如卧蛇一弹使我三咨嗟五音商羽主肃杀飒飒坐上风吹沙忽然黄锺囘暖律当冬草木皆萌芽郡斋日午公事退荒凉树石交相加李师一弹凤凰声空山百鸟停呕哑我怪李师年七十面目明秀光如霞问胡以然【一作试问胡以一作试问胡然】笑语我慎勿辛苦求丹砂惟当养其根自然?其华【一本无上二句】又云理身如理琴正声不可干以邪我听其言未云足野鹤何事还思家抱琴揖我出门去猎猎归袖风中斜
拜赦【一作勅】
拜赦【一作勅】古州南山火明烈烈州人共喧喧两丱扶白髪丁宁天语深旷荡皇恩濶乃知天地施幽远无间别欣欣草木意喜气消残雪
弹琴效贾岛体
古人不可见古人琴可弹弹为【一作琴门】古曲声如与【一作闻】古人言琴声虽可听琴意谁能论横琴置牀头当午曝背眠梦见一丈夫严严古衣冠登牀取之坐【一作我琴】调作南风弦一奏风雨【一作南】来再鼓变云烟鸟兽尽嘤鸣草木亦滋蕃乃知太古时未远可追还方彼梦中乐心知口难【一作难口】传既觉失其人起坐涕丸澜
酬学诗僧惟晤
诗三百五篇作者非一人羇臣与弃【一作贱】妾桑濮乃淫奔其言苟【一木亦作或】可取痝杂不全纯子虽【一作之】为佛徒未易废其言其言在合理但惧学不臻子佛【一作之】与吾儒异辙难同轮【一作共轮】子何独吾慕自忘夷其身苟能知所归固有路自新诱进或可至拒之诚不仁维诗与文章太山一浮尘又如古衣裳组织【一作绣】烂成文拾其裁剪余未识衮服尊嗟子学虽【一作已】劳徒自苦骸筋【一作自远涉江津】勤勤袖卷轴一岁三及门惟【一作何】求一言荣归以耀【一作辉】其伦与夫荣其肤不若啓【一作岂若习】其源韩子亦尝谓收歛加【一作以】冠巾
别後奉寄圣俞二十五兄【一本作叙别寄圣俞兼酬进道堂夜话见寄之作】
长河秋雨多夜牐寒潮【一作湖】入岁暮孤舟迟客心飞鸟急君老忘卑穷文字或缀缉余生苦难厄【一作拙】世险蹈已习离合二十年乖暌多聚集常时饮酒别今别辄饮泣君曰吾老矣不觉两袖湿我年虽少君白髪巳揖揖【即入反】忆初京北门送我马暂立自兹遭槛穽一落谁引汲颠危偶脱死藏窜甘自絷【一作蛰】但令身尚在果得手重执闻来喜迎前貌改惊作揖别离才几时旧学废百十残章【一作编】与断藁草草各收拾空窗【一作堂】语青灯夜雨听霵霵【一作濈濈】明朝解舟南路翼纵莫戢还期明月饮幸此中秋及酒酣弄篇章四坐困供给欢言正喧譁别意忽於邑日暮北亭上浊醪聊【一作】共挹轻【一作归】桡动翩翩晩水明熠熠行心【一作贪前】去谁廹诀语出犹澁归来録君诗卷轴多谁【一作虽】云已老矣意气何嶪岌惜哉方壮时千里足常馵知之莫予深力不足呼吸叹吁偶成篇聊用缀君什
紫石屏歌【一本作月石砚屏歌寄苏子美】
月从海底来行上天东南正当天中时下照千丈潭潭心无风月不动倒影射入紫石岩月光水洁石莹净【一作彻】感此隂魄来中潜自从月入此石中天有两曜分为三清光万古不磨灭天地至宝难藏缄天公呼雷公夜持巨斧隳崭岩隳此一片落千仭皎然寒镜在玉匳虾蟇白兔走天上空留桂影犹杉杉【一作】景山得之【一作虢州刺史】惜不得赠我意与【一作比】千金兼自云每到月满时石在暗室光出檐大哉天地间怪物难悉谈嗟予不度量每事思穷探欲将两耳目所及而与造化争毫纎煌煌三辰行日月尤尊严若令下与物为比【去声】扰扰万类将谁瞻不然此石竟何物有口欲说嗟如钳吾奇【一作知】苏子胸罗列万象中包含不惟胸寛胆亦大屡出言语惊愚凡自吾得此石未见苏子心怀惭不经老匠先指决有手谁敢施镌鑱呼工画石持寄似【一作此】幸子留意其无谦
聚星堂前紫薇花
亭亭紫薇花向我如有意高烟晩溟蒙清露晨点缀岂无阳春月所得时节异静女不争宠幽姿如自喜【音戏】将期谁顾眄独伴我憔悴而我不强饮繁英行亦坠相看两寂寞孤咏聊自慰
获麟赠姚辟先辈
世已无孔子获麟意谁知我尝为之说闻者未免非而子独曰然有如埙应箎惟麟不为瑞其意乃可推春秋二百年文【一作辞】约义甚夷一从圣人没学者自为师峥嵘衆家说平地生嶮巇相沿益迂怪各鬬出新奇尔来千余岁【一作千载余一作千岁余】举世不知迷焯哉圣人经照耀万世疑自从蒙衆说日月遭蔽亏常患无气力扫除浮云披还其自然光万物皆见之子昔已好古此经手常持超然出衆见不为俗牵卑近又脱赋【一作贱】格飞黄摆衔羁圣门开大道夷路肆腾嬉便可剿衆说旁通【一作异端】塞多岐正途趋【一作常】简易慎勿事岖崎着述须待老积勤宜少时苟思垂後世大禹尚胼胝顾我今老矣两瞳【一作目一作眼】蚀昏眵大书难久视心在力已衰因思少自弃今纵悔何追戒我以勉子临文但吁嘻
喜雨
大雨虽霶霈隔辙分晴隂小雨散浸淫为润广且深浸淫苟不止利泽何穷已无言雨大小【一作言雨大小异】小雨农尤喜宿麦已登实新禾未抽秧【一作穗】及时一日雨终岁饱丰穰夜响流霡霂晨晖霁苍凉川源净如洗草木自生光童稚喜瓜芋耕夫望陂塘谁云田家苦此乐殊未央
飞盖桥翫月【一本题上有六月十四夜】
天形积轻清水德本虚静云收风波止始见天水性澄光与粹容上下相涵映乃於其两间皎皎挂寒镜余晖所照曜万物皆鲜莹矧夫人之灵岂不醒视听而我於此时翛【一作倏】然发孤咏纷昏忻洗涤俯仰悉涵泳【一本无上二句】人心旷而闲月色高愈【一作逾】迥惟恐清夜阑时时瞻斗柄
竹间亭
啾啾竹间鸟日夕相嘤鸣悠悠水中鱼出入藻与萍水竹鱼鸟家伊谁作斯亭翁来无车马非与弹弋并潜者入深渊飞者散纵横奈何翁屡来浪使飞走惊忘尔荣与利脱尔冠与缨还来寻鱼鸟傍此水竹行鸟语弄苍翠游鱼翫清澄而翁乃何为独醉还自醒三者各自适要归亦同情翁乎知此乐无厌日来登
答吕公着见赠【一本作奉答通判太傅为予不饮见赠之作】
晋人歌蟋蟀孔子录於诗因知圣贤心岂不惜良时行乐不及早朱顔忽焉衰驰光如騕褭一去不可追今也不强饮後虽悔奚为三年谪永阳陷穽不知危种树满幽谷疏泉泻清池新阳染山木撩乱发枯枝无人歌青春自釂白玉巵今者荷寛宥【一作恩】乞【一作得】州从尔宜西湖旧巳闻既见又过之菡蓞间红緑鸳鸯浮渺弥四时花与竹罇俎【一作酒】动可随况与贤者同薰然袭【一作伟】兰芝醁醅寒且醥清唱婉而迟【一作奇】四坐各已醉临觞独何疑昔人逢麴车流涎尚垂颐况此盃巾趣久得乐无涯多忧衰病早心在良可噫【一作嘻】譬若卧枥马闻鼙【一作鼔】尚鸣悲春膏巳动脉【一作忽已动】百卉渐葳蕤丹砂得新方旧疾庶可治尚可执鞭弭周旋以忘疲
送荣阳魏主簿【广　一本作送魏广】
卓荦东【一作魏】都子姓名闻十年穷冬雪塞空千里至我门子足未及阈我衣惊倒颠仆童【一作童仆】相视疑寮吏或不然俛首鹄鹤啄进趋鳬鴈联青衫靴两【一作两靴】脚言色倩【一作情】以温於公门岂少乃独得公懽受知固不易知士诚尤难我思屈童吏欲辩难以言觞豆及嘉节高堂列羣贤文章看落笔论议驰後先破石出至宝决高泻长川光晖相磨晻浩渺肆波澜寮吏媿我叹仆童【一作童仆】恪生顔我顾寮吏嘻士岂以此观此聊为戏耳以惊仆童【一作童仆】昏士欲见其守视其居贱贫欲知其所趋试以义利干我始识其面已窥其肺肝礼有来必往木瓜报琅玕十年思见之一日舍我还何以慰离居赠子以短篇
青松赠林子【国华　一本作赠林国华秘校】
青松生而直绳墨易为功【一作攻】良玉有天质少加【一作假】磨与礲子诚怀美材【一作君实有美才】但未遭良工养育既坚好英华充厥中於谁以成之孟韩荀暨雄
人日聚星堂燕集探韵得丰字
污池以其下衆流之所锺尺水无长澜蛟龙岂其容顾予诚鄙薄羣俊枉高踪得一不为少虽多肯辞丰譬如登圆坛罗列璧与琮又若响钧天左右间笙镛文章烂照耀应和相撞舂而予处其间眩晃不知从退之亦尝云青蒿倚长松新阳发羣枯生意渐丰茸暮雪浩【一作皓】方积醁醅寒更浓毋言轻此乐此乐难屡逢
橄榄
五行居四时维火盛南讹炎焦陵木气橄榄得之多酸苦不相入初争久方和霜苞入中州万里来江波幸登君子席得与衆果罗中州衆果佳珠圆玉光瑳媿兹微陋质以远不见诃饧饴儿女甜遗味久则那良药不甘口厥功见沉痾忠言初厌之事至悔若何世已无采诗诗成为君哦
鹦鹉螺
大哉沧海何茫茫天地百宝皆中藏牙须【一作鬛】甲角争光鋩腥风怪雨洒幽荒珊瑚玲珑巧缀装珠宫贝阙烂煌煌泥居殻屋细莫详红螺行沙夜生光【一本作珠宫贝阙烂煌煌泥居殻室细莫详珊瑚玲珑巧缀装腥风怪雨洒幽荒红螺行沙夜生光】负材自累遭刳肠匹夫怀璧古所伤浓沙剥蚀隐文章【一本注胡人谓碙砂为浓沙出本草】磨以玉粉缘【一作铅】金黄清罇旨酒列华堂陇鸟囘头思故乡美人清歌蛾眉扬一釂凛冽囘【一作为】春阳物虽微远用则彰一螺千金价谁量岂若泥下追含浆
食糟民
田家种糯官酿酒榷利秋毫升与斗酒沽得钱糟弃物【一作不弃】大屋经年堆欲朽酒醅瀺灂如沸汤东风来吹酒瓮香累累罂与瓶惟恐不得尝官沽味浓村酒薄日饮官酒诚可乐不见田中种糯人金无糜粥度冬春还来就官买糟食官吏散糟以为德嗟彼官吏者其职称长民衣食不蚕耕所学义与仁仁当养人义适【一作识】宜言可闻达力可施上不能寛国之利下不能饱尔【一作民】之饥我饮酒尔食糟尔虽不我责我责何由逃
送焦千之秀才
焦生独立士势利不可恐谁言一身穷自待九鼎重有能揭之行可谓仁者勇吕侯【一作倅】相家子德义胜华宠焦生得其随道合若胶巩始生及吾门徐子喜惊踊曰此难致宝一失何由踵自吾得二生【一作子】粲粲获双珙奈何夺其一使我意纷?吾尝爱生材抽擢方郁翁【音委勇反一作蓊】犹须老霜雪然後见森耸况从主人贤高行可倾竦读书趋简要言说去杂冗新文时我寄庶可蠲烦壅
伏日赠徐焦二生【一本作徐焦二子伏日游西湖余以病不能往因以赠之】
徐生纯明白玉璞焦子皎洁寒泉氷清光莹尔互辉映当暑自可消炎蒸平湖緑波涨渺渺高榭【一作树】古木隂层层嗟哉我岂不乐此心虽欲往身未能俸优食饱力不用官闲日永【一作心乐】睡莫兴不思高飞慕鸿鹄反此愁卧偿蚊蝇三年永阳子所见山林自放乐可胜清泉白石对斟酌岩花野鸟【一作草】为交朋崎岖磵谷穷上下追逐猿?争超腾【一作陞】酒美宾佳足自负饮酣气横犹骄矜奈何乖离才几日苍顔非旧白髪增强欢徒劳歌且舞勉饮宁及合与升行揩眼眵【一作睫】旋看物坐见楼阁先愁登头轻目明脚力健羡子志气将飘凌只今心意已如此终竟事业知【一作将】何称少壮及时宜努力老大无堪还可憎
寄生槐【一本题上有荅张推官庭桧】
桧惟凌云材槐实凡木贱奈何柔脆质累此孤高干龙鳞老苍苍鼠耳光粲粲因缘初莫原感咤徒自叹偷生由附托得势争葱蒨方其荣盛时曾莫见真赝欲知穷悴节宜试以霜霰萌芽起微蘖辨别乖先见剪除初非难长养遂成患虽然根性殊常恐枝叶乱惟应植者深幸不习而变含容固有害剿絶须明断惟当审斤斧去恶无伤善
韩公【一本公作定州】閲古堂
兵闲四十年士不识金革水旱数千里流民谁垦辟公初来视之嘻此乃予责将法多益办万千由十百整齐【一作容】谈笑间进退有寸尺曰此易为耳在吾绳与墨天成而地出古所重民食贮储非一朝人命在旦夕惟兹将奈何敢不竭吾力木牛尚可运玉罄【一作磬】犹走籴因难乃见才不止将有得公言初未信终岁考成绩骄惰识恩威讴吟起羸瘠貔貅着行伍仓廪饱堆积文章娯闲暇【一作弄闲散】传记寻【一作观】往昔英英文与武粲粲图四壁酒令列诸将谈锋摧辩客周旋顾视间是不为无益循吏一州守将军万夫敌於公岂止然事业本夔稷富寿及黎庶威名慑远国当归庙堂上有位久【一作况】虚席大匠不挥斧衆工随指画从容任羣材文武各以职
永州万石亭【寄知永州王顾一本上有寄题注云柳子厚亭】
天於生子厚禀予独艰哉超凌骤拔擢过盛辄伤摧苦其危虑【一作厉】心常使鸣声哀投以空旷地纵横放天才山穷与水险下上极沿洄故其於文章出语多崔嵬人迹所罕到遗踪久荒颓王君好奇士後二百年来翦薙发幽荟搜寻得琼瑰感物不自贵因人乃为材谁知古可慕岂免今所咍我亦奇子厚开编每徘徊作诗示同好为我铭山隈
文忠集卷四

[book_title]卷五
钦定四库全书
文忠集卷五
宋　欧阳修　撰
居士集五
古诗一十八首
答原父【一作答刘廷评】
炎歊郁然蒸午景炽方焰子来清风兴萧萧吹几簟又如沃琼浆遽饮不知厌嗟予学苦晩白首困铅椠危疑奚【一作何】所质孔孟久已窆羣儒窒自私惟子通且赡幸时丐嬴余屡得饱饥歉严严【一作落落】春秋经大法谁敢觇【一本冇譬如天之苍乃欲学而染两句】三才失纲纪【一作纪纲】五代极昏垫盗窃恣胠【一作发】箧英雄争奋劔兴亡两仓卒事迹多遗欠【一作贬】才能纪成败岂暇诛奸僭闻见患孤寡【一作陋】是非谁证验尝欣同好恶遂乞指瑕玷反蒙华衮褒如誉嫫母艳救非当在早已暴【一作暴恶】何由敛苟能哀癈痼其可惜针砭风舲或许邀湖緑方灧灧
虫鸣
落叶秋水冷衆鸟声已停隂气入墙壁百虫皆夜鸣虫鸣催岁寒唧唧机杼声时节忽已换壮心空自惊平明起照镜但畏白髪生
奉答子华学士【一作答韩绦】安抚江南见寄之作【一本无下四字】
百姓病已久一言难遽陈良医将治之必究病所因天下久无事人情贵因循优游以为高【一作政】寛纵以为仁今日废其小皆谓不足论明日畏其大又云力难振旁窥各隂拱当职自逡廵岁月侵隳颓纪纲遂纷纭坦坦万里疆蚩蚩九州民昔而安且富今也廹以贫疾小不加理浸淫将徧身汤剂乃常药未能去深根鍼艾有奇功暂痛勿吟呻痛定肢体胖乃知鍼艾神猛寛相济理古语六经存蠧弊革侥幸滥官絶贪昏牧羊而去狼未为不仁人俊乂沉下位恶去善乃伸贤愚各得职不治未之闻此说乃其要易知行每艰迟疑与果决利害反掌间舍此欲有为吾知力徒烦家至与户到饱饥而衣寒三王所不能岂特今所【一作独今为】难我昔忝谏列日常趋紫宸圣君尧舜心闵闵极忧勤子华当来时玉音耳尝亲上副明主意下寛斯人屯江南彼一方巨细到可询【一作论】谕以上恩德当冬反阳春我言乃其概岂【一作非】止一方云
送张洞推官赴永兴经略司【一本云送张推官掌机宜】
自古天下事及时难必成为谋於未然聪者或莫听患至而後图智者有不能未远前日悔可为来者铭熙熙彼西人老死织与耕狂羝【一作氐】一朝叛烽火四面惊用兵五六年首恶竟逃刑仰赖天子圣乾坤量包并苗顽不率德舜羽舞于庭谓此虽异类有生亦含情藩篱被触突譬若豨与羚驯扰以刍豢可呼随指令称籓效臣职冠带复人形四海得休息疮痍肉新生敢问前孰失恃安而弛兵酒肴为善将循默乃名卿虑患谓生事高谈笑难行一方兵遽起愚智共营营上烦天子仁旰食忧吾氓谋议及台皁幽栖访岩扃小利不足为涓流助沧溟大功难速就仓卒始改更徒自益纷扰何由集功名乃知深远画施设在安平今也实其时监前岂非明严严经略府罇俎集豪英千营饱而嬉万马牧在垧相公黄阁老与国为长城张子美而秀文章博羣经从军古云乐知巳士所荣感激报恩义当来请长缨
寄圣俞【一作因马察院至云见圣俞於城东辄书长韵奉寄】
凌晨有客至自西为问诗老来何稽京师车马曜朝日何用扰扰随轮蹄面顔憔悴暗尘土文字光彩垂虹霓空肠时如秋蚓叫苦调或作寒蝉嘶语言虽巧身事拙捷径耻蹈行非迷我今俸禄饱余賸念子朝夕勤盐虀舟行每欲载米送汴水六月乾无泥乃知此事尚难必何况仕路如天【一作丹】梯朝廷乐善得贤衆台阁後彦聨簪犀朝阳鸣凤为时出一枝岂惜容其栖古来磊落材与知穷达有命理莫齐悠悠百年一瞬息俯仰天地身醯鸡其间得失何足校况与鳬鹜争稗稊忆在洛阳年各【一作各年】少对花把酒倾玻瓈二十年间几人在在者忧患多乖暌我今三载病不饮眼眵不辨騧与骊壮心销尽忆闲处生计易足才疏畦优游琴酒逐渔钓上下林壑相攀跻及身强【一作壮】健姑为乐莫待衰病须扶擕行当买田清颍上与子相伴把锄犁
有马示徐无党
吾有千里马毛骨何萧森疾驰如奔风白日无留隂徐驱当大道步骤中五音马虽有四足迟速在吾心六辔应吾手调和如瑟琴东西与南北高下山与林惟意所欲适九州可周寻至哉人与马两乐不相侵伯乐识其外徒知价千金王良得其性此术固已深良马须善驭吾言可为箴
天辰
天形如车轮昼夜常不息三辰随出没曾不差分刻【一本有其行一何勤乾健贵於易两句】北辰居其所帝座严尊极衆星拱而环大小【一作小大】各有职不动以临之任德不任力天辰主下土万物由生殖一动与一静同功而异域惟王知法此所以治万国
再和圣俞见荅
两畿相望东与西书来三日犹为稽短篇投子譬瓦砾敢辱报之金褭蹄文章至宝被埋没气象往往干云霓飞黄伯乐不世【一作并】出四顾骧首空长嘶嗟哉我岂敢【一作能】知子论诗【一作经】赖子初指迷子言古淡有真味太羮岂须调以虀怜我区区欲强学跛鼈曾不离汚泥问子初何得臻此岂能直到无阶梯如其所得自勤苦何惮入海求灵犀周旋二纪陪唱和凡翼每竝鸾皇栖有时争胜不量力何异弱鲁攻强齐念子京师苦憔悴经年陋巷听朝【音潮一作晨】鸡儿啼妻噤【一作嘻】午未饭得米宁择秕与稊石上紫豪【一作毫】家故有剡藤莹滑如玻瓈追惟平昔念少壮零落生死嗟分睽一挥累纸恣奔放骏【一作有】若驾骆仍骖骊腹虽枵虚气豪横犹胜謟笑病夏畦名声不朽岂易得仕宦得路终当跻年来无物不可爱花发有酒谁同擕问我居留亦何事方春苦旱忧民犁
感春杂言【一本题下有和吕公着】
鸣鸠兮屋上雀噪兮檐间百鸟感春阳有如动机关雄雌相呼和日夕聒聒不得闲砌下两株树枯条有谁攀春风一夜来花叶何斑斑乃知天巧夺人力能使枯木生红顔奈何人为万物灵不及草木与飞翾自从春来何所觉但怪睡美不觉白日高南山行逢百花不着眼岂念四气如囘环却思年少忆【一作念】前事虽有驵骏难追还奈何来日尚可乐曾不勉强相牵扳渌酒如春波黄金为谁悭人生一世中一步【一作笑】百险艰俟河之清不可得聊自歌此讥愚顽
庐山高赠同年刘中允归南康
庐山高哉几千仭兮根盘几百里嶻然屹立乎长江长江西来走其下是为扬澜左里【一作蠡】兮洪涛巨浪日夕相舂撞云消风止水镜净泊舟登岸而远望兮上摩青苍【一作云霄】以晻霭下压后土之鸿厖试往造乎其间兮攀缘石磴窥空谾千岩万壑响松桧悬崖巨石飞流淙水声聒聒乱人耳六月飞雪洒石矼仙翁释子亦往往而逢兮吾尝恶其学幻而言哤但见丹霞翠壁远近映楼阁暮鼓晨钟杳霭罗幡幢幽花野草不知其名兮风吹露湿香涧谷时有白鹤飞来双幽寻远去不可极便欲絶世遗纷痝羡君买田筑室老其下插秧盈畴兮酿酒盈缸欲令浮岚暖翠千万状坐卧常对乎轩窗君怀磊砢有至宝世俗不辨珉与玒策名为吏二十载青衫白首困一邦宠荣声利不可以苟屈兮自非青云白石有深趣其气兀硉何由降丈夫壮节似君少嗟我欲说安得巨笔如长杠
送徐生【一作徐无党】之渑池
河南地望雄西京相公好贤天下称吹嘘死灰生气焰谈笑暖律囘严凝曾陪罇俎被顾盼罗列台阁皆名卿【一作才能】徐生南国後来秀得官古县依崤陵脚靴手板实卑贱贤儁未可吏事绳擕文百篇赴知己西望未到气已增我昔初官便伊洛当时意气尤骄矜主人乐士喜文学幕府最盛多交朋园林相映花百种都邑四顾山千层朝行緑槐听流水夜饮翠幙张红灯尔来飘流二十载鬓发萧索垂霜氷同时并游在者几旧事欲说无人应【一作譍】文章无用等画虎名誉过耳如飞蝇荣华万事不入眼忧患百虑来填膺羡子年少【一作少年】正得路有如扶桑初日昇名高场屋已得儁世有龙门今复登出门相送亲与友何异篱鷃瞻云鹏嗟吾笔砚久已格感激短章【一作章句】因子兴
葛氏鼎【一本有歌字】
大河昔决东南流萧条东郡今遗湫我从故老问其由云古五鼎藏高丘地灵川秀草木稠郁郁佳气蒸常浮惟物伏见数有周秘藏奇怪神所搜天昏地惨鬼哭幽至宝欲出风云愁荡摇山川失维陬九龙大战驱蛟虬□然岸裂轰云驫滑人夜惊鸟嘲啁妇走抱儿扶白头苍生仰叫黄屋忧聚徒百万如蚍蜉千金一扫随浮沤天旋海沸动九州此鼎始出人间留滑人得之不敢收奇模古质非今侔器大难用识者不以示世俗遭揶揄明堂会朝飨诸侯饔官百品供王羞调以五味烹全牛时有用舍吾无求二三子学雕琳球见之始惊中叹愀披荒斵古争穷蒐苦语难出声咿嚘马图出河龟【一作龙】负畴自古怪说何悠悠嗟吾老矣不能休勉强作诗慙效尤
太白戏圣俞【一作读李白集效其体】
开元无事【一作太平】二十年五兵不用太白闲太白之精下人间李白高歌蜀道难蜀道之难难於上青天李白落笔生云烟千奇万险不可攀却视蜀道犹平川宫娃扶来白已醉醉里诗成醒不记忽然【一作来】乘兴登名山龙咆虎啸松风寒山头婆娑弄明月九域尘土【一作下看尘世】悲人寰吹笙饮酒紫阳家紫阳真人驾云车空山流水空流花飘然已去凌青霞下看【一作堪笑】区区郊与岛萤飞露湿吟秋草
边户
家世为边户年年戒不虞儿僮习鞍马妇女能弯弧边尘朝夕起敌骑蔑如无邂逅辄相射杀伤两常俱自从澶州盟南北结欢娱虽云免战鬬两地供赋租将吏戒生事庙堂为远图身居界河上不敢界河渔
梅圣俞寄银杏【一作和圣俞银杏见寄代书之作】
鵞毛赠千里所重以其人鸭脚虽百个得之诚可珍问予得之谁诗老远且贫霜野摘林实京师寄时新封包虽甚微采掇皆躬亲物贱以人贵人贤弃而沦开缄重嗟惜诗以报殷懃
与子华原父小饮坐中寄同州江十学士休复
岁晩忽不乐相过偶乘闲百年才几时一笑得亦艰有酒醉嘉客无钱买娇鬟问予官何为侍从聨朝班朝廷多贤才何用蒯与菅白髪垂两鬓黄金腰九环奈何章绶荣饰此木石顽於国略无补有惭常在顔幸蒙二三友相与文字间江子独舍我【一作是】高鸿去难攀秋风动沙苑郡阁当南山吟咏日多暇诏条寛可颁寒云雪【一作暮】纷糅幽鸟春绵蛮胜事日向好思君何时还
述怀
岁律忽其周隂风惨辽夐孤怀念时节朽质惊衰病忆始来京师街槐緑方映清霜一以零衆木少坚劲物理固如此人生宁久盛当时不树立後世犹讥评顾我实孤生饥寒谈孔孟壮年尤勇为刺口论时政中间蒙选擢官实居谏诤岂知身愈危惟恐职不称十年困风波九死出槛穽再生君父恩知报犬马性归来见亲识握手相吊庆丹心皎虽存白发生【一作日】已迸慙无羽毛彩来与鸾凰并铩翮追羣翔孤唳惊衆听严严玉堂署清禁肃而静职业愧论思文章慙诰命厚顔难久居归计无荒径偷闲就朋友笑语杂嘲咏欢情虽索寞得酒犹豪横羣居固可乐宠禄尤难幸何日早收身江湖一渔艇
和刘原父澄心纸【一作奉赋澄心堂纸】
君不见曼卿子美真奇才久已零落埋黄埃子美生穷死愈贵残章断藁如琼瑰曼卿醉题红粉壁壁粉已剥昏烟煤河倾崑仑势曲折雪压太华高崔嵬自从二子相继没山川气象皆低摧君家虽有澄心纸有敢下笔知谁哉宣州诗翁饿【一作饥】欲死黄鹄折翼鸣声哀有时得饱好言语似听高唱倾金罍二子虽死翁犹在老手尚能工翦裁奈何不寄反示我如弃正论求俳诙嗟我今衰不复昔空能把卷阖且开百年干戈流战血一国歌舞今荒台当时百物尽精好往往遗弃沦蒿莱君从何处得此纸纯坚莹?卷百枚官曹执事喜【一作乐】闲暇台阁唱和相追陪文章自古世不乏间出安知无後来
文忠集卷五

[book_title]卷六
钦定四库全书
文忠集卷六
宋　欧阳修　撰
居士集六
古诗二十五首
奉使契丹道中答刘原父桑乾河见寄之作
忆昨初受命同下紫宸朝问君当何之笑指北斗杓共念到几时春风约回镳所持既异事前後忽相辽岁月坐易【一作若】失山川行知遥回头三千里双阙在紫霄我老倦鞍马安能事吟嘲君才绰有余新句益【一作亦】飘飘前日逢吕郭解鞍憩山腰僮仆相问喜马鸣亦萧萧出君桑乾诗寄我慰寂寥又喜前见君相期驻征轺虽知不久留一笑乐亦聊归路践冰雪还家脱狐貂君行我即至春酒待相邀
书素屏
我行三千里何物与我亲念此尺素屏曾不离我身旷野多黄沙当午白日昏风力若牛弩飞沙还射人暮投山椒馆休此车马勤开屏置牀头辗转夜向晨卧听穹庐外北风驱雪云勿愁明日雪且拥狐貂温君命固有严羇旅诚苦辛但苟一夕安其余非所云
马啮雪
马饥啮雪渇饮【一作行路】冰北风卷地来【一作寒】峥嵘马悲踯躅人不行日暮途远千山横我谓行人止叹声马当勉力无悲鸣白沟南望如掌平十里五里长【一作长亭与】短亭腊雪销尽春风轻火烧原头青草生远客还家红袖迎乐哉人马归有程男儿虽有四方志无事何须【一作烦】勤远征
风吹沙【一本题上有北字】
北风吹沙千里黄马行确荦悲摧藏当【一作穷】冬万物惨顔【一作无】色冰雪射日生【一作争】光芒一年百日风尘道安得朱顔长美好据鞍鞭【一作起鞭归】马行勿迟酒熟花开二月时
重赠刘原父【一作忆□呈刘原夫】
忆昨君当使北时我往别君饮君家爱君小鬟初买得如手未触新开花醉中上马不知夜但见九陌灯火人諠譁归来不记与君别酒醒起坐空咨嗟自言我亦随往矣行即逢君何恨邪岂知前後不相及岁【一作日】月忽忽行无涯古北岭口踏新雪马盂山西看落霞风云【一作雪】暮惨失道路磵谷夜静闻麏?行迷方向但看日度尽山险方逾【一作行】沙客心渐远诚易感见君虽晚喜莫加我後君归秪【一作才】十日君先跃马未足夸新年花发见回鴈归路柳暗藏娇鸦而今【一作今来】春物巳烂熳念昔草木冰未芽人生每苦劳事役老物尚能怜物华从今有暇即相过安得载酒长盈车
赠沈遵【一作赠沈博士歌并序】
【一本序云予昔於滁州作醉翁亭於琅琊山有记刻石往往传人间太常博士沈遵好奇之士也闻而往游焉爱其山水归而以琴写之作醉翁吟一调惜不以传人者五六年矣去年冬予奉使契丹沈君会予恩冀之间夜开酒半出琴而作之予既嘉君之好尚又爱其琴声乃作歌以赠之】
羣动夜息浮云阴沈夫子弹醉翁吟醉翁吟以我名我初闻之喜且惊宫声三疉何泠泠酒行暂止四座倾【一本有为君屏百虑各以两耳听两句】有如风轻日暖好鸟语夜静山响春泉鸣坐思千岩万壑醉眠处写君三尺膝上横沈夫子恨君不为醉翁客不见翁醉【一作醉翁】山间亭翁欢不待丝与竹把酒终日听泉声有时醉倒枕谿石青山白云为枕屏花间百鸟唤不觉日落山风吹自醒【一本有沈夫子君过滁阳今几时滁人皆喜醉翁醉至今人人能道之长记山间逢太守篮轝酩酊揷花归六句】我时四十犹强力自号醉翁聊戏客尔来忧患十年间【一本客字下作尔来才十年遇酒饮不得轩裳外饰诚可荣】鬓髪未老嗟先白滁人思我虽未忘见我今应不能识沈夫子爱君一罇复一琴万事不可干其心自非曾是醉翁客莫向俗耳求知音【一本末两句作高怀所得贵自适俗耳何用求知音可笑人生不饮酒惟知白首恋黄金】
答圣俞【一本题下有高车见过】
人皆喜诗翁有酒谁肯一醉之嗟我独无酒数往从【一作就】翁何所为翁居南方我北走世路离合安可期汴渠千艘日上下来及水门犹未知五年不见劳梦寐三日始往何其迟城东赚河有名字万家弃水为污池人居其上苟贤者我视此水犹涟漪入门下马解衣带共坐习习清风吹湿薪荧荧煮薄茗四顾壁立空无遗万钱方丈饱则止一瓢饮水乐可【一作何】涯况出新诗数十首珠玑大小光陆离他人欲一不可有【一作得】君家筐箧满莫持才大【一作多】名高乃富贵岂比金紫饱愚痴贵贱同为一丘土圣贤独【一作长】如星日垂道德内乐不假物犹【一作所】须朋友并良时蝉声渐巳变秋意得酒安问醇与醨玉堂官闲无事业亲旧幸可从其私与翁老矣会有几当弃百事勤追随
感兴五首
奉祠严秘馆摄事罄精诚岁晏悲木落天寒闻鹤鸣念昔丘壑趣岂知朝市情弱龄婴仕宦壮节慕功名多病慙厚禄早衰叹余生未知犬马报安得遂归耕怀禄不知慙人虽不吾责贫交重意气握手犹感激煌煌腰间金两鬓飒巳白有生天地间夀考非金石古人报一饭君子不苟得忧来自悲歌涕泪下沾臆
清夜虽云长白日亦易晚循环百刻中势若丸走坂盈亏自相补得失何足算餐霞可延年饮酒诚自损未知辛苦长孰若适意短二者一何偷百年皆不免
顔回不着述後世存愈远圣贤非虚名惟善为可勉仕宦希寸禄庶无饥寒廹读书事【一作为】文章本以代耕织学成颇自喜禄厚愈多责挟山以超海事有非其力君子贵量能无轻食人食
唧唧复唧唧夜叹晓未息虫声急愈尖病耳闻若刺壮士易为老良时难再得日月相随东天行自西北二者不相谋万古无穷极安知人间世岁月忽巳易
吴学士石屏歌【一作和张生鵶树屛一无和字】
晨光入林衆鸟惊腷膊羣飞鸦乱鸣穿林四散投空去黄口巢中饥待哺雌者下啄雄高盘雄雌相呼飞复还空林无人鸟声乐古木参天枝屈蟠下有怪石横树【一作其】间烟埋草没苔藓斑借问此景谁图写乃是吴家石屏者虢公刳山取山骨朝鑱暮斵非一日万象皆从石中出吾嗟人愚不见天地造化【一作造物】之初难乃云万物生自然岂知镌鑱刻画丑与妍千状万态不可殚神愁鬼泣昼【一作日】夜不得闲不然安得巧工妙手惫心竭思不可到若无若有缥渺生云烟鬼神功成天地惜藏在虢山深处石惟人有心无不获【一作乃知人为天地贼】天地虽神【一作公有物】藏不得又疑鬼神好胜憎吾侪欲极奇怪穷吾才乃【一作故】传张生自西来吴家学士见且咍醉点紫毫淋墨煤君才自与鬼神鬬嗟我老矣安能陪
初食车螯【一本题上云京师】
累累盘中蛤来自海之涯坐客初未识食之先叹嗟五代昔乖隔九州如剖瓜东南限淮海邈不通夷华於【一作于】时北州人饮食陋莫加鸡豚为异味贵贱无等差自从圣人出天下为一家南产错交广西珍富卭巴水载每连轴陆输动盈车谿潜细毛髪海怪雄须牙岂惟贵公侯闾巷饱鱼鰕此蛤今始至其来何晚邪螯蛾闻二名【车螯一名车蛾】久见南人夸璀璨殻如玉斑斓点生花含浆不肯吐得火遽巳呀共食惟恐後争先屡成譁但喜美无厌岂思来甚遐多慙海上翁辛苦斲泥沙
送裴如晦之吴江【一本无下三字注云席上分得已字】
鸡鸣车马驰夜半声未巳皇皇走声利与日争寸晷而我独何为闲晏奉君子京师十二门四方来万里顾吾坐中人暂聚浮云尔念子一扁舟片帆如鸟起文章富千箱利禄求斗米白玉有时沽青衫岂须耻人生足忧患合散乃常理惟应当欢时饮酒如饮水
盘车图【一本上题和圣兪下注呈杨直讲】
浅山嶙嶙乱石矗矗山石硗聱车碌碌山势盘斜随涧谷侧辙倾辕如欲覆出乎两崖之隘口忽见百里之平陆坡长坂峻牛力疲天寒日暮人心速杨生忍饥官大学得钱买此才盈幅爱其树老石硬山回路转高下曲直横斜隐见妍媸向背各有态远近分毫皆可辨自言昔【一作古】有数家笔画古【一作久】传多名姓失後来见者知谓谁乞诗梅老聊称述古画画意不画形梅诗咏物无隐情忘形得意知者寡不若见诗如见画乃知杨生真好奇此画此诗兼有之乐能自足乃【一作即】为富岂必金玉名高赀朝看画暮读诗杨生得此可不饥
答梅【一作和无梅字】圣俞莫登楼【在礼部贡院锁试进士上元夜作】
莫登楼乐哉都人方竞游楼阙夜气春烟浮玉轮东来从海陬纎霭洗尽当空留灯光月色烂不收火龙衔山祝千秋缘竿踏索杂幻优鼔喧管咽耳欲咻清风嫋嫋夜悠悠莹蹄文【一作轮蹄交】角车如流娅姹扶栏车两头髧髦垂鬟娇未羞念昔年少追朋俦轻衫骏马今则不中年病多昏两眸夜视曾不如鸺鶹足虽欲往意巳休惟思睡眠拥衾裯人心利害两不谋春阳稍愆天子忧安得四野阴云油甘泽以时丰麦麰游骑踏泥非我愁
答圣兪莫饮酒【此巳下皆贡院中作】
子谓莫饮酒我谓莫作诗花开木落虫鸟悲四时百物乱我思朝吟摇头暮蹙眉雕肝琢肾闻退之此翁此语还自违岂如饮酒无所知自古不饮无不死惟有为善不可迟【一作遗】功施当世圣贤事不然文章千载垂其余酩酊一罇酒万事峥嵘皆可齐腐肠糟肉两家说计较屑屑何其卑死生夀夭无足道百年长短才几时但饮酒莫作诗子其听吾言非痴
思白兔杂言戏答公仪忆鹤之作
君家白鹤白雪毛我家白兎白玉毫谁将赠两翁谓此二物皎洁胜琼瑶已怜野性易驯扰复爱仙格何孤高玉兎四蹄不解舞不如双鹤能清嘷低垂两翅趂节拍【一作拍节】婆娑弄影夸娇娆两翁念此二物者久不见之心甚劳京师少年殊好尚意气横出争雄豪清罇美酒不辍饮千金争买红顔韶莫令少年闻我语笑我乖僻遭讥嘲或被偷开两家笼纵此二物令逍遥兎奔沧海却入明月窟鹤飞玉山千仞直上青松巢索然两衰翁何以慰无憀纎腰緑鬓既非老者事玉山沧海一去何由招
戏答圣俞
鹤行而啄青玉觜枯松脚兎蹲而累尖两耳攅四蹄往往於人家高堂浄屋【一作室】曾见之锦装玉轴挂壁垂乍见拭目犹惊疑羽毛襂褷眼精活若动不动如风吹主人矜夸百金买云此絶笔人间奇画师画生不画死所得百分三二尔岂如翫物翫其真凡物可爱惟精神况此二物物之珍月光临静夜雪色凌清晨二物於此时莹无一点纎埃尘不惟可醒醉翁醉能使诗老诗思添清新醉翁谓诗老子勿诮我愚老弄兎儿怜鹤雏与子俱老其衰乎奈何反舍我欲向【一作去】东家看舞姝须防舞姝见客笑白髪苍顔君自照
和梅龙图公仪谢鹇
有诗鹤勿喜无诗鹤勿悲人禽固异性所趣各有宜朝戏青竹林暮栖高树枝咿呦山鹿鸣格磔野鸟啼声音不相通各以类自随使鹤居笼中垂头以【一作似】听诗鶢鶋享钟鼔鱼鸟见西施鹇鹤不宜争所争良可知蚍蜉与蚁子为物固已微当彼两交鬬勇如闻鼓鼙有心皆好胜未免争是非於我一何薄於彼一何私栏槛啄花卉叫号惊睡儿跳踉两脚长落泊双翅垂何足充翫好於何定妍媸鹇口不能言夜梦以告之主人起谢鹇从我今几时僮奴谨守护出入烦提携逍遥遂栖息饮啄安雄雌花底弄日影风前理毛衣岂非主人恩报效尔宜思主人今白髪把酒无翠眉养鹤鹇又妬我言堪解颐
和圣俞感李花
昨日摘花初见桃今日摘花还见李晴风暖日苦相催春物所余知有几中年多病壮心衰对酒思归未得归不及墙根花与草春来随处是芳菲
折刑部海裳戏赠圣俞二首
摇摇墙头花笑笑弄顔色荒凉衆草间露此红的皪草木本无情及时如自得青春不可恃白日忽已昃绕之重吟哦归坐成叹息人生浪自苦得酒且开释不见宛陵翁诗头早早白
摇摇墙头花艳艳争青蛾朝见开尚少暮看繁巳多不惜花开繁所惜时节过昨日枝上红今日随流波物理固如此去【一作古】来知奈何达人但饮酒壮士徒悲歌
刑部看竹效孟郊体
花妍儿女姿零落一何速竹色君子德猗猗寒更緑京师多名园车马纷驰逐春风红紫时见此苍翠玉凌乱迸青苔萧踈拂华屋森森日影闲濯濯生意足幸此接清赏寜辞荐芳醁黄昏人去【一作黄昏寂寂一作寂寂人去】锁空廊枝上月明春【一作看】鸟宿
文忠集卷六

[book_title]卷七
钦定四库全书
文忠集卷七
宋　欧阳修　撰
居士集七
古诗二十二首
赠沈博士歌【遵　一作醉翁吟】
沈夫子胡为醉翁吟醉翁岂能知尔琴滁山高絶滁水深空岩悲风夜吹林山【一作泉】溜白玉悬青岑一泻万仞源莫寻醉翁每来喜登临醉倒石上遗其簪云荒石老岁月侵子有三尺徽【一作晖】黄金写我幽思穷崎嶔自言爱此万仞水谓是太古之遗音泉淙石乱到不平指下呜咽悲人心时时弄余声言语软滑如春禽嗟乎沈夫子尔琴诚工弹且止我昔被谪居滁山名虽【一作虽名】为翁实少年坐中醉客谁最贤杜彬琵琶皮作弦自从彬死世莫传玉练锁【东坡诗云新客从翻玉连锁练疑当作连】声入黄泉死生聚散日零落耳冷心衰翁索寞国恩未报慙禄厚世事多虞嗟力薄顔摧鬓改真一翁心以【一作已】忧醉安知乐沈夫子谓我翁言何苦悲人生百年间饮酒能几时揽衣推琴起视夜仰见河光西南移
和圣俞李侯家鸭脚子
鸭脚生江南名实未相浮绦囊因入贡银杏贵中州致远有余力好奇自贤侯因令江上根结实夷门秋始摘才三四金奁献凝旒公卿不及识天子百金酬岁久子渐多累累枝上稠主人名好客赠我比珠投博望昔所徙蒲萄安石榴想其初来时厥价与此侔今也徧中国篱根及墙头物性久虽在人情逐时流惟当记其始後世知来由是亦史官法岂徒续君讴【京师无鸭脚树驸马都尉李和文自南方移植其地】
送吴生南归【一作送吴孝京字子京】
自我得曾子於今二十年今又得吴生既得欢且叹古士不并出百年犹比肩区区彼江西其产多材贤吴生初自疑所拟岂其伦我始见曾子文章初亦然崑仑倾黄河渺漫盈百川决疏以道【一作导】之渐敛收横澜东溟知所归识路到不难吴生始见我袖藏新文篇【一作编】忽从布褐中百宝写【一作泻】我前明珠杂玑贝磊砢或不圆问生久怀此奈何初不闻吴生不自隐欲吐羞俛顔少也不自重不为乡人怜中虽知自悔学问苦贱贫自谓久而信力行困弥坚今来决疑惑幸冀蒙洗湔我笑谓吴生尔其听我言世所谓君子何异於衆人衆人为不善积微成灭身君子能自知改过不逡廵惟於斯二者愚智遂以分顔回不二顾後世称其仁孔子过而更日月披浮云子路初来时鸡冠被豭豚斩蛟射白额後卒为名臣子既悔其往人谁御其新丑夫事上帝孟子岂不云临行赠此言庶可以书绅
乐哉襄阳人送刘太尉从广【一作景元】赴襄阳【一本无下三字景元盖字】
嗟尔乐哉襄阳人万屋连甍清汉滨语言轻清微带秦南通交广西峨岷罗縠纎丽药物珍枇杷柑橘荐清罇磊落金盘烂璘璘槎头缩项昔所闻黄橙捣【一作橙捣新】虀香复辛春雷动地竹根走锦苞玉笋味争新凤林花发南山春掩映谷口藏山门楼台金碧瓦鳞鳞岘首高亭倚浮云汉水如天泻沄沄斜阳返照白鸟羣两岸桑柘杂耕耘文王遗化巳寂寞千载复思其仁仁荆州汉魏以来重古今相望多名臣嗟尔乐哉襄阳人道扶白髪抱幼孙远迎刘侯朱两【一作望朱】轮刘侯年少气甚淳诗书学问若寒士罇俎谈笑多嘉宾往时邢洺【一作台】有善政至今遗爱留其民谁能持我诗以往为我先贺襄阳人奉酬扬州刘舍人见寄之作【原父一作酬刘原父见寄】
别君今几时岁月如揷羽悠悠寝与食忽忽朝复暮纷纷竟何为凛凛还自惧朝廷无献纳仓廪徒耗蠧风霜苦见侵衰病日增故江河岂不思恳悃布巳屡美哉广陵公风政传道路优游侍从臣左右天子顾君来一何迟我请亦有素何当两还分尚冀一相遇把手或未能尺书幸时寓
西斋手植菊花过节始开偶书奉呈圣兪
秋风吹浮云寒雨洒清晓鲜鲜墙下菊顔色一何好好色岂能常得时仍不早文章损精神何用覻天巧四时悲代谢万物惜凋槁岂知寒槛中两鬓甚秋草东城彼诗翁学问同少【一作年】小风尘世事多日月良会少我有一罇酒念君思共倒上浮黄金蕊送以清歌袅为君发朱顔可以却君老
於刘功曹家见杨直讲褎女奴弹琵琶戏作呈圣俞
大弦声迟小弦促十岁娇儿弹琢木啄木不啄新生枝惟啄槎牙【一作牙槎】枯树腹花繁蔽日锁空园树老参天杳深谷不见啄木鸟但闻啄木声春风和暖百鸟语山路硗确行人行啄木飞从何处来花间叶底时丁丁林空山静啄愈响行人举头飞鸟惊娇儿身小指拨硬功曹厅冷弦索鸣繁声急节倾四坐为尔饮尽黄金觥杨君好雅心不俗太学官卑饭脱粟娇儿两幅青布裙三脚木牀坐调曲奇书古画不论价盛以锦囊装玉轴披图掩卷有时倦卧听琵琶仰看屋客来呼儿旋梳洗满额花钿贴黄菊虽然可爱眉目秀无奈长饥头颈缩宛陵诗翁勿诮渠人生自足乃为娱此儿此曲翁家无长句送陆子履学士通判宿州【一本作毫州非】
古人相马不相皮瘦马虽瘦骨法奇世无伯乐良可嗤千金市马惟市【一作其】肥骐骥伏枥两耳垂夜闻秋风仰秣嘶一朝络以黄金羁旦刷【一作发】吴越暮燕陲丈夫可怜憔悴时世俗庸庸皆见遗子履自少声名驰落笔文章天下知开怀吐胸不自疑世路廹窄多穽机鬓毛零落风霜摧十年江湖千首诗归来京国旧游非大笑相逢索酒巵酒酣犹能弄蛾眉山川摇落百草腓爱君不改青松枝念君明当整骖騑赠以瑶华期早归岂惟朋友相追随坐使台阁生光辉
送公期得假归绦
风吹积雪销太行水暖河桥杨柳芳少年初仕即京国故里几归成鬓霜山行马瘦春泥滑野饭天寒饧粥香留连芳【一作风物】物佳节过束带还来朝未央
送宋次道学士赴【一作知】太平州【敏求】
古堤老柳藏【一作杨柳棑】春烟桃花水下清明前江南太守见之笑击皷揷旗催解船【一作打鼔揷旗催发船】侍中令德宜有後学士清才方少年文章秀粹得家法笔画点缀多余【一作逾】妍藏书万卷复强记故事累朝能口传来居侍从乃其职远置州郡谁谓【本多作为】然交游一时尽英【一作豪】俊车马两岸来聨翩船头朝转暮千里有酒胡不为【一作为不】留连
谢观文王尚书惠西京牡丹【举正】
京师轻薄儿意气多豪侠争夸朱顔事年少肯慰白髪将花插尚书好事与俗殊怜我霜毛苦萧飒赠以【一作寄赠】洛阳花满盘鬬丽争奇红紫杂两京相去五百里几日驰来足何捷紫檀金粉香未吐绿萼红苞露犹浥谓我尝为洛阳客颇向此花曾涉猎忆昔进士初登科始事相公沿吏牒河南官属尽贤俊洛城池【一作苑】籞相连接我时年才二十余每到花开如蛱蝶姚黄魏紫腰带鞓泼墨齐头藏緑叶鹤翎添色又其次此外虽妍犹婢妾尔来不觉三十年岁月才如熟羊胛无情草木不改色多难人生自摧拉见花了了虽旧识感物依依几擦睫念昔逢花必沽酒起坐驩呼屡倾榼而今得酒复何为爱花绕之空百匝心衰力懒难勉强与昔一何殊勇怯感公意厚不知报墨笔淋漓口徒嗫
送朱职方提举运盐【一本表臣】
齐人谨【一作建】盐筴伯者之事尔计口收其余登耗以生齿民充国亦富粲若有条理惟【一作虽】非三王法儒者犹为耻後世益不然榷夺由汉始权量自持操屑屑已甚矣穴竈如蜂房熬波销海水岂知戴白民食淡有至死物艰利愈厚令出奸随起良民陷盗贼峻法难禁止问官得几何月课烦笞箠公私两皆然巧拙可知已英英职方郎文行粹而美连年宿与泗有政皆可纪忽来从辟书感激赴知已闵然哀远人吐策献天子治国如治身四民犹四体奈何窒其一无异?厥趾工作而商行【一作与商贾】本末相表里臣请通其流为国扫泥滓金钱归府藏滋味饱闾里利害难先言岁月可较比盐官皆谓然丞相曰可喜适时乃为才高论徒谲诡夷吾苟今【一作复】出未以彼易此隋堤树汴水流弥弥子行其勉旃吾党方倾耳
尝新茶呈圣俞
建安三千里京师三月尝新茶人情好先务取胜百物贵早相矜夸年穷腊尽春欲动蛰雷未起驱龙【一作龙未起驱虫】虵夜闻击鼔满山谷千人助叫声喊呀万木寒痴睡不醒惟有此树先萌芽乃知此为最灵物宜【一作疑】其独得天地之英华终朝采摘不盈掬通犀銙小圆复窊鄙哉谷雨枪与旗多不足贵如刈蔴建安太守急寄我香蒻包裹封题斜泉甘器洁天色好坐中拣择客亦嘉【一作佳】新香嫩色如始造不似来远从天涯停匙侧盏试水路拭目向空看乳花可怜俗夫把金锭【一作挺一作铤茶録多用挺字为古按集韵锭字去声训镫铤字上声训铜铁朴】猛火炙背如虾蟇由来真物有真赏坐逢诗老频咨嗟须臾共起索酒饮何异奏雅终淫哇
次韵再作【一本云茶歌】
吾年向老世味薄所好未衰惟饮茶建谿苦远虽不到自少尝见闽人夸每嗤江浙凡茗草丛生狼籍惟藏虵【今江浙茶园俗言多虵】岂如含膏入香作金饼蜿蜒两龙戏以呀其余品第亦奇絶愈小愈精皆露芽泛之白花如粉乳乍见紫面生光华手持心爱不欲碾有类弄印几成窊论功可以疗百疾轻身久服胜【一作如】胡麻我谓斯言颇过矣其实最能祛睡邪茶官贡余偶分寄地远物新来意佳亲烹屡酌不知厌自谓此乐真【一作诚】无涯未言久食成手颤已觉疾饥【一作病】生眼花客遭水厄疲捧椀口吻无异蚀月蟇僮奴傍视疑复笑嗜好乖僻诚堪嗟更蒙酬句恠可骇儿曹助噪声哇哇
乐郊诗【为刘元甫作一本注原甫郓州东园也】
乐郊何所乐所乐从公游三日公不出其民戚然愁一闻车马音从者如云浮吾问郓之人无乃失业不云惟安其业然後乐其休乐郊何所有胡不考公诗有山在其东有水出逶夷有台以临望有沼以游嬉俯仰迷上下朱栏映清池草木非一种青红随四时其余虽琐屑处置各有宜乐郊何以名吾为本其意自古贤哲人所存非一世当时偶然迹来者因不废郓非公久留公去民孰赖此亭公所登此树公所憩俾民百年思岂取一日醉
洗儿歌【为圣俞作一本云前日送酒遂助洗儿辄短歌更资一笑呈圣俞】
月晕五色如虹霓深山猛虎夜生儿虎儿可爱【一作怜】光陆离开眼已有百步威诗翁虽老神骨秀想见娇婴目与眉木星之精为紫气照山生玉水生犀儿【一作此】翁不比他儿翁三十年名天下知材高位下衆所惜天与此儿聊慰之翁家洗儿衆人喜不【一作莫】惜金钱散闾【一作隣】里宛陵他日见高门车马煌煌谁氏子
鸣鸠【崇政殿後考试所作】
天将隂鸣鸠逐妇鸣中林鸠妇怒啼无好音天雨止鸠呼妇归鸣且喜妇不亟归【一作急还】呼不已逐之其去恨不早呼不肯来固其理吾老病骨知隂晴每愁天隂闻此声日长思睡不可得遭尔聒聒何时停衆鸟笑鸣鸠尔拙固无匹不能娶巧妇以共营家室寄巢生子四散飞一身有妇长相失夫妇之恩重太山背恩弃义须臾间心非无情不得已物有至拙诚可怜君不见人心百态巧且艰临危利害两相关朝为亲戚暮仇敌自古长嗟交道难
代鸠妇言【一本注闻士有欲弃妻者作】
斑然锦翼花簇簇雄雌相随乐不足抱雏出卵翅羽成岂料一朝还反目人言嫁鸡逐鸡飞安知嫁鸠被鸠逐古来有盛必有衰富贵莫忘贫贱时女弃父母嫁【一作妇】曰归中道舍君何所之天生万物各有类谁谓鸟兽为无知虽无仁义有情爱苟闻此言宁不悲
看花呈【一作有韩】子华内翰【崇政殿後考试作】
老虽可憎还可嗟病眼眵昏愁看花不知花开桃与李但见红白何交加春深雨露洗新濯日暖金碧相辉华浮香着物收不得含意欲吐情无涯可爱踈帘静相对最宜落日初西斜时倾赐壶共酙酌及此蜂鸟方諠譁凡花易见不足数禁籞难到堪归夸老病对此不知厌年少何用苦思家
啼鸟【崇政殿後考试举人卷子作】
提葫芦提葫芦不用沽美酒宫【一作官】壶日赐新醱醅老病足以扶衰朽百舌子百舌子莫道泥滑滑宫花正好愁雨来暖日方催花乱发苑树千重緑暗春珍禽彩羽自成羣花间秪惯迎黄屋鸟语初惊见外人千声百啭忽飞去【一作来】枝上自落红纷纷画帘隂隂隔宫烛禁漏杳杳深千门可怜枕上五更听不似滁州山里闻
和圣俞【一本二字作入】唐书局後丛莽中得芸香一本之作用其韵
有芸黄其华在彼衆草中清香濯晓露秀色探春风幸依华堂隂一顾曾不蒙大雅彼君子偶来从学宫文章高一世论议【一作议论】伏羣公多识由博学新篇匪雕虫唱酬烂衆作光辉发幽丛在物苟有用得时宁久穷可嗟凡草木粪壤自青红
答刘原父舍人见过後中夜酒定复追昨日所览杂记并简梅圣俞之作
君子忽我顾【一作顾我】贫家复何有虚堂来清风佳果荐浊酒简编记遗逸论议相可否欲知所书人其骨多已朽前者既已然後来宁得久所以昔人云杯行莫停手
文忠集卷七

[book_title]卷八
钦定四库全书
文忠集卷八
宋　欧阳修　撰
居士集八
古诗二十一首
有赠余以端谿緑石枕与蕲州竹簟皆佳物也余既喜睡而得此二者不胜其乐奉呈原父舍人圣俞直讲
端谿作出缺月様蕲州织成双水【一作锦】纹呼儿置枕展方簟赤日正午天无云黄琉璃光緑玉润莹浄冷滑无埃【一作纎】尘忆昨开封暂陈力屡乞残骸避烦剧圣君哀怜大臣闵察见衰病非虚饰犹蒙不使如【一作加】罪去特许迁官还旧职选材临事不堪用见利无慙惟苟得一从僦舍【一作屋】居城南官不坐曹门【一作闲】少客自然唯与睡相宜以懒遭【一作投】闲何惬适从来羸茶苦疲困况此烦歊正炎赫少壮喘息人莫听中年鼻鼾尤恶声痴儿掩耳谓雷作竈妇惊窥疑釡鸣苍蝇蠛蠓任缘扑蠧【一作诗】书懒架抛纵横神昏气浊一如此言语思虑何由清尝闻李白好饮酒欲与铛杓同生死【一作死生】我今好睡又过之身与二物为三尔江西得请在旦暮收拾归装从此始终当卷簟擕枕去筑室买田清颍尾
夜闻风声有感奉呈原父舍人圣俞直讲
夜半羣动息有风生树端飒然飘我衣起坐为长叹苦暑君勿厌初凉君勿欢暑在物犹盛凉归岁将寒清霜忽以飞零露亦漙漙霜露【一作四时】本无情岂肯私蕙兰不独草木尔君形安得完栉髪变新白监容销【一作无】故丹风埃共侵廹心志亦摧残万古一飞隼两曜双跳丸扰扰贤与愚流沙逐惊湍其来固如此独久知诚难服食为药悮此言真不刋但当饮美酒何必被轻纨
答梅圣俞大雨见寄
夕云若颓山夜雨如决渠俄然见青天焰焰升蟾蜍倏忽隂气生四面如吹嘘狂雷走昬黑惊电照夔魖搜寻起龙蛰下击墓与墟同声每轩轰雨势随疾徐初若浩莫止俄收閴无余但挂千丈虹紫翠横空虚顷刻百变态晦明谁卷舒岂知下土人水潦没襟裾扰扰泥淖中无异鸭与猪嗟我来京师庇身无弊庐闲坊僦古屋卑陋杂里闾邻注涌沟窦街流溢庭除出门愁浩渺闭户恐为瀦墙壁豁四达幸家无贮储虾蟇鸣竈下老妇但欷歔九门絶来薪朝?欲毁车压溺委性命焉能顾图书乃知生尧时未免忧为鱼梅子犹念我寄声忧我居慰我以新篇琅琅比琼琚官闲行能薄补益愧空踈岁月行晚矣江湖盍归欤吾居传邮尔此计岂踌躇
答圣俞白鹦鹉杂言
忆昨滁山之人赠我玉兔子粤明年春玉兔【一有子字】死日阳昼出月夜明世言兔子望月生谓此莹然而白者譬夫水之为雪而为氷皆得一隂凝结之纯精常恨处非大荒穷北极寒之旷野养违其性夭厥龄岂知火维地荒絶涨海连天沸天【一作火一作炎】热黄冠黑距人语言有鸟玉衣尤皎洁乃知物生天地中万殊难以一理通海中洲【一作州】岛穷人迹来市广州才八国其间注辇来最稀【一作远】此鸟何年随海舶谁能徧历海上峰万怪千奇安可极兔生明月月在天玉兔不能久人间况尔来从炎瘴地岂识中州霜雪寒渇虽有饮饥有啄羁绁终知非尔乐天高海阔路【一作终】茫茫嗟尔身微羽毛弱尔能识路知所归吾欲开笼纵尔飞俾尔归诧宛陵诗此老诗名闻四陲
清明前一日韩子华以靖节斜川诗见招游李园既归遂苦风雨三日不能出穷坐一室家人辈倒残壶得酒数杯泥深道路无人行去市又远索於筐筥【一作箧】得枯鱼乾鰕数种强饮疾醉昬然便寐既觉索然因书所见奉呈圣俞
少年喜追随老大厌諠譁慙愧二三子邀我行看花花开岂不好时节亦云佳因病既不饮衆欢独成【一作我】嗟管弦暂过耳风雨愁还家三日不出门堆豗类寒鸦妻儿强我饮飣餖果与瓜浊酒倾残壶枯鱼杂乾鰕小婢立我前赤脚两髻丫轧轧鸣双弦正如橹呕哑坐令江湖心浩荡思无涯宠禄不知报鬓毛今已华有田清颍间尚可事桑麻安得一黄犊幅巾驾柴车
奉答原甫见过宠示之作
不作流水声行将二十年吾生少贱足忧患忆昔有罪初南迁飞帆洞庭入白浪堕泪三峡听流泉援琴写得入此曲聊以自慰穷山间中间永阳亦如此醉卧幽谷听潺湲自从还朝恋荣禄不觉鬓髪俱凋残耳衰听重手渐颤自惜指法将谁传偶欣日色曝书画试拂尘埃张断弦娇儿痴女遶翁膝争欲强翁聊一弹紫微阁老适我过爱我指下声泠然戏【一作语】君此是伯牙曲自古常叹知音难君虽不能琴能得琴【一作其】意斯为贤自非乐道甘寂寞谁肯顾我相留连兴阑束带索马去却鎻尘匣包青氊
会饮圣俞家有作兼呈原父景仁圣从
忆昨九日访君时正见堦前两丛菊爱之欲绕行百匝庭下不能容我足折花欲坐时嗅之已醉还家手犹馥今朝我复到君家两菊堦前犹对束枯茎槁叶苦风霜无复满丛金间緑京师谁家不种花碧砌朱栏敞华屋奈何来对两枯株共坐穷檐何局促诗翁文字发天葩岂比青红凡草木凡草开花数日间天葩无根长在目遂令我每饮君家不觉长缾卧墙曲坐中年少皆贤豪莫怪我今双鬓秃须知朱顔不可恃有酒当欢【一作饮】且相属
依韵奉酬圣俞二十五兄见赠之作
与君结交游我最先衆人我少既多难君家常苦贫今为两衰翁髪白面亦皴念君怀中玉不及市上珉珉贱易为价玉弃久埋尘惟能吐文章白虹射星辰幸同居京城远不隔重闉朝罢二三公随我如鱼鳞君闻我来喜置酒留逡廵不待主人请自脱头上巾欢情虽渐鲜老意益相亲穷达何足道古来兹理均
小饮坐中赠别祖择之赴陕府【无择】
明日君当千里行今朝始共一樽酒岂惟明日难重持试思此会何尝有京师九衢十二门车马煌煌事奔走花开谁得屡相遇盏到莫辞频举手驩情落寞酒量减置我不须论老朽奈何公等气方豪云梦正当吞八九择之名声重当世少也多奇晚方偶西州政事蔼风謡右掖文章焕星斗待君归日我何为手把锄犂汝隂叟
奉答圣俞达头鱼之作
吾闻海之大物类无穷极虫鰕浅水间蠃蚬如山积毛鱼与鹿角一龠【一作拾】数千百收藏各有时嗜好无南北其微【一作小】既若斯其大有【一作其大固一作大者固】莫测波涛浩渺中岛屿生顷刻俄而没不见始悟【一作久始】出背眷有时随潮来暴死疑遭谪海人相呼集刀锯争剖【一作研】析骨节骇专车须芒【一作牙】侔剑戟腥闻数十里余臭久乃息始知百川归固有含容德潜奇与秘宝万状【一作物】不一识嗟彼达头微谁传到【一作偶传到一作偶传入】京国乾枯少滋味治【平声】洗费炮炙聊兹知异物岂足荐佳客一旦辱【一作得】君诗虚名从此得【京师人不识此鱼沧州向防御见寄以分圣俞辱以诗答】
送刁纺推官【一本无二字】归润州
翘翘名家子自少能慷慨尝从幕府辟跃马临穷塞是时西边兵屡战辄【一作无功屡】奔溃归来买良田俛首学秉耒家为白酒醇门掩青山对优游可以老世利何足爱奈何从所知又欲向并代主人忽南迁此计亦【一作乃】中悔彼在吾往【一作乃】从彼去吾亦退与人交若此可以言节槩
夜坐弹琴有感二首呈圣俞
吾爱陶靖节有琴常自随无弦人莫听此乐有谁知君子笃自信衆人喜随时其中苟有得外物竟何为寄谢伯牙子何须锺子期
锺子忽已死伯牙其已乎絶弦谢世人知音从此无瓠巴鱼自跃此事见於书师旷尝一鼓羣鹤舞空虚吾恐二三说其言皆过欤不然古今人愚智邈已殊奈何人有耳不及鸟与鱼
二月雪
寜伤桃李花无损杞与菊杞菊吾所嗜惟恐食不足花开少年事不入老夫目老夫无远虑所急在口腹风晴日暧雪初销踏泥自采篱边緑
归田四时乐春夏二首【秋冬二首命圣俞分作】
春风二月三月时农夫在田居者稀新阳晴暖动膏脉野水泛灔生光辉鸣鸠聒聒居上啄布谷翩翩桑下飞碧山远映丹杏发青草暖眠黄犊肥田家此乐知者谁吾独知之胡不归吾已买田清颍上更欲临流作钓矶南风原头吹百草草木丛深茅舍小麦穗初齐雉子娇桑叶正肥蚕食饱老翁但喜岁年熟饷妇安知时节好野棠梨密啼晚莺海石榴红啭山鸟田家此乐知者谁我独知之归不早乞身当及强健时顾我蹉跎已衰老
明妃曲和王介甫作
匈奴以鞍马为家射猎为俗泉甘草美无常处鸟惊兽骇争驰逐谁将汉女嫁呼韩风沙无情貌如玉身行不遇中国人马上自作思归曲推手为琵却手琶边人共听亦咨嗟玉顔流落死天涯琵琶【一作此曲】却传来汉家汉宫争按新声谱遗恨巳深声更苦纎纎女手生洞房学得琵琶不下堂不识黄云出塞路岂知此声能断膓
盆池
西江之水何悠哉经历灨石险且回余波拗怒犹【一作独】?【去】澹奔涛击浪常喧豗有时夜上滕王阁月照净练【一作缘】无纎埃杨澜左里在其北无风浪起传古来老蛟深处厌窟穴蛇身微行见者猜呼龙沥酒未及祝五采粲【一作照】烂高崔嵬忽然远引千丈去百里水面中分开收踪灭迹莫知处但有雨雹随风雷千奇万变聊一戏岂【一作肯】顾溺死为可哀轻人之命若蝼螘不止山岳将倾颓此外鱼鰕何足道厌饫但觉腥盘杯壮哉岂不快耳目故为守此空墙隈陶盆斗水仍下漏四岸久雨生莓苔游鱼拨拨不盈寸泥潜日炙愁暴鳃鱼诚不幸此局促我能决去反徘徊
再和明妃曲
汉宫有佳【一作美】人天子初未识一朝随汉使远嫁单于国絶色天下无一失难再得虽能杀画工於事竟何益耳目所及尚如此万里安能制絶域汉计诚已拙女【一作美】色难自夸明妃去时涙洒向枝上花狂风日暮起飘泊落谁家红顔胜人多薄命莫怨春风当自嗟
奉送原甫侍读出守永兴【一作奉送永兴安抚刘侍读】
酌君以荆州鱼枕之蕉赠君以宣城鼠须之管酒如长虹饮沧海笔若骏马驰平坂爱君尚【一作年】少力方豪嗟我久衰欢渐鲜文章惊世知【一作闻】名早意气论交相得晚鱼枕蕉一举十分当覆盏鼠须管为物虽微情不浅新诗醉墨时一挥别後寄我无辞远
哭圣俞
昔逢诗老伊水头青衫白马渡伊流滩声八节响石楼坐中辞气凌清【一作高】秋一饮百盏不言休酒酣思逸语更遒河南丞相称贤侯後车日载枚与邹我年最少力方优明珠白璧相报投诗成希深拥鼻讴师鲁卷舌藏戈矛三十年间如转眸屈指十九归山丘凋零所余身百忧晚登玉墀侍珠旒诗老虀盐太学愁乖离会合谓无由此会天幸非人谋颔须已白齿根浮子年加我貌则不欢犹可强闲屡偷不觉岁月成淹留文章落笔动九州釡甑过午无馈馏良时易失不早收箧椟【一作柜】瓦砾遗琳璆荐贤转石古所尤此事有职非吾羞命也难知理莫求名声赫赫掩诸幽翩然素旐归一舟送子有泪流如沟
文忠集卷八

[book_title]卷九
钦定四库全书
文忠集卷九
宋　欧阳修　撰
居士集九
古诗三十首
寄题刘着作羲叟家园效圣俞体
嘉子治新园乃在太行谷山高地苦寒当树所宜木羣花媚春阳开落一何速凛凛心节奇惟应松与竹毋栽当暑槿寜种深秋菊菊死抱枯枝槿艳随昬旭黄杨虽可爱南土气常燠未知经雪霜果自保其緑顔色苟不衰始知根性足此外衆草花徒能悦凡目千金买姚黄慎勿同流俗
西斋小饮赠别陕州冲卿学【分得黄字为韵】
今日胡不乐衆宾会高堂坐中瀛洲客新佩太守章岂无芳罇酒笑语共一觞亦有嘉【一作佳】菊丛新苞弄微黄所嗟时易晚节物已凄凉羣鹭方盛集离鸿独高翔山川正摇落行李怯风霜君子乐为政朝廷须儁良归来紫微阁遗爱在甘棠
奉答原甫九月八日见过会饮之作
老大惜时节少年轻别离我歌君当和我酌君勿辞艳艳庭下菊与君吟绕之撷其黄金蘂泛此白玉巵君勿爱此花问君此何时秋风日益高霜露渐离披芳岁忽已晚朱顔从此衰念君将舍我车马去有期君行一何乐我意独不怡飞兎不恋羣奔风谁能追老骥但伏枥壮心良可悲
予作归鴈亭於滑州後十有五年梅公仪来守是邦因取余诗刻于石又以长韵见寄因以答之【一作和滑州公仪龙图归鴈亭长句】
风吹城头秋草黄仰见鸣鴈初南翔秋草风吹春复緑南鴈北飞声肃肃城下台边桃李蹊忆初披荒手植之雪消氷解草木动因记鸿【一作欲记南】鴈将归时尔来十载空遗迹飞鴈年年自南北台倾余址草荒凉树老无花春寂历东州太守诗尤美组织文章烂如绮长篇大句琢方石一日都城传百纸我思古人无不然慷慨【一作感槩】功名垂百年沉碑身後念陵谷把酒泣下悲山川一时留赏虽邂逅後世传之因不朽
寄题洛阳致政张少卿静居堂
洛人皆种花花发有时阑君家独种玉种玉产琅玕子弟守家法名声耸朝端岁时归拜庆闾里亦相欢西台有道气自少服灵丸春酒养眉夀童顔如渥丹清谈不倦客妙思喜挥翰壮也己吏隐兴余方挂冠临风想高谊怀禄愧盘桓
鬼车
嘉佑六年秋九月二十有八日天愁无光月不出浮云蔽天衆星没举首向空如抹漆天昬地黑有一物不见其形但闻其声其初切切凄凄或高或低乍似玉女调玉笙衆管参差而不齐既而咿咿呦呦若轧若抽又如百两江州车回轮转轴声哑呕鸣机夜织锦江上羣鴈惊起芦花洲吾谓此何声初莫穷端由老婢扑灯呼儿曹云此怪鸟无匹传其名为鬼车夜载百鬼凌空游其声虽小身甚大翅如车轮排十头凡鸟有一口其鸣已啾啾此鸟十头有十口口挿一舌连一【一作十】喉一口出一声千声百唱更相酬昔时周公居东周厌闻此鸟憎若雠夜呼庭氏率其属弯弧俾逐出九州射之三发不能中天遣天狗从空投自从狗啮一头落断颈至今青血流尔来相距三千秋昼藏夜出如鸺鶹每逢隂黑天外过乍见火光惊辄堕有时余血下点汚【乌卧反】所遭之家家必破我闻此语惊且疑反祝疾飞无我祸我思天地何茫茫百物巨细理莫详吉凶在人不在物一蛇两头反为祥却呼老婢炷灯火卷帘开户清华堂须臾云散衆星集夜静皎月流清光
感二子
黄河一千年一清岐山鸣凤不再【一作载】鸣自从苏梅二子死天地寂默收雷声百虫坏户不啓蛰万木逢春不发萌岂无百鸟解言语喧啾终日无人听二子精思极搜抉天地鬼神无遁情及其放笔骋豪俊笔下万物生光荣古人谓此覻天巧命短疑为天公憎昔时李杜争横行麒麟凤凰世所惊二物非能致太平须时太平然後生开元天宝物盛极自此中原疲战争英雄白骨化黄土富贵何止浮云轻唯有文章烂日星气凌山岳常峥嵘贤愚自古皆共尽突兀空留後世名
读书
吾生本寒儒老尚把书卷眼力虽已疲心意殊未倦正经首唐虞伪说起秦汉篇章异句读解诂及笺传是非自相攻去取在勇断初如两军【一作兵】交乘胜方【一作多】酣战当其旗鼓催不觉人马汗至哉天下乐终日在几【一作书】案念昔始从师力学希仕宦岂敢取声名惟期脱贫贱忘食日已晡燃薪夜侵旦谓言得志【一作意】後便可焚笔砚少偿辛苦时惟事寝与饭岁月不我留一生今过半中间尝忝窃内外职文翰官荣日清近廪给亦丰羡人情慎所习酖毒比安宴渐追时俗流稍稍学营办盃盘穷水陆宾客罗俊彦自从中年来人事攻百箭非惟职有忧亦自老可叹形骸苦衰病心志亦退懦前时可喜事闭眼不欲见惟寻旧读书简编【一作编简】多朽断古人重温故官事幸有间乃知读书勤其乐固无限少而干禄利老用忘忧患又知物贵久至宝见百链纷华暂时好俯仰浮云散淡泊味愈长始终殊不变何时乞残骸万一免罪谴买书载舟归筑室【一作室】颍水岸平生颇论述铨次加点窜庶几垂後世不默死刍豢信哉蠧书鱼韩子语非讪
鹎鵊词【効王建作】
龙楼凤阙【一作合】鬰峥嵘深宫不闻更漏声红纱蜡烛愁夜短緑窗鹎鵊催天明一声两声人渐起金井辘轳闻汲水三声四声促严粧红靴玉带奉君王万年枝软风露湿上下枝间声转急南衙促仗三卫列九官放钥千官入重城禁籞鎻池台此鸟飞从何处来君不见颍河东岸村【一作春】陂阔山禽野鸟常【一作时】嘲????田家惟听夏鸡声【鹎鵊京西村人谓之夏鷄】夜夜壠头耕晓月可怜此乐独吾知眷恋君恩今白髪
初食鷄头有感【一本无冇感字】
六月京师暑雨多夜夜南风吹芡觜凝祥池鎻会灵园仆射荒陂安可拟【京师卖五岳宫及郑州鷄头最为佳】争先园客采新苞剖蚌得珠从海底都城百物贵新鲜厥价难酬与珠比金盘磊落何所荐滑台拨醅如玉醴自慙窃食万钱厨满口飘浮嗟病齿却思年少在江湖野艇高歌菱荇里香新味全手自摘玉洁沙磨软还美一瓢固不羡五鼎万事适情为可喜何时遂【一作益】买颍东田归可结茅临野水
双井荼
西江水清江石老石上生茶如凤爪穷腊不寒春气早双井芽生先百草白毛囊以红碧纱十斤茶养一两芽长安富贵五侯家一啜犹须三日夸宝云日注非不精争新弃旧世人情岂知君子有常德至宝不随时变易君不见建溪龙凤团不改旧时香味色
赠李士寜
蜀狂士寜者不邪亦不正混世使人疑诡谲非一行平生不把笔对酒时高咏初如不着意语出多奇劲倾财解人难去不道名姓【一无上六句】金【一作千】钱买酒醉高楼明月空床【一作清风】眠不醒一身四海即为家独行万里聊乘兴既不采药卖都市又不点石化黄金进不干公卿退不隐山林与之游者【一本四字作世之人】但爱其人而莫【一作不】见其术安知其心吾闻有道之士游心太虚逍遥出入【一本二句止作逍遥太虚】常【一作动】与道俱故能入火不热【一作爇】入水不濡尝闻其语【一作吾虽闻其语矣】而未见其人也岂斯人之徒与不然言不纯师行不纯德【一作表】而【一本无而字】滑稽玩【一作傲】世其东方朔之流乎
明妃小引
汉宫诸女严粧罢共送明妃沟水头沟上水声来不断花随水去不囘流上马即知无返日不须出塞始堪愁
感事四首
老者觉时速闲人知日长日月本无情人心有闲忙努力取功名断碑埋路傍逍遥林下士丘壠亦相望长生既无药浊酒且盈觞
空山一道士辛苦学延龄一旦随物化反言仙已成开坟见空棺谓已超青冥尸【一作或】解如蛇蝉换骨蜕其形既云须变化何不任死生
仙境不可到谁知仙有无或乘九班虬或驾五云车朝倚扶桑枝暮游崑仑墟往来几万里谁复遇诸涂富贵不还乡安事富贵欤神仙人不见魑魅与为徒人生不免死魂魄入幽都仙者得长生又云超太虚等为不在世与鬼亦何殊得仙犹若此何况不得乎寄谢山中人辛勤一何愚
莫笑学仙人山中苦岑寂试看青松鹤何似朱门客朱门炙手热来者无时息何尝问寒暑岂暇谋寝食强顔悦憎怨择语防仇敌衆欲苦无厌有求期必获敢辞一身劳岂塞天下责风波卒然起祸患藏不测神仙虽杳茫富贵竟何得
新春有感寄常夷甫
余生本羇孤自少已非壮今而老且病何用苦惆怅误蒙三圣知贪得过其量恩私未知报心志已凋丧轩裳德不称徒自取讥谤岂若常夫子一瓢安陋巷身虽草莽间名在朝廷上惟余服德义久已慕恬旷矧亦有吾庐东西正相望不须驾柴车自可策藜杖坐惊顔鬓日摧颓及取新春归去来共载一舟浮野水焦陂四面百花开
昇天桧
青牛西出关老?始着五千言白鹿去昇天尔来忽已三千年当时遗迹至今在隐起苍桧犹依然惟能乘变化所以为神仙驱鸾驾鹤须臾间飘忽不见如云烟奈何此鹿起平地更假草木相攀缘乃知神仙事茫昧真伪莫究徒自传雪霜不改终古色风雨有声当夏寒境清物老自可爱何必诡怪穷根源
忆焦陂【一本无忆字注汝隂作】
焦陂荷花照水光未到十里闻花香焦陂八月新酒熟秋水鱼肥鱠如玉清河两?柳鸣蝉直到焦陂不下船笑向渔翁酒家保金龟可解不须钱明日君恩许归去白头酣咏太平年
赠许道人
洛城三月乱鹦飞颍阳山中花发时往来车马游山客贪看山花踏山石紫云仙洞鎻云深洞中有人人不识飘飘许子旌阳後道骨仙风本仙胄多年洗耳避世喧独卧寒巗听山溜至人无心不筭心无心自得无穷夀忽来顾我何殷懃笑我白髪老红尘子归为筑巗前室待我明年乞得身

✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 10:27:37-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>