<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="目録,卷一,卷二,卷三,卷四,卷五,卷六,卷七,卷八,卷九,卷十,卷十一,卷十二,卷十三,卷十四,卷十五,卷十六,卷十七,卷十八,卷十九,卷二十,整庵存稿全文在线阅读,整庵存稿全文在线下载,大玄古籍书库">
<meta name="description" content="二十卷。明罗钦顺(1465—1547)撰。罗钦顺字允升,号整庵,江苏泰和人。弘治六年(1493)进士,授编修,迁南京国子司业,乞归养,刘瑾怒而夺职为民,刘瑾被诛后复起,官至南京吏部尚书,学者称整庵先生,谥文庄。著有。《整庵存稿》。是集共二十卷,为罗钦顺自定。罗钦顺之学以穷理格物为宗,力攻王守仁的良知之学。对于词章之事,罗钦顺并不感兴趣,谈艺家也很少论及他的诗作。其弟罗钦蔼作《仪训录》指出:“钦顺于应酬文字辞谢居多,下笔稿成,未尝自是。旧稿盈笥,晚年手自芟存,余悉焚去。谓二子曰,此等文字世间不少,慎勿出以示">
<title>整庵存稿_罗钦顺_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">整庵存稿</span> <br/>
          作者： <span class="inputVal" id="bkauthor">罗钦顺</span> <br/>
          朝代： <span class="inputVal" id="bkdate">明代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">类书文集,诗文集,完结</span> <br/>
          字数： <span class="inputVal" id="bknum">[book_length]161764</span> <br/>
          说明： <span class="inputVal" id="bkdec">二十卷。明罗钦顺(1465—1547)撰。罗钦顺字允升,号整庵,江苏泰和人。弘治六年(1493)进士,授编修,迁南京国子司业,乞归养,刘瑾怒而夺职为民,刘瑾被诛后复起,官至南京吏部尚书,学者称整庵先生,谥文庄。著有 《整庵存稿》。是集共二十卷,为罗钦顺自定。罗钦顺之学以穷理格物为宗,力攻王守仁的良知之学。对于词章之事,罗钦顺并不感兴趣,谈艺家也很少论及他的诗作。其弟罗钦蔼作《仪训录》指出:“钦顺于应酬文字辞谢居多,下笔稿成,未尝自是。旧稿盈笥,晚年手自芟存,余悉焚去。谓二子曰,此等文字世间不少,慎勿出以示人,姑留自观可也。”其志趣由此可见。其文虽意境稍涉平衍,却典雅醇正,诗亦可观之。</span> <br/>
          封面： <span class="inputVal" id="bkimg">Z_18786.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]整庵存稿
[book_author]罗钦顺
[book_date]明代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]类书文集,诗文集,完结
[book_length]161764
[book_dec]二十卷。明罗钦顺(1465—1547)撰。罗钦顺字允升,号整庵,江苏泰和人。弘治六年(1493)进士,授编修,迁南京国子司业,乞归养,刘瑾怒而夺职为民,刘瑾被诛后复起,官至南京吏部尚书,学者称整庵先生,谥文庄。著有 《整庵存稿》。是集共二十卷,为罗钦顺自定。罗钦顺之学以穷理格物为宗,力攻王守仁的良知之学。对于词章之事,罗钦顺并不感兴趣,谈艺家也很少论及他的诗作。其弟罗钦蔼作《仪训录》指出:“钦顺于应酬文字辞谢居多,下笔稿成,未尝自是。旧稿盈笥,晚年手自芟存,余悉焚去。谓二子曰,此等文字世间不少,慎勿出以示人,姑留自观可也。”其志趣由此可见。其文虽意境稍涉平衍,却典雅醇正,诗亦可观之。
[book_img]Z_18786.jpg


[book_title]目録
钦定四库全书　　　　集部六
整庵存稿目録　　　　别集类五【明】
卷一
记
卷二
记
卷三
序
卷四
序
卷五
序
卷六
序
卷七
序
卷八
序
卷九
序
卷十
疏
卷十一
题跋
铭
赞
传
卷十二
墓表
墓碑
墓碣
卷十三
墓志铭
卷十四
行述
墓铭
卷十五
祭文
卷十六
五言古诗
七言古诗
五言律诗
卷十七
五言排律
七言律诗
卷十八
七言律诗
卷十九
七言律诗
七言排律
歌
卷二十
七言絶句
小词
【臣】等谨案整庵存稿二十卷明罗钦顺撰钦顺字允升泰和人弘治癸丑进士第三人及第历官礼部尚书乞归以吏部尚书召再辞许致仕諡文庄事蹟具明史儒林传钦顺平生专力於穷理格物之学而力斥王守仁讲良知之非其大旨具见所作困知记中至词章之事非其所好选録家亦罕及之其弟钦蔼作仪训録尝称钦顺於应酬文字辞谢居多下笔稿成未尝自是旧稿盈笥晩年手自芟存余悉焚去谓二子曰此等文字世间不少慎勿出以示人姑留自观可也其欿然不自满足如此然集中所作虽境地稍平而典雅醇正犹未失成弘以来旧格诗亦不腐不率絶无击壤打油之习盖由其学问纯粹心胸高旷故能说理明透无往不流露性情在讲学诸人中固可称卓然质有其文者也乾隆四十三年五月恭校上
总纂官【臣】纪昀【臣】陆锡熊【臣】孙士毅
总校官【臣】陆费墀

[book_title]卷一
钦定四库全书
整庵存稿卷一　　　　明　罗钦顺　撰
记【一十五首】
婺源县重建察院记
察院者故御史台三院之一也我朝改御史台为都察院其属惟监察御史分十三道以居而三院之制尽废惟其衔命四出以按吏治者所至之处必有馆宇以正厥位而出政令焉乃名之曰察院盖其名虽仍唐宋之旧而实有不同者通建於郡邑也婺源为南畿大邑邑有察院创自宣德年中历岁滋久倾颓且尽平原聂君瑄来知县事喟曰是非所以尊严风纪也按节时至俯就他馆可乎顾初政尤重劳民已而惠洽信孚民用和怿爰稽库历得顾役余财若干遂谋作新以还旧观适御史罗山刘君东之按行至邑闻而韪之乃市材僦工涓日兴事属乡老陈枢朝夕程督而县丞天津顔辅主簿汉川谢锈典史余姚陈辂皆赞襄惟谨未几院以重建为屋凡若干楹堂寝崇深门序整饬墙垣坚厚涂绘鲜明所以表风纪之尊严系一人之瞻仰斯有在矣实弘治壬戌夏四月也明年聂君被召为南台御史慈溪罗君缙代之谓兹役不可无纪乃请於聂君欲得文词以刻於石聂君重违其意而属笔於余余惟封建罢而郡县成廵守辍而使权重前代姑弗论若今御史之按治於四方制度得以考正之官吏得以进退之民情之利病得以权其轻重缓急而罢行之事权所寄盖鲜有过之者也挟重权以临乎下百度所由秩也而其所居之署有司者乃玩而不理岂非以上之人习於遗远因谓虚器为无用哉夫近之察而远之遗是上慢也察者理而遗者玩是下慢也天下之治未有上下胥慢而能有成者虽一察院之废兴若未足为轻重然霸图方振则宾馆斯崇王政克行则明堂不毁是亦恶可例以末节视哉故观於兹役而刘君咨度之周聂君从政之敏皆可槩见诚不可无纪也罗君所为欲纪之者固已休於前政殆亦有见於治体所系者乎後之人尚时葺之俾勿坏
当涂县儒学重修记
我太祖高皇帝渡江之初首驻跸於太平武功既成诞兴文教亦自太平诸郡始当涂太平附郭县也县之儒学则洪武六年其令王俊即宋尉司旧址创建後来若杨守仕敏韩令恭元令霖拓基葺宇时有润色然大抵皆因旧规师生廨舍四散不整正德五年之夏洪水入焉浸淫久之几无完宇泮池湮塞射圃荒芜学因以甚敝庐陵周侯统自南京刑部郎中出守其邦周览徘徊有意经理会柱史洗君光以巡按至视而叹曰学校如此何以育才失今不修他日为力倍矣遂与侯定议属任令高鸠工庀材以举其事已而洗君满去柱史邝君约代之实成厥终凡新作师之廨宇三区区十楹骈列於後堂之後其址则旧为诸生号房及社学或迁或易两得其宜又作号房二十八楹分列於堂之左右琢石为梁柱各六以改作灵星门殿庑堂斋咸加补葺湮者以濬天光洞然芜者以剪门庭翼然缭以周垣凡五百余丈肇工於六年初夏至十月而落成规制一新观者咸喜为费凡白金三百二十两及食工之粟皆取诸赎刑人力取之余夫远迩均一初未尝有病乎民也侯以余同乡且尝备员太史乃具其事之本末以授训导杨纲来请记焉余惟三君子之所用心非直为观美也以为学校育才之地必其高明整饬使为师弟子者居之而安则其心一无所挠而其为教也必专为学也必固庶几人才辈出有以维持斯世永抵于平康盖其用心之厚如此则凡学於此者寜不知所感发而兴起乎昔顔渊在陋巷之中而独以好学见称於夫子今焉学宫完美风雨攸除陟降兴居既安且适则所以进於学者宜何如也盖士当穷居之时固当学顔渊之学顔渊之学其本末具见於鲁论惟博文以明之约礼以成之至於积久而有得焉则心无不存情无不正由是出而效用建功立业参诸禹稷其庶几矣泽润乎生民道光於前哲夫然後无负我高皇兴学之意诸君修学之勤苟徒规规焉於记诵词章以为富贵利达媒斯亦陋矣呜呼学於此者尚其知所学哉周侯为政惓惓以教化为先盖有其先都宪公家法而同知秦侯茂通判刘侯卓推官纪侯宪章学教谕训导皆赞襄是役惟谨敦匠则经历周鸿主簿刘孟选财用之出纳则委诸义官张乔甯隆法皆得书是为记
安庆府重修儒学记
嘉兴陶侯煦守安庆之明年疆场无虞惸独有养乃图新其郡学既得请於提学御史黄公如金巡按御史邝公约遂诹日兴工同知杨君通判侯君推官陈君怀寜知县李君纯皆克赞之又明年春督工检校张珂率富民之供事者十有六人以工毕告八月朔旦侯举释菜礼告成事於先圣先师实正德七年也於是学训导贵溪江君奎具事本末俾诸生方钦陈洁造余宦邸请文刻石以永侯之功余为童子时尝随侍家君学於兹学会刻一峰罗先生所作灵星门记过必一再读至今尚能诵其辞追想旧游固不能忘情也属兹盛举可无述乎惟兹学建自国初百余年间盖屡经修葺然其敝坏不至如今日之甚故其功亦莫过於今凡今所改为者若明伦堂若养贤堂若中外二门其高广加於旧率五之一而中门倍之所创为者若中门外之泮池池上及门内之绰楔门左右之回廊规制所存陟降所由固皆不可阙者其他若东西四斋会讲之堂尊经之阁肄业之舍以至於仓库庖湢则旧贯犹可仍然皆正其攲倾易其朽腐补其缺漏而加之藻饰焉盖凡可以用力者无不为也灵星门旧据高阜荒芜而不整乃甃为方台自台以达於戟门有坊有池有旁行之道增楹改甃咸就规矩圣贤塑像设色加精盖凡可以用力於庙者亦无不为也自经始以至告成历日凡四百九十有奇为工三千六百费白金仅千两内垂久远之计外耸壮丽之观而民不知劳财无妄费侯於是役其可谓尽心焉耳矣夫兴作盖春秋所慎然宫室之制取诸大壮泮水之乐颂於鲁人则凡去挠就隆固随时变易之义而学乃教化所从出人才所自成敝之宜修而作之宜壮又孰有先於此者於此而克尽其心非知务之君子乎是宜大书而深刻之俾後来永永有考若夫学者之所当取舍则一峰言之已尽而家君之教诸君容亦有未忘者惟勿疑勿怠以进於圣贤之道以充其文武之才则人与学而俱新矣夫如是岂惟不负侯之美意执笔者与有光焉
韶州府重修庙学记
学校之教所以明伦理育人才厚风俗隆治化自古帝王君临天下必以此为先务焉而凡为民师帅者亦皆预有其责其祗其怠而兴废系之矣凡教之所以兴必由於表率之端诲诱之善劝戒之明固无待乎其外然而庙貌之显设堂宇之崇峙斋舍之分列乃学者陟降瞻依之地藏修游息之所式完且美则其居之也安而志不容於不笃故兴修之举诚亦有资於教事有不容槩以末节视也然其所望於学者岂徒艺焉而已哉夫学所以学为人也人之所以为人仁而已矣四端五典万事万物无一不统於仁故孔门教人以求仁为第一义凡古圣贤经传其言累千万计无非所以发明是理博学而慎择之审问而精思之明诸心体之身积之厚而推之善其仁至於不可胜用然後为学之成不此之求而徒事空言以徼利达则其志亦陋矣夫安能为有无於斯世哉韶为岭南名郡在唐有张文献公在宋有余襄公皆其人物之表表者郡故有学自宋景德间创立迄今垂五百年中间屡坏屡修而其颓敝莫如顷年之甚盖郡尝为猺宼所践蹂继而师旅之供给公私匮乏而修葺不时无怪乎其然也今天子绍统之初九溪周侯叙以前大理正起自谪籍来守是邦急民之艰一意拊循爰及期年民用苏息而岁复大稔乃喟然叹曰庙学之修此其时哉会有僧徒以因果诳人而掩有其所施事发当没入其银四百两遂拟以给诸费不足则议毁诸淫祠通融以益之以白督抚右都御史张公嵿巡按御史谢君珊余君敬皆报如议於是涓日兴事若大成殿仪门及霛星门若明伦堂皆撤而新之若两庑若四斋以及号舍之类则皆因而葺之又新作堂二以会讲以习礼祠二以祀乡贤名宦门一以表泮宫殿中塑像加精两庑仍用木主经始於嘉靖改元壬戌之冬落成於三年甲申之夏材良工善计必经久轮奂之美迥轶旧观於是学师生相与谋曰兹学之新凡以为吾徒计耳顾其费省而功倍非吾侯详与经理勤於督视未易臻兹盍纪其成功刻之石以示久远郡倅临江符侯锡闻而韪之乐赞其成以余尝莅南雍有一日之长乃具书及事状遣学训导张杞芳来谒记余闻周侯往以忠谏获罪贤名已振於一时及起而莅韶政有以宜其民而为士者亦皆乐从其教至於修举废坠其成绩又章章如此不贤而能之乎然学既一新第不知诸生之所以学者何也诚能遗近小之图而厉其远大之志由吾之说以底於学之成处也德足以熏其乡出也道有以周於用风俗之厚治化之隆皆能有补於其间则其卓然为一代之伟人也必矣伊周顔孟犹将可及矧其乡先正乎哉余既嘉周侯之功又感符侯之书能逹其意故不辞而为之记且因以致丁寜於其学者计亦诸君之所乐闻而不厌也
万安县重修儒学记
万安在吉之上游称望邑其俗尊礼教尚儒雅诗书之诵习科第之奋兴岁以益盛其长才伟器出为时用以文章政事闻天下者盖往往有之固本其山川之灵而渐磨成就未有不由於学校者也儒学在县治东北洪武五年因前代遗址创建景泰间尝撤其旧而一新之迄今岁久亦渐敝矣义乌虞侯守愚以癸未进士治优嘉鱼更令兹邑初至谒庙退而用览学宫谓失今不修将来工费必倍遂慨然以为已责方随事区画有言邑富民彭南龄可任者召而谕之闻命跃然即输白金二百以为助侯大悦亟以书白于提学监司于郡守皆报如议乃卜日兴事择义官朱廷望周轸督工殿堂斋庑门庭廨舍泮池射圃乡贤之祠题名之阁以及于周垣通道治之皆遍易朽腐以坚壮更破缺为完整化漶漫为鲜明凡十阅月而落成实岁丙戌之季秋也教谕毛君鹄训导沈君良陈君彛乃相与谋欲请余文以纪成绩且因以励其学者先之以诸生罗勲刘宏已而相率偕至礼恭而义慤义不容以衰钝固辞顾惟平日诚亦尝窃有所感者其又安可默乎洪惟我太祖高皇帝受命之初即以建学育才为第一义盖将俾百千万世永有赖焉与造化相为无穷者也学校之教大抵先经而後史祖孔孟而宗程朱至於诸子百家则亦随其力之所及而博观焉以考其是非得失之归而定夫取舍之极务明其体以适诸用是惟圣祖建学育才之大旨也列圣相承所以敦崇而风厉之者无或不至是以百六十年来士有定志庠序有正业异端邪说举无所入乎其间敦厚者德以之崇通明者才以之广公卿百执事之选佐理承化之功亦既屡得其人而显收其效矣然士之进用必由於科目本末轻重之分有所未察则其所汲汲焉者鲜不在於记诵词章体之弗明弗暇计也岂不失之陋哉世之君子或病其然欲从而振起之意亦善矣至考其所以为学往往脱略章句而注心玄妙巧立宗旨而妄议先儒又岂非所谓智者过之已乎夫学以知言为至孟氏而後有如程朱数先生断乎不可尚已其於佛老二氏皆有以深究其蔽陷之失而显摘其似是之非自非见道分明何以及此舍程朱之说而欲求至於孔孟与希升堂而闭之门者有以异乎亦多见其惑矣呜呼世道之隆汚鲜不由於学术而吾人之所谓学其不及者如彼过之者又如此有志之士可不明辨而熟讲之乎虞侯之令万安通敏慈祥政教兼举方与谕训诸君日励诸生俾从事於正学期於知类通达强立不反有以踵贤躅而应时需此其意良厚非徒兴修之绩为可纪也诸君子尚思国家之所以教益自毖懋以无负贤大夫之所期待者哉
泰和县儒学重建灵星门记
门以灵星名者尊则文庙次则社稷山川诸坛皆有之然莫详其所以惟灵星之有祠也远意者兼取其制名遂因之而立乎相承久矣而莫或正之盖其慎也吾邑儒学灵星门尝值震雷楹之中裂者二势殊岌岌邑大夫太仓张侯寅以才堪治剧来自宜春甫及数月遂拆而重建之规制率仍其旧而栋梁加壮瓴甓加密藻饰加精视大成门殿良称门旧临通道民居蔀其前相去仅踰丈许既隘且?上下胥以为病者盖亦有年侯乃徐致其人谕之以礼民辄承命遂以善价庚之得地深若干尺广百有二十余尺爰设三屏中隆旁杀石刻泮宫二大字陷置中屏之端而其壖劣通往来以从人便落成之日则嘉靖丁亥季秋朔也於是岁时朔望有事於庙中也进止周旋行列克整襟佩济济廓其有容人心之祗肃殆有加於前日者矣学师生佥谓兹盛举也不可以不书乃相率过余请为之记惟今制天下郡邑皆有学所以敦教而育才也学必有庙以事先圣先师所以尊道而明统也吾圣人之道高明广大固有非言说所能形容者然而精粗本末初无二致为学者必明乎此然後谓之知学为政者必通乎此然後谓之知政故曰器亦道道亦器也是知一门之建一屏之设虽则形器之粗而至精之理焉往而不在乎故或安於苟简而漫不加意或务为侈丽而过用其心皆非理之当也若吾侯今日之举用壮以易挠辟地以远?设屏以致严妥圣灵於穆清慰舆情之素歉为所当为而心亦未尝过用非知政之君子其能然乎由是道而推之天下寜复有遗事与过举乎盖凡为学之所讲求为政之所弥纶固皆不出乎事物之外惟物循其则事适其宜则道即此而行而其为圣人之徒也无媿矣敢因记侯之绩申举斯义以告之吾党读者亦庶乎其有发云
北极玄天真武庙重修记
天子受天明命为天地神人主凡重臣受天子明命以镇临一方者亦各为一方神人主事神治人必尽其心必由其道俾幽明胥协和气流通然後疵疠不生盗贼祸乱不作而上下相安於无事矣南京乃国家根本重地内外守备实惟重臣凡南京祀典神只与夫军民百万之衆皆守备重臣所当尽心焉者北极玄天真武庙国朝洪武中所建在钦天山之阳当十庙之中而势特高峻历年滋久日就颓敝司礼太监刘公以长才敏识起自家居再膺守备重托莅事之明日躬谒庙下顾瞻徘徊谓宜以时葺已而禄赐之赢稍积遂捐以为倡同寅太监黄公伟高公隆余公俊芮公景贤董公文掌中军都督府事太子太傅魏国公徐公俌皆欣然协心以济羣材既集卜日兴工遴委南京兵仗局前厰左副使杨顺日勤督视始自前殿及於後寝循两序而出以达於中门外门凡其朽腐破缺漶漫倾颓者皆易而为坚壮完密鲜明端整工既毕公专使来致币属钦顺为文以记之钦顺顷佐太常岁常再有事於兹庙目击其颓敝之状盖动心者久之而力莫能及及闻公之盛举为之欣慰不胜乃今遂获见其成功何其幸也兹庙之修其费已钜而财犹有余则乂以修饰五显庙美亦如之夫公之事神所以尽其心者如此至诚之感何福不臻推此心以治人上下相安之效可以立致然则根本重地岂不诚有赖於诸公哉此钦顺所以乐为之书也始建庙之岁月与神之所以为灵已具於前国子祭酒宋讷奉勅所撰碑文此非钦顺所敢赘及重修之岁则正德十年乙亥也谨记
江藩重建滕王阁记
滕王阁自唐永徽中创建其後盖屡废而屡兴南昌之版图初入我国朝遗构犹在圣祖亲征伪汉尝於此宴诸将领既而颓压以尽遗址亦颇沦於江正统初布政使吴公润始於其地筑馆作迎恩之堂景泰中都御史韩公雍复於堂後建重屋取韩记中语意名曰西江第一之楼成化乙酉布政使翁公世资再加修葺始复其名曰滕王阁於今六十余年矣自逆濠构难戎马之迹相寻阁以益敝今都御史武陵陈公宏谟以宏才伟望抚循江右百度既饬爰及於兹谋协於镇守太监黎公玠提督南贑军务都御史潘公希曾巡按御史秦君钺徐君岱清戎御史潘君壮议采於三司诸君遂撤其旧而重建之阁凡七间高四十有六尺视旧有加堂凡五间大门前峙其壮皆与阁称阁之後为堂三间以祠文文山谢叠山二公名曰二忠祠盖以义起者也自大门以达於祠下左右各有廊庑以次相承为间通计三十有二祠有垣以严其限中垣为门以时啓闭随面势稍拓其址周垣凡七十四文有奇经始于嘉靖丙戌季秋落成以丁亥春仲盖出羡财以僦工故民不劳移在官间楼以为助故用财省瓴甓甃石皆取诸废邸丹漆诸物一出於和市堂堂藩府连城数十楼观相望於远近未有若是其壮丽而杰出者也佥谓兹役不可以不书乃走使山间徵文为记吁记斯阁者多矣必其文之典人之贤斯其行之也远以钦顺之荒陋而当是笔也其可乎然竟不获辞也惟斯阁之胜着闻自昔传九百余年以至於今似有非偶然者然在异时要不过以备登临寄游观之适其在今日则於时奉迎诏勅於时馆谷使介於时宴饯宾朋政体之所关衣冠文物之所会固当与异时异视况於表章忠烈庙貌显严高山景行向仰斯在其关於世教不尤重乎则诸公之协心以成是役诚亦有非徒然者矣盖古之君子凡有兴作未尝不致其慎至若维持政教之具为天下国家之所不容已者则往往相先相劝而为之故观於是役之成而君子之政可知也或乃徒以为续名蹟於往古崇一方之伟观岂足以尽之哉维时图议克成藩使则孙君修叶君相参政则方君楷冯君驯参议则陆君溥张君怀邵君天和宪使则张君羽副使则林君大辂李君绯何君棐徐君一鸣沈君良佐佥事则高君贲亨锺君云瑞陈君璧赵君光都阃则冯君勲刘君玺王君寜张君銮也二忠之议发於前提学副使周君广移楼之议发於前佥事江君应轸督工则藩司照磨黄某南昌卫指挥孙某法皆得书具书以为记
鲠夫记
造化之妙不出乎隂阳刚柔人之所得以生者其中也中之为体也微而为德也至盖举之者恒莫能胜自非圣贤往往皆气质用事是以或偏於刚或偏於柔或偏而为善或偏而为恶体随用化而甚者遂几於亡人极之不立职此之由也周子曰刚善为义为直为断为严毅为干固恶为猛为隘为强梁柔善为慈为顺为巽恶为懦弱为无断为邪佞夫圣贤尚矣至於善之与恶又岂可同日而语哉奈何气化日醨俗流愈下强梁邪佞之徒所在林立而所谓善者落落如晨星先圣尝云善人吾不得而见之得见有恒者斯可矣岂其难得自古而然欤妻侄曾标一日奉其尊君民爱父之命以鲠夫行事请记於余余未尝识鲠夫然嘉鲠之为号考其行事殆庶几所谓刚善者遂诺之鲠夫朱其姓浡其名九兴其字自其高曾来世有德善为儒先君子所称见於文辞有足徵者鲠夫承之益惇行孝友以图无忝其世性真而能断遇事是是非非长区赋累年惟法惟时不猛而事集其为人如此故能得鲠夫之号於衆多之口而君子亦喜称之自昔以鲠称人必系之骨盖以骨强四体称曰骨鲠则其人之坚强正直也可知今独以鲠称其义亦无异也鲠诚刚善而充实为难有以充之见大利而不前见大义而不却临大变而不挠则操履益固而圣贤可几又不但贤於强梁邪佞之徒而已吾闻鲠夫喜从君子游亦尝有以斯义语之者乎鲠夫所居在王山之麓古平之里王山峻立於一方实吾邑之望吾所望於鲠夫者庶乎其克配之夫安知鲠夫之名将不与兹山同其悠久也鲠夫今夀六袠四子景明景曙景?景晟皆克肖标其女之壻云
刘氏双节记
刘氏双节者太学生新昌刘焕之大母母也二母皆其邑陈氏同出义门之後为士恕甫妻者是为安仲母为焕之大母为安仲妻者是为焕母安仲之孤也方五岁焕之孤也方七岁其弟灿方二岁所克至於成立以有今日者惟二母之为恃也夫士恕甫父子相继以短命死在於人事为大不幸盛年寡处固人情所甚难者一或不安其室而动淇梁之思藐焉遗孤且将谁属然则刘之宗祀未可知也而二母者皆誓死靡他姑厉其节於前妇厉其节於後尽心竭力兼任长育教诲之劳竟以成其孤而永其祀又非刘氏之大幸欤夫仁与义人极之所以立也妇能从一而终此其心亦惟不忍死其夫不忍弃其孤耳不忍弃其孤是之谓仁不忍死其夫是之谓义一节立而仁义兼隆此为妇者所以尤着於节也教衰俗薄民之兴行者盖鲜而妇节之着乃继见於刘氏士君子佥以双节称之讵非秉彛好德之功哉国朝着令凡节妇年及五十有旌表门闾之典惟焕之大母既踰下夀而卒虽若无及然其母固无恙方届五十於兹诚只若明条举以上请恩典盖可并得此其责在有司若夫所以显二母於无穷此则焕之所当自勉也焕尝从余游其资明敏可进今既登名选籍将归需次於其乡乃踵余门拜上双节本末以记为请余尝见新昌志其事盖已特书顾风化所关书之不嫌於复辄从其请而为之记亦因以朂焕云尔
南京户部题名记
官有常府而其人之迁代则不常故必有题名之碑然後可以考见其迹其历年有久近望实有隆汚而人品之高下亦既皆有定论观览之际师戒存焉非徒以为文具也其或缺焉而未举明治体者讵容已乎正德丙子春正月宜章邓公自南京都察院右都御史晋户部尚书未几而湘源蒋公以右副都御史来为侍郎二公德望才猷表然推重於当时协恭一堂不大声色而十有三司之属相与师师不怠甫及期月部之百务以次毕举顾题名独为缺典乃考自洪武以来至於今尝为卿臣者得若干人姓名刻之坚石树於部之後堂以垂永久仍各虚其左以俟来者续题刻既完属钦顺为文以记之惟南京户部之建於今百五十年矣在洪武永乐间实掌天下财赋军需国用均节是专民数地图简稽是属其地要其事繁及北京定为京师大政悉归於北而财赋之入出於南京户部者曾不能以十一虽其地望如故而事则简矣朝廷登用卿佐未始不惟其人然方其事之繁也则其人之贤者率以功显及夫事之简也则其人之贤者率以望重其身负时望由此而光膺召命入为丞辅以弘宣其用者往往有之观其名考其迹钦其望伟其功而思与之匹休此二公刻石以诒後人之意也然世当屡易人且数更所谓盗臣与夫聚敛之臣岂无一二厠於其列斯则千龄之永戒哉钦顺弗工为文而辞不获命惧空言之无益也辄因记以寓规
吏部题名记
建官之法源於邃古至周而益备三公论道三孤贰之六卿分职取法於天地四时而天官卿实掌邦治天官虽与五官并列然五官之得人与否亦必由之故其责任尤重传所谓天子之相是已周家治化之盛历年之久前後鲜及虽由文武成康贤圣继作抑岂非建官有体职分势一相与左右维持之效哉嬴秦事不师古亦既罔终由汉以来规制率相沿袭未有能卓然尽复周官之旧者其治效之不古若无足怪也我太祖高皇帝以天纵之圣开万世之基制治保邦一惟有周是式乃洪武十三年断然革罢中书天下大政悉以分属六部而升崇其品秩於是尚书秩正二品左右侍郎秩正三品凡中外百官封拜考课黜陟之事吏部掌之列圣相承凡用为吏部者恒极一时之选而冢宰之蒙简命礼数特异若夫勲劳茂着则三孤是加及其卒也往往三公是赠申之以易名之典任之专待之厚而其人之所建立光明硕大亦班班可数治隆化洽端有赖焉虽尝骤值权奸擅作威福若无所容其力者徒以体统素正品式具存犹得慎守坚持默救潜扶以需大来之庆夫然後有以知我圣祖之稽古建官虑周万世而收其效於近日者亦云伟矣今天子初即位首用赵郡石公为吏部尚书俄入掌丝纶亟召太子太保南京兵部尚书太原乔公为之代至则修明纪法举措惟允孜孜夙夜以翼维兴运与石公先後一心朝野欣欣以为太平可岁月冀矣公视事稍暇日考求前人名迹以为尚友之资已而得大司徒九峯孙公所集两京吏部题名录参互考订乃戒工砻石次第书而刻之将树於部之後堂以表交承存法戒焉惟吏部之称於北京始自永乐辛丑迄今嘉靖壬午凡百有二年中间十六七年虽仍以行在吏部称然大政所出固无改也故今题名之刻断自永乐辛丑始卿佐凡百十人其在南京及辛丑以前之行部皆不与焉後来者可得而续书也刻垂毕某适承乏南铨公遂以记文见属顾惟不敏再三辞避而竟不余释也乃勉书其颠末如此若其人之孰为可法孰为可戒观者当自得之要岂出於公私义利两言之外哉是为记
江西察院题名记
凡公署之有题名其来尚矣原其所以将使後之人覩其名而求其迹以无失乎取舍之宜政理之资於是乎在非徒纪交承存岁月而已况御史之按行外服事权之重迥非他职可比贤人君子膺受斯寄为之必以其道其流风余韵固有渐被於久远者矣而江西察院乃独无题名之石使凡赫然可仰之名迹与夫自崇自用者槩泯於无闻非缺典欤嘉靖八年秋仲三原穆君相实被简命而来勤励精详风纪聿振爰以余力兴言及此乃自其所代储君良材泝而求之至蔡君英而止仅满百人蔡君来按在天顺年中迄今仅七十年而其前无复可考者矣其姓名之幸存者字或未详邑里年次亦多阙略君以谓必求其备将愈久而愈失之遂据所得俾镌诸石而虚其左方以俟来者伻来属记固不获辞夫人之生也父命之名无贵贱贤不肖一也若夫乡国之所知碑板之所载则惟其人之贵者而贱者弗与焉高官要职自昔不为少矣若夫史册之所称天下後世之所仰则必其人之贤者而不肖者弗与焉然则御史之所自为贤者果安在也其身正则不猛而威大体得则不烦为理时措审则百度惟贞所谓流风余韵之远被者非若人而何今题名之石既立以此三者求之而有合焉则其人皆我之师也以此三者求之而靡合焉则其人亦我之资也穆君惓惓之意实惟在此後之君子其心不亦有同然者乎书云三后协心同底於道诗云庶几夙夜以永终誉诚如是岂惟大江之西十有三郡之民长受其赐所以禆益国家之政理亦多矣察院旧在按察司左今之所在乃废府承奉司数年前尝为巡抚都院比裁革巡抚官乃奏请更定於此随宜增损规制益备而旧廨则改为南昌道云
上模曾氏续置祭田记
上模曾氏所居有上下村下村故有祠堂有祭田岁以中元日行事凡在陪位与燕列者颇有义例为之损益然常不下千数百指可谓盛哉成化间堂宇颓敝租入或不登先世坟茔之散在他方者亦旷不时省其族之杰曰士举翁力倡族人修辑经理且於堂右作祭扫亭以视牲杀左作宴会亭以展旅酬而祠之规制益备少司寇省轩公所为记可考也正德初元祭毕而燕翁嗣子之恭甫乃言於衆曰礼於先祖有四时之祭今吾祭先之礼得无简乎盍相与图之於是其族父士献正源二夀官正秉处士及其诸兄弟侄辈凡三十一人谋以克谐乃各出已资别市良田若干亩岁收租谷以畜以醸於春秋及冬诹日之吉行事一如中元顾其品物未能如中元之丰则不敢以祭名而姑名之曰时荐其亦慎哉方图请文刻石以垂示久远会余蒙恩归省於是峻等三人奉诸长者之命来以文事见属意甚勤也夫祭先之数以时而四在礼与法自士大夫以下盖无不得为者礼法之所得为固不容简而无财不可以为悦亦岂独今日为然哉今曾氏诸公之为斯举也心固存於孝财亦副其心使古礼之未尽行於今者一旦光复於其族其为美之大小何如也余以通家谊重获闻美事其可不书惟此祭田实三十一人之伟图其子孙当世守惟谨俾三时之祭常与中元迭举永永无废才良继出容有增益第随时致其丰腆而无敢为黩岂不有光於孝德哉请以是为记凡三十一人之名号与田之段落及租入之数一一列诸碑隂来者其有考也
沅州守素庵曾公祠记
曾氏故居泰和之文溪自俊甫新甫兄弟始分居城西檀树巷再迁韦家巷者辽海翁子永也三迁云亭乡之月冈者耕乐翁士敏也至公又自月冈迁文水於是乎有专祠焉公讳瑀字儒玉素庵其号耕乐仲子辽海曾孙而新甫七世孙也起明经授南陵训导几载考最擢知光山陞广安州守连丁家艰服阕改沅州久之引疾得谢享年若千岁考终於家公平时恒病旧居湫隘欲他迁而不可得一日偶以事憩文水上徘徊瞻望若有契焉已而徧叩堪舆家皆以为宅地莫善於此公志遂定厥基既廓乃市良材构广厦落成之日遂徙居之显厰邃密垂後裕如矣公有七子考陞任宪瞻忠晩皆能立公卒後若干年宪致桂阳令事来归乃与诸兄弟谋曰先公官至大夫基开文水所以覆载我後人者功德甚盛子子孙孙讵能一日而忘报耶夫情之所不能忘则礼固有当讲者矣议以克协乃刻木肖公像奉为文水开基祖祠於正寝之东创置祭田若干亩以次收其租入具品物岁以中秋後一日公之生旦迎神像出莅中堂致特祭焉配以元配封孺人萧而郭氏章氏周氏三孺人皆与祭毕而燕小大均沾行之既累年复恐後人未知其深意之所存也乃来拜谒余文将刻石垂示永久俾勿替予观桂阳兄弟之意盖以文水之迁实自公始子孙将百世赖之异时虽服穷亲尽报本之祭断不容已然必自今有举则以嗣以续庶乎可至於无穷而公得以长食其报虽考之於古未必尽合要其心之笃於孝则贤於流俗远矣寜不为君子之所取乎後之人尚相与深念之因其礼之有常而每致其谨随其力之可及而益致其丰笃学力行懋图无忝吾知幽明一理有感斯通公於冥冥之中所以监观厥诚而锡之祉福宜亦有不容已者矣然则曾氏之盛讵可涯哉余与桂阳兄弟文字交是以不获辞记而因以告其後人如此任擅名乡校累举无所遇今始膺贡上春官云整庵存稿卷一

[book_title]卷二
钦定四库全书
整庵存稿卷二　　　　明　罗钦顺　撰
记【一十六首】
迎曦楼记
自余家西冈之下北行二十余里里名曰大瑞有山来自西北巍然雄峙状若驼象然左右之山如趋如附谿流映带风气完深凡依山高下以居者皆宋端明学士忠穆郑公之裔也其族属既衆屋之为厅为堂为楼者凡数十所有楼名曰迎曦则处士宗傚君所建盖正寝南向是楼在其左而面东其下为房宗傚君夜则休焉鷄鸣而起登楼而坐以思夫昼之所当为者既得其理则开窗而迎望而苍苍焉而耿耿焉日出而大明焉於是乃出而从事习以为常故楼以迎曦名也其从子端典於余姻家间属为之记嗟夫日月代明而为昼夜然夜者人之所息凡应事接物以供其职分盖莫不在於旦昼也自夫玩愒者言之彼於朝曦暮景之升沈固漠然不以介意夫岂知寅宾之义所系甚重而坐以待旦又圣人之所以为天下後世法者欤即名楼之意以推宗傚君之为人其立身治家克勤无怠有足槩见者矣视世之玩时愒日者可同日语邪抑君之所见或未止此在易之晋贞坤而悔离其大象云君子以自昭明德夫明出地上虽愚夫愚妇莫不覩其象也惟君子观之则能反求诸身而知所用力焉故夫视听言动无敢不由於礼诚惧夫明德之或昏也宗傚君行义称於乡方慎修而未已殆有得於观象名楼之表者乎是可书也故不辞而为之记若楼之规制与夫创造之费则在所可略云
师稷轩记
泰和澄江之南数里直周道之右其地名小棠州严氏世居之环严氏之居皆沃壤岁收常特厚严氏之彦有名稼字景畅者隐居西冈之下西冈距故居良迩景畅岁时督僮奴耕种希复外慕以给仰事俯育之需祭祀宾客之奉有余积焉尝轩西冈以为游息之所扁曰师稷用表其志且实其名也余从叔用昂与之有连景畅因以求记余惟后稷之故见於经传者可考矣盖其自能食时已有种殖之志及长当唐虞之际实为农师书纪帝舜申命之辞曰弃黎民阻饥汝后稷播时百谷此其职也至其後世子孙则从而追颂之曰思文后稷克配彼天立我烝民莫匪尔极由是观之其功德岂不盛哉景畅之志似矣然不得位无以见其及人之功顾名其轩曰师稷意岂以深耕易耨致穰穰之获为师稷之实邪盖余闻之善学古人者当观其所用心孟子曰稷思天下有饥者由已饥之也虽其居位任责义所当然而用心之厚盖可想见诚以稷为师将必推其有余以补隣里乡党之乏惟力所及无务自肥则虽不必有稷之功而所存固无愧矣景畅积而能散其殆庶几乎抑余又闻之古之善学者举一隅则以三隅反诗云诞后稷之穑有相之道茀厥丰艹种之黄茂今夫人欲之私吾身之丰艹也天理之公吾身之嘉谷也师稷之茀丰艹反而得克已之善焉师稷之种黄茂反而得复礼之义焉於以和身睦室有余师矣稼穑云乎哉景畅勉旃夫天理不有诸身而已私纷见於事则夫耕耨虽勤谷粟虽多殆难免乎齐景公吾得而食诸之虑矣景畅生衣冠之族闲诗礼之训有孝弟之美其必能勉於是哉轩之规制与夫向背之宜观览之胜吾不能悉亦有不必书者始因从叔之命申其义以复景畅俾置之壁间以自考焉
听松轩记
松因风而有声其为声也或霏微清远如暖蜂之喧寒泉之鸣或圆莹舂容如金石之相宣咏歌之并作或汹涌震荡如山崩海倒猝难止遏又如铁骑百万相与交争於原野而胜负未分其为状也多端非善听者莫能领其妙也世容有聪察之君子而往往牵於多事则固无暇以听其有暇以听矣而物我或不相通入於耳者虽频感乎心者殊浅与夫未尝听者一而已矣我能山先生王公尝以听松名其游息之轩非有其暇而善听焉者乎公世家余姚城中龙泉山之隂屋後万松成林朝暮四时风随交而声随作小大异状每变益奇是固有足听者然公早岁方从事於问学求其所以自立者将以立乎斯人其於听松固末暇也既而擢廷魁入翰林累官至学士为天子近臣时则有论思讽议之责俄以侍郎佐礼部以太宰莅南都为天子大臣时则有赞襄寅亮之责去松逾远又暇听乎会贼瑾用事嗛公简已公知而不顾竟致其事而归乃作轩於万松之间而一寄其听於此自始致仕至今垂十年而听之曾不厌也公果何取於松也哉令子大鸿胪守仁尝与钦顺言公之听松或怡然以适或悄然以忧或怃然而叹门人弟子未有能窥识其意者愿得一言以发之顾惟不敏其何能及此然素辱公爱粗知公平生出处大节请试忖度以言其适也毋乃霏微清远之声入焉而有助於优游之休邪其忧也毋乃汹涌震荡之声入焉而有激於翻覆之变邪其叹也毋乃圆莹舂容之声入焉而有忆於明良之会邪是知听松而一於乐未为善听松者公之所以异乎人者不在於乐而在於忧然而倾否之方致泰之策固公之所素有而大鸿胪得之於面授者岂徒忧焉叹焉而已哉公今夀臻七十诗云如松栢之茂无不尔或承惟轩外之松自有无穷之声惟轩中主人亦必有无疆之夀以永无穷之听此则钦顺所为大鸿胪申祝者也遂书以为记
节孝堂记
成化丙午之秋吾乡大疫死者或一家数人姻丈曾君汝厚有二子瑛璥数日间相继死惟一孙曰旦方孱然君恸哭殆不可生曰吾老矣而天降兹酷罚吾将畴依壮者且不保是孱然者其又可恃邪时曰旦之母萧氏年方二十有三乃乘间从容寛慰君曰瑛与叔大不幸至此然有新妇在翁幸无忧养老字孤新妇之责也新妇所不能终事而敢有二志者神明殛之君慨然雪涕而兴曰新妇能然吾有望矣萧自是屏絶膏沐避远嫌疑恒独处深闺勤纺绩以助甘旨日谨视其遗孤而随事训饬之孤稍长则遣从师学问盖于今二十年矣於是曰旦既已成立娶妇生子君亦安萧之养年踰七袠而精健不衰乡人之贤者皆云萧孺人秉节坚贞卒成其子又能孝养舅姑使忘其无子之戚以享有夀康虽旌典未可猝干然有善弗彰殆非乡闾之义也会曰旦作堂数楹以奉孺人乃相与落其成而扁其楣曰节孝曰旦遂介其姻家余族兄钦师求记於余余读孟子书至人之所以异於禽兽者几希未尝不深思而永叹也曰嗟乎天理之在人心者微矣一得失之间而为人为兽为君子为小人贵贱之相悬荣辱之相去奚啻千里世衰俗薄虽名为读书之士往往陷溺其良心而不自知今孺人以一妇人女子乃能尽节於其夫致孝於其舅姑壼彛克修本心不失是岂独贤於忧之子之无裳者而已哉古昔盛时闺门之内必有师傅之教况乃刑于之化流自王宫是以女德多贞风俗醇粹今去古益远内教不修人欲横流莫能自制而深山长谷之中犹有知礼守义如孺人者人心天理固自有不可泯灭者欤我国家着令妇有守节不移年踰五十者有司以闻辄赐旌门之典孺人节甚着而年未及少需岁月贤有司当在不遗今者掲扁高堂盖诸君善善之诚惟恐不不速道固并行而不悖也余也非才猥以风教为职事有关於风化者采録表章固其分也矧曰旦之请图所以光昭其母氏之大德者甚惓惓乎故不辞而为之记孺人出吾邑寜溪名族近世徙居永源云
慈节堂记
慈节堂者族叔父用元奉母曾孺人之堂也堂以慈节名者何昭母氏之大德以示其後人俾不忘也初元生踰月而其尊人秉厚府君弃背孺人年方二十有六即以育孤完节之死无他哭矢於柩前盖于今三十有五年而孺人年六十矣元自呱呱而长以至於成人至於有室有子其学之所就又足以为章句师孺人所以保抱携持匡娱诲诱匪朝伊夕实既厥心施及诸孙有隆无替兹其所以为慈方孺人之寡居也姻族间固难其守而孺人厉志特坚或以再醮讽之辄唾骂以絶竟全贞白以至於今皎乎氷雪之明确乎金石之不渝也兹其所以为节夫母之慈其子妻之尽节於其夫是皆天理之当然人心之所不容已而孺人独能无愧焉者何哉生不皆厚教靡素闲情欲之感易流姑息之恩难割伤慈失节固其所也惟孺人性质淳懿志操之正固得於天而又出自名宗以淄阳少尹宗翺公为之祖庠生时谨公为之父少司寇省轩公为之伯父所以薰渐於礼教者复有素焉宜乎慈节之兼全既洁其身又成其子表表乎足以为闺门之楷范也夫以孺人之节如此考之国朝着令有司者宜以上请当得旌表门闾以为风俗劝顾政非其人不举而元之力亦未足以遂其所欲为则姑即其实以名其堂庶几奉扬休德於万一而百世之下为子孙者仰而思之将莫不知夫一脉之传绵绵不絶皆孺人之为赖也其为感慕庸有已乎元之用心於是乎可谓孝矣肆凡族之老长咸嘉其举而余亦乐为之记异时操史笔者其或有取焉记成於正德己巳十有一月八日盖孺人初度之辰也元三子钦封钦榜钦会
临清堂记
吾邑澄江之南石牛山之北为上模里里中着姓惟曾与罗曾所居有上下村吾家居西冈下相去各半里许势若鼎足石牛山为里之镇比立多秀峰其南则冈峦重叠不可胜计谷中流泉数十道宛转相会合为一谿遶山而出昔人於其稍平处凿渠引水西行以溉田其西有流泉一道来会遂别为一溪同为双龙之水西溪又分为二其一萦带两村间再折而出於下村之背以合乎东谿其一出上村之背直趋於西冈小径之水过之同流里许以与双龙之水合又曲折北行四五里入於冯岭之江盖上模之山川形胜如此秀锺灵萃故两姓世不乏人若余内兄曾君民誉则下村之杰也君为故丹棱掌教敬所公季子早承家学学垂成而得贞疾遂不果出然其为人闓爽重伦理笃交际遇事能断而务持大体宗族乡党莫不敬而爱之其所居旧庐岁久而敝且隘乃益市旁近地命其子曰淳曰济作室南向前堂後寝规制适宜而撤其旧庐更为重屋仍东向会余起废复出过辞外舅西磐翁及君因达观於新构谿流绕砌清趣满堂为之洒然乐而忘返也君遂出酒觞余雅歌投壶乐饮无算日且暮复导余循东廊转而入一小阁阁乃跨溪之半俄明月东出水光益莹声益清景尤胜於是洗盏更酌子侄辈吹笙鼔琴以侑之至夜分大醉乃已明旦且别余为君名其堂曰临清已而君求得善书者大书以掲於楣间人遂以为君号余一出不觉数载於时无寸补旦夕俛仰风尘间殊不自慊每忆兹堂之胜未尝不慨然思拂衣而往以数从君游也兹辱君垂访间谓余曰吾堂子名之甚善盍为我记之乎余惟江南固多山水临流构室何所无之观其气润轩窗光浮几席室则近乎清矣然而尘容俗状奔走弗暇其人未必清也表襮可观文雅为尚人则近乎清矣然而隂谋诡计展转相寻其心未可清也君固未能无欲也而严於自制则有以清其心亦未能遂无事也而善於自省则有以清其行夫如是而为兹堂之主时与嘉宾遗老从容觞咏观山玩水以享其清乐不亦有足尚哉是可书也余安得不为之记惟其後人之嗣守兹堂者尚以清心寡欲为本或出或处必有称焉以无负君之贻谋则亦无负於山川之灵秀矣
光乐堂记
南京兵部郎中陈君达尝与其弟进暹作堂四楹以奉二亲起居会国庆覃恩用貤封例锡其父蒙庵先生烓诰命仍浙江按察司佥事致仕阶朝列大夫母叶氏封宜人命词有云益增门阀之光安享桑榆之乐识者因摘取光乐二字以名其堂缙绅大夫遂相与咏歌其事以为先生与宜人夀郎中得之甚喜重惟堂宜有记乃介其同官欧阳相周来属笔於余余闻陈氏世居闽之大义乡家传宦学入国朝则有若翰林侍读叔刚湖广按察副使叔绍皆先生伯父浙江左布政使炜其伯兄也先生登戊戌进士历潮州推官南京贵州道监察御史广东浙江佥事从子墀与达同登乙丑进士今同为郎中南京门阀之光有自来矣先生所历官皆有治行其为御史尝条陈八事为敬皇初政之助多见施行後因病乞休年方五十有二当道固留之不得益相与嗟叹其贤归则以行谊率乡人以诗书教子侄以文字会诸名流而絶迹城府清风完节高出一时亦惟宜人之贤式克相承其志爰及晩年而其子又显所以增光门阀享乐桑榆信有如命词所褒者宴息有堂落成伊始而楣间之扁遂得有所凭藉以定岂非陈氏一时之盛事也哉惟先生诸父兄作之於前则既光矣然皆以贤劳卒於其位未尝有山林一日优游之乐诸子侄承之於後则又光矣而鸿渐之翼势将及於万里方忧勤职业之不暇尚何逸乐之敢言乎夫乐有未遂固不害其人之贤要自夫兼得者观之则其为福也备而夫人皆有不可及之叹此先生所以重为缙绅所尊仰而斯堂亦因以有闻於世也欤先生今年夀六十有七宜人仅少其二诗云乐只君子遐不眉夀乐只君子德音是茂所以对扬天子之休命以永斯堂之闻者其不在兹乎其不在兹乎
永德堂记
堂在吾邑凤冈里萧天聪氏之所作也凤冈之萧为吾邑钜族其先当宋南渡之际来自金陵迄今凡若干世其人之衆殆逾万指自天聪高曾而上虽未有显者而率以诗书为业以行谊相惇表然乡邑之望观於杨文贞公所为其族谱序槩可见矣序中所称太学生信立是为天聪高祖後官交趾中卫经历以卒经卫之子孟震继起徵辟历教当涂武康掲阳三学掲阳之子仁育复起乡科擢知江浦者九年治行尤着於是萧氏连三世以显而此三君子者不惟饬躬修行无忝其先而已又皆有及人之德焉天聪为江浦冢孙其父曰贵仁孝友克家而享年不永庆锺其子妙龄秀发绰有猷为以羣从之繁而旧居之隘也乃增市旁近地别筑室一区以居既成而名其中堂曰承德其志良有在矣间来请文为记余家於萧氏累世契好吾儿琰复与天聪联姻非余记之其谁宜夫人之所以生必有得乎帝降之衷不徒然也具之於心则谓之德性行之於身则谓之德行行有万不同性则一而已矣自吾身而上以至吾之高曾又上至於厥初生民之祖由吾身而下以至吾之曾玄又下至於不可胜穷之世孰不有此德性已乎皆有此德性固宜皆有此德行而反道败德以诒父祖羞辱者不幸每有见焉此其故何也思则得之不思则不得也前有高明之祖父令德着闻虽在他人犹知所仰而为之子孙者或乃弗思弗率以流於汚下之归不亦可哀也哉聪乎吾知其免此矣观其名堂之意其於持身接物居常处变有不思率乃祖攸行者乎夫义重则利轻公胜则私灭所宜致思而力行者其要无出於此诚使惟公是秉惟义是由则德性无亏德行以美而於前人之德信乎其能承矣天聪朂诸今既有以承乎前後寜不思所以承乎今者斯堂之作庶乎可以永存而不坏也堂之规制前厅後寝皆备高广坚壮落成於正德已卯八月晦日後三年壬午六月朔日记成
世德堂记
记曰先祖有善而弗知不明也知而弗传不仁也夫所贵乎知而传之者岂徒然哉必将惕然有所深思勉勉焉惟祗承之是务俾前人虽远而其志趣之正於我乎常存事为之美於我乎常新声以实延有隆无替斯其可以为明矣斯其可以为仁矣为人子孙之责斯无负矣苟其行之弗力而徒以为谈美用夸诩於人人人虽羡之亦或疵之曰而祖而父信乎有是善矣而何为独不然夫如是与夫弗知弗传者有以异乎否也岂惟无异将不反为之玷乎余姻家郑君宗尧尝作堂以居名以世德而请记於余君之所以为明且仁者其有在矣郑氏世居吾邑之大瑞里系出宋端明学士忠穆公?在国朝有中进士举官省郎者衣缨门第蔚为乡邑之望吾家既与之世好而凡出入城府必经其门余盖尝屡造焉因以多识其父兄子弟观其重伦理循矩矱惇本而务实心之好之自不容已而通经学古者亦累累有人气习之薰渐风声之流衍殆非一朝一夕之故其世德之可徵者不有在於是乎余又闻君八世祖叔文尝以凶年设羮饭於通衢往来饥饿者皆取足而去高祖英可尝割田若干亩与殊山院僧协建里之云津桥人免厉掲复立一亭於桥左风雨仓卒获所庇焉久之江涨桥毁君之先子廷器复倡率羣从买田造舟以嗣其功仁厚之存有徵於行事者後先相望其他善盖不止此而乡人所颂必此为先宜乎君之不能忘也君早克自树内修孝友之行外适应酬之宜润屋之余尤喜兼济缨冠束带身以义荣可谓无忝其世者矣顾兹华扁寜不为君子之所取乎令子贤孙耳濡目染诚率由其训法而靡或怠斯堂之着闻於时将必有永矣余长男琰壻於郑辱君之爱为多乘间辄以记请知君之惓惓於所重也於是乎书
斯庵记
斯庵者处士郭君本川之别号也君季弟善化尹本寛与故郧西学谕徐君广威及余皆同年领乡荐余二人者尝因善化以识君其号盖学谕所为君标者近余家居侍养君复因其女兄之夫余族祖勲翁求余一言以绎其义余谓君字川而号曰斯庵殆取夫子川上语也夫子川上之语其义至精至大至为难言程子尝云自汉以来儒者皆不识此义顾余之浅陋其敢轻置喙乎谨辞於翁辞至再至三卒不获命乃试为之言曰人之见止於目之所及目所不及固一无所见也见其所见而遗其所不见欲骤语夫逝者如斯之妙何以异於儿童之观指邪自有天地以来至於今不知几千万年矣其间气运之盛衰人物之消息不知其几千万变矣然自今观之固无异於古也自後来者观之寜有异於今邪今无异於古後来者无异於今是万古同一川也万古同一川稍有识者或知之矣亦有知其所以然者乎故曰万物并育而不相害道并行而不相悖小德川流大德敦化此天地之所以为大也虽然天地之大吾心尽之矣隐微之间一或不谨此滔滔者必为之壅遏而不得遂其自然之势有不横溃四出以极於滔天者哉夫子川上之语大要如是穷深极微虽终日言之不能尽也惟君二难竞爽其所友又多时贤谈论之优柔切磋之缜密殆将了然於斯义而无疑矣余言如此不知亦有合乎否邪族祖为余言君晩年践履益笃表仪家庭为乡人所信重佥曰郭氏前闻人有徵士子益寜晋尹士昭大行人兴文光明卓越今如斯庵善化兄弟可谓无忝噫君其果有得於川上之语而知所从事者欤果然则余言之有合也可必幸置诸壁间而时览观以自辅斯斯庵也将有闻矣
介庵记
庵以介名示坚所守也人必坚所守然後能有所立不然则将随风而靡逐波而流此小人之所甘心而非君子之所以自待者也君子义之与比不苟比乎人是故人皆然而已独不然义不得而然也人皆不然而已独然义不得不然也超然孤骞挺然特立夫岂求异乎人云哉坚吾所守而已矣易曰介于石不如石其能自立於天地间哉余姻家刘君述伦尝名其宴息之所曰介庵君子莫不嘉其志夷考其行知其可以进於此无疑也盖君性刚而辞厉奉身约取予明事孀母邹能顺适其心意守先业以不坠积勤久之且弘于厥初家累衣缨有声势可凴居如无有而维纲所系振饬必先所与交游必贤於已者与同於已者於流俗未尝有所苟合也其为人如此可不谓之介乎顾其所以名庵之意则固非曰能之也盖将益坚其所守而勉乎其所未至以卒同乎君子之归焉然古之君子其介可及也介而未始不通通而未始不介是则不可及也此其精义之至夫岂一朝一夕之功哉推君之志则其所以自勉者宜乎日有孳孳而不知夫老之将至也君兹夀登六袠年高而行益尊往尊其名者今则倂尊其字不敢举因即庵名以为君号君季子邑庠生宏余子壻也与其伯氏彦仲氏能来请余文以记之余闻孔子之称子贱鲁无君子者斯焉取斯刘君万安横街为大族百十年来若大司寇公与其子方伯公相继以功业显其始终大节可仰可敬若今光禄少卿咸卓监察御史咸栗则余幸皆获从之游少卿之慎密察御之清苦余每愧於不能齐也而其隐者若君与其从兄述传又皆以孤子奋立卓然能为乡族有无盖其累世之间君子之泽渐涵浸渍远且深矣由是推之将君之子若孙必皆慎守家法以图无忝所以贻介庵之令名於无已者其不又有在乎遂不辞而为之记如此以复宏兄弟之请且以为君夀彦能皆克肖宏方读书求志余固以远大期云
潜庵记
潜庵者里姻杨君显猷之别号也其嗣子荣进以余雅知君尝请文以为记余诺焉而未暇为比谒告家居余甥荣蕃又屡为之申请因念亲交之厚始终如一有如君者鲜矣虽倦於述作然心之所好亦何爱於言乎夫潜之为言以退藏静密为义易着潜龙之象人之所处有然者矣书列沈潜之目人之所性有然者矣传示潜心之训人之所习又有当然者矣君承世业之腴无兄弟之助公私之责萃於一身势不容有他慕其所居之地名为高陇负山而带水陂潭深广竹树森蔚应酬多暇可钓可游亦无俟於外求而自有可乐者潜庵之所以号其不以此也夫然余观君之为人收敛之意多而进趋之意少迫之而後应拟之而後言其受性於天不谓之沈潜不可事父母色愉容婉处宗族每怡怡然隆礼意以亲贤割腴田以追远损利入以惠贫义所当为曾无难色其又能潜心於君子之道矣乎不然何其行之美也然则潜庵之号其谁曰不宜匪惟亲戚交旧宜之邑大夫兰谿陆汝享号为严明具知闾里人品高下尝称之於衆曰若杨显猷可谓善人已其里族或有争讼辄以付之俾司其平君能得此于贤大夫非所谓在家必闻者乎夫善善者天下之公余是以乐为之书盖与夫阿其所好者异矣虽然凡人之沈静者多夀君今兹年甫六十将来所至何可量也诚使心德弥固光辉日新则潜庵之名殆将有闻於永远虽微余记夫畴得而掩之哉君之先君子岩筑公德器雍容甚为家父封君所重君之贤要为有本荣进读书知律积劳公府拜官有日又将发君之所藴矣因并书之
闲斋记
斋以闲名志希圣也圣诚而已矣吾之得於天者未尝不与圣人同也反之身而顾有未诚焉非以邪之为累邪然则安可不致夫闲之之功邪既闲诚斯存矣是故喜怒哀乐有心则有之视听言动有身则有之方其受命於天之初固已皆有当然不易之则浑然实理之充足无假於外求也奈何百体既具衆欲滋生心有蔽而常偏行无检而日缪由是离真而即妄以人而灭天而其违圣人也或几於霄壤矣盖邪之为累如此不有以闲之可乎夫闲阑也所以止物之出入者也是故私意萌於内必严以防之使其无间可出可欲之物引於外必严以御之使其无间可入毖其大无忽其小慎於始无懈於终主宰日益精明则羣邪自当远退浑然实理之在我者斯无失乎受命之初而凡视听言动之形喜怒哀乐之发其有弗当焉者鲜矣其视圣人不待闲之而自无不闲不待存之而自无不存虽非所可骤及要其为道岂有二哉虽然言之非艰而闲之惟艰也在昔孔门诸贤孰不以圣人为的而学之得其道者顔氏子之外不多见焉观其四勿之语奉以终身以至於怒之不迁过之不贰此则闲邪存诚之明验也然非其烛几之明决几之健何以及此故欲从事於闲邪者穷理必精而制行必果庶几明与健之兼至以克充其志哉余友弋阳汪君器之天分甚高求道尤敏其智既足以及之矣方日思所以守之乃以闲名其读书之斋以识其所有事以余尝共讲乎斯学也属为记之惟君学识才猷着闻天下今官为宗伯之贰盖已蔚然负经纶康济之望矣斋名甚美诚朝夕顾諟而每加之意焉将其德业所就庸可量乎余与君同起乡科又与君叔兄石潭少宰同登进士两京聚处犹兄弟然晩以论学之同相与弥厚斯斋之记窃不胜其爱助之诚君其必有取也
胡氏重建祀先堂记
弘治甲子春三月吾邑西平胡氏重建祀先堂成堂四楹间其广三寻有半深仅三寻崇颇杀之堂後为寝室二楹以奠神主其广二寻深则倍之堂之前有廊东西有庑东庑之南庖厨在焉西庑之南为库以藏祭器其良材坚甓之用梓匠涂塈之工费凡二百余金宏伟高明加於旧数倍先是其族之显者镇江通判学固君患旧堂之敝且隘上无以妥祖考之神灵下无以容子孙之拜起谋欲改作首辍俸金五十倡焉顾其役良大莫适为主乃有贤者曰端威君慨然身任厥成遂简阅族人均其力之厚薄自胜冠以上各以率出金合之又百五十端威君乃与一二子弟能者从事区画程督莫不有方夙夜惟勤殆忘寝食役虽大而成之若易易然协心故也余忝胡氏甥壻闻之良喜盖素仰其先德之美於是益徵其庆泽之长比年侍亲里居端威君乃与通判之弟学荣偕来请记厥成以垂示久远余不得辞也窃惟古礼之幸存於今才百十之一二其涉於形器者虽可槩举至於精微之深意知之明而处之当为难姑以祭礼言之如伊川程先生所行则岁周於远祖如晦庵朱先生所定惟时举於近代二先生皆命世之才礼学之宗而其所处乃不同如此有志於礼者可不审乎今吾乡大族往往皆有祠堂祭礼之行各有所受盖周及於远祖者近代之祭颇略而不专致隆於近代者远祖之祭或废而不举揆诸人情皆未安也夫合族以居昭穆素辨生同出於一本心同萃於一堂则自始祖而下岁事之修宜有不容缺者其自祢而上以至高祖则当各随所继而於时祭每致谨焉庶几远近有伦恩义兼尽虽不能尽合於古亦当无大谬已然区区之见未尝就正於有道今通判君方致镇江之事进阶奉训大夫以归其族人又多读书知礼幸相与参酌余言而审处其当使礼之行而乡人颂焉曰胡氏祀先不苟如此则岂不有以增斯堂轮奂之美而垂永世之规哉是为记
清塘陆氏始迁祖祠堂记
高要陆先生汝为既谢灵璧教事而归率其族人创建祠堂以祠其始迁之祖文镇府君盖以义起者也陆氏世居其邑之大路里宋季之乱府君始避地来清塘依其外家邓氏辟土作室以居有子三人子有子美子平乱甫定孟季各徙居他所已而皆乏後居清塘者惟仲氏历年久而族益蕃府君之墓在大路里之蛇洲冈其存时尝籍腴田二百四十余亩属诸墓俾岁收其租入以供祭扫其子孙相与世守之至今岁一修墓祭以为常初未有议及祠堂者先生谓礼严报本有如府君功德子孙盖百世赖之祭之其可不以礼家无祠而祭於墓如礼何私谋於族议以克合而祠堂乃於是乎建焉实弘治辛酉冬也堂六楹间有门有序其制高敞宏深既成复相与定议岁以清明前一日当执祠事者夙往谒墓剪荆棘祠后土而归明日乃奉牲醴就堂中行事族有大事则亦於此而祭告焉昭穆有伦宾赞有位献酬有度登降有容补前人之所未及为贻後人之所不敢废斯祠之建诚可谓合於义矣先生欲记其本末以示久远以钦顺尝有科场之旧乃远致书币俾其从弟太学生制来属笔焉顾虽不文而谊弗获辞也惟府君当流离屯厄之时乃能开子孙百世之业其功德之所被者远则其永享子孙之祭也礼亦宜之然祭必於祠堂乃为得礼之正自非先生以明识为之倡族人以顺德赞其成又何以及此此其所以为可书也诗云无念尔祖聿修厥德凡为府君之後胤者尚亦加之意焉诚有以荐其馨香必将昭受夫明赐其感应流通之妙盖不出乎日用之间岂必祭之日而後受其福哉先生傥以斯言为然请刻诸石而立之祠下以为记
泰和山东王氏祠堂记
礼之行於家者惟祭为重所以报本而追远也此人道之大端孝子慈孙之至情也去古虽远遗经尚存制度仪文犹有可考而因陋就简其来已非一日虽贵极卿相有家庙者亦云鲜矣知礼之君子盖深病之於是乎祠堂之制起焉其为制也盖参酌古今之宜而通乎上下者也是故家有祠堂则神主有所藏人心有所系昭穆有序尊亲并隆仁让之兴未必不由乎此其有禆於风化岂小哉吾邑故家称山东王氏其先世居仁善乡之鲤湖巷鲤湖则迁自吉水带原谱牒可徵也至益斋先生当宋淳佑中以明经辟为邑学司训尝经由山东乐其风土始命其季子季可卜里之下洲徙而居之季可四子和甫信甫文甫末甫信甫文甫乂分居上洲相去仅里许迄今年垂三百生齿之蕃衍资产之丰硕文物之敷贲谈者尚之下洲旧有祠堂历年滋久亲尽服穷而祠益废於是其族之彦履文履邠履邼秉锻秉衍秉顺聚族谋曰木有本水有源惟益斋府君吾阖族数千百指所从出也其可忽忘必祠而事之报本之义庶乎其少尽耳衆皆响应乃市良材鸠善工卜嘉靖戊子仲冬之吉即遗址作前堂四楹後堂二楹外为大门表以绰楔深广悉仍其旧後堂以藏主前堂以陈俎豆岁以清明日有事於益斋府君季子及四孙配焉礼也其四代之祭日皆更卜去祠堂远者则於正寝礼制既协而情意亦周若诸君者谓非王氏之孝子慈孙可乎履邼秉顺俱邑庠生而余知履邼最久兹馆授余家因与履文辈来请祠记余既嘉其所举合义又嘉其羣从温雅端厚有足徵其世德者遂不辞而为之书然尝闻之诗有永言孝思之训凡为王氏之後人者尚相与饬躬砥行笃志问学益图所以光大之道斯为孝之至也记成因是以申劝焉
整庵存稿卷二

[book_title]卷三
钦定四库全书
整庵存稿卷三　　　　明　罗钦顺　撰
序【一十五首】
送岑德充归琼山序
琼山岑德充弘治乙卯以诗经领广东乡荐今年上春官不第卒业成均得告将南归展省太史蒋先生敬之属余赠之言先生与余皆故少保丘文庄公门人而德充公子壻也推敬爱公之意以及吾德充其赠言也固宜然先生受公之知尤深而与德充游且久先生有言德充无弗信也而临别之赠顾以属我岂以余言为能新德充之听也哉且文庄公文学行谊师表当时高风远韵渐被来世德充早以美材处贰室诚亲熏而炙之计其所得殆非他及门者可比固将駸駸於高大而为爵禄功名所迫逐而不置又奚取於余言哉况余虽心厚德充然从游之日浅其深言之欤鄙钝之质不足以自徵其浅言之欤又非先生所以见属之意也余将何以为言哉虽然言惟其当不必自其口出可也曾子有言尊其所闻则高明矣行其所知则光大矣德充平日之所闻知不於其师则於其友於其浅者固有所不屑於其深者必无所不至也顾所以尊而行之者果何如耶归矣懋哉必其所立有在於爵禄功名之外而後无负乎师友渊源之懿且有以为之光矣
送大尹胡君济时还任钱塘序
邑附会府半天下之途所由使轺日往来如织加以习俗倾险又多靡丽可欲之玩能使人目眩而志移为令於此不亟不徐不震不动期月而声誉起三年而事功成书所谓有猷有为有守者此其人也乃今於钱塘令胡君济时见之夫猷为所以应务也操守所以立本也三者皆为政所急其或此长彼短鲜不偾事而厉民必兼有之乃可贵也然非知道之君子其能兼是三者几希何哉盖必穷事物之理通古今之变然後可以扩充其猷为必明义利之分秉固穷之节然後可以坚定其操守此君子所以贵乎博学而尚志也学不出乎记诵词章之外则於应务宜有所不周志不离乎富贵利达之间则於立本宜有所不屑是何望其能有以自见於世也哉如吾济时其可为君子人已盖观於其政而知其学为有用也济时比以其绩来献天官书上考循例还之钱塘乡郡诸大夫士请余言以赠夫赠者有所增益之谓也济时以名进士出宰大邑甫及三年而功效已焯焯如此吾方歆羡之不暇何增益之能为虽然盖尝闻圣贤之训矣曰仕而优则学曰官怠於宦成兹亦济时之所共闻也夫仕优而学不厌者所以为後日之资宦成而志不怠者所以保前日之美济时方将乘坚策肥以翺翔万里得无加之意乎尚克绍厥闻以劝以戒而勿忽焉夫何远之不到也家弟允迪守官於杭得朝夕继见幸以兹言相与切磋之
赠太守张公之任吉安序
夫分符佩印有数百里之地而君之所以正不正齐不齐俾四民安其居庶事得其理趋走之吏罔不只率厥职以交赞其成功感化固系於躬行抑亦仰视朝廷福威予夺之权以为进退推移之用也虽然权以济务常戒於下移躬行以立本必始於慎独二者固常相须未有本乱而末治者或者於隐微之地检律稍踈以为无足深虑曾不知奸人之隂图密伺常思投闲以逞也其谋幸而一遂则吾福威予夺之用殆不能无所龃龉由是四分五裂弊端百出乃不得已而甘为一切苟简姑息之治是以政多龎杂而民有不胜其病者焉呜呼焉有仁人在位而可以病民也今年七月钱塘张公孟端由前青州太守起复改任吉安吉安江右剧郡也领邑惟九民户多至数十万财赋之入往往倍於邻封朝廷不轻以授人亦明矣乃今以授之公钦顺闻诸缙绅之知公者谓公笃学好古於世味淡然顾尝慨然有济时利物之志又谓公青州之政公平缜密民怀其惠吏畏其威虽已去位而人犹思之卓然今之良守也噫公之名实见推於缙绅者如此信乎贤远於人然则铨曹之所荐闻天子之所简命其果不轻也哉今也往莅吾邦邦人士女方日徯朱轓皂盖於螺川鹭渚之滨振久斁之颓纲昭躬行之实德福威予夺风行草偃使善者有所恃而益勤恶者有所畏而不敢为厥有恫瘝一朝脱去而免於呻吟愁叹之苦不於公有望乎凡朝绅之吉产者亦皆以是望公於其行也俾钦顺引而伸之以为公赠钦顺不敏固知公之优於是也而复效其愚见者岂谓果能有所增益於高明也哉
送通判刘君复任杭郡序
杭为浙江三司理所中官郎御史衔王命怀公牒以莅事於浙省往往建牙分司於杭故杭之务视浙中诸郡为独繁守倅恒日不暇给且其势无专决之便而所见又多难合之情弥纶稍踈则四面之责交至盖其难为如此而吾郡刘君兆文倅杭独以勤慎详敏着名会诏有司举下僚才行卓异堪任京职者浙藩遂以君应诏诏初下时吾郡士夫尝相与物色下僚中求吾郡人之可举者得兆文皆曰试以观举者之得失既而藩司荐章至果兆文也则又相与言曰古所谓公无私者其诸兆文今日之举乎方日徯其升于王朝而兆文适以三年之绩来献吏部考其绩果最然未遽陟也复还之杭夫陟明以三考固唐虞之法然当其时未必固执常法以待天下非常之士也盖所谓神而明之存乎其人自崔裴率意改为以人徇法而抑扬高下渐失其序其流弊至於今未除也虽有豪杰之资负挟器能一沈下僚卒无以自振使其英华果锐之气恒消沮於簿书期会奔走迎送之间是可惜也以此而望庶事修天下治岂不难哉今天子励精图治深惟变通之宜明诏一下有志之士无不竞劝而权衡人物者方将破常格拔奇才布列庶位以仰承德意然则兆文虽未遽陟吾固知其不久淹於杭也虽然在吾党自处顾当以高下迟速置之意度中耶杭固不得久淹兆文如兆文汲汲以去杭为快则所以自任者亦异乎君子之道矣吾又知兆文当欣然而往俛焉益懋其所有事道久而益信名久而益彰可以任重道远无疑也兆文还任将假道金陵拜其兄南台侍御君侍御君贤者也怡怡之际试出吾言示之其必以为得切切偲偲之义乎
送四川按察司副使尹君奉勅镇泸序
泸为川蜀南门其外皆刚夷恶獠难安而易动朝廷於是特置按察副使一员加赐玺书俾之饬戎兵明法令以控制其地环泸千里皆在其掌握中盖一方安危所寄也然必得亷重刚介达於人情物理者乃能使其人畏威怀德祗若王度以各有寜宇不然彼将肆无忌惮失礼而犯义或自相讐贼至纷结不可解纾而蜀以多事矣今年秋前奉玺书者他徙诏以刑部郎中尹君孔彰为四川按察副使往莅其任君以进士官刑部凡十余年精白一心威富两讫声实焯焯着於时会诏举贤才少司宼屠公奏曰臣备员卿亚当举堪任方面者窃惟臣属云南清吏司郎中尹嘉言处繁剧之司而断无留狱秉固执之操而积有年劳臣窃以为於任方面无忝及是命君子莫不以为宜余与君同乡而君实先进雅不余弱辱相与忘年盖尝语及立身行已之方君曰所贵者始终一节尔有初无终厚自待者不为余窃谓其言可以厉鄙夫敦伪俗充其志也其於任重而道远岂不绰绰然有余裕哉於是卿大夫士之同乡者属余言以为赠余闻先王之制详内而略外圣人之训悦近以来远盖实德有以及人则风声自然动物法设而不用令出而不违而所谓戎兵者特为万一之备而已其或详略失宜先後无序惟临之以法劫之以威以求率服之功未有能济者也以君老成练达奚待余言盖颂不废规斯赠言之体且令後来之颂君者将考信於余言也君方便道还家获拜尊兄宫保先生於澄江之上惇友于之乐慰契濶之怀必有远猷以赞长策区区常谭将无以为覆瓿之用乎
送大尹萧君之任江都序
国朝建官图治於县令之选最严非发身科贡两途虽下县不以轻畀凡自他途进者间有循资序稍入优品而卒不得为令岂不以令者百里之民命所寄必得通经学古之士然後知所以教养之方所谓君子学道则爱人也而县令之中选自进士科者特蒙异视其褒扬登进恩典视举人辈恒优又岂不以进士者天子之所亲策拔其魁然杰然者於羣衆之中固将以大任付焉非徒责其小成而已也夫以朝廷所以严县令之选如此所以优进士之为令者又如此为令者宜何如其图惟报称也时俗所务在於谨送迎精簿书趂期会而於民之痛痒靡切於身俗之迷溺无改其旧呜呼其无乃非朝廷所以严重优厚之意乎吾友萧君以仁世其从祖太子少师尚约先生家学讲明践履之日久其为人纯实岂弟有爱人之心由己未进士选为扬之江都令吾以江都之民庶几蒙被君子之泽矣顾惟其地四通八达宾客之往来者踵常相错於途簿书期会之琐琐未论也如以仁之存心将不屑乎时俗所务然而一送一迎之失固足以速谤而招尤欲安其位以行其志得乎夫天下固有事同而趣异者顾所用心何如耳吾欲安於其位得行其志以泽乎民而非以要誉也则夫送往迎来亦礼之所不容废者而奚以不屑为哉大凡人之才性必有所长苟非圣人寜无不足要在勉强而已故曰勇猛刚强者戒於大暴仁爱温良者戒於无断湛静安舒者戒於後时广心浩大者戒於遗忘贤如以仁亦有当戒者乎诚不恃其所长务兼衆美以为用其不至於大任者未之有也以仁之官乡邑故事当有文字为赠谓余职载笔不容以他让余岂能文者哉姑以达诸君之意而已
送大行人欧阳君序
天下之民有四士其一焉士亦民耳而独贵於农工商者命於天者厚修诸已者备也天之生此民也降衷惟均然而往往擢孤秀於羣庸寓独灵於衆塞故其知觉特异器能亦殊而所业者有以极天下之精所任者有以极天下之大其於耕稼之劳鄙贱之事非徒不屑亦所不暇非徒不暇正亦不必亲也夫在彼者皆我所不为在我者皆彼所不能岂不有命存乎其间哉受天命以为士然而自修之不力亦将无以异於蚩蚩者矣夫礼以立其本义以达其用此士之所当自力者也故学所以学此也仕所以行此也始於言行之常而极於神化之妙时而达焉则彼三民者皆将赖我以生而不得不为吾役时而穷焉则美实之在我者固无损敬爱之得於人者亦无间也夫安得不贵乎今夫褒衣峩冠诵读诗书操觚染翰而能为文字者世之所谓士也其名是矣夷考其行或有农工商所不为然方窃其名以进取下者得丞簿高者至公卿役天下之农工商以养其身以植其家而於此三民者曾靡丝毫之益其不为此三民所夷视者鲜矣名贵而实贱岂不大可羞哉岂不有负於天之所厚也哉吾为此惧盖常俛焉日有孳孳以从事於礼义而未能也有能从事於斯者固吾所乐交以求辅焉吾邑欧阳从龙英年美质学博而才充其存心制行皆自期於古人居常慨然有济时泽物之念此真吾所乐交者既举进士擢行人然局於其职不得有所施设兹者奉使辽藩水行且万里见闻之充拓诹谋之周咨其所得当自此益富异时所就其可量哉故於其行也相与极论为士之道以附赠言之义君方便道过家省侍二亲称夀之暇试以余言为尊君太守先生诵之亦足以知君之取友有非善柔便佞者矣
赠佥宪姚君提学湖广序
国朝学校之设在洪武初已大备其以提刑提学则始自正统间或副或佥初无常官惟上所命提刑主於推鞫选授之际率以其才提学主於化导非学有本原行可师法欲其振起羣士以进进於圣贤之学而收作人之功盖亦难矣嗟夫庠序之士日呻其占毕至於饱经饫史着为文字粗有条理可观辄悻悻自负以谓其学巳至而孰知其未能无愧於圣贤之学邪盖吾尝试求之姑未论其远且大者其孝弟忠信见称於宗族乡党要亦未可多得至其所行与其所学常背而驰者则不幸屡有见焉其记诵虽多词藻虽丽而根本固苶然矣见之於用果能有益於天下国家也耶天下之大非无豪杰然而待教以兴者恒多方今振起之任赖有贤提学耳夫先其本後其末贤者之道固然於其本或不究心末虽详奚益此余於姚君秀夫之行所以不能已於言也君世家信之贵溪余尝闻其先君子以经术发身累官陕西提刑佥事至君克世其业以显而知其学为有原又尝闻君治水浙西於水利十得七八在刑部尤以详慎着名而知其学为有用举进士垂二十年官始再转历官凡五考而先庐不益一椽於是又知其行为有恒也以其学行之懿如此其为羣士之表率也固宜故其擢宪佥提学湖广知者皆曰是必能振起羣士以进进於圣贤之学不徒以程试无失为能而已夫人相与称君所能固在此而不在彼君兹往莅厥职能不究心於其本哉语曰可与言而不与之言失人余愚无识亦非能言者而意之所至有不能默矧重以程君廷臣杨君文渊之请於是乎言
送宝应县丞李君序
丞与令均受百里之寄者也其位固有等差然为之苟得其道则民之父母之也一而已矣夫能使其民亲之如父母其声实之美虽高官厚禄者亦或有所不逮孰有以其丞而轻视之者乎是知人之轻重不在於官而官之轻重实系乎人也审矣故知道之君子未尝苟慕乎外至其所以自任则不敢不力焉吾友李君廷模夙承家学厉志硏鑚其经术明而行修谨以上舍生入选得扬之宝应丞於其素所自许与朋友之所期待皆不负也而其言曰位之高下非我所能为丞之轻重在我所自致我其敢不勉图祗遹我祖以为吾丞重哉其言如此是其学足以知道而勇於自任者也盖廷模之大父信圭先生尝为清河令以亷公岂弟协於其民秩满擢知蕲州清河之民皇皇焉如赤子之失慈母耆老数百人相与走伏阙下乞以还当是时天下皆知李清河之为良吏也後先生超陞处州太守然未久遂卒故其名特着於清河至於今清河之老长犹称颂不忘也使廷模一由先生之道以惠宝应之民亷而无欲也公而无私也岂弟而不为残贼也则民之所以归心廷模者将何以异於清河之民之爱戴乃祖也哉夫得民心者仁之功绳祖武者孝之实仁且孝君子之道备矣夫以君子之道自任厚自待者也以君子之道望诸人待其人之厚者也廷模诚厚自待吾讵敢待之以薄也乎故因乡郡诸君子属赠言遂书此以申爱助之意
送武平掌教段君之任序
余家居绩学时与萧君时坚数往还相与下上其议论志同向道同归久而益孚皆自以为莫逆也既又因时坚以交段君廷广廷广学优而识正文名勃勃为侪辈所推而言动皆依於礼余益敬重其为人三人者时坚最先领乡荐廷广视余稍後今年春余忝预礼部同考官二君皆在试中皆治尚书正余所考者余意必得二君寘诸高第以窃知人之名比填乙榜见廷广名氏为之惘然自失犹冀得时坚一人尚可少慰鄙心而时坚竟亦不第余窃自咎以数十年相知之深而不能识拔於一旦此则不明之过有不可掩者敢谓诸君得失有命乎余既事寜家二君辱来过相劳苦如平日几微怨怼之意不见於色辞余方以失人为愧观二君之所自待与所以待余者又不能不为之喜然则余三人者之相交岂苟然哉廷广竟以例拘授汀之武平教谕今例以乙榜司教者苟有成绩不俟秩满得再预礼部试则余虽失廷广当终为明主司所得夫何慊乎廷广之行时坚谓余宜有言赠顾余非能言者试举尚书一二语为廷广申诵之舜命契曰敬敷五教在寛此万世为教者之则也穆王之命君牙则曰尔身克正罔敢弗正此万世为教者之本也身之克正敷教之克敬且寛焉而人不相与化服以归於中正而成其可用之材者未之有也然舜之所谓寛本欲因其人之材质所宜不强其所未及而优游以俟其化盖不舍乎规矩自从容於规矩之中岂如今之所谓寛者弛衔纵勒任其放逸自恣遂至於为所不为也哉廷广之先祖翰检公尝为太学师学行表表可述今东平郡博廷举於廷广为从兄亦能以师道自持嗣美联芳在廷广必无难者余尚有以考其成焉
送福建左参政刘君之任序
国家承平日久文恬武嬉相安於无事一旦丑虏伺隙侵扰西鄙边臣失律遂致猖獗属天象亦屡示警圣天子赫然震动更用二三大臣以贞百度张皇威武命将徂征屡勅有司缮塞垣峙刍粟务为经久之计于时更张废置几务实繁每有大政辄令廷议吾友刘君子贤以刑科都给事中与焉方其事端既发互相观望莫肯折衷君正色昌言无所顾忌援引古义揆度时宜利害是非必穷极所见乃已而皆不谬於公论二三元老乐得其助益相与敬重之间有不合亦称君为难得破浅谋而弘远略饬内治而严外攘固本於皇上之克明大臣之能任而议论之益在君安可掩哉君起家进士擢兵科给事中即有名历左右至都更践四科于今十有五年矣以久次当迁迁福建左参政参政秩三品位高而禄厚在省郎郡守极为美迁而人犹有为君不满者望实浮也然余以谓今之庶官在内莫要於台谏在外莫尊於藩臬要者其机足以弘济尊者其势得以专行有弘济之几而重於顾忌有专行之势而乐於因循是皆容身保位之徒非有忠君爱国之实者也以君昔者之居要其所表见已彰彰如此则今日之居尊将不大有所建明哉世之乐因循者类以文法为解夫朝廷之法虽密而所以润泽乎其间者未尝不付诸人苟一惟文法是拘而无能润泽则夫守文奉法夫人皆可又奚必穷经学古出自高科者然後为足用哉君识敏而学博气充而才赡吾固知其将来所建明必有异於寻常者矣余与君素辱爱厚有切磨之益於其行也义不容无言然赠人以言其失有二以颂或失於谀以规或失於激不谀不激余窃自谓庶几知言如君不识以为然乎否也
送长史范君诗序
昔贾谊以洛阳年少抱负奇才慨然有志於当世用吴公之荐获事文帝屡有建明为绦灌之属所抑出为长沙王太傅其用不究君子惜之然谊才高而量褊官既左迁恒郁郁不自得坐此促其天年使其能养之以和平克至於夀考安知不卒究其用也吾友范君廷和自弱冠游乡校即负才名既举进士属边事孔棘遂慷慨上疏条陈利害方略累千百言已而除翰林检讨以经术入侍泾王府开迁右长史或谓君所言事大臣有不乐者故有是除余盖不敢信其必然独喜君乐居其职无鬰郁之意寅恭朝夕辅导有方综摄府事无巨细皆合权度收阔步而矩折敛逸气以内充由是观之谊之才略固优而其识量视君或不逮矣君之为人不亦有足尚哉夫建侯树屏所以为宗社无穷计然宗社之固其本在於得民心今日封建之制有国而无民虽不得与之聚其所欲违其所恶第能勿扰之其为赐也亦已厚矣万一有扰之者岂惟吾民告病於宗社之本何如哉此相之责也才如范君其必有以处此矣君兹以职事侍王即封於沂与君同举於乡而胥会於都下者凡十有一人相与醵饯於余侍御宗周之宅即席人赋一诗以赠而速余为序余观诸君之诗所以咏歌其才美铺张其职业而道离合之感写缱绻之情者亦既备矣余不佞念才美如君固吾同举之光故复详着於篇而申之以得民心之说以冠於羣玉之首云
送蜀府长史李君序
国家以明德当天诞隆固命卜年卜世不啻周汉之长而所以维丕基绵令绪亦惟封建是赖盖太祖之所经理太宗之所损益宏规远虑与周汉大约相同至於体统之尊家法之正则有非汉所能及者是故受社启封千里承式展亲秉德奕叶有闻振卓尔之风裕为善之乐者岂直一河间东平而已哉於戏盛矣王国文武惟百左右长史实惟大僚耳目股肱百责斯萃故其选授之际恒慎而不轻也大抵不以应变成务为难而以正身率物为贵夫身正则左右毕正率衆正以事君君其有不正乎一正其君厥邦时叙所以为王室重於此乎在矣於戏是其选也可不慎哉比属府右长史员缺吏部请於上以南京国子学録李君介夫补焉盖慎选也自洪武肇封以迄於今建国之大仅数十而蜀最於天下有闻蜀有国且数传矣令德承承而先献王最有闻於天下以蜀之大先献之贤系观听之日不浅象贤保大在嗣王固克自尽而所以弥缝引翼以归之正者非相其谁赖哉介夫智足以烛几敏足以适道其佐教国子也以妙年着老成之称遂达於当途以有兹擢夫国有常度行其所无事则不愆心有同然动之以至诚则丕应此率物之要成务之方相之所宜既厥心者也以介夫之智且敏又何难焉余莅南雍方喜得介夫之助不谓遽舍我而去也临别惘然如有所失因其寮友诸君子求言为赠遂不复以辞
赠按察佥事翁君之任广西序
按察法官也法行於吏而亷平之政修焉法行於民而奸宄之徒戢焉其有禆於治不小也秩凡三等而权任惟均凡章疏文移皆得专达於朝廷直施於郡邑其势之便任之专故法之行如风之靡草无敢不率其或有所不行非法之弊弊存其人焉耳然余独念夫法有所不可尽者於翁君朝梁往佥广西宪事试一言之广之西重山复嶂林深而箐密谿洞隐曲绵亘数百千里多为猺獞之所盘据而编氓之逋逃者亦往往薮焉盖不惟羣蛮之性好恶不常而编氓亦无定志好则来役恶则之蛮此法有所不可尽者一也其地去京师既远郡邑所在大抵萧条夐僻凡沿牒而至者非必皆德与才之选也彼其心固有所不乐矣第犹顾恋功名未忍决肆苟其恶不至於大为民病其能仅足以守乎官常固宜矜恤保持遂其长而略其短则亦无敢不励苟绳以一切之法而小小出入或不能容以彼不乐之心将遂肆焉为一饱之营以决去计而所以病吾民者岂其微哉此法有所不可尽者二也夫官以法名而法有不可尽者如此则将何以处之毋亦公恕之是务乎公以服吏民之心而严其在己恕以通吏民之情而尽其在人夫如是虽不尽法法固未尝废也将使良吏日多奸民日远羣蛮闻风亦将革心而向化岂不为贤按察哉今之按察广西者固皆通材伟器宜於吏民而吾翁君在大理日久体公行恕克既厥心亦既孚於上下今之往与其同官诸君子师师不怠并流贤誉兹固可预占哉大凡同官同年皆有切磋相成之义翁君之之任也余固欲有言而侍御郑君禹范秋官刘君仲贤何君廷佩又以赠言见属诚不自知其不敏辄以是言於翁君君其将有合也
送太守高君之任九江序
两京刑部并置十有三司广东司所治俱称繁剧非识之敏才之优为之鲜克以有声也余来南京则闻刑部郎中高君肃正名君时莅广东司凡司之由狱无不立断其操持克谨又善处寮友之际故名称籍甚一时所事大司宼乌程闵公浮梁戴公旴?陈公皆时之钜髦而莫不礼重君且属以通阅诸司奏牍奏上无弗允者同官多推服以为不及今年夏以劳以望爰被推荐擢知九江其同年友邓君汝中辈喜其名位方进将益弘厥施也相与徵余文送之昔唐陆傪由祠部员外郎出刺歙州昌黎韩愈尝送以诗而序其所以诗之意以为陆君之道行乎朝廷则天下望其赐刺一州则专而不能咸故其去也惜之者至於齎咨涕洟而不能已愚谓昌黎是言直推重陆君云耳槩以近代官人之法要为未尽夫天下之事惟宰辅得以行之台谏得以言之外此虽尊居卿佐犹各局於一职欲咸其泽於天下未可得也而宰辅之位又岂郎官所得而骤跻哉夫登用贤才固不当屑屑於资格然试功之审者乃所以养其望而服天下之心而其人更历既多则於运大济艰将沛然而无不利傪果贤士足胜大任一试以及民之功奚不可哉如是而齎咨涕洟以为不当去盖亦过矣今高君之贤视陆君未知孰先孰後然其出知九江僚友皆为之喜者以君才志得大郡而治之肃羣吏以阜烝民运訏谟而迪嘉绩美实茂着大任攸阶则今日之专固异日之咸也夫安得而不喜哉抑傪之事功未有书於史册其名垂至於今者直以昌黎之文耳余文不及昌黎未足以重君於天下後世要之史册之光君必当有以自致以大慰僚友之望也夫
整庵存稿卷三

[book_title]卷四
钦定四库全书
整庵存稿卷四　　　　明　罗钦顺　撰
序【一十五首】
送南京光禄卿杨公致仕还进贤序
弘治十六年春正月南京光禄寺卿进贤杨公以年满七十驰疏乞致仕留司诸卿大夫士公评私议佥谓公虽老神识未衰其疏通果断之才进当重寄犹当有以发挥於事业虽有请上且不俞已而竟得俞旨特命有司给驿以还盖异数也於是诸士大夫卿又相与言曰公固贤者能以礼自处朝廷处公以礼不贤公而若是乎公行有期其僚友丰城杨公率诸僚属张筵以饯而属钦顺以言钦顺与公令子刑部郎中二和为同年友比来南雍时进谒辱教爱良多虽不敏谊当叙公之所以归奉扬清风焯着高致俾夫人皆有欣羡感激之意以为公荣矧重以少卿公见属乎夫士非无才之患也才而不失其正者为难非进而成功之难也功成身退以全其令名之为贵宋当元佑之际才如鲜于子骏者不少也至考其宜民之实则凡平日鋭志功名以希进取者曾不得与子骏班彼其所存者可知己公自举进士出宰丹徒擢监察御史历陞至左布政使更践福建广东浙江三方而在浙最久其为政适寛猛之中声称?然着闻中外浙之士民至於今颂其德美不忘一道福星子骏固不得专美名於宋矣然则公之才岂巧於进取者可例论哉汉黄霸为颍川太守薛宣为御史大夫其功名风采震动一时之耳目後以为相而少贬焉甚矣全名之难得也公自布政迁卿光禄且无所见其才使进而任抚绥佐台省固绰有余裕然享有令名以去而使士夫君子有才不尽用之惜视黄薛所得不既多乎况有令子如吾二和年甫三旬官已跻於五品方来所至何可涯涘凡公所能为而未尽遂者其必能祗承懋绩以厎於盛此尤人所难得者而公岂必身亲为之而後慊耶方壮而仕既老而归寻往躅之钓游访平生之耆旧相与从容燕饮为乐以休数十年尘埃鞅掌之劳窃以为一日之适虽三公不换也公其以钦顺为知言哉
送光禄少卿杨君考绩序
学不必优而仕仕优矣而於学无复庸心焉此士之通患也患之所自凡以内外之辨不明先名而後实苟明乎内外之辨知於其实汲汲焉其於学也有不容一日怠矣汲汲乎其实者由体以达用泝流而徂源始端其趋终不谬其归是故以之处则有以正其行而成其身以之仕则有以发诸谋猷而措诸事业其用力也劳其收功也远孜孜焉惟弗逮焉是惧夫安有止法哉丰城杨君方震初举江西乡试第一已而登进士第改庶吉士於翰林获尽读中秘书文学日益有名寻擢给事中出入两京前後几七年封事凡数十上其大者则屡劝上勤御讲筵求古帝王御世大经以施於治其他率系大臣之用舍时政之便宜边鄙之利害其为说大抵明切而不激委备而不迂坦然可举而行读其奏知其忠且达也陞光禄少卿凡寺之宿弊佐其长疏剔几尽其为人动必由礼言简而时当即之温温愈久而愈可亲於戱其可谓纯明渊笃之君子也实则日胜而退然不有其名慊慊然常若有所不足盖公事之暇书卷未尝去手於性命微旨若治体所系尤足研究间形之着述率於世教有关固将收功远大而不自知其用力之劳者欤君佐光禄三年当考绩北上大光禄胡公合六科诸君子暨凡光禄之属为酒以饯之而以赠言见属君与余同出大江之西凡君交游皆当世闻人而余之迂鄙狷隘幸亦不弃所愧者知君之弗尽耳既不获卒辞则姑述余所知以为胡公复有深於知君者其必不以余为媚其乡里交游也夫
送太宰林公考绩诗後序
泉山先生林公以太宰统治南都既三载当以其绩入奏缙绅之士类有赠言此卷则旧尝从公翰林者七人相与分韵赋诗以为公赠者也少宗伯马公既序其端复俾钦顺缀兹末简狗尾之续秪以厚顔而义有不敢辞者窃尝观之三载考绩朝廷稽古立法固然然凡大臣以满考闻者第付之吏部磨勘其资力而已於所谓绩固未尝深考也名为考绩而顾弗深考岂以高明遂从而略之耶盖任大则体宏位高斯责重能否所系诚有在於簿书之外者凡平日之一言一行帝心简在时罔或遗必有考焉孰深於此故三载之考非大臣所以轻重大臣所以轻重其必有道矣惟公德业之美见於缙绅之所咏歌之所纪述者甚富钦顺不佞莫能备举独观公在南都三载之间两章继上有人所难言者虽一时不无少忤而圣明卒亮其忠世道转移厥惟有赖则公之绩其待今兹入奏然後有可考见哉故夫以大臣之道事君虽远去朝廷而功未尝不被於天下不以大臣之道事君则虽日近清光月效成事而所务者亦末矣此轻重之所以分也此公之所以重於天下也稽天下之公以慰天下之望圣明允用斯道亦惟旧矣由此占之公又终能远去朝廷矣乎虽诸公之作词不一指其於兹义大抵互出而累见云
送太常少卿李公考绩诗序
圣学黜计功之心王政严考绩之法然则学与政其道固不同耶愚不能无惑也盖尝闻之宇宙间事皆吾分内而莫不有定理循其理而应之凡以尽吾职分之当然而已夫岂容一毫计校之私耶然而理得则事成事成则功於此乎在是虽无所期於先固自有以徵於後也王者立政分人以职而属之事而屡省其成寜欲有加於分外耶亦惟观其事理之得失何如以别其人之贤否云尔此圣学之与王政所以为合内外之道而君子之功所为异乎十禽之获者欤东崖李公初以进士第一人入翰林为修撰迁春坊谕德日侍皇太子讲读且兼经筵讲官才名甚着俄以便养求外补遂拜南京太常少卿之命在太常三载考正典礼之失一二大者实既厥心虽忤人情而不恤曰我道盖是也於是士夫莫不服公之决而功名之誉归焉然以愚观之公高才博学通知今古虽衆务纷错往往谈笑处之而莫不中其会方当进当大任以究厥用区区仪文之损益曾足为公誉哉兹以法当考绩将遂北上南都乡士有同翰林之旧者情好素笃於其远行不无暌违之感乃相与醵饯於玉堂之署觞酌既屡复侑以诗诗以唐人云间金阙迥树杪玉堂悬之句为韵赋者五人人得二字为诗十首泉山林公官为吏部尚书东园郑公由户部侍郎进尚书致仕未行紫崖马公官为礼部右侍郎枫山章公官为国子祭酒甯庵吴公官为翰林侍读学士而适以微恙禁诗者吏部左侍郎碧川杨公拙不能诗而以羣公命为之序者国子司业泰和罗钦顺也
送府丞张公还乡序
士君子之仕止又速盖有孔氏之家法存焉惟其可而已然或内轻而外重则惟有见於仕之可而於止之可也无见焉夫有见於仕则不必可仕而仕矣无见於止则可止而不必止矣是故养亷远耻之意少而偷合苟得之行多虽名为士鲜不得罪於圣人之门者若今南京刑部郎中张公之去殆有见於止之可也岂非贤哉公年未可以止而止以疾其疾犹可自力以供事而重於辰入酉出遂决自止之谋会其子监察御史鸣凤以职事入朝乃草乞休疏属之戒令必上上则报可且进应天府丞以宠其归今之自郎官擢府丞者百无一二而公以求退乃沐殊宠是其退也未始不为进也夫进退之道仕止之宜岂可一言尽哉然自公今日观之则彼支衰扶疢含垢蒙耻因循岁月以觊夫一资半级之迁用慊其所大欲而卒以不慊反贻玷毁者其於为人贤不肖何如也公先世累有闻人厥祖号云林尤精理学传公之父晩节至公遂以家学显上贻晩节之封下衍御史之庆衣冠世美蔚为上海之名家公为人质直坦夷不尚苛刻自举进士即为司寇属於南都官三迁绩屡考皆最盖将駸駸於大用而遽以疾中止缙绅之士莫不惜之然宠渥荐加金绯有炜又有御史君以为之子英年敏识才志杰然其进盖未可量是犹秋冬之收敛而继以春夏之发生也人之所以为公荣者其不又有在夫昔二疏之归赐金虽多而名位无加於旧杨少尹之归禄虽不絶而其子则未有闻以公观乎古之人其所得果孰多而孰少也是必得如班孟坚韩退之之钜笔以述其事然後可与夫三子者并传而公之同寅诸君子乃猥以属诸不文如仆者其於公之高致盛美安能使之焜耀於天下後世乎哉抑姑以赆公云尔
送何徽州序
国家肇建王业实根本於江南于时军旅百需所取给者不过数郡徽其一也其民盖亦劳矣暨天下大定定都金陵而诸郡皆为近辅圣祖念其民久劳於供亿也时赐租税以休养之继以列圣寛仁每加意於根本重地於是江南诸郡以富庶称天下可谓盛哉比年来中外日多事其非时调发省符下四方者前後相仍杂以富郡如徽亦駸駸入於凋瘁物不能以常盛固其数然也然而抚摩爱护之以复於旧以远覃圣祖之泽近宣列圣之休非吾人之责其谁责哉当此之时举其责而付之人者宜不容苟而身其责者宜亦不敢以易视矣吾於何君子敬之行而知徽之民其有赖焉君吾同年友也有疏通之才而持之以慎有恺悌之德而行之以果举进士未几才名已闻於当道遂擢御史莅南台君之为御史也内摄台纲整整一时舆论推为老成由清戎籍於吾大江之西寛不容奸猛不自遂其所经历民耆少靡不安之吏常病於不能或能而未必良良足以裕民而能足以成务有如君者以膺辅郡之寄及其民之凋瘁未甚而为之悉心力以抚摩之俾生殖以时家给人足内有以用其礼义之俗而外有以应乎公上之求古所谓良二千石君固其选矣夫民犹树也合抱之树百年培之而不足一日伐之而有余如使树之在山常有培而无伐则其枝叶之峻茂所以庇?其本根者不亦远乎君之行也侍御马君善徵张君某合同寅诸君子张筵以饯而属余以赠言余言固无取君无以为饰墙壁之具则幸矣
送明府杨侯赴召序
吾泰和旧称忠义邦其民多士虽不为士业亦往往通章句能操笔记姓名其治生甚勤野无寸土之旷老长旦暮相与教诏其子弟率在於孝弟忠信敦礼义尚亷耻先公家之奉而後其私图故其民至为易使虽使之或非其道犹必谨於上下之分黾勉趋赴而不辞况乃遇学道爱人之君子如今杨侯者以为之父母则其爱戴慕悦有加而无己者岂非其心之诚然哉侯云南邓川州人也以名进士被推择而来持亷秉公始终一节事无巨细处之务尽道理不苟以己意为高下严以行恕简以制烦日惟厢区之长数十人奔走承令於堂下其余则皆怡怡然早作暮息於村墟山谷间无非时非事之扰民於是始知有父母之仁盖六年於兹矣以侯之所存与其所以施於有政者虽莅岩邑御顽民犹将有以扰之而得其心服而况於吾邦乎然得吾邦人以为之使则其见効之难易迟速亦岂不有间哉侯兹以政绩着闻荣膺风宪之召吾邦士民欲挽留而不得也其能言者咸相与作为文字以揄扬盛美而道其慕恋之私两厢之长曾钦谭荣辈十有二人手一卷踵余门言曰侯之去慕恋者实多钦等尤不自胜也顾无以致其情於吾侯愿得先生一言余亦作得小诗一章将以为侯饯未及而钦等至则复之曰余有言矣固自谓以代舆人之颂今为若等颂之诗曰六年江县屹坚城赢得穷櫩识太平文斾忽将秋色远南山长对邑楼横已看学道光初服却喜迁乔得大行报国寸心知更苦眼中人物定分明又略与释其意云首云云侯治状也斾远惜不留也山横着不忘也初服之光吾与若等之所以惓惓於今日也或请卒章之说余曰兹其义系於天下姑置之言已十二人者立需於门顾余思蹇才疎其何能遽有所作则姑述一时对答之语以致羣情於吾侯侯其无以为草草时一展览将亦不忘吾邦也哉
送助教邹君致仕还临川序
始余自翰林出贰南雍猥当摄行正事深惟寡薄弗胜之惧所幸一时殷考具备协恭夙夜用以粗饬条纲至於士习之转移则固未能无媿也今年秋大司成金华章公始至公进退有道卓然古人既出而领袖诸儒士类翕然感激駸駸有丕变之势则凡为之僚属者宜益单心毕虑紬绎其素学勤施於诲诱于以赞襄新化夹就羣才用副圣天子惓惓振起儒文之意而助教邹君节明乃以此时引年决去毋亦未之思耶虽然出处进退士君子之大节也盖有礼义存焉过者或矫以蒙讥不及者类庸而可鄙节明起自辛卯举人历教蜀之达邑浙之嘉兴山右之太原二郡皆有明效陟助教於南雍又三载矣虽其作人之志未始有怠而年则已及揆之礼决之义而不敢渝焉其视溺焉而不知反者何如哉而况使支屑屑焉较计失得於毫厘之间者闻之必将有所警悟是亦所以为教也然则节明固已思之审矣节明有子洛充邑庠弟子员尝以见余其姿禀伟然年富而志甚锐足以世其家学且闻节明尝预菟裘之营於其故居数里之近土田膏腴林泉清茂其归也有足乐者独念余之寡薄方有赖乎淳笃老成如节明者以为之助顾勉留而不得其何能无介於怀而大司成公方谨责成寮属之规有如节明之贤亦不能无歉然於其去也於是羣僚合辞请言为赠公谓余宜有述乃序其所以归
送梧州太守李君之任序
正德三年春述职事竟监司郡守或黜或迁阙员凡数十铨部择所宜补位置有伦旬日间奏章连上或一上而即允或再上而後谐盖上意方向用老成其难也所以示其慎也余同年进士分职南都于今仅二十一人而迁者六山隂李德美自刑部郎中佥广东宪事临川李希先自礼部郎中守梧晋江陈洪载自兵部郎中守高户部郎中太和王文瑞守台霸州曹本忠守临江刑部郎中仁和胡永清守广之太平六人者历年多而经事熟固皆监司郡守之选而当向用老成之日同时受命吾党与有光焉虽或逾岭而南稍为僻远然君子居之无弗宜也於是吾十有五人者佥为诸君赞喜相与醵金以饯其行献酬礼成乐饮无算清言善谑间以箴规希先顾谓钦顺曰何以赠我余曰广东西列郡二十有一梧为中梧虽中郡而当两广之会有总镇中贵人总兵将军总督都宪三府在焉自两藩文武大吏若二十郡以及其所统凡名有职位者不知其几皆望梧而走以受三府之约束外之则深谿复洞连山密箐之中昏猺恶獞在在蟠结畜其狂猘而未敢尽肆者惧梧之不可度也此其地顾不重欤守之政令不出其封而郡之形势实临乎远君兹拜命而往发挥素藴以见诸施设独几庶事举封内乂为无所负云乎哉梧之山川君实主之使其山若增而高川若增而深隐然足以为一方千数百里军民之所倚赖兹固有任其责者而君亦不容以出位为嫌也君在礼部时尝侃侃论天下事人固以为有奇节今攘邻地比势有相关切者孰谓不当一置虑耶朝夕三府诚意积孚时出嘉猷以赞良画则君功名之美将出古循吏之上矣希先作而言曰予之言赠我良厚惟不敏是惧岂其敢忘余乃顾侍者取卷书之为送君之任序有言於一宪四守者亦各书於卷云
送太守曹君之任临江序
士患无诚心爱民与其才之弗周才与诚合则时无不可为者盖其通变宜民之虑常有以和调於法制之中截长补短以为功因高就下以为利日计虽不足而岁计则有余矣彼工於徇时者必将曰时如是法如是吾民虽病吾且如之何哉於是一切以整办为心此其人岂不足以致声称资进取然而厉民以自便君子之所不由也余同年友霸州曹君本忠由南京户部郎中擢临江太守临江之士之仕於南京者素知君所以存心所以行事皆相顾而喜曰吾民何幸得此慈父母哉凡吾辈之知君者亦以为临江之民之幸君之为郎户部也大要主於惜费而便民法在必行而不为刻深故人畏而不怨尝督京庾庾有蠧皆宿猾君亷得之军一人徒四人宿弊为之一清又尝?舟淮安其税兼输钱钞数累钜万计有奸民囊槖其间输者苦其邀求而司?者多缘是获谤弗之察也君首捕寘诸法舟往来者颂焉先皇帝末年尝从南京户部之请裁减冗食岁赢米二十二万有奇其议盖发於君于时羣小沸腾势汹汹若不但已者君屹不为动曰兹吾职也敢弗尽乎君在户部有年其行事盖不止此然即此以观可谓有爱民之心而周於才者也临江之士其相顾而喜相语以为慈父母也宜哉夫爱民莫切於寛征此理之不易者而寛征之说岂惟难行於今日识时务者亦难言之虽然此说不行终归於厉民而已其何有於爱况才之为用正以济夫时势之难而副其心之所欲为者不然又何贵於才美才如君其必有以处此矣昔人有言寛之一分民受一分之赐况积以岁计其为赐也不亦多乎夫然吾将见临江之民莫不有以自给乃心爱戴真如赤子之慕慈母而君之声实茂着自将进於高位岂独彼工於徇时者之足以兴哉抑临江号称大邦而荡无城郭有备无患兹亦爱民者之所宜留心况其利害又不止於一郡而已余邻郡人也故因临江诸君子属言为赠既道其民之所欲而又赘及乎此盖亦唇齿之过虑云
送助教符先生九载考绩序
养士之法莫备於成周方其君道之昭明也师道亦有所系而立是以人材衆而风俗美治化隆周既东迁教衰士散天下日以益乱纷纷籍籍以至於暴秦而君师之道胥亡也久矣士之出於其时者可谓大不幸也更汉历唐而宋而元上下千有余年其间有志之君亦颇能留意於学校虽其立教无本其为法粗略而弗周然而师道往往赖之以行是以先王之道不终坠於地我太祖高皇帝天纵圣德受天明命以为天下主尤以学校之教为急务之先首建国子学於京师遂推之以达於天下虽偏州下邑穷边絶徼莫不有学其授业也有师其代耕也有廪教养之法视前代详矣而於国子学尤详盖凡宫室之经营制度之品节成德达才之要饮食器用之微裁自圣心无不曲尽复深惩近代之失以为败伦伤化鲜不自懦师悖徒故所以训饬师儒者必欲其严以立教有不率教者往往屏之远方甚或处以重典肆为教者有所恃而举其职游歌者有所畏而不敢为百余年来人材风化可以远追成周之盛者有由然也虽然师道有所恃而立固为斯文之幸而吾党之居其职者苟非有以自立亦安能无愧於心乎学至於自立甚难而行则不可不勉勉乎行者务重乎内内之重者其外必轻吾尝以是而求之於吾助教符先生盖在所取也先生行恪而和言简而当仪度修整而讲说详明士子从其游者皆自以为得师而人之知之者盖鲜夫嗟卑厌冷常情之所同人不已知君子之所不病先生自蒲州学正陞助教於南雍於兹九年矣两监师儒历任三五年者率迁他职以去而先生久於其职自守益坚今其献绩於朝也妻孥弗移舍馆如故意若将终身焉所谓重内而轻外者非耶夫重内轻外之士岂惟可以为教亦优於为政也如建之民上吾固知其必将後已而先民当道者或以是处先生岂不为得人乎然使吾失一贤佐而力弗能留吾将不能无私怨也先生之行其僚友合词请余言为赠余与先生皆出大江之西而学正郭先生又以同乡之好申请至再三不倦谊有不得辞者於是乎言
送少参张君之任湖藩序
天人之相胜吾尝闻其语矣然不免於二之夫天固不外乎人也是故推其数殆不可胜穷循其理则不容少易凡人之所为即天之所在也是故人事得而天降康人事失而天降乱非相胜也乃相应也虽其穷极之际转移之机若有莫之为而为者然亦未始不因乎人故君子之仕也小而一邑一郡大而一方又大而天下苟其责任在已必惓惓焉惟治安是图以为斯民立命一有败证固将反躬自责而勉图後効其敢诿诸天数谓吾力不能胜乎顷年以来中外亦多事矣余方从事农圃天乎人乎所不敢知颇闻湖藩水旱荐臻盗贼羣起军民憔悴之态谈者至不忍究言反覆以思恐未可谓之适然也虐政召灾贪风鼔盗人事之失殆非一朝以贻其患於今日不有君子谁其拯之大庾张君天衢举已未进士第出宰掲阳休寜两邑皆有声入为给事中於南京礼科端雅周详务持大体盖君子人也兹有湖藩少参之擢湖之民其有赖哉夫琴瑟不调其弦在所当改前车既覆其辙不容复循推所以致弊之由而救弊之方明於指掌本诸身以严乎吏宣上德以下於民通融其有无宣畅其湮鬰洗涤其瑕疵夫是之谓改弦易辙人事既尽湖湘汉沔之区其有不清矣乎以吾张君之贤用当是时不肯泄泄於其间也审矣余尝得休寜人士所刋去思録一帙读之见君遗爱之深足以不朽顾其所及者犹狭孟子曰广土衆民君子欲之今君位进参藩泽可远施苟此心不懈异日以丰功伟绩去陟岩廊将湖人之思不有百倍於休寜者乎君行余不及饯黄门胡君斯靖刘君景瞻谓余素善君宜有言曰亦同乡诸君子之意也夫言既及之谊不容隐张君宜有合矣得无有病余言者乎
送福建少参郑君之任序
今布政司即古牧伯之任也书纪帝舜咨牧之辞曰食哉惟时柔远能迩惇德允元而难任人成王志切阜民首令六卿分职以倡九牧而诗韩奕之篇有曰因以其伯实墉实壑实亩实籍献其貔皮赤豹黄罴是知重民食一遐迩亲君子远小人修城池治田亩正税法贡土物皆牧伯之所有事也修此数事以和六卿於外天下之治其有不成矣乎我朝以布政名官加系承宣字於其署其官之长曰使其佐曰参政参议其职任无异於古可知也然而中外同心倡和以义则民莫不蒙其休中外异心倡和以利则民莫不蒙其咎诗云民亦劳止汔可小康当此之时固将出遗黎於涂炭而濯之以清风引尫羸之气於一线之微而滋息之以复乎肤革充盈之旧为民牧者容不尽其心乎余友郑君立之夙慧不凡而充之以博学明乎隂阳之变达於人情物理之纪以进士为郎南京兵部历职方车驾武选三司自守严临事敏差遣举措动合人心虽权贵无能以其私挠之者当道雅知其贤遂奏为福建布政司右参议士夫之论皆谓其必能尽心民事无疑君世居上饶之葛源直江闽之界尊府君雅有高行尝被职方主事之封与其配安人偕老无恙君喜过家道便计日将拜庆于庭其行孔亟诸谋以言赠者未之达也会余起废复莅南雍侍御徐君子谦夏官欧阳君相周乃来属笔余与君交厚其曷辞盖君子虽无所不用其心然必审乎先後缓急之序先後缓急之序不失是则所谓义也率义以从事始於民食之足而终於职贡之修俾承我者之心皆与我同而不同者不容一日幸居其位夫如是则其成功也何有哉功茂成於一方道且行於天下吾党属望惟在此余以是忘其不敏而着之于篇
赠侍御杨君奏绩序
士有志於功业者必以守身为本其身一失则万事瓦裂虽有絶伦之智高世之才尚安用乎顷年以来中外士夫往往不幸而坏於贼瑾而关陕为甚盖瑾陕产也瑾善盗官以啗其乡人用为腹心股肱耳目受其啗者恬不思义方扬扬自庆以谓天下事无不可为然而智未及谋才未及展一反掌而已俱败曾其身之无所措尚何功业之云当此之时其凛然自守超然远迹不为其所汚者亦有之矣以余所知得二人焉监察御史杨君德徵翰林修撰吕君仲木皆出自关陕者也余去翰林也久吕君之贤盖得之一二旧寮友间杨君则余尝往还其寮友周君诲可许君舜咨间为余言之尤悉语云岁寒然後知松栢之後凋也何幸於二君见之充其志也德由此而立矣况功业乎杨君初领乡荐再上春官以乙榜例拘去为内乡教谕陞教东昌保定凡十有五年七膺荐剡乃陞今职莅山东道於南京君教人先德行而後文艺尤善启发至如冠婚丧祭饮射诸礼皆稽诸古历历举行於生徒有恩赠遗虽微一不受一时师儒中不多得也及为御史论事持法未尝有所迁就尝清理诸辅郡戎籍又领都城徼巡之寄又经理诸辅郡屯田推究施张规模整整凡其寮友莫不推重以为能孟子曰人有不为也而後可以有为其不信夫今以考绩入朝当公道大明之时而君卓然有已试之功皎然有不汚之节隮华陟要其谁曰不宜名位日隆其建立当益伟茂着忠贞之绩昭垂竹帛之名以称为关陕第一流人物不於君有望哉君之行也周许二君举台中故事来以赠言见属余不佞盖尝闻古人有初节晩节之说君自兹以往宜必有光於其初
赠封谕德西园丰公还四明序
凡山水之经远者百里不皆峰十里不皆澜也峻极之余必有堂焉急湍之下必有潭焉曼衍纡徐渟泓渊?蓄其所以经远之势而再发之是故其为峰也益奇其为澜也往往极天下之文而莫之能状兹理之在地也固天然也而在人则亦有然者矣以余观乎四明丰氏若今封谕德西园先生岂不能为峰为澜也哉然而名逸於贤书官止於宫教衍而弗峙渟而弗流人或以是而致疑於天而不知夫天固以蓄丰氏经远之势也丰为四明着姓若清敏公之在宋最为有闻在国朝则自先生尊人以及先生及其嗣子凡三世显矣尊人起家进士累官河南右布政使其功名利泽殆与嵩洛相为雄深先生有诸中者实克似之而名位曾莫之副然於义方之教则专矣由是嗣子熙原学一旦以诸生入奉大对遂取先多士拜官内翰再迁春坊谕德简莅院事于南京其望日益隆而文日益盛泰山之仰江汉之方将有不期而自合者盖其资禀固异而增高益深有得於义方者又非一朝一夕之功然则谓大以先生蓄丰氏经远之势其不信耶先生好古而惇礼初为训导湖口以奉母夫人之养弃而归後以教授侍建安王会当得编修之封遂辞去原学屡以迎养请辄欣然而至然所至不肯久留盖其高尚如此其学於经史百氏无不览而於地理尤深然则自识者观之亦何尝不以为峰为澜也兹者将自金陵东归其乡之彦监察御史顾君辈来以赠言见属余尝辱先生不鄙相与论金陵形势良有合因有取於山水以为先生父子况焉
整庵存稿卷四
[集部,别集类,明洪武至崇祯,整庵存稿]

[book_title]卷五
钦定四库全书
整庵存稿卷五　　　　明　罗钦顺　撰
序【一十五首】
送顺天府尹月湖杨先生序
君子固不难知然其不求知於人人或有不之知者既知之矣而可徒哉在前必相与挽之在後必相与推之俾其道以时行施以位普而功以事成凡以为斯世斯人初非有所私於君子也如知之而不能推挽则如弗知推挽之而不能力与夫弗推弗挽者其间亦不能以寸耳然则斯世尚何赖哉吾江右近时人物月湖杨先生其表表者先生起家进士改翰林庶吉士为给事中两京盖久之而後迁历南京光禄太仆两少卿通政使司右通政又十余年於兹矣范其驱不计其获韫其椟不急其沽是岂求知於人者哉然中外士夫莫不知先生之为君子近时知者适多在言路乃相与列荐于朝时则先生已为当道所推遂膺简命尹正京府此推彼挽不谋而自合无乃亦天意耶然议者有谓先生之清德正学宜在台省陪大议翼大政斯足以慰满人望京尹地虽崇重顾其簿书之冗琐应接之纷拏实则一大有司似非所以处先生者钦顺思之其言不为无理抑安知当道之意不有在乎昔横渠张先生仕于朝当使明州程纯公独言以儒者按狱於朝廷尊贤之体不为无失王文定初相首荐朱文公为浙东提举公以民饥为念遂不辞已而州县一清民被实惠然则议者所见殆与纯公意合而当道所处无亦有合於文定耶道固并行而不悖也先生平日为张朱之学甚笃盖天下之书无不读而所尊信者经五经无不明习而所尤尽心者周易钦顺不敏年来粗辨爻象观先生今日之变动窃以为直乾之九三矣夫三与上应然彼此皆九殆非其正体之以夕惕之诚而审乎进退存亡之在彼者非先生其孰能之先生行同乡卿大夫士会饯于一堂既醉且别谓不可无一言之赠以钦顺尝载笔俾序于简礼也其可辞
送宫谕伦先生还朝序
右春坊右谕德兼翰林院侍讲南海伦先生文叙钦承上命来考应天府乡试事竣当还朝府尹欧阳君旦丞尹君梅益谨权舆之承谓礼有赠言乃以属之钦顺顾惟不敏然向者在史馆尝辱先生教益今二君又以礼见属其可辞夫士之负大名於天下者必将有天下之责责任隆重必将与天下之士图之然则知之何可无其方求之何可无其素公选之精慎私访之周详此其所以求之也知言之学日新而不已此其所以知之也书曰迪知忱恂于九德之行又曰旁招俊乂凡以共图天下之治焉耳善斯道者将不有茂烈以副其大名也哉我朝进士高科类厎于大用其功烈之所成就则固有公论矣或汲汲於求士而所得者不皆纯与名为知人而所收者不甚广有以大相远耶先生以状元及第遂入翰林为修撰累迁至今官昔人所谓荣进素定者尝司考礼部会试者再兹则首司应天文柄一时名士收揽殆无所遗固其尽心以求之而平日知言之学於是乎亦屡验矣自兹以往其属当公选未容以一二计至於游从应接参稽博访以极乎显微之际其所得将不加多乎哉惟多且纯相与为一体吾知先生之当大任胜大责也优优矣钦顺无似尝窃观近时士习大抵後心性而先辞藻徇物过重而自任则轻盖不能不私念之先生所收固其良者安得使天下之士皆务实学皆有九德之行以资源源不穷之用乎以先生之高明其必有道矣愿因以请教焉
送大司成瓯滨王先生序
留务素称繁者太学与焉凡学之条章皆圣祖所亲定师生循用惟恐弗至其何敢略之有钦顺初备员司业时方乏正盖摄篆者踰年每寅入酉出以为常犹病於不给至於人事类多疎失虽窃以为愧而莫能免焉後再以起废来则瓯滨王先生已为之长往时同在史馆固已推服先生文学及是相处益久得其行事益详大抵操得其纲於其目若不甚屑屑焉而终亦不漏六馆之士用此亲爱之如一先生为教既善而其间接纳宾客应酬文字条答笺牍举优优然送迎问劳之礼无弗周宴会游谈之乐无弗与卿大夫士率忻慕其为人钦顺虽勉强效之竟莫能及乃知人才相远果如昔人之所叹也然则当大任建大业非先生其谁属哉於是北太学缺祭酒舆议属先生者十且六七及命下果然仰惟皇上秉德至明用人至精钦顺虽至愚犹知所激厉以图无忝於他日而况天下之士素抱负才能者闻先生之进有不弹冠以相庆乎昔人有言正臣进者治之表吾方於世道观之抑先生之莅南雍亦既厎厥绩兹改辕而北车轻路熟於收功乎何有吾知济济衿佩一为春风之所披拂孰不争先奋发日改月化以成其可用之才乎昔人有诗云先收先生作栋梁以次收拾桷与榱又将於先生见之矣钦顺不佞每获闻先生绪论於天下事若无不可为者栋庙梁宫宜有余裕往年流贼南向盖尝持守淮防江之说为当事诸公言之甚勤且有方诸公虽不果从而未尝不伟其才壮其气也由是观之何功业之不可建哉南雍僚属沐先生之爱惟深於其行也欲挽留而不得以钦顺尝有协恭之雅来请赠言以致其情兹固不容以无言也先生行矣亦将有以处我辈乎
赠侍御周君清戎两广序
两广之守固倚重於官军所以张大其形充实其气者亦惟民间之丁壮尔清戎之政举按文以责实鲜不惟丁壮是求以之应中朝之简书实他军之部伍者盖多多益善而两广军伍有阙则方取丁壮於中州彼其人一闻瘴云毒雾虫蛇蛊魅之形容往往心寒胆掉迁延规避必穷其术而後已故广中之军伍常虚军伍内虚丁健外徙将何以为缓急之备而保地方之常靖哉故其清戎之政或举或停一停或五七年盖未始无谓而其举也必以付之识时宜通政务之君子乃能外无失乎足兵之本意而内有以深达乎制变之微权视清戎於他藩者其操纵固未必同也乃今孰为识时宜通政务非吾周君汝和也耶君之为御史南台也遇事辄言而言之必当有委辄任而任之必谐宪纪聿张风声以树非明达而能之乎兹以内台首推光膺简命出清戎於两广其可为一时之妙选矣以其明达之识而斟酌於操纵之间其纵其操不惟其常惟其时若势其求之而获也惟其实不惟其多简书之效成地方之受赐有不兼尽其美者乎君世家江右之寜州先尝迎致其尊人封御史君及太孺人偕就养于官邸今其将使指也道由江右以出得躬侍二亲荣归其乡舸舰相承送迎属路又可为一时之盛事矣恩加於俯仰光被於州闾臣子所遭孰此为异则君之所以图惟报称岂徒曰地方受赐简书效成而已哉书不云乎虽尔身在外乃心罔不在王室余於君契好惟深盖不能无厚望重以其同寅詹君之请胡君诲之之请辄书此以相其行
送太守马君之任安庆序
永兴马君质夫由南京户部郎中擢守安庆其僚友胡君用经辈来请余文以赠其行君在郎署有年其修职之勤持身之谨志向之正才识之优雅为士大夫所称而其为主事时尝以督理通租至吾郡民皆颂其明白而不扰又余所亲见者况於余往还惟旧重以诸君礼请其可辞曩余为童子时尝随侍家君於安庆郡学其山川形势之壮人情土俗之美固所槩知于时太守之贤亦尚能计其一二若修武王公璠之寛厚崇德潘公蕃之严明皆号为成章而其士夫之谈有谓使二公合为一人则尤为尽善盖其责备如此自余之去安庆至于今日不知更几守矣又不知孰为能合二公于一数穷理极毋乃当见於吾马君乎夫四时之行未尝不以其渐至于温凉寒暑之大分则常自截然此万物之所以生岁功之所以成也故君子之为政寛可尚矣要必有截然之体政然後立严可尚矣要必有优柔之用政然後和二者势常相须盖无可偏用之理苟不明乎斯义而弛张阖辟一由其性之所安则虽或厎於成章犹不能满乎君子之论况其他乎君固有称於士夫至欲名其为寛为严而不得其庶乎兼有之者持此以往弗纵弗苛将俾安庆之人以前日之爱王者而爱君以前日之畏潘者而畏君治化之沛然可想已夫安庆据湖江之会实南畿之咽?表里江山地形险要诚使治化行而人和以得一有意外屹然足以为上流之防其所系尤为不小余辈尝有感於近事尤不能不以此望君君兹往哉尚惟远且大者是究是图以克厎丰功用兼休於前政
送太守程君之任衢州序
昔阳道州自署其考云抚字心劳催科政拙余尝以为拙之一字当为巧者发耳不然未为得也夫巧固伤民矣而拙将无瘠其国乎国诚瘠未必有肥民矣何以验之往年贼瑾用事有司率承望风旨累年租调之违负者举之如不及缘此横取民财一郡多者奚啻十数万名为劝借而实则威之以严刑徵诸前闻是谓白着吾民皆不堪命而卒无所於告也巧之为祸其烈如此不可畏哉然推寻事端则凡违负之多未始不由累政之拙在平时或可牵补一旦事变百出国用且窘元载之策势将必行斯民安得不重伤乎是知巧与拙皆不可也尝闻汉宣帝论及良二千石首以政平为言要之催科之政惟平乃善夫所谓平者豪强不得以苟免贫弱不至於见侵惟正之供取必以其时其非时之调发必不得已则审其轻重缓急而通融之有术如是而已矣夫有地数百里民小大以数十万计政事之当平者诚不少乃若关於利害之大者宜莫过於催科催科之政平则实惠及民而国用常足上下之情两得为郡者庶无负矣今之君子可以此言告者程君汝南非其人乎君初以家学登弘治壬戌进士第授南京户部主事历陞员外郎郎中详敏寅恭声称籍甚当道兼采其资望爰请于上俾知衢州夫以君存心之良得名郡而理之其致劳於抚字也必矣而况在户部日久中间屡奉堂劄有事於外服其於民情之舒惨国计之盈缩缓急之际可恃与否夫孰非其所谙则夫催科之必平不伤於巧不失於拙又当於君见之矣且为郡之赠岂无安养教化可言而顾於催科是讲则以大学之教固尝深致意於理财也理财之道得然後安养可遂教化可行不然心虽劳竟何益哉用敢以此告之君以附忠告之义以复其寮友杨君景奇朱君廷辉辈之请
送太守杨君之任寜国序
寜国直隶京师凡直隶京师之郡惟巡抚巡按为之监太守之尊视方面几等而寜国在江南为奥盖终岁无一过客太守日端坐黄堂视事驺御常稀出士民有经时阅月不得窥见其嚬笑者故其望尤尊其山川深秀泓渟土田肥美物产蕃硕故其民多给足少偷盗虽颇尚气好争讼然亦不至纷如故自昔名为易治凡为其守者皆号优迁不数年辄以成功被超擢而去盖历历可数也然则虽以中才处此宜亦可无阙事而天官重其为辅郡也往往属之高才才高则其用宜有余夫使才有余用亦可惜也然吾闻古之君子善於自用其才者不徒取目前之事整办而止必将为斯民久远利益之计诚为斯民利益久远之计则惟恐其才之不多经营顾虑之不周也而何有余之云有如杨君文明今之所谓高才盖其选也天官究知其履历遂奏为寜国太守非优迁欤君夙领其尊人中舍先生庭训弘治丙辰举进士得第历知西华冠沛泾四县政声茂着入为南京淛江道监察御史其所巡历自京城以至东北边江数郡皆肃清监试秋闱明察而详恕时有按劾多称上旨所得命词甚宠闻且见者莫不为君荣之以为殊常此今日之优迁所以克谐於物议也君行有日余宗兄子文侍御与之同年复同道遂倡台中诸寮友张筵以饯而以赠言来属曰必无辞夫以君之才昔尝优於治泾泾固寜国之属邑也乃今合数邑而并治之诚善推其所为其致整办於目前垂利益於久远必将两得之矣余非能言者第宗兄之见属也固夫安得不有言於君而言又安得有所苟哉
送太守龙君之任琼州序
琼州在南海之中去京师万有余里然其民风士习勤生而率教崇雅而尚文举无异於中州其秀质良材生际明时往往出而擢高科跻膴仕而其尤杰然者遂以文章事业名天下可谓盛哉夫其人既多近天子之光则朝廷之视之抑又何远牧守之选其慎也可知然其四履所经千里不啻高山长谷之深阻有所谓黎人者实蟠据乎其间虽其人有熟有生大抵皆无常性盖虽一郡之域又自有华夷之别也为之守者自非才足以有为行足以有率加之历练之久深达乎刚柔缓急之宜亦岂易厎厥绩也哉求其能厎绩于琼若吾友龙君德宣盖君子之所与也君世庐陵人以家学登癸丑进士出知同安安吉两邑入为京府通判迁经历于南台践历谙练可谓久矣其为人守正持重有忠信之存苟利於民为之必尽其力在同安仅踰年耳既去而民思之不已相与碑其政蹟树之通衢安吉号岩邑而君为之令者七年惟其宜于民是以能若是淹也而淹之者实由於守守虽不君悦然部使者往往嘉之因卒为当道所知以登於台府此其才每不有过人者耶乃今拜琼州太守之命吾知君之往也心不徒用法不徒守於其习俗之既美者必将齐之以礼而益致其厚於其向背之无常者必将抚之以恩而驯致其来若夫苟且以度时穿凿以生事殆君之所不屑为也诚如是则琼虽限鲸波凌蜃穴而君之声实且洋洋乎盈耳果何远之不近哉夫交深而爱厚宜必以无穷事业为期此固区区之诚亦台中诸君子相属赠言之意也
送周怀庆序
比当诸司述职之後明陟幽黜郡多乏守吏部慎选其人以补之南京六部郎中预其选者凡十人奏上同日报可於是郯城周君尚宾自户部出守怀庆行有日其同寮严君宗孚张君济寛等来请赠言於余余以不敏固辞而二君请逾力且曰尚宾为人孝为官能少时居父丧三年至不能读父之书将力耕以养母其母不可乃复从事於学母尝遘疾又欲弃进士举以终养于家然例不可得竟克登进士历官郎署用追显其二亲今将便道过家举焚黄之礼自以为秪承严训庶乎其可复也其在户部垂九载历湖广四川广西三司惟慎惟勤职修而事治古之君子乐道人之善乐成人之美先生独能无意于尚宾乎予闻而悚然尤不敢当然于言遂有不容已者初邸报既至谭者率相与较量地望曰某郡善地也某郡非善地某得某郡为称某得某郡为优某得某郡为失所余以为是则有之然当置而勿论亦姑观於其政何如耳地虽不善政诚善何辱政苟不善地虽善何荣善政日新则所谓优者未始不为称也善政蔑闻则所谓失所者未始不为优也不此之论而徒泥于其迹亦何益於其人之听闻也哉有如大行之阳河济之交地之最善者也谈者多以周君为称则户部之政可知其所以克称于将来亦惟善政日新焉耳且君之为官能其初安有不能于其後其为人也孝于亲有不能推之以仁其民也耶夫政必有以仁其民使蒙安居乐业之休而叹息愁恨之声不作然後为善积累扩充而不已然後谓之日新此固君之寮友所望於君者然也乃其惓惓之意必欲假余辞以达余虽欲已於言也得乎
送欧阳诚之出守肇庆序
君子之为政凡其卓然有可称者或出於天资或出於学力固不容以槩观也出於天资者寛厚严明往往成章而或少深长之味出於学力者简淡平易初未尝取快人之耳目而自有悠然笃实之光此其所以不同也易大传曰仁者见之谓之仁知者见之谓之知论语曰知及之仁不能守之虽得之必失之盖以学力言则仁知相为始终以天资言则仁知各为体用夫始之以知终之以仁其德可谓成矣然而临民之际动之不以礼则犹为未善况乎各随其所见以为仁为知以见於行事求其深长之味夫安得而不少哉吾是以知为政者不可无学也今之君子亦何尝不学其於仁知之道有能相为始终者耶未可知也夫仁知之相为始终是诚不易然非从事於此则平日之所谓学者果何学耶钦顺早有愿学之志而用力不敏空空焉未之有得所赖一二仁友之助而诚之又当出守肇庆相去将日远夫何能无介然于怀也诚之既以文学擢高科居官十有余年又未尝一日废学其是非取舍之明确容貌词气之雍容学之有得於身心槩可见矣异时列郡之政有悠然笃实之光焕发於岭海之间者其必自诚之出哉诚之世家安成与宋楚国文忠公同祖尊君封吏部主事慈而能教渊源既远而濬导尤夙则其德业之所成就固宜与古之君子相为後先此诚之所以日孜孜而不懈也今其行矣肇庆士民实惟有幸顾余坐失辅仁之益将若之何哉念此怅然不可无辞以达而同乡诸君子乃欲得余言以赠诚之赠则吾不能尚幸诚之有以处我也
送江西佥宪王君之任序
崇阳王君叙之由南京大理寺正擢佥江西提刑按察司事行有日吾江西士夫之在南京者相与张筵以饯之因念数年以来湖山千里之间反覆多事吏失其理民失其安皆欲有言於叙之复虑衆言之烦多听者之难尽也以余知叙之为久而叙之亦颇余信则相率推余以言嗟夫余岂能言者哉然常为父母之邦切安危之虑虽欲无言奚可夫提刑布政其职固异使副佥事其位固不同至於一方之安危则未有不均任其责者故必以同心一德为贵其德之所以一亦惟克己以从善尔已私之未克从善之未能自用之为好则其德且二三矣二三之德聚於上趋走之吏相与观望於其下盖茫然不知劝戒之所在其政恶得而不厖而民恶有不蒙其害者哉呜呼吾江西之所以事变纷拏匡勷杌陧至於今日而形气犹未和者其原盖出於此也夫人之所见不必皆同就不同之中而精择之必有至当归一之论是为天下之公理理之所在即善之所在虽在刍荛之贱趋走之吏且当从之而况於同列乎夫善固自我作有所未至而人焉是从其善岂不在我作之不已而从之不贰则吾之善有不可胜用者矣於以正人之不善虽小人其有不革面者乎吾所望於叙之尚克与诸公率由此道以咸有一德将见政事无不举刑罚无不中和气流通於上下而民之受其赐也无不周矣叙之仪观伟然表里相副学足以知道而才足以救时是诚可与之言辄为之倾倒如此不知诸公之见之也亦将有取乎否耶
赠侍御罗君考绩序
侍御罗君子文与余同姓且同出泰和同官南都亦有年矣每公事粗办时时往还相晤语盖相好如兄弟然然自君上世以来占籍金陵君生长都会之区资禀不羣闻见亦多於时务皆所通晓其才具之优赡盖随用随济非余浅陋所能及也君为南台御史初莅广西道俄以外艰去起复改浙江道间尝兼绾他道之章道无留事时有论列必采之舆论之公凡南都之钱谷甲兵门禁逻卒营骑工作散掌於中外诸司者屡承台檄巡视督察奸弊几无所容而日力有余辄以之读书赋诗久而益工以博盖士林之翘楚而南台之出色者也兹以给赏事竟当复命于廷计其年适当考绩台中故事当以言赠陈君秀卿不知余之不敏乃来徵余言夫以姓氏邑里之同且相好之笃而诸君之举也又以礼虽不敏其复何说之辞忆弘治庚申君以丙辰进士授兴化推官余尝赠之诗其卒章云珍重案头三尺法功名何止百年期盖期之者远矣及观其所历在兴化则有声在南台则又有声非其用法之公守法之慎抑何以得此哉自此以往超迁累擢以陟乎卿相固皆其分之所宜得乃其终身所当奉以周旋者法而已矣自古名臣硕辅功高当代名着青史类多以守法称夫法虽人为莫非天理守法无愆则天下之理得孰有天下之理得而功名之盛後世有间然者哉余之以言赠君兹惟再出虽其大旨无以异於前日而辞说之详尽则所以深致意焉庶几大有以为同姓同邑之光也
赠侍御张君考绩序
凡今之有官守者言责固无预焉惟御史以言为责又兼有官守盖自王朝以至於方岳列郡文武庶政鲜不以御史参之其废其兴其损其益必求其当而後已一有不合御史辄裁之以法甚则举以上闻而黜罚其人夫既责之以言又埤益之以事吾固知御史之职未易举也求其能举之者有不以正身为第一义乎夫惟其身克正则言出而人信事行而人服是以上下胥协而庶政以和苟不能正其身而徒倚势作威倚法以削令固有所不行矣则虽譊譊焉强聒不置当谁为之信用以成天下之治哉此善为御史者所以求之於其身者必详其必有所见矣余干张君仲敬早承其尊君大方伯先生家学与其兄孟简同领江西乡荐及连上礼部仲敬则先登进士科遂选为南京河南道监察御史奉若庭训无敢失坠兢兢焉务置其身於礼法之中有所不言言必度其可行有所不行行必思其可继故今兹考三载之绩而其台之长及天官卿皆以最书盖公论然也视彼惰威仪善依倚者人不堪其削而事或由以偾其为贤不肖何如哉仲敬考既书最其同官贺懋教复以诸君之意属余申赠一言虽台中故事则然顾余之不敏将何言以为仲敬赠天官职有大小责任有重轻历年有久近是固不能同也要其道之本於身也则无不同士君子以其一身立於天地间以俟事物之变於无穷盖不容一日不正则余之言於仲敬又安得别为新奇可喜之说为诸君勉修故事而不计其有益与否乎哉以仲敬之贤吾固知其必不以老生常谈易吾言必将常如其始以益显其世也
送督府都事董君考绩序
上海董君文洁任南京右军都督府都事满三载当以其绩入奏其寅友廖君孔服等以文洁於余有旧来请余文以送其行盖文洁初以郡学生升南雍实居家君馆下其相好自此始家君时为太学正方严少许可然独奇爱文洁以为可进时进而策励之祭酒尝通试诸生文洁名占前列佥以为一第可以指取而文洁志亦鋭甚必欲自场屋成名踰选期至累年犹不屑就其先人晩翠翁敦迫之乃往及部试又入优等爰有都事之擢平居雅自修饬禆赞府事条理井井尤以平恕得军士之心读书吟诗往往至夜分乃寐且性不饮酒清茶一啜常若有余味也若吾夫子尝称公绰之不欲又称其为赵魏老则优夫以为老於大家犹有取於不欲之公绰况今之督府与六部对峙所领军卫以数十计而经历都事并为府之纪纲其责任固不甚繁而地望之尊何啻百倍於赵魏老使居之者非有亷静之操抑何能当衆望而服羣心也哉有如文洁为人殆闻公绰之风而兴起焉者纪纲督府厥惟克称故兹三载之绩当道者皆以最书盖公论也然人才之在天下亷者不必能能者不必亷故滕薛之大夫亦非公绰之所能任而文洁自兹以往积之以岁月虽古诸侯之位且将得之观其才猷宜亦无忝第不知所以终之者果何如夫宦业之有终不系於才而系於志志苟不怠才虽短尚能扩充以有为况乎才之未必短邪苟其志一怠则素守必渝其所谓才未始不为戕虐人之具兹所以卒归於败也文洁今则有初矣惟是图终之道尚克加之意哉吾闻董氏为上海衣缨家至文洁从父兄益显继续而光大之衆皆於文洁有望於其行也余因以为赠云
赠督府都事贡君考绩序
南京文武诸司其职务多简凡有官君子每朝视事或不过数刻即罢居常既多暇日则往往相与为诗酒之会山泽之游畅然皆有以自乐者积日累月以至于三载则其事业之所成就亦皆可书华秩崇阶由此而进视彼惨惨畏咎不已於行者其所得不既优乎虽然君子於此将必有所用其心苟无所用其心则远大之业因而遂荒於嬉者吾恐其或不能免也江隂贡君朝用以乡进士擢南京左军都督府都事与其长廖君孔服道同而气合协心修职靡有愆忘及今三载告盈府以称职署其考台察覆之吏部又覆之举如初君伟姿仪雅负综理之才而性尤乐易晩而好吟七字句偶对匀整善饮酒虽多不乱家畜数童子皆习歌舞每燕客辄以之佐欢人欲与之游未尝不往其取乐既善而职业亦以时修可谓乐而不荒者欤令子监察御史安甫往在南京与余相好近又辱爱於君君尝读余文而喜数为廖君言之於是廖君遂来请余文以为君赠然不知君何取於余言也古人有言满堂饮酒有一人向隅而悲泣则一堂皆为之不乐君子用心之至惟欲人人皆有其乐耳今左军所领为卫以数十计合数十卫之人心於一府亦犹一堂之聚也其休其戚君固与有其责前此之心思诚竭则自今以往宜必有以继之使夫欣欣喜色者满堂兹固远大之业之所由基也初君当得御史封辞不就竟就选调固欲一试其所学其所志有不在於远大者乎吾尝虑吾党之或荒而乐为有志者相也庸赠君以君子之道
整庵存稿卷五

[book_title]卷六
钦定四库全书
整庵存稿卷六　　　　明　罗钦顺　撰
序【一十五首】
送南京少宰石公入为少宗伯序
君子之学有以明其体必有以周其用礼乐法制工虞教养钱谷甲兵其为事虽有精有粗或巨或细无非一理而已能於此而不能於彼通其一而不通其二其为用有所不周则其体之未明也固不容掩然则君子之学岂易言哉体明矣用可以无不周矣而非遭时得位则无以尽其用夫用之周不周在我用之得尽与否系乎人苟为君相所知而位以时晋是非君子之幸实天下之幸也钦顺初入翰林则获从熊峰先生石公游时公文名已日起後数载为南院学士着述益富迁两京太学祭酒以严正简重清士气以公平明恕得士心进少宰於南京监别精详缙绅惬服间尝署南京工部事曾不数月而积弊一清由此观之公之用为何如哉此其所学岂记诵词章之谓哉兹被简命入为少宗伯南京士夫莫不欣然以喜凡所谓喜者非私公也君子之学行於朝廷则所以翼赞宏猷匡扶大本必将日见其效士夫既以此为公愿其情不约而同况当此时天下望治尤切公自南而北亦安得不深思而永念乎思之深念之永与诸公同心一德以笃致夫匡扶翼赞之功天下之幸其在此乎公先君子云崖先生官至按察使伯兄东先生今为大司徒家门之盛天下所仰所以垂光青史者盖存乎德业而不专在於名位也公行有期公卿大夫皆相与赋诗以赠既成卷太宰孙公以授钦顺俾序之窃惟不敏分当辞避顾从游之久蒙爱之厚兹又以浅薄辱为之代谊不可无一言也於是乎书
送南京少司徒王公入为少宰序
今南京台省百司皆国初所置自京师视之无异制焉至於设官则北为详南为略盖天下大政皆自京师出而南京直以根本地重诸司惟一二常务是厘其官之不必备固其宜也以不备之员犹多闲暇之日故凡才猷学识声华器局卓出於一时者系官南京稍久则天下皆以为不尽其用一旦易地而处虽未知其用果能得尽与否而君子道长之渐朝廷用人之公不有以丕慰天下之望乎凝斋先生南阳王公博极羣书才高而识远性刚毅多大节起自郎署擢累国子祭酒进南京少司徒垂及三年兹被简命入填少宰之缺凡有识者闻之莫不以朝廷用人之公君子道长之渐为喜钦顺遂因以占乎天意其为喜也殆有加焉如果天无意於斯人将不使公等得居要地公等既居要地将未有不使之得尽其用者也夫天下之势固有甚重而未易反者亦观乎经营布置醖酿之工力何如合天下之君子以为一人心同其诚而要之於久及其至也经营者以周布置者以定醖酿者以熟当几速断而无贰无虞天下其有难反之势难成之事乎顾今天下之君子犹未尽合是容有间之者非钦顺之所敢知也其所知者书曰自一话一言我则末惟成德之彦以乂我受民公与诸公必将於是乎究心焉由是推之君子之尽合也其有日矣公将出祖卿士大夫谋以百壶奉饯且相率赋诗以壮其行诗成宜有序大卿洪公不知钦顺之不敏而固以见属既不获终让庸具述区区之见如此以就正於公云
送太常卿张公致仕还乡序
弘治癸丑钦顺初入翰林今南京太常卿河东张公已为侍讲时公同年进士同官翰林者凡十数後进仰之皆以为将来公辅必多自其中出盛可知也其後公累官至学士地望已崇遭贼瑾盗权以谗被谪瑾既诛死乃起为南京尚宝卿遂长太常於今又四年矣年甫六十以疾求致仕上察其情许之且念其尝侍青宫特令驰传以还盖异数也於是其同年同官石斋杨公厚斋梁公皆位登师傅为国柱石泾川张公为南京兵部尚书参赞守备机务以保傅致仕者二人卒官尚书者二人其不至公辅者才数人耳然公秩正三品恩加二代未老而退晩福方隆数人之中又有不公若者合诸公而通验之则戊戌一科岂不诚盛矣哉公兹还归故乡计其为童子时合伴而嬉游同窗而讲习者尚亦多在税驾以往无非暇日相与登山临水酌酒弹棋往来倡和於其间虽温凉寒暑之变犹将有弗觉者而况乎人间之毁誉世道之理乱岂复能溷其耳动其心哉公之得以遂其乐者如此时则泾川公亦以刚介寡合辞位而去得与公同其乐焉而石斋厚斋二公方以其身佩天下安危劳心焦思殆无一日之间盖忧乐之相去远矣是则公可以无羡於二公之所至而二公在位虽欲寻公之乐而不可得正惟有羡於公耳传所谓贤哉大夫者公非其人已乎公之先君子官终太守长子淳甫为户部主事次濓甫方举进士次沂甫以公廕为国子生有开於前有承於後传所谓无忧者在公其又庶几矣公平居喜读周易参同契间尝遇异人得其要旨志向甚专夫人心有乐而无忧则血气和平精神完裕自有得夀之理然则参同契之学虽不复讲不亦可乎公既解官长洲吴公自国子祭酒来为之代遂与钦顺徧求诸卿大夫之诗以赠公行序则吴公宜为而固以见属岂以佐公日久相知尤深邪公亦谓钦顺宜有言谊不获终辞乃勉为之序
送太守欧阳君之任序
吾邑称士族推欧阳氏百数十年来登仕版者後先相望往往以才行着闻於时赐之其一人也君初以己酉贡士典教湖广之应城应城学者皆乐从其教人才为之一盛後登壬戌进士授南京工部主事遭外艰去服阕改吏部进文选郎中所至皆能其官盖其识见明应酬敏动必稽乎典法而未尝不合於人情此所以克有佳誉也兹拜金华太守之命舆论翕然以为宜之任有期其同官诸君子来请余言以为赠余与君居同邑且有连同官南都相处之日久谊固不容以无言也惟金华乃浙东名郡其景物之胜自齐梁时已为诗人所赏逮宋中叶大儒吕成公出卓然以兴起斯文为己任遂啓一方道学之源相去未百年而何王金许四君子相与导其委至于近世则又有枫山章先生相与扬其波渐及士民其习俗要为端且厚矣君往而为之守岂待於他求哉余尝闻古之有邦家者其才智虽远过于人人然犹必有所友有所事盖稽谋考德既以为在我之资而养老尊贤又所以为士民之劝身不出户庭之近而化行千里者此其机也世降以还人情多喜於自用师友之谊鲜克致隆所以功业如彼其卑无足怪者今浙中大老幸有若枫山先生在君所敬礼宜莫先焉考德稽谋匪朝伊夕于以发挥於政事将见举无不中劝无不从其士习固将益端民俗固将益厚矣夫如是君且优优然得以其暇濯八咏之清风翫双溪之明月赓昔人之丽句以系他日之去思其佳誉之有终名位之远到也不可必乎余尝佐枫山先生於南雍多辱教益奉违日久每用驰情辄因君行附致区区之敬
送太守叶君之任福州序
自秦罢侯置守至于今因之上下千数百年有天下者未尝不与守共治得人之效槩可见矣然其权任有轻重则所以为之者不无难易之殊大抵自唐以来守之权已不逮汉盖汉虽以部刺史察郡国然有按举而无督责政无不自守出者故得以行其志而多卓然有可纪之绩在唐则临以观察使使者虽名为观察而实以督办财赋为功在宋则监司之员益多政多出於监司故守之志不得尽行而为之益以不易韩退之所谓民就穷而敛愈急吾见刺史之难为者其一端耳我国家经理天下之初以布政司按察司监乎列郡已而又有巡按御史焉则又有巡抚都御史焉则又有镇守中贵人焉凡此皆守之所当禀其命奉其令者也使其人皆哲其命令皆公守亦何容为异一有不合不得已比而同之至於病国而殃民守将曰是不在我未有能逃其责於君子者然则为守於今日其难易可知已抑将何以处之乎盖先圣之论治民必先获乎上至求所以获乎上之道则归於明善诚身孟子亦言至诚而不动者未之有也今之君子无不习闻是说顾以为迂远难用而常喜用智术以侥幸於其间盖直未及寻而所枉者为尺亦已多矣吾於叶君时用之守福郡其将见诚明之效乎君浙之龙泉人初以进士为湖广广济尹有异政擢南京兵科给事中有直声其务实而不崇虚名循理而不任私意盖吾党之所推敬焉者往率是道勿渝勿怠能同能异而一无所苟上下恶有不协政理恶有不成者哉夫如是则所谓卓然有可纪之绩者其在君矣君其朂诸南京户部郎中陈君德偕与其弟兵部郎中德英福产也以其郡得君为喜求余言为君赠於是乎书
送广东少参张君之任序
古书善言理财者无如大学大学释治国平天下一章其言理财之道详矣至求其要则归于好仁一语自後世之理财者观之其不以此语为迂濶者几希彼固惑於为仁不富之说也殊不知上有好仁之实则下必有好义之诚感应之机捷於桴鼔断断乎其不诬也汉儿寛为左内史崇尚仁厚收租税时裁濶狭与民相假贷以故租多不入会军兴当免其民皆恐失之大家牛车小家担负输租襁属不絶课更以最由此观之民曷尝不好义邪所患好仁之君子之难遇耳夫好仁之君子爱民一念始终无间至于经理财赋亦莫非此心之推是故民有小大而其赋必均岁有水旱螟螣之不常必不肯为取盈之计老胥黠史贪官汚吏之并缘徵敛以为奸者必有以罪其人而窒其穴远近视其地缓急视其时务求其便乎民而不自为便诚如是也民其有不信爱赋入其有不及者哉今好仁之君子盖有之矣顾余不能多识以所尝识而徵诸已事则有若张君宗周其人焉君博学能文而性质刚介初以名进士历知贵池华亭两邑皆有治声累陞至南京工部郎中奉勅督理芦课课常及额而民不称病论者多之今陞广东布政司右参议职专督赋又奉勅书以往昔吾夫子尝以刚毅为近仁君之性质既於仁为近宜其所好之在於仁也兹以财赋为职诚一惟仁之是好而为仁不富之说断不为其所惑焉曾谓广东十郡之民有不如昔日倪寛所治二十四邑之民邪或以今时方难为则倪寛之时亦不为不多事矣此固君之所知也君世家鄱阳之凤亭其先出宋吏部尚书焘世承宦学以君之志业将益光而大之於其行同乡之宦於南都者例以言赠卢君用中以简至谓非余言不可顾余言迂且拙辞避久之而竟不容已也於是乎书
赠浙江按察司佥事胡君之任序
比年四方多纷扰杌陧人无定志家无寜宇惟浙中列郡熙熙如平时岂惟气化之独淳殆亦人事之得也然隂阳相禅其变无常治乱安危往往相为倚伏故当无虞之日凡有位於藩臬者尤当协心同道以图惟寜永其可以
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 10:26:32-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>