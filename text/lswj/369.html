<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="提要,卷一,卷二,卷三,卷四,卷五,卷六,卷七,卷八,卷九,卷十,卷十一,卷十二,卷十三,卷十四,卷十五,卷十六,卷十七,卷十八,卷十九,卷二十,墙东类稿全文在线阅读,墙东类稿全文在线下载,大玄古籍书库">
<meta name="description" content="元代诗文别集。20卷。陆文圭撰。原书久已亡佚不存,清乾隆年间修《四库全书》,自《永乐大典》中辑出陆文圭文300余篇,诗词600余首,重编为《墙东类稿》20卷。本集名为《墙东类稿》,显然是借用东汉王君公避世墙东之典,表示在乱世中隐于市井之意。卷首无序。卷1为经解、诏诰、表、笺,卷2为启,卷3为策问、策,卷4为策,卷5—6为序,卷7—8为记,卷9为传、碑、题跋,卷10为跋、铭、赞、文,卷11为说、赋,卷12—13为墓志铭,卷14为行状、家传、祭文,卷15为四言诗、五言古诗,卷16为七言古诗,卷17为五言律诗、">
<title>墙东类稿_陆文圭_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">墙东类稿</span> <br/>
          作者： <span class="inputVal" id="bkauthor">陆文圭</span> <br/>
          朝代： <span class="inputVal" id="bkdate">元代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">类书文集,诗文集,完结</span> <br/>
          字数： <span class="inputVal" id="bknum">[book_length]166591</span> <br/>
          说明： <span class="inputVal" id="bkdec">元代诗文别集。20卷。陆文圭撰。原书久已亡佚不存,清乾隆年间修《四库全书》,自《永乐大典》中辑出陆文圭文300余篇,诗词600余首,重编为《墙东类稿》20卷。本集名为《墙东类稿》,显然是借用东汉王君公避世墙东之典,表示在乱世中隐于市井之意。卷首无序。卷1为经解、诏诰、表、笺,卷2为启,卷3为策问、策,卷4为策,卷5—6为序,卷7—8为记,卷9为传、碑、题跋,卷10为跋、铭、赞、文,卷11为说、赋,卷12—13为墓志铭,卷14为行状、家传、祭文,卷15为四言诗、五言古诗,卷16为七言古诗,卷17为五言律诗、五言长律,卷18为七言律诗,卷19为五、七言绝句,卷20为七言绝句、词。陆文圭的文名较著,但他的诗文都比较平淡,往往失于浅近,缺乏文彩。主要版本除《四库全书》本之外,尚有《常州先哲遗书》本。《常州先哲遗书》本《墙东类稿》在正文20卷之外,还有《补遗》1卷,是本集比较常见的版本。</span> <br/>
          封面： <span class="inputVal" id="bkimg">Z_18558.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]墙东类稿
[book_author]陆文圭
[book_date]元代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]类书文集,诗文集,完结
[book_length]166591
[book_dec]元代诗文别集。20卷。陆文圭撰。原书久已亡佚不存,清乾隆年间修《四库全书》,自《永乐大典》中辑出陆文圭文300余篇,诗词600余首,重编为《墙东类稿》20卷。本集名为《墙东类稿》,显然是借用东汉王君公避世墙东之典,表示在乱世中隐于市井之意。卷首无序。卷1为经解、诏诰、表、笺,卷2为启,卷3为策问、策,卷4为策,卷5—6为序,卷7—8为记,卷9为传、碑、题跋,卷10为跋、铭、赞、文,卷11为说、赋,卷12—13为墓志铭,卷14为行状、家传、祭文,卷15为四言诗、五言古诗,卷16为七言古诗,卷17为五言律诗、五言长律,卷18为七言律诗,卷19为五、七言绝句,卷20为七言绝句、词。陆文圭的文名较著,但他的诗文都比较平淡,往往失于浅近,缺乏文彩。主要版本除《四库全书》本之外,尚有《常州先哲遗书》本。《常州先哲遗书》本《墙东类稿》在正文20卷之外,还有《补遗》1卷,是本集比较常见的版本。
[book_img]Z_18558.jpg


[book_title]提要
钦定四库全书　　　　　集部五
提要
墙东类稿二十卷　　　别集类四【元】
臣等谨案墙东类稿二十卷元陆文圭撰文圭字子方江隂人幼而頴悟博通经史及天文地理律象医药算数之学宋咸淳初以春秋中乡选延佑设科再中乡举以老疾不应徵召卒于家事蹟具元史儒林传文圭当南宋之末年已二十余入元後五十余年至泰定天历间尚应聘设教于容山至顺末犹为陈敬叔作安定祠记又数年至顺帝至正初始卒最为老夀惟史不载其登仕版而集中吴县学田记有至元辛卯余领吴县学事语似亦曾为教官然辛卯为世祖至元二十八年文圭年只三十余而记中乃有余愚且老句与文圭情事不合或此记本代人作而失于标注欤史称文圭之文融会经传纵横变化莫测其涯涘东南学者皆师之今核所作史言不谬史又称其邃于地理考核甚详今检集中惟存辨毛頴传中山一条余悉不载殆散佚不可考矣是集本二十卷世久无传今从永乐大典中蒐采遗佚共得文三百余篇诗词六百余篇仍依原目厘为二十卷虽割裂之余重为缉缀亡失已多而据所存者观之固元初褎然一作者也乾隆四十六年九月恭校上
总纂官【臣】纪昀【臣】陆锡熊【臣】孙士毅
总　校　官【臣】陆费墀

[book_title]卷一
钦定四库全书
墙东类稿卷一　　　　　元　陆文圭　撰经解
志学解
小戴记曲礼上篇古之遗言也陆农师音读以十年曰幼作句絶以下弱壮等字皆仿此新安朱氏以为有理今从之幼而学者兼小大学而言十九以前为幼则自八岁至十五而入小大学矣古之生子能言则教之是时知思未有习化未有前言至论日夕薰聒涵泳善心珑琢美质久而安习保固完全私智偏嗜不能入矣二十成人可以胜衣冠冠礼曰弃尔幼志醮而字之责成人也然体犹未壮故曰弱三十则血气定矣可以授室合二姓之好以事宗庙有父道焉四十曰强孔氏曰强有二义智虑强气力强吕氏曰强则材成材成者智虑定则谋事审气力完则任事果故可以出仕然必至於五十閲理深而熟更事久而精然後可以为大夫五十曰艾艾发苍白色服政为大夫也仕者始为士以事人治官府之小事大夫者居上以长人治邦国之大事盖才可用则命之仕德成则为大夫其间非无早知夙成之人也以为养之熟则成效着而收功博不待其成而用之则有美锦而学制未能操刀而使割也芄兰之支童子佩觽虽则佩觽能不我知言成人之佩非童子之饰其才能不足以取知於我也婉兮娈兮总角丱兮未几见兮突而弁兮言总角之童戴大夫之弁躐等而居於位也大抵士修於家学优则仕王事鞅掌东西驱驰者不过二十余年耳未四十也才纵可以有为而不当使之为已六十也才犹可以有为而不欲使之为其用人也有制其待人也有礼六十曰耆筋力既衰不任其劳可以使人不可以使於人也七十曰老不服戎不与事外则致王事於君内则传家事於子仕止矣八十九十曰耄耄惛忘也七年曰悼悼怜爱也耄者老而知已衰悼者幼而知未及尊老而慈幼故不加刑焉周官司厉七十者与未齿者皆不为奴汉律未及八岁与八十以上非手杀人不坐皆古之制也百年曰期颐期有两音郑氏曰期要也孝子要尽养道而已严陵方氏曰人生以百年为期由是而上则过乎人所期由是而下则不及人之所期矣朱氏曰期音朞取周朞之义期谓百年已周颐待养而已其义为长此章自始至终每十年一变盖数起於一止於十天地奇偶之数阴阳生成之理每至於十则必更人也者受天地之形孕阴阳之气孰能违其数而逆其理哉故十年则必异其名至其时则必异其事幼与弱之类则名之异矣学与冠之类则事之异矣昔者先王制礼立法以律人心劝学崇化以节民性使人学问审博血气充盈志意坚定少者待其成壮者服其劳老者享其夀未用者无躁进之心当退者无不知足之戒人生其时沐浴圣泽舞蹈仁风耳目聪明四肢安逸夫夫妇妇而家道正长长幼幼而王政行虽孤鳏之民冻饿之老犹得与昆虫草木各遂其生况凡民之秀为学士大夫者哉当时王道修明风气长厚根本全在学上学不是空言要措诸事业致知诚意所以治其国明善诚身所以治其民这学不是词章之学浮靡用不得不是训诂之学肤浅行不得虞典教胄子周礼宾三物直是後日要得他用如桑麻谷粟凿凿皆精实公孙侨曰侨闻学而後入政未闻以政学者也此之谓矣然学政不是在下自扶立得直须上之人辅翼振德方始成就中庸曰率性之谓道修道之谓教人自襁褓以至成童便有这个性可尧可舜不教则失之圣人能尽已之性以尽人之性其必由学乎学所以修性也自天子至庶人未有不学而成者也学废则礼废冠礼废而成人有童心不弟之源昏礼废而嫁娶不待年不夀之源考比之礼废而官制坏不治之源饮射之礼废而养老缺不孝之源嗟乎其来非一日矣春秋时已欲毁乡校如郑然明者青青子衿在城阙兮诗所以刺之也郑蕞尔国也而王朝之大夫已有不悦学如原伯鲁者故闵子马讥之曰夫必先有是说而後及其大人曰可以无学无学不害下陵上替能无乱乎谓邪说兴於在下而在位者习而听之不可长也又曰学殖也不学将落原氏其亡乎一大夫不说学闵子马即忧其亡当时未必不笑子马之迂也然自古不学而杀身者多矣虽然此可为仕而不学者之戒未仕而学则将奈何曰孔子我师也昔者孔子生而知之而曰我非生而知之者好古敏以求之者也考之世家孔子生於襄公二十二年庚戌儿时陈俎豆设礼容此十五志学前後时节昭公二十五年甲申适齐景公问政此三十立时节定公元年壬辰孔子返鲁退修诗书礼乐此四十不惑时节九年庚子为中都宰一年为司空又为大司寇十四年乙巳摄行相事与闻国政则年五十六矣正知天命时节其後适卫适陈适宋哀公十一年丁巳复返鲁则年六十八矣正耳顺时节方且序书易诗正乐十四年庚申西狩获麟作春秋後二年壬戌两楹梦奠七十三终焉则到从心不踰矩时节才一二年而止耳然自志学之年至从心之境皆闻道之岁月也嬉戏陈俎豆之夫子即负手曳杖逍遥之夫子学无少壮之异也夫子焉不学而亦何常师之有子奚不为政而是亦为政惜也用舍行藏之不自必绥来动和之不复验使天假之年且八九十且百岁且得邦家则贤於尧舜远矣其生也荣其死也哀如之何其可及也然人皆以夫子为不可及夫子则曰何有於我哉又曰学之不讲是吾忧也然则学者又当如何盖尝论之困而学之视学知当十倍其力时过而後学视幼学当百倍其力列子有云百年夀之大齐得百年者千无一焉设有一者孩抱以逮昏老居其半矣呜呼人生世间少壮之日盖无几也自人事言之至六十则精神止矣复何为乎自学道言之则自始以至终未没齿之前皆战兢之日也岂独学而仕服官政而已乎语曰四十五十而无闻焉斯亦不足畏也已无闻谓无善道之可闻非名位之无闻也人不可不知道使其知道顔子不为夭使不知道彭聃不为夀生世间一日则有一日之责百年则有百年之责天地无穷尽则道无穷尽学亦无穷尽昔者睿圣武公九十方作抑戒以自警其诗曰乌乎小子亦聿既耄其盛德至善如緑竹猗猗皆自切磋琢磨中来赵文子年未盈五十而谆谆焉如八九十穆叔知其弗久刘子知其耄及后子知其将死盖春秋时犹有先哲之格言君子之先见以後无此学矣然则啬其精神以夺造化之巧外其形骸以与太空者游非达者乎曰律以圣门之绳尺则彼为虚诞此专务实不可同年而语矣子在川上曰逝者如斯夫又曰朝闻道夕死可矣上一章是个不息字下章是个安字呜呼汉儒以来此义不明久矣
诏诰
拟求贤诏
盖闻上古之治君臣同心开广贤路宣招四方之士是以上下和洽海内康平其德弗可及也朕纂承丕绪敬仰休风托於士民之上夙寤晨兴念虑万方不忘元元惟恐羞先帝盛德当今之务务在得贤而已昔仲弓季氏之家臣子游武城之小宰孔子犹诲以贤才问以得人明政无大小以得人为本今天下贤者智能岂特不如古之人乎患人主不求之耳夫十室之邑必有忠信三人行必有我师今阖郡不荐一人是化不下究而积行之君子壅於上闻也士奚由进自今以後令郡国选贤举能岁以为常贤士大夫有肯从我游者吾能尊显之布告天下使明知朕意其有明德达材者必身劝为之驾遣诣京师或年老疾病勿遣
拟劝学诏
盖闻古之设庠序与学校所以教养人才将以致用也书不云乎不学墙面莅事惟烦呜呼自周衰以来先王之道浸微浸灭法度多缺礼乐废坏图治者以古为迂措事者以苟为得士习於空言礼义廉耻缺而不思朋党比周靡然成俗伊欲黜汉唐之浅陋追尧舜之高明乐育天下之英才使修洁之士充於朝廷孝弟之风行於乡党何修何饰而致乎此自今有敦行谊谨名节明经笃学者有司具以名闻朕将考择而用之以劝於尔衆浮华之习吾所不取咨尔多士尚懋戒哉
拟郡国水灾赈贷诏
吏有从南方来郡国被水百姓散流者衆保聚不完扶老携幼困踬道路朕甚悯之洪范五行初一曰水皇之不极厥罚常阴朕夙夜靡寜思执其咎古者有水官水得其性时修其利又吏牧民者为浚陂塘立堤防以消息其灾今不豫具无及已有司其议所以赈贷之秋稼不登流庸未复农失其业有可以佐百姓者条奏其宜将施行之郡国不能为朕究心徒文具者以不职论明诏中外知朕意焉
拟汉文帝十五年令诸侯王公卿郡守举直言极谏诏
盖闻古之圣人莫不求贤以为辅翼大禹为三王祖亲拜昌言成汤统正万邦从谏弗咈未尝自广以狭人也高皇帝建英豪屈羣策见善若不及从谏若转圜故能平暴秦定海内今朕获保宗庙以微眇之身托於公侯之上夙夜战栗永为百姓之急明不能烛德不能绥何繇以承先帝之业今上而诸侯王公卿下而郡守不闻有荐一人以匡朕之不逮者何欤其令有司明扬在下博选能直言极谏者进登於朝朕当亲策以当世之务古不云乎荐贤受上赏又曰举能其官惟尔之能其布告天下使明知朕意
拟韦处厚除翰林侍讲学士诰
朕以幼冲嗣大历服未堪家多难惟古先哲王皆以讲学为务朕思乐忠谠博习之士朝夕讲论经理辅朕之不逮期致於治尔以孝闻中第擢科扬历中外先帝寘尔补阙上疏剀切深所嘉奬坐事出守旋入掌纶诰朕惟翰苑职亲地禁时复侍朕讲说非卿经行修明莫膺此选卿宜勉之以事先帝者事朕可
表
贺即位表【天历二年八月】
日月并明相继四方之照乾坤再造复开万世之基上符帝心下慰民望钦惟皇帝陛下人伦笃至天性谦冲方退处於青宫本无心於黄屋当年历数传舜始於传尧今日讴歌之啓乃不之益欲三让以天下大一统於域中明诏载颁圣恩广被臣某等身居南土心拱北辰象御六龙喜风云之际会鸡垂丹凤均雨露之沾濡
太皇太后上尊号贺表
统嗣正名即履至尊之位谋谟独断尽归太母之功宗社既寜臣民胥庆钦惟太皇太后陛下亲承圣绪光绍丕图思帘帷拥佑之深恩举典册尊崇之故事式彰孝治敬表徽称臣等薇戍虽勤笋班莫簉未央殿上一新天子之仪兴庆宫中曲尽家人之礼
贺正表
五位乘乾时正六龙之御三阳为泰天开万象之新寰宇清和熙朝欢洽中贺钦惟皇帝陛下克明克类乃圣乃神偃武修文两尽为邦之要崇儒重道重弘选士之规当周历之甫颁侈汉仪之高会臣等欣逢盛世逖守偏州献岁发春班阻陪於玉笋与天齐夀颂遥祝於盘椒
万户府贺正表
三阳内长开万世之太平万国咸寜侈三朝之元会庆流宗祏欢动臣邻中贺钦惟皇帝陛下道迈羲轩德深尧禹表章经术崇正学於诸儒振耀武功憺余威於殊俗乃参稽於乾纬爰乘执於震规臣等出戍柳营阻陪椒宴四方来贺职徒限於虎贲万夀无疆心实同於兽舞
拟行省进乡试合格进士花名表
详延有诏议始於太常大比献书名登於天府严郡国举人之制体朝廷劝学之心窃惟贤才本所以致太平科目亦足以得奇士自後世虚文之专尚而古人实行之浸非赋敏八义诗成七步竞有看花之志共夸摛藻之工何补於时焉用此辈止可束之高阁岂宜寘彼周行遂令塲屋之久虚或致山林之长往兹盖钦遇皇帝陛下尊崇正道长育英才表经术以淑人心黜辞章以新士习臣某等身居南省面向北辰他无称职之忠惟有举能之益乡以询五物艺可考於周官郡不荐一人罪敢逃於汉吏
拟谢赐进士及第表
天下文明幸际风云之会人才长育方深雨露之恩铃声才撤於棘闱胪句忽传於枫陛百年旷典万国懽心窃惟成周献贤能之书先汉试茂异之策虽渐兴於科目未专尚於文辞迨作赋自擅於凌云而明经或嗟於扫地俗士浸多於塲屋遗才间老於山林不遇昌时曷除弊事钦惟皇帝陛下修道谓教取人以身追三代之淳风崇四方之美化表章六艺示至道之恢宏罢诎百家开正途之壅塞臣等器非适用学未通方随羣谩踏於槐花出衆偶穿於杨叶蒙恩赐第释褐起家以道事君敢谓词章之小技尽忠报国惟知节义之大闲
代谢进士及第锡燕表二首
龙飞圣主昭贲火之文明鹿鸣嘉宾庆需云之燕乐丁辰何幸抚已奚堪窃惟零露瀼瀼诗歌令德嘉鱼汕汕时遇太平此明良千载之相逢岂疎远一朝之敢望考慈恩题名之故事侈闻喜锡燕之异观多士属心八方倾耳钦惟皇帝陛下美化厉俗明德新民推至诚乐与之心成恭已无为之治曾是布韦之贱得沾醉饱之恩臣等小器易盈大亨敢受虽食藿之膓未变而倾葵之志难忘国利观光真自它而有耀臣能归美岂报上之无心
山下火贲仰昭代之文明云上天需预嘉宾之宴乐一时盛举千载难逢窃惟衎以至诚式播嘉鱼之什食而将意载歌鹿鸣之三登兹太平淑我多士顾惟饭糗羮藜之子素乏含英咀华之能玉陛胪传误尘上选琼林宴逮有玷清班钦惟皇帝陛下驭臣以礼覆物皆仁设庠序学校以明伦崇礼乐诗书而立教勤於作士既成追琢之章务在养贤又得餁烹之道臣等无任
牋
代上皇后牋二首
北陆回春天肇开於泰象东朝献岁人共仰於坤仪庆集宫闱欢腾臣妾中贺恭惟姜嫄圣瑞太姒徽音万物资生有赖顺承之德二南美化兹为正始之基当甲观之呈祥宜辛盘之荐祉某等职居下土身际昌期成三阳辅助之功莫名地道上万夀怡愉之颂愿罄臣忠泰爻用事喜交长於三阳坤道居尊实资生於万物祥开北极瑞蔼东朝中贺恭惟柔德孔嘉徽音是嗣凤仪垂范母道万年燕翼贻谋孙枝百世当六寝化成之日值三朝元会之辰某等薇戍方勤椒花莫献跄跄济济阻陪星拱之班怡怡愉愉遥祝天齐之夀
代上皇太子牋二首
祥储甲观衍昌历於无疆斗指寅杓瞻前星之有耀龙楼初晓鹤禁方春中贺敬惟德禀元良身居嫡长问安视膳不辞鸡寝之勤入学承师尤重虎闱之选式开震治用介繁禧某等属守偏方欣逢华旦青宫主器将贻万世之谋金监献忠愿上千秋之录
泰阳三长是为内健之爻离日两重咸仰继明之象式开震治用介夀祺中贺敬惟明有敬仁素称贤圣决大谋定大事已位储宫行正道闻正言尤亲帝学自天有庆与物为春某等职在鹰扬情驰鹤禁笋班莫造阻陪元旦之仪柏酒遥斟敬祝前星之耀
代贺太子立詹事院牋二首
震从一索初开绕电之祥离继重明咸仰前星之耀庆延宗祏喜溢人寰中贺敬惟玉润重晖银潢毓秀龙寝修问安之敬虎闱习齿胄之仪甲观崇深已先昭於圣瑞春坊邃密复妙柬於英材左右皆良闱庭交贺臣等远临小垒幸际昌期芑水燕贻已极本支之盛芝山鹄举会看羽翼之成
震宫主器传正统於一家甲观储祥记神光之满室庭闱有庆宗社无虞中贺敬惟毓德星辉凝姿玉润主鬯居少阳之位体元扶太极之尊岐嶷天生入已优於圣域忠贤日近选尤慎於春坊某等卫列虎贲情驰鹤禁元良大本成苍姬燕翼之谋左右正人助炎汉鸿飞之羽
墙东类稿卷一

[book_title]卷二
钦定四库全书
墙东类稿卷二　　　　　元　陆文圭　撰啓
谢邓善之佥事取中乡试第二名啓
桑榆已晚自怜野老之余龄花柳无私均囿化工之一气敢诧曹参之功次自甘胡旦之筹输窃惟举塲得失之间亦系士子穷达之分白头病叟不入时妆黄吻少年反轻宿学揶揄风汉指擿陈人倘非青镜之明悬未必朱衣之暗点昔嘉佑之变文体有欧阳以典贡闱能使西崑尽崇古雅虽子瞻疑为子固公亦何心然刘晖即是刘几士终有命岂意数百年之後复见第一流之人伏惟某官岷峨之英锺吕之器自胶庠而发轫即艺苑之飞声扶云汉分天章衣被昌黎之文彩上会稽探禹穴网罗太史之旧闻进而仪表於禁途出则澄清於列部风猷久着品藻尤精遂令跃冶之不祥竟使处囊而立见如某者发已种种视亦茫茫不记阿婆三五之时堪笑老翁七十之状纵使恋袍之情厚奈何戴笠之分殊况当诸公衮衮之同登又无笔势翩翩之可识谁烧虎尾竟暴鱼顋空思看花扑面之尘尚记枯梢号寒之苦既殿奔而策马肯报役以焚舟随衆滥吹复先中隽然而一鼓之气已衰竭再往之计终渺茫嗟既失於东隅怅莫图於南海人之伦五尚不废朋友之琢磨士之品三又何必功名之芥蔕姑安愚分以答殊知
谢友人贺请举啓三首
壮不如人尚记东西涂抹之戏惠而好我远贻四六骈俪之文自惭白雪之盈头敢望青云之平步况刘蕡下第方叹遗才而雍齿且侯未惬舆论战而弗捷庸有报志胜之不武何以贺为然长者赐则不敢辞况氓也周之亦可受三美为粲再拜以登老娘之孩儿幸免倒綳之诮幼妇者少女永藏絶妙之词
眉有点黄笑阿婆之年老书来尺素叹少女之词工加之及物之仪假以过情之誉半世诵兔园之册颇厌啁啾一朝思鴈塔之题分无侥幸计偕偶与台馈何为旅庭之百既登肃使之三敢後甚愧丈人厚相期春日看花得意之荣请为游子吟当念朔风枯梢号寒之苦白簪头上甚矣吾衰黄点眉间又何足喜自笑阿婆之涂抹误经佳士之品题窃惟举场之开偶类骰子之选刘蕡下第我辈安得登科雍齿且侯吾属将来无患知孟明之举必再顾子玉之贺不堪惊百实之旅庭忘屡空之在巷我之大惭人以为好果符韩愈之言世皆欲杀意独怜才深感少陵之谊
答黄子高贺啓
大比兴能偶随鼓箧衆工奏艺遂滥吹竽谁言韩信之无双终让萧何之第一今老矣无能为已可吊也而又贺之窃惟士论之重轻不系科场之得失固有幸而获选而况患在不明喜瓦釡之争鸣指康瓠以为宝如某者空疎未学婉晚余龄黄卷一生名不成於汗竹青灯残夜眼空对於昏花肥犊春深薄言于耜饥鸥江晚相与忘机忽逢芝紫之诏颁不觉槐黄之心动手编蠧吻身效蛩吟虽曾拜鹿鸣之三然竟作鷁飞之六焚舟之愤未已伏枥之志犹存牵帅老夫之重来不满识者之一笑漏尽钟鸣而不止头童齿豁以何悲婆比少年奈丑何翁如小儿直戏耳有来赞喜益重惭惶顾惟雌甲之衰曷称受辛之美伏惟某人璠璵国器黼黻人文曾穿杨叶以策勲宜对薇花而演诰暂淹骥足姑正臯比公瑾与伯符同年已服先登之勇管仲云鲍叔知我恐贻再战之羞拜赐之多诵言则赘
回李义夫贺啓
素练不精宜从下黜朱衣误点忽占上游方将景迫於崦嵫敢望名登於员峤如某者无丈夫志为童子师精舍说书花飘讲席空山振屐鸟怪儒衣试羣踏於黄槐偶再攀於丹桂顾安取此无所用之伏惟某人负不羁之才抱深藏之器竹亭无锁窥仙鹤之避人兰社有香听迁莺之求友笑我老娘孩儿之戏宠之外孙女子之辞虽摛藻之甚工奈栖枝之无分击北溟之鹏水不能怒翼以上飞逐东野之龙云惟欲低头而下拜禀酬厓略感激轮囷【原注无锁李竹亭名金兰社李文会名】
上克诚宣差啓
闻所闻而来君惠未忘是以在此悲莫悲兮别予去不遇岂所欲哉盖新妇虽处於两姑而烈女不更於二姓巢父寜掉头而不住少陵空回首以尚怜犹可辞乎亦无及己如某者巳何曾闻道百齿未至达尊三深林每好於入山乔木肯思於出谷谁云水部之索价乃以石生而为媒既不能以礼辞又焉可以货取偶因再命竟昧一来所恃今谋人以为亲不思新令尹之必告微失吾尝同僚之义遂致子来几日之疑夫推车惟主可行而操刀安能独割恩欲己出怨使谁当今一邑化行无上作下应之效多门政出有甲可乙否之嫌狐裘厖茸吾谁适从贝锦萋菲亦巳太甚然苟合则留不合则去故前受之是今受之非殊不思事大夫之贤友士之仁不失为利器守先王之道待後之学正所谓食功况卷书必立之师师何至为人之患而大事则从其长长本无絶子之心或使之或尼之非人所沮其处也其久也何日之多先生欺余迟迟吾行也弟子惑甚望望然去之靡不初鲜克有终早自图可以无辱类我类我忠焉能勿诲乎归欤归欤知者为无礼也臯比勇撤马首欲东齐门之瑟不投楚市之钳将及岁聿云暮焉能待之秋以为期会言近止权舆不设於四簋馈赆敢望於兼金未免伤廉何以报德兹盖伏遇某官西山间气东观名流几年闭风露之帘一夕听星辰之履制锦小烦於妙手弹琴聊写於清音缁衣之好方新绨袍之恋如故鲁献子有五友非惟百乘之家汉卓茂为三公始自一县之宰公岂久淹於展骥吾将亟返於屠羊衆人畜之报以衆人莫我知也今日用我否亦今日惟君图之欲谢分毫辄凭寸墨
回唐阴二君见招啓
为文责沈恨未覩於云天有句嘲边怪颇同於雪日夫何拱璧以先马欲起中廏之病驹得非所蒙愧浮於感伏惟某人林尊望族兴识名家人依处里之仁士愿友乡之善事大夫之贤者久闻武城澹台之贤有子弟而诲之宜得昌黎韩愈之诲顾自惭於樗栎岂足与於参苓侍坐未参於丈席之间传?乃出於束修之上篚将厚意物及多仪分无三鱣之升空有双鱼之遗馆奚待假求自有於余师币可以交见尚容於他日
囘唐主事再招啓
卜见以大人方喜遂识荆之愿梦为二竖子不幸有采薪之忧退卧周南飜思渭北甚矣衰也久矣使之止或尼之岂意恋袍复加聘币昔者疾小愈不望於医来前日受今非终惭於货取不敢请固所愿也我不识能至否乎辞受俱难进退不可伏遇某官仁而下士意独怜才加四簋每食之勤订一樽重论之约而某驾囘已俗漏尽不休前度刘郎恍不知於岁换今生杜老倘得及於春游
囘句容蒋教谕见招啓
老夫耄矣不入时粧先生欺余使代匠斵嗟举才之误甚感知已之忻然伏惟某人京岘名流茅峯秀脉文辞之炳云汉为章於天渊源所渐庠序以化於邑肯偕武城莒父之宰来游康成元方之间弃其学学焉可乎以所事事之过矣法筵龙象必取笑於旁观讲坐臯比又奚烦於勇撤小迟觌面相与论心
囘岑应奎山长啓
远方下士愧百拙之无能大人先生闻一言以自宠堪笑老翁七十之状尚思阿婆三五之时随踏槐花偶穿杨叶终然举子之刺竟遭考官之疵谓士衡之患多俾曹参而俱次进恐复贻讥於狗曲退而姑卒业於鱣堂手披百篇不免诸生之笑子来几日竟为长者所先惊雌甲之偶同辱受辛之嘉惠兹盖伏遇某人词林孤凤学海老龙现丁卯之文星出而为瑞题癸巳之石壁隐不求名人皆为斵以汗顔公独凭轼而观戏孺子可教讵华衮之过褒将军肯临即皋比之勇撤某扫门虽晚倾盖如新载披贯道之文深感怜才之意上飞怒翼不能击鲲水於南溟下拜低头惟愿逐龙云於东野
囘句容夏君范投啓
敬为曾南丰每私诵陈无巳之句近舍皇甫湜乃徒取白乐天之名得非自厌於家鸡未免骤惊於越犬况尚论取友无出一乡之中而患在为师远求千里之外疑之者问不相及之马恶之者挥从何来之蝇幸倾盖之方新辱贻书之甚宠奇哉抉云汉分天章之手施之被薜荔带女萝之人信流水之知音奈阳春之寡和伏念某就木之矩有蓬之心始焉壮而欲行之今也老之将至尔桑榆落日独倚行藏之楼花柳前村都非欢娯之地免园之册子虽熟雁塔之题名不存食牛之皮已七十矣抟鹏之翼奚九万为偶闻武城之歌遽下洪都之榻此非子之坐笑於列以何堪谁谓汝无家怀其安而不去遂作他方之游客孰为当道之主人伏惟某官吐凤词工屠龙技进爱子以方之义教人为善之忠屡撤皋比盍扶鸠杖泳南浔之泮水采彼茆芹修句曲之宫墙敬夫桑梓既不怪南州之雪方将逐东野之云【原注来啓云上下四方思随东野】论心甚真握手恨晚友士之仁者虽非利器之良工适子之馆兮不忘缁衣之永好
囘陆静远招入义塾啓
北面弟子欲就良工东道主人误邀俗驾方小窻之听雨忽广坐之披云虽同为吴郡之宗敢自认汾阳之谱伏念某空空末学冉冉余龄屡曾鵰鹗之横秋久似蛟龙之失水烂熟免园之册半费精神峥嵘麟阁之名徒劳梦寐乏温故知新之益蹈芸人舍己之非说诗不至於解颐读书谩夸於便腹岂意痴顽之老子亦如起废之浮屠俾摄皋比聿观龙象兹盖伏遇某人山川清气海岳雄襟能庇寒士以万间得育英才之三乐曰见义不为无勇而教人以善为忠家塾一新生徒四集盍取多闻之友共收半学之功某适从何来非所宜据安得秋阳之暴皜有惭幽谷之迁乔政恐犯孟氏之好为虽欲强曾子而不可庸蜀日粤岭雪难逃衆口之见嗤北海水南溟云愿挟诸君而远到拜命之辱奉币以登
代囘句容程宰啓
闻弦歌之声知能施於有政行束修以上愧不足以为师偶得荆州刘公之书欲下南昌孺子之榻古有此礼今非其人伏念某童而习之老无能已以吾长乎尔苦来日之无多莫我知也夫抱遗经而独处青眼一顾白头如新幸无邹子之先容肯索李生之高价兹盖伏遇某官鸣琴多暇制锦甚工士元非百里才何尝不治冉求可千室宰岂曰未仁姑小试於牛刀乃先求於骏骨伊欲逐云龙於东野又疑惊雪犬於南州楼漫想於行藏门当谨其出入未敢从容於函丈正须俯伏於仞墙以吾为邑长於斯固将学道则爱人也有笑於弟子之列安能受业而解惑哉聊抒下情少需後命
请曹教啓
学必有师其闻道也先父不责善故易子而教凡洁以求进者吾未尝无诲焉恭惟某人貌古神清才高学博一过目而史辄诵八义手而赋已成渊源所渐范模甚正某子侄辈少壮不努力孩提巧相如就有道而未正焉微斯人谁与归也昔长者絶子非子絶长者闻决意以先归今童蒙求我匪我求童蒙愿降心而俯就
谢徐教啓【原注除讲书】
入学招诸生幸过昌黎之仙伯读书破万卷惭非老杜之奇才拜命虽荣抚心自愧窃惟讲书之选以待博学之人论史不及子长班孟坚解经不如康成孔安国无抱负者奈观听何必来狗曲之讥适重鱣堂之辱如某者性天粗敏门地颇寒少亲师友之渊源搀说古今之得失每自负不碌碌者今何为是栖栖与所谓功名三年之学不至於谷其於经传一卷之书必立之师虽误听菊榜之铃素不齿芹宫之籍嗟小子狂简成章不知所裁幸有司公明有善者率以録盖伏遇秋云双鹗春浪一龙身闲梅阁之仙游手葺杏坛之生意园蔬芜秽昔容樵牧之童水藻精神今选英髦之士致令跃冶预在铸金某敢不更参诸老之门尽足三冬之学後生躐等莫逃鸣鼓之衆攻异日说书不满斵轮之一笑
立坊请王麟棷并谢保举啓
某年逢九三大耋之嗟时无八十常珍之养甚吾衰矣莫知我夫每追思孔文举其人幸不生汉建安之末举贤荐祢衡之表旌德立郑公之乡起当代之文风传他年之佳话顾惟先辈素号名流有若无实若虚柔不茹刚不吐彰善而瘅其恶当仁以让於师一加华衮之褒百倍青萍之价门阑之色多喜意亦颇浓玉帛所及皆余我何以报有一樽酒兴来欲尽於君懽无百年人会後未知其谁健倘不遐弃幸赐早临
囘学生曹无易投啓求跋其先人所修家谱
亲幸未至於涂人又岂止五世之泽师不必贤於弟子当自成一家之言载披鸿藻之摛词尤见青蓝之出色窃惟曹叔振铎之裔昌於延陵季子之邦簪笏相传箕裘不坠宜登名於竹简奚借重於刍言西山之记睦亭惟存真氏老泉之引族谱自述苏宗况今家学之心传尚有父书之手泽何勤四六引喻再三方愧狗之续貂犹幸蝇之附骥友古人尚论其世已与君为再世之交後死者得与斯文但惭我非能文之士薄言申谢不敌先施
贺朱南伯受鄞县簿啓
伏以桑可怀鴞想泮林之久乐枳难栖凤喜贤路之初升匪为簿书之能乃有民社之寄昔在元晦曾仕同安至今思畏垒之居犹未忘紫阳之教虽泉明迥隔而官氏相同会见今人能行古道某年矻矻以犹学发种种而奚为嗟老死其无闻知後生之可畏是我主簿已素简於上知谓君中书行即膺於大用
谢人夀啓
蹉跎五十九年无能为矣擘画二三百岁不亦难乎荷缱绻之故人念婆娑之老子申之善颂飨以多仪既推介夀之恩敢後拜嘉之礼绣段辱美人赠何以报之斑衣作小儿啼聊复尔耳
囘尤叔永弟夀啓
有弟远方嗟鴈行之中断揆余初度偶龟息之尚存分甘晚节之衰猛省平生之过拊我之恩莫报友于之义不敦思之几欲无生至此又焉足贺特以连栖之树来加一瓣之香岁以为常馈之则受我生壬子惭非君贶之妙龄昔有卯君更比子瞻而高夀
囘缪惟肖弟夀啓
忆荆花之成树可惜分居叹樗木之不材偶因得夀岂意亲亲之义能推长长之心乃睠生辰特承嘉惠祝以斑衣之雅戏申之黄绢之好词欲令周子之兄得奉老莱之母式相好矣何以报之举池塘春草之诗有如昨梦酬风雨夜来之约共乐余生
囘生日啓二首
涂抹少年曾有飞黄之志婆娑晩景遂成尚白之玄多谢故人颇哀老子记我湘江之初度享之平陆之多仪素丝有类於币将玉羽奚烦於经换?飥喜成功於新妇香令乞巧於神夫更分邻烛之辉又致瓣香之敬拜嘉敢不图报则那辱远使之騑騑答空函而咄咄罔之生也幸而免有愧圣人之遗言饮且食兮夀而康曷勤君子之善祷
阿婆涂抹曾记少年老子痴顽可怜晚岁自叹乐天之白雪敢期梁颢之青云初度再临俱存有感独荷故人之缱绻远驰肤使之光华剪南海之香沈刻邓州之花蜡载酒不烦於问字换鹅何待於写经瓜以乞神夫之灵面以借新妇之巧粲然庭实充此室虚敢不拜嘉未知报德笑矍铄翁当六十三岁甚矣吾衰与渴睡汉争第一二筹壮哉此志愿囘善颂还祝巍科
囘表弟惠则之贺壬戌生日啓
凯风寒泉之思已惭子道落霞秋水之句允属天才顾有弟之最强肯厥兄之弗念华予晏岁享以多仪爰三肃以乃登奈七襄之莫报老者颁白况又当二首之年赠之乘黄无以结同心之好
戊辰囘生日啓四首【原注七十七岁】
于渭之阳我见舅氏在浚之下莫慰母心抚存殁以兴怀念劬劳之难报我辰安在君惠未忘岁复岁能常继乎亲其亲亦可受也耆英会上敢齐彦博之年靖节诗中独感孟嘉之传
安乐窝中多尧夫之十岁耆英会上与潞国以同年自怜衣褐之穷仅能食粟而已荷诸公之假借容老子之婆娑余光巳薄於崦嵫善颂至形於嵩岳殊不念庚寅之枯槁谁能记甲子之泥涂此一瓣香岂讃扬之敢受余数尺锦愧裁答之未工
吾衰也久矣犯老而不死之讥人交而敬之有爱欲其生之意揆余初度享以多仪香涎剪龙海之云花炬割蜂崖之蜡汤饼既宜於深注笼禽未免於生燖喜手开谏议之椷知腹免将军之负维其旨且有我指如此异味必尝俾尔夀而臧以心却之他辞不可敢无下拜是用登嘉【原注起联一云疑年而使年分甘久辱吾老以及老是谓善推】
臣老无能为矣不惜余生人交久而敬之独存高谊已废蓼莪哀哀之什骤歌伐木许许之诗惊百实之旅庭忘屡空之在巷我生之初尚无造嗟皇皇欲何之长者有赐不敢辞使仆仆尔亟拜
囘人夀啓
东有啓明西有长庚问生辰其安在字余灵均名余正则虑行道之犹非初焉年富以力强今也形枯而容悴几逢初度自厌余生八千岁为春为秋古无此理九五福曰夀曰富他有其人我非良士之皤皤君有故人之恋恋无父何怙无母何恃终不乐於余心尔酒既旨尔殽既嘉乃用将其厚意何敢不恭之却第惭匪报之投
答慈云长老夀啓
某恨不托西方极乐国几曾瞻南极老人星孰晏岁以华予在远方之瘦弟释氏亲抱送每笑大儿之位卑弥勒迟下生不见阿婆之年少拈香一瓣祝夀八旬铸铁为限任鬼拍手笑人借板与槌请师逢场作戏信难问口且莫皱眉
囘无华弟夀啓
姓虽鸿渐齿本雁行元方季方未必皆难为孔氏释氏似曾亲抱送嗟哉念母之不见岂曰事兄之未能每於初度之临辄致瓣香之祝老夫乘兴欲东游思听对床之夜雨明年此会知谁健且揖在坐之春风
囘吴季仁夀啓
老子闲居方辟三三之径故人相问适当九九之期纵难保於百年喜又加於一日问生辰其安在虽後甲以何伤尔殽既将我心则喜夀八十单一岁将没齿以何言醉三万六千场方开口而大笑不妨命驾相与盍簪
囘表弟惠则之夀啓
见我舅如母存焉今则已矣求乎弟事兄未也古犹难之况於中表之间讲此寻常之礼每逢降寅之初度必有受辛之好辞更加及物之仪益重怀亲之感甚至废蓼莪读不亦悲乎如云无渭阳情焉能有此四者具美矣美矣再而拜受之受之
囘汤氏赘壻启
辽濶先生之裔及见闻孙凄凉内相之家有齐季女一言作合二姓为婚令弟学士绰有祖风青氊可复某女幼离母训绣组未工自伤贫而嫁之难辄从壮则赘之礼立氷有请种玉何烦俄筐篚之厚将愧琼瑶之莫报女不嫁凡子定知此士之非凡我疑是老奴但愿与君而偕老
囘薛壻启
齐兄机名嗟久荒於乔木与诸任齿幸新托於女萝偶因一语之投遂结二家之好英嗣据床坦腹士器非凡某女举案齐眉姆仪未习订金既定种玉奚烦兹逢纳聘之期敢负论财之愧婚婣采葍已言就於尔居币帛承筐又以将其厚意便蕃所锡肃拜已登
囘王氏壻聘启
兄弟式相好韡如棣鄂之华男女得及时蕡若夭桃之实正埙篪之共乐宜琴瑟之永谐令弟卓有才名列滕阁三王之次孙女劣无容德生华亭二陆之间作合自天于归有日宜尔室家之壼厚其筐篚之将何以报之永为好也会言近止迨其吉兮橙橘当时旅百既光於庭实柳梅近腊喜多行见於门阑
代聘启
两家生子得及乎男女之时二人同心实重以婚婣之好巳订百金之诺今陈五两之仪令侄女四德俱全宜家宜室而某子一经未就学礼学诗既鸣凤之允谐信委禽之非强夭桃灼灼是为亲迎之期采繁祁祁喜有来归之日
代袁聘李启
泛滥奉高之器莫振衰宗声名元礼之门敢攀华胄数仗立氷之语始谐差旦之期令爱在室有仪积工於组紃而某侄过庭无诲废业於简编托根望桃李之春徙荫恨桑榆之晚将子无怒愧乏於良媒待我不来果成於後嫁久矣镜台之人老终然杵臼之仙成虽过结发之年幸有齐眉之日赤绳系足信可验於前缘红彩纒缸慙莫将於厚意
代张聘李启【原注小姨】
留宾翦髻贤可佐於尚书对妇画眉才不如於京兆恃通家之宿好谐再世之前缘令侄女姆训婉从礼不愆於内则某男父书粗读教何有於义方幼年悞中於雀屏中岁暂昏於鸾镜昔参政为薛公之两婿而龙图娶赵氏之九姨曾谓小儿敢希先辈偶仗氷人之语重寻月姊之盟豳女同归正值九月授衣之节鲁人不敏敬陈二年纳币之仪【原注起改云门阑多喜知异味之相投江海一生愧长身之已老】
代李聘陈启
王孙觉贵自惭非李监之家公子出盟安敢望陈人之妇爰仗立氷之请遂谐种玉之缘令爱四德兼能夙娴姆训某子一经未熟初就师谟卜既叶於飞凰射偶逢於中雀问盟已定纳吉有期陈鴈币之五寻侑鲤鱼之尺素六月徂暑近仙桥驾鹊之秋三星在隅候宝扇迎鸾之夕
代陈聘徐囘启
择聘徐吾犯妹何待委禽卜妻陈敬仲卿将谐鸣凤信两美其必合不三年而有成令弟学士庸敬在兄有似棣华之韡韡某侄女幼孤依母不知桃叶之蓁蓁方将借巧於天孙未免盛言於月老用币必百两深愧於论财及物享多仪谨从而拜赐两家生子乐得男女之及时十月为阳多见门阑之喜色今兹纳采何以报琼
代李囘陈聘启
师友通家敢尚记登龙之旧子孙有国已先开鸣凤之祥睠然二姓之欢殊非一日之雅令嗣允文允武已尽读於父书侄女言德言容岂足称於女史因久交而愈敬辱前好之不忘远赐鱼缄旅陈鴈币筐篚之将甚厚琼瑶之报未能聘则为妻聊苹蘩之是奉归而宜室看华实之相辉
贺梁介轩婚启
兹审年似刘郎婚如崔氏点易悟枯杨之义操琴感飞雉之音妾咏藕花何须媒氏郎骑竹马不记幼时既协凤占即看熊梦乐得淑女求我士迨其今兮疑是老奴未免俗聊复尔耳
贺人纳妇启
有子克家择日授室富而好礼遥知百两之将贫不以财愧乏万钱之贺顾献芹而何补幸采菲之不遗妇嫁曰归望门阑之喜色客来不速希左右之先容
生男有室归子宜家百两盈门窃鄙荆钗之俭三星在户交辉花烛之光某久辱恩知欣逢庆事微芹采献副楮别陈
贺人赘壻启
兹审令爱孺封吉符鸣鴈仙侣乘鸾男室女家正婚姻之大义君车我笠见故旧之交情谐两家生子之盟为百年偕老之计里闾称叹姻党交欣亲迎则得妻喜见雀屏之壻嘉会以合礼愧非鹿野之宾不腆菲仪具陈副幅
囘俞亲家七夕问信
某方结奴车而送鬼又逢女隶之祠星竖子居肓若我何举室困纒绵之疾天孙司巧不余畀终身怀蹇滞之忧顾何人与白以论文忽此日道甫之问讯天上想秋期之近人间望月影之圆先之俪六之文粲然旅百之实谏议缄开於阳羡右军经写於山阴徼神夫以香诧新妇之?飥喜具四美莫报七襄第占鹊喜之声豫卜鸾和之吉臣有大拙自甘长竿犊鼻褌之贫君惠称盟会见绣缛孔雀屏之美
贺冬启
葭飞六琯苦人事之相催梅寄一枝想江南之无有既七日来复为得舆之喜况二人同心如断金之坚顾囊一钱之不留而家四壁之徒立不腆敢犒从者岂曰以充君庖是谓献芹何图报李去寒食百五日此其时乎待明年第一筹属之子矣更祈茂对以迓方来
与王君明贺冬启
才夸赋日笑五色之竟迷节届书云喜一阳之又复觉我襟怀之春盎任渠头脑之冬烘莫遽嗟吾道之穷且共祝斯文之夀葭飞琯内已占子月之初爻梅占花头豫卜丁年之佳?
送冬节启
白雪摧年笑夜行而不止黄云纪节喜阳长於方来此其为君子之亨无以效野人之献伏惟学士抱黄锺之器当缇室之期暂六鷁之退飞终羣龙之接武自伤贫女岂知绣线之添犹望故人或有绨袍之恋
谢贺冬启
六鷁退飞壮心已矣一阳来复生意茁然缅怀蓉浦之仙人远饷梅檐之诗客珍馔翦园蔬之味玉尘瀹汤饼之香兮柑载咏於苏诗乞米敢烦於顔帖粲然四美暖此一寒爰肃使以拜嘉并修辞而致祝冬烘错认已迷古赋之日华昼短添长请绣今时之花样
答魏教授启【原注时支学粮未得】
某抱病既多惟须药物吟愁已极不觉梅花感令节之书云致微勤而献曝初非引玉何意报琼履阳之七方来受物之三为粲然监侯之粟未贷而使者之馈忽来活我以斗升既不免车中之呼畜之如犬马安敢为门外之摽
答冬至启
影添长线七来复道之亨印启斜封百致旅庭之实维其旨矣何以酬之伏惟某官居然硕果之才允矣黄锺之器立节凛氷霜之洁存心秉松栢之坚茂对殊休益孚永好而某叹病怀之萧索感节序之峥嵘竹屋多寒久冷地炉之火梅檐小暖顿回江驿之春
谢心囦同年冬节送物问病启
与伯符同年所少者非一月往子舆问疾莫逆者无四人嗟天时人事之相催感棣萼梅花而成咏聊尔献野人之曝胡然增驿使之春是谓报琼敢图返璧爱玉体享黄发愿同百岁之期添弱线动浮灰均纳一阳之庆斐然裁答无任感藏
冬至谢子渊兄弟送启
已觉年深风送退飞之鷁又惊岁晩日迎长至之阳吟有檐梅食无瓶粟荷埙篪之伯仲记笔砚之交游心怜野叟之贫岁有廪人之馈问子桑而裹饭此意良勤射后羿以弯弓彼顔有腼
谢夏君范惠鹅酒麫启
君子觏止适我愿兮尊者赐之维其嘉矣幸不拒以訑訑之色又乌用是鶃鶃者为饼饵香来恨无新妇之巧做麫蘖醴作不待稚子之能賖粲物者三感德惟一簋食每饱想渠渠容夏屋之中鼎肉可尝敢仆仆辞大门之外
谢人惠鷄酒书达而物不至启
伏承高明遥念孤寂赐之双膳先以乘壶偶被饔人之窃更并与从事而乌有不成享也可复许乎嘽嘽辱远赐之来咄咄答空函而去聊资捧腹更约论心
谢友人惠诗墨启
老子作戏未免逢场羣儿不量殆几撼树怒水蟹而不释传市虎以皆惊江生忌王式之来辕固为公孙所目斩颐从敎万段卖攽不直分文或按劒以生疑或弯弓而反射妬能自古好善何人伏惟某人阿阁翔鸾渥洼神骏敛翮睨倦飞之羽神手观汗顔之工方且驱躄浮图为师对丑道士联句手加拂拭力借吹嘘色丝幼妇之词过於褒宠子墨客卿之宝勉以琢磨衆好衆恶而必能察焉谁毁谁誉而有所试矣动而得谤况无韩愈之虚名意独怜才有感杜陵之高谊斐然申谢誓以珍藏
谢送物启二首
八十常珍无望深衣之养九三大耋尚能鼔缶而歌方拟合於朋簪忽远承於使聘殽核旅庭之百羽毛充庖之三饮膏恨乏於浅斟煮饼旋加於深注侑之以黄绢幼妇之句煜然为绦县老人之光皤皤膂力既愆可吊也而非可贺仆仆问馈亟拜不受之则为不恭
扶灵夀杖每笑孔光结老人星曾嗤杜甫但愿生前一杯酒何须身後千载名敢夸多喜之门阑惟馈相邀之泥泞与故人饮自谓中圣人可乎有显者来姑以犒从者而已
代囘任送物谢启
方旋五马忽惠双鱼有约论心尚未申於契濶开缄见面已先辱於勤渠惊旅庭之实数取之多愧物土之宜一无所有予者伤惠郤之不恭所喜有母以尝羮岂敢对客而卷锦朋友之馈不拜使肃以登玉帛皆君之余我何以报禀酬匡略感激轮囷
墙东类稿卷二

[book_title]卷三
<集部,别集类,金至元,墙东类稿>
钦定四库全书
墙东类稿卷三　　　　　元　陆文圭　撰策问
制使
问春秋王人序於诸侯之上其奉使之始欤然王人微者非有生杀予夺之权也伯主阳推尊之耳汉之部刺史非今之宣慰司与唐之观察非今之亷访按察与太守得人足矣焉用部刺史与刺史得人足矣焉用观察使与部刺史观察使得人足矣又焉用遣使专行与汉元狩六年遣博士等六人分行天下存问鳏寡孤独举独行之君子所举者何人与始元元年遣廷尉王平等五人持节行郡国问民所疾苦地节四年遣使者循行郡国问民所疾苦汉之民何多疾苦与五凤四年诏以前使使者问民所疾苦复遣丞相御史掾二十四人循行天下举寃狱察擅为苛禁深刻不改者所谓苛刻者指前使者与指郡国之吏与遣使者矣又以御史掾继之岂使者不足任使与唐陈子昂有言出使巡按天下莫如择仁可以恤孤明可以振滞刚不避强御智足以照奸者然後以为使輶轩未动而天下翘然待之矣今宰相奉诏有遣使之名无任使之实徒令百姓治道路送往迎来不见其益也子昂之言切中时病然当时何时毋乃不可与言而与之言与昔有便宜持节发粟以振贫民者毋乃矫制与昔有埋轮都亭劾大将军者毋乃犯分与昔有登车揽辔慨然有志澄清者何为不免党锢之祸与昔有以御史出使能动摇山岳震惧州县者何为所行不逮所言与诸生援古证今以对勿激勿谀
养士
问庠者养也校者教也夏专於教周专於养何与养养老也国老庶老何以别上下庠东西序何以分制可考与米廪虞庠也所以藏粢盛非以廪士也五十养於乡六十养於国七十养於学未七十者不可养於学与五十异粻六十宿肉七十贰膳八十常珍皆何所取给与古之士已仕者也未仕者庶民也不得谓之士子舆氏有曰下士与庶民在官者同禄足以代耕而已未升俊造之列者谓之民材指庶民之有材者也庶民不过百亩之田而已游庠序之间者官给之与自给之与东都修黉宇千八百五十室游学至三万余生史不载其营造廪给之费所出唐天宝间二监学者千百数有司乃有学徒废官廪博士滥天禄之讥以此推之廪士之费皆官物也其费隶於何官与监学自掌之与近世学校之盛名都大邑学租以数千石计偏方小县亦不下数百焉天恩浩荡凡贫难老病之士咸沾及之然谓之士则衆所推服者也不为衆所推服者可及之与为衆所推服者可不及之与贫难者可恤也富连阡陌目不知书者在所当黜与老病者可矜也年少惰游不肯任事者在所当黜与风宪之纠核正官之提调有司之干预或过於严则拘或过於寛则弛如之何则可出纳之吝则有司存何以在四恶之列食之虽寡用之既舒何以为生财之道可以与可以无与可以取可以无取取不伤亷与不伤惠如之何则可若夫版籍不明何以厘之莱田多荒何以辟之监临自盗何以禁之逋负积弊何以澄之养士之计亦学校急务也幸详以告
士行
问尧舜之道孝弟而已矣孝弟果足以尽尧舜之道与舜事难事之亲烝烝乂不格奸所以谓之孝象忧亦忧象喜亦喜不藏怒不宿怨所以谓之弟尧之孝弟果见于何书与孟子何以并称之与王季立而泰伯之荆蛮诗何以言其因心则友则友其兄则笃其庆与君陈曰惟孝友于兄弟岂孝於亲即能友于兄弟与孔门德行科止四人闵子骞以孝称人不间於其父母昆弟之言是也仲弓父贱而行恶顔子先顔路而亡二子不闻以孝弟称何与岂孝弟不足尽德行与曾子养志可谓孝矣而不在德行之科何与信义二字五常中之二也有子曰信近於义似合而为一何与子曰君子义以为质信以成之又分而为二何与人而无信犹车之无輗軏也乃曰言必信小人哉何与君子不亮乌乎执亮信也乃曰君子贞而不谅谅小信也何不同与小邾射不信大国之盟而信季路之一言以其无宿诺也夫子与蒲人盟既出东门而背之岂要盟神果不听与羞恶之心义之端也诸侯之馈曰其所取者义乎不义乎而後受之以为不恭也故夫子受阳货烝豚然孟子於齐王馈兼金一百而不受果合於义乎舍生取义二者不可得兼也子路结缨而死知食焉不避其难之为义而不知食辄之禄为非义也召忽舍生者也何以为匹夫匹妇之谅与管仲之不死果合於义乎夫孝弟信义士君子之美行也夫子以称孝称弟为士之次又何与孟子谓大人言不必信又曰非义之义大人不为又何与方今诏下兴贤务选实行必欲乡党称其孝弟朋友服其信义然後取之诸君读圣贤书为君子儒平日之所讲明而服行者果不出四者之外与愿析言之以祛有司之惑
试策
问隋立进士科初试策而已其法昉於汉孝文时有若晁错孝武时有若董仲舒公孙宏其策可考乎错之策明五帝三王五霸之道惟人情终始一节可读余皆泛而不切之词当时何以取之乎仲舒发明天人之蕴舒徐而不迫纯正而不阿何以不当帝心一而至再再而至三乎公孙阿禹汤而薄周公帝何以喜之乎虽然汉之策士去取犹出上意後世则付之有司耳有司公欤明欤犹可言也不公不明则业精行成者皆屏之矣又何以能达上听乎明王可为忠言而诸公不喜生语为士者将专攻上身乎将发愤懑讥公卿乎将上负天子而并负所学乎诸君次年皆将上春官盍各言尔志将以觇斜日丹墀之对
科举
问圣代运啓文明举百年之旷典招多士以兴贤甚盛意也博观往牒历代举人之制其详可得闻欤虞朝敷奏以言是时以言举人欤所奏之言不见於典谟何欤周礼六德六行六艺之目不闻以言举人何欤孔门四科乃有言语宰我子贡之言语可得闻欤汉世孝亷之科取实行也贤良方正止於对策而已以行取之欤以言取之欤隋唐以来谓之策试策始於汉欤後人以词赋并取始於何时欤汉赋最古贾谊司马相如扬子云班孟坚张平子之流最善鸣者也有益於治道否欤三国而下左潘陆谢之徒极力模仿不及汉远甚唐韩柳复志惩咎等作亦能髣髴於骚否欤明水披沙律赋也近於戏矣亦载之集中何欤方今辅弼之建明专取明经不尚词赋其说曰经学所以修身齐家治国平天下词赋是文之空言吟咏景物而已词赋为空言是矣明经果有用之学欤论语为帝师而党王氏明经举进士而八风舞汉唐之人才何言行之相反欤抑厌浮华而取实行不专在于言语文字间欤然不以文取人又何以知其行欤今五经皆本之先儒又参之以四书可谓知所务矣抑古赋与律赋均之空言何别欤诏诰章表虽翰苑之储也然岂非空言欤策以经史时务觇所学也仲舒与孙宏并进裴垍与僧孺同流用而後见欤伊欲经学明而人心正辞章有用而絶浮靡之弊时事谙练而无疎缪之讥何道而可诸君博古通今之才愿闻其说以觇所学
江浙人材
问江浙古扬州域也秦为会稽汉唐以来析为郡县不可胜纪地产人才亦有可论者乎吴延州来第一流人物让国不居卒亡其宗是欤非欤言游吴人文学桥犹存也不仕吴而仕鲁何欤伯言幼节父子与吴存亡走玄德抗叔子才略如此不肯仕汉何欤建中之敬舆庆历之希文皆间气也论谏百篇天章十事有可施於今日者欤闽粤谿谷之蛮古不通中国武夷出朱夫子而西山相继其後四书诗易纲目皆成书也律吕新书读书甲乙丙丁记古所无也学者於此有能究心者否与敢问
课试
问诏下宾兴自甲至癸於是四大比矣澄江士渊薮前乎三举乃未有一人上春官者何欤岂学之无素欤今兹战艺不思所以刷前耻欤学校所以教养人才教养所以备选举也州郡贡之以行考官试之以文文固不可少欤月课堂试所以校文也所以拟乡闱之试也前辈谓试者争高下得失非义逊之风不若改试为课均之时文也课与试何别欤朝廷待士至厚提调有长官训导有博士月有课季有试所以作成人才也挟册而吟泚笔而作者何少欤闻皷而食指廪而赋者何多欤抑未有劝惩之道欤有司举行于上或者沮遏於下又何欤岂高才不屑於应举欤抑下才自弃於科举之外欤昌黎有言诸生业患不能精无患有司之不明将来阖郡不荐一人岂不为有司之耻欤吾榜得人最多岂不为多士之荣欤槐花将黄举子不忙何欤敢问经疑何以免穿凿之失经义何以免套括之弊诏诰何以不失代言之体章表何以不失告君之体古赋何以及司马二班对策何以类晁董公孙试摭言之将以窥所薀
水利
问海於天地间为物最钜幅员万里东南北皆距海而止惟西海未有考或以瀚海青海当之是与否与登莱之市青红变灭信有之与四明之岩光彩现相信有之与蓬莱之山在何许与尾闾之泄在何地与黑水西夷之水入于南海禹贡可详与云帆秔稻之转来自东吴唐诗可考与使节之崎岖饟道之艰险至元以来尝行之矣古道荆棘不知几年蛮商海贾长年三老所不能知也创而开之者谁与姑以耳目所接言之西浙之苏杭东浙之台明温越皆濒海也鱼盐之所出职贡之所有其利不赀秦汉时自会稽以南以为不毛之地不牧之民何欤隂阳气数盈虚消息亦有时欤宋史载苏公轼守杭杭本江海之地水泉咸苦於是濬茅山之河以受江潮濬盐桥之河以受湖水民获其利然此特导江湖之水耳未闻沧海之为患也考之图志青白沙镇前後洋街坦头沙坑皆海之涨地也自盐官之邑北至秀之海盐昔有以堤扞海今水利不修龙宫失职井邑民居尽为所贪啮齕之势未已何以御之欤祈禳有术欤厌胜有方欤堤防用人力与消长委天数与朝廷有道宰辅贤明百神受职行见玄冥退舍川后静波矣或者过虑试相与筹之毋徒曰土克水
水旱
问水旱之灾尧汤被之矣八年于外六事自责圣人之用心也人皆知之蓄积多而备先具其事可得闻与国不幸有数千里之水旱胡以相恤五行失性阳雨不时浙之西江之东渺为一壑自淮以北沿于宿亳弥月不雨蝗蝻遗种二者兼之矣傋御之方抑有可讲者与庸田之设所以筑堤防浚沟渠亦既後时将无益与抑岂可不为後日之虑与山川之神所以司隂阳雩坛之祷坊门之塞果有益与将应天以实不以文与赈廪劝分非目下之急与矫制擅发国有明禁何古人不之恤与大姓闭籴愚民强借官法两施亦有良策与检核之令半是虚文贪吏受赇以十为百何以得其实与寛租已责通商惠工非权宜之策与田毛既空调度何出孝文减半之令果可行与债有公私权行倚阁贫者之利富者得无怨与舟车所至负贩通行非懋迁有无之术与关津邀阻价值高昂禁之欤抑听之与守令牧民牛羊立视其死黜陟之典可举与汉唐远矣富公青州苏公彭城刘忠肃真文忠江东之政朱文公浙东之绩诸君亦尝讲求之与此时务也其悉心以对将以觇俊杰焉
傋荒
问壬戌之秋浙西水旱相仍民食大祲朝廷轸念元元议赈贷之民获更生有司奉行惟谨实惠犹未遍及何与然事已在前矣天时无常继今豫备之策不可不讲立堤防浚沟浍厚储蓄修义仓之法严检核之令孰便孰否孰利孰害请条陈之将转闻于上
策
儒学吏治
问尝闻圣门之言曰仕而优则学学而优则仕仕之与学每相因而不可相无也何必读书然後为学特子路率尔之言致取诮於夫子郑子产曰侨闻学而後入政未闻以政学者也譬如田猎射御贯则能获禽若未尝登车射御则败绩厌覆是惧何暇思获使斯言非妄则未之学者决不可使之仕也皋夔稷契所读何书伊傅周召所习何业而所就无非有用之学于斯时也不闻儒吏之说也後世儒吏之说兴遂判学仕为两途矣至汉有儒术饰吏治之语儒吏之分其殆起於此乎萧曹丙魏之徒以刀笔发身其果能合儒吏而为一乎唐宋以科第取士有不由科第出者辄共嗤鄙之而循良之吏代不乏人吏而不儒或有之矣未闻有不学而仕者子游闻之夫子曰君子学道则爱人小人学道则易使盖言上而公卿大夫下而府史胥徒皆不可以不学也贾谊曰大臣特以簿书期会不报之间以为大故又曰移风易俗使天下囘心而乡道类非俗吏之所能为也俗吏之所务在於刀笔筐箧而不知大体信乎不学而仕者真所谓俗吏也何足算哉彼有猴冠麟楦钳署尸餐仰视俗吏之踵若不能以追而及者此辈更可闵也呜呼吏而不学可乎或者则曰周勃之重厚少文霍光之不学无术赵普之半部论语寇凖之不及读书皆足以寄大任临大节若此者可无待於学也随何郦食其以腐儒败事张禹孔光以经术误国王安石之徒又以经学乱政因谓深於儒者未必能习於吏也遂使无学者皆得借是以藉口然则儒又果无益於人国乎噫古者之吏非今日之所谓吏员也古者之儒亦非今日之所谓秀才也不求夫古之仕古之学而切切焉析取舍於今之儒今之吏只见其扞格而不相合耳当今圣明灼见吏弊悉易以儒真救时之良法也然吏奸已极革之诚宜而取吏於儒得才能几愿为酌中之说以俟观民风者采焉
儒不习吏谓之拘儒吏不业儒谓之俗吏儒诮吏曰务刀笔筐箧不知大体吏诋儒曰有人民社稷何必读书二者胥失之然君子不以为吏之过而以为儒之过夫儒者学周公仲尼之道者也周公仲尼者荀卿氏之所谓大儒扬雄氏之所谓真儒也四海皇皇枕奠于京周公用於周之大效也齐人章章归其侵疆仲尼用於鲁之小试也岂博而寡要劳而无功者耶儒於道最高与天地并乌可与簿书期会之间较优劣也彼之所以敢较吾儒者以儒者之效不白於世耳周公仲尼以前儒之名未立也契敷教夔典乐皋稷陈谟安得无书可读耕野之夫开口说仁筑岩之叟开端言学安得无业可习特书非後世之书业非世俗之业耳自周礼有道得民治得民之说而儒始与吏为对自秦人焚六经以法令为师而儒大为吏所摈自汉人以经术饰吏事而儒又为吏所假司马九流以儒者为一流刘向诸子以孟子为一子刘歆七略以六艺为一略彼司马氏刘氏父子汉之所谓名儒而自贬其道如此毋怪乎法家刑名家之喙喙争鸣也吁有由矣泗上亭长布衣时萧曹已为吏掾故酇侯入秦相府先收图籍而不收博士所掌之书平阳侯相齐避堂犹舍盖公而不用齐老先生之说规摹大略可见乃翁素不修文学而萧曹赞之彼随何郦食其之徒正复说客之靡耳而例以腐儒目之腐则腐矣何儒之有周勃霍光皆重厚可托之人然勃少文尝东乡坐召诸生趣为我语其不逊如此一旦逮捕勃窘不知所为行千金狱吏吏以牍背示之幸而获免勃乃叹曰吾今知狱吏为贵也霍光不学谓儒生多窭人子喜妄说狂言心尝嫉之一妄男子诣北阙公卿错愕不敢发言京兆尹至引春秋断之光乃叹曰公卿当用有经术明於大谊者吁狱吏受赇变易狱词京兆证经误引古义汉朝皆不之觉可笑也已史言高祖开基萧曹为冠孝宣中兴丙魏有声然丙魏与萧曹又自不同少卿学诗礼皆通大义弱翁学易对策高第皆稍习儒业因孝宣好法律刑名故二人总领衆职奉行故事考核名实以称上意然相业亦止此尔太子尝侍讌请用儒生帝作色曰汉家自有制度奈何纯任德教乱我家者太子也以当时观之孝宣之言为过然元帝以後孔光张禹用事依阿淟涊党奸误国卒如宣帝所料用儒之弊一至此哉虽然汉儒守章句非科第之秀才也汉吏长子孙非案牍之吏员也走马看花浮薄是习雁行钳纸贪墨是营唐人又愧汉人矣内翰条贯隔截太甚中书吏额纷争不息宋人又愧唐人矣人才不古每况愈下少知治体者岂不为寒心哉或曰坐雪夜地炉之顷定先取江南之策即半部论语之赵书记吟野渡孤舟之句收澶渊一掷之功即未读汉书之寇同年人焉用多学为哉半山老子垢面读书异时青苗取役大为民害是以学术杀天下也余应之曰赵韩王为相焚利害文字於通衢寇莱公用人叱堂吏不肯检例簿二公之所为亦非俗吏之所能为也王荆公祖老佛之绪余谈管商之末学未为知道者安得以此病吾儒哉大抵近世一种议论上自台阁下至郡县以趣办金谷为才以勾稽朱墨为智以不报期会为大故以谨守绳墨为无能纳贿成风与奸为市习熟闻见以为当然至於岩穴隐伏之人守道而莫前门户孤寒之士无阶之可入羣非迭毁极力挤排儒风不振久矣朱博谓诸生曰吏奉三尺律令从事亡奈生所言何且持此道归待尧舜君出而陈之俗吏所言大率类此今天将兴唐虞之化而尧舜之君出焉万邦黎献共惟帝臣诸生幸得遭遇其时当建万世之长策辅太平之隆基敺一世之民跻之仁寿之域关朱博之口而夺之气可也岂止明经取青紫夸一时而荣一乡哉虽然崇儒道者非止设科目之谓也抑吏权者非止减资品之谓也崇化厉贤彰善瘅恶孝弟申明於庠序之间勤俭仪刑於表着之位意向招徕可以鼓舞羣动政教清明可以临照百官诗曰鸢飞戾天鱼跃于渊岂弟君子遐不作人此之谓也

[book_title]卷四
钦定四库全书
墙东类稿卷四　　　　　元　陆文圭　撰策
选举
问孔子四科曾子不预何与或曰参尚少也有若长矣亦不预何与或曰是从我陈蔡之门人也是与否与德行四人吾无间然宰我有听言观行之戒子贡有不幸多言之讥其言语亦有失与聚敛也具臣也危而不持也颠而不扶也果足以为政事与春秋之作游夏不能赞一辞文学安在与三千之中取七十焉七十之中取十哲焉然而四人之外犹有可疑者甚矣才之难得也汉唐至今以科目取人始也选之以德行又试之以言语又考定其文学之高下既中矣然後责之以政事一人之身四者欲其兼傋不又难得与古之论人各取其所长後之取人不问其所短何与皆所未喻也诸君子试评之
有圣门教人之法有朝廷取人之制教人之法有高下优劣之分取人之制有兼收并蓄之意孔门之四科以德行称者四人以言语称者二人以政事称者二人以文学称者二人後世谓之十哲而先儒以为皆从我陈蔡之人曾子有若子张之贤皆不得预孔门之高第弟子固不止此而此亦非夫子之言也门人因夫子皆不及门之叹而记此十人且并目其所长然其才品之高下优劣则各因此而可见盖顔子三月不违仁闵子之孝无间言伯牛之騂且角仲弓之可使南面四人之德行吾无间然矣予赐以言语称而圣人有听言观行之悔有不幸言中之戒是言语犹未当也由求以政事称而圣人有为国以礼之哂有聚敛附益之攻是政事犹未纯也游夏以文学称而圣人修春秋不能赞一辞是文学犹未至也圣人设教洙泗一时门人蒙被教育如羣饮于河各充其量誾誾者侃侃者行行者达者艺者辟者喭者而圣道之传以鲁者得之是四科之说犹未足以尽人才也吾夫子以庇覆生民之器历聘列国辙环天下卒老于行一时门人顔天於陋巷骞适於汶上牛终於牖由死于台子夏适於西河之上无一人得君行道以少摅平生之学者盖春秋乡举里选之法不行宾兴大比之制已坏诸侯弱卿骄大夫侈世臣专政陪臣执命贤人在下无阶之可仕无路之可升白首槁项於深山穷谷之中埋光匿彩终古不见可叹也已陵夷至于战国大坏于秦经入咸阳之市儒入瓜丘之穽而仲尼之徒熄矣汉兴诸儒区区修补百孔千疮绵绵延延如一髪之引千钧时君世主或表章宗尚或厌弃鄙薄随其好恶为之轩轾而吾夫子之道自若也由汉至唐以门地任子弟以科目取孤寒不出两途门地之弊不过纨袴而已不过膏粱而已科目之弊尤甚焉拘於声病止於雕刻言语尚未能也况於文学珉中玉表巵貌蜡言文学尚未能也况於政事画饼充饥谈河止渴政事尚未能也况於德行盖科目之弊极矣天朝神武混一区宇科场条贯废格不用一埽场屋向时之弊士始知有务内之学真人勃兴天下文明断自宸衷不由奏请遵成周乡举里选之法考宾兴大比之制明诏有司必以乡党称其孝弟朋友服其信义为先猗欤盛哉不图今日复见成周也执事先生首主斯文之柄下策承学以孔门四科之别而有感於今日取人之制愚不敏窃有叹焉孔门之教人一人各专一科而今日之取人一人欲兼四科岂人才盛於古耶是不然一人各专一科者直指其实事也一人欲兼四科者髣髴其意也愚生固不敢厚诬圣代以为无人然四科以顔子为先顔子之下不闻复有顔子千顷之黄宪不足比也四科以子夏为後子夏之殁不闻复有子夏小冠之杜钦不足数也士固不望其人人如顔渊然何可以不希顔渊也士固不望其人人如子夏然何可以不慕子夏也今以孝弟信义取人纵不如孔门之德行而事亲从兄交友待人之际可轶荡於规矩凖绳之外乎今以五经四书取人纵不如孔门之文学而格物致知穷理尽性之学可视为空谈止於套括而已乎今以古赋诏表取人纵不如孔门之言语而代王言而主讽谏宣上德而尽忠孝可不以诗书为程凖而止於宏博而已乎今以时务对策取人纵不如孔门之政事而朝政之得失民间之利病斟酌於古便宜於今者可不以董贾为比拟而止於制科而已乎呜呼以千余年科目之积弊而骤革於今日以百余年文体之不振而更新於今日为多士者当何以称明诏而奉隆旨哉劝学崇化风厉四方上之人责也行义达道尊主庇民下之人责也诗曰追琢其章金玉其相勉勉我王愚敢诵此诗以为今日贺诗曰有斐君子如切如磋如琢如磨愚敢诵此诗以为多士劝
农桑
德者本也财者末也农桑本也商贾游民末也上之人外本内末则财不足下之人弃本逐末则财不足是故重在务本圣人守位以仁聚人以财理财正辞禁民为非以农桑为急务人一日不再食则饥终岁不制衣则寒饥寒迫於人之肌肤欲其亡为奸邪虽慈母不能保其子君安能保其民哉是故导其衣食之源絶其饥寒之路民可使富也自耒耜取诸益而茹毛之风革自衣裳取诸乾坤而衣皮之俗易三皇邈矣制莫详於虞周禹贡豳诗凿凿皆精语三壤成赋而秷秸粟米供於甸服之内桑土既蚕而织文丝枲纳于贡篚之中于耜举趾饁妇同於南亩十月纳禾之张本也采蘩猗桑筐女遵於微行九月授衣之收功也人徒见虞周之民无冻馁之患者而不知三事以正德居先六府以修谷为主罚二十五家之里布以禁游惰通三十年之国用以均出入上不外本而内末下不弃本而逐末虞周可谓知生财之道矣自时厥後井田废而无土着之民生之者寡矣封建坏而去班禄之籍食之者衆矣徵用其三而民有殍为之不疾矣彻取其二而君不足用之不舒矣邹国一叟恳恳为时君言者不过五亩之宅树之以桑百亩之田勿夺其时而已此一章凡三见终始不易当不夺不厌上下交征之时而进不饥不寒然而不王之说安得不以为田夫野老之俗务耕奴织婢之鄙谈然仁政之本莫大乎此自仁政之说不售战国折入於秦秦为无道虐用其民男子疾耕不足於粮饟女子纺织不足於帷幙民力不堪秦亦以是虚其国汉兴天下草创百姓思乐息肩文帝恭俭寛仁爱人节用帝亲耕耤田以供粢盛后亲蚕公室以供祭服不可谓不务本者诏令数下一则曰为酒醪以靡谷二则曰纂组以害女红不可谓不务本者然不能使末技游食之民转而缘南亩奚止酒靡谷而已不能禁倡优下贱之人不得为后饰奚止害女红而已汉之为汉五六十年公私之积犹可哀痛贾谊晁错掇拾孟子余论复屡屡陈之谊之言曰仓廪实而知礼节一夫不耕或受之饥一女不织或受之寒生之有时用之无度则物力必屈今背本而趋末者衆淫侈之俗日月以长天下财产安得不蹷错之言曰圣王在上而民不冻饥者非能耕而食之织而衣之也为开其资财之道也今地有余利民有余力生谷之地未尽垦山泽之利未尽出游食之民未尽归农也二子亦可谓知本之论然孟子专论王道二子杂伯者富强之术观者不可不察也今南北混并天下一家烟火万里农桑满野昇平之业视汉有加然而经制不定徵敛无艺赋入虽广调度实繁天时不登地力有限加之大官窃禄小吏侵渔商贾操市之奇赢缁黄侵国之经费困穷失职贪惰成风长此安穷救之无术设使晁贾二子复生於今日亦当苦口进言而昔所建明有宜於今世者有司条陈之以次施行可也杏花菖叶东作方兴戴胜鸣鸠柔桑可采兹惟时矣孟子曰民事不可缓也惟上人之留意不然二月卖新丝五月粜新谷将有诵聂夷中之诗者
田制
问孟子答井田之问曰夫仁政必自经界始又曰经界既正分田制禄可坐而定也正经界均井地平谷禄诚为国家之先务矣自秦废井田开阡陌汉因之无所改至王莽欲复井田更名天下田曰王田皆不得买卖于是农桑失业百姓日以凋弊魏文行均田法最为近古历周隋及唐而定均田口分世业天宝以後归于兼并之家而口分世业坏矣使井田可复何为王莽行之而弊使井田不可复何为魏唐行均田而便於民抑井田之法非口分世业之谓耶方今笃行仁政经理田土酌古揆今富国便民之事无出於此或者奉行未得其策滋以病民遂使良法美意藐然无成效诸友讲明于此熟矣愿相与推求其要以俟他日大廷之对
封建古法也司马晋行之而叛者起肉刑古法也汉文废之而人心悦井田亦古法也新莽傚之而失业者怨然则古法不可行耶曰不可行则古人不行久矣夫行古人之法当得古人之意故有尊贤亲亲之意则可以行封建之法有尚德缓刑之意则可以行肉刑之法有损上益下之意则可以行井田之法不得其意而守其法是为徒法徒法不能以自行吾观孟子答文公井地之问凡二章始言贡助彻之异继言公田世禄之制又言君子野人之别而终之曰此其大略也若夫润泽之则在君与子朱文公释润泽二字谓因时制宜使合于人情宜于土俗而不失乎先王之意也然则先王之意奈何曰恭以礼下俭以取民仁以行政其在上者如此庠以养校以教序以射而人伦明相友助相扶持而百姓睦其在下者如此当是时也白坟黄壤青黎之地皆声教渐被之余而陇上辍耕之夫安得鸿鹄之兴叹乡师党正闾胥之间皆德行道艺之选而绦县老人之年安得泥涂之久辱大田之诗曰雨我公田遂及我私言天意本雨我君之田我因蒙其余惠耳噫嘻之诗曰骏发尔私终三十里戒尔民当大发其力于尔之私田无尺地之不耕也苏氏曰上之告民则先其私民之奉上则先其公上下之间交相忠爱如此法禁以厉之欤号令以迫之欤刑赏以诱之欤亦君民相与之意耳阡陌开而贫者无立锥王田禁而市道有泣涕仲舒师丹限田之请不行於汉汉民之不幸也魏文周隋均田之制卒定於唐唐民之犹幸也塞兼并之路减田宅之价此议法之善者口分给老小世业传子孙此立法之善者然亦徒法而已杨龟山尝论王荆公新法之弊引明道先生之语有关雎麟趾之意然後可以行周官之法度大要归於正心诚意之效龟山盖深识此理岂鄙儒之所能语俗吏之所能知哉度田之法为之以渐持之以久本之以信济之以寛严而从於寛权之以义利而主於义酌之以今古而宜於今慢经界者始于污吏务财用者始於小人与其百姓不足不若君不足与其有聚敛之臣宁有盗臣渊中察鱼不祥罝中掩兔不仁大弦急则小弦絶耒耜夺丁男之利丝纩竭红女之力普天之下莫非王土岂屑屑计此桑宏羊宇文融之故智不可用也昔周世宗夜半读元微之均田图慨然叹曰此致治之本也诏颁其图使吏民先习知之期以来岁大均天下之田彼区区五代之君犹能留意民事如此况上嘉唐虞之令主乎昔郑子产为政一年国人诵之曰取我田畴而伍之孰杀子产吾其与之及三年又诵曰我有田畴子产殖之子产而死谁其嗣之彼区区列国之卿犹能不失民心如此况愿为稷契之良臣乎迩者经理之法良法也有司奉行未得其意尧仁如天亦既与之更始矣快活条贯次第举行执事犹以成效藐然为疑何哉仆也识字耕田夫耳愿受一?而为氓乡校议执政夫我则不暇
流民贪吏盐钞法四弊
策者所以料成败计得失明是非审利害也词藻云乎哉记诵云乎哉科场废不用四十余年学士老弃林丘遗书束之高阁然时文之弊亦扫地尽矣天诏兴贤策以经史当世之务以求博古通今之才于是执事下诹承学以四者之弊书生不达时宜颇谙往事管窥壁听粗有千虑之一得敢因明问而条陈之盖今日之弊有四所以救弊之策十有二救流民之策三一曰择守令二曰轻赋役三曰议赈贷天灾流行国家代有区画傋御在得其人古之循吏所至郡邑浚陂渠立堤防课农桑广储蓄四民乐业安土重迁设遇旱潦恃以无恐今也为人择官不为官择人千里之师帅教令不先百里之父母抚字不职郡邑无承流宣化之人朝廷无考课黜陟之法常平之政不修社仓之义不劝劳徕不怠招集有功者不闻显赏阖境逃移户口稀散者不必受罚何异受人之牛羊立而视其死欤此守令不可不择也小民难保天亦哀矜本固邦宁若古有训昇平之时犹宜轻徭薄赋灾歉之後岂堪虐使苛徵且乡田同井谁甘死徙维桑与梓岂不怀归而余粮栖亩责之全租一室县罄算之口赋检覆之额未寛追呼之费已重役半饥之氓隶兴不急之工役良由此邦之人莫我肯谷所以逝将去女适彼乐郊九重勤恤之旨屡颁田里愁叹之声未息是谓上慢而残下不能已溺以视人何异扼饥者之吭而夺之食乎此赋役不可不轻也民以食为天不再食则饥方其遇灾之始倘为措置之方通商劝分薄敛已责但有苟旦夕免沟壑之计谁无恋坟墓保妻孥之心惟其守死之余遂起逃生之念山墙野水露宿草行蒙袂嗟来傍人门户岂得已哉而所至之处不能存恤官吏便文自营封廪不发驱之出境委曰无他愚谓宜留者给之闲田贷之牛种行者与之裹粮续其口劵复业者返其田宅正其疆界利其家复其身可也凡此破除之费一出公上之储国家富有四海仁圣视民如子岂与琐兮尾兮流离之子较是区区者哉此赈贷不可不议也革贪吏之策三一曰清选法二曰均俸给三曰严纠劾官之失德宠赂日章源之不澄其流滋蔓方今大小之职颇稀清白之风良由入仕之初但由保举夤缘请托靡隙不钻既仕之後不试贤能日月为断不推功效阀阅是先吏掌铨曹有如互市视阙之久近计秩之崇卑倘未属厌不无淹滞高下在手迟速在心营求之力既殚取偿之意愈急驱车在道见物垂涎不畏莫夜之知殆成白昼之攫而况幸门旁啓中旨特颁又出于常调之外者此选法不可不清也分田受禄古有常制苟无君子莫治野人吏俸不足以代耕人情必至于内顾虽欲洁身势有不能故其廪糈宜从优厚王事鞅掌终窭且贫勤而无怨者能几何人非礼不怀非禄不劝见便则夺者夫人皆是今越在内服取家辽远不遑将父京师薪米旅泊良难月之所得不供日之所需故人思补外不乐内迁越在外服则大江以南优于内地圭田之多寡视列郡之肥瘠差等不为定制有无不能相补夫不足以养其身而徒以禁其欲欲无侵渔百姓难矣此俸给不可不均也总于货宝古有常刑杖之朝堂罚不为过今列郡置于监司监司统于御史又有监察之职迭司举案之权然而根党钩连顔情易稔交通诡密寃状莫伸当道之狼慑不敢问依社之鼠忌不欲言间有不畏强御之才反招过为矫亢之咎未能致辟旋已报闻遂令碌碌之徒思受容容之福甚至与奸而为市有同监主之盗财风宪谓何纲纪日坏岂所望于天子耳目之官哉此弹劾之不可不严也拯盐法之策三一曰减官额二曰省职员三曰恤亭户盐者国之宝天之所生地之所产晴风朗日苦雨隂霾盈缩有时消长不一自兴利之臣图进身之阶但知数羡遑恤额亏视初立法不啻数倍岁煎之利有限官给之本几何输既求赢出宜长价灰砂夹伪铢两求余况搀越于官豪致抑塞于商贾出门之引转鬻在场之数虚包长此安穷救之无术不思公私之积务要流通慈父榷子情所不忍上损下益於计曰宜此官额不可不减也转运之职始于开元在後租调度支漕运盐铁酒酤贡举按察之权皆隶此官今既分有所属所掌唯盐似宜从简而张官置吏有如大夫六曹分案动至溢员公事既稀复营差委场官已备安事催煎案牍无多岂宜典史如监运称盘之类检校管勾之名色目横生弊端百出一官之下必有数卒纵横井邑莫敢谁何衣食所须包苴所入盐课之外他无藉手巧为支破公然尅剥利亏于官而不亏于此辈害及于下而不及於汝曹设使尽汰冗员正亦何妨国计此职员不可不省也滨海之民以牢盆为业勤苦尤甚春不得避风尘夏不得避暑潦天时不顺则失其利官本不敷则失其利盐丁逃役则失其利利耗民散亭场空虚于是迁拨之令行而亭户重受害矣黠者行赇而规避弱者吞声而受役倚权上交于台府发愤变激于里闾破产立偿轻生何忍令甲虽严于私贩巡兵隂纵其横行势有相容情难独禁莫若效古之法听其与商人为市而官收其税数年之间亭户稍得苏息而官亦无不利焉而其法又当熟议而行之此亭户不可不恤也称钞法之策三一曰住印造二曰节用度三曰禁奢侈古者以货为币采铜为钱无所谓楮也汉以鹿皮荐璧民间未始行用唐有飞钱之制轻装以趋四方合劵而取京师楮之渐也今中统之造五十余年矣物以少而贵多而贱贱则折阅贵则宝重此势然也易之以至元以五凖一犹云可也更之以至大低昂太骤民听惶惑已行辄罢亦势然也故虑楮之轻莫若住造民间鲜得市价自平取数既多後何以继或虑经用乏阙则又有说矣此印造不可不住也朝廷初平中夏是时未有钞法贸易不过丝银科差以是为凖宫府创立制度一新征伐四出调度繁兴未闻有乏财之忧也江南既平库藏充溢金帛如山而用之者舒矣外而四方之朝聘内而千官之俸秩近而诸司之侍卫远而边庭之供亿日增月盛时异事殊而况赏赐滥及于俳优营缮力殚乎工木商舶市宝价莫得名藏室翻经费不胜计山林莫供于野烧海水终泄于尾闾桑谷渐空工役方急楮轻物重职此之由真人践阼躬履节俭力改前非然财散不可复收弊久未能损革此用度不可不节也勤俭者衣食之源奢侈者匮乏之本古者衣服有常上下有制今倡优得为妃后之饰皂隶可僭公卿之服涂金织翠佩玉曳缟物直如之何而不穷古者游末有禁务农为上今鸣钟鼎食酾酒刲羊何曾下筯万钱不足毛仲请客百事皆傋财产如之何而不耗今世以豪侈相尚俗以淫靡相煽上行下效风流波漫惟其取之无术用之无艺是以生者莫给作者莫供盖钱陌轻微百物腾踊之害小而工贾得志兼并伤农之害大此奢侈不可不禁也故凡四者之弊已陈於前而十二策之可行与否则在乎上之人择而用之耳然探本寻源又有所在而明问之所不及则草茅管见亦未敢究极而言之也执事览之终篇勿以为老生之常谈

[book_title]卷五
<集部,别集类,金至元,墙东类稿>
钦定四库全书
墙东类稿卷五　　　　　元　陆文圭　撰序
古今文孝经集注序
孝经大学二书先儒无有分经传者离经析传自朱子始二书皆孔曾传授心法二传成於曾氏门人之手经文首尾相应文势连属辞约理备言近指远非圣人莫能及传文分章画句次第相承井井不乱其为覆解经文无可疑者窃尝伏读二书自心而身而家而国而天下自天子而诸侯而卿大夫而士庶人自格物致知至於絜矩自爱亲敬长至於追远大义数十若网之有纲若裘之有领顾自汉儒以来笺释不明久矣东阳厉君直之参孝经古今文萃诸家自为一编西州史先生为之序先生之言曰自古国治而天下不治者文王是也家治而国不治者曾闵是也身治而家不治者舜是也予读而疑之己而得其说曰文王之国纣之天下也曾闵之家定哀之国也舜之身瞽瞍之家也吾家吾国吾天下斯治矣二书本末古今不易易之则乱申之则治以余之说读厉君之书思过半矣虽然大学经文二百五字一字不可损益传十章错简虽多存者皆格言也孝经经文四百六十二字已不免离析增加之失传十四章多裂取他书之成文而格言所存无几矣大学传引诗十二朱子取其反覆吟咏意味深长孝经传引诗十朱子刋去其文二书去取甚明厉君寘此谈彼何也君曰世以孝经为童蒙小学之书不知其兼大人之学今吾本朱子之说阐而新之使为人子者知立身扬名之义全而归之父母之身庶孝道之一助云尔余曰孝经为童蒙之书未害也张禹传论语杜钦明五经童蒙之弗如君方诣阙献书闻余语默然良久曰吾不负所学
三国六朝事实序
尝怪舜禹所都在太行以西黄河以东而巡狩朝会之地南抵苍梧东并会稽相距万里何哉想其时风气肇开民物阜殷笃近举远四海为家无南北疆理之殊也自太伯仲雍之窜而中州视荆蛮为陋自若敖蚡冒之兴而荆蛮与中州为仇自巫臣子胥之奔而吴通於上国自勾践范蠡之起而越伯於东方并兼於秦亡秦者楚也总一於汉分汉者吴也自吴黄龙迄陈祯明三百二十一年皆都建业迁武昌江陵者仅十年耳晋地最广乃承中原播荡之余陈地最狭实继侯景丧乱之後其间创业之君如权如裕下至萧衍霸先之流皆有可纪及其亡国则奢淫昏暴之所致归命侯而下是也辅治之臣如逊如安下至王俭徐勉之徒皆有可书及其误国则权奸谀佞之所致孔范而上是也是区区六朝者其胤祚之修短其风俗之媺恶其法度之兴废其官制之沿革其兵戎之胜负其盛衰强弱之势其混合分裂之形其得失是非之证上稽天时下察人事前列简册後存龟鉴呜呼悲夫潼川杨君手编江南六朝事实畦分田列粲然有条其嗣师文出以示余余三复焉为之废书而泣仰屋而叹嗟夫余不幸而不生於舜禹之朝身不及见太和之盛幸而不生於六朝之际目不及覩危乱之形俯仰遗编神融意会杨君之作是书也有心哉或者见其门分类别谓是可以训童蒙利初学噫童蒙所当知者奚止区区六朝事实而已不有班马诸书乎杨君不取乎班马而顾为是区区者杨君之意余能知之非童蒙之所敢知也杨君名某生端平甲午春秋六十有七矣
喜雨诗序
壬戌之岁夏仲不雨秧苗渐稿里农皇皇郡官僚各出俸金议祷龙湫湫在沙山之麓距城六十余里衆惮暑莫往同知州事理侯伯雍慨然请行即日买草屦屏驺从步出城东门至横塘之西隂云骤兴雷雨交作衣裾尽沾侯露次於野晨诣湫上焚香而退四顾村野甘泽沛然老稚迎拜懽声载路士民争为歌诗以献而属叟为之序夫天之苍苍不可俄而度惟至诚能动之祷祈之法一以诚为主求之而应自顾何以得此不敢以为喜求而弗获不敢怠吾心退而省其愆春秋传曰闵雨有志於民者也僖公务农重谷可谓有志矣故经书六月雨而诗有駜以颂之今之歌诗与古不类亦颂之遗意也殆以志喜云
农桑诗序
泰定改元甲子制书下郡县以学校农桑为急务官吏奉行惟恪是时秣陵路句曲令程君首劝率十有六乡课种桑四十余万株布满一县县治後有废圃隙地荒秽不治君手摘瓦砾吏民争趋焉旬余平坦植桑八千森列如戟暇日引县庠诸生观之登丘四顾而叹曰桑者衣之源而惰农弗知今吾先之劳之後人必有享其利者夫民难与虑始而可与乐成也於是诸生争为歌诗以记其事君勤於治民尤留意学校招师训以规矩士竞於教弦歌之声相闻真能以诏书从事者其治行为江东诸县最云
瑞麦图序
大德改元之九禩春三月至尊发德音下明诏务农重本养老恤贫议贷寛徭赐今年官田租什二所在金谷逋不能偿者悉蠲除之万姓大悦先是江浙岁比不登旱涝为灾有司体核未能如式元元怀忧膏泽随下所以孚格天心导迎和气信有兆也夏五月麦大熟甸人献麦一茎三穗得诸暨阳白鹿之原民许氏家其占为有年州人动色相庆谓前所无图以诗之侈张其事请闻於上惟汉之渔阳吏善为政两岐之歌流传至今盖生物一本乃理之常生二生三为奇为瑞今兹奇瑞视汉有加夫年之丰凶虽系乎天亦系乎政之得失政自上而下者也善政致祥兹其验矣守土臣不敢自以为功谨摭民谣列之篇次自附於唐叔得禾之义以显扬国家之休命
任叔寔遗稾序
余往来古杭五十年纳交南北胜士甚衆庆元任君叔寔籍籍有文名曩一见於南谷坐上恨不得倾盖而语泰定间君之嗣子良吏於澄川因出先人手泽示余将摹而传之余然後尽覩君之文记序碑铭高古特甚长吟短韵清雅有余无一点尘俗气近世号为文士略无能过之者彼皆树声望而躐清要俯玩一世志得意满而君独困踬坎壈布衣终身不沾一命命也夫时也夫命者厄於天也时者穷於人也每观汉隋唐史所载诸人遗集无虑数千百家宋尤倍之然传至今者百无一二非惟一时所作不足以传後而宋以前无锓梓手抄默记故为艰得近世镌刻尤多流传至广传而好之者鲜矣况敬而服之乎叔寔之文可服者也良金美玉定价於当时而文人才士定价於身後叔寔未没时忌而訾之者亦有之矣呜呼後世岂无扬子云哉誊本脱误数十字余一一是正而归之子良慎宝之哉
玉田词源稿序
词与辞字通用释文云意内而言外也意生言言生声声生律律生调故曲生焉花间以前无杂谱秦周以後无雅声源远而派别也西秦玉田张君着词源上下卷推五音之数演六六之谱按月纪节赋情咏物自称得声律之学於守斋杨公南溪徐公淳佑景定间王邸侯馆歌舞升平君生处乐郊不知老之将至梨园白髪吴宫蛾眉余情哀思听者泪落君亦因是弃家客游无方三十年矣昔柳河东铭姜秘书闵王孙之故态铭马淑妇感讴者之新声言外之意异世谁复知者览君词卷抚几三叹
送丁仲谦归东鲁序
山东之地古多君子守经学而矜节行其天性则然自齐鲁建国以迄唐宋风俗不变矣不幸六七十年连厄於兵故家遗老典刑文宪日以湮坠然其间岂无特立独行之士卓然不为流俗所变者岩居野处顾亦莫得而知焉而江左僻在一隅声问复不与中华相接尤未易知之也岁在丙子天下大定车书同文轨自南而之燕者道济汴自北而游宦者乐江浙繻节往来道路无壅於是周公太公之先烈仲尼孟轲之遗迹名臣贤士之风猷悉得於所见所闻而江南之士见闻日广余尝有太史公之志欲周流天下访古尚友考德问业而困厄未之能也庚辰冬仲谦丁君实来申江君鲁人也余一见而知其为隐君子矣己而交之愈深知君愈详君性刚介遇事辄发不屈摺於物好面折人短不少恕权贵或召之辞不往或往议论不合拂袖竟去故见者严惮之然闻人一善咄咄誉之不离口诲诱後进奬予人物谆谆惟恐不逮间与人谈时事先见逆料如龟卜然人服其识所守廉洁非义所在一介不取与人交责以善道急难则以身赴之虽挫厄不悔其为人大略如此亦可谓特立独行卓然不为流俗所变者矣以今山东之地而有古君子其人岂非圣贤之流风遗泽尚有可寻者哉余以文翰辱知於君间谓余曰吾老矣无经世之志又性寡合与物多忤将屏絶人事耕田筑室退而老於济河之上子盍有以赠我余应之曰君修身守道老而弥笃余少年学未知方何以为赠自念今别之後当益潜心增所未能养所未至使异时学业少自表见於世庶不负知己而卒为善士也君其许之乎君笑曰然因笔以志之
送史药房序
陆子读孟轲氏书至周霄问仕一章喟然而叹童子隅坐而问曰夫子何叹曰嗟乎非尔所知也曰出疆载贽礼欤曰礼也曰其礼可得闻欤曰孟氏固言三月无君则皇皇如也仲尼亦曰鸟则择木木岂能择鸟乎曰左氏之言是非孔子之言也昔者箕子过故殷墟而麦秀之歌闻者泣下终不臣周老死朝鲜之东武王非可事之主乎乌在其择木也曰箕子纣之诸父贵戚之卿也宗国颠覆固无臣仆之理矣曰孤竹君之二子岂贵戚之卿欤踰燕而北不识朝歌之市也扣马而谏采薇而食武王非可事之主乎胡为乎首阳之颠也曰武王应天而顺人二子特立独行而不顾者也夫特立独行君子之高致非天下之通义也殷士肤敏祼将于京则天下从之不从者独二子也曰殷士之归周京犹夏士之在商庭也士之仕也夏不可则去而之殷殷不可则去而之周周衰政龎土裂则之鲁之晋之秦之楚矣仕如此其急也然则烈女不践二夫之庭非欤曰何可非也士固为知己者死女固为悦己者容也以衆人遇我则衆人报之以国士遇我则国士报之矣曰豫让侠士未闻圣贤之大道圣贤之心亦以衆人待其君乎曰迟迟去鲁三宿出昼孔孟固未尝以衆人待其君然而合则留不合则去可则进不可则退未尝滞一国而淹三年也曰孔孟之皇皇为贫而仕欤抑将以行道也曰固将以行道亦有时乎为贫盖谏行言听膏泽下於民君子之心也抱关击柝乘田委吏岂其所欲哉诚不得已也君子救世之心重而利己之心轻利己虽轻而所以自任者极重救世虽重而所以去就者甚轻学者宗孔孟是曰中道贤者过之不肖者不及也曰後世之仕也为贫而已矣亦有如古人之行道者乎曰四海之大九州之广不可谓无人耳目所接则西州史先生者亦其人也曰先生何如曰先生博学而笃志由义而居仁守先王之道以待後学之兴宗孔孟之敎者也曰先生大儒世莫能用其将遁世而无闷者欤曰先生之心以为一命以上皆可以利物故虽褰裳而濡迹犹或屑为之然枉道以徇人则亦弗为也道之将行而斯文未终丧也先生进而得位斯民犹得以被先生之泽天未欲平治而岁月不我与也则着书立言俟往圣而期来哲亦先生心也曰然则用舍可必乎曰用舍天也童子何知焉居数日先生将如京师帐饮郡城南楼陆子为坐客举其语先生微闻之笑曰余行亦良苦子自爱毋多言
送曹士开序
江南以儒试吏名不登礼部者不在吏部选其弊也士不能执弓矢而国以弱亡天朝神武混一区宇尽矫前弊以法制从事自中州而之官南土者大率皆资性纯朴材力猛健之士故所至俱以吏能显而精其能者亦自谓毛锥子无复用也岁在庚辰济隂曹君士开佐暨幕府始至观其议论州人相与惊曰曹公儒者今儒者亦为吏耶己而观其政事则又相与惊曰北方儒者不徒以其名闻顾有实用如此耶君闻之笑曰儒之道顾安止此於是益聘名士崇礼学校孜孜焉求所未闻公退之暇书籍不去手执贽而见者无贤不肖悉延纳盖将食举箸而废者日率三四以为常其好贤乐善之心出於天性士亦以此多归之故声名籍甚同僚有忌其异己者每加排毁甚则以谤加之君亦不顾居之自如盖君子进德修业如川之方至渊源深厚盖非初来时比矣瓜已熟而代者不至君久任谙江乡风俗益留意民事会开浚漕渠修东征楼船符檄旁午调度繁兴跋涉雨雪中竭力尽瘁寝食俱废民以不扰而事亦集邦民德君之深而君每自言权任不专恨不能尽致力也丙戌春东征事解始获释印其秋北归祖帐於江城之隅士若民泣别者以千数拥马首几不能行或曰异日绾州绂乘使者车公其复来乎或曰公不来矣兰台鸾坡横飞直上岂再落南乎郡士陆某从旁解之曰留暨阳惠止一州在朝廷惠及天下一州不若天下之广也则皆应曰诺君遂策马径去是日也歌诗以饯者甚衆衆属某为之序故书
送何泽仁序
一潭何先生咸淳间横经申浦余时尚幼习举子业先生一见器重为忘年友朝夕相过从浩歌饮酒抵掌谈古今事意人间世此乐常有也乙亥春溃师江上嚣卒满城守弃印绶去先生独留州人奉以为主肩舆巡城叱乱卒归营伍堑关自守閲月警报益急一夕余与先生对榻而卧偪仄无寐余曰时事奈何先生叹曰吾妻子附海舶归守先人坟墓知得达否吾留有死尔会盗起西境上斩关而入先生衣冠坐讲堂上左右侍卫皆散盗不敢犯请与俱出遂东如海陵後有自淮南来者曰先生卒矣呜呼天不予善人以至是也心事之落落能白於後世否耶自先生没余更忧患家事益废与世益弗谐索居十二年矣今年春永嘉二士扣门谒入视之其一则泽仁何君也余曰是非一潭先生子耶曰然因记从游时泽仁才十许岁隅坐撰杖屦眉目如画曾几何时而今之志气耸壑而昂霄矣追思曩时殆涉梦境君顾不能以尽记忆也余方悲慨之余继喜善人之有後盖不可谓天道之无知而犹冀其卒有成也则从而扣之曰君今何学今来何为君曰自昔之归家国俱破北望泣血何嗟及矣踽踽独行之身尚赖宗亲之老与乡之二三父友克相以有立也黛井之西先人之敝庐在饮水读书其上将终身焉又思男子之学壮而行之於是有四方之志吾先子死事朝廷尝録其劳不肖孤大惧弗任愿有请焉不识以为何如余谓四方之志非独吾子有之余壮年亦窃以自负也心与事以交驰志与命而相违视天下事无不可为而终不能以有为故不欲为之矣吾子之欲为之也齿方新而气方鋭人力无不至焉天其卒有以相之亦未可知也然吾尝闻之士起徒步致富贵过家上塜衣锦昼行者季子买臣之为也下泽之车款段之马浮沈乡里优游卒岁者少游林宗之为也昔人各行所志尚论者互有取焉永嘉多名流雁荡白鹤意其有隐君子者子归试以余之言复之其必有所择也
送史德甫序
史自文惠起书生跻位保傅家传鼎鼐门列棨戟汉之金张唐之萧崔也二百余年下逮德甫五世矣乃始被服儒者从诸生游调官暨阳学舍德人之容吉人之辞望而知其为佳公子也其文雅而不浮其行端而不倚退而服其为贤师儒也余於德甫有世旧交与余深间谓余曰李文饶薄进士而重先泽於义何居余曰文饶姑未暇论先文惠非进士乎文惠教授永嘉迁太学正异时勲业家乘详矣君忘诸乎嗟夫书生未易少也六经经世之具庠序教化之源学官卑之无甚高位然抱关击柝之上也德甫曰不然抱关击柝为贫而仕尔官於学者大将以行其道而今莫之行也次将以行其志而又莫之行也吾有先人之敝庐一区有负郭之田二顷则不为是行矣余曰是顔子之意也彼顔子也居於陋巷足不至米廪东序之间然一日为邦则乘殷之辂服周之冕鲁诸生必不办此君其勉之德甫曰子言濶远於事情姑相与论学事尔何至是余曰士不希顔奚学而可德甫默然居无何卒解官去祖道城南相与握手举畴昔语感慨久之遂书以为赠
送甘公亮序
岁在甲午仆始得废地数亩於城东隅与老农圃鎡基蓑笠从事一日饭已憩息檐下乡之耆士帅羣子弟造庐而请曰郡博士甘君公亮老於文学讲授有师法性方介闻人善誉不容口嫉恶如仇讐朝夕饭脱粟肉不兼味始至米廪告匮择慎金谷者司之出纳弗与闻已俸外一毫勿取复捐半以缮学以故士竞劝殿阁门庑丹垩一新人皆称其廉能同列有欲云云辄持不可皆大怒久而见其无私卒亦心服居二年代者已至人曰铨法以考计资君未及格奈何君曰克让美事也不知其它顾小吏趣持印去多士太息固请留不可则相与投牒有司请留君有议欲闭蕃空舍中者衆谓博士实知子今博士垂去子计将安出仆笑曰诸君奈何不听公亮去乎吾闻公亮寓浔阳时终日徜徉匡庐泉石之下悉取柴桑翁诗和之昔翁以乙巳岁仲秋守彭泽令冬十一月间督邮至即敛裳宵逝在官适八十余日固不复为资格计也渊明本不计资格资格何足以得渊明哉嗟夫後世考课之法非古之法也後世学校之制非古之制也君子之仕也大将以行其道而莫之行也次将以行其志而亦莫之行也则亦已矣公亮负三宜去诸君奈何不听之乎出处无心久速无期见可而仕不可则止一宜去太夫人老矣事君之日长事亲之日短二宜去况柴桑以高风规我庐山以泉石要我三宜去仆年四十始学灌园不复闻当世事为我致意公亮何不寻君遂初赋耶衆闻仆言怃然曰是不达时宜不足与计者去之居无何公亮卒受代去仆追而饯之南墉之涂上授以前说公亮叹曰是吾心也闻命晚矣公亮名某其先广汉人仆江隂陆某也
送洪中行序
余读宋史至洪忠宣公奉使女真始末未尝不为之废书而泣曰嗟乎孔子称使於四方不辱君命忠宣有焉假令尚在愿为之执鞭而不辞者也乙酉之春始识公之裔孙中行父於钱塘清规雅量拔出流俗余敬慕之後又七年访君湖上扣门沿花径登小楼繙诗册罢相与道忠宣旧事慨然久之君曰吾老矣功业不建惧无以承先志柰何余曰君以树功立业为先志耶先世忠贯日月志存社稷然早岁崎岖於穷荒之北晚年流落於炎瘴之南吾知其有所不堪也世家子弟经明行修厚自谨饬无愧古人足矣功业成否所不问也君默然久之以书来言曰吾世居歙徙乐平之洪岩忠宣一枝在青田山中则吾之所自出也移家来杭颇更人事性疎懒寡合自计难与久处姑返吾屠羊之肆子宜一言赠我余记桓温尝问客曰小草一名远志何也客曰在山为远志出山为小草安石在座有愧色每评此事以为安石之出志在苍生异时匡济危朝力遏勍敌八公草木皆为疑兵其为小草也大矣则其出未可少也至於桓伊抚筝之际新城筑垒之余安石之愧其在兹乎君老布衣功业不就出山未久辄归可无安石之愧然吾闻是行也实捧省檄而去昼锦之荣不亦微乎请卒辞之不然君自以为远志或误指为小草若何青田山中多异人隐士会有能辩之者
送曹子昭归隐敔山序
余友曹子昭幼有隽材通经史能文章尤工歌诗曹暨大族祖若父以文行鸣於乡家饶财子昭散施都尽少豪气鋭谓功名可拾取屡举辄不中久益困不得志挟所有走江湖抵钱塘爱其山川留居之乙亥岁江南大乱自钱塘复归於暨奉其母依於族之庐家徒四壁立上雨旁风人不堪其忧子昭读书着文不辍故学日进声誉日高而贫亦日甚然性刚不以贫故屈摺又好议论人短长故忌者日衆时天下方尚武功庠序废坏吏不由科第进子昭独俯首於文字间艺与时左遂郁郁不得志一日慨然谓余曰吾穷而不达与人动辄得咎命也夫吾老矣不能与新贵人竞敔山之麓诛茅三间将归守先人坟墓愿闻一言以自宠予持酒与殽候於道左祖其行而告之曰百花百草之英逢春芳秀已而秋霜拂之顔色剥落物之所遭时也吾道在世间屈伸消长亦有时焉士之出处视时为之去就昔汉州什邡县吏民恶猾难制特不喜秀才每儒服谒县门者吏辄坐门下骂辱之盖宋初时沿五代乱离儒风不竞如此至天圣嘉佑间宇内太平荒州僻邑诵声洋耳凡曩时平江南平蜀名将家子弟皆衣白衣从乡进士举於有司夫彼此各一时也其姗侮崇尚之意不同时有显晦道有污隆君子行法以俟命而已矣故曰用之则行舍之则藏失志而不忧遯世而无闷岩穴之侧溪涧之滨采美钓鲜苦调清吟使百世之下与盘谷少室齐高持此以较人间世之毁誉得失也不犹鸿鹄之於鹪鹩哉子昭行矣勉之山居暇日当和渊明归去来辞以见寄子昭曰诺遂书以为别
送福安梁学正序
史汉载瓯闽之地谿谷水石深险不测篁竹丛生无城郭邑里以为不毛之地不牧之民自汉迄唐始大通於上国然其人安於山泉禽鱼之乐不去其乡不为北官间有习文章吏事者止为本州州佐县令而已闽士出闽自欧阳詹始詹与昌黎韩愈陇西李观清河崔羣等游声名籍甚愈称其事父母孝与朋友信唐世闽士一人而已自唐迄宋南方之学大兴家通诗书乡习俎豆儒宗项背相望公卿胥此焉出如詹者盖不数也福安梁君以丙子丁丑之乱去其乡侨居暨水之阳聚徒讲授一日泣谓余曰某不天夙丧其亲宗族又殱於兵二十余年墓檟犹未树也每对门人诵蓼莪之诗为之废卷欷歔今秋调官平阳学舍窃升斗之禄以餬余口而吾亲不及养矣言讫则又泣曰南雁荡之南吾庐在其下今之归扫除先人坟墓凡宗族未举之丧竭力襄事读书教子终吾天年而已干禄非吾事也况邻邑桑梓之邦非吾父兄即交友也安敢为人师乎余应之曰为人师者亦教之孝弟而已庠序所以明人伦也昔欧阳詹不能卒父母之养於违去京师之後昌黎哀之今君能举父母宗族之丧於乱离飘泊之余後世复有昌黎则必许之矣虽然人子之孝殆不止是立身而诚委质而忠抚衆而慈皆孝之推也师必师孔孟学顔闵如詹者真不数也君筮仕之始行矣勉之勿曰是处士之大言老生之常谈大言者人所难言常谈者俗所不谈也
送卢彦远总管序
廉者臯谟九德之七管子四维之三於四端属义非止一介不取也廉有棱隅有分辨此君子之大节故汉世举孝廉居家以孝守官以廉可以转移风俗顾当相与言利之时不夺不厌於此有人焉饮氷啮蘖玉雪自持非瑞世之麟凤耶卢侯彦远之尹暨阳也寛而不弛辨而不扰敬士如宾视民如子人皆爱之而不忍欺终三年私谒不至铃下尝曰吾以不贪为宝或笑侯不能以脂膏自润侯处之泊如也代且至倒囊无归赀余一马鬻之僦民居步出入间从士大夫游觞咏陶然不自知五马之贵也侯大参之子翰林之弟无一点纨袴习被服受用如寒素太夫人年高左右侍养无违菽水尽其欢心侯内行醇备金玉人也尤以廉着居家逾年起擢州路总管府尹行有日士民咸惜其去辞曰馈赆侯一不受余贫者姑赠之以言维柯山郡赵清献公之故里侯下车必首谒祠下一琴一鹤千载高风侯视之可无愧焉如嘉佑熙寜立朝之节成都会稽临民之政侯勉之
送李良辅同知北上序
天下郡国之吏可知已便文营私侮法以为奸怀利以自殖是人也盖十之九矣拘职而弗敢以不勤畏义而弗敢以不廉惧法而弗敢以不谨是人也盖十之二三矣若夫正大而不私循良而有守寛惠而能断是人也千百之一耳高唐李侯是千百之一也侯世业儒自山东兵难衣冠转徙士族子弟失其故业流为吏商降为农吏者多矣独侯昆弟偕以学行鸣於乡历扬中外二十余年其为政以诗书为本以利民为心累更繁剧才干优裕簿书出纳毫髪不欺听断审允明察如镜元贞中通守延陵威惠旁行适宪官廉问所部同僚皆以罪去独侯以清白称秩满同知暨州暨与常邻熟侯之政闻其来而悦之延陵之民争送出境涕泣而去犹岁时问遗至今不絶其得民心如此昔杜祁公自乾陵移守凤翔二邦之民争於境上一曰此我公也汝夺之一曰今我公也汝何有焉欧阳永叔侈书其事以为美谈以侯观之谁谓今人不如古也侯在二州治状不可殚举而二事尤着朝议括民隐田使者迎合增无名之赋十余万常民苦之侯执不肯署使者临之以威卒不为动民相率诉於上援侯为证卒蠲其大半侯由是大忤权要暨阳东南古河导湖入江岁久湮塞高原不利侯建策浚治议者惮役谤沮百端同列疑之侯自请督役往来雨雪中与畚锸者杂居民力不罢水势大泄溉田十余万顷会是岁境内大旱禾得不槁人始服侯之识而深德之是二事尤着者也盖侯之为人喜礼接士大夫常寛假之而所至多与僚寀不合喜为百姓兴利除害以身率先而豪猾奸民一毫不贷是所谓正大而不私循良而有守寛惠而能断者非耶侯为当路所知他郡有疑事辄委审核在暨三年席不暇煖代者至州人遮道不听其去侯亦爱其土俗简静山水明远遂筑室而留居焉丙午春将如京师歌诗饯者盈轴余谓不足以尽侯之美故叙其梗概於篇端俾来者有考焉
送黄节山序
永福黄君久客余乡余屏居学道未之识也一日访余而言曰吾世业儒宋乾道中曾大父魁天下子孙文行相续遂为龙屿名家不幸陵谷迁夷世禄之胄降为编户官吏特不喜儒差徭必首及之以故吾家无中人百金之产而里中之役一二岁必间及焉曩者吾父因役毁家吾幼而早有事焉长而又有事焉筋力疲於将迎精神弊於期会泰山之虎搏噬不尽则不止吾不获已弃家北出与吾母诀泣曰儿以先泽殒坠大恐顾今仕者类徒手获儿才不後人老弃荒陬自苦无益丐儿身以往遭时休明人思自奋宜得所欲旋以报母束书晨行北首燕路钜公贵人咸?异之居半载选部以不及格报闻卒困而归归惭於乡人遂馆於澄江里中今四年矣吾日怀亲知亲之亦吾怀也吾其归哉何以赠我余闻其言而叹曰呜呼好尚时也遇合命也子何戚焉且士岂必於仕哉诗史以娯志耕钓以娯老水菽以娯亲庶人之职也庶人召之役则往役召之见则不往见义也今乡之出也是不往役也都之入也是往见也义何居焉而况子有母哉议者谓温峤絶裾与王尊叱驭事不同西上卭徕王已仕汉也北出晋阳温犹未仕晋也劝进之使岂无他人虽身都将相戮力江左终天之痛犹莫赎也子太夫人年高且喜且惧归哉归哉它年瑞石再移龙爪复花出未晚也当子之时由子之道明善以诚身致命以遂志如斯而已矣
送朱南伯序
里中朱君南伯少余数岁姿性頴抜进不可御经子百氏书无不读下笔无停思一纸数千言老宿敛袵不敢当去年秋策马东游燕齐诸公贵人钦其才剡诸朝得海陵郡文学於其行也客饯诸郊祖而祝之余亦在焉客谓余曰伟哉朱君是行也子何以赠之余曰吾将告之以讲学昔张安国妙年射策第一声满江左入司帝制出典方岳张公钦夫送之以序不过勉其讲学而已朱君材名虽不减安国然荐书之除非如射策之荣也文学之职非如方岳之重也余於钦夫无能为役朋友琢磨之谊顾岂以此为嫌哉夫气质之美有限而问学之功大名利之乐至浅而理义之味深语孟童而习之微辞奥旨关洛不能备也五经圣人之成言阙文疑义朱子不能释也史氏往古之明监废兴沿革永嘉不尽详也讲学讲此而已游艺博文学之细也修已成物学之终也昔为子弟今为人师矣昔教於乡今教於国矣此考德问业时也此多畜前往时也若夫终身布衣不沾一命命也再命三命亦命也何足为朱君道哉海陵郡江淮雄胜景德寺之东富公读书堂在焉今之扞海堤则范公监西溪盐仓时所筑也往事近三百年矣朱君倘有志乎客曰朱君好古敏求之君子也子言云云请书以问之
墙东类稿卷五

[book_title]卷六
钦定四库全书
墙东类稿卷六　　　　　元　陆文圭　撰序
送宋春卿序
癸卯冬十一月春卿宋君自暨阳幕迁江浙行省掾州人咸惜其去先是君未至长官以喜怒臆决赏罚吏翼之以威州民重足而立君至之日风采立变事无巨细疏决如神两造在前君一览辄曰甲某直乙某当罪吏请托不及行?眙相顾走白诸长长或不听吏叩头曰某官清直不敢违长又不听君出幕廷争曰事如是如是不如是不得行长愧谢乃已同僚或怼曰州事一由幕府耶君亦谢曰此公事也论曲直而已非较胜负也由是上下服其诚信州人有啸诺之歌晡退即闭户谒不得入豪右节朔以馈至门守者曰无汚吾门不速去且获罪自後人迹絶不至人或疑其简傲然喜与士大夫游举觞花竹间谈笑赋咏陶然终日与临政时如二人焉辛丑孟秋一日余与春卿会饮军将家日正午北风大壮江水怒溢入府寺漂庐居君策马冲雨径去家中人散莫知处一不顾急诣府闭关徙囚按处其民明日大发仓廪官吏争持不可请俟朝命君怒曰老弱栖苴上饿立死奈何不以一身救数千人命擅发之罪我独蒙之不以累诸公当是时君自视如汲长孺閲数日廉访赵公至嘉君仓卒处事有法力荐之君名益振至是秩满代迁老稚太息泣下杂然呼曰宋君舍我去奈何余晓譬之曰一掾史叙迁细事耳然所系重盍听其去衆曰何也余曰今郡县官教敕无素簠簋不饬罢不胜任甚衆间有一称职者指目为异反羣诟而非之不少旌擢至满岁碌碌代去是亡以风列城也使今之佐天子出令者自掾史而上举尔所知省部而下各择其人岂不足以致昇平使春卿既迁之後不变其初异日立殿陛争是非如在州时岂不足为贤大夫明者能举人贤者不负所举非相为赐也两尽其道尔余老矣无补斯世然忧民之心与敬贤之意一饭未能忘也因是喜而书之
送马伯亨序
儒与吏不相入久矣汉起丰沛萧何以刀笔取功叔孙以衣制求媚帝之厌儒自是始矣解冠已甚何至於溺之乎贾生有言使天下囘心向道非俗吏所能为也生谓俗吏不知大体而大臣短之谓生新学欲专擅权夫定经制兴礼乐岂新学之所能当时大臣留心簿书期会之间以为大故此正贾生所谓俗吏其不喜生也宜哉然生讥俗吏是己生於儒者之体亦未得其全也生精敏有余而纯正不及才比仲舒有余而学比仲舒不及汉儒以仲舒为首两相王国正身率下动以礼法治行卓然有儒者之效当时张汤赵禹顾以深文巧诋为公卿而仲舒卒老於家岂胜叹哉魏晋以後选法不定隋唐以来科目大兴而循吏之效不及两汉则有由矣国朝深鉴前代之弊斥去浮华废科塲不用一切以格例从事官吏日月资品累次而升上有定制下无觊心此所以为善也及其既久用事者不通於学学者不适於用夫学者不适於用是六经载籍皆事外之空言也用事者不知学是三纲五常皆法外之赘物也亦惟学不适用用之辄败是以用事者不悦学谓学果无用也俗儒不知时变彼固以此藉口殊不知俗儒之无用今可弃也俗吏之不堪用今不可缺也以可弃之儒而视不可缺之吏儒固不胜吏也薛宣有言吏道以法令为师可问而知能与不能何可学也当时以宣言为然夫宣有子不能教乃谓吏不当学何其缪也衆以为然者真时俗之见耳善乎王通氏之论曰吏而登仕非古也古者士登乎仕吏执乎役盖吏而能学可谓之士已吏而不学执役之材耳邺中马君伯亨儒世其家妙龄志学经子之正史传之博百家之杂靡不该贯古今之成败人事之得失制度之沿革靡不考核高谈娓娓逼人持论略不少恕好扬人之善而不隐人之恶以故誉之者不少而忌之者亦衆教授江南书院不数年入吏部选年未及格退补为吏待次六部君忻然曰吾儒者也吏余事耳归别其亲束书北上人皆羡之余独曰儒与吏不相入久矣孤寒竞进媚之阶也党亲磐踞争之府也其慎之哉清心可以省务检身可以范俗非俊杰不足以识时非器识不足以致远呜呼其慎之哉
送萧仲坚序
隋唐选士之弊至宋尤甚数尺之纸谓足以尽已之长三日之场谓足以考人之素文未必工也况实学乎学未必充也况实行乎行未必顾也况实用乎识治体者深病其故无术以救之虽文公私议不过改经义之式均州解之额而已乡举里选之制疑不可以复行也夫斯文关隂阳之运而易代有好尚之殊国朝刋削浮华敦崇简朴废科举不用三十年来一洗时文之陋场屋遗才老死岩壑後生新学无荣进之诱专志诗书颇知古人为己之业当是之时立礼兴化敬教劝学可以一变至道奈之何武夫豪卒诋诃於其前庸胥俗吏姗侮於其後以故士之自珍者远引而深遁而嗜进无耻者屡却而复上主事者患其然於是创为茂才异等之法不拘常制所以求卓荦之器别庸常之品也大德乙巳暨阳以萧君仲坚应诏君汴之考城人世家望族徙家南来客婺处间多从儒先长者考德问业讲学明理笃志力行夙夜不怠奉母以孝事兄以弟训子弟以严闺门之内肃雍如也君性寡言稠人广会敛襟危坐恂恂如不能及其商论古今剖析是非逆决利钝如指诸掌盖有沈潜精密之功而无粗厉跌宕之习是可以当此选矣夫重已者不至於求人而用人者好人之求已以好求己之心而待不求人之士士所以不至也贾生之英董生之雅上不得於君次不得於相而绦灌以军功显田窦以戚属贵杜张以刀笔进犹谓汉有人乎君负贾董之称而膺茂异之选遇合未可知也余独有感於历代选举用人之法与夫立法之弊详为君言之掌铨衡者或有取焉则所以待君者当何如哉
送焦君实杭州学正序
杭故都也三学盛时江淮湖浙闽蜀之珍萃焉桥门冠带动以万计名未登三学者待次於杭谓之天府之学升进之阶视列郡为优校官选第一流非进士前列不预考未终旋入馆阁故当时之士贵以肆其得也身持风裁口吐清议上攻帝躬次及宰辅儒有益於人之国其失也雷同比周廉耻道缺章句流为小技行谊不以相先儒无益於人国也呜呼法之弊六七百年矣而弊莫甚於六七十年之近学之士盖千万人矣姓名百无一二传焉文章亦百无一二存焉其故何哉有志之士未尝不慨然太息於斯也气运衰竭崇极而圯三学之地废为官署鞠为园蔬过而问者莫知其处独杭为江浙都会之府学得无恙亦不复如曩时盛矣游士散归土着居民习为吏商廊舍悄然不闻弦诵华髪台背之老或三五人持钵传餐使柳子厚见之必不能仰视其徒而三十年来校官之选称职者寡则亦无怪其徒矣呜呼任是责者谁欤吏性不喜儒阳尊而隂嫉之铨选之初不复区别其能否例加摧抑幸其废职败事则羣诽而笑之夫士修之於身不以穷达易操行之於家不以古今废礼措之於国不以用舍徇人若夫躁焉而与时竞也汨焉而取俗谐也贸贸焉而莫知世之轧已也则吏之羣诽而笑之不亦宜乎里人焦君实吉士也好学而甚文入部选十年复出杭为学正於其行也为叙近世学校盛衰之故而及夫正己治人之方抑野人之言非後进之君子所乐闻也呜呼是焉足以光子之行乎
送乔州尹序
冠氏乔侯仲山於大德丙午自杭来守暨夏大水居民缚筏以居米直腾起侯下车吏抱牍以次历阶而上侯却去不省曰噫吾受命驰暑涂五百四十里解倒悬急缓之即毙今为从容理簿书时耶豪右幸岁灾封廪自殖细民晨入市携什器易斗粟日晏徒手返妇子相携泣牧不忍坐而视其议出粟劝分等赀之高下勿强违者以法绳之令始下豪右大耸各罄所有有无相通饥者得哺籴寖平侯始视州事精明而简静严而不残清而能通私谒及门距不得入成牍来上剖断如流狱无淹囚庭无留讼纲纪粗立明年丁未旱潦相仍岁大祲谷比不登价复增倍侯曰令之必行先自上始首捐圭租糜粥以饲饥者同列效之州人不劝而化得粟若干令饥民无出乡乡为设局公券以给之犹不赡则力请於行朝官为赈贷久之不报州有财赋粮额隶正官禁钥严甚侯辄发之吏叩头曰不俟旨易官粟比擅兴罪奈何同列瞪目相视不下笔侯曰吾独署字它日代偿不以累若等且吾以拯饥获戾甘受如饴吾为汲长孺矣既而劄下诘专发状侯辨折数四卒无以加是岁饥而不害明年春招怀流佣垦剔莱芜贷以种粮寛其徭役秋大熟田社晏然州遂无事乃兴起学宫考核隐田先是掌计者去其籍士廪告匮侯分遣吏属口授规画履亩而实之租额几及升平时恶其害己者譁然议之主者利其利隂欲败其事侯不听持益坚籍既成藏之有司副在学宫岁入大充公膳丰渥视礼殿卑陋奠跪无所创增前楹高深广长凖昔有加庋书籍三千卷笵礼器五百斤前所无也教养备具多士属心相率援借寇故事请部使者以闻会秩满侯亦倦而归矣侯通经术工文章明治体习文法干略优裕真公辅之器而小试於一州州负侯侯不负州也余以?氓深辱侯知余亦深知侯也归有日士歌诗以饯之余叙其梗概焉古之为序者叙其所以然弗着美也着之所以劝後也侯之美多矣大者恤民养士余弗着略之也略之侯志也吁龚黄之美班史叙之侯似不及也今州县之牧民者不及侯多矣此序所以有感而作也
送陶中山序
余旧读韩文考异王伯大音释至毛頴传蒙恬伐楚次中山注云中山在秦东北非伐楚所当次此固寓言然亦不为无失是固指中山为古鲜虞之墟矣及考地志则金陵之溧水有中山羣兔所出造笔者资焉非定之中山也况顷襄以来徙夀春城吴虚之楚非复子囊城郢之楚则猎中山以惧楚虽寓言要自有据韩公博洽未易訾而注书者亦难矣辛酉岁莫余病起扶杖倚门有客来过手携行卷则中山陶君邓宪善之门人也余惊问曰君冀方唐尧之裔而徙居定武者乎曰非也世居大梁而宦游於昇往来溧水间以此山自号云尔然则韩子之文因君之号而益彰程子所谓不可漫读者此亦一验欤余因叹古中山雄跨赵地北抚燕西魏唐以来世袭为强藩近世残弊荒凉霸气销歇韩昭文苏内翰之流风遗烈无可考而况於建业下州之培塿者乎则其湮没草莽人不复知有此山者固其宜耳陶君齿壮学鋭异时当以功业自见与山东西将相齐驱中山自此知名矣
送张菊存序
人伦有五朋友居一其道大矣曾子称昔者吾友以能问不能以多问寡世指以为顔渊然顔子二十九而卒卒时曾子才十三岁始在舞雩童子数中巳能追圣门第一流相与考德问业於陋巷之中既没而犹思之其笃於友谊如此士穷居百世之下尚友古人百世之上考其问学自修之懿验其切磋琢磨之实岂无闻风而兴起者乎吾友张子仲实与余交十余年矣岁在甲申余适钱塘君年甚少新有诗名风致清远器宇高朗翩翩佳公子也於是始倾盖定交暇日命奚奴负诗囊并辔游南北两山穷泉源坐石上联句掘野笋而煮之日晏忘归时事一不挂口余时随计上省君敦谏甚苦又作诗讽切之余感其言拂袖径归杜门不复出後数年客自杭来者谓仲实经明行修诸生迎入学师事之省台贵人籍籍道仲实名字余私念君人品甚高志不轻就殆家贫亲老将为禄仕计耳又数年余再适钱塘一见相与道旧感慨久之君学识超诣世故精练余遂不敢直以诗人命之间为余言自子别去得良友一人曰邓子善之善之性温亮朝夕相勖以理义之学有过必规吾爱而敬之子岂愿见之乎余旧游南北山时已识善之岁月于迈余髪尽白落落与世寡合如驽马下垂放置於陇牧之间无复驱驰千里之志闻二子之高谊深知会友讲学之益未尝不自悔於离羣索居之久而不得日从之游以求闻其所未闻者也久之余还故山仲实调官暨阳学舍乃得日从之游相得欢甚君又能落其骄荣养之以冲和敛其英华趋之於平实屏诗文久不复为专覃思於六经由是其学大进余益畏之而衰惰之余亦复赖以自警仲实以其亲之在杭也岁一省焉居二年受代去谓余曰吾以斗禄养亲而吾亲不乐远游是以不获长在膝下吾罪大矣将告归而不得吾子一言非古人相赠出处之义顾余不敏何以赠君惟忠孝古人大节而君春秋方壮事君之日长事亲之日短矣孟子曰事亲若曾子者可也曾子犹为仅可者吾日三省能为曾子否乎唯子勉之小人有母愿与子交勉之子谓善之良友也归而告之必以吾言为然或谓仲实故王孙宜践修厥猷志在勲业良亦至论然处士无是言也仲实西秦人少余八岁云
送曹士宏序
荆扬二州山水清远其土广博其气温厚其俗轻扬昔舜禹巡守所至然贡赋之外人才不见书传考之左氏鬬谷於菟蒍艾猎沈诸梁皆楚人公子季札吴人周以前则无闻也三国而人才始盛周公瑾陆伯言其尤者乎晋唐宋而大盛谢安石陆敬舆范希文其尤者乎秦汉则无闻也近世以科目取士以资格任官宋过江百五六十年不能破规矩用一士士亦无一人能自出於规矩浮诞补缀之词章清高虚旷之议论怠玩姑且之政事百五六十年而後亡者独非幸耶嗟乎如吾与士宏者亦曩时场屋中二士也追逐时尚搀说得失少年之悔多矣吾老且疎度不堪用屏伏闾里为村学究日与童孺相周旋而士宏所知皆当代贵人所至从名胜游声望?然顾俯首为巡徼吏不屑意今之所谓品官者士宏不得而升也视学究所得无相远矣嗟乎士岂以穷达贵贱而动其心哉顾吾之才可以用世与可以用於世者何如耳今夫山东长於刀笔冀北习於鞍马而荆扬之人亡国之俘也固不敢与之度长较短以并驾於当世奈之何廉耻寡鲜者嗜进而无厌材术空疎者投试而辄败呜呼此固士宏之所以逡巡退却缓辔徐驱於骏奔之後者乎古之君子穷不羡达之所有达不变穷之所守仰愧於天俯怍於人虽宰天下有不为也内省不疚则一巡徼吏可以抱膝而长吟嗟乎此岂易与俗人言哉士宏辩博隽伟有志当世不知江之东西浙之左右亦有与君上下其论者乎子文以下诸贤之功业亦尝考论其故乎往者不复见来者未可期志士仁人没齿有余憾矣士宏北上见当代贵人并以是告之其不可告者慎勿告也
送丁师善序
至治壬戌夏浙西旱秋大水灾沴相仍稼不登者十九行省选官按视所部而丁君师善实来暨州州北阻江东高而南下以故旱潦皆及里胥旁缘或不以实闻丁君疑之谓人曰贫民诚可悯奸民不可纵也墙东老叟闻而告之曰牧民者职在於民不损犹应言损故当以寛为本不奉法者义不容私民之情伪尽欲知之故当以严为本然仁意流行於密詧之中大纲振举於节目之内严之中又未尝不以寛也今恶检田之不实而归其责於州县州县则归罪於里胥里胥未免取偿於细民细民抑纳而无所诉而里胥之所获则自若也昔人有言检放之弊在於後时而失实後时所以失实也州县近民者也穑之未敛驱车而出履亩而视之尽在吾目中矣时固未为後也获既空矣种既易矣後来者无所考矣田固不能言也田不能言而里胥代之言里胥之言则为民也其意则为已也而亦不尽然也怀刑而畏法者间亦有之然则如之何大学曰无情者不得尽其辞大畏民志此谓知本本者何明德是已丁君学问渊源以经术饰吏事廉平而明恕不可干以私本既立矣尚奚以余言为哉
送陈无逸赴攸州博士序
攸故长沙邑贾太傅褚都督之文风治绩意其犹有存者近始陞州陈君无逸为之博士陈龙泉世家侨寓霅上距长沙里数千将行道过友人陆叟之庐君慨然曰家贫不仕非古之道也仕而为贫非士之志也是行也吾得己乎哉叟应之曰往来屑屑不惮烦者王良所以见弃於其友也然良司直也太守也无忠言奇谋而取大位友所以弃之也今君博士也其位卑也又初筮仕未屑屑然也吾未敢以弃吾友也吾闻之朋友之义出与处皆有赠焉昔贾太傅之适长沙也前吊原而哀死後赋鵩以轻生悲愤其本怀旷达其寓言也移梁之日卒郁郁而死禇都督之徙长沙也再迁而桂三迁而爱以蝼蚁之命乞怜於昬庸之主还陛下笏何其勇也上表陈情一何惫也古之君子穷理精至养气完厚用舍无预於已祸福各安所遇忧世之情乐天之意并行而不相悖今二子之仕也知进而不知退知得与存不知丧与亡或激而愤或惧而哀然则生平词藻之劲赡翰墨之精英蔚然於当时者皆无本之木无源之水也呜呼惜哉虽然有才如贾有节如褚用之不尽老岁月於湘潭之境贾尚北还褚竟南迁岂不悲哉杜少陵最善评亦有高名前後回首伤神之句重可悲也顾君子成人之美春秋责贤之备二论自不偏废况尚论古人而较其短长亦格物致知之一事处人所以处已不可恕也今陈君之行也涉洞庭下湘水登衡岳之峰览古兴怀岂无有感於中者南中多士岂无与君上下其论者先正清规劲节照映一代君之才之学克绍其美台阁器也州博士何为者故以汉唐二子之功业望之望其出於二子之右也则吾之所以赠君者岂不厚哉君笑曰王良之友未能以是言也握手别去
送陈元复序
永嘉叶正则与周南仲孟良夫兄弟上下追逐庵庐拥被通晓诘难南仲论辨纵横衣袖腾举两眼尽赤正则疑之後遂默默然亦心服其文上折旁峻不杂今人之体也莆田刘潜夫与邹子益曾景建黄天谷语谓邹专佞佛黄涉猎道家书不能精惟景建浩博扣之不穷潜夫畏之二人者不足以涉其藩也前修往哲文献相仍求益友之良规绎讲师之绪论穷日累夕此乐何可数得文运衰歇雅道雕丧流风百年不絶如缕余僻处墙东乡中子弟南北胜士时辱与之游虽其浅深高下不能一槩而未见有髯之絶伦者陈君元复自山中来长身玉立眉宇昂霄与人商论不能下气一言制胜闻者抚掌所谓絶伦者非耶余朴学无师坐守章句如蝇钻窻不出故纸而君旁搜百氏横贯九流悟性超入直诣津梁此学胜也余文思苦艰呻吟累日仅一二句不棘人口而君落笔奇伟如騄耳不羁自放於渥洼天驷之外此艺胜也余数奇不偶习隐终世甘与百草腐化而君妙龄驰誉籍甚方将诣北阙上书朝奏暮召建当世治安之策此才胜也君今而後致知而力於行明体而达於用循精粗之序审缓急之宜殆将进於道矣奚胜负之足言嗟夫潜夫正则今无其人也其人亦未闻道也余将与君游广信问鹅湖究当年朱陆坐中之争书中之辩以求真是之归而余老不出乡君北上有日落落奈何君瞠目不答长啸径去
送家铉翁序
五方之人言语不通嗜欲不同性善则一修道之教所以明此善也先皇帝武定内难文致太平举中原百年之旷典大比兴贤天下之士雷动响应山岩薮泽之间搜罗殆尽而殊方异俗释掤掉甲理冠带习俎豆来游来歌蹈德咏仁莫不洗涤思奉明诏立跻膴仕然有司事不素讲学识浅陋考择不精故举一遗百莫厌士论如家君铉翁辉和尔氏其先居於北庭右族托克托太师宁国公之裔孙幼頴悟自命不凡脱去纨袴习修孔氏之业读文公之书应江浙进士举及格贡诣京师旋报罢自是杜门养志闽宪闻其才而辟之君亦欲以所学自见不辞而就寻调行台御史府掾泰定丙寅余自暨乡出应容山县聘授生徒於学君以六月虑囚随二绣衣至县一见握手如旧交谓余曰知子名久矣乃今胥会於此相与道家世出处本末慨然久之君貌嶷嶷美髯如戟神采逼人必能晓畅官事顾御史职无不统奚止狱讼而已今不幸南北方数千里水旱民且狼顾赈救之方未知攸出奸豪侮法官胥贪墨夤缘纵弛三尺无所施君能援经守律引义力争何事不济汉掾史多为三公当时流品未分士竞节行避騘埋轮之举非一手所能安知在下无佐之者御史风闻言事耳目不可无也君年富气鋭功业未可量余老墓木且拱惜不及见之姑叙梗概而已
赠朱自明序
龙图授羲龟书畀姒赤文緑字能读者谁天球谁篆琬琰谁写凡是物也东迁於洛之时失之乎西入咸阳之时焚之乎惜哉相府所收之图书户口厄塞之数耳竹简载之乎木石刻之乎皆不可考已秦玺篆玉汉侯王印章黄金者销毁铜铁至今犹有存者伯喈石经髣石鼔之遗自洛阳迁邺弃掷殆尽更入木锓始於後唐不意读兔园册子人其功乃出於蒙恬蔡伦之上四百年来海内文字皆托之木矣书多而学者倦於读坡翁所为太息鹤山屡作藏书记亦申言之弊岂易革哉丙寅夏余来容山朱晦自明见於明德堂上鄱之浮梁人也余扣之曰习举子场屋之文乎不答曰为刀笔簿书之业乎又不答徐曰吾祖敷文尚书穆陵之师也御书楼犹存焉云汉昭囘之章则族多而散裂去之矣岸谷转移落拓不振浪走江湖性颇好古工图书篆刻之学游戏三昧而已儒幼而学之吏亦尝试焉皆能之而不为者也余闻其言而心怪之会县庠立文宣王加封碑君即解衣盘礴而周旋焉体制甚古乃知韬光晦迹之士藏於医卜技艺之间者世多有之道虽小而必有可观未可谓壮夫之所不为也其秋余将归朱亦西向秣陵来求赠言余不知所以言也一笑握手而别
送王君章序
阮嗣宗与阿咸为竹林之游任达不拘谢安石与玄等为东墅之宴屡费千金识者皆非之杜牧之誉阿宜之读文韩退之夸阿买之能书其後二子亦无闻焉高沙王君章挟其侄文宪文崈来从吾游穷经稽古讲学习文刻苦勤励鷄鸣而起夜漏尽十刻不寐爱日孜孜其志亦可尚巳记丁巳冬余过其里重湖渺茫芦葭夹浦雁声西北来墟烟萧瑟犹不改昔年边塞气象欲访故里遗民求孙莘老秦少游少章兄弟风蹟了不可得王氏世居兴化高平文正公尝宰是邑必有异政而叔侄俱生晩亦莫之闻也时代更换人物衰谢可为太息吾子有意振起之乎鱼蒲蟹稻之乡生理粗足无求於四方故虽孔道而宾客商旅之来居者少独从师取友义不可阙则越境而求焉丙寅孟夏三子从予适容山之阳授业明德堂上久之余又将如金陵生告归省亲岁终将复来余呼而谢之曰嗟乎语孟庸学诗书易春秋邹鲁之学在焉述之者河南程子建安朱子胡蔡之徒相羽翼之句为之解家有其书至足矣学不出乎此朝廷设科取士亦不出乎此子归而求之蚤夜以思穷探力践希圣希贤之阶治人治已之术当自得之何必借视於盲假听於聋哉百岁老龟方曳尾於泥涂之中而鵷凤之雏遡紫霄而上征时或逍遥过之亦不复下视之矣
送吴仲鲁序
天历间乌江吴仲鲁来与仆游讲易墙东之下将归省其亲丐一言以为别仆病未能也其请至五六不倦乃为之言曰昔仲由去鲁谓顔渊曰何以赠我顔渊曰何以处我二子相与言不过墟墓间事何其不切於事耶盖孔门弟子羣居仁义道德言行忠信皆已讲习无余无可言者今吾子学博而气鋭宏中而彪外将有用於时仆请以易为赠易曰君子以言有物而行有恒又曰君子藏器於身待时而动又曰君子以俭德避难不可荣以禄是三言者於已切於义当於时宜子其识之仆年八十将槁死林下不及见子功业之成矣抑未死以前皆临深履薄之日月也子何以处我仲鲁不答太息而去峕庚午夏至之日
送州同知序
至顺庚午十有一日昭信校尉同知江隂州事纳琳哈喇秩满代归祖帐城南乡大夫士庶咸集墙东陆叟在焉或问之曰昭信君何如人也叟曰其先开国重臣列戟之家翩翩佳公子也廉勤而明恕心清如水门无杂宾才干优裕左具右宜涖事之初适盐官海溢采石扞堤部丁夫以往时其寒暑而噢咻之先期办集民以不困未几方隅俶扰人情疑沮驰驿上省参预机密事定而归会舶货集鄮山市易难其人旋檄君往目不视珠犀身处膏脂不肯自润视元估倍增人服其无私最後藏室翻经泥金费钜又以委君监视严密铢两无渗漏三考之中在州仅数月差委无虚日席不暇煖而瓜已熟矣虽惠泽之施未洽於一州而孜孜民事无顷刻怠异时登台阁秉枢要河润九里犹冀江浙蒙福也传曰公侯之子孙必复其始象贤也叟言未既衆欢然曰请书之以为君赠且以为後来者劝於是乎书
送赵敏道序
吾幼攻举子业剽窃律赋经义套括以争名於场屋间吾之大惭人以为大好焉已乃事大缪礼部条贯束不用武夫健吏鸱张而儒其服者例遭讪侮吾故习弗能改度世不相容遂屏居林谷取选杜而下诗韩欧而下文诵而仿之技短不克进念士之所学又有进於是者旋为贫讲授复取四书六经诸史百家与诸生相切磋究之久之若粗有得其行己不敢有畔於道居家不至获罪於乡党朋友历考古今成败兴衰治乱得失之迹亦欲少自表见当世时不我与日月其滔幸会真人勃兴文运重开江浙以予充贡於是周览山川观光上国公孙子之徒仄目相视卒报罢归暨庚申再贡则不敢复往矣今年垂八袠墓木将拱然犹栖栖不遑宁处诲诱後进不息其志亦可悲夫钜鹿赵敏道侨居桐汭不远数百里来从吾游刚鋭而诚笃勤苦晨夕不倦是可与共学者将归省亲求赠言以自勖吾应之曰学有序躐等非也学有本游艺末也必若文公大学章句序中以年之长幼分学之大小撤去记诵词章之习专为修己治人之术然後谓之学吾平生所学颠倒失序虚浮无本不足为法不愿吾子法之也盍亦务其远者大者乎或笑于列曰敏道之来将以学文干禄也昌黎读书城南诗欧阳荣乡亭记亦如是而已有是哉子之迂也吾又应之曰讲学以明理修辞以居业词达意而止不以藻丽为工本根深固则枝叶畅茂以此应试何害於道哉大儒程伯子子朱子皆登进士第横渠张子亦应制科何害於道哉孟子谓友天下之士为未足当尚论古之人谓道若大路然归而求之有余师非求诸人求诸道也安用使吾抗顔为蜀之日粤之雪也耶
送程仲谦服阕囘长兴州序
至元中今宪使中丞曹公士开为暨阳幕长朔望辄率府司县吏诣学讲习经史继以夜分秉烛而归余时代博士升讲习惰弗省者听之往往引睡独程君吉甫年甚少志甚鋭与之语甚解若可与共学者余甚嘉之终以王事鞅掌役役州县不得卒业於吾夫子之门有子仲谦卓落不羣然亦俯首於簿书筐箧间自吴兴路吏丁内艰而归闭户读书复遣其子羽从予学羽尤颖悟夙成通春秋经下笔娓娓数百言殆将以儒起家辛未冬仲谦服阕复如吴兴来与余别求一言以自勉予因是有感焉子生三年然後免於父母之怀故三年之丧达乎庶民此良知良能有不待学而东汉旧制公卿二千石刺史不得行三年丧刘恺陈忠屡谏不听夫公卿不行而百僚行之二千石刺史不行而小吏行之有下而无上何其倒之颠之也古之帝王所以笃化美俗率民为善因其自然而不夺其情民犹有不及者而况毁礼止哀灭其天性乎故建武以一时简易之政礼义之方实为雕损今天下一家自大德以来三年之制有诏通行大臣以至小民无敢冒丧犯禁者此善政也吏无大小皆可以为政孝弟政之本也人人亲其亲长其长而天下平而况於一偏州乎仲谦勉之矣余迂儒不堪时用讲授乡里五十余年与君父子三世相周旋惜哉今耄矣墓上之木拱矣将不及见两山乔梓之荣矣吁
赠华玉谿序
昔马文渊少有大志就边郡畜牧积谷数万既而叹曰凡殖货产贵能施赈也否则守钱虏耳乃尽散施之转游陇蜀仕洛阳为建武名臣封侯取印绶人皆荣之其弟少游独不谓然曰士生一世但取衣食裁足乘下泽车御款段马死守坟墓乡里称善人可矣後伏波征交趾往浪泊西里间仰看飞鸢跕跕堕水卧念少游平生时语何可得马氏昆弟所见不同出处亦异未见有文渊少游合为一人如玉溪华君者也华氏锡山巨族羣从数十人以财雄一州君尤奇伟不凡喜宾客重然诺轻势利义着闾里名闻江浙朝廷尝命以品官不屑就家居养志优游自得傲睨物表己巳庚午间旱潦相仍岁大祲蒙袂缉屦者相枕於道君恻然悯之开发仓廪左餐右粥一境赖以安宪府闻而剡荐民怀其惠士诵其美争为歌诗余谓救荒之政权在上则顺而易在下则逆而难然出於官吏之手则又有敛散不时抑配不均之患出於乡大夫士而有司不预焉则无侵欺之弊而实惠及民矣然大夫之贤士之仁者未易遇也华君可不谓贤且仁乎或曰在礼家施不及国陈氏以家量贷以公量收春秋讥之殊不思子贡之在圣门以一布衣而问博施济衆圣人告以立己立人达己达人之事盖讲明者学施行者政使子贡为百里之宰治千乘之国安知其不能施济特患其不能博且衆耳分有穷达仁有小大势使然也余年八十终窭且贫无复当世之志异时有纶巾少年如周郎者来求赀粮君家何止两囷能指一囷以予之否
送朝请大夫江隂州尹序
暨阳一州如斗大北倚长江东西南距邻境不百里地狭而不衍土瘠而不腴乐岁郡计犹不支况自天历至顺以来兵徭繁兴旱潦交作饥殍满野疠疫阖家黎民廪廪靡有孑遗赤子失乳而呼父母宛陵张侯适於是时来守是邦国手一着死枰转活於是抉摘弊端来求隐瘼以赈恤为第一议亲行闾井家至而口给之劝分务穑公贷私助竭力尽心弗遑寝食洒风沐雨不惮勤苦生意稍苏坏证略补则以其暇日起建学宫延聘儒宿教养兼举风化骤兴侯接纳虽广庆馈不通讼有曲直手无高下户有消长役定等差为政三年五事吿备不惟巨室之所慕而下得细民之欢不但僚属之所敬而上延台省之誉以乔木之故家留甘棠之遗爱盖侯之为人也明简而惠慈恭寛而信敏真良吏之模楷而郡国之师表也古之良吏为治无赫赫声而所去见思侯今未去而人已思之矣歌谣碑碣洋洋盈耳侯何以得此於民间哉於此见人心之不可诬而公论之不终冺也至顺壬申立春後一日阖郡人士设祖帐於南城墙东叟陆某书於席上
送唐子华序
水心叶公评天下山水以吴兴为第一其山脉地络融液浸灌者莫非气之至清盖仙圣之宅非人世也每自恨海滨之人山凡水俗不得生长其地而尚友其贤豪嗟夫水心之恨亦余恨也吴兴人物唐以前勿论宋徙钱塘湖为近辅宗英戚畹邸第相望淮蜀闽广之彦仕於朝迩行都而居者尤多壬申癸酉余始弱冠习春秋受学於梅坡卢公公扳以登诸老之门如存斋陈公本心文公止堂高公陵阳牟公皆一时之望余俱得拜床下卢寓苏台晚归闽陈以下聚居霅上曲阜既烬灵光独存虽清规苦节照映湖水而夕阳古木日就枯摧人之云亡忾我寤叹至元以来子昂最頴出成甫之昆弟无逸之父子皆辱与余交而甲寅举首庚申联贡则无逸之兄而周氏之父子也後来之秀余不及识者甚衆猗欤盛哉今子华居文物之乡锺山川之英而气宇清高干局优裕诗文敏赡笔墨精絶亦後来之秀者也分教江壖席不及煖省台交委殆无宁日未几而代者至归囊无余赀饯句有盈轴推年长者一人为叙余不敢辞嗟余耄矣将从诸贤游於地下而君方强仕余不见其学力之日充而器业之晚成矣俯仰百年废兴存殁浮云逝水往而不返悲夫一日之别辄数日作恶然岂特为吾交友之私情也哉
墙东类稿卷六

[book_title]卷七
<集部,别集类,金至元,墙东类稿>
钦定四库全书
墙东类稿卷七　　　　　元　陆文圭　撰记
江隂改州记
至元二十八年秋七月二十三日江淮行中书省参知政事臣公楠奏暨阳与毘陵郡壤地相接户不满七万设立总府非是请改州隶毘陵管内省并司县各一减官吏俸数十於事理便制曰可是岁十二月擢乌噜克锡布哈为州长官刻印之任始至问民疾苦皆曰江乡土狭民瘠介在一隅以故无大徵役今以属州事统府其情不吾察柰何侯曰第安之吾在毋恐既而急符数下调发无虚日泝流供给囘远百里民疲於奔命讯报淹留囚多瘐死兵廪不时率有怨言侯慨然曰吾受命作牧民瘉即吾瘉也乃率州之士庶力请于朝愿以州隶行省事得直达免旁郡牵制之虞未报会至尊新登宝位勤恤民隐宰执条具以闻玉音曰俞令下之日士庶呼舞恩若更生侯亦喜曰今而後得专治吾民矣治之朞年政平讼简州以无事朝廷嘉之秩满迁常州路同知总管府事先是公尝为此郡治中常民喜公之复来而暨民惜其骤去也於是述置州之颠末谨刻诸石俾来者有考且以寄去思之情云元贞二年六月壬子州民陆某记
江隂路重修总管府厅堂记
江隂故一县隶常管下中析为军至元丁丑陞路建总管府府治枕子城北隅厅事直府治北迤北堂曰双桧经始本末郡乘逸不复录岁月深矣栋宇雕落新者日趋於故故且摧压江风飒来屋瓦皆震雨骤至泥潦没踝吏抱牍褰裳以登非所以崇瞻听澄智虑也成德李侯思恭来尹是邦一日视事庭上顾而叹曰居馆必葺前贤所贵隶人之垣邻国所讥吾受命天子作牧千里居弗称是何以见吏民乎顾调度方急供亿日繁州力竭矣安所从出乃召幕亿孙君昭牛君宏李君恭让谋之皆曰役不可不兴而费不可强取也於是集州之豪右大姓觞于庭而告之曰吾为若主若等皆有阖庐以避燥湿寒暑而吾覆压是惧不可以居今为此役非以奉巳也代至辄去岂长享此顾不如是不足以待後之贤者而牧汝民尔觞半坐者皆起顿首曰愿尽力於是木植金石之具髹彤黝垩之工一日毕集畚者甓者斤者圬者主给其直官无所预创始於至元二十六年已丑之春正月夏四月堂建秋八月厅建役三时而民不告病既成广深高长视昔加倍基厚础博楹桷丰硕钜丽突兀真百年未见之伟观也经营之力可谓勤矣嗟夫上之字下仁也下之奉上义也亦惟吏有勤於恤下之心故民有乐於趋上之心此一役也仁义具焉抑古之循吏如文翁召信臣之属兴起营造为美谈不知当时其费一出於官耶或民乐输之也今海内殷富文轨万里而州县厨传萧然常有不给之叹亦复何哉当是时也贤侯良佐并心竭虑鸠工力於经常之外幻瑰杰於圯陋之余於法宜得书矣圭版籍一氓力不能佣谨记成事以诏来者
浙西道院记
暨居江水之隂东西南百里而近所统狭无监临隶属之烦所处僻无将迎传送之劳所治简无争鬭讼狱之嚣古称浙西道院道院云者谓其清净简易无为而化如真仙隐士之居穷林絶岛迥隔尘凡不知其为官府之处也江南道院十有余所淮东南则如臯崇川江东西则当涂高安湖南北则临武长林闽之临漳广之苍梧皆是也而暨独称于浙右浙水至钱塘分流左右其间列郡十有五六惟暨最微衆大不如杭奢丽不如苏富庶不如湖秀然暨独被美名者则以暨之俗非苏杭之俗暨之民非湖秀之民也昔者延陵公子崇退让之节于争夺之吴春秋嘉之实启封于兹土而衣冠之藏隶刻犹存香火之祠绵历不废渊源渐被有自来矣入其境农朴而啬力耕而奉公百工之器质而不窳拙而无华商贾裁通有无而无高赀厚殖之家士大夫处善循理好学而不奔竞入其官府官吏畏法而不私守职而能勤平旦视事日晡而散庭寂如水旁有老桧槎牙双立清风肃然令人心醒道院之名不虚得矣圃亭故有扁後迁之厅西己丑张温父所书又七十有七年而郡人陆某为之记
江隂修学记
暨阳文宣王庙宋景佑中博士范宗古立高平文正公记之自是即庙为学绍兴中王侯棠始立学官讲堂斋室略备迄今百七十余年补敝架陋岁积月深大惧无以妥先圣之灵示列郡之则至尊登宝位之首年至元三十有一年也诏天下郡国修夫子庙立教养法越明年元贞改元复申明之於是同知江隂州事密拉建议请以诏书从事广平石侯穆尔布哈甫下车与州判官陈君臯忻然戮力日率其工徒命博士范君搢董其役阖州人士相与竞劝辇材输直聿相厥成金石土木之具髹彤黝垩之工不日毕集庙南向前峙三门东西列两序绘先贤像冠缨甚肃後余八斋中立讲堂翼以二夹室崇其北为藏书之阁东序之东建学官厅事西序之北筑小学基下至米廪庖湢内外缮修断甓朽椽无复存者经始於乙未夏落成于丙申春役止期月而百七十年之伟观复旧功可书也衆议徵记於余谨识本末岁月如右若夫设学命教之意入德正已之方前志备矣故不书六月既望里士陆某记
江隂重修学记
皇庆改元暨阳庙学告成孰成之东平曹侯也初州有赡学田散漫数十顷比岁以来利己者去其籍无以稽数之多寡制用之出入米廪告匮掌计数易士患之侯下车祗谒先圣延问诸生顾瞻礼殿栋桡将压或崇其轩瞰乎前楹侯曰噫非制也盍撤而新之士怃然徐应曰诺侯曰患力不足耶是不难命取故籍履亩而核之抉廋隐量高平额均赋实乐输相属仓庾既盈侯曰可矣召匠计之卜日莅事以辛亥正月告迁於先圣遂毁故庙增博其基广硕其础筏木於仪真辇石於苏台是断是斵是寻是尺高甍钜桷摩切霄汉丹碧绚丽观者目眙期年迄工春丁上日释奠礼毕在泮饮酒多士举觞於侯曰奕奕新庿鲁侯之功敢以为公夀侯曰未也殿崇而庑卑势不相及弗称为笑顾吾力惫矣孰能为我成之在席之士丘介夫而下四十有余人起而对曰公敬教劝学惠我无私畴敢不尽力凡东西庑四十有六间重葺而新之三閲月而成不愆於素断甓朽椽无一存者望之如引绳如舒翼高深广长面势适平於是庙学成而侯代者至矣相与谋请镌石记侯之功以示後之人或曰是役也博士周君济掌计赵由道宣力居多儒吏王应麟马瑗实董其事合谋兼力以迄于成今独归功於侯何也曰着其首也为之首者为之功也侯闻之笑曰因其资而为之劝其人而成之吾何功姑叙始末以识月时俾後来者一日必葺可也侯名定国字安卿为治所至有声云壬子夏五记
重作泮宫楼记
诸侯曰泮宫泮泮水也以节观者鲁颂八章章八句美僖公修泮宫也序以为修诗以为作作之功倍于修矣古有学无庙庙以祀先圣暨无学即庙为学昉於宋嘉佑三百三十余年矣宫墙之上面南有楼当涂而高不避风雨岁久弗支天历己巳宛陵张侯涖事之三日谒大成殿望楼下车顾瞻栋梁凛焉将压心惕不宁询掌学计者曰祭祠廪膳外有余裕乎对曰有侯曰可矣命工视之楹桷朽腐瓴甋毁拆无一可恃者侯曰噫旧贯不可仍也尽撤而更之辇石庀材赋工僦直明年庚午落成不愆于素高深长广视昔有加栏槛凭虚檐牙飞动丹碧焕出云表前对笔峯旁资丽泽芳莲浄植芹藻相依光风徐来生香不断二月初吉鸾旗涖止聿观厥成济济多士从公于迈咸曰邦侯之德惠我无私请纪侯绩以配史克衆属於墙东老人老人叹曰吾幼入小学及闻长者言兹楼之修百年间凡几见矣金谷之糜亦广矣往往架漏补苴苟完一时未几即圯主者骤更幸身不及见之耳巍巍宫墙岂传舍欤传舍犹当一日必葺而况於近圣人之居欤今楼之成非修也作也高明而广大岂徒以远眺望而已将以进诸生於尊德性道问学之地二三子懋敬之哉思有以副侯之盛心是役也前博士察?布哈董其始唐君代之克相其终咸宜书遂刋之石以诏来者
教授厅壁记
吴兴
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 10:25:21-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>