<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="提要,卷一,卷二,卷三,卷四,卷五,卷六,卷七,卷八,卷九,卷十,卷十一,卷十二,卷十三,卷十四,卷十五,卷十六,潏水集全文在线阅读,潏水集全文在线下载,大玄古籍书库">
<meta name="description" content="宋代诗文别集。李复撰。李复号“潏水先生”,因以名集。《直斋书录解题》卷17著录此书为40卷。钱端礼于乾道九年(1173)闰正月所作的《书〈潏水集〉后》谓“其孙龟年、龟朋出遗集四十卷”,钱端礼原欲刊行,但不久奉祠而归,竟未如愿。直到淳熙十年(1183)十月,其孙钱象祖才在上饶郡任所刊行其书。本集原本散佚无存,以至后世谈论宋文者,竟不知其名氏。清乾隆时修《四库全书》,始由《永乐大典》中辑其佚作,重编为16卷。其前8卷辑入奏疏、表、启、书牍、记、赋、辞、序、跋、说、铭、墓志铭及杂著等各体文章;后8卷为诗。卷末附">
<title>潏水集_李复_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">潏水集</span> <br/>
          作者： <span class="inputVal" id="bkauthor">李复</span> <br/>
          朝代： <span class="inputVal" id="bkdate">宋代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">类书文集,诗文集,完结</span> <br/>
          字数： <span class="inputVal" id="bknum">[book_length]89781</span> <br/>
          说明： <span class="inputVal" id="bkdec">宋代诗文别集。李复撰。李复号“潏水先生”,因以名集。《直斋书录解题》卷17著录此书为40卷。钱端礼于乾道九年(1173)闰正月所作的《书〈潏水集〉后》谓“其孙龟年、龟朋出遗集四十卷”,钱端礼原欲刊行,但不久奉祠而归,竟未如愿。直到淳熙十年(1183)十月,其孙钱象祖才在上饶郡任所刊行其书。本集原本散佚无存,以至后世谈论宋文者,竟不知其名氏。清乾隆时修《四库全书》,始由《永乐大典》中辑其佚作,重编为16卷。其前8卷辑入奏疏、表、启、书牍、记、赋、辞、序、跋、说、铭、墓志铭及杂著等各体文章;后8卷为诗。卷末附钱端礼、钱象祖跋语及徐衡仲题诗。钱象祖跋称“其文章尔雅,其议论醇正”,而徐衡仲题诗也说:“潏水先生道可宗,清诗华藻亦云工。欲知派别从何出,具载邦君大集中。”试观其集中,文如《华阴遇雨记》、《竹声赋》等,描写景物绘声绘色、穷形尽相,而且意境幽深。其诗多酬唱应和及记游之作,但如《过方山峄》等诗,绘景写情亦颇有新意。</span> <br/>
          封面： <span class="inputVal" id="bkimg">Z_19090.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]潏水集
[book_author]李复
[book_date]宋代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]类书文集,诗文集,完结
[book_length]89781
[book_dec]宋代诗文别集。李复撰。李复号“潏水先生”,因以名集。《直斋书录解题》卷17著录此书为40卷。钱端礼于乾道九年(1173)闰正月所作的《书〈潏水集〉后》谓“其孙龟年、龟朋出遗集四十卷”,钱端礼原欲刊行,但不久奉祠而归,竟未如愿。直到淳熙十年(1183)十月,其孙钱象祖才在上饶郡任所刊行其书。本集原本散佚无存,以至后世谈论宋文者,竟不知其名氏。清乾隆时修《四库全书》,始由《永乐大典》中辑其佚作,重编为16卷。其前8卷辑入奏疏、表、启、书牍、记、赋、辞、序、跋、说、铭、墓志铭及杂著等各体文章;后8卷为诗。卷末附钱端礼、钱象祖跋语及徐衡仲题诗。钱象祖跋称“其文章尔雅,其议论醇正”,而徐衡仲题诗也说:“潏水先生道可宗,清诗华藻亦云工。欲知派别从何出,具载邦君大集中。”试观其集中,文如《华阴遇雨记》、《竹声赋》等,描写景物绘声绘色、穷形尽相,而且意境幽深。其诗多酬唱应和及记游之作,但如《过方山峄》等诗,绘景写情亦颇有新意。
[book_img]Z_19090.jpg


[book_title]提要
钦定四库全书　　　　集部三
潏水集十六卷　　　　　别集类二【宋】
提要
【臣】等谨案潏水集十六卷宋李复撰复字履中先世家开封祥符以其父官关右遂为长安人登元丰二年进士历官熙河转运使终於中大夫集贤殿修撰其事蹟不见於宋史洪迈容斋随笔载其於蔡京邢恕谋用战舰一事上疏排诋甚为切直而恨史之不能详尽朱子语録亦曰闽人李复【案复非闽人此句或传写之误】及识横渠先生绍圣间为西边使者博记能文今信州有潏水集者即其文也其间有论孟子养气谓动必由理故仰不愧於天俯不怍於人无忧无惧其气岂不充乎舍是则明有人非幽有鬼责自歉於中气为之丧矣此语虽踈却得其大旨近世诸儒之论多似过高流於老庄而不知不若此说之为得也今观是集如谓扬雄不知道谓井田兵制不可遽言复古皆确然中理其他持论亦皆醇正不止朱子所称一条又久居兵间娴习戎事故所上奏议大都侃侃建白深中时弊亦不止洪迈所称二疏至其考证今古贯穿博洽於易象算术五行律吕之学无不剖晰精微具有本末尤非空谈者所可及在宋儒之中可谓有用者矣集本四十卷乾道间尝刻於饶郡即朱子所谓信州本也後散佚无存谈宋文者多不能举其名氏今从永乐大典裒辑编缀厘为一十六卷着之於録既以发潜德之光且以补史传之阙略焉乾隆四十六年九月恭校上
总纂官【臣】纪昀【臣】陆锡熊【臣】孙士毅
总校官【臣】陆费墀

[book_title]卷一
钦定四库全书
潏水集卷一　　　　　　　宋　李复　撰
奏疏
论治道
臣闻圣人御天下也必以道而道者南面之术也其所谓道者岂但漠然而无所事哉其用至微其功至周皆隐於纲纪法度礼乐德政之间使四海安然而无事至千万世而无弊天下由之不知其所以然而然也古之致治者惟尧能之孔子称之曰焕乎其有文章乃纲纪法度礼乐德政之谓也巍乎其有成功乃天下安然无弊之效也荡荡乎民无能名乃不知其所以然而然也夫惟如是所谓道也後世无可稽焉前世自唐末至五季天下糜烂大坏有识者伤之至於不忍言国家之艺祖太宗潜而未跃熟稔昔者祸乱之所由起自膺天命凡立一法欲絶一蠧凡举一政欲去一弊小大远近皆有纲纪法度维持不以喜而妄予不以怒而妄罚使居官者修其职安其分而不敢妄作不敢苟悦无狂易徼幸之心百姓守其业乐其生无横扰困苦之患累圣循之迄今一百六十年天下晏然自三代而下未有若本朝平定之久也恭惟陛下即位以来延见臣下必访治道四方闻之皆曰今唐尧在上矣臣愿陛下思祖宗修立纲纪法度维持天下之意不取目前之虚美而求经久之远虑使上下各安其分守职业具举朝廷清明民物繁富弊无由而起蠧无从而生天下不知其所以然岂非配天广大之业哉治道莫盛於此臣疎远愚憃不知治体狂妄献说惟赦之幸甚
议礼
臣闻圣王治世莫重于礼事不由于礼无巨细皆不可行三代之礼至周而备今考诸载籍所传者十无二三前世江都开元皆尝纂缀旧文而行之当时折衷执於古者泥而不通顺其时者陋而无法学礼者有所不取後世无可稽焉传曰治定制礼国朝承平一百六十年高出唐虞岂三代可拟一代礼典今犹未讲至使好礼之士有家自为礼者荀况云礼莫大於圣王是惟圣人乃能制礼惟王者乃能行礼记曰非天子不议礼不制度不考文臣愿诏有司上自郊庙社稷下至三祀一祀与夫冠昬丧葬宾军辨其等威裁其文物不僭不偪据於古而不泥宜於今而不陋着为一代之典其士庶所当行则颁之郡县使通知焉事有制度灿然可观四夷百蛮向风取则为治世甚盛之举岂胜幸甚取进止
议乐
臣闻治定制礼功成作乐此王者甚盛之举天下熙洽人心悦豫发为和声因其人声之和而播之八音又形容其成功之象也三王不相沿乐岂苟为异哉治世成功各不同也记曰大乐与天地同和乐岂易知乎三代之乐亡已久矣唐贞观中命祖孝孙张文收考定雅正粗而未备後累经丧乱其器与书今皆不传载籍所言虽皆以黄锺为本上生下生隔八相生及其律管径寸短长但糟粕耳有能遗其旧说脱然识其声别其音者未之闻也夫黄锺律之始也半之清声也倍之缓声也三分其一而损益之此相生之声也十二变而复黄锺之总乃旋相为宫之法也万物动皆有声若造乐精微之妙凡闻其声则知是何音合何律是为正音是为变音是为清是为浊如此方为知音可以议乐矣近者陛下有诏选官定乐又博求前代之器夫前代之器各一时之用若得汉唐之器乃汉唐之乐也若得魏晋之器乃魏晋之乐也但欲求为多见则可矣遽欲用为今日本朝之乐恐未然也晋之荀勖取牛铎为黄锺出於独见果合於古乎乐之作欲动天地感鬼神自汉以还未之闻也朝廷昔尝定乐矣陛下以为未尽美善亦不能形容祖宗之功业而又本朝运膺火德独徵音未明此固当重为考定也今闻衆议又只依往昔糟粕而制器此安足以副陛下所降之诏意夫知音者闻之於耳得之於心自不能传之言遇其应於心方可默契徵音火南方之音也火性炎上音当象之乃欲就其下而抑之恐非也臣愿诏天下广求天性自能知音者敦遣令赴议乐所多方以试之是诚不谬共为讲论庶几其可矣若徒以旧说尺寸长短广狭重轻而制器此工匠皆能为之矣何足以为乐乎臣愚见如此惟陛下择之
论虚名实弊
臣闻古先哲王之举事也常艰於其始而深虑於其终始虽可为终不可继则不为盖虑得其虚名而受其实弊天下四海虽甚大亦犹庶民之一家以一家之事推之乃天下之事尔臣尝观旧史见前世不能深思远虑轻动生患者其事甚衆不敢远引以凟圣聪以臣今亲见所谓庶民之家者论之臣居有邻人承其父业负郭有美田十余顷衣食富足不能力穑笃治为人所怵喜多田之豪名罄索家资又营远山之瘠田数十顷欲人称其田之多也远田无所得常以负郭资之岁久因远而困此求虚名而受实弊也陛下承祖宗积累之休无幽不烛无远不察其多事轻动以求利者不能昧圣聪必久已察之矣固不待蝼蚁之微献其愚臣惓惓之诚更冀终谨之幸甚
论取士
臣恭覩神宗皇帝悯士弊於俗学之久慨然作新造之以经术发明圣人之遗言使讲求义理之所归庶知乎修身行已上以事君内以事亲涖官接物弗畔於道而今之学者曾不思此平日惟是编类义题传集海语又大小经题目有数公试私课久已重叠印行传写其义甚多无不诵念公然剽窃以应有司之试终身之学止於如此甚者至於所专之经句读不知音切不识或误中选入仕平生所学皆无可用非惟乡闾无一善可称虽有甚不齿者亦更不问朝廷建学立师设馆给食而偷惰苟且若是安能副上教养之意哉欲责其移孝资忠临民应务之效必不能也古者乡举里选非但取其浮文必皆考其素行臣欲乞立法取士以博学行义为先试言为次抑亦絶其干托奔竞之私察其器识材术之异庶几所养可取所取可用圣朝有得士之实取进止
乞置榷塲
臣窃见回纥于阗卢甘等国人尝賫蕃货以中国交易为利来称入贡出熙河路朝廷察知其情故限之以年依到本路先後之次发遣赴阙而来者不已守待发遣有留滞在本路十余年者其所賫蕃货散入诸路多是禁物民间私相交易远商物货厚利尽归於牙侩臣累次详问所賫物货上者有至十余万缗下者亦不减五七万且远人怀久客之情平民陷冒禁之法利赢无极尽归於牙侩往来无已每遇发遣徒扰州县今湟州新复正要措置使商贾奔辏不惟通其有无诚亦厚其根本之势臣今欲乞於湟州依雄州火山军等处例置立榷塲於湟州别置蕃市以居来者更不发遣赴阙使利归於公货通於下亦可少补经费取进止
乞置弓箭手堡
臣窃见极边弓箭手就土山削成峻壁盘开细径凿穴以居谓之崖巉凡一巉所聚少者百余家多至三四百家其情非不乐居城邑就堡鄣意务便於耕牧又密迩敌境相与保险以防抄掠之患然本欲防患贼寇若至患不可逃盖各潜於穴不能相救贼前厄其门寻气窻灌浸熏燎束手就祸曏者元佑间夏贼寇犯泾原大被其毒边民皆自知其如此顾恋生业无以为计臣欲乞下逐路经略司委官相度就弓箭手耕牧近便处团并指挥建置堡子分擘地步先为土堋渐次修完使之就居备列战格开掘壕堑修立门桥一堡之内正丁家丁不减二三千人於其暇时教以战守之法逐指挥人员将校统领分定城上地分每季轮那城寨官前去点检地分廵检常切往来照管遇有探报无起遣之扰虽有攻围必以死守远近声势相接互相应援近年新边城寨相去近者四五十里缓急卒不相应此垒若成血脉方通人旅行役不及城寨可就安泊不待官兵戍守而藩篱密完诚一举而两利取进止
乞罢造战车
臣准枢密院劄子奉圣旨令本司制造战车三百辆专令臣催促制造应副本路出入攻战使用臣尝览载籍古者师行固尝用车诗云公车千乘公徒三万又曰元戎十乘以先启行及周制自步百为亩积而至於通十为成成出革车一乘其他班班亦可见古之用兵与今不同古者兵不妄动征战有礼不为诡遇皆有法度多在平原易野故车可以行敌人不敢轻犯此以车为利也今之用兵尽在极边戎狄乘势而来虽鸷鸟飞翥不如是之迅捷下寨驻军各以保险为利得其机便或有负败各逃散不相顾其往车不及期居而保险车不能登归则敌多袭逐争先奔趋不暇回顾车安能收非若古昔於中国为用臣在兵马间亲冒矢石前後十余次观之屡矣有至粮糗衣服器械不能为用者又况於车乎闻此议出於许彦圭彦圭因姚麟之子师闵而得见麟遂献说於麟恳告求以此为进身之谋麟遂怜而上其说朝廷以麟边人必熟於边事意遂然之不知彦圭剧为轻妄麟立私恩不思误朝廷之事是亦容易昔唐之房琯尝用车战大败於陈涛斜十万义军无有脱者当时止在畿邑平地且如此况今欲用於峻坂沟谷之间乎又战车比常车濶六七寸运不合辙牵拽不行今配买木植物料差顾工匠大为费扰既成艰於牵拽昨东来者牵拽不行致兵夫典卖衣物自赁牛具终日方进五七里遂致兵夫逃亡战车弃於道路大为诸路之患其糜费不知其几千万矣苟望一官之进上罔朝廷下害百姓此而不诛何以惩後臣今乞便行罢造如别路已有造者乞不牵拽前来免致徒费人力如朝廷未以臣言为然乞赐博访谨具奏闻伏候勅旨
乞罢造船
臣准尚书省劄子泾原路经略安抚使邢恕奏乞下熙河路转运司打造三百料及五百料船五百只将造成船於黄河顺流放下至会州西小河内藏放奉圣旨专委臣监督催促打造限一年了当臣窃知邢恕欲用此船载兵顺流而下去取兴州契勘本路见有船匠一人须乞於荆湖南北江淮两浙剗刷和顾又钉线物料并非本路所出昨造兰州浮桥皆自别路应副非惟工匠物料全无臣观邢恕奏请不止於道听涂说亦实是儿戏且造船五百只若目今工匠物料并备亦须数年其声势夏国必已详知自兰州驾放至会州约三百里北岸是敌境岂可容易会州之西小河醎水其濶不及一丈深止於一二尺岂能藏船黄河过会州入韦精山石峡险窄自上垂流直下高数十尺船岂可过若只是栰木经此亦须扑散然间有浮者船既破散一沉无有却浮过此峻流至西安州之东大河分为六七道散流谓之南山逆流数十里方再合逆流水浅滩碛不胜舟载设若可行自会州之东便是生界两岸皆是敌境一船所载不过五马二十人五百船共该马二千五百匹一万人兼粮糗草料器械衣物尽在舟中纵使在河不为敌人所取虽到兴州又何能为又不知几月得至此声若出必为夏国侮笑岂止谓秦无人矣臣今未敢便依指挥擘画乞差刷工匠应副物料伏乞再下邢恕令详具如何措置的有万全之策朝廷详酌实见可行再降圣旨造亦未晩臣愚见恐虚费钱物终误大事不敢缄默须至奏闻伏候勅旨
守坐台铺议
臣昨见沿边守坐烽台口铺最是重难自来本地方城寨分擘守坐之人不限戍兵蕃兵一例轮差东来戍兵不能辛苦多是不着台铺蕃兵又难以尽依官军驱使地方官虽时或点检终不整齐若有缓急窃恐误事欲乞沿边烽台只差土兵与侧近弓箭手其口铺如土兵弓箭手人数不足方许兼差蕃兵亦不得只差蕃兵如此则烽燧廵防不致误事伏候圣旨
乞於阿密鄂特置烽台
臣近廵历自兰州京玉关至通湟寨入湟州路经巴咱尔宗其路极深峻窄险滑濶不及二尺陡临宗河般贩斛斗客旅畏其难行头畜脚乘尽由宗河北路过往北路是夏国生界三处有贼马来路又近夏国干珠尔城沟谷屈曲贼马隐伏不测出入抄掠前後被患已十余次缘客旅往来通湟寨京玉关四十余里中途仓皇南北奔趋不及遂被杀虏今京玉关东北约二十里有旧阿密鄂特城地基正在两城中路地势甚高接连生界欲乞下本路经略司就彼修筑烽台比寻常增展寛大可以停泊五十人开掘壕堑筑立羊马墙安置门桥备设守御之具差人守坐照管贼马出入若有抄掠客旅可以奔投若贼马数多举烽火京玉通湟顷刻便到兰湟二州兵马相接而至不须更筑城寨足可堤备伏乞详酌施行
小贴子【今烽台守坐并军员只是六人若修置如法有矢石守御之具非一二百人未敢轻犯又应接甚近夏国安肯以六人易一二百人之命须合修筑今并画图进呈崇寜三年某月日状】
乞与孙路赠官及例外推恩状
右臣某按路治平初以进士擢第历官中外四十余年远职守义昔通判河州承景思立败衂之後绥辑蕃汉人情怀附後通判兰州夏贼攻围抗贼坚守终能保完城垒绍圣间为环庆经略使进筑横山兴平寨辟土广屯皆据要害又招纳到强酋李阿雅卜询考敌情皆得要领元符初移帅熙河筑会州等城直通泾原前後措置实而不华不敢虚饰以为身利又能爱惜民力臣近以朝廷讲究边事如路鲜有及者曾具论奏今被诏旨赴阙奏事路虽已得病以久怀边事本末乃欲力疾造朝一陈所藴期有补於朝廷西洛士夫皆深叹仰不幸瞑目齎志归於泉下平生清白自持家贫子幼衆共伤恻伏望朝廷优推赠典例外官一子或孙特给赙恤候将来举葬令所在州县量行应副庶使天下知朝廷不忘有功以为来者之劝谨録奏闻伏候勅旨
相度河北西山水利害申尚书省状
右某准河东路转运司牒坐准尚书省劄子检会相度河北河事张商英奏河北西山诸水今为水患衆河之水出自河东乞令差都转运司官前来河北同共相度某准本司牒差委前去今按行检视得河东自大河之东诸水会为三川自寜化军过入太原并汾石晋绦皆会於汾汾河南流直出河中府界之北遂入黄河忻代之间及平定军北山之水皆会於滹沱河滹沱河东流出於真定府南赵州之北泽潞辽州威胜军之水皆会於漳河东出相州界滹沱与漳皆入黄河今河北近西山之水非止滹沱与漳亦有他水西入於大河大河飜沙滚流沙涨时每淤塞水口水遂漫流逐处地分不肯开淤塞之处并恐渲刷侵损堤堰此事其来已久河东地居山上河北地居山下地势高低不可以丈尺计其水东走甚於建瓴若不放入大河令归何处岂可截回而西万无是理虽源出於此流必归彼自禹之开导至於今日不可改也某今已亲到河北详说与相度河事张商英等更无别理谨具状申尚书省
乞开黄河中滩
臣某蒙恩差知郑州於今月初四日到任首见差发人夫急於星火知大河涨溢原武等埽危急紧要修叠固护臣久知原武一带堤埽比诸处不同为郑北尽是积水陂湖相连直接国门又地势高於京师若有决溢势迅东下臣遂亲至河上体度水势次第今见大河於原武东二里以来中心有滩一道长三里余濶一百余步其滩已老问人云已十余年沙土坚壮河涨为滩所激奔射南岸水势甚紧枝梧费力臣现多方措置两月稍见次第然今年补贴虽得稍定来年遇涨还作上轸宸虑下劳百姓臣今乞下都水监将中滩於心中东西开透令引放河身於河漕中心通流虽有暴水不偏着岸更无危急兼东西只是长三里有余用工不多可絶後患今并画到图子随状进呈伏候勅旨
河东盐法议
某准河东路转运司牒准尚书省劄子令某賫本路盐法文字赴都堂禀议窃惟河东永利两监及马城池盐利害甚不难见其往昔措置不须详说据目今只有三说一者官自卖一者只令客贩一者官卖及客贩兼行某熟曾讲究若只官卖如昔年尽是抑配又有般运强差脚乘之扰若只令客贩客旅不来算请招诱不行无可秤提兼虑侵夺若二者兼行互相争侵客贩难久某曾总计三处盐课一岁所得仅一十万贯其中官本三万余贯又铛户中盐入官额及八分免放户下助军粮草七分更不支移一岁免放亦不下五六千石即所得盐息粗及三万贯而岁卖及额息止如此而亦常不及额张官置吏禄廪几何又追呼催督公吏骚扰捕捉私贩禁勘连逮略无虚日此不足以当一郡酒税之入而为河东二十余州之患其得甚微其弊甚大又安足议况马城池盐尤更不堪无人算买今已七年支啗驼畜余皆弃去乃昔日将解盐冒进欺罔得赏本路晋绦慈隰已是解盐地分乞将本路尽行解盐给降解盐文钞三十万付本司依陕西例分擘与沿边州军许客人用见钱请买或入中斛斗算请般贩解盐前来听其自便将两监及马城池咸地尽令开耕严禁私煎立定日限令廵尉躬亲徧行点检如私贩於他处贩获并连私煎及廵捕透漏皆坐罪庶稍寛一方之刑禁一路上下皆食好盐自来陕西盐钞立限七年今本路盐钞乞以十年为限以事初客知寛限易为招诱兼其间雨多之岁种盐数少支遣有阙限寛可以等候本路近北州军比之解州东池往陕西沿边地里犹近委是可行伏乞详酌施行

[book_title]卷二
钦定四库全书
潏水集卷二　　　　　　宋　李复　撰
表
贺安九鼎表
云物应符兆启昆吾之瑞琳宫考吉庆成郏鄏之安【中贺】窃以轩辕开祥广发三才之象夏禹图物毕朝九牧之金而皆严役隂阳之神焕成天地之宝道异升降势随重轻周器已空遂起楚人之问汉巫语怪漫迎汾水之祠旷历世而莫传俟圣时而有作恭惟皇帝陛下睿谋广大盛德休明俯收遗逸之言高举泯絶之典山林四裔知永息其隂奸宗祏万年见显储其神筴臣谬持使节密迩畿封盛事惟新激昂兹始
谢复任表
叨承芝检再直河图陨命自天措躬无地【中谢】伏念臣机灵勿爽器质匪奇早误使令永甘沈废岂意寒微之末预沾甄叙之私见齿清时蒙还旧物十年屏迹形雕坠谷之忧一日拜恩涕发戴盆之照危心易感褫魄初归此盖伏遇皇帝陛下好恶无私德刑并用丽日正午物无邪隂震雷发春虫无蛰户焕青宫之缛典光动前星削丹笔之刑书泽均圜土睿断独高於往古普天尽属乎完人叶气旁流羣生共庆熙朝接武徒结想於清途闲廪庇身怅难图於微效
贺幸太学辟痈表
玉跸和鸾肃奉六龙之御璧流黉舍亲纡万乘之尊舆诵载传羣情均庆【中贺】窃以晋武视学惟行饮酒之仪汉明临痈但讲拜老之礼岂如圣世翕变道真发秘化以开人之文叙彝伦以建民之极胶庠奕奕美轮奂於绵区弦诵洋洋揭声明於寰海恭惟皇帝陛下道致广大性熙光明放异路之淫辞兴千年之絶学海涵地产生共庆於时升雷动风行物咸新於圣作顒严法驾贲焕儒宫示渊衷劝奬之心昭熙朝华缛之典臣适分符竹阻诣阙庭臣无任
贺皇太子登宝位表
臣某言伏覩去年十二月二十四日手诏皇太子即皇帝位者分茅建国昔开王者之封飞龙御天今应圣人之造德音诞布海?均欢【中贺】伏以明两作离光继四方之照帝出乎震德孚万物之情席祖宗不拔之基拥社稷无疆之祉恭惟皇帝陛下温文孝友恭俭慈仁允协昌辰遂登大宝海涵地产咸忻日月之新川泳云飞永赖乾坤之庆臣久栖田亩常苦疴疡望九天而驰心同百兽而率舞臣无任
贺南郊表
迎阳候景循三岁之彝经尊祖事天拥万灵之殊祉恩覃动植庆浃华夷【中贺】恭惟皇帝陛下德大严亲礼隆重祭燔祡奠璧昭精意於灵承灌鬯加笾孚孝思於配侑瑞霄溢彩澄海浮光风动鸡星灿祥辉於云表日开圜土腾协气於民区凡在萌生率同茂遂臣获颁明诏幸觏昌辰耸踊欣欢恭伸颂祷
贺元会表
龙德御春举外朝之盛礼天心储祉罄率土之欢心【中贺】恭惟皇帝陛下肃奉瑶图绍隆宝祚正万物生成之始拥上灵保佑之休茂对昌辰聿修缛典臣窃司外计阻拜前墀西驾飞轺日切云天之想东倾丹阙阻陪鸳鹭之趋臣无任
贺五星循轨表
圣德显孚默动九天之鉴星躔高应灿流五纬之祥观象告休驰声交拚【中贺】恭惟皇帝陛下政修六府道格三辰赈乏养疴时锡万方之夀育萌抚乳世无一物之疵薰然叶气之和感彼层霄之瑞连珠腾彩顺行黄道之经披籙考占永契丰年之兆嘉验清台之奏光垂信史之书臣向阙倾风共仰一人之庆佩符起舞均同四海之欢臣无任
贺破蕃贼表
蕞然丑类已大殄於龙城肃尔王师遂再临於鄯垒复收故境憺赫严威【中贺】窃惟氐疆昔皆禹履污隆有异蹙辟随生未请终军之缨莫断匈奴之臂天宝道丧肆猖獗以东侵熙宁真兴屡忧勤而西顾未航河苇忽坠乌弓比虽暂得而未完遽自速颠而还失孝思善继旧壤咸归恭惟皇帝陛下默运神机妙敷圣略胜决九重之上功无一镞之遗山川开日月之新边徼浄烟霾之翳青海荐祉愿呈天马之歌积石穷源将见仙槎之使臣叨司外计方备戎行阻称万寿之觞窃拚千龄之运臣无任
谢直秘阁表
彤庭入对洊承三接之恩芸阁升华叨奉十行之诏循墙莫避据蒺增忧【中谢】窃以金马石渠内辟藏书之府蓬莱方丈天开羣玉之山育材喜咏於陵阿垂象耀文於奎壁世高华贯时谓要途宜求特异之才可副最优之选如臣者流离弱质朴琐材行未免於乡人心漫期於絶学徒缘贪食偶缀辞科困簿领之尘迷已余半世思简编之旧习恍若前生论文未及於窥斑奏赋无疑於覆瓿自慙荒落有玷宠灵此盖伏遇皇帝陛下德照容光道成善贷鸢飞鱼跃乐圣造於天渊雨润云蒸鼓和风於草木欲增华於远使故曲示於鸿私顾臣何堪被遇若此臣敢不敬思可欲无徒事於浮文力行所知庶勉图於远业仰酬覆帱以尽麋捐
谢赏功表
猥被芝书进直龙马超两官而躐等丛小已以增荣拜命虽优俯躬弥厉【中谢】窃以奋扬汤武恢复尧封集齐五路之师进冒三峡之险移金转饷敢言一道之贫僦力鸠工宁惮六州之寡漫历半岁徒惮百为事切应期罔暇资於旁助功须核实岂容饰以虚辞第恐有玷於使令敢意苟逃於诛责得从善贷已荷寛恩遽冒殊私皆非素望此盖伏遇皇帝陛下德涵博厚明照幽微审知师旅之兴无若刍粮之急累严圣训虑乏军须谓其阙事而有诛因其成功而亦録岂谓九天之邈能矜一介之微臣敢不恪励官规益修职业勉竭涓埃之効上酬覆帱之恩臣无任
谢冀州到任表
叨承恩诏洊易州符祗荷宠灵但深兢惧【中谢】伏念臣材惟樗散识甚鼹痴务坚义守以持身敢有利心而择事初毕西宁之役亟当东里之冲夙夜靡皇事为粗举赐汲黯之故绶将若深鹪御列寇之泠风遽随退鶂屡被长民之寄第增窃食之羞此盖伏遇皇帝陛下圣度包荒仁心博爱明容光而必照道善贷而且成两河为州滥庇信都之益九曲到海当穷积石之源顾慙一介之微曷报两仪之施臣无任
谢夔州到任表
比尝尘疏愿终亳社之仙祠今忽拜恩俾载宁江之侯斾仰?严命俯激懦衷【中谢】伏念臣浅甚蹄涔利非囊颖每自恃其愚直故动忤於贵权敢萌怨尤分甘流落知公议之有在荷圣朝之不遗灭竈更炊虽尚梁鸿之慷慨敝衣白髪久嗟顔驷之摧颓而况控三峡之要津连五溪之絶徼初崇体势分钤东道之兵屯洊责规模讲究新疆之边事兹非衰朽可副选抡此盖伏遇皇帝陛下体乾好生法坤博载察臣志不图於妄动知臣利匪在於苟求始甚迂疎後皆久远不雷同於轻举使安靖而少康益坚素心仰遵明诏臣无任
谢赐茶药表
宝奁缇袭瑞玺泥封恩降庆霄光生蔀屋【中谢】伏念臣素慙譾薄叨预使令飞挽徒勤尚阙关中之粟斡旋虽力未流地上之泉漫殚夙夜之劳蔑有涓尘之效岂期眷録远逮寒微此盖伏遇皇帝陛下盛德兼容深仁无间示记存之必洽俾感悦以忘劳碧月紫烟起清风於两腋丹芝玉粒动五色於西山誓竭微躯仰酬洪造臣无任
谢熙河路转运使到任表
书林进直滥游奎壁之躔边计分疆谬领岷洮之节揆能曷称循分难安【中谢】伏念臣赋性惟愚受材非敏自元丰西夏之问罪迄元符陇右之纳降効官九被於终更历岁八逢於余闰屡驰沙漠久应羽书备尝险阻之艰敢意功名之会心安义守人叹数奇已蹭蹬於半生甘低徊於末路忽承严召入对清光动玉色以周询霁天威而清问握兰鸣佩初陪锦帐之班揽辔登车遽被绣衣之选惟河湟之襟带乃秦蜀之藩维开扩虽新辑宁匪易用无素备利乏长源将论经久之远图先有仓猝之急务事机纷错圣训丁宁再惟责重而身微第觉宠深而能薄此盖伏遇皇帝陛下德以立武功能继文高居九重之深周知四海之远方辟国以经画特置官以讲求无责备於一夫期有得於千虑而臣误蒙宠假罔敢辞难鼙鼓尚严忧在冕旒之西顾云天初远心如葵藿之东倾誓殚犬马之劳仰答乾坤之造臣无任
谢京西转运副使到任表
朔部分符中玷两河之邑豫疆持节东依千里之畿仰荷休光退增危惧【中谢】伏念臣才非济用识昧通方转守三州愧铅刀之何利总输两路嗟驽驾之徒勤而况急应河流之防?崇陵寝之奉圜府修政方鼓铁以流泉本支疏恩初营居而颁禄尽承明诏俯委懦躬自省庸虚曷称抡选兹盖伏遇皇帝陛下汤仁务简舜德用中审知世患於才难罔责人周於器使榱栌并用轮桷同施千金受封术固慙於絣絖五管赐粟功可笑於支离臣敢不励勉初心力图远业誓毕期於麋殒庶上答於生成臣无任
代人京兆谢上表
锦书锡命赐特出於中宸符竹分邦易再临於旧治拜恩优渥局蹐凌兢【中谢】伏念臣禀质惷冥赋分奇蹇沉舟已弃但兴骇浪之悲戴盆至幽忽被容光之照起於久废付以中权问罪兴师上仰承於睿算殱渠执馘俯粗震於天威乃荷宠光曲垂慰奬至於前後之奏请尽略狂愚而悯从遐瞻天上九重之深岂啻堂下千里之远孤悰难悉圣念皆周素无强援之先容咸自渊衷之垂察危心易感极涕横流此盖伏遇皇帝陛下智烛幽微仁均覆载日月垂耀凡卑高曲直不能隐其情天地滋生故草木昆虫皆得遂其性致兹寒陋获玷甄收解圁水之师屯委秦关之藩服屡怀故绶荐殿名城自省遭逢惟慙忝冒臣方力图涓末期寛宵旰之忧遥睇云天徒结痗劳之思臣无任
启
贺韩相太原礼上启
眷宠中宸抚临全晋涓辰开府庶类均欢伏惟判府经略太尉相公钜德迈时沉几先物威声震於憬俗术业映於清时枢极深严肃本兵而畏厉台阶缉穆耀元化之丹青一德显孚千龄合契茂桐隂而垂?秀棣萼以连辉伟然家世之异伦卓尔衣冠之盛事三朝旧老四海具瞻授钺晋邦开四封而受祉拥旄参野护诸将以宣威侧闻载颂之音已布维新之政兵民辑睦羌虏敉宁显惟当世之贤隐若长城之势某方拘贱役阻造庆班下情不任
问候集贤相公启
伏以公府深严徒仰荧煌之座庶僚贱冗敢尘咫尺之书宣化育之至仁奉清闲之密燕天佑一德体膺百祥恭惟集贤相公元精所生大节不夺安国家而隆礼卫社稷以履忠功高三朝望重四海周勃在汉庄厚而可凭如晦於唐断裁而弗滞有生蒙德无物失宜载惟孤踪久荷洪庇阻与黄阁之拜冀精素履之颐瞻望台闳下情无任祷颂依归之至谨具状上问钧候
贺苏中丞启
伏审光膺殊命荣总中司闻舆论之佥谐知圣朝之遴简恭惟御史中丞早摅远业妙发贤科方观击水之鹏忽叹遡风之鶂江湖流落澹与世而相忘金石坚完第秉心而弗易凤衰岁久豹变时来果承简拔之恩登践纪纲之地献可替否凛然正议之归吐柔茹刚肃尔羣邪之伏某徒劳朱墨遐睇云天空驰贺厦之诚莫遂登门之庆
贺许左丞启
伏审眷倚中宸宠登左辖侧闻誉命实拚舆情恭惟左丞识际高明德涵纯茂发闽山之秀气奏第无前鼓鳌禁之英风摛辞独出早膺睿简宠与政机初抗论於明庭旋均劳於巨屏澹无喜愠安处险夷虽入总於中铨犹久倾於羣望爰感风云之会再依日月之光色动天文灿旁辉於轸翼味调鼎实将有待於盐梅某久远台闳方縻尘役逖听芝函之异阻陪龙坂之趋茂悦之诚沛集於此
贺蔡右丞启
伏审荣膺显册进辖中台除目远腾欢声遐溢恭惟右丞德涵健顺学造本原夙推望实之隆密奉圣神之眷日月无几清华徧居二耀垂光焕西崑之文采五羊流化静南海之风波出偃要藩入虚前席比宠承於龙綍爰峻陟於銮坡虽炳蔚於帝文犹纡抑於人望果膺睿简入赞政机隆栋凌云已壮岩廊之势和羮有味将调彞鼎之珍某久远高风谬荣末役僭驰诚於广厦期委质於洪钧拚臆实深抽毫奚既
贺韩侍中知长安启
伏审精差谷旦大镇雄藩视政云初向风窃拚恭以庆慰伏惟判府经略司徒侍中德为巨老气禀元英辐辏智略於上前身系安危於天下三朝忠荩万国仪刑帝思秦雍之区疆控夏幵之要兵须节制衆赖抚宁非宰辅之自行虑宸忧之未释竚清边琐归总台司某职系统临地沾厦廕瞻望旌棨下情欣拚激切之至
回颍州林内翰启
日新尧历爰开四序之初时告夏正肇发三阳之始伏惟知府内翰久怀妙画密简渊衷紫禁昼闲动雅情於红藻銮坡夜直惊异眷於金莲比承将命之荣暂有分符之秩显膺华旦茂拥殊祥顾庆礼之未修辱贻音之远赐内循简缓仰服谦光第颂德以罙勤岂抽毫之能既
回提刑贺冬启
新阳应律长景生圭进尧历之初躔讲汉庭之亚会恭以提刑户部高文华国妙略映时周通枉滞之情雅有澄清之志履兹吉旦翕受纯禧顾奏牍之未遑辱占辞之远及重慙不敏但服殊私方专奉诏之趋阻奉称觞之庆其如倾颂罔究敷宣
回颍昌林待制贺冬启
气应发潜静以待隂阳之定卦推归本复其见天地之心恭以知府安抚待制盛德显孚美材卓轶顒卬法从早登延阁之华偃息藩垣宠有介圭之锡茂乘庆旦允集繁禧远承一介之驰先枉五云之翰愧慙祷颂百倍常情
回吴常平谢到任启
宠被恩书肃持使节涓辰任事向听增愉窃惟常平立法之初实出周恤哀民之意高赀有术务厚息以侵渔重没无端致波产而困弊务权柄归於公上俾敛散付之有司审其变通为之改作後多观望无异兼并皆谋疎进而疎成惟欲多散而多利强为抑配暴肆催驱孰躬美政之原第习近身之计伏惟提举朝奉处心必厚爱物无私周知善恶之由能布朝廷之美俾民无憾与时维新已欣圣德之可传更荷柔风之远及其如拚对茂章予怀

[book_title]卷三
[集部,别集类,北宋建隆至靖康,潏水集]
钦定四库全书
潏水集卷三　　　　　　宋　李复　撰
书牍
上章丞相言边事书
复顿首再拜复愚踈无识然屡陈鄙见仰荷钧造不惟不罪狂妄亦蒙采纳感服无已谅惟高明知其尽心於门下然尔复近见尚书省枢院劄子下经略司皆立画一措置边事经略司一一遵依施行复窃深思有未然者如朝廷必欲归於上令边臣一听指挥则可矣然於边情事机恐难悉尽盖乘机应变间不容髪事有万端而决策於庙堂之上定计於千里之外苟违令则废命从令则或有不可废命则後来之命虽严人敢故违从其不可则目前之败莫救盖传闻与亲见遥度与临机有异废命则肆情玩法之弊起失事则边情遂揺虽亦行罚人亦不服今之献策者甚多可取者百无一二皆谋身之计多徵引旧事如汉文帝时匈奴大入萧关今夏贼所用之兵及首领与夫犯边之策尽如汉文时匈奴事体否此皆空言而不可用也且今经略司遣统领官出塞亦姑授其大略洎出塞凡百尽在统领官矣其密迩尚且如此况又其远者乎若只责其无败事使在外不能窥测朝廷之意边臣上下不敢苟简亦不敢便安自营如此则在上者简而有要朝廷之体益重复瞽谬不识事机惟相公裁择复顿首再拜
上户部范侍郎书
某顿首再拜户部侍郎春气暄和伏惟尊候万福前者人还蒙赐教答上荷谦眷不胜感戴某昨承问役法今具管见布听近降指挥役事令安抚司与漕宪同议但不无观望故未知利害之情实向日田役税出亦略循唐杨炎两税之法今之役钱乃向之差役旧税沿纳钱内有盐鞋麻布牛皮等钱十余色昨因方田尽隐其名并只称杂钱今麴引别行出卖牛死纳官昔时计口受盐春中俵散至夏随税纳钱近日穆衍奏请更不俵盐乾令纳钱又啓此无名之源非惟无名而又随税支移折变抑又甚矣民丁巳充保甲更要差役一户两丁尽应官事恐亦难行若论丁口人数则有保甲正丁余丁簿照会若家业等第自行免役後来非如向日的实今若重别检校升降必须大扰终不能尽又一县之间三等已上户有差役不及两番者州郡衙前不以管下县之户口多寡等第高下分差因此遂及下户下户与上户均承重役安能久行似此非一监司怙势抑令州县奉行偏见是致纷纷久未能定缘一路於天下一州一县事体各有不同庙堂之上不能周见苟遽欲改更决有窒碍莫须熟讲非立谈可判也略此不及详细幸恕察
又上章丞相书
某顿首再拜仆射门下相公春气渐暄即日伏惟机政清暇台候动止万福青唐事已白张漕一一上覆缘辖沁本娄齐勒部族董戬取其母收而嬖之辖沁随母入董戬家董戬久病不能出入与诸首领不相见凡措置国事传逓语言皆命辖沁与之久而辖沁擅权因董戬死果庄助而立之非诚使之立也姑立有待而簒尔果庄死无助国人隂有欲逐之意辖沁微知之每朝廷遣使至青唐大夸於其国以谓有朝廷之助自前岁以来专宠夏国伪公主从其所好修寺造塔科配国中出金国人大怨今结斡绰克乃果庄之子星摩沁戬乃董戬在日用事之人各有簒心各欲因国人怨而起事但两酋未敢先动辖沁已不能立欲与其党尽出归汉近两遣酋首嘉木灿及且依结将蕃字来要兵马迎接前月经略司遣蕃僧往青唐及乔家族上下体访事实昨日回方言结斡绰克星摩沁戬各聚集部族今却不敢作事已同遣兵马往上乔家族唤溪巴乌缘溪巴乌是董戬堂弟青唐人须是贵种立作王子方肯信服今闻溪巴乌不肯来爲溪巴乌长子布赞已被果庄欲立辖沁时杀之有布赞弟隆赞年十八九岁却肯来未见起发时日今国中既别立王子即辖沁畏祸并其党首领决然出汉不敢去投夏国爲旧日累曾与夏国讐赛此事甚的昨准朝旨措置招纳及须要收复青唐近者经略司已具画一奏请但辖沁既来待之须优首领高下须有等级其余部族未给田之际或无田可给并要日支口食此甚有所费又彼人初到青唐未能主事首领心不齐一乘机取之甚易只是既取事初须得重兵镇守闻青唐苦无粮储道路艰涩难於般运自河州至邈川四程邈川至青唐约四程过三隘路此最可虑盖守地必以城守城必以兵聚兵必以钱粮一日无粮城不能守也仍更虑别有缓急凡此相公皆必已熟计之矣其余事之节目备於奏状及张漕书中某续亦别具拜覆次不宣某顿首再拜
又上章丞相书
某顿首上啓某蒙赐台问前日不取干珠尔城事机的是如何本路昨自七月初四日後来探报得夏国大段点集人马又每日得泾原关报夏贼决来侵犯平夏城一带及称国母夏国主两人自统领倾国人马前来又称前後诸处探报并同请依朝旨出兵牵制及准尚书省枢密院劄子并坐泾原所奏令本路出兵牵制及指挥令破荡西凉府已来一带部族家计不得徒爲文具本路经略司率总管王愍统领雷秀王赡李澄康谓及诸将人马并将带日近招到夏国僞御史中丞屈成及屈成亲舅前去缘屈成是夏国右厢统军星多贝中亲侄贝中部族并在西凉府一带左右其西凉人马见攻围平夏城故使屈成爲之乡导某当时亲在军中既统领人马过河以大军前去恐干珠尔城乘虚出兵却来侵犯西关及金城关遂令康谓分带军兵四千余人往干珠尔城作攻城次第牵制贼计有王赡李澄才入蕃界见蕃骑三十余人只要取此游骑不肯前来王赡本边人弓箭手之子妄作士人举止李澄乃贼李三李定之子并无所能王愍遂留此两人及量留步人只令在济沙谷内盘泊与雷秀统领其余诸将人马过实勒颇卜朗往西北过雪山及炳灵寺又西北令雷秀分统人马两路入却会各有斩获到彼见山上火起问之已报军前次第右厢人马一两日却回来到乃收聚兵将却归遂解泾原之围及遣骑至报康谓令归自来体问得干珠尔城中守御常有千人已上器械防城之具甚备城壁坚完非五万人已上未可轻攻缘攻城须作番次又须别整齐军马堤备外援俟城上矢石欲尽方能并力下手今量分四千余人并不曾略施攻具岂有得城之理王愍前去四日三夜雪中往来走七八百里斩获二千八百余级驱略到生口八百余人内有夏国僞公主及近上首领王赡以已不敢去恐王愍申举又妬王愍成功妄有媒孽某体访前後诸路出师牵制只是才出汉界一二十里盘泊却归未有似今日实爲邻路解围获功如此王愍忠勇老练雷秀遇敌果敢本路诸将皆无及者此相公必素知之今蒙垂问不敢不具实拜覆伏乞详察某顿首上启
与张横渠书
某蒙诲谕宗子之法若以差等言之则自天子下至公卿大夫士庶人其法各不同每迁之远必须有异诸侯每一君各爲一大宗而小宗又应不一五世之间其衆亦滋而同继其祖同继其祖则同谓之继曾祖同继曾祖之小宗而於大宗如何而公子之宗至於亲尽则各立其宗若大宗中絶则当谁继以春秋考之鲁之考公炀公幽公魏公献公武公孝公皆弟也不可以爲宗子之法又传云同姓从宗子之族属其法亦不见今若爲之说恐非周礼此制久废若得其说礼可行也
回欧阳学士书
某蒙问烟波子往年於长安雷氏曾见图象亦於小说中见名志和字子同张其姓也常渔於洞庭顔鲁公在吴兴爱其高逸以渔歌五首赠之志和乃摘句配景自画成幅人禽草木风雨烟云雅尽其妙後人多模傚而传之今所示画得非祖述否近世有传渔父词此音旧矣恐非始於烟波子不审於他书中曾见否
与李学士昭玘书
某承谕顔鲁公墓碑某昔阅旧史唐德宗兴元元年八月三日李希烈使阉奴与贼将辛景臻缢鲁公其年五月李晟已收复京师六月幽州军士韩旻斩朱泚於彭原兴元二年改贞元贞元二年李希烈爲牙将陈仙奇所酖并诛其妻子以淮南归顺乃护送鲁公丧归葬京师其忠烈如此当时丧葬必不草草但旧史不书不知其爲立碑也长安洛阳图志昨赴官不曾带行未得讨阅向有小说言鲁公葬後其家仆遇之於洛水北状貌如平生付白金令济其家记之不详俟再寻阅也
答李忱承议书
某再拜逓中远蒙贶伏审燕居超逸体履增胜无任感慰之深承闻恬养自得不废着述益知贤者之乐异於衆人仰服无已辱谕修地理书此某素志愿爲之久矣然累思之此非私居位下者所能集前世作者其纪类条目在天必考星辰所临以别野在地则以禹贡所分以定区域其间郡邑山川物产风俗与夫故事遗迹旧书所载无不阙略亦多讹谬盖有得於传闻或田夫野老之语或好怪诞僻之言无所证据本末又多不完且如盛弘之荆州记晋太康记虞喜地林三辅决録邺中记辛氏三秦记括地志寰宇记述征记水经似此等书不啻百余家苟尽能得之广聚其言博爲采择又询於知者及得好事者共成之待以岁月或有可就之理盖此等书非一人之家尽备虽知有藏者无力可得又编写非三五人之工可了所谓非私居位下者可集也如唐郑余庆四蕃十道志元和郡国志秖是官司文字甚爲可采某居长安已二十年关中自周秦汉晋南北分裂後魏後周隋唐已来事迹诸家所纪百不载一二尝与亲旧於前人碑刻诗赋小说间见其遗事因暇游览方见其实时亦得闻潜德幽隐之高行名卿贤臣之事业明君圣王之美蹟今书史不传徒慨然也某再拜此书若欲其山川人物风俗物产郡邑兴废诸事一一尽载及今古小说诗赋碑刻故事遗迹皆详备须数千卷方能了此非一人之工所能集若有同志人多共成虽未一一全备犹胜已前者又有一事凡数说者且皆存之
回王漕书
某啓梁洋及其东西乃岐雍之南屏旧有驿路自岐雍可以直出而至昔曹孟德伐蜀先取汉中不能守而归孔明欲图中原亦自汉中出师盖壤地相错也当秦惠王时先取汉而入蜀後光武使吴汉伐公孙述魏司马宣王使邓艾取刘禅晋穆帝使朱龄石伐谯纵梁武帝使邓元起伐刘季述周太祖使尉迟迥平萧纪隋文帝使梁睿平王谦唐宪宗命高崇文平刘辟自秦至唐元和九次伐蜀四爲水军泝江而上秦与邓艾尉迟迥梁睿高崇文皆在斜谷及骆谷出师南讨德宗自奉天趋兴元亦从斜谷去五代後唐庄宗取王衍本朝取孟昶亦自此路入蜀今商贩亦自长安之南子午谷直趋洋州自洋南至达州若两路漕司差官会议於境上画图以阅旧迹可见但山路须有登陟往日曾爲驿程今虽废坏兴工想亦不难矣惟裁度某啓上
与王漕钦臣书
某再拜蒙问骊山华清名宫之意此因左思赋有温泉毖涌而自浪华清荡邪而却老又後周王襃作温泉碑用左思魏都赋语有华清驻老之辞唐明皇每岁多幸骊山又其初甚有清静好道长生之意唐人必因此以命宫名故宫中之殿名之曰长生殿所养鹿号曰长生鹿後人以鹿居山乃禄山之?长生殿基今尚存王襃碑某少年曾见之後不复见全本候得暇记録上呈
又
某蒙问王襃温泉碑今録所记者上呈原夫二仪开辟雷风以之通响五材运行水火因而并用炎上作苦既丽纯阳之德润下作咸且协凝隂之度至於迁陵熟溪沉鱼沸浪炎洲烘地火鼠含烟火井飞泉垂天远扇焦原涌水冲浪迸集甘泉浴日跳波迈椒丘之野汤谷扬涛激水疾龙门之箭故以地伏流黄神泉愈疾铭曰挺此温谷骊山之隂白矾上彻丹砂下沉华清驻老飞流莹心谷神不死川德愈深其脱谬不能知也
又
某承问王岩碑乃耀州美原县学碑也王岩唐美原县令其碑书撰皆岩自为碑今尚在欧阳永叔亦取之不知在耀邑
回汪衍承议书
某啓昨知出往河外往回计须月余故未敢驰问今闻还斾暑途登涉德履何如接事必尽得要领素未谙者无不骇愕知底里则发笑而愤矣承借徐季海书墨迹新秋雨霁展玩累日遂忘饮食能生人喜气如此季海晩年书也季海书碑刻甚多若其父峤之墓碑董孝子碣开河碑龙潭寺般若寺三洞弟子鳗井诗嵩山题经不空三藏碑此石刻寻常屡见粗能记者其书法不一少时学其父书笔画方劲多露芒角晩乃收拾藏锋历观前人能书者亦多如此非惟所用之笔时有不同亦别有新意顔鲁公爲醴泉尉时书画纎劲清丽後爲武部员外郎书千福寺碑方实茂密晚节骨力遒劲方正严重季海少时题千佛寺碑额作八分书笔势圆媚可爱老而笔力雄强肉中有骨司空表圣云如怒猊抉石渴骥奔泉信佳论也禄山作乱顔鲁公与季海同在河朔举兵相应以御禄山晩爲岭南节度使唐史所载甚略蒙谕跋其後漫识之不宣某再拜
回蔡太丞书
某啓近者隶从取道得遂觏止殊慰夙昔景仰之勤比违方深驰向忽辱翰承已奉朝请动止清福感慰感慰蒙问赵襄子智伯事乃太原故城是也当日分晋水爲二流一引而灌城今遗蹟不可究公孙杵臼程婴墓昔年略曾究之在邯郸县西一十二里有赵简子墓又其西有石子冈二人墓皆在其侧赵简子墓如砚自古传爲砚子冢石虎曾令人发之初得炭深一丈得木板次有泉水作绞车以皮囊汲之一月不絶而止今亦不见其穿凿处杵臼与婴实存赵氏当今宜奉庙食闻此向已有人曾言不知其时曾行否今或下绦州亦访之恐非是须是在赵可得其实不宣某再拜
答晋城令张翼书
某辱问赤伏事所出昔年见琴操鲁哀公十四年西狩薪者获麟击之伤其左足将以示孔子孔子见俛而泣抱麟而言曰尔孰爲来哉反袂拭面仰视其人龙顔日角孔子奉麟之口久而吐三卷图一曰赤伏刘季兴爲主二曰周灭夫子将终三曰爲汉制造孝经夫子谓子夏曰新主将出如获麟者至汉将兴高祖斩白蛇素灵夜哭曰白帝灭赤帝兴自古推历数者言五行之运以相生者继之周以木德王天下以秦爲闰不当继周木生火汉当承周汉爲火德故曰赤伏焉此出於纬书也六经谓之经经常道也经必有纬纬言其变也多言灾祥世数圣人不敢以此爲法恐失先王之大道也?者验也言有其兆必有其验桓谭不读?非不知?欲其君知道也?书不曾见於书史中略见之梵书中亦有知之曰西天有修多罗?言释氏之教兴废则?书其来远矣某啓上
与范钺朝请书
某承借观唐人画邢和璞房琯及西河篆字此事某常於小说见之然与西河所书小异小说所载邢事甚衆谓是得道之士能役鬼神向观颍阳隐书粗见其术今此画言邢知房次律乃智永禅师後身凿地取前世所藏之书使房廓然发悟亦甚异也画笔法意象不甚高古而近世画者不能及谨令还纳惟检入
回周沚法曹书
承谕滕王阁记此不足称也唐初文章沿江左余风气格卑弱殊无古意庾信作马射赋云落霞与芝盖齐飞杨柳共春旗一色後人爱而效之武德二年巢刺王建舍利塔於怀州作记云白云与岭松张盖明月共岩桂分丛如此者甚多当时好尚勃狃於习俗故一时称之凡爲文须是理胜若庾肩吾与其子信徐摛与其子陵皆有辞笔江左末盛称之此皆不足法旧史言爲文之罪人故唐之後来无人作此等语
回知隰州刘季孙左藏书
某再拜承示佳什词意爽拔不胜降叹乐天笔迹往年於长安萧随中舍处见之与此少异恐起草不甚用意然其放逸自在尤可追想其风槩方牛李相倾朝廷道路皆不敢以目而乐天出入於二党之间在彼无恶在此无斁非贤者安能如是观其书论其人此笔迹尤可贵也王摩诘画竹亦尝见於岐下僧舍此笔尤老而劲又极自然非寻常所能到得观甚幸谨还纳惟检入承问李侯所藏王子敬帖亦常见之此乃唐人临?者极易辨一轴凡四帖分寄三人而纸用两幅安有帖寄两人纸用一幅乎始收者不能辨印记题跋甚秘後来但见贵人所宝故历代传以爲真也二王书迹东晋之盛上下已皆爱重又父子皆不惜笔画宜其传者甚多但累经丧乱今遂无有昔後周承圣末遣于谨袭江陵梁元帝将降乃聚古今图书十四万卷并大小二王书迹命後阁舍人高善宝焚之历代所藏尽爲灰烬唐太宗好书人间所藏求之殆尽藏於内府高宗以後或赐予或盗窃又散落人间宗楚客中宗时爲中书令奏事承恩乃乞大小二王真迹勅赐二十卷大小各十轴楚客装作屏风王涯作相专求法书尽以金帛官职致之涯既被害人但取装饰金玉书画皆焚弃经五代故无孑遗今书学不竞用笔之法絶而不传虽临?之本举世略无一二亦使人时爲慨然也
回卢教授书
某啓两辱惠书不胜感荷春寒伏惟优游庠序体候清和良深慰忭承称誉过当甚非所望某管见謏闻幼少勉於记诵盖欲博极前言往行既长究观前人之言行或乘其时或因其人或应其当日之事至孔子之与门弟子应答及其余来问者率是如此乃事之一端未尽其道之大槩学者当深造求得其原得其原则左右从容无不可矣此某之所学未敢自谓已至於此也子贡曰夫子之文章可得而闻也性与天道不可得而闻也此乃知子贡不妄自谓有得也子曰吾道一以贯之此圣人言道大体也曾子以所见而言曰忠恕而已此未尽孔子之言也夫道无不在也不可增也不可损也不可挠也不可澄也欲外之而不能外也欲去之而不可去也欲强亲之亦非也欲强踈之亦非也人日用而不知也不求其本寻文摘句是入海算沙也心之所自得虽因闻见若脱然自悟闻见乃筌蹄矣请思之不宣某再拜
又
某顿首啓洊辱华翰仰服眷勤伏承履兹春和静作佳福感慰叵量某局事少暇不得安静勉力应接皆不得已亦须时役思虑但夙夜且爲之推遣蒙谕着书此非某所能亦非某所敢议也圣人之道不传也久矣後之爲书失其本根而求其枝叶就其枝叶又爲蔓辞不知言之愈多去道愈远又务渔猎近似之语欲自成一家此皆中无所有苟求虚名也是皆君子之罪人也学者求爲君子矣前人之言切於事者无如论语与孟子不能於此二书穷讲其趣安知入德之路舍此而欲求新奇之言非所谓善学也今人之於善未尝讲究又未尝分明作得一事至於没齿不知果如何谓之善但随人南北茫茫然醉生梦死孟子言行之而不着习矣而不察终身由之而不知其道正谓是也某此意居常不敢妄言於人恐取尤悔累承见问故略拜闻某顿首
回谢教授书
承问乐昔战国时所谓古乐已非尽是先王之乐自周衰乐工分散适秦汉齐楚古乐安得全在箜篌有小说谓师延作始於桑间濮上人传之师涓尝爲晋文公皷之後郑卫分其地故以郑卫之音爲淫声又风俗通曰汉武帝礼泰山太一后土令乐人侯调依琴作坎侯言其音坎坎应节侯者以其姓也故亦曰坎侯笛风俗通曰武帝时丘中所作也笛涤也涤除邪秽也长尺有四寸七孔後有羌笛马融赋之笛者古之龠也後世损益而异也今之长箫乃洞箫也非箫韶之箫也霓裳开元时曲刘禹锡诗云三乡陌上望仙山归作霓裳羽衣曲又唐人诗曰听松听水作霓裳又小说明皇与术士叶静能游月宫归作霓裳舞此某幼小闻其说如此
答党纶教授书
承示新论词气甚壮足以发人之意但鲁肃非可以拟武侯孙权据有江东事势已成但未僭位鲁肃使之僭耳刘玄德无一旅之衆武侯与之开国定霸甚相远也二人之事见於本志可检见之武侯戮马谡蒋琬非之後人从而议焉当时马谡若违武侯节度能爲成功武侯智计不至则武侯可议既违果致街亭之败安得不行法令若取蒋琬之言贬武侯之大体甚未可也
与严灏司理书
某啓辱简欣承春和体中佳粹权文公集久留甚愧鼎镜恐非旧物制作殊无雅思唐时午日扬州江心铸镜供进又玄宗千秋节外进方镜某家昔收得一面乃是方镜背鼻有篆文五日字面径八寸重五十两与此甚异鼎铭云开耀四年此非也高宗永隆二年改开耀开耀二年二月已改永淳矣今并还纳请检入盛露囊千秋节戚里皆进华山记云弘农邓绍八月晓入华山见童子执五彩囊盛柏露饮之又荆楚风土记以五彩结眼明囊相传赤松子以囊盛柏露饮之而长生皆八月中事爲之乃祝夀之意某啓上

[book_title]卷四
钦定四库全书
潏水集卷四　　　　　　宋　李复　撰
书牍
与运判朱勃正言书
某再拜违去声光半月不胜瞻仰即日不审尊候何似某到太原留三日毕宪议役法竟无果决恐钱运留滞径且北行根究得临汾洪洞赵城三邑未到岢岚已牒本军差官南去催促今日领牒命河外三州并保德军令用三分见钱七分钞籴买此事某未敢便依禀行报四处缘本路籴买自某初到蒙差措置只令用钞以本路自近里般运见钱铁钱脚重须只般一色铜钱尝以三岁计之本路诸色所入铜钱无几不准近里支用不足又般运脚费数多支与客人亦决不肯顾脚却般囘并须流入二敌无复更还虽严刑不能止也昨胡吏部创支一色见钱胡漕鼎来此虽不知本末有意希望欲得速成籴买见钱客人亦患不能般囘只是於专?等处行用今献说者乃与籴官专?爲地此事灼然望少待之盖系一路久远利害如将来举事籴买军储未就某乞独坐受责候到新秦别上状初秋伏冀爲国自重
囘舒之翰承议书
某再拜睽逖之久瞻向徒勤忽领荣翰伏审旅食京师动止佳福慰戢沛集盐事前曾略具其槩拜闻此事於官中所系甚轻於一路细民所系甚重永利两盐并一路岁额所入才十余万缗其中官本四分马城池出卖不行已四年余自陈子坚变法後来州县追捕刑狱连逮禁系无虚日根究过致及巡逻人死於狱中者岁近百人马城池盐是陈子坚与忻守燕复将解盐封进欺罔求赏将本池苦盐抑配人户出卖本司已奏乞罢燕复及乞禁抑配立法范谢二漕各执偏见不敢变前日已奏之议此若一向官卖须有抑配若只令客贩客或不来无可督责昨日闻报朝廷以此事暂使本路幸且枉驾乘谢在此共议二人皆已求去若遂其请後来者愈不知本末春寒惟冀保重
与运使张少卿书
某再拜运使少卿违德踰旬不胜瞻仰即日伏惟动止万福某自汾入石相度应副石州岁计自来支移限以地里故汾州东诸县只远一二十里皆不到石州石州以此纳数甚少又以对岸延州诸寨籴价大段太高牵引客人多过河西今石窟驿去石州一驿东至汾州甚近汾东诸县皆以彼送纳本处自有监驿兼烟火自可照管但旧仓甚小须当添修汾石皆产木植令两县同修不日可毕候二税纳足或团厢军般运或今番就请即石州便足却将石州籴本分与葭芦及克胡此最甚便非惟今日亦久远可行今并图子拜呈不知大斾何日比按欲就太原拜见余乞以时自重不宣某再拜
答张尉书
承示新诗仰服留心不倦人之爲文与诗最见精神若品格已定辞气卑凡不能更有损益此甚不佳也犹肆筵犒设大排二十四味件件皆有而无可下筯去处若虽未成就其中自有佳语是犹雏鹤?褷戛然一鸣知其爲云霄外物又意有数十言不能尽只用故事三两字可总而尽之此又贵乎博闻也若尘言常能尽去而立意造语务求高古清新此又非寻常所到也兹岂一端而已哉尝曰读其言知其人幸无求小成也某上
答李成季书
河源图昨据降酋所说画之亦恐未然唐贞观年命李靖等攻吐谷浑侯君集与江夏王道宗趣南路登汉哭山过乌海北望积石山观河源之所出後长庆二年刘全鼎往西蕃会盟往来渡黄河上流在洪济西南二千余里其水极浅狭春可涉其南三百余里有三山形如鏊河源在其间水甚清泠经历水会多成大河色遂赤旧史所载如此今降酋只青唐河南人恐未是的某又啓
答彭元发书
某啓辱书累幅极荷勤至非见爱之厚何以及此人之仕宦皆欲速进皆欲得美官入仕之径以进士爲优其贤良方正直谏等科比之进士又高中其科者人尤贵之其进必速美官刻日可至歆羡者多愿爲者衆也然而知义守分稍自爱者未尝往求而与选焉某幼时所学声律偶俪之文耳年十六岁就太学取解是时试诗误中以故不赴礼部试遂不复以科举爲意但当博考前言往行笃於爲善而已矣後十余年迫於生计学今日程文一试而忝预名第斗禄足以自养益坚向日读书爲善之志此外妄求非惟不敢轻萌亦自然无毫髪意盖贤科之目其体甚高安敢自当而又有着令须从官共荐进论被召乃试此岂某所能爲蒙谕不胜愧怍某啓上
又
某又承谕天下事未有不求而得欲某以书干当路显者某屡默观投书於高位有置而不观者有观而不终者有粗观而明读者有读而不识句读者某每不罪其受书之人罪其献者不自重而妄动也元发试取所谓贤科者程文与今之进士程文考之相去几何皆浮词耳其所献书爲之大言露才扬已观之可愧其进卷与程文何异洎中其科得美官曾有何补乃绐朝廷之一术耳某向气力不强别无可以营餬口遂从科举误尔中第今思裹饭俯首列坐庭下辱莫甚焉而使又爲之诚不能也若某可以耕於寛闲之野钓於寂寞之滨而足爲生岂禄仕云哉某又啓
答耀州诸进士书
某昨得郡符召诣郡议事既至适会二使者在郡中使者与太守误以某治邑爲能欲与华原史令对易庶令兼教官职事某闻之日得与诸君讲学不胜幸甚然徐思之史令非次对易异日调官有碍此外不敢默然无言也故托以他事辞之今尚未报前日承州符先令兼教授除摄於外旧无此例已辞不获今辱长牋委细见喻仰服意好益愧不敢某昔游场屋程文偶中有司之意此特一时之幸耳非所谓学也诸君切於禄仕须学时文其力行深造不可不勉某非晩以役法会议须再到郡中余可面究未闲冀爱重某再拜
又答耀州诸进士书
某辱问科举程文之体今之印行爲有司考之在高等者其文乃程文之体也虽然此岂有定体先须讲求义理的当中心涣然乃可作文义理若非虽洪笔丽藻亦非矣又爲文须去尘言用事实贵整齐意分明此其大略也诸君於此想尽善矣勉应佳问某再啓
答赵子强书
某啓辱书承涉冬讲学不倦履尚多福甚慰甚慰所寄新文累篇足见用心但论一人之事须知其人才识本末及其行事乃可爲说若唐高祖虽是创业之君比之汉高祖光武殆远初爲汾阳宫监裴寂訹而诱之遂纳其宫人既纳太宗之谋绐而聚乌合之衆至霍邑阻雨乃欲退归将至蒲津先遣建成元吉刘文静据永丰仓守潼关又太宗自龙门县渡河入韩城来渭北徇衆方能中间渡河既受隋禅以宋金刚尚有晋绦乃欲弃河东以河爲界京邑自周秦以来在雍岐吐蕃犯边乃欲迁於山南受建成元吉之谮而疑太宗以此数事观之其人可见矣凡作论若只以一事言之皆不尽古之圣帝明王治身治家治国三纲五常人伦之道而已唐之父子君臣夫妇兄弟之道皆废礼义上下无所措其享国至於二百八十余年亦幸矣礼义立则女谒宦官藩镇安得至於祸败欤某啓
又答赵子强书
某承谕扬子云近世学者谓之圣人此论甚未当若惟寂惟寞自投阁爰清爰静作符命皆旧史之妄班固去雄未远其传与赞皆谓之妄今去雄千年缘何而别爲之辞史若不可信雄又言未有如汉公之懿此又何如有道则仕剧秦美新合於理义否按雄家牒雄以天凤五年卒葬於安陵坂上当时所厚如沛郡桓君山平陵茹子礼弟子钜鹿侯芭共爲治丧侯芭作坟号曰立塚已湮灭不可见某又上
又囘赵子强书
辱书王子年拾遗等事子年名嘉乃苻坚姚苌时人隐於东阳谷凿穴而居弟子受业者百余人皆穴处季龙兵乱弃其徒衆迁於倒兽山今在华州渭南县一名互象山後不知所终其书多荒怪不可考乃庄周所谓齐谐者也伯乐传记所见事其说不一王褒圣主贤臣颂云及至驾啮膝骖乘旦王良执靶韩哀附舆张晏注云王良邮无恤字伯乐顔师古参验左氏传及国语孟子邮无恤邮良刘无止王良总一人也楚辞骥踌蹰於敝辇遇孙阳而得代王逸云孙阳伯乐姓名也或云伯乐秦穆公时人考其年代不相当张湛云良字伯乐亦非也此皆前人所言如此未得考证不知更曾於他书见否某上
又答赵子强书
孔子未尝着书於诗书但有去取春秋因鲁史而修之易道隐秘略发明之亦未尽露也孟子与衆人讲论答问当时集录而成书亦非自着也孔子之所自得者不可得而知故子贡言言性与天道不可得而闻孟子之所自得自尝言之矣曰尽心知性存心养性又曰我知言我善养吾浩然之气又曰君子深造之以道欲其自得之也圣人之自得难以轻语诸人岂若寻常之好作词语者君子之於言也达其理而已故孔子曰予欲无言孟子亦曰予岂好辨哉予不得已也是皆非尚辞也若扬雄之於道自无所得也作法言其问者非所疑也其答者非所不知也作太玄以太初历之法分四时二十四气二十八舍之度太阳所行之数文之以言拟乎易特好名而爲之也使雄若知道法言与太玄皆不作矣夫圣人之道至於神极矣扬雄之法言曰神在所潜潜天而天潜地而地天地神明之所不测心之潜也犹将测之况於人乎况於事伦乎此雄以思索爲神其意乃谓太玄也观太玄於易果有得乎易曰神者妙万物而爲言也孟子曰圣而不可知之之谓神至於圣而又进矣然後可以知神雄果进於圣乎艰言苦思赘爲此书岂非好名者乎遽中草略奉啓言无诠次幸照察某再啓
答辛祖禹书
承谕轨策此乃天地隂阳自然之数不可以臆说乾阳也天也坤隂也地也隂阳之数乃天地之数也故曰轨从策起策以轨受庖牺始画八卦後以八卦自相乘得六十四卦又以六爻相乘得三百八十四爻隂阳分之各得一百九十二而气数不在焉气数自有损益也阳主进倍其气而益之隂主退倍其气而减之阳爻除气数二十四外余一百六十八以策数而得七七爲少阳以气数倍爲四十八益之得二百一十六以策数而得九九爲老阳老阳者动而观其变也阳进故七而之九九爲老故变也隂爻以策数而得八爲少隂倍气数四十八而减之得一百四十四得六而爲老隂六爲老故变也隂退故八而之六也凡求爻之策隂阳各四因之阳九以四因之得三十六少阳七以四因之得二十八隂六以四因之得二十四少隂八以四因之得三十二动静之理得然後可以求拟议成变化也方有河外之报遽中不暇尽其余承问卦爻策数此当各考其卦爻之隂阳自可见矣凡卦老隂爻有几以二十四乘之老隂之策数也少隂有几以三十二乘之得少隂策数以老隂加少隂即得隂爻之策数也卦老阳爻有几以三十六乘之得老阳之策数少阳爻有几以二十八乘之得少阳策数以少阳加老阳即得阳爻之策数也隂阳合之得其卦之策数也若卦之轨数即考其阳爻有几以老阳三十六少阳二十八共六十四乘其数所得而倍之得阳爻轨也考其卦隂爻有几以老隂二十四少隂三十二共五十六乘其数所得倍之得隂爻轨也以阳轨加隂轨所共得之数乃卦数之轨也承问隂阳之策总数各从卦爻隂阳所得之数而乘之自可见矣谓如阳爻一百九十二九乘四因得六千九百一十二六乘四因得四千六百八故通卦验曰隂阳总一万一千五百二十也若轨总数则置阳爻一百九十二六十四乘得一万二千二百八十八倍之得二万四千五百七十六置隂爻一百九十二五十六乘得一万七百五十二倍之得二万一千五百故曰隂阳衍而四万六千八十也自八卦成列引而伸之数在其中矣此乃轨之大数也若欲遂知其来物则当视其时而进数满而去得其所余之数考其所在自可见矣　辱见谕此乃古人所用以爲占者也如左氏所载京房焦赣管辂郭璞辈皆用之不专以轨策之数以求隂阳老少兼通别卦世应人又以年月气候日时而定也谓如世属阳卦而世得隂爻则爲老隂世属隂卦而世得阳爻则爲老阳世属隂卦而得隂爻则爲少隂世属阳卦而得阳爻则爲少阳又如阳月隂爻隂月阳爻皆谓之老当其月者皆谓之少如隂居阳爻阳居隂爻亦皆谓之老凡此老少不待策之九六而变也各当其位皆谓之少矣以月之隂阳日之隂阳时之隂阳卦与爻之隂阳参而考之兼之以气候而用之此并自有法
答辛祖德书
辱问卦爻御时曰八卦相乘爲六十四爻三百八十有四以坎离震兑以御时以三百六十爻以御日也坎居北方子位阳之始十一月卦也冬至阳始生故坎始於冬至震居东方卯位阳之出二月也故震始於春分离居南方午位隂之始五月也故离始於夏至兑居西方酉位隂之成八月也故兑始於秋分余每一卦统二日间以减没则七日而成卦盖减没者数之余卦所不居也旧说以此法出於焦赣赣以授京房非也乃焦赣专用之法耳易之复卦曰七日来复此圣人之言也冬至日中孚初爻用事後七日复卦用事则爻以御日其来尚矣岂特汉之焦赣乎太极元气函三爲一故三爻而成卦万物皆函三数皆自然之数也卦虽各有体其气互相交通八卦二十四爻隂阳各一十二其气旁通此爻之取象出於此也易曰巩用黄牛之革此坤之气也又曰龙战于野其血玄黄此乾之气也　问中孚曰乘木舟虚也涣曰乘木有功也益曰利涉大川木道乃行何也曰此皆巽在上也巽木也风也顺也中孚巽上而兑下兑爲泽木在泽上乘风而顺舟济之象也中孚六三六四皆隂爻中虚有刳木之象故曰乘木舟虚也涣巽上而坎下木居水而风顺之故曰乘木有功也益巽上而震下震虽主动非若浮於水故曰利涉大川木道乃行系辞曰刳木爲舟剡木爲楫舟楫之利以济不通盖取诸涣象以此也易曰制器者尚乎象夫断木爲棋刓革爲鞠亦皆有法况圣人之制器乎故曰知器械舟车礼由己也　问制器者必取其象若日中爲市致天下之民聚天下之货交易而退各得其所此非制器也而取於噬嗑何象也曰正取於象也噬嗑离上而震下离南方之卦在上日中也市爲虚离之象也震东方之卦万物所由出也震爲足爲动离者万物相见之卦也物出而相见所谓致天下之民聚天下之货也颐中有物得其噬是谓各得其所也虽然神农所取如此易之大象则曰雷电噬嗑先王以明罚敇法所取象又如此易岂一端而已哉　问暌曰二女同居而其志不同革曰二女同居而其志不相得何也曰暌离上而兑下二女同居也离火炎上而自居其上泽水趋下而已居其下水火异趣故其志不同也革兑上而离下亦二女同居也水本趋下而居於上火本炎上而居於下水欲趋而下火欲动而上水火相遇而争故曰不相得也
答曹鉴秀才书
承问卦先後之序此儒者论之序卦详矣盖序卦之说皆人事也圣人爲世立法当只以人事言若其异说奥秘卦与系辞未尝显言苟得闻其说亦於经中可见其端昔有郑明微江南人数见於京师尝谈其一二诘之甚秘熟察之乃用此以修链御气者又曰今八卦之位乃周人所置之位卦岂一定其位而不易哉移易其位方可穷万世知万物所以谓之易也易之爲用大矣神矣岂一端已哉卦以隂阳相配其理未易说至於历之二十四气七十二候皆以隂阳是犹一昼则有一夜也万物芸芸皆出於隂阳岂有能外隂阳者欤　问负且乘致寇至解之六三也乘九二负九四不应上六以招吝之谓也而系辞曰负者小人之事乘者君子之器以小人乘君子之器致寇至又公用射隼于高墉之上出而有获者解之上六也墉非隼之所止也六三处下卦之上高墉也履不当位犹隼失所止也上六居动之极除六三之邪佞而无不利故有获也而系辞曰弓矢者器也射之者人也君子藏器於身待时而动是以动而不括出而有获此系辞与二爻之义不同何也曰此所谓左右逢其原也若绘事後素曰礼後乎孔子谓可与言诗亦谓能推广其意孔子尝曰六言六蔽又曰学则不固若蔽固则滞而有所废系辞推广卦爻之义周流无不可此故曰仁者见之谓之仁智者见之谓之智也昔郑公子曼满求爲卿王子伯廖曰无德而贪其在易丰之象也夫丰明盛之时上六以隂居隂幽闇之甚故有丰其蔀之象伯廖引以罪曼满之贪斯时亦能推易之意又况圣人之於易乎夫非止於易也於他经中断章取义亦多矣如左传孝经多引诗句证其事者是也问复则不妄曰归根曰静静曰复命此复也复命曰常知常曰明不知常妄作凶此不妄也　问乾卦其爻何以皆九坤卦何以皆六曰易曰参天两地而倚数一三五皆天数也二四皆地数也一三五乃九乾天也故倚天之数所谓参天也二四乃六坤地也故倚地之数所谓两地也易之数皆以四营之九而四营之故乾之策三十六六爻二百一十有六六而四营之故坤之策二十有四六爻一百四十有四隂阳之策合而爲三百六十以当朞之日也六十四卦共三百八十四爻阳爻一百九十二每爻三十六共六千九百一十二隂爻一百九十二每爻二十四计四千六百八隂阳合而爲万有一千五百二十此所谓万物之数也又以阳爻一百九十二每爻九数计一千七百二十八隂爻一百九十二每爻六数计一千一百五十二隂阳合而爲二千八百八十以四营之亦一万一千五百二十此又是一法也问伏羲始画八卦文王演之止於六十四卦何也曰
八卦非伏羲自创意画之乃太极生两仪两仪生四象四象生之伏羲随四象所生而画之耳既生八卦无所不具故曰八卦成列而象在其中矣以八卦互相重之八八相因所以止於六十四卦也非文王自出己意而演之也考之系辞垂裳而天下治取诸乾坤舟楫之利取诸涣服牛乘马取诸随臼杵之利取诸小过弧矢之利取诸暌宫室取诸大壮葬以棺椁取诸大过重门击柝取诸豫书契取诸夬此尽在文王之前六十四卦知非始於文王也孔子言作易者知忧患其文王与纣之事盖文王之於易专取其济忧患之道非谓重卦也今若曰如乾之初一变而爲姤二变而爲遯三变而爲否四变而爲观五变而爲剥六变而爲晋七变而爲大有八变归爲乾此乃易消息归游之说若六爻自下变而上复自上变而下不止於八变亦不止於六十四卦又下三爻始则每爻一变终则三爻共爲一变亦无是理且文王未演以前止有八卦卦各止三爻安得有六爻而成八变乎今且以乾卦一卦言之以乾重之乃纯乾以坎重之爲需以艮重之爲大畜以震重之爲大壮以巽重之乃小畜以离重之爲大有以坤重之爲泰以兑重之爲夬此所谓因而重之引而伸之也余皆类此所谓触类而长之也故系辞曰八卦相错也　问乾卦曰圣人之德业也於舜见之矣　问临至八月有凶曰临与遯对谓之八月者此以周言也　问彖何以言材曰彖者总论一卦之义也一卦之义在一爻任一卦之事故曰材也若比卦之九五豫卦之九四之类皆一阳爻爲衆隂之主也若同人之六二大有之六五之类皆一隂爻爲衆阳之主也若一爻不能尽则二体以明之若噬嗑曰雷电合而章丰卦曰明以动之类是也然则隂可以主乎曰隂虽贱也寡者衆之所宗也天下之动贞夫一者也易曰三人行则损一人一人行则得其友言致一也故曰观乎彖辞思过半矣　问系辞言制宫室盖取诸大壮之象大壮之象乃曰君子非礼勿履何也曰大壮震上而乾下震木也上栋之象乾爲圜爲辟户下宇之象也夫物壮则老是惟不大不大则已既大而壮物莫与之以礼制行物莫胜也乃能全其壮也本卦言其制行系辞言制器故曰易有圣人之道四焉　问易之衆爻何其多变也曰六爻相杂惟其时物也刚柔杂居而以情变也是故爱恶之相攻而吉凶生远近之相取而悔吝生情僞相感而利害生凡爻之情近而不相得则凶或害之远非其应而应之不安其分也皆悔且吝此所以多变也　或问师出以律何也曰律者纪律纪律乃军政也出师其政不立无有不败苟或幸胜不可以爲常後必取败也今之说者乃曰吹律以听军声此出於国语武王伐纣及司马効胜负之说也夫审音以卜吉凶则有之矣遂以军师制事立法皆有轨则犹乐之有律是谓律法若军政无法何以行师其余皆不可以爲治　问易之乾坤爻辞曰乾阳也君子也欲其进也刚之极则亦有悔坤隂也小人也不可长也故其初已有坚氷之戒焉　问易言智崇礼卑曰智能达乎形之上礼惟行乎形之下者且天一生水地二生火烹饪之道水在上而火在下也　问易曰太极生两仪两仪生四象四象生八卦又曰古者包牺氏之王天下也仰则观象於天俯则观法於地观鸟兽之文与地之宜近取诸身远取诸物於是始作八卦又曰天地变化圣人效之天垂象见吉凶圣人象之河出图洛出书圣人则之是三者皆言作卦之因也何以不同曰河图所载乃四象八卦也仰观俯察远近取之乃八卦所包之象也说卦备言之矣　问大衍之数太玄之数曰天地之数五十有五天阳也其数奇故二十有五地隂也其数偶故三十也五位相得而有合五十有五然大衍之数五十易曰天下之动贞夫一一者数之宗也自一而爲七七而七因之所以其用四十有九虚其一也
[集部,别集类,北宋建隆至靖康,潏水集]

[book_title]卷五
钦定四库全书
潏水集卷五　　　　　　宋　李复　撰
书牍
答曹监秀才书
辱示谕六律六吕隂阳配偶此说旧志甚详亦衆人之说多矣一律一吕亦各有五音此自然之理也京房受学於焦延夀以其法衍之为六十律又增之为三百六十以合卦之三百六十爻分而直日以一律一爻以御一日用之以推寒暑隂阳天地风雨气象休咎及於人事各有验者此非始於钱演之创意为之也律以当月者为宫宫君也为月之主犹律之本月卦称辟也音之正者不过乎五其变不可胜穷矣古乐不传但自战国以来乐尚哀思能令人悲昔者师涓鼓清商平公曰最悲师旷曰不如清徵嵇康云导其音节则以悲哀为主美其感化则以垂涕为贵皆亡乱之音也
答曹钺秀才书
承问数因律有此非也物生而有象象滋而有数易言天数五地数五又曰参天两地而倚数则数出天地之自然也盖有物则有形有形则有数也太极元气函三为一元气之中亦有数也前世有作以律管主其数黄锺律长九寸径九分实以秬黍引黍之数而伸之则为度积而计其所容则为量累其重轻以为权若此律之数正则律吕五音皆得其正是黄锺之律虽律度量衡之取准其数乃用天地自然之数也隋唐以前律管虽法於古而不尽合於古故玉尺玉斗铜尺玉律随时各异又有以马尾禾薸蚕丝定其分秒者纷然殽乱终不可凭今若能识其秬黍之中粒以定律则权衡度量皆得其正数乐之五音亦正矣周礼璧羡以起度乃数寄於器使天下稽之而不敢变也非因璧乃有数也旧律管容黍多寡不一乃是不识正秬黍而妄为之说晋之荀勖欲以汉之玉尺定乐又欲以正药剂之分两若以正乐便是汉乐若以正药则升斗分两乃张南阳所用之多寡也
又答曹钺秀才历法
承问历法古之人皆举大数周天三百六十五度四分度之一日行迟月行疾每月二十九日过半日与月相会而晦朔成焉或三百五十四日或三百五十五日或三百五十六日而成岁以天度计之日每日所行一岁所余积三年而为闰计十有九年而七闰古之历法十有九年而为一章其闰余尽也以十一月朔旦冬至为历之始故为历之元也至十九年闰余尽又得朔旦冬至故十九年为一章也积章而为蔀积蔀而成纪此乃历之纲也历法终千古一律但有损益尔唐自高祖至宪宗历凡十变其间谓之精者李淳风与一行二人此专主大衍之数也
又答曹钺秀才
承谕历法有差此昔人所患不知几千百年矣近年尤甚若皇佑三年十二月二十五日壬寅也以崇天历法自下弦後庚子日至壬寅日巳时行青道离积分计二十八度二十二分一十二秒躔尾宿七度九十分六秒其年十二月二十七日立春次年正月朔戊申日在危宿六度虽用四象程考月离及用古法以盈分反减其於合朔尚远又以开元大衍历法推步月离更不考四象自交度日为始日有屈伸分以升降验其九道所躔尾宿青道九度亦不合朔以此推之五星之迟留伏逆与夫二十四气岂得无差昔年闻朝廷尝诏卫朴考定卫既已无目而废天下之视其法如何兹非一语可尽承问唐尧用高阳氏之历以四星正四时之中或以
昏或以明二十八舍惟考此四星验之盖此四星四方之中星皆属於日於今验之分至前後不无差也今历中之语杂用天竺梵语若以日为密月为草木为嗢末斯水为滴金为颉那火为云汉土为鸡缓是也古法冬至日在斗自汉武帝行太初历以承秦後改用夏正当时以为甚密不四十年推步不合至灵帝时会稽东部尉刘洪究之始悟四分於天度疎阔皆斗分太多洪改作乾象历以冬至日在斗二十二度後郑玄受其法以谓穷幽极远後不数十年而又差至魏景初年推步日有在女初度者日行盈缩迟速积之年久所差遂多故十闰之後历多改也某又上
又荅曹钺秀才
某辱书承春寒动止佳福知讨论不辍甚喜所谕黄锺生於此日汉人之言也班固取之成书初汉武时议历者作太初历分一日为八十一分以为三统之本黄锺律管长九寸径九分以九相乘八十一分以配於日故曰元始黄锺初九自乘一龠之数得日法乃附会之说也大衍之数五十其用四十有九一者数之总也四十九者数之用也凡言数必先求一得一则数自然生不得其一则无由见数既得一而用数一乃在於所用数之中矣非惟大衍之数求一而九章之法亦然今揲蓍取四十九茎两手围而未分虽四十九茎聚而为一也分其一於两手然後有数矣此一在四十九矣　承问历法之必差此自然之理也天行不息日月运转不已皆动物也物动不一虽行度有大量可约至於累日为月累月为岁盈缩进退不得不有毫厘之差始於毫厘尚未甚见积之既久弦望晦朔遂差则历法安可不革而正之此所以贵乎治历明时也杜元凯言日行一度月行十三度十七分之七有奇当集此之迟速以考晦朔以校闰月闰月无中气而斗柄斜指於两辰之间此亦大略也其委曲子细不能尽自汉以来言历法以验春秋者多有不合亦有当时史官之失亦一历不能尽也　五星行度凡推步以本其始历法既差後人又於中间别为之法曲求其趣尚有不合须臾以仰观瞻其行度为正日月行度皆易见五星则有伏见虽然七政推移盖由二十四气之运气若有沴则星步安得不差则其失度之甚者遂有变异变异若出必有类应在天成象在地成形象见於上则形应於下皆由其气而然也　日运十二辰为一百刻以分昼夜冬至日在斗夏至日在井今之历冬至前後各一十八日昼四十刻夜六十刻於夏至前後各十八日昼六十刻夜四十刻过此各渐有进退考之大较而然也昔之造历者亦有言夏至昼六十五刻夜三十五刻冬至昼四十五刻夜五十五刻皆非也妄说也若百刻增於十二辰以四正子午卯酉增其余分亦有不合其春秋平均亦不必在二分之日试更验之　某启周人建都以偏於东西南北有寒暑风隂之异而求於阳城以为天地之中而测景焉说者以谓地形西北高东南下极星在北斗亦在北如此则阳城非天地之中也极星乃天之中也天之中即地之中阳城前人有谓取朝贡道里之均此或近之测影立表八尺冬至景长一丈三尺夏至景长一尺五寸伏地而望表端以日去表远近揆之可以约其日去地之里数但不曾亲至阳城验之又不知舍阳城他处测之其景如何算表景与日之相去乃九章勾股法阅之可见　承示步七政之法必求中星此历之纲纪也气在朔望则正而易推昔人言颛帝作历其时正月朔旦立春五星会於营室冰冻始泮蛰虫将发天日作时地日作乐人日作昌鸟兽万物莫不应之故颛帝之历得气之正历高辛唐虞弗之改也至汤作殷历十一月朔旦冬至为历元首下至周鲁及汉皆参用之故汉太初元年岁在摄提十一月朔旦甲子日夜半甲子时冬至以为太初历首冬至乃十一月中气也中气在朔必承十月闰之後前闰则中气在朔此以十九年为一会也传曰履端于始初气也举正於中中气也归余於终乃积而为闰也韦昭之徒不知十一月朔旦冬至日在斗斗为建星日月所会故历以此起首乃谓得气之正甚非也　辱问孔子必欲行夏之时谓商用地正周用天正夏用人正三代损益用之以周之文弊故於礼乐则从先进时必行夏此近时科举之说也夏时乃天运之正也尧舜璿玑玉衡以齐七政东作西成南讹朔易以四星正四序之中亦当时之历也夏后用之不敢革盖无可得而革也後世世丧其道七政之运与隂阳之气有差历代推测故有不同不可一定而议以至日月交食不在朔望当蚀而不蚀不当蚀而蚀此历之失若月於晦朔当隐而见过朔当见而不见乃行有缓急也五行之精上为五星不失其色而应其四时者为吉
五星同色谓与其所比之色同也凡青比参左肩赤比心大星黄比参右肩白比狼星黑比奎大星若五星同为一色则色有害其气者矣岁星在天岁隂在地司马谈天官书曰岁隂在摄提格岁星在星纪岁隂在单阏岁星在玄枵然後知历法岁星当与岁隂合谓若岁隂在寅岁星当在亥以往年历推之是如此自嘉佑丁酉年验之多差近年尤甚岁星常先月余近年以来常先一百二十余日历家未有人究其行速之由试为究之辱问分野十二辰之所主旧史甚详如汉史言高祖
入关五星聚於东井以应秦分此甚着矣又如分野虽主於秦其星却主於晋分井鬼与柳皆有度数分主上党雁门太原定襄代郡若昴又主天衢又为胡星又为旄头星他皆类此不可专以一事言也晋志所说亦如此风角之术亦略闻之非独於军阵凡一郡一邑一家一人之事皆用之管辂至人家或去或留或索酒食乃用此术
又荅曹秀才
某啓久不闻问倾遡良勤辱书审体中佳适顷叔弼到郡已久困於局事相见不数书目尚未曾问张氏所藏散亡略尽时有所疑无可检证深所患也五行若甲己木丙辛火乙庚金戊癸土丁壬水此扬雄声生於日之说也以五隂并随於阳夫皆专之也乃历家言岁德所在阳德自处隂德随阳之意历家本岁隂而为言也五音便是五行非生於日也若甲己土乙庚金丙辛水丁壬木戊癸火乃医术所用五运气也若甲子火丙子水戊子土庚子金壬子木乃淮南刘安书律吕之论以甲子为仲吕之徵丙子为夹锺之羽戊子为黄锺之宫庚子为无射之商壬子为夷则之角也扬雄淮南不知自何而言医之五运本於素问与玄珠五行之气兆於太极之初十干行於天地之中涵生万物此性命之理莫之敢违也五运其气相生循环而无穷不可轻议更请思之或别有说无惜示谕方遽不暇子细五行之变遇事物皆有洪范初开其端也
论月食
承书论月食甚详此不须求异说日月之行各有度数所行之道其由自可推然月者阳体内藏衆隂外附者也其象是坎卦坎卦阳在中而隂在外是为水也水乃受光非发光者水之有光待日与火照之方出月之有光待日照之方出礼所谓遡於日者是也半照为弦全照为望望为日光所照反夺日光者当日之冲有大如日者历家谓之闇虚闇虚当月则月光必灭故为月食张衡亦曰当日之冲光常不合是谓闇虚在星则星微遇月则月食若日夺月光遇望必须食然亦有不食者由其所行之道异也所行之道若交则犯故日月互相食也交在朔前则日食在望则月食大率一百七十三日有余而道始一交非交不相侵犯故朔望不常食也道不正交故有斜食半食上食下食虽然此乃大略也其余不能逃其数矣孟子谓苟求其故是也
答人论文书
易曰观乎天文以察时变观乎人文以化成天下夫所谓人文者礼乐法度之谓也上古之法至尧而成故孔子曰焕乎其有文章周之德至文王而纯故传称曰经纬天地曰文此圣人之文也後世有一善可取亦有谓之文者孔文子公叔文子之类是也此皆以其行事谓之文也昔之君子欲明其道喻其理以垂训於天下後世亦有言焉以为言之不文不可以传故修辞而达之此言之为文也非谓事其无用之辞也以载籍考之若书之典谟训诰誓命皆治身治人治天下之法此书之文也国风雅颂歌美怨刺皆当时风化政德可以示训此诗之文也广大幽微远近善恶开天地之藴极性命之理以前民用以济民行此易之文也言约而理微褒善而贬恶以明周公之制以为将来之法此春秋之文也礼之中庸言至诚为善率性之谓道君子笃恭而天下平此中庸之文也今观春秋则不知有易观书则不知有诗岂相蹈袭剽窃以为已有哉其言之小天下莫能破言之大天下莫能载後世尊之以为经而无不稽焉此其为文炳如日星而光耀无穷也自汉之司马相如扬雄而下至於唐世称能文者多矣皆端其精思作为辞语虽其辞浩博闳肆温丽雄健清新靖深变态百出率多务相渔猎自谓阔步一时皆何所补哉亦小技而已岂君子之文欤苟能发道之奥明理之隐古人之所未言前经之所不载着之为书推之当世而可行传之後世而有取虽片言之善无不贵之矣夫文犹器也必欲济於用苟可适於用加以刻镂之藻绘之以致美焉无所不可不济於用虽以金玉饰之何所取焉
答人问政书
近世言治者以为不行三代之政不可以言治此言虽善以当今论之未可以遽言也故切於事者谓其不适时变浮阔而无补皆取尤於世矣何谓其言之善夫三代夏商之政不传惟周之政於书传可见其槩而立政尽皆有本一夫一妇受田百亩劳来劝相督察皆有法岁或不登则举荒政以賙之此养民之政有本也兵车皆寓之於农讲阅有时出则以公卿大夫将之此兵政有本也上自天子之都下至乡邑皆有学塾学序庠徧於天下教以德行道艺月吉考其实次第升而官之此取士有本也所以其政美其治久故曰善言也何谓不可以遽言夫井田之法坏已久矣今天下之田皆私田民自养也民之私田可尽夺而为王田以周制分授之乎此养民之政无本也兵农判已久矣今可以尽散官军不为之养乎可以尽籍农民为之兵乎能使内之公卿大夫出而为将履行阵冒矢石乎此皆决不能是兵政无本也今自京师至於郡邑固有学矣所学皆无用之浮言取之不考其素委二三人之私见惟论其一日之长此养士之法无本也此三者皆事之大者其弊不能革虽欲革之并无其术故曰未可遽言也然则如之何其可也亦曰观时之宜酌今之政损益以致其美意法虽未尽变犹庶几矣夫非常之原黎民惧焉当徐而措置之良农力穑以望岁其本在於布种布种必俟时非其时则种无苗而岁荒矣立政之本亦若是也
与侯谟秀才
某啓辱手书承雪晴文履清适杜诗谓之诗史以班班可见当时事至於诗之叙事亦若史传矣知欲注其所用事实得暇为之甚善但大作册阔作界行四边多留空纸以写杜诗凡有见其所出随即注之此须日诵其诗而不忘乃可为若欲解释其意须以礼义为本盖子美深於经术其言多止於礼义至於陶冶性灵留连光景之作亦非若寻常之所谓诗人者元微之作墓志甚称尚竟不能发其气象意趣盖子美诗自魏晋以来一人而已东方生言文史三冬足用能不倦尤佳也
又
承问杜诗所用事实杜读书多不曾尽见其所读之书则不能尽注今藏书之家甚少有藏者不肯借人尝於一二家得其书目亦少有异书虽昔人常见之书今已谓之僻书其间又用方言如岸溉土锉乃黔蜀人语须是博问多读兹非日近可了某昔年亦尝注之事实稍备为人借去不还世谓借之与还皆痴正尔也若有所疑可见谕
又
承问子美与退之诗及杂文子美长於诗杂文似其诗退之好为文诗似其文退之诗非诗人之诗乃文人之诗也诗岂一端而已哉子美波澜浩荡处处可到词气高古浑然不见斤凿此不待言而衆所知也若以一聨一句观子美未可与议白鸟事戴礼云丹鸟羞白鸟丹鸟谓萤也白鸟谓蚊也朝宗人共挹盗贼尔谁尊子美诗意多如此知止於礼义也在蜀岂不欲归见时事未敢归後至衡南方欲归有别湖南亲友诗可见也
回王子发舍人
某再拜不瞻旌棨已踰旬矣下情倾向即辰不审尊候动止何如唐沈香亭虽唐人诗及小说曾见有言者旧史不载敬宗时有海外蛮商李苏沙进沈香亭子材拾遗李汉疏云以沈香立亭不异於瑶台琼室不知曾立否不能详见今人以兴庆池东小亭为旧蹟容更访问
与王漕钦臣
某顿首再拜运使驾部动止万福某久不欵教益下情不胜瞻仰向者从行至旧隋城蒙谕讨寻故事隋氏旧城草创无所纪录今有唐邓世隆所撰东都记世隆贞观十三年为着作佐郎所撰乃隋东都事今纳上凤池草藳僖宗时宰相郑畋集在田槩处曾见之可令取也不宣某顿首再拜
回运使郭户部茂询
某蒙批问上元观灯起於何时某见旧史西汉正月望日祀太一从昬达旦又西域记摩竭陁国正月望日观佛放光僧俗燃灯供佛又见陈後主元夕灯山诗云分桂常疑月映柳乍依星唐睿宗先天二年胡僧婆陀请正月望後开门燃百千灯睿宗登延喜门观乐凡四日至开元十六年又令开门燃灯三日天宝三年降诏正月十四五六日三夜开门燃灯今後永为定式某批上
回蒋夔教授
某啓承教贶伏审起居清福所示石经乃唐本耳字画不甚佳唐宝历年间郑覃为工部侍郎患经籍讹谬博士沿习难於改正奏召宿儒兴学校定六经准汉故事勒石经於太学以正其阙覃後为右仆射兼国子祭酒奏起居郎周墀水部员外崔球监察御史张次宗礼部员外温业等校定九经旋令上石後进石经一百六十卷蔡邕石经当在洛中覃乃宰相珣瑜之子此旧史载之甚详可阅之墨本上还惟检入不宣某再拜
回严司理
某辱简喜闻累日动止安佳承观古印二纽祭尊非姓名乃古之乡官也昔于说苑载乡官又有祭正亦犹祭酒也某家旧亦有文曰成隂祭尊大小形制与此印政同阳邑侯後汉明帝曾封冯鲂今此文曰阳邑侯印不知是冯鲂之印否形制刻画甚古与某家所收关内侯印相似昔年在同州见太守孙亚夫出一金印刻曰三水王印其印差小字画亦与此略同某家中尚有十余印请来观所示二纽谨纳去请检入某上
与乔叔彦通判
某尝见张丞相士逊知邵武县日编集闽中异事云泉州东至大海一百三十里自海岸乘舟无狂风巨浪二日至高华屿屿上之民作鮝腊??者千计又二日至鼊屿鼊形如玳瑁又一日至流求国其国别置馆於海隅以待中华之客每秋天无云海波澄静登高极望有三数点如覆釡问耆老云是海北诸夷国不传其名流求国隋史书之不详今近相传所说如此去泉州不甚远必有海商往来可寻之访其国事与其风俗礼乐山川草木禽兽耕织器用等事并其旁之国亦可详究之或得之望录示闽有八州南乃瓯越北乃禹贡扬州之地山川奇秀灵迹异事彼所传者必多使轺按部历览可见因风望详书以付北翼深所望将以补地志之阙也某又啓
又
某上啓去岁辱书惠尝递中附谢不知浮沈方切驰仰再蒙华翰伏审体中佳粹某来畿右行将二年公私无补但奔走无定瓯闽絶居东南叔彦持节已久未报除代思卜晤语何日可约惟冀善加调护不宣
又
某蒙惠古田玉版纸莹滑可爱不胜感荷武夷山闻之久矣昔於张公燮处见画图事实不甚详备与传闻者粗得其一二闻南唐时曾命监察御史张绍撰会仙观记所载可考今此碑存否往昔郡人曾有所遇闻云中赞彭令昭歌人间可哀之曲此曲闻今尚传烦叔彦令用纸画此山但设麤色贴出事迹详之及求彭令昭文曲只付邸吏令传至此幸甚某又上
与都秀才
某啓辱书贶伏审涉春履用清粹甚慰甚慰及蒙惠金石凌感荷感荷所喻补养之法极有理趣某见古法以甘辛发散为阳酸苦涌泄为隂咸味涌泄为隂淡味渗泄为阳或散或收或坚或愞或燥或濡此古人以饮食滋味为治法人若尽知此而日用之乃养生之要术也素问曰若里首以湿大筋輭短小筋弛长首之中湿而筋病何以不同五行一也何以火独有君相自昔不曾有说至如论芤脉者或云如弹弓窠或云捻葱叶今人病而得芤脉者多虚而有热作失血之疾而切脉者亦罕论其脉之状不知曾见别有说否寻常见得此脉者多是虚藏冷荣中有热也向在京师与杜壬论人或无事过服热药必有耳疾以热性炎上气壅所致吕漕服磁石丸为效其应不出人意固知道不远人矣向尝说殷孽孔公孽皆是乳床陵川亦有欲略借观恐异时要用庶知其真也真禹余粮求少许或闻七月欲来上党顒竢顒竢未闲切祈加爱不宣
回刘夔章
某啓前日辱惠访未及往谢又蒙长牋益负愧怍之甚蒙谕欲某为先德文集作序及书志石近得钱穆父内翰及韩师德大卿书皆以书志石见属某字画拙恶方欲作书辞於二公今重承敦谕勉以从命文集作序某久废笔砚非某所能亦非某所敢当幸惟孚谅局事倥偬不获裁啓修谢悚仄悚仄不宣某再拜
又
某再啓洊辱简贶伏审孝履支持感慰感慰作序鄙诚已曾奉闻前人为人作序或门生故吏心所怀感称道德业或朋友姻旧揄扬其美或求重言取信於人或求能文者为之称与此皆作序之端也某於先德素昧平昔职轻位下又不闲於文何能取信恐识者以某为妄人是敢固辞幸惟见察志石请令置来此中得暇当为书之亦只作韩师德书也不宣某再拜

[book_title]卷六
钦定四库全书
潏水集卷六　　　　　　宋　李复　撰
记
于于斋记
予官上党退食居於容膝之室者六年滏阳崔生涣时来问学一日谓予曰先生居何其隘盍亦广欤官何其久何未迁欤何先生居之安而自得亦有道欤坐而屡兴叹焉予久而谓之曰尔所谓隘者其以寻丈计之欤尔所谓久者其以日月积之欤是未知夫广隘久遽也今尔至於通都大邑观人物车马之繁夥官府宫室之壮丽囘视予居彼所谓广且大也阅寒暑之往来同吾至者既已终更後吾至者亦已受代视吾未去所谓淹且久也兹岂足议哉予与尔适乎泱漭之野登乎崇高之山四顾遐睇极其目力但见天垂地接混然一气而不可辨此可谓广且大也然而在大空中犹幺虫栖於蚊睫焉此卢遨见诃於鸢翁夸父死化为邓林终莫之至也运玑衡考七政之行度稽阴阳推六气之循环穷其象数极其轨筞见千世遐渺而不可穷可谓远且久也然而在浩刼中犹飞星出于击石焉此大挠之囘续甲子容成之详究巧历亦莫之极也吾之室与其广者同在大空中乌足辨哉吾之六年与其速者化於浩刧中乌足校哉此吾所以居之安于于而自得也苟欲侈居而速进求之不得皇皇然有不知其身者矣其憯有甚於镆鎁可不畏乎崔生跃然曰不肖方治讲习之室愿以先生今日言于于自得之意以名之幸书以赐於是书之以遗
覆篑斋记
士之於学非尚其志强其力终无异於衆人顔渊曰舜何人也予何人也有爲者亦若是公明仪曰文王我师也周公岂欺我哉此苟其志不立心之所期能如是之卓乎冉求自画不能循道而进公孙丑谓道若登天而不可及欲少贬焉苟力能自强行之所趋遽欲如是而已乎始鋭而久则怠朝勤而暮则倦人之常情也举其高者远者示之犹患乎不勉况姑以浅者近者诲之其所学何足筭哉莫非学也徒能言之行之不至胷中未必泮然矣是由燕人之谈楚身未尝至郢都其说未必然也闻之夫子曰譬如为山未成一篑止吾止也譬如平地虽覆一篑进吾往也太原王生源明自西河来上党问学於予今归将辟斋舍於其居之後圃求予爲名榜其斋予既语以尚志强力而遂欲观其进故以孔子之言名之曰覆篑云
静斋记
动静之理一体而未尝离静自有动虽动而静在其中矣穹然苍苍无声无臭天之静也而日月运行寒暑往来云流雨施雷震风荡能使百物兴焉草木开发川奔气腾地之动也而注之以四渎而不泄载之以华岳而不倾虽资物之生而无改色受物之归而无改形能使万类安焉逹者尽道极理处乎天地之间不必远市朝不必絶视听正心顺行忽焉感焉应天下之故反而照之凝然寂然旷然閴然无荣辱利害之纷然而有虚白之皎然乃不偏滞於一曲也山林岩穴之深江湖鱼钓之逸独可以寓形也与接为酬日与心鬬神犹受其役焉然则智何能而及之亦曰虚其中而已矣若夫亢絶当世愤然远引冥冥独行夫岂知处静之术哉姑与夫鸟兽同羣尔中山刘君公述治斋於其居榜之曰静求予爲记因竭其两端而告之庶几使之不蔽
七祖院吴生画记
上党七祖院壁画释氏下生变相共传爲吴生画无遗识可考僧维缜寿九十三岁聪明不衰犹能记旧事言其师寿亦百岁乃唐末时人常扃钥此室壁谓是吴生亲笔师弟子所传其已久矣至今爲信壁今穴凿十无七八存者多断缺不完诘之云有势力者取之完则柙藏而归坏则弃之粪壤间前人创意谓名笔可以永久不知此画因名而毁语之嗟悯不已予尝思人之心虚一而静者也微妙独立不与物俱或失其本心则物必引之矣凡喜蓄玩好乃其所引也然所好古雅人亦尚之书画之好人之所尚者也盖笔墨卷轴开玩不出几案间剧能发人喜意比夫钱埒牙筹特爲高雅近世藏蓄谓之好事虽锦囊玉轴以奇古相尚其能自辩而识其趣者甚寡率彼善而我善之至於以势力穴凿其屋壁特取其一二而破毁其什百使人咨嗟怨怼不已谓之好事也宜若是哉予官上党凡七寒暑暇时往观焉虽仅有存者亦足见其立意用笔凡科斗篆隶行押真草用笔之法无不有焉与顔鲁公论坐位帖藳笔画之法相同至若天人信士波旬外道神韵态度与草木云烟各尽其妙而含蓄生气意欲飞动囘视自唐已来诸人之蹟如骐骥一出万古凡马皆空矣信乎非道玄不能爲惜乎残毁而不得快目焉绍圣丙子清明日记
渭源诸葛武侯祠题记
汉建安十六年益州牧刘璋遣法正来荆州迎先主西往益州十九年先主克蜀三十三年先主复汉中武侯自益州来汉中後主建兴三年武侯南征四郡五年将北伐上疏曰今南方已定兵甲已足当帅三军北平中原六月出汉中营於石马六年扬声取郿由斜谷出及取天水南安二郡叛魏来应遂辟天水姜维爲仓曹掾七年遣护军陈戒攻武都阴平遂平二郡九年出围祁山参军王平守南围司马懿来拒武侯张合来拒王平至青封交战遂克张合十二年武侯以流马运遂出斜谷至武功据五丈原分兵屯田八月武侯殒於军中其始末未尝至渭源也建兴十六年改延兴元年延兴九年姜维出陇西与魏将郭淮夏侯覇战克之十七年维又出陇西狄道狄道令李简举邑降十八年维又出狄道大破魏雍州刺史王经于洮西十九年维复出天水至上邽爲魏将邓艾所破死者甚衆延兴二十年改景耀元年六年魏相国晋文王命邓艾锺会五道伐蜀谯周劝後主降魏以此考之惟姜维屡至於此汉中乃高祖始兴全蜀所恃之地故武侯两来既得汉中乃有恢复中原之意中原若定则岐陇以西自归姜维世家天水但习西州事机不知举事本末先後之序自负雄勇屡至西陲虽战有克捷不能有其地邓艾以疲兵二万出江由维举十万之师按道南归足以擒艾破艾而还拒锺会蜀之存亡未可知也乃迂道入巴使艾轻进径至於益自艾会交怨而会图异计乃还维之节益其本兵谓长史杜预曰姜伯约此中州名士夏侯太初诸葛公伏不如也盖欲说以诱之会既自称益州牧遂以维爲前将军乃复敎会尽诛北将坑北兵而密通书後主令忍数日之辱使社稷危而复安日月幽而复明谋泄被诛计亦晩矣予观武侯先主初就见一语而覇业遂定悬衡吴魏使二国不得偏重志虽不展天下至今仰之姜维才非亮比乃欲继其高躅民劳士怨致谯周有仇国之论蜀亡虽非尽系於维亦安可以逃罪也武侯於此立祠考之旧史不见其事迹故备书之更俟多闻者博访焉
题汚池驿壁
汚池密接二殽昔秦穆公使孟明西乞术白乙丙讨郑蹇叔谏而不听蹇叔之子与师哭而送之曰晋人御师必于殽殽有二陵焉其南陵夏后臯之墓其北陵文王所避风雨也必死是间予收尔骨焉夫越两国经千余里无名以讨人之国固难成功又不假道以取周晋之怒爲牛商所绐不及郑而还因遂侵滑滑晋邑也故晋襄公命先轸举师而要之果败於殽秦之师徒尽丧三将尽虏而爲囚且始不从蹇叔之谏穆公之罪也闻蹇叔之言过险而不戒又专滑之役以来晋师三将之罪也穆公後虽切追咎而作誓孟明以女子而得归後虽焚舟洗耻膏血涂地生民何尤焉昔秦人所由之途在二殽之间至魏武西讨巴汉恶其险而更开北山高道今往来又非魏武所开南连荆山之麓地寒多雨泥垽泞滑土冈百重登陟险阻驿舍相远行者过此无不起滞留之叹焉
华隂遇雨记
元丰二年夏五月予自汴归雍时旱久极暑度崤陵过稠桑重坂隘谷烈日铄石尘沙蔽天昼息夕行凡二十日方次潼关过关道泉店敷水见清溪横路羣木连隂心已奋喜望华岳日光在顶层云荡胷仙掌亭亭似招归隐俄急雨飞洒遥映空山森如银竹顷浓云如墨奔走四合雷惊霆击怒风鼓荡暴雨大作若倾江湖天地晦冥牛马不可辨遂少待于邮置逾时雨霁云散山川草木洗涤清润若乾坤初辟万物一新莲岳杰然出临大路雄伟严竦意势无前犹义师智将出征伐威行万里莫不震叠而又秀气丽色辉乱晴照美瑞器车韫孕于中发不可揜若礼乐君子文物典章焕然咸在羣峯左右骏奔拱峙信乎神灵尊于羣山巍镇西极真天下之伟观也矫首竚望连旬炎暍之困洒然遽失清气习习使人凭虚欲仙予久欲访少皥之别都寻蓐收之外馆廹于问疾速归之心未暇从容将俟异日来游姑识一时之事于驿壁赵郡李某履中记
冯翊行记
冯翊汉之左辅郡後魏置同州自州之南渡洛河有白马驿水九泉异出而同归州因此得名今人多以诗之漆沮既同为州名并非也漆水出邠东北沮出华原北二水会于华原又东而合为石川河石川东过莲勺未至州境已会于洛矣白马水横五十里东入大河水多鱼杜子美诗云泉出巨鱼长比人者此也水之北三里余有古祠榜曰汉武帝庙庙有唐时石刻云庙立于後周孝静时予考之昔後周宇文泰败高欢于沙苑命军士各种柳一株以纪战功後世追述而立庙岁久失传遂为汉武自祠东北趋朝邑县当路有聚落曰焦离店後魏民謡曰狐非狐貉非貉焦离狗子啮断索焦离狗子乃黑闼隐语高欢败而东奔秦追袭过此驻军地因此得名则祠为周武明矣自庙之北过大云寺文王社洽水【今曰合水】?谷【今曰荼】韩原少梁遂至韩城大云寺置于唐武后时后攘唐为周有僧伪撰大云经言圣后受命之符乃命诸州置寺度僧令天下尊诵此经今屋壁尚有唐人遗墨洽水周太姒所生之地诗曰在洽之阳在渭之涘又曰文定厥祥亲迎于渭以文王名社意出于此?音荼盖昔屠谷也韩奕诗曰韩侯出祖出宿于屠茶字不见于古书荼与茶皆苦草字形相类疑茶荼讹舛槩易其音矣韩原秦晋交战之地少梁所谓奕奕梁山也旧史司马迁生于龙门葬于夏阳今迁墓在山前墓南五十里乃古夏阳县县临大河昔韩信浮甖渡河擒魏王豹遗迹犹传韩城周韩侯之国也四山深合大河中流县居河之西壖笋蒲鱼鼈尚有旧味县北有安国岭岭北与丹州相接周宣王时有丹延皆戎人所居故诗美韩侯能致貔皮赤豹黄罴之献安国岭东西四十余里东临大河濒河有禹庙在山断河出处禹凿龙门起于唐张仁愿所筑东受降城之东自北而南至此山尽两岸石壁峭立大河盘束于山峡间千数百里至此山开岸濶豁然奔放怒气喷风声如万雷庙像豕首而冕服旧传鲧入羽渊化为黄熊又云鲧为玄熊熊首类豕肖像以此而庙乃称禹甚非也然乡人不敢以豕肉荐云必致神怒大风发屋拔木百里被害县西山极高处邑人示予曰有汉武宫旧基武祠汾阴渡河而西登此山叹其高切星辰因置宫祠以祈长年踰此山渡澂水至良辅镇有唐魏公祠近村有魏姓遗孙也尚耕当日赐田勑书犹在昔郑公对太宗愿为良臣不愿为忠臣镇必因此得名又西至白水县县古彭衙地杜子美诗有夜深彭衙道月照白水山之句地僻事简白行简昔为邑令称为吏隐有石刻留县前溪上县北有马兰山山前有仓颉冢山上有圣人道昔赫连勃勃自统万兵来缘山巅七日而至长安当时人谓之圣焉元丰五年予官冯翊之属邑夏旱秋潦被檄视稼徧走旁邑因记所历云
题恩州东寺壁
魏夏观扈之国春秋时晋地秦为东郡隋为武阳郡唐武德初平窦建德改置魏州後唐为郡昔毕万封於魏曰魏大名也万盈数也毕万之後必大今为大名府焉春秋时亦属晋至七国为赵地秦为钜鹿汉为清河郡後周置贝州以贝丘为名诗云送子涉淇至於贝丘是也冀者禹贡之旧名两河之间曰冀州地大而气俗顽悍其盛也冀其衰衰而冀其盛故曰冀焉昔汉光武廹於王郎至信都乃其地也在唐两河间号反侧之俗盖自天宝末安史逆乱至宝应元年王师虽平史朝义其余党犹守伪命迨贞元间尤务优容六十年间僭裂自若宪宗知人善任使始命高崇文入蜀擒刘辟继任裴晋公缚吴元济平淮蔡定青齐两河始尊朝廷复为王土矣崇宁四年春正月知雄州和诜奏冀州民与北人结连造妖予奉诏往冀密究仍守其郡过魏至贝授馆於郡之东佛舍因笔乘闲书其壁
游归仁园记
洛阳泉甘土沃风和气舒自昔至今人乐居之青山出於屋上流水周於舍下竹木百蘤茂美故家遗俗多以园囿相高归仁园特高於洛建安江公着晦叔率蜀人杨畏子安西河文及甫周翰维扬孙鳌拚才甫金陵黄符信叔与予往游焉园广二百亩南引伊水舟行竹间又散入畦槛会於方塘高桧稚松若古大夫立而聚议冠者与童子列侍在後残花泫露若怨而啼新荷方出若敛而羞仓庚时鸣白鸟来下眺听从容谐悦人思久而穿深径度短桥登草堂清池浮轩竹木环舍蓊鬰幽邃与外不相接若别造一境在远山深林之间衆意皆适举觞不辞客有谂予曰园何名乎归仁予曰此唐丞相奇章公牛思黯之别墅也思黯尹厘洛师筑第於洛之东城营别墅於南城归仁里後人以旧里名之又曰昔闻牛氏多石石可闻乎予曰思黯喜奇石方当国人皆以奇石媚之出守维扬六年所得佳木奇石皆置於此石有三品太湖为上天竺为次罗浮为下三品中又分甲乙丙丁取其形势肖类而为之名若风流幽独野逸峭直之类皆就刻之思黯晚自循州归终老於此其子蔚避巢寇之乱潜於长安南山祖居次子丛避崔胤之祸逃於山南余者无闻园自此荒经五代洛城荡为灰烬况牛氏之物乎曰郊垧原隰园囿固有广且大者於都城之间兹园亦若是之广也予曰兹园本朝尝为参知政事丁度所有後散归民家今中书侍郎李邦直近营之方得其半旧传思黯清尚今观园囿犹如此之大况於甚者乎客又谓予曰牛李分党得罪於时旧史与小说所载不无私意公其论之予曰方李吉甫为相思黯对策诋讦吉甫憾之隙由此起思黯正李直臣之罪不纳韩弘之赂衆所共称然三秉国钧姑务保身以私憾沮文饶维州之筞云西戎怒气直辞不三日至咸阳桥虽百维州何用文宗从之使一城忠顺之人痛戮于贼手文宗後虽悔悟又何及焉至宣宗大中三年杜悰守益州复收维州西戎未尝犯边误国大事如此上党刘从谏来朝纵去不留及其子稹叛文饶独决筞平之在洛中闻稹败出声大恨兹岂大臣之用心哉文饶殿剑南遂收维州欲使生羌三千人烧十三桥捣戎腹心以洗久耻是韦臯二十年至死恨不能致者此机画可见後擒刘稹平太原破囘鹘迎还公主使唐室纪纲复振蕃臣畏凛诸人安能及惜其才有余而德不足若论术业思黯殆远矣君天下者以听断为明唐之宪宗专任裴晋公武宗专任李文饶皆能缚奸平僭文宗信思黯挟私之语遂失蜀之藩篱此优劣可知也衆莫不然曰今日雅游一席之论非易得也请公志之予不暇杼思修辞姑直録问荅之语以为记崇宁四年三月记
书郢州孟亭壁
孟亭昔浩然亭也世传唐开元间襄阳孟浩然有能诗声雪途策蹇与王摩诘相遇於宜春之南摩诘戱写其寒峭苦吟之状於兹亭亭由是得名而後人响榻摹传摩诘所写迄今不絶咸通四年荥阳郑諴来刺其州语其寮属曰春秋书公子季友叔孙湫字者贵之也凡书名者皆贬之也安有高士之名日呼於趋走仆隶之口遂易之曰孟亭唐人皮日休曰先生之作遇景入咏不钩奇抉异龌龊束人口者涵涵然有干霄之兴南齐美萧慤芙蓉露下落杨柳月中疎先生则有微云淡河汉踈雨滴梧桐乐府美王融日霁沙屿明风动甘泉浊先生则有气蒸云梦泽波动岳阳城谢朓之诗句精者有露湿寒塘草月映清淮流先生则有荷风送香气竹露滴清声夫若此言诗非知诗者也予观浩然诗高尚驯雅澄淡精致颇有佳趣难以一一摘句比拟旧志云襄江在襄阳县南二里三十步出柳子山下分两????北流为檀溪南流为襄水按方舆记涑水亦名襄水荆楚之间水驾山而上者皆呼为襄襄上也犹书所谓怀山襄陵也又水经云沔水东过襄阳县北汉水也襄阳耆旧传云岘首山下汉水中鯿鱼极肥而味美土人采捕遂以槎断水世谓槎头缩项鯿为水族之上味浩然嗜鯿鱼其诗有梅花残腊月柳色半春天鸟泊随阳鴈鱼藏缩项鯿又曰试将竹竿钓果得查头鯿此诗人多诵之故杜子美诗云复忆襄阳孟浩然清诗句句尽能传如今耆旧无新语漫钓槎头缩项鯿予崇宁四年秋九月将漕畿右廵按过郢访旧亭废已久矣谕假守钱君劭复立之明年八月再至亭已立乃以旧名题之因书幼昔所闻及皮日休之论於亭壁
原州後圃厅壁题记
原州唐都监牧使治所也唐承周隋乱离雕荒之余武德初修马政鸠括残烬仅得马三千匹从赤岸泽徙之陇右命太仆卿张万岁葺养焉张世纂绪始自贞观逮於麟德四十年间马七十万匹於是设四十八监置八使以董之界陇西金城天水平凉四郡之地在今秦州通远之北会州之南兰州之东原州之西东西六百余里南北四百余里犹为隘狭更分八监於河曲丰旷之野于时天下以一缣易一马自昔国马之盛未之有也张氏中废马政遂荒垂拱之後耗失踰半开元初惟得二十四万匹为置四使分领诸监南使在原州西南一百八十里西使在临洮军西二百二十里东北二使寄理於原州又命开府霍国公毛仲为内外闲廏使总领之太仆少卿秦州都督张景顺为监牧都副使就督之至开元十三年马孳至四十三万牛五万羊二十八万虽不及贞观麟德之盛自东汉魏晋已还皆莫可及後张景顺罢乃以原州刺史为都监牧使总理四使当时谓之五使焉天宝之後又以岐邠泾宁四郡之地度其四境分置八坊其五在岐余在三郡保乐第一甘露第二南普润第三北普润第四岐阳第五太平第六宜禄第七安定第八命朝散大夫都苑总监韦绩统之至天宝十三年马有三十三万匹十四载冬禄山作乱自後牧马之地为吐蕃侵逼内外多事不复议马政焉前史载之不详予以为当今宜追复其法因寓此以昔所闻者书之
夔州药记
四方土地不同风气各异故草木之生与人之疾病多随其土地风气之所偏古人治疗必因其偏而制法如东方多痈疡而砭刺自东方来西方多内病而毒药自西方来南方多挛痹而九针自南方来北方多满病而炙满自北方来今医者不能通知其意妄用臆说无不有失夔居重山之间壅蔽多热又地气噫泄而常雨土人多病瘴疟头痛脾泄略与岭南相类他处药材皆不至市无药肆亦无学医者其俗信巫而不求医人无老幼不问冬夏饮茱萸茶一两盃以御山气予到郡悯其多病而不知治疗博为询访欲求土产药区处以疗之凡累月闻山有采药者命呼来得十余人与之酒食数日熟问之其所说药品种甚多皆在本草外云其采之各有用凡治疗性味有毒无毒相得相恶皆能道之云荒山僻远土人皆如此服食病皆良愈异乎哉真古之良医用药也古之医者於药皆就其所出之地按其节候之早晚及运气所宜率自采之故其药多效今医率求药於市市肆听於贩夫真伪尚且不辨况於其他乎时予家有乳婢患疮周体甚苦问治以何药有黎千挽者云此甚易次日将紫蔓有如山芋苗来云此青云膏也但烂捣傅之必愈从之而验遂厚赠之因令尽条其药名使各归散求欲移植後圃命工写其枝叶花实之形绘而为图録其治疗性味畏恶相得之性详而为经择乡民之可教者命学之以成一方之医庶救其土人之疾方讲此而予遽得罢予少亦留心於医家人辈疾病未尝呼医率多自疗然亦未尝使人知之至夔得此事颇合素志若讲而得成岂曰小补今非惟不满予心而郡之士民莫不怃然也谨书以告後来之能有志者
震雷记
元符二年九月二十一日夜镇洮大雷自初更至四鼓方已凡一百三十余震墙壁揺动檐瓦散坠人危立不敢寝惴惴然甚有覆压之虞予与元帅胡公终夕坐於中堂黎明出视之雪深二尺胡公问予曰是何祥也予曰雷烈多发於盛夏其发也必有龙火之异今秋已去雪深如此震发暴而非常古谚云天怒不移晷天喜行千里言怒不久其发三四而止雷风天之号令终夜不息必将大有诛杀公曰事将何如予曰比收复青唐不费一镞恐奸酋深谋为内外连结撄城之变吾虽系其主而余党桀黠如星摩沁戬结斡绰克等皆在青唐城内其部族衆强又邈川马用诚不足倚办可遣人密谕王赡令严设备自宗噶尔抽回王愍令守邈川互相应援以防不测乃以蜡封书伪髠蕃官嘉木灿伊费赫置蜡封於衲衣中遣间道令四日至青唐责报而还閠九月十一日西羌果叛攻围青唐邈川及陷纳木宗堡丹巴等城赖赡得谕已有备及愍已带兵马至邈川内外无结连随遣苖履应援破贼锡喇卜宗堡十二月王赡高永年再破奇塔特城布敦谷贼聚苗履又破南丁垒青唐邈川皆完明年三月羌酋绰尔结又挟羌雏小隆赞断省章硖路围隆赤特城攻犯青唐再遣将破之朝廷命王赡过河州前後斩获一万六千余级於青唐之东筑为京观予初言此胡公亦未以为然已而幡然见从若少迁延必败大事官军八万余人无骨可归呜呼天之去人高且远矣诏告如此近世有谓天变出於偶尔无足惧者甚非君子畏天之意朝散郎管勾熙河路经略安抚都总管司机宜文字李复记

[book_title]卷七
[集部,别集类,北宋建隆至靖康,潏水集]
钦定四库全书
潏水集卷七　　　　　　宋　李复　撰
赋
竹声赋
高秋气肃夜色如水喧逐衆归静与孤至不知何声纷然满耳疑有天人来过虚庭琼旒宝络玉佩珠旌风散湘瑟霜感缑笙飘流苏於檐宇缈金奏於烟云前导既往後陪载作乍低徊而掩抑俄飘起於青冥顾命拥肿开门以视错愕遽回惊语其异曰天空月明河转杓横行云去尽时度飞星有物无形但闻其声来自太虚下感丛筠崩摧披靡婆娑轻盈既去复还似喜如争顷繁音之杂奏皆此物之所凭予俛然以思涣然以释因告之曰阴阳之相摩虚空之相荡乃天地之一噫是惟不作作则悲号清唱幽韵和音自发於万形之怪昔黄帝考律於嶰谷之管长房投杖於葛陂之水律应凤鸣杖化龙戏惟今日霜雪之根乃当时龙凤之子宜其啸韵之高絶不合世间之凡鄙惊虚堂之岑寂荡俗心之顽累须臾风止声寂叶闲露滴拥肿掩关垂头以息
种药赋
药山蓣也求必养之而後用焉
春芳条兮施於灌木有隐德兮被褐而怀玉是断是迁兮出自幽谷俾安其居兮益之以霡霂俄月日于迈兮实繁其族雨雪维霰兮何葵之卫足烝之浮浮兮以果吾腹惟予之疾兮惟尔之毒
辞
久翠堂辞【并序】
樊川先生作堂於居之後圃列植松竹奇石以久翠名之予歌以长言虽度荆郢沅湘之音若夫露才扬己之轻浅怀忧积怨之郁拂则非予之意姑穷物理以发学者之思焉其辞曰
矗修城之峩峩兮连北斗之寒光眷东南之奥窔兮占云水之佳乡地灵势胜兮多神异之蟠藏散清飇丽气兮虚徐容与上薄而飘扬伟先生兮冠切云之崔嵬而佩淋漓之干将决居於詹尹兮爰经纬於隂阳敞修门於前馗兮容结驷之煌煌属高兴於後圃兮以久翠而名堂维东蒙之客伥伥其来兮将前揖乎声光蹑屩担簦兮进造而升堂负剑辟咡而请曰堂胡为乎嘉名先生其玩物而营营亦寓意於象兮非谓动喜气於心灵此不敏之所未喻愿破顽聩於新硎先生俨兮高视而澄神久收听於冥默兮反照於无形忽冁然而笑曰客久潜於石壁而业其白也何心藏於密而未能转乎物也嘉?错其交纷清吹激越乎九成舒张奋迅兮苍虬振鳞鬛於碧海森植亭峙兮翠羽罗幢节於仙庭搴春英兮粉黄脱秋实兮琳圆湛露兮的历女萝兮连绵耸标槩不可以屈揖兮惟有松之如此而非羣木之所可比焉春萌兮锦齐秋根兮虺伏万本丛聚兮三军被甲而环卫孤根特生兮幽人守志而自足声萧萧兮动凄清之晩风影矫矫兮照澄溪欲化而为龙蓊壅郁密兮繁云凝嵉而未落崩播披靡兮怒帆扬斾舞海而翻空是乃竹之姿致而非凡草之所可拟容登崑仑之危岑探阆风之玄圃踊立奔攫怒戏蹲伏兮麒麟才生而头角未具浑重质厚窍凿洞深兮混沌不死而见夫太古润兮寒云之根清兮秋水之骨妍丑杂露兮石之所自有兹皆世俗之所喜非吾之所取若夫受天地之正兮居岁寒而後凋气严色毅兮若冠劒大臣正议而立朝下视衆木纷纷兮随炎凉而荣辱此特有杰然之异质兮然後知松仰而弥高理必直兮节不可渝性必正兮心合於虚含千岁之嘉实兮待威凤之衔图顾凡荄之冗末兮然後知竹非俗目之所娱敦大静重物不可移兮有仁者之体坚刚沉毅势不可回兮有义士之气此又石所可畏在昔之有德私淑诸人兮尝欲造次颠沛不忘於心立欲参於其前兮在舆则见倚於其衡以出入无时兮虑易丧其天君故刻於几杖盘盂兮而又书之於绅然言不足以尽意不若立象以尽意俾学者目击而道存盖道不间於瓦砾兮当穷理於冥冥吾於三物非苟以为玩也以学者来游兮日三省於其身若祖龙以大夫封五松兮子猷称竹以为君叔宝喜临春之石兮爵之为三品之臣彼徒爱赏之至兮不知天德发乎万物之情虽尊崇之过兮皆丧志而无闻昔韦弦有警於缓急兮冰蘖有警於贪昏皆取诸物兮庶几去恶而趋纯吾思与人为善兮列斯物於广庭非以为顽然无知兮而视之为友生子当触类而思兮观六合之内动植巨细皆有妙理之存不敏起而谢曰予将澡濯污冠之缨振拂縕袍之尘诛茅开径卜与三益之为邻
後招魂【并引】
士有忠放以死宋玉作招魂予之友明善笃行以退为进相继大丧伤而不已昧命上愬以极其情为作後招魂其辞曰
惟降命之在天兮昧厥聪而人无考纷恣淫之无度兮中悔而弗造何硕人之生兮蹇幼清而服义连奄忽以去兮羌不知夫所息天厌善善而啬终兮则如勿相以先初既内美以外修兮反弗酬而萎絶帝告巫阳闻下有诉汝为筮之起为我辅巫阳曰轻清沉墨升降浮离魂逝魄散强下招之招曰魂兮归来君何梦梦舍常干而远游些离高堂之爱兮竞驰逐而沉幽些昔择地以蹈兮恐辱前修些何罹彼不祥诱於异类胥乐而迟留些魂兮归来君为大空之广漠兮而魂可以逸些淫风盭气飘荡无息些电光挥掣雷鼓訇剨些浮神游军交击横行些归来归来魂往少释些魂兮归来君为大地之深兮魂可以安些凝隂无阳重冰苦寒些土羵怪很揺角奋鬛奔触来前些幽都羣鬼虐人以淫戏争膏饮血些归来归来魂往必残些魂兮归来君无滞乎山幽些烟荒雨苦隂谷飕飀些封狐蝮蛇嘬肉啮骨衆尾多头些怪夔特足逐人駓駓揶揄鈎輈些穷崖絶壑跻攀骇汗捉足畏忧些魂恐徨惑失途噢咻些归来归来不可以久留些?兮归来君无滞乎水滨些长江巨海荡沃乾坤些怪兽怒戏惊风驾浪吹湿星辰些击波飞火弥雾泄雨忽冬春些朱冠铁衣持戟操蛇敦脄巨神些万怪血食磨牙鼔鬛雄吞喜争些归来归来不可以久淫些魂兮归来君无滞乎林薄些狐獾猩狒羣号旅駮些饥鸢衔人肠树顚争剥啄些鸾豕鼓胁发镞中人衆多如雹些豺狼侁侁奋掷腾趠害不可脱些九首飞呼鬼车縻輈维筋是擢些魂孤夐夐奚往为乐些归来归来恐自遗贼些魂兮归来君无滞乎旷野些惊沙扬埃千里泛洒些磷飞萤游霜凄露下些茫茫无倚庇徜徉无穷极风揺日射些赤蚁若壶玄蜂如翣螫胪嘬胠些魂往不返将随物化些归来归来久远恐不得还些魂兮归来君无滞乎异方些石烁金流雕题长吭些流沙烂人烧冰熬霜些晦明差爽颠倒夙夕沍隂固阳些氊裘被髪椎结文身声豺喙狼些侏离诡异号呼踉蹡些气殊类别魂往罹伤些归麦归来恐自贻灾些魂兮归来君厌生之多故兮将踶跂而远行些迁异观之淫惑兮去旧而就新些人固怀慈含爱智达识明些胡为舍君之灵龟兮伥伥而宵征些谓髑髅有乐兮蹇销铄而无形些以长夜之幽閴兮其擿?而冥行些美目芳口和气秀骨将萎灭而凌兢些羁栖旷浪兮羌惆怅自怜而悲生些归来归来慎不可久留些魂兮魂兮君来归巫阳致告君无非工祝行先仆御随迎君轻车牡騑騑高城峩峩敞双扉修杨夹路临清涯朱毂羽盖耀通逵丹楼碧阁丽朝曦故居闲静多光辉层櫩广覆如翬飞北堂亲严望彩衣幽房淑女扬蛾眉岐嶷竹马儿游嬉堦庭兰玉纷连枝启筵设席荐甘肥金罍玉斚烂陆离明璫镂翠饰轻帏沉燎熏膏烟霏霏哀弦戛弄和清吹宝炬华烛焰文榱芳宾促坐停金鞿朱顔半酡君心夷魂兮魂兮君来归乱曰谷风习习兮献岁发春羲和缓车兮万物向荣气凝质聚兮来更生飘佚悠扬兮何冥行促君御兮孰主评藏舟夜壑兮嘿负以奔巨冶不息兮小大纷纭杂司命兮受於成形合浑融结兮究一体之所营特短仆兮忽何膺魂知悔兮遄复临秦篝齐缕巧络萦前瞻中屋升东荣长呼大啸臯维名与君祓除门户清魂兮归来居攸宁无极郁陶伤予心
乐章五曲【并引】
乡民岁秋修祀以报神惠乐五奏皆有歌其辞鄙陋不可以格神予因其迎神送神与夫三奠为作曲云南山深云冥冥苍松长寒枫隂紫坛椒堂白玉庭千年桂树落子青日吉兮辰良浴兰兮佩芳穆将愉兮神君沛荃旗而来翔青霓叩额通绿章鸿龙开门宫中香望君御兮前渚再拜兮起舞时不可兮再得聊徜徉而容与【右迎神】
海日上天破苦雾散香酾酒巫进舞神在琵琶弦上语载鸾旗伐鼍鼓驱丰隆笑玉女小雨班班点飞土驾文螭兮张翠羽兰为旌兮桂为斧神车出兮青山空留应龙兮守山宫古烟苍苍封寒松流水溅溅山重重促前导兮走轻雷驻清驭兮云低回石坛漠漠风帏开乡人奠拜神君来【右降神】
雾光散兮曈曈蘪芜青兮椒红石上菖蒲生紫茸曲屿苹长绿影重雉鷕鷕兮鹿伎伎圆鳞金光出寒水碧鼎收香养云子三脊白茅断为委平壶玉酒清於空开壶芳新破晓风罍前洗爵奠当中海南沉水烟蒙蒙人有诚神有灵幽明通荐芳馨【右祀神】
刻花圆楹青玉趺高堂??云锦舒两阶纳陛先登巫近前神喜巫歌呼扬桴兮拊鼔金鸣兮竹语长丝哀怨鴈移步堂上声歌堂下舞工祝濯柳洒庭户神君功多人有主风清气微散时雨上无螟蛉下无鼠川满秔兮陆满黍少妇牕间弄机杼乡人相劝醉场圃敬拜神君芘吾土【右乐神】
鼓急兮收舞影火销兮膏烬冷乡人出门女巫醉日下西山起隂暝荇叶光青幡长坛前旗影动回风飞电忽转雷隆隆玉劒莲花碧珠佩喜云低来有酒气浮空皓皓从归辔千骑无声去如水龙车兽鬼不踏尘迅霆一击开山门神兮神兮爱吾人千年置社乐神君【右送神】
序
送卫奕致仕归诗序
卫君奕作邑於文水致其政而归寮友同饯於太原之城南溪亭酒既行坐有诘其归之遽者曰奕非率尔而作盖尝虑之审也夫欲高蹈方外遐希真逸御列寇之泠风乘王乔之飞舄手弄白日顶摩层穹此荒唐冯虚者之去也妄谋捷径苟厌徒劳身虽寄於林泉心不离於朝市觊因伛而成敬期闻价而速沽此贩卖云壑而去者也自负絶俗之姿能通当世之务叹鸾凤之栖於枳棘思长鲸之纵於沧溟愤然远引戚尔兴嗟此不能居易俟命而去者也辉其光而离其尘砺其锐而趋其纷动而有括孤而无邻衆恶所归危机将发此怀忧不得已而去者也奕之去皆异於是少而笃学固怀干禄之心长而効官慙无应时之术惟兹晋邑地瘠民贫迩者政令日新督责日峻?盐於盬严索十年之宿逋伐木於山尽括十年之旧数移粟出八程之远助军有七倍之输民久难堪令何宁处退惟孱琐恐玷刑诛屡思平子之西园愿上渊明之印绂从兹息影将老全生举席虽怅其遽行有识皆称其得计惜离羣而出饯咸临溪而赋诗绍圣二年九月东蒙李某履中序
杨氏言动家训序
小说记事亦史之遗法也史官取其大者着之於书其於小者虽或有取然散落不录者固亦多矣好事纂缉以广异闻补遗逸滋谈论证讹谬虽荒忽茫昧不可考之言与夫田老里人鄙怪之语皆杂取而观者无尤焉历世所以传者甚衆而作者未已也江隂杨君集小说目之曰言动家训谓夫吉凶得失系於言动人之言动舍乎礼义则败以取祸由於礼义则安以崇德然有弃礼灭义或能徼一时之幸谨礼笃义或横罹意外之凶乘其时蹈其机岂一端而已哉若顔子其殆庶几者也有不善未尝不知知之未尝复行其於言动孔子惟告之以克己复礼而足矣余其下者非举前人已验之迹则於是非无所喻喻故博采历世人之应对议论行事谋画以类相从皆深切着明俾夫观者知有所择无萌徼幸之欲而起崇德之心是异乎无益之空文也然犹曰此书之传或以为尤或以为劝则某也不得无悔第示诸子孙使有所警故曰家训求予发其意故题之杨君名序字元善今为承议郎
刘师严字序
为师有道其礼严其道严圆冠方领摄衣危坐望之俨然学者擎跽罄折拱手列侍礼之严也非法不言非善不迹揭表道途欲少违之若陷水火道之严也盖人心易危外貌斯须不庄不敬则慢易之心生中不得其正邪僻由是而入矣堤缺防弛必有踰之一出焉一入焉淫辞詖行所适不得其正曲途从往而泥矣教者以成物者也苟失其道安能成乎人邪若孟子之於弟子有为餔餟来者有舍馆定而後见者皆谓之罪焉虽大国之君未忘其势犹不见焉所以伸礼也谓杨墨为禽兽以仲子为巨擘斥许子之并耕凡皆辟之所以明道也其待学者岂惟一时而已哉虽千百世亦将使若游其门矣扬雄曰君子正而不他涂曲不由诸夏川曲不通诸海君子不由也君子之於师非必日相亲接也考於百世之上读其书闻其风亦皆得其传焉夫德輶如毛民鲜克举惟不以行之为难则不负孟子之所待矣刘君颍上人也名师严其友字之曰传正求予广其说因以告之元丰六年十二月李某序
跋
题张元礼所藏杨契丹吴道玄画
杨契丹画今人少有曾见者亦尝访诸好事之家皆无有契丹仕隋开皇间官至上仪同距今甚远其传者少也旧说其画六法皆备甚有骨气雄富而少精微比唐之阎立本时有不及本山东人故东州体制允属兹人与郑圃董展同於长安画光明寺小塔时称三絶郑尝诣求画本杨引至朝堂指宫阙衣冠车马曰此吾画本也郑深叹服杜子美诗亦尝及之今此画雄深頴拔信非浅近者所能为不必以前人题跋多显者而後信也吴道玄画予观之多矣其高下左右正背皆不差分毫非唯用意逐时不同而笔法亦异初学书於张长史贺知章不成遂工画笔法始类薛稷後自成一家开元中将军裴旻善舞劒道玄观之挥毫大进用笔措意因是日新此画乃朝元图草本尔昔年於长安陈汉卿比部家亦见有吴生亲画朝元本绢甚破碎首尾不完物象亦未备具人物楼殿云气草木与此图有不同处而命意笔法亦多相似其神异妙絶如此非道玄安能为之李某履中题
题李积绘像
唐太宗尝因燕闲顾谓李积曰欲托以孤幼思之无如卿者卿往不遗於李密今岂负於朕哉积啮指出血为誓高宗将立武后衆皆以为不可後问积积曰此乃陛下家事何须问及外人立后之议遂决予尝过渭北九嵕山见英卫皆陪葬昭陵英公墓域高大特为立阙乃武后厚葬以报之敬业欲兴复而不能不知祸本於其祖一言丧邦若此其甚乎元佑丁卯清明日李某履中题
题寇安雅所藏十八学士绘像
旧史文学馆学士有李玄道李守素蔡元恭顔相时而此图无之此图有魏徵封德彝薛膺李百药令狐德棻而旧皆不与恐题写之误也初太宗命阎立本图其像禇亮为之赞号十八学士写真图藏之书府今此图人物长才六七寸状貌移易未必全似又唐初衣冠制度承周隋杂有胡服今此皆唐後来制度但粗记诸人姓名非一一尽得其实也然其用意行笔设色亦非寻常人所能为今不论其他但以其画笔可取而留之可也唐初所重族姓称山东崔卢郑李李玄道李守素乃山东冠族也长安范氏有画文会图藏之甚久凡唐之诗人皆绘之但书其姓名其他皆非实第以爱其画笔而藏之与此图无异元和六年八月李某履中题
题裴晋公绘像
旧史言晋公状貌不踰中人又小说言其微时尝就术士来问相术者惊云不可解是必有隂德今观绘像诚一少年羸薄书生尔然相宪宗擒吴元济取山东平两河威名震于憬俗问望德业侔於郭汾阳以身系国之安危者二十年当时凡命将相必推晋公以为江右王导谢安有所不及其为贤士大夫爱重如此盖忠义发於诚心而有才术以将之也昔汉留侯高祖言运筹帷幄之中决胜千里之外吾不如子房司马子长以为其人计魁梧奇伟至见其图状貌如妇人女子魏安厘王谓马回耿耿有丈夫之节问於子从子从曰回非不伟其体干也其体方而心圆臣有疑焉为相三月果败呜呼君之置相其可以貌取哉
题唐丞相萧遇诗後
唐萧遇与其子三儿生日诗曰吾家九叶相尽继明时出遇乃唐武德贞观年中宰相瑀之後瑀乃南梁明帝岿之子隋炀帝萧后之弟瑀之子嵩明皇开元十七年为相华之孙俛穆宗长庆元年为相复之孙邺懿宗咸通元年为相又孙寘咸通六年为相又华之孙咸通十三年为相寘之子遇僖宗中和元年为相岿乃梁武帝之孙詧之子梁南齐太祖萧道成皆承淮隂令整为高祖整自兰陵徙居晋陵武进县考其上世不见积累功德其後奕叶暴兴於江东虽享祚不永子孙多难亦皆建号称帝奄有南土以应天命流及有唐九人为相其余登显仕者世亦不絶迨朱梁贞明二年仿之孙顷又为相虽祚已灭而萧氏之泽未替夫何其盛也昔晋王导命郭璞筮其世璞布卦以象言曰淮水絶王氏灭王氏非惟与东晋同兴至梁天监中命康绚堰淮水以灌寿阳淮遂絶流王氏亦自此而衰呜呼此岂人事欤亦天数也

[book_title]卷八
钦定四库全书
潏水集卷八　　　　　　宋　李复　撰
说
易说送尹师闵
易之道广矣远矣深矣微矣天地至大者也包之无外焉鬼神至幽者也穷之无隐焉隂阳交化而知性命之正原始要终而知死生之变日月风雷山泽水火草木鸟兽之象君臣父子兄弟夫妇室家婚姻之义礼乐师旅祭祀刑政莫不咸在至於寒暑昼夜之运屈伸动静之体好恶取舍之情刚柔进退之理方以类聚品以羣分无不总萃虽造次颠沛不能踰显诸仁藏诸用莫可测焉所谓妙於神而极於明者也太极未判两仪未生虽未形易之象而 易之妙固已存於其中矣元气既分象数既形夫物芸芸而生世莫知其然於是伏羲因天地之数画而示之八卦成列象在其中天地万物亦以具备天下後世犹未能明圣人又重为六爻致其详发之以彖系以告诸人尚亦罔然曾不得望其封畛况门墙堂奥之深乎是犹纳万於椟中方圆巨细朱緑玄黄有至宝焉有杂器焉未尝发钥出而閲之罔知其名罔识其形罔知其所可用徒指椟曰有异藏兹为妄伪不亦甚欤以孔子潜心於易三絶韦编犹曰加我数年学易可以无大过况於衆人乎昔孔子之弟子有子弓者学易於商瞿子夏之易传於田何二人者去孔子未远必有所闻後来亦莫之传其余妄开户牖者多矣夏殷之世或曰连山或曰归藏其名不同其辞亦异至周以其变动不居周流六虚上下无常不可以为典要故谓之易其当世所取用者如此故曰周易焉易取象幽故其文奇极道妙故其言隐非若书之二典禹贡洪范为世大法其言坦然明白也学者其可妄为说欤汶水尹君师闵自少究心於易揲蓍论卦着之於图自谓知易之数孜孜焉叹未知易之道而问於予噫予何知哉於其归也以自见於易者告之欲使发其椟而求其中得所睹焉元佑六年清明日李复述
铭
砚滴铭
挹彼注兹满而不溢静之徐清动之愈出
笔冢铭
洪荒眇绵正美神奸??尔传覃潜于思沛发于辞汲汲尔为祖孙族宗动变云风尽心告终坎深甓周窆尔于丘惟风水之利兮永藏於其幽
墓志铭
礼宾使刘府君墓志铭
刘氏其先自陶唐氏殷有刘累学豢龙以事孔甲至汉而复大光武封靖王於中山子孙因居河朔间府君其後也世家保州保塞县曾祖昌後唐平州刺史幽蓟垦土使者祖审言汜水关令皆赠太尉考文质东上合门使连州刺史赠左金吾卫上将军府君讳谌字公量以父廕补右班殿直五迁东头供奉官监开封府阳城考城县酒税为延州永平寨主民有与兵结党为雠者累相告讦连逮甚衆岁久不能决府君遽得其情械之讼遂息用举者试授合门祗候岢岚军都巡检使寻被旨筑乳浪寨以完藩篱不十日而集赏功迁礼宾副使康定初西戎犯边朝廷命诸路择士以闻天章阁待制王公沿节制泾原举统领军前兵马特进秩以重其选逾年就差充本路兵马都监仍主前锋出分路亟遇寇衆且十倍士卒恐欲溃府君曰今战则不敌归则被追不若据高解甲以疑之寇果疑为饵不敢逼偶邻路兵会以解时大军溃於定川例夺官罢环庆路经略使滕公宗谅辟差庆州东路巡检又移北路凡三与敌战以精甲破道斯楚之衆於党平谷设伏获全贼於裴家堡获戈甲牛羊万计以功复官皇佑明堂迁皇城副使泾原帅臣夏安期辟第七将什垒属羌结生族以叛屡招抚不能平府君曰彼以西戎昔数败我师故敢轻我不若乘隙直诛其首恶以破衆心则事自定径引兵往酋衆齐诺等率衆来拒麾兵掩击获首领一十三人余遂哀恳愿为编户子孙迄今効边以功迁礼宾使移鄜延路兵马都监兼知鄜州又移知威胜军因歉发粟赈饥僚属有以常法言者府君曰予职在长民弗忍坐视其死必不从坐就移知岢岚军部使者犹怀发粟攟以他事责监太原府仓英宗登极移秦州兵马都监不之官退居岐之凤泉为终焉之计治平元年十月二十八日感疾卒享年六十八府君喜学多闻笃义乐施临事知变愈剧愈闲暇尤善射遇敌奋勇为士卒先下亦喜为其用娶俞氏男三人长师旦右侍禁次师中盩厔县令三师严东头供奉官昔从太宗平江南封彭城郡王讳文裕者府君之世父也上疏乞明肃皇后归政又凿空通唃氏以破夏国之谋终於工部尚书讳涣复硕罗故地世号开门将军讳沪者皆府君之母弟也保塞皇家之故乡翼祖皇帝时在民间平州知其非常归以息女今庙号简穆皇后太祖创业之始倚汜水以机事而连州亦屡立功於边陲予尝观旧史见汉高祖光武龙兴丰沛南阳之故人攀附腾骧以取将相世十数而不絶刘氏早为勳旧世有闻人卒不大耀岂所遇自有数欤诸孤将以元佑四年某月日举府君之丧葬於凤翔府盩厔县太平乡西原前期以承议郎王沃所状行事来乞铭辞之不获谨序而铭曰汉封中山肇啓土宇庆流平州夙亲翼祖公出其後为时所称幕府择士辟书屡闻经始乳浪功成倾朝敌不及顾玺书宠褒壮略知变从容济危解甲示暇敌心密疑世仰勲旧妙图亦远若有真宰雅怀不展刚不可折行趋於夷将老而踬匪以其私南山嶙峋凤泉高深勒铭幽宫以诏後昆
刘君俞墓志铭
士莫不知有学矣然求之未明得之亦莫之行非学之难也士亦有罪焉予之蒙愞狃俗居常求不陷于罪其有资于予友焉予友讳公彦字君俞姓刘氏高密诸城人也少从学于横渠子张子刻励修洁笃于孝友恭谨恂恂不妄言动其於学也务明辨深造而力行之常曰善无待于外也明于己而已道未能行于远也施于家而已苟诚立于中必有形于外拳拳焉虽造次颠沛未尝少违其器高茂而心期嗜进又不止于如此也人但见其温醇深厚犹良玉出璞而圭角未露心率爱之有道者加以雕琢光辉不可掩将以礼天地神只而致特达之用焉居贫欲仕续食四上卒无所就或劝其文章与时异则曰文不可以畔道也命不可以不俟也安能言不由中戾吾素学以轻悦于人哉竟不少易始予见其颠连穷困以为天之于善人隂必相之将欲张之者必先翕之也今遂穷以死吁可哀也已元丰二年七月二十三日以疾终享年三十曾祖大理寺丞祖国子博士父未仕娶杜氏一男曰文孙一女曰安孙其年九月二十八日葬于长安县善政乡中台村赵郡李复志而铭其墓曰形虽往矣志或存焉寿虽啬矣善无憾焉其畀之其夺之莫之为而莫之致也徒动怛化之情矣皆莫可以讯焉
颍州团练推官将仕郎试秘书省校书郎知河中府虞乡县事薛君墓志铭
薛君昌平将葬其兄虞乡君以状乞铭於承议郎赵郡李复曰惟薛氏世显河东其源流皆载於族姓书至本朝有隐德以子显赠谏议大夫者虞乡君之曾大父也为枢密直学士谏议大夫知成都府赠太尉终葬於河东县条山之北赵行村虞乡君之大王父也太尉有子为尚书比部员外郎通判凤州卒葬於太尉墓之西南虞乡君乃凤州之长子也讳昌图字纯之幼失怙恃刻苦力学欲自奋不遂其志以季父任湖南转运使奏补太庙斋郎调果州南充县主簿移知相如县又用举者言知秦州青水县辟监商州钱监碍亲改知河中府虞乡县元丰元年闰月十七日以疾终於官舍享年四十有七初娶李氏赠开府仪同三司枢之女再娶康氏崇仪使旼之女四男洞温早卒溱深业进士二女长适左班殿直马序次适乡士王师文虞乡君昔在南充以才称诸司多以剧委之郡有不职从事漕檄命之对易抵郡中未几郡将疾遂死倅先已罪去遂摄郡事时方推行常平免役法使者旁午他郡县以新法多得罪朝廷遣司农寺丞苗时中出本路体访行法当否爱其裁度得中同监司列章荐知相如县旧令初以虞乡君多得衆誉隂嫉之常造诬谤闻罢又掊率吏民钱携去事闻诸司将按治虞乡君极谕俾自陈旧令虽赧勉从而犹隐没不实虞乡君亲改其状尽其数竟不使以赃废其効官接人如此平生不妄言笑人视之但见其纯静简厚於世真颓然者其饱通世务不肯一少自开露以求人知诚可任以事惜乎方强而殁姑见大略亦前人之深悲所谓齎志而殁者也昔久与公游今将以绍圣某年某月日葬於凤州墓之东敢以铭文累公其无辞惟予伯氏媾婚於薛予固知虞乡君之为人谏议大夫讳允恭太尉讳田比部员外郎讳伸谨取其所状行事系之以铭铭曰有韫在椟气温质坚扃鐍不发閟於九原胡啬厥施踬以终天河流在西条山在南隐封中坎既固且安呜呼君乎其从祖考以永归乎惟後人之无艰
朝邑县令郭君墓志铭
郭君讳几字造微开封人熙宁六年中进士乙科初调常州宜兴尉次为同州朝邑令元丰六年四月到官适岁连歉民多流亡君方思救荒之术郡将公廨田在其邑将欲尽徵其租时予奉檄至邑乃谓予曰兹所谓凶年必取盈焉也恐大得罪当自求遂引疾久不报十年二月二十八日方午仓皇束带下堂南面而揖凡三升降揖已乃坐於堂曰果然布纸操笔而止家人辈问之絶不语少顷遂卒享年三十有七郭氏京师豪右自其祖已来能擅四方之利昆弟皆以豪尚人君独退默介洁居城南小圃日与吴冲道人处以能辟谷善饮酒吴生尝谓之曰君能不仕宦与吾同游海上可以出世若禄仕止得五年故君少时不以科举为意其母切责曰尔既不治生事又不笃於进身吾守尔何待遂以辞学得官而被禄果止五年临卒曰果然岂非证吴生之言乎曾祖左班殿直祖父皆不仕娶郑氏一男曰贻孙将以其年十二月十七日葬於开封府祥符县某坊某里宣德郎王柄前期以状来丐铭为之铭曰万类散殊皆原於一肖貌赋形分不可易以遯则利以禄则窒五年云亡胡天之啬惟世茫茫妄徼以力自谓有能匪吾所必
潘原县主簿高君墓志铭
高氏其先濮人因祖留家於华遂为华人父良夫高远有器识丞相龎公籍极知其材数荐於朝任成都府路转运使江淮等路发运使终於司勲郎中赠工部尚书祖本光禄卿赠尚书左仆射曾祖鲁赠兵部侍郎君讳士庆字庆之少刻苦笃学博览史传不利於科举以祖廕补郊社斋郎乃欲行其所知调渭州潘原县主簿既而曰小官遇事束手不得辄动何所补哉满即退归更不复出冲澹夷旷不以世务经心杖屦往来亲友之间以诗酒歗歌自适乐善好义其善亦不愿为人知人或诘之则曰此乃士之所当为吾每见人务华而不实绚以客气吾客今去矣独有主存焉故也昔在潘原康定中西戎寇边君部粮从军经略使韩公琦知其才欲委以事君度势不可留遂以疾辞归不数日大军果败於好水川人谓其知机嘉佑二年七月二十九日以疾终享年四十有八先娶阎氏踰年而亡继娶屈氏敦静柔良治内有法归十七年主簿殁又二十八年而终实元佑二年二月二十九日也子四人端臣宣德郎知洋州西乡县正臣岚州合河县令信臣稷臣皆业进士三女适王文简周直清屈景纯诸孤将以四年十二月十三日举君之丧以二夫人之丧合祔於华州郑县驷马乡前期求铭於予曰端臣不幸少失所怙贫久不克葬今又罹母氏之艰欲称有无以尽礼庶几无憾焉然先子平昔潜德隐行虽多端臣幼不能知其详故无以传今幸获登公之门惟墓铭敢有求於下风幸无辞因系而铭曰余闻马少游欲乘下泽车款段马使乡里称为善人足矣【缺】
李居士墓志铭
居士李氏讳革字行之予次兄也世家开封祥符县先人累官关右遂居京兆今为京兆人居士性卓荦不羁俶傥有大志欲以功能见于世故勉就科举凡再黜于礼部归太息曰昔人韫椟待价价虽善犹或秘而不能发自求于有司列坐庭下讥逻轻侮甚伤壮夫之心且今之程文犹为簪璫球珥巧逐时尚以求媚于闺闑岂吾之所欲哉自是泛观羣书优游里閈不复以仕进为意因诵孔北海诗曰坐上客常满尊中酒不空喜曰吾虽不能如信陵春申之流亦何愧于郑当时陈孟公为具庖饮日与亲宾会歗歌自适虽寒暑无间乐于周急纾患第以力不足为恨强直尚气傍见非义必正之不恤其情极其事而後已谓其人理本如此能察与否其在尔也人知其倾倒无城府退亦无愠犯而必校言其失亦耸然从故月旦皆多其义士之风既感疾语人曰吾觉今甚异非汤剂砭灼所能及医来尽谢之政和元年正月初一日终享年六十有四娶薛氏枢密直学士知成都府田之孙比部员外郎伸之女先居士六年殁男曰约曰经皆业进士孙男三人皆幼女二人一适美原屈诰一适长安王某以政和七年十二月庚申葬于长安县华林乡社城西原薛氏祔焉铭曰刚其直也弗悔于刿复其克也弗慊于忌裕乎其高不以跂其郁不为踬藐矣其有以眇乎非苟以为异
周夫人墓志铭
绍圣二年正月十有一日故咸阳县主簿范府君之夫人周氏以疾终其孤将以其年三月二十一日合祔於万年县洪固乡李永社之兆前期贻书属予曰昔夫人以长女托公惟公实知夫人愿公志其平生始终夫人有知将以
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 10:28:16-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>