<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="提要,鄱阳集巻一,鄱阳集巻二,鄱阳集巻三,鄱阳集巻四,鄱阳集巻五,鄱阳集巻六,鄱阳集巻七,鄱阳集巻八,鄱阳集巻九,鄱阳集巻十,鄱阳集卷十一,鄱阳集卷十二,鄱阳集全文在线阅读,鄱阳集全文在线下载,大玄古籍书库">
<meta name="description" content="十二卷。宋彭汝砺撰。彭汝砺字器资,饶州鄱阳(今江西鄱阳县)人。治平二年(1065)举进士第一。历官权吏部尚书,出知江州。彭汝砺为官耿直,敢言人所难言,曾陈十事,指谪朝政利害,风节凛然。史称汝“砺词命雅正,有古人风,而诗笔亦谐婉可讽。”明瞿佑《归田诗话》曾极推其诗词“情致缠绵”。王士祯在《居易录》中,曾引其梅花诗中“潇湘此日堪肠断,随处幽香著莫人”句,来考证朱淑真词耶律楚材诗内“著莫”二字的出处。其诗影响,由此可见一斑。汝砺曾著易义、诗义、奏议、诗文五十卷,大多佚失。《鄱阳集》乃诗集十二卷,本集有清嘉庆二十">
<title>鄱阳集_彭汝砺_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">鄱阳集</span> <br/>
          作者： <span class="inputVal" id="bkauthor">彭汝砺</span> <br/>
          朝代： <span class="inputVal" id="bkdate">宋代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">类书文集,诗文集,完结</span> <br/>
          字数： <span class="inputVal" id="bknum">[book_length]74267</span> <br/>
          说明： <span class="inputVal" id="bkdec">十二卷。宋彭汝砺撰。彭汝砺字器资,饶州鄱阳(今江西鄱阳县)人。治平二年(1065)举进士第一。历官权吏部尚书,出知江州。彭汝砺为官耿直,敢言人所难言,曾陈十事,指谪朝政利害,风节凛然。史称汝“砺词命雅正,有古人风,而诗笔亦谐婉可讽。”明瞿佑《归田诗话》曾极推其诗词“情致缠绵”。王士祯在《居易录》中,曾引其梅花诗中“潇湘此日堪肠断,随处幽香著莫人”句,来考证朱淑真词耶律楚材诗内“著莫”二字的出处。其诗影响,由此可见一斑。汝砺曾著易义、诗义、奏议、诗文五十卷,大多佚失。《鄱阳集》乃诗集十二卷,本集有清嘉庆二十三年(1818)周彦、高泽履刻本,并增辑《补遗》一卷,和 《四库全书》 本存世。</span> <br/>
          封面： <span class="inputVal" id="bkimg">Z_19456.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]鄱阳集
[book_author]彭汝砺
[book_date]宋代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]类书文集,诗文集,完结
[book_length]74267
[book_dec]十二卷。宋彭汝砺撰。彭汝砺字器资,饶州鄱阳(今江西鄱阳县)人。治平二年(1065)举进士第一。历官权吏部尚书,出知江州。彭汝砺为官耿直,敢言人所难言,曾陈十事,指谪朝政利害,风节凛然。史称汝“砺词命雅正,有古人风,而诗笔亦谐婉可讽。”明瞿佑《归田诗话》曾极推其诗词“情致缠绵”。王士祯在《居易录》中,曾引其梅花诗中“潇湘此日堪肠断,随处幽香著莫人”句,来考证朱淑真词耶律楚材诗内“著莫”二字的出处。其诗影响,由此可见一斑。汝砺曾著易义、诗义、奏议、诗文五十卷,大多佚失。《鄱阳集》乃诗集十二卷,本集有清嘉庆二十三年(1818)周彦、高泽履刻本,并增辑《补遗》一卷,和 《四库全书》 本存世。
[book_img]Z_19456.jpg


[book_title]提要
【臣】等谨案鄱阳集十三巻宋彭汝砺撰汝砺字器资饶州鄱阳人治平二年举进士第一厯官权吏部尚书出知江州事迹具宋史本传东都事畧载所着易义诗义奏议诗文五十巻宋史艺文志鄱阳集四十巻今易义诗义已不传此本乃其诗集亦止十二巻非其完帙又编次错互如古体中悮入律诗一首律诗中悮入古体一首武冈驿一首有録无书寄佛印一首前后两见颇多复混殆其本集久佚后人掇拾残賸复为此编故其淆杂如此欤史称汝砺词命雅正有古人风而诗笔亦谐婉可讽明瞿佑归田诗话甞极推其情致纒绵王士祯居易録亦引其梅花诗中潇湘此日堪肠随处幽香着莫人之句以证朱淑真词耶律楚材诗内着莫二字之所出在北宋诸人之中固亦褎然一作手矣张舜民画墁録载于临殁作偈有从今以后不打这鼓之语葢其学实出于禅故集中多与僧往还酬答之作然汝砺立朝侃直风节凛然凡所论諌皆闗国是其晚躭禅悦葢亦自行其所得故不必以一格绳人遽为汝砺病也乾隆四十六年六月恭校上
总纂官【臣】纪昀【臣】陆锡熊【臣】孙士毅
总　校　官【臣】陆费墀

[book_title]鄱阳集巻一
宋　彭汝砺　撰
古诗
忠孝图【并序】
燕滁州雍为忠孝图以遗淝守宋公选公曰此皆古人大节吾昔闻之矣传于编简之纷纷不如见诸绘画之昭昭目视心维可以动荡人之志气以施之事业滁州之图盖不为小补俾某图之学宫千乗先生倪天隠为之序深悼后世之臣子蹈邪趋恶负罔极之恩而不知报图成某与诸生顾而言曰君臣之义父子之爱出天性之自然至于义穷爱弛而甘心乱贼之名情夺之也呜呼今为子而思其所以生育为臣而思其所以安荣推而极之则古人之心可以坐照禽兽或知有养奴仆有为其主死者况于士耶子曰未之思也夫何逺之有
君亲等乾坤恩义俱罔极浮生一毫髪尽出覆载力我思古之人节义有遗则以身托万事糜殒终无啬名教落编简不与日月蚀世薄道亦防纲常堕荆棘想像不可追徘徊意凄恻燕卿真士雄绘素见顔色谋惟引深思摩揣穷多识金朱宠纯懿斧钺诛奸慝欲将春秋法转徙示九域肥陵泮宫庭収拾在四壁千年土中身精神囘翰墨峥嵘列星辰奴隶生叹息已死疑可求欲语嗟复黙清风飒冰霜直气森剑防富贵喜图画蓄聚穷千亿丹青彼虽工鉴吾自得愿言同此心论世师盛徳当使忠孝风自家刑邦国
宿万孝子家【并序】
万敬儒肥陵人其家同居数世亲死庐墓不归刺指写佛经数百巻太守表之诏旌其门
昔人回车胜母里今我枉步孝子家天寒日暮林谷暗囘旋道路甘泥沙髙台隆隆起门户松桧夹迳清隂斜县官抱烛读碑字夜阑相视生咨嗟今我为诗语万氏万事成难败之易尔家承承今几年勉旃无为先世累
七门堰【并序】
予为合肥职官始按事龙舒出邑之西北门观所谓乌阳七门三堰问耆老求疏治之始漠然无能知者盖其所从来逺矣晚得刘攽贡父所为庙碑乃知始于羮颉侯刘仲而刘馥实继之因自叹曰古人之所为乃能如此刘仲遭际幸防以得爵位传所言惟力于耕产耳馥诚竒士然亦无他称道而其规画已足以休福元元于无穷后世议论太髙而亡其实视民事藐然矣万一有为则利常不胜其而民卒穷困以死而不救也嗟夫
古人材大心亦公忧乐每与天下同谋功虑事不草草欲与天地为无穷我来舒城道三堰行看利入东南徧渔樵处处乐太平稻粱嵗嵗収余羡江淮旱涝相缀聨舒城独自为丰年人知今日乐其土不知古人为尔天二刘未必真竒伟谋虑及民廼如此俗儒文多实已亡洋洋大论言羲皇心欲为功害辄胜医庸未足平膏肓纷纷予亦何为者爱古伤今空涕洒题诗倚立寄西风不知材力非骚雅
金星砚行
星出云之端石在溪之浔天上地下相絶几百千万里砚中安得有星防防明如金既非瑕掩瑜又似徽在琴我疑星之飞流运动或不居精采误落黟流深不然神灵悯恻学士乆濡滞故借光景资清吟或有感此理杳黙难推寻君不见虢山之石团团有桂在中象圆月又不见庐江之石扶踈有木相樛为寒林无重言但置寒窗笔札往古研于今大刚无睢睢至明无隂隂君也能如此是真金星砚之知音
选仙圗
自昔黄老言无为谬説汗漫为神仙古人力探源未塞今世复用根尤坚仙经自是物外来画圗谁向人间传碧油堂印始等差洞天福地分后先势穷或滞酆都幽彩胜即上昆仑颠得失无端见掌握胜负有势生回旋终朝相视何为哉万事不齐俱偶然物虽无庸意甚逺为子探取题诗篇
李卿惠太平州学诗
李侯昔也治当涂作学以遗当涂民謡言散落在樵牧事迹收拾归瑶珉髙文大字比珠玉长与后世为竒珍我因李侯念往初党庠遂序明人伦井田变更万事废士林泣血悲孤秦今人思虑到本原愿见风俗终还醇甞闻君子天下志一视万物无踈亲侯来我邦嗣其兄爱惜不后当涂人即视学宫动风采复尊师席尸陶钧道路尚思前召父闾阎敢忘小冯君
瓦鼓
客游南昌归归我四瓦鼔【瓦鼔自新建令仲文得之】浑完自甄冶质朴排罂甒触之散遗声往往中商羽声来殆天得不用询有瞽野心爱不彻取之置林宇竹梢奏清风似喜佳物伍岸巾策笻杖共尔蠲毒暑世浮见此拙坐觉幽兴聚丹楹惜异时蒉桴想淳古君年比予少能亦珍此否
寄佛印禅师
遣奴持书问云居我今持节行匡庐请服磨衲大牛车来饭香积及雕胡舎施琥珀及珊瑚沧海径寸之明珠师应问吾今何如谓方据案治文书较量贵贱调盈虚擒取猾吏如捕狐夜凉饮酒一百壶醉视万物浑锱铢云居若言太粗踈谓我寄声谢云吁
去年行建昌作诗招云居元禅师近过南康不见用前韵驰寄
雕金间璧云中居卧龙更有文公庐门前不设羊牛车谁捋虎须防狼胡寳林环绕千瑚中间一防摩尼珠防戯乐説心如如诸方传録为竒书爱师谈实非空虚生决定信无疑狐表里洞彻如氷壶轻重已自分锱铢咫尺只恨相逢踈各自有口能无吁【禅师和予诗云有口吃饭谁能吁】
答赵温甫见谢茶瓯韵
我昔曽涉昌江濵故人指我观陶钧厖眉老匠矜捷手为我百转雕舆轮镌刓刻画走风雨须防万态増鲜新盘龙飞凤满日月细花宻叶生瑶珉轻浮儿女爱竒崛舟浮辇运倾金银我盂不野亦不文浑然美璞含天真光沉未入世人爱德洁诚为天下珍朅来东江欲学古喜听英杰参吾伦谨持清白与子共敢因泥土邀仁恩空言见复非所欲再拜谢子之慇懃
雪夜饮分题得雪字
颠风夜号花木折平明堦前三尺雪谁家羌笛落早梅中夜南楼对明月苦寒侵人毛髪缩厌厌夜饮肠内热公才奔放欲万里应恨低徊受覊绁一巢安穏身自在生涯却羡鸤鸠拙人生所值俱所乐万事悠悠无可说偶有名酒湏尽醉醉辄题诗如靖节君不见万卒征南凯未旋戎衣虽厚冷如铁
和深之饮字
穷隂方欲归故故作凝凛乾坤几日雪昼作宵还甚寒威镇氛沴和气生丰稔君子有酒食健啖亦豪饮虀盐本吾味笑此已多品芬芳臭如兰烂漫文似锦夜防烛花低更转鸟声噤私饮乐已湛情话言尤审驽才负荷重终夕无安寝楼头钟几声辗转屡欹枕
和亶甫夜字
雪轻不自持风急更相借仙人集蓬岛鸿鹄云中下飞腾障空虚细碎穿隙罅光明入幽室晃耀不知夜苦寒为公饮酒尽解貂贳盘蔬起乡思披绵问鵞鲊浮生夙何縁今昔同官舎才调稍迫促每羡公优暇草入幽防曽不解嘲骂文衡委轻重事亦宗伯亚我愚实未称得友还自诧两骖万里心双璧连城价尘土难淹留云霄看高跨
和执中防山四诗
谷隠寺
谷隠多牡丹一花百千叶一根出一切一切一根摄爱君看花防立悟恒沙刼其谁知此意祗有花间蝶
又
楼阁倚天外钟梵落人间俗客有时去野僧长日闲白云何所往飞鸟未能还一望辄一叹令人唯厚顔
岘山
甘棠如众木岘首如众山燕人爱召公公去不忍攀襄阳思叔子堕泪湿孱顔至今山外溪日夜波澜翻如公章贡祠亦在山水间【执中治防郡立生祠】
髙阳池
三年南雍居十【一作五】至髙阳池鱼鸟如故人相忘不相疑但持青莲叶不倒白接防我与之子防何似山公时
内乡山中
野人住山中不见山色好我行乆尘土窥览慰懐抱禹稷不乏人翻焉忆商皓使我有以食甘于此山老
又
静喧岂殊途能静理亦好所以见山色爱之置怀抱揽镜照须发已如霜雪皓吾方与神防未肯尘土老
寄叶法曺
防军琢玉为天性灵防一防秋江静少年勤苦取富贵不知勤苦今为病世人喜邪疾中正爱君与物终无竞围碁坐争百局胜雕弓力挽六钧劲碁子劳神弓力硬此圗养疾俱非令作诗劝君今勿更诗书自足资防泳奥室重锁幽径我不见君心怲怲疾病勿忧有天命恺悌君子神所庆
送皇甫法曺
始予来肥陵问士得皇甫【皇甫子仁吾同年】经年在闾巷不肯出公府罇俎献酬间为之赋翘楚今上襄阳官拙诗愧兼取襄阳真名区碑碣字多古能因东南风取以寄予否
寄友人
汉上近多雨江头应好风想君当此时挂席随孤鸿翔龙压大浪畵鹢淩长空男子四方志生时射桑蓬尔来何迟迟吾忧秖忡忡安得百顷田稍隣五老峰早赋归去来同为采芝翁
和君时弟见贻一首
鳬短非不足鹤长非有余太山逮毫芒其理固一如君才乃骅骝行矣无踟蹰万里不加鞭日力复有舒岂如老钝马寸进徒渠渠低头恋栈豆时复仰天嘘徊徨槽间不用论智愚惟中可以休吾与子归欤
送范侍郎归许昌一首【四言】
凤鸟跄跄其羽仪仪其集伊何梧桐之枝鸿飞防防其翼差差其止伊何清泠之池朝廷于公夫岂不知国有大疑爰度爰咨公虽家居如在庙堂国之大经论讨靡忘【公在仁宗时数论尺度是非去年朝廷修乐公亦预议今虽家居然讨论犹不废】徐徐公车在汴之郊薄言追之以永今朝泛泛公舟在河之隂薄言维之以慰我心公赐我言我斯藏之何以报之羔羊素丝秉德不遗公饮我酒我斯酬之何以祝之秀发厖眉受福无期
读史
娄敬脱挽辂独建金城安韩信出覉旅遽上将军坛谋出万乗惊名飞百夫叹丈夫松桂姿直气虹霓蟠得时树功业未谢娄与韩
管仲有老母
王阳为孝子王尊未能非管仲有老母鲍叔独能知同途不同行亦各有所思今或有斯人执鞭吾不辞
暴雨
云如惊澜如泼墨万窍怒号四山黒电母摇睛吓风伯疾雷怒张坤轴侧雨如河倾如雨石上山下山泉动脉石漂木防崖裂坼髙原立脚成大泽古寺颠前后冈逼瓦腐椽折破无壁泥佛露头水浸【一作霑】臆苔钱藤蔓生金碧背堂众流如箭激挟气急欲投闲隙衣制脚芒看沟淢有恻烝徒老荆棘荷戈与殳甲不释中夕愁居昼艰食我今乃敢求安席闾阎人家水没极壮夫浮泅老者溺髙占鸟巢据猨杙可怜欲走无羽翮我起熟视惟叹息断蘖栖苴在檐额鸡飞犬跳上屋脊蛟鼋睥睨迷所宅乾坤欲晴但顷刻广庭泥深犹数尺大浪如银沸阡陌万马相踶毂相撃穷民欲炊无釜鬲蚯蚓在堂鱼在阈儿童捕鱼不知戚溪南不能过溪北跬歩如越与胡隔溺者漫【一作汗】不见踪迹东村西村哭声塞手援不能泪沾臆掩胔虽欲终何益天理吁嗟杳难测惸独无辜不爱惜填溪鱼瘗砂砾乃能屈折容盗贼凿险开深听藏匿不以血膋膏锋镝皇天无情祸福直昔也昭昭今也惑我歌且谣冩悲恻竹林一夜生秋色
和执中防山
峩峩楚山前屹屹樊堞后汗漫清汉左蜿蜒大堤右雷霆沸波澜龙虎卧冈阜春风无偏陂润泽到藜莠日月有底急怱怱似奔走乐哉城南防矧复得智叟横逾路东头纵踏山北口逶迤陟嵚崟莽苍度林薮巍亭立青防隠几见十部崖石险欲落参差露妍丑沉深开殿阁阙穴得圈臼尚或埋泥涂谁能斩薪槱【壬辰同论主僧洗石】法海惟我泛禅闗与君叩清泉给醍醐一饮失尘垢丹凤杳不来瞻想更搔【一作囬】首潭潭谷中寺花木照堂坳楼阁守岧嶤敧危贴星斗白云杂香雾终日在戸牖有沼旱不枯金莲岂凡偶不见白马至似闻苍龙吼一雨作丰年懽愉逮鸡狗税车髙阳池遗事问黄耉叹息当世士所怀自非苟方醉白接防寜贵朱组绶拭目堕泪碑徘徊想忠厚河内借防恂南阳祠杜母彼惟一纯诚名等天地久爱君所志逺尧舜望髙后谈经破小辩独自持纲纽德爱在章贡甘棠不枯朽【执中治防郡立生祠】邅回乆荆楚白髪嗟未偶轩昂更自拔怵惕匪人咎宁甘冻饥死不一变厥守吾惟人间世所遇皆所授生死等梦幻可能憬然否譬犹二人奕日夜竞胜负纷纷置黒白毕竟一何有但愿山下水尽作杯中酒时时与君醉独与造化友忠臣不忘君不问在畎畆
次韵尧民同年
飞雪鲙长鲸浮蛆酦新酒故人不我过絶壁频回首北岗无断絶参错纷燕豆触目事斩新怆怀治平旧龙飞第一牓四百如兰友劲气沮金石髙文烂星斗我衰也久矣雕落防无有未去真厚顔欲归犹掣肘盘根发余刃想见敏捷手江河被郛郭云雾生戸牖頋瞻良集易叹息幽期后兴到诗輙成吾穷久箝口
答同舍游凝祥池
仙宫神灵之所宅楼阁倚天一千尺先生好防犹挟册藜苋不慙吾食凝祥池头三月春腰金骑狨多贵人天边五岳烟霞濶海上三山雨露新蛱蝶能飞燕能舞凤皇在云鸿在渚仙人骖鸾入云雾寂寂不闻青鸟语洞天落日晚沈沈渔舟缥缈桃源深红玉坐看花着子青云行见叶成隂疾雷怒飞风雨急瘦马不行归斾湿投闲一日须一来岁时变化犹呼吸
栽竹
一生正能着几屐旷逹人称阮遥集何可一日无此君风流我爱王防军夏葛冬裘吾便足由来世间无可欲但栽翠竹满东林我日对之歌且吟
送君宜之临城簿二首
人之与万物异名而同体贵贱何以殊知与不知尔知之莫如学【一本云贵贱曷以分知与无知耳谓人或无知亦物而巳矣知之莫如学】学莫如修巳汝学自有得愿言惟不巳不巳须【一作终】自到不到由中止请观为田者日夜【一作夕】服耒耜久之田自熟其入须倍蓰至于耕耘废稂莠败穈常时不用力畬获终无几予与尔知田肆言聊及此
又
事贤如事亲敬长如敬兄读书如吃饭近欲如近兵百事总欲是一言不可轻汝能慎于初更欲观厥成仲兮舎予南汝今复北去南北牵我梦终夕无定处但寄两眼泪为君衣上露防知老者心从尔无早暮
送范侍郎帅庆州得以字
池水日夜流日行无停轨人生长道路扰扰还如此莫辞饮我酒酒尽君且起赠君双寳剑有言慙近俚圣人之扵物爱视犹赤子【一作视之犹赤子】頋复愁不至不知分此尔谁欤较寻尺竟未知所以夷外当反内刮毛须及里邉陲今无事自可缓帯理愿君宏逺业赫赫光祖祢
送頴叔帅临洮
风如疾雷雹如芋积雪如丘壅道路蒋侯车驰挽不住见説西人复啸聚目视隂山欲飞去蒋侯文如江海注一决万里无尽处笔落在纸成云雾气吞云梦八九数力转丘山缚螭虎终日笑言公不怒三军号令成樽俎羌戎胆落汗流跗边人乃至歌五袴昔夸禁中得颇牧今见南阳称召杜前席宣室疑已暮勒功燕然无可慕归来遍作人间雨杕杜吾当为君赋
舟中大热夜半起坐因作是诗寄诸友
星辰与天旋河汉入地流其行虽不同昼夜不自休彼能致其诚岂不至诚犹如何尔为士乃不彊厥修功不偿其食不如马与牛金朱岂不宠頋视祗可羞谁谓古之人乃无一可忧何以圗厥终尚惟友之求
彦衡约饮湖亭行不及赴
主人欲留客其意良已厚行人念行役奔命惟恐后张帆半夜起撇若惊蓬走盈盈水中莲郁郁堤上栁相别不相见已行更回首人生如朝露理固无可久可为惟为徳万一或不朽行也死后已庶犹无大咎君恩不胜报聊一报我友
宋履中示月桂佳篇并圣俞诗因赋四韵
古人种花昔已老后人种花今更好听诗令人饥顿饱叹息古人不可到庭中花落君勿扫醉饮全胜借幽草白髪不嫌花压防寄声我友车先膏
再用前韵书呈诸友学士
凡花朝开暮即老仙桂春花秋更好幽砌终年看不饱洞门无日春不到玉樽一挹把笔埽跂脚诗成不立草醉倒淋漓应落防衣襟沾湿云如膏
察院学士灸焫连日戯作鄙句
截艾作炷大如椽三日彻夜烧丹田心腹生火口生烟皮毛润泽骨骼坚舎杖趋走脚轻儇赫如渥丹顔色鲜五十六岁如少年頋我一生百迍邅病多未老先华颠欲灸自量无罪愆一切久矣付诸縁三月人家花欲燃阳春水色碧扵天更欲载公青翰船唤取佳人舞绣筵一饮一斗醉不眠不怕世人笑逃禅火中自防生金莲作诗问公奚若旃肌肉忍自投戈鋋亶頋厥后勤着鞭万事悉置心超然服食不须求汞铅公名已自列诸仙
再用前韵呈察院学士
真人养真如养源道士耕道如耕田吐纳日月踏云烟牢如金石齿牙坚捷如猿猱身体儇沐浴雾露甚荣鲜受命一万有千年既安且乐无廻邅后人好恶纷倒颠湎淫蛊惑作罪愆堕落世网防尘縁爱河流转业火燃猗公淡泊其得天泛泛乗世如虚船精神采色照四筵老鹤饮露夜不眠戏笑中有第三禅净不着水花如莲酬酢不停奚敏旃赋诗马上横殳鋋不放祖生先着鞭北方灸焫自古然其力十百倍凡铅功成不数饮中仙
是非寄君时
一或以为是一或以为非是非如环中毕竟无穷时汝唱我其从嗟吾亦何为
自然
皇天典下民寔亦付自然祸福与是非日夜相推迁譬犹泥在钧随分有丑妍丑非其所恶姸非其所怜彼怜我不知方知乐其天
行西城
我将行西城曲指计日月汝来今几时已卜钱塘别吾衰况多病冉冉鬓已雪安能久去汝漫自投覊绁田园苟可饭声利非吾屑与汝归去来相看至耆耋苍茫尚无涘空复愁如结
汉上谒刘执中
尘土能汚人有如衣匪澣驱车出闉阇纵目尽江汉渔舟泛青云萧洒雁为伴芦花如飞雪时逐风散漫可怜独清人憔悴行泽畔
答君时用前韵
振衣近沧浪聊以垢腻澣仰首防防雁肃肃在云汉吾今寡所合尔独为吾伴荡舟泛江海四頋畏汗漫君看水中坻不是无边畔
口占和君时
吾生有穷通吾志不可衰飘飘如浮云冨贵我何为我今乐不浅我歌尔其随譬犹富者家畜聚不可訾怡怡任天真何害为偲偲人惟学不学髙下成云泥是非惟所求万物岂我私君看鍳中明不隠嫫母媸君病本自无吾药奚所施惟作日新铭与汝同为规
菊苗
重阳黄菊花零落殆无有防阳动渊泉嫩叶出枯朽青青好顔色寂寥霜雪后物理如转环开花岂其久
又
物理如转环昔亡乃今有眷言篱邉菊根叶未终朽盛衰各一时何足竞先后彼花似无情能并天地久
采葵
古人采薇蕨我亦爱斯葵能随朝阳倾不为秋露萎烹调戒中厨聊以燕母慈拔根取亷名未愧鲁公仪
荠
隂风号暮景零落悲晚秋纷纷彼芳荠郁郁此中丘作甘岂不珍冐寒不为柔薄言撷以归呼奴具晨羞
途中和君时
相望不相见一歩一囬头况汝将有适前路正悠悠土壤去宛叶星躔近斗牛不知明之日何以解吾忧
又
闻君欲脂车辗转睡不安忧心顽如石百计不可寛鸤鸠祗在桑归雁乃云端一瞻百叹息强饮终无欢
行役
行行重行行吾役几时休春风不相饶尘土满敝裘人生能几何乃有千岁忧须知一罇酒可胜万戸侯
南阳
复尔行南阳兴言渉清汉日晴川谷明风靡花竹乱遥瞻万山麓近眺樊城岸南北有仳离令人感鸿雁
途中
一日复一日悠悠竟何之万物但此理百年能几时墨翟悲已误贾生哭奚为可怜日月轮日夜争东西
早起
客心不能休未晓辄欲起耳冻南山风衣水北溪水舍我一息劳先行十余里因知人之学患不勉旃尔

[book_title]鄱阳集巻二
宋　彭汝砺　撰
古诗
昨日饯赵教授行防饮秀楚堂晚徙樱桃花下夜月上正夫设烛于花下光明焜燿昔所未见正夫因约赋诗
夜凉月色清如水天静无风尘不起移酒近花坐明月畵烛横斜插花里月寒烛艳花淡薄意思相疑不相似一下一髙摠能见半白半红浑可喜时有幽香闇着人更分踈影低临水宻如云雾即成隂团作珠玑看结子异时尚拟与君醉景物更作今日比冨贵功名是底物人生百年行乐耳
再用前韵
朝日薫酣晨露洗中林入夜幽香起烛与花明月影中月和烛照花隂里光华混杂不可认刻画虽工难比似烛偏月下花亦别疎影横从俱可喜使君白头衰久矣空惜流年去如水作诗与花雪羞耻多材自属佳公子青春九十今能几不当祗作常时比莫令俗事一闗心可厌浩歌频到耳
又
夜色清如水新洗月上烛明栖鸟起灼灼其华散成绮仙翁防帻光明里公明如月非如烛文华亦非花得似安危自以天下任故与众人同笑喜手折芳枝嚼红蕊临池想濯沧浪水芳菲肯付防人醉知公爱民一如子月盈易亏花落易直须催促公排比公看光隂去无止歘如白驹过隙耳
次正夫登沛中歌风台
屹屹泗上城隆隆沛中防登台不见人秖见山崔嵬髙祖汤武资神明天所开潜龙已飞跃乘马宁邅回倒戈与天旋万国俱子来西楚殪封兕东齐荡纎埃任使虽故人萧曺亦贤哉功成思猛士乐极自成哀如何古之人懿徳乃所懐
次正夫相寄佳句
朱橘大可围白鱼濶盈尺掀林撷甘芳舣岸披的皪我酒清且旨于焉饯佳客鸿飞不知逺日暮寒云碧回澜秖如昨不见舟行迹寄诗何遒丽若见好顔色遥想翰墨挥波涛防胸臆维纚逺林外坐看晨风翼万物归一致知公无不适人之与天地同是为形役
次正夫宿留侯庙韵
龙飞景云从林茂众鸟息真人翔灞上多士生王国留侯豪杰士乃独为所得韩亡竟不去汉兴愈厉策不见马上功奚多幕中画眇焉视婴布若数百与亿鸿鹄已髙飞翩然敛归翼堂堂髙皇业屹立如磐石始卒如公者是不慙庙食载瞻水邉祠老桧寒更碧
次正夫途中怀亲韵
动静非两途久劳逸更好开门看白云婉婉出山峤身闲亦巳乐言念亲及耄岂无青精饭每食终不饱镜中髪如漆一夜成素葆言归采其兰堂北种萱草日以五鼎食不如防衣老我今无此乐感泣形已槁日夜思故乡敧眠梦郊堡
次正夫途中蔬食韵
昔未与公防同志不同居我宠居凤掖公名専石渠醪醴赐上尊膏羶给天厨彭城作逐客事事秦越殊尚慙素餐诗苦畏城旦书岂能万钱食谬驾双轮车时时置杯盘登眺随所如公行适在野乃至歌无鱼人生一世间百年实斯须无所不可安何独贵纡朱饮河惟满腹奚欠亦奚余作诗促公归去直承明庐
正夫卧疾予往访之正夫置酒因作是诗
来问清漳病烦置东武酒敬窥石窌君爱始士衡母大论窥道奥禅闗恣深叩是非弃糠粃直与造化友人防于一世万事俱非偶养疾先息念息念他何有此言乃良药不在砭石后长日从公防径醉须五斗
再用前韵
从公饮辄醉醉德非醉酒噬肯易子教义应容拜母歌声清以长发若金石叩予非多闻者或似直谅友身世飘流并神形条达偶万事实一梦奚忘亦奚有是非可姑置试俟千载后但愿酒不空何庸印如斗
和君时十章章四句
猗彼君子笃志乎道道之云逺于焉慥慥猗彼君子克诚其身匪禄是荣日以养亲孰违孰从曰吾从义孰去孰与曰吾由礼温凊匪偕云如之何得彼失兹得失孰多吾斯未信吾顔之厚重轻惟法于尔何有尔旋尔车不知其期我陟其岗秖益我思凡人逐物其力则倍苟知其养是用无悔无悔无尤是则养亲尔慎旃哉以慰母心为山一篑惧乎或止道之云逺曷云其已我田我田以迟尔归何速于行姑乐我私
寄君时四章章四句
我脂我车陟彼髙冈母也吾懐匪居或忘我帆我舟泛彼大江母也吾忧匪食或皇我池有鱼亦可以羮何必鲔及鲂叔兮其归哉我田有菽苟可以食何必稻与粱叔兮其归哉
寄君时六章章四句
我思古人克诫其心如陟于髙如临于深我防于中而舎其偏我弃其零而取其全勿谓道逺我至之难我勇以前人孰我先勿谓过小我姑为之千里之差始于毫厘勇兮勇兮子我所器子诚不已我今所畏子能吾取吾谁之匿子铭于盘以视朝夕
寄君时四章章四句
春之日予侍亲游采菊苗以归念吾弟之未见也因寄是诗焉
我灌我园有采之心于以撷之既有且多我逰我庭有菊之苗于以芼之既防且时我思昔人亦采其薇我乐所安奚愠其防仲兮仲兮曷日汝偕以事以防以慰予怀
元祐元年十二月庚子雪夏首莼湖结氷鹡鸰羣集于上者至不可数感而作是诗也
宛彼鹡鸰其乐孔羣彼类维何而有若于仁兮宛彼鹡鸰爰集于氷彼至维何而有冽其清兮宛彼鹡鸰既飞且鸣彼行维何而有笃其诚兮【一云底于诚兮】
寄和仲二章章四句
凤山之泉孔洁且长止而不流是不如污潢凤山之木可栋大厦舍而残之是将与荆棘而并化
送张子固诗【并序】
大理寺丞致仕徳与张公偕先考执友予十六七时从其子正父季友学明叔礼遇予厚明叔子子固娶予作贺客毕席复入宴予时善饮寺丞公取大白觞余厥容几一升戏曰能复饮子魁天下曰能连三引皆空予后忝窃公笑曰长者言果信后子固有子根予见其为童儿嶷嶷然有立又见其为太学诸生遂中第元丰甲子备使京西与子固遇襄道及故旧连日不能去曲指当时或化为鬼或老为叟或穷且病饥饿不能出门户盖无有赫然显荣者而予更罹忧患鬓髪班白相与饮酒饮絶少亦醉醉亦不乐无复少年时气味因嗟叹久之予曰凡人少老死犹之寒暑昼夜自无足怪惟君子卓然自立不系得丧不悬贵贱虽老而聪明识虑如少壮人虽死而声闻不亡如予之昏溺不肖乃怵于所养窃食苟禄终恐不能免与草木并腐朽虽然敢不勉子固少予五嵗尝荐开封根仕即不复言进取其志落落然自奋立者是不难亦勉之而已子固曰予敢不承又曰吾邑公所防吾父后徙居呉园稍有台榭池沼之好欲乞公诗予曰徳兴山水之胜予防最旧今十余年矣其登临之乐往往时见于梦寐其发于篇章多矣今所赋何辞正父讳汲终大名府判官季友名须终殿中丞淮南西路提举常平广恵农田水利等事明叔讳潜子固名磐根今为临江军司理参军
吾少饮酒不知数有如长虹吞百川老来畏酒饮辄醉百事一无如少年瘦脚踉跄走病鹤吟肠悲壮啼寒蝉夫君尚勇不宜怯急上青云须着鞭
吴园杂咏十九首
布夷韩彭诛国夺名亦陨芮王独以正百世荣如近至今园中草欲践犹不忍
右吴园
髙阁髙入云俛焉视冈阜老来更无事賔至但饮酒隂功在其乡更足燕尔后
右燕阁
藐视一籯金独藏五车书髙堂见古今其乐亦只且以此燕子孙吾谁数陶朱
右书堂
室虚即生白惟道在集虚诗书埽尘迹仁义外蘧庐形忘心亦忘万物同一如
右集虚堂
本觉不见觉大梦非是梦觉梦梦非觉其归理则共兎鱼亦既得筌蹄自无用【见一作为】
右觉轩
飞檐截山出碧瓦贴云齐水静见鱼乐竹深闻鸟啼春风花落防误认武陵溪
右山亭
男儿厥生时弧矢射四方兹礼古所重叹嗟今已亡典章可披寻君试行一乡
右观徳亭
大风无邪声积雪不改色根方为龙去实拟待凤食一日有不见恍如嵗三易
右思贤亭
青竹老出蓝紫竹嫩施粉乐彼竒节并岁寒不雕陨言如拾芥者设意毋乃近
右紫筠亭
尘土能污人譬如衣匪澣窥临得清旷其去巳大半不必濯沧浪神明自还观
右澡雪亭
时将景共好物与心相投旷覧尽万物分明一浮沤此防无不并乐只台上防
右四并防
大池方如矩小池曲如钩方奚避污辱曲不趋公侯时傍白莲叶独行青翰舟
右四曲池
枝榦上参天长松不枯槁朱顶雪衣裳仙鹤顔色好主人一千嵗似此【一本作还似】松鹤老
右眉夀堂
徙竹种前林栽松满幽岛主人无所忧不用植萱草吐纳奚所事忘忧自难老
右忘忧亭
秋月如秋水莹澈万里流我欲挹其清登彼百尺楼随时有佳趣不但是中秋
右秋月楼
多稼为丰年观言亦云乐秋云满原隰漫不知厚薄帝力彼焉知陶然饱耕获
右观稼亭
众人贪徇财种利不种徳谁如之人心白首能戒得以此风里闾贪竞当自息
右戒得庵
岂不有春华不如秋后香红紫不禁风黄花耐雪霜几时登其亭采采泛彼觞
右秋香亭
众山走蜿蜒髙阁立崔嵬流水横其前时有薫风来聊可解吾愠敢言阜民财
右薰风阁
晨起祠先农道中
更阑烛花低呼童起视夜问夜如何其露落月未谢皇帝共神明朝燕或为罢多仪礼有敬少怠刑无赦今兹先农飨上意在耕稼驾言投明起不敢私安暇马蹄踏氷雪雾露湿鞍马寒林月中影十里开圗画灯火望坛场冠裳出次舎锵洋响金石馨香纷彞斚百年礼乐中万事无杂霸昏防乆尘土今日闻韶夏心知至诚通自可膏泽下清风吹菽麦緑隂宻桑柘人家实仓廪得以时婚嫁四夷共安冨兵偃祭类祃山川百神宁天子乐无假敢后秋冬报还见击鼔御頋予真缺然何以补漏罅尚堪逐农樵击壤歌圣化
自吉泛舟入贑
我行欲从车好风苦相招谓言困行役厌此道路遥骎骎四骆马终日在岧嶤簿书更追随精耗发欲焦乃复泛栢舟锦幔兰为桡是时春始和暖风秀兰苕彼栁已青青彼桃已夭夭王事敢不修我行歌且谣彼不知之者谓我士也骄不知非所知我兹以逍遥
奚奴
秃鬂奚奴色如玉颊拳突起深其目鼻头穹隆脚心曲被裘骑马追鸿鹄出入林莽乗山谷凌空絶险如平陆臂鹰緤犬纷驰逐雕弓羽箭黄金镞争血雉兎羞麋鹿诡遇得禽非我欲莫怪小儿敏捷强老宿塞外以此为风俗
六月自西城归
驾言将西征呼仆问行李吾行无所茍虽逺亲则喜痴儿不知事饮血泪如水忆昨唐许邉逋逃聚蜂蚁巅崖寄巢穴絶险不可迩扑灭无先几捕督误诏防是时寡妻病吾计或可止君曰无妾私促装勉行矣妾病虽云危姑慈有足恃是身如浮云永诀或此始一马才登途渠魁头挂市犹虞未宁归走讣忽在耳羇栖二十年粱肉饱有几单车行四方岁月几万里私居乃如寄方此还之彼爱君能知分嗜苦同甘旨誓欲相厥成完百无一毁中流即我弃我恨无涯涘家贫未能去頋惜尚壮齿含愁复于行嗜禄秖自鄙悠悠渉清汉欲往辕更柅沧浪照顔靣不与旧相似蓬鬂生雪霜龟胸防泥滓骄阳恰中伏旱魃方哆侈山川惜隂雨我稼病未起髙堂蔽重捉扇衣屡禠乃兹趋长途登降遍峛崺简书况有限暮晚未担弛山名初外朝岌嶪超众岿【自均州入金州山名自外朝始其略可记曰外朝大姨干平大小鸡鸣马息八叠土门悔来方城罗巅长遥端起霍山蚌岑龙泉燕子勾平磊石女娲狗脊马鞍留停越巅凤皇而女娲最为髙且逺其他不可胜数】晴天出万象扰扰谁经记滥觞一拳多结构五丸累蛟龙跨鸿蒙殿阁耸碨礧或植如剑防或覆如釜锜或视而错愕或行而迤逦或大而无当或立而不倚干平七峰老秀拔匪众比耆旧今所贵瞻言但擎跽马息聫八叠培塿防冈屺篮轝劳攀牵卒饿弗克仔肺声几成雷背汗欲濡轨吾疲尚能徒走骤托杖履岂不有林木日书方如燬晓行怯雾露夜渉愁虵虺屋頽茇穷阎鱼馁饭干米田功微粱稻圃学蕃麻枲截筒尸割漆剥楮人抄纸千枫立青防万竹秀披靡时时得流泉濯溉移日晷清音有可乐往往中宫徴孰谓彼房陵千家住清泚神仙隐九室绰约如防子安眠费春秋官爵弃敝屣寳公浮杯来宴坐有旧址甘雨随众縁凶年作蕃祉欲防嗟不遑怅望祗悬企东西更多山小大或亿秭未经夏禹凿想待愚公徙横梯险相聨曲栈危半阺避就为俛眉循縁或颠趾女娲髙第一仅去天尺咫黎明登其颠星宿可俯视扶桑出晓日洞彻及表里丘陵杂茧栗草木浮糠粃补天闻故老岂或有此理天之于空虚一大器而已物或有不完补之非天耻酒觞荐明诚感叹至横涕留停仰妫墟欲至更逶迤烟岚相薰蒸闇暗常及已杂民久薫陶顽吏傲鞭棰令人愧满面虞舜昔居此商洛不十舎惄焉想黄绮奔驰浪南北僶俛惭禄仕纷纷昨夜梦慈母倚门竢愿骑双鸿鹄更挟四騄駬言乗溪上舟出宿城边址峯峦欲飞去峭拔陵天委神竒杂鬼怪巧絶非劂剞龙秦世松玉滴尧时髓波澜杂云雾莽苍在隠几平生贪幽胜短桨行复舣一滩复一碛却望无首尾【自汉隂至襄滩名可记者九百九十五】崭崭边傍石出没竞谲诡细垂一丝缕大作十虎兕冲撞非雷霆震荡防欲圯鼋鼍不能防蛟蜃得所恀悬流落千仞急疾过发矢浮生真如叶转足见生死篙工相号呼熟视但如砥谓予且从陆厥计亦非是吾生自有分纎悉不在已缅思濠上鱼载頋山梁雉未能脱缰锁可恨讥鑪锤孔卧弗暖席禹行尚乗櫑所惭一无补虚冐恩私被夜凉泛明月不寐对潇洒凤林莽何防草木秀嶷嶷槎头缩项鳊不减河鲂美习池今可防尊酒慰劳只鸿雁杳未来将诗寄双鲤
寄君时
岂不有性灵稍可学操缦公私足忧责耗蠧几大半驰驱寝食废真自残躯榦叔兮识至理真伪不可乱读书老不辍夜坐频达旦特立无倚着刚严寔予惮岁时有多少毎复愁分散頋瞻鹡鸰飞俛仰发浩叹安得桑麻田谷粟粗可饭晨昏侍萱堂防服何粲粲箴切庶寡尤诗书恣娱玩相从不相离如彼鸿与鴈
观画
少时驰驱走四方马足遍踏无边疆北逾崦嵫薄扶桑逺涉羊肠上太行厯参涉昴扪亢房荡舟溟渤浮河潢五湖彭蠡窥沅湘蛟龙出没鳞鬛苍大浪震叠钟鼓撞怒蜃结搆珠瑶光防鱼鲦鲿鳣鲔鲂鸂沉浮旅驾鸧大鹏一飞鹔鹴中林荃蕙杂兰菖妖红曼緑艳靓妆回溪曲覆秀筼筜老松怪柏号风霜桂丹枫赤橘柚黄阆风仙人醉琼浆前斾虹蜺骑凤皇云防曲璧络竒璜缥缈天乐非宫商我欲从之匪暇遑昨朝圗画纷开张睥睨旧防心惚慌南岭赤日西霜愁云不开雨雪雱变化倏忽无经常隆楼杰阁郁相望逺峯嶻嵲插雕梁商人骑马児牧羊牛车鱼艇浮纎芒苍鵞无声浴沧浪熟视却頋疑腾骧骅骝奚为弃路傍骨骼虽老终轩昂重阳篱菊开煌煌怪见桃杏争芬芳梅花一枝忽自折半篱髣髴闻幽香文陛网戸緑绮中有美人岂媖媓流珠蛱蝶金鸳鸯一盻少年犹断肠蓬莱宫中日月长世界凡阅几炎凉悠悠彼乐未遽央碁局未知谁子强厖眉老僧坐道塲手捉拂子据防牀似逹至理言虑亡惟我知彼真荒唐乃知画工匪其良倒置髙下翫隂阳鬼神丑怪不能藏咫尺千里无准量屈折海岱留缣缃物象涕泣愁斧戕贵家欲得心奔忙背锦轴玉红绨嚢君亦爱之未能忘苟不溺心奚所妨我今与公陟髙冈坐视四海超八荒圗史罗列耀文章前有唐虞上羲皇左右孔孟从荘朝莫见之心肃荘议论兴废评否臧卑陋不肯数汉唐广莫之野无何乡我与子乐奚其将
荅蜀公谢寄酒
彼酒孰为之湛然若天成为之非草草纎悉中度程其香匹幽兰色不减琼英采采白菊花亦酌潭水清潭水取之源择菊废枝茎我将飨明神乃独以其精千里驰寄公非将解公酲祝公百年夀多益不为盈想公初饮时莹彻顔微赪幽吟倚嵓石缓歩睨层城爰闻在隂鹤载叹出谷莺我闻至人心万物莫足撄存亡漫忧喜泛然若无情此理公得之奚借醪醴并
方城与君时相别遇雨寄是诗
五更赤晴平旦雨愁云不开风劲怒霰雹夜落大如芋日月不出愁乌兎兄曰嗟予季行役道阻且修日云暮泥深一尺水交注仆肩不任马蹄驻一车十牛不能御晨征忽忽立乗遽恐汝悲啼不还頋昔知为快今知误恨不赭阳一月住人生百年唯所遇曲折万变皆归数乾坤与人同寄寓扰扰眼前皆细故慎勿动心悲景露九阪王阳犹叱驭平明天晴巻云雾骅驑安稳行道路一日千里如跬歩
我行
我行日不休行亦读吾书朝为忘机鸥夜作不瞑鱼日月双跳丸乾坤一蘧庐而吾于其间扰扰亦自如
离家
离家一千里十日不得书不怨天上鸿秖恨水中鱼我行谷伯国明日武侯庐慈亲髪雪白安否比何如
防岘首
去年冬少雪二月春始晴南防岘首山东下石头城揉蓝染江水烂锦贴园英幽亭一杯酒不用千载名
叔子祠堂
不折亭下柏不采山头石羊公昔兹逰千载人爱惜焚香荐巵酒一拜三叹息却泛岘水波汪洋感余泽
恒河
恒河世界浮沤上漭漭众生乆流浪老蚕作茧自纠缠枯木生虫不相放止止灵泉风震荡昭昭恵日云遮障却语诸人莫惆怅烦恼菩提同一相
舟行
莫打桨打桨惊鸿雁鸿雁不慕鱼虾贱暮宿江湖昼云汉我不见之其心乱莫鸣桹鸣桹鸿雁飞鸿雁不是鸡鹜儿我不见之心孔悲
送君时
思亲一日如三嵗去家十舎如万里投明叔也欲别我枕上闻鸡泪如洗丈夫盖棺事则已君虽白发犹壮齿奚惭折腰五斗米三釜及亲胡不喜弧桑蓬矢射四方男子生来志如此
髙阳池
驾言之石城爰至髙阳池是时春始和池水生渺弥徒能踌躇頋不及酩酊归令人忆山翁倒着白接防
谷隠寺
楼防寄山巅屹屹与云齐登临览昭旷感慨发悲凄西頋隆中庐北睨汉隂畦愿言脱樊笼超然此幽栖
白马寺【寺有龙池】
老龙挟神机变化无拘挛大作四海水敛为一泉白露泛素液黄金折嘉莲乐哉襄阳人岁岁无凶年
春风破穷隂
春风破穷隂草木争秀发纷敷作锦绣晃耀映霜雪我行纵披赏欲戴羞白发相看一杯酒聊以酬佳节
寄十二十四弟
有弟有弟各一隅万里不见徒嗟吁江湖春色又归矣庭槛花枝还有无欲寄我声无鲤鱼欲冩我恨无酒壶开编一见鹡鸰诗澘然泪落如真珠
秋风
晚来雨霁秋风颠惊我枕上清昼眠四林荒凉好景气万里晻霭皆云烟乳鸠深藏叫苦竹苍鹘歘起摩青天花枝栁叶便凋陨山上松筠径俨然
武冈路中
朝行黄茅冈暮宿黄茅驿一冈复一冈冈冈如络绎一驿复一驿思亲头易白何时自此还行李歉晨夕

[book_title]鄱阳集巻三
宋　彭汝砺　撰
古诗
城东行事去李简夫甚迩可以卜见而俱有往返之禁因戯为歌驰寄【简夫名佖时监东水门】
故人咫尺水东头我欲见之心悠悠有足欲往不自由形骸静对莺花留我思肥陵昔之防云雾宻锁城上楼把酒待月生海陬月到行午醉未休濡须南池水中洲脱防散发寻渔舟夕阳扶栏持钓钩白苹风起寒飕飗别来纷纷几春秋彼此待尽栖林丘滴泪落水东争流肺肝虽大不容忧残息乃复如悬疣得官相望真如囚李夫子借使复得把酒与子饮其乐还如昔时不我今鬂发已丝志已偷力不能前钝如牛泡浪亦悟吾生浮尚壮欲以华簪投日月逐逐同传邮何用自与身为矛我歌草草子须酬欲读子歌销我愁
舟过当涂
悠悠章江柁复自姑孰北此身与此水日夜俱无息关关林中鸟软语如相识杨栁枝叶长青青祗如昔唯予鬓间髪种种添新白开尊泛溪水宛转随山色四方本予志夷险非我恻挂帆出长江万里追鹏翼
阻风饮酒
系舟不能前酌酒聊自慰异乡少亲友市逺无兼味惟兹佳山水浑浑含正气旁皇无賔主恣取不为费王事不为缓简书实吾畏夜晴如何其呼吏看星纬
癸未季秋偕子仲都官文渊节推子坚先辈同逰东湖分题得东字
髙山据西南湖水自南东中有避汉人如彼云中鸿一日克诸已百世闻其风乐哉今日防况有贤者同
和广汉见和东字
驾言欲何之于彼湖水东茫洋众防鱼凌厉一归鸿嚼蕊挹飞泉解帯临清风寄声诗中伯暇日倘来同
又
出防势不齐譬若西与东在隂有鸣鹤渐陆见飞鸿禹稷顔回道下惠伯夷风故彼孺子者亦庶与古同与节推防聘君亭邂逅广汉同逰分题得聘字
汉衰至桓灵王室既不竞豪杰死党锢奸嬖偷权柄娟娟彼孺子德誉南州盛耕稼以自食羞诣安车聘彼非硁硁者而欲为竒行未能比禹稷夫岂慙蘧我登斯亭上悠悠发幽兴髙山知仰止池水不可泳鱼戏芙蓉花鳬杂参差荇嗟叹之不足俛仰成讽咏
送秀才过溪口占
邂逅吾所乐爰复惜分携系帆且少留聊慰吾所思嗟我行老矣志意非昔时鬓毛黒如漆种种今如丝譬如七年牛力乏气亦衰嗫嚅食青刍欲往脚自迟爱子齿未壮骨骼超等夷轩昂宇宙间万里惟所之举足我即到宁复论华夷行矣尚勉旃防慰吾所期
沐浴有感
去垢如去邪不欲留毫分发不止一沐身不止三薫如何迷本原浴德不自勤区区养樲棘俯仰愧前闻
答张天觉学士
厐蕴襄阳老精怪辛勤欲挟山超海破除枉被马师瞒扶起赖存灵照在最上一机终不传喃喃谩自费罗千晚年遭值张居士冷火寒灰更炽然
内鄊先春
古寺前无廊空林中有亭浙水为襟帯萧山作画屏仰髙聴流水志体得所宁不能念羇旅天地俱浮萍举首望飞泉【一云仰髙看流水】日暮未肯归夜凉多好风明月有清辉一举随所之不如鸿鹄飞思亲泪如雨有露亦在衣【未肯一作未忍】
乆雨
十日七日雨十歩九歩水师徒宿蓁莽宴坐吾亦耻其谁防封穴未忍鸟防死天意若有谓无人可言此
寄定州许资政
中行耀师宠北頋寛上忧泽苏民瘵威名闻鬼陬盐梅合调羮帷幄聊运筹中山想可见更登城上楼清患在未形患形其计难父老不言兵朝廷今乆安贵侯弄丝竹骑士矜绮纨念念须预防壮士心为寒非公能知微何敢矢此言
月夜示子文
喜见明月到池东我时独与孤转同山光水色饮不尽更烦佳木来清风浩歌一声志万里飞飞欲到蟾蜍宫君家玉琴试借我为君写尽丝中
招赵温甫饮
典衫买酒送春归与春惜别无欢怡穷邨荒凉物色薄肥鸡緑笋皆出雌却思清谈醉我腹愿君促驾无迟迟
和蒋深甫雪亭韵
巉岩巨石藏蛟龙石破龙归旧迹空风生江面激惊浪雨歇天涯横防虹髙吟独据一老木逺望喜见双飞鸿纵步忽逢溪上叟忘言疑是渭滨翁
赋朱令水渠
宣城貌古心亦老自夸渠成非草草始挈孤忠犯众仇此身弃絶甘夷岛异言塞尽流始通大功成就民斯保天子虚心问民利利如此渠亦须寳
谅闇闻笛
夜闻孤笛城头上少年侧聴成惆怅明月纷纷送忧咽清风防防来凄怆鼎湖梦短飞不到苍梧望防目几耗此身犬马贱徒劳君徳岳山崇未报
积德
积德由丝毫扬名满天地古人成之难今人败之易不知责已重而独于人备天下此説用无亦残风谊观物窃有得作诗聊自志
有感
吾身本山林艰难知备甞天寒负书橐万里冐雪霜山川风借力道路泥为浆瘦马鞭不前悲歌自慨慷今也偶得禄虽劳庸何伤念尔草野夫百辈勤送将不惟风雪勤无乃田畴妨素餐烦尔徒心顔两愧惶作诗书诸绅庶几乆无忘
夜登竹亭
碧玉【亭名】多朝风萧洒不及夜沧溟月飞出碎影如刻画爱君有素节霜雪不凋谢无言静相对似欲闻情话城上已三更欲归犹未罢
轻舟
轻舟入深川钝驹陟髙山胡为弃安乐轻去趋险艰一身事业荒双亲鬓发班思之不逺虑览照胡为顔
隣鸡
邻鸡号清晨客子起长道二仪乆风雨百里生泥潦髙山险难登钝马行欲倒仆劳请休息西北日尚杲
寒食
山川路﨑岖于此遇寒食冐雨虽甚苦驱车不遑息敌愁酒无功恱目花少色谁当逆旅思独任清吟力
防子
防子何所之上下山水中泛滥不系舟飘飖孤飞鸿杨朱泣路歧阮籍悲途穷我志非此流髙吟属春风
陟山登涧
此身何时休终日镇衮衮才登涧之滨又陟山之阪仆驽怯负重马困忧途逺道路亦常态勉旃强餐饭
偶题
雝然凤之雏杰然龙之驹九天无乱云万里多坦途霜蹄风翮一朝举疲驽燕雀安能俱
赠君俞茶盂
人心一何巧得泥自山隅运泥置盘中百转成双盂粹质淹雪霜清辉夺璠璵精明絶隠匿洁白无瑕汚殷勤持赠君意似生束刍
赋刘令公署双头芍药
花容人所怜花意我独知雨露三月春齐荣一纎枝并立无妬心相逢况芳时长同白日照不为颠风离世情正暌乖因赋芍药诗
自诫
居方贵由礼待物当竭诚诚亡鄙虑见礼去骄心萌曽参日三省子嗟四轻勉旃践此诚蛮貊犹可行
寄春卿
相约童稚间遂成歳寒图奈何离别多各自东西隅我心明月轮子志青松株明月千里光岂为吴越殊青松四时心岂为风霜枯相思不相见作诗报区区
自谢
瘠田厯水旱畎亩多荒芜良农为耡耰不歳成膏腴瘦木僵风雪枝榦皆蟠迂良工试刻斵不日成盘盂在人虽不肖防教当自殊重念贱子庸仅同流俗愚学不达本原行行无亷隅九思失孔戒三省忘曽模背道而妄行轻言以招辜一身旅焚巢众目暌张弧奔驰今逝矣玷圭可磨乎昼寝过甚微圣门斥弗诛于今底荒唐较彼尤昏逾尚赖君子仁为包小人防未即逺方屏止于鸣鼔攻过愆苟不涤忧虑环无穷归来讼丑迹欲自鞭微躬父母遣汝来期尔才德丰亲友壮尔行思尔事业充不沿仁义流反扇偷惰风固宜众人归讵可多雷同犹愿追巳往从此图令终庶几谢顔子自誓规缪公敢期白日光重照幽谷中驱除困防吝震荡迷复凶作诗代负荆鄙诚实悾悾
衢州道中
登山复降山仆膝良已酸出溪复入溪仆衣未甞干嗟余乆羇旅囊橐亦已殚无食充尔饥无衣覆尔寒买酒聊一醉行行莫长叹
冬日道中
夜卧衾裯单不敢嗟体寒晨餐蔬食微不敢叹腹饥重念饥寒民亦有甚我身我心若嗟吁彼俗当何如
寄子文
相逢一笑东风前相别一醉昌江邉我来西山春正妍未见君子心欲燃紫泥诏命来矣黄卷文章冝勉旃题柱相如知有志着鞭无使祖生先
送蒋司勲赴河北漕使【之竒】
于皇时宋治定百年朝廷肃雍以有多贤蒋侯孔硕克明其德其立嶷嶷其严翼翼英考是擢以司邦直彼富贵不仁人则惮之侯曰吾治之彼孤有幼人则侮之侯曰吾绥之窜逐流落江湖东南侯曰行哉义岂吾惭皇帝思之擢使于闽于淮于江治绩升闻皇帝曰咨朕宠尔勤俾相尔攸宜莫如河朔往都漕事以谋以度侯拜稽首受命不敢居言秣其马言脂其车其马騑騑虽疾而仪其车轩轩既博且闲蒋侯归止觐于天子天子是喜曰朕有贤卿士明明蒋侯政事文章以明以将当至庙堂奚止河一方汝砺作诗式赠其行俾人咏歌以永厥声
送上官察院归闽中【均】
南山幽幽非可陵之丘渊渊其渊非潢污之泉我徒以趋君假我以车我泳而防君载我以舟君行未至我心非乐君去不迟如之何勿思是用作歌以告吾怀某偷惰不强日陷罪恶元忠哀怜憃愚未忍诛絶赐诗为戒佩服弗忘韵险且长赓和未逮聊作短句以代负荆
小人无逺虑苟志怀与安冨贵本浮云百计图一完辰乎来之迟玩弄如等闲其不为禽狄不能分寸间故人哀怜之投以药石言伏读夜逹旦顔汗肌骨寒頋惟壮盛时气大力亦敦泰山陟其巅不见宇宙寛荡舟絶溟渤独自观其澜老大不自强喑嘿甘素餐更欲盗恩荣归取妻子欢自非仁人心孰肯救此患过恶苟容改勿惮提耳烦将大书诸绅佩服永弗谖
蒋頴叔以广陵诗见赠次其韵
乆病乗秋足寒热欲巢髙木藏营窟衰迟不是富贵人便合买田投印绂荆溪大士简我诗坐觉闇室隂云披垢尽清明入两目忧忘喜乐生中脾缄縢扃鐍欲自私不知半夜扬清辉儿童怪骇私问我谓予蕴玉藏珠颗輶车近説足遐观烟霞日夜生毫端楼防缥缈云中寺众马不前君独至却跻双林跋提水更登百丈大雄山防淮已擅中秋夜落帽湏分九日天茱茰准拟楼头防终朝把酒千峰对杖藜徙倚望八荒孤鸿飞出青云外
拟田园乐【六言】
买田何须近郭作屋却要依山青松共我终始白鸟随人往还
二
春酒家家初熟春花处处光辉防花更携酒去酒醉却插花归
三
歩月溪头置酒野草不妨醉眠百嵗独多暇日万家共乐丰年
四
山色依云闇淡溪声潄玉玲珑孤笛醉吹明月扁舟卧钓秋风
五
霜寒禾黍初熟日落牛羊自归乐事须还田舎浮名不入柴扉
六
稚子骑牛横笛老翁置酒髙歌算来人生有几莫问世事如何
送许屯田
君甞治浮梁德爱均父母黎明令一出百里无敢侮吏窜狐防惠爱沾农亩浮梁巧烧瓷顔色比琼玖因官射利疾众喜君独不父老争叹息此事古未有【浮梁父老言自来作知县不买瓷器者一人君是也作饶州不买者一人今程少卿嗣宗是也】君甞速我饮漓薄秖村酒君举长满觞我畏不濡口京师晚相值相笑俱老丑我欲提君名四方为奔走君立掉头去自谢吾无取移舟去都门待水三月久不一诣权贵挂蓆随南斗庐陵据艰险狱讼成渊薮君以一目视无恶亦无苟三年最课上坐冠江西部我来君及欲荐嗟掣肘有才使如君未见终不售即听宣室诏莫爱潮阳守【广东荐君潮阳】
马粹老谒黄龙祖心云得趣向防除烦恼矣因以偈谒之
门门赵州门路路曺溪路此间无向背云何说向趣佛逰五浊世不说无烦恼此心即是佛云何说除埽
大暑道中
髙堂卧清风頋我岂不欲王事不可缓驱车冒炎酷赤日暴形骸毛髪几焦秃义命有固然勤劳不为辱
小舟过陂口
轻舟落陂漘脱去如一叶篙工习欹险振呼矜巧捷急水生凉风盛暑熨汗浃涉逺虽力壮临危固心怯不如山居安防梦亦妥帖
大暑息林下
溪流转东西日色不可障水风鼓炎热如坐蒸炊上幽林隤山谷弛楫没清旷行矣难少留白云在吾望老母德安县君生辰颂时湖南奉使途中作
有节维冬有载维春维时斯成维诞斯辰妇妾祗祗儿女诜诜是笑是言是祝是防其德维何维厚之坤其福维何维北之山嗟尔小子不克骏奔靡不肃雍维我母贤无有申之有永其年
自勉呈尊叔
欲成九层台不敢宁厥居昨朝雨暴至圯败秖须臾百年飬不足一日毁有余非叔有至言吾终小人徒
和君时城上乐字韵
吾衰寡所欣惟子足与乐爱君凌云气更老更充扩危城纵登眺万里见澄廓中林韵秋风往往中宫角琼液白玉浆十分许君酌是非等毫发未足烦商防贪狥终不还彼哉世人错
长芦阻风
纵目江南路系船淮上村长芦云作阵髙栁石为根浪逐江风急潮连海水浑雪霜千骑散钲鼓万兵屯蒲鱼防处泥沙鸟篆痕参差隣画舫咫尺想空门【泊舟处与诸君相隣不相见数日矣长芦寺咫尺以水疗不克往】贝叶有秘语韦编无近言漫瞻双去翼空饰两朱轓好在弥天释何如炙輠髠浊清罗酒斚南北看风幡敬信无非事精微讵可论孤忠天未弃尚合辱垂恩
路人有弃其子者因作是诗予时奉使湖外
彼呱呱者其孰弃之彼嬛嬛者其孰收之彼禽何知能字其鶵飞前则顾饥啄则呼孰谓斯人禽之不如彼雏之微皆得所依婉娩其音婆娑其衣孰谓斯人乃独无归我号斯言以告采诗
和君时弟韵
流火退缩金盛强郊原日夜生寒凉梨垂栗皱橙柚香田家笑语炊黄粱山水秀彻摇秋光重岩细菊斑斑黄万象呈露无遯藏时和歳丰辰亦良脂车与子防上方吐论纵横气轩昂书帙罗列图画张睥睨孔孟窥虞唐偃息道奥縁禅床苒苒定看移星霜【一云登逐髙逺穷忽荒】
不寐
吾行不能休中夜或不寐悠悠此时心往返徧万类鳏鱼固不瞑梦蝶亦无事纷纷尔何为百虑终一致
和叔宜弟
悠悠白云飞戚戚感我情白云行四方頋我岂惮行投袂起番水荷担指宜城所懐再逾秋计以顷刻成逺装有书帙贫囊无金籯马羸半徒步仆瘦复兼程天寒雪频飞山阻路少平林端虎豹迹驿后豺狼声我行有所懐虽壮如孩婴入门旅愁破侍席春风生丁宁道懐感恻怛一坐倾我今授汝记汝当以孝名孝能事其亲荣亦及乃兄乃兄久衰矣山川倦遐征归与治尔田我归耦而耕
又
涙痕如雨欲垂垂知汝心诚系防衣江外若逢鸿雁过时将音问寄庭帏
答张知常
曰归去上凤凰台已见云中鸣雁来携酒几时窥北海采兰三月去南陔山间防窃不为盗屋上鹳巢无妄灾但喜朝廷容正直更须郡守择贤才【今年夏南阳多盗继有水灾来诗及之故也】
又
两鬓萧条今更衰茱萸祗似去年时甘从彭泽渊明醉未肯牛山丘据悲泛菊想公多乐事及如我有归期湏穿畧彴行松径尚见芙蓉出槿篱
防西山
我少及长从公防我今老矣公白头渊明彭泽不归去太史周南方滞留爱山兴与精神聚形骸自笑縻珪组欲骑马去陟彼砠空羡鸿飞在于渚西山第一列洞天别有日月无歳年洪崖已成丹灶药瑶池每赋白云篇嘒嘒蝉噪竹枝露斑斑豹宿颠崖雾伯兮伯兮归勿人间旱歳湏霖雨秋雨辛勤开菊花春风取次生兰芽我虽调公不敢易龙驹防去超胡沙
爱山楼歌
山隆然兮为屏楼缥缈兮浮空朝阳起兮辉辉白云宿兮溶溶乔木兮隂隂泉飞兮珑珑花香兮春雨鹤唳兮秋风企望焉兮徜徉横四海兮无穷气飘浮兮欲仙嗟势利兮樊笼归去来兮何为从公防兮山之中
和彦衡直讲
日隠天北角月飞海东头清晖到堂除转觉夜气幽睥睨天地间无物奚为忧
二
是身如芭蕉况复身外名至人本无心肯为宠辱惊
三
风随明月来终夜共清白先生静无语独看庭前栢冠帯褫客衣诗书倦尘迹好风此时来应与君相识
四
照月槐影碎吹风柏声繁悠悠此时心可乐不可言
使北有懐
长年日戏老莱衣不忍此身终日违今日马头燕北去不堪频望白云飞白云汝飞去何许悠悠防到江南路朔风吹泪洒大河直与波澜竞东注
芦花【六言】
风起芦花散雪纷纷故着枯槎晓日曚昽照处十分认作梅花
沙栁
沙陁秖见尘土栁色如逢故人忆着千条万叶金明驰道青春
韩氏周宣王时为侯甞入觐而归显父饯之尹吉甫作诵今司空康国公既老元祐丁夘朝京师戊辰春还许天子赐燕某赋是诗
在昔韩侯受命有周绍嗣禹功以续祖考韩侯入觐元衮介圭有淑其斾韩侯归止显父是饯笾豆有践奏鼓衎衎韩侯燕喜既多受祉施于子孙为宋柄臣有子且贤长则上公亦似前人有赫厥庸公老许田载见式时朝有大疑公为蓍龟公去不留天子是思薄言维之旟旐有辉都人咸喜祝之千嵗国有元老邦家是赖康公之德寅亮孔硕利泽在民功在社稷孰能诗之以继韩奕诞发其声施于罔极
舟中偶言【聨句】
水聚即为沤沤散还为水【某】秖这聚散中便是真如理【瑛首座】
和瑛师
去来的的然莫道无来去烟萝寳峰境风月清源路雨涨没沧洲云归出孤屿风便水亦便非讼亦非诉【是时师自丰城归洪州而水便予按庐陵而风亦便故其词如此】
题本觉庵
本觉非今觉今觉如本觉悟得本觉时非觉非非觉

[book_title]鄱阳集巻四
宋　彭汝砺　撰
律诗
皇帝郊祀礼毕诣景灵恭谢次履中学士韵
黎明驾出告熈成朝野人呼万歳声日上天门春意近雪残宫瓦晓寒生六龙宠防随天仗三爵恩容醉御觥德似丘山纎未报白头知愧不知荣
皇帝郊丘从驾次履中学士
今嵗郊丘上始躬宿斋初出未央宫百年礼乐星辰烂万国衣冠锦绣中精意与天相应接人心如水自流通圣时好作休成记今日谁为太史公
次韵履中学士宴集英殿
衮衣玉色殿中央簪佩参差万翼张和气每窥天一笑晬容时见日重光九成乐奏蓬山近百和香焚黼座傍鱼跃鸟飞应自喜君仁三倍胜岐昌
次履中学士正月十一日迎驾大庆殿
瑞雾苍茫杳霭间迟明催立大庭班禁林草木青春近秘阁文书白日闲华盖荧煌天帝座蓬莱缥缈道家山金舆玉乗归何晚乐奏钧天梦未还
考试阁下次子由韵
省曺秖有西曺要官府无如宪府严国论于今须汲直人才自昔畏由兼斧斤准拟栋梁得尘土吁嗟圭璧淹万事调和归适可诸公闻望在梅盐
赠去华学士
射策熈宁第二人十年青绶困京尘声名未误如椽笔宠辱何疑是梦身壮志自能探虎穴危言更看逆龙鳞美才何但膺门客观国今时正利賔
岩夫庭佐欲归出长安以诗邀防后圃
马蹄容易去吾东行李纷纷计已怱还使寸肠随夜月不知一泪落春风双飞露草看原鹡独宿云溪念塞鸿更约藏舟今日饮百壶清笑慰飘蓬
奉答诸兄弟诗韵
饥渴相期侍板舆途中千万数脂车浮生本自云无定白髪新来雪不如原上脊令知望汝洲前鹦鹉看题书愁肠日有平安信秖问江头双鲤鱼
得至郢州寄知郡朝议
襄阳曽赋赠行诗邂逅扁舟得所期胜迹好寻梅福宅真防稍记习家池郢中白雪今谁和汉上仙槎恰是时氷酒直湏多准备寄声先报主人知【送行诗卒章云兵厨且喜为氷酒当为公乗八月槎】
寄和仲【牛首作】
日月其除如掷梭老来衰疾转添多苦心不秖荼毒似短发无如霜雪何毕竟行藏浑有定寻常聚散亦非它欲知日暮相思意牛首山前湖水波
奉怀深父学士友兄
泛泛公舟何所之江湖不似月相随关西夫子吾所畏河上丈人今所思蓬发白如相别日菊花黄似去年时看花欲饮竟无味不是贫家缺酒巵
又
看山更饱更无厌野色虽寒亦不嫌风作浪头髙突兀云埋雨脚细防纎一双逺岸钓鱼艇三尺近村沽酒帘海上浮舟忆彭蠡门前栽栁旧陶潜
奉和施禽鱼食复赓一章
南方有国号清凉人好禽鱼性亦良在藻日分香积饭衔花时绕净明床濠梁孰谓安知乐大泽吾能不乱行但得养鱼如养巳相濡仍不似相忘
江上寄广汉屯田丈
白首扁舟西复东沧江时对百花丛山光缥缈云霄外水气溟蒙烟霭中似酒鹅儿随暮雨于飞燕子语春风一杯欲饮终无绪想望邻家鹤发翁
和瑛师
江湖日夜着东流水上乾坤一防浮隔浦云山随客步近村花竹慰人愁同舟自有林宗在结社还须惠逺游酒兴正酣归更懒坐看凉月上沧洲
兵部敏叔颁示佳句谨依原韵
遍弥川泽压冈峦万室清明更可观麦上早春谁漏泄梅邉穷腊自凋残隂阳顺适天时好髙下均平地泽寛歳歳丰登今以始都人切勿怨祁寒
次去华学士韵
九衢尘土暴秋阳宫殿深沉早自凉庭栢染霜千丈碧篱花着雨一番黄天邉河汉波澜濶海上蓬莱日月光文物岂惟淹汉魏太平乆矣四三皇
寄君时弟
日夜风前听好音书来一读一伤心泪摇眼尾催花发愁结眉头见雪侵秋迳自栽彭泽菊夜堂时奏武城琴事多不废看书否白首知君惜寸隂
送祖道朝奉
二月同舟出宋都转头即是十年余可怜老大犹为客莫怪寻常不作书蜡屐阮孚人不防鲈鱼张翰子何如寄声莫污清风地留与先生作隠居
送吴县丞
四十青衫似老翁作官不似作诗工身追鸿鹄云霄外手缚鲸鲵波浪中俊敏今非无李白沉深古自有扬雄和声直可奏宗庙叹息无人知爨桐
送叶亨仲
太学声名二十年词塲少以一当千王良仅可使执辔祖逖岂容争着鞭文字莫愁防醤瓿功名欲看勒燕然故人相见如相问为说萧条雪满颠
四月七日出城西见河中资政侍郎遇中叔聨骑入池南门行东北隅以归各赋一首
一过西城首一回经年欲往限尘埃蔷薇露湿春犹在杨栁烟深晓未开雨后波光浮渤澥云中山色隠蓬莱与君驰马竞东北也道曽来池上来
和美叔学士
早日清明气郁葱翠舆朝出建章宫光回鹭羽云霄外翠滴荷衣雨露中苦爱平心似崔郾预愁启事愧山公酬诗自笑才悭澁不似清微长养风
和彦常侍郎
濯濯威灵赫赫光天顔咫尺在岩廊图功未肯兄三古较艺何嫌弟寸长鼓舞雷风驰汉诏昭囬云汉见尧章酒樽更有论文乐一笑令人万事忘
再和彦常侍郎
天上九重开禁闼云间千步见修廊仙源水近漂花急化国人闲爱日长较艺过旬窥锦绣赋诗终日听韶章时沾好赐终何报自许余忠老未忘
送池须文长官
龙渊虎穴少穷探老大生涯一剑镡曲沼鸳鸯多白发雕笼鹦鹉久青衫能知令尹三无愠正似嵇康七不堪见说明朝好天色鹏程从此稳图南
刘生适中初业儒稍能文词气勇而不暴甚得乡士人心连蹇不得志以医防四方元祐七年来京师予与乔给事公权丰侍郎相之荐于朝入翰林为医官孙待制传师帅渭辟以从予哀生之志未得而喜其得贤主人以归也作是诗以送之
短衣瘦马去从军辛苦知君秖为贫丝绶戏拈五两去桂华志取一枝春持书关内大丞相寄语渭濵贤主人种种别时双鬓发萧条今日总如银
送蒋和父赴代州教授
十年场屋饱声名落笔从容一坐倾余泽未能沾万物绪言聊复启诸生青衫簿领当时态白首诗书足义荣得失已知君不恤春风谈笑入边城
丰湖
漫漫平湖十里賖南州今作画图夸波澜雨过鱼儿出草木春归茘子花山近冷光摇几席地平余润入桑麻使君恩德还如水长满罗浮十万家
又
仙阁玲珑髙出云画桥缥缈净无尘满分江海千年润平占蓬瀛十里春照浦蠙珠应自复随舟鸥鸟防相亲使君爱物能如此闾巷当时合借恂
和深父学士
故人气分比松筠凌雨霜风转更新暇日莫辞三斗醉浮云便是百年身今来古往秖如此弟唱兄酬莫厌频雪霁拥炉须酩酊月明分手更逡巡
和侯利建运使朝请
当年置酒岘山亭公作新诗我载赓疾病尚怜忧似醉文章还看美如英伤哉无复老莱戏久矣不闻韶乐声饥鹄欲飞嗟已老谬烦江汉借修程
和通判朝奉宋丈
尘事如毛日日生故园久拟问归程飞鹏怒薄扶摇上病骥饥寻嶻嵲行緑野尽头迷汉水白云深处是樊城私懐借问何其似秖看摇摇车上旌
又
未忍田间老此生衰迟已觉怯修程频频彼似鸒斯党踽踽吾非杕杜行云影昼迷芝岭路水声夜到凤林城仆夫不见人忧思未晓怱怱已抗旌
和通判承议
决胜从容樽俎间一军争死不知还拔旗径蹈乌桓垒杖防横封函谷关画像麒麟天上阁铭功鸡鹿雪中山我荣不与诸公比归见慈亲一解顔
再呈通判承议
山邉置酒水邉行鱼鸟于人各有情终世果能着几屐此时聊可濯吾缨启期拍手夸三乐渔父张頥笑独清四海一舟归未得低徊长恐负生平
又
南头如送北头迎秖有溪山不世情少日激昂投耒耜老年辛苦畏簪缨长松根脚龙蛇蛰老鹤精神玉雪清防得无生浑自足还容欵曲问长生
呈通判朝奉宋丈
昨日南阳今浙川驰驱不敢恨华颠久披褐布是居士时着斑衣犹少年系屧记寻幽径竹泛舟忆近碧池莲笑君与我浑相似目病鳏鳏夜不眠
又
经时山川浪跋履半夜衣裳时倒颠尘土最能催白首风波秖防送流年寂寥彭泽门栽栁萧洒东林社结莲语及故乡归未得看云步月欲忘眠
持正率和中丞诸公喜雨
昊天旋日照宸忧灵雨崇朝遍舜州云起山川初一防水倾河汉欲交流欢愉散入舆人诵润泽浑供万物求遥想玉山禾粒熟来仪还见凤凰秋
又
盛德无烦百姓忧分明灵贶厚齐州精神散接诸天逺润泽横随四海流玉色晬温知有喜渊衷澄寂本无求史官屡得丰年事还记熈宁第十秋
奉寄深之学士子开侍郎【在初考今复承乏有怀旧防因作是诗】
万国承平道更尊君王取士夙临轩雕虫立废贾马赋发策跂闻晁董言兰艾同荣春霭霭鱼龙欲化海浑浑风流想见东华路夹道传呼看状元
时在集英幕中呈诸公学士
衰病从来饭亦慵不堪锁宿似南宫夜凉月满重帘外春雨花开一梦中轩陛直言尊董氏朝廷故事问胡公文章久怪无新语议论初欣有古风
和范学士韵
大府池防能近郭隣家花木巧当顔丛篁着雨初成径巨石浮烟恰是山御气即能驰碧落战文谁敢敌黄间乐天自得三无愠易地何殊五不还
二
先生亡子众推贤号慕今犹似恸顔西竺甞言空是色南华亦笑泽藏山由来世事无穷处毕竟人生在几间看着江流长泛泛可言逝水不知还
三
日华苒苒在波澜水色依依照面顔汉上仙槎浮八月海中金阙隠三山芙蓉开席成隂处杨栁维舟倒影间景物向人情不浅频将风月送公还
四
清香一炷意超然万事无縁更动顔野鸟衔花来丈室烟萝招月出遥山居方不碍防方内住世还如出世间却笑晚年贪着事野邉湖外夜忘还
五
南阳五月饱偷安报政无闻秖汗顔平日髠钳盈狴犴丰年盗贼出丘山簿书细碎晨昏事诵寂寥庠序间但见颍川多凤集仍知合浦有珠还
六
岂有微功答谬恩尚思荣禄慰慈顔心诚似水知宗海事责如蚊欲负山资性仅同中以下行能未及二之间木桃每屈言为赠秖恐琼瑶未足还
七
南阳虽好逺江干襄沔归来失病顔雨霁逺浮清汉水云归深见上方山伤心蜀主君臣际回首厐公父子间薄暮楼头待明月笛声时见钓舟还
八
起照青铜巳鬓斑早衰不似旧容顔尘埃苒苒行其野霜雪纷纷陟彼山稍忆辍耕栖垅上不堪待罪久行间阳防自笑云无定华表应疑鹤未还
九
风雨先催十月寒顾瞻言迈秖悲顔二天旧泽流淮水五色新文照楚山我病欲归边使重君行合在侍臣间颍川莫厌次公去宣室方思贾谊还
和刘舎人
翦防微茫比丝髪雕金焜晃映蝉貂鹓鸾破晓趋丹禁雨露迎春下九霄花映上尊非索寞雪侵余鬓自萧条读书终日不知味恰似在齐闻舜韶
和执中寄师厚同年
千载风云庆一逢枯荣相望百年中雪霜松桧材先老泥土骅骝路未通顔子奚慙一箪食阮生不是哭途穷春防取次吟花药枉负灯窗翰墨功
又
日暮相忘城上亭云深秖见数峯青傅岩可独为霖雨荀里还归聚德星汉水遡风増浩荡兰花着雨长芳馨啸吟久不过诸葛丰度今谁似九龄
招执中看酴醿
恰是酴醿初盛时清香终日在尘衣参差正对金沙拆散漫更为蝴蝶飞日暖緑云长闇淡春深白雪更霏防急来相就花前醉看尽此花春欲归
寄正夫判官
数竿严濑钓鱼纶一幅渊明漉酒巾天上旧传公子贵汉隂今见丈人真登山临水能胥宇问舎求田待卜隣欲作独清无已甚时将数字寄埃尘
送宗文先軰
夫子声名二十年尘埃叹息欲华颠相如旧有淩云赋靖节今无种秫田南国寂寥归见雁北风悲壮屡闻蝉思量世事真如幻合置穷愁顿酒邉
和子仲都官徐孺亭
已矣斯人不可从风流今见一亭中云藏洲渚秋长碧日在波澜晚更红旱歳防为岩际雨贪夫亦畏海濒风于今未见如公比叹息陈蕃榻亦空
和颖叔寄佛印
有客寄诗南雍州清新全占岘山秋官名便据非常宠文学元居第一流云近蛟龙朝丈室夜寒星月宿重楼知公有勇防鼇足到彼不须骑虎头
又
忆留铁瓮城经夏却泛金山寺看秋钟梵去随沧海逺楼防低涌大江流波澜隠约开龙国烟雾分明见蜃楼他日上方容听法不应疑我皱眉头
又寄佛印
神仙苒苒在蓬壶更得诗来慰索居天上楼防开佛国日边香火读天书篮舆独往公今尔蜡屐他时我亦如彼是此非无足问悠悠同是一空虚
途中久雨
我征徂西今复东分明身世如飘蓬嵗华便是百年半日气恰当三伏中山谷无情频送雨园林何事急招风浮生所遇皆知分未用纷纷论色空
滩上
片帆逆水过溪山吾贱能谙世路难小雨作云迷涧谷急风吹雪上波澜草根已定春来意梅蕊犹含腊后寒渐老岂能支道路扁舟欲去老渔竿
送正孺
离筵氷冻樽中酒行路雪沾身上衣逰子思乡梦先到老人惜别涕交挥昔年终军弃繻去今日买臣怀绶归昼绣奚为公不乐秖应愁见白云飞
答执中见和
枉费山公席上珍看书转忆笑言亲旧时香积厨中饭新得金莲社里人传语簿书聊借日寄声风雨莫催春须容饱饫先生馔可便闲防异姓宾
和伯钧节推
昔年相见蜀山隈落落知君匪众材白发今时俱老大青山何日盍归来烟尘草草驰军檄风雨怱怱把酒杯万事欲言终不尽诗成凄怆有余哀
东流寄天保弟
湖山髙下緑参差目防东流此一时日久不闻鸿雁信春来初见棠棣诗草根二月蒌蒿熟沙外数家杨栁垂恰是去年相送处酒樽还忆数追随
寄君时弟
正直多疑势易孤官情时态近何如应知秋后无穷事未得冬来第一书忆汝愁闻洞庭雁作诗欲寄武昌鱼江湖此别何其久日月居诸又嵗除
使辽
北行未始过陈桥仗节今朝使大辽寒日拥云初漠漠急风招雪晚萧萧江湖梦寐时之楚象魏精诚日望尧孤驿夜深谁可语青灯黄巻慰无聊
古北口杨太尉庙
将军百战死嵚岑祠庙岩岩古到今万里边人犹破胆百年壮士独伤心遗灵半夜雨如雹余恨长时日为隂驿舎怆懐心欲碎不须更听鼓鼙音
过古北口始闻鸡
雪余天色更清明野店忽闻鸡一声地里山川从禹画人情风俗近燕京渔阳父老尚垂涕燕颔将军谁请缨容覆不分南与北方知圣徳与天平
塞外冬至
今年至日是今朝日影方长路更遥霜雪辛勤白榆塞鹓鸿怅望紫宸朝隂防丘壑云长暗阳触渊泉冻欲销欲问春来消息近几多垂栁在溪桥
闻驾幸太学
四海承平正右文君王昨日幸成均三千缝掖星辰拱十二旗常日月新万里去持山国节六龙阻望属车尘上心直欲窥尧禹咫尺谁能席上珍
寄君时宿直
天寒不归汝安否日暮有怀如此何丈室全如在林壑重云漫不见星河髙风侧听雝雝雁濡露长悲蓼蓼莪不是不知诗废事相思不寐自成歌
鴈池
池水人言是鴈池池邉兀坐久忘归蓬瀛仙子红莲出湖海幽人白鹭飞杨栁垂隂留客佩沧浪泼翠防人衣故园一别头今白目防江邉旧钓矶
万安道中
上下鸡笼牛口滩滩头濯濯雨声寒气蒸晓日云无间波漾春风雪未干落絮并花浮逺水飞鸥随鹭落惊湍扁舟穏泛沧浪逺珍重严陵一钓竿
和佛印
供佛堂中香积饭度人门外白牛车防禅长老或雪涕说法虚空时雨花灵鹫御风朝海渎飞翚撒水抗烟霞老师住处即安乐秖恐卧龙生叹嗟
执中学士以蔬菜见贶戏寄小诗
贷粟监河公自贫蔬菹投我觉情亲不须乞饭去香积谁防献芹如野人维笋及蒲全似古式歌且舞恰当春投闲即拟同公醉莫道无鱼可及宾
与文渊逰聘君亭分题和文渊亭字韵
东湖九日水如氷畵舫还寻孺子亭雨后防云归冉冉天寒孤鴈去防防兰苕散漫池塘逺松竹参差岛屿青贪惜上恩归未得自怜双鬓欲垂星
内乡【熊耳书所谓熊耳外方桐柏者是虎遥唐武徳中所筑俗言为武遥】
山谷生云作风雨楼防映日贴烟霞危峰熊耳倍千丈废堞虎遥今数家野外小桥丹作水潭邉仙菊雪开花隆寒大热三经涉世事催人早鬓华
送子开侍郎出守徐州
彭城事事似南都顷嵗曽分刺史符吏治甚惭前有召民謡更媿昔无襦最思凤沼鳯皇集还见鴈池鸿雁孤万事我今无一乐扁舟归梦满江湖
致政侍郎知郡学士赓和诗凡数篇谨用元韵寄呈知郡学士
玉色诸儿馥若兰防衣想见日承顔尘缨逺濯沧浪水燕几深居畏垒山俗眼漫讥身察察人情方喜知间间夕阳归兴随飞鸟真意无人语此还
和蜀公家居
平湖三月水犹寒霜鉴氷壶照玉顔栁暗何如江上路云深不碍海中山春风鳬鴈窥青琐晚日波涛在白间景物防招山简醉时时倒着接防还
西湖
篇章芜漫不中防误得先生一解顔明月何为投暗室阳春不意在穷山平时借以齿牙论今日见之眉睫间【公诗云君行方在急流间】自笑鸤鸠为计拙谁知鸿鴈及时还
答蜀公奉酬
叠石栽花作小园庭柯顾盼足怡顔尽捐势利随流水多占声名似泰山细雨鳬雏浮水际微风燕子语梁间竹冠笻杖篮舆好认得公从湖上还
二
逍遥今是地行仙无事全胜药驻顔早嵗风流都翰苑他时文字出名山修竿养竹千余畆小屋诛茅八九间颍水可怜归未得不如云鹤防飞还
三
丛条润泽无瞠胆芳杜将迎失厚顔陶令葛巾曽漉酒谢公蜡屐惯寻山观鱼恰似濠梁上结宇浑如冈曲间楚醴满觞知意惬胡香细炷觉神还
途中奉寄
水渉山行岐路长思亲一夜鬓毛霜纷纷枝上慈乌宿肃肃云中鸿鴈行活计一行随梦幻生涯好去老耕桑知君合续南陔赋万里因风数寄将
武冈路中
复岭重冈烟霭深晚年多病觉难任他乡一日如三嵗逺路家书抵万金流水可怜君未息白云谁似尔无心天寒日暮双飞鸟寂寂归栖只旧林

[book_title]鄱阳集巻五
宋　彭汝砺　撰
律诗
荅张大夫友兄
尘土无人慰病怀篇章一见觉心开风髙昨夜冥鸿去水澁何时画鹢来天上旧传公子贵江东还见步兵才老成合有言为赠倚马相望故鳯台
送周朝议赴郢
岩石沧洲一水涯画船几夜宿芦花芭蕉山谷灵峰寺鹤池塘梅福家今日岂应无白雪当时亦未见皇华兵厨且善为氷酒当为公浮八月槎
又
驱马悠悠何所之岘山南去习家池莲花可爱肌如雪鸥鸟何为鬓亦丝一叶林头秋到处片云溪上雨来时公方紫绶金章贵可要山公白接防
城上
孤城縦目尽南东山转溪囘翠且重云际静浮滨海水林端清送上方钟今时汉北无雏鳯当日襄阳有卧龙万事废兴无足问登临吾乐正従容
代人荅周朝议生辰赠章
我辰邂逅得朱明一离阴邪一防生蓬矢尚存随薄宦龙驹已老怯修程鬓毛久似安仁白神气初惭衞玠清南郭丈人慈爱并逺分珠玉助光荣
谷城溪亭
谷国有亭溪水边税车安寝不无縁芰荷苒苒双飞鸟芦苇深深一钓船故国寄声无去鴈他乡催泪有啼蝉江山亦为行人动六月寒风正凛然
荅孙荆州颃
鳯林清淑鬱扶舆五马当年数驻车故老作歌今未已大贤为政法何如二碑岘首窥余烈一纸荆州得近书缩项槎头知未羡龙州闻说更多鱼
病中寄君时
可怜平生不堪处未有一朝无病时患难寻常心欲折尘埃四十发如倦防司马多闻友现病维摩大导师筋力尚堪游乐在不应空废百花期
寄孙元忠
离羣已是四年秋昔是少年今白头旧日雁池应好在多情睢水防东流更贫尚有箪瓢在已见谁能度数求三径渊明多种菊五湖范蠡有归舟
戱呈叶提举
自笑肩轝钝似椎不如马足快如鵻驱驰祗似江西日懒病全非年少时熟睡疑空净石室沈思若下董生帷道途不独输公敏凡事相方总较迟
和马太守五首
寒林
平林十里看深秋踈影横斜翠欲流日晚小舟维别浦天寒飞鸟浴沧洲傍山畦径村村逺近水轩楹事事幽欲赋祗慙非太白酒巵独觊一朝酬
翠玉
平湖如鉴见寒林谁作髙亭防静深到海水源终有本从龙云影自无心芰荷一片随幽赏鸂鶒双飞近醉吟顾我倦游归欲早寒门独觊数窥临
水云
万竹娟娟一径开禅师当日为谁栽本支间出为龙去秀实长留待鳯来挥袂好风能应接杖藜栖鸟误惊猜公防岂得如嵇阮禁省方归治剧材
五老峯
不到匡庐今几年幽亭縦目意茫然苍顔想像重湖外翠色参差落照前润泽为霖功及物坚髙作柱势参天使君笔墨眞能赋不必须慿绘画传
澄心亭
逸老初开池上亭使君钟鼓乐新成寳林自有湖山助定水何曽风浪生雨过淡云迷岛屿日长幽鸟下檐楹扁舟逺泛沧浪碧可避时人笑独清
和念一弟
冈陵盘泊土湖深蛟蜃伏藏山鸟吟大雪埋云冬寂寞乔松挟竹昼隂森百年身逐无涯智万斛愁中方寸心昨日汝诗催泪落暴添溪水两三寻
临江道中人家多植竹
逺逺平山浅浅溪人家栽竹当藩篱雪霜尽腊青如昨风月乗春緑更滋淡薄冷光浮莽苍招摇清影落涟漪故园所富今几顷防有归来筑隐时
和毛正仲
风雨登危奚壮哉见书三赋彼崔嵬细缘狗脊仆肩病曲转羊肠车辙摧晨鹊卜知书信到夜星占见使华来爱君最识思亲意取次枯肠夜九囘
寄提举朝议文
安稳青云喜得舆寂寥穷巷忆回车灌畦搰搰知同病游刃恢恢想自如暇日防驰千里驾好风时寄一行书爱公有似能鸣雁顾我还同喣湿鱼
送致政大夫伯常自洛抵襄归郢中旧居续赋诗拜送
全家归住白云中旧地新成半畆宫簇簇要添垂柏翠纷纷已出小花红自知北海恩怀厚况是东邻路迳通到得落成应不负壶先约醉春风
杂咏一首
小林幽径自春华不似城头望处佳山色倚云千万里蓬门穿水两三家声闻翠篠纷纷叶香落寒梅细细花更上幽亭望南北欲随幽鸟到天涯
病告诗上侍读
诗句亲题慰下僚清心洗尽渇心焦云移星月来幽隐风转英茎下寂寥肝胆尘生知几日齿牙病久起今朝篇章尽出樵蘓鄙不识鳌宫路径遥
寄史司理
日就妻孥问药囊镜中自笑鬂毛苍诗编欲乞闲方记茶面亲题病未尝【尝就史借诗并寄茶未试也】饮量无涯倾北海风情不薄念东阳【史时亦在病告】终篇未尽相望意洗耳风前迟报章
睦仲乞诗用其韵谢之
郁郁胸怀百未伸道途容易学参辰桂科今日须吾子鼎食当时况所亲景物依依吟晓色讴謡细细问途人春风写寄南淮地潇洒文章自细陈
和济叔兄书斋言志
子夏今为河上居诸生从此望夷涂圣贤事业长难合仁义生涯未至迂盛德固能苏弊俗明时安忍作潜夫鞭驽欲副新诗念争奈曾参性质愚
二
常因多病泣途穷性命于今亦少通贵贱固宜常厥德死生岂足动吾中游心自有诗书学扶病须慿药石功否剥亦留归泰复天时安得久屯防
三
旅人汲汲赴前程奔走川涂不暂停踪迹无如今困蹇才谋不似旧精灵雍容可羡云中雁浩荡来随水面萍富贵功名皆外物艰难险阻亦须经
四
未得临流一醉观江山应是怨无端苦吟夜月横诗笔烂醉秋风把钓竿溪濑最宜霜后听峰峦曾向雨中防输君瞬息穷千里苒苒羇怀几万般
寓学芝山
鲸鹏未得遂南飞翻学鹪鹩寄一枝翠石碧泉无尽处冷蛩鸣雁不胜悲驱除穷困知何计收拾功名竟几时穹昊不言难遽问性情无奈祗吟诗
初秋晓起
云影防防雨细飘风传秋意又经宵苍溪防侧千峯翠髙树枝头一叶凋病久亦伤光景速起来尤爱暑威销徐徐步向亭中立逸兴飘浮酒气骄
舟中作
晓日新晴三月天征途令我一凄然谋身独愧声名浅得地安辞道里千匹马荒山嗟困矣扁舟浊水喜安然桐庐虽逺今伊迩魂梦先归绛帐前
寄张子直
常愿从君授古书血诚沥尽更无余漂流岂意来深野系滞无由从后车踪迹浸违南郡帐梦魂长绕武侯庐仁人有意收庸贱时寄声音一起予
又
性质迂回【一作愚】趣向卑此身敢望圣门归趋时已愧雕虫陋学古还忧画虎非材近蓬蒿难自立目无松栢竟谁依重嗟踪迹匏瓜系翻羡苍蝇附尾飞
子直见和前韵因复之
平时祗畏才无敌今日方知器有余一第已多新宦况潜思犹入旧田庐鳯皇固合栖阿阁骐骥谁令驾鼓车千里青云今至矣愿倾深画尽传予
又
淹延未得共山居愁积胸肠万斛余致逺自伤无巨翮临危谁肯借安车油幢金印男儿事碧水青山隐者庐穷达计谋今已决故人天际亦思予
戯呈子直
步入松筠水石间囬眸方觉世途难防茸草色萦行径凌乱花隂覆钓湾暇日还能邀我醉清时未肯縦君闲烹鲜酌酒且行乐北圃春容今又残
寄献教授友兄
焦心犹觊就功名痛惜长为疢疾婴欲起病躯思扁鹊未知穷命问君平【闻陈处士者善言祸福因访之】道途辽邈何由及田壤萧条不复耕好学岂能几亚圣受经従此愧丘明千乘先生有草堂之吟而人或讥之因次其韵
世俗无轻好遁讥先生岂是爱山扉圣人固重潜龙诫君子安为即鹿非白水防来朝草径红尘不敢傍麻衣金舆应有商岩梦即听东南一诏飞
次道济韵
吾材未及明时用来傍师门静养防多病因知妨力学潜思犹是觊成功松心并老凝寒后玉色相防烈火中天意欲令更患难诗辞何必议穷通
病居婺女
荡漾扁舟冒晓征此身何日得安停穷途敢恨身无托多病惟思药有灵气谊腹心双古劒江湖踪迹一浮萍尘埃易使羇容黒仁义难邀俗眼青乡思浪慿歌笑解微辞不是楚骚经
寄子直友兄秘书
碧水青山一万寻不量无力强登临辛勤亦觊功名就痛惜长为疾患侵憔悴已成今日态英豪不复旧时心归期未遂家千里空对秋风泪满襟
元夕与莘老俱宿斋因寄莘老
零雨其蒙春始和明星有烂夜如何笙簧故与风声逺灯火疑添月色多渐老自能防世味欲明更起防天河定留太一青藜照愿寄荆人白雪歌
知常三十一致其政迁通直郎遇郊恩以亲之封封其祖父母以妻之封封其父母其外舅知府龙图安中以诗美之提刑大夫信叔和之俾某属和
立节秉心诚与俱至诚少日慕顔徒荣名及祖亲仍与盛事超今古亦无番国山川元润泽吴园鱼鸟亦驩虞氷翁星使诗酬唱在昔尝闻德不孤
承臬山毅夫提防学士有游防庾楼因用元韵
拥旜昔过赵州关【元祐五年使北过赵州】剖竹今隣四祖山问法防生成密记焚香曷月礼慈顔知天稍似三无愠易地何如五不还邂逅晦堂聊寄意而今事事祗如闲
按涝
瘦马扁舟迹已勤三乡行尽独伤神湖邉围涨鱼龙富野外田干燕雀贫岂有异能裨此理试留余泽遗斯民东南步武丰凶别却笑天心似未均
寄钱穆父
忠义文章见一门风流窃喜得诸孙古人事业非无意天下几微定有言寒鬭雪霜松老大髙飞霄汉鳯腾轩治功今日俱无补尘土相防畏素飧
忆程公权
防従邂逅値王孙万事无穷寄一眞倾盖异时心似旧望尘今日味如新清风遂别江山晓润泽空余草木春欲寄赠言终少取独为瞻慕共斯民
尝约谊父同逰龙泉奔走失期故作是诗奉和元韵
野寺幽幽隐翠岚山川形势尽东南吟随野竹吾怀惬醉啜溪泉此意堪乐事难并眞可惜登髙能赋亦曾谙防従欲尽林间胜雨气浑浑满古潭
古木
雨湿路岐泥滑滑风吹江海水茫茫壮心直值吾道孤宦蓬飞各异乡诗句好吟江上碧酒巵已负菊邉香丰年谁及农家乐老稚驩讴自涤场
得庭佐嵓夫二弟二书
十年翰墨共萤窗万里忧勤鬓欲桩薄宦尘埃寄南国归心日夜度重江春风喜咏棠隂秀夜月愁防雁影双病眼相望劳不彻书来聊得此心降
贺兄长有子
鳷鹊曽将喜信来竒祥昨夜出珠胎一枝始得龙孙贵万里防成骥子材道路笑临诗首首庭帏欢上酒杯杯风吹消息归江国老稚应须眼为开
欲雨马上寄兄长
去马惊尘犯客襟喜防云影聚轻阴雁飞浅草风声疾蚁鬬枯梨雨意深亭外见山输独啸林邉上马强清吟一声误认齐蝉晚叫起肥陵夜夜心【予敝居有见山亭】
暑雨
暑热炎炎起道途霆雷一阵出山隅雨吹细防沾须鬓风卷轻寒上发肤但使田畴终润泽敢言车马久泥涂天时信有丰年意笑语轻便共野夫
过紫金山
薄晚迟留问旧山尘埃敢意紫金丹云生石眼千年润风出云稍五月寒下蔡涂泥沾马足长淮风浪触渔竿八公更有威灵在簿领应须笑贱官
拟赏花钓鱼诗
晴云扶日上昭阳翠辇鸣鞭下建章化国楼防天半际瀛洲殿阁水中央鱼游自并龙国花气浑如薝卜香拟学华封人作颂千秋万嵗奉君王
二
琉璃宫殿云深处锦绣池塘雨过时鱼跃定名千嵗鲤花开多是万年枝恩流河汉波澜濶春在蓬瀛日月迟三十余年无此防今朝防见栢梁诗
三
孔雀横斜寳扇回雕龙浮动翠舆来鱼知迎日争先跃花防留春独后开法部方将九成乐侍臣迭送【一作进】万年杯太平恰似唐虞际臣主従容赋起哉
四
翠跸雕舆下未央禁林春色秀天芳帝居便是蓬莱胜花气浑如薝卜香五色灵池鱼拨刺九苞阿阁鳯回翔神仙世界光隂别比着人间一倍长
五
日暖鱼逰百子池雨余花折万年枝微风静觉丝缗逺暖日徐看淑景移九奏髙张洞庭乐七言徧赋栢梁诗吁俞不防几微戒恰似唐尧虞舜时
六
甘雨祈祈兆嵗丰君王暇豫与人同晴阳鱼跃烟涛外暖日花开锦绣中更有灵千嵗緑仍多陈粟万仓红便知岂乐歌颁首不比飞扬赋大风
七
百子池塘春复还五云楼阁晓犹寒蛟龙影上黄金辇锦绣香浮白玉盘宿蘂万包开雨露修鳞五色跃波澜太平既醉恩无报白首侵寻畏素餐
八
槛外幽花暖欲然池邉弱栁困初眠风晴莺戏长杨日水浄鱼游太液天玉斚酒深浮湛露寳炉香聚引长烟云章光絶无能继但颂南山亿万年
九
霁色苍茫杳蔼中玉舆朝出大明宫修鳞戯跃神池日宿蘂争开禁籞风韶乐大恩流动植灵台余泽入鱼虫龙光所被何其厚欲报惭无尺寸功
十
九重殿阁五云中闲暇君臣燕乐同芳卉便成金色界游鳞如在水晶宫承云乐见太平象湛露诗成王者风従幸甘泉能献赋愧无人可似扬雄
题醒心亭
红尘万里困征鞍喜向幽亭一倚栏日夜水声趋涧曲西南山色上云端窗横古木秋隂老槛逼苍崖雨气寒搜尽肺肠吟不竟欲君亲置图看
谨次知县奉议
早日苍茫杳蔼中綉衣防斾照花骢路従古汴聊分北家在琅邪更近东大野晓行千嶂月长河朝济一防风赐环不独邦人愿名字従来重两宫
次来韵
山川不见石泉城风日摇摇想斾旌鸑鷟老寻丹穴宿骅骝饥上赤霄行隆冬霜雪伤萍泛末路埃尘忆盖倾父老祗知荣衣绣乡人未防贵登瀛
拙句送通判学士正夫
山谷防防多雪霜人情随处足悲凉防衣公独有老母乔木我今思故乡行酒赋诗不忍别登髙临逺便相望故乡虽好莫留滞日月其除行路长
长沙道中寄君时
少时惜别惟男女老大相思味尤苦时节愁深聚作云道途泪落纷如雨
又
梦魂章水去无时书信蒲山来有数几时与汝归去来防服相看老农圃
和文渊游余干山寺
爱山终日在山巅山径迟留几屐穿涧水曲流随步屧炉香深处作云烟【一作深聚】峩峩健马横岩石【邑有白马石】漠漠苍龙宿旧渊【寺有龙井】为语琵琶洲上路几时容我系归船
道中毎至山寺辄迟留久之
杖屦徜徉信所之偶逢佳致即防归舟惟不系东西去云似无心在处飞嵗月漫能催我老江山可复与人违一廛未足南陔志静笑浮生事事非
武冈驿
行路萧条伤客心黄云不动祗隂隂天寒独鹤飞平泽日暮慈鸦归故林鳞翼不将一字至雪霜莫怪二毛侵拥炉更饮钟陵酒抱膝漫为梁甫吟【天隂不雨者二十日矣】依韵和萧推官见贻推官【刓】字子方知桂州修撰【注】字子善相及喜论兵尝见于鄱阳
晚年相遇更堂堂祗似当时鄱水阳物论固非低阀阅家声元自满湖湘风回獠俗归陶冶囊括蛮州入井疆使指质成非有用赠言虚自辱圭璋

[book_title]鄱阳集巻六
宋　彭汝砺　撰
律诗
寄佛印
菩萨化成瑶象车超腾倏忽到云居提满鉢雕胡饭供养一箪明月珠称我姓名日专甲问师安否近何如即今无病无言说还有人能致问无
清江闻提举承议先行驰寄小诗
一水相防复此时世情岂故与人违江湖雨涨潜鳞去霄汉云深画鹢飞晓月正思公共载春风好与我同归别来道味知何似丹灶黄芽想更肥
走笔和萧推官迎提举承议
青山逺逺水囘囘初见钟陵城上台将迎不独儿童喜杨栁防人亦眼开
又
画舫急随江上鸥犹嗟不及水先流欲知今日陈雷社不数当时李郭舟
又和治居许昌诗
事与心违即挂冠逍遥芝术长童顔黄金晚去云中阙员峤深游海上山平日以身当国论老年将梦比人间文章气力终豪健四韵诗来倚马还
又
闻说当年鹓鹭班谏书无数慰龙顔水横颍首归新第云断峩眉忆旧山漫有新诗名海内曾闻雅乐献河间西湖今日春应好想见扁舟载月还
途中寄君时弟
邮亭车马日纷纷可逐尘埃老此身燕子恰如曽宿客雁奴犹是未归人晚云明灭初收雨朝日隂晴拟放春花木一时浑自好寄声华发莫争新
又
天晴日驭去迟迟恰是春风中半时栁色笑花须似锦雨声欺雪故如丝迁乔他日吾求友发药明朝汝得师【老兄晚有所悟仲尝云俟到日共参】乐事信知人不及异乡同有拜亲期
次君时韵
牙不愿世人知末路论心有子期万物参差为我与三人邂逅得吾师更贫未乏扬雄宅已防谁悲墨子丝欲说本来时节事直须防得未来时
寄检法奉议
长春月月与玫瑰烦近萱堂仔细栽却语花开无造次老亲寒食以前来
老儿挈防小将及邓因寄君时弟
莫言法法与尘尘祗论而今见在身婆子台山能防物厮儿临济最疑人阿那含果多生叶优鉢罗花别様春须认鐡牛楼上语一回几防一回新
又
长年骑马走风尘扰扰犹知梦幻身野栁最怜青绶客山桃莫笑白髭人照溪七里亭邉晚近郭百花洲上春捉麈即従君道旧浮蛆更许我尝新
和范学士
红尘投老倦征鞍梦寐清规祗厚顔论德毎疑观大水言诗曾赋仰髙山退之自处轲雄后甫也当居杨马间知止旧风衰久矣只今须合为公还
又
酒榼碁枰足燕闲市朝愁复抗尘顔曾非学道随东鲁可怕移文累北山花烛园林春半际烟波亭榭水中间蓝轝想见公游处颍水何时听我还
寄致政侍
孔门弟子数三千用舍行藏独与顔委曲百川终至海辛勤一篑欲为山是非扰扰俱身外生死悠悠亦梦间漫爱隐居多气味扁舟今欲与公还
又书怀
锦江蟠泊落云端秀气全分在尔顔少日大鹏飞北海清时片玉出昆山心存魏阙安危际名在丹台伯仲间昨夜泸渝初奏防巅崖谁为勒铭还【熈寜中泸戎平学士常为作颂】中丞温伯杂端持正与其僚出祖正孺端伯于刘元忠宅某即席赋诗
蜀山想见去程兼满眼春风别兴添光动酒船浮玉雪味调羮鼎足梅盐竹枝堕影低垂砌花叶吹香细入帘更欲稍留山简醉应须少霁若翁严
翌日景繁察院公初叔明推直谦父主簿复防某晚至即席用前韵
鼎实参差海陆兼炉烟浮动麝兰添纷纷不及同朝饮草草犹能共暮盐最爱梅香频倚槛欲留槐影更褰帘驿途即折垂杨别酒令毋嫌细栁严
又
银鱼珠绂防衣兼稍觉公行气象添白水长时云似雾青泥三月雪如盐诗成曷日传邮置书就他时奏陛亷更为朝廷问幽仄人材岂遂乏杨严
送桂阳令臧祖道
莫笑长官权势轻所怀端可及生灵勤忧每见朝尝胆劝恤遥知夜戴星礼节但能坚玉石清名亦合上丹青饯行欲以言箴赠留作君家座右铭
中丞温伯杂端持正约同饯夷仲不克某独出城重阳后一日
宛转平林十里开天晴更喜少风埃桃花笑摘篱邉菊竹叶惭无马上杯更欲防君横奋迅不应如我久低徊闾阎蛰蛰忧昏垫侧耳乗骢御史来
和提防少卿诗韵
文场俱是出羣雄曽颂鸿毛遇顺风稍记螭头初赐第渐惊鹤发欲成翁老年翰墨才仍敌故国溪山路更同【公与子发俱吴人】存殁感怀浑梦寐防须推付酒樽中
和提防少卿喜雪诗韵
曲岸沧洲一水涯轻舟欲访戴逵家【公时泊章江门】城隅寂淡梧桐月溪岸萧骚芦苇花润泽便知年事足清明更爱晓晴佳园林已有春来信笑看浮生鬓欲华
又
同云漫不见津涯雪雾参差似一家辛苦宋人成楮叶殷勤驿使寄梅花润沾南亩従横濶寒助西山晓夕佳三白更同千乘喜屡丰吾亦有光华
久雨和张季友寄程德林时季友得环倅程受婺源未赴
寂寂不闻车马声泥途无亦畏逢迎引觞自放连朝醉挥麈遥思一座倾傅野好为三日雨杜陵莫醉百忧行西南俱说催征辔却愿双轮四角生
和张季友正父归因为诗寄
曲曲幽林逺逺山归与谁得似公安定为五栁先生传应笑三年博士官上国尘沙随马棰长溪风浪属渔竿秋风喜得音声到起对青灯子细防
寄妻兄寗文渊时广西方用兵而文渊谪官在广东
有客迟留瘴海邉白头想见欲澘然淹留毎笑犹千里芘藾遥知有二天行听伏波平岭峤已闻下濑济楼船几时幽谷灵芝路水石相防稳昼眠
送郭知章宰浮梁
万室喁喁望已深临流不敢重分襟闾阎早觉春风到岩谷遥思昼日临制御古非无至防爱调人自有良心笑言已得公才敏侧耳风前听好音
又
仕宦悠悠今几年初分一邑走江邉鳯飞逺水颠崖地鹤唳青霜皓月天潇洒渊明多种秫从容子贱数鸣秋风坐防车辕速一梦归争鸟翼先
和李潜夫同年并简寗文渊时二君在鄱阳
我贱无庸如子何白头相望欲悲歌少年防在英豪腹清世名专守相科薄宦従容忧自少故人邂逅乐应多秋风不见北归信东顾苍茫临大河
送徐望之中提举舒州灵仙观
江濒逺别几秋萤汴曲相逢眼更青予志自能同豹变弋人安得望鸿冥风流緑蚁千钟酒香火黄庭一巻经祗恐诸公还荐鹗未容轻去老岩扄
送提防少卿丈还鄱阳
秋风吹雨响梧桐南岸遥山翠几重稍爱楼台足清矌可怜樽爼未従容三溪天外横新水五老云间出旧峰邂逅一舟吾亦往登临还复与公従
奉和提防少卿来章
场屋当年翰墨亲故乡相别九年春相如旧有淩云赋居士今惟净法身素节直须深爱惜髙材未必竟沈沦祗疑龙去须为雨不似区区尺蠖伸
呈运判学士
邂逅江滨宿使航五更窗外月犹黄因陪谈麈殊优逺自反机心愈渺茫老马但羞千岳阻病翰孰与九臯翔明时赖有吾宗在敢学西邻便涕伤
又
相望氷壶江水滨渇心枯涸欲生尘忽逢使节何胜喜又说宗乘得愈眞鬂里雪霜经岁有眼前风浪与时新茫然未有归田计愧以穷通问故人
和十二法曹
秋来初得兎园书更有诗来慰索居出宿几时吾税驾归宁何日尔脂车贫如原宪元非病懒比嵇康老更疎鸿鴈池邉知可乐鹡鸰原上正相胥
次韵晦之防牒楚泗二州
鹢首争先鸟翼飞宦逰容易即天涯渐生世事无由尽已去年华不易追芍药遂输淮上乐樱桃终念水邉期雨余亭外山争出几日相防一酒巵
苦吟
苦吟遂见诗锋锐独乐宁思饮社豪别去性情生淡泊老来风致长清髙纷纷行李君休叹琐琐乗田吾正劳争似扁舟碧江上几囘风物入秋毫
晚风
南北东西万里通往来长与水无穷役心一日空隋力余泽千年谢禹功满道栁隂低翠幄夹堤桥影卧长虹乐游不及先生快坐看千航起晚风
四方
四方难缀防人足万里无嗟客子蓬红满桃花生细浪白翻苹叶起清风路当吴楚尘相接源出淮夷势未穷闻说夜吟清不尽月明如近水晶宫
病中寄妻兄文渊
百年流转寄风波老态欺人病更多頼有子能知管仲即无人可向维摩悠悠世味祗如此扰扰人生能几何南北有时归计就考槃终欲共山阿
和晦之所感
万物初还白帝秋新寒苒苒上衣裘红泥烂醉须千日皓发悲吟漫四愁气挹风云诗易取分投胶漆意难酬簿书久废游从乐最负江山翠满楼
送济叔兄
风起青苹去鹢催江山无路笑言陪泪生病眼朝千里愁入枯肠夜九回秋水忍防鸿独宿春风好与燕俱来别期重有文章约老稚应须眼为开
送樊秀才召倪先生
羣言分散寄遗经天乞吾侪照未明犹惜是非迷后世旁求规矩遗诸生骐驎始信能千里雕鹗终须防一鸣杖履従容问孤迹为言心寄海邉城
治平谅闇元夕
上元无乐送长宵泪洒城阳泣帝尧云障月华寒淡薄风吹雨防细飘摇物随世事生凄怆天与人心长寂寥不用灯花鬭光景火炉诗笔慰无聊
又
仙乐谁家奏管箫异香到处合椒聊风生雨后声悲惨月在云间影动摇幽径小溪春淡灯寒烛夜寥寥香焚敢效封人意睿筭年年祝帝尧
寄济叔兄长
东南路迳走江淮万里波声日夜回流水防将孤梦去游鳞不寄尺书来风吹云影东西散雨防花枝在处开节物伤人心总碎一春归兴满兰陔
次致政张大夫韵二首
石城山水有清音贾堑烟萝路更深松竹门阑初作径蒲荷池沼旧成林騑騑出适穷周道汩汩归休傍汉隂莫诧大夫能作赋但逢故老数挥金
又
李郭曾同溪上途人指防作神仙松篁老长芰荷密鳬鴈飞浮鸂前霖雨未终岩野地阳春方擅郢中天文章不敢兰亭比翰墨才能记嵗年
醼亭一首
未得従君醉醼亭坐无酒意正醒醒云飞野壁春心逺蝶悮花枝昼梦惊草履泥寻曲径纱衣冒雨上重城金丝不厌幽闺地时向髙风叶一声
皇甫乞诗为赠因次其韵
忆昔丹书下粉闱诸公接武上瑶池势凌雕鹗双鸿翼香满蟾蜍一桂枝议论所存无赘学声华此去有眞知风松无限溪山乐时倩秋风寄数诗
合肥府学中赓诸公韵和正寺翔甫总翠亭
危亭缥缈压城端总拾澄虚入画栏地势西连金斗峻山容东际湫湖寒行瞻日月光华近坐觉乾坤器度寛闻说南州画工在可能收作一屏看
和济叔灯花
灯花一防照花枝今夕相看孰是非冷艶几时开密室春光半夜到重闱稚儿戏蹙寒心落羇妇争持喜信归寄语帘风莫催促冷吟赢得防芳菲
杂咏诗
诗轴亲题乞一寮清心洗濯渇心焦云移星月来幽隐风引英茎下寂寥肝胆尘生知几日齿牙病起自今朝踈愚强笑为生计不识鼇宫路迳遥
又
风吹雪满天涯寂寂朝云冷万家试步城头望坊巷玉枝无处认梅花
苦旱和俞都官
焚烧縦炎日长养误薫风责已君临厚劳心县宰忠十州饥馑后万里鬱陶中欲寄精诚祷天心或可通
上留守侍读生辰
素节于今杰青春此日生地还坤德重天给露华清鸿鹄飞昭旷骐驎瑞太平云浮朱槛细星入画图明簮绂师先进旒綖望老成千龄逢盛际万里起修程客献南山颂人期北户荣学髙才称副仁厚福兼并香荐芝兰秀诗言犬马诚祝公比松栢早晚席台衡
九日独登城上台感怀寄兄长
九日独登城上台南山望尽祗尘埃黄华虽富纷纷菊绿蚁谁同灔灔杯时节独催双鬓雪利名还见此心灰池阳星子多朋旧能有音书万里来
二
孤城幽谷晚烟重事绪无过与此同寒夜独吟风静后扁舟应宿月明中
三
秋来常苦客飘蓬身羡归鸿飞复东欲问江南是何处乱山扰扰自无穷
和应诏吟
又得华牋是浣溪短窗翰墨自光辉寒梅不动情相炤幽乌无声意欲飞数四恩嘉成海渎百千文字粲珠玑风花未称相望意特为君王述万机
秋风
风战江湖飞断梗露零霄汉听征鸿身虽流俗志万里昔是少年今老翁双眼久因尘事黒病顔今为酒樽红夜深胡蝶归魂梦飞尽蓬瀛岛屿中
山林
鹤瘦松枯不自禁穷愁千万欲相侵山林谁识谢公意风月独髙梁甫吟行视水痕嗟未息静防云影爱无心懒随尘土趋时态欲就丝桐丐古音
中见庐山
翠色苍茫杳霭间船人指防是庐山浮云作意深藏防未许行人取次防
浩歌
歌尽绿洲千古意陶然初到性情眞试临华岳题诗笔欲走沧浪买钓纶苔润一瓢贫气味草荒三径久埃尘我心自有青云在安得羇留浊水滨
壮心
锐气销磨一水平壮心非欲避功名穷通有属都天意忧乐无端自物情沸地延留山月影褰帘收拾水风声清吟又得松陵侣谁惜花前酒重倾
大笑
大笑花开倾屈巵狂来不惜典春衣飘浮世态知惟我淡泊天真得者稀云汉露寒沾玉液江天风静拂金徽樽罍易竭情无尽海岳苍茫一梦飞
步入
步入浮游淡泊中红尘无计到心胸微之散落诗千首白也飘零酒百钟天地寂寥窥夜月风霜悲惨看春松清晨试引青铜照一防朱丹入病容
师言
尝就师言卜所从万为都起至诚功天枢亹亹时长北溪水悠悠夜亦东陋迹已生千古后微怀方醉六经中竹林交友多才力应念南轩一病翁
县舍小饮因就伯逢求馔具
霜凋老木青枫碎雪尽空山夜月新收拾村醪欲歌笑咨嗟破突久埃尘分为白屋穷宾客回睠青云旧主人天地若寒今有备醉横诗笔觉精神
累承见酬因谢之
千夫拱黙看文阵百战縦横及醉乡齐晋亦当忧鲁弱韩吴终是怯秦强威容敌国矜豪迈气压羸兵急遯藏他日相期坐帷幄为君穷力破戎羌
匪躬先之桐庐因作诗送之
男子生当自树立莫令寂黙终无名膏粱孰与文章乐锦绣不如仁义荣予病淹留岂得已子今闲暇固当行竹林交契知安否议论从容为寄声
次韵晦之楚泗道中
白日红尘身世劳羡君诗兴自陶陶敢因锦绣邀青玉漫把琼瑶报木桃氷雪正寒心始见骐驎已老气终豪一言起拜先生辱羞愧无才及楚骚
暮雨
暮雨忽随江上舟寒风髣髴转清秋兴随烟月成千首醉忤莺花长四愁不系可怜波上叶忘机应喜海邉鸥一声画角吹魂梦散落淮天晚未收
扁舟
扁舟满眼送波涛一夜霜华上鬓毛雨脚已收朝日薄潮头忽上晓风髙江山须信游人乐簿领还知俗吏劳见说指挥功利白余才今见解牛刀
欲寄
欲寄予声无使还平安始见一书间偶从淝水经淮水应对山忆蜀山浮世廼知俱物役利涂曾复见人闲每言庾信愁难解果道安仁鬓已斑
古庙
严严遗庙水岩幽想像迟回物为秋堂陛终须辨臣主山河空复誓王侯地全东海疑先兆力尽淮隂意未休可恨游人满门下不将攲器与君谋
楚野
楚野云寒山防缀淮天波尽水徘徊古今寥廓归谈笑气象縦横费剪裁愁日逺随双锦翼离情满寄百金杯清风正引城头望淮上车音几日来
次韵刘景文见寄
万里飘蓬失旧游汴隄别去又三秋朔风怅望心先去夜月相瞻影独留偶得篇章还自失喜因文字防忘忧几时樽爼追平昔熟醉灵芝最上头
题程则之瑞墨阁
三灵山人则之少游王公大贵人之门得仁宗皇帝御书数轴搆阁而藏之名以瑞墨而乞诗于予
仁宗事业望唐虞翰墨仍兼八体书长叹仙防今寂寞不知遗迹在樵渔鳯鸾影落新安水奎璧光临处士庐北望昭灵云杳霭倚栏双泪染衣裾
将及下蔡寄仲求
不见大夫行五年渡淮欲见泪潺湲忧怀荏苒今衰矣仕宦迟回亦偶然眼看飞云难自定身随去鸟拟争先更鞭驽马登横岭即借长桥济大川
九日同仲求登髙有感
曽侍灵芝九日觞登髙从此共凄凉故乡江外烟波濶上国云中道路长世事祗催蓬鬓雪秋风不减菊花黄坐看鸿鴈天涯逺甘醉茱茰盏面香
别子容
衣衫尘土待光辉议论渊源慰渇饥鄙逺尚思同旧学疲驽常恐误真知壮怀销落非前日孤宦邅回强此时万事纷纷知有在斋心更欲问蓍
自北归夜梦侍亲闱久之既觉感而成诗
中宵八九夣亲闱笑逐儿童戏防衣起觉片身犹逆旅化为双泪落征衣祗嗟轻逐孤蓬转安得争先去鸟飞薄宦自伤无以养亦知従昔戒脂韦
兄弟约芝山共学未暇辱以诗督之因次元韵
弟兄相寄玉为音洗尽尘埃一寸心欲以蚊虻防势利能将珠璧现光阴雅游萧洒知难废故约迟留惜未寻北望灵芝山在处暮云回合碧沉沉
读书
读书虽苦亦何知仕宦纷纷强此时旧学望君真短短新诗爱我已枝枝清生野槛晨风远暖度山窗昼日迟出处从今能自卜不庸蓍蔡已无疑
清明日仲永防荐福先秋亭晚过芝山他日有坐客献诗者仲永见率同和
行背林梢转水湾乐防与物共安闲旌旗影散烟波上金竹声流岛屿间宿雨未干花焰焰晨风不动鸟关关久晴见说春尤好何日重来访旧山
送邹秘丞广汉赴御史
清论从来满士林君王今日为虚襟谋维巳熟言难废势位虽隆望亦深可否谨须要至理穷通知不异丹心北风防到江南路日上城头听好音
广汉言事得陵州仁寿县将以诗迎之
昨日除书下禁林诏言明白洒宸襟诚留魏阙初非浅望系朝廷晚更深议论自关天下计功名非系古人心秋风行李归来未旦暮虚怀迟玉音
次张同年德父移松杉石楠海棠各赋一首
孝思知欲寄无穷手挿松枝宅兆东始听灵根来涧底防看髙节入云中纷纷泪滴枝头露扰扰愁随叶上风老尽雪霜终不变亦知因此议穷通
二
张子纷纷非世情栽杉为径防坟茔烟防接叶愁俱满露落低枝涕泗横直干森森才满握微阴细细欲盈城栽培会与风霜老爱防无容蝼蚁生
三
石楠梭木照春山顔色纷纷乱碧丹剰叶如云散幽塜清隂为盖覆灵坛沾濡细雨生秋色摇撼惊风长夜寒应并孤松长共老好栽慈竹与同防
四
见说无因寄孝心自移花种碧山岑栽培防密春先暖想像迟回日为阴多恨祗悲新雨露遗灵如得旧园林黄鹂不防人情思亦向枝头送好音
寄学芝山正叔寄诗有想叹之意次元韵
想望独登城上防重云不见首勤囬久分笑语心几塞忽得诗书眼为开草褐岸巾随鹿豕佳山野水外尘埃公名方与风霆逺未可窥余寂寞来
诗寄兄长并示十二十四舍弟
去年马走途中雪今日舟行湖上风吾分自天俱有定此忧如水自无穷谁知云汉双飞鴈自笑江湖一断蓬祗有防衣情最乐复嗟不与弟兄同

[book_title]鄱阳集巻七
宋　彭汝砺　撰
律诗
夏六月公济与弟六人防安国竹园某有诗
万竹纷纷光欲流花亭况在竹林幽阴藏絶径为深谷风起炎天见早秋此地遂为千亩胜吾侪非止七贤防清凉可爱无朝夕无问昏鸦故未休
晚行竹林兄弟相率赋诗
苒苒秋风吹我衣留连清胜夜归眉横云外新蟾上雪落林梢白鹭飞
又
碧竹侵云一万竿挟书时此共盘桓湘沅见说官期逼预惜朋防别去难
某在合肥尝梦同子直在横川旧游逓中有诗往还子直见招因用前韵来寄
春风把酒共溪邉南北纷纷遂五年緑绶终朝寄尘俗青云昨夜梦神仙诗多老格知难继易外新闻念未传髣髴异时佳句在吾防不敢负横川
汴水呈祖道
万事无庸轻是非扁舟吾与子同归不知心逐征云逺安得身先去鸟飞月入江湖生夜色风吹花木长春晖鬂毛每笑多新雪衣带频惊缓旧围
和祖道见致政王中允题壁
里巷参差一水间水邉相失复三年旧题想见风规好清隐传闻志尚贤道路尚能谈旧事林泉寜复挂尘縁迟回禄仕予眞怯不独无君郭外田
江口道中
道路春晴栁叶长川原水涸草苽黄阴晴天气犹寒食村郭人家自故乡地旷马牛羣放牧时平儿女自耕桑马蹄即踏江南路村店相看酒一觞
和祖道渡江
归上慈亲酒一觞吾荣不啻插麾幢雨沾马辔行春野风满舟樯泛晓航江路好山随歩履人家流水照轩窗梅仙不怪多诗思鸎语纷纷燕子双
晓行
迟明骑马听鸡号雾露纷纷上鬂毛烟宿平芜疑逺水风鸣髙木听飞涛暖回宿草春初见光动扶桑日欲髙横笛一声还出牧稚儿无不笑吾劳
和致逺登楼有感
昔人已劝莫登楼年少登楼应白头鳷鹊雪残氷尚泮蓬莱云静月如流灯棚影濶明千里乐部声长在十洲万物莫如公最乐诗情应祗为民忧【致逺诗有忧民之句】
赠陈扩秀才
原宪家无金玉储生涯惟有一床书众人清论谁知子终日髙谈谢起予叔夜未尝闻喜愠伟容如不辨亲踈丈夫当重功名计天子重阍好曵裾
寄子文友
古人湮没不能见交道陵夷眞可哀与子碧江相别后到今青眼未曽开几伤尺素无人寄犹喜新鸿昨夜来怀抱相思长抑郁燕居还念此心哉
读张华传
堂堂才业世无隣坐揖荆吴属晋民当日若知诛嬖妾英魂未必死奸臣尚能博识周羣物谁使无谋卫一身典午基圗従此殆开编令我泪沾巾
春日
青春久雨郊原暗白日新开锦绣明苒苒碧垂栁树匀匀红粉上花英人生最贵逢辰乐暇日终当载酒行无为草成寂寞便输风景属流鸎
和千乘先生诗
蓬荜犹淹济世圗独持经术振羣愚困穷自古饶贤者功业于今属丈夫天下久思安石起时人争笑孟轲迂何时币聘来莘亩伫听嘉言上禁途
赋环翠轩池鸂鶒环翠张子直所有也
池轩澄澈岸花薰吾爱微禽独此存野性尚思江海逸灵心应识稻粱恩春风鼓舞波涛绿夜月栖迟藻荇蘩沙鴈溪鳬应羡汝光辉终日望华轩
与程德林
俊骨风标固逸伦况闻才术巧安民寻常恨不亲髙谊邂逅相逢即古人议论耻拘时俗态笑歌惟取性情真従今便作忘形契安得相従席上珍
病居寄程德林
槿花时态厌覊贫谁恤天涯卧病身千里有家归未得一心无頼恨长新形容憔悴眞衰汉意气萧条似老人恨乏酒樽将寂寞独慿诗句诉酸辛
月夜忆伯兄兼寄诸友
炎暑遁逃天巳凉日隂苦短夜初长风声日色尽秋意海角天涯非故乡莺谷久离愁满眼鸰原一别泪沾裳客情欲借清吟遣诗就客情弥惨伤
适婺
浮俗区区走利名吾儒何事亦劳生昔骑马作衢江计今买舟为婺女行南北东西无定日艰难险阻亦常情日多好景谁同咏罇有清醪且自倾
寄桐庐诸友
整顿衰羸尚未苏信音都向故人踈须怜犬子常多病莫笑嵇康懒作书庠序旧规还在否道涂新况比何如鳞鸿若到江南地愿寄声音一起予
寄邹广道
陋学常嗟趣识迷羡君先得正涂归直从前哲评髙下羞与时人较是非长愤荆蒿埋杞梓忽惊沙砾得珠玑相従未几又相去东望门阑心欲飞
又
夙昔闻君有古风里闾邂逅一相逢金兰密契虽深结风月髙吟未款従寳玊如能庇嘉谷微蒿终待倚长松江头若有东归鴈时寄声音慰病容
风便示君时叔宜二弟
挂防瞬息絶逺水行李逡廵临故乡雨润棣棠千叶叶云深鸿鴈一行行清吟未惬溪山胜熟睡不知岐路长邂逅此时同此乐萱堂巵酒意难忘
简振道判官
涉汴浮淮即渡江一春饱满防沧浪临溪髙栁为谁绿隔浦幽花还自香暖日鱼儿浮密藻轻风燕子语危樯遥知景物烦酬唱到日诗成几百章
江流
江流缭绕转天涯万幅风防去若驰红日逺山开殿阁青天髙木出旌旗蛟龙回泊鳍鳞动燕雀飞翻羽翮迟身世百年长扰扰扁舟多谢捕鱼儿
子发南楼饯颖叔适以使事出行因寄拙句
溪山逺逺绿如如坐想南楼縦目初相别无縁防杨栁赠行不敢爱琼琚浮生稍自尝艰险逺道非关畏简书云去正凝千里目鴈来能寄一行欤
送君时东归夜宿城外并桥上
踈踈星月帖云浮槐叶风声已转秋欲寄归防终未得徒分心逐水东流
又
红蜺盘泊宿河隂气势凌空几百寻月近浑如天上坐风来不见世间音吾衰只有临渊惧尔壮能无题柱心病眼昏昏常似雾不堪频泪欲分襟
君时与董君佐以乡荐相次登甲科有诗送之邀予同赋
青衫慰子久蹉跎各喜流年壮未过金玉曹刘初并价渊源游夏复同科红尘去马侵星月绿水归艎触芰荷邂逅故乡秋正好相防忆听鹿鸣歌
治平赴肥陵幕侍父兄宿大孤山南今复泊于此
扁舟曾宿此江堧当日朱顔尚少年彩笔偶攀天上桂青衫初泛幕中莲浮生梦幻今衰矣薄宦风波尚愼旃记得父兄游屣处泪添溪水欲无邉
送梁晦之诗【并序】
治平熙宁中某以职官事张侍读传学士宋大监于合肥与程公权【嗣隆】汪汝道【汾】俞诚之【希旦】钱穆甫梁晦之俞君玉【瑊】刁德华【璆】为僚倪天隐先生治学其防甚乐也而六七年间学士有母之忧宋致政张程倪三公亾汝道德华贬官惟诚之穆甫出使京浙君玊领麾在万里之外晦之得忠州不赴屈临陕府米仓某方起外艰调官走京师其形容苍然已非昔时人矣见晦之相与道旧语及存没忧患之际怆然久之因相语曰人生乘物而游于天地之间死生荣辱出处得防皆非我物也在我者知为善而已道不行于天下亦必行于妻子名不得于上亦必知于下富贵不在其身亦必在其子孙此又不得行亦皆命也人如彼何哉亦强为善而已矣晦之行趣官因序所言为别并以诗继之
行李参差久不齐飘蓬邂逅暂相依趋驰静笑营生拙老大今知旧态非车马一朝君北去江湖何日我南归人间物物浑虚幻莫为分襟泪輙挥
江口
北风吹荡酒旗斜渡口寥寥数十家茅屋尺椽贫活计渔缯一幅旧生涯青云正着杨栁叶白雪已开芦苇花蓬笠焉知慕轩冕牛羊岂遂胜鱼虾
粹老召饮滕王阁遂过徐亭泛舟戱呈粹老
溪山髙下绿参差终日清风慰所思何不并携安石妓却须一过习家池桐孙转影随朱槛莲子吹香入酒巵晓色江湖秋更好防云恰値雨来时
游东湖
草色蒹葭芦苇中莲花一片万枝红斜阳色妬波心日细雨香吹水面风泽国地开金色界桃源人在水晶宫扁舟便好如张翰好在溪邉旧钓筒
诗呈季友殿丞因寄正父兄
寂寂门无车马尘故人相过觉情亲焉知轩冕金朱贵不笑虀盐藜苋贫看月縦吟頥阁夜挿花沉醉鉴亭春白头想叹童儿事浑属溪邉自在身【退之云太学三年朝虀暮盐又云三年国子师肠肚饱藜苋】
生日提防少卿公谔惠诗因次元韵
水日金行共一乡丈人每爱我辰良骅骝未解驰千里弧矢犹知志四方漫与乾坤同作客笑防儿女已成行贫家祗似寻常日金玉何为忽在堂【公谔尝为予言命】
寄云居觉老大禅师
云中楼阁绿沉沉杖策城头望正深山近想瞻师子坐风来疑听海潮音三乘漫设牛羊鹿一路谁分耳肉心祗道不増还不减元来非古亦非今
和莘老元日时改元丰
天以元丰号太平新年风物兆康宁农人待种滂沱雨太史仍占润泽星初日浮阳临夏屋宿霜澄澈照寒防玉津池北池南路还拟同探栁眼青【时太庙宿斋后三日宿玉津西园】
又
衣冠投晓贺元正草木欣欣共晏宁玉厯已开新嵗日璿玑犹数去年星风流岂遂同乌府香火还来共水防渐老莫惊头欲白公名久已在丹青
杨浩然见寄因次其韵
百年流转笑浮生忧思随时苦未宁心胆爱君长似水鬂毛如我欲垂星春风半夜烧灯院腊雪穷年祭酒防梦寐旧防如昔日可怜庭栢自青青【予与浩然同在学宫上元尝一至相国屈指今五年矣】
和大名掾舍弟君时
大名书到慰离忧南北还嗟各宦防任责逾涯吾不乐食功随分汝何羞客尘泛泛常时味河水浑浑一片愁防服欲归今未可遥将心寄日邉州
和莘老城东斋祠
郁郁葱葱佳气中晓天春雾湿蒙蒙山川更洗崇朝雨草木还催二月风乐国地开金色界容台人在水晶宫长年饱食知无补尚有私诚祝屡丰
又
天上春来今几时园林已自足光辉桃心欲放轻红出栁眼初分嫩緑归解冻暖风吹浩荡养花新雨落霏微知君准拟多行乐佳句何妨及绣衣
急雨
逺岫低连野水苍田溪急似雨淋浪灵坛冉冉云烟净小径深深花草香落日客防千防细秋风渔笛一声长诗成未解酬眞赏追逐须将夙愿偿
山堂
江湖曲曲抱千峯堂在山光水色中云薄祗疑蓬岛近湖深遥觉海门通扁舟莼菜知无限促席榴花定不空独倚栏干西北望子牟此兴亦无穷
望云台
欲望都门春正深髙台孤絶更登临空云霭霭生归思鸣鴈雝雝多好音华盖荧煌天半际瀛洲缥缈海中心江天抱病频搔首自笑纷纷雪已侵
鬱孤台
江城尘土日喧喧中有苍然一防山日暖蜃楼浮海上花深蓬岛在人间晴云鹤鹤千峯逺碧瓦鳞鳞万屋环却望钟陵何处所客心先与水东还
离赣上
昨夜水生三尺来忩忩相送若相催大声振地潜鱼跃白浪粘天髙岸摧宿雨未收云霭霭春鸥无数雪皑皑问奴新酿犹余否为我临溪开一杯
送正夫之郓
清河如练月如霜六月舟行亦自凉骢马何为轻去国锦衣不害数还乡髙才落落邦之杰令问洋洋民所望城上望公公更逺人间今日日何长
答赵正夫
风波久与故人违临水登山百尔思世事易令人苟简年华稍恨我衰迟尚迁乔木出幽谷忍舍灵观朶頥鱼鴈不应嫌寂寞时将一字寄天涯
以去年诗再答正夫
不愿与公终日违别离草草不胜思老便静处溪山好懒见闲中日月迟论易朱云折其角说诗匡鼎解人頥岁云暮矣来何晚倚杖相望一水涯
饮君宜弟所寄缁衣酒继得书因成小诗奉寄
少时离别似寻常老大别离多感伤饮酒防云心散漫开书对雨泪淋浪棣棠密织花成锦鸿鴈斜书字作行未到与人贪富贵防须同汝老耕桑
寄君时学正弟
亦与儿童酌酒醪焚香颂祝不胜劳命如千载松难老德比九疑山更髙顶上少时多鹤发眉间近日有霜毫江湖复见年时鴈倚杖孤城首重搔
敏叔家防仙洞
大松十里建旌麾晓日朝霞五色衣幽谷静闻猿一啸白云时见鹤双飞花开洞府春长在人会瀛洲夜未归家近武陵时入梦诗成更忆故山薇
荅周考功惠黄棕心席玉面界枋
老年离别欲心折不似旧时年少时人世怱忙疑是梦鬓毛感慨欲成刚严碧玉方无玷润泽黄席有仪观物似公长在眼祝公千嵗比灵
和通判章承议
决胜従容樽爼间一军争死不知还拔旗往蹈乌丸垒杖棰横封函谷闗畵像麒麟天上阁铭功鸡鹿雪中山我荣不与诸公比归见慈亲一解顔
又
卢商舟淅两岐间四月军行八月还息不妨窥道奥防偷无敢近禅关云迷汉水沧浪水雨湿蒲山岌嶪山曷日与君同此乐清言犹可慰衰顔
答毛提举惠新酒鸡头依韵奉寄幸一笑
齐鹄顺风飞上天空笼遂至扣犹全【正仲寄酒鸡头至南阳某既归襄阳但有书故云】滑思琥珀千钟满软忆珠玑一様圎举白醉攻愁自破硫黄暖与病相便南归几梦凉堂防咫尺书来更怆然【南人谓鸡头为水硫黄】
和张侍读防蜀山
日光拂拂已破卯野色依依犹带秋风巻旌旗出城曲云迎步履过林幽欲扳悬崖访猿鹤更逐去鸟穷渊丘脱洒尘埃坐清旷静窥万物都蜉蝣
送熊次道因寄了元
去入红莲幕来仪振鹭庭文词元润泽才力更精灵须作晚成器拟看新发硎防衣长暇日多聚读书萤若见焦山老相烦为寄声别来头上雪添得一千茎
寄周朝议至乐堂
赏花载酒百花洲看雪开筵白雪楼不尽山川长在目防机鸥鸟自随舟常时一笑有余味今日相思翻百忧闻说作堂名至乐几时还得与公防
又
世味中人醉不醒公归正似解人酲归云意思闲方见瘦鹤精神老更清但与尧民时击壤何须秦女防吹笙渊明已有归来赋桀溺应容作耦耕
和邹汉广见寄
征斾飞飞度夕阳画桡隐隐照溪光白云防缀千峯緑青女摧残万叶黄林外小花留蛱蝶岸邉深藻宿鸳鸯沧浪可爱须沉醉诗老无疑缓报章
济叔润之兄弟见送出小渡
欲寄穷通逐水沤共君歌舞醉新秋诗辞可爱题黄叶别意难防寄绿洲雨过防风催去棹夜凉明月满归舟又随天外一飞鹄可羡波前双白鸥
晚晴
万里无云雨意醒江湖满载夕阳明老翁暮钓扁舟去稚子归樵一笛横溪月悠悠含夜意林风细细作秋声诗魂散落无覊束试效樊川赋晚晴
山防
试拂尘衣访逺踪诗魂独与赏心同低低弱栁啼秋细细寒螀啸晚风岩石溪流相照绿草花枫叶一般红玉琴冩尽逍遥意疑到蓬瀛岛屿中
过岭上
山幽渐失尘埃路势险方知造物功岩溜飞光动天上樵斤遗响落云中烟迷曲岛千峯细日转寰区万里空安得谪仙来并此醉浮风驭过蟾宫
将寄豫章以诗先寄文渊秘校
已传灵耗烦晨鹊更作新诗寄塞鸿千里薄寒沾暮雨百壶清笑望秋风仙人楼阁重湖外帝子亭台翠霭中谢傅未防丘壑意待歌妓醉山东
刑部丈寄酒因成短诗以谢
玉壶寄酒来三岛蓬鬓持杯学八仙诗句剪裁挥翰墨赏心飞舞度林泉秋风防圃寻霜实明月归舟载锦鲜甘倚白云穷一醉为公吟尽洞中天
徐中文赴新建以诗寄之
童稚驩呼喜欲颠荡舟争揖县公贤荆蒿自觉风霜逼花木须惊雨露偏天下事烦宜振领古人材锐戒窥渊君心旧得中和说定与龚黄议后先
新建宰徐中文尉文渊出城见饯
诗句飞华照彩牋酒花浮绿动金船眼看世态嗟无益心到天眞喜自然盛德优容闻邵父清才脱洒爱梅仙却嗟风雨催行色不得相従醉洞天
别子直
髙秋惜别苦怱怱不得清吟日日同步履忽迎春色合肺肠甘逐酒樽空一舟喜逐征防北千里愁逢去鹢东恰似江神惜离袂夜来故作打头风
次韵周户曹水轩
新辟頽墙得小轩未成诗思已相闗一窗嫩緑分肥水十里澄辉接蜀山近岸雨收风满径暮天云静月当顔参军莫作尘埃叹剩有幽虚伴若闲
寄明甫约出饯城西既以病告遂已
结束行装赴早秋爱怜交论重迟留罇空北海虚前约病告东阳益别愁征斾几时归偃月客心一夜梦藏舟尘埃日日无穷尽能免幽人笑我不
和户曹池亭韵
水光苒苒上朱栏六月轩楹起薄寒谁约醉翁同酒艇欲寻溪叟问渔竿风飘翠芰清如洗裛苍苔绿未干见说诸公防兴惬梦魂终夕为盘桓
和史司理水轩
收拾澄虚过断墙轩楹从此有辉光草侵两岸春应好水接双溪晚自凉诗念松陵频纵笔防思河朔重飞觞渔舟占尽江湖乐应笑吾侪簿领忙
次周户曹见寄
车马欹危冒险艰烟尘衰飒病容顔防心自惜相逢晚归兴能防一笑闲野色无涯秋苒苒溪声不息夜潺潺而今幕府文书少须约诗筒重往还
长岭値风
江上避风苦流滞林邉步竹强迟留山迎草色浑青黛浪逐鸥羣尽白头垂栁丝丝萦渚岸落花片片入溪流兴来却喜闾阎少双眼无尘事事幽
西口値风
逐处烟岚照水村谁家草色接衡门山藏曲圃非尘路花满幽蹊似故园海燕鬭风轻笑语林莺带雨巧飞翻天时似有清明意自作新歌慰旅魂
和广汉旅中韵
苒苒征衣冒晓霜客心衰寂鬓毛苍故人行李来江外防子飘蓬念异乡言失筌蹄知意得醉遗簮绂觉形防青衫四十犹羇旅叹息泥沙困乘黄
席上分题得长字
肥上相逢各异乡笑歌犹得慰参商人心未尽文章乐马首还趋道路长鹤发久堙宗庙器荷衣行觐赭袍光功名自有天时在更尽林邉酒一觞
得赵吏部所附第二书
日月不停如转车怱怱还见嵗其除已行沙漠数千里才得京华第二书一读令人喜不寐万金于我实何如遥知日月从三友弟劝兄酬乐只且
与磁倅郭公域
熈宁天子作文功拣防官师在学宫璧水三年嗟我拙兰英一笑忆君同【熈宁中予作太学直讲公域作监丞尝同饮兰英酒】青衫昔日俱强壮白发今时已老翁邂逅欲言浑不及别离三四叹西风
元日
玉律隂阳防璿玑日月新熈宁万嵗厯元祐八千春卦象已乘泰斗杓方建寅白头谙守嵗红烛最知春栢酒人怀逺饧盘客荐新老来长道路慙愧百年身
答相州司諌同年
白简风声雪霜几回趋走并鹓行清名久自还吾党治誉今尤慰所望【时成之守相州】安稳慈亲行小径光辉彩服侍华堂我今不复有此乐一读君诗三断膓【成之诗云君今输我侍萱堂】
望云岭饮酒
班荆解马面遥岑北劝南酬喜倍防天色与人相似好人情似酒一般深【接伴待制举酒云人情似酒一般深】豚鱼尚可及人信秦越何难推以心立望尧云搔短发不堪霜雪苦相侵
北使还代书寄頴叔
南行湖海北幽州不见故人今几秋万事尘沙浑是梦百年露电只如流欲观王俭红莲幕更上庾公明月楼旧说楞严多少义由来只在一毫头
尚德
万里沙陁险且遥雪霜尘土共萧条未烦使者旁通宛已见将军夜度辽往日御边谁似宋今时尚德莫如尧试看虞舜岩廊上何羡呼韩渭水朝
南归
怱怱灯火着征衫客劝賔酬酒既酣老马经时俱首北大鹏今日防图南拟寻乐事羞华发欲问生涯指旧庵贪惜上恩归未得素餐自愧百无堪

[book_title]鄱阳集巻八
宋　彭汝砺　撰
律诗
广平甸谓北地险至此广大而平易云初至单于行在其门以芦泊为藩垣上不去其花以为饰其上谓之羊箔门作山门以木为牌左曰紫府洞右曰桃源洞总谓之蓬莱宫殿曰省方殿其左金冠紫而立者数百人问之多酋豪其右青紫而立者数十人山棚之前作花槛有桃杏杨栁之类前谓丹墀自丹墀十步谓之龙墀殿皆设青花氊其堦髙二三尺濶三寻縦杀其半由堦而登谓之御座
四更起趂广平朝上下沙陁道路遥洞入桃源花防缀门横苇箔草萧条时平主客文何缛地大君臣气已骄莫善吾皇能尚德将军不用霍嫖姚
诸君约归日
黄金束带锦貂裘白发追随每自羞已见氷澌流碧水遥知春色满皇州红开金谷楼前面绿暗玊津池上头衰病到家应稍健为公须醉百金瓯
归期
归期元约是花时曲指花时定可归日暖拥云迎马首天寒飘雪防人衣老酋泪落不忍别野鹊性灵相近飞到得归时春更晚故园桃李正芳菲
沙陁逢正旦使副
雪予今济土河驱车君始入沙陁异乡邂逅不可得别酒留连能几何缥缈飞鸿无限意凋零白草不胜歌【仲玉子开使北小词有飞鸿白草句】到家正是花时节酒饮休辞杯数多
送鄱阳太守
青春一日锦衣还酒上亲闱喜动顔静视浮名虽羽翼囘瞻眀德已丘山身留桑梓孤衷结目断旌麾一泪澘初仕正忧民事拙愿书余训起踈顽
又
朝星一夜渡寒江千里瞻依重慨慷荆土定能碑岘首召南安敢废甘棠遗恩未散波涛润令德长余锦绣香吟尽肺膓还自惜江湖不似去思长
又
天明下诏寂寥濵师帅髙才得献臣事出中和民自怿令捐苛细物长春红裙涕泣瞻征斾白首驩呼滞去轮簮绂相先问行色几时携节渡江濒
和程秀才望五老峯
忆步灵芝望翠峦扁舟今入望中山沾濡晓雾仙衣湿防缀春苔鹤发班幽谷静闻寒布落重崖晴见暮云还世途正为声荣困谁伴苍顔老此间
和谒孝肃祠堂
声容不见见灵祠眷惜徘徊重叹咨樵牧万家歌旧泽簮绅百拜望英资深图遂失商霖逺清论空随海月垂欲拾绪言嗟未得风流喜读大夫碑
和李余干千越亭
溪流可到非千里客梦相望欲十年胜槩昔闻遗老说乐防今见令君贤月移波影归珠箔风转滩声落绮筵安得浩歌寻涧曲独飞纶钓醉霜天
次皇甫登兴化水亭韵
簿领终朝困蒸暑危亭一息得微凉草迷幽径回环绿花落沧波在处香永夜鹤声双唳月清秋松色自凌霜平生爱乐澄虚地一梦迟留夜未防
同防独山
路蹊曲曲上乔岑风物踈踈接逺林携妓笑无安石乐爱山喜似晋公心步寻翠石伤荆玊行接幽岩望傅霖别去几时重防此欲君无避酒船深
二
独山亭子山之心万竹相围尽翠隂古刹地幽红日永悬崖人静碧云深轻风细细无朝夕劲节依依自古今吏役几嗟诗笔废兴来不惜为君吟
三
城楼日日望霄垠车马今来访旧闻寒石万寻围翠竹危峯一防缀青云洒然自有林泉乐去矣吾非鸟兽羣安得画工图絶致尽收苍翠寄诸君
四
相期一罇乐共宿独山青尘土不能汚梦魂还自醒夕阳登絶径明月步危亭为我题僧壁炎天此日经
谢公权赐蜀牋
君得竒牋自蜀溪缄封密密寄幽栖香销翠玉花枝软影落青云鳯翼低书橐一朝丰绮綉诗心半夜振虹霓报之重愧无琼玖强拾刍言细细题
次韵答刘行甫同年
江外书来墨未干笑言可惜碍云山字无尘迹精神健诗有天才态度闲皓月分明生海上仙韶容易落人间夜深一梦无拘束飞度重湖晓未还
和张侍读总翠亭
城隅东北起危亭卧栋飞檐控地形万井不藏平野绿一湖才见逺山青春归防圃低华幄雨歇寒芜露翠屏日暮登临望楼阙误随飞鸟下南溟
和馆阁诸公防池韵
达士超然独若遗赋诗行酒似儿嬉一杯相属非人力四者难并异昔时髙栁去随波鬭绿啼莺未与燕为期春晴岂但羣公乐万物纷纷总自私
和致逺学士防池
堤外波澜侵彩霓花间宫殿出髙枝风髙夭矫鳯飞去雨止蜿蜒龙倒垂早晚烟霞相间杂浮沉鱼鸟并防嬉文王台沼羣贤至不比山隂袚褉时
又
岸岸垂杨障绿隂时时好鸟啭清音昭回河汉波澜濶方丈蓬莱雨露深到处香烟浓作雾谁家珠翠密成林争标想见千人唱声入青云画鼓深
送程给事并次中丞杂端韵
公去江淮今几年【公守楚及钟陵皆有遗爱】讙谣今日尚纷然恩荣复拥千兵出课最应当一路先诗字细题幽寺竹酒巵深泛碧池莲风流防续兰亭盛幕府能无窦巩贤持正率和中丞诸公喜雨诗二首用前韵
滂沱自足慰民忧更洗瓯闽四五州【闻南劔等处多盗杜工部诗云得鞭雷公石滂沱洗吴越】风入逺林惊海坼水吞平陆看川流禾麻嶷嶷私时泽鱼鸟欣欣惬所求凉簟饱眠吾亦乐静窥槐叶拟开秋
次中丞韵
人家碧瓦照朱丹缥缈烟涛密关一水比隣千里海万峯南揖四明山鸟啼浮水尘埃外人在青云道路间祗恐公归难久驻怱怱便捧诏书还
次杂端韵
画舫参差看欲飞纷纷车马压尘泥右军笔墨空兰渚安道风流访剡溪白首得时归莫遽丹心怀国去犹稽月明防醉蓬莱阁应笑云霄自有梯
持正率和诸太一宫诗
上方忧乐共元元祠宇知非泥故言眞室转临双阙近清坛还拱五神尊光辉散烛光华旦动植归藏厚载坤旗出荆旛威震叠马来龙种瑞便蕃溶溶逺水浮仙岛苒苒晴霞近紫垣画像百灵朝閟宇制名千福徧重门【宫四壁皆有鬼神上刹门名皆以承神之休贶为义】壶中日永春长在洞口云深昼亦昬但祝君王千万嵗人心无以报隆恩
问龚深之疾往复
未识先生病所因调料想亦费精神无人可问维摩疾顾我徒知管仲贫未肯一经终皓首不应千里漫思莼藤床卧对炉烟细想岸渊明漉酒巾
二
居士如泡如焰身目前应接亦非神枝辞自已知吾拙饱学谁能笑子贫午饮频来同鲙鲤朝虀漫说欲羮莼黄昏急雨秋风湿想见青灯一幅巾
三
丈室寛门独病身一经反覆足怡神漫从方外论空色笑与人间共贱贫菊有细花浮楚醴鱼无圆鲫煮吴莼初凉愿与厌厌饮预判荒荒月满巾
和上官彦衡斋祠
廊陛纷纷响佩环半天星月晓班班误瞻宫阙星辰上疑听金阙里间万国祭祠严谷旦百年文物盛贤关奉常固不烦为最太史徒知咏仰山【监礼士在秦为奉常御史亦古史官白秦为风宪之任】
又
五更欲踏月明还去意迟留马亦班栋宇参差天左界綖旒隐约殿中间简编雅有多闻富杖履清无一事关俗状情知烦爱惜更容栖息道家山【祀毕诸公见留数刻乃归】
出城呈君玉都官
天寒雨气满林幽道上风尘拥布裘万室未堪今日弊一官敢念此生浮平常素拙公家事夙夜聊分县尹忧见说至尊方旰食吾侪何术补涓流
舟中暮雨
骑马昔由建春去泛舟今自美丰归水中仙子红莲出物外幽人白鹭飞风起岸苹寒苒苒雨生烟谷细霏霏吏情转觉尘埃丑叹息沧浪属钓矶
春雨
三月江淮物正新等闲风雨挫芳春狂飘栁色低垂地暗损花枝自恼人垄亩千家知有望江湖万里喜通津鸰原莫放朝华去共约新晴醉绿茵
渔艇寄莲花
鸟飞池曲冒尘埃眼看莲花叶叶开行李偶随孤艇出好风飘寄一枝来雨中秀色供吟眼风外清香入酒杯半夜梦魂生枕簟神仙无语下阳台
骤雨
乍喜物情争发育无端骤雨欲残春闾阎已负防芳意畎亩犹滋望嵗人厚泽颙颙蘓品彚微波泛泛涨江津城头便好狂吟去草木青红衬锦茵
感怀
浪计寻思直径归太踈不与世情宜吟成白雪无人问歌尽清风祗自知是否不能寻物议穷通浑欲付天时轲雄已矣吾谁适犹有尘编旧训辞
次张德甫朔雪韵【德甫家在东湖上】
朔风吹雪落天涯醉立飞楼四望賖粪壤不知涵润泽蒿莱无复见纎瑕半宵庭槛光争晓穷腊园林物自花谁借一舟湖北岸月明东访戴生家
梅
春入园林总不知墙头初见一梅枝朔风不挫寒氷骨夜月偏饶白玉姿密意忍容莺蝶汚英心长与雪霜期人情愿得和羮实无縦羌童把笛吹
睡觉
漏急难留一梦清灯寒相伴寸心明暖薰绣被春风信寒战莎堦夜雨声尽晓篁来竹幄何时锦綉满花城病夫不称诗魔役愁见吟魂续续生
送太守舒中赴阙
英谋一发破昬冥道路喁喁侧耳听千里啸歌趋雨露百胥奸猾避雷霆闾阎有让风长暖囹圄无尘草自青朝罢雍容问民瘼愿言康乐上宸庭
二
陋迹迟回寂寞濵欲闻髙谊叹无津声华未及膺门客揖让犹皆蜀守民白日忽收千里诏清风长挟万家春穷途倾睠陶钧力吟尽肝肠一惨神
三
解郡西南促去程扁舟西下照江明旌麾益近青云路劒佩行朝白玉京势位久淹犹郡国光华此去即公卿山林愿听功名起野拙犹能颂治声
过陶太尉庙
刘石纷纭正戞戈尽心收得晋山河巍巍功业能如此借借浮言意若何风雨旧祠藏石壁丹青遗像落江波黄昏欲作溪头钓愿丐当时壁上梭
伯兄归自桐江未至因有作示诸弟
遥思徒驭去江干道路谁何共险艰长使庭闱终日望不知车马几时还伫期笑乐同尘席应有文章慰病顔酒瓮半空为收拾筮言当见立谈间
将归寄涧之弟
纷纷穷绪不能禁一缕俄惊百万寻风月正牵相望眼山川难系欲归心萧条又作新秋意牢落谁同永夜吟车马鼎来吾即起梦魂先傍竹亭隂
奉别张伯逢先生
强鞭驽蹇逐尘踪百驾方成跬步功天地有心成草木蚊蝇无力负衡嵩纷然又见瓜期及晚矣犹思吾道东一寸古心长自歉依依余恨满西风
防编
防编尘简即吾师万里徘徊得路迟览照忽惊顔色古临空叹息羽毛衰迂愚未尽田瞿学庸贱空收鲍叔知安有微波増海曲愿因穷腊看松枝
髙议
髙议轩昂破丽淫清风遗散落尘襟倚山渐识浮云意临水方思太古音无状欲随仁义老未完犹怯是非侵西归须念津涂惑愿丐中庸镂腹心
牢落
牢落归来水一隅卧思天阙自烦纡祗知今夕又明日不觉少年成壮夫祸去不虞堪太息势临无独长吁忧时未有如君老愿听丹囊上禁涂
王太博自浮梁移防州作送之
平时沉伏草莱间见说昌江治政贤爱浃羽毛人自畏【君为浮梁有水鸥双栖县廷之南】诗成金玊俗争传一麾出守今行矣万室倾思正惨然祗恐又庸明诏去防山无计重留连
送周掾赴阙
白驹一掷起尘埃紫鳯髙骞出草莱盛德日随流水逺清声时逐好风来百年正属文明际万事犹须干济才荐牍几多闻九极宠章何日下三台
寄伯兄兼问子文
富贵浪图虽汩汩诗书余力尚桓桓圣门一室相从易世路多岐欲合难仪鳯穏依深阁宿老蛟寒即碧溪蟠青云有侣歌鱼藻空谷无朋唱考槃縁木退藏翀汉翼扁舟归整钓鳌竿临风愿听王阳仕洗手思弹贡禹冠
又
壮志当年欲请缨孤踪今日尚飘萍尘埃易染羇容黒气义难邀俗眼青冯客劒寒长自击伯牙弦古欲谁听风云勇胆驰燕塞社稷丹心望汉庭思入鹡原愁四散梦驰莺谷涕双零客悰愿托诗情见吟尽清宵卒未醒
送子文赴阙
槿花时态甘相失金玊交情喜独亲慷慨有心探虎穴邅回无计附龙鳞君方奋翼青防上我即潜舟寂寞濵从事功名有余力勉为书寄考槃人
寄润之弟兼附呈伯兄
一棹孤舟接杳冥无聊长恨别离轻利名汩汨乱人意南北悠悠分我情风触鹡鸰寒影散日防棠棣绿隂成莫令泽国频囬首时倩江鳞寄一声
二
江外如今独转蓬思君不敢望飞鸿寸心引逐征云北孤梦争先落叶东卧病此时千里隔微吟何日一樽同却嗟逐客为羇客还见春风换朔风
三
风规落落已非俗气宇堂堂知有才安得骅骝归道路不甘楩梓滞蒿莱青阳路迳新萌栁白雪林亭欲放梅愿逐羽翰归故国相従歌酒趂春来
东流道遇伯兄西归寄二篇
君栖京国我天涯病眼相望泪满衣邂逅得为千里防仓皇不及一言归穷通固属时之遇取舍犹慙议者非未得宠光荣里落久行犹足慰庭闱
又
久雨泥涂恶春风草木花相逢一笑乐欲去百咨嗟何日定行役此时应到家平居倾望意汗漫正无涯
喜文渊登第因寄二篇
春风吹诏落天涯喜听君荣及盛时桂籍功名知自取云台事业旧相期骐驎有力争千里燕雀无才寄一枝士稚果能先越石蘓秦应欲愤张仪
又
十年共力诗书学万里相期将相科白屋自知难掩抑青衫聊得慰蹉跎宠荣未有如君早衰病争加若我何灯下无人知此意独鸣寒剑一悲歌
喜择之子文至桐江次伯兄韵
病夫憔悴浙江邉谁恻穷途旧橐单尺素不闻倾塞鴈扁舟未至望沙滩覊栖久客情无頼邂逅相逢意倍欢幽夜冥冥思取火与君同取白榆鑚
闻庭佐不安因驰归
山居倾睠旧朋俦日落原头望不收奴仆忽来传汝病信音不寄使人愁羇怀缕缕无穷尽归意飞飞可滞留一舍道途千里逺堪风雨重衣裘
自东流归
久郁圭蓬困不胜狂防天地眼双明行逢梅浦不能去步接松林无限清风雨寂寥知物意山川﨑曲见人情愁悰触物纷无寄喜听村炉卖酒声
东流道中作
轻快飞舆出古城蟠迂行径转沙汀鸬鷀映日露纁翅鸿鹄鬭风开雪翎水瘦不藏寒石緑云归才见逺峯青苦怜野色溪光好倍觉诗魂酒魄醒
喜徐景宗秀才至
久客羇栖正无頼故人邂逅一相逢红泥緑酒方沉醉白雪清吟未欵从昏翳忽收尘耳目懽欣争入病顔容秋风且醉江山碧莫縦离愁到客悰
元祐三年同深之学士子开侍郎在初考今复承乏有怀旧防因作此诗并幕次唱酬二章寄呈深之学士子开侍郎
集英今日事全似戊辰春文彩窥多士防従忆故人抗旌防海角【深之奉使时在两浙】舣棹即河漘【子开被召帅髙阳来矣】试作诗相寄诗成更损神
又
数烛知归日【殿试日赐烛一条欧阳学士戱云数烛知归日矣】思家似老人【文忠公诗云人老思家甚少年】此凢三锁宿【某自元祐初迄今凢三为殿试官】今复一经旬猛着棊销日深慿酒送春萧条双短鬓半夜总如银
和致逺学士韵
落笔千人畏挥谈一坐倾竹林冬更好星斗夜深明爱古情何逺忧时气未平老人无见解祗愿酒频行十四弟得书承已次东流赴省试因寄小诗呈推官承务弟
恰见蜘蛛喜便知鸿鴈来大波窥汹涌遥岫见崔嵬怀土心欲折拆书先眼开系舟龙化处亭子旧名雷【东流江岸有雷亭】
云盖老僧八十二
邂逅还相见慇勤复自陈三千大千界八十二年人衲衣云水旧头鬓雪霜新手种庭前栢如今大似身
云居相送至下杉庄
莫宿昏初黒晨装晓已分鸡啼江上月犬吠岭邉云好去厐居士善来洪上人临行须一勘腊后几时春【洪侍者从行】
昨日陪深之学士饭净因登罗汉阁期致逺不至忆山阴弟各赋一首遂寄二君
丹鳯禁城近青鸳寳阁开九天瞻佛日万国在春台东观人何处山阴弟未来飞云来自在相望兴悠哉
宿金钩
絶域三千里穷村五七家云深无去鴈日暮有栖鸦雾拥云垂野霜连月在沙夜长无复寐寂寞听寒笳
惠州
城垒四五尺闾阎千百家朝尘疑作雨暮雪欲飞花旧寺僧何在空堂鬼自邪三更愁不寐相笑是皇华
二
雾暗山千叠氷寒水一涯风髙天作雪日晚露迷沙居士身如梦行人驿是家青灯无意绪防防自成花
三
絶域冬犹暖孤村日易斜浮云防晴汉幽鸟篆平沙白草单于垒青灯渤海家夜蟾无定处流转共天涯途中见接伴曰三得家书因作是诗寄
谁似老胡喜一朝三得书去家常念汝触事独愁予水冻鱼全少天寒鴈更踈三冬多壅热安否比何如
长垣路中
欲作图南翼却乗之北辕百年随所値万事拟无言短发霜如白孤心叶自翻夜深何许梦双阙九重阍
又
身似水中木险夷惟所遭不堪夸拙速可复叹贤劳雨脚三冬少尘头一丈髙故乡何处是南望首重搔
送熊次道
去入红莲幕来仪振鹭庭文辞元润泽才力更精灵须作晚成器拟看新发硎防衣长暇日多聚读书萤
天保弟被荐继得子因寄是诗
鴈足书何速灯花喜更频桂攀天上近珠入掌中新种仍多子龙标又得人贺觞俱见在留待禁城春
和瑛师
泽国春初好江城易昏系舟林下寺步屧水邉村法恱长如此诗情剰欲论归心师莫问一斾正翻翻
和通判承议
水邉人不到吾与子同行始见防鱼乐时闻幽鸟声山如仁者静风是圣之清拟买扁舟去江湖老此生
南安道中
南安穷且僻况复阻凶饥破屋人何在空山鸟自归儿童多素韠妇女只青衣好雨兆丰嵗斯民其庶几癸未偕子中都官文渊节推防东湖分题和子中湖字韵
泛泛林邉晚扁舟忆五湖丹青难作赋水墨好为图龙蛰云长在霜寒草自枯诗翁足幽兴潇洒在蓬壶
和文渊同字韵
湖上多佳致清樽况不空乐防今日并幽思几人同苒苒芰荷雨萧萧芦苇风南州人不见流水自无穷
送寗和仲
玉粒稻初熟霜螯蟹正肥薄言酌我酒聊以送君归叠翠屏疑画凌空鳯欲飞山前猿与鹤最识旧征衣
和君冝弟诗韵蕲州所寄
棠棣花开处衡阳鴈去【一作过】时封题开逺信涕泪裛新诗知道频嗟晚谋田更恨迟去留君莫问方寸正如
有感
往复何为者功名安在哉茅心迷簿领蓬鬓老尘埃鱼蠧生书帙蛛在酒杯渊明縁底事苦死赋归来
溪上
濯髪溪头水披衣林际风低枝折杨栁髙叶防梧桐鱼跃浮萍上鸟啼幽谷中清凉仍各有彼此一无穷
君宜得种茶诗予和韵
始傍东园种初从北苑移本根原自好造化总无私紫笋时名误乌程旧种卑酪奴吾不问酒圣尔何为
病中
富贵来何晚穷愁固有余病多皇甫谧贫甚马相如思乱诗魂散忧深酒兴踈此心无可奈徒尔重欷歔
病起
失意忧多病予今喜少痊寝兴今泰矣容质尚苍然郁抑丹心塞纷纭万虑阗此情无可奈整顿頼诗篇
醉极有感
饮极人之乐余心反自伤气因人愤激情与酒飞飏泪落侵双鬓愁多鬱寸肠空赢山简醉不似乐天狂
小径
南北通官道东西隘乱山无时轮迹道经雨藓痕斑世路同欹侧人心共险艰亟由平易去宁苦险间
日暮
人去红尘息林幽晚意清秋阳红斾乱夕霭翠绅横新月淡无色微风寒有声此吟犹未竟城吏已严更
叹交
儿童不可近况复与之亲薤露不终刻松风知几春嚬嚬徒满目切切竟何人诵罢莺鸣咏空余涕满巾
陈秀才扩因旬休不至以诗呼之
寂寂碧窗下业同诗酒欢睽违才一日恨怅已千端无忽离羣异须矜防友难相望正展转行矣莫盘桓
题扬州因大师小池
閴寂黄金宇清泠碧玉池轩楹收冷淡松竹让幽竒岸蹙源流浅山阴月到迟未能活鱼鳖安可卧蛟螭
题袁州紫翠轩
黯淡襟横野迢遥面古城丹青难尽意紫翠漫为名山石开新雨溪枫照晚晴杖藜饶縦目谈笑不无情
寄庭佐
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 10:30:01-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>