<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="提要,卷一,卷二,卷三,卷四,卷五,卷六,卷七,卷八,卷九,卷十,方斋存稿全文在线阅读,方斋存稿全文在线下载,大玄古籍书库">
<meta name="description" content="文集。明林文俊撰。十卷。文俊字汝英,号方斋。莆田(今属福建)人。正德进士。官至南京吏部右侍郎。卒谥文修。原未刊,仅家藏旧抄,后辑入《四库全书》。十一万八千余字。含疏、表各一卷,序四卷,记文杂著三卷,诗一卷。其文章醇雅,其诗亦从容恬适,不事雕琢。有《四库全书》本。_方斋存稿_全文在线阅读_方斋存稿_全文在线下载_大玄古籍书库">
<title>方斋存稿_林文俊_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">方斋存稿</span> <br/>
          作者： <span class="inputVal" id="bkauthor">林文俊</span> <br/>
          朝代： <span class="inputVal" id="bkdate">明代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">类书文集,文集,完结</span> <br/>
          字数： <span class="inputVal" id="bknum">[book_length]107225</span> <br/>
          说明： <span class="inputVal" id="bkdec">文集。明林文俊撰。十卷。文俊字汝英,号方斋。莆田(今属福建)人。正德进士。官至南京吏部右侍郎。卒谥文修。原未刊,仅家藏旧抄,后辑入《四库全书》。十一万八千余字。含疏、表各一卷,序四卷,记文杂著三卷,诗一卷。其文章醇雅,其诗亦从容恬适,不事雕琢。有《四库全书》本。</span> <br/>
          封面： <span class="inputVal" id="bkimg">Z_18822.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]方斋存稿
[book_author]林文俊
[book_date]明代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]类书文集,文集,完结
[book_length]107225
[book_dec]文集。明林文俊撰。十卷。文俊字汝英,号方斋。莆田(今属福建)人。正德进士。官至南京吏部右侍郎。卒谥文修。原未刊,仅家藏旧抄,后辑入《四库全书》。十一万八千余字。含疏、表各一卷,序四卷,记文杂著三卷,诗一卷。其文章醇雅,其诗亦从容恬适,不事雕琢。有《四库全书》本。
[book_img]Z_18822.jpg


[book_title]提要
钦定四库全书　　　　集部六
方斋存稿　　　　　　　别集类五【明】
提要
【臣】等谨案方斋存稿十卷明林文俊撰文俊字汝英号方斋莆田人正德辛未进士官至南京吏部右侍郎諡文修事蹟具明史本传湛若水所撰神道碑载所着有方斋存稿世无刋本此本乃其家藏旧抄疏表序文襍着九卷诗一卷史称其文章醇雅隽永今观其诗亦舂容恬适不事雕琢
国朝朱彞尊辑明诗综乃独不载之当由未见此本非置之不録也又近人郑王臣辑莆风清籁集所选文俊诗尚有彭城夜泊七律一首送黄主簿赴蕲水七絶二首为是集所未收未知王臣何自得之王臣即莆田人于文俊为乡里或墨迹流传据以载入欤今世传明南监板二十一史即文俊所校刋窜改舛讹颇为後人訾议然文俊为祭酒已在雕板将竣之日陈騤馆阁续録所谓经进不经修者未可以是并訾其诗文也乾隆四十四年三月恭校上
总纂官【臣】纪昀【臣】陆锡熊【臣】孙士毅
总校官【臣】陆费墀

[book_title]卷一
钦定四库全书
方斋存稿卷一
明　林文俊　撰
表
进二十史表
南京国子监祭酒臣林文俊谨以校刋二十史进呈圣览者前闻具在垂圣王稽古之资遗籍复完徵昭代右文之治载蠲令日辄冒宸严冀少禆于燕闲或可广於流布臣诚惶诚恐顿首顿首惟明君务学为急而信史载事尤详顾兹历代之全书贮于成均之两库上自邃古下讫朝元二十家笔削之功千百年行事之实博大纎悉之毕具体裁义例之攸存但历时既久而踳驳滋多故补缺虽勤而舛讹亦甚渐致前功之弃深贻後学之忧幸文运之诞兴际圣人之在上好学夙成乎天性崇文聿采乎人言遂俾愚臣并辱隆委因知盛事有待熙朝南宫发四库之书仍令博求於士类起部备三品之用兼容借给於司徒盖欲昭一代之人文奚暇惜千金之重费先是祭酒臣张邦奇司业臣江汝璧实共领之既而臣文俊司业臣张星踵成而博士臣程煌助教臣刘世龙臣聂曼臣王崑臣许尧学正臣黄良弼臣邹鲁学录臣张杰虽各委任不一亦皆校勘惟均功绩三年深慙驽骀之钝书尘乙览犹恐鱼豕之讹兹盖伏遇皇帝陛下圣智天成文明日丽志存康济学有缉熙谓载道固存乎经而考古必资於史泛观前代博究诸家见残编断简之失真恐往事遗言之莫考乃以校修之责特委文学之臣晋魏隋唐等书残者则补史汉辽金之板腐者重刋岂徒为秘阁珍藏垂于不朽抑将使寒乡晩出睹之争先吾道重光斯文有托臣等材虽謭薄学本空疎忝职贤关每恨无阶以报塞滥竽史事但知殚志于校雠移牒鸠工抡材分局职兼六馆书购多方苟中间有一字之疑必往复尽诸臣之见虽勤劬於夙夜漫淹历於岁时幸而毕工兹为完璧装盈缃帙随书各识其标题别以牙籖开卷不烦於检阅仰呈天陛庶遍儒林伏愿念建事本乎多闻命讲官时以进读凡其善之当法恶之当惩与夫治所由兴危所由兆务究是非於既往用资法戒於将来车同轨书同文绵一统舆图之盛德可大业可久垂千年汗简之光臣下情无任瞻天仰圣欣跃屏营之至谨以二十史随表上进以闻
谢重幸学表
国子监祭酒臣林文俊等嘉靖十二年三月十三日钦蒙圣驾临幸大学谨奉表称谢者臣等诚懽诚忭稽首顿首上言伏以典礼更新百代仰大君之有作辟雍临幸四方占文运之方隆载举旷仪聿光旧典懽均朝野庆协天人兹盖伏遇皇帝陛下圣由天纵德与日新彛伦叙而五典以惇礼乐兴而百度咸正况兹首善尤在留神默契圣心大祛俗见谓孔子称王本非礼宜正先师之名陋元人塑像为不经特遵皇祖之训别祠启圣聿明父子之伦配食先贤尽去公侯之号礼无僭渎道益尊崇顾兹典之鼎新烦至尊以贲重当薄海同文之日适践阼一纪之初乃涓令辰爰修盛事六龙捧御远戾止于胶庠万乘执圭亲释奠于先圣崇儒重道稽古诹经喜溢章缝光流简册执豆笾以奔走乃有三氏之子孙圜桥门而听观奚止六馆之英俊瞻威严於咫尺幸法语之丁宁建皇极以敷言斯其至矣观人文以成化是之谓乎臣等职忝师儒躬逢盛美幸睹大人之虎变愿先多士以骏奔赐坐而讲易书觉叨荣之已过教人必先忠孝誓图报於将来伏愿配乎天配乎地皇朝绵一统之图作之君作之师天子介万年之夀臣等无任瞻天仰圣激切屏营之至谨奉表称谢以闻
经筵讲章
孟子曰为政不难不得罪於巨室巨室之所慕一国慕之一国之所慕天下慕之故沛然德教溢乎四海这是孟子离娄上篇说为政者当修身以服人心的意思巨室是世臣大家慕是心悦服孟子说道人君为政於天下其道不难在不得罪於巨室而已盖巨室之心难以力服而国人素所取信苟君心未修所行的事多乖戾则国人怨怒必自世臣大家始所以人君为政先要正心诚意使反之於身无声色货利之累而达之於政得刑赏举措之宜则巨室见之自然悦服而无怨怒这便是不得罪於巨室巨室既慕则一国之人视巨室为向背的亦皆悦服而慕之一国既慕则天下之人视一国为向背的又将悦服而慕之人君为政能使自近及远无一人不服如此则推无不准动无不化而吾德教之行无所留碍自沛然充溢四海而天下之民无不被其泽者其於为政也何难之有臣考战国之时王政不纲巨室擅权当时诸侯不务修德以服其心而欲以力胜之反以取败孟子有见於此故为此说以救之可谓探本之论矣况人君一身天下之本苟其身正则礼乐征伐出自朝廷四海之内无不用命何忧乎巨室如其身不正则衆叛亲离匹夫匹妇或能胜予岂特巨室为可畏哉此人君所以贵修身也恭惟皇上以天纵之资绍列圣之统即位以来励精图治日御经筵以熙圣学日览章奏以决大政洪范有序敬一有箴修身之功可以匹休尧舜而迈迹汤武矣尤愿法天广运慎终如始使德教之施广被於四海运祚之隆永垂於万年臣等犬马之诚无任惓惓顒望
孟子曰养心莫善於寡欲其为人也寡欲虽有不存焉者寡矣其为人也多欲虽有存焉者寡矣这是孟子悯世之人溺於私欲而丧其本心故发此论所以示人以养心之要也欲是嗜欲存字不存字都指此心说孟子说道凡人有生便有欲如目之於色耳之於声口之於味鼻之於臭四肢之於安佚皆是也是虽人所不能无然多而不节便流於邪僻而丧失其本心故欲养此心其要莫善於寡欲何则欲者心之累也苟其人能寡欲矣则此心不至外驰自然收敛在这腔子里足为万变酬酢之主其有不存者寡矣苟其人多欲则昏昧放逸身虽在这里此心却与物欲俱驰其有存者亦寡矣臣尝论之人之一心只是个天理而已若私欲则生於形气之私原非性中所有但是二者尝交战於胸中迭为消长如长了一分人欲便消了一分天理彼愈长则此愈消甚可畏也是以圣贤教人时时要存养省察克治使欲心不留则此心莹然浑是天理清明纯一之体不亏而应事揆物自不失其当然之则孟子提出寡欲二字於心学上极为亲切为人君者尤不可以不知也何也人君尊居九重富有四海求无不得欲无不遂尤易纵欲自肆且如声色货利游畋土木征伐之类苟其心溺於此其为害岂可胜计哉是故舜圣人也其臣臯陶戒之曰无教逸欲有邦武王亦圣人也其臣师尚父戒之曰义胜欲者从欲胜义者凶夫二臣者岂不知舜与武王必不至於纵欲哉正以心之难操欲之可畏所以防之於豫而杜之於微也其虑远矣仰惟皇上聪明睿知得古帝王心学之正传以敬天法祖为心以求治保氏为务心不耽声色之娱目不接玩好之具虽诗书所称何以过之然临御有年而治效犹若未臻比者星变地震水旱蝗虫之灾尤不能不廑圣虑也伏愿详味孟子此章之言深究前代得失之故清心寡欲务学亲贤内外交修跻于一德则治本既端治具毕举唐虞三代之盛不难致矣臣犬马之心无任惓惓
元首明哉股肱良哉庶事康哉这是虞书益稷篇内史臣记臯陶赓歌告帝舜的说话元首在上指君说股肱在下指臣说良是善康是安臯陶因帝舜作歌责难於臣於是赓歌以责难於帝说道君为臣之元首臣为君之股肱势虽结於上下义则一体相须诚使为元首者智足以知人明足以照物贤者必用而不贤者必退有功必赏而有罪必罚譬之日月当空无所障碍而万象洞然毕照人君之明如此则为之股肱者皆将奉公守法莫敢偷惰以隳职业而布列朝廷者皆蔼蔼之吉人矣股肱有不良乎股肱既良则能为君分理庶务以礼则备以乐则和以教则行以养则遂凡大小政事莫有废堕不举之患矣庶事有不安乎由是观之君明则臣良而天下之事可不劳而理也臯陶此歌虽若归美於帝之词而责难之意寓焉其忠爱至矣臣尝因是而考有虞之时若舜之明四目达四聪元首何其明哉其臣如禹臯陶稷垂伯夷夔龙皆一时之贤济济相让股肱何其良哉明良相逢都俞吁咈于一堂之上志同道合所以成有虞之治而後世鲜俪也仰惟皇上聪明天纵刚健日新君临天下一纪于兹无一念不在乎敬天勤民无一时而忘乎亲贤讲学道冠百王而不自以为圣智周万物而不自以为明尊礼耆旧信任忠良在廷文武羣工咸思竭股肱之力以祗承休德明良喜起之歌於变时雍之化复见於圣明之朝矣臣等何幸躬逢其盛
六三德一曰正直二曰刚克三曰柔克平康正直强弗友刚克燮友柔克沉潜刚克高明柔克这是周书洪范篇箕子演三德之畴以告武王的言语六三德是大禹所叙九畴中第六畴正是无邪直是无曲克字解作治字箕子说道人君建极於上既足以为臣民取法然无三德之用却不能使人都归于极故大禹叙畴皇极之後即继以三德三德之目第一曰正直是以正直之德治天下第二曰刚克是以刚德治天下第三曰柔克是以柔德治天下盖正直者无为而治圣人之本心刚柔者赖之以辅治圣人不得己而用之故一曰正直二曰刚克三曰柔克平康是天下有道之世强弗友是强梗弗顺的人燮友是和柔委顺的人沉潜是沉深潜退的高明是高亢明爽的箕子又说三德之用各有所宜人君如遇平康之世人皆会极归极遵义遵道这是好时候则惟持正秉直建极以先天下而己不必事乎矫拂如遇那强梗弗顺可以由极而不欲者这是习俗偏於刚的人则必董之以威使他有所畏而归于极是以刚而克刚如遇那和柔委顺欲由乎极而不能者这是习俗偏於柔的人则必予之以福使他有所慕而归于极是以柔而克柔又有一等气禀柔弱沉深潜退不及乎极者却要激励奬进使他企而及之是以刚而克柔有一等气禀刚方高亢明爽而过乎极者却要防闲裁抑使他俯而就之是以柔而克刚夫人君三德之用抚世酬物因时制宜如此则天下之人虽有溺於习俗囿於气禀者至此悉归於皇极矣三德乂用其効不既大哉臣按洪范三德正直之用一刚柔之用四盖人君之德有刚有柔犹天道有隂有阳隂以歛之阳以舒之而後岁功成万物遂人君之治天下何以异於此哉历观古昔圣王所以能成天下之治用此道也汉唐以来人主不知三德之用故或偏於刚如汉宣帝之残忍或偏於柔如汉元帝之懦弱失君道矣治不古若何足怪哉仰惟皇上秉乾刚之德普离照之明即位以来刑罚不遗於奸究德泽遍及於惸嫠刚柔相济寛猛适中其於所谓三德盖已允蹈之尤愿终始此德终始此治纳斯世於皇极绵宗社於万年天下臣民不胜至愿
列爵惟五分土惟三建官惟贤位事惟能重民五教惟食丧祭惇信明义崇德报功垂拱而天下治这是周书武成篇史臣记武王政治本末的说话爵是封爵土是国土武王既克商有天下遂定封爵以公侯伯子男为五等分以土地以公侯百里伯七十里子男五十里为三等故说道列爵惟五分土惟三贤是有德的人能是有才的人武王建立治官惟用有德之人不肖的不得以幸进分职任事惟用有才之人无才的不容以滥及故说道建官惟贤位事惟能五教是君臣父子夫妇长幼朋友五常之教食所以养生丧所以送死祭所以追远武王以一身任君师之责故於五教极所慎重要使天下百姓都归于人纪之中五教之外又重民食丧祭三件事以厚风俗故说道重民五教惟食丧祭信是诚实上不好信则天下皆趋於诈武王虽一令之布必不肯失信於天下义是所行合宜上不好义则天下皆趋於利武王则一事之行必求允当於人心这便是惇信明义人之有德的若不去尊崇他何以劝善武王於有德的人必尊之以官人之有功的若不去酬报他谁肯效忠武王於有功的人必厚之以赏这便是崇德报功夫分封有法官使有要五教修三事举信义立官赏行诸般政事都尽了武王此时复何所为惟垂衣拱手而天下大治故说道垂拱而天下治臣观有周史臣记武王政治之本末如此考之孔子称舜无为而治恭已南面周公称文王罔攸兼于庶言庶狱庶慎盖与此称武王之垂拱同一道也然人徒知数圣人之无为而不知其所以致此者岂偶然哉盖舜绍尧之後齐七政去四凶命九官十二牧敷言试功以察庶官明目逹聪以决壅蔽其忧勤至矣至於文王惠鲜鳏寡怀保小民自朝至於日中昃不遑暇食其忧勤又如此盖皆极其有为於先是以能享无为於後正与此论武王事相合岂真无所作为而天下自治也哉後世人主不知圣人先忧勤而後逸乐往往以无为藉口恣耳目之娱穷心志之欲高枕肆志委政非人以至召变速戾者何可胜数诚万世人君所当深戒也仰惟皇上以圣哲之资抚盈成之运即位以来一切游娱之事不经於心百凡玩好之具不接於目未明视朝励精图治日御经筵亲近儒硕其於前代帝王之盛美盖兼而有之尤愿体道用中求贤纳谏慎重爵赏以待有功委任贤能以图辅政忠厚以励士风节俭以苏民困本一人之忧勤致万邦於安乐则垂拱无为之治不在虞周而在今日矣天下臣民不胜庆幸
德盛不狎侮狎侮君子罔以尽人心狎侮小人罔以尽其力这是周书旅?篇召公告武王以当谨德不可玩人的意思狎侮是亵慢君子指在位之人小人是细民召公说道人君以一身居天下之上要在谨德德既盛则动容周旋中礼然後能无狎侮之心夫德有未至则未免有狎侮之心彼君子以心事上的然必在上者推诚以待之致敬以下之然後能尽其心苟狎侮了他彼见吾礼貌之衰则有去而已孰肯尽心为吾用哉小人以力事上的然必在上者抚之以恩动之以礼然後能尽其力苟狎侮了他彼虽畏威易役然至愚而神肯尽力为吾用哉然则君子小人皆不可狎侮之也明矣臣按召公此章本为西旅贡?而作乃言及此何也盖天下之治无常形而安危治忽在人主一念敬肆间苟君心小肆而溺於玩好之私则小人投隙并进导之以快情肆意之事何所不至於是正士日疎而法言难入矣安得不狎侮君子乎又将以慾为可纵民不足畏而咈百姓以从己之欲者有之安得不狎侮小人乎此召公之所深虑也夫以武王功德之盛召公犹以是戒之则人君於所好尚可不谨哉仰惟皇上即位以来屛斥耳目之玩而敬天法祖勤政务学孜孜如不及於君子则谏行言听不徒礼貌之虚文於小民则子惠仁怀每有优恤之实惠是以中外臣工咸思竭忠効智以佐休明而万邦黎庶莫不尊亲爱戴其上者嘉靖中兴之盛可以比隆尧舜矣臣愚尤愿深味谨德之言益严狎侮之戒宅心於敬防幽居非僻之干所宝惟贤斥远方珍奇之献则圣德益隆圣治益昌宗社亿万年无疆之休端在於此臣等何幸躬逢其盛
已予惟小子若涉渊水予惟往求朕攸济敷贲敷前人受命兹不忘大功予不敢闭于天降威用这是周书大诰篇成王因武庚之叛大诰天下以东征的意思已是欲已而不能已敷是布贲是饰前人指武王说成王上文言已嗣乎历服恐不能明哲以迪民安康而格知天命然其意犹未巳也至是又说我以幼冲之年膺此重任恐不能胜如涉那渊水虑不能济然我之心岂终以难自阻哉我惟往求所以济之之道其道惟何我国家一代之法至为明备苟奸人叛乱而不能讨平则将为之荡然而废弛矣我於典章法度必敷布而修饬之前此受命于天疆宇至广今一隅骚动而不能锄定则将为所窃据而狭小矣我於前王基业必增益而开大之若此者非以病民也昔武王伐纣以安天下为心今我亦以安天下为心而不忘其大功尔我之为心如此今武庚不靖得罪於天天命诛之我何敢闭抑天降威用而不行讨乎臣按成王以幼冲践阼当是时王室未安殷民未服武庚既与三叔叛而商奄淮夷又相煽以动然成王能任周公四征不庭卒能勘定祸乱以安王室成康以降周室寖衰陵迟至於夷厉之世玁狁内侵荆蛮淮夷相继复叛宣王即位命将征之而周道复中兴焉成王继体之贤君宣王中兴之令主皆汲汲於治兵诘戎如此莫非为天下计也岂若後世人主穷兵黩武以邀四夷之功者哉仰惟皇上以上圣之资绍列圣之统文德武功各臻其盛顷者广西云南及山西潞州稍稍不宁天威所加旋即平定今中外乂安若无足虑者然祸乱常起於无形而变故每生於所忽臣愿思祖宗栉沐之劳谨今日衣袽之戒练兵选将以杜不虞任贤爱民以固邦本所谓制治於未乱保邦於未危者在圣明加之意而已臣愚无任惓惓
惟乃丕显考文王克明德慎罚不敢侮鳏寡庸庸祗祗威威显民用肇造我区夏越我一二邦以修我西土惟时怙冒闻于上帝帝休天乃大命文王殪戎殷诞受厥命越厥邦厥民惟时叙乃寡兄朂肆汝小子封在兹东土这是周书康诰篇武王命其弟康叔为卫侯的言语肇是始区夏即天下殪是灭戎是大寡兄武王自谦的话封是康叔名武王说道我周有天下本於丕显考文王而文王造周不外明德慎罚两件事德者感化人心之本文王明其德以化民则民皆知慕而入於德罚者防范人心之具文王谨其罚以齐民则民皆知畏而不入於罚然其实何如庶民有鳏寡的至微而易忽者也文王发政施仁必先及何敢侮焉乃若有能当用的则用之而使在职有贤当敬的则敬之而使在位有罪当威的则威之而不少纵夫不侮鳏寡庸庸祗祗即明德之事威威即慎罚之事合而言之皆德也德着于民民心归之当时文王位虽西伯而天命已属是肇造我区夏其德所及我一二友邦亦观感而化渐以修治不特友邦为然尽西土之人亦皆怙之如父冒之如天明德昭升闻于上帝上帝美我文王乃命之燮伐大商而受天命以有天下万邦万民各得其理莫不时叙则其德又以及天下矣文王之德足以得天下如此汝寡兄亦勉力不怠以成其业是以有此土地分建诸侯汝康叔得以受封在此东土岂偶然者哉臣按自古人君未有不以明德慎罚而治以务罚不务德而乱者考之前代历历可鉴肆我太祖高皇帝既得天下专务以德化民虽刑罚之用亦所不废然大辟必三覆奏律令成於屡易藁盖其慎重如此是即文王明德谨罚之心也仰惟皇上继统承天法祖为治恩必徧於鳏寡爵必及於贤能尤悯无辜之民屡下哀恤之诏是无愧文王之德久矣臣窃以文王所以成此德者又由其常有视民如伤望道未见之心而不自足也故诗人颂美之曰勉勉我王纲纪四方臣至愚敢以为今日献惟圣明留意王曰外事汝陈时臬司师兹殷罚有伦又曰要囚服念五六日至于旬时丕蔽要囚这是周书康诰篇武王告康叔以谨罚的意思外事先儒陈氏以为有司之事臬是法伦是叙要囚狱词之要者旬是十日时是三月蔽字解做断字武王说道人君之法受之於天而有司代君以行法者也汝康叔於有司之事但取是法敷陈而条列之使为有司的皆能详明法意则於用罚之际庶不昧於所施然是法也殷先王用之轻重取舍秩有伦叙卫殷墟也殷之法乃殷民素所服习者汝惟使卫之有司法此殷罚之有伦者而用之则民无不服矣武王又念刑罚之用一成不可变罚用殷彛固善矣而推鞠讯问苟有未当则死者不可复生於是又戒之曰汝於狱词之要者就使情与法俱当尤当服膺而念为之求可生之道近则五六日远则十日或三月夫既为之求生道而不可得然後从而刑之杀之大断要囚则我与死者皆可以无憾矣武王告康叔如此忠厚恻怛之意为何如哉臣按康叔卫侯也武王犹以慎罚告之况人君为天下之主亿兆之命悬於一人苟刑罚不中则民何所措手足是以古昔帝王若舜之钦恤禹之泣辜汤之慎罚高宗之不僭不滥率皆致重乎此至于成周其制愈备每狱具三公九卿参听之槐棘之下既成以告之王王三宥之然後制刑其慎重如此所以上无滥罚而下无寃民也洪惟我太祖高皇帝建国之初即命丞相李善长等详议法律亲为裁定凡有大狱必三覆奏而後行刑太宗文皇帝因法司奏决大辟则谕府部大臣等从容更审且云一日不尽则二日三日便十日亦何害此与武王所谓服念要囚至旬时者可谓异世同符矣恭惟皇上嗣统以来敬天法祖勤政惜刑仁如春生威同秋杀是以奸宄伏法良善获安薄海内外罔不畏威怀德臣愚尤愿图维治本培植化源乾元不息普施无外之仁帝德罔愆允致协中之化天下臣民不胜幸甚
王曰呜呼封敬哉无作怨勿用非谋非彛蔽时忱丕则敏德用康乃心顾乃德远乃猷裕乃以民宁不汝瑕殄这是周书康诰篇武王告康叔欲其不用罚而用德的意思彛是常蔽是断敏德是勤敏於德顾是省猷是谋瑕是疵殄是弃絶武王致叹呼康叔之名而告之先曰敬哉者言不可不致其敬也因说汝於卫国当顺民情以为治慎毋作可怨之事如谋有未善的法非国家所常行的汝或误用之则害及于民皆足以召怨汝必勿用这非善之谋勿用这非常之法惟断以是诚大法敏德盖古之人若我文考若古先哲王若商耉成人皆是能敏德的汝必以之为法而其法之也又必断以诚彼其外若敏而中懈始虽敏而终替者皆其诚之不足者也然诚以法古敏德欲何为哉如心有未正何以化民则用以安汝心使宅乎天理不隔那人欲之危德有未纯何以出治则用以省汝德使纯乎天理不夺那私意之累谋有未善何以安民则用以远汝谋使运之心而达之政的皆正大周详足为经久之计然必从容不迫待民自安勿忿其未化而遽刑之如此则为能以德化民民自安汝之治我岂以汝为瑕疵而弃絶之哉臣按康诰一篇武王本为康叔之国而训戒以治民之辞然其篇内言心言德者不一而足如曰宅心知训曰德裕乃身曰朕心朕德惟乃知至此又曰康乃心顾乃德其惓惓若此何哉盖天下之治皆原於心而德又所以出治之本也人君苟心正而德修则见之刑赏举措与夫一切政令必无不善而成天下之治也不难矣尧舜禹汤文武所以致治之盛後世莫及者其本原皆在於此恭惟皇上嗣位以来絶游畋之娱屏奇邪之好所留神者惟帝王之治所究心者惟圣贤之学圣衷澄彻天德精纯虽在古昔圣王何以过之然比年以来灾异叠见天下之民庸有未得其所者臣愚伏愿持谦冲之志法不己之运益资理义以养心益亲贤人以辅德政必为悠久之规治必存惇厚之体则唐虞三代之盛复见於今日矣臣等不胜幸甚
呜呼皇天上帝改厥元子兹大国殷之命惟王受命无疆惟休亦无疆惟恤呜呼曷其奈何弗敬这是周书召诰篇召公在洛作书告成王以治洛之事因周公自洛归周而寄之以达於王也元子言纣为君是天之长子大国殷指殷有天下说恤是忧召公将言天命不足恃先以呜呼发之说道皇天上帝厥命靡常昔纣受天命为元子而有大国矣及其无道得罪于天天乃改其元子与大国殷之命使我周代之然则天命可恃以为安乎今王受此大命以贵则为元子以富则有大国固有无穷之美然天无常亲命不易保元子大国既可改于昔则亦可改于今岂非无穷之忧乎於是又叹息说王其奈何弗敬盖纣惟不敬故早坠厥命今王欲保守天命如之何可以纵肆而不敬乎人君为天之子奉天为治件件要与天合少有纵肆所存所行便与天背违了夫惟克敬则视听言动一循乎理好恶用舍不违乎天与天同德故能受天明命也人君保有天下其有要於此哉臣尝论之人君以一身居天下之上治乱安危系於一人其责至重而胜之至难世主不察乎此徒见崇高富贵为可乐而忘其可忧肆情徇欲无所不至而危亡之兆见矣成王以幼冲嗣位召公虑其未必知此故告之曰无疆惟恤又曰奈何弗敬夫人君苟知天位为可忧自不容于不敬者盖忧则敬心生而治乐则骄心生而乱稽之往古历历可验恭惟皇上圣本生知智由天纵敬天法祖纳谏任贤勤劳庶政每以昧爽而临朝缉熙圣学不因寒暑而辍讲感上天示戒辄形罪已之言因四方告灾屡下恤民之诏此其忧勤敬畏之心即舜之兢兢业业文王之小心翼翼也然而治效犹未臻不免上廑圣虑伏愿坚持此心终始无间廓虚中以尽下崇俭德以裕民使德泽敷予四海运祚绵于万年臣等不胜至愿
呜呼笃棐时二人我式克至於今日休我咸成文王功于不怠丕冒海隅出日罔不率俾这是周书君奭篇周公留召公的说话棐是辅冒是覆冒海隅出日是东海之隅日所从出之地周都西土去东为远周公举远以包近故以日出言俾是从周公说我与汝召公尝同辅文武成王然文王之时尚有五臣为之辅武王之时有四臣为之辅今惟我与公二人而已我二人者惟能鞠躬尽瘁竭力以辅君故用能致今日之休然则天休滋至鸣凤在郊今日之盛岂曰无所自而然哉然休则休矣未可以自足也昔文王之德光于四方显于西土用肇造我区夏其功大矣苟今日四海之内有一人弗服则是文王之功犹有未成我与公岂得辞其责哉故我欲与公同心协力辅相成王共成文王之功於不怠必使德泽大覆冒斯民如天之无不覆帱虽海隅日出之地去西土极为辽邈者沾被我之德教亦皆奉我正朔守我王度相率而臣服必如是然後已耳然则为召公者当以是自勉岂可以今日之休为己足而遽欲求去也哉臣按成王伐淮夷践奄皆在此书之後则知当时未能罔不率俾也夫四海至远也欲其一一心服而率从非可刑驱而势迫要必有德泽以丕冒之乃能有以得其心周公之言可谓深达治要矣考之於古惟尧舜禹之盛足以当之书称尧之德曰光被四表格于上下称舜曰无怠无荒四夷来王称禹曰东渐于海西被于流沙朔南暨声教讫于四海盖三圣人者德盛而道隆恩深而泽溥故其所及之远如此岂若後世不务德而徒勤兵以服远者之为哉洪惟我太祖高皇帝以圣神文武之资应运而兴德教所加薄海内外悉为臣仆舆图之广汉唐盛时所未有也恭惟皇上圣哲聪明同符高祖深仁厚泽广被寰区是以普天率土之民莫不爱戴懽忻倾心而向化蛮貊四极之国亦皆效琛献?稽首而来朝盛德大业虽尧舜禹之圣无以加矣尤愿体天行之至健法离照之无私政必先夫穷民恩不遗于遐壤使德日益盛治日益隆宗社亿万年无疆之休端在於此臣愚无任惓惓顒望
方斋存稿卷一

[book_title]卷二
钦定四库全书
方斋存稿卷二
明　林文俊　撰
疏
祀礼疏
右春坊右赞善臣林文俊谨奏为钦奉敇谕事臣伏见皇上聪明圣智卓冠百王诸所作为动遵古典乃者以郊祀未协古礼欲遵复我圣祖初年之制特降敇谕令臣等各述所闻以对皇上之心即大舜好问用中之心也顾臣学术疎浅智识庸闇岂足以仰副虚怀之问哉臣惟郊祀之礼夏商以前见于经典者如所云肆类柴望及昭告上天神后之类皆因事祭告非祭之常典当时或分或合不可详考周礼大司乐圜钟为宫冬至日於地上之圜丘奏之函钟为宫夏至日於泽中之方丘奏之盖天地分祭之礼始见於此说者以为天阳也冬至阳之始故祭以冬至地隂也夏至隂之始故祭以夏至古人以类求神如此然亦不言在南北郊也汉成帝时匡衡请罢甘泉汾阳之祠而作南北郊盖北郊之制始见於此当时固是分祭也至平帝元始中始有合祭之礼东汉因之自唐及宋亦多是合祭至宋神宗元丰中始罢合祭诏诸儒议祠北郊之仪而亦未之举行哲宗元佑中又下羣臣议时苏轼等主合祭刘安世等主分祭其说纷然其後程颐有言曰祭天地是报本之祭须各以其类祭岂得同时则颐固以分祭为是矣朱熹亦曰古者天地定是不合祭然熹又曰五峯言无北郊只祭社便是此说却好则熹又若疑於北郊之说矣岂以经无北郊之文故疑之耶仰惟我圣祖即位之初建圜丘於锺山之阳以祀天建方丘於锺山之隂以祀地盖准成周之制至洪武十一年复定合祀之礼圣祖之意盖有非常人所能测者今皇上疑其未合古礼而欲追复我圣祖初制顾惟事体重大岂下臣所敢轻议哉然古今经籍之所载则臣已略陈之矣至於日月之祭臣谨按周礼大宗伯以实柴祭日月星辰掌次朝日则张大次小次设重帟重案王搢大圭执镇圭缫藉五采五就以朝日而典瑞朝日注云天子常以春分朝日秋分夕月礼记祭义亦云祭日於东祭月於西则日月之有专祀古也我圣祖洪武初亦有朝日夕月之礼矣今太岁风云雷雨等神岁以仲秋致祭而日月运行赞上帝以成化工反不得专祀则圣谕所谓恐无以酬其功而太岁风云雷雨等神反过於日月者皇上之论可谓深合礼典矣若夫大祀从以羣神臣考之礼书配郊止以日月原无诸神从祀之说汉晋以来从祀之礼丛冗杂乱郊坛所列至一千几百余位其为渎礼不经莫甚於此故朱熹云岂有祭天便将许多百神一齐排作一堆其说诚是也我圣祖初年之制圜丘只配以日月星辰太岁方丘只配以岳镇海渎其後合祭天地因增从祀之数至二十四坛虽异初制然视前代渎礼不经之祭相去万万矣臣又闻之夫礼非由天降也非由地出也人情而已矣先王之始制礼也岂必有沿袭哉亦求之情之所安而已臣伏读圣祖大祀之文有曰至阳祭之於隂月至隂祭之於阳月於理可疑且扫地而祭其来甚远盖言祀天地尚实而不尚华後世执古而不变遂使天地之享反不及人之享若使人之享亦执古而不变则当污樽而抔饮茹毛而饮血巢居而穴处也以今言之是果可行乎臣因是言而知圣祖当时合祭之意盖亦就其情之所安而以为不必拘泥於古也所谓五帝不相沿乐三王不相袭礼者此之谓也今皇上以圣人之资操述作之柄仰惟圣学渊源睿识宏远固非臣等所能窥其万一然天子尊事天地礼莫有大於此最宜慎重而圣祖所更定之制又非可以轻议改易者也乞勅左右大臣及礼官参酌衆论详议可否然後皇上亲赐裁定必求至当归一之论则典礼光于万世而宗社绵于亿万年矣臣冒渎天威无任恐惧陨越待罪之至为此具本亲齎谨具奏闻
进瑞雪诗疏
右春坊右赞善臣林文俊谨奏为纪休徵以彰圣德事臣窃见比者皇上出郊祷雪敬天忧民之心发于至诚天心享格瑞雪立降圣德格天之速至於如此诚自古帝王所希有也臣闻圣王不贵祥瑞惟是雨阳时若年谷丰登则以为瑞之大者盖以是为民食所赖非若草木鸟兽诸物之为瑞徒侈观听而已乃今瑞雪之降实兆丰年裕国阜民胥此焉赖天贶圣明莫大於此臣备员侍从目覩嘉祯踊跃欢忻不能自己辄敢忘其鄙陋撰瑞雪一篇并序别录进呈伏望圣慈俯垂睿览臣不胜恐惧陨越之至谨具奏闻嘉靖八年十二月二日奉圣旨览奏具见忠意诗留览该衙门知道
灾异自陈疏
南京国子监祭酒臣林文俊谨奏为自劾不职乞赐罢黜以答天戒事该南京礼部咨近因午门西楼垂脊震雷示戒题奉钦依行各衙门痛加修省备行到臣除钦遵外臣仰惟皇上敬天勤民亲贤务学治必法古政必合天固宜天心孚格而瑞应骈臻矣今兹灾变之来咎在臣等伏念臣才识凡庸学术疎浅曩者备员翰林春坊叨侍讲筵乏论思之益待罪史局无编纂之劳今蒙圣恩简任国学职在陶成人材扶植风教而私自循省实未之尽然则瘝旷之罪臣将安逃兹当上天垂戒之日伏望皇上将臣亟赐罢黜以答天戒臣无任恐惧陨越俟命之至为此具本顺差典吏黄朝钦賫捧奏闻伏候敇旨嘉靖十年　月　日奉圣旨林文俊不准辞着照旧用心供职吏部知道
请遣官奉安先师疏
南京国子监祭酒臣林文俊谨奏为隆祀典以光圣道事近该南京礼部劄付到监伏覩皇上敇下礼部会议改正先师孔子祀典臣仰惟皇上以礼尊事先师不徒为弥文而已真所谓大圣人之作为也迩者礼部颁降钦定先师位式到监臣等钦遵即行南京工部制造外闻近日国子监奉安先师皇上特勅礼部择日遣官祭告天下传诵咸谓皇上遵师重道之礼其隆如此斯文岂胜庆幸缘南北国子监俱是首善之地事体相同今先师奉安有日臣愚欲乞皇上特降御制祝文一通遣官奉安祭告庶称圣朝崇重之典启来学歆慕之心其有禆于世教岂浅鲜哉再惟原定乐章祝文其中有宣圣宣王及惟王等句与今新定名号不合相应更定乞勅礼部作速颁降以便遵守臣等干冒天威无任战栗愿望之至为此具本专差办事官张翀齎捧谨具奏闻伏候勅旨嘉靖十年　月　日奉圣旨礼部看了来说
考察自陈疏
南京国子监祭酒臣林文俊谨奏为选师儒以惇治化事该工科给事中谢存儒具题前事礼部覆题钦奉圣旨两京国子监官着吏部从公查奏续该吏部题奉钦依移咨南京吏部备行到臣取具属官贤否考语以凭查选臣窃思之太学首善之地贤士所关师儒之职诚宜精择而慎用之但监丞博士等官职任犹轻至如祭酒则儒师之长总莅监事其职之难称尤甚故必有耆师宿儒明於圣贤之学者俾居是位则有以阐明正学造就多士苟匪其人则反是其所系岂细故哉况今皇上鋭意作人举行积分之法居是职者尤不宜苟取充位而已伏念臣章句迂儒误蒙圣恩擢任兹职受命以来夙夜祗惧以圣贤之学训迪生徒冀得真才以备国家之用然莅事已踰一年而计效殊乏分寸徐思其故盖臣之学不足润身安望其及人行未必合古将何以律士何也学必先已而後人教不贵言而贵行也然则臣之不职亦既明矣臣近因灾变自陈已备述不职之状伏蒙圣慈不忍加罪降旨留用臣感皇上隆天厚地之恩敢不誓竭其愚以图报塞於万一第恐力不胜任有孤任使况今本监属官俱从考选黜陟而臣之职尤为难尽者顾敢晏然居位如故以取冒昧之诮哉伏望皇上将臣特赐罢黜敇吏部别选贤者代之则师道立而善人多诚世道甚幸臣干冒天威无任惶悚战惧之至为此具本顺差办事官刘寅賫捧谨具奏闻伏候敇旨嘉靖十年十月十八日奉圣旨林文俊学行可取不准辞照旧用心供职吏部知道
进二十史疏
南京国子监祭酒臣林文俊谨奏为校刻史书事先该礼部具题前事奉圣旨这翻刻书籍虽系右文之事但差官购索民间古板未免骚扰反滋奸弊尔部里既说成功无期工费亦大且罢只行南京礼工二部会议将南京国子监见在旧板用心翻验有脱落馍糊的逐一考对修补以备传布钦此续该礼部题奉钦依准於顺天府收贮变卖庵寺银两内查取七百两解赴该监行委祭酒臣张邦奇司业臣江汝璧督率属官监生将十七史用心校对就将原板刋补仍取广东宋史板付监一体校补辽金二史原无板者购求善本翻刻以成全史备劄到监随该臣邦奇等具奏史记前後汉书残缺馍糊特甚莫若与辽金二史一体重新翻刋并各史应合修补者费银尚多请再於南京吏部支取本监折乾鱼银一千八百两应用礼部覆题奉圣旨是钦此续该南京工部遵照先奉钦依会议事理发银五百两送监接济通前共银三千两本监收贮支用自嘉靖八年四月十二日开局分委博士臣程煌学正臣黄良弼校刋元史助教臣刘世龙校刋史记前汉书辽史金史臣聂曼校刋五代史陈书南齐书臣王崑校刋三国志臣许尧校刋後汉书晋书宋书学正臣邹鲁校刋隋书唐书魏书学录臣张杰校刋北齐书梁书周书南史北史臣邦奇臣汝璧实总其事督率诸臣昼夜雠校功未及成而二臣以陞迁丁忧相继去任臣文俊与丁忧司业臣张星接管以来照旧校理严督匠作用心刋刻期在速成以仰副德意但卷帙浩繁工程重大且各处起取人匠原不属本监管辖移文行提动经旬时才得解到时臣邦奇等见得板刻馍糊尤甚必若大加修补比之重刋所省亦不甚多而所补书往往不得精致且恐随补随脱不足以垂久远议於各史修完之日另行奏请发银重刋一面督令属官监生用心校对今已校毕而各史修完支剩银只有四十两六钱六厘五毫见在即使修补亦必不敷工费近奉钦依着臣等上紧催促完备进呈臣仰奉严旨踧踖弗宁恐再迟延获戾愈重谨将修完二十史共四百八十本先摹印装潢进呈御览其宋史乞敇礼部议处再发银两或於南京户部再将本监折乾鱼银动支与今支剩修史银相幇支用庶可兴工重刋臣不敢擅拟伏望圣明裁处另行臣看得二十史今虽修完然简编浩穰字数繁多校刋虽勤而鲁鱼亥豕恐犹不免其所修补诸史又多是百余年旧板蠧烂之余匠人委难下手或剜动一字牵连数十字应手崩裂以故板刻未甚馍糊文字尚可句读者只得姑仍其旧不敢轻动而各史修补往往不得精致者盖势固然非敢惜费沿陋也如其板已全坏不堪修补并脱落者则考南京礼部所藏古本及别购善本旋刋补入若校本亦皆脱落无从考据者则仍阙之亦史阙文之义也初臣邦奇具奏新刋史记两汉书辽史金史五部共该用银一千一百七十五两四钱彼时定价每书二叶该梨木板一块价银二分二厘誊写工食银一分四厘刋字工食银二钱八厘後各役因见工食算计太轻不肯就工臣邦奇等又行体访各处刋书事例从宜酌处议得史记两汉书各有小注释文艰於写刻以此每一叶量加誊写银三厘刋字银一分六厘其辽金二史原无注者照依原定工价彼此通融始克就绪又原奏五部书共九千六百三十五叶今实刋过一万八百四十一叶并前项共该加银二百八十七两六钱二分三厘计新刋书五部共用过银一千四百六十三两二分三厘其修补书十五部并纸劄印刷工食等项又用过银一千四百九十六两三钱七分五毫通共用银二千九百五十九两三钱九分三厘五毫俱备细造册随书奏报外臣窃思之此二十史者宇宙中千数百年之事具载於此而岁久板坏有志之士以弗获见全史为恨盖非一日幸遇皇上圣神天纵稽古右文特命校刋以传布天下使数百年残篇断简一旦复完得以家藏而人诵之士生於休明之时圣天子向用儒学之日何其幸哉但此书所载君臣贤否政治得失制度沿革世代兴亡治乱之迹虽学者所当究知而於人主尤切伏望皇上万几之暇时览观焉不惟可以考知故实亦足为今日劝戒之助礼文损益之资诚不为无补也为此具本并撰进呈表一通专差助教臣林凤鸣賫捧谨具奏闻伏候敇旨
修造疏
国子监祭酒臣林文俊等谨题为修造事窃照本监先师庙门外原有左右碑亭二座历科进士题名碑记在焉岁久弗修日就损坏近为积雨侵凌左边碑亭一座先已坍塌碑石有压仆者矣其在右边者幸而未尝坍塌然椽瓦损漏墙壁倾颓势亦就敝失今不修後必大坏而为费愈广棂星门前屏墙一带为崇护庙宇而设近亦有倒塌者此皆在於先圣宫墙内外四方之所瞻仰而颓废若此其何以肃容貌而妥神灵此在事势所宜亟为修理而不可缓者也再照修道正义广业三堂监生朝夕业之所亦为岁久弗修损於积雨今墙壁半摧檐瓦将堕诸生相顾莫敢负墙而立而各处号房陆续坍塌凡八十余间即今见行增广事例将来监生积聚渐多无所栖止必将寄居民舍苦於僦赁之费尤为非便所据前项修造工程皆不可缺幸遇皇上属意贤关聿隆文教臣等叨职师儒方思仰体圣意俯竭愚衷以少收作人之效顾忍坐视学宫之敝坏而不为之所哉如蒙乞敇工部估验先将要紧去处兴工修理其可稍缓以次修造则为之有渐民不知劳而庙学为之一新文治益以兴隆矣臣等不胜幸甚缘系修造事理未敢擅便谨题请旨嘉靖十一年七月二十一日奉圣旨工部看了来说
进瑞应白兔颂疏
国子监祭酒臣林文俊谨奏为纪瑞应以昭圣德事近该巡抚四川都御史宋沧进到白兔在朝大小臣工交相称庆谓皇上圣德格天天心鉴悦诸福叠臻今兹白兔见于四川实为上瑞岂非天以是彰圣德徵圣治哉昔有虞之治至于凤凰来仪百兽率舞斯极盛矣於是臯陶明良之歌作焉所以美盛德昭成功也今皇上至德召和两仪以位庶类咸若至于羽毛之族亦皆献瑞效祥此与虞廷兽舞凤仪之盛无以异矣顾臣学术浅陋不能揄扬圣德万分之一然喜溢于衷拜稽扬言自不能已谨撰瑞应白兔颂一篇随本进呈伏望圣慈俯垂睿览臣无任欣跃庆幸悚栗之至为此具本亲賫谨具奏闻嘉靖十一年十二月初六日奉圣旨览奏具见忠意颂留览礼部知道
进瑞鹿赋疏
国子监祭酒臣林文俊谨奏为纪灵贶以光圣德事臣伏见河南抚臣吴山等以白鹿来献玉质霜毛皓然素采在廷文武羣臣争先覩之为快考之周成王时越裳献白雉周公归之王而荐之庙盖以是为明德所致故重之如此恭惟陛下临莅以来诸瑞骈臻未易缕数试即毛羽之为瑞者言之如白?白兔白鹿一岁之间相继来献此岂但周时一白雉而已哉此无他盖盛德格天天心豫悦故屡托之瑞物以昭示其眷顾无已之诚而陛下茀禄之盛国家泰运之隆其兆见於此矣臣欣忭踊跃之余谨撰瑞鹿赋并序随本进呈仰惟圣德隆盛卓冠百王而臣欲以区区浅陋之辞摹天地之大绘日月之明岂足以尽其万分之一哉然比之尧民击壤之謡或庶几焉伏愿天慈俯垂电瞩臣无任恐惧战栗之至为此具本亲賫谨具奏闻嘉靖十二年三月初三日奉圣旨览奏具见忠意赋留览礼部知道
考察自劾疏
国子监祭酒臣林文俊谨奏为自劾不职乞赐罢黜事臣伏见皇上勅下吏部考核在京庶僚大明黜陟凡在臣工罔不警惕四品以上例许自陈伏念臣草茅贱士遭际明时滥登仕籍二十三年于兹感激圣恩虽陨首糜骨何能为报但臣才非通敏性极迂愚曩者待罪翰林春坊以论思为职既不能少效区区用图报称乃今蒙恩承乏国学责任益重称塞益难何也太学贤士之关而祭酒师儒之长也非明圣贤之学则无以诲诱多士而端其趋向之途非有古人之行则无以表帅诸生而变其浮靡之习臣尝以是二者私自循省而未之能然则何以作人厚俗以仰赞国家文明之化哉以是观之臣之不职亦已甚矣况当圣天子临幸辟雝右文崇教之日尤宜慎简师儒以修造士之效如臣之愚委难胜任若冒昧居之恐旷瘝之罪日深一日兹值考察之期伏望皇上将臣特赐罢黜别选贤能以充任使则成均得人文教益兴臣无任恐惧祈恳俟命之至为此具本亲賫谨具奏闻伏候勅旨嘉靖十二年三月二十七日奉圣旨林文俊不准辞着照旧供职吏部知道
请暂免视朝疏
国子监祭酒臣林文俊等谨奏为钦承圣谕事臣等伏见礼部尚书夏言奏前事该内阁传示圣谕云朕自昨月回斋居文华殿衣厚而闷热近又内作烦燥自十七日未视事今又当候雨宜勤朝政但热未解亦不用药只欲闲静数日耳日久不与卿等接见恐我思故兹示以悉宜播之百官使知数日免朝之故宜令咸知之钦此臣等仰惟玉体康和已收勿药之喜臣等下情无任欣慰即今天气炎热伏望皇上暂节万几之劳免视朝数日颐养天和调摄圣躬永绥无疆之福臣等无任祈恳愿望之至为此具本亲賫谨具奏闻嘉靖十二年四月二十九日奉圣旨知道了
奉慰疏
国子监祭酒臣林文俊等谨奏为奉慰圣心事兹者伏覩圣旨朕第一子本年十月初十日夜丑时以疾薨逝礼部知道钦此臣等下情不胜哀痛仰惟皇上圣德格天天心眷佑兹当鼎盛之年正协多男之祝指日将复笃生皇嗣以膺主器之重伏望圣心大加寛慰抑哀葆和以永绥无疆之福上以慰圣母皇太后之心而下以慰天下臣民之望臣等无任恳切祈请之至为此具本亲賫谨具奏闻伏候勅旨嘉靖十二年十月十四日奉圣旨知道了
问安疏
国子监祭酒臣林文俊谨奏为问安事臣等钦奉圣旨朕十五日冒风作咳服药未止欲暂辍政事必须静摄以省思虑然後可尔文武诸司官员宜用心办事待平复日视事礼部知道钦此钦遵臣等伏承圣体偶尔违和无任瞻恋除钦奉圣谕各用心办事外伏愿皇上节省圣虑颐养天和以迓承亿万年无疆之福实宗社幸甚天下幸甚臣等无任恳切祈请之至为此具本亲賫谨具奏闻伏候勅旨嘉靖十三年正月二十八日奉圣旨知道了
谢恩疏
南京吏部右侍郎臣林文俊谨奏为谢恩事嘉靖十四年十月二十二日准吏部咨该本部等衙门会推题奉圣旨林文俊改南京吏部右侍郎钦此钦遵备行到臣伏念臣樗栎凡材草茅贱士幸逢圣世滥出贤科早任词垣备员是惧再更国学造士何功迨贰邦礼于南曹倏及岁星之再易毫分无补禄廪虚糜方待罪而省愆遽蒙恩而改秩私自循省倍集兢慙况铨曹为人物之权衡而举动系衣冠之表率以臣处此揣分奚堪自惭人品之轻难称主恩之厚臣敢不小大必慎夙夜无忘恪守官箴励清修以率先於庶职博询舆论秉公明以甄别乎羣材庶効犬马之微劳少答乾坤之大造除本月二十四日望阙叩头谢恩到任外臣无任感戴激切之至为此具本专差办事李恭賫捧谨具奏闻
因灾自劾疏
南京礼部右侍郎臣林文俊谨奏为自劾不职乞赐罢黜以应灾变事比者南京太庙被火实为非常之变臣触目痛心省愆待罪寝食弗宁仰惟皇上至孝以事祖考至诚以格天地今一旦有此变异皆臣下不职有以致之伏念臣以愚陋叨贰礼官不能夙夜寅清以典三礼其为不职视诸臣尤甚况臣遭际圣明历官翰林春坊国学以至今职受天高地厚之恩而莫能效涓埃之报职业久旷禄廪虚糜负咎积愆已非一日伏望皇上将臣亟赐罢黜以儆臣工以弭灾变臣无任恐惧陨越俟命之至为此具本顺差办事官孙芳賫捧谨具奏闻伏候敇旨嘉靖十三年七月二十日奉圣旨林文俊不准辞吏部知道钦此
谢恩疏
南京礼部右侍郎臣林文俊谨奏为谢恩事先该吏部题为缺官事奉圣旨林文俊陞南京礼部右侍郎钦此臣以菲材伏蒙圣恩拔擢无任感激除赴阙叩头谢恩外恭候圣训续该吏部题为到任事欲将陞任官员暂令到任在外者令其具奏赴任管事奉圣旨是依议钦此臣钦遵明旨谨於本月二十八日恭赴午门前叩头辞朝去赴任管事臣仰荷天恩无任感戴之至为此具本亲賫谨具奏闻嘉靖十三年二月二十八日奉圣旨知道了
方斋存稿卷二

[book_title]卷三
钦定四库全书
方斋存稿卷三
明　林文俊　撰
序
武举同年会録後序
今上八年武举侍讲学士许先生暨予实奉命主试事是科得王浩等五十人掲晓次日例有会武宴是日上命内阁重臣主席天威具在礼法森严而坐弗以齿情似未洽於是复为同年会于私第既会刻録以传盖将藏之子孙以为世讲者也浩等援故事请予序其後或疑君子和而不同今録同年非同与予曰不然在易乾上离下其卦为同人而圣人系之以辞曰同人于野亨利涉大川利君子贞是则圣人非恶同也恶夫同而比者也苟同矣而不为昵近之私则可以共济艰难何亨如之故同人者利以君子之贞也是故苟贞矣始虽异而终必同脱不以正而附和雷同则足以偾天下之事而已是其同也只以为异也而何同之贵哉今诸君以豪杰之才生逢圣代或出自世胄或拔自戎行或奋自草莱虽职未必同而同沐国家涵濡化育之恩至於今日遭际之盛其同又如此则夫摅诚竭衷而求所以为涓埃之报者其心顾可以弗同也哉平居则同道以相益有事则同力而共济以是为同是谓同以君子之贞虽社稷赖之同其可少哉昔者鄢陵之役楚之二卿相恶故郤至以为可克诸吕之变陈平周勃深相附结而刘卒赖以安由是观之事君者非不贵同也乃不贵於苟同也呜呼诸君其尚知所择哉
尹洗马挽诗序
呜呼此吾友巽峰尹君舜弼既殁而诸君哀挽之作也巽峰卒年四十三志未及施而中道殒殂故凡与之游者皆伤悼之此哀挽之什所由作乎巽峰自始病至属纩仅十五日疾既亟予数视之每见来问其疾者皆顔色凄然其殁也来吊者又皆哭尽哀致赙襚有加焉此岂尝受恩於巽峰者哉而巽峰性寡合亦曷尝与人厚相附结哉所谓秉彛好德人心所同者盖於此见之然天不右善使之遽止於此岂造物者其所好恶与人异耶是则不可知矣诗既盈卷其孤祖懋泣请一言引诸首予与巽峰同举进士同为翰林编修巽峰由侍读陟洗马予承乏春坊又同为宫僚而供事史馆进讲经帷又往往从巽峰後予以迂濶不合於时巽峰顾不予鄙谬托为莫逆呜呼予何足以辱巽峰之知哉巽峰学问淹贯充养完粹其为文章平淡典实如其为人而深疾流俗士耻与之伍吾与之交十七年未尝见其一言一行不在於道也呜呼巽峰讵意其止於此乎虽然人生享夀多不过百年以夫宇宙无穷者视之犹一瞬耳是不足恃也君子所恃以不殁者道德功业文章三者而已巽峰之学虽不及施於功业而其道德文章取重於世者固足以不殁况有子如祖懋力学笃行克世其家者乎祖懋今将奉柩归窆白马素车千里会葬吾愧范巨卿矣他日致仕归当过永新哭酹墓下解剑挂於树而後去林文俊序
送景宁刘主簿考绩序
景宁主簿刘君某南和人也予从父畏轩公成化中为南和教谕以君才质可教亲授之业实与公从孙璿共笔砚後三十余年君来为景宁而公殁久矣君每对吾乡人言公辄涕不止又问璿在否答曰无恙即日走使齎书致之官邸相见懽甚昕夕徘徊不忘雅素将别探囊中金赠之君於师友之情不既厚矣哉推此以例他事其不薄而厚可知今年春君将考绩上京璿以君之命来徵赠言予未识君夫固所谓贤者不累於俗耶景宁在浙万山中豪宗巨姓擅银冶之利富拟封君州县长吏有不可其意者往往嗾人诬构以罪去故吏於此者多所持不得展布而获免於祸以秩满去者什常不能二三今君处此六年上下信服不闻有訾议之者其故何也盖君之才足以理棼力足以抑强而律已廉甚职专督赋民揺手相诚莫敢以贿通於门殆以是服其心与予非能言者然见人有善亟欲为之表白况君出吾畏轩门下与予家有世讲之好其奚忍辞於言也於是乎序
送陈子仲询守肇庆序
国家设官以为民也试以在外言之上而藩臬下而郡邑孰非为民而设然藩臬势尊去民远即有善政必经郡邑以达邑虽近民然势卑力薄或不得行所志是故有邑令之亲民而品秩名位又稍与藩臬埓事无掣肘之患操纵伸缩皆得由已而惠泽易於及民者则惟郡守为然我皇上践阼以来於郡守之选尤所慎重而何得人若是艰也予往来南北所历州郡多矣得守之贤者十不得二三就其中所谓贤者亦不过强敏明察足以摄豪强烛奸欺取办於簿书期会而已此仅谓之能吏耳求如古之循吏者槩乎未之有闻也呜呼岂循吏果无其人乎抑予偶未之见乎今年冬三山陈子仲询自南京户部尚书郎擢守肇庆夫肇庆古端州也於今为钜郡然其地远在岭外多瘴厉之害仕者始至辄以屈指计归期诚有南丰曾氏所云者是以政多苟且吏弊日滋其民富者蚕食下户贫则啸聚山谷与溪狿洞獠更出没为民患凡往来於其境者常借官兵持弓矢扞卫然後敢行盖岭南之俗大率如此或者谓陈子之为之也宜以威强锄治之若槩以循良之政施之恐非所宜予曰不然言忠信行笃敬蛮貃之邦行矣况岭南之民沾被国家声教百七十年衣冠礼义之俗同於中州久矣间有未率教者盖有司陋於拊循所致耳顾可因是而槩以威猛施之乎黄霸治颍川以外寛内明得吏民心人不忍欺治为天下第一此循吏之效也夫陈子所患者政未如黄霸耳吏民之欺非所患也渤海多盗自龚遂至郡结以恩信民皆弃其兵弩而持鈎锄此亦循吏之效也夫陈子所患者政未如龚遂耳盗非所患也陈子起家进士为松阳尹转二守韶州入为应天治中所至皆有治绩既去民思之庶乎有循吏之风者今之往也肇庆之民其蒙休泽也必矣其将行也正郎李子仲复偕其寅来徵赠言遂次第其说书以为赠
送少司徒新山顾公致政还闽序
少司徒新山顾公去岁以年七十再上章乞致仕不允至是因灾自劾求去益切上鉴其诚特允休致命下旬日即行留都公卿大夫士莫不出祖车马徒御填塞衢巷往来观者交相赞叹以为贤虽汉史所称二疏之归其荣不是过也大司徒舆浦王公於饮饯之次授简於予曰必吾子序之予惟君子之行出与处而已然有道焉而弗可苟也出而不能有以及物比其老也昧於止足之戒乃或为人指摘不得已而後去则其於道何如也始公为湖南少参一言不合拂衣径去若将终焉既而言路交章荐起之洊历藩司入长卿寺遂晋贰司徒列於九卿盖自筮仕至是三十六年历十二官所至视民如子忧国如家苟利於国与民将忘其力之惫而为之也至於正直介廉恭勤而清俭不知视古大臣何如耳当路知其贤尝拟以铨衡之职而弗果用然公自以年老三上乞骸之章竟得请以去自始至终无纤毫玷缺节立而名完呜乎难矣夫以公出处焯焯在人耳目者如此斯其於道也不既合矣乎或者以为今天子宵旰忧勤方赖老臣共图治理以公之贤顾听其去何也予曰不然大夫七十而致仕礼也上之听之谓其既老不可勤以事仁也是故於是见公之有礼焉於是见上之盛德焉此三代君臣之所以交相与也况公之志虽不尽施於时今之归以道德淑後生以礼让匡里俗而风俗之厚必自兹始盖君子出处虽殊其道无往而不在也譬之凤凰或仪於庭或鸣於郊随寓而皆可以瑞世知公者当不以予言为过也嘉靖甲午秋八月序
赠宫谕伦先生主试事竣还京序
国家养士於学校而以科目收之岁当大比必礼聘师儒之良以司考校至於两畿特简命翰林之臣往主其事则尤重矣今年秋宫谕伦先生奉命来主南畿之试其还也公卿大夫饯之江上京兆郭君援故事请予言赠之予闻人君之治求贤为先人臣之忠进贤为大然自成周选举之法废所谓贤者必阶科目以进而科目之所取者文耳文果足以得士乎虽然即是求之而其人心术之邪正材器之良窳亦略可见焉故自设科以来魁人杰士率由是出然非主司之公且明不足以与於此予昔承乏翰林恒自念儒学之臣受恩深厚而职务颇闲其所藉以为报讲筵史局之外惟是抡才校艺为国得贤庶少禆区区耳已丑礼闱幸与先生同事而先生之所惓惓私念者犹夫予也每至夜半参横启户视之而见先生之舍寒灯荧荧光漏牕隙先生校阅甚精而去取甚严其为心也惟欲贤者同升而窒不肖者之进何其明且公也况今奉命主试於兹其责尤专且重其为心也岂有一毫之不至也哉夫南畿人才之薮泽也先生所取吾不能尽知而罢浮薄士之尚轧茁者人皆称之曰先生今之欧阳子也而知其所得必皆正大光明俊伟笃实之士异时济济效用于时致王道之雍熙还风俗之淳厚必将有赖焉然则先生得士报国之忠於是为大而岂寻常之见所能窥也哉先生先大夫宫谕公由殿魁入翰林尝典文於南畿今先生一一蹑其迹故人以为荣其名位之所至方未艾云嘉靖甲午秋九月序
贺舆浦王公晋拜南京大司徒序
孟子云国君进贤如不得已夫贤者之於国大矣退之不可轻而进之亦未可易故必左右诸大夫国人皆曰贤然後察之见贤焉然後用之我舆浦王公始为少司徒督理仓储当是时公在卿佐中资最深又最贤每尚书阙廷臣辄以公名上而辄不用衆莫之测然公直躬守道初不缘是而有疑沮遇事敢为奋不顾前後卓然有古大臣之风一时士望翕然归之前年冬拜大都宪掌南院事至是南京大司徒阙又用公补之盖未再期而荐膺简命跻於上卿於是佥乃贺公曰公之受知于上也其自今始乎予曰不然圣天子知人同尧舜以公之贤立朝最久岂俟今日而乃见知哉盖上慎於用人虽知公之贤犹必详稽而熟察之而乃大用之此正所谓进贤如不得已者而岂常情所能测也哉或曰上既知公之贤则曷为不召以入而顾置之南署优闲之地此果所以处公乎予曰不然夫南京者国家之根本也自文皇徙都於北而宫府宿卫典章仪物在南京者至於今未之有改也乃若金谷出入赢缩之数一切军国之需皆隶於司徒大司徒得人则国用充而兵食足九重免南顾之忧此其所系岂细故也哉尝闻宣庙欲得一老成忠直之人缓急可恃者置之南京根本之地而难其人一日宫中偶阅尚书黄忠宣公章疏出示辅臣叹赏久之翼日遂改南京尚书其重是任如此然则上之用公其意或在斯乎公之荣迁也故事九卿有赠言新山顾公以少司徒摄院章於公有交承之分因以属予予不佞谨述圣天子所以用公之意以为之序以为天下士大夫告
赠大尹茅侯考绩上京序
惟六合为京兆支邑密迩南畿号为雄望然其地濒於大江时有萑苻之警兵民杂处讼牒累兴南北往来之使道其境者轮毂相接供亿频烦为令於此者恒难之山阴茅侯治卿以名进士出宰於此下车即有籍籍声予在京师尝闻其贤而未暇谂其实也今年承恩来贰南曹时江南北荐罹旱蝗之灾所经郡邑田多污莱民有饥色既入六合之境属春雨初霁东作方兴南亩西畴緑秧弥望夫耕妇饁欣欣然若无不足之色者予喜而问之曰此邦之民安乎答曰然邑其有贤令乎曰然其政云何有老父前对曰吾小人也安能知政然自吾侯之莅吾邑也岁无厉疵藏有积委狴狱空虚盗贼衰止吾民力节而费省赋平而讼理男事犂锄女治丝枲老弱不至於展转少壮获免於流徙吾所知者如此而已安能知侯之政乎予曰若而言侯既贤矣吾闻侯且满三载脱天子夺侯以去俾他令代於汝何如则皆戚然咨嗟涕洟若赤子之失其慈母也予叹息而去既至南都邑幕宋君元朝予婣也以书来曰茅侯考绩且行矣愿有赠也予惟侯之政焯焯在人耳目今考最於朝天子将处以台谏侍从之职六合之民虽欲借寇而弗可得也因述邑人思侯之意而代为之歌俾歌以饯之词曰列筵兮江渚羞殽兮酌醑侯不留兮愁予木落兮江臯云飞兮浦溆怅望兮不归我思侯兮延伫　浪檝兮风樯江路兮修长侯之去兮双鳬翔重入兮琐闼新绾兮台章怅望兮不归我思侯兮旁徨
送经宪林君序
长乐林君道近始以名进士出宰临川三年治最徵拜南京经宪至是北经宪缺徵君入补之君闻之颇有忧色予谂之曰夫仕以近君为荣自古然矣吾子独以为忧何也君曰恕非不乐内徙也顾才有所宜苟不度所堪冒而为之是使蝱负山也今两京都察院并设幕职位均体敌然职务惟此为甚盖其章奏之达於上檄牍之施於下者视南京何啻数倍事虽裁於院长然文书必待幕而行幕所署日无虑百十丛委堆积此非有敏达疏畅之才不足以应之兹恕之所忧也予曰子之所忧者信矣抑予闻之幕之职不止於此国家设都台掌司风纪所以贞百度儆官邪寄朝廷之耳目谓之中执法其重非百司比故常於大臣中简其有威风知大体者俾绾院章而又选夫文学论议之士以为之幕有大事幕得以其职与之可否商确求至当之归非止奉行文书而已盖其为职稍如古幕府记室之任然非夫通经学古有行义为其长所敬信者未易以行其志故幕之难在此不在彼也君起谢曰恕也乃今知所职矣先生幸教恕恕不敢不勉君之行也侍御乔君伯藏辈以予与君有乡曲之好来徵予言遂次第其说书以赠之
赠大司成顺涯王先生序
顺涯王先生与予同第进士同读中秘书既而顺涯丐学职去寻以荐起至选部郎中今少保西樵方公贤之荐诸朝谓其学行宜在劝讲之职特擢春坊谕德顺涯以疾力辞既归复以南雍祭酒即其家起之顺涯又欲辞所知者沮之且移书趣其行乃束装以来既至立诸生馆下日以圣贤之学为之开奬诱掖士欣欣然皆若有所得者至是以末疾恳乞休致上不听听归寻医俾疾已复来供职报至留都缙绅之士咸叹其贤而惜其去予曰不然士习之敝久矣顺涯之归也朝廷知士大夫中亦有不爱爵禄之人既因之而益重天下之士至於风声所感又将使士大夫闻之崇其恬退之节而息其躁进之心此其为益也大矣其将行也留都自九卿以下咸赋诗赠之少司成南野欧阳先生以属予序予闻顺涯讲圣人之学者也夫圣人之学何学也正其心养其性约其情盖自君臣父子夫妇昆弟朋友之伦以至於辞受取与出处语默事事物物处之而不失其所当然而道在是矣道岂外至哉近世学者之於道也讲说而已矣而不反之於身以为归宿之地是故知德者鲜也顺涯之学予未暇深叩之然观其出处之际正大光明无偷合苟得之行要之为近道者其他事皆类此可推而知也然则其为学也岂专事乎讲说者哉今之归也静坐山中精思力索所造益以深矣异时徵起岩廊必思以其学措之乎当世使圣贤之道不徒托之空言斯乃世道之幸若乃以卧白云茹紫芝为乐而忘当世之治忽非予之所望於顺涯也
送杨君汝默之河南宪幕序
杨氏建安巨姓国初文敏公以宏博之才经济之学历相三朝功在彛鼎与文贞公文定公号为三杨盛矣哉二公之後不大显独文敏公之子孙科第蝉联多至大官至偲庵公遂为冢宰又何其盛也冢宰公立朝大节天下莫不闻至於居家躬行节俭虽贵为公卿其子孙服勤儒素无纨绮之习则近世大臣鲜有及之者汝默为公之冢子今年以太学需次京师予数晨夕焉视其居处服御萧然寒士也而与之论天下之事则辨折商量动中肯綮盖汝默生长世臣之家习闻国朝典故而又从公宦游四方人情政体益以晓练此岂迂儒俗士牵泥文义而昧於时变者所可同哉冬十月擢河南按察知事将行问赠言於予予何以为吿哉虽然尝闻杨氏在汉莫盛於关西伯起号关西夫子以四知却故人之金清德显闻其後子孙四世三公并着清誉汉史荣焉今建安之杨实祖关西盖能守其家法而不变是以累公累卿其盛如此非偶然也然则汝默守此足矣果然人将称之曰是不愧清白吏子孙者则於杨氏先世之美不益有光矣乎诗曰无念尔祖又曰永言孝思请为汝默诵之林文俊序
夀东泉先生姚公七十诗序
予读崧高之诗有曰维岳降神生甫及申又曰维申及甫维周之翰夫自古贤哲未有不本於天生者而天之生之也岂徒然哉固将以为国家也故其入而在朝则必能股肱王室而为国之藩屛出而在外则必能宣力四方而为民之司命如是斯可以为国之桢干而无愧於所谓岳降者求之於今若太子少保左都御史东泉先生姚公者庶其人乎公今年跻七十仲春廿一日为岳降之辰凡公宦游之邦其士大夫之在朝者咸为诗若文因其子宫谕君惟东寄以夀公公之为提学为右辖皆在吾闽其泽之在於闽者尤深也可无祝乎诸君诗既盈卷持以示予俾为序予观公之为提学也以成人才厚风俗为急士之经公鉴赏者其後无弗成名每曰公视我为有恩其署藩篆也栉垢爬汚百蠧窒穴岁当大比所须例赋於民公斥官帑数千以给其费而弛常赋之供盖其所斥者皆可私之金故人以为难此则公在闽者如此而予所亲睹者也及以都御史出镇榆林去之十余年士卒言及辄垂涕在广右平岑氏之乱其绩尤伟此又天下所共见闻者然则公之德泽在天下功业在边疆亦既盛矣而说者犹以公之功名为文章所掩非定论也若公者所谓天生贤哲以为国家者殆非耶公致政六年荐者至十五疏天子鉴其忠特诏起公今海内之士方觇其出处以卜世道之兴替也然则公岂能终卧而不出者哉况公龄未迈耳聪目明故人尺牍必自手出予自留都两辱公书问未尝不盥手读之兹幸从宫谕君游得闻公起居深以为慰盖公之夀非公一家之庆乃天下之庆也行将见公起践台衡相明天子以平四方以奠社稷仡然为国之桢干使天下昭然知我公如申甫之为岳降也岂不伟哉予不佞因公之夀而思天之所以生公有非偶然者因本崧高之诗而为之序读者当以予为知言也
送郡守黄君以诚之松江序
守令皆系民重而守官尊所统地大而民殷邑政令有所更张必咨於守而後定故守视令尤重皇上临御以来加意元元每诏令之颁惟守令是急而尤重郡守之选焉矧松为江以南巨郡财赋所自出岁漕数百艘以给京师盖国家之命脉也守於此者可弗择其人矣乎今年秋守缺天官卿慎择焉而得武选郎中黄君以诚疏其名以请从之公由名进士出宰武进以治行被荐召入历驾部选部皆有声绩曩岁予过毘陵君去此已久邑父老谈君美政不絶於口予喜君之为邑有循吏之风惜其位卑而施狭也今得大郡而治之其泽之所及宁有穷哉抑予闻之吴中民虽富而俗奢田虽腴而赋重夫入有限而出无经赋有常而凶丰之无恒也欲民之无病得乎是故入其境而见其甲第之连甍也行於市而见其百货之充肆也接其人而见其霞绮雾縠之被体也以为三吴之富盛固然而岂知民之病有莫可殚状者乎譬之人焉视其外四肢百骸若无恙也而其元气之受病夫孰得而知之是故善医民之病者元气焉而已矣善夀人之国者命脉焉而已矣非知几察微之君子其孰能与於此此予之所以望於黄君者也君之行也吾党之士合饯之属予序予辱交君而重诸君之请也遂为之书
送月溪黄君唯夫守兴化序
今年夏吾兴化缺守时曹之彦以资当补守者盖多而吾郡之人独属意於月溪黄公曰黄君古君子也且潮去莆近其俗同也君来守莆政必近民矣既数日命下果然则皆走相吿以喜跃跃如也君志端而行洁学博而识宏以古人为必可及以宇宙内事皆吾所当为居闲於当世之务默计阴筹具有成算断断可见之施行不徒为空谈而已为户部尚书郎十余年或监赋於外或视篆於中政务填委而从容指挥犂然就绪若以为不可虽九牛不能挽之回也大司徒凤山秦公松臯许公每向予诵道其贤以为可大用而君顾恐恐焉若弗胜一郡之寄者间过予谈因问吾郡之俗及其治之所宜予曰吾郡濒海民性脆弱不乐讼士力学农力耕如是而已君昔过莆尝以薄暮从导骑出城过宿予家当其时君视于野有旷土者乎入于耳有非弦诵之声者乎夫农务修而狴狱省儒学盛而礼义兴此俗之所为美也虽然四五年来厄於水旱困於徵需民之不得其所者多矣君试再过焉其俗虽未改而闾里之憔悴井邑之萧条则已异於昔之所见矣观吾一乡如此则一郡可知此岂得漠然不为之所乎又况四境之内利之未兴害之未除寃狱之未雪幽滞之未宣夫孰非有待於君者乎是故政必平讼必理赋必节令必不烦刑必毋苛岁凶必有备穷无吿者必有养也君以是治郡郡之民庶其瘳乎君起谢曰善哉先生之言吾少迂愚窃有志乎先王之所以治且教者至於两汉循吏固若所未暇也今幸蒙恩假守大郡纵才不逮志敢不勉策其愚以求不负圣明之简用哉於是郡人闻之知君果贤守也於其行合饯之郊属为序
武举録後序
嘉靖八年武举乃骑步射既如式试之再矣暨终场当试策论上命侍讲学士臣诰右赞善臣文俊往主其事臣文俊既拜稽首受命退伏思之将武臣也试之射足矣而复以文何也诗不云乎文武吉甫万邦为宪然则徒武而不文者可以为将乎晋谋帅赵衰曰却縠可说礼乐而敦诗书夫当列国用武之际其为说如此他可知矣国家求将兼用文武於是乎深合古意盖必欲得贤如吉甫而用之至如却縠者固所不数也抑臣复有说焉兵凶战危圣人不得已而用之然必以正为主故易曰师贞丈人吉春秋无义战矣至於战国之言兵者遂显言曰兵诡道也於是乎民不胜病矣孟子伤之故为之说以捄之曰征之为言正也呜呼尽之矣夫自其术之兴也圣贤立论捄之犹恐弗胜也而後之求将乃有所谓明习孙吴法者则晓然示天下以所向在是天下之人恶得不争趋哉然读其书而善用之又存乎其人焉耳今国家际雍熙之运四方无虞圣天子德本好生神武不杀方务昭德服远使天下复见虞廷干羽之治然而求将於科目若是汲汲焉者盖安不忘危之心也夫其求之也岂为今将帅中无有孙吴者哉毋亦欲得文武真才焉耳诸士自视文且武与吉甫何如哉其忍不以之自待乎呜呼出是科者幸有若人焉斯足以仰副皇上侧席之求臣等以人事君者其亦可以少自慰矣乎
送大总制东圃刘公诗序
今年春边警屡闻议者请命大臣一人总制宣府大同诸路军务制可下廷臣择所堪者皆曰莫若宣府抚臣东圃刘公以其名上上素闻公名遂晋少司马兼中丞以行所以委任之者益甚重矣公初在宣府忧边民之未知学也为剏上谷书院教之争自刮磨遂有领荐者及是公将去镇士之德公不忘者咸作诗送之而属予同年大中丞黄公伯魁以请序於予予闻古者出征必受成於学比其返也释奠以讯馘吿故诗曰矫矫虎臣在泮献馘夫三代之时施於征伐与讲於庠序者非有二道也後世文武殊科知之者鲜矣公之所治隣於巨寇当崎岖戎马之间蒐卒缮兵计储给食日不遑给而顾汲汲於文教如此兹不谓之知所先务者乎公起甲戌进士初宰进贤适宸濠倡逆人心汹汹公以孤危之城誓死厉衆首衂其军贼狼狈牵制不敢遂东而列郡得以为备矣濠之败於安庆以公在进贤先挫其锐也事闻召为御史寻进大理丞未几以都御史巡抚宣府边臣有畜逆未发者公以计擒之立磔於市於是边人畏威奉法北敌闻之亦相戒不敢入宼盖五六年中四境晏然兵民安堵公乃得以其间兴学崇文暇则躬至书院程课诸生朂以忠孝大节又请建褒忠祠凡土之人没於王事者咸祀之以为忠臣烈士之劝盖凡公之所为皆忠义所发论者往往以张睢阳为比真实纪也呜呼方公之倡义讨濠也出入以刃自随妻子闭一室环之以柴度事不济先焚其妻子而後自引决耳当是时身与家皆不遑恤而遑富贵之图乎乃今身都重禄位至列卿开府统戎拥旄秉节功名之盛几与古之出将入相者埓将非公之忠义神明所扶宁有偶然者乎诗曰靖共尔位正直是与神之听之式谷以女其弗信矣乎公兹行也持平日忠义之心而济之以不世出之才其能有成功归而羽仪天朝也可必矣序以俟之
忠武録序
予读史至汉诸葛忠武侯未尝不反覆太息也汉之末造羣雄并起曹操以鬼蜮之雄逞其诈力以胁制天下孙权乘间据有江东当是时一时材智之士争为之用不复知有刘氏矣侯独起从先主於三顾之後曰将军帝室之胄也曹丕既篡汉乃劝先主正位号於蜀以绍汉统而其为心直以灭贼兴汉为已任其言曰汉贼不两立王业不偏安侯之志盖可见矣惜乎炎祚吿终其功不克就然千载之下读出师二表犹使人凛然知讨贼大义而背君狥利者无所逃於天地之间其於纲常岂不重有赖哉南阳城西七里有岗曰卧龙即侯草庐所在古今题咏甚富唐府承奉魏君景仁恐岁月寖久散逸无传属良医沈津编次成帙名忠武録将刻梓以传而介大理寺副王君懋德徵予序予不敏谨以侯所以为心者为之论着其他故不遑论也魏君鄢陵人事唐成王以恭谨闻成王薨遗令分赐府僚君独不以自私既以修国之养正书院又以刻斯集其志有足嘉哉故并及
倪氏重庆序
予闻三山有戅庵倪公者起进士始为主事以直忤巨铛再系狱後出为浙江少参致仕覃恩阶进亚中大夫而其子罾浦先生起乡贡为江西靖安敎谕念亲老不乐仕会宸濠逆谋寖露弃官归中丞孙忠烈公知其贤移文趋之还职坚卧不起卜筑西园躬耕养亲怡如也盖予两慕之而恨未之识前岁丙戌乃识罾浦之子组缉焉是年组缉与其从父镜并举进士时称三倪盛矣哉而予知组缉之贤实得之於祖若父也亡几缉授南京户部组户部皆主事而戅庵公之配林宜人夀八十六罾浦暨其配王氏皆年踰六十康强无恙今年秋以尊号恩封罾浦如其子之官王氏封安人於是一门四代衣冠珠翟前後辉映此近世贵富家所仅有者也主事兄弟自以宦游南北不得承娯膝下每引领南望怳然若失者其在官所恒约妻子之奉而以禄入之赢致甘毳为养至是复徵予言夀之曰某将为大母及父母娯也予不佞谨为述其祖孙父子其贤有过人者如此而林宜人王安人之贤即是有足徵焉然则倪氏贵富夀考要非无因而幸致者闻者庶其知所劝云
贺余君受散官序
奉新余君熼字孔嘉纯孝君子也正德五年华林寇反君奉母避居城中明年四月寇猝至执母欲刃之君跪泣曰请杀我乎毋惊老母寇为感动母得全後又欲执之归寨君泣请以身代乃舍母系君去君既去恐伤母心亟取金以赎遂得归养事载邑志如此邑孝行见於志者有胜国时汤霖霖之後则君也才两人耳可谓难哉霖之孝六月得氷饮母疾为之瘳其事异矣然亦遭其常耳若君当变故危急之际而能不爱其身以脱母于危其事之难视霖殆过之矣霖事闻朝廷嘉之授临江路儒学敎授若君之事焯焯若此倘闻於上其褒表之岂下於霖哉而有司未遑及焉何也比者其子上舍光彝为输粟司徒君始得受正七品散官夫君之孝足以感强暴动同里百世之下与古孝子并美史册虽布衣终其身荣矣而奚暇乎是哉特念寇乱之日邑之人骨肉不相保有生为俘囚死膏草野者矣而君之母子独得保全母夀九十终而君之年今亦踰六望七夷犹桑梓服兹宠光其子孙多贤流祉未艾也兹非所谓纯孝之报哉诗云靡有不孝自求伊祜予不佞请为君诵之
送林良辉知桂阳州序
去岁予自春坊晋长成均於南都深惟浅陋弗称是惧既至则喜僚属多贤有以禆予所不逮如吾良辉尤杰然不易得者良辉三载秩满予署其考曰官掩其才盖惜其未得试也既踰年擢知桂阳州於是天子方留意太学更新教法慎拣师儒以收作人之功予於是时又恨不能留良辉以自助也虽然分教六馆不止一人若知州专治一州一州之民惨舒休戚皆系於守所系不尤重乎矧桂阳为湖南钜州其民之病久矣兹欲涤其烦苛而苏其疗瘵吏部以为非吾良辉莫可畀也则予岂当以为私恨而不为此州得贤守喜哉良辉之行也其僚援故事请予言赠之予惟良辉为人晓畅疏闓事至能断今之桂阳也如出硎之刃患不得虎豹犀兕而刺之耳吾不忧其不能为也所忧者不为古之循吏也夫古之循吏至诚以循物寛仁以恤下务德缓刑不设鈎距与其民相与如家人父子之唯诺者此所谓良有司也若夫恃明察以摘奸峻刑罚以惩恶使其吏民畏服而不敢欺者此但谓之能吏耳能吏可以邀一时之名立致显位而已循吏所居无赫赫名而其民爱如父母去而思之烝尝之至於久弗忘也以此视彼其为优劣何如哉良辉於此宜知所择也予闻良辉有孝友之行俸禄所入悉以赡其兄弟其於孤嫠者至鬻田助之可谓仁者之用心矣今夫桂阳之民孰非吾赤子也夫不有孤嫠者乎诚推是心及之其民庸有失所者乎勉哉良辉他日有来言者曰桂阳有贤守出自太学师者则予也亦赖有光矣
望枫亭诗序
望枫亭者南京户部郎中蕲水徐君子元之所建也子元葬亲於东冲若干年矣所居南有山曰龙会陟其半西南望则见东冲之垄林木蔚然而中有枫特出子元泣曰吾亲不可见矣见枫庶见亲乎爰即其处构亭望之扁曰望枫缙绅大夫多为歌诗子元萃成巨卷间以示余属予序之予尝观於先王之制礼矣夫人子於亲之终也殓之袭之函之坎之涂之薪之厚其藏如此者欲人弗得见也夫既弗得见矣孝子思亲之心将安寄乎於是乎庙而妥之主而祭之尸而祝之圣人之意盖曰孝子即是求之亲其在是矣至於丘墓虽非神所依而亲之体魄藏焉於是乎又有展省之礼故去国则哭於墓而後行比其返也展而後入吊去国者则曰奈何去坟墓也夫孝子於亲既殁而可以致其情者庙与墓焉耳其见之礼经者如此然庙近而墓远惟近也则可以旦夕谒拜惟远也但以时展之而已然孝子之心尤不忍顷刻忘也於是升高以望见夫丘垄之上林木森然葱蒨而思吾亲体魄之藏其下也为之旁徨顾恋涕出不能止遂有作亭以望之欲托此以时见其亲若子元之为者是虽先王制礼未之有而其情益切其志亦可哀矣虽然人子思亲之心若必触於耳目而後动则将有时而忘惟爱根於心则一出言一跬步自不忍忘而凡亏体戮亲之事皆不忍为矣子元发身贤科践历中外所至有治绩氷蘖之操初终不渝一时翕然称之曰徐氏有子是为孝之大者而非自其思亲之心推之何以有是哉予闻唐御史黄端尝构亭望其考其後朱子居其地今所称考亭是也子元之志既与端同苟充之以朱子之学将所至愈不可量而望枫之亭亦永有闻矣
夀东麓沈公序
锦衣指挥佥事东麓沈公今年八月四日春秋七十公之子锺辈将以其日称觞夀公而属予序予方有南成均之命促装且行不遑搦管而锺辈苦不予释也然公之贤予所夙闻奚忍以匆遽之故喑无一言以为夀筵献哉惟公为武庙贤妃之父武庙临御十有六年贵近之臣恃宠横行威势熇熻而公以椒房懿亲独退然静处若不欲以声迹闻於人者暨今皇帝入绍大统以公先朝贵戚旧臣眷遇特厚赉予骈蕃而公处之愈自谦抑屛居城东别业非朔望朝谒不入城府客至豆觞壶矢以为乐语不及时事其於权贵非素识未尝轻纳一刺也惟我国家於外戚优以禄爵而不假以权最为得保全之道今观公之所以自处务为韬晦如此则古今戚畹之贤如公者少矣公既享介夀其子孙亦多而皆循循谨饬礼度秩如车马衣服不改儒素此又见公之教行於家也继自今云仍世世永享天禄与国家相为无穷可卜矣然则沈氏之盛其有既乎沈氏自钱塘徙建康世以医名家公之考讳廉尤有隐德活人最多吴越间称长者而公又以积善承之已而果生淑媛被选宫闱聨姻帝室赐宅京师高门大第埓於公侯穹阶厚禄传於奕代夫天之於人其报施之不爽也固如此乎予不佞敢因叙公之夀而倂及之用为天下吿庶闻者咸有所劝云耳
贺主事杨君叔用考绩序
予读书见舜命四岳十二牧九官而继之以三载考绩三考黜陟之法为之叹曰兹二十二人者在唐虞之时皆极一时之选舜咨命之既当矣而复为是考核之法以维持之古之圣人其殆人法并任者乎然自今观之九官之中如垂如益所掌者百工之事及上下草木鸟兽耳其事何琐委也然舜必畴咨而命垂也益也又必再拜稽首而让夫垂益岂计其事之为琐委哉惟见已之才不足胜任而已此所以为圣世之才也今之仕者不量力之所堪惟觊清峻之秩以为荣如其不餍所望辄艴然曰我分固如是耶至於钱谷之务往往病其琐委而弗屑为之呜呼斯人也去圣世人才不亦远矣乎今夫列职于朝自侍从论思封驳廵察至於礼乐兵刑金谷之属各有攸司苟治之而善无往非学也而亦奚必致择於其间哉延安杨君叔用始释褐为祁邑令有能名部使者屡荐之知君者谓其必入为台谏已而擢户部主事於南京君语人曰吾治邑本无善状今蒙恩拔擢至此於吾过矣益秉公服勤不懈莅官三年出纳明慎上下交誉之嗟乎今之仕者使人人皆君若将安有所谓踰涯之觊旷职之刺哉君将考绩入京其乡人大廷尉中梁张公苻卿泾野吕公属予言赠之予既慕君之贤而慨古今人材之远也於是乎序
送大司徒华泉边公致政序
大司徒济南华泉边公前岁自太常卿进拜南京刑部右侍郎便道过家属有末疾具疏乞休坚不欲出上降旨勉留敦迫就道公不得已舁疾行既至进南京户部尚书政益繁劳益甚疾益纒绵复欲具疏请同列固止之公亦念上惓倚之厚力疾图报未敢遽言其私今年之夏廷臣偶有以公之疾闻上者上不欲烦以政特赐休致公闻命感激且喜其私之获遂也既焚香北面稽首谢越数日治装遂行留都自公卿以下咸设饯於江之浒少司徒新山顾公授简於予俾为之序予闻大臣之事君也鞠躬尽力不惮劳瘁苟利於国将忘其老且病而为之者忠之至也君之於臣使之而不尽其力用之而不强其难或因病而予之吿或未老而赐之闲者仁之至也今观公之事上与上之待公何其两尽也哉公自弱冠登进士即以文章名天下其後敭历中外三十余年位至六卿而其政事宦业犹不免为文章所掩然卒亦不能尽掩也知公者以为公之学若得尽施於时其勲烈之在天下者殆未可量而今归矣此岂徒为公惜哉虽然盍亦观之华不注之泉乎流则行坎则止耳泉则何容心哉方其行也余沥所沾枯壤为润百谷生焉生民赖焉利何溥也方其止也润物之体自具及其既盈则将出坎而流而其为及盖以远矣公年方踰知命既归山中屛居静养疾且勿药倘上追念耆旧手诏起公公忍以老且病辞而忘其所以及物者乎予不佞敬序以祝海内大夫士亦以是属望於公也
送近渠野人西归序
近渠野人张子德馨关中老儒生也乡人多腐视之独与泾野吕子仲木往来相善数日不见辄巾履相过从至语合意辄抵掌相视大笑竟日忘归今年春以泾野子在金陵不远数千里来访於是年六十矣居数月别去泾野子请於留都诸士夫作诗送之而属序於予予曰先生奚取於德馨也泾野子曰吾取其迂腐与吾合耳泾野子由抡魁入翰林正德中论事不报退居田里今上初年被荐再出寻以言谪久之乃得徙官至尚宝卿闭户读书不干荣政此则泾野子之腐也而吾既闻之矣敢问德馨之腐何如泾野子曰德馨始为邑庠生会岁饥侍其亲就食四方久不能归坐是除名而德馨不恚也曰某知养亲足矣其弟贾於外积数千金以归不以尺寸畀之一无所问其後弟死於蜀犯险阻舁榇归葬於其赀无毫髪私其与人言必依於孝弟忠信而耻为脂韦?婀以媚於俗此其为德馨之腐乎予笑曰此其腐亦近於泾野子矣虽然今之儒者患弗腐耳腐於朝则必无干名幸进之刺腐於乡则必无忘亲徇利之患泾野子固不俟言若德馨之腐世可少是人哉德馨之来也计其道途所经由河而淮而江备历风涛之险而其年又且老矣此与蜀之巢谷年七十余徒步访东坡兄弟於岭南者其意无以异也予闻而甚嘉之况其行之卓然如此故乐为之序
送吴应韶长教亳庠序
莆称兄弟好学曰吴应韶应时氏既并举於乡应时连第进士官刑曹应韶连试不利今年以亲老丐受教职就内廷试出语惊诸公寘名第一元老石斋杨公延见私第再三推奨曰甲科遗才也呜乎以文行如应韶而艰於甲科之选所谓命者非耶予闻应韶在乡校遇寻常试名常右侪辈稍关得失辄左焉盖於人所必竞之地而愈不敢竞焉不大类其为人矣乎应韶既得亳州学正之命其友进士陈士翀郭实夫以乡诸缙绅之意徵文赠之惟亳为凤阳属州我太祖龙兴一时王侯将相多里閈豪杰而亳顾寥寥焉及考前志所载若曹植夏侯湛诸人又何其甚盛也意数贤流风未冺士崇文雅不乐以甲胄効用然比年荐书所録又靳靳如是何也无乃深藏耻售不乐竞於俗之所必竞正投夫应韶所好乎夫天不择地而生才君子当因其地而施教譬农之於田也芜益甚其菑治宜勤乃有获也应韶往哉吾将为亳人贺得贤师而人才彬彬然出矣
欧阳氏族谱重修序
乡人欧阳庆字天祥以掾吏从事京师间持族谱请序於予曰惟我欧阳氏之谱先祖伯舆公有志重修未就而卒家君汝芬命庆踵修之且成矣敢以序请谨按欧阳氏本越王後汉时讳伯生者受古文尚书於伏生传九世皆官博士故有欧阳氏尚书学唐初询字信本洎子通字元素皆工书法号大小欧阳体通季子昌字伯盛为泉州判因家晋江闽之有欧阳氏自昌始昌子詹字行周善古文为观察使常衮所知贞元八年与韩愈李观辈并登进士皆极天下之选时称龙虎榜官至国子四门助教始迁莆锦屛山下九世孙杰字子俊南唐保大元年徙居郡城凤山宋嘉泰五年彭友乱莆士大夫家多絜族入海避难杰六世孙爵字顺修再徙赤岐山下濒海以居是谓上欧至庆盖十五世又有讳伸字君直者杰之四世孙葬亲马腰山庐墓下有紫芝白鸠之祥因家焉其孙沧又稍徙而南是谓前欧二欧皆自凤山来徙至今通谱云呜呼古者图谱有局官领其事所以别贵贱慎婚姻也後世此法废名为儒者亦鲜有明於氏族之学向非家乘时修恐寖久寖讹将不知其身所自出故三世不修谱谓之不孝若汝芬氏祖孙父子可谓孝矣抑予有感焉闽人登进士自四门始四门尝与予族忠臣公藴及二三同志讲学灵岩精舍当时师友游从之盛至今可想也予每过四门故居及精舍遗迹辄立马低徊不能去访其子孙曰散处二欧间多秀而文而居上欧者尤盛今观是谱信欧阳氏有贤子孙也贤者之泽孰谓其不深且远哉故乐为之序
送挥使梁国用归岭南序
岭以南兵之锐无如高州其帅臣之贤无如梁国用国用名玺自幼善骑射勇略过人弱冠袭父职以副千户守御高州筑城浚濠治器械练士卒寇闻之相戒不敢入境兵备胡公永年奇之调征海南贼有功钦赏彩币二匹广西逋寇韦通天等刦掠郡县君承委提兵往征所向克捷贺县平以功陞正千户俄柳州平再陞指挥佥事仍守御高州居无何江西巨寇王浩八等据猺源洞华林寨相煽为乱江右大震至廑九重南顾之忧总制陈公汝砺前在两广熟君名召征之君既至与太守李公立卿等合谋攻之连破其寨部下俘斩凡二百七十人以功陞署神电卫指挥同知佥书军政兼管备倭君在江西凡十有七月久劳戎务几致羸疾比归须发有白者今年甫五十以老请致政当道惜其才难之请益力至於再三乃许焉君率其子希孔来京袭职且奏给二代三品诰命将捧归为母黄淑人乐君之父宝以战没未沾恤恩人惜之至是得膺赠典盖善人之报云君将归介吾友茂名尹俞君静来徵赠言君静为余道其事如此予惟承平日久人不知兵武臣子孙生长膏粱不幸有事往往不足赖而君乃谙晓韬略亲履戎行累立战功荐陟穹阶貤荣先代可谓忠孝也已至於年未及耄辄求休致视去荣利若敝蓰然是又明止足之戒审进退之宜虽儒者奚以过之予故乐道其事使欲知君者有考焉
送少司马山斋郑公致政序
今年夏少司马山斋郑公上章纳禄既得请自执政而下咸惜其去言路将合疏留之公之车且国门之外矣始公以江西左方伯为宁庶人所构得罪以去忠直之声闻於天下宁庶人败先帝采廷言复公四川左方伯今上嗣位进右副都御史廵抚江西寻召为大理卿踰年进兵部侍郎公位遇既隆益感激思报每有大事或抗疏於朝或昌言於廷侃侃无所顾忌其摄部篆也寇入於甘肃兵叛於大同羽书旁午公昼夜区画不辞劳瘁卒平大患而势家子弟攘功以邀官赏者一切格不行由是诸用事者稍稍不悦会宁夏帅臣为公所劾者持土物求解於当路事觉公自以本兵大臣入疏自白因力求去公既去上命穷治其事乃知在廷之臣莫有纳其贿者而公则尤以严惮见至不敢迩其门於是闻者益叹公不可及御史徐君世瞻请因公之归加恩典以劝廉疏虽不报时议韪之夫大臣之义在於难进易退公以布衣致位卿佐未及引年而去其去也皭然不汚如此於公荣矣然在廷诸君子咸以为不当去者我皇上启运中兴方图任旧人共成维新之治而近者起用遗老如我族丈见素诸公则已相次归卧矣今如公者若之何又可去哉公之行也诸乡衮谓宜有赠相与属笔於文俊夫公是非於天下後世者史职也是以不辞而僭序之使欲知公之出处者有考焉
方斋存稿卷三

[book_title]卷四
钦定四库全书
方斋存稿卷四
明　林文俊　撰
序
云屺遐瞻图序
行人司正柯君奇徵过予请曰维熊自壬午使吴假便过家夀吾母蒋太孺人今四年矣兹七月十二日惟六十四度之辰我仲弟贡士维罴季弟主事维骐及诸弟幸在膝下得奉觞为夀独维熊羇官万里南向颂祝而已闲请待诏文先生为作云屺遐瞻图以寄吾思惟执事序之凡吾母之行有足称者盖其事舅赠评事筚亭公姑洪孺人能敬事我先君西坡公於贫贱能俭以勤先君由大理领郡既贵矣而吾母勤俭不改於素时斥其赢以仁三族维熊兄弟赖先人遗训叨登科第吾母每戒之曰惟孝惟忠所以报也毋迩於慝以速官谤维熊等敬识之不忘此其为行之大者如此顾惟不肖莫知所以为显扬者愿执事教之予叹曰贤哉太孺人斯固司正兄弟之所以贤乎太孺人诸子皆已贵显虽有离忧其志乐也而司正君犹不能己於情予请广图之意以为吿可乎夫陟屺之诗泛言大夫之行役者耳若狄梁公瞻云则并州法曹时也公後历刺数州皆有惠政及为宰相匡复唐祚其忠尤着故君子谓公能移孝也司正兄弟诚孝矣自是移之於国使功业着於朝廷惠泽加於生民则天下後世称慕而钦服之者必推本其父母之贤愈久愈不泯则所以夀其亲者宁有穷哉诗曰其德不爽夀考不忘太孺人之谓也礼曰思贻父母令名是在司正兄弟
贺挥使丘君两膺巡台犒奬序
国家寄兵政於戎卫而统之以武臣武臣之中有材鄙勇怯廉墨不同而甄别之权则寄之巡按御史故事廵按至指挥使而下具櫜鞬负良兵郊迎既入台则以戎服见抑首阶下不敢望见颜色况望其礼貌乎若夫两年之中再膺犒奬若永宁卫指挥佥事丘君天与者盖百十之一二也非其贤过人何以有此哉君幼颖异通经史兼善书法年十六袭父职明年选充浯屿卫总既至摄把总事岁中代归不私其赢余一钱人称其廉苏世昊寇同安蟠据窟穴五十余年有司莫敢问君承委提兵亲履其境贼闻官军猝至遁去君帅精骑追及之转鬬数十里生致其渠报至宪副李君啧啧叹异命乘胜进剿海寇又平之数年以来盗戢民安君之力也巡按松江周君廉知其贤檄掌卫事犒以厚币君叹曰吾受国厚恩无以自效靖寇安民吾职也敢辱大惠益自感奋阅卒伍治城濠缮器械於凡常例之供一切罢去周君既去代者苏州沈君遇君尤善委掌卫事如故犒之加厚焉今当圣天子更化之初以君之贤苟有知者疏荐于朝或入参帅府或出殿方隅必能荡涤妖氛宁谧疆宇策勲树名与古之名将相为先後是其可贺已知事路瑱请於指挥使共徵言为贺呜呼名高而同进者不忌君之贤益有徵焉故为之序
竹岩後序
今岁春予北上过三山拜侍御程君时言於行台君延入起居毕敕从者治具留饷未举觯袖出一卷见示曰先方伯府君别号竹岩今没且四十年追想畴昔百事已非顾惟竹岩独存耳某与伯兄参政时昭宦游南北欲登兹岩以抚吾先子手植之竹不可得矣每思至此辄呜咽不自胜敢私布之执事幸为我识之予谢不敏既受卷读之终篇见西涯泉山二大老唐太史守之黄兵曹伯固所为序记甚备容予赘耶然侍御君之命则有不可以终虚辱者公起景泰甲戌进士天顺初拜户部主事进员外郎中迁广西参政以忧去服阕改河南寻进左右布政使历官几五十年宦辙所至皆有遗爱而清风高节更夷险终始不为少变居贞而守固外直而中虚盖竹之助为多而其刚方峭厉峻絶超拔人之望之真若太山岩岩壁立万仞可望而不可攀也参政君在江西焯有声望侍御君持节按闽风裁峻整不忝古直指使者其於公也得非所谓苍梧翠竹称其家儿者乎异时伯仲并位台铉勲名赫赫流汗竹之光地望岩岩增羽仪之美启之者其必由公矣程氏後人果能世承休德於先公岩竹益加培植则益蕃以茂孙枝竞挺将来未可量也
赠太常少卿黄君序
国家两京并设卿寺而太常职司礼乐号为清卿在南京者职务尤为清简故少卿缺多以翰林近臣往践其任不然则取之谏院之良其不由是二者盖罕得至焉南海黄君子任在谏院十四年至是始得简任兹职前少卿何公粹夫也武庙时为翰林修撰讲尚书切直坐补外今上召还遂至大用盖嘉其亮直耳今以君继之岂不以继何公者非君不可耶君为都给事在户科实钱谷出纳所关一时豪贵怙势有所干请者君痛裁以法往往先事参驳不行虽或已行犹必执奏再三期必寝乃已用是左右皆不悦吏部每进君之秩忌者辄从中阻之如是者盖数数而君不为动念鲠直言事久之上察其忠故有是拜命下之日公论鬯达善类欢沸以为黄君以直谏晋用在位之臣有所恃赖自是益勇於任职而利害祸福不复为之顾虑则所以作士气而幸世道者端在於此非直为君贺也君既以直受简知继今以往穷阶峻级何患不至然臣之於君受恩愈深则其为报宜愈厚范文正公在位必计其所为事与食相称古君子之用心盖如此耳君之行也郑君九万合其寅来徵赠言於是乎序
送兴化府叶君赴郡序
吾兴化为郡僻在海隅民性脆弱耻争讼间有徵敛不烦程督旬日可办而俗重礼让鄙末作每深夜行陌巷间读书之声所在满耳士大夫居乡以声迹不至公府为高盖其俗如此是故为政於是者无庸乎苛以为威而矫以为异也惟其宜民焉耳矣郡多贤守远未暇论最近丰城杨侯也侯政尚简易不为苛急民有不平得造膝前开口陈诸所断决不必悉在於法而推情酌理人人以为得所愿虽受箠者亦无怨也下车值岁旱有谓侯宜行钱法减谷价以便民者侯曰如此则富民闭廪而海贾亦不至矣不听未几米商辐集谷价为减民果赖之其政宜民率类此惜其不久於位也侯既去郡士大夫在都下者私相语曰孰可以代者乎有言刑部郎中叶君国光之贤者皆曰可矣後数日命下果然君沉毅闓疏达於政体其为刑部也广东司於诸司尤号繁剧而从容裁决一一当於情法平居议论典实平妥视夫苛以为威而矫以为异者每若鄙之以为不足为此其政盖必宜民者乎君之行也郡士夫合饯於郊属予序之予闻欧阳子曰医无问贫富惟饮药而病愈者良医也吏无问才否惟政行而民便者良吏也盖予於君亦云
送朱有度宰枣阳序
莆水南先辈有两朱先生者长曰迟轩公由郎中为马湖知府次曰赣庵公由御史为浙江佥事皆起进士迟轩公寛厚坦夷不露圭角人无贤不肖皆乐亲之一时号为长者而赣庵公风棱峻整人不敢干以私苟志不同虽在同官未尝曲词色为苟合司寇见素公盖两敬之尝以比之二程夫子者二公之学既不及大用其殁也又皆无厚赀以遗子孙识者占其後必有兴也迟轩公有子二人虽不登仕籍而诗书礼义不失世守赣庵公之子洪字有度自幼頴异知学正德庚午领乡荐今夏以年格受枣阳县尹可谓能继其志矣然议者犹以贤如有度不得登甲科践其父伯之位以为私恨也予曰不然士始释褐得受百里为之宰操纵予夺惟其所出责亦重矣有度岂当薄之耶荆襄在昔为戎马之地承平以来其民始获苏息然水旱寇贼之相仍民之困也久矣矧四方流徙来侨者恒居其半习气不齐争讼易兴为政於是者寛与严盖不得而偏废也以寛乎迟轩公足师也程伯子春风和气以之以严乎赣庵公足师也程叔子秋霜烈日以之夫恩施则民爱焉威施则民畏焉畏且爱矣於枣阳乎何有今天子立贤无方百里之令治有善状例得蒙拔擢至监司郡守者累累有之勉哉有度何患不能践伯父之任也
送方信甫任四川蕳州同知序
蕳州旧为蕳县其地擅盐井之饶先时盐徒羣聚相煽为蜀中患者踰年既剪平朝廷从守臣议乃升县为州而州之正佐必选有才望者为之所以为民计者周且悉也吾乡方君信甫经卫九年秩满陞是州同知佥谓信甫负其才矣而久居戎幕当闲散之地无以表见今其得展骥足矣而信甫意愀然顾乃若有私忧过计焉者予告之曰子不闻蜀之水有所谓岷江与三峡者乎奔腾澎湃一泻千里见之者往往错遌震掉不敢狎视然舟楫既具得良篙师焉操之以往则济之如沼沚然不闻蜀之路有所谓九折坂者乎昔人比之羊肠鸟道者也然御者谨衔辔戒驰骋则履之如坦途然何也所以济险者得其道也今夫人心之险甚於谿谷固也苟御之有道恩信以固结之礼义以化服之虽氊裘椎髻殊方异俗罔不向化况蕳州密迩中原其沾濡国家德泽既久且深庸有不可化导者乎子勉哉吾将见子之治蕳州若轻车试故路而善操舟者忘岷江三峡之为险也
赠大司成泾野吕先生序
今年秋国子缺祭酒天子以太学贤才所萃必得道德耆儒往为之师乃以命泾野吕先生仲木焉先生时亚南京奉常望重资深久在散地及是报至公论畅达善类增气先生卜日且行留都公卿大夫士饯之江上谓予宜序予惟人才治之所先也用之在宰相而教之在师儒其重惟均譬之邓林之木必也培植长养既成材矣然後有良工师焉执斧斤而临之曰某可栋某可榱量材而用之而明堂大厦於是乎成焉夫才有不由预养而可用者乎是以三代圣王必以建学造士为急而重司徒大乐正之选焉今之祭酒大乐正之遗也先生未第时已以道学鸣关中既取抡魁入翰林至是将三十年名愈高而不自矜衒官虽滞而益韬晦公暇则闭门读书养亲而已予与之交久窃见其操履端严充养完粹一言一行无往非学然後知今之世有道德之儒若先生是已呜乎自圣贤之学不明士之为学先词华而後心性详於讲说而略於躬行故听其言虽近似及考其措於身而见於日用者未必悉在彛伦也盖士习之弊久矣今先生往焉以道德为之师表太学之士日渐月摩皆将为惇本务实之学浮靡之习为之一变而人才之盛必自兹始然则世道风俗其将有复古之渐乎况先生昔在翰林侍讲幄每当进讲授经据礼多所匡正一时称为真讲官而自以论事斥外名不通朝籍者十余年矣今入为祭酒例得兼领讲职当圣学缉熙之日得正人端士在左右备顾问任献纳则辅成君德以端治本又将深有赖矣岂但辟雍作人而已哉是故先生兹行职任甚艰士大夫之属望在焉当不思所以副之者耶追念昔时予自南雝被命召入先生辱赠以言尝以龟山先生之为祭酒者为予愿焉予曰愧不足以当之今先生实履斯任然则向之望於我者今日尚当自践之此予之所深望也夫相交责以善者友道也先生行哉
贺侍御李君考?序
御史古官也周之时掌赞书授法令而已秦汉以来始为纠察之任我国家稽古建官尤重是任而寄之耳目凡时政之有缺失百官之有凶邪皆得抗章论列不为越职而行部所至一方之事罢行弛置皆得自由所属僚吏五品以上得举劾其贤否而进退之其下者听自黜罚焉其职之重如此甚矣其难居也是故非才猷之敏赡则莫宜非学识之醇正则莫宜非操履之端严则莫宜永兴李君仲谦以名进士简为御史於南京职任亡几偕同官上疏指斥当路大臣忤旨逮下诏狱既释还职会彗出东井复疏时政六事首劝上修德以回天变其言鲠直不避忌讳有讽其为自全计者君曰谏吾职也罪谴之来吾敢避乎赖上察其忠蒙嘉纳焉亡何奉命视仓於凤阳诸处至数月条上四事又蒙采纳而巡历所至雪寃起滞剔蠧锄奸民困为苏军食不乏威行惠流远近慰悦岁满复命於朝又疏便宜二事请命所司招流氓垦废田而免皇陵卫军之京操者其言皆有禆於邦本报如议行之此皆君履历之大焯焯在人耳目其细者未暇悉数也乃今三载考绩部院署其考率有好词或以文学操履或以性行才识盖各以其所知者称之非溢美也於是其同乡诸君仕南都者相与徵言为贺予於是有感焉自古忠谠之臣固亦多矣然或生叔季之世遭讳言之朝往往有言而不得尽其甚也有罹斥逐者矣若君遭际熙朝得开口论天下事无所顾忌中间虽被逮系竟获保全以至今日遂得奏绩天朝以俟显陟此非圣天子听言纳谏优奬忠直则君何以有此耶君子於此方为世道庆而遑为君贺哉惟君勿以是为足益思纳忠尽职以荅明时可也审如是高爵厚禄其来也不得辞矣此予所望於君也君为楚望族一门取科第为显官者衣缨林立其才操亦多足称云
贺顾君仲光守汝宁序
皇上以民之休戚系守宰自嗣统以来每一涣汗之申必惓惓儆饬盖再且三矣兹当羣后来朝特勅吏部汰其不职而简贤者往代之於是南京台省之彦出补郡守者十余人而刑部郎中吴江顾君仲光得守汝宁夫士自布衣起家至郡守有禄二千石出入得备五马乘朱轮金章紫绶何其荣也於是其僚陈子士仁合同官若干人徵言赠之予谢不敏陈子则进而言曰惟兹请也在先生有不可辞者三先生尝隶太史职文翰一不宜辞顾君与先生之弟宪副同登进士有通家之雅二不宜辞先生先世实汝宁之固始人夫朱子产於闽而言称新安不忘本也然则先生於汝宁独得无情哉三不宜辞予曰子之言然既不获让则乃为之言曰夫顾君亦闻孔子之论政乎冉有问於孔子曰既庶矣又何加焉曰富之既富矣又何加焉曰教之夫富与教政之大者也舜命九官首稷养民次契教民若命臯陶不过以刑弼教耳非治之所先也今天下为郡以百数专城而居剖符而治者相望也其间以贤称者亦多矣及考其实果能使田里无愁叹之声乎道路果无流离转徙者乎风俗果淳厚而颁白不负戴乎此无他盖其为政无教养之实而或以刑罚先之呜乎是不亦戾於古矣乎顾君初尹将乐有惠政及徵为刑曹屡平反寃狱其所论谳轻者非故为纵而重者非故为苛也主於弼教而已若君者殆所谓识治体者乎今出为郡守其职在宣布天子之德惠以抚绥其人又与司法异矣是将略缓刑罚之施而求圣人之所以教养民者推而行之此邦之民庶其蒙休泽矣乎盖圣明所以选任良牧之意正在於此予交君浅而闻其贤最久故於其行也特用是为吿他日以治行优异增秩赐金或遂徵入为九卿如汉时故事此皆君所必有不足为异而予不欲以是先焉者惧凟也
送佥宪刘君寔夫序
往年予在春坊与寔夫往来相好也寔夫有儒者之行吾敬之爱之与之游踰年实夫以谏斥去去岁予叨贰南礼实夫起为祠部郎中後得相与周旋凡稽古礼文之事助益予为多而以闲暇过予话旧论文又甚乐也乃今踰年寔夫擢广西佥事又当别去呜呼予於实夫之行当如何其为情哉寔夫既拜广西之命或问於予曰刘子是行其心得无不怡耶予答之曰子未知寔夫乎方寔夫之为都谏也倘俛仰从俗大官可立致矣然寔夫耻为缄默视天下事有不可於意者如有物喉中不吐不止前後论谏皆剀切鲠直不避忌讳及斥为江西幕僚铢索莫甚人为不堪而寔夫方与诸生讲道白鹿充然自足略无纤芥觖望之意其心若曰即使我老於此官何不可也及转判常郡则又汲汲焉问民所苦而抚摩之其心若曰即使我终一郡倅又何不可也寔夫之行可称者甚多若其恬淡不嗜荣进则士大夫尤称之今蒙恩擢至监司且通显矣顾岂有不怡於心者哉或曰刘子之自处则然矣然自他人视之贤如刘子坎坷幽滞亦既久矣乃今仅循常资得一宪佥岭外去是不能不为之惜耳予曰不然夫徂徕之松长养於深山大谷几百年矣然後伐之以斧斤而登之明堂则可以胜梁栋之任夫峄阳之桐排风霜而饱烟雪不知其几年然後縆之以丝绳而奏之清庙则可以格天地神祗夫材之美者非迟之岁年则不能大就势固然也今实夫殆类是乎况佥事虽秩五品郡刺史以下咸受节制其职在绳贪墨雪寃滞布德宣威厘正百度盖风纪之司不以轻畀非人必矣实夫往哉诚若濂溪先生提刑岭外实历瘴疠之乡以洗寃泽物为己任则亦足以行其志矣升沉迟速要之不足为实夫道也其行也其同寅咸来徵言予不能辞遂次其语以为赠
送邹断事序
正德己巳予以举子客金陵大司寇松陵吴公馆予於张氏之第遣季子崑从予受经时无锡邹世善从学沈先生亦假馆於张氏与予交相好世善才敏志笃见予所作经义文字必手録口诵不辍予甚爱之每晩凉必携世善出太平门徜徉湖堤为乐倦则憩林下呼酒对酌酒酣兴发取古人诗歌之声振林木世善追念此时以为乐乎否也其秋予解帐还莆遂与世善别不相通问盖久矣今年春世善以太学生谒选来京复得相见道旧懽甚於是别去十九年世善红顔白面如金陵时而予且老矣尘中乌兔乃尔驶耶世善既选江西断事将行来徵赠言予闻断事都司属也凡都司一切讼谍必下断事裁决然承平既久戎务甚稀予尝见为断事闽中者每旦视事不过一二刻至食时吏卒皆散去公庭无人断事君独从二三儒生以文酒为娯其闲且适如此今以世善任此似未足以究其用然世有禄厚位尊而材不胜任往往取负乘之诮招覆餗之虞若此者则又愿为世善而不可得也予深幸之於其行无以相益姑酌之酒而与之别
内黄县志序
内黄为大名属邑自建国以来疆域废置山川物产官师人材附见於他书者多矣而邑之志独阙如也予尝考求其故汉唐以前远未暇论宋时大名隣于契丹常栖重兵於此当时守臣方以治兵御敌觊旦夕之安为急务其於志固宜未遑也暨於金元之际此地分南北者三百年国朝混一以来始得靖烽烟之警以复中国文明之盛列圣相承仁渐义摩百五十余年四方文治盖极盛矣而是邑之志顾未有任之者则为政於是者不得辞其责也嘉靖某岁永昌张侯来知邑事始至稽邑故实乃喟然曰邑无志犹国无史蔑从稽矣兹岂不在予既三年政成化浃百坠俱修乃就邑中致政县尹周君万金谋焉周君力学嗜古尝稽之图志咨之耆宿私为书一帙藏之巾笥人莫得见至是出以示侯侯喜曰君积劳於是有年矣今之任是事非君孰可者遂以属之而犹虑有遗漏舛讹也复请邑庠司训孙良辅偕庠士某等相与搜罗雠校凡七阅月始克成编而数千百年阙典至是乃备岂亦有数存其间耶呜呼文献之兴废系乎人与时而二者难於相值也若兹志之修固张侯之贤知所当务有如不幸而丁宋季金元之运虽贤有司亦奚暇於此乎天下有道君子得好礼可谓幸也已刻具成会张侯考绩来京属为序因为书於卷端於以见是志之成非偶然者如此侯名古字某起家乡进士云
观风纪咏卷序
此卷侍御东厓虞君按闽且满闽中士大夫为是以赠之者也君之发榕城也其日予适舣舟芋江距城十余里闻城中人无少长皆出送缙绅先生多赠以歌诗予至建宁见君於行台得请而观之盖歌行诗赋古今体不同至於言君之为政有惠於闽而闽人不忍忘君者则无弗同也闽俗重廉节耻干请方君之未去闽也士大夫耻为颂美之语及其受代而去乃为是卷赠之而称颂赞叹之词若是乎其盛也此足以见其论之公而可信矣君始以名进士出宰嘉鱼万安皆有惠爱其去也二邑之民固留之君为更留数月既去民思之为刻遗爱録以传及被简为御史奉命按闽闽浙切畛俗本相同君又两为令熟知郡县事故有所因革切中民之利病令出而人皆以为便虽持法甚峻剗弊锄奸刚毅不挠然性度廓然无私喜无暴怒诸所断决必推情酌理而裁之以法盖其为心主於洗寃泽物而非徒以搏击为能笞朴为威以取赫赫名者是以行部所至威行惠流士民感悦及其去也为之低徊恋慕不能己於情如此岂声音笑貌所能致哉予闽人也固亦惜君之去者然天下事视一方尤重今君还朝日执简立墀下论列天下事如上之衮职有阙下而吏治多疵外而西北强敌跳梁内而中原数千里连岁蝗熯此皆事之可忧者其他未可缕数也君於此独能默然已乎君忠诚欵愿洞达而畅疏有弗言言之而必听也有弗行行之而必效也吾知虞君是行将使天下咸被其泽而岂闽人所得专也哉予与君交浅而知深因观诸君子之作辄敢僭书於卷端
戴氏荣夀序
嘉靖丁亥予始识戴子贞卿於京师时贞卿以进士初除义乌令上疏愿改校官不报别去半年义乌以治闻而当路者竟用前疏奏改为武昌郡文学既三年擢南京驾部主事会予来贰南曹因复得与贞卿相见间因问讯而知其父会川君及母李氏皆年跻六十前岁以覃恩父封为驾部主事母封安人矣何其夀且荣也戴氏家华亭密迩南京然会川夫妇皆安其闾里不乐出门贞卿数以书迎之不至日日惟引领东望而已今年贞卿当考绩京师因假便过家为夀吾想春阳载熙夀筵既启君与安人命服坐上贞卿彩衣象笏偕其弟昆以次奉觞起为夀此其为乐虽三公之贵不愿易也贞卿之将东也其同寅张子子成林子道纯来吿予曰某於贞卿僚也夫同寮有兄弟之谊焉於其亲之夀也可无祝乎某也不佞愿假词於下执事予惟戴氏荣且夀人所共知不假予言至其所以致是者则本会川君与安人之贤而予不可无言也予闻会川君天性孝友其亲年踰八袠旦夕必君侍侧心乃宁遗产宁取其硗且薄者其与人交忠信不欺即有负之者亦不校乡里以是多之而安人慈孝恭俭其德亦与君俪焉君尝累践塲屋不利而教子益勤曰不可以吾厄於儒而令子孙徙业也既而贞卿果用父学取科第入仕君与安人皆以强健之年食其子禄荣膺貤典乡人歆艶之夫为善者岂终无其报乎譬之农夫是穮是蓘厥亦有年夫不务善而觊非分之福犹惰农而望有秋也弗可得矣贞卿年少克自奋树以显扬其亲可谓孝矣抑未宜已也诗不云乎孝子不匮吾愿贞卿继此益致力於忠孝之大端而以古君子自期则名位所至将未可涯国家锡类推恩及其父母者必不一再而止君与安人幸未老其尚克光承之哉
送张彦卿任成都别驾序
陇西张彦卿为国子学録且四年今以年劳擢判成都府将行诣予辞且谘政焉予曰予弗能知政凡子在此与诸生相讲说者非圣贤修己治人之道乎然言也而匪行也今往任治民之责矣书曰匪知之艰行之惟艰子其慎哉夫政与学非二也古之君子平居师友相与讲论而为学者无非圣贤之道及其施之於政亦必以此而弗敢背焉是故其子民必仁其莅官必慎其律己必廉虽造次纎芥未尝不在於所学也故曰学与政一也後之学者其为学也固亦谈说圣贤之道矣及施之政则以为古人方册之言迂濶不可用更效世俗吏取办簿书文具以为能其甚也饰虚伪以邀名峻刑罚以示威左拾右攫惟恐利不盈槖盖其所为皆平日执笔丑诋以为不足污牙齿者乃或躬自蹈之呜乎此其视素学为何如哉彦卿明敏闓疏遇事能断而久淹儒官无以自见譬之太阿在匣未得虎豹兕犀而刺之盖蓄锐久矣今之成都也吾弗患其不能为也而患其所行者或非其所学也彦卿往哉其尚以圣贤之道与诸生日相讲说者推而行之以善其政慎毋厌儒之腐效吏之俗使夫政事学术裂而为二如予前所云云则成都之民庶其蒙君子之泽矣乎彦卿起谢曰先生之言将进杰於道杰不佞敢不率承於是彦卿行矣其僚友为徵赠言因述所与彦卿语者书以赠之
贺曾母柯氏受封序
太孺人柯氏今礼科给事中晋江曾君思达之母也初给事君为顺德知县治为岭南最使者交章荐之三年考绩吏部以闻天子嘉之锡之勅命追赠厥考景瑞公如其官母封太孺人寻擢思达於谏垣在侍近之地给事君既趋朝谢乃出封勅及冠帔驰使者奉太孺人於家乡人荣焉凡游於给事君者皆徵言为贺予於给事君同年交契?密而有以知太孺人之所以为贤者方公即世时兄弟先亡二孤尚穉门力单甚太孺人忍死厉志育孤稍知学择严师教之夜则燃灯治丝枲亲课其业稍拂其教辄朴之不以姑息为爱给事君卒用母教取进士通籍青琐黄门而曾氏之宗遂以硕大者太孺人之力也太孺人孀居五十年备尝劳瘁乃今夀且荣如此虽盈虚消息物理之恒而忠臣烈妇造物者或默相之使之享其令名而受兹介福未可知也是故太孺人之事有足以励为妇者焉有足以励为臣者焉非一家一乡之荣也给事君自召入屡疏时事上嘉纳之吾见名位方跻而貤荣其亲必不止此予闻闽先辈有忠惠蔡公者宋庆历间在四谏数论事不阿仁宗嘉之曰有子如此其母之贤可知勅特赐冠帔以宠之後忠惠位既尊母夫人年九十余尚康强无恙当其时凡闽人举觞其亲者必以夫人为祝予不佞敢以忠惠望给事君而蔡母夫人之福夀则敬以为太孺人祝林文俊序
送张君席珍赴常州推官序
莆数百年乔木故家推横塘张氏予母族也其族之贤者吾尝与游焉若席珍君者其尤也君在乡校治毛诗有名或云横塘科第久郁而未章君虽才如数何予曰不然数极则返滞久则通今之治举子者有如张君而反见失於有司者乎未几领正德癸酉乡荐丁丑第进士循例谒吿归省者二年既还朝其同年甲第名氏与君相次者皆已补令去以例君亦宜令也予曰不类君霜威铁面须如戟张是当居中为天子执法吏若补外亦不失司法至是拜常州府推官盖郡之司法也闻者咸神予之言始君以进士试政仪曹也以其余功旁通律例颇得其肯綮及是命下知君者咸喜其优於其职也予曰不然所贵乎儒者谓其以经术饰治也若以律例而已则一狱吏事耳五经皆切於行事而眷秋者孔子之刑书也其操纵予夺至公而无私至严而亦恕此诚家法之源委先儒谓五经之有春秋犹法律之有断例也君为司法将无是求耶勉旃君也他日治绩流闻天子嘉之徵入为中台执法之臣予之言尚屡验云
涌翠轩诗序
涵江黄翁自怡有燕息之轩焉其旁多古木修篁其外奇峰异巘或对峙前後或萦带左右翁以其暇坐轩中见山光树色远近浮碧若涌而奔赴於吾前也扁曰涌翠有诗纪胜名公钜人至是轩者多为翁留诗壁上去或足迹未至而慕翁之名者亦多作诗遗之久之积成巨卷翁使人持至京师请予序盖自宫保见素公而下作者若干人轩之景摹写殆尽读之使人洒然如坐於其中袭清风而挹空翠不自知身在埃中也涵江闤闠之区富人巨室多亭榭观游之胜其雄杰壮丽岂有不倍於涌翠者而大人君子罕所纪述遂以黯然而委弃沉埋於凉烟茀草之间不闻於世者多矣所以然者由主人不好文墨好矣或其人不为作者所重亦未可辄得也今观为翁作者其富如此又皆当时有位望文学者也则翁所好与其为人皆可知矣予亦重翁者故为之序
送司训翁守学之上海序
清浦翁君守学文行君子也以数奇连不得志於有司兹贡至京师连试皆优等授上海县学训导守学大父醉庵公由教官为翰林检讨实生尚书氷崖公少参雪崖公皆卓然名臣二公之後主事守洪公起进士大尹守润公朝发君教谕守明君皆起乡荐既盛矣守学於其间独无所遇盖低徊久之乃以年格授一教官去知守学者皆惜其用之不究也予曰不然君子之仕也有得行其道者有假之人以行道者要之其致一也夫逢时遇主身都显荣功德施於朝廷膏泽流於天下者行其道者也氷崖诸公是已亦有不得尊位以行所志而以学淑诸徒其徒既获进用则其所施於时者皆吾之道也是假之人以行道者也醉庵公与今守明守学皆是已是故王珪魏徵之相业河汾之出也钱藻范纯仁之功烈苏湖之传也行道者岂必尽出於已哉上海自昔号为多贤国朝为畿甸之地圣化所先百五十余年名公钜人後先接踵至於服章掖游庠序者亦皆秀敏有文才盖邓林之植崑山之产也守学之往也从而培植之琢磨之则皆底於成矣若然他日假以行道者遽可一二数哉守学之行也乡缙绅合饯之谓予姻且友又於守洪同年相好也属为序
送都水郎中柯君治河序
河之源出崑仑禹自积石导之自大伓而北既酾为二至大陆又北播为九然後为逆河以入於海其治之之法如此河所经地万余里既合诸戎中国之水其势益大其治尤难非屡散裂而顺导之莫能为功也周定王时河始南徙汉时初决瓠子其後再决遂流为屯氏诸河而德棣之河又自播为八亦偶合禹时所谓九河者耳自时厥後河不为害者最久至宋南渡而屯氏德棣之河废於是河复南注合淮以入海而曹郓徐沛之间大受其害遂以至今也一二年来河之支港寝以淤淀其害弥甚每河流泛溢自徐以南数千里漫为巨浸其一支出沛之境者往往浸行平地挟泥沙以来而沛漕受之为之堙矣国家岁漕四百万石徐沛四达咽喉之地也可不为虑乎於是执政大臣至於羣工百执事各献治河之策有谓宜疏涡河故道以杀水势者有谓河势东徙难以力争者有谓宜弃沛之堙河而堤其旁昭阳湖为渠以通漕者其说纷纷靡所适从朝廷患之乃起老臣总理河事而选工部官属长於治河者为之副吾柯君奇徵特授都水郎中以行责亦重矣今九河故道既不可寻屯氏德棣诸河又难猝复听其东徙与会通之漕不足忧乎堤昭阳与能必其不冲啮乎以愚策之必多为酾水之渠使河不妄行然後度水势之缓急地形之坚脆或防也或浚也要在散裂而顺导之耳奇徵多闻广识自六籍子史至於水经地志诸书无不究知受命以来日从士大夫之治水者讲求其说区画已定况圣天子在位德及山川威摄百神固宜河伯受命而川泽顺轨岂若汉武躬劳万乘帅羣臣负薪寘河而不能塞瓠子之决者予喜奇徵将有成功也遂书以赠
送佥宪祁君启昭之河南序
庚辰之岁予同考礼闱得潜江祁君启昭明年廷试第进士简为御史奉命巡按河东风望大起既还朝以病乞致仕不报未几陞河南按察佥事又连疏引疾乞休皆不报盖当道知其材可大用故特寝其奏而启昭坚卧不出疏且再上与启昭交者日夜以好语寛譬慰留终不可一日予偕左谕德张君崇象过访之观其貌甚癯也视其色甚黧瘠也而察其神气充乎若有余也与之论天下之事口如悬河不觉忠愤发於中而忧悴形於色也予曰子之病殆非失调於六气而?於台沈者砭?所不及而药饵所不疗也其有积忧乎夫天生英贤非使之独厚其身而已为天下计也故士之有志当世者苟宇宙之内一民一物不得其所则视之如痌瘝乃身者今四方荐灾征敛愈急盗贼寝兴贪残之吏蠧政殃民者所在林立民之病甚矣民病是病国之元气也启昭於此宜亟出一匕强剂以起之犹恐弗及也顾以己之病为解而急於引去忧时悯世之士固宜如是乎启昭闻予言也瞿然而谢憣然而起卜日治行予与所厚数人饯之崇文门外觞酌之次各为诗道其行而属予序
送侍讲学士席先生主试事竣还京序
士之列职於朝者无问大小各有所事每朝罢则退而坐曹治事恒至日昃乃休惟翰林春坊之臣优游禁苑若无所事事者而上亦未尝以职事绳之也至於大官给食岁时宴赉又非诸曹可比自常情观之国家之於儒臣胡宠遇之隆而责效之凉也如此哉是不然诸曹所治盖一职耳儒学之臣不治文书而其所职者经筵也史局也外此则柄文而已夫劝讲以成君德而治本端焉纪録以昭公论而劝诫明焉其所系既甚重矣至於柄文而天下之贤又将阶之以进夫进天下之贤者以共事其君兹为报也夫岂治一职者所可同哉虽然三者之任重矣胜是者其必由学乎我国家之於儒臣不烦以事而专之学者固将厚托而重委之此其意微矣而岂寻常之见所能窥哉今年之秋翰林侍讲学士虚山席先生春坊左中允毅斋孙先生奉命来主南畿之试而先生皆侍经讲筵秉笔东观惟我皇上侧席求贤思禆化理故暂辍其任而特遣之自今观之一时贤隽甄録尽矣从此扬于王庭布列庶位相与推其所学以尊主庇民用翊赞我圣朝熙洽之治而天下隆平终必赖之其由於两先生乎斯其为忠也大矣其效之非凉也亦明矣其将还朝也留都自公卿而下咸祖之大京兆江公少京兆柴公援故事属词苑旧僚分赠以文而赠虚山者缪以属予予喜先生得士报国而因侈言儒臣之效其大有如此者闻者可以无惑於上之宠遇矣
巽峯集序
吾友太子洗马巽峯尹君既殁其兄秋官副郎舜章裒其遗文得若干卷将刻梓以传而属予序巽峯与予同第进士同官翰林?久?相知今殁五六年墓草宿矣追惟平日言议风猷何可复见独其遗文行於世者使人读之犹可以慨然想见其为人也谓文章为不朽之具岂不信乎巽峯学博行方所树立不肯下古人性尤简重当羣谑哄然噤不出语间遇其知己者青灯一炬对坐竟宵或辩析义理或商确古今娓娓数百言不穷使听之者跃然忘倦平生外无泛交内无杂想退朝燕坐一室左经右史极意讨论於诗不甚屑意而於文为之辄工予每过之巽峯辄出所作令予指摘瑕疵予虽謭陋然未尝不为之尽厥心也今观是集所载则又多予所未见者而皆典则雅淡不为瘦词硬语棘人喉舌而意味隽永体裁庄重读之者知为有道君子也巽峯於文不吝应酬至於其没之年求者多谢郤之独取旧所为稿芟润改窜手自抄録付其子祖懋藏之是时年方四十三遂若预为身後之虑者予窃怪之盖未几而卒是集多其所自选别有藏稿若干卷不在集中巽峯襄名舜弼字与兄舜章相友爱兄弟皆以古行闻一时称之无间言云林文俊序
送邹君守广州序
夫为政孰先乎守与才二者焉耳有才能吏也有守廉吏也而兼之者少矣何也有耿介之操者其才或不足於理繁而负轶宕之才者其所为又未必入绳墨是以孔子叹才难而循良之蹟罕见於天下也岭以南为郡凡十而广州在会府部使者及藩宪临之於上政务尤繁其他擅山海之饶番舶时至名珍异宝充斥境中不可胜用是故择守於广州者非其才与守卓然过人者尤未可轻畀之今年之冬吾邑邹君君哲由尚书户部郎中擢守兹郡或问於予曰邹君其胜广州乎予曰邹君之才吾弗能知然其在户部或监赋於外或握篆於中百务丛?而从容指挥沛然若有余者今之治郡也如刃发於硎吾知裁剸之下吏无稽牍而狴无滞讼矣邹君所守吾亦弗敢知然其司出纳有年夫既皭然不汚矣今之於广州也岂以饮石门之水而变初志哉吾知其在官也必廉其归也必不齎越装矣或者曰若先生所称邹君之才与守也不既过人矣乎予曰信也虽然才美矣夫不有挟其才而刚愎以自用更张而无次至於秕政而厉民者乎是故君子贵乎有才而闻道也廉美矣夫不有恃其廉而矫亢以为高苛刻以为威至於傲上而残民者乎是故圣人贵乎廉而不刿也古之守广州者有若陶侃吴隐之有若宋暻卢奂又有若余靖之数君子者才不自用而廉不近名是以治有遗爱广之人至今尸祝之邹君惟是之师则乃贤守也哉或者曰善哉先生之言也使邹君得闻其说而试之其於广州也其庶乎予素与邹君善於其行也遂书其说以赠之
钱氏偕夀序
偕夀者夀越之两涯钱翁及其配郑孺人也往岁翁仲子采之在京师从予学翁适以事留京予获晨夕焉而见其一言一行必在於礼义卓然有隐君子之风当其时翁之弟某君方为临江守临江二子及采之又皆已举於乡何其盛也而翁方泊然布韦自处略无盈侈之色家居惟力田以供赋以诗书教子孙而已其斯谓之隐君子矣乎今年翁夀七十郑孺人长四岁皆康强无恙於是采之已举进士为行人独其冢子及诸孙留侍膝下奉旨甘翁与孺人心乐之而采之终以不获归养为恨去冬奉使楚藩方其衔命南来既渡大江望见亲舍矍然心动曰吾其归省吾亲乎既乃复自念曰礼君命不宿於家诗云岂不怀归畏此简书遂如楚从简书也及是事竣且还朝乃假便东归觐省其亲吾想使节过门光生桑梓亲朋毕至里闾交贺时乎夀筵既启翁与孺人白发龎眉坐堂上采之锦衣象笏偕其兄弟子侄以次奉觞起为夀肃肃如也愉愉如也凡乡人得於见闻者将谓采之之孝其亲也如此翁与孺人善教子乃今享其成如此其谁不以之为法而人纪之修天伦之厚必自此始若是则采之之归於世教不为无补矣岂若汉司马长卿朱买臣徒以驷马之荣三组之贵矜耀其乡里者哉采之之将归夀其亲也过白下谒予欲得予言以为夀筵献於是乎序嘉靖乙未仲春月
送黄德恭赴广东市舶提举序
国朝有天下威德广被外夷诸国自昔不奉职贡者罔弗来朝名珍异宝神马物产航海而至者盖百余国故闽浙东广近海之处各立市舶府领之以中官而又有提举司分莅其事每番舶至则先遣提举阅实其货籍其入贡之数有余乃听贸易而又为之平其物价治其争讼盖圣朝所以柔远之意固甚善也然夷性犷悍难制御之者必恩威并济乃可苟抚处失宜不惟阻其效顺之心而变且叵测闻先帝末年有佛朗机者亦籍以入贡至广广之守臣为之闻於上其酋遂得至京师以奇货赂用事者稍稍见幸於是徒党在广中者怙势横行以数百艘往来海上莫敢谁何几为寇掠海徼动揺赖今上御极悉散遣之不然祸可胜言哉不特此耳二三年前倭夷入贡至宁波乘机掠杀城中人多罹其害事闻天子遣官验治守臣坐得罪者数十人此二事者盖足徵矣当其时苟为提举者有如苏子卿之典属国富郑公之为馆伴则片词之下固足以逆折其奸萌矣何至桀骜为害如是耶然则提举之职其於所系不既重矣乎今年秋广东市舶缺付提举吾乡黄君德恭以经卫陞补之君为宋枢密使镛之後代有显人入国朝内之侍从台省外之监司二千石不翅数十人君於官箴政体得之家传不习而能其为人通敏练达长於应变乡人皆谓提举不足尽其才而不知其职之所系若是重也故予特为德恭言之德恭勉哉
送方君重甫通判南康序
顷者江西告变南康守臣皆坐累去职皇上重惟创残之民宜得良有司抚之诏吏部慎选以往於是吾乡方君重甫以国子助教陞任是府通判旧制府判仅一人正德甲戌吾族孙克容来判是郡谓郡濒大湖盗贼充斥数为民患因建白当道请增设府判一人专主捕寇事闻从之君被命未数日克容以旧判再除南康职捕寇君因得以专於督赋无兼职之劳然南康属邑民多犷悍赋不时供有负逋数十年者急之则持弓操矢以待捕吏而建昌尤甚顷之建昌析置武义县亦江西守臣因克容先尝建白而请於上者也夫官分则职易理邑分则民易治所虑者用兵之後转输给饷民之困甚矣今政以寛与不涉懦而废事乎以严与不涉残而生怨乎酌寛严之宜使事集而民不知劳譬良医治病病去而无元气之伤如是斯可也君历定陶澄迈训导分水教谕陞教国子在分水尝与监司事词色厉甚监司怒己而悔悟霁威相待如初同列闻之叹曰方君温然今其建乃尔盖君为人乐易可亲所存所行率皆近厚然义所当较则有确然不可挠者呜呼有近厚之心则政必不涉残而怨弭矣有不挠之行则政必不涉懦而事集矣苏疮残之民以副圣天子慎选良吏之意其在君乎君行哉为我访於白鹿洞复有如少室山人之隐者乎其乡人有如陶靖节之贤者乎其长郡有如濂溪晦翁两先生者乎有之则君有余师奚俟予言
送方崇洁任莆田主簿序
遂安方崇洁以国子生谒选天曹得主吾莆邑簿崇洁见予予察其意盖若不满慊於是擢者予谓崇洁此非所当计也士无志则已苟有志焉无不可藉以自见者况簿乎明道簿上元矣晦翁簿同安矣当其时位通显者何限今乃澌灭殆尽而之二簿之名至今炳然简册也暇日尝阅莆志见令之贤者不絶书其下如丞如尉以贤得书亦多至於簿则自宋开宝建置以来见称於志者郭真一人耳然其称真之贤不过曰质直无伪处事有常而立东山水则惠民尤多盖如是而已是岂终不可继者乎予初识崇洁观其为人亦所谓质直而有常者至於讲求水利尤今日之急务也近闻东山水则寖非郭真所定旧制濒海居民往往私设涵窦水为之耗旬日不雨陂塘立涸田作龟兆拆今不亟更恐岁久弊滋南北二洋百万顷之田皆化为槁壤矣邑侯雷君孟升每致意於是崇洁其佐以行之此不世之利也百世之下与郭真并美志书其在崇洁耶遂书以为赠
送苏子道赴怀宁县尉序
苏君子道既拜安庆府怀宁县尉将行吿别于予且徵言焉予语之曰子知夫怀宁之所以名者乎夫怀与宁皆有安义今夫荒区僻壤其民不识兵革无调发之扰供亿之烦民乃安矣乃若怀宁为邑濒於大江为南北咽喉之地使者往来境内舳舻相御厨传宾客之供数倍他邑万一四方有变此地尤先被兵远未暇论元之季世守臣余忠宣公婴孤城以抗羣盗者六七年及城?死之民之靡烂于干戈者莫可胜数皇明有天下抚摩休养百五十年始获稍稍苏息而比年以来再更宸濠之变赖此邦之民忠义有素相与出死力拒之卒衂其军然荐罹兵燹民亦不安亦已甚矣而昔人顾取怀宁名其邑此其意可知也毋亦以怀来辑宁深致望於贤有司乎子道曰先生之言是也然邑之长有令焉为之贰者又有丞若簿焉夫尉职微恶足以语此哉予曰不然朝廷设官无问大小皆以为民即令以下皆贤而尉独不贤庸非民之病譬之一岁之中两间之内和气畅达固足以兆丰穰矣然一方之水旱不时一辰之螟暴作未必不干和而召异也然则子道可以其秩之微而委以无责乎子道喜谢曰希孟知所职矣先生幸教希孟敢不祗承遂再拜而别
送梧窗族兄教授南雄序
族兄梧窗先生世崇由乡进士任繁昌新会二庠教谕九载秩满书最吏部陞南雄府学教授於是其子汝雨以壁经魁天下简入翰林为庶吉士文行籍籍有称矣翰林诸君与汝雨游者既获拜先生皆羡慕钦服惜其学之弗究而又幸汝雨之能究先生之学也各为诗赠之而属予序予闻教官满九载上吏部者例授有司先生私语人曰吾壮时犹不乐州县吏今老矣岂能与新进小生候伺大官顔色於眉睫间哉吾窃仍丐学职以去语闻吏部果擢教授不知者或为称屈而先生得之意甚称惬是时先生在学职十有六年而安之如此是可知其志之所向矣先生貌古行修邃於经学为古文诗平淡有理致教人必以德行口不言利诸生贫者賙给之两典江西文衡人服其公当道委署邑不赴委修实録辄赴不辞其见素定如此先生既去繁昌修邑志者列之名宦盖公论云鸣乎前辈不可见矣以予所闻今之为师儒如先生者无几人焉予尝病三代以降士惟见利而不见义盖自其少时学於家养於庠序习闻於父兄师友者无非是物也故其所趋在是所就亦止於是而人才之不如古奚怪其然哉繁昌新会自得先生而士习为之一变今移教南雄南雄之士薰炙於道德又将不有勃然而兴起者乎予素慕先生之贤而幸岭南人士之得师也故不辞而序之
方斋存稿卷四

[book_title]卷五
钦定四库全书
方斋存稿卷五
明　林文俊　撰
序
送少司徒王公致仕南还序
今年春户部左侍郎维扬王公致其仕归在朝自公卿以下皆惜之曰贤哉王公若之何去朝廷也初公以都御史廵抚四川也芒部土官陇氏争袭构乱为川贵害者二十余年公既至督兵讨平之遂奏改为镇雄府请设流官如马湖故事未几公徙侍郎去其党沙保复叛於是言者稍稍侵公上以沙保之叛公已去蜀其释勿究及公引咎乞休遂降旨慰留之一日忽出内批下吏部议吏部言公居官廉正宜如前旨留供职上不听特诏致仕公之平芒部也其绩甚伟使得久於蜀则区画周悉必无後悔抑公虽去苟代之者抚绥不失其宜亦未必至是也此其过岂专在公乎而公顾坐是以去何也然亦求无愧焉尔矣公自郎署出为方岳入尹京兆再出为廵抚皆有声绩未易殚述姑即近事言之其以侍郎奉命核地於畿内所至按图籍定经界民产为势家所夺者悉割还之戚属怙势有所干请一切抑不与於是宿弊尽蠲民获苏醒然权贵多不悦有出语恐公者而公弗顾也度公之心苟利於国死生以之而遑为固位谋哉况公自布衣致位九卿不为不遇今归老於郷犹将以道德师表後进暇日从故人宾客登临谈咏以乐太平之世将焉往不泰然哉公之归也其属僚徵言为赠予以公迹虽疎而慕其贤久矣故不辞而僭为之序嘉靖己丑某月某日
送郡守丘君赴潮州序
潮於岭以南为郡最钜今年春其郡之守缺吏部欲择京官有望实者为之惟时膳部郎中丘君主静有籍籍名在缙绅间遂用以守是郡盖慎选云君且行诸乡衮谓予曰盍有赠乎予性迂鄙不逹於政且承乏词垣职在言语文字之间而於生民利病若之何因革而便益懵如也虽有言何以益吾丘君无己请以文喻可乎夫文也者所以明道立敎无非实用也然粉藻太过则蔽正理而不适於用文之弊也故质可过也文不可过也政不犹是乎圣人之议政也曰敬事而信曰行之以忠贵诚也两汉而下循吏诚心爱民民亦爱之如父母其去也有攀号遮留而不可得者近世为政者迹其所为不过为粉泽之具而已上官弗察交誉其贤而考其实果能使田里无叹息愁恨之声乎此所谓文胜质者也政之弊也其有实意为民者或不能循俗俛仰当道不稽其为政之实乃或因是辄加摧沮往往志不得施此循吏所以罕见於天下也皇上深知其然迩者特诏郡太守谒见部使不得过为卑謟既显示优崇矣又命吏部立转迁格如有资序既深治行尤异将遂用为九卿如祖宗朝故事皇上之意诚见郡守系民至重故激励之如此是将责以循良实效不徒为弥文而已今丘君何以仰承休德乎亦曰以实心措之於政逹之於民毋效世俗吏徒为粉泽之具而已则民被实惠所谓良二千石者其在君乎君在部以学行闻尝奉命出典山西文衡所谓程式之文平实古雅大宗伯任丘李公屡欲荐为提学而弗果君盖知文者可以语政矣
夀林翁八十序
世之为神仙之说者曰必链精制形乃可以长生为庄老之说者曰必守清净不劳神役智乃可以延年其说予不能知所知者孔子所称仁者夀是已然所谓仁者岂必博施济衆之云哉或隐或仕随其力之所及苟有以利物皆谓之仁而足以致夀均也若吾乡林翁贵容亦其一与翁为孝子攅之後为人和易质直其主新会簿汲汲以锄宼安民为务在邑八年民甚安之行部使者廉知其贤敷加奨劝而翁以年老固请致仕归归之又明年陂决于杭头至百余丈自陂以北田作龟兆拆禾尽槁死郡人惶惧罔知攸措有言翁能任是责者郡守冯侯躬礼其庐而请焉翁既诺募人就工堰水上流而涸其决处乃实土筑之内外皆固以石越两月堤成水循故道至今赖焉予尝舣舟陂下谒长者祠读宫保见素公所撰碑记而知翁之惠在莆人者盖不可冺也翁以明年庚寅夀八十其冢子京熊以京卫考绩上京预徵予言为夀予闻翁起居焉而知翁饮食步履尚如少壮时非乡饮不入城府间与故人宾客登眺觞酌竟日忘倦此其夀尚未艾者也翁不晓神仙吐纳之说亦未尝效庄老为固亦劳神而役智矣然其享夀若此非以仕而隐皆有利惠及人固所为仁者与然则孔子之言徵之於翁其不益信矣乎诗曰其德不爽夀考不忘又曰乐只君子遐不眉夀请诵之以为祝
送宪副张君之山东序
浦城张君搏南与予同举进士始以户部郎监税临清有廉名未几移疾归杜门不出者十有余年及再起为兵部郎中於是两鬂皤然出入骑羸马从省郎後恬然不以荣进为意公退则寓居僧舍凡交游饮宴之乐多不与予闻造焉家具萧然惟案上书数卷而已若君者殆所谓廉静君子者乎今年冬以荐擢山东按察司副使开府临清专理兵备夫兵宪之职在乎察廉兵民之利病而建革之及其所属文武吏之材否而黜赏之其责重矣居是者非威而明不足以胜任张君温然儒者尔或以为非所宜予曰不然夫张君廉静君子也惟廉也则不求威而威生焉惟静也则不求明而明生焉何以知其然也今夫鹰鸇之搏击可谓威矣及以攫食而见捕於虞人则衆鸟反狎视焉夫不廉其有能威者乎水之鉴物本至明也方其惊风骇浪卒然而起则黯然莫辨姸媸夫不静其有能明者乎兵部为戎政所萃君居其间徒以亷静处之而从容裁决悉中肯綮吏胥宿蠧刔剔殆尽自大司马而下咸称其能今之为兵备於一方也率是行之庸有弗济者哉虽然威之过则苛而病乎恕明之过则察而病乎公必也恕以济其威公以用其明斯尽善之道也先民论政其蔑以易矣君之行也其同寅诸君来徵赠言遂为之序嘉靖己丑冬十一月
便江李氏族谱序
便江李氏出唐连州刺史讳君防五代时追封南亭王人因称南亭李氏云南亭二子长行瓌官终太守次行超官终万安倅南安之後无闻矣今散居耒阳永兴二邑皆太守之後而居永兴者又分为三????此谱重修於南亭二十代孙李职方君永敷则上彦????也盖自耒阳迁永兴至职方五世矣职方既自为之序其从子今南京户部主事君旦御史君祦复以谱示予请序予闻之孝子仁人之心无穷也而礼不敢过是以圣人为之庙制与服制焉庙有时而祧也服有时而尽也是故圣人为之限制也礼也然庙虽祧而祖不可忘服虽尽而族之人不可视如涂人者情也自世之降礼仅存而情寖衰矣贤者惧焉是故为之谱系以明本支而序昭穆使子孙知其身所自出不以世代既远而忘其尊祖敬宗之心又知族人虽疏且远其始与吾同所自出而不忍相视漠然如路人夫谱之作其意如是而已所以广孝悌而厚风俗也是当辅礼经以并行而决不可废焉者至於纪载先人言行之遗以为一家之史且使子孙有所视法以图不忝则亦何莫非为孝弟而设也今观李氏兹谱深得古人之意而附以家规家范则所望於後人者益深且远盖职方君序之详矣予复何言独会李氏自唐乾寜至今六百余年南亭之子孙日以繁衍然莫盛於永兴永兴仕宦又莫盛於上彦前代姑未遑论入国朝举科第者十有一人职方君之学行不暇言矣若御史君之父大尹君藩知当涂有惠政没祀名宦至今民思之其余或仕州县或教黉序亦皆有行业卓卓可称述而御史君与今北京户部主事君易同登嘉靖己丑进士南京户部君则以绩溪令治最徵入羣从三人同时居台省有声誉籍籍缙绅间此又岂特永兴所未有哉是上彦仕宦又莫有盛於今日者也盖其先世自南亭以来世有德善永乐间讳崇德者以赀雄於乡值岁歉捐谷千余石以赈饥民得旌门焉即始迁上彦之祖也以是观之谓人家之盛不本於先世积德可乎而子孙思世其家者胡可不务德乎然务德必自孝弟始是故其在家也必孝於亲必睦於族其在国也则移事亲之孝以忠於君推睦族之仁以子其民此其大者耳至於一言一动之微亦必弗敢苟焉以求不戾於儒先君子之道曰毋以为先人羞也审若是非直有光谱系而己将见先世之德自此益以衍迤光大李氏之用是以为盛也庸可既乎予不佞因序是谱而致其望於後人者如此二君之属予以序也其意或在是云
送少司马峩峯潘公序
圣天子励精庶政简贤任能而於九卿大臣尤重其选每有缺吏部集廷臣推举疏率三四上乃得俞旨比者少司马缺南京少司马峩峯潘公被命入补之盖吏部奉旨再推及公而後简用何其慎也仰惟国家稽古建官六卿分职而司马掌邦政凡选将用兵及四夷边徼事无大小悉隶焉故为卿佐於此者非其人材兼文武而又尝亲历边隅习知戎事者盖莫可轻畀也公起进士由大理出佥东臬晋副使廵海已有威名及改福建适海宼为患公至立擒之海峤底寜晋山东宪长湖广方伯遂擢都御史廵抚辽东至不数月筑边垣四百余里雉堞连云敌不敢牧马城下改南京操江寻晋少司马从容赞画东南晏然此公平生履历之大略也盖公所历非一官而政尤娴於军旅所至非一地而迹尤着於边隅然则本兵之地在公居之诚宜圣天子之简用抑又何其明也命下朝野咸称得人公闻命感激念趋召之不可迟也乃以盛暑之月治装戒行太子太保兵部尚书凤山秦公各内外留守诸公饯之而以序属予予尝辱公知厚於其行诚不宜无言顾自筮仕承乏词垣以觚翰为职业及叨贰卿曹所职又皆吏治礼文之事而军旅之政正孔子所谓未学者何以为公告哉独念国家承平日久武备渐隳将悍卒骄强敌跳梁时为边患赖圣天子威德远被旋致扫平令中国乂安殊方顺轨若无足虞然衣袽之戒圣人谨焉比闻圣天子赫然方有志於诘戎讲武复周宣吉日车攻之盛当是之时宜必有文武如吉甫壮猷如方叔者为之辅佐安知其不在於公乎公勉哉以公平生所立卓然如此上之简用明且慎如此当不思所以副之者耶公被召命後数日从子方塘公自中丞晋拜少司空石泉公则先入为少司宼一门同时为卿佐者三人近世衣冠之家所未有也予乐为之言者非徒侈其家世之盛抑以见国恩之隆冀诸公汲汲於图报云是为序
夀大方伯霞山蔡公七十序
天台赤城山色如云霞世传有仙居焉大方伯蔡公巨源尝构草堂居之扁曰霞山人皆称曰霞山先生云公襟度旷夷风韵洒落往年虽在宦途而其心尝欲摆落尘缘去而游乎方之外也故为福建参政年未六十即上谢事之请及转右辖河南连上四疏竟得请以去命既下寄家於陈而自以匹马往来嵩少箕颍间穷探极讨盖累旬日而後絜家东还投老赤城之下若公者殆有仙风道骨者乎公归明年冢子亨之举进士为曹郎又明年以郊祀覃恩锡二品诰晋阶通奉大夫诰词有荣名夀考始终完节之褒是时公年六十余矣今夀已七十愈强健灯下能作细楷书遇风日晴美偕故人宾客攀悬崖陟层巘捷如少壮者不用子孙扶掖而野服葛巾潇然尘外人望之固如神仙也其福夀之备如此要必有以致是者乎初公由进士选庶吉士兵科给谏凡事持大体耻拾人细过以为名及以佥宪督学湖南贵州福建参藩以至河南右方伯宦辙所至必有遗爱予闽人也亲见吾闽人思公如父母公於道旁多构亭树木以休行者至今道路歌咏之至比於召公之甘棠焉抑不特闽中为然别驾三山林德良曩以试事过贵州其民多问公今为何官云已致仕则皆相顾?眙公何以不至卿相邪连称好官不已更数驿率如之林君归向予说如此用是观之他省之民思公不忘计亦类此特予未尽闻耳至於出处之际尤为勇决视沉酣富贵老而不知止足者相去悬絶虽公平生雅志林壑盖亦持盈戒满之心也公之为人大略如此然则其夀也固本於天之佑善神之福谦其理有不可诬而或者以其居霞山也遂以公之夀为真有得於长生久视之术则予不能知矣六月二十八日公悬弧之辰亨之为南京吏部郎中念不得在膝下偕其兄弟子侄跽进一觞为夀爰请士大夫之能诗者赋之而以请序於予将寓归为夀筵献予不佞仅以平素知公一二为之论次如此若公继此益享期颐之夀老成耆德岿然乡邦表仪而以亨之之学行继此益跻华要以究公未竟之施而貤荣公者尚未已也此皆理所必至诸君之什铺述备矣奚假於颂祝哉
送佥宪顾君伯从之山东序
松江顾伯从初以母老求便养自刑部副使改南京仪制郎中既踰年其弟伯贞又来南京为验封主事予之叨贰礼部也得伯从为属及徙吏部又以伯贞为属而见其兄弟文行之美未尝不叹二惠竞爽以为难得也亡何伯从擢山东佥宪谘政於予予告之曰夫为政者过寛则长奸过严则病下必也相济乎然二者之害姑息为甚远未暇论闻前辈言元自中叶以後士大夫之缄默依阿无所可否者率指为忠厚一时仿傚成俗虽为风宪者亦皆靡然不复搏击人因目之为不捕之猫其後上下贿赂公行民穷盗起则宪臣失职之致也我圣祖深知其然天下既定更亷访司为按察司与御史台内外相埒皆以纠官邪廉吏弊凡官其间者无问大小皆法冠豸服虽佥事秩五品分廵所至事得专制不必关白总宪而後得行盖以风纪所系故异其体貌而重其事权如此然则居是者独可视为具官而苟焉以为之也哉山东介河济连海岱地广民衆为今名藩然比来习俗寖改虽其故周公之国孔孟之邦然圣贤之德化远矣仕是者不有淫刑黩货以厉吾民者乎吏不有舞文弄法者乎闾井之民不有豪猾兼并而武断於乡者乎犴狱不有寃滞者乎凡此皆民之病而仁人君子所宜恻然动心焉者伯从往哉端其表率公其激扬明而不察严而不苛必能使车所过一道澄清吏无货法民
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 10:26:50-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>