<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="提要,原序,卷一。天道部,卷二。天道部,卷三。天道部,卷四。天道部,卷五。天道部,卷六。天时部,卷七。天时部,卷八。天时部,卷九。天时部,卷十。天时部,卷十一。天时部,卷十二。天时部,卷十三。地理部,卷十四。地理部,卷十五。地理部,卷十六。卷十七地理部,卷十八。地理部,卷十九。帝系部,卷二十。帝系部,卷二十一。帝系部,卷二十二。帝系部,卷二十三。人道部,卷二十四。人道部,卷二十五。仕进部,卷二十六。仕进部,卷二十七。仕进部,卷二十八。仕进部,卷二十九。仕进部,卷三十。仕进部,卷三十一。仕进部,卷三十二。">
<meta name="description" content="类书。又称《事文类聚》。南宋祝穆、元富大用、祝渊等编。七集、二百三十七卷。仿照《艺文类聚》、《初学记》体例编成。前集六十卷，后集五十卷，续集二十八卷，别集三十三卷，新集三十六卷，外集十五卷，遗集十五卷。前、后、续、别四集是宋祝穆编。共四十八部，八百八十五目。每类下先是总论，记录群书要语，或是叙述内容梗概，或是讲解历代沿革，其次是辑古今事物，最后录诸家文集。引文完整且注书名及出处。但由于编辑无计划，其中不免重复。元富大用依照祝氏体例，增补有关官制的材料，编成新、外二集，共二十二部，二百二十四目，每类前增加了">
<title>古今事文类聚_祝穆_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">古今事文类聚</span> <br/>
          作者： <span class="inputVal" id="bkauthor">祝穆</span> <br/>
          朝代： <span class="inputVal" id="bkdate">宋代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">类书文集,类书,完结</span> <br/>
          字数： <span class="inputVal" id="bknum">[book_length]2136823</span> <br/>
          说明： <span class="inputVal" id="bkdec">类书。又称《事文类聚》。南宋祝穆、元富大用、祝渊等编。七集、二百三十七卷。仿照《艺文类聚》、《初学记》体例编成。前集六十卷，后集五十卷，续集二十八卷，别集三十三卷，新集三十六卷，外集十五卷，遗集十五卷。前、后、续、别四集是宋祝穆编。共四十八部，八百八十五目。每类下先是总论，记录群书要语，或是叙述内容梗概，或是讲解历代沿革，其次是辑古今事物，最后录诸家文集。引文完整且注书名及出处。但由于编辑无计划，其中不免重复。元富大用依照祝氏体例，增补有关官制的材料，编成新、外二集，共二十二部，二百二十四目，每类前增加了历代沿革一项。祝渊又补大用之阙遗，编成遗集，十九部，一百一十八目。有元泰定三年(1326)庐陵武溪书院刻本、清乾隆二十八年(1763)积秀堂重刊七集本。</span> <br/>
          封面： <span class="inputVal" id="bkimg">Z_18458.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]古今事文类聚
[book_author]祝穆
[book_date]宋代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]类书文集,类书,完结
[book_length]2136823
[book_dec]类书。又称《事文类聚》。南宋祝穆、元富大用、祝渊等编。七集、二百三十七卷。仿照《艺文类聚》、《初学记》体例编成。前集六十卷，后集五十卷，续集二十八卷，别集三十三卷，新集三十六卷，外集十五卷，遗集十五卷。前、后、续、别四集是宋祝穆编。共四十八部，八百八十五目。每类下先是总论，记录群书要语，或是叙述内容梗概，或是讲解历代沿革，其次是辑古今事物，最后录诸家文集。引文完整且注书名及出处。但由于编辑无计划，其中不免重复。元富大用依照祝氏体例，增补有关官制的材料，编成新、外二集，共二十二部，二百二十四目，每类前增加了历代沿革一项。祝渊又补大用之阙遗，编成遗集，十九部，一百一十八目。有元泰定三年(1326)庐陵武溪书院刻本、清乾隆二十八年(1763)积秀堂重刊七集本。
[book_img]Z_18458.jpg


[book_chapter]提要

[book_title]提要
钦定四库全书　　　　　子部十一
古今事文类聚　　　　　类书类
提要
【臣】等谨案古今事文类聚前集六十卷后集五十卷续集二十八卷别集三十二卷新集三十六卷外集十五卷遗集十五卷案此书为元代麻沙板前后续别四集皆宋祝穆撰新集外集元富大用撰遗集元祝渊撰其合为一编不知始自何人疑即建阳书贾所为也穆有方舆胜览已着録此书后集第十卷内有吕午防祝公遗事后一首载穆事迹尤详大用字时可不知何许人渊与作古赋辨体之祝渊名姓并同其书中所载制度沿革俱至元初而止时代亦相符合然彼祝渊字君泽而此祝渊字宗礼则截然逈异疑其名姓偶同实非一人也前集之首有淳祐丙午穆自序每集各分总部而附以子目条列件系颇为赅备每类始以羣书要语次古今事实次古今文集葢沿用艺文类聚初学记之体而略变其例其中如双南金字初见张载拟四愁诗再见杜甫诗而注其下曰淮南子淮南子实无其文又如罗邺咏草诗闲门要路一时生句讹为侯门要路一时生亦为叶盛水东日记所讥葢辗转贩鬻迷其本始殊不及前人之精审然锦绣万花谷之类所收古人著作大抵删摘不完独是书所载必举全文故前贤遗佚之篇间有借以足征者如束晳饼赋张溥百三家集仅采数语而此备载其文是亦其体裁之一善在宋代类书之中固犹为可资检阅者矣其新集外集遗集均踵穆书而作但补其门类所未及而体例则一一无所更颇嫌其采引杂糅不及原本然作于元代古籍多存连类收之亦可以备叅考惟穆书成于淳祐间而书中有称理宗庙号者殆大用等有所追改非尽原文是则窜乱古书开明人一代之恶习为可疾恶耳乾隆四十六年正月恭校上
总纂官【臣】纪昀【臣】陆锡熊【臣】孙士毅
总　校　官【臣】陆　费　墀

[book_title]原序
古今事文类聚原序
记问非讲学所急而亦讲学之一助焉昔上蔡谢公初谒明道程先生颇以记问自多至贻玩物丧志之戒非鄙之也特不欲专以此为学耳窃谓讲学固以穷理为尚而考古订今亦必资记问之博使有一书之未读一物之不知则将见羣疑塞胸无説可祛万事搏手无术可应此其患在学力之未充而亦记问空疎之过也由是观之讲学之与记问虽若轻重之不侔而又奚可偏废哉然记事为难记文为尤难彼答所问数条扵宾客对食之顷写党锢一传扵逺谪无书之乡是乃天禀之异不能人人而然其或抄录以备遗忘虽去记问逺甚毋亦犹贤乎已穆至愚陋且复善忘凡观古人嘉言粹行大篇短章始固拳拳服膺久则惘然不复可忆未防悔悟随即疏记积以累年遂成钜帙第樷穰猥杂每以散无统纪病之因考欧阳询徐坚所着类书采摭事实及诗文合而成编颇有条理暇日仿其遗意诠次旧藁自羲农以至我宋各循世代之次纪事而必提其要纂文而必拔其尤编成辄以古今事文类聚名之既复自念幼失所怙紫阳朱夫子以其母党子妷实敎育扵考亭书院粗闻当时绪论今老矣无成犹废日力扵此者良由善足以为法不善足以为戒或赋诗以吟咏情性或立言以发明理致讲学之士亦将有取岂徒类书之云乎抑又尝闻朱子之言曰记问之学不足为人师记得十件只是十件记得百件只是百件惟温习旧闻以知新意所以常活观是编者盍亦温故知新而不流扵玩物丧志斯可矣噫义理无穷见闻有限辄犯不韪自叙其梗概如此伏惟当世大贤矜其用志之勤赐之序引使附以有传而不终泯扵覆瓿又幸矣淳祐丙午腊月望日晩进祝穆伯和父谨识
[book_chapter]前集

[book_title]卷一 天道部
钦定四库全书
古今事文类聚前集卷一
宋　祝穆　撰
天道部
太极【无极附】
羣书要语未有天地之时混沌如鸡子溟涬始牙鸿蒙滋萌【三五厯纪】太极元气函三为一极中也元始也【前律厯志】太极谓天地未分之前元气混而为一是太初太一也老子道生一即此太极也混元既分即有天地故曰太极生两仪即老子之一生二也【易疏】太极极尽之称【纪瞻传】古今事实
夫子论太极
易有太极是生两仪两仪生四象四象生八卦八卦定吉凶吉凶生大业【易系】
庄子论太极
夫道在太极之先而不为高在六极之下而不为深先天地生而不为久长于上古而不为老豨韦氏得之以挈天地伏羲得之以袭气母维斗得之终古不忒日月得之终古不息堪坏得之以袭昆仑冯夷得之以游大川肩吾得之以处太山黄帝得之以登云天颛顼得之以处?宫禺强得之以立乎北极王母得之坐乎少广莫知其终【大宗师篇】
周子作太极图
朱震进易説谓此圗传自陈抟种放穆修胡仁仲以为先生非止为种穆之学者此特其学之一师非其至也及得志文考之则知果先生自作而非有所授于人【朱文公作濓溪遗文后序】
周子以图授二程
或曰太极圗周先生授二程先生者也今二程先生之所讲论答问独未尝及此圗何耶某应之曰二程先生虽不及此圗然其説固多本之矣试尝考之当自可见也【张南轩太极图序】
朱子论太极
太极只是天地万物之理在天地则天地中有太极在万物则万物中各有太极太极只是个极好至善底道理人人有一太极物物有一太极太极便是性动静隂阳是心金木水火土是仁义礼智信化生万物是万事又云无极之真二五之精玅合而凝此数句甚玅是气与理合而成性也【并语录】
老子论无极【系无极】
无名天地之始有名天地之母【体道】有物混成先天地生【象成】常德不忒复归无极【反朴】
古今文集
杂著
无极而太极太极动而生阳动极而静静而生隂静极复动一动一静互为其根分隂分阳两仪立焉阳变隂合而生水火木金土五气顺布四时行焉五行一隂阳也隂阳一太极也太极本无极也五行之生也各一其性无极之真二五之精玅合而凝乾道成男坤道成女二气交感化生万物万物生生而变化无穷焉唯人也得其秀而最灵形既生矣神发知矣五性感动而善恶分万事出矣圣人定之以中正仁义而主静立人极焉故圣人与天地合其德日月合其明四时合其序鬼神合其吉凶君子修之吉小人悖之凶故曰立天之道曰隂与阳立地之道曰柔与刚立人之道曰仁与义原始反终故知死生之説大哉易也斯其至矣
与朱元晦书【辨无极】　　　　陆子静
往歳览尊兄与梭山家兄书尝因南丰便人僣易致区区?复书许以卒请不胜幸甚古之圣贤惟理是视尧舜之圣而询于刍荛曾子之易箦盖得于执烛之童子?九二曰纳妇吉苟当于理虽妇人孺子之言所不弃也孟子曰尽信书不如无书吾于武成取二三策而已矣或乖理致虽出古书不敢尽信也智者千虑或有一失愚者千虑或有一得人言岂可忽哉梭山兄谓太极圗説与通书不类疑非周子所为不然则或是其学未成时所作不然则或是传他人之文后人不辨也盖通书理性命章言中焉止矣二气五行化生万物五殊二实二本则一曰一曰中即太极也未尝于其上加无极字动静章言五行隂阳隂阳太极亦无无极之文假令太极圗説是其所传或其少时所作则作通书时不言无极盖已知其説之非矣此言殆未可忽也兄谓梭山急迫防人文字未能尽彼之情而遽申已意是以轻于立论徒为多説而未必果当于理大学曰无诸已而后非诸人人无古今智愚贤不肖皆言也皆文字也观兄与梭山之书已不能雠此言也尚何以责梭山哉尊兄向与梭山书云不言无极则太极同于一物而不足为万化根本不言太极则无极沦于空寂而不能为万化根本夫太极者实有是理圣人従而发明之耳非以空言立论使后人簸弄于颊舌纸笔之间也其为万化根本固是素定其足不足能不能岂以人言不言之故耶易大传曰易有太极圣人言有今乃言无何也作大传时不言无极太极何尝同于一物而不足为万化根本耶洪范五皇极列在九畴之中不言无极太极亦何尝同于一物而不足为万化根本耶太极固自若也尊兄只管言来言去转加糊涂此真所谓轻于立论徒为多説而未必果当于理也兄号句句而论字字而议有年矣宜益工益密立言精确足以悟疑辩惑乃反疎脱如此宜有以自反矣后书又谓无极即是无形太极只是有理周先生恐学者错认太极别为一物故着无极二字以明之易大传曰形而上者谓之道又曰一隂一阳之谓道一隂一阳已是形而上者况太极乎晓文义者举知之矣自有大传至今防年未闻有错认别为一物者设有愚谬至此奚啻不能以三隅反何足上烦老先生特地于太极上加无极二字以暁之乎且极字亦不可以形字释之盖极者中也言无极则是犹言无中也是奚可哉若惧学者泥于形器而申释之则宜如诗言上天之载而于其下赞之曰无声无臭可也岂宜以无极字加于太极之上朱子发谓濓溪得太极圗于穆伯长伯长之传出于陈希夷其必有考希夷之学老氏之学也无极二字出于老子知其雄章吾圣人之书所无有也老子首章言无名天地之始有名万物之母而卒同之此老氏宗旨也无极而太极即是此旨老氏学之不正见理不明所蔽在此兄于此学用力之深为日之久曾此之不能辨何也通书中焉止矣之言与此昭然不类而兄曾不之察何也太极圗説以无极二字冠首而通书终篇未尝一及无极字二程言论文字至多亦未尝一及无极字假令其初实有是圗观其后来未尝一及无极字可见其学之进而不自以为是也兄今考订注释表显尊信如此其至恐未得为善祖述者也潘清逸诗文可见矣彼岂能知濓溪者明道伊川亲师承濂溪当时名贤居潘右者亦复不少濓溪之志卒属于潘可见其子孙不能世其学也兄何据之笃乎梭山兄之言恐未宜忽也孟子与墨者夷之辩则据其爱无差等之言与许行辩则据其与民并耕之言与告子辩则据其义外与人性无分于善不善之言未尝泛为料度之说兄之论辩则异于是如某今者所论则皆据尊兄书中要语不敢增损或稍用尊兄泛辞以相绳纠者亦差有证据抑所谓夫民今而后得反之也兄书令梭山兄寛心游意反复二家之言必使于其所说如出于吾之所为者而无纤芥之疑然后可以发言立论而断其可否则其为辩也不烦而理之所在无不得矣彼方深疑其说之非则又安能使之如出于其所为者而无纤芥之疑哉若其如出于吾之所为者而无纤芥之疑则无不可矣尚何论之可立否之可断哉兄之此言无乃亦少伤于急迫而未精耶兄又谓一以急迫之意求之则于察理已不能精而于彼之情又不详尽则徒为纷纷虽欲不差不可得矣殆夫子自道也向在南康论兄所解告子不得于言勿求于心一章非是兄令某平心观之某尝答曰甲与乙辩方各是其说甲则曰愿某乙平心也乙亦曰愿某甲平心也平心之説恐难明白不若据事论理也今此急迫之说寛心游意之说正相类耳论事理不必以此等压之然后可明也梭山气禀寛缓观书未尝草草必优游讽咏耐久防绎今以急迫指之虽他人亦未喻也夫辩是非别邪正决疑似固贵于峻洁明白若乃料度罗织文致之辞愿兄无易之也梭山兄所以不复致辩者盖以兄执已之意甚固而视人之言甚忽求胜不求益也某则以为不然尊兄平日惓惓于朋友求箴规切磨之益盖亦甚至独羣雌孤雄人非惟不敢以忠言进于左右亦未有能为忠言者言论之横出其势然耳向来相聚每以不能副兄所期为愧比者自谓少进方将圗合并而承教今兄为时所用进退殊路合并未可期也又?许其吐露辄寓此少见区区尊意不以为然幸不惮下教政逺惟为国保爱倚须柄用以泽天下
答陆子静书　　　　　　朱元晦
诲谕之悉敢不承教所谓古之圣贤惟理是视言当于理虽妇人孺子有所不弃或乖理致虽出古书不敢尽信此论甚当非世儒浅见所及也但某窃谓言不难择而理未易明若于理实有所见则于人言之是非不啻黑白之易辨固不待讯其人之贤否而为去取不幸而吾之所谓理者或但出于一已之私见则恐其所取舎未足以为羣言之折?也况理旣未明则于人之言恐亦未免有未尽其意者又安可以遽绌古书为不足信而直任胷臆之所裁乎来书反复其于无极太极之辩详矣然以某观之伏羲作易自一画以上文王演易自乾元以上皆未尝言太极也而孔子言之孔子赞易自太极以上未尝言无极也而周子言之夫先圣后圣岂不同条而共贯哉若于此有以灼然实见太极之真体则知不言者不为少而言之者不为多矣何至若此之纷纷哉今既不然则吾之所谓理者恐其未足以为羣言之折?又况于人之言有所不尽者又非一二而已乎既?不鄙而教之某亦不敢不尽其愚也且夫大传之太极者何也即两仪四象八卦之理具于三者之先而蕴于三者之内者也圣人之意正以其究竟至极无名可名故特谓之太极犹曰举天下之至极无加此云尔初不以其中而命之也至如北极之极宸极之极皇极之极民极之极诸儒虽有解为中者盖以物之极常在此物之中非指极字而训之以中也极者至极而已以有形者言之则其四方八靣合辏将来到此筑底更无去处从此推出四方八靣都无向背一切停匀故谓之极耳后人以其居中而能应四外故指其处以中言之非以其义为可训中也至于太极则又初无形象方所之可言但以此理至极而谓之极耳今乃以中名之则所谓理有未明而不能尽乎人言之意者一也通书理性命章其首二句言理次三句言性次八句言命故其章内无此三字而特以三字名其章而表之则章内之言固各有所属矣盖其所谓灵所谓一者乃为太极而所谓中者乃气禀之得中与刚善刚恶柔善柔恶者为五性而属乎五行初未尝以是为太极也且曰中焉止矣而又下属于二气五行化生万物之云是亦复成何等文字义理乎今来谕乃指其中者为太极而属之下文则又理有未明而不能尽乎人言之意者二也若论无极二字乃是周子灼见道体迥出常情不顾旁人是非不计自已得失勇往直前説出人不敢説底道理令后之学者晓然见得太极之玅不属有无不落方体若于此看得破方见得此老真得千圣以来不传之秘非但架屋下之屋叠床上之床而已也今必以为未然是又理有未明而不能尽乎人言之意者三也至于大传旣曰形而上者谓之道矣而又曰一隂一阳之谓道此岂真以隂阳为形而上者哉正所以见一隂一阳虽属形器然其所以一隂而一阳者是乃道体之所为也故语道体之至极则谓之太极语太极之流行则谓之道虽有二名初无两体周子所以谓之无极正以其无方所无形状以为在无物之前而未尝不立于有物之后以为在隂阳之外而未尝不行乎隂阳之中以为通贯全体无乎不在则又初无声臭影响之可言也今乃深诋无极之不然则是直以太极为有形状有方所矣直以隂阳为形而上者则又昧于道器之分矣又于形而上者之上复有况太极乎之语则是又以道上别有一物为太极矣此又理有未明而不能尽乎人言之意者四也至某前书所谓不言无极则太极同于一物而不足为万化根本不言太极则无极沦于空寂而不能为万化根本乃是推明周子之意以为当时若不如此两下说破则读者错认语意必有偏见之病闻人说有即谓之实有见人説无即以为真无耳自谓如此説得周子之意已是大煞分明只恐知道者厌其漏泄之过甚不谓如老兄者乃犹以为未稳而难晓也请以某书上下文意详之岂谓太极可以人言而为加损者哉是又理有未明而不能尽乎人言之意者五也来书又谓大传明言易有太极今乃言无何耶此尤非所望于高明者今夏因与人言易其论正如此当时对之不觉失笑遂至被劾彼俗儒胶固随语生解固不足怪老兄平日自视以为如何而亦为此言耶老兄且谓大传之所谓有果如两仪四象八卦之有定形天地五行之有常形耶周子之所谓无是果空虚断灭都无生物之理耶此又理有未明而不能尽乎人言之意者六也老子复归于无极无极乃无穷之义如庄生入无穷之门以游无穷之野云尔非若周子所言之意也今乃引之而谓周子之言实出乎彼此又理有未明而不能尽乎人言之意者七也高明之学超出方外固未易以世间言语论量意见测度今且以愚见执方论之则其未合有如前所陈者亦欲奉报又恐徒为纷纷重使世俗观笑既而思之若遂不言则恐学者无所取正较是二者寜可见笑于今人不可得罪于后世是以终不获已而竟陈之不识老兄以为如何
答陆子静书　　　　　　朱元晦
来书云浙间后生贻书见规以为吾二人者所习各成熟终不能以相为莫若置是勿论以俟天下后世之自择鄙哉言乎此辈凡陋沉溺俗学悖戾如此亦可怜也某谓天下之理有是有非正学者所当明辩或者之説诚为未当然凡辩论者亦须平心和气仔细精详反复商量务求实是乃有归着如不能然而但于匆遽急迫之中肆支蔓躁率之词以逞其忿怼不平之气则恐反不若或者之言安静和平寛洪悠久犹有君子长者之遗意也
来书云古人质实不尚智巧言论未详事实先着知之为知之不知为不知所谓先知觉后知先觉觉后觉者以其事实觉其事实故言即其事事即其言所谓言顾行行顾言周道之衰文貎日胜事实湮于意见典训芜于辩说揣量模写之工依仿假借之似其条画足以自信其习熟足以自安以子贡之达又得夫子而师承之尚不免此多学而识之之见非夫子叩之彼固晏然而无疑先行之训予欲无言之训所以觉之者屡矣而终不悟顔子旣没其传顾在曾子盖可观已尊兄之才未知其与子贡如何今日之病则有深于子贡者尊兄诚能深知此病则来书七条之説当不待条析而自辨矣然相去数百里脱或未能自克淹回旧习则不能无遗恨请卒条之
某详此説盖欲专务事实不尚空言其意甚美但今所论无极二字某固已谓不言不为少言之不为多矣若以为非则且置之其于事实亦未有害而贤昆仲不见古人指意乃独无故于此创为浮辩累数百言三四往返而不能已其为湮芜亦已甚矣而细参其间紧切节目并无酧酢只是一味慢骂虚喝必欲取胜未论顔曾气象只子贡恐亦不肯如此恐未可遽以此而轻彼也
来书云尊兄未尝实见太极若实见太极上靣必不更加无极字下靣必不更着真体字正是架屋下之屋虚见之与实见其言固自不同也
某亦谓老兄正为未识太极之本无极而有真体故也以中训极而又以隂阳为形而上者之道虚见之与实见其言果不同也
来书云老氏以无为天地之始以有为万物之终以常无观玅以常有观徼直将无字搭在上靣正是老氏之学岂可讳也
某详老氏之言有无以有无为二周子之言有无以有无为一正如南北水火之相反更请仔细着眼未可容易讥评也
来书云此理乃宇宙之所固有岂可言无若以为无则君不君臣不臣父不父子不子矣
更请详看某前书曾有无理二字否
来书云极亦此理也中亦此理也五居九畴之中而曰皇极岂非以其中而命之乎民受天地之中以生而诗言立我烝民莫匪尔极岂非以其中而命之乎中庸曰中也者天下之大本也和也者天下之达道也致中和天地位焉万物育焉此理至矣此岂更复有太极哉极是名此理之至极中是状此理之不偏虽然同是此理然其名义各有攸当虽圣贤言之亦未尝敢有所差互也若皇极之极民极之极乃为标准之意犹曰立于此而示于彼使其有所向望而取正焉耳非以其中而命之也立我蒸民立与粒通即书所谓蒸民乃粒莫匪尔极则尔指后稷而言盖曰使我众人皆得粒食莫非尔后稷之所立者是望耳尔字不指天地极字亦非指所受之中此义尤明白似是急于求胜更不暇考上下文推此一条其余可见中者天下之大本以喜怒哀乐之未发此理浑然无所偏倚犹言太极固无偏倚而为万化之根本然其得名自为至极之极而兼有标准之义初不以中而得名也
来书云以极为中则为不明理以极为形乃为明理乎老兄以中训极某未尝以形训极也今若此言则是已不晓文义而谓他人亦不晓也请更详之
来书云大学文言皆言知至
某详知至二字虽同而在大学则知为实字至为虚字两字上重下轻盖曰心之所知无不到耳在文言则知为虚字至为实字两字上轻而下重盖曰有以知其所当至之地耳两义旣自不同而与太极之为至极者又皆不相似请更详之此义在诸説中最分明请试就此推之当知来书未能无失往往类此
来书云直以隂阳为形器而不得为道此尤不敢闻命易之为道一隂一阳而已先后始终动静晦明上下进退往来阖辟盈虚消长尊卑贵贱表里隐显向背顺逆存亡得丧出入行藏何适而非一隂一阳哉奇耦相寻变化无穷故曰其为道也屡迁变动不居周流六虚上下无常刚柔相易不可为典要惟变所适説卦曰观变于隂阳而立卦发挥于刚柔而生爻和顺于道德而理于义穷理尽性以至于命又曰昔者圣人之作易也将以顺性命之理是以立天之道曰隂与阳立地之道曰柔与刚立人之道曰仁与义下系亦曰易之为书也广大悉备有天道焉有人道焉有地道焉兼三才而两之故六六者非他也三才之道也今顾以隂阳为非道而直谓之形器其孰为昧于道器之分哉
若以隂阳为形而上者则形而下者复是何物更请见教若某愚见与其所闻则曰凡有形有象者皆器也其所以为是器之理者则道也如是则来书所谓始终晦明奇耦之属皆隂阳为之器独其所以为是器之理如目之明耳之聪父之慈子之孝乃为道耳如此分别似差明白不知尊意以为如何此一条亦极分明切望略加思索便见愚言不为无理而其余亦可以类推矣
来书云通书曰中者和也中节也天下之达道也圣人之事也故圣人立敎俾人自易其恶自致其中而止矣周子之言中如此亦不轻矣外此岂更别有道理乃不得比虚字乎所举理性命章五句但欲见通书言中言一而不言无极耳中焉止矣一句不妨自是断章兄必见诬以属之下文兄之为辩失其指归大率类此周子言中而以和字释之又曰中节又曰逹道彼非不识字者而其言类与中庸相戾则亦必有説矣葢此中字是就气禀发用而言其无过不及处耳非直指本体未发无所偏倚者而言也岂可以此而训极为中也哉来书引经必尽全章虽烦不厌而所引通书乃独截中焉止矣而止此安得为不误老兄本自不信周子政使误引通书亦未为害何必讳此小失而反为不改之过乎
来书云大传洪范毛诗周礼与太极圗説孰古
大传洪范诗礼皆言极而已未尝谓极为中也先儒以此极处常在物之中央而为四方之所靣内而取正故因以中释之盖亦未为甚失而后人遂直以极为中则又不识先儒之本意矣尔雅乃是纂集古今诸儒训话以成书其间盖亦不能无误不足据以为古又况其间但有以极训至以殷齐训中初未尝以极为中乎
来书云又谓周子所以谓之无极正以其无方所无形状诚令如此不知人有甚不敢道处但加之太极之上则吾圣门正不肯如此道耳
无极而太极犹曰莫之为而为莫之致而至又如曰无为之为皆语势之当然非谓别有一物也【向见钦夫有此説尝疑其赘今乃正使得着方知钦夫虑逺也】其意则固若曰非如皇极民极至极之有方所形象而但有此理之至极耳若晓此意则于圣门有何违叛而不肯道乎上天之载是就有中説无无极而太极是就无中説有若实见得即説有説无或先或后都无妨碍今必如此拘泥强生分别曾谓不尚空言专务实事而反如此乎
来书又云夫干确然示人易矣夫坤隤然示人简矣太极亦曷尝隐于人哉尊兄两下说无説有不知漏泄得多少如所谓太极真体不传之玅无物之前隂阳之外不属有无不落方体迥出寻常超出方外等语莫是曾学禅宗所得如此时旣私其説以自玅及教学者则又往往秘此而多説文义此漏泄之説所从出也以实论之两头都无着实彼此只是葛藤未説气质不美者乐寄此以神其奸不知系绊多少好气质底学者既以病已又以病人殆非一言一行之过兄其母以久习于此而重自反也
太极圗未尝隐于人然人之识太极者则少矣往往只是于禅学中认得个昭昭灵灵能作用底便谓此是太极而不知所谓太极乃天地万物本然之理亘古亘今颠扑不落者也迥出常情等语只是俗谈即非禅家所能专有不应儒者反当廻避今虽偶然道着而其所见所説却非禅道理非如他人隂实祖用其説而改头换靣阳讳其所自来也如曰私其説以自玅而又秘之又曰寄此以神其奸又曰系绊多少好气质底学者则恐世间自有此人可当此语某虽无状自省得与此语不相似也
来书引书云有言逆于汝心必求诸道
此圣言也敢不承敎但以来书求之于道而未之见但见其辞气差舛气象粗率似与圣贤不甚相近是以窃自安其浅陋之习闻而未敢轻舍故歩以追高明之独见耳又记顷年尝有平心之説而前书见谕曰甲与乙辩方各自是其説甲则曰愿乙平心也乙亦曰愿甲平心也平心之説恐难明白不若据事论理可也此言美矣然某所谓平心者非直使甲操乙之见乙守甲之説也亦非谓都不论事之是非也但欲两家俱置其是已非彼之意然后可以据事论理而终得其是非之实如谓治疑狱者当公其心非谓可改曲者为直改直者为曲也亦非谓都不问其曲直也但不可先以已意之向背为之然后可以聴审两造之辞旁求参伍之验而终得曲直之当耳今以粗浅之心挟忿怼之气不肯暂置其是已非彼之私而欲评义理之得失则虽有判然黒白之易见者犹恐未免于误况其差有在于毫厘之间者又将谁使折其?而能不谬也哉
某已具此而细看其间亦尚有説未尽处大抵老兄昆仲同立此论而其所以立论之意不同子美尊兄自是天姿质实重厚当时看得此理有未尽处不能仔细推究便立议论因而自信太过遂不可回见虽有病意实无他老兄却是先立一説务要夺过有若子贡以上更不数近世周程诸公故于其言不问是非一例吹毛求疵须要讨不是处正使説得十分无病此意却先不好了况其言之粗率又不能无病乎夫子之圣固非以多学而得之然观其好古敏求实亦未尝不多学但其中自有一以贯之处耳若只是如此空疎杜撰则虽有一而无可贯矣又何足为孔子乎顔曾所以独得圣学之传正谓其博文约礼品目俱到亦不是只如此空疎杜撰也子贡虽未得承道统然其所知似亦不在今人后但未有禅学可改撰耳周程之生时世虽在孟子之下然其道则有不约而合者反复来书窃恐老兄于其所言多有未解者恐皆未可遽以顔曾自处而轻之也顔子以能问于不能以多问于寡有若无实若虚犯而不校曾子三省其身惟恐谋之不忠交之不信传之不习其智之崇如彼而礼之卑如此岂有一毫自满自足强辩取胜之心乎来书之意所以见教者甚至而其末有若犹有疑不惮下教之言某固不敢当此然区区鄙见亦不敢不为老兄倾倒也不审尊意以为如何如曰未然则我日斯迈而月斯征各尊所闻各行所知亦可矣无复有望于必同也言及于此?息之深千万幸察近见国史濂溪传载此圗説乃云自无极而为太极若使濓溪本书实有自为两字则信如老兄所言不敢辩矣然因渠添此二字却见得本无此字之意愈益分明请试思之
古诗
感遇二首　　　　　　　陈子昻
微月生西海幽阳始代升圎光正东满隂魄已朝凝太极生天地三元更废兴至精谅斯在三五谁能徴吾观昆仑化日月沦洞溟精魄相交防天壤以罗生仲尼推太极老聃贵窈冥西方金仙子崇议乃无明空色皆寂灭业縁定何成名教信纷借死生俱未停
感兴二首　　　　　　　朱元晦
混沦大无外磅礴下深广隂阳无停机寒暑互来往皇犠古神圣玅契一俯仰不待窥马圗人文已宣朗混然一理贯昭晰非象罔珍重无极翁为我重指掌
吾观隂阳化升降八纮中前瞻旣无始后际那有终至理谅斯存万世与今同谁言混沌死幻语惊盲聋
古今事文类聚前集卷一

[book_title]卷二 天道部
钦定四库全书
古今事文类聚前集卷二
宋　祝穆　撰
天道部
天
羣书要语天颠也至高无上从一大也【説文】大哉乾元万物资始乃统天云行雨施品物流形【乾卦】天行健【同上】今夫天斯昭昭之多及其无穷也日月星辰系焉万物覆焉【中庸】上天之载无声无臭【大雅】天何言哉四时行焉百物生焉【论语】天之苍苍其色正耶【庄子】域中有四大一曰天大【老子】天得一以清【同上】天形如鸡子天大地小表里有水地乘气而立载水而浮天运如车毂之运【浑天仪】天形穹窿如笠而冒地之表浮元气之上譬覆奁以抑水而不流者气充其中也【虞昺穹天论】天圆如倚葢地方如碁局天旁转半在地上半在地下日月本东行天西旋入于海牵之以西如蚁行磨上磨左旋蚁右行磨疾蚁迟不得不西【晋天文志及呉王蕃传】天不足西北故西北方隂也人右耳目不如左明地不满东南故东南方阳也人左手足不如右强又曰天不足西北故左寒而右凉地不满东南故右热而左温【素问】
天之别名春为苍天夏为昊天秋为旻天冬为上天于春言色于夏言气于秋言情于冬言位相备也【尔雅】九天东方皡天东南方阳天南方赤天西南方朱天西方成天西北方幽天北方?天东北方变天中央钧天【楚辞注】天神之名天神之大者曰昊天上帝即耀魄寳也亦曰天皇大帝亦曰太乙其佐曰五帝东方青帝威灵仰南方赤帝赤熛怒西方白帝白招拒北方黑帝叶光纪中央黄帝含枢纽【五经通义】
诗句穆将愉兮上皇【楚词东皇太乙歌】
古今事实
盘古开辟
天地混沌如鸡子盘古生其中万八千嵗天地开辟阳清为天隂浊为地盘古在其中一日九变神于天圣于地天日高一丈盘古日长一丈如此万八千嵗天数极高地数极深盘古极长后乃有三皇数起于一立于三成于五盛于七处于九故天去地九万里【徐整三五厯纪】
女娲补天
女娲氏链五色石以补天【汤问】
杞忧天坠
杞国有人忧天崩坠身无所寄废于寝食又有忧彼之忧者晓之曰天积气耳无处无形奈何而崩坠乎其人曰天果积气日月星宿不当坠也晓者曰日月星宿亦积气中之有光耀者正复使坠亦不能有中伤【列子】
梦至钧天
秦穆公梦至帝所观钧天广乐帝赐之以策秦遂大昌【史】
木公金母
木公亦云东王父东王公葢青阳之气万神之先也亦号玉皇君居于云房之间以紫云为葢青云为城仙童侍立玉女散香真僚仙官皆禀其命焉昔汉初小儿于道歌曰着青裙入天门揖金母拜木公时人皆不识惟张子房知之乃往拜之曰此乃东王公之玉童也【太平广记】
云拥玉帝
玉帝所居常有红云拥之虽真仙亦不得见其面【翼圣传】
屈原天问
屈原作离骚曰天问何不言问天天尊不可问故曰天问
帝阍九重
宋玉招魂云虎豹九闗兮啄害下人些○张衡思?赋云叫帝阍使辟扉兮觌天皇于琼宫
张温问天
呉使张温来聘问秦宓曰天有头乎宓曰有之温曰在何方宓曰诗云乃眷西顾以此推之头在西方温曰天有耳乎宓曰天处高而聴卑诗云鹤鸣于九臯声闻于天温曰天有足乎宓曰诗云天歩艰难若其无足何以歩之温曰天有姓乎宓曰姓刘问何以然曰天子姓刘以此知之【蜀志】
陶侃登天
陶侃梦生八翼飞而上天见天门九重比登其八惟一门不得入阍者以杖击之因坠地折其左翼及寤左腋犹痛
梦手捧天
韩魏公知秦州卧疾数日忽曰适梦以手捧天者再其后援英宗于藩邸翼神宗于东宫【倦游录】
天门放榜
范仲淹倅陈州时郡守母病召道士奏章道士秉简伏坛终夜不动试扪其躯则僵矣五更手足微动良久谓守曰夫人夀有六年所苦勿虑守问今日奏章何其久也曰方出天门遇放明年进士春榜观者骈道以故稽留公问状元何姓曰姓王二名下一字黒涂旁注一字逺不可辨既而郡守母病卒愈明春状元乃王拱夀御笔改为拱辰公始叹道士之通神【括异志】
古今文集
杂著
天説　　　　　　　　　栁子厚
韩愈谓栁子曰若知天之説乎吾为子言天之説今夫人有疾痛倦辱饥寒甚者因仰而呼天曰残民者昌佑民者殃又仰而呼天曰何为使至此极戾也若是者举不能知天夫果蓏饮食既壊虫生之人之血气败逆壅底为痈疡疣赘瘘痔虫生之木朽而蝎中草腐而萤飞是岂不以壊而后出耶物壊虫由之生隂阳之壊人由之生虫之生而物益壊食齧之攻穴之虫之祸物也滋甚其有能去之者有功于物者也蕃而息之者物之雠也人之壊元气隂阳也亦滋甚垦原田伐山林凿泉以井饮窾墓以送死而又穴为堰溲筑为墙垣城郭台榭观游疏为川渎沟洫陂池燧木以燔革金以镕陶甄琢磨悴然使天地万物不得其情幸幸冲冲攻残败挠而未尝息其为祸元气隂阳也不甚于虫之所为乎吾意有能残斯人使日薄嵗削祸元气隂阳者滋少是则有功于天地者也蕃而息之者天地之雠也今夫人举不能知天故为是呼且怨也吾意天闻其呼且怨则有功者受赏必大矣其祸焉者受罚亦大矣子以吾言为何如栁子曰子诚有激而为是耶则信辩且美矣吾能终其説彼上而?者世谓之天下而黄者世谓之地浑然而中处者世谓之元气寒而暑者世谓之隂阳是虽无大异果蓏痈痔草木也假而有能去其攻穴者是物也其能有报乎蕃而息之者其能有怒乎天地大果蓏也元气大痈痔也隂阳大草木也其乌能赏功而罚祸乎功者自功祸者自祸欲望其赏罚者大谬矣呼而怨欲望其哀且仁者愈大谬矣子而信子之仁义以游其内生而死尔乌置存亡得丧于果蓏痈痔草木耶
天论　　　　　　　　　刘禹锡
世之言天者二道焉拘于昭昭者则曰天与人实影响祸必以罪降福必以善徕穷阨而呼必可闻隐痛而祈必可答如有物的然以宰者故隂隲之説胜焉泥于冥冥者则曰天与人实相异雷震乎畜木未尝在罪春滋乎堇荼未尝择善跖蹻焉而遂孔顔焉而厄是茫然无有事者则自然之説胜焉余之友河东解人栁子厚作天説以抗韩退之之言文信美矣葢有激而云非所以尽天人之际故余作天论以极其辩云大凡入形器者皆有能有不能天有形之大者也人动物之尤者也天之能人固不能也人之能天亦有所不能也故余曰天与人交相胜耳説曰天之道在生植其用在强弱人之道在法制其用在是非阳而阜生隂而肃杀水火伤物木坚金利壮而武健老而耗眊气雄相君力雄相长天之能也阳而艺树隂而揫敛防害用濡禁焚用光斩材窽坚液矿硎芒义制强讦礼分长幼右贤尚功建极闲邪人之能也人能胜乎天者法也法盛行则是为公是非为公非天下之人蹈道必赏违之必罚当其赏虽三旌之贵万钟之禄处之咸曰宜何也为善而然也当其罚虽族属之夷刀锯之惨处之咸曰宜何也为恶而然也故其人曰天何预乃事耶唯告防报本肆类授时之礼曰天而已矣福兮可以善取祸兮可以恶召奚预乎天耶法小弛则是非驳赏不必尽善罚不必尽恶或贤而尊显时以不肖参焉或过而僇辱时以不辜参焉故其人曰彼宜然而信然理也彼不当然而固然岂理耶天也福或可以诈取而祸或可以苟免人道驳故天命之説亦驳焉法大弛则是非易位赏常在佞而罚常在直义不足以制其强刑不足以胜其非人之能胜天之具尽丧矣夫实已丧而名徒存彼昧者方挈挈然提无实之名欲抗乎言天者斯数穷矣故曰天之所能者生万物也人之所能者治万物也法盛行则其人曰天何预于人耶我蹈道而已法大弛则其人曰道竟何为也任人而已法小弛则天人之论駮焉今以一已之穷通而欲质天之有无惑矣余曰天常执其所能以临乎下非有预乎治乱云尔人常执其所能以仰乎天非有预乎寒暑云尔生乎治者人道明咸知其所自故德与怨不归乎天生乎乱者人道昧不可知故由人者举归乎天非天预乎人尔
上清辞　　　　　　　　苏子瞻
君胡为乎山之幽顾宫殿兮久淹留又曷为一朝去此而不顾兮悲此空山之人也来不可得而知兮去固不可得而讯也君之来兮天门空从千骑兮驾飞龙星辰兮役太嵗俨昼降兮雷隆隆朝发轸兮帝庭夕弭节兮山宫圹有妖兮虐下土精为星兮气为虹爱流血之滂沛兮又嗜疟疠与螟虫哨盲风而涕淫雨兮时又吐旱火之烟融衔帝命以下讨兮建千?之脩锋乘飞霆而追逸景兮歙?埽灭而无踪忽崩播其来防兮走海岳之神公龙车兽鬼不知其数兮旗纛晻霭而冥?渐俯伛以旅进兮锵劒佩之相砻司生杀之必信兮知上帝之不汝容既约束以反职兮退战栗而愈恭泽充塞于四海兮独淡然其无功君之去兮天门开欵阊阖兮朝玉台羣仙迎兮塞云汉俨前导兮纷后陪歴玉阶兮帝迎劳君良苦兮马虺隤闵人世兮廹隘陈下土兮帝所哀返琼宫之嵯峨兮役万灵之喧豗黙清净以无为兮时节狩于斗魁诣通明而献黜陟兮轸荡荡其无回忽表里之焕霍兮光下烛于九陔时游目以下览兮五岳为豆四海为杯俯故宫之千柱兮若毫端之集埃来非以为乐兮去非以为悲谓神君之既返兮曾顔咫尺之不违陞秘殿以内悸兮魂凛凛而上驰忽寤寐以有得兮敢沐浴而献辞是耶非耶臣不可得而知也
古诗
与马异结交　　　　　　卢仝
天地日月如等闲卢仝四十无往还唯有一片心脾骨巉岩崔崒硉兀郁律刀剑为锋锷平地放着高如昆仑山天不容地不受日月不敢偷照耀神农画八卦凿破天心胷女娲伏羲妇恐天怒链五色石引日月之针五星之缕把天补补了三日不肯归壻家走向日中放老鸦月里栽桂养虾蟇天公发怒化龙蛇此龙此蛇得死病神农合药救死命天怪神农党龙蛇罚神农为牛头令载元气车不知药中有毒药药杀元气天不觉尔来天地不神圣日月之光无定正不知元气元不死忽闻空中唤马异马异若不是祥瑞空中敢道不容易昨日仝不同异自异是谓大同而小异今日仝自同异自异是谓仝不往兮异不至直当中兮动天地白玉璞里斵出相思心黄金鑛里铸出相思泪忽闻空中崩崖倒谷声絶胜明珠千万斛买得西施南威一双婢此婢娇娆恼杀人凝脂为肤翡翠裙唯解画眉朱?唇自从获得君敲金摐玉凌浮云却返顾一双婢子何足云平生结交苦少人忆君眼前如见君青云欲开白日没天眼不见此奇骨縦横奇又奇千嵗万岁枯松枝半折半残压山谷盘根蹙节成蛟螭忽雷霹雳卒风暴雨撼不动欲动不动千变万化总是鳞皴皮此奇怪物不可欺卢仝见马异文章酌得马异心中事风姿骨本恰如此是不是寄一字
律诗
易　　　　　　　　　　邵尧夫
一物其来有一身一身还有一乾坤能知万物备于我肯把三才别立根天向一中分造化人从心上起经纶天人焉有两般义道不?行只在人
日【日蚀附】
羣书要语大荒之中?谷上有扶桑十日所浴九日居下枝一日居上枝皆戴乌【山海经】日名朱明一名灵耀一名东方一名大明亦名阳乌【广雅】日实也大明盛实【释名】日中有踆乌谓三足乌也【淮南子】梁元帝纂要云日光曰景【日月之光通明日景】日景曰晷其气曰晛日初出曰旭日昕曰晞【大明曰昕晞干也】日温曰煦在午曰亭午在未曰映日晩曰旰日将落曰薄暮日西落光返照于东谓之返景在下曰倒景故司马相如大人赋云贯列缺之倒景兮渉丰隆之滂濞张宴注曰倒景去地四千里其景倒在下也【太平御览】日出于旸谷浴于咸池拂于扶桑是谓晨明登于扶桑爰始将行是谓朏明至于曲阿是谓旦明至于曾桑是谓早食至于桑野是谓晏食至于衡阳是谓隅中至于昆吾是谓正中至于鸟次是谓小还至于悲谷是谓晡时至于女纪是谓大还至于渊隅是谓高舂至于连石是谓下舂至于悲泉爰息其马是谓悬车薄于虞渊是谓黄昏沦于?谷是谓定昏日入于虞渊之地曙于?谷之浦行九州七舎有五亿万七千三百九里注自?谷至于虞渊凡十六所为九州七舎【淮南子】灰野之山有树青叶赤华名曰若木日所入处生昆仑西鸟防同穴山西南曰崦嵫淮南子云日入崦嵫经细栁西方之地崦嵫日所入山也【山海经】西日垂景在树端谓之桑榆【淮南子】扶桑在碧海中树长数千丈一千余围两榦同根更相依倚是以名扶桑【十洲记】太山东南名曰日观鸡一鸣时见日出长三丈许【汉官仪】日出三竿黄色赤晕【南齐天文志】日者众阳之宗辉光所烛万里同晷故日将旦清风起羣隂伏【李寻传】化国之日舒以长故其民闲暇而力有余乱国之日促以短故其民困务而力不足舒长者非羲和安行君明民静也促短者非分度减损上闇下乱也【潜夫论】钟山之神名曰烛隂视为昼暝为夜吹为冬呼为夏身长千里人靣蛇身赤色又名烛龙天不足西北无隂阳消息故有龙衔火精以照天门也【山海经】人生一世间如白驹之过隙注白驹日景也【魏豹传】
诗句东边日出西边雨道是无晴也有晴【刘禹锡】羲和冬驭近愁畏日车翻【杜甫】
日食十月之交朔日辛夘日有食之亦孔之丑【诗】男教不脩阳事不得谪见于天日为之食故日食则天子素服而脩六官之职荡天下之阳事【礼记】
总论日月日月丽乎天【离卦】至德之明日月若连璧【易坤灵图】日中则昃月盈则食天地盈虚与时消息而况于人乎况于鬼神乎【易】日居月诸胡迭而微【诗】日行迟月行疾者何君舒臣劳也日月所以悬者何助天行化昭明下地也【白虎通】日者太阳之精积而成鸟象乌阳之类其数奇月者隂精之宗积而成兽象兎隂之类其数耦【张衡灵宪】月为隂精日为阳精故周髀云日犹火月犹水火则施光水则?影月光生于日所照魄生于日所蔽【一云朏于向日魄生于背日】当日则光盈近日则明尽【考灵曜】阳燧见日则燧而为火方诸见月则津而为水注方诸隂燧大蛤也熟磨拭令热月盛时以向月下则水生以铜盘受之下水数滴许慎注云方石也诸珠也【淮南子】
古今事实
羲和掌日
分命羲仲宅嵎夷曰旸谷寅賔出日分命和仲宅西曰昧谷寅饯纳日【尧典】
羿射九乌
尧时十日并出草木燋枯尧命羿仰射十日中其九乌皆死堕羽翼【淮南子】
夸父逐日
夸父不量力欲返日景逐之于?谷之际渴欲得饮赴河饮渴不足将走北饮大泽未至道渴而死弃其杖膏肉所浸生邓林弥广数千里【列子】
小儿论日
孔子游见小儿问辩问其何故一儿曰我以日始出去人近日中时逺日初出天时如车轮其中时如盘葢此不为逺者小而近者大乎一儿曰日初出苍苍凉凉及其中时如探汤此不为近者热而逺者凉乎孔子不能决两儿笑曰孰谓汝多智乎【列子】
以劒指日
虞公与夏战日欲落公以剑指日日还不落【淮南子】
挥戈指日
鲁阳公与韩搆难战酣日暮援戈而防之日反三舎【淮南子】
负暄献君
昔宋国有田夫常衣緼黂仅以过冬暨春束作自曝于日不知天下之有广厦隩室绵纩狐貉顾谓其妻曰负日之暄人莫知者以献吾君将有重赏【列子】
日宣重光
汉明帝为太子乐人作歌四章以赞太子之德一曰日宣重光【本纪】癸亥宗祀日宣重光倪寛奉觞再拜上夀【本传】
取日虞渊
狄仁杰赞取日虞渊洗光咸池潜授五龙夹日以飞
瞽奏鼓【以下系日食】
夏少康肇位羲和废厥职辰弗集子房瞽奏鼓啬夫驰庶人走
春秋日食
春秋二百四十二年日食三十有六
元旦日食
仁宗康定元年皇祐元年嘉祐四年神宗熈寜元年皆正旦日食理宗淳祐六年正旦亦日食
古今文集
古诗
登天坛夜见海日　　　　李益
朝游碧峯三十六夜向天坛月边宿仙人防我搴玉英坛上夜半东方明仙钟撞撞迎海日海中离离三山出霞梯赤城遥可分霓旌綘节倚彤云八鸾五凤纷在御王母欲上朝元君羣仙指此为我説防见尘飞沧海竭竦身别我期丹宫空山处处遗清风九州下视杳未旦一半浮生皆梦中始知武皇求不死去逐瀛洲羡门子
负冬日　　　　　　　　白居易
杲杲冬日出照我屋南隅负暄闭目坐和风生肌肤初似饮醇醪又如蛰者苏外融百骸畅中适一念无旷然忘所在心与空虚俱
罗浮夜半见日　　　　　刘禹锡
隂阳迭用事乃俾夜作晨咿喔天鸡鸣扶桑色昕昕赤波千万里涌出黄金轮
诗话
御制日诗
王师围金陵唐使徐铉来朝盛称其主秋月之篇天下诵传之云云太祖大笑曰寒士语尔吾不道也吾微时自秦中归道华山下醉卧田间觉而日出有句云未离海底千山暗才到天中万国明铉大惊殿上称夀○按后山诗话谓作月诗而国史以为日诗当从国史杂著【系日食】
日蚀对　　　　　　　　孔光
臣闻日者众阳之宗人君之表至尊之象君德衰微隂道盛强侵蔽阳明则日蚀应之书曰羞用五事建用皇极如貎言视聴思失大中之道不立则咎徴荐臻六极屡降皇之不极是为大中不立其传曰时则有日月乱行谓朓侧匿甚则薄蚀是也又曰六沴之作岁之朝曰三朝其应至重廼正月辛丑朔日有蚀之变见三朝之防上天聪明茍无其事变不虚生臣闻师曰天右与王者故灾异数见以谴告之欲其改更若不畏惧有以塞除而轻忽简诬则凶罚加焉其至可必诗曰畏天之威于时保之皆谓不惧者凶惧之则吉也
古诗
日蚀歌行　　　　　　　梅圣俞
赫赫初出咸池中浴光洗迹生天东不觉有物来晦昧团团一片如顽铜前时虾蟆食尔妃天下戢戢无有忠责骂四方谁胆大仰头愤愤唯卢仝欲持寸刃去其害气力虽有天难通是时了无毫芒益徒有文字辩且雄仝死于今百余载日月防度遭遮蒙众人见之如不见谁肯开口咨天公老鸦居处已自稳三足鼎峙何乖慵而今有觜不能噪而今有爪不能攻任看怪物翳天眼方且省事保尔躬日月与物固无恶应由此乌招祸凶吾意彷佛料此鸟定亦闪避离日宫安逢后羿不乖暴直与审慤弯强弓射此贾怨乌以谢毒恶虫二曜各安次灾害无由逢南不尤赤鸟东不诮苍龙北勿吐气西虎勿啸风五行不汨陈虞舜生重瞳我今作此诗可与仝比功
月【月蚀附】
羣书要语月御曰望舒亦曰纤阿【淮南子】月以宵耀名曰夜光【皇甫谧年厯】晦而月见西方谓之朓【朓条健行疾貎】朝而月见东方谓之朏【一作侧匿缩懦行迟貎】书云哉生明哉生魄説者以为朔后月明生而魄死望后月明死而魄生故书以朏望生明生魄纪月甲子纪日也扬子曰月未望则载魄于西既望则终魄于东其遡于日乎【尚书大传】月阙也满则缺也晦则灰也月死为灰月光尽似之也朔苏也月死复苏生也?月半之名也其形一旁曲一旁直若张弓弦也望月满之名也日月遥相望者也【释名】画随灰而月晕缺注以芦灰环月缺其一靣则月晕亦缺【淮南子】月与星辰隂者也有形无光日照之乃有光先师以为日似弹丸月似镜体或以为月亦似弹丸日照处则明不照处则闇【京房云】俗传月中仙人桂树今视其初生见仙人之足渐已成形桂树后生焉【御览虞喜安论】佛氏言月中所有乃天地山河影或言月中蟾桂地影空处水影也月中有兎与蟾蜍何月隂也蟾蜍阳也而与兎并明隂系于阳也【酉阳杂爼】月天之使也积隂之寒气久者为水水气之精者为月【淮南子】月者隂之宗是以月毁而鱼脑减【淮南子】月羣隂之本月望则蚌蛤实羣隂盈月晦则蚌蛤虚羣隂揫【吕氏春秋】月中何有白兎捣药【?元拟天门】呉牛苦于日故望月而喘【风俗通】
诗句月明星稀乌鹊南飞【魏武帝】清夜游西园飞葢相追随明月澄清影列宿正参差【曹植】金波丽鳷鹊玉绳低建章【谢朓】少时不识月呼作白玉盘【李白】落月如金盆【杜甫】近水楼台先得月【薛鳞】
月食彼月而食则维其常【诗】
古今事实
吴刚斫树
月桂高五百丈下有一人常斫之树创随合人姓吴名刚西河人学仙有过谪令伐树【酉阳杂爼】
嫦娥奔月
羿请不死之药于西王母嫦娥窃之以奔月将往枚筮之于有黄有黄占之曰吉翩翩归妹独将西行逢天晦芒毋惊毋恐后旦大昌嫦娥遂托身于月是为蟾蜍【张衡灵宪】
南楼翫月
庾亮镇武昌诸佐史殷浩之徒乘月登南楼俄而不觉亮至将起避之亮曰诸君且住老子于此兴不浅便据胡床与浩等谈咏其坦率如此
登楼清啸
刘琨在晋阳为胡骑所围琨乃乘月登楼清啸贼闻之皆凄然而退
牛渚泛月
谢尚镇牛渚秋夜乘月率尔与左右微服泛江防宏在舫中讽诵声旣清防辞又藻拔久之遣问答云是袁临汝郎【父为临汝令】诵诗即其咏史之作也尚即迎近舟与之谭论申旦不寐
微云?缀
王重为防稽王道子长史尝因侍坐于时月夜明净道子叹以为佳重率尔曰意谓乃不如微云防缀道子因戏重曰君居心不净乃复强欲滓秽太清耶【本传】
玉斧修月
太和中郑仁本表弟尝与王秀才游嵩山忽迷路见一人方眠熟呼之其人枕襆而坐曰君知月乃七寳合成乎月势如丸其影则日烁其凹处也常有八万三千戸修之予即一数因开襆有斤凿数事玉屑饭两裹授二人曰分食此虽不足长生可一生无疾耳乃起与二人别指一支径但由此自合官道矣言已不见【酉阳杂爼】
随至月中
?州之南以水精为月刻瑶为兎翟干祐与十许人翫月或问月中竟何所有干祐曰随我手看之月规半圎琼楼玉宇满焉【拾遗记】
古今文集
杂著
月赋　　　　　　　　　谢希逸
陈王初丧应刘端忧多暇绿苔生阁芳尘凝榭悄焉疚懐弗怡中夜乃清兰路肃桂苑腾吹寒山弭葢秋坂临濬壑而怨遥登崇岫而伤逺于时斜汉左界北陆南躔白露暧空素月流天沈吟齐章殷勤陈篇抽毫进牍以命仲宣仲宣跪而称曰臣东鄙幽介长自丘樊昧道懵学孤奉明恩臣闻沈潜既义高明既经日以阳德月以隂灵擅扶桑于东沼嗣若英于西溟引?兎于帝台集素娥于后庭肭朓警阙朏魄示冲顺辰通烛从星泽风増华台室?彩轩宫委照而呉业昌沦精而汉道融【皇后梦月事】若夫气霁地表云敛天末洞庭始波木叶微脱菊散芳于山椒鴈流哀于江濑升清质之悠悠降澄晖之蔼蔼列宿掩缛长河韬映柔祗雪凝圎灵水镜连观霜缟周除氷净君王乃厌晨欢乐宵宴収玅舞弛清县去烛房即月殿芳酒登鸣琴荐若乃凉夜自凄风篁成韵亲懿莫从羁孤递进聆臯禽之夕闻聴朔管之秋引于是丝桐练响音容选和徘徊房露惆怅阳阿声林虚籁沦池灭波情防轸其何托愬皓月而长歌歌曰美人迈兮音尘濶隔千里兮共明月临风叹兮将焉歇川路长兮不可越歌响未终余景就毕满堂变容廻遑如失又称歌曰月既没兮露欲晞歳方晏兮无与归佳期可以还微霜霑人衣陈王曰善乃命执事献夀荐璧敬佩玉音服之无斁
古诗
絶句
藁砧今何在山下复有山何当大刀头破镜飞上天
咏月　　　　　　　　　沈约
月华临静夜夜静成氛埃方晖竟户入圎影隙中来高楼切思妇西园游上才网轩映珠缀应门照绿苔洞房殊未晓清光信悠哉
月下独酌　　　　　　　李白
花间一壶酒独酌无相亲举杯邀明月对影成三人月既不解饮影徒随我身暂伴月将影行乐须及春我歌月徘徊我舞影凌乱醒时同交懽醉后各分散永结无情游相期邈云汉
问月　　　　　　　　　李白
青天有月来防时我今停杯一问之人攀明月不可得月行却与人相随皎如飞镜临丹阙绿烟灭尽清辉发但见宵从海上来寜知晓向云间没白兎捣药秋复春姮娥孤栖与谁邻今人不见古时月今月曾经照古人古人今人若流水共看明月皆如此唯愿当歌对酒时月光长照金樽里
行见月　　　　　　　　王建
月初生居人行见月一年十二月强半马上看盈缺百年欢乐能防何在家见少行见多不缘衣食相驱遣此身谁愿长奔波箧中有帛仓有粟岂向天涯走碌碌家人见月望我归正是道上思家时
飞盖桥翫月　　　　　　欧阳永叔
天形积气清水德本虚静云収风波止始见天水性澄光与粹容上下相涵映乃于其两间皎皎挂寒镜余晖所照耀万物皆鲜莹矧夫人之虚岂不醒视聴而我于此时翛然发孤咏纷昏忻洗涤俯仰恣涵泳人心旷而闲月色高愈迥惟恐清夜防时时瞻斗柄
律诗
新月　　　　　　　　　刘瑗
仙宫云箔卷露出玉帘钩清光无所赠相忆凤凰楼
对月　　　　　　　　　张乔
盈缺青冥外东风万古吹何人种丹桂不长出轮枝圎魄上寒空皆令四海同安知千里外不有雨兼风
舟中望月　　　　　　　庾信
舟中夜离家开舲望月华山明疑有雪岸白不闗沙天汉看珠蚌星桥视桂花灰飞重晕阙蓂落独轮斜
秋月　　　　　　　　　杜甫
天上秋期近人间月影清入河蟾不没捣药兎长生只益丹心苦能令白髪明干戈知满地休照国西营
月　　　　　　　　　　曹松
寥寥天地内夜魄爽何轻频见此轮满即应华髪生不圎争得破才正又须倾人事还如此因知倚伏情
月中桂　　　　　　　　李建封
片月转洪蒙扶疎万古同根非生下土叶不坠秋风每向圎时足还随缺处空影高羣木外香满一轮中未种丹霄日应虚白兎宫何时随羽化细得问元功
霜月　　　　　　　　　李商隐
初闻征鴈已无蝉百尺楼南水接天青女素娥俱耐冷月中霜里鬬婵娟
月　　　　　　　　　　罗隐
隂云薄暮上空虚此日清光已破除只恐异时开霁后玉轮依旧养蟾蜍
月　　　　　　　　　　袁郊
嫦娥窃药出人间藏在蟾宫不放还后羿遍寻无觅处不知天上亦容奸
吴门月夜与曹太尉话别【二首】李频
早晚更看呉苑月西斋长忆月当牕不知明夜谁家见应照离人隔楚江
一片清光万里兼防回圆极又纤纤君看出没非无意岂为辛勤养玉蟾
咏月　　　　　　　　　王介甫
追随落日尽还生?缀浮云暗又明江有蛟龙山虎豹清光虽在不堪行
初月　　　　　　　　　杜光庭
始看东上又西浮圎缺何曾得自由照物不能长似镜当天多是曲如钩定无列宿敢争耀好伴晴河相映流直使奔波急于箭祗应白尽世间头
诗话
影娥池
唐上官仪应诏诗中用影娥池学士无解其事祭酒令狐德棻召张柬之等十余人求出处柬之对曰洞冥记汉武于望鹤台西起俯月台台下穿影娥池每登台眺月影入池中如仙人乘舟笑弄月影因名影娥池亦曰眺蟾台德棻叹其博
些子儿韵
后山云宋祖幸后池对新月置酒召当直学士卢多逊使赋诗多逊请韵曰用儿字其诗云太液池边看月时好风吹动万年枝谁家玉匣新开镜露出清光些子儿太祖大喜尽以坐间饮食器赐之桐江诗话曹希蕴货诗都下有人以敲梢交为韵索赋新月诗曹云禁鼔初闻第一敲乍看新月出林稍谁家寳镜新磨出匣小参差盖不交葢模多逊之句然终不能有以胜之也
秋不如春
元祐二年正月东坡先生在汝隂州堂前梅花大开月色鲜霁王夫人曰春月色胜如秋月色秋月色令人凄惨春月色令人和悦何如召赵德麟辈来饮此花下先生大喜曰吾不知子能诗耶此真诗家语矣遂召二欧饮作减字木兰花词云不似秋光只与离人照断膓后山云老杜诗亦云秋月解伤神语简而益工
古诗【系月蚀】
月蚀诗　　　　　　　　卢仝
新天子即位五年嵗次庚寅斗柄挿子律调金钟森森万木夜僵立寒气赑屃顽无风烂银盘从海底出出来照我茅屋东天色绀滑凝不流冰光交贯寒朣胧初疑白莲花浮出龙王宫八月十五夜比并不可双此时怪事发有物吞食来轮中轮如壮士斧斫壊桂似雪山风拉摧百链镜照见胆平地埋寒灰火龙珠飞出脑却入蚌蛤胎捶环破璧眼看尽当天一搭如煤炲磨踪灭迹须臾间便似万古不可开不料至神物有此大狼狈星如撒沙出争头事光大奴婢炷灯看黯菼如玳瑁今夜吐焰如长虹孔隙千道射戸外玉川子涕泗下中庭独自行念此日月者太阳太隂精皇天要识物日月乃化生走天汲汲劳四体与天作眼行光明此眼不自保天公行道何由行吾见隂阳家有説望日蚀月月光灭朔月掩日日光缺两眼不相攻此説吾不容又孔子师老子云五色令人目盲吾恐天似人好色则丧明幸且非春时万物不娇荣青山破瓦色绿水冰峥嵘花枯无女艳鸟死沉歌声顽冬何所好偏使一目盲又闻古老説蚀月虾蟇精径圆千里入汝腹如此痴騃阿谁生可从海窟来便解缘青溟恐是眶睫间揞塞所化成黄帝有四目帝舜重瞳明二帝悬四目四海生光辉吾不遇二帝滉漭不可知何故瞳子上坐受虫豸欺长嗟白兎捣灵药恰似有意防奸非药成满臼不中度委任白兎夫何为忆昔尧为天十日烧九州金烁水银流玉熠丹砂燋六合烘为窑尧心増百忧天见尧心忧勃然发怒决洪流立拟沃杀九日妖天高日走沃不及但见万国赤子戢戢生鱼头此时九御导九日争持节幡麾幢旒驾车六九五十四头蛟螭虬掣电九火辀汝若蚀开龃龉轮衔辔执索相爬钩推荡轰訇入汝防红鳞焰鸟烧口快翎鬛倒侧声邹撑肠拄肚礧礧如山丘自可饱死更不偷不独填饥坑亦解尧心忧恨汝时当食坦头擫脑不肯食不当食张唇哆嘴食不休食天之眼养逆命安得上帝请汝刘呜呼人养虎被虎啮天媚蟇被蟇瞎乃知恩非类一一自作孽吾见患眼人必索良工诀想天不异人爱眼固应一安得嫦娥氏来习扁鹊术手操摏防戈去此睛上物初既犹朦胧既又如抹漆但恐功业成便此不吐出玉川子又涕泗下心祷再拜额蹋沙土中地上虮虱臣仝告诉帝天皇臣心有鐡一寸可刳妖蟇痴肠皇天不为臣立梯磴臣血肉身无由飞上天扬天光封词付与小心风颰排阊阖入紫宫密迩玉几前劈坼奏上臣仝顽愚胷敢死横干天代天谋其长东方苍龙角挿防尾捭风当心开明堂统领三百六十鳞虫坐治东方宫月蚀不救援安用东方龙南方火鸟赤泼血项长尾短飞跋刺头戴弁冠高逹枿月蚀鸟宫十二度鸟为居停主人不觉察贪向何人家行赤口毒舌毒虫头上吃却月不啄杀虚眨鬼眼明防鸟罪不可雪西方攫虎立掎掎斧为牙凿为齿偷牺牲飡封豕大蟇一脔固当软美见似不见是何道理爪牙根天不念天天若准拟错准拟北方寒被蛇缚藏头入殻如入狱蛇筋束紧束破殻寒龟夏鼈一种味且当以其肉充臛死殻没信处唯堪支床脚不中钻灼与天下卜歳星主福德官爵奉董秦忍使黔娄生覆尸无衣巾天失眼不吊岁星胡其仁荧惑矍铄翁执法大不中月明无罪过不纠蚀月虫年年十月朝太微支卢谪罚何灾凶土星与土性相背反养福德生祸害到人头上死破败今夜月蚀安可防太白真将军怒激锋铓生恒州阵斩郦定进项骨脆甚春蔓菁天唯两眼失一眼将军何处行天兵辰星任廷尉天律自主持人命在盆底固应乐见天盲时天若不肯信试唤臯陶鬼一问而今三台文昌宫作上帝纪纲环天二十八宿磊落尚书郎整顿排班行剑握他人将一赐太阳侧一赐天市傍操斧代大匠两手不怕伤弧矢引满反射人天狼呀啄明煌煌痴牛与騃女不肯劝农桑徒劳含淫思旦夕遥相望蚩尤簸旗弄旬朔始捶天鼓鸣珰琅枉矢龙蛇行眉目森森张天狗下防地流血何滂滂谲险万万党搆架何可当眯目舋成就害我光明王请留北斗一星相北极指挥万国悬中央此外尽埽除堆积如山冈赎我父母光当时常星没殒雨如迸浆似天防事发叱喝谋奸强何故中道废自遗今日殃善善又恶恶郭公所以亡愿天神圣心无信他人忠玉川子词讫风色紧格格近月黑暗边有似动剑防须臾痴蟇精两吻自决拆初露半个璧渐吐满轮魄众星尽原赦一蟇独诛磔腹肚忽脱落依旧挂穹碧光彩未苏来惨淡一片白奈何万里光受此吞吐厄再得见天眼感荷天地力或问玉川子孔子修春秋二百四十年月蚀尽不収今子咄咄词颇合孔意不玉川子笑答或请聴逗遛孔子父母鲁讳鲁不讳周书外书大恶故月蚀不见収余命唐天口食唐土唐礼过三唐乐过五小犹不説大不可数灾沴无有小大瘉安引衰周硏覈可否日分昼月分夜辨寒暑一主刑一主德政乃举孰为人面上一目偏可去愿天完两目照下万方土更不瞽万万古
月蚀　　　　　　　　　梅圣俞
有婢上堂来白我事可惊天如青玻瓈月如黑水精时当十分圎只见一寸明主妇煎饼去小儿敲镜声此虽浅近意乃重补救情夜深兎窟出众星随西倾
诗话
辩董秦
卢仝月蚀诗唐史以为讥切元和逆党考韩文公效仝所作云元和庚寅嵗十一月是年为元和五年去宪宗遇害时尚十载仝云嵗星主福德官爵奉董秦説者谓董秦即李忠臣尝为将相而臣朱泚至于亡身故仝鄙之东坡以为当秦之镇淮西日代宗避吐蕃之难出狩追诸道兵莫有至者秦方在鞠场趣命治行诸将请择日秦曰父母有急难而欲择日乎即倍道以进虽末节不终似非无功而食禄者近世有严有翼者着艺苑雌黄谓坡之言非也秦守节不终受泚伪官为贼居守何功之足云诗讥刺当时故言及此坡乃谓非无功而食禄谬矣有翼之论一何轻发至诋坡公为非为谬哉予按是时秦之死二十七年矣何为而追刺之使仝欲讥逆党则应首及禄山与泚矣窃意元和之世吐突承瓘用事仝以为嬖幸擅位故用董贤秦宫辈喻之本无预李忠臣事也记前人似亦有此説而不能省忆其详【容斋随笔】
评效玉川子
学林新编云韩退之月蚀诗一篇大半用玉川子句或者谓玉川子月蚀诗豪怪奇挺退之深所叹服故所作尽摘玉川子佳句而补成之某窃以为不然退之月蚀诗题曰效玉川子作而诗中有以玉川子为言者则退之防于代玉川子作也玉川子诗虽豪放然太险怪而不循诗家法度退之乃摘其句而约之以礼故退之诗中两言玉川子其意若曰玉川子月蚀诗如此足矣故退之诗题曰效玉川子作此退之之深意也不然退之岂不能自为月蚀诗而必用玉川子句而后成诗耶【渔隐】
古今事文类聚前集卷二

[book_title]卷三 天道部
<子部,类书类,古今事文类聚>
钦定四库全书
古今事文类聚前集卷三
宋　祝穆　撰
天道部
星
羣书要语万物之精上为列星【说文】星之为言精也阳之荣也阳精为日日分为星故其字日生为星【春秋说题辞】星者水之精也【三五厯纪】众星浮生虚空之中其行其止皆须气焉【晋天文志】山川精气上为列星【唐严善思传】星者散也言列位布散也【宋玉九辩】文章昭囘之光粲然如繁星丽天而芒寒色正【柳文】庶民惟星星有好风星有好雨月之从星则以风雨【月经于箕则多风离于毕则多雨书】保章氏掌天星以志日月星辰之变动以观天下之迁辨其吉防以星土辨九州之地所封之域皆有分星以观妖祥【周礼】北斗七星第一天枢第二旋为魁第五至第七为标标第三机第四权第五衡第六开阳第七瑶光第一至四合为斗居隂布阳故称北【春秋运斗枢】魁下六星两两而比者曰三能三台色齐后臣和【前律厯志】文昌六星在北斗魁前天之六府也主集计天道【史】尚书出纳王命敷奏万机斯乃文昌天府【后百官志】狼北有大星曰老人星常以秋分之旦见于丙春分之夕没于丁见则治平主夀昌【天文志】郎官上应列宿【后明纪】景星者大星也状如半月生于晦朔助月为明王者不敢私人则见【孙氏瑞应图】
古今事实
舜齐七政
舜在璿玑玉衡以齐七政
荧惑守心
宋景公时荧惑在心召子韦问焉子韦曰祸当君虽然可移于宰相公曰宰相所与治国家也曰移于民公曰民死寡人将谁为君曰可移于嵗公曰嵗饥民饿必死为人君而杀其民谁以我为君乎子韦曰君有至德之言三天必三赏君荧惑必徙三舍行七星星当一年君延年二十一矣荧惑果徙三舍【吕氏春秋传】
星孛于辰
昭公十八年有星孛于大辰西及汉申须曰彗所以除旧布新也今除于火火出必布焉诸侯其有火灾乎梓慎曰在宋卫陈郑郑禆灶言于子产曰宋卫陈郑将同日火若我用瓘斝玉瓒郑必不火郑人请用之子产不可曰天道逺人道迩非尔所及也灶焉知天道遂不与亦不火
五星聚东井
汉元年冬十月五星聚东井【高祖纪】注东井秦之分野五星所在其下当有圣人以义取天下
客星犯斗【详见八月门】
夜观星象
刘向昼诵书传夜观星宿上奏冀消大异○或劝郭林宗仕对曰吾夜观乾象昼察人事天之所废不可支遂不应
使星入蜀
李郃好天文之术和帝遣使者观风俗有二使向益州夏夕郃露坐问二人曰君发京师宁知二使何时发二人惊问曰何以知之公指星曰有二使星来向益部
德星聚
陈仲弓从诸子侄造荀季和父子于时德星聚太史奏五百里内有贤人聚
客星犯帝座【见潜龙故人门】
五星聚奎
宋太祖干德五年三月五星如连珠在降娄之次初窦仪周显德中尝谓杨徽之等曰丁卯嵗五星聚奎自此天下太平
古今文集
杂著
嵗星居心颂　　　　　　权德舆
皇上宅位六祀七政贞明于上七教敷闻于下其有不迪不吉不庭不若之徒皆薰然而和晻然而化春三月司天氏奏嵗星居心宿五度其色黄明润大光泽帝位积五十余日诏下有司颁示中外故臣得而言之以形歌颂谨按嵗星五帝为苍五行为木五常为仁五事为貌天意若曰时以至仁为理覆露万民浃洽生类协夫五行五事之用则发于星纬形于祯应隂隲大化始报成功?符幽赞其昭昭如是礼运之论圣人以日星为纪洪范之叙皇极曰敛时五福用敷锡厥庶民发于人格于天天人交感合若符节其年秋平河中之冦塟其遗骸复其世祀班淮右之师用宏文告用去武备此二帝三代所以恢令名也于是一统类以昭德明法制以塞违荐礼百神賔懐犷俗嘉瑞美祥纷委狎至置之而不有哲人端士连茹播职求之如已失然后端拱于穆清怡神于靖防驱一代为纯诚接万灵于明庭斯又登迈?古光昭闻见巍乎绍天统物之盛者也微臣琐贱沐浴仁圣敢献嵗星居心颂一章以备周诗由庚由仪之缺颂曰皇天上帝降鉴下人后王承之制作礼文人用明德家尚孝仁人无疵疠俗以阜蕃敷佑四方发为天祥重华煌煌乃居明堂下煦仁泽上为祥光囘复感通天人攸同乃法五事乃建大中君君臣臣德辉昭融保佑命之自天无穷微臣颂歌敬备唐风
古诗
月夜观星　　　　　　　隋炀帝
团团素月净翛翛夕景清谷泉惊暗石松风动夜声披衣出荆戸蹑履步山楹欣覩明堂亮喜见泰阶平觜参犹可识牛女尚分明更移斗柄转夜乆天河横徘徊不能寐参差几种情
司天台　　　　　　　　白居易
司天台仰观俯察天人际羲和死来职事废官不求贤空取艺吾闻西汉元成间下陵上替谪见天北辰微暗少光色四星煌煌如火赤耀芒动角射三台半见半没中台坼是时非无太史官眼见心知不敢言明朝趍入明光殿唯奏庆云夀星见天文时变两如斯九重天子不得知不得知安用台高百尺为
律诗
星　　　　　　　　　　李峤
蜀郡灵槎辅丰城寳剑新将军临北塞天子入西秦未作三台辅宁为五老臣今宵颍川曲谁识聚贤人
风
羣书要语巽为风【易系】天地之气嘘而成云噫而成风【埤雅】四气和为通正谓之景风南风谓之凯风东风谓之谷风北风谓之凉风西风谓之泰风【尔雅】猛风曰颲凉风曰飗微风曰颷小风曰飕【风俗通】暴风从上下曰頽从下上曰颷亦曰扶摇回风曰飘日出而风曰暴隂而风曰曀风而雨土曰霾【尔雅】春晴日出而风曰光风秋冬余风曰绪风万物有声曰籁终日风谓之终风【尔雅】大块噫气其名为风作则万窍怒号【庄齐物】吹万不同【庄子】风一西一东孰嘘吸是孰披拂是【天运】予蓬蓬然起于南海而入于北海折大木蜚大屋者唯我能也【秋水】飞廉风伯也风师箕星也【风俗通】飞廉神禽能致风气【应劭注吕氏春秋】飞廉鹿身头如雀有角而蛇尾豹文【晋灼注】鹏之徙于南溟也抟扶摇羊角而上者九万里【逍遥篇】太平瑞应五日一风风不鸣条【论衡】舶趠风呉中梅雨既过飒然清风弥旬嵗嵗如此潮人谓之舶趠风是时海舶初囘云此风自海上与舶俱至尔【坡集】
古今事实
舜歌南风
舜作五?之琴歌南风之诗
雷电以风
周公居东二年天大雷电以风禾尽偃大木斯拔成王啓金縢之书迎周公天乃反风禾尽起
六鹢退飞
僖十六年六鹢退飞过宋都风也
风乎舞雩
曽?曰暮春者春服既成冠者五六人童子六七人风乎舞雩咏而归
御风而行
列子御风而行泠然善也旬有五日而后返【庄子】
爰居占风
海鸟爰居止于鲁国东门之外三日展禽曰今其有灾乎是嵗也海多大风【国语】
大风扬沙
项王围汉王三匝于是大风从西北来折木发屋?石楚军大乱汉王乃得与数十骑遁去
畏风怯寒
满奋畏风在晋武帝坐北牕作琉璃屏实宻似疎奋有寒色奋曰臣犹呉牛见月而喘【世说】
以鹊占风
孝武坐未央前殿天新雨东方朔屈指独语上问之对曰殿前柏上有鹊立枯枝上东向而鸣视之果然问朔何以知之对曰此以人事知之风从东方来鹊尾长傍风则顺背风则蹶必当顺风而立是以知也【朔传】
占少女风
管公明传时大旱有问何日当雨言今夜当大雨至日向暮了无云气众人并欲?公明公明言树上已有少女微风树间隂鸟和鸣若少女反风隂鸟乱翔其雨至矣须臾?云四集大雨河倾
巽二起风
萧至忠为晋州刺史欲猎有樵者于霍山见一长人俄有虎兕鹿豕狐兔杂骈而至长人曰余九防使者奉北帝命萧君畋汝辈若干合鹰死若干合箭死有老麋屈膝求救使者曰东谷严四善课试为求计羣兽从行樵者觇之行至深岩有茅堂黄冠一人老麋哀请黄冠曰若令滕六降雪巽二起风即萧使君不出矣羣兽散去翌日未明风雪大作竟日萧果不出【幽怪录】
封十八姨
崔元微月夜见青衣女伴曰杨氏李氏陶氏又绯衣小女曰石醋报封家十八姨来言辞泠泠有林下风色皆殊絶芳香袭人醋曰女伴在苑中每被恶风相挠常求十八姨相庇处士每嵗旦作一幡上图日月五星立苑东则免难矣今嵗已过此月二月一日立之其日立幡东风刮地折木飞花而苑中繁花不动崔乃悟女伴即众花之精封家姨乃风神也后杨氏辈来谢各裹桃李花数斗云服之可以却老某等亦长生至元和中元微犹貌若少年亦一异也【传异记】
占风铎
唐岐王宫于竹林内悬碎玉片每夜闻相触之声即知有风号占风铎【开元遗事】
竿旌风
五王宫中各立长竿挂五色旌于竿头之四垂缀以金铃有声即往视旌之所向可以知四方风【开元遗事】
羊角旋风
熙宁九年恩州武成县有旋风自东南来望之挿天如羊角大木尽拔俄顷旋风卷入云霄中既而渐近乃经县城官舎民居略尽悉卷入云中县令儿女奴婢卷去复坠地死伤者数人民间死伤亡失者不可胜计县城悉丘墟遂移今县【笔谈】
古今文集
杂著
风赋　　　　　　　　　宋玉
楚襄王游于兰台之宫宋玉景差侍有风飒然而至者王乃披襟而当之曰快哉此风寡人所与庶人共者邪宋玉对曰此独大王之风耳庶人安得而共之王曰夫风者天地之气溥畅而至不择贵贱高下而加焉今子独以为寡人之风岂有说乎宋玉对曰臣闻于师枳句【曲也】来巢空穴来风其所托者因也然则气与风殊焉王曰夫风始安生哉宋玉对曰夫风生于地起于青苹之末浸淫溪谷盛怒于土囊之口缘于太山之阿舞于松柏之下飘忽淜滂激扬熛怒耾耾雷声回穴错迕蹷石伐木梢杀林莽至其将衰也被丽披离冲孔动楗防焕灿烂离散转移故其清凉雄风则飘举升降乗凌高城入于深宫邸【触也】华叶而振气徘徊于桂椒之间翺翔于激水之上将击芙蓉之精猎蕙艸离蓁蘅槩新夷被稊杨回穴冲陵萧条众芳然后倘佯中庭北上玉堂跻于罗帏经于洞房乃得为大王之风故其风中人状直憯凄淋溧清凉曽欷清清泠泠愈病析酲发明耳目宁体便人此所谓大王之雄风王曰善哉论事夫庶人之风岂可闻乎宋玉对曰夫庶人之风塕然起于穷巷之间堀堁扬尘勃郁烦寃冲孔袭门动沙塸吹死灰骇溷浊扬腐余邪薄入瓮牗至于室庐故其风中人状直憞溷欝悒殴温致湿中心惨怛生病造热中唇为胗得目为防啗齰获死生不卒此所谓庶人之雌风也
飓风赋　　　　　　　　苏叔党
南越志熙安间多飓风飓者具四方之风也常以五六月发未至时鸡犬为之不宁又岭表录云秋夏间有晕如虹者谓之飓母必有飃风
仲秋之夕客有叩门指云物而告予曰海氛甚恶非祲非祥断霓饮海而北指赤云夹日而南翔此飓之渐也子盍备之语未卒庭户肃然槁叶蓛蓛惊鸟疾呼怖兽辟易忽野马之决骤矫退飞之六鹢袭土囊而暴怒掠众窍之叱吸予乃入室而坐敛袵变色客曰未也此飓之先驱尔少焉排户破牗陨瓦擗屋礧击巨石揉拔乔木势翻渤澥响振坤轴疑屏翳之赫怒执阳侯而将戮鼔千尺之清澜翻百仞之陵谷吞泥沙于一卷落崩崖于再触列万马而并骛防千车而争逐虎豹詟骇鲸鲵奔蹙类巨鹿之战殷声呼之动地似昆阳之役举百万于一覆予亦为之股栗毛耸索气侧足夜拊榻而九徙昼命而三卜盖三日而后息也父老来唁酒浆罗列劳来僮仆惧定而说理草木之既僵辑轩槛之已折补茅屋之罅漏塞墙垣之隤缺已而山林寂然海波不兴动者自止鸣者自停湛天宇之苍苍流孤月之荧荧忽悟且叹莫知所营呜呼小大出于相形忧喜因于相遇昔之飘然者若为巨耶吹万不同果足怖耶蚁之缘也吹则坠蚋之集也呵则举夫嘘呵曽不能以振物而施之二虫则甚惧鹏水击而三千抟扶摇而九万彼视吾之惴惴亦尔汝之相莞均大块之噫气奚巨细之足辨陋耳目之不广为外物之所变且夫万象起灭众怪耀?求髣髴于过耳视空中之飞电则向之所谓可惧者实耶虚耶惜吾知之晚也
清风阁记　　　　　　　苏子瞻
文慧大师应符居成都玉谿上为阁曰清风以书来求文为记五返而益勤余不得已戏为浮屠语以问之曰符而所谓身者汝之所寄也而所谓阁者汝之所以寄所寄也身与阁汝不得有而名乌乎施名将无所施而安用记乎虽然吾为汝放心遗形而强言之汝亦放心遗形而强听之木生于山水流于渊山与渊且不得有而人以为已有不亦惑欤天地之相磨虚空与有物之相推而风于是焉生执之而不可得也逐之而不可及也汝为居室而以名之吾又为汝记之不亦太惑欤虽然世之所谓已有而不惑者其与是奚辨若是而可以为有邪则虽汝之有是风可也虽为居室而以名之吾又为汝记之可也非惑也风起于苍茫之间彷徨乎山泽激越乎城郭道路虚徐演洋以泛汝之轩栏楯幔帷而不去也汝隠几而观之其亦有得乎力生于所激而不自为力故不劳形生于所遇而不自为形故不穷尝试以是观之
迎薰堂记　　　　　　　马子才
元祐二年春二月马子与二三子客于程氏堂程氏觞客酒半酣道古今治乱成败事惨戚不乐有风生于檐户间飘人襟裾已而入肌骨荡涤肠胃胸中之感拂不平者不觉散失起视万物欣欣熙熙如春台之人有喜笑色万窍起音如歌咏太平之声长枝牵柔婉蔓婀娜如翟羽庭佾舞蹈盛德客曰异哉是风何气也马子曰噫嘻嗟嗟此南风也辽乎邈哉旷数百千嵗有时乎一来今其时乎吾试为客歴古以数几年几何时乃一来今几来矣吾闻舜孝格天五?之上微动帝指拂拂以起被动植鱼鳖咸若汤之时吹云横霓沛作霖雨扫涤八载之孽而吾民徯苏文武成康酣和塞周飘然自阿敷及路苇使天地祖考安乐福禄汉孝文时吾民阜财国亦富实大仓中都之储者不可胜计唐太宗贞观之间与三代同其和年谷屡登行旅不粮外户不闭断狱希少几至刑措宋受天命驱逐羣隂圣子神孙保养休息吾闻间数十世圣人必兴是风必来若合符矣祸灾愁愠之气立以减息而生氤氲舜五百嵗至于汤汤五百嵗至于周周九百余嵗至于汉汉八百余嵗至于唐唐三百余嵗至于宋自舜迄今三千三百余嵗矣是风也凡六来非此六时其风中人状直凄凄着物顔色零落顦顇吾与客今日之所遇何兹其幸欤客于是名其堂曰迎薰而马子记之
古诗
大风歌【见御制门】
律诗
风　　　　　　　　　　李峤
落日生苹末摇飏徧逺林带花疑凤舞向竹似龙吟月动临秋扇松清入夜琴兰台宫殿峻还拂楚王襟
次韵耿天隲大风　　　　王介甫
云埋月缺晕寒灰颷发齐如巨象豗【韩诗】纵勇万川冰柱立纷披千嶂土囊开鲁门未怪爰居至郑圃何妨御宼来终夜不眠谁与共坐忘唯有一顔囘
云
羣书要语云山气也【说文】云之为言运也触石而起谓之云【説题辞】云师谓之丰隆【广雅】离骚云吾令丰隆云兮求宓妃之在下注丰隆云师一曰雷师五臣曰云师屏翳按丰隆或曰云师或曰雷师屏翳或曰云师或曰雨师或曰风师归藏云丰隆筮云气而告之则云师也穆天子传云天子升昆仑封丰隆之葬郭璞云丰隆筮师御云得大壮卦遂为雷师按楚词则以丰隆为云师飞廉为风伯屏翳为雨师【同上】庆云曰景云或曰卿云云外赤青谓之矞云雨云曰油云雪云曰同云【西京杂记】天降时雨山川出云【礼记】云从龙【乾卦】坎为云【易】山云蒸柱础润【淮南子】山云草莽水云鱼鳞旱云烟火涔云波水【淮南子】若烟非烟若云非云郁郁纷纷萧索轮囷是谓卿云卿云之见喜气也【史天官书】触石而出云肤寸而合不崇朝而徧雨乎天下者惟泰山耳注侧手为肤按指为寸【公羊传】金柯分玉叶散【陆机浮云赋】舒则弥纶覆四海卷则消液入无形【成公绥赋】暴风之后有炮车云【国史补】
诗句?云起高岳终朝弥八方【魏刘祯】天上浮云如白衣斯须改变成苍狗【杜少陵】晴云如擘絮【韩诗】今日江头天色恶礟车云起风欲作【坡诗】西北有浮云亭亭如车盖【魏文帝】日暮碧云合佳人殊未来【选】
古今事实
以云纪官
黄帝以云纪官故为云师而云名【左传】
帝乡乗云
华封人谓尧曰夫圣人鹑居而鷇食天下有道与物皆昌乗彼白云至于帝乡又曰乗云气御飞龙而游乎六合之外盖神人者乗虚不坠触实不碍故能狎虎兕贯金石乗云雾而浮游如此【庄子】
云如赤鸟
哀六年呉伐陈楚子救陈将战王有疾庚寅卒于城父是嵗也有云如众赤鸟夹日以飞三日楚子使问周太史周太史曰其当王身乎若禜之可移于令尹司马王曰除腹心之疾而寘诸股肱何益不谷不有大过天其舍诸有罪受罚又焉移之遂弗禜
辨五色云
周保章氏以五云之物辨吉凶水旱丰荒之祲象郑司农注二分二至观云气青为虫白为丧赤为兵荒黑为水黄为丰
所居有云
汉高祖隠于芒砀山泽间吕后与人俱求常得之高祖怪问后曰季所居上常有云气
白云孤飞
狄仁杰登太行山反顾见白云孤飞曰吾亲舍其下瞻怅乆之
古今文集
律诗
絶句　　　　　　　　　陶?景
山中何所有岭上多白云只可自怡恱不堪持寄君
孤云　　　　　　　　　于邺
南北各万里有云心更闲因风离海上伴月到人间洛浦少高树长安无旧山徘徊不可驻漠漠又东还
云　　　　　　　　　　李峤
英英大梁国郁郁必书台碧落从龙起青山触石来官名光?古盖影耿尘埃飞感高歌发威加四海囘
云　　　　　　　　　　崔涂
得路直为霖济物不然闲共鹤防机无端是向阳台畔长送襄王暮雨归
云　　　　　　　　　　齐已
倚峰触石湿苔钱便逐高风离瀑泉深处卧来真隠逸上头行去是神仙千寻有影沧江底万里无踪碧落邉长忆旧山青壁里绕庵闲伴老僧禅
云　　　　　　　　　　辛夤逊
因登巨石知来处勃勃元生绿藓痕静即等闲藏艸木动时顷刻遍乾坤横天未必朋元恶捧日还曽瑞至尊不独朝朝在巫峡楚王何事漫劳魂
云　　　　　　　　　　韩琮
深惹离情蔼落晖如车如盖早依依山头触石应长在天际从龙自不归莫向隙牕笼夜月好来仙洞湿行衣春风淡荡无心后见说襄王梦亦稀
雾
羣书要语腾水上溢故为雾【庄子】雾冒也气蒙覆物也【释名】凡重雾三日必大雨雨未降其雾不可冒行也【帝王世纪】地气发天不应曰雾雾谓之晦【尔雅】隂阳之气乱则雾【曽子云】十月癸巳雾赤为兵青为殃【望气经】三精雾塞【汉书】
诗句雾是山巾子船为水靸鞋【北梦琐言包贺】
古今事实
蚩尤作雾
黄帝与蚩尤战于涿鹿之野蚩尤作大雾【崔豹古今注】
?豹泽雾
陶答子妻者陶大夫答子之妻也答子化陶三年名誉不兴家产三倍其妻数谏曰夫子能薄而官大是谓婴害无功而家昌是谓积殃今夫子贪富图大不顾后害妾闻南山有?豹雾七日不下食者何也欲以泽其衣毛而成其文章故藏以避害今君与此背不无后患乎【刘向列女传】
大雾三日
汉高困于平城之围大雾三日
三人雾行
王肃张衡马均俱冒重雾行一人无恙一人病一人死问其故无恙者曰我饮酒病者饱食死者空腹【博物志】
黄雾四塞
西汉王氏五侯俱封其日黄雾四塞终日
作五里雾
张楷字公超性好道术能作五里雾时闗西人裴优亦能作三里雾【后汉书】
栾巴雾失
栾巴为尚书忽一旦天大雾对坐不见故失巴所在寻问之巴其日还都【神仙传】
立成云雾
东海黄公立成云雾【文选注】蜀都邓公呼吸成雾【同上】
雾迷失道
曹公赤壁败行云梦大泽中遇大雾迷失道路
大雾昼昏
天宝雾昏暗十步外不见人是谓昼昏【六帖】
古今文集
古诗
淩雾行　　　　　　　　韦应物
秋城海雾重职事淩晨出浩浩含元天溶溶洒明日才看含鬓白稍见沾衣宻导骑全不分郊树都如失霏防误嘘吸肤腠生寒栗当归饮一杯庶用蠲此疾
律诗
雾　　　　　　　　　　梁元帝
三晨生逺雾五里暗城闉从风疑细映日似游尘乍若飞烟散时如佳气新不妨鸣树鸟能蔽摘花人
行舟值早雾　　　　　　梁伏挺
水雾杂山烟防防不见天听猿方忖岫闻瀬始知川渔人惑隩浦行舟迷泝防日中氛霭尽空水共澄鲜
雾　　　　　　　　　　苏味道
氤氲起洞壑遥裔匝平畴乍似含龙剑还疑映蜃楼拂林随雨宻度坰带烟浮方谢公超步终从彦辅游
雾　　　　　　　　　　李峤
曹公迷梦泽汉帝出平城涿野妖氛静丹山霁色明类烟飞稍重方散还轻傥入非熊繇宁思?豹情
古今事文类聚前集卷三

[book_title]卷四 天道部
钦定四库全书
古今事文类聚前集卷四
宋　祝穆　撰
天道部
雷【电附】
羣书要语隂阳相薄感而为雷激而为霆【淮南子】疾雷不及掩耳【同上】疾雷为霆霓【尔雅】雷天之鼓【抱朴子】丰隆雷师【见云门】仲春之月日夜分雷乃发声仲秋之月雷乃收声【月令】云雷屯君子以经纶　雷在地中复　震来虩震惊百里　天地解而雷作　雷作而百果草木皆甲拆动万物者莫疾于雷　鼓之以雷霆润之以风
雷风相薄【并易】隠其雷在南山之阳【诗】虺虺其雷【终风】疾雷破山【庄子】霆声发荣【前礼乐志】雷填填兮雨防防【楚辞】雷二月出地百八十日雷出则万物出八月入地百八十日雷入则万物入入则除害出则兴利人君之象也【王充论衡】春夏之有雷霆也或发而震破巨石裂大木而残之艸木岂有非常之罪哉彼岂有惩于物也【柳文】无雷同【雷霆百里谓之一同礼记】世言乖龙苦于行雨而多窜匿为雷神捕之或古木及檐楹之内【北梦琐言】
诗句雷霆空霹雳【杜】云雷驱号令【杜】
电电谓之雷光【五经通义】仲春始电【月令】??震电【诗】雷电噬嗑【易】电以为鞭策【雷激气也淮南子】隂气伏于黄泉阳气上通于天隂阳分争故为电【庄子】恐天时之代序兮耀灵华而西征【灵时电貌楚辞】列缺晔其照夜【应劭曰列缺天隙电照也文选】淩惊雷之砊【若?】磕【若盖】兮弄狂电之淫裔【思?赋】隂阳相薄为雷激扬为电【淮南子】击电无停光【公孙子】呉武陵曰雷砰电射天怒也不能终朝【唐艺文志】惊蛰虫于始作兮【李颙雷赋】有声曰雷无声曰电【公羊】月支献猛兽两目如天防【先念反】磹【徒念反】之炎光【太平广记】
诗句电尾烧空黑云脚飞银线【韩偓诗】电光时掣紫金蛇【东坡】惊电夜舒光【陆士逊】
古今事实
阿香
义兴人姓周永和中出都日暮道邉新草小屋有一女子出门望见周曰日已暮周求寄宿向一更中闻外有小儿唤阿香官人唤汝推车女子辞去忽骤雷雨明朝视宿处乃一新冢【搜神记】
谢仙
大中祥符间岳州玉真观为天火所焚惟留一柱有谢仙火三字倒书而刻之庆厯中有以此字问何仙姑者辄曰谢仙者雷部中鬼夫妇皆长三尺其色如玉掌行火于世间后有闻其说于道藏中检之实有谢仙字由是益以仙姑为真仙矣
雷形
雷州春夏多雷秋日则伏地中其状如彘人取而食之【国史补】
雷鼔
图雷之状累累如连鼓形又圗一人若力士谓之雷公使之左手引连鼓右手椎之【论衡】
雷车
柳公权元和末止建州山寺中夜半觉门外喧閧因潜于中观之见数人运斤造雷车如画图者乆之一气忽斗暗失其人两目遂昏焉【酉阳杂俎】
雷斧
世人有得雷斧雷楔者云雷神所坠多于震雷之下得之而未尝亲见元丰中予居随州夏月大雷震一木折其下乃得一楔信如所传凡雷斧多以铜铁为之楔乃石耳似斧而无孔【笔谈】
雷神
杨道和夏于田中值雷至桑下霹?下击之道和以锄格其肱遂落地不得去色如丹目如镜毛角长三尺余状如六畜头似猕猴【搜神记】
雷火【以上系雷之妙用】
内侍李舜举家曽为暴雷所震其堂之西室雷火自牕间出赫然出檐人以为堂屋已焚皆出避之及雷止其舍宛然墙壁牕纸皆黔有一木格其中杂贮诸器其漆器银鈆者银悉镕流在地漆器曽不燋灼有一宝刀极坚钢就刀室中镕为汁而室亦俨然人必谓火当先焚草木然后流金石今乃金石皆铄而草木无一燬者非人情所测也【笔谈】
震夷伯庙
雷震夷伯之庙罪之也于是展氏有隠慝焉
雷震陵寝
后汉建和中雷震宪陵寝室是时梁太后兄冀用事
母畏雷震
蔡顺母平生畏雷自亡后毎有雷震顺辄环冢泣曰顺在此
倚柱遭震
夏侯泰初倚柱作书时霹雳破柱衣服焦然神色无变书亦如故賔客左右皆跌荡不能住【世说】
方食失匕
先主与曹公语防雷大震先主方食失匕箸曰一震之威乃至此【华阳国志】
借车收麦
李鄘在北都介休百姓送解牒上宿祠宇下夜有人扣门云介休王暂借霹雳车至介休收麦良久数人共持一物如幢上殿旗幡其幡凡十八叶有光如电以授之次日介休大雷雨损麦千余顷【酉阳杂俎】
迅雷震树
刘曜从刘元海猎于四山遇雨止树下迅雷震树旁人莫不颠仆曜神色自若元海异之曰此吾家千里驹也
震人书背
长庆中有人雷震而死背上粉书云市中用小斗【李用晦芝田录】
雷电取书
上元中台州一道士王逺知善易知人生死祸福作易总十五卷一日因暴风雷雨忽至暝雾中一老人叱曰所泄者书何在上帝令吾摄六丁雷电取捋文书【龙城录】
震屋龙出
呉柴再用为光州一日大震雷家人皆伏匿再用当戸坐不动俄见有襦袴四人舁再用坐败床出庭中复大震屋折有龙出【九国志】
击奸党碑
宣和殿所立元祐奸党碑一夕大风雨为震雷击碎【步里客谈】
问雷起处
邵子谓程子曰子知雷起处乎子曰某知之尧夫不知也尧夫愕然曰何谓也子曰既知之安用数推之以其不知故待推而后知尧夫曰子以为起于何处子曰起于起处尧夫矍然称善【语録】
电绕枢星【见诞圣门以下系电】
阳气失节
鲁哀公九年大雷电注此阳气失其节【公羊】
天笑为电
天公与玉女投壶枭而脱误不接者天为之笑所以为电【神仙传】
古今文集
杂著
上天鼓文　　　　　　　程正叔
雷车阗阗六合喧吼骤风于南极族星云于北斗蹙东海以波荡摆太山而?剖玉石至坚切如泥泞松柏至劲粉为枯朽鼍皮击考而魑魅睒防龙顔觝触而鲸鲵奔走陶铸造化之鑪而鸿毛万像斡运乾坤之轴而婴孩羣有由是言则九鼎琐细三山培塿鼎鼐可以指挥蓬莱可以背负殊不测离苍天之逺近当惧惊魂在?云之几重徒来矫首及夫白日歇长虹霁后列缓辔?防假手蓄残怒之未泄闻余音之良久而小子之谬学敢献疑于座右今若为善恶之主宰操赏罚之休咎胡不扶持顔闵之羶行天阏跖蹻之夀罪一乱臣惩天下之凶丑旌一孝行激天下之悌友法高悬于尧典刑不试于周后何必霹雳潜窟之龙养育吠尧之狗
震击不善　　　　　　　程正叔
问人有不善霹雳震死莫是人懐不善之心闻霹雳震而死然否伊川曰不然是雷震之也如是雷震之还有使之者否曰不然人作恶有恶气与天地之恶气相击搏遂以震死霹雳天地之怒气也如人之怒固自有正然怒时必为之作恶是怒亦恶气也怒气与恶气相感故尔曰雷所击处必有火何也曰雷自有火如钻木取火如使木中有火岂不烧了木盖是动极则阳生亦自然之理【语录】
论造化之迹　　　　　　胡明仲
或谓雷霆何为而然者有形耶有神耶曰古人未之言也然先达大儒亦尝明其理矣盖天地之间无非隂阳聚散阖辟之所为也可以神言不可以形论非如异学所谓龙车石斧鬼鼓火鞭恠诞之难信也故其言曰隂气凝聚阳在内而不得出则奋击而为雷霆虽圣人复起不能易矣凡声阳也光亦阳也光发而声随之阳气奋击欲出之势也电缓小则震亦缓小电迅大则震亦迅大震电交至见必有雨震而不电电而不震则无雨由隂气凝聚之有疎缓迅宻也曰世人所得雷斧者何物也曰此犹星陨而为石也本乎天者气而非形偶陨于地则成形矣然而不尽然也曰雷之破山壊庙折树杀人者何谓也曰先儒以为隂阳之怒气也气欝而怒方尔奋击偶或值之则遭震矣然而不尽然也曰电之闪铄激疾如金蛇飞腾之状何谓也曰光之发也惟光尔适映云际则如是不当乎云之际而在同云之中则无此矣凡天地造化之迹苟不以理推则必入于幻怪诞伪之说而终不能明故君子穷理之为要也
律诗
雷公　　　　　　　　　韩偓
闲人倚柱笑雷公又向深山霹怪松必若有苏天下意何如惊起武侯龙
天目山不闻雷震　　　　苏子瞻
已外浮名更外身区区雷电若为神山头只作婴儿看无限人间失箸人
冬干　　　　　　　　　朱乔年
陌上冬干泣老农天留甘付春工阿香急试雷霆手莫放人间有卧龙
壬子闻迅雷有感　　　　朱元晦
谁将神斧破顽隂地裂山开鬼失林我愿君王法天造早施雄断答羣心
虹蜺
羣书要语虹阳气之动也虹攻也纯阳攻隂之气也【释名】防蝀虹也蜺雌虹也一名挈贰贰盖言二【尔雅】雄曰虹雌曰蜺旧说虹常双见鲜盛者雄其闇者雌也一曰赤白色谓之虹青白色谓之蜺【埤雅】今俗谓虹为虹【音绛】一名蝃蝀【说文】虹蜺者隂阳之精又曰隂阳交为虹蜺【元命苞】天二气则成虹【淫气也淮南子】日旁气白者为虹【考灵曜郑?注】阳炙隂为虹【庄子】季春之月虹始见孟冬之月虹藏不见【月令】虹防蝀也隂阳交接之气着于形色者也常依隂云而昼见于日冲无云不见太隂亦不见率以日西见于东方【蔡邕月令章句】防蝀在东莫之敢指【诗】雌霓连蜷【沈约郊居赋】若大旱之望云霓
古今事实
白虹贯日
唐雎谓秦王曰聂政刺韩傀白虹贯日【战国防】荆轲为燕太子谋刺秦王精诚感天白虹贯日
天投蜺
灵帝时有黑气堕北宫温明殿东庭中黑如车盖腾起奋迅长十余丈其貌似龙上问蔡邕对曰所谓天投蜺也
虹饮其釡
晋陵薛愿义熙初有虹饮其釡翕响便竭愿辇酒灌之随咽便吐金满器于是灾弊日杜而丰富嵗臻【刘敬升异苑】古今文集
杂著
晕日而成
先儒以为云薄漏日日照滴则虹生今以水噀日自侧视之则晕为虹蜺然则虹虽天地淫气不晕于日不成也故今气成虹朝阳射之则在西夕阳射之则在东【侯鲭录】
入涧饮水
世传虹能入溪涧饮水信然尝见夕虹下涧中饮者两头皆垂涧中使人过涧隔虹对立相去数丈之间如隔绡縠自西望东则见立涧之东向西则为日光所烁【笔谈】
霜【露附】
羣书要语早霜也皑霜之白者又有?霜【说文】至秋三月青女乃出降以霜雪【青女乃天神青天玉女司霜雪者淮南子】季秋之月霜始降则百工休【月令】霜降之日豺乃祭兽【月令】驷见而霜陨【国语】霜隂阳之气也隂气胜则凝而为霜【大戴礼】履霜坚冰至象曰隂始凝也【易】霜露既降君子履之必有凄惨之心非其寒之谓也【礼记】蒹葭苍苍白露为霜【诗】霜以杀木露以润草【春秋元命苞】九月肃霜【诗】正月繁霜我心忧伤【幽王诗】王者政令苛则夏下霜诛伐不行则冬霜不杀草【春秋感精符】丰山有九钟霜降而自鸣【山海经】北方白鴈秋深乃来来则霜降谓之霜信【古今诗话】
诗句十暑岷山葛三霜楚戸砧【杜】鸳鸯瓦冷霜华重【白】露阳气胜则散为露【大戴礼】甘露降耆老得敬则松柏受之尊贤容众则竹苇受之甘露者仁泽也其凝如脂其美如饴一名天酒【晋中兴书】朝饮木兰之坠露兮【楚词】春食朝霞朝霞者日始欲出赤黄气也秋食沦隂沦隂者日没以后赤黄气也冬饮沆瀣沆瀣者北方夜半之气也夏食正阳正阳者南方日中气也并天地?黄之气是为六气也【陵阳子明经】色黄曰爵锡【天官书】蝉饮露【见蝉门】鹤警露【见鹤门】
诗句玉露漙清影【杜】
古今事实
霜不杀草
厘公二年十月陨霜不杀艸为嗣君微失秉事之象也
霜杀草木
汉武帝元光四年陨霜杀草木自是征伐四夷师出三十余年【本纪】
霜杀桑稼
元帝永光元年三月陨霜杀桑九月二日陨霜杀稼天下大饥是时石显用事
盛夏降霜
邹衍事燕恵王左右谮之被系于狱仰天而哭盛夏为之降霜江淹曰贱臣叩心飞霜击于燕地【淮南子】
零露之燕【见御燕门以下系露】
行露听讼
行露召伯听讼也厌浥行露岂不夙夜为行多露
宫露沾衣
子胥谏呉王怒暮归子胥举衣羣臣曰宫中无泥露相君举衣行高何为子胥曰吾以越谏王不听吾恐宫中生荆棘露沾吾衣【吴越春秋】
园露沾衣
呉欲伐荆舍人孺子欲谏懐弹于后园露沾其衣王曰何苦露沾衣曰臣捕黄雀不觉露湿衣【刘向说苑】
仙掌承露
汉武帝承露盘上有仙人掌承露和玉屑饮之金茎铜柱
甘露降祥
汉宣帝诏廼者甘露降未央宫其赦天下
晨吸花露
太真妃宿酒初消苦肺热晨游后苑口吸花露以润肺【开元遗事】
古今文集
杂著
霜瓦成花　　　　　　　沈存中
宋次道春明退朝录言天圣中青州盛冬浓霜屋瓦皆成百花之状此事五代时亦尝有之庆厯中京师集禧观渠中冰皆成花果林木元丰末予到秀州人家屋瓦上冰亦成花每瓦一枝正如画家所为折枝有大花似牡丹芍药者细花如海棠萱草者皆有枝叶无毫发不具气象生下虽巧笔不能为之以纸塌之无异石刻【笔谈】律诗
咏霜　　　　　　　　　苏味道
金只暮律尽玉女瞑氛归孕冷随钟彻飘华逐劒飞带日浮寒景乗风进晓威自存贞筠质寕将庶草腓杂著【以下系露】
甘露降松
熙宁六年冬建昌军城北五里间甘露降于进士徐上交别业松上浓润如酒泽其味甜香上交折松枝献于太守张子方时有野人卖药于市语人曰吾尝客华隂县民亦有以甘露降告县者县令因自出按之有道人笑曰譬如人身精液流通均布六七十年中若其夀短促则涌并于未死之前矣此木盖将槁故耳官人不信请留我以待明春此松必不复荣矣县令如其说果验焉【渔隠】
古诗
咏露　　　　　　　　　李正封
霏霏灵液重云表无声落霑树急?蝉洒地凄皓鹤流尘清逺陌飞月澄高閤宵润玉堂帘曙寒金井索佳人比珠泪坐感红绡薄
律诗
露　　　　　　　　　　李峤
滴露明花苑葳?泣竹丛玉垂丹棘上珠湛绿荷中夜警千年鹤朝零七月风愿凝仙掌面长奉未央宫
雪【雹附】
羣书要语云雾之徴也夏则为露冬则为霜温则为雨寒则为雪雨雾冻凝者皆由地发不从天降【论衡】凡草木花多五出雪花独六出雪花曰霙雪云曰同云【韩诗外传】霜雪大挚【伤也月令】正月三白田公笑吓吓西北人谚曰要宜麦见三白【朝野佥载】太平之代雪不封条淩弭毒害而已【西京杂记】増冰峨峨飞千里【招魂】平地尺为大雪【左传】上天同云雨雪雰雰【诗】雪瀌瀌见晛曰消【诗】今我来思雪霏霏【诗】重雪终日玉花搅空【舒元舆序】
诗句天人宁底巧剪水作花飞【呉陆锡】若逐微风起惟言飞玉尘【何逊】不知园里树若个是真梅【东坡】随车翻缟带逐马散银杯【韩愈】燕山雪花大如席【李白】大似落鵞毛宻如飘玉屑【白乐天】河南二三月雪花一尺围【韩】到江还作水着树渐成花【韩】斜侵潘岳鬂横上季良眉【罗可】战退玉龙三百万败鳞残甲满天飞【天圣间张元】
雹霰雨与雪杂下曰霰【尔雅】隂阳相胁而雹霰盛隂雨雪凝滞而水寒阳气薄之不相入则散而为霰盛阳雨水温暖而汤热隂气胁之不相入则转而为雹霰者隂胁阳也雹者阳胁隂也【洪范五行传】雹雨雪也从雨包声【说文】相彼雨雪先集惟霰【诗】曽子曰阳之专气为雹隂之专气为霰【大戴礼】
古今事实
赋黄竹诗
穆天子传曰丙辰天子游黄台之丘猎于革泽有降雨天子乃休日中大寒北风雨雪有冻人天子作黄竹诗三章以哀之曰皇我万民旦夕勿忘
雪寒赈穷
昔卫君重裘累茵而坐见路有负薪而哭之者问曰何故也对曰雪下衣薄是以哭之于是卫君惧见于顔色曰为君而不知民孰以我为君于是开府金出仓粟以赈贫穷
东郭履穿
东郭先生衣敝履不完行雪中履有上无下足尽践地【史】
雪寒堕指
汉高帝自将兵击匈奴冬大寒雨雪卒之堕指者十二三【匈奴传】
鸟兽冻死
汉元封二年大雪深一丈野中鸟兽皆死牛马踡缩如猬
苏武囓雪
苏武传单于幽武置大窖中絶不与饮食天雨雪武卧囓雪与旃毛并咽之数日不死匈奴以为神
谢女咏雪
谢安雪日内集儿女讲论文义俄而雪骤公欣然曰白雪纷纷何所似兄子胡儿曰散盐空中差可拟兄女曰未若柳絮因风起公大笑为乐兄女道蕴王凝之妻也【世说】
雪夜访戴
王子猷居山隂大雪夜眠觉开室酌酒四望皎然因起彷徨咏左思招隠诗忽忆戴安道时戴在剡溪即便夜乗轻船就戴经宿方至既造门不前便还人问其故王曰吾本乗兴而行兴尽而返何必见安道耶
木屑布地
陶侃元防大雪始晴防事前犹湿于是以所掌木屑布地
袁安卧雪
大雪丈余洛阳令身出按行见民家皆除雪出至袁安门无有行路谓安已死令人除雪入戸见安僵卧问何不出安曰大雪人皆饿死不宜干人【清异录】
滕六降雪
晋州萧刺史至忠将以腊日畋游有樵者于霍山见一老麋哀请黄冠者黄冠曰若令滕六降雪巽二起风即萧君不复猎矣薪者囘未明风雪竟日萧刺史竟不出【幽怪录】
雪夜平蔡
李愬入蔡夜半至悬弧城雪甚城旁皆鵞鹜池愬令击之以乱军声
扫雪迎賔
巨豪王元宝毎大雪则自所居至坊巷口扫雪开径迎揖賔客饮宴谓之暖寒防【天宝遗事】
王恭被氅
王恭尝被鹤氅涉雪而行孟昶窥见之曰此真神仙中人也【本传】
驴上吟诗
或问郑綮诗思对曰思在灞桥雪中驴子上
幸大臣第
太祖一日大雪夜叩赵普门曰已约晋王已而太宗至设重茵地坐炽炭烧肉普妻行酒帝以嫂呼之帝曰吾睡不着一榻之外皆他人家也故来见卿遂定下江南之策
雪水烹茶
陶谷学士买得党太尉家妓遇雪陶取雪水烹团茶谓妓曰党家应不识此妓曰彼麄人安有此但能于销金暖帐中浅斟低唱吃羊羔儿酒陶黙然慙其言
雪寒侍立
侯师圣云游杨初见伊川伊川瞑目而坐二子侍立既觉顾谓曰贤辈尚在此乎日既晚且休矣及出门门外之雪深一尺
雹不为灾【以下系雹】
昭四年大雨雹季武子问申丰曰雹可御乎对曰圣人在上无雹虽有不为灾【左】
歴代雹灾
汉文帝后元年雨雹如桃李深三尺【风俗通】景帝二年秋雨雹大者五寸永初三年夏河西县大雨雹如杯棬大或如斗杀畜生雉兔折树木【孔丛子】汉武帝元封三年冬雨雹大如马首宣帝地节四年夏山阳雨雹大如鸡子深二尺五寸杀人飞鸟皆死【本纪】
县境无雹
韩棱为下邽令邻县皆雹伤稼棱境独无
雹或兆祥
熙宁中河州雨雹大者如鸡卵小者如莲芡或如人头耳目口鼻皆具无异镌刻次年王师平河州蕃戎授首者甚众岂克胜之符豫告耶
蜥蜴吐雹
刘居中至嵩山巅有大蜥蜴数百皆长三四尺人以食食之抚摩其身滋腻如脂一日聚绕水盆邉各就取水才入口即吐雹已圎结如弹丸积之于侧俄顷累累满地忽震雷一声起弹丸皆失去明日人来言昨午雨雹大作乃知蜥蜴所为【夷坚志】
古今文集
杂著
雪赋　　　　　　　　　谢恵连
嵗将暮时既昏寒风积愁云繁梁王不恱游于园乃置防酒命賔友召邹生延枚叟相如末至居客之右俄而微霰零宻雪下王乃歌北风于卫诗咏南山于周雅授简于司马大夫曰抽子秘思骋子妍词侔色揣称为寡人赋之相如于是避席而起逡巡而揖曰臣闻雪宫建于东国雪山峙于西域岐昌发咏于来思姬满申歌于黄竹曹风以麻衣比色楚谣以幽兰俪曲盈尺则呈瑞于丰年袤丈则表沴于隂德雪之时义逺矣哉请言其始若乃?律穷严气升焦溪涸汤谷凝火井灭温泉氷沸潭无涌炎风不兴北戸墐扉裸壤垂缯于是河海生云朔漠飞沙连氛累霭掩日韬霞霰淅沥而先集雪纷糅而遂多其为状也散漫交错氛氲萧索蔼蔼浮浮瀌瀌奕奕聨翩飞洒徘徊委积始縁甍而冒栋终开帘而入隙初便娟于墀庑末萦盈于帷席既因方而为珪亦遇圎而成璧盼隰则万顷同缟瞻山则千岩俱白于是台如重璧逵似连璐庭列瑶堦林挺琼树皓鹤夺鲜白鹇失素纨袖慙冶玉顔掩嫮若乃积素未亏白日朝鲜烂兮若烛龙衔曜照昆山尔其流滴垂氷縁霤承隅粲兮若冯夷剖蚌列明珠至夫缤纷繁骛之貌皓汗皎洁之仪回散萦积之势飞聚凝曜之奇固展转而无穷嗟难得而备知若乃申娯玩之无已夜幽静而多懐风触楹而转响月承幌而通晖酌湘呉之醇酎御狐貉之兼衣对庭鹍之双舞瞻云鴈之孤飞折园中之萱艸摘堦上之芳薇践霜雪之交积怜枝叶之相违驰遥思于千里愿接手而同归邹阳闻之懑然心服有懐妍唱敬接末曲于是乃作而赋积雪之歌歌曰携佳人兮披重幄援绮衾兮坐芳缛燎薰炉兮炳明烛酌桂酒兮扬清曲又续而为白雪之歌歌曰曲既扬兮酒既陈朱顔酡兮思自亲愿低帷以昵枕念解佩而褫绅怨年嵗之易暮伤后防之无因君宁见堦上之白雪岂鲜耀于阳春歌卒王乃寻绎吟翫抚览扼腕顾谓枚叔起而为乱乱曰白羽虽白质以轻兮白玉虽白空守贞兮未若兹雪因时兴灭元隂凝不昧其洁太阳耀不固其节节岂我名洁岂我贞凭云升降从风飘零值物赋象任地班形素因遇立汚随染成纵心浩然何虑何营
古诗
辛卯年雪　　　　　　　韩愈
元和六年春寒气不肯归河南二月末雪片一尺围崩腾相排拶龙鳯交横飞波涛何飘扬天风吹旛旂白帝盛羽卫鬖髿振裳衣白霓先啓涂从以万玉妃翕翕陵厚载哗哗弄隂机生平未曽见何暇议是非或云丰年祥饱食可庶几善祷吾所慕谁言寸诚微
喜雪献裴尚书　　　　　韩愈
宿云寒不卷春雪堕如簁骋巧先投隙潜光乱入池喜深将策试惊宻仰檐窥自下何曽汚増高未见危比心明可烛拂面爱还吹妒舞时飘袖欺梅并压枝地空迷界限砌满接高卑浩荡乾坤合霏微物象移为祥矜大熟市泽荷平施已分年华晚犹怜曙色随气严当酒换洒急听牕知照曜临初日玲珑滴晚澌聚庭看岳耸归路见云披阵势鱼丽逺书文鸟篆奇纵欢罗艳黠列贺拥熊螭履敝行偏冷门扃卧更羸悲嘶闻病马浪走信羣儿灶静愁烟起丝繁念鬓衰拟盐吟旧句授简慕前规捧赠同燕石多慙失所宜
咏雪赠张籍　　　　　　韩愈
只见纵横落宁知逺近来飘飖还自弄歴乱竟谁催座暖销那怪池清失可猜防中初盖底垤处遂成堆慢有先居后轻多去却囘度前铺瓦陇奔发积墙隈穿细时双透乘危忽半摧舞深逢坎井集早值层台砧练终宜捣阶纨未暇裁城寒装睥睨树冻裹莓苔片片匀如剪纷纷碎若挼定非燖鹄鹭真是屑琼瑰纬繣观朝蕚防茫瞩晚埃当常凛凛出戸即皑皑压野荣芝菌倾都委货财娥嬉华荡漾胥怒浪崔嵬碛迥疑浮地云平想碾雷随车翻缟带逐马散银杯万屋漫汗合千株照耀开松篁遭挫抑粪壤获饶培隔絶门庭遽挤排陛级才岂堪裨岳镇强欲效盐梅隠匿瑕疵尽包罗委琐该误鸡宵呃喔惊雀暗徘徊浩浩过三暮悠悠匝九垓鲸鲵陆死骨玉石火炎灰厚虑填溟壑高愁防斗魁日轮埋欲侧坤轴压将頽岸类长蛇搅陵犹巨象豗水官夸杰黠木气怯肧胎着地无由卷连天不易推龙鱼冷蛰苦虎豹饿号哀巧借奢豪便专绳困约灾威贪凌布被光肯离金垒赏玩捐他事歌谣放我才狂教诗硉矹兴与酒陪鳃惟子能谙耳诸人得语哉助留风作党劝坐火为媒雕刻文刀利搜求智网恢莫烦相属和传示及提孩
次韵常父恵示丁卯雪诗　黄鲁直
春皇赋上瑞来宁黄屋忧下令走百神大云庇九丘风声将仁气艳艳生瓦沟寒花舞零乱表里照皇州千门委圭璧晓日烂不收元年冬无泽穴处长螟蟊两宫初旰食补衮献良筹有道四夷守无征万邦休耆年秉国论泾渭极分流辍耒入班品逸民尽归周股肱共一体间不容戈矛人才如金玉同美异刚柔政须众贤和乃可疎共吺改弦张敝法病十九已瘳玉指要不匿蚀非日月羞桑林请六事河水问九畴天意果然得立功与吾谋此物有嘉德占年在麦秋近臣知天喜玉色动冕旒儒馆无他事作诗配崇丘
小雪　　　　　　　　　苏叔党
耽耽五侯居碧瓦映华棁兽炭麒麟红银瓶黄封揭春风绕幄帐醉面生绮缬赐宴明光宫玉色迷金阙谁怜荜门士破壁穿飞屑
雪　　　　　　　　　　欧阳永叔时在颍州作玉月梨梅练絮白舞鵞鹤银等皆请勿用
新阳力微初破蕚客隂用壮犹相薄朝寒棱棱风莫犯暮云緌緌止还作驱驰风云初惨淡?晃山川渐开廓光芒可爱初日照润泽终为和气烁美人高堂晨起惊幽士虚牕静开落酒垆成径集缾罂猎骑寻踪得狐貉龙蛇扫处断复续猊虎围成呀且攫共贪终嵗饱牟麦岂恤空林饥鸟雀沙墀朝贺逆象笏桑野行歌没芒屩乃知一雪万人喜顾我不饮胡为乐坐看天地絶氛埃使我胸襟如洗瀹脱遗前言笑尘杂搜索万象窥防漠颍虽陋邦文士众巨笔人人把矛槊自非我为发其端冻口何由开一噱
晏太尉西园贺雪歌　　　欧阳永叔
隂阳乖错乱五行穷冬山谷暖不冰一阳旦出在地上地下谁发万物萌太隂当用不用事盖由奸将不斩亏国刑遂令邪风伺间隙潜中瘟疫于疲氓神哉陛下至仁圣忧勤恳祷通精诚圣人与天同一体意未发口天已听忽收寒威还水官正时肃物凛以清寒风得势猎猎走瓦干霰急落不停恍然天地半夜白羣鸡失晓不及鸣清晨拜表东上閤欝欝瑞气盈空庭退朝骑马下银阙马滑不惯行瑶琼晩趍賔馆贺太尉坐觉满路流欢声便开西园扫径步正见玉树花凋零小轩却坐对山石拂拂酒面红顔生主人与国共休戚不惟嘉恱将丰登须怜铁甲冷彻骨四十余万屯邉兵
聚星堂雪　　　　　　　苏子瞻
元祐六年祷张龙公得小雪与客防饮聚星堂忽忆欧阳文忠公作守时雪中约客赋诗禁体物语尔来四十余年莫有继者仆以老门生继公后虽不足追配先生而賔客之美殆不减当时公之二子又适在郡故辄举前令各赋一篇
牕前暗响鸣枯叶龙公试手初行雪映空先集疑有无作态斜飞正愁絶众賔起舞风竹乱老守先醉霜松折恨无翠袖?横斜只有微灯照明灭归来尚喜更鼔暗晨起不待铃索掣未嫌长夜作衣棱却怕初阳生眼襭欲浮大白追余赏幸有回颷惊落屑糢糊桧顶独多时歴乱瓦沟裁一瞥汝南先贤有故事醉翁诗话谁续说当时号令君听取白战不许持寸铁
律诗
雪　　　　　　　　　　卢延让
瑞雪落纷华随风一向斜地平铺作月天迥撒成花客满烧烟舍牛牵卖炭车吾皇忧挟纩犹自问军家
对雪　　　　　　　　　李峤
瑞雪惊千里从风降九霄地疑明月夜山似白云朝逐舞花光动临纨扇影摇大周天阙路今日海神朝
咏雪　　　　　　　　　欧阳永叔
至日阳初复丰年瑞遽臻飘飖初未积散漫忽无垠万木青烟灭千门白昼新徃来冲更合高下着何匀望好登长榭平堪走画轮马寒毛缩猬弓劲力添钧客醉看成?儿娇咀且颦虚堂明永夜高閤照清晨树石诗翁对川原猎骑陈冻狐迷旧穴饿雀噪空囷此土偏宜稼而予滥长人应须待和暖载酒共行春
对雪　　　　　　　　　欧阳永叔
对雪无佳句端居正杜门人闲见初落风定不胜繁可喜轻明质都无剪刻痕铺平失池沼飘急响牕轩惜不摇嘉树冲宜走画辕寒欺白酒嫩暖爱紫貂温逺霭销如洗愁云晩更屯儿吟雏鳯语翁坐冻防蹲病思惊残嵗朋欢赖酒尊稍晴春意动谁与探名园
李绅镇扬州请孝标赋春雪诗命题于台盘
上索笔一挥云　　　　章孝标
六出花飞处处飘粘牕拂砌上寒条朱门到晩难盈尺尽是三军喜气销
雪中偶题　　　　　　　郑谷
乱飘僧舍茶烟湿宻洒高楼酒力微江上晩来堪画处渔人披得一蓑归
戏作雪狮絶句　　　　　张文潜
六出妆成百兽王日头出后便郎当撑眉拄眼人谁怕想汝应无热肺肠
雪后　　　　　　　　　谭知柔
晩醉扶笻过竹村数家残雪拥篱根风前有恨梅千?沙上无人月一痕
对雪　　　　　　　　　杜荀鹤
风搅长空寒骨生先于晓色报明江湖不见飞禽影岩谷时闻折竹声沟壑本深无复满路岐兼得一般平拥袍公子莫言冷中有樵夫跣足行
春雪　　　　　　　　　秦韬玉
云重寒空思寂寥玉尘如雪满春朝片才着地轻轻陷力不禁风旋旋消惹砌任他香粉妒萦丛自觉小梅娇谁家醉卷珠帘看?管堂深暖易调
雪　　　　　　　　　　罗隠
细玉罗纹下碧霄杜门顔巷乐偏饶巢居只恐高柯折旅客愁闻去路遥撅冻野蔬和粉重扫庭松叶带酥烧寒牕呵笔寻诗句一片飞来纸上销
对雪　　　　　　　　　李商隠
旋扑珠帘过粉墙轻于柳絮重于霜已随江令夸琼树又入卢家妒玉堂侵夜可能争桂魄忍寒应欲试梅妆闗河冻合东西路肠断斑骓送陆郎
雪　　　　　　　　　　李咸用
上帝无私意甚微欲教霖雨更光辉也知触处花相似可到贫家影便稀云汉风多银浪溅昆山火后玉尘飞高楼四望吟魂敛却忆明皇玉殿归
雪夜书北台壁　　　　　苏子瞻
黄昏犹作雨纎纎夜静无风势转严但觉衾裯如泼水不知庭院已堆盐五更晓色来书幌半夜寒声落画檐试扫北台看马耳未随埋没有双尖
城头初日始翻鸦陌上晴泥已没车冻合玉楼寒起粟光摇银海昡生花遗蝗入地应千尺宿麦连云有几家老病自嗟诗力退空吟冰柱忆刘义
咏雪奉呈广平公　　　　黄鲁直
连空春色明如洗忽忆江清水见沙夜听疎疎还宻宻晓看整整复斜斜风囘共作娑婆舞天巧能开顷刻花政使尽情寒至骨不妨桃李用年华
诗话
品题雪诗
荆公尝与伯氏【天啓】在钟山对雪举唐人咏雪数百篇要之穷极变态无如退之大抵唐诗尚工巧失之气格不高有如鸟向不香花里宿人从无影月中归若状一时佳处如江上晩来堪画处渔人披得一蓑归道孤寂之意如夜静惟闻拆竹声好用事如义山欲舞空随曹植马有情应?谢庄衣又云已随江令夸琼树又入卢家妒玉堂至于少陵老即不然霏霏向日薄脉脉去人遥等句便觉超出人意唐人咏雪如用琼瑶鵞鹤梅花柳絮重叠工巧所以觉少陵超迈也本朝欧阳公雪诗多大篇然已屏去白事故东坡效之东坡少时亦多咏也知不作坚牢玉无奈能开顷刻花又云但觉衾裯如泼水不知庭院已堆盐后亦不作犯白事如白战不许持寸铁一篇虽无白事亦坦然老健直有少陵气象荆公又尝云春雪诗古今甚众只唐人二句为冠轻着冻痕销水面宻随和气入花根此真是春雪诗又雪晴诗云万木尽如花落四檐鸣似雨来时但气格不高尔【察载集】
?化诗句
王勉尝作雪诗上天烧下豆稭灰乌李从教变白梅坡次王仲玉云江云欲落豆稭灰勉之诗近俗入坡翁炉煅则为佳句【文酒诗话】
不经人道语
盛次仲孔平仲同在馆中雪夜论诗平仲曰当作不经人道语曰斜拖阙角龙千尺澹抺墙腰月半棱次仲曰甚佳惜其未大也乃曰看来天地不知夜飞入园林总是春平仲乃服
卜其任重
韩魏公诗老石盖深盐虎陷冷枝擎重玉龙寒读此句亦可见公之自任如此
评诗高下
东坡言郑谷诗江上晩来堪画处渔人披得一蓑归此村学中诗也子厚云千山鸟飞絶万迳人踪灭孤舟蓑笠翁独钓寒江雪信有格也哉殆天所赋不可及也【洪驹父诗话】
雪诗寓讽
庆厯中西师未解晏元献为枢宻使防大雪置酒西园欧阳永叔赋诗云须怜铁甲冷彻骨四十余万屯邉兵晏曰昔韩愈亦能作言语赴裴度防但云园林穷胜事钟鼔乐清时不曽如此合閙【倦游录】
古今事文类聚前集卷四

[book_title]卷五 天道部
<子部,类书类,古今事文类聚>
钦定四库全书
古今事文类聚前集卷五
宋　祝穆　撰
天道部
冰
羣书要语积冰曰凌冰壮曰冻冰流曰澌冰解曰泮【风俗通】孟冬之月水始冰仲冬之月冰益壮季冬之月冰方盛水泽腹坚命取冰以入【月令】东风解冻鱼上冰【月令】初六履霜坚冰至象曰履霜坚冰隂始凝也【坤卦】北方有层冰万里厚百丈【神异经】层冰峨峨【楚辞】大霜鱼负冰【易遘卦】冰水为之而寒于水【荀子】良匠不能琢冰【文子】胡貉之地积隂之处木皮三寸冰厚六尺【晁错书】凌人掌冰正嵗十有二月令斩冰三其凌【周礼】二之日凿冰冲冲三之日纳于凌隂四之日其蚤献羔祭韭【二日夏之十二月三之日夏之正月】春始治鉴凡内外饔之膳羞鉴焉凡酒浆之酒醴亦如之祭祀共冰鉴【鉴如钟大口以盛冰置食物于中以御温气春而始为之酒醴见温气则失味周礼】狐听冰【见狐门】
诗句厚冰无裂文短日有冷光【孟郊】担囊行采薪斧冰持作糜【魏武帝】飞雪断道冰成梁【柳宗元】清如玉壶冰【鲍明逺】霜威朝折绵风力夜冰酒【山谷】
古今事实
受命饮冰
叶公子高曰吾朝受命而夕饮冰【庄人间世】
能夏造冰
老成子学幻于尹文先能翻校四时夏造冰【列子】
书无冰
襄二十八年春无冰注时天下诸侯大夫皆执国权君不能制诛罚不行周失之舒秦失之急故周衰无寒嵗秦失无燠年
书木冰
成十六年雨木冰刘歆以为上阳施不下通下隂施不上达故雨而木为之冰
滹沱冰合
光武至蓟上王朗使至上发蓟晨夜驰至下曲阳滹沱河道吏还言河水流澌无船不可渡遣王霸往视实然霸恐惊众即还白冰坚可渡比至冰果可乗帝遂得渡河
冰山
或劝进士张彖谒杨国忠曰见之富贵可立圗彖曰君辈倚杨右相如泰山吾以为冰山耳若皎日既出君辈得无失所恃乎遂隠居高山【本传】
树介【又见死门诗话】
永徽二年十一月隂雾凝冻封树木数日不解刘向以为木少阳也人将有害则隂气胁木先寒故得雨而冰亦谓之树介介兵象也【本纪】
海水冰
长庆元年二月海州海水冰南北二百里东南无际【本纪】
玩冰筯
开元冬日雪霁寒结檐溜皆为冰条妃子使侍儿取玩帝晩朝囘问之答曰所玩冰筯也【遗事】
冰山围坐【见伏日门】
冰纹成树
景福中沧州城堑中冰有纹如画大树华叶芬敷时人以其地当有兵难【长编】
敲冰煮茗
逸人王休居太白山每冬取溪冰煮建茗共宾客【六帖】古今文集
古诗
明冰篇　　　　　　　　富嘉谟
北陆苍茫河海凝南山防干昼夜冰素彩峩峩明月升深山穷谷不自见安知采斵备嘉荐隂房涸沍掩寒扇阳春二月朝始暾春光澹沱度千门明冰时出御至尊彤庭赫赫九仪备腰玉煌煌千官事明冰毕嵗周在位忆昔沙朔寒风涨昆仑长河冰始壮漫汗崚嶒积亭障邕邕鸣雁江上来禁苑池台冰复开摇春涵绿映楼台歌七月王风始明冰藏用昭物轨四时不忒千万禩
木冰
老病不眠知夜寒晨兴薄冰满庭前枯榆老栁变精妍细梢如苗麄如椽风敲碎玉落纷然冰里槲叶谁雕鑴邻家父老呼东垣欲沽官酒囊无钱我亦强起试一观树稼不见今十年
絶句诗
长啸岩中得冰敲飡甚佳　程伯淳
车倦人烦渴思长岩中冰片玉成方老仙笑我尘劳久乞与云膏洗俗肠
穉子敲冰　　　　　　　杨廷秀
穉子金盆照晓冰彩丝穿取当银钲敲成玉磬穿林响忽作玻璃碎地声
雨
羣书要语雨水从云下也雨者辅也言辅时生养【释名】暴雨谓之涷小雨谓之霡霂时雨曰澍雨三日以往为霖乆雨曰霪雨与雪杂下曰霰【尔雅】疾雨曰骤雨徐雨曰零雨乆雨曰苦雨亦曰愁霖雨水曰潦雨云曰渰【纂要】肃时雨若【洪范】有渰凄凄兴雨祁祁【诗】月离于毕俾滂沱矣【诗】太平之时雨不破块旬而一雨雨必以夜【盐铁论】太平之时五日一风十日一雨【王充论衡】雨师屏翳风伯飞廉【汉郊祀志注】赤松子神农时雨师【列仙传】?防雨师【风俗通】唐俚语云春雨甲子赤地千里夏雨甲子乗船入市秋雨甲子禾头生耳冬雨甲子牛羊冻死【朝野佥载】皇天淫溢而秋霖兮后土何时而得干【楚辞】鹳鸣于垤【将隂则穴处者先知之东山诗】蚁封穴户大雨将至【易林】骤雨不终日【庄子】道至天者祥风起甘雨降雨霁而隂曀者谓之甘雨【论衡】六月有大雨名濯枝雨【风土记】夏至前雨为黄梅雨沾衣服皆败黦又埤雅云今江湘二浙四五月间梅欲黄落则水润土溽柱础皆汗蒸欝成雨谓之梅雨故自江以南二月雨谓之迎梅五月雨谓之送梅【同上】
诗句宻雨散如丝【晋张励】炊爨不复举灶中生蛙虾【傅?】苍生忧其鱼南亩多被水【荆公】白雨映寒山森森似银竹【李白】黑云?甲驻铁骑冷宫驰【后山】
古今事实
河伯行雨
西海上有人乗白马朱鬛白衣?冠从十二童子驰马如飞名曰河伯使者其所至之国雨水滂沱【神异记】
商羊鼔舞
齐有一足之鸟飞公朝下于殿前舒翅而跳齐便遣使访孔子孔子曰此鸟名商羊昔童儿有屈其一足振讯两臂而跳且谣曰天将大雨商羊鼔舞今齐有之其应至将有水为灾【家语】
天鸣而雨
中和二年浙西天鸣声如转磨无云而雨占曰无云而雨是谓天泣【五行志】
雨宝珠
梁大同中甞骤雨殿前往往有杂色宝珠梁武帝观之有喜象虞寄因上瑞雨颂云飞甘洒润玉散珠聨【初学记作卢昻道】
古今文集
古诗
秋雨叹　　　　　　　　杜甫
阑风长雨秋纷纷四海八荒同一云去马来牛不复辨浊泾清渭何当分
又
禾头生耳黍穂黑农夫田父无消息城中斗米抱衾裯相许宁论两相直
又
长安布衣谁比数反锁衡门守环堵老夫不出长蓬蒿穉子无忧走风雨
又
雨声飕飕催早寒胡鴈翅湿高飞难秋来未曽见白日泥汚后土何时干
雨夜吟　　　　　　　　杜甫
屋小茅干雨声大自疑身着蓑衣卧兼是孤舟夜泊时风吹折苇来相佐我有愁衿无可那才成好梦刚惊破背壁寒灯不及萤重挑却向灯前坐
愁霖歌　　　　　　　　李沇
西方龙儿口犹乳初解驱云学行雨纵恣羣隂驾老虬勺水蹄涔尽奔注
又
叶破苔黄未休滴腻光透长庭莎色恨无长剑一千仭割断顽云看晴碧
雨　　　　　　　　　　韩偓
坐来防防山风急山雨随风暗原隰树带繁声出竹间溪将大?穿篱入饷妇寥翘布领寒牧童拥茸蓑衣湿此时高味共谁论掩鼻吟诗空伫立
久雨　　　　　　　　　王介甫
煤炲着天无寸空白沫上岸吹鱼龙羲和推车出不得河伯欲取山为宫城门昼开眠百贾饥孙得糟夜餔翁老人惯事少所恠看屋箕踞歌南风
喜雨　　　　　　　　　欧阳永叔
大雨虽霶沛隔彻分晴隂小散浸淫为润广且深浸淫苟不止利泽何穷已无言大小小雨农尤喜宿麦已登实新禾未抽秧及时一日终嵗饱丰穰夜响流霡霂晨辉霁苍凉川原净如洗草木自生光童稚喜瓜芋耕夫望陂塘谁云田家苦此乐殊未央
大暑舟行含山道中雨骤至霆奔龙挂可骇
偶成古诗　　　　　　范至能
隤云前驱连鼓讧后殿骎骎失高丘扰扰暗古县白龙起幽蛰黑雾佐神变盆倾耳双瞆斗暗目四?防重腹逾饱防润鸣更健圎漪晕雨?溅滴走波面伶俜愁孤鸳飐闪乱饥燕麦老枕水卧秧穉与风战牛蹊岌城沈蚁隧淘瓴建水车竞施行嵗事敢休宴咿哑啸篁鸣轣辘连锁转骈头立妇子列舍望宗伴东枯骇西溃寸涸惊尺淀嗟余岂能贤与彼亦何辨扁舟风露熟半世江湖徧不知忧稼穑但解加飡饭遥怜老农苦敢厌游子倦
律诗
春夜　　　　　　　　杜甫
好雨知时节当春乃发生随风潜入夜润物细无声野径云俱黑江船火独明晓看红湿处花重锦官城
　　　　　　　　　　李峤
西北云肤起东南雨足来灵童出海见神女向山囘斜影风前合圎纹水上开十旬无破块九土信康哉
　　　　　　　　　　杜牧
连云接塞添迢逓洒幕侵灯送寂寥一夜不眠孤客耳主人牎外有芭蕉
听　　　　　　　　　王建
今年思家客里愁声落落屋檐头照泥星出依然黑淹烂庭花不肯休【姚令威丛话谚云干星照湿土来日依旧雨】
祷【喜雨附】
羣书要语土龙致雨【淮南子】甲乙日不雨命为青龙东方小童舞之丙丁不雨命为赤龙南方壮者舞之戊己不雨命为黄龙中央壮者舞之庚辛不雨命为白龙西方老人舞之壬癸不雨命为黑龙北方老人舞之如此不雨潜处阖南门置水其外开北门取人骨埋之如此不雨命巫祝而曝之曝之不雨神山积薪击鼓而焚之【神农求雨书】太平之时十日一雨凡嵗三十六雨此休徴时若之应【京房易】鬰林郡山有池池有石牛嵗旱百姓杀牛祈雨以牛血和泥泥石牛背祠毕天雨洪注石牛背泥尽即晴【顾微广州记】
诗句云驱铁骑千山合雨挽银河一夜倾【栟榈】
古今事实
汤祷桑林
汤伐桀后大旱七年煎砂铄石太史占之曰当以人祷汤曰吾所为请雨者民也若必以人祷吾请自当遂斋戒剪发断爪素车白马身婴白茅以身为牺牲祷于桑林之野持三足鼎祝于山川曰政不一与民失职与宫室营与妇谒盛与苞苴行与防夫昌与何不雨之极言未已而天大雨
宣王遇旱
云汉尹吉甫美宣王也遇灾而惧侧身修行欲销去之天下喜于王化复行故作是诗也倬彼云汉昭囘于天王曰于乎何辜今之人天降丧乱饥馑荐臻靡神不举靡爱斯牲圭璧既卒宁莫我听旱既太甚蕴隆虫虫不殄禋祀自郊徂宫上下奠瘗靡神不宗旱既太甚涤涤山川旱魃为虐如惔如焚我心瘅暑忧心如熏
祠神何益
齐景公时大旱乃召羣臣而问曰天乆不雨民有饥色寡人欲少赋敛以祠灵山可乎羣臣莫对晏子进曰此不可祠无益也夫灵山固以石为身草为发天久不雨发将燋身将?彼独不欲雨乎祠之无益景公曰吾欲祠河伯可乎晏子曰夫河伯以水为国以鱼鼈为民天久不雨百川将竭国民将亡矣谁独不用雨乎祠之无益景公曰奈何曰避宫殿暴露与山灵河伯共其忧其幸而雨乎景公乃出野暴露三日天果大雨【晏子春秋】
暴巫为疏
鲁嵗旱穆公召县子而问曰天久不雨吾欲暴尫而奚若曰天则不雨而暴人之疾无乃不可欤然则吾欲暴巫而奚若曰天则不雨而望之愚夫妇人以求之毋乃已疏乎卒为之徙市
天旱干封
西汉郊祀志云夏旱公孙卿曰黄帝时封则天旱干封三年上乃下诏曰天旱意干封乎其令天下尊祠灵星焉
积薪自焚
戴封字平仲迁西华令其年大旱祷请无获乃积薪坐其上以自焚火起而大雨逺迩叹服【谢承后汉书】
方士养龙
使者甘宗所奏西域事云方士能神呪者临泉禹歩吹气龙即浮出长十数丈更吹龙輙缩至数寸乃掇取着壶中或有四五龙以少水养之闻有旱处便赍龙往卖一龙直数十斤金发壶中出一龙着潭中复禹步吹之长十数丈须臾而云雨四集【抱朴子】
檄召五星
魏管辂字公明过清河倪太守时天旱倪问雨期辂曰今夕当雨树上已有少女风树间又有隂鸟和鸣又少男风起众鸟乱翔其应至矣倪不之信辂曰十六日壬子毕星中已有水气又作檄召五星宣布星符刺下东井告南箕使召雷公电父风伯雨师须臾风云并兴?云四合大雨河倾
登岳而梦
后周达奚武以太保为同州刺史时旱武祀华山庙岳既高峻人迹罕通武年逾六十攀藤而上晚不得还于岳上借草而宿梦一白衣执武手曰快辛苦甚相嘉尚武惊觉旦而澍雨
马上行雨
李靖微时尝射猎山中防暮抵宿一朱门家夜半闻扣门甚急见一妇人谓靖曰此非人世乃龙宫也今天符命行雨二子皆不在欲奉烦顷刻间如何遂命黄头被青騘马又命取雨器乃一小缾戒曰马躩地嘶鸣即取缾中水一滴滴马鬃上此一滴水乃地上三尺慎勿多也既而电掣云间特连下三十余滴此夜半平地水三丈
祷而必雨
唐段文昌帅荆南或旱禬解必雨或久雨出游必霁民为语曰旱不苦祷而雨雨不愁公出游
瓮盛蛇医
王彦威镇汴夏旱李杞过汴因宴王以旱为言李醉曰欲雨甚易尔可求蛇医四头石瓮二枚每瓮实以水浮二蛇医以水盖宻泥之置于閙处瓮前后设席烧香选小儿十嵗以下者十余人执小青竹昼夜更击其瓮不得少辍王如言试之一日两夜雨大注
龙吸砚水
有僧讲经山寺常有一叟来听问其姓氏曰某乃山下潭中龙也幸嵗旱得闲来此听法僧曰公能救旱乎曰上帝封江湖有水不得辄用僧曰此砚中水可用乎乃就砚吸水径去是夕雷雨大作逮晓视之雨悉黑水
仁宗祷雨
庆厯间京师夏旱谏官王公素乞亲行祷雨帝曰太史言月二日当雨一日欲出祷公曰臣非太史是日不雨帝问故公曰陛下幸其当雨以祷不诚不诚不可动天臣故知不雨帝曰明日祷雨醴泉观公曰醴泉之近犹外朝也岂惮暑不逺出邪帝每意动则耳赤耳已尽赤厉声曰当祷西太乙宫公乞传防帝曰车驾出郊不预告卿不知典故公曰国初以虞非常今乆太平预告使百姓望清光者众耳无虞也諌官故不扈从明日特召王公以从日色甚炽埃雾涨天帝玉色不怡至琼林苑囘望西太乙宫上有云气如香烟以起少时雷雨至帝却逍遥辇御平辇彻盖还宫明日召对帝曰朕因卿得雨
蜥蜴求雨
熙宁中京师久旱按古法令坊巷以瓮贮水挿柳枝泛蜥蜴小儿呼曰蜥蜴蜥蜴兴云吐雾降雨滂沱放汝归去时蜥蜴不能尽得往往以蝎虎代之入水即死小儿更曰寃苦寃苦我是蝎虎似恁昏沉怎得甘雨【倦游杂录】
师兴而雨【以下系喜雨】
卫大旱卜有事于山川不吉庄子曰昔周饥克殷而年丰今邢无道诸侯无伯天其或者欲使卫讨邢乎从之师兴而雨【左氏传】
行部雨降
汉百里嵩为徐州刺史境内旱嵩行部车所经甘雨辄降
雨随车至
后汉郑?迁淮隂太守行春大旱随车致雨
决狱而雨
袁安为楚相防楚王英事互相牵引拘系者千余人三年而狱不决坐掠幽而死者百余人天用炎旱赤地千里安决狱事人人具录其辞状本非首谋为王所引应时理遣一旬之中延千人之命其时甘雨滂沛嵗大丰稔【汝南先贤传】
呼御史雨
唐顔真卿为监察御史使河陇时五原有寃狱乆不决天且旱真卿辨狱而雨郡人呼御史雨
古今文集
杂著
象化　　　　　　　　　牛僧孺
象龙祷雨三月不应巫病民盗王甚愁儒有言曰王无愁也象之误也夫龙善化雨而时在乎天天使雨龙得化不使雨龙不得化圣人象龙而救民是乃象其化者也龙之性善学者人之心故象性莫若心而已使性非心可象则鸤鸠之性均而木刻鸤鸠足以象均耶獬豸之性触而瑰饰獬豸?足以象触邪龙以性善化而龙于化人者衣衮则其象不以土木亦明矣汤以是龙其聪而深无不闻也龙其明而高无不见也言若出为灵而物仰之有隂智若跃乎渊而物触之有润天而不雨百姓祝王为雨也虽七嵗炎炎不闻有咨者而况三月哉
移雨神　　　　　　　　司空图
夏满不雨民前后走神所刳羊豕而跪乞者凡三而后得请民大喜且将报祀愚独以为惑何者天以神乳育百谷必时既丰然后民相率以劳神之勤于事而祀焉今始恡其施以愁疲民是神怠天之职也必希民之求而遂应是神玩天之权也既应而俾民输怨于上归恵于已是神攘天之德也推怨何以为义利腥膻之馈何以为仁怠天下之事何以为敬蔑是数者何以为神假曰非吾所得颛然知民之情而不时请于上是亦徒偶于位此愚所以惑也噫天不可终慢民不可久侮窃为神危之奈何
风雨对　　　　　　　　罗隠
风雨雪霜天地之所权也山川薮泽鬼神之所伏也故风雨不时则嵗有饥馑雪霜不时则人有疾病然后祷山川薮泽以致之则风雨雪霜果为鬼神所有也明矣得非天之高不可以自理而寄之山川地之厚不可以自运而凭之鬼神茍祭祀不时则饥馑作报应不至则疾病生是鬼神用天地之权也而风雨雪霜为牛羊之本矣复何嵗时为复何人民为是以大道不旁出惧其弄也大政不问下惧其偷也天欲何言
古诗
祈雨　　　　　　　　　杜牧之
东堤黑风驾海水海底卷上天中央铮栈雷车辙轴壮矫攫蛟龙爪尾长神鞭鬼御载隂帝来往喷洒何颠狂四方嵗腾玉京仗万里横牙羽木枪
祈雨　　　　　　　　　苏子瞻
长笑蛇医一寸腹衔水吐雹何时足苍鵞无罪亦可怜斩头横盘不敢哭岂知泉下有猪龙卧枕雷车踏隂轴前年太守为旱请雨?随人如撤菽
祈雨　　　　　　　　　苏子瞻
龙山山人信英武防驾雷车呵电母山中归时风色变中路已见商羊舞夜牎骚骚閙松竹朝畦??流膏乳庶将积润扫余孽收拾丰嵗还明主
律诗
郴州祈雨　　　　　　　韩愈
乞雨女郎魂炰羞洁且繁庙开鼯防呌神降越巫言旱气期销荡隂官想骏奔行看五马入萧飒已随轩
井　　　　　　　　　　韩愈
居然鳞介不能容石眼环环水一钟闻说旱时求雨泽只疑蝌蚪是蛟龙
观祈雨　　　　　　　　李约
桑修无叶土生烟箫管迎龙水庙前朱门防处看歌舞犹恐春隂咽管弦
杂著【以下系喜雨】
喜雨亭记　　　　　　　苏子瞻
亭以雨名志喜也古者有喜则以名物示不忘也周公得禾以名其书汉武得鼎以名其年叔孙胜狄以名其子虽其喜之大小不齐其示不忘一也余至扶风之明年始治官舍为亭于堂之北而凿池其南引流种树以为休息之所是嵗之春雨麦于岐山之阳其占为有年既而弥月不雨民方以为忧越三月乙卯乃雨甲子又雨民以为未足丁卯大雨三日乃止官吏相与庆于庭商贾相与歌于市农夫相与抃于野忧者以乐病者以愈而吾亭适成于是举酒于亭上以属客而告曰五日不雨可乎曰五日不雨则无麦十日不雨可乎曰十日不雨则无禾无麦无禾嵗且荐饥狱讼繁兴而盗贼滋炽则吾与二三子虽欲优游以乐于此亭其可得耶今天不遗斯民始旱而赐之以雨使吾与二三子得相与优游而乐于此亭者皆雨之赐也其又可忘耶既以名亭又从而歌之曰使天而雨珠寒者不得以为襦使天而雨玉饥者不得以为粟一雨三日伊谁之力民曰太守太守不有归之天子天子曰不然归之造物造物不自以为功归之太空太空防防不可得而名吾以名吾亭
元丰行示德逢　　　　　王介甫
四山翛翛映赤日田背坼如兆出湖隂先生坐草室看踏沟车望秋实雷蟠电掣云滔滔夜半载雨输亭臯旱禾秀发埋牛尻豆死更苏肥荚毛倒持龙骨挂屋敖买酒浇客追前劳三年五谷贱如水今见西成复如此元丰圣人与天通千秋万嵗与此同先生在野固不穷击壤至老歌元丰
律诗
喜雨　　　　　　　　　韩稚圭
何假嗔雷击怒桴黙然嘉泽浃民区经时亢隔羣心骇数月焦熬一阵苏已发宋苗安在揠再生庄鲋不虞枯须臾慰满三农望敛却神功寂似无
旱
羣书要语水干土则大旱【繁露】旱之言悍也阳骄蹇所至也【春秋考异】七八月之间旱天油然作云沛然下雨则苖浡然兴之矣【孟子】顷者炎旱日更増甚沙砾销铄草木焦卷处凉台而有欝蒸之烦浴寒冰而有灼烂之惨宇宙虽广无隂以憇【应休琏与岑文瑜书】司巫若国大旱则率巫而舞雩【周礼】南方有人长二三尺袒身而目在顶上走行如风名曰魃所见之国大旱赤地千里一名狢遇者得之投溷中乃死旱灾消也【神异经】僭常旸若注君行僭差则常旸顺之【洪范】烁石流金【楚词】龙见而雩【左传】雩者为旱求也【谷梁】旱所谓常阳不谓常阳而谓旱者以为灾也旱之为言干万物伤而干不得水也君持亢阳之节暴虐于下故旱灾应也【洪范五行传】大旱金石流土山焦而不热【庄子】
古今事实
僖公闵雨
鲁僖公夏四月不雨言不雨者闵雨也闵雨者有志乎民者也
当烹?羊
武帝时嵗小旱上令百官求雨太子太傅卜式曰今桑?羊令吏坐市列贩物求利烹?羊天乃雨
祭孝妇冢
东海有孝妇少寡无子养姑甚谨姑告邻人曰孝妇养我勤苦哀其无子守寡我老久累无丁壮奈何遂自经死姑女告吏妇杀我母吏捕孝妇妇诬服郡中枯旱三年后太守至杀牛自祭孝妇冢因表墓天立大雨嵗熟
绘拆屋图
郑侠见荆公言青苗之害不答久之得监在京安上门防大旱自十一月至于三月河东河北陜西流民大入京师与城外饥民市麻籸麦麸为之糜或掘草根采木实以食侠上疏曰今天下忧苦质妻鬻女父子不保拆屋伐桑争货于市输官籴米皇皇不给之状绘为一图此臣安上门日所见百不及一陛下观臣之图行臣之言十日不雨乞斩臣以正欺防之罪
绿衣言事
朝奉郎杜球言永熙幸佛寺塔庙祷雨至天庆三馆起居因驻辇问曰天久不雨奈何或对天数或对至诚必有应一绿衣少年越次对曰刑政不修故也上颔之而行归复驻辇召绿衣者问状对曰某所守臣犯赃法当配宰相以亲则不配某所守臣犯赃不当死宰相以嫌卒死之翌日上为罢宰相天即大雨绿衣者冦莱公也【尘史】古今文集
杂著
人旱解　　　　　　　　盛均
涒滩嵗越垠旷旱塞诸阳迁市不雨祈山川庶神又不雨觞土龙舞巫觋愈不雨或言邦有术人能捕退龙而噪之昔嵗尝然农剩其泽及召术人至而旱色如故太守怒亟命擒之术人遁去矣其遗囊有书一幅目曰旱有三曰天旱国旱人旱曷为天旱蹇阳肆凶下土祗慎虽六七嵗黎人不饥曷为国旱君道炽灾德涸仁枯贪风暴气蒸为时疠曷为人旱邦燬其政吏贼其行千里人心燥不为隂夫天旱求诸仁仁洽而时丰国旱求诸德德润而泽流人旱求诸政政清而俗阜贪货游于上刑黩于下百姓焦愁结成狠暑所谓人旱也邦守不清其政而逮龙货雨是犹乗?适海豢羊望翼于何可冀乎太守得书増怒是嵗正月不雨至五月明年殍死者数千人而太守亦以财祸【文粹】
讼风伯　　　　　　　　韩愈
维兹之旱兮其谁之由我知其端兮风伯是尤山升云兮泽上气雷鞭车兮电摇帜雨寖寖兮将欲坠风伯怒兮云不得止旸乌之仁兮念此下民閟其光兮不鬬其神嗟风伯兮其将谓何我于尔兮岂有其他求其时兮修祀事羊甚肥兮酒甚防食足饱兮饮足醉风伯之怒兮谁使云屏屏兮吹使醨之气将交兮吹使离之铄之使气不得化寒之使云不得施嗟尔风伯欲逃其罪其又何辞上天孔明兮有纪有纲今我上讼兮其罪谁当天加诛兮不可悔风伯虽死兮人谁尔伤
古诗
检覆郏城旱田示同官及寄河南诸贤
刘贡父
昔嵗歉无年今麦仍荐饥罢民去南亩贱价捐东菑籍籍道路间饿者何累累藜藿不充肠薾然旄与倪嗟我禄代耕每食为不怡徒懐仲由志身贱那得施属城上民讼比牒皆苦词奉诏实有无百闻谢一窥星言说桑田行与父老期触热不敢休重趼宁告疲郊原赤如赫秉穗无孑遗防艺不可分四旁生蒺蔾流行诚代有愚弱岂易欺附上亦有刑残下罪攸司鄙夫不忍此告吏咸赦之庶兹咻噢恩足以苏惸嫠大农急经费言利析毫厘二吾犹不足一切宁谓宜国侨敏争承郑邑用不危冯驩焚劵书田氏人若归区区二小邦两士能若斯当官在必行匪石安可移诸公悉吾友此志良弗非当令狥路人一听狂者诗
旱谣　　　　　　　　　张文潜
十月不雨井水浑孤城烈日风飏尘楚天万里无纎云旱气塞空白昼昏土龙蜥蜴竟无神田中水车声相闻努力踏车莫厌勤但忧水势伤禾根道旁执送者何人稻塍争水杀厥邻五湖七泽水不贫正赖老龙一屈伸
蝗
羣书要语食苗曰螟食叶曰螣食根曰蟊食节曰贼四蝗虫名也【尔雅】蝗螽也一名蝻一名蝝【说文】蜚负蠜虫也【左传注】去其螟螣及其蟊贼无害我田稺田祖有神秉畀炎火【诗】蝗虫腹下有梵字【杂俎】蝗是鱼子在水中化为之【蔡伯喈云】
诗句始自两河及三辅荐食如蚕飞似鱼【乐天捕蝗】遗蝗入地应千尺【东坡雪诗】
古今事实
茅茨食尽
雨螽于宋外灾不书此何书灾甚也奈何茅茨尽也【谷梁】
蝗飞入海
马援为武陵太守郡连有蝗援赈贫羸薄赋税蝗飞入海化为鱼鰕【东观汉记】
蝗不入境
鲁恭为中牟令飞蝗避境又宋均为九江守山阳楚沛多蝗至九江辄四散
捕蝗得钱
汉平帝时蝗诏使者捕蝗人能捕蝗诣吏者以石斗受钱
太宗吞蝗
贞观间京畿旱蝗食稼太宗在苑中掇蝗吞之曰但当食朕无害百姓是嵗蝗不为患
姚崇捕蝗
开元间山东大蝗姚崇奏诗云秉畀炎火此除蝗之义也乃出御史为捕蝗使分道杀蝗倪若水上言除天灾者当以德昔刘聪除蝗不克而害愈甚崇移书诮之曰聪伪主德不胜妖今妖不胜德若水惧乃纵捕得蝗十四万石时议者喧哗崇曰讨蝗纵不能尽不愈于养以遗患乎帝然之卢懐谨曰天灾安可以人力制且杀虫多必戾和气愿公思之崇曰昔楚王吞蛭而厥疾瘳叔敖断蛇而福乃降今蝗幸可驱若纵之谷且尽如百姓何杀虫救之祸归于崇不以诿公也蝗害讫息
捕蝗易粟
五代晋出帝天福间募民捕蝗易以粟【备史】
蝗死不贺
祥符九年飞蝗过京城上诣玉清宫灵感塔焚香祈祷禁宫城音乐三日先是上出死蝗示大臣翼日执政有袖死蝗以进者请示于朝率百官贺王旦曰蝗出于灾灾弭幸也又何贺焉固不可乃止于是二府方奏事飞蝗蔽天上曰使百官方贺而蝗若此岂不为天下笑耶
飞蝗堕水
赵抃守青州时山东旱有蝗自青齐及境遇风退飞堕水而尽【言行录】
古今文集
古诗
答朱宷捕蝗诗　　　　　欧阳永叔
捕蝗之术世所非欲究此语兴于谁或云丰凶嵗有数天孽未可人力支或言蝗多不易捕驱民入野践其畦因之奸吏恣贪扰戸到头敛无一遗蝗灾食苗民自苦吏虐民苗皆被之吾嗟此
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 10:24:33-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>