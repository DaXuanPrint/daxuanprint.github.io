<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="提要,总目,原序,卷一,卷二,卷三,卷四,卷五,卷六,卷七,卷八,卷九,卷十,卷十一,卷十二,卷十三,卷十四,卷十五,卷十六,卷十七,卷十八,卷十九,卷二十,待制集外编附录,柳待制文集全文在线阅读,柳待制文集全文在线下载,大玄古籍书库">
<meta name="description" content="元代诗文别集。20卷。柳贯撰。《四库全书》曾据浙江鲍士恭家藏本编入别集类，简称为《待制集》。卷首有危素、苏天爵、余阙所写的3篇序，余阙序写于至正十年(1350)。卷1—2为五言古诗，卷3为七言古诗，卷4为五言近体，卷5—6为七言近体，卷7为制、诰、表、笺、状、祝文、策问，卷8为谥议，卷9为碑铭、颂，卷10-11为墓志铭，卷12为墓志铭、塔铭、墓表、砖志，卷13为铭、辞、赞、箴、传、书，卷14-15为记，卷16为序，卷17为序、引、说，卷18-19为题跋。卷20为行状、祭文、诔、启，并有宋濂写于至正十一年(">
<title>柳待制文集_柳贯_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">柳待制文集</span> <br/>
          作者： <span class="inputVal" id="bkauthor">柳贯</span> <br/>
          朝代： <span class="inputVal" id="bkdate">元代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">类书文集,诗文集,完结</span> <br/>
          字数： <span class="inputVal" id="bknum">[book_length]215782</span> <br/>
          说明： <span class="inputVal" id="bkdec">元代诗文别集。20卷。柳贯撰。《四库全书》曾据浙江鲍士恭家藏本编入别集类，简称为《待制集》。卷首有危素、苏天爵、余阙所写的3篇序，余阙序写于至正十年(1350)。卷1—2为五言古诗，卷3为七言古诗，卷4为五言近体，卷5—6为七言近体，卷7为制、诰、表、笺、状、祝文、策问，卷8为谥议，卷9为碑铭、颂，卷10-11为墓志铭，卷12为墓志铭、塔铭、墓表、砖志，卷13为铭、辞、赞、箴、传、书，卷14-15为记，卷16为序，卷17为序、引、说，卷18-19为题跋。卷20为行状、祭文、诔、启，并有宋濂写于至正十一年(1351)的跋语。卷末是附录，所录都是有关柳贯的传记资料。据本书序跋，可知系余阙于至正十年自柳贯之子柳卣处得到柳贯文稿，约其门人宋濂、戴良编次为20卷。尚有未编入的诗907首、文248篇，编为别集20卷，未刻，藏于其后人家中。可知本集是经过筛选的，只保存了约三分之一的诗，约二分之一的文。柳贯早年诗文不自存稿，40岁以后始留文稿，并编为《北游》、《西雝》、《容台》、《钟陵》等7集，现存《柳待制文集》就是选自上述7种稿本。本集有元至正年间刊本，被影印编入《四部丛刊》，是流传较广的善本。</span> <br/>
          封面： <span class="inputVal" id="bkimg">Z_18930.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]柳待制文集
[book_author]柳贯
[book_date]元代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]类书文集,诗文集,完结
[book_length]215782
[book_dec]元代诗文别集。20卷。柳贯撰。《四库全书》曾据浙江鲍士恭家藏本编入别集类，简称为《待制集》。卷首有危素、苏天爵、余阙所写的3篇序，余阙序写于至正十年(1350)。卷1—2为五言古诗，卷3为七言古诗，卷4为五言近体，卷5—6为七言近体，卷7为制、诰、表、笺、状、祝文、策问，卷8为谥议，卷9为碑铭、颂，卷10-11为墓志铭，卷12为墓志铭、塔铭、墓表、砖志，卷13为铭、辞、赞、箴、传、书，卷14-15为记，卷16为序，卷17为序、引、说，卷18-19为题跋。卷20为行状、祭文、诔、启，并有宋濂写于至正十一年(1351)的跋语。卷末是附录，所录都是有关柳贯的传记资料。据本书序跋，可知系余阙于至正十年自柳贯之子柳卣处得到柳贯文稿，约其门人宋濂、戴良编次为20卷。尚有未编入的诗907首、文248篇，编为别集20卷，未刻，藏于其后人家中。可知本集是经过筛选的，只保存了约三分之一的诗，约二分之一的文。柳贯早年诗文不自存稿，40岁以后始留文稿，并编为《北游》、《西雝》、《容台》、《钟陵》等7集，现存《柳待制文集》就是选自上述7种稿本。本集有元至正年间刊本，被影印编入《四部丛刊》，是流传较广的善本。
[book_img]Z_18930.jpg


[book_title]提要
钦定四库全书　　　　　集部五
待制集　　　　　　　别集类四【元】
提要
【臣】等谨案待制集二十卷元柳贯撰贯字道传浦阳人大德四年荐为江山县教谕延佑四年授湖广儒学副提举六年改国子助教至治元年迁博士泰定元年擢太常博士三年出为江西儒学提举至正元年擢翰林待制兼国史院编修官仅七月而卒故世称柳待制焉事蹟附载元史黄溍传贯虽受经于金履祥其文章轨度则出於方凤谢翺吴思齐方回龚开仇远戴表元胡长孺其史学及掌故旧闻则出于牟应龙具见宋濓所作行状中学问渊源悉有所授故其文章原本经术精湛闳肆与金华黄溍相上下早年不自存稿年四十余北游燕始集为游稿其後有西雝稿容台稿锺陵稿静俭斋稿西游稿蜀山稿至正十年余阙得稿於贯子卣以濓及戴良皆贯门人属其编次凡得诗五百六十七首文二百九十四首勒为二十卷阙及危素苏天爵各为之序濓为之後记天爵序又称有别集二十卷今未见其传本考濓记称尚余诗九百七首文二百四十八首誊为二十卷授先生子卣藏之盖删汰之余本未刻也以数计之诗仅存十之四文仅存十之六宜其简择之精矣附録一卷杂载诰勅祭文像赞行状墓表之属不知何人所编卷首亦题曰柳贯着其谬陋可想又墓表今在黄溍集中而题曰戴良记舛驳尤甚以所记较史为详尚可考贯之始末姑仍其旧本存之云尔乾隆四十三年四月恭校上
总纂官【臣】纪昀【臣】陆锡熊【臣】孙士毅
总　校　官
【臣】陆费墀

[book_title]总目
钦定四库全书　　　　　集部五
待制集总目　　　　　　别集类四【元】
卷一
五言古诗
卷二
五言古诗
卷三
七言古诗
卷四
五言律诗
五言长律
五言絶句
卷五
七言律诗
卷六
七言律诗
七言抝律
七言絶句
卷七
制
诰
表
笺
状
祝文
策问
卷八
谥议
卷九
碑铭
颂
卷十
墓志铭
卷十一
墓志铭
卷十二
墓志铭
塔铭
墓表
甎志
卷十三
铭
辞
赞
箴
传
书
卷十四
记
卷十五
记
卷十六
序
卷十七
序
说
卷十八
题跋
卷十九
题跋
卷二十
行状
祭文
诔
启
附録

[book_title]原序
待制集原序
天地之化物类人事之理久则敝敝则革革则章非敝无革非革无章吾何以知其然也在易之革革之卦贞离而兑悔离文也时至於革则其敝也久矣夫兑离所胜者也物敝当革虽所胜者熄之故兑革离夫惟革其故而後新可取故革其文者乃所以成其文也近取诸物若虎豹之文非不彪然炳也及久而敝则?昧龎杂曾不若狌狸之革而章者也四离之终而革之时也五与上革之功也故五爲虎变而上为豹变以其世考之成周之文唐虞以降之所未有也至孔子之时乃大敝矣周公圣人也曷不为是勿敝之道以贻其子孙以传之天下後世使之守而无变哉盖物久而敝理也理之必至圣人亦末如之何也孔子之作春秋或者以为绌周之文崇商之质夫岂尽然以其告顔子四代之制与夫後进礼乐者观之则其所损益者可知也由周而来亦可?见汉之盛也则有董子贾傅太史公之文东都而下则敝而不足观也唐之盛也则有文中子韩子之文中叶而下则敝而不足观也宋之盛也则有周子二程子张子欧曾之文南迁而下则敝而不足观也夫何以异于虎豹之文彪然炳也及久而敝则?昧龎杂曾不如狌狸之革而章者哉文之敝至宋亡而极矣故我朝以质承之涂彩以为素琢雕以为朴当是时士大夫之习尚论学则尊道德而卑文艺论文则崇本实而去浮华盖久而至于至大延佑之间文运方启士大夫始稍稍切磨为辞章此革之四而趋功之时也浦江柳先生挟其所业北游京师石田马公时为御史一见称之已而果以文显由国子助教四转而为翰林待制兼国史院编修官盖先生蚤从仁山金先生学其讲之有原而淬砺之有素故其为文缜而不繁工而不镂粹然粉米之章而无少山林不则之态惜其未显而已老欲用之而已没也余在秋官时始识先生尝一再与之论文甚懽比以公事过其家问其子孙得其遗文凡若干篇因使先生弟子宋濓戴良彚次之将畀监县亷君刻之浦江学官世有欲徵我朝方新之文者此其一家之言也必有取焉因题其卷首以俟至正十年八月丁祀日武威余阙序
天之生才所以资一世之用使之尽其才者天子宰相之事也千寻之木产乎高厓深谷人蹟所罕至之地匠石之欲营宫室者犹必仰而取焉况于人才之足以为邦家立太平之基者乎诗曰蔼蔼王多吉士惟君子使善治其天下国家者宜於此乎留意焉可也方仁宗皇帝在位崇尚儒术盖朝廷极盛之时于是浙水之东有柳先生道传出执政有知之者用之於成均又用之於颂台焯有誉闻及出提举江西儒学满秩而还家食者复一纪至正初今皇帝召还为翰林待制将进用之而先生以疾卒于官方先生为国子助教监察御史马雍古公伯庸荐先生可任风纪御史大夫特克实不从江西之迁在朝之人有忌嫉之者扼而不用及公道既明将寘舘阁而先生老矣故其所学百不一见于功业所以传示来世者独赖文章之存而已先生少历游前代遗老之门该综百氏根极壼奥故其文雄浑严整长于论议而无一语袭陈蹈故盖杰然于当时者也先生既没门人宋濓戴良类辑为二十卷而属素序之先生官豫章素以诸生见焉训诱奬厉久而弥笃知先生之得於天者不可谓薄顾厄于人者往往若是是故读其文而惜其才之不尽用也临川诸生应奉翰林文字文林郎同知制诰兼国史院编修官危素序
翰林待制柳公既卒子卣藏其文若干篇至正庚寅浙东佥宪余公按行所部以浦江监县亷君清慎有为爱民重士乃命刻其文传焉昔宋南渡树都钱塘浙东为股肱郡衣冠大家接武于?名公硕士相继而起汪洋博洽之学辩论宏伟之文人自为书家有其说呜呼盛矣哉至元中海内为一故国遗老尚有存者师友讲授渊源不絶大抵皆以殚见洽闻为主天爵窃禄于朝三十余年其于浙东钜儒犹或及识故翰林侍讲学士袁文清公及公而已间尝接其论议诵其文章奇辞奥语层见叠出信知非因陋就寡之士所能及哉尝考南渡之初一二大贤既以其学作新其徒吕成公在婺学者亦盛同时有声者有若薛郑之深淳陈蔡之富赡叶正则之好奇陈同父之尚气亦各能自名家皆有文以表见于世其为文也本诸圣贤之经考求汉唐之史凡天文地理井田兵制郊庙之礼乐朝廷之官仪下至族姓方技莫不稽其沿袭究其异同参谬误以质诸文观会通以措诸用读公之文者庶犹见其兆欤故公施教训于成均则胄子服其学司议论于奉常则礼官推其博天子方召入禁林而公年已老矣惜乎文之不大显于世也其制作规模之盛则于乡之先正有足徵焉嗟夫水贵有原文贵有本儒者之学贵乎多闻之为尚也然而择之必欲其精语焉宜中乎度非夸多鬭靡以为能也孟子曰博学而详说之将以反说约也胡氏曰学欲博不欲杂欲约不欲陋旨哉言乎亷君名额能巴哈字景渊为至元名相文正王诸孙家世清白故治县有声其于赋役推考均一可行永久民深德之今刻文集二十卷别集又二十卷皆公门生宋濓戴良所彚次云通奉大夫前江浙等处行中书省参知政事苏天爵序

[book_title]卷一
钦定四库全书
待制集卷一　　　　　　　元　柳贯　撰古诗【五言】
拟古次吴彦辉编修见寄韵
昨夕芳兰英今晨寒露□凡物荣悴之所慎在交友燕燕参差飞尚自求其偶何况万里心仅若风中柳服君无流黄贻我有佩玖感叹临长河何山近牛首驱驰苟可及赢囊具我糗但恐川涂修所期非所有
秋晓行园览物三咏书寄临川孙履常
苦瓠若悬瘿宜瓢亦宜笙笙将用合雅瓢以供酌烹吾为苦瓠谋任力不任声荐劳鉶鼎开自足资养生物贱终反质吹万岂其情
其二
庭後双桐树当春各扬熙方华俟其实匪为凤皇饥逡廵白露下时变物乘之阳柯色黯黯隂?兀颀颀朝曦与夕晖同煦亦同吹君看特立者至德岂下衰
其三
蓬艾着茎頴其高论寻尺在时荟翳中初不自?择秋风一披猖东藁共狼籍儿童强解事走报蓍生策是物岂能伸虚名偶相廹四营尔何知无徵安有获呼儿告之故吾占用吾易
墙东莳青菊
墙东莳青菊墙西种丛蔧蔧高菊尚卑俯仰作秋意森修己盈东张王密相比飘风日凄凄荣悴忽殊位一为斩艾侵坐阙藩篱蔽以兹感时物回复临轩砌孤华耀黄艶回立有余地馨香不满把零落还自致夕餐讵能饱根蒂已中弃粪除蔧何惭羡尔身後计
九月廿八日迎大驾至昌平县
回銮向京阙佳气拂天来千官肃迎谒奔走及舆台前瞻直南口帐殿层云开驼铃远有响象驭不惊埃却?升玉座甫进蒲萄醅侍仪主奉引唤仗声如雷雕盘荐桃实磊落推玫瑰庶明土物爱敢觊天顔回退旅称万岁俛首三徘徊圣人乘六龙宣光照九垓兹地适顿辔秋阳薄崔嵬蠲复周黎庶宴见先背台继体如舜禹其仁已深培陋儒职为颂感奋惭非才
奉皇姑鲁国长公主教题所藏巨然江山行舟图
善画如攻诗意到即奇警盖其踈儶姿笔墨无容骋歛之缣楮间咫尺万里景巨然作江山所得尽幽夐冥深风雨重旷朗云霞屏秋光满帆腹上下天一影白鸟不尽飞枫林有维艇稍前牛渚矶郤後瞿塘顶岂无乘航戒尚想然犀炳巨灵制坤轴割截尔何猛至今气淋漓幅背出光耿人言此非画与幻本同境然师岂幻者贞胜以其静我来覧遗迹皦若天机秉巫闾东北长岷蜀西南永朱邸雪消初春晖浮藻井开图望神州时节躬朝请慨思禹功成重喜殷邦靖将铸岳牧金明堂安九鼎
袁伯长侍讲伯生伯庸二待制同赴北都郤还夜宿聨句归以示予次韵効体发三贤一笑
杜诗诧蜀险高有石柜阁安知居庸口可掠太白脚马行已崇巅鸟度尚层壑林蹊旷迷辙崖井荒留幕俯疑日沉车閴若风鼓槖玄云倏扬?朱霞粲涂□数驿程非賖袭裘寒更薄客魂逢酒销鬼胆因诗愕蟠木将为容胡?未宜索严召戒晨趋澄旻际秋廓紫微晶焕烂瀚海气冥漠腰无两鞬属道有五丁凿弭辔谁所援还衡犹屡错小息树吟旌争先厉词锷非开石首筵似听郾城柝巨敌无前勍偏师当後却
送张子昭经历赴淮东
严严御史府荦荦聚英彦计今玉笋班显者半郎掾居中密告猷治外详论谳我游朝士间闻谈辄心羡胡为三十年负此一破砚子昭每相过开口奇自见弘璧本不赀况复加藻荐安能辞富贵尚欲志贫贱平明借马出向夕拥书倦去年参元火可贺亦可唁端公坐南床爱士诚睠睠屈君亷访幕首路走淮甸生平书檄手妙在巧裁剸谁无扰狱市勿使滋蔓延平反奉慈母欢喜洁羞膳君子既得舆小人将革面想当治曹暇稍稍事游宴试茗蜀井冈看花西竹院古思浩无边新语时一转定怀京游旧寄赠比黄绢交情二纪余此别良缱绻往时媚学侣散若风蓬旋今我亦老丑尚复把经卷分襟各回首絮点杂花片重来都门道迎子十乘传
送贡泰甫南归觐省
简材适南山观水至东滙形生蹙舒间智出寻尺外自我入西痈羣士日参会谬云持一监岂敢当品裁贡生晚实来见即加畏爱时时片语出高爽无猥碎进从衿佩行退察辈流内器许不异口嘲评絶憎背属方引自近已廹期而代我老如枯畦於尔资沃溉胡为忽有行言买归舟载一隂月更朔魄死明始朏长河夜来雨物色饶生态去者遂翾翻留者诚拘阂狥名苦求益或乃讥卖菜永愧堂上翁所乐清浄退宁将五粒松换此双龙焙旧学待表微新声行起瞶趋庭重有闻作气应再倍必观正令申靡恤偏师北低昂与禽纵用处无不在终然爝火光岂掩日中沬我歌实劳劳尔思母昧昧眷言蕙草秋霜露不相贷
文子方寓直翰林数日即以使往云南典选诗用识别
圣人御世具黜陟用明幽恒持万里见若与一室谋滇池出西南疆理亦中州皇明所照烛犷强悉恬柔缅怀国利器爵禄廼戈矛稍乖铨鍳宗将贻茧丝忧况提天官书往即外府筹考择命词臣得无慎其由翰林文夫子见谓能言流受词别知友大斗釂不酬襆被辞夜直出门戒晨驺选材古所难此事若冥捜岂无甲乙簿珠砾同一收施施处士议劳劳城者讴太史制褒贬在子用春秋将令周道正遑恤楚人咻循吏果再见斯民庶其瘳得结数十辈参错置边陬上以昭王度下以振儒猷吾徒分阸远被服在林丘
谢无疑将归延平留诗为别次韵四首
裘葛亦何事为人司暑寒微哉一封垤欲等嵩华看如将射变率未免噎废餐我贫不自遂早知行路难解后与君别好怀讵能安为语南飞鸿雪迹何时漫
其二
数路欲求贤当宁席为侧书生无籍名咫尺不得夕区区冷官调自视培风翼坎盈岂能亨井渫谁为恻乐哉归去辞河流夜来急
其三
龟山载道南伊阙无全书遯翁受李氏一轨行衆涂如人执蓍蔡於物察鸢鱼至今表乡学粹美不近迂得君覉旅中滞念尽刋除讥评世亦有鍳在我岂虚唯应双剑光贲子幽贞庐
其四
服官如服贾苟利无不然间关远行迈肇彼车牛牵亦越南北垂不间东西阡蹇予拙於用蓬飘逐回旋可能食无鱼自诧笔如椽好友不可呼逝去犹飞烟谁欤重晨招谢尔嘲昼眠泥涂肯再辱况欲使之年离弦不成曲麟胶我当煎
次伯庸韵赋苦寒三首
我衣疏布缝彼裘衆毛集将微御冬具奈此飞霰夕衣完幸掩胫裘温更重袭燠寒非尔私宁观俟其复
其二
且无金辟寒顾有犀镇帷穷年一莞席仰胁涕流澌敲门求束緼彼固吝所施美哉南檐曝一煦吾敢私
其三
至日不通关谨此隂阳交我非爵禄身自视如露泡所操无直笴?欲弯强弰严风铄肌骨此志徒嘐嘐
寄题天台王氏抱素斋
我琴虽无弦固亦徽轸具浑浑大璞如正以不雕故置之空山间衆籁毕来赴谁其聆希音且复展幽步天台三万丈瀑水若悬布想见桃花岩风吹落新雨青鸾倘未来白鹤已径度太上乃忘言吾归抱吾素
发通州至小直沽
十年鞍马中释去理归檝江光来娱人似与我意惬疲劳省前痛欢喜获新接念当有行初苟志在怀牒何期腰间组爵等遂凌躐外虽被宠荣内实惧颠跲以兹恋阙情益欲务修业清霜弄晚信老树见留叶沽河漳潞交冰水尚可涉急浆追南鸿直不数旬浃梅花定迎笑粲粲光生頬远游忘贱贫吾宁负吾铗
贯草草南归伯生秘监方晨赴经筵驰诗见别于舟中次韵俟便答寄兼简伯庸赞善
讲经白虎论载笔承明入此事岂在予鵷鸾正高集乞身去江湖幸矣归期及於何君子心缱缱念朋习新诗比绣段重赠当珍袭因怜菅蒯才分寸强纫缉赖承廷凤辉庶遂谷驹絷皇猷待润色在治时所急服惟絺会明基藉台莱立斯文仗公等别?不须执
过大野泽
大野自为泽济流安得通渟涵就深广蟠际渺西东掲帆入洪澜尽此一日风青山若浮髻隐见云烟中不知何乡聚欲辨已冥蒙兹惟开辟水岂因疏凿功捐小以成大地利廼丰崇至今徐兖郊桑麻岁芃芃贿迁擅工贾组丽连仆童矧时漕事兴舟航密如蓬宝藏在山海其益无终穷一令民生遂坐致国本充非吾黄?郎孰讯白鳬翁
沽头阻浅
倾囊作舟佣颇意遂所往进止由他人何异车在鞅沽头临闸水塞浅不容浆小待得微澜嚣噪争下上强挽才一篙退却已数丈两舲忽枨触石际戞余响前船已释棚後船如脱襁回头望欹岸心折犹惝怳投艰始谁偪出险终自誷却怀乘木功在易垂彖象夫知理即事岂有患非想归鸟尚依樊游鱼亦惊网人生覊旅中百岁徒攘攘白云何方来相招泚予颡
雪霁得风径过高邮
乘舟得顺风如鸟新挿羽甓湖五十里浪破雪花舞不知岸势回歘觉帆力举却望烟中竿参差数家聚高沙旧游处酒贱鱼可煮伸眉一笑粲对面九疑阻得非龙受珠逞儶挟双橹意令明月胎光焰閟不吐我诗初未工聊用相媚妩後朝妙高台呼云作吴语
晚渡杨子江未至甘露寺城下潮退阁舟风雨竟夕
鼓枻凌涛江江光晚来薄相望铁瓮城正値沙水落滩长洲渚出月黑风雨作欹眠听春浪梦枕生新愕起吟不成魇但怯体中恶金焦两浮萍天堑何恨着意令制溟渤帖帖就疏瀹奈何潮汐舟咫尺限前郤方冬百泉缩潦浄海为壑乘流俟满魄明夕异今昨快呼北府酒暖客慰离索庶因行路难幸识还山乐
赠王玄翰
元贞元二禩我颐未垂髯吴游一长铗欲以钝为銛跻攀羣公间蹞步限堂亷在我履籍正从渠藩级严维时许与分金缯不徒兼坐中清观氏颀身高?檐倾怀指道要恐此後益殱我戆但耳受语味讵能懕谓方偶升运岂遂叹中淹寒暑三纪余往来如痎痁清观已下地白髪我日添徵言骇今见信若龟兆占斯文大圆镜有目人得觇奈何复反剥不遗洪入纎朅来豫章城束口类遭拑听谈虽亹亹闭息但厌厌道逢美少年进止一无嫌掲子为我言其人详视瞻家微百金产架有羣书籖煌煌定武宗缅彼世泽渐清观我故友有子在穷阎技富愈思蓄时来当发濳我为想顔色覆监并收奁那令毁龟玉不卒举鱼盐促坐席屡改风回雨飘帘寒厅恶草具觞至时一拈旋看养花法赖人加盖苫虽承天泽滋更畏夏光炎又闻日月华西沦则东暹藏景閟扬曜出幽县素蟾木功能拯涣地道有流谦育材我岂敢赠子以安恬我歌实激烈谁为晢与黔迟归絮我酒宿草尔其沾
杜原父自清江访予锺陵留欵旬余将还武夷山中
原父志完洁闻道实先吾定交自钱塘暑霜二十踰京华亦继见失路各崎岖区区抱两瑟混合万齐竽吾人许与心固有弗占孚讲谈必跋烛游衍每联裾蒙雾不知润披荒才启途君归得超越我留类踞拘八年忝京秩踏鼓厌晨趋偶纡江西绶言访玉人刍企瞻云谷云随风时卷舒梦中反招隐觉来闻过车感别欣既见相看情纷如数宵复欵洽深怀为之摅叹息吾道存斯文岂其孤後至邈未逢前行逝将徂宁观以俟之曷日免沦胥吾年属须暇追惟删述初英茎以论乐点画以成书有理有声形道隐言亦芜击蒙非揣想发蔀得昭苏新闻启吾听宿说讵能诬匆匆上瀬船言返粤山居慢亭老曾孙道景骖云舆计程两旬浃到家改蟾蜍况兹诗书窟咫尺文公庐漱芳酌岩液哜道撷烟腴初非山水淫将为造化徒定开怀友轩呼童重汛除布筵齐旧帙扫壁张新图友道繋伦理别久会常踈津津丽泽益许许伐木呼诗人有行涉尚或歌卭须所以千里驾但取一夕娱有殁与升沉蹈道本无殊迹往虽异方神游实同区落月屋梁色疎梅窗外株此意方寥寥微君谁起予勉勉鸡黍期茫茫冠盖衢美诗惭报贶缅彼貂??
危太朴自金谿来访留馆兼旬因归有赠
数日出恒早旋归已疲剧思睡方未暝强起临几席席间有佳友来来千里屐所来非健羡亦不畏名迹谓吾昔求学颇尝窥窽郤欲要一夕谈以慰百年役寤疑则岂敢辨义能忘益斯文千载後泮涣抵离析不有高朗姿谁完超距力夫道非远人何尝系徵索譬如山出泉其初论?滴渟涵就深广千流同一脉掀掀鼓云涛帖帖输溟渤是气中乘陵无吹亦无息文章道之英各亦随所觌草木纷以滋何尝须粉泽生机一发越形色自不隔吾闻古作者严严垂典式履正有夷途胡行犹□埴韩公起扶衰文字欲适职取新非厌常通变由知易衰迟岂复进傒子坚吾壁乘风廹归期未了千日客少留慰将远芳草萋以碧谅哉君子心永言若金锡悬知筐筥赢不废秉穧积勉勉他日思为寄东飞翼
题谌姆授道许旌阳图
阿姆孕气胎万生皆其婴大儿太素童小儿丹元精解后执帉帨御轮游九清玉妃左右眄璧月东西倾逝去八景灭留观三秀荣赤文大洞书累累满囊盛纷吾子弟职若昔列僊?登坛授受已溘然乘云征前行拥豹节後车载霓旌凤飞亦既远箫勺有余声匪观蹈道机曷识顾养情茫茫大九州禆海环一瀛谁者为蠛蠓谁者为鱣鲸稽首阿姆言吾今亦长生葆冲揔羣粹亿龄歌太平
三月廿五日予至官满岁矣雨中言怀
去官今日雨怀组涖官初凌晨入兹宅载家借谁车既欣就夷旷稍复加溉除前荣布筵几後槛栖琴书莞簟已丰若庖圊亦班如闲官讵免俗拙性匪求余幸无卯申缚兼谢朱墨拘荏苒年运往凄凉宦辙迂及朞当报政省已媿怀居庭花不吾背檐沬屡相濡天泽自兹厚土思那得无亿去礼寺秩久违朝士裾非才职教育希世忝名誉常恐後啼鴂安能同赋狙此邦望吴楚其鎭倚衡庐古人不并世下里?工歈乍可悬我榻谁将束彼刍青青莓苔地翳翳桑竹墟令节感慨集私忧报効踈哦诗以自讼庶用砭其愚
宜春卢仲谟将老好游
江水日夜下江帆朝暮开趋名与服贾什伯竞沿洄岂有挟胜具翩然动高桅桅前风水壮浪雪卷成堆奔奔沧海入遝遝青山来易柁泛淮泗随云望登莱中原筵几间恒碣两尊罍覧古发燕歌歌上最高台径陈东皇席遥酌北斗魁那无瀛洲客引?升九阂织女弄机杼天章不难裁谈谐得珠琲服缀琼瑰手擕蟠桃实自吟还自咍郤顾井上瓶几为瓽所轠丈夫属有念淟涊亦何哉借君三尺?扫我一寸埃举头谢黄鹄不敢恨低摧
三节堂诗
高昌偰辇部族望维世卿济济効臣顺振羽簉王庭服袭邹鲁化将由仁义行因兹命偰氏本其所从生再世表三节秉心存一诚若昔淮安王受诏始南征都运隶麾下实以材武名擢为主饷吏资粮有余赢论事举其要赏功取其轻单提海王篇前临百粤城御寇适不利忼慷死於兵其精凝为神其气引为星虽死得死所义烈犹光晶夫人属盛年灯孤影??寄家万里外收涕抚其婴义方教以正明德祀维馨中尝得剧疾液齐弗能平元帅方在穉隐忧为屏营引刀刲股肉和糜加餁烹儿手奉进膳母躬欣载宁婺居四十春门户底重荣何必栢舟誓旦旦申其情是家天所厚和声恊琴笙臣忠则子孝为妇德维贞自靖以所安大节见峥嵘艺黍黍已熟种槐槐已成筑堂备宾祭大书扁中楹非徒尊厥美固将遗世程元帅屡刺部击奸着能声肆今右广越一扫妖氛清世称为臣表士望为国桢嶤然诗礼门日以谦治盈五子各秀发文塲并蜚英翩翩台阁武亹亹云霄翎节义有丰报如获必於耕翁炊而季食左右列鉶羹饱腹亦饱人大田岁多秔普令四海饥悉得烹殽烝濬此忠孝源泽彼疲瘵氓庶明国家盛育材乐莪菁休屠七世孙珥貂联佩珩奋建万石家乘轩塡里闳是岂无本欤培覆因栽倾予忝元帅游山立仰仪刑伯子矧同朝蚤尝接绅缨钱塘偶参聚话旧叹蓬萍歌有三节章酒无双玉瓶登堂介眉夀为子寄嘤嘤
送叶生以相墓之术西游婺源
公刘昔居豳匪占龟独契景冈观流泉相土辨形位抱阳而负隂生生此其类後乎豳为周亦卜瀍水澨卜稽惟洛食会同四方至宅中以图大自时保成乂遂令堪舆家原本夸术知险固金汤如踞蟠龙虎示论都虽在德其次当审势茫茫大九州河山列经纬三条来自西天马掣鞿辔振迅或骁腾安行或容曳顿尘或立踠足或惊蹶或攀游龙骧或籋浮云逝或为春絮扬或作龝瓜缒错或黼采明断或旗斿缀大将域斯邑小则穿彼隧墓宅如流查亦各寄所寄天地发盖函形实不离器若然?映厚翕受皆沐气所以石窌封阅世若邮置古人重择术耕者必歛穧不见相墓师一言兴孝弟永惟死有藏如生宅郊遂岁时履茔域魂魄瞻髣髴五行象在天五气应在地冈峦以顺动积止无颇陂青囊一卷书析理垂教思奈何世之人伐同以为异不有儒家流谁其核讹伪叶君坟史业间亦游於艺看山目光炯抉摘破幽閟前年入天台屡揖浮邱?去岁驾胥涛载鼔吴门枻诸师铃记存荒语涉奇诡冥观领其妙射覆不待议有来证所闻齚舌称唯唯昔昧今已章按求初匪贰命釂展芳筵承筐陈厚币艺成当赏酬千金讵能致今晨风日佳君来我方寐迎门肃而入促席谈斐亹留行莫我以去若惊飈驶问程上江东马衔车挂轊婺源万山丛壑谷窅森邃灵秀之所锺不独专品彚企哉黄墩里藏策在金鐀其言实系道大明仰东出彼邦多俊英彪炳人门丽宾延计恐後且复羞鼎馈稊稗廼有秋穑事岂终废学为有用学士非以此媚蜀庄讲老子日晏坐帘肆奠丽极忠孝听者知砥砺矧是劝尊亲无穷待来裔吾诚苟未至何以承宾祭观采非卑居洒削犹薄伎勉勉君子心无入不弘毅荃兰本根在芳馨期晚岁
岁莫杂言四首
少学老无成所守但糟粕譬如福与市涉海求灵药岂不望三山风至辄引郤岁阑坐穷陋青灯映踈箔虽微白足禅自置丹霞缚贱贫吾所安饮水差足乐东隣日椎牛得似西邻禴
其二
中年鞍马间所历万里途髀肉亦既消梦惊还一呼读史窥古人恨时不能俱宁知远游躅足蹑双飞鳬汉北松亭塞燕南督亢图居今采奇迹未觉吾行迂岁晚重思之天高明月孤
其三
梅花彼粲者玉立庭户间摄衣起从之重是氷雪顔馨香不可挽百绕亦空还我老诗力退管窥无全斑奈何被花恼语出恐遭删谁持明月珠置我罗浮山无诗有重罸当尔三百锾
其四
里中四三友论交尝莫逆自我远行迈廿载成乖隔今归仅有存生理各崩廹经时不一晤寝想犹如昔闭门风霰中何以永令夕不见万松根濈濈养灵魄吾宁独夕夀持遗同怀客
小至日独坐诵太玄首序有感而赋
泰始十八策积终用踦嬴日星相纬经【去】律历廼施行羣余容养受盛气自中萌君子乘其运进退无营营微阳力虽少得与重隂争我时掩关坐休复观此生巅灵尚思反阙传以全明文棿安用哉自然元道成
尊经堂诗【有序】
昔赵人安先生以布衣教授里中裒辑羣书大备经训使子若孙采撷芳华厌满膏泽有余则推之以及其乡之人焉去今五十年尊其书犹尊先生即名其堂尊经堂曰此先生之志也太史属苏君伯修尝受经於先生之孙最为得安氏之学者乃来请诗刻寘堂上噫书在安氏而其淑人之功独安氏哉诗曰
圣人言纯如载道行万世贞明配日月广大侔天地简牍之所资包络无巨细上而建皇极重覩人文丽下以开民彛性初均秉畀训行宣光熙道否隔氛曀千人万人心掲掲皆经谊此息则彼消刚柔乃殊位进乘休复机廸哲蹈仁智自絶其根本奈何取天劓燔灭滋秦瘝罔罗兴汉利存亡书岂知论者常不置济南耄言出孔壁发神秘百篇始昭垂五代着成乂鲁齐韩毛诗其传迭兴废审音以知乐亦各徵四至乐崩名仅存缅想歌钟肄礼失野可求谁明射乡义制氏记铿锵后苍详数制区区象声容讵得作者意赖夫春秋家尚识王道贵载事或称诬推凡疑翼伪田何受孔易其全缘卜筮扬施孟梁徒别出踵焦费挟书律始除六籍岂俱逝伤哉居下流衆恶所犇萃驾言拾灰残我道犹未坠乘之以颛门中复縻?纬党同护朽竹攻弱击枯骴文字日荄滋编策亦鳞比孟荀与扬韩先後参舆卫择精语益详炳炳诏来裔一龠节衆音八风无滥吹方张乃遂翕已矣更五季大明升殿郊荧奎属炎慧?陵南标正陕落黄离继经世偶濳虚象图合而异举隅岂无反仅若小星嘒肫肫紫阳翁敷贲了羣眎在时张吕间建学特趋诣一鼔行无旁八区同教肄矧兹龙德中美化纯渐被家书动盈屋人各事康济恭惟罔极恩圣哲布嘉惠经尊道则尊有合严庋寘覆之以堂庭牖户亦崇邃古史洎今诠珠骈而玉缀高名以经掲酌原知水味譬如登高岳冈阜左右睇草木流华滋烟云撤纎翳观生老其间面背俱盎睟岂惟一身谋直作数世计是家离石宗遭乱藁城寄劬书自玉峯菑播实深穊子孙刈其熟穰穰收秉穗後来及门士妙合若龟契尊闻行所知况复躬自致过逢诧师资忍负筑塲志我愿安氏堂广作天下治矜式表国都弦歌行党术蓄诚以端蒙逹生以知类惇典叙彛伦三郊而五禘与世开隆平吾经固无累自微可之显道岂不在器世间有形物展转资弊弊游谈亦何根阁束秪自弃是将彼镇宝前人所敷遗手泽尚鲜新一展一流涕昼诵夕思之上帝俨临涖作诗谂苏子孙曾戒无替
郑景明载醪携饷招游左溪山访朗大师遗迹观庑间李华碑命二三友生搨得墨本已复陟东北絶巘至大师藏?石壁下衆壑生寒夕阳散采踌躇覧胜迨晚始归归而成诗
异境閟岩壑地神不辄售必逢僧宝珠窽启方畀授左溪掖仙华山山蓄灵秀蒸霞作岚霏泄云出嵌窦朗公修何行宴寂并昏昼及其止观成白月飞光透岩岩絶壁下台殿耸遗构谁初藏舍利驾说包椁柩到今乱石间鬼物严居守残僧数十辈裓衲裹猿?依凭像教力逢年足粻糗安知大法衰已偪三季後我家一舍余瞻云每东首白髪既徂龄松门乃重扣入谷变晴隂出林占气候西风戒新寒黄叶聚盈帚叠阁象橧巢鳞鳞各开牖景胜尘已空神超坐滋久摩挲李华碑楷画辨跟□固惟制作精所以能不朽搨墨虽馍糊尚可形篆籀还乘不尽兴更历最高阜鞭石障卯风无乃巨灵剖川岳奠方维坤舆鳌背负岂为一比丘譸张启?陋不然秉佛慧正以镌俗谬人师弘经者此道尝独厚我来证所闻山意亦知不仰睇圆颢天俯阅古今宙是山矗危巅实自开辟有青冥逼虚空浑璞谢雕镂中峯眎羣巘仅若綦组绶而况原隰包远近错文绣灏气方袭人落景已衔岫从来四五客一二耆年旧余如芳兰苕服美兼缫就佳哉采眞游吾衰恐难又
旦发渔浦夕宿大浪滩上
张帆得顺风飞鸿与争疾後浪蹙亦舒前山过如失桐江转数湾上瀬未入日篙工享安便坐稳头屡栉人生倚造物理微难究诘处顺安可尝离忧讵能必白鸥知此情故向浪间没
待制集卷一

[book_title]卷二
钦定四库全书
待制集卷二　　　　　　　元　柳贯　撰古诗【五言】
度居庸关
居庸朔方塞始入两崖张行行转石角细路萦涧冈层壑倒天影半林漏晨光崎里四十所历万羊肠千辕络前後两轨通中央谷开稍夷旷在险获康庄岂惟遂生聚列?参鴈行激流或机磑架广亦僧坊我来山水窟爱此不能忘是日新雨已浮岚乱沾裳水声与石鬭风飘韵清商局辔不知高游云翼超骧考牒曩有闻经途今始详缅惟古塞北八州犹汉疆控扼识形势会同知乐康属兹景运开六服聨绥荒两京伤廵幸离宫岌相望守岳将考制如祠匪求祥式瞻龙德中足徵皇业昌请继王会篇勿赓祈招章
李老谷闻子?
杜老闻子?近在东西川犹云感时物擦泪写幽悁今我行塞徼子?相後先时夏云景晦鸟呼摇空烟响入树窅窅啼垂血溅溅想知岐路难不恤躯命全千声复万声唤我归言遄苟非木石心岂免肠内煎江南丛薄间有花名杜?开时是鸟至相戒治春田不归如江水负此今五年风土孰云异物情要有迁寄巢勿浪出祝尔还自怜严程趋行迈且复挥吾鞭
龙门
一溪瓜蔓流渡者云可乱屡涉途已穷前临波始漫岩岩龙门峡石破两崖半沙浪深尺余湾洄触垠岸它山或澍雨湍涨辄亷悍顷刻漂车轮覉络不能绊其源想非远衆水自兹滥济浅抑何艰虑盈疑及患峯隂转亭午出险马蹄散草路且勿驱烟开望前馆
望李陵台
平沙北流水青山在其上李陵思乡台驻马一西向草根含余凄峯尖入寒望俚言虽莫稽陈迹尚可访想其深入初步卒亦材壮手张天子威气夺名王帐覆军?囚虏此志乃大妄一为情爱牵遑恤身名丧缕缕中郎书挽使同跌踼安知臣节恭之死不易谅河梁执别处出语?惆怅家声故燀赫三世汉飞将兵法有死生人运迭休旺忠回在信史岂没功罪状马迁当腐刑强欲雪其谤土思岂能无层云塞亭障千年麒麟图吾将执玄鬯
五月八日至上都国子监作
今晨得佳马驿行趋上京郤顾沙卷幕前瞻车载旌翠华戒鸣跸肃肃远有声驰道无十里云开双阙明迹既阻奉引班非陪列卿言寻圜壁宫纡徐临雉城茀地三数亩虚堂十余楹稍加溉扫勤得遂憇息清韩公博士年实教东都生今我再冗官怀鈆从北征古来玄朔地雅颂亦铿轰丰芑德甚广韦编义尤精前修有轨辙後生多俊英抑将授何业可使器早成宁无子衿刺仅免吏牍婴高居谢暑浊广矣羲皇情
晓发龙门次独石赋呈杨廷镇修撰
日日思南归乃逆北风去北风不贷客吹雪作寒沍明当发龙门一昔屡惊怖男儿事结束辛苦在岐路奉命有程期邅回岂我据沙平占斗行野断蹴冰渡重貂袭裘?矫矫若纨素?鞍肌骨痛劲气肠内注口鼻一吸嘘喷噀须上露露泫已成澌虬张本非怒瞻前独石近投馆薪火具联镳有佳友执醆起相语我实孱懦姿踰五已斜暮隩居尚少欣远役宜多惧明廷集鵷鸾燕雀一二数曷不捐半菽啄抱随所慕置危而易安正以縻爵故先庐越西陬亦有返耕处吾闻知几士顔子其殆庶翩翩不远复绰绰有余裕赠君白云篇还我归田赋
乘海青车过赤城鵰窝
小车簟为巾中箱劣容坐服辕一牡良贴靷两骖佐轻行涉岭坂捷若风鹘过手虽息鞭箠身已倦轩世间取快事往往遭蹶挫吾归亦是客奔廹理诚那缓驭良自佳山光晓来破一瞬数里踰浮青犹几个逢迎不我舍知我行意惰故园果下钩三岁想胜驮闲从白社游间即丰草卧成吾看山福岂不在老大
送俞伯贞祝蕃远下第南还三首
辟涂将进贤设科大蒐罗有司执衡度称物平无颇一语不从律万言徒自讹微伸已什百小轧能几多完此不雕玉虹光亘岩阿
其二
栖迟兎园读已复泽宫射两豪吾所贤九轨看方驾奈何慁子弟竟使刘蕡下文章如羣龙其智可变化乘乾忌孤刚君子有时舍
其三
北学自姬孔此道日星垂?陵建南标紫阳焕重徽何尝限风气但务开民彛我昔弄词翰屡亦逢黜嗤归欤理吾书与子指秋期
十二月七夜畏寒无寐阅陈景仁都曹云南行卷为和杂诗八首用其韵而不用其意盖景仁之作在赋咏而予之狂言则发於兴比之间要不必同也
古乐入今耳间歌才一成颂钟在高悬淫哇不能声彼昏但坐睡我听心和平曷不荐庙郊使之配咸英式观三雍拜遂陪千亩耕
其二
天骥不可得我尝有其图非无相马法仅出智之余骐駰与騧骆一一随指呼踶啮性岂异区分意何欤求之衔橜间徒以利为渔卑哉论形似蹄涔语江湖
其三
豪气久已无诗成差自喜是中高高楼安敢卧余子十步九跋?百年三仕已方轮岂能行曲几无足倚有田归去来编名附闾里
其四
青山引寒望赵北与燕南孰云古人迹不使今人探谬从下士秩章服裹朱蓝听鸡鼓紞紞怀谒府潭潭孱顔入我梦五年心内惭此邱元不愚彼泉岂其贪一笑掷忧患浮曦在圆庵
其五
日月相丽行有时而昃亏君看明堂柱基构实丕丕人心即天理何尝有欹危制政自帷幄流风被疆陲转旋乾坤正纲纪赖不隳巳日叹孚草继明仰重离岁功适已成祁寒无怨咨
其六
尝闻学道人即有以观无如何弹铗声嗟嗟为车鱼董生汉儒者卓哉彼丈夫当时江都相岂视大梁屠仁义言蔼如我兴久踟蹰
其七
陈君自少年高步已青霄迩来鞍马间髀肉渐渐消美玉琢庙斚胡不舟以瑶乃令坐郎署两鬓日萧萧君子尚难进躁夫率狂飘皮冠岂非礼寄谢虞人招
其八
大龟尺二寸至竟有何神备物使纳锡乃在九江滨我昔用支床吐故以纳新苟能避鑚灼何必愧泥尘养生实有主徇名岂其宾
舟次衢州
逌然青霞君问我廿年别南洄复西沉有行何屑屑京尘苦未浣玄葆变霜茁是身本不赀吾计乃自谲情知禄万锺顾岂在笔舌毛锥强解事涂林岂驾说从谁饰竿牍若已负覉绁停舟此水滨滞虑一澡雪可能招翔鸾为尔恨啼鴂珍重幽桂丛高枝待予结
晚泊贵溪游象山昭眞观
舟行弋阳道山石多异状嵌空露锺窽屹立俨珪鬯沿洄百数里璆铁森相向最奇象岩下仙馆占丹嶂舍櫂遵微行松篁挿云上开门看青壁左右挟高闶飞雨洒面来轻飈入檐扬道人出迎客牖户坐南向延登昇仙台境肃神滋王不知日车侧但觉天宇旷我生名山游正费屐几两采眞喜初遇恋胜期屡访布帆催夕举未敢恨飘荡水深彭蠡湖回眸更东望
杜家三舅浔阳官满明年当致其事来洪都取荐牍却擕家东归留连数旬醉吟惜别
舅家内外婣十七着门阀鼎迁变则大强半异存没没者风烬销存者枯株杌宦游四十年翁今亦华髪征商上考第休致廹期月取别来枉途亲情为之竭小留宁久久仰见圆蟾缺官餐无厚味归袂当明发言寻九江柁转上吴门筏还山朱夏初生事及薇蕨欢顔抚羣穉一洗道间暍仕宦至悬车如射释於筈又如解奔鞅回谢彼衘橜遂收尘土躯并弃权门谒百年百醉醒飘风几何忽背虽无鲐文头已有夀骨饮水看三邱青山青硉兀
送刘叔谠赴潮州韩山山长
掲阳海陬郡谿谷藏雾毒买区乃在城积居跨南服凡今仕者往喜气溢僮仆非轻万里途盖善千金蓄子行携束书言就韩山读韩山祀昌黎有酒有肴蔌骑麟想未过盻盻揽遗躅汛除蛮风清沾溉时雨足以兹为教首如日升若木何必鰐避溪已看鸡应卜今人慕古人未免伤抑促儒官实闲散岁廪七十斛饱饭取诗哦云月与追逐宁无赵子徒弹琴和予筑是将实装槖果胜美粱肉毋羞宦辙卑所志三年谷子其厚韩山听我歌独漉我歌傥无证并讯两黄鹄
康端玉蔡辅之和予言怀之作清整可爱因再用韵答赠二友
自吾得二友所谭皆古初如临左右监并引後前车相观善已至薄发秽全除诗成讽在口道契徵诸书并秀方卓尔蚤衰独纷如念兹鈆椠业未弃朴斵余衆尘适可厌一袂岂胜拘间因邪辙仆覆谓正途迂赋无藉鹦鹉祀有及爰居大雅属寥濶斯文窃涵濡自彼柯叶改何尝本根无裁将麒麟罽饰作马牛裾世虽浑空假圣犹公毁誉虞箴不在兽士撃仅如狙凡物有合气非秦独能庐区区学章句咄咄事歌歈若已困糠籺从谁问薪刍?流积至海广陌莽成墟吾徒慎修习世好等乖疎蚩蚩善贾者取谥信为愚
林敬舆将赴宜春筦库之任过锺陵访予官舍道别来出处相对惘然即赋为赠
吾闻昭文氏鼓琴息其生听者耳无聦谓琴有亏成玄木朱丝弦备之以声形奈何至治音卒负不平鸣敬舆江夏来又欲西南征濶别十五年抚镜各星星人生不满百忧患每相婴覆鼎有倾否偾车无折衡霜松独抱正受变愈青青桓臧已粪壤孔孟犹光晶儒者有要归体用实兼行无轻平凖书操奇制其赢此事足为理岂以仕易耕三岁如风花瞥眼秋叶零宿桑尚可恋息炬自全明宜春州郭小山水刻且清便将夔僰比益使赋咏精妍辞难为好苦力特易盈湔我尘土胸漱君琼瑶英进琴出?语为悉别时情
送富州章仲实判官解归
丰城县为州民碞事丛脞虽凭节制尊未底桁杨卧吾原共理心忧不在吏课授人以太阿芒刃能勿挫章君一屏星驾用良马驮人言甲科郎屈迹郡丞佐置之奔轮间寸跬无少蹉夫知勤保惠不计灭寒饿才多适自烦有席不煖坐最其刍牧功连垄富秔稬君去谁则来毛髪责吾过今年秋风高更畏茅屋破吾闻为叹息此道无坎坷诗书有利泽元造所菑播是心苟不存卿相徒尔大起瞻东壁明讵患南箕簸君怀有至宝万金难并货慎德抑良图余事堪一唾行舟未觉远云树渺千个寄声执法家须君警贪惰
郑万里再赴广东辟书题其所藏深村晚景图因以赠别
江西到南海满槖贮山川融液出賸语泉珠泻匀圆谁无疑薏苡我见皆云烟余情在所寄手把无声篇褰开揽秀色羣玉数峯前洪厓顾之笑言尝拍其肩岂有双太阿埋晶牛斗边寒厅夜来梦五羊载五仙腾景道君御海童歌後先涧中菖蒲根緑节如蜿蜒溉烹作鼎实荐进旅盘筵是物能益气於人可长年唯应云中君解颐为君妍功名来无期进思方沛然题诗代画记蹇浅讵堪弦
题牕外木粟丛
木粟比经雨抽稍将过寻藩篱苦不高争长意駸駸爱此茎叶间緑缛暎萧森檐前数步地藉以成幽隂稍令晨光薄岂惮午暑侵我屋如横舟风来一开襟淮浦萑苇岸越江篁竹林似人见眉睫失喜闻挐音薪秸供岁晚糗粮待秋深小得偿作劳不归如此心
贞一链师遗舟舆招游玉隆留诗山中
故人丹邱侣招我云林行云中逍遥君高居白玉京不知几尘隔笑颔相逢迎肩舆五十里细路田间萦半途廹曛黑一炬借微明映壑台殿出入林风物清旷然莽苍墟翠气欝峥嵘仰见星斗光安眠已三更晨升紫兰藉瓣香致吾诚何期奔走中获践仙者庭晋柏已槎枿柯叶尚青青海桑知几换风霜亦屡惊使非丹液滋即是剑气精至今畡陛边鸾鹤时来停五马昔浮江龙战方纵横楚氛则甚恶触波多骇鲸神兵一飞出坤道载承宁悠哉微禹叹但诧仙道成班班函臼迹古石托坚贞如求造化枢揣想以其形白云在遥天何尝繋浮蒸已去忽复来神存於杳冥四溟环五岳茫茫大八紘仙君所过化山川实扬灵年年八月秋来归云作軿至人怀其郷其心常怦怦麻姑後千载时犹过蔡经弭节城阳宅亦有许宣平锦帷虽飘去辟堂树琼旌况兹贤主人重有能诗声口吟蘂珠篇手攀琪树英客至辄授馆命庖羞膳烹时春杂花发景风畅新晴开轩得憇息衆鸟方嘤嘤覧物忽有兴?然怀友生京游我维旧尝同车笠盟既果名山期复惬沧洲情申歌不成章聊希蚓窍鸣
渡湖宿麻子港
青山彭蠡尾湖水始生岸一舸破微澜风帆用其半乱流二百里午发至未旰苍茫洲景中明灭津烟畔数家小聚落渔竈倚滩爨旧闻萑蒲间弱肉饱强悍时平道路清跋涉得无患岂非年谷丰礼义能服叛严严主湖神牲酒满杯案乞灵我岂敢云黑樯鸟散橹师促转柁轧轧鸣鵞鹳前瞻麻子洲波面明星烂新别重有怀县情如此灿
重游象山昭眞观憇祝丹阳斋迨晚登舟作
偪仄小舟中动目喜清旷僊山在眉睫彩翠分千状林扉延客步入谷迹逾放广如屧廊洒瀑层云上不见泉液滋但觉池流涨烟霞尽清淑草木无穴长古人所题字镌刻尚遒壮不然身後名千载有眞妄山中丹阳子与我同雅尚京华十年别相对宜梦想鬂变将还童药成犹静养褰閴曲蜜房苦笋煮可饷病身正怯饮坐息得疎畅欲起复徘徊檐隂稍移丈东归路更长篙师催进榜
我昔京城居
我昔京城居思山见山少今还蓬庐卧山云日缭绕青山如高人特立万物表方思谓有餍久翫复不饱门前再成邱其上可延眺冈峦四塞中蔽翳一盖小烟云所出没变态异昏晓宇宙几尘沤心目俱照了孰大浑鸿蒙孰细入芒秒不必载尻舆超腾閲齐赵兹惟龟殻屋左右幕篁筱习忘我岂能况欲观其徼灵景既内澄游纷徒外扰推琴跋残烛闭户月皎皎
曹尊师求白云楼诗
链师养母处白云蔼丸丸朝飞映皓鹤暮返随青鸾兴言芝术飡未贷菽水欢每年不满百眞归葬空山云来复云去泪眦讵能看飘颻檐前景杳没堂上顔茫茫天地间人云同一观故虽僊者形安能久坚完逝川日沄沄理定无回澜名教信可乐孝行垂不刋吾闻楼居人锄云种琅玕大丹几时熟吾当候仙坛
昔仙华方先生晚最嗜吟吾乡诗道尝一昌矣自公下地寂寥无闻余每深嘅於斯闲居多暇方裒公手泽为卷得公山中竹醉日感旧寄赠之作辄追次其韵写寄其嗣子夀父孙壻吴立夫
猗嗟岩南叟久化冥漠君巫阳不下招宿草荒秋云篇章一二在旖旎扬余芬谁昔开雅颂世方疎典坟重此窥制作怅焉远兴羣道散五十载於今叹弥文叵穷积石原但涉九河濆不知黍离降遂及东门枌公诚後死者幽明已中分弦歌三百首烈火岂俱焚向余忝末至於兹怆前闻嘉谷虽屡歉旱苖犹足耘呜呼召公臣闵下如苍旻胡不扶雅道廓然荡埃氛公诗载扬熙与世析朝醺
十一月十六日为僊华先生寓祠植碣於其墓北化城僧舍里之交友咸来会祭归而成诗用识斯事
先生隐仙华卒葬仙华麓凄其十霜露墓草今几宿永为不朽事诔行当有属业钜自宜久才微岂堪服重予师友义黾勉承记録铺棻虽弗工序述皆可覆平生有道碑此笔知不辱但嗟无缫藉吉荐忝嘉玉成碑悬窆後合置庭之曲奈何荒阡中风日所飘暴乍可牛厉角敲火防童牧十夫舁致之寄幕托僧屋并为近墓祠?泉荐寒菊交朋响然臻杖屦或不速意气有歆动夫岂为肴簌兹山望其庐数里入隂谷离离紫翠间历历盘游躅定应挟飞仙时来?云木微吟应吹鹤高举还骑鹄谁家松栢坟行鹿不敢触运往无须臾夷堫已为陆春花照黄垆有酒无茅莤先生死布衣桐棺仅能束葆兹泉阿藏免彼涂刍蹴斯文在天地千岁如转烛顾其不亡者往过来已续虽微冡瘗文尚有藁充簏清诗数千篇一一汰鱼目简蒐付方来後死惭不谷藏之於名山斯言可予复
秋往兰溪访吴正传録事
终岁困拘欝出门欣有行策蹇轻百里驾言寻友生是节秋雨歇新霜初戒晴桕林朝日中绦?缀珠英青山似为我出此相逢迎云卷原野辟潦收沙水清入岭复出岭江蹊抵微平古塔如枯桩冠山表孤城投馆已曛黑昏灯照初更有形即有役百岁徒营营幸兹闲放日且无尘务婴初非怵所畏其来为交情吾人文字欢至味若鉶羮又若朱丝弦三叹有遗声所以丽泽益展然君子贞学功苟堪补过时岂无成安得缩地法念来频合并
寄题兰溪州学挹翠轩贯子素使君题榜
庠斋小如舟雅与东风对东风动层翠飘落楹户内时春宿雨过芳事适已退松高或千寻草长将再倍衆緑乘风来掩苒发朝采广文曹务简宴坐得神会长歌乐泮诗小息元戎队白酒彼何功青山吾堪爱名轩以其实心赏惟有在枕藉山水间未省着闤闠斜阳隐江郊正与飞乌背峯端片云出舒卷亦多态谁持白变苍强挽明入晦人生邮传耳百岁几更代不朽不在名毋庸嗤湛辈
五月十一日瘗夭後独坐斋中感叹成诗
吾儿志端完不与短折类受命胡弗长灾疾并为厉始痁谓旋愈荏苒半朞岁医来为我言咎证在肝肺饮齐兼凉温补腑泻肝气善方无奇功盖有利不利数宵齐增剧一语无惴畏药食方在咽冥然如大寐儿年才十三荦荦具成知虽微警敏姿强学差有志八龄入讲肆玩愒不一二何尝踈笔墨颇似好文艺吾宗久衰落望以无失坠咄哉桑榆晚见此芝兰悴三世攻诗书树德有余地中间从薄宦常恐负明义庶期孙曾成食有不歛穧儿生亦何为天固予术慧不令悦吾老忍更夺之易中殇礼有服吊哭当为位老吾今望七就木身如寄爱儿若爱苖盻盻俟成穟将秋忽斩艾造物果吾弃废放安足嗟衰颓复谁慰坐斋日方永清风历轩砌长歌瘗夭诗哀深得无泪
王叔能尚书招游虎丘归而有作
阖闾藏窆处白虎卧其丘殉葬剑已化金精犹上浮秦强事穿伐鬼功恊人谋刳肠裂青壁历髓发寒流树色不知古蛟龙欝相缪蜕影入深窈铁花綉吴钩供庖绠汲余千人宜浣涑生公昔讲经聚石尚点头至今盘石上法云垂?庥宝坊何年建凌虚出飞楼北牖俯平楚西轩延广畴登临小吴会万象一目收韦白题诗後物华厌雕锼何哉幽独君窅然遗清讴兹山起原隰岿形如覆瓯我疑星游空堕地得长留不然驾海来六鳌为载輈现成股舟台示以闻思修客过阊门西看山几回眸是节风日美招携有扁舟旋櫂午影亭繋篱野隂稠行酒进热啜饮阑归兴遒词客思如云尚书气县秋吾衰落人後技痒记斯游谬误尚可芟芜秽焉能廋
袁文清墓下作
十年渍酒緜不到文清墓遥遥许剑心梦寐伤迟暮千里来东州九旬縻逆旅谅哉生刍束耿耿复谁语空怀郭林宗不见王文度山风吹空林更絶重湖去
草堂琳藏主得往年黄晋卿吴正传张子长北山纪游八诗装演成卷要予继作因追叙旧游为次其韵增诸卷轴
灵源
禅堂生莫寒客至不成宿岩云忽飞堕深灯出他屋仰见星斗高阑干转空曲
草堂
半陂纯浸山山空时见景老禅行道处水木余凄冷文字岂其机无言坐移顷
三洞
高高三洞门中天开积翠隂火发晶荧坤珍抉奇閟仙灵倘下来归吾此焉迟
鹿田
尘飞天宇空石破岩泉古萎花吹微香林端夜来雨语客莫题诗山灵忌多取
宝峯
到寺取径危穿林限沮洳井气升为云篁竹高於树清风翼我兴纳履下山去
潜岳
德人久归泉何异舟藏壑僧庐出椔翳楹桷亦颓落回望芙蓉城杂花香漠漠
山桥
言寻磊磊亭蹑云随下上涧回泫微流山空答遥响我已後斯人寥哉得其赏
宝石
余春不可挽风花吹满路向来一宿觉寤语知其处却望北山南城深昼多雾
九日试院诸友小集分韵得口字
今年秋意深闲门作重九轻拈糁菊杯强沃谈经口森然奎璧光残星映珠斗文字入权衡在悬不在手我岂能重轻铢两差可否举手谢西风此心如此酒
出试院诸友小集湖中分韵得淡字
棘围坐踰月滞思入重坎今晨始超然放舟事游览前林卉木清後岸风日淡云开两峯出秀色手可揽嘉兹十二友夙昔共鈆椠操袂将语离漂萍易增感举釂屡饮醇实鉶还荐醓欢意方未阑夕隂浮晻惨吾人许予心初岂异肝胆所志续鸾胶母徒嗜昌歜向风窃有示君当一笑颔
王继学侍御将赴南台仆自山中来城候饯辱惠近诗辄借韵叙别
龙劒久不试精金生绣涩谿上一磨莹光射秋涛碧凡物要有眞厚形非薄积所以君子心知人恒不失嗟予始从公深眷蒙引翼追惟三接昼何啻百朋益覉穷苦相累进寸退已尺徒将鹿豕游企望鵷鸾集乡部属建台登门怳如昔煌煌执法星照影秦淮白兰舟晓当发离恨焉能释独怜蓬濯深永与云霄隔衮衣早归来申歌歌赤舃
题苏长公书曹侍中与王省副论赵元昊事
古人善观人其孚如眡龟後是数十年理事可逆推何尝爽分寸自足制盈亏夏童昔跳踉势将撼边垂生子实不令貌求惟有几虎欲既逐逐狐行亦绥绥於时曹侍中中山拥旌麾相逢輶轩使王鬷贰三司谓言国若鼎寘安毋易危人才出试可边患稔愆违消衅必思豫恃吾有足支西枢本兵地举纲振其维迟当属之子在子究所施鬷虽践枢筦夏强适斯时谋弱遂弗振斥去乃其宜亿言不幸中国岂终莫医坡翁忠义人闻之为愕眙写寘尺纸中示作垂世?流传百年後引贯珠累累清夜一发楮光晶射南箕我观与衆异慨今谁致之自古泰治世守道在四夷滥觞起毫芒流末诚渺弥猗那久不作国蹙祚已移展卷怀所钦凄风振庭枝
十六夜望月蚀隂雨不见
三五秋正中既望月当蚀公庭修救事摐金控鸣镝喧拏走儿穉发召徧巫觋我时适未寝披衣步檐隙飞雨洒面来空云稍如幂天应爱厥妃恐惧遭掩抑仗此丰隆威角彼妖蟇力譬诸薮藏疾舍秽惟汝德两曜驾两轮安行各适职奈何啖食凶须臾成毁璧见过虽有惩匿瑕乃无迹雨非党蟇者为天护精魄常情惜良夜良夜安足惜德刑与隂阳配对初不逆星辰繋天步磨螘沿历历圆颢示无为苍苍垂正色稽首父母光千人万人觌
读汉史
博陆在汉庭受遗能效忠拥幼建皇极庶几社稷功惜哉懵学术慆淫无有终不知闲家吉卒蹈覆餗凶白日丽天行过昃已非中虽微骖乘嫌固足戕其宗独时休屠【音储】子任同识不同抑畏秉臣节不受通侯封谓臣外国人旅王若羣工讵以?毳习屈此礼义风荐进後其党志冲言乃雍子孙祉报厚七世食勲庸人才如百谷并收成岁丰立贤果有方汤治何由隆穿穴有攸隙累善至於崇汉法虽峻厉虞机繋其逢春秋贻典则朗鍳双眸空废书起叹息岂独悲人穷
送张典史赴江宁
太微执法星下临维石城城中治两县珠光聨玉?仰承澄清轨顺抚疲瘵氓地大故物衆奸端乃横生爬梳方费日更复事将迎薄责亦诟病厚诬俄近刑况兹朱墨曹走趋候门屏罄折如不容尚忧违指令盖夫铨监宗职在贤公卿南端操国秉招招有虞旌士以才自致筮云艰则贞霜风不凄厉讵纵垂天翎盘错别利器神锋发新硎张君怀牒去佐县得江宁江宁簿书丛堆案来相仍敏手试料理即见讼缿清仕道若历级淹时观序升禄食三十载未博一衫青迁秩虽左次考第当视成小住期月尔快陟天衢亨古人重难进每用谦治盈故能终器业挺然居盛名春华非不佳寒松有余荣觞菊酌君别愼哉千里行
题姚文公草书杜诗【公草法得於伯父左丞公而此卷作於庐山太平宫】
草书贵神隽不在加銛锋端如孙吴兵善守亦善攻合正当胜筭出奇思变通泛观造化初足想构结工柳城文献家奥学自为宗游艺践张素希风盛咸戎褰开大雅堂倒泻云梦胸朝光出纸背百丈飘晴虹早势已枨突余吹尤长雄山?舞幽窟河伯开泉宫收采不一二恠珍溢其中昔公富清览弭节匡庐峯峯前羽章馆敷坐紫烟重雪茧曦浄月蘸毫挹飞谼松风助挥洒能事不匆匆却後三十年剑化无留踨易名倍末议私窃百世公展卷三呜呼企公其犹龙
宗忠简公画像为公外曾孙叶深道作
近古社稷臣生世常不数不能半五百继见已超卓炎运昔中否兵氛纒大角掩斾薄日黄张弧北风恶起公滏阳节仗以障河朔恳恳存赵忠愤极涕横落扶义亟西征敌忾为小却佐兴灵武功受任留宫钥主辱臣则何国势滋以削回銮累十疏言谆听殊藐一死不贷公百壬吁可怍企公如列星宵光仰昭灼几叶外曾孙传世春秋学手图起予观言自崇勲阁士稚虽则亡随会尚堪作蹙国今更非云飞天一握谁能挽江汉为公洗河洛
梁谿謡赠盛高霞道士
梁谿一片月揺荡緑罗烟玉女采珠回驾龙耕璧田春去竹花实岁深芝草骈凤皇招不下迟景惜留连却望白云峤明星正当天云中青童君招麾使之前谓言宝诀书列在瑶台编蚩尤守扃钥一閟三千年至今海岳间光气常蜿蜒茅龙亦解飞金匮岂徒坚引手探玄筞得之可登仙首路向恒碣西窥临岳莲天坛见日出皓鹤共蹁跹行攀飞狐塞回薄扶桑渊沧溟挹不满石廪小如拳还寻屏风叠鼓枻陵中川调笑呼陆羽濯缨第二泉但闻丹齐成不见朱顔迁颢露荐承液雄虹为采?上下入景中窅然观化先何必肩洪崖遂将侪偓佺宁能独不死为我启眞筌大还容草创小刼度沉绵桂枝倘堪结迟赠远游篇
度马岭将适乌伤
舆轿陟层巅綫蹊若县絙先登步尤局後挽行益艰履危不数仞避险辄多盘三石立於独累寘若为安使非五丁力谁其凿漓岏松边取一息影动浮云端曜灵却在下身今插飞翰冷风掖车兴青露向空漙不知日驭侧但觉天宇悭俯视万庐落井干涌微澜青林缀?垤新霜变朱殷客尘将尽歛眞境乃徐还?观盖壤内开辟有此山何年画疆邑冈峦属连环鸟道劣容迹人兽为通闤旅行负薪粲鱼贯勒牵攀十步九颠踬肩頳汗流丹彼诚谋口给老吾廹衰孱胡为事兹役荒游起孤跧放情思脱兎引手招翔蛮复恐血肉躯容易堕榛峦山灵若镌我涧声助抨弹寥哉不远复脱粟有余餐
过哭亡友傅景文墓
傅子於为诗其气尝逸发束之就声律韝绦鸷生鹘眉山正令申杀伐机更活在藁数百篇一一无拣拔占毕老於行妻孥穷至骨晚涂从禄养岁月已飘忽归葬此邱樊宿土蓬科没嗟予负朋义不得临紖绋过车一恸已林风鸣窸窸佳哉承宗子堂构方突兀封培繄有自神理固无拂因知钟釡赢初不弃圭撮交情等肺腑悲喜两相戞流为挂劔謡庶以开欝塞
过钱清浦阳江由此入海
浦阳配三江犹以小絜大我家其始源涓流激湍瀬到兹直逹海混混百川会归墟岂其丰出坎亦非杀赢缩?一如眞源自霶沛浮舟絶江津浪触银花碎朝曦如青莲升光破烟霭归云回望长鸿飞渺天外
望会稽山
城东监湖道水光翻夕鸥云破青?靡稽峯芝掌浮悠然动予瞩玉女开明眸固知穴可探却恐书难求蒲莲浩如海微风挟轻舟前山与後岭导从森幢旒谁将北斗旗渐进东瀛洲桂枝倘堪折衰白媿重游
月夜下通明堰
挽舟下通明初宵落潮後两挺才负轭十夫齐奋肘引重如举虚歘过姚江口细水不生鳞月色金光走蟹窟在芦根西风吹泽薮开蓬挹微凉衆黔予白首欲持浩浩歌往和呜呜缶隔云呼长星劝汝一杯酒
过龙山不得留至车廐郤乘小艇至门
矫首上龙山翠气深盘盘松云制扃钥沙月转湾环沿泝二十里回樯客扣关山中宴坐人閲世如翔鸾十年不同梦笑迎发清欢浣我尘土面对君冰雪顔吾生大自在眠食尽轻安为作十日留闲看飞鸟还
中秋看月有怀正宗
前庭竹栢间月露下如泻此景不可孤脱巾坐其下露气挟清华月光穿隙罅明河耿在天动影两相射忽如龙洞中蒸云雨初夏又如澄江路残雪在林野我时病少苏久已谢盃斚移床着圆蒲小怠容枕藉只愁太孤絶翫翫不堪把触屏仆已僵照壁灯将灺络纬鸣四檐细声如合雅前身我不知岂亦饥吟者凄凄感离别切切怀保社嗟吾风雨交会合何其寡有形即有患孰者非空假去年东海头劳筋寄禅舍是节秋正中褰帘扫风榭正见金背蟇冰轮促高驾潋灔煮松涛丁东响檐马倒槖无生忍谈余犹炙輠染指密中边如啖得牛炙再秋未阔疎为生故闲暇惟余怀友情不与凡物化遥凭梦中梦寄讯楞伽夜
朔游卷中有句云成吾看山福岂不在老大此拙者早退之符也然青山献秀白日延景羮糗足饱宠辱兼忘山中之乐殆不过是而福则吾不知之也岁晏苦寒孤坐无憀用其句为韵赋十短章以自信先示戴生间或贻诸同志
澷郎岂不仕而多山水情中怀不远复束身返农耕陈力嗟既老食功遂无成饮水读吾书处困维心亨
其二
粤初贤科废吾年类童乌承家有占毕衿佩亦朋趋同时执业人十九为邱墟傲兀忧患中愧独余今古
其三
木无青紫楦偶尘文石班鹈梁濡其翼愧此头上冠幸保清浄退苦节谐所安山吾耐久友隐几澹相看
其四
祥麟狩而获仅与犬羊般所不如孤豚在槛犹在山应龙廼眞智天飞薄玄间嘘云自为神施泽何尝悭
其五
密裌缝我衣厚墐涂我屋食口相煎熬岁计幸中熟儿童向我言负智宁负腹赫赫起近名容容滋後福
其六
【阙】　轻世事饮酒思乐岂老衰负初心顔鬓日以改酒能乱人性强止中自悔饮少固陶然吾心寄千载
其七
一瑟混百竽衆然予独不是意岂无传正听非妄受圣作不必云肇自孟荀後韩欧望百世仰者若山斗
其八
紫阳继禹功导川至於海吾乡三夫子派别原有在斯文两曜张羲娥自相代耿耿遡小明後死吾敢怠
其九
行藏常事耳吾以易自考系遯与敦临何莫不由道物理数中齐年华客边老白髪对疎梅持以相媚好
其十
揆时不相先抡材徒尔大吾世属多艰学絶将无奈逝者莫予追未来宁寡和卫道固有人惟无抑之过
待制集卷二

[book_title]卷三
<集部,别集类,金至元,待制集>
钦定四库全书
待制集卷三　　　　　　　元　柳贯　撰古诗【七言】
送马伯庸御史出使河陇
河湟陇坻天西壁御史严行八十驿风惊大卤幕初乾雪重穹庐寒未释入关先见父老喜出节始通氓隶逆鲸鲵既戮海为清蜂虿虽微尾含螫急宣圣德慰荒遐尽洗民痍转疲剧当今至尊御疆宇坐朝法宫受图籍晖晖阳曜烛天垠殷殷春雷行地脉周公方宏治外?汲黯岂负居中责固谓真儒识边琐径烦拂士迂朝蹟可能高戴触邪冠不使横飞征蜀檄君行万里从此始人生百年俱有役副藏待子马迁书重赠慙余绕朝策归与空腹贮岷崘促此南风谈禹画
六月十五日大雨雹行【是日月食】
日月相鬭鹑火中晡时欲息云埋空雨脚初来杂鸣雹雷驱电挟声渢渢排檐倒槛挥霍入犀兵快马难为雄中休颇意絶崩迸转横更觉加銛锋乱抛荆玉抵飞鹊恣掷桃核随飘风坐移向壁防碎首急卷巾席何匆匆上天号令岂轻出摧残长养皆元功隂凝阳烁鬼神着气有至反诚则同想兹试手鼓万物特欲振槁昭羣蒙斋心变貌谨天戒呜呼生意无终穷
送王元叙赴颍州同知【元叙以世泽入官始仕登州而其先人尝为亷访使者浙东有声至元间故与余识今别二十八年矣】
淛河东开绣衣府正士持刑吁可数王公风裁独近古面目冰寒严刺举我初冠首羣游序偶坐时联诸老语当堦兰玉秀妩妩间亦从人诧怀祖二十八年如过雨相见都门髩生缕缇车再驾腰县组犹困铨曹核班簿学维有宗政有谱限以门资岂其叙密法深文已如许貌取于何知子羽是州虽小邻陈汝适彼其郊云乐土塍塍耒耜偏宜稌村村鸡犬无行虎西湖山色谁争所揽结何妨入樽俎登颍东西从外补要与老坡同一武攻诗琢词毋太苦忠信宜民民自与使华持节纷旁午大忌孤高矜誉处道迎督邮首频俯饰具先须修簋簠固有深藏称善贾不则蛾眉成妬女青云易致无幽阻收拾声华继诸父天寒远别衣当褚祝?有言君听取我辈交情非诩诩【?补令初官与武阶元叙再转乞换文资有司以为不可乃已】
送陈景仁都事使往云南调选
往时文子初使滇吾诗亹亹当离弦上言黜陟有操柄在尔笔削行微权今君过别又继往凄裘凉葛仍三年庙谟制胜思服远视彼裔土犹郊?大邦小邑实维系立监置尉皆官联生民百万等休戚启拟未必非材贤尚烦着令通朝士执简往试天官铨况君沉敏有注措雅颂自足资言宣度长絜大固应尔拔十得五犹超然龚黄卓鲁不并世器使往往?其全当从謡俗详考核勿以吏议深拘牵和柔岂曰由地产犷戾尚可因人迁方今天子重法祖忧轸最在西南边布昭德意歌乐职王路恢廓行平平朔风吹空凄以紧君马既驾何须鞭泸南泸北经百驿到日想及归鸿前玉节高持飞蜀雪锦囊满贮倾蛮烟嗟余渐老守章句好游亦有青行纒今朝执醆忽内长吟短讽还成篇胸中九域苦未广借君尺纸图山川
寒食日出访客始见杏花归而有赋
京华尘土春如梦寒食清明花事动偶賖占毕数日闲似释頳肩百金重今晨访客出城东马上风来乱吹塕穠桃靓李杳然空山杏一梢红耸耸浮晖隔树岂饶春丽色迎人太矜宠后皇赋命几何偏早秀迟荣徒倥偬娇姿不并岁寒看残香秪作篱根拥物情如此乃自嗤一官坐得三年冗乌腾兎走苦相催老矣髩丝今种种紫凤怜渠短褐穿白鸥负我归心勇故园棃雪想缤纷月下有樽谁独捧?滴长令酧颗蓬何用百家营守冢寄声为谢歌泥中补兀吾犹完趾踵
敬题皇姑鲁国长公主所藏唐周昉画金德星君眞形图
星辰上罗天文章帝宫太紫严中央长庚启明左右当西柄下掲斗口张浮空翕赩流金光云雾降精神杳茫乘之无际运无旁中有颢气随飞扬頩然玉色含微阳翠绡蒙袂□琼璫手弹琵琶韵清商商声按节秋思长银河经天浩汤汤跂而望之河无梁往来倏忽难为详但见初月如悬璜洛书五行着禨祥始终德运推柔刚云此太白乖其方义亏言失多淫伤神无异体智有常我梦见之觉徊偟披图骇目得未尝粉墨形似争毫芒作者周昉传自唐能品上上题明昌王家甲观开画堂瑶华承宇藉以芳升殽洁浆祭於祊灵衣被被舞执?神保至止辰维良驾言为织天孙裳吾闻五曜持乾纲龙腾虎拏互低昂星官执御调玄黄照烛九土穷八荒东西咸池直扶桑下贯天毕晶煌煌煌煌之晶降为穰物不疵疠民不殃千秋万岁国乃昌
赠写眞张翁【翁居京城南年八十一神清眼碧盖进於其技而无求於世以自足焉者也】
傅岩审象形何形麒麟设色非丹青肖图如以烛取影岂谓炬火无晶荧腰间挿箭气自倍颊上加毫神则宁古人艺圣不两至心动手应夫谁令不夸笔墨工点?欲与河岳开英灵京华冠盖萃山薮风万骑云千軿前行卫霍後褒鄂佩服宪宪登明廷俗工写似不写韵却诧果臝非螟蛉或攀有若拟玄圣仅类蜡纸模兰亭我虽意见颇自可岂固贱耳疑羣听张翁八十贞静者城南巷居昼掩扃客来拂绢出新监能事逸发无留停一毛一发生意足造次参倚象仪刑由其天机胜嗜慾愈觉眼?如流星承明待诏绶若若晨朝索米侪优伶徒夸世有青紫楦岂恨我屋无芳馨吾闻画者多善幻倏忽变化开玄冥安知神完意自定伸笔已似行春霆草间陋质不须写二十八宿罗天经得闲携酒就翁饮倾倒沙头双玉瓶
刘常州宅对菊醉歌
菊花高株高一丈葩萼垂盂叶承掌搀先节物作重九乱点秋光入屏幌黄黄白白鬭新品大朶如擎小如仰或稽红紫当独秀讵识幽?无竞爽天工似尔费雕刻人力可堪专灌养京华乐事全盛日隙地买栽随意赏夸多直拟卫霍室岂顾家微百金享常州使君开画堂檐网连楣出虚敞集芳作谱为娱宾赖有筵前玉舟两不知谁舸载倾城但道我屋无藏镪过从数客问前茅出节何时试英荡可能轻别负芳期遂使寒香沦宿莽孤根有托俟岁晚急景如流嗟运往我歌君饮君当酬明日霜河催去桨
出北城独上秋屏阁望西山烟霭中漠无所见
北江负城沙似碛帖岸微行谁所辟折旋殆类蚁沿封漫漶犹如鸿印迹风披披鞍兀兀去马浮曦正相逆入门平步得高层身与危阑争几尺缁袍年少不嗔来拂掠胡床趣敷席钩帘意拟见西山云亦何心故蒙羃我疑玉女畏迎将且惧词锋恣弹射豹藏惜此管中斑黛点羞渠眉上碧不然洪崖仙者过雾幦烟軿罗什百讵容左右觌昌丰秪许依微揽芳泽我时坐定深得之大小往来成一易青天白日岂尝无好怀转眼难寻绎祝融开面索新诗五老破顔愁恶剧我持一影行万里负舟而来山有力搴华宁俟九春期系匏未了三年客正须慰藉管城公重此提携烦脱帻
为蒋英仲作顔辉画青山夜行图歌
前山湿雾方濡濡後山蒸云如鬼驱松蹊行尽廹曛黑璧月正挂寒蟾蜍问翁苍茫何所途投馆莫有林间庐枯梢尚鸣风势急隈岸欲渡溪流麄沃洲天姥虽峭絶无此原壑深盘纡固应丰城牛斗墟龙劒夜出乘飞苻神人仗气挟以俱虎豹旁踯雄牙须世间何物珊瑚株不可?翫矧可诬青峯之巅野水砠独往似是仙者徒心融意定不少假收揽奇怪一笔模蒋君闲朝携过予墨色照几晴光铺老顔未老为此图柳子歌罢三呜呼南州双璧范与虞君当请赋倾明珠
出新城门至北沙下行视陶瓦
二年居城伤局促腰脚未免成坚顽西山迎马若导从隔江正面开云鬟想渠故要诗料理况此已复秋阑珊青林红树高下暎潦水卷尽霜痕斑村墟虽小有鸡犬砂行十里到即还黉宫改作土功起穑事休来农务闲直防苦窳厉陶旊遂走荦角劳鞍鐶古云薄物毋芥蔕特取尽已方安安心为形役语非是动静自我操其端爰从忧患出苦力偶窃禄食犹空飡西风辄赠好山水起我平生清浄观梦游已了豫章郭饱目尚欠匡庐山胸中尘土要淘汰微此得不嘲天悭吾人所赋实蹇浅报贶岂有青琅玕
後木龙渊歌为陈景常作用其韵
我斋谁名名衮斧有肃其趋坐轩庑坐来歌彻木龙渊卷雨输云出江浒是渊无龙安有木土石夔魖非若伍想当堑荒刋翳初已辨枯槎閟终古刳形实藉水为锋腾身尚恐雷凭怒沙湮浪汨几何秋翕合苍精配金虎不然因会戮防风残骸槁骨相支拄专车剥尽化椌楬羞向人前承乐祖他生劬书来自献问尔非臯我非禹直将夜思破漫漫往和谷声呼许许又闻用木作寓龙致得陈宝祠中语降神报贶不在眞狞须逆鳞吁可数湫移偶尔阁汀州转眄遂与波涛阻幸依砚席听吾伊免逐泉珠疑贾竖是龙是木不渠嗔但觉噫气吹还喣物化为人人化物上天下田云作渚木龙招君君径归袖有渊神三尺雨故饶龙文不成讴未害水人能起舞谁为斧钺谁为衮春秋伤麟礼伤鼠还君置我一束刍许可当年陈仲举
题高彦敬尚书竹石图
尚书胸中贮秋色翠石苍筠谁点笔当其被酒气初酣芒角森森出矛戟墨痕散作纸背光虎卧龙腾俱有迹伯夷去後凛清风叔向生来古遗直见之冠佩不敢燕矧是圆坛方荐璧房山西北弁山南二老交情尝莫逆陶泓毛頴始受呼不写穠芳写寒碧流传此物成宅相钿轴缥囊新潢饰老夫馋口近更滋便欲归山煮吾箦诗成题作主林神未害西湖渠不识
雪夜苦寒沍
一冬愆阳积之久隂气乘凌如决骤飞雪才惊穷腊交祁寒浸逼新年後宵眠辗转成局躬晨兴播洒愁龟手羣山藏疾岩骨峭下瀬胶流溪腹厚欹欹瘦竹岂堪支植植僵株如恐仆宁无鱼淰入渊濳固有兽穷离旷走两间自尔埋翳曀万物于何遂牙纽衰年疲薾动畏兢穷屋栖迟甘老丑朝盘至午得饔飱冻盌经旬无瀡?堆床败絮可能温弛担枯樵聊足槱咄兹恠见骇南翁启我梦游追北叟天时岂久拂常经君子唯当坚素守既欣瘴疠扫氛祲将喜来牟盈垄亩迟迟阳德际朋升杲杲天光发丰蔀治朝有道容我拙日饮山堂无事酒
自勘居山所作诗题其後
世言作诗能致穷遂指此物为妖凶不知善药不龟手时来或取通侯封我生屡涉忧患境所不偶世由大慵有言即吐非尚口譬若气至鸣蜩蛩何尝梦见古罍□颇愿濯出清芙蓉嘲啐未免杂凄楚姿媚岂复能昌丰宦游足迹半宇内颠毛雪白身龙锺归来十事九多忤顾有愁绪无欢悰尚余结习在篇翰风雅远矣吾何从蓬蒿环堵适自好乾坤万象谁当供唯应未断绮语业岂意更留鸿雪踪一年藁卷盈一束论石犹堪几簏容夜郎东屯两醉叟流落西望千山重胸中绣线虽采缛不得帝衮亲弥缝苏梅黄陈後起者世岂不淑乖其逢九州四海莫予骋一生坐受饥寒攻咄予六六牛马走仰视迁固其犹龙贱生无用此语实何况窃发言非雍荥华岂是拙者事图画将为後世宗自歌自咢自拊几和予付与风号冬
三月十日观南安赵使君所藏书画古器物
三月浃旬新雨余市河一舸如浮苴言寻佳客赵横浦步入城隅门巷纡褰帘迎揖坐便坐深炷炉熏呼茗盂砚屏方截紫绮段楚瑶秀列珊瑚株是家素号虹月舫载画盈簏书盈车客逢好事要审鍳便肯解褚倾囊储相看贵德亦贵物古玉错落排筵敷鹿卢带钩环佩玦鞸?昔将承属镂佩章六纽四官印篆画刻深铜质麄配之冲牙奉君子贯以系璲联金鱼连钱騘马琢文玉圉人侧立垂裙裾神工定复烦剞劂赤刀故想来锟鋘次陈鼎器论制作啇周秦汉焉可诬玄武实水卣实醴腹背翠错提梁朱最奇剑槊尺有咫緑玉龟鳞纯体肤精铜岁久刚性在间阅燥湿其无渝铨量画品差甲乙锦标玉轴随伸舒庭光古佛生梵相满月在水莲生趺卢前吴从笔锋劲履豨承蜩玄化俱瑶池仙会上中卷细巧自是吴元瑜云霞楼观逓隐见花竹羽毛工染濡绦旌飘转紫箫发步辇导从千琼姝终篇八骏惜既阙诗亡可补此置诸意夫鬼物揜疵吝免彼耄荒留叹吁徐熙葩叶妙设色尘昏蠧蚀犹鲜膄古绡一段写秋意芙蓉鸂?连茭芦梦载鸱夷浮浩渺此兴初不缘蓴鲈七客张萱为谁作浓墨大笔色不枯五人人跨一善马一跨乌犍一蹇驴印窠惨淡悦生字岂曾藉入官中帑穰穰画苑姑拨弃伸眉更请评法书二王眞迹胡可得硬黄数幅眞唐摹兰亭五字损不损肥本瘦本班班殊如人身口耳目具神采乃在颊上须虎贲举樽虽甚似优孟抵掌何其踈世间楮墨日弊弊欲驾跛鳖行天衢南唐常侍六书学凌轹斯邈开榛芜杂诗流丽满一卷铜甬篆法无能踰金?铁纽莽回互山蚪海蜃争腾驱嗟予欲读屡拑口形求意索且须臾泰山继起石鼔後李监捷出张先弧向微二徐为启龠此道湮灭谁昭苏眞书生行行生草飞白籀隶同一枢张颠草圣入三昧小楷妙合禇与虞郎官石记毁已久百金可有墨本无世之珍物岂待赞题识况复经鲜于绮园甪夏四神坐刻字寸许无葩荂永平元舅纪功颂燕然何在搨墨乌厓镌野刻百数种传观一二日已晡余欢未尽谋再至榜人催发吾归欤莫投萧寺微雨作昏灯照影溜鸣渠冥怀且复领其要回向灼观心地初百年蓬累大宇宙荡揺不啻风中旟寓意於初形物着尤物亦能为我娱滞形小足致偷夺大成控颐伤口珠牛李相倾坐石祸王涯复壁嘻其愚吾徒适目取一快彼毫巧者方睢盱睎予嗜古与君并见猎时然思负嵎题诗纪载实覼缕若遇匠手当刋除同观六士梁越产王杨三子甘陈予交游聚散等萍絮春风渺渺吹江湖徵诗如见所见者後有画者传之图
中秋夜半起看月戏题长句调静远子安二友山长
青天明月不可呼何况有酒无江鲈寒灯顾影叹离索如此良夕焉能孤三年家居三见月此独不见为踌躇梦回虚馆漏声急碧霄莹浄开冰壶仰看圆魄挂屋角俯见流光穿座隅振衣起舞青桂下白露泫泫寒生肤他宵得酒有明月山栖未免思江湖阖闾城东庠舍静庭列柳榆三四株暗蛩振股和鸣杵栖鹊飜树如惊弧素娥似为我幽独故出光景相嬉娱不然顾兎养灵魄何以拭泪县方诸百年心赏半尘土岂独负丞兼负予好怀都付橙蟹月淡味宁忘杞菊厨隂晴聚散胡可拟云翻雨覆无须臾清琴在手不成弄且复题诗讯大巫
寄题惠山华氏溪山胜槩图
山如尊卣溪如籀洗刷秋光出深秀市尘飞不到亭臯翠幌朱帘闲白昼主人宴坐与天游收拾至乐归之酒丝管愔愔大雅筵荃兰泥泥离骚囿以心观心廼如此更为溪山发神腠水榭褰开寻丈间物华捷出雕锼右客来问石石忘言客去留云云为守惠山山中第二泉水品古今夸满口井干余泫溢为澜落毳飘来鸟惊救高人但取一赏足择胜谁能占幽茂两腋清风起振衣百年陈迹供回首寄声鸥鹭莫相疑还我灵龟养耆夀
题赵敬叔所藏龙眠飞骑习射图
元丰盛际臻重熙驾幸宝津方戒期材官骑射选精锐人伟马骏由天姿雕弓引发赤羽箭绦绡系在青杨枝班中驩言斫鬃射好手莫是六州儿拖球飞?最鲜中十中三四才称奇人如明星马如电日色昡转交龙旗彤庭赏隽赐金帛周庐艶目生晶辉激扬材武振士气正藉庙略能匡时集英排仗候廷试毕景未休宫漏迟南宫仙伯预宣押应奉殿门因纵窥天上宝图唯我见宫中秘戏少人知白笔追摹得神骏五采不复烦彰施雌堂清翫要有属太氶丙署知为谁庆元逆数到元佑画江自固运已移紫阳语系锡山後法云旧案重称提题诗叔简定王氏入官延阁方然藜嘉定章公中执法二年己巳升中司两公出语各臻妙骊珠满槖光离离承平兵制怳在瞩燕安鸩毒终难医赵侯钩致自瓯粤启袭传翫晴虹披玉山汪氏所珎蓄再落人手廼得之霜蹄十六脱其半骑者臆语如指麾由来得意忘彼象若也补亡非是诗何况龙眠记画意字字透纸沙画锥天球河图怅莫觌宝玉大弓欣有归材如赵侯当用世纵靶已并金飈驰移人果岂在尤物但视无逸为元龟
与用章戴生同度淡竹岭夜宿山家
一溪屡涉溪流浅廿里穷源终絶巘云间仄径细如萦霜後枯葼齐若剪沙崩石烂阻危攀磴断崖县还斗转已惊汗袂泫余滋更拟班荆息微喘未昏斜照白波沦直下遥空青雾卷粤初川岳各流形自是隂阳始昭辨谁开壑谷通片云重为封圻制钩键神工使解铲崔嵬世路何庸增连蹇舍车未免役孱躯搘策聊将收胜践枌榆连?壮且衰婣友关情行孰遣吾生已付一浮沤此足宁堪几重趼莫投山馆睡??雨撼窗扉灯睍睍寒鸡呼梦报诗成旷怀直为朋知展
载酒堂诗【并序】
兰溪州同知州事彭侯震卿为南宁军判官日尝访得苏文忠公载酒堂遗址筑室肖像即修祠事朝野名胜往往形之赋咏予知侯有怀贤尚德之心则夫宜人之政是不一书而已作载酒堂诗词曰
东坡先生如龙鸾世人疑其欲飞蟠九州四海不容足摄身径去窥髦蛮南荒万里儋耳国帝遣海若开奇观濳渊挟得睡骊目思山梦见峨眉弯风恶浪吁可骇土芋脱粟才供餐黎家兄弟好事者小酒初熟生微澜丱童迎路吹葱叶门东刺竹西牛阑扶擕归去常半醉流落生存重一欢四黎善善君子类若比章蔡犹萧兰天乎木铎何望尔蝇之附骥渠非难谁寻雪迹到鸿爪正用载酒标堂顔百年文献随草莽庭阶芜没井且眢风流别驾彭夫子未负进贤头上冠是心尚德甚饥渇挈取旧物还祠官书名小摘桄榔緑荐俎时羞荔子丹海邦夷俗杂蛙黾兹事信为风化端音声固有合琴瑟嗜好果岂殊醎酸朅来兰隂语吾故缁衣三昧三长叹咄哉恺悌神所劳云路矫首看扶抟
雷琴行为萨仲明赋【中有铭云天宝二年雷威造】
美琴论德兼论质如玉函和中缜栗蜕形链骨龙体成九转丹功在髹漆唐人妙斵称雷威桐材既寻天予之当时重购已莫致到此珤秘知由谁七百年中几桑海大物尚随人代改庚庚玄理似鲐文鬼蓄神缄端有在萨君昔游冶城东倾倒囊褚携松风道逢陆子惊再拜世乃有此云和宗云和收声吁已久满耳淫哇听欲呕鼗磬非因襄武亡弦歌实自猗那首执器求道道乃全声形精感人其天荐之庙郊凤当下盛际追还天珤前
寄题陈子敬録判澹古斋
光尧论书称澹古谁其采之名子所想应蜇口厌芳辛且惮取妍趋媚妩治心养气岂无端致一凝神要有緖虽微鼎实载升牲劣可堂筵容布武开卷明明揖圣贤弄琴眤眤羞儿女是中趋尚乃大佳俗下爱憎难遽数玄酒犹堪飨庙郊疏布何尝愧文黼一溪晴緑看揉蓝二顷圭田催醸黍天机谁者得之深为问人间养生主
题高尚书滕纸画云林烟障图
髯翁昔饮西湖渌满意看山看不足醉拈官纸写秋光割截五州云一幅吾闻妙画能通仙此纸度可支千年秪愁蓬莱失左股六鳌载之飞上天
题陈子仁屏间新作长松叠障
陈子胸中有奇句墨渖如云时一吐不知毫頴挟何神顷刻移山起烟雾纸屏潢饰素光揺眼明见此青霞标尘埃两屦我顔厚为子三赋淮南招
介福堂诗为张繁昌作【繁昌之祖蓝山先生为紫阳之学乡人筑室奉祠列之学宫繁昌名纯仁】
蓝山张氏家有堂素屏朴几六尺牀堂中夀母八十强鬒髪未变双瞳光有子朱绂垂银章有孙经明贡於乡彬彬濬发文字祥弥甥亦已第奉尝岁时拜庆俨趋跄?腒荐豆醴实觞龎眉一笑回春阳树萱在背英煌煌和气充牣天降康绣文新添晷景长是家穮蓘连墨庄往往刈熟盈囷仓廼翁谈经临象璜青矜弟子如雁行上窥云谷开微茫着书充簏名山藏精庐百世飨烝尝祖孙播获岁乃穰此道付与今繁昌政学优优问弥彰栽之培之至敷芳本深木荗理则当母昔寡居称未亡肆今五鼎食有鲂介福堂成贮缣缃大篆题榜卿云骧宾客上堂声必扬有来观乐歌泱泱天津之女工织襄言将为母制锦裳他时花诰凤衔将并与缫藉充承筐蟠桃种在瑶池旁碧实累累秋露香仙人畀以郤老方执鬯起酌天飘浆金华小儿牧羣羊畴昔授道张子房作诗寄夀言荒荒母当启钥分玄霜
观宣抚资政郑公追复元官诰词题其後
郑公进仕由咸阳才则有为时则否主和正尔持死力蹙国宁甘?戎丑庙堂手挟震主威壮夫夺气关其口铨封朝上夕投荒公捄止之言弗售自兹违弼意稍垂未必蓄犬眞堪嗾长孺居中诚少戅相如使蜀非徒厚屯耕虽则致赢羡反使烦言推罪首江州狱具徙封州妻子流离穷见肘朋淫乃更滋瘴疠亡监不嫌殱夀耉台星中圻山亦颓国不负秦秦自负明年手诏收权纲追复流人洗瑕垢从官恩典视生存还畀其家犹固有悔心一发本诸诚训语明明知所受诰绫六尺载书词印窠满幅萦虫纽东序河图曷足多继世子孙当宝守天生忠贤岂无意毁誉方来在身後秦顚郑善古有云易漑深耕视终亩国非其国六十年权以春秋夫岂苟桧如狗彘人不食公如龙麟骖帝右矢诗追系辨奸篇太史贱臣牛马走
草堂比丘尚贤为报母故刺指出血煎链如法命其弟子如琬以小楷书妙法莲华经一部七卷匵而藏之总胜阁上予尝閲是经随喜说偈昔绍兴中有僧宝元刺血写金光明经全部施是山今尚在焉
我观衆人与我身通体气脉常充满云何触目生痛楚关节脉理元相管四支百骸皆有血流行肤革初无溢以鍼刺指即得之渥丹濡濡供渍笔法华妙经佛所说经凡几字字几画蝇头细字满夹书天龙夜乂承指役血出尚贤书出琬是师弟子本同性龙华会上昔相从信心一发超圆证县知是血母所生为报母恩弘法忍一鍼一滴聚成勺书经有尽血无尽愿兹宝印金色光载母上生游极乐妙庄严域常现前是经在处获尊阁今生贤琬两比丘前身宝元无乃是五色云台舍利幢藏海莲华相对起我尝奉佛乐我浄与闻种种殊胜事一朝拾得王髻珠五十小刼皆眞际昔人持经向空里雨尚不能至其处况夫性血之所书无量诸佛垂善喻大云所覆甘露濡四海九州同稽首我今随喜为述偈子墨客卿当谛受
黄晋卿提举授官初归予偕敬叔轻行访之假榻湖边满心僧院明日病作敬叔先还予留就医药数日乃归予少时尝听琴此院今四十年矣
湖漘僧斋听琴筑间四十年来不速秀眉一衲今雪顚迎门坐窗煮茶熟自敲竹槛唤童归更拂藜床延客宿客方病起气如丝夜枕歌眠屡惊触晨兴体恶头岑岑三日忘飡不思粥归者先归留者留赖是吾生耐幽独疲蕞犹资药饵扶过存厚谢亲朋辱隂阳致寇孰乘之小待神完理当复行藏一迹大累人畏影偏教影相逐莫途久寘折腰具高谊能忘软脚局湖山欵欵惜重违雨色云容看未足宁能将此不赀身坐耗斋厨两囊粟鹤背西风去意轻命仆肩舆催结束
题钱选画僊居图
仙人羽驾青云舆游戏八极凌空虚神山缥缈在何许意所到处皆方壶画师岂常与之接梦时识取醒时摹联栋紫房县薜荔交柯碧树排珊瑚琴书整暇筵几静左右绦气横扶疎武陵溪曲仇池路人迹往往通樵渔仙凡一膜初不隔悟迷异趣何其殊奔轮骇辙世多有逐臭未免如虫蛆吴兴老钱招隐曲驾言设色调方诸披图三诵归来乎盍亦视此招摇车
过闸行
二漳合下如奔矢絶出为河容汇水南樯北柁越埭来後挽前抽争一跬懋迁物品实王畿岳贡方输千百絫啇功已觉十分赢趋利眞成三倍市圣人乘运智者谋尚忆当年河事始向非庙筭屈羣策安得舟航若平履天开地辟几何年禹迹芒芒大疆理毋将本干贰强弱所务有无通远迩日高楗闸放三版津人絶器舟衘尾河渠使者水衡丞走马西来呼起起
松雪老人临王晋卿烟江叠嶂图歌
君不见帝壻王家宝绘堂山川发墨开鸿荒重江叠嶂诗作画东坡留题云锦光又不见後身松雪斋中叟伸纸临摹笔锋走楼台缥缈出林?芦苇萧骚臧泽薮白云飞不尽青冥百丈牵江入樊口墨花照几射我眸我为搴芳歌远游胸中是物有元气世上何所无沧洲我疑此叟犹未化瞬息御气行九州五山四溟一觞豆琐细弗遗囊褚收故能援毫发天藻不与俗工争丑好楚山云归楚水流万里秋光如电扫拈来关董散花禅别出曹刘斵轮巧披图我作如是观毛頴陶弘共闻道呜呼相马亦相人驽骀岂得同翔麟舍夫毛骨论形似如此鍳赏焉能眞後来有问延佑脚意索举似吾方歅
送萧从道还蜀歌【并序】
萧侯从道自京还蜀舣舟广陵薄游吴会邂逅一见如故交焉盖侯以辽东贵族累世将家早从征伐艺勇有声袭父爵为万户鎭保宁泰定末上屯耕便宜京师会阙外称兵侯受诏前行搴旗斩将功最一时亡几云南大理亦凭险扰边廷议遣使持节分道督战侯与在行独由乌蒙深入巢穴折其锋锐凶渠授首逆类悉平幕府上其平南之绩吏持微法赏典未下侯载家径归朝廷制爵禄以驭臣顾於侯系吝若是邪侯方将覧观山川形胜以摅发胸中之耿耿然自此泝江入蜀魏吴战争之故墟遗垒往往而在吊古兴怀可以慨然而赋矣因贳酒酌侯申歌以送之
天历之元边衅起反兵攻阙如突豕宴安鸩毒五十年覇上棘门徒戏耳相臣只手扶乾纲虞渊取日宣重光雷行固已观用壮龙战不必疑无阳萧侯蜀帅方入奏受钺前驱渠敢後鼓行三阙气既倍往往短兵能获丑系组才来轵道旁奔鲸复振潼川右枢庭论将岂无人懦夫上马还逡廵念非萧侯材勇者讵足濳消蜂蚁屯传声六诏将深入已觉蚕崖铁骑陈仁义之师若时雨大猕获禽非我所坐令万里哀牢夷回谢天威迯鑕斧捷书径上清暑宫节制重开紫微府论功亦或?深文覇陵闲杀故将军京华再见梅花发春色遥从锦水分相逢吊古吴台下壮士宁为时所舍载愁万斛压归舟舟经灔澦高於马江水万????从天来江花锦帆相暎开长歌系剑歌莫哀随世功名何有哉
韩魏国忠献王七世孙植甫家观王蝉冕画像
文奎瑞宋三百年英云五彩章赋篇出藩入从国秉重势如九鼎安堂筵西戎小丑罔干纪北门三军常晏眠谁为社稷存至计藉此粉墨开凌烟崎岖南徙今异代启匵传观玉色鲜使时殷耉犹弗咈安用蜀业图其偏神人玩世未尝死刚风乘之游九天李君执御我问世更恨凡骨何能仙
归度太阳岭
北南二岭中我居出入堡塞险且迂方州治县能弗往往则盘辟徒舍车金华枝引峦岫蹙丹霞翠雾交吸嘘人影翔天云在下溪流宛委旁行书浮岚开道通两屐落日挂树明三珠是节秋高气初肃喘息微汗衣成濡崖间野菊虽琐细黄艶迎人偏静姝连峰转想画为假怪石特疑神所刳居庸桑乾矗天北我尝骑乘陟其砠彼诚崖絶犹戴辙此更礧砢难容跗尻舆神马意所适四海八荒同一驱咄哉屈於远游烛撰辔欲系扶桑株
天台张节妇吟
天台山中百本桑枝叶泫露曦春阳女妇采桑叶肥厚饲蚕作茧盛满筐盆手缲丝丝万绪不将织杼为缣缃缣缃缝衣破谁补涷弦絙瑟声凄楚瑟声凄楚还自悲妇昔红顔画眉妩罗襦未绽变苴衰嫠姑在养儿在乳家贫百需丛一身恶笄我是未亡人绩灯明分夜窗读粝膳厚具高堂珍窠倾雏弱风复雨扶宗一节四十春妇为夀母儿亦壮白发含饴坐堂上荒烟乔木几家存况复有人修荐鬯天怜忠贞尝独厚世微表厉吾安放诗书流泽称清门妇家有子且有孙过车入里见凭轼饮其德者如衢樽台山峩峩水深深明月下照秋无隂丝声按节指可寻一弹弹为节妇吟雅颂自足开人心世廼有此瑶华音
题瀛洲仙会图
巨鳌骧首戴三山海波不惊坤轴安方壶员峤彼何境灵气布濩非人间金银观阙势如翥攅林珠树垂珊珊榱题竦擢明河畔阁道横截浮云端仙人来往羽卫备或驾紫凤骖青鸾霓裳法曲舞袖破执乐琼姬神彩闲时容下界揽芗泽却对连峯愁髻鬟茅龙飞去杳无迹乌踆兎走双跳丸蓬莱舟近风引郤三岛灵踪难重攀是谁摹写枕前梦欲用镌凿区中顽神仙固多狡狯事世儒论着存不删贾生赋鵩语大道後有逹者当大观忽然为人化异物斯理几何堪控抟?池洞穴通小有神清玉宇标孱顔彼皆因竟示生悟直启眞源湔垢瘢□余质薄廹世隘轻举便拟凌飞翰披图惝怳纵玄覧托乘浮游窥九关无穷八极冀一遇返道遂与松乔班登年阅世要自致何必辛苦成金丹
题临本捕鱼图
斩?联舻缚为栅中流起罾如举羃取鱼计获有且多拨剌银刀长数尺船头五两受风偏双桨乘之转山急夜凉星斗满川垂烟销鲛鰐腾空掷江鳞穿柳趂朝墟白粲装囊供日食人生渔乐乐可知云月为家天一席翁歌媪醉儿啸呼有酒盈甔无事役前林枫枥疎欲凋後岸茭芦寒可剔泝淮入汴昔所经野步荒郊曾自历秪疑辋口旧山川犹是高人画时迹世言图画能象物风土班班证今昔乾元去乱几何年右辅分畿无数驿畋渔乐业廼如此休养眞堪遂生息临摹甚似谁所为大笔中藏十钧力君不见舟车入筭析毫厘汉皇经国国未卑虽云山泽有厉禁鱼丽以後非无诗
题龙眠释迦出山像
明星在天斜汉落佛道灵明魔道弱修行已证等觉位不顾身形瘦如削华缦垂袒云半肩步出山来赤双脚文殊低眉普贤笑满谷天风韵天乐青莲贴贴印虚空白象耽耽系覊络自兹应物如洪钧五隂五浊皆清廓龙眠昔是会中人以心应手亲描摹纎煤利頴发其神垩鼻钩轮无此斵流传什伯甲子余玉采珠光破冥寞鄮江古寺秋日晖洗涤翳睛烦发龠稽首调御天人师优鉢昙华开一萼
蕃王献宝图
皇天飨德亲至仁四夷慕义悉来臣押奚两番称使者稽首自请输庭珍梯航琛賮惭後至象犀珠贝充前陈髦蛮何由舍爱吝圣化如天能服驯仁柔义怀乃至是声驱威憺非其眞君不见周公居中秉周礼王会书成白环至按图索骥岂不然贞观兴唐有画传
题王宰所藏墨龙
飞廉为御丰隆车凭陵九渊倾尾闾谁与发墨启玄奥神光蹑斗旋其枢湖边竹屋清夜徂防有没人来摘珠
商学士画云壑招提歌【有序】
诸生伊埒布哈尝从其父官洛下强学好修得於山水之助者也集贤侍读学士商公见而器之为画云壑招提以赠乞予作歌公此图意韵闲远生能求之笔墨之外将不由是而有发乎
高为巅峯下为壑羣木惨惨风欲作浮红动翠何许似别崦残云明佛阁眼中疑此洛南山只尺便到龙门湾暗潮已落洲渚出新月未上渔樵还商侯胸有羣玉府借酒时时一轩露延春阁下墨淋漓余情亦及沧洲趣好山好水如高人岂直貌敬将心亲平生几梦奉先寺不知猿鸟犹相嗔君不见饮酒吟诗狂太白曾是匡山读书客泥途失脚走憧憧岁晚看云情脉脉生今益壮业益修未可造次思岩幽披图渍墨歌远游我无桓玄寒具油
僧传古踊雾出波龙图歌
叶公好龙致真龙精气所感无不通僧中刘累有传古夜梦捷入骊龙宫阳晖焰焰隂魄动左右给侍皆鱼虫探珠不得逢彼怒轰然鼓鬛兴雷风濳窥窃识领其妙写之万楮将无同目睛数月才一点波浪只尺如层空乘云执镜麾电母跨海献宝招河宗刘尝善豢古善画得意忘象象乃工为龙为画了不识有顷噀水投长虹龙乎龙乎德正中超忽变化天为功绦衣帝子秉节从九渊唤起赤鯶公永奠鳌极开鸿蒙
待制集卷三

[book_title]卷四
钦定四库全书
待制集卷四　　　　　　元　柳贯　撰
律诗【五言】
同杨仲礼和袁集贤上都诗十首
出塞行瞻日趋朝喜近天离宫开苑囿驰道絶风烟瑶水廵非远峒山历更緜甘泉多法从献赋忆当年
其二
雨水渐衣黑云砂际目黄烟开才黯惨日出已苍凉徇俗高檐?清心小篆香端居万里念蕙草惜微芳
其三
昔建寰中业初开徼外山雉城平兀兀沙水净湾湾朱夏宸游正清秋武卫闲叨陪文学乘空愧髩毛斑
其四
謡俗随方异沟涂隔舍迷醺人唯马湩劝客有駞蹄殿角孤花靓城隅杂树低天涯中夜舞如意昔曾擕
其五
天潢犹白白云幕故青青积潦摧车轴高风堕箭翎宫涂丹赭垩殿户紫金钉女乐蓬莱秘哀箫动杳冥
其六
幄殿层云障辕门积雪峰奇鹰皆戴角御马尽飞龙瀚海将临幸云亭望陟封青丘大羽猎有事待玄冬
其七
曹务唯章句官规自法程斋扉侵雨润宴几得风清历历三刀梦行行万里城明年遂耕隐深仗酒为名
其八
经游还絶塞际遇复清朝天暑无蒙綌轻寒已御貂盘空虀屡荐觞至酒频浇贫病谙为客何惭带减腰
其九
公子青丝辔王孙绿幰车宴酣风小定舞破日西斜手掷宫中菓神行海上查筑郿毋自厚俭德不期奢
其十
水草方方善弓弧户户便合围连妇女从戍到曾玄雪毳千家帐冰瓢百眼泉浚稽山更北长望斗光悬
送李文晦佥事易节燕南十首
北候催乘传东人挽去辕不观沧海小安识大行尊好爵随年进初心与道存老儒当剧部烦护国西门
其二
儒有操存固才须体用该律文微法具心学左图开更借皇华使重光肃政台析津占分野星动斗间魁
其三
【阙】圻全赵际诗教古周南荡节装文玉轺车备左骖静宜观物变清至饮泉甘河患频年息民康化易覃
其四
鵰鹗三秋击骐驎万里行官聨汉直指经术鲁诸生世或深求法公惟不近名天心与民监上下一昭明
其五
後起或持槖同升已秉钧三迁分节钺万化待弥纶自足区中宝宜为席上珍平津若开合未必舍斯人
其六
治狱多隂德传家有寜馨一夔当奏乐三凤见仪廷我实存康济谁方忌独醒之官趋便道回首鹊湖亭
其七
婺栝山区外台明海屿中为生民少鲁食力岁宜丰謡俗方方问襜帷处处通笃恭人自化无欲是深功
其八
历下名泉衆江南芳草多悠悠增越思往往振燕歌滹水氷犹壮坛山石未讹北还今易节回雁带春和【赞皇坛山有周穆王吉日癸已四大字】
其九
王子朱丝直徐公玉尺方得君同议谳厥类重从阳上智能旌淑常情失吐刚法家制诛赏端合用其良【徐周臣为使王在中为佥事】
其十
走昔登儒馆公时列省曹过逢常不数澹泊适相遭入里能忘贱游庠辱誉髦临分勤祝哽何止恋绨袍乡友胡古愚久游京师赋诗念归睠然起予因之同作次韵二首
东府铨衡外西痈雅颂边青云谁荐赋白日但催年固欲翔千仭宁能闯九天淹留亦何遂未了北延篇
其二
劳歌非异曲羸服有同袍客路添重趼童年忆两髦晓星田漏正春水钓船高为寄吴江梦将慙蜀市遨
天师留国公挽词二首
袭美神明胄游玄造化徒万灵观受印九斗直飞符御气今安在迎年故岂诬唯余室中麈光景见悬珠
其二
斋祠承画法汤沐啓仙乡观物将齐化成真已坐忘空瞻朱鸟影不见碧鸡祥天上飞廉馆还应从武皇
大司徒饶国公吴公挽词二首
周世羣支合秦封故邑开耆英今几叶爵秩比三台正倚椿年永何知薤露哀海山云缥缈真待乐天来
其二
緑玉扶衰杖黄封介寿巵高天流宠锡晚日被光熙菊秀何妨澹松贞竟亦萎唯应韩择木不媿歙州碑
送霍通叟着作行祠海岳
乾御当阳日坤灵効职初尚烦金马使行探玉函书魁柄荧荧掲龙光亹亹舒何须封禅草能赋逼相如
送朱本初法师赴豫章玉隆宫四首
北阙层云紫西山薄雨青荐厘称秘祀承制领殊庭剑彩龙双角衣文斗七星绿章深夜上神爽动秋冥
其二
籍在丹台上神行剑气间天香轻冉冉云佩静珊珊便驾青鸾去应骑白鹤还名山九域记须为刻孱顔
其三
鎻蛟唯有柱堕鼠已无家想到真仙宅能回俗士车露坛春剪柏云臼夜敲茶人境今双絶长吟采物华
其四
久作江西梦翻从蓟北游云间朝士舄霞外羽人丘泛爱非无别深怀转益愁山灵宜谢我下瀬有轻舟
登龙山寺後阁
山阁凌虚起江天引望开连延黄竹浦隐见白龙堆云树离离出风帆杳杳来飞车倘堪蹑即此妙高台叔能廉访寄湖南道上诗次韵奉荅二首
岳色褰帷看湖光揽辔收诗如陶菊晚心寄楚兰秋手内青冥斧筵前白玉舟感时潘骑省有赋莫登楼
其二
荃蘅无可拣杶栝并宜收正想三湘月能涵七泽秋辟涂非改辙破浪合操舟慎重经纶具迟开五凤楼奉陪二府羣公重至北沙因而张饮二首
稍转龙沙路沙穷导骑休大官聨野饮小客思山游树色争知晚峰光悉献秋移时偃旌盖归去不惊鸥
其二
展席方成坐随开择胜亭日斜诗未就风度酒徐醒间道收徒御当歌合从伶山公未尝醉爱看晚峯青寄赠陈君采二首时闻宴坐西岘山中
翠岘峯千仞峯蹊步步迷令人通履屐藉子立堦梯欲点青云破须寻白石题是中观万象轩豁露端倪
其二
明明删述轨本始数千年龟玉初谁毁麟胶合更煎如将求杪忽自可制方圆微子孤吾望申歌意惘然
冒晓雨赴健德门二首
浊潦已波道浓隂欲变曛纷纷蛙黾地汨汨马牛羣城邑将无辨人声仅有闻深思黄道次初不隔浮云
其二
一月恒多雨初更抵正朝人皆忧沮洳吾复畏漂揺宗祀申严誓官班列具僚劳筋偶羸马奔走意全销
初夏斋中杂题
蜀溪溪水上先世辟林庐重有江湖思甘从木石居树桐留宿凤养竹待竿鱼一一幽栖事穷年岂负予
其二
功名如土梗岁月付萍漂病怯衣裘重衰看髩髪凋药功迟久久酒祸见昭昭不是吟诗力何方破寂寥
其三
壤隔溪流断门依野次成初非慵应接自是寡将迎笋蕨搜山得盐醯入市营贫居薄滋味盘脍敢求精
其四
经月始一出移时还小劳生涯依马磨力作问蚕缲藤刺青隂密楸花紫艶高雨晴看烂漫草径莫令?
其五
池岸方如截池波深可泅出门歌小海见客思沧洲鱼沫吹还息蛛丝断复抽万生同一马敢望絶辕輈
其六
紫翠金华色浮空似玉芝冈峦无百里衢路有千岐鹤背王乔下鲸鱼李白骑丹经吾解读须暇一重披
其七
杳杳京华信栖栖垄亩身食糜多賸口黔突有劳薪牲鼎虽无具鲑蔬亦粗陈朝飡犹一饱不愧在家贫
山中九日三首因寓怀所知
九日西风里千山落照边白头难讳老黄菊强为妍酒向邻家得杯从旧俗传陶潜归计是但觉费诗篇
其二
节序匆匆换风霜稍稍侵赐萸成往事餐菊是初心欲就持螯饮除非跨鹤寻一身将一影犹恨隔云岑
其三
湖边秋水观送客具帆樯忽忽经年梦凄凄九日觞山中黄叶满淇上白云长便作鸾凰去何妨万仭翔
闻临江范德机以母丧哀毁而卒
才名朝士右行义古人中正想招旌起何嗟掩袂穷山川还寂寞台阁谩穹崇此世丹青笔吾今属望空
其二
服斩谁非子摧形不有身使能穿圹入果胜阙泉亲突兀留文冢凄凉卷钓缗夜台开幕府还借笔如神
其三
逖矣音容逝凄其翰墨存徒闻舂罢相安用哭招魂世已无耆哲吾犹忝弟昆生刍虽易具终愧玉人温
哭内
汝世嗟何短吾年亦渐衰胡为齐甲子不共数期颐馈奠将谁主形神自是离老来多涕泪情至极生悲
其二
年侵常匮食儿大未承家共老心诚切多忧鬓早华即令加饭含谁更问桑麻丧祭当从礼吾门不贵奢
僧舍除夕四首即简贾惟贞左司
岁晚穷隂逼城隅古寺寒天时当朔易人事入忧端不为庖厨薄从知道路难车鱼皆外物长铗未须弹
其二
薄袂齐三服高冠汉两梁犹惭博士秩有累故人觞尘土深如许山林耿未忘江梅能厚我随分予春阳
其三
索寞杯觞外欢娱博塞中老思浑是妄苦语未成工鬓髪毵毵白灯花焰焰红摧颓影一丈何负嗫嚅翁
其四
小寄维摩室将乘笠泽舟岁阑书未达春近病先瘳药物聊须致丹砂莫苦求凭谁反招隐为我畔牢愁二月七日与陈新甫甘允从饮范使君亭二首
心赏他年屡湖光此处全春生鸥鸟外人醉杏花前细竹浸除道残阳满系船毋将比西子吾实愧华颠
其二
醉客休移坐歌姬不受呼山光浑欲滴酒醆未宜孤倒挿浮屠影横开罨画图使君能揽胜堆案有西湖
题瀛海图因忆旧游
一幅烟绡展千重海观开日华浮沆瀣云气接蓬莱昔驾飞龙去还随泛鷁回吾诗与君画倾泻尽琼瑰
吴门逢张仲举送之秣陵
东南多积水西北有孤云盛气宜锺秀明时属右文若何开典训自尔泝河汾此处山如洛登临日又曛
其二
乌府声明地鴞林雅颂筵尊闻惟有在友教益宜专莫取三鱣应终期一鹗骞吾徒负能事揽物要新篇
其三
我辈相期意穷年岂击名囊书方远适舍櫂欲兼行南斗文星动西风旱火生他宵有鸿雁载影过台城
送胡廉使致仕北归东原五首
在服须耆俊游廷重老更引年方未艾纳节去何轻泰岳云端出长庚月畔明一言兴孝弟四海乐盈成
其二
周诗尊耉老汉节重祥刑傅说为霖雨鲜于是福星独游鸥烱烱高举凤冥冥出处关时运吾心与道寜
其三
壮节清澄志孤怀献纳忠明扬当盛世休致仰高风醴酒倾杯绿丹砂入脸红鲁侯宜燕喜春在画图中
其四
越部山为畛齐民岁阻饥皇华方揽辔太史亦陈诗食德何多幸遗荣此一时东门开祖道花影动春曦
其五
种德高槐并留香晚菊鲜凤毛方瑞世鹤骨正宜年旷视浮云表真游太古前群峰因岳小雾卷见青天
睡余偶题五首
青衿嗟老偪白髪向书垂重托巵?养能忘草木滋浔阳三亩宅同谷七歌诗境熟初何累情忘适更奇
其二
竹处风清暑梅时雨报丰萧条欹枕外安隐闭门中药物防衰景蓬蒿信薄躬有怀谁与语朋友各西东
其三
此世何多幸予生厚自怜简书方厉禁裘葛屡催年正是稊能熟其如橘不迁摧藏南郭隐放浪北窗眠
其四
惜此珊瑚玦栖之薜荔牀青山围坐密白日放歌长客久违朝籍人谁问夕郎驾车容一驷何必更留良
其五
侯客真当逐虞冠莫重招议刑才铸鼎乐圣但歌樵藻荇犹堪挚芝薇幸有苗不能縻尔爵焉用折吾腰
十六夜重对月
白兎不捣药病衰将奈何酒嫌他日少月似昨宵多寡鹤无谁和新鸿亦未过儿童解娱老舞影屡傞傞
许益之讣至恸余有作五首
贤兴寜论世道大欲侔天圣路无迂辙师门有絶弦全归成此志不朽待他年逝水西风急空林落照县
其二
宿学滋沦坠微言亦混茫絶韦方未厌占鵩竟为殃正使羣籖在其如一监亡吾衰亦无恸有泪忽盈眶
其三
朱铅销日力义理析秋毫折衷群言定离微独见高谁能同酌醴更复竞餔糟此道关休否吾非苟誉髦
其四
珠光分後乘骥足仰前尘故想身无事犹如德有邻五穷偏害道二竖不怜贫敛服深衣去初何媿古人
其五
世岂无精鉴人惟重所从只应茅季伟偏善郭林宗午馆闻升复宵隣辍相舂乡枌日凋瘁蜡社哭相逢
题离骚九歌
紫贝东皇席青霓北斗旗究观神保意皇恤放臣悲有客传芭舞何人执龠吹楚巫千载恨凭向画中窥
自题藁卷六首
特立无谁伍前行已莫追幸留青简在忍使素心移夺月陈珠琲蒸云出菌芝何庸夸险絶吾实厌神奇
其二
成言要有域涉道得无涯锦岂能伤美瑜将不揜瑕迂疎求拔俗辛苦望名家乡学乾淳盛端嘉已渐奢
其三
谁昔凭观化吾今用摄生本根无蹷拨葩泽必敷荣律吕常相应韶钧岂自鸣世间有尤物何苦诧盈成
其四
射侯常近正瞽相亦非迂果束诸儒傅谁开九轨涂大烹只薄味小出且徐驱佳谷垂秋实因之饱衆雏
其五
大茧扶桑罋危弦絶壑氷凭谁絙瑶瑟为我换朱绳凉夜鲜飈起高秋爽气澄故多淆雅郑试一辨淄渑
其六
昔有尊元礼今惟俟子云蛾眉毋见妬猨臂亦宜军语语推燕说行行避楚氛吾门删述轨无惑守皇坟
晨起
着地雾成雨过溪风卷云朝光才晻霭山气亦氛氲坐稳头慵栉愁深酒未醺乌啼向人急吾耳不图闻岁晏风雪中方寿父连翩惠诗次韵酬答
诗坛刘五字坚壁似长城未必形吾怯深凭寄此情和声将律比佳兴挟梅清雪梦翛然觉天葩正镂琼
其二
聱叟方樊上先生自洛城弦匏惟有合鸥鹭得无情若昔论三益於今让独清仙山倘招隐高步蹑飞琼
其三
麯生不继往持底破愁城忽枉诗连轴尤惭誉过情北风寒烬落小雪夜堂清安得吹箫侣能来喷紫琼
长律【五言】
赠别宋季任赴甘肃提举二十韵
寜塞洮河外甘州瀚海隅羌茅通别译封域界中区氓俗风丕变王灵德诞敷粤初廉吏治近亦好文儒左学将兴蜀西庠昉自虞怀章烦远役鞭马戒前驱驿路争迎传关门不用繻水经张掖弱山对贺兰孤禹凿班班迹豳诗往往图发时梅未萼上日草应刍元宰亲加豆诸生肃咏雩职司虽翰墨佩服已银朱会覩天荒破端令士气麄槎明星是客乡大酒为徒请播言斯在居夷圣岂诬高才每流荡平世匪崎岖只作三年梦须轻万里途旃庐春袭袭笳管晓呜呜浆灔蒲萄盌馡寒翡翠炉新篇多慰意许可寄潜夫
故相东平忠献王挽歌词
龙虎乘参会麒麟踵画图记功宜显显论世匪区区肇敏公维似明徵圣有谟陟庸才秉轴运化亟旋枢物已归坏冶人将就楷模开诚登衆正献可破羣谀夫里同耕凿民仪异唯俞景钟陈备乐桴鼓节投壶尹德汤能协尧勲益载都方期扶日毂必使丽天衢大角兵端起清宫祸变殊霜蕡飘荏菽风干落椅梧射影无鲛鰐磨牙甚豹貙凄凉朱鹭曲狼籍玉麟符立事思常武成书恨亳姑攀髯应共载升屋竟谁呼厚地难藏烈凝隂为蓄痡血留衣上碧唅失口中珠遘闵遗多难摧凶激万夫羲娥还丽景彗孛扫夷途狂孽凭三窟神威覆五湖不烦公府牍终见稁街诛浊散阳明胜精垂晦魄苏君门重肃穆贤路岂荒芜殉死身宁赎观兵眼未枯春秋如有作盗贼敢称孤灞上仍坚壁骊山罢论徒董狐千载後丹笔讵应无
送南竺澄讲主校经後却还杭州
鹿苑开鸿妙龙宫閟象玄间关来几译披发露双诠梵学传皆正华文润乃全义深含窈眇道广极渊泉论自诸师造言因半偈宣何曾离性相间亦示机权述妙心同悟分科绪各牵函盛方秩秩枣剥益緜緜剞劂宁无舛研磨或更偏遂令迷亥豕不复辨夔蚿佛耀昌龄啓皇明正昼悬五城银色界三殿宝花筵重见弘经日如逢出震年诏徵皆宿德御讲尽真筌此士孤山隐前身华顶眠野云生静慧江月湛空圆天上青猊座人间白马鞯微君能引重於世孰昭先晦魄风帘烛顽隂雪屋氊声将为律吕眼岂混朱铅疑句多多证芜辞一一镌法珠终照乘宗镜已当铨焕烂金泥字牵连玉简编指河符圣历穿石毕僧缘竣事才敷奏疏荣亟劳还万回袍锦丽大觉鉢盂鲜尚食来珍供司农辍禁钱龎恩流濊濊鷁影去翩翩昨梦宁非蝶迟归误信鹃望京犹緑树入寺始红莲雨外排千耦烟中听两舷屦盈南竺户櫂集北湖船岩观应增耸川容若载蠲应求随燥湿钻仰喻高坚夏懴朝朝礼秋灯夜夜燃固知融至理直可寄单传客袂难为别朝簪未放捐爱门思结社食力待治田苦笑昌黎戆深怀惠远贤献花凭一咏安有笔如椽
用韵重赋故相挽歌词
元勲开社福盛德见仪图烈烈神明胄恢恢礼乐区帝猷咨相度祖笏付孙谟柱石需成厦机衡实应枢舜裳施絺绣欧冶用型模宁使千夫谔毋容一士谀文多徵杞宋舞或陋巴俞昧旦张谋幄严更听漏壶投奸维四裔堕邑尽三都制政方如律藏兵已在衢衅从仓卒起事与古先殊辐说惭舆卫堂倾叹屋梧使来俄覆醢祭罢孰陈貙西陆无囘辔中堦有坼符望氛疑梓慎指海信麻姑月食终能掩云乘不可呼甚闻童叟泣何止仆人痡抵鹊将忘玉探骊误得珠殒身臣报主之死妇从夫未必衣冠辱终令耳目涂继明光宇宙流恶荡江湖已正军门戮尤严圣笔诛隂消宁曀曀震往遂苏苏天纪初谁扰民蹊亦暂芜偃禾休反熟卧柳不生枯岂恨仁贤殄深愁属望孤封圻荒社圃官姓啓申徒秋草年年碧临风涕欲无
送叔能左司出守会稽
南伯分符重东曹载笔光先忧劳鼎轴共理付藩方日月封圻内江湖魏阙旁治心兼孔老践迹到龚黄必使操刀割毋令学制伤阁铃传刻漏斋舫制书囊赏忆荷花靓材怜竹箭良谢公多载酒贺老欲归乡惜别燕歌短凝情越思长风轻文鷁动云驶锦帆张鹄去宜高举鸥来岂遽忘为农托邻化安隐事耕桑
次韵答乡友吴立夫见寄之作感别怀归情在其中矣
宇宙方来事江湖独往人扶揺遗短翮濡沫到穷鳞误作轩裳梦终慙稻锦身迹虽侔燥湿学岂混疵醇局步逢多踬虚怀待一振屈伸乘卦气消息候天钧喜际三雍啓还依六籍亲马韀从幸日萤案洁餐晨腾口虞官谤稽谋信卜陈践更非显陟迁秩遂为真清庙方惇礼容台忝末尘卑卑论燕爵宪宪望麒麟缅想闲居赋犹存弟子绅国乡谁尚友舆皂或称臣飞翰因来客分光肯照邻之人刍有束何物稼盈囷矍圃初登射骊山适罢廵玉全遭刖足渊静得藏珍接席连芳昼看花惜好春言筌开窈窈理窟至驯驯蓄思文俱锐修名实与宾逝将熙孔业由此乐顔仁淹泊思同社覉孤若异伦宜休宁俟斥渐老最忧贫夙愿惟耕钓浮云谢鼎菌灭行无听漏观涉即知津狐首求吾正螽斯咏尔诜枌榆应不改萝茑重相因惜远挼青菊期归睇绿苹题诗缄恨去离绪极纷纶
开府大宗师张仁靖真人昇仙词
圣历延徽朗玄筌阐化洪至人惟有造妙道不无功肇武侔黄石储精自碧嵩器非群物囿梦与九门通宣室承恩始甘泉载祀隆时方陈象舞治欲致櫜弓清净言初入高明听已聪宝慈深示世敦素实希风四海臻宁壹三灵毕会同降祥宜简简合漠本悾悾晓景来芝盖宵光下竹宫画幡飘婀娜权火暎膧胧练日迎嘉应祈年获屡丰鼎成藏魍魉剑动役靊窿立在螭头右行参豹尾中披衣垂白羽徒御列青童宸眷疏荣数仙班进秩穹镇圭函练藉篆玉饰雕虫仰陟蜚廉观闻呼太极公桎春鈆液泻烛夜绦绡笼图象凌烟秘楼居复道崇月临笙宛转飈举佩丁东岂止南宗重还将北顾空八维关地轴七泽纳云梦鲸力森疑破渊襟澹若冲正声谐杳眇颢气彻昭融泛览乾坤大何知雾雨蒙足诚因献刖耳孰为音聋制胜生机活凭虚独见充真源观浩浩迷辙或怱怱士类常推毂师资亟击蒙内经缥蘂笈叠组付兰丛固有登三事谁其咏五总雍容元老席恳恻大夫忠客拜先加手朝回更鞠躬筵敷缝素纯厨味屏荤葱髪暎眉毫碧丹浮辅颊红金茎瀦沆瀣珠斗戴崆峒漏尽冰生稼窗明彩驾虹给扶殊未老宴坐忽长终墙上排蛟翣輤前引凤筩翩翩龙去远望望鹤飞翀游戏陵三境徘徊过九嵕卷帘瞻汉准端冕侍虞瞳末议当凝命均厘及惠穷虽然形已蜕共想石堪砻诔德归词掖歌诗谂庙工隂灵环贔屭阳木树椅桐殿角犹遗舄泉间莫锢铜层霄如肹蠁下土故庞鸿
大雪戏咏
霰集先惊密云垂陡觉低穿帷才巧入拥砌已深迷蟾影宵翻鹊犀光昼骇鸡投虚知井幕蒙险失岩梯九地藏膏泽千门委璧圭黄舆增厚载玄武蛰幽栖忽洒声尤急中休气转凄辨方惟有服封谷不须泥稍喜夷涂辟多忧?穽挤世将还朴素壤尽彻青黎固欲殊廉角於何画町畦溟池涵上下瀼岸渺东西缟举仙人袂窗明玉女闺混沦收日脚轩豁露坤倪剪毳中成氎吹灰室覆缇妖氛随荡析闒茸谢槌提劲竹犹遭挫疎梅恰吐齐若为散鳞甲无已戮鲸鲵睍日消迟见丰年卜可稽渔归装襏襫儿戏象狻猊正苦贫衣绽那禁冻面黧晓?初拨醴午椀更吹荠几梦斟羔唱徒闻索饭啼掩关谁扫轨返棹郤寻溪践迹嗔鸿爪全生媿马蹄莫抽梁苑思争効汉衿题
送何德芳参议登朝兼志王许二公同升黄阁之喜
道揆尊良弼忱恂属议臣使星离左次卿月映中宸岩石倾瞻久锋车趣召新一阳迎日至四序首王春出号乾刚正扬廷巽命申庙堂深眷倚帷幄重咨询必使言多补犹为国有人凡材资爱养全体务弥纶絺绣身惟服甄陶器在钧土毛因地产财计系邱民薮泽将无竭闾阎冀少伸同胞兼隐痛衆乐赖调均并采蒭荛论宏推草木仁通班已文陛步趾即平津际遇於斯盛休祥自我臻治功开六典淳曜仰三辰臯禹寅初协勲华迹岂陈逢徵黄霸入顾念马卿贫象阙心徒恋鸥波兴与驯但期行苇贱不作道边尘
今体诗六十韵赠饯正传之官池阳述学言怀见乎辞矣
昔有推乡学今谁侮圣言尚辞沦曲艺执业谢专门制锦何妨美更刀实太烦爰从王氏作重喜鲁经存集注初刋定传疑并讨论七篇贤所训一贯道攸根翼传兹犹凖希踪孰可扪仁岩顷颓剥建水泮奫沄或者伤麟趾嘻其状虎贲走虽名恶子君岂负诸孙直想彼吾奥母徒闯彼藩律元求秒忽车用饰轮辕堂陛尊卑分渊泉左右原缓行惟视履妙契必亨屯固谓炊将熟终期溺是援蟾梯荣峻陟鹏路蔼孤骞正取能充拓何尝志饱温银章凌雾雨朱绂贲邱园负弩方前导乘车且载奔威行秋浦曲象动岁星垣入署梅花晓开筵草色暄琴声春寂寂帘影昼掀掀建德当时国清溪若处村再畲宜黍稌庶植间兰荪明府今为政穷阎自不寃使民安蜡腊戒吏絶壶飱可得防毚兔常须苙放豚马惊连轴折鱼淰尺波浑警静山无盗年登社有膰鸡窠对翁穉肉谱系仍昆拊已心惟小趋风礼更繁加笾荐廷实敛板候戎轩勿枉中怀璧宁甘右属鞬因游问花柳须暇采苹蘩客梦西堂句宾筵北海尊神应歆岂弟世岂混昭昬稳蹑飞鳬舄徐升画鹿轓胸中五色线天上九重阍补衮功诚着观书眼未眢葆光非匿景絶利不离源有客愚溪柳其人太学蕃方时征彚吉自信括囊坤化瑟迟当改樵枰看屡飜先机轻绦灌末患稔晁爰此岂犹堪出予将矢勿谖采芳留晚节曝背媚朝暾独幸联衣袂频容渍酒痕亲仁情正切惜远思如燔薄赠将吴紵佳占献楚焞瞻云渺江汉掬月在瓶盆生色滋融盎清光与吐吞各持修省事永慰别离魂列辟无前绩先师罔极恩名山严泰华大器属璵璠法古承三统书年表一元荣枯徵断简消息候微萱避弋齐缥凤惩羮忌染鼋谗夫行似蜮君子化为猿计熟非稊稗维丰俟芑穈短篇墙及仞企望倚崑仑
送翰林书写邵从圣赴临淮尹
故人为县去听我说临淮白木塍塍溢青山岸岸排牛耕多种秫鱼椮乱编柴贵俭民常足知柔俗易怀无庸轻保障尤欲念巅厓美锦休伤制清琴莫近哇心将千古契兴与四时佳池影花当槛帘隂草满堦挥毫还有待退笔未须埋禁脔罗三馆招旌下两涯煌煌良史策寂寂太常斋岂必长安客东方独好徘
絶句【五言】
赋王氏新安岭南山居十咏
清江钓月
月魄秋在水景光依蓼蒲神鱼不受钓脑满生明珠
空谷耕云
湿湿云生岱晓晴山崦红仙人来种玉二耜亦同功
苍峯卓笔
黟川数斛墨发地见巃嵸恠来闻石语山立鋭头公
碧巘开屏
松门才数曲叠翠似鈎连玉女有时下香炉开紫烟
松林巢鹤
林表浮邱宅萧槮一盖张氅毛见飘堕有客拾松黄
雪涧浮龟
贔屭太古雪参差洛书文罡风恐吹裂骑去入玄云
峻岭扶车
前驱破荦确见石不见车谁实挟两毂吾行得舒徐
圆冈掲斗
坡陀九点烟象斗排云端疑此精化石即是星宫官
双溪合璧
泄宝泉始漫洄流冻未消荧荧玉气合湛湛剑光摇
古寺垂虹
僧归度横彴笠影在清溪嗟彼善幻者噀水投虹蜺
待制集卷四

[book_title]卷五
<集部,别集类,金至元,待制集>
钦定四库全书
待制集卷五　　　　　　元　柳贯　撰
律诗【七言】
奉同伯庸应奉韵送伯生博士行祠西岳因入蜀望祭河源二首
旌旗前队一星低燎玉熏芗岳色齐石戴残云开便面栈悬斜日落鄣泥曾闻秘祝藏金虎复道祠臣致碧鸡圣代新仪将考贡崑河只在大荒西
其二
马首西南太白开祠庭佳气拂崔嵬河边织女机丝出雾里仙人翠盖来鸟道山盘烧後栈龙池堑黑劫前灰少城万里层云色遥送清秋使节回
次韵伯庸无题四首
贝叶东来不隔江青瑶刻作宝华幢龙翰别致三千匹翠羽生输四十双天上神闲雷下斧人间客醉月萦窗松南半截云虹色宜着韩家小石淙
其二
珠斗阑干动夜光霏霏神雨酒痕香故时徒服多为赭今日祠衣独尚黄梁苑且延能赋客汉廷安用戏车郎琴中莫置拘幽恨圣德宣昭到越裳
其三
欲覔麻姑看海潮径从织女问河桥蓍茎宿露龟方息竹实垂云凤已遥白璧何资三寸舌黄金偏恋十围腰新来代地闻歌曲尽擫秦声入管箫
其四
黄鹄将骞两翅垂?行几许似蛇医栖迟社首修封日太息甘泉献赋时风籁萧萧听渐起星弧历历看初移尘埃渇肺今年甚絶想仙盘露一巵
送李士弘侍读摄祠王屋
河山肺腑树灵峯泰一高居象帝容苍玉登坛亲藻藉黄金涂检盛函封林光忽与升烟合云气初承委佩重归格神休奉明主恩流偏觉侍臣浓
观锡喇鄂尔多御宴回
毳幕承空挂绣楣彩绳亘地掣文霓辰旗忽动祠光下甲帐徐开殿影齐芍药名花团簇坐蒲萄法酒拆封泥御前赐酺千官醉恩觉中天雨露低【车驾驻跸命赐近臣咱马你子御筵】
还次桓州
寒雨初乾艹未霜穹庐秋色满沙塲割鲜俎上荐黄鼠献获鞍间悬白狼别部乌桓知几族他山稽落是何方长云西北天如水想见旌旗瀚海光
八月三日大驾北巡将校猎于赛音布拉克诏免汉官扈从南旋有期喜而成咏
天子龙飞启圣时乾坤阖辟奉无私幸从在镐承周宴重喜临边举汉仪御宿常时严虎卫吉行唯日望鸾旗诏恩许免陪骖乘郤愧长杨赋未奇
次韵吴间间真人咏梅
迢嶤珠阙凤池滨梁背苔龙此树身花下亦逢修月户林中别有主云神么禽寂寂时窥梦古雪离离未放春谁识西湖香影外緑华承萼供仙人
送田时佐佥事赴河南
银鞍骢马走踆踆南发都亭已向晨胜日未忘山水役清风先扫簿书尘金堤旧筑毋多费木铎新诗罄一陈须副明时求士意市中莫有鼔刀人
次伯长待制韵送王继学修撰马伯庸应奉扈从上京二首
仗前桐酒进琼脂翠络金钩向马垂少宰氊庐初张事从官鱼笏正书思三辰上应旗斿象六乐中陈鼓吹词供奉逍遥承御宿故应燕许擅同时
其二
山围黑谷翠澷澷独许词臣息马看碧道云开朝采正蹛林风定雪华乾赋成特赐麒麟罽宴出初擎玛瑙盘岁岁八州人望幸钩陈旗尾认朱竿
送道士祝丹阳祠武当山
双童白鹤导锋车上到天池楚望舒崇祀第从方士法宝慈元有道家书山形贔屭知函负劒气峥嵘应噏嘘上帝居歆亲锡羡归来犹及荐厘初
送赵虚一法师行祀南海南镇因还括提点仙都观
泱漭东风淡海波青山无似越中多碧鸡使者年年出黄鹤仙人处处过丹齐时开陈地宝祠光夜发亘天河轩辕故鼎曾孙守不负淮南桂树歌
左卫麻经历持命书归省先墓
朔吹萧萧动颗蓬燕南归梦绎山重贤劳屡最鹰扬府贲泽才沾马鬛封今日门功方论世古来墓制合明宗待君建幕收奇绩乐石铭诗并象容
宗人汤佐由内宰出为怀孟总管赋赠识别
吾宗门户并崔卢漂转深慙绪业余羣从喜开朝士籍一麾旋拥使君车枌揄置社今丰沛耕稼同风古比闾长日铃斋诗有兴客来醒酒得冰鱼
送冯士企经历赴淮东亷访幕
参军故事有髯卿玉雪襟怀直许清可使民言干吏议尽将幕画寄台评珎鲑日喜供飱具蜜酒时应酿秫成芍药琼花春次第扬州风物总诗情
郑公辅下第後为京邑教谕满归冠氏
珠在深渊玉在山文章光气逼人寒司徒自昔皆升士学究于今秪备官正有何门堪趿履忽闻此客已弹冠重来知与春风约花发城南走马看
太子受册礼成赴西内朝贺退归书事
乐舞充庭见象箾重曈日月丽璇霄双龙承检才升册九虎开关恰御朝内廐皆陈朱鬛马左璫新换紫金貂青袍最困微班忝亲向前星挹斗杓
符安理袭爵为镇守杭州真定翼千户安理读书知大义尝欲起应进士举己乃不就
将军英妙及华年健马新粧七宝鞭醼士岂无狸首节传家故有谷城编棘门日晏犹严警射圃时清不废弦二月湖山春正美雅歌唤取酒如泉
午日雪後行锡巴尔图道中有怀同馆诸公
尖峯犹是漠南山驼褐萧萧午日寒艾叶谩将头上揷榴花应许梦中看马前沙雪行初隐雕背荒云落更盘王事独贤我敢惮重烦同馆劝加餐
澷题斋壁
牧马新来秣地椒街头桐酒玉倾瓢羲和白日经天近敕勒隂山度幕遥雨过忽然思御袂风清聊复快凌歊它年续作滦阳梦万里排云遡泬寥
乡友立夫以治春秋举礼部进士不中第赋二诗别余南还次韵答赠
长安花好合来游眼底高风一鹗秋顾以微瑕伤白玉终然?味愧黄流狂歌赖有千锺酒通盖今无万丈裘同忆云泉不同梦空将两耳与心谋
其二
芳艹连天鴈到稀京华春尽杏花微新知落落长门赋故意悠悠白紵衣兵法孤军尝小挫圣经一字有公非文章鋭发如朝气慎向尼山覔要归
河南北水後民往往告饥胡安常以工部主事实被选为其省员外郎赋赠识别
千里河堤蚁穴空新来鱼鳖总儿童外廷亦用调元手化地何殊宰物功柱後法冠行动色幕中鸿笔看生风过家急奉高堂酒一日民恫百岁同
送张靖明真人得请南还天台
翩翩霞佩挟飞仙桂馆灵风尚肃然石室樵人同梦日金门羽客赐归年新开洞穴收丹镞更买湖亭放酒船翠涌天台三万丈题诗须用碧瑶?
送道士何大方归龙虎山大方能医
玉露金风桂馆游江南还问木兰舟路逢道士呼元放市有山人号伯休仙佩凌空声窣窣神丹开室气浮浮成书想在青囊底乞我玄霜点白头
迁博士後作
贯忝被误恩稍进官序仰承今遇复怆曩怀辄依短韵以寄永言亦识山林贱士犹不为明时弃物也
在褓于今五十年迁官才得旧青氊前生羊祜徒多感後世扬雄敢自贤已已经畲甘瓠落纷纷胄姓正蝉联天光饰物无纎钜颇觉恩承雨露偏
送国子伴读李顒还省潞州
六馆诜诜胄子趍穷年媚学竞居诸来歌幸及声明际予告方当定省初易水风高鞭力劲壶关云白眼光舒河东吾土乡情重雅欲同还访里闾
新制太常卤簿成正月九日天子始驾玉辂朝飨太庙共覩盛仪喜而有赋
端门初启跸声齐五使中行八宝随大辂戒严催引仗淑旗分道听鸣麾参差绣袷迎阳动蹀?金珂窣地垂宗祀光辉承孝飨思成还欲咏周诗
送王正臣经历赴浙东
仙掌浮空紫翠重金华秀出淛河东绣衣幕府云霄上丹笔刑书雨露中溪酿独称双醖美津船才许一帆通送君因寄思乡梦为问青山旧桂丛
陈存道由奉常掾出为广州教授
曲台从事气如霞礼乐图书腹五车燕北离筵当菊蘂峤南行色为梅花扬帆直下将观海揽辔徐驱且过家虽则磬襄千载後遗音却恐在荒遐
送杨君祥赴定海税官因思旧游
麾手黄尘一解颐翩翩行色有光辉豚鱼税足初成笑鸥鹭心闲已息机山翠入帘消宿酒海氛吹雨落秋衣旧游更在云涛外独倚西风送鴈飞
送播州杨宣慰还镇
播南裔土亦分茅四海祥风共一陶万舞在廷隆宴飨景钟着代表勲劳星文下与龟斿直山色遥连虎节高今日九州承慎德不将异物贵奇獒
送叶道士归天台
北斗光中曳翠旗五城楼观极巍巍采山不度黄金鼎佩印空垂白羽衣石井劒花飞夜气玉山芝艹艶春晖天台仙子应招隐万壑梯飈看鹤归
送宋诚甫修譔押送安南贡吏赴鄂省交割
楚山迎传日西驰炳炳魁芒斗下垂周制陪臣通执奠秦宫典客重修辞同文自昔尊诸夏守道于今在四夷黄鹤楼中张宴罢借君彤笔发英奇
读汉史二首
将军含笑入重泉自媿功高许史前家祸遂萌参乘日国恩犹在罢兵年减羔论定谋初泄献马书陈事已先争道两奴非衅隙人言荧惑昼当天
其二
世微赵禹孰同伦律议纷纷踵故秦天下利源知几孔上前心计窃多陈峻文强傅春秋学忌意专功禁闼臣大抵法家无後福汉朝天子重经纶
寄赠吴彦辉
梦想人间玉树柯梁园修竹竟如何过车欲问夷门隐把劒还为易水歌宝瑟鸡弦听入拨文绡鲛室看飞梭荐贤甚负吾徒耻相国于今重礼罗
元日朝回书事
九宾陈仗建朱干六译传声贽白环法部清商初按乐宫闱重翟巳趋班雪华遥暎龙旗动日色才临凤盖闲万岁玉杯谁刻字忽闻送喜入天顔
送陈仲刚归鄱阳却赴武昌谒选
黄尘如海涨天衢好在归来一束书捩柁才看彭蠡近食鱼真爱武昌居莫因兰叶思纫佩想对梅花梦直庐治世有音当合雅劳歌毋蹈楚声余
送唐可升法师奉香祠武当山
黄帕封香御手题荧光一道紫云随神仙??千灵会天子明明万夀宜金马碧鸡春动彩钩陈玄武暮张旗甘泉画法元非诞太乙祠方固自奇
次韵伯庸待制上京寓直书事四首因以为寄
举头凉影动明河问信仙人八月槎斗下孤光悬太白云间长御挟纎阿霓裳摧按新声遍凤藻需承曲宴多一代词华归篆刻龙文还欲暎琱戈
其二
松翣新裁似鹤翎手中云影落深青宫花忽动红千帐禁柳齐分緑半棂金掌擎秋调玉屑铜浑窥夜约银钉不知太史朝来奏东壁光联第几星
其三
乌桓落日稍沉西南极青山女堞低马谷夏泉经雨涨龙堆秋艹拂云齐一函祠检将升玉万里丸封不用泥儤直夜凉谈往事乘车犹欲避鸡栖
其四
杯面春风灔灔波醉来难覔百东坡宁无天上支机石信有人间采玉河霜驿旧图开党项雪毫新兴写伽陀聚星更比荀陈盛月照金銮夜若何
李侍读子岩夫为四川行省译史
銮坡词伯列仙卿玉树名郎上幕英九译同民先导喻六书垂世用谐声极知爱日心情切更觉培风羽翼轻相国临边似严武时平重喜雪山清
离京北至新店十二月十八日
少尝弄笔涉诗骚岂有长途汗马劳病骨祗知南日美穷年今与北风鏖寒晖挂树駸駸短朔气浮空往往高蹄毂去来成老嬾山林为谢解吾嘲
任城马氏茔历唐宋金数百年松檟茂郁由子孙世世有人也予闻而感之为赋此章系曹子贞先生记文後
马服君家百世支城阳高塜尚巍巍眼明喜见祁连象心恻如逃即墨围霜降露濡增感慨水原木本系瞻依尝闻珠玉骊山出地下何曾发弩机
送乡僧伟师南还
析木光中佛耀开丹楼碧阁暎崔嵬空闻白马驮经去几见黄龙听法来笠影翩翻云作盖锡痕依约浪生苔归山说似京华梦亲到幽州礼塔回
送国子伴读朱礼悌归旴江省亲
京洛尘埃眯目黄迟归留得旧缝裳升歌不在诸侯席挟策犹从胄子行实内么荷秋尚小庭前谖草日初长文章本是飞腾具鹏翮乘风看怒张
伯庸少卿在上京有诗贻经筵诸公书来録以见示次韵继作俟南还奉呈
隐隐苍龙阙角西星辰次舍宿金奎期门上日排熊武尚食新秋荐犊麛王德体元观太始坤珎乘运戒先迷欲知圣学成仁大鱼在深渊鸟在栖
十月五日冬飨礼成书事
万舞洋洋在广庭星文动影贯珠绳颂声有日赓长发祀典初冬举大烝黍臭正宜圭鬯合萧光还与燎烟升物成备飨仁心切况复新霜露已凝
送周尊师还吴中
竹宫旗采动微云畡陛风回广乐闻天上信星初报贶山中逋客已移文松肪历岁成膏魄芝掌迎春变炙薰太乙蓬莱如可遇为开神鼎问元君
京城闵旱廼四月朔甘雨应祈次古愚韵
岳主河宗举大祠云肤两脚见来时龙雩应节乾阳用天毕从隂解泽垂报贶泰坛封玉鬯庆丰歌馆掷金龟眼明盛治开新象因颂成言不敢巵
苏郎中挽歌词
大漠隂山斥堠通济时深欲仗英雄边庭数粟知军实幙府呈书上国功万里赐环行逐逐一邱埋玉恨匆匆儒林有子能昭绩六尺桓碑载事丰
八月廿四日上北幸回銮次止抚州校猎获禽物盈且多爰以珎毳驰飨太庙勅命近臣摄行其事礼眎烝祠廼九月三日御香至都八日昭荐明祀百辟骏奔陟降有恪贯时实与监礼辄赋纪咏
羽猎初成献获时缄辞唯遣近臣知大田本意充乾豆备物诚宜飨类祠切切?墙如实见昭昭位着有余思礼由义起文谟正鸿笔真将百代垂
过宿长芦书所感
县官煮海非笼利使者行河在用经今日有人司筦榷向来无策济承宁舟樯矗矗云为断鞭血淋淋地亦腥午夜商歌惊客梦琵琶弹彻唤谁听
舟中睡起
影入船窗隙日升霜禽惊梦却青绫一官朝右宁非客十月漳滨幸未冰江驿北来无鴈帛水乡随处有鱼罾食贫黾勉萦微禄消得山灵笑负丞
登徐州城上黄楼北望河流作
高楼背水压奔冲影动云虹落水中土色从黄宜制胜河声触险听分洪却思沉璧千年日欲问乘槎八月风汴泗交流平似席南行北播本同功
雪中渡淮
水入长淮浦溆分橹前坼岸觉奔沄洒篷雨歇才闻雪吹帽风来不见云何处能忘丹凤阙此身将混白鸥群有人问我蠙珠颗直遡寒光到海濆
晓次扬州阻风不得渡江访傅子玄留饮迨暮明日小至
扬州城邑曙烟中一幅征帆趂落鸿地拆江倾将至海日南景夕故多风归期渐与寒梅近生意才看茂草同输写交情添耳热醉乡谁谓酒无功
晓望金山
六鳌连背负青山直下中水一环包络乾坤成地险吐吞云雨出天悭浮幢影入龙渊底若木光腾蜃气间晚岁相依香火社从教黄鹤载诗还
镇江逢袁子方明府
京国同游两毳袍岁阑归路各维艘凄风催合南河冻寒色看成朔野高紫蟹着糟新点芼黄鱼刴酢满流膏丹阳物品浑宜酒试遣霜威敌醉豪
送管文秀赴辟南台
京华初见各尘土江市重逢又简书今日抡材先幕府古来荐士右军车器当盘错方知利志在澄清未觉踈神艹尚应能指侫岂将簪笔愧权舆
送董侍御由江右赴南台
勋阀声华照汗青绣衣霄汉玉亭亭荧光下合丰城剑紫气中悬执法星絶岭松筠观节操当堦兰茝让芳馨离杯满引东湖水世上谁曾忌独醒
送万里贡补行台
百尺崇台看凤仪笔锋真似脱囊锥春秋议法初无害旬岁为郎亦未迟章浦留云期弭节锺山乘月索题诗客间才见还轻别思与樯乌上下随
閲进士卷赋呈同院诸公
五纬明明一监昏斯文吾已愧专门直教汉法称无害犹恐秦人议少恩审乐岂能遗律品采芳终拟得兰荪胷中故有青藜焰梦里从渠墨水浑
与晋卿夜坐道旧因书赠别
去岁离京秋叶黄客间看客又新霜澄江不拟游云影寒月空惊过雁行文苑即今谁醖藉宦途何许是康庄红顔青髩非前日却愧人称两驌驦
过铁峯书室观其所得宋咸淳中大宗正训名牒上有福园署押感而为赋
姬姜顦顇况同盟属籍凄凉旧训名宝玦悬腰非少日金环探树是前生分无藜杖过天禄尚有花书记冢卿未必後来能识此祗教人说汉西京
吴玄德真人出祠合皂山常大举参政实奉命从往玄德有诗次韵通呈二公
极中景福大如川臣子灵承志赫然祭泽寻常先及物威顔咫尺不违天即今汉乐多崇祀若昔殷家有历年归美象成严报上颁辞忙付玉人镌
立春日陪左平章饮散怀旧偶题
江上迎春春日曦跨鞍真似早朝归饮厘梦惜红螺小沾赐心惊彩燕非沐罢为谁惭镜镊宴回容我从旌旗东风若也勤披拂莫遣寒梅一点飞
送汪叔志推官解南安却归北上
江西穷徼刑书简搜古曾闻到薜萝府静平分秋气入岭高横截瘴烟过百年礼乐斯为盛一士金汤不啻多薇阁水天无蹞步眼看朝右用殊科
送江彦清同知赴湘乡
高盖缇车驾道边清风开路扫氛烟宁知太史浮湘意不在重华守岳篇岭上麦岐将秀颖俎中兰糈更芳鲜弹琴秪坐凝香阁楚老长謡处处传
赠邓道士游京因简虞少监
上得扁舟谢木兰好风容易揷修翰言从阙下瞻佳气却向山中养大丹素女箜篌弹不似道家藏室到非难若逢虞监谭玄麈莫遣钞诗笔暂乾
春尽日雨中宴坐次刘士干宪史见贻之作
诗来慰我苦吟身黄绢中间见受辛合眼河山浑似梦闭门风雨不知春长疑野鹊声无?尚喜沙鸥意独亲开到荼蘼花事减任渠流水洗芳尘
其二
世故纷纷萃一身直教调齐适甘辛淹留苦笋迎初夏分付余花作好春引睡欲抛书策去销愁聊与酒杯亲诗成置我江西社兔苑梁园隔几尘
初夏忆京城隣舍
石家院里蒲萄馆荆媪池边芍药?倦剧拥书终日坐醉来支枕片时醒主人并直飞龙卫邻客谁开放鹤亭万里沧江云一去欲将孤影寄伶俜
送南海蔡秀才北游
谁剖明珠照寂寥更惊翡翠出兰苕番隅都尉曾推引鲁国儒生早见招服马兼行穿几驿跕鸢回望隔全潮九州八表俱承德幸迩天阶春象箾
送太朴往临江谒德机应奉因而代简
夫子高居百丈山四方学者望承顔今君独往初闻道昔我连栖屡扣关白璧成双开缫藉黄金论镒铸刀鐶端来定价咸阳市不换龙文与虎斑
送张明德使君赴南恩州
几许炎州画里山西风驱向马前看诗人旧志三刀喜边候新乘一障安时取椰浆斟玉液饶将桂蠧荐雕盘雪花定比常年大燕寝香凝夜气寒
追饯常大参至樵舍镇饮别後夜宿舟中听雨
七十里江沙水黄沿流送客举离觞回舟并载别愁重残雨微生半夜凉欲与仙人骑竹杖时从老子?胡床悬情独有南楼月白兔河边正捣霜
作枯木丑石因题二诗遗李辅之检校
窗光入笔吐晴虹我岂能侔造化功巨石长林开飒爽尺绡寸楮破鸿蒙古文篆籀雕镌外楷法波戈点画中书画本来同一物莫将视作马牛风
其二
曾与深山木石俱故将句字写成图锦城黛色参天有艮岳奇峯拔地无槁面棱棱霜雪亚隂飈肃肃鬼神驱诸房检正文书简清坐相看唤酪奴
观发襄樊兵
汉水奔鲸触浪腥东来羽檄急徵兵禡牙已报舟师发克敌终资庙筭成岂有大横归代邸尚令烽火照咸京堂堂七庙神灵主重整乾纲四海清
顾渊白架阁自吴中西来途次有诗纪咏和其韵三首
过钓台
万叠山云百尺台清风招我首频回粤从缥凤冲霄去不见残鳞上钓来虹玉固为神所秘犠尊犹是木之灾千年未办生刍束自汲茶泉试壑雷
玉山道中
前林候馆辟朱扉冰玉中涵壑谷晖晓日半溪摇水碧晴云连岭曳山衣路逢侠客弯弧立市有仙人卖药归少喜游方今白发吾谋无是不成非
至豫章
渐老年华富贵催碧油幢底岂低徊君方受牒当辰入我实歌诗惜暮来玉树风前临皎洁雪峯天际倚崔嵬相从未久还轻别归及湖边菡蓞开
彭冲所赞府解归庐陵赠别二首
台府前临势嶪峩下寮趋走日奔波由来州县劳人耳奈此公卿慢士何白璧全归犹有足朱弦独奏遂成歌直儒用世偏宜老借重于今将相科
其二
南昌岩邑簿书丛衆目暌暌两耳聪奔走尘埃同一尉牵联论荐有诸公旁人不识操舟利此事真如斵鼻工同客江城同解袂片云回首各飞蓬
端午日泊舟信州城下陈行之推官袁仲野知事擕酒馔劳予于挹翠亭上
信州城南江水流故人惜别暂维舟节中偶病不成饮客里逢欢却是愁地迮那容胡旋舞波回更作楚声讴三年三见戎葵色多事红花照白头
次衢州卢彦远总管任仲安同知留宴平山堂上慨想旧游席间为赋
山如雉堞水如陴堂槛凭空直下窥指似云鸿留迹处看成辽鹤返家时使君延劳承终宴倦客追欢惜早衰为向青霞仙者说吾游未了一枰棊
杜真人游仙词
不佩将军四士符溪山云月共楼居胶西老叟初言治河上仙翁晚着书夜拥笙箫游巩洛晓飞剑履入衡庐天根不是藏真处一粒神丹贮八虚
比闻尊奨艺文诸公陞华馆阁原父首以遗逸起武夷山中予虽沦弃于时亦题诗志喜
中天延阁宝图开日致明堂杞梓材东观比容参献纳南冠今复与招徕毋多固守申公论第一休令靳尚猜沟断岂堪重刻饰分光犹得被蒿莱
寄太朴
玉树瑶华不数人更从竹箭得苍筠文章醖藉心无累山水娯嬉笔有神唤起瞽蒙陈嘽缓洗空盆盎出清醇两雄岂敢当韩孟但喜龙云入梦亲
先公墓下作
霜露初零感慨新一盂麦饭百沾巾几家朽骨成深锢四世清门秪旧贫瘦竹仅余三尺箠乔松谁睨十舆薪县知篑土加封树亦与麒麟迹并陈
送夏仲文主簿赴遂安
溪郭人家住翠微县花春到小梅枝名门正以公侯大高士何嫌簿领卑莫使尘埃侵髩发尽收山水入琴丝囊中彩笔如犀剑早赋芙蓉幕下诗
雪夜梦萨玄卿
故恐梅华即是君一床蝴蝶两床分为予误读中黄子要尔偕升太素云开笈取书银字减隔帘呼酒玉箫闻觉来不省谁同梦雪影翻窗似水文
太朴自临川致书深悼德机之死於是复土一周星矣
江右缄书昨寄将范家坟艹又新霜即今已远人间世微尔谁宜地下郎祗有清诗传警策更无真字发飘扬天乎幸使山儿慧□蓘犹能卜岁穰【德机一子山儿尚幼】
水际见早梅题为漫兴六首
玉人慰我色敷腴不用东风折简呼澹泊非从言下得孤高真恐俗间无唯诗标格差能似比雪容华少较殊除却西湖香影句秪饶霜月解临摹
其二
朔风晨夜振枯梢许可寒梅似我曹为惜浓香薰简策故留生色照蓬蒿道人半世絶火食烈士穷年秉节毛未必花神专论物不令渠德配三高
其三
若为江梅欠好歌更愁琢句损天和少留枯枿何妨丑添着疎花果厌多折得故分春色在吹残将柰角声何情知不是尘中物月地云堦合重过
其四
斩新花发看垂垂作意东皇许探支见惯谁将欺朔雪放迟吾自惜南枝小桥流水香微度澹月清霜影乱随头白逢春狂未减兴来落笔又成诗
其五
如此荒寒野水滨疎花冷蘂看横陈歌翻玉树多嫌俗梦唤梨云却欠真半点不烦春刻画一分犹藉雪精神蜡团新萼虽同出未免韩公议小醇
其六
亭下松风细细吹翠禽惊梦立多时更幽更险春分到半落半开人未知雪径飘香才觉近冰池写影倒看奇繁花留为先生夀领畧年芳莫较迟
俚俗夏秋之交集巫觋修神事率谓故常予去乡数十年而犹未之有改也作诗私诮其陋
村村歌舞月明中漫诡祈年有信通伐鼓摐金维近戏捭豚燔黍几尝丰野巫岂识神灵意山鬼徒贪造化功水旱在天何与尔涧毛自可荐民衷
浦阳十咏
仙华岩雪【县北有仙华岩翠掌浮空雪景尤奇】
冰柱浮空晓色蒙海波摇动玉玲珑九清内景游纷外五岳真形太素中微月升坛初映鹤长云连野不惊鸿仙姬宴坐瑶池上催捧蟠桃献木公
白石湫云【白石龙湫在县东南能出云为雨】
白石灵山望赞皇湫潭此复见苍苍飘扬直欲陵三际肤寸犹能雨八荒空外金精县太白泉中虬影化长黄传芭奏罢神弦曲松盖成隂泽气凉【恒州赞皇县有白石灵山汉碑在焉】
龙峯孤塔【县东龙峯古塔实为苍龙左角】
两环日月似飞梭鳌背棱棱窣堵坡朱鸟前头森贔屭苍龙左角见嵳峩玉函舍利朝光现珠斗阑干午影过浩劫浮云开万象宝华杂遝散芬陁
宝掌冷泉【宝掌山唐千岁和尚道塲有看经得道洞岩窦出泉极甘寒】
一勺曹溪未是甘刺山容易出飞泉消融太古岷峨雪澄映中秋沆瀣天挂树青猿窥洗钵眠沙白鹿伴安禅岩龛无缝身如石逆数高僧入定年
月泉春诵【县西有泉随月盈亏泉上精舍祠文公成公】
有盈有泚即寒泉犹隔庐峯道里千岳麓云深藏策处匡山人老读书年松楠叠影青浮几华树生香晚入筵稽首堂中两夫子六经言远视如天
潮溪夜渔【去县五十里溪流始大有鱼蟹之产】
溪水添流到石矼小家残户占渔商蛟龙未解垂云气鱼鳖安能避泽梁两岸栎林藏曲折一篝松火照微茫淮夷固有蠙珠颗往往鈎深得夜光
南江夕照【南江桥西望原麓返照如画图中】
千峯不尽夕阳孤歛翠浮丹入画图塔庙傍连山影直石梁中亘水痕枯白鱼在汕将踰尺红稻登塲稍似珠玉露金风秋最爽跳身何用市间壶
东岭秋隂【县东东山岭平林广野秋常多隂】
半里官桥出市闤一团秋色破孱顔云开浩荡初疑曙日出苍凉不见山断雁残鸿飞杳杳緑芜红叶映斑斑去年菊蘂今年发拾得篱边句子还
深褭江源【浦阳江源出深褭山在县西三十里】
滥觞初不满瓶盆百谷浑浑一壑吞自此安流输渤澥放渠高浪蹴崑仑出山未适帆樯便竭泽毋庸罔罟繁谢客题诗曾宿处孤云落日是何村【谢惠连诗云晨发赤亭谷今宿浦阳汭】
昭灵仙迹【昔黄帝少女於仙华岩上升山下有昭灵庙水旱祷之辄应】
芝掌中开颢气清云軿双驾凤皇翎因山不启轩辕鼎化石犹联婺女星磴道芳春琪树长岩扉清昼碧华零真仙帝遣司风雨唤起渊龙听指令
送吴德谦入京省仲父玄教宗师因以为寄
珠斗阑千万象中一阳灵气拥飞龙凡民必至王畿止有物同归老氏宗天上文章周六典人间礼乐汉三痈书生际会斯为盛莫恋青山五粒松
题项可立双松图
我家庭下有双松络石搀云与此同闭户时时闻落雪援琴往往写清风神全省识蛟龙状墨守谁争篆籀工采药天台能事在故应添着负苓翁
与新甫允从会饮上清宫丈室宫主郑安节出宋丞相郑魏国公赠其师祖胡元静先生诗魏公初免相时也因次韵纪胜
登山腰脚蹔轻便占得湖光似剡川内景楼台初象帝上清符篆别通天云深往往生朱艹水净涓涓化碧莲叹息有人辞鼎鼐几曾无地寄修仙
送张国济法师还龙虎山居
唤得青鸾备左骖象岩归路触云岚道门阙里华阳似洞府神山玉笥参到日碧桃才烂漫过时紫笋尚芳甘相从共有烟霞癖欲抱丹经借石龛
钱塘逢管彦清使君【彦清黄人】
黄州地入云梦泽管氏书传海玉篇兹地产材宁有种是家累德固多贤方闻画戟闲兵卫又报朱轓拥使旃收取声华上台阁玉班行近紫薇天
访王宣慰金井山居即送广东上任
白云招我入松门促席欣承笑语温岫幌岩扃惭勒驾马人龙户望开藩一丘缓作经营计五管方依节制尊儒者安边良有策惊鱼毋使水先浑
玄文馆送张伯雨链师归三茅
华林菌阁草菲菲千树啼鹃唤客归石上踞龟谈未了山中骑虎去如飞白云冉冉浮芝盖青雨疎疎洒葛衣世外故多人物论一枝丹笔待君挥
用韵重送
海上卢敖汗漫期雨青云白送将归步随玉女明星出梦载神山左股飞迮径常时多着屐深林五月未更衣冷飈忽动三君下七尺冰弦信手挥
送秦裕之左司赴福建亷使
左闼丞郎地望严使华将指粤山南霜飞剑佩能清暑雨入幨帷化作甘兴学先时称范甯宁民此事属曹参澄清一念存匡济治泰方观相度函
待制集卷五

[book_title]卷六
<集部,别集类,金至元,待制集>
钦定四库全书
待制集卷六　　　　　　　元　柳贯　撰律诗【七言】
送胡允文赴邵武録事兼简汪国良使君
樵溪溪上万山丛迎路梅花雪色融闽岭此无青草瘴参军今得紫髯翁固应承事龚黄侧自可升明卓鲁中太守行春宾客从锦囊新句益宜工
垂虹亭晚眺
山光自献一螺青人立垂虹酒乍醒两界星河涵倒景千家楼阁载浮萍欹樯侧柁冲风劲密网踈罾刮浪腥正爲鲈鱼忘世味随方吾亦具笭箵
送魏谊夫运使赴闽中
用世宁无济世才南图羽翮爲君开大农经费资盐策法从崇班领计台调鼎正须培相业歌薰兼复阜民财七闽未必能专惠少待还持玉节来
庐陵曹士弘有致用之学而仕不大振死葬南陵余十年矣始见其子德川钱唐道世旧惘然乃追爲挽诗二章系诸志铭卷後
平生素业读书萤陨石人占是客星宦谱穷乡游徼吏师资没齿太玄经谁夸贝锦新机绪我识龙文古鼎鉶死寄江东一丘土魂归枫岸雨青青
其二
谈锋吾及接而翁少日论交赖击蒙观物故知心系道卽戎犹寄剑为雄死生契濶飞鸿外今古兴亡断简中一爲象贤悲宿草不禁衰涕落西风
送杨元诚库使制纸事毕还京
江南贡楮捣霜余旧品澄心未必如华玉光浮飞白几琱戈欵着镂金书尚方制作从时备使者恩荣有诏除阁下逶迤承御宿幸因天语话畋渔
送徐周臣亷使除户部尚书二首
召环初下戒行驺正爲苍生系戚休星女重淹肤使节地官新拜富民侯能令实塞丰储峙卽使谋廷缓顾忧计相升庸徵故事传宣还在凤池头
其二
楼风溪月送舟还画栋飞云杳莫攀丹穴生雏方应梦朱衣引马又催班属闻振履星辰上私愧逃名薮泽间祖道出
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 10:27:23-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>