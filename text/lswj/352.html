<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="提要,序,卷一,卷二,卷三,卷四,卷五,卷六,卷七,卷八,卷九,卷十,卷十一,卷十二,卷十三,卷十四,卷十五,卷十六,附录卷上,附录卷下,嘉祐集【四库本】全文在线阅读,嘉祐集【四库本】全文在线下载,大玄古籍书库">
<meta name="description" content="诗文别集。北宋苏洵(1009—1066)撰。十五卷。洵字明允,号老泉,眉州眉山(今属四川)人。年二十七始发愤读书,应试不第,归而焚所为文,闭户读书,遂通晓六经、百家之说。嘉祐时与二子轼、辙至京师,为欧阳修所称重,荐之于朝廷,授校书郎,与修《太常因草礼》。洵晚学而有成就,为唐宋八大家之一,与二子并称“三苏”。是集卷一为《几策》,卷二、三为《权书》,卷四、五为《衡论》,卷七为《太玄论》、《太玄论总列》,卷八为论,卷九至十二为书,卷十三为谱,卷十四为记、铭、赞、说、墓志、祭文、状,卷十五为杂诗。其文简劲质朴,善">
<title>嘉祐集【四库本】_苏洵_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">嘉祐集【四库本】</span> <br/>
          作者： <span class="inputVal" id="bkauthor">苏洵</span> <br/>
          朝代： <span class="inputVal" id="bkdate">宋代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">类书文集,诗文集,完结</span> <br/>
          字数： <span class="inputVal" id="bknum">[book_length]86341</span> <br/>
          说明： <span class="inputVal" id="bkdec">诗文别集。北宋苏洵(1009—1066)撰。十五卷。洵字明允,号老泉,眉州眉山(今属四川)人。年二十七始发愤读书,应试不第,归而焚所为文,闭户读书,遂通晓六经、百家之说。嘉祐时与二子轼、辙至京师,为欧阳修所称重,荐之于朝廷,授校书郎,与修《太常因草礼》。洵晚学而有成就,为唐宋八大家之一,与二子并称“三苏”。是集卷一为《几策》,卷二、三为《权书》,卷四、五为《衡论》,卷七为《太玄论》、《太玄论总列》,卷八为论,卷九至十二为书,卷十三为谱,卷十四为记、铭、赞、说、墓志、祭文、状,卷十五为杂诗。其文简劲质朴,善修辞,长于简论,有《心术》、《远虑》各一篇,《权书》、《衡论》各十篇,皆传世名作。另《六国论》、《送石昌言使北引》均论证严谨,简洁有致,颇受称道。有《四部备要》、《四部丛刊》本。另有《四库全书》、《摛藻堂四库全书荟要》本,作十六卷,又附录二卷。又《三苏全集》本作二十卷。</span> <br/>
          封面： <span class="inputVal" id="bkimg">Z_18540.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]嘉祐集【四库本】
[book_author]苏洵
[book_date]宋代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]类书文集,诗文集,完结
[book_length]86341
[book_dec]诗文别集。北宋苏洵(1009—1066)撰。十五卷。洵字明允,号老泉,眉州眉山(今属四川)人。年二十七始发愤读书,应试不第,归而焚所为文,闭户读书,遂通晓六经、百家之说。嘉祐时与二子轼、辙至京师,为欧阳修所称重,荐之于朝廷,授校书郎,与修《太常因草礼》。洵晚学而有成就,为唐宋八大家之一,与二子并称“三苏”。是集卷一为《几策》,卷二、三为《权书》,卷四、五为《衡论》,卷七为《太玄论》、《太玄论总列》,卷八为论,卷九至十二为书,卷十三为谱,卷十四为记、铭、赞、说、墓志、祭文、状,卷十五为杂诗。其文简劲质朴,善修辞,长于简论,有《心术》、《远虑》各一篇,《权书》、《衡论》各十篇,皆传世名作。另《六国论》、《送石昌言使北引》均论证严谨,简洁有致,颇受称道。有《四部备要》、《四部丛刊》本。另有《四库全书》、《摛藻堂四库全书荟要》本,作十六卷,又附录二卷。又《三苏全集》本作二十卷。
[book_img]Z_18540.jpg


[book_title]提要
钦定四库全书　　　　集部三
嘉佑集　　　　　　　别集类二【宋】
提要
【臣】等谨案嘉佑集十六卷宋苏洵撰洵有諡法已着録考曾巩作洵墓志称有集二十卷晁公武读书志陈振孙书録解题俱作十五卷盖宋时已有二本是本为徐乾学家传是楼所藏卷末题绍兴十七年四月晦日婺州州学雕纸墨颇为精好又有康熙间苏州邵仁泓所刋亦称从宋本校正然二本并十六卷均与宋人所记不同徐本名嘉佑新集邵本则名老泉先生集亦复互异未喻其故或当时二本之外更有此一本与今世俗所行又有二本一为明凌蒙初刋朱墨本并为十三卷一为
国朝蔡士英所刋任长庆所校本凡十五卷与晁氏陈氏所载合然较蔡本阙洪范图论一卷史论前少引一篇又以史论中为史论下而阙其史论下一篇又阙辨奸论一篇题张仙画像一篇送吴侯职方赴阙序一篇谢欧阳枢密啓一篇谢相府啓一篇香诗一篇朱彝尊经义考载洵洪范图论一卷注曰未见疑所见洵集当即此本中间缺漏如是恐亦未必晁陈着録之旧也今以徐本为主以邵本互相参订正其譌脱亦有此存而彼逸者并为补入又附録二卷为奉议郎充婺州学教授沈斐所辑较邵本少国史本传一篇而多挽词十余首亦并録以备考焉乾隆四十六年三月恭校上
总纂官【臣】纪昀【臣】陆锡熊【臣】孙士毅
总校官【臣】陆费墀

[book_title]序
嘉佑集序
宋承五代之後文气卑靡自庐陵欧阳氏宗昌黎先生之学以为古文而後天下翕然知通经学古为高然求其接迹庐陵如鍼芥之相合水乳之交融者尤必推眉山苏氏父子间也二苏具天授之雄才而又得老泉先生为之先引其能卓然成一家言不足异也老泉先生中年奋发无所师承而能以其文抗衡韩欧以传之二子斯足异已间尝取先生之文而读之大约以雄迈之气坚老之笔而发为汪洋恣肆之文上之究极天人次之修明经术而其於国家盛衰之故尤往往淋漓感慨於翰墨间先生之文盖能驰骋於孟刘贾董之间而自成一家者也可不谓纯而肆者欤然如此者有本有源观先生上欧阳内翰书云始之屡踬而益困也尽焚其平昔之文以为不足学也而益力於古人之文章始则惶然以疑既而胷中豁然以明久之浑浑乎觉其来之之易盖先生自言其俗学之不足尚而用力於古之难如此昌黎先生云无诱於势利无望其速成养其根而竢其实加其膏而希其光其先生之学之所由成其即先生之文之不可及欤然则以先生而上继韩欧下开长公昆仲殆不足为先生异矣予不敏不能仰窥先生之文於万一惟思先生之才尚好学不倦如此则凡才之远不及先生者更宜何如也集既刋成爰书数言以自勉云康熙三十七年相月既望吴郡後学邵仁泓谨序

[book_title]卷一
钦定四库全书
嘉佑集卷一
宋　苏洵　撰
几策一首
审势
治天下者定所尚所尚一定至於万千年而不变使民之耳目纯於一而子孙有所守易以为治故三代圣人其後世远者至七八百年夫岂惟其民之不忘其功以至於是盖其子孙得其祖宗之法而为据依可以永久夏之尚忠商之尚质周之尚文视天下之所宜尚而固执之以此而始以此而终不朝文而暮质以自溃乱故圣人者出必先定一代之所尚周之世盖有周公为之制礼而天下遂尚文後世有贾谊者说汉文帝亦欲先定制度而其说不果用今者天下幸方治安子孙万世帝王之计不可不预定於此时然万世帝王之计常先定所尚使其子孙可以安坐而守其旧至於政弊然後变其小节而其大体卒不可革易故享世长远而民不苟简今也考之於朝野之间以观国家之所尚者而愚犹有惑也何则天下之势有强弱圣人审其势而应之以权势强矣强甚而不已则折势弱矣弱甚而不已则屈圣人权之而使其甚不至於折与屈者威与惠也夫强甚者威竭而不振弱甚者惠?而下不以为德故处弱者利用威而处强者利用惠乘强之威以行惠则惠尊乘弱之惠以养威则威发而天下震栗故威与惠者所以裁节天下强弱之势也然而不知强弱之势者有杀人之威而下不惧有生人之惠而下不喜何者威竭而惠?故也故有天下者必先审知天下之势而後可与言用威惠不先审知其势而徒曰我能用威我能用惠者未也故有强而益之以威弱而益之以惠以至於折与屈者是可悼也譬之一人之身将欲饮药饵石以养其生必先审观其性之为隂其性之为阳而投之以药石药石之阳而投之隂药石之隂而投之阳故隂不至於涸而阳不至於亢苟不能先审观己之为隂与己之为阳而以隂攻隂以阳攻阳则隂者固死於隂而阳者固死於阳不可救也是以善养身者先审其隂阳而善制天下者先审其强弱以为之谋昔者周有天下诸侯太盛当其盛时大者已有地五百里而畿内反不过千里其势为弱秦有天下散为郡县聚为京师守令无大权柄伸缩进退无不在我其势为强然方其成康在上诸侯无大小莫不臣伏弱之势未见於外及其後世失德而诸侯禽奔兽遁各固其国以相侵攘而其上之人卒不悟区区守姑息之道而望其能以制服强国是谓以弱政济弱势故周之天下卒毙於弱秦自孝公其势固已駸駸焉日趋於强大及其子孙已并天下而亦不悟专任法制以斩挞平民是谓以强政济强势故秦之天下卒毙於强周拘於惠而不知权秦勇於威而不知本二者皆不审天下之势也吾宋制治有县令有郡守有转运使以大系小丝牵绳聨总合於上虽其地在万里外方数千里拥兵百万而天子一呼於殿陛间三尺竖子驰传捧诏召而归之京师则解印趋走惟恐不及如此之势秦之所恃以强之势也势强矣然天下之病常病於弱噫有可强之势如秦而反陷於弱者何也习於惠而怯於威也惠太甚而威不胜也夫其所以习於惠而惠太甚者赏数而加於无功也怯於威而威不胜者刑弛而兵不振也由赏与刑与兵之不得其道是以有弱之实着於外焉何谓弱之实曰官吏旷惰职废不举而败官之罚不加严也多赎数赦不问有罪而典刑之禁不能行也冗兵骄狂负力幸赏而维持姑息之恩不敢节也将帅覆军匹马不返而败军之责不加重也羌人强盛陵压中国而邀金缯增币帛之耻不为怒也若此类者太弱之实也久而不治则又将有大於此而遂浸微浸消释然而溃以至於不可救止者乘之矣然愚以为弱在於政不在於势是谓以弱政败强势今夫一舆薪之火衆人之所惮而不敢犯者也举而投之河则何热之能为是以负强秦之势而溺於弱周之弊而天下不知其强焉者以此也虽然政之弱非若势弱之难治也借如弱周之势必变易其诸侯而後强可能也天下之诸侯固未易变易此又非一日之故也若夫弱政则用威而已矣可以朝改而夕定也夫齐古之强国也而威王又齐之贤王也当其即位委政不治诸侯竝侵而人不知其国之为强国也一旦发怒裂万家封即墨大夫召烹阿大夫与常誉阿大夫者而发兵击赵魏卫赵魏卫尽走请和而齐国人人震惧不敢饰非者彼诚知其政之弱而能用其威以济其弱也况今以天子之尊藉郡县之势言脱於口而四方响应其所以用威之资固已完具且有天下者患不为焉有欲为焉而不可者今诚能一留意焉於用威一赏罚一号令一举动无不一切出於威严用刑法而不赦有罪力行果断而不牵衆人之是非用不测之刑用不测之赏而使天下之人视之如风雨雷电遽然而至截然而下不知其所从发而不可逃遁朝廷如此然後平民益务检慎而奸民猾吏亦常恐恐然惧刑法之及其身而敛其手足不敢辄犯法此之谓强政政强矣为之数年而天下之势可以复强愚故曰乘弱之惠以养威则威发而天下震栗然则以当今之势求所谓万世为帝王而其大体卒不可革易者其尚威而已矣或曰当今之势事诚无便於尚威者然孰知夫万世之间其政之不变而必曰威耶愚应之曰威者君之所恃以为君也一日而无威是无君也久而政弊变其小节而参之以惠使不至若秦之甚可也举而弃之过矣或者又曰王者任德不任刑任刑霸者之事非所宜言此又非所谓知理者也夫汤武皆王也桓文皆霸也武王乘纣之暴出民於炮烙斩刖之地苟又遂多杀人多刑人以为治则民之心去矣故其治一出於礼义彼汤则不然桀之德固无以异纣然其刑不若纣暴之甚也而天下之民化其风淫惰不事法度书曰有衆率怠弗恊而又诸侯昆吾氏首为乱於是诛锄其强梗怠惰不法之人以定纷乱故记曰商人先罚而後赏至於桓文之事则又非皆任刑也桓公用管仲仲之书好言刑故桓公之治常任刑文公长者其佐狐赵先魏皆不说以刑法其治亦未尝以刑为本而号亦为霸而谓汤非王而文非霸也得乎故用刑不必霸而用德不必王各观其势之何所宜用而已然则今之势何为不可用刑用刑何为不曰王道彼不先审天下之势而欲应天下之务难矣
嘉佑集卷一

[book_title]卷二
钦定四库全书
嘉佑集卷二
宋　苏洵　撰
权书上
权书引
人有言曰儒者不言兵仁义之兵无术而自胜使仁义之兵无术而自胜也则武王何用乎太公而牧野之战四伐五伐六伐七伐乃止齐焉又何用也权书兵书也而所以用仁济义之术也吾疾夫世之人不?本末而妄以我为孙武之徒也夫孙氏之言兵为常言也而我以此书为不得已而言之之书也故仁义不得已而後吾权书用焉然则权者为仁义之穷而作也
心术
为将之道当先治心泰山崩於前而色不变麋鹿兴於左而目不瞬然後可以制利害可以待敌凡兵上义不义虽利勿动非一动之为害而他日将有所不可措手足也夫惟义可以怒士士以义怒可与百战凡战之道未战养其财将战养其力既战养其气既胜养其心谨烽燧严斥堠使耕者无所顾忌所以养其财丰犒而优游之所以养其力小胜益急小挫益厉所以养其气用人不尽其所欲为所以养其心故士常蓄其怒怀其欲而不尽怒不尽则有余勇欲不尽则有余贪故虽并天下而士不厌兵此黄帝之所以七十战而兵不殆也不养其心一战而胜不可用矣凡将欲智而严凡士欲愚智则不可测严则不可犯故士皆委已而听命夫安得不愚夫惟士愚而後可与之皆死凡兵之动知敌之主知敌之将而後可以动於险邓艾缒兵於穴中非刘禅之庸则百万之师可以坐缚彼固有所侮而动也故古之贤将能以兵尝敌而又以敌自尝故去就可以决凡主将之道知理而後可以举兵知势而後可以加兵知节而後可以用兵知理则不屈知势则不沮知节则不穷见小利不动见小患不避小利小患不足以辱吾技也夫然後可以支大利大患夫惟养技而自爱者无敌於天下故一忍可以支百勇一静可以制百动兵有长短敌我一也敢问吾之所长吾出而用之彼将不与吾校吾之所短吾蔽而置之彼将强与吾角奈何曰吾之所短吾抗而暴之使之疑而却吾之所长吾隂而养之使之狎而堕其中此用长短之术也善用兵者使之无所顾有所恃无所顾则知死之不足惜有所恃则知不至於必败尺箠当猛虎奋呼而操击徒手遇蜥蝪变色而却步人之情也知此者可以将矣袒裼而按劒则乌获不敢逼冠胄衣甲据兵而寝则童子弯弓杀之矣故善用兵者以形固夫能以形固则力有余矣
法制
将战必审知其将之贤愚与贤将战则持之与愚将战则乘之持之则容有所伺而为之谋乘之则一举而夺其气虽然非愚将勿乘乘之不动其祸在我分兵而迭进所以持之也并力而一战所以乘之也古之善军者以刑使人以赏使人以怒使人而其中必有以义附者焉不以战不以掠而以备急难故越有君子六千人韩之战秦之鬬士倍於晋而出穆公於淖者赦食马者也兵或寡而易危或衆而易叛莫难於用衆莫危於用寡治衆者法欲繁繁则士难以动治寡者法欲简简则士易以察不然则士不任战矣惟衆而繁虽劳不害为强以衆入险阻必分军而疎行夫险阻必有伏伏必有约军分则伏不知所击而其约携矣险阻惧蹙疎行以纾士气兵莫危於攻莫难於守客主之势然也故地有二不可守兵少不足以实城城小不足以容兵夫惟贤将能以寡为衆以小为大当敌之冲人莫不守我以疑兵彼愕不进虽告之曰此无人彼不信也度彼所袭潜兵以备彼不我测谓我有余夫何患兵少偃旗仆鼓寂若无气严戢兵士敢譁者斩时令老弱登埤示怯乘懈突击其衆可走夫何患城小背城而战阵欲方欲踞欲密欲缓夫方而踞密而缓则士心固固则不慑背城而战欲其不慑面城而战阵欲直欲鋭欲疎欲速夫直而鋭疎而速则士心危危则致死面城而战欲其致死夫能静而自观者可以用人矣吾何为则怒吾何为则喜吾何为则勇吾何为则怯夫人岂异於我天下之人孰不能自观其一身是以知此理者涂之人皆可以将平居与人言一语不循故犹且?而忌敌以形形我恬而不怪亦已固矣是故智者视敌有无故之形必谨察之勿动疑形二可疑於心则疑而为之谋心固得其实也可疑於目勿疑彼敌疑我也是故心疑以谋应目疑以静应彼诚欲有所为耶不使吾得之目矣
强弱
知有所甚爱知有所不足爱可以用兵矣故夫善将者以其所不足爱者养其所甚爱者士之不能皆鋭马之不能皆良器械之不能皆利固也处之而已矣兵之有上中下也是兵之有三权也孙膑有言曰以君下驷与彼上驷取君上驷与彼中驷取君中驷与彼下驷此兵说也非马说也下之不足以与其上也吾既知之矣吾既弃之矣中之不足以与吾上下之不足以与吾中吾不既再胜矣乎得之多於弃也吾斯从之矣彼其上之不得其中下之援也乃能独完耶故曰兵之有上中下也是兵之有三权也三权也者以一致三者也管仲曰攻坚则瑕者坚攻瑕则坚者瑕呜呼不从其瑕而攻之天下皆强敌也汉高帝之忧在项籍耳虽然亲以其兵而与之角者盖无几也隋何取九江韩信取魏取代取赵取齐然後高帝起而取项籍夫不汲汲於其忧之所在而彷徨乎其不足恤之地彼盖所以孤项氏也秦之忧在六国蜀最僻最小最先取楚最强最後取非其忧在蜀也诸葛孔明一出其兵乃与魏氏角其亡宜也取天下取一国取一阵皆如是也范蠡曰凡阵之道益左以为牡设右以为牝春秋时楚伐隋季梁曰楚人上左君必左无与王遇且攻其右右无良焉必败偏败衆乃携盖一阵之间必有牡牝左右要当以吾强攻其弱耳唐太宗曰吾自兴兵习观行阵形势每战视敌强其左吾亦强吾左弱其右吾亦弱吾右使弱常遇强强常遇弱敌犯吾弱追奔不过数十百步吾撃敌弱常突出自背反攻之以是必胜後之庸将既不能处其强弱以败而又曰吾兵有老弱杂其间非举军精鋭以故不能胜不知老弱之兵兵家固亦不可无无之是无以耗敌之强兵而全吾之鋭锋败可俟矣故智者轻弃吾弱而使敌轻用其强忘其小丧而志於大得夫固要其终而已矣
攻守
古之善攻者不尽兵以攻坚城善守者不尽兵以守敌冲夫尽兵以守坚城则钝兵费粮而缓於成功尽兵以守敌冲则兵不分而彼间行袭我无备故攻敌所不守守敌所不攻攻者有三道焉守者有三道焉三道一曰正二曰奇三曰伏坦坦之路车毂击人肩摩出亦此入亦此我所必攻彼所必守者曰正道大兵攻其南鋭兵出其北大兵攻其东鋭兵出其西者曰奇道大山峻谷中盘絶径潜师其间不鸣金不挝鼓突出乎平川以冲敌人腹心者曰伏道故兵出於正道胜败未可知也出於奇道十出而五胜矣出於伏道十出而十胜矣何则正道之城坚城也正道之兵精兵也奇道之城不必坚也奇道之兵不必精也伏道则无城也无兵也攻正道而不知奇道与伏道焉者其将木偶人是也守正道而不知奇道与伏道焉者其将亦木偶人是也今夫盗之於人抉门斩关而入者有焉他户之不扃键而入者有焉乘坏垣坎墙趾而入者有焉抉门斩关而主人不之察几希矣他户之不扃键而主人不之察大半矣乘坏垣坎墙趾而主人不之察皆是矣为主人者宜无曰门之固而他户墙隙之不恤焉夫正道之兵抉门之盗也奇道之兵他户之盗也伏道之兵乘垣之盗也所谓正道者若秦之函谷吴之长江蜀之劒阁是也昔者六国尝攻函谷矣而秦将败之曹操尝攻长江矣而周瑜走之锺会尝攻劒阁矣而姜维拒之何则其为之守备者素也刘濞反攻大梁田禄伯请以五万人别循江淮收江南长沙以与濞会武关岑彭攻公孙述自江州泝都江破侯丹兵径拔武阳绕出延岑军後疾以精骑赴广都距成都不数十里李愬攻蔡蔡悉精卒以抗李光顔而不备愬愬自文成破张柴疾驰二百里夜半到蔡黎明擒元济此用奇道也汉武攻南越唐蒙请发夜郎兵浮船牂牁江道番禺城下以出越人不意邓艾攻蜀自隂平由景谷攀木缘磴鱼贯而进至油江而降马邈至绵竹而斩诸葛瞻遂降刘禅田令孜守潼关关之左有谷曰禁而不之备林言尚让入之夹攻关而关兵溃此用伏道也吾观古之善用兵者一阵之间尚犹有正兵奇兵伏兵三者以取胜况守一国攻一国而社稷之安危系焉者其可以不知此三道而欲使之将耶
用间
孙武既言五间则又有曰商之兴也伊挚在夏周之兴也吕牙在商故明君贤将能以上智为间者必成大功此兵之要三军所恃而动也按书伊尹适夏丑夏归亳史太公常事纣去之归周所谓在夏在商诚矣然以为间何也汤文王固使人间夏商耶伊吕固与人为间耶桀纣固待间而後可伐耶是虽甚庸亦知不然矣然则吾意天下存亡寄於一人伊尹之在夏也汤必曰桀虽暴一旦用伊尹则民心复安吾何病焉及其归亳也汤必曰桀得伊尹不能用必亡矣吾不可以安视民病遂与天下共亡之吕牙之在商也文王必曰纣虽虐一旦用吕牙则天禄必复吾何忧焉及其归周也文王必曰纣得吕牙不能用必亡矣吾不可以久遏天命遂命武王与天下共亡之然则夏商之存亡待伊吕用否而决今夫问将之贤者必曰能逆知敌国之胜败问其所以知之之道必曰不爱千金故能使人为之出万死以间敌国或曰能因敌国之使而探其隂计呜呼其亦劳矣伊吕一归而夏商之国为决亡使汤武无用间之名与用间之劳而得用间之实此非上智其谁能之夫兵虽诡道而本於正者终亦必胜今五间之用其归於诈成则为利败则为祸且与人为诈人亦将且诈我故能以间胜者亦或以间败吾间不忠反为敌用一败也不得敌之实而得敌之所伪示者以为信二败也受吾财而不能得敌之隂计惧而以伪告我三败也夫用心於正一振而羣纲举用心於诈百补而千穴败智於此不足恃也故五间者非明君贤将之所上明君贤将之所上者上智之间也是以淮隂曲逆义不事楚而高祖擒籍之计定左车周叔不用於赵魏而淮隂进兵之谋决呜呼是亦间也
嘉佑集卷二

[book_title]卷三
钦定四库全书
嘉佑集卷三
宋　苏洵　撰
权书下
孙武
求之而不穷者天下奇才也天下之士与之言兵而曰我不能者几人求之於言而不穷者几人言不穷矣求之於用而不穷者几人呜呼至於用而不穷者吾未之见也孙武十三篇兵家举以为师然以吾评之其言兵之雄乎今其书论奇权密机出入神鬼自古以兵着书者罕所及以是而揣其为人必谓有应敌无穷之才不知武用兵乃不能必克与书所言远甚吴王阖庐之入郢也武为将军及秦楚交败其兵越王入践其国外祸内患一旦迭发吴王奔走自救不暇武殊无一谋以弭斯乱若按武之书以责武之失凡有三焉九地曰威加於敌则交不得合而武使秦得听包胥之言出兵救楚无忌吴之心斯不威之甚其失一也作战曰久暴师以钝兵挫鋭屈力殚货则诸侯乘其弊而起且武以九年冬伐楚至十年秋始还可谓久暴矣越人能无乘间入国乎其失二也又曰杀敌者怒也今武纵子胥伯嚭鞭平王屍复一夫之私忿以激怒敌此司马戍子西子期所以必死讐吴也勾践不颓旧塜而吴服田单谲燕掘墓而齐奋知谋与武远矣武不逹此其失三也然始吴能以入郢乃因胥嚭唐蔡之怒及乘楚瓦之不仁武之功盖亦鲜耳夫以武自为书尚不能自用以取败北况区区祖其故智余论者而能将乎且吴起与武一体之人也皆着书言兵世称之曰孙吴然而吴起之言兵也轻法制草略无所统纪不若武之书词约而意尽天下之兵说皆归其中然吴起始用於鲁破齐及入魏又能制秦兵入楚楚复霸而武之所为反如是书之不足信也固矣今夫外御一隶内治一妾是贱丈夫亦能夫岂必有一人而教之及夫御三军之衆阖营而自固或且有乱然则是三军之衆惑之也故善将者视三军之衆与视一隶一妾无加焉故其心常若有余夫以一人之心当三军之衆而其中恢恢然犹有余地此韩信之所以多多而益办也故夫用兵岂有异术哉能勿视其衆而已矣
子贡
君子之道智信难信者所以正其智也而智常至於不正智者所以通其信也而信常至於不通是故君子慎之也世之儒者曰徒智可以成也人见乎徒智之可以成也则举而弃乎信吾则曰徒智可以成也而不可以继也子贡之以乱齐灭吴存鲁也吾悲之彼子贡者游说之士苟以邀一时之功而不以可继为事故不见其祸使夫王公大人而计出於此则吾未见其不旋踵而败也吾闻之王者之兵计万世而动霸者之兵计子孙而举强国之兵计终身而发求可继也子贡之兵是明日不可用也故子贡之出也吾以为鲁可存也而齐可无乱吴可无灭何也田常之将簒也惮高国鲍晏故使移兵伐鲁为赐计者莫若抵高国鲍晏吊之彼必愕而问焉则对曰田常遣子之兵伐鲁吾窃哀子之将亡也彼必诘其故则对曰齐之有田氏犹人之养虎也子之於齐犹肘股之於身也田氏之欲肉齐久矣然未敢逞志者惧肘股之扞也今子出伐鲁肘股去矣田氏孰惧哉吾见身将磔裂而肘股随之所以吊也彼必惧而咨计於我因教之曰子悉甲趋鲁压境而止吾请为子潜约鲁侯以待田氏之变帅其兵从子入讨之为齐人计之彼惧田氏之祸其势不得不听归以约鲁侯鲁侯惧齐伐其势亦不得不听因使练兵蒐乘以俟齐衅诛乱臣而定新主齐必德鲁数世之利也吾观仲尼以为齐人不与田常者半故请哀公讨之今诚以鲁之衆从高国鲍晏之师加齐之半可以轘田常於都市其势甚便其成功甚大惜乎赐之不出於此也齐哀王举兵诛吕氏吕氏以灌婴为将拒之至荥阳婴使谕齐及诸侯连和以待吕氏变共诛之今田氏之势何以异此有鲁以为齐有高国鲍晏以为灌婴惜乎赐之不出於此也
六国
六国破灭非兵不利战不善弊在赂秦而力亏破灭之道也或曰六国互丧率赂秦耶曰不赂者以赂者丧盖失强援不能独完故曰弊在赂秦也秦以攻取之外小则获邑大则得城较秦之所得与战胜而得者其实百倍诸侯之所亡与战败而亡者其实亦百倍则秦之所大欲诸侯之所大患固不在战矣思厥先祖父暴霜露斩荆棘以有尺寸之地子孙视之不甚惜举以予人如弃草芥今日割五城明日割十城然後得一夕安寝起视四境而秦兵又至矣然则诸侯之地有限暴秦之欲无厌奉之弥繁侵之愈急故不战而强弱胜负已判矣至於颠覆理固宜然古人云以地事秦犹抱薪救火薪不尽火不灭此言得之齐人未尝赂秦终继五国迁灭何哉与嬴而不助五国也五国既丧齐亦不免矣燕赵之君始有远略能守其土义不赂秦是故燕虽小国而後亡斯用兵之效也至丹以荆卿为计始速祸焉赵尝五战於秦二败而三胜後秦击赵者再李牧连却之洎牧以谗诛邯郸为郡惜其用武而不终也且燕赵处秦革灭殆尽之际可谓智力孤危战败而亡诚不得已向使三国各爱其地齐人勿附於秦刺客不行良将犹在则胜负之数存亡之理当与秦相较或未易量呜呼以赂秦之地封天下之谋臣以事秦之心礼天下之奇才并力西向则吾恐秦人食之不得下咽也悲夫有如此之势而为秦人积威之所劫日削月割以趋於亡为国者无使为积威之所劫哉夫六国与秦皆诸侯其势弱於秦而犹有可以不赂而胜之之势苟以天下之大下而从六国破亡之故事是又在六国下矣
项籍
吾尝论项籍有取天下之才而无取天下之虑曹操有取天下之虑而无取天下之量玄德有取天下之量而无取天下之才故三人者终其身无成焉且夫不有所弃不可以得天下之势不有所忍不可以尽天下之利是故地有所不取城有所不攻胜有所不就败有所不避其来不喜其去不怒肆天下之所为而徐制其後乃克有济呜呼项籍有百战百胜之才而死於垓下无惑也吾观其战於钜鹿也见其虑之不长量之不大未尝不怪其死於垓下之晩也方籍之渡河沛公始整兵向关籍於此时若急引军趋秦及其锋而用之可以据咸阳制天下不知出此而区区与秦将争一旦之命既全钜鹿而犹徘徊河南新安间至函谷则沛公入咸阳数月矣夫秦人既已安沛公而讐籍则其势不得强而臣故籍虽迁沛公汉中而卒都彭城使沛公得还定三秦则天下之势在汉不在楚楚虽百战百胜尚何益哉故曰兆垓下之死者钜鹿之战也或曰虽然籍必能入秦乎曰项梁死章邯谓楚不足虑故移兵伐赵有轻楚心而良将劲兵尽於钜鹿籍诚能以必死之士击其轻敌寡弱之师入之易耳且亡秦之守关与沛公之守善否可知也沛公之攻关与籍之攻善否又可知也以秦之守而沛公攻入之沛公之守而籍攻入之然则亡秦之守籍不能入哉或曰秦可入矣如救赵何曰虎方捕鹿罴据其穴搏其子虎安得不置鹿而返返则碎於罴明矣军志所谓攻其必救也使籍入关王离涉间必释赵自救籍据关逆击其前赵与诸侯救者十余壁蹑其後覆之必矣是籍一举解赵之围而收功於秦也战国时魏伐赵齐救之田忌引兵疾走大梁因存赵而破魏彼宋义号知兵殊不逹此屯安阳不进而曰待秦敝吾恐秦未敝而沛公先据关矣籍与义俱失焉是故古之取天下者常先图所守诸葛孔明弃荆州而就西蜀吾知其无能为也且彼未尝见大险也彼以为劒门者可以不亡也吾尝观蜀之险其守不可出其出不可继兢兢而自完犹且不给而何足以制中原哉若夫秦汉之故都沃土千里洪河大山真可以控天下又乌事夫不可以措足如劒门者而後曰险哉今夫富人必居四通五逹之都使其财布出於天下然後可以收天下之利有小丈夫者得一金椟而藏诸家拒户而守之呜呼是求不失也非求富也大盗至劫而取之又焉知其果不失也
高祖
汉高祖挟数用术以制一时之利害不如陈平揣摩天下之势举指摇目以劫制项羽不如张良微此二人则天下不归汉而高帝乃木强之人而止耳然天下已定後世子孙之计陈平张良智之所不及则高帝常先为之规画处置以中後世之所为晓然如目见其事而为之者盖高帝之智明於大而暗於小至於此而後见也帝尝语吕后曰周勃厚重少文然安刘氏必勃也可令为太尉方是时刘氏既安矣勃又将谁安耶故吾之意曰高帝之以太尉属勃也知有吕氏之祸也虽然其不去吕后何也势不可也昔者武王没成王幼而三监叛帝意百岁後将相大臣及诸侯王有武庚禄父者而无有以制之也独计以为家有主母而豪奴悍婢不敢与弱子抗吕后佐帝定天下为大臣素所畏服独此可以镇压其邪心以待嗣子之壮故不去吕氏者为惠帝计也吕后既不可去故削其党以损其权使虽有变而天下不摇是故以樊哙之功一旦遂欲斩之而无疑呜呼彼岂独於哙不仁耶且哙与帝偕起拔城陷阵功不为少矣方亚父嗾项庄时微哙诮让羽则汉之为汉未可知也一旦人有恶哙欲灭戚氏者时哙出伐燕立命平勃即斩之夫哙之罪未形也恶之者诚伪未必也且高帝之不以一女子斩天下之功臣亦明矣彼其娶於吕氏吕氏之族若产禄辈皆庸才不足恤独哙豪健诸将所不能制後世之患无大於此矣夫高帝之视吕后也犹医者之视堇也使其毒可以治病而无至於杀人而已矣樊哙死则吕氏之毒将不至於杀人高帝以为是足以死而无忧矣彼平勃者遗其忧者也哙之死於惠之六年也天也使其尚在则吕禄不可绐太尉不得入北军矣或谓哙於帝最亲使之尚在未必与产禄叛夫韩信黔布卢绾皆南面称孤而绾又最为亲幸然及高祖之未崩也皆相继以逆诛谁谓百岁之後椎埋屠狗之人见其亲戚乘势为帝王而不欣然从之邪吾故曰彼平勃者遗其忧者也
嘉佑集卷三

[book_title]卷四
<集部,别集类,北宋建隆至靖康,嘉佑集>
钦定四库全书
嘉佑集卷四
宋　苏洵　撰
衡论上
衡论引
事有可以尽告人者有可告人以其端而不可尽者尽以告人其难在告告人以其端其难在用今夫衡之有刻也於此为铢於此为石求之而不得曰是非善衡焉可也曰权罪者非也始吾作权书以为其用可以至於无穷而亦可以至於无用於是又作衡论十篇呜呼从吾说而不见其成乃今可以罪我焉耳
远虑
圣人之道有经有权有机是以有民有羣臣而又有腹心之臣曰经者天下之民举知之可也曰权者民不得而知矣羣臣知之可也曰机者虽羣臣亦不得而知矣腹心之臣知之可也夫使圣人而无权则无以成天下之务无机则无以济万世之功然皆非天下之民所宜知而机者又羣臣所不得闻羣臣不得闻谁与议不议不济然则所谓腹心之臣者不可一日无也後世见三代取天下以仁义而守之以礼乐也则曰圣人无机夫取天下与守天下无机不能顾三代圣人之机不若後世之诈故後世不得见耳有机也是以有腹心之臣禹有益汤有伊尹武王有太公望是三臣者闻天下之所不闻知羣臣之所不知禹与汤武倡其机於上而三臣共和之於下以成万世之功下而至於桓文有管仲狐偃为之谋主阖庐有伍员勾践有范蠡大夫种高祖之起也大将任韩信黥布彭越裨将任曹参樊哙滕公灌婴游说诸侯任郦生陆贾枞公至於奇机密谋羣臣所不与者惟留侯鄼侯二人唐太宗之臣多奇才而委之深任之密者亦不过曰房杜夫君子为善之心与小人为恶之心一也君子有机以成其善小人有机以成其恶有机也虽恶亦或济无机也虽善亦不克是故腹心之臣不可以一日无也司马氏魏之贼也有贾充之徒为之腹心之臣以济陈胜吴广秦民之汤武也无腹心之臣以不克何则无腹心之臣者无机也有机而泄也夫无机与有机而泄者譬如虎豹食人而不知设陷穽设陷穽而不知以物覆其上者也或曰机者创业之君所假以济耳守成之世其奚事机而安用夫腹心之臣呜呼守成之世能遂熙然如太古之世矣乎未也吾未见机之可去也且夫天下之变常伏於燕安田文所谓主少国危大臣未附如此等事何世无之当是之时而无腹心之臣可为寒心哉昔者高祖之末天下既定矣而又以周勃遗孝惠孝文武帝之末天下既治矣而又以霍光遗孝昭孝宣盖天下虽有泰山之势而圣人常以累卵为心故虽守成之世而腹心之臣不可去也传曰百官总已以听于冢宰彼冢宰者非腹心之臣天子安能举天下之事委之三年而不置疑於其间耶又曰五载一廵狩彼无腹心之臣五载一出捐千里之畿而谁与守耶今夫一家之中必有宗老一介之士必有密友以开心胷以济缓急奈何天子而无腹心之臣乎近世之君宴然於上而使宰相眇然於下上下不接而其志不通矣臣视君如天之辽然而不可亲而君亦如天之视人泊然无爱之之心也是以社稷之忧彼不以为忧社稷之喜彼不以为喜君忧不辱君辱不死一人誉之则用之一人毁之则舍之宰相避嫌畏讥且不暇何暇尽心以忧社稷数迁数易视相府如传舍百官泛泛於下而天子惸惸於上一旦有卒然之忧吾未见其不颠沛而殒越也圣人之任腹心之臣也尊之如父师爱之如兄弟握手入卧内同起居寝食知无不言言无不尽百人誉之不加密百人毁之不加疎尊其爵厚其禄重其权而後可以议天下之机虑天下之变太祖用赵中令也得其道矣近者寇莱公亦诚其人然与之权轻故终以见逐而天下几有不测之变然则其必使之可以生人杀人而後可也
御将
人君御臣相易而将难将有二有贤将有才将而御才将尤难御相以礼御将以术御贤将之术以信御才将之术以智不以礼不以信是不为也不以术不以智是不能也故曰御将难而御才将尤难六畜其初皆兽也彼虎豹能搏能噬而马亦能踶牛亦能触先王知能搏能噬者不可以人力制故杀之杀之不能驱之而後已踶者可驭以羁绁触者可拘以楅衡故先王不忍弃其才而废天下之用如曰是能踶是能触当与虎豹并杀而同驱则是天下无骐驎终无以服乘耶先王之选才也自非大奸剧恶如虎豹之不可以变其搏噬者未有不欲制之以术而全其才以适於用况为将者又不可责以亷隅细谨顾其才何如耳汉之卫霍赵充国唐之李靖李积贤将也汉之韩信黥布彭越唐之薛万彻侯君集盛彦师才将也贤将既不多有得才者而任之苟又曰是难御则是不肖者而後可也结以重恩示以赤心美田宅大饮馔歌童舞女以极其口腹耳目之欲而折之以威此先王之所以御才将也近之论者或曰将之所以毕智竭虑犯霜露蹈白刃而不辞者冀赏耳为国家者不如勿先赏以邀其成功或曰赏所以使人不先赏人不为我用是皆一隅之说非通论也将之才固有小大杰然於庸将之中者才小者也杰然於才将之中者才大者也才小志亦小才大志亦大人君当观其才之大小而为之制御之术以称其志一隅之说不可用也夫养骐骥者丰其刍粒洁其羁络居之新闲浴之清泉而後责之千里彼骐骥者其志常在千里也夫岂以一饱而废其志哉至於养鹰则不然获一雉饲以一雀获一兎饲以一鼠彼知不尽力於撃搏则其势无所得食故然後为我用才大者骐骥也不先赏之是养骐骥者饥之而责其千里不可得也才小者鹰也先赏之是养鹰者饱之而求其撃搏亦不可得也是故先赏之说可施之才大者不先赏之说可施之才小者兼而用之可也昔者汉高祖一见韩信而授以上将解衣衣之推食哺之一见黥布而以为淮南王供具饮食如王者一见彭越而以为相国当是时三人者未有功於汉也厥後追项籍垓下与信越期而不至捐数千里之地以畀之如弃敝屣项氏未灭天下未定而三人者已极富贵矣何则高帝知三人者之志大不极於富贵则不为我用虽极於富贵而下灭项氏不定天下则其志不已也至於樊哙滕公灌婴之徒则不然拔一城陷一阵而後增数级之爵否则终岁不迁也项氏已灭天下己定樊哙滕公灌婴之徒计百战之功而後爵之通侯夫岂高帝至此而啬哉知其才小而志小虽不先赏不怨而先赏之则彼将泰然自满而不复以立功为事故也噫方韩信之立於齐蒯通武涉之说未去也当此之时而夺之王汉其殆哉夫人岂不欲三分天下而自立者而彼则曰汉王不夺我齐也故齐不捐则韩信不怀韩信不怀则天下非汉之有呜呼高帝可谓知大计矣
任相
古之善观人之国者观其相何如人而己议者常曰将与相均将特一大有司耳非相侔也国有征伐而後将权重有征伐无征伐相皆不可一日轻相贤耶则羣有司皆贤而将亦贤矣将贤耶相虽不贤将不可易也故曰将特一大有司耳非相侔也任相之道与任将不同为将者大概多才而或顽钝无耻非皆节廉好礼不可犯者也故不必优以礼貌而其有不羁不法之事则亦不可以常法御何则豪纵不趋约束者亦将之常态也武帝视大将军往往踞厠而李广利破大宛侵杀士卒之罪则寝而不问此任将之道也若夫相必节廉好礼者为也又非豪纵不趋约束者为也故接之以礼而重责之古者相见於天子天子为之离席起立在道为之下舆有病亲问不幸而死亲吊待之如此其厚然其有罪亦不私也天地大变天下大过而相以不起闻矣相不胜任策书至而布衣出府免矣相有他失而栈车牝马归以思过矣夫接之以礼然後可以重其责而使无怨言责之重然後接之以礼而不为过礼薄而责重彼将曰主上遇我以何礼而重我以此责也甚矣责轻而礼重彼将遂弛然不肯自饬故礼以维其心而重责以勉其怠而後为相者莫不尽忠於朝廷而不恤其私吾观贾谊书至所谓长太息者常反覆读不能已以为谊生文帝时文帝遇将相大臣不为无礼独周勃一下狱谊遂发此使谊生於近世见其所以遇宰相者则当复何如也夫汤武之德三尺竖子皆知其为圣人而犹有伊尹太公者为师友焉伊尹太公非贤於汤武也而二圣人者特不顾以师友之以明有尊也噫近世之君姑勿责於此天子御坐见宰相而起者有之乎无矣在舆而下者有之乎亦无矣天子坐殿上宰相与百官趋走於下掌仪之官名而呼之若郡守召胥吏耳虽臣子为此亦不过而尊尊贵贵之道不若是?也夫既不能接之以礼则其罪之也吾法将亦不得用何者不果於用礼而果於用刑则其心不服故法曰有某罪而加之以某刑及其免相也既曰有某罪而刑不加焉不过削之以官而出之大藩镇此其弊皆始於不为之礼贾谊曰中罪而自弛大罪而自裁犬人不我诛而安忍弃其身此必有大愧於其君故人君者必有以愧其臣故其臣有所不为武帝尝以不冠见平津侯故当天下多事朝廷忧惧之际使石庆得容於其间而无怪焉然则必其待之如礼而後可以责之如法也且吾闻之待以礼而彼不自效以报其上重其责而彼不自勉以全其身安其禄位成其功名者天下无有也彼人主傲然於上不礼宰相以自尊大者孰若使宰相自效以报其上之为利宰相利其君之不责而丰其私者孰若自勉以全其身安其禄位成其功名之为福吾又未见去利而就害远福而求祸者也
重远
武王不泄迩不忘远仁矣乎非仁也势也天下之势犹一身一身之中手足病於外则腹心为之深思静虑於内而求其所以疗之之术腹心病於内则手足为之奔掉於外而求其所以疗之之物腹心手足之相救非待仁而後然吾故曰武王之不泄迩不忘远非仁也势也势如此其急而古之君独武王然者何也人皆知一身之势而武王知天下之势也夫不知一身之势者一身危而不知天下之势者天下不危乎哉秦之保关中自以为子孙万世帝王之业而陈胜吴广乃楚人也由此观之天下之势远近如一然以吾言之近之可忧未若远之可忧之深也近之官吏贤耶民誉之歌之不贤耶讥之谤之誉歌讥谤者衆则必传传则必逹於朝廷是官吏之贤否易知也一夫不获其所诉之刺史刺史不问裹粮走京师缓不过旬月檛鼓叫号而有司不得不省矣是民有寃易诉也吏之贤否易知而民之寃易诉乱何从始耶远方之民虽使盗跖为之郡守檮杌饕餮为之县令郡县之民羣嘲而聚骂者虽千百为辈朝廷不知也白日执人於市诬以杀人虽其兄弟妻子闻之亦不过诉之刺史不幸而刺史又抑之则死且无告矣彼见郡守县令据案执笔吏卒旁列箠械满前骇然而丧胆矣则其谓京师天子所居者当复如何而又行数千里费且百万富者尚或难之而贫者又何能乎故其民常多怨而易动吾故曰近之可忧未若远之可忧之深也国家分十七路河朔陕右广南川峡实为要区河朔陕右疆域之防而中国之所恃以安广南川峡货财之源而河朔陕右之所恃以全其势之轻重如何哉曩者北兵深入西寇勃叛河朔陕右尤所加恤一郡守一县令未常不择至於广南川峡则例以为远官审官差除取具临时窜谪量移往往而至凡朝廷稍所优异者不复官之广南川峡而其人亦以广南川峡之官为失职庸人无所归故常聚於此呜呼知河朔陕右之可重而不知河朔陕右之所恃以全之地之不可轻是欲富其仓而芜其田仓不可得而富也矧其地控制南夷氐蛮最为要害土之所产又极富夥明珠大贝纨锦布帛皆极精好陆负水载出境而其利百倍然而关讥门征僦雇之费非百姓私力所能办故贪官专其利而齐民受其病不招权不鬻狱者世俗遂指以为廉吏矣而招权鬻狱者又岂尽无呜呼吏不能皆廉而廉者又止如此是斯民不得一日安也方今赋取日重科敛日烦罢弊之民不任官吏复有所规求於其间矣淳化中李顺窃发於蜀川郡数十望风奔溃近者智高乱广南乘胜取九城如反掌国家设城池养士卒蓄器械储米粟以为战守备而凶竖一起若涉无人之地者吏不肖也今夫以一身任一方之责者莫若漕刑广南川峡既为天下要区而其中之郡县又有为广南川峡之要区者其牧宰之贤否实一方所以安危幸而贤则己其戕民黩货的然有罪可诛者漕刑固亦得以举劾若夫庸陋选耎不才而无过者漕刑虽贤明其势不得易置此犹敝车躄马而求仆夫之善御也郡县有败事不以责漕刑则不可责之则彼必曰败事者某所治某所者某人也吾将何所归罪故莫若使漕刑自举其人而任之他日有败事则谓之曰尔谓此人堪此职也今不堪此职是尔欺我也责有所任罪无所逃然而择之不得其人者盖寡矣其余郡县虽非一方之所以安危者亦当诏审官俾勿轻授赃吏冗流勿措其间则民虽在千里外无异甸中矣
嘉佑集卷四

[book_title]卷五
钦定四库全书
嘉佑集卷五
宋　苏洵　撰
衡论下
养才
夫人之所为有可勉强者有不可勉强者煦煦然而为仁孑孑然而为义不食片言以为信不见小利以为廉虽古之所谓仁与义信与廉者不止若是而天下之人亦不曰是非仁人是非义人是非信人是非廉人此则无诸己而可勉强以到者也在朝廷而百官肃在边鄙而四夷惧坐之於繁剧纷扰之中而不乱投之於羽檄奔走之地而不惑为吏而为吏为将而为将若是者非天之所与性之所有不可勉强而能也道与德可勉以进也才不可强揠以进也今有二人焉一人善揖让一人善骑射则人未有不以揖让贤於骑射矣然而揖让者未必善骑射而骑射者舍其弓以揖让於其间则未必失容何哉才难强而道易勉也吾观世之用人好以可勉强之道与德而加之不可勉强之才之上而曰我贵贤贱能是以道与德未足以化人而才有遗焉然而为此者亦有由矣有才者而不能为衆人所勉强者耳何则奇杰之士常好自负疎隽傲诞不事绳检往往冒法律触刑禁叫号驩呼以发其一时之乐而不顾其祸嗜利酗酒使气傲物志气一发则倜然远去不可羁束以礼法然及其一旦翻然而悟折节而不为此以留意於向所谓道与德可勉强者则何病不至奈何以朴樕小道加诸其上哉夫其不肯规规以事礼法而必自纵以为此者乃上之人之过也古之养奇杰也任之以权尊之以爵厚之以禄重之以恩责之以措置天下之务而易其平居自纵之心而声色耳目之欲又已极於外故不待放肆而後为乐今则不然奇杰无尺寸之柄位一命之爵食斗升之禄者过半彼又安得不越法踰礼而自快耶我又安可急之以法使不得泰然自纵耶今我绳之以法亦己急矣急之而不已而随之以刑则彼有北走胡南走越耳噫无事之时既不能养及其不幸一旦有边境之患繁乱难治之事而後优诏以召之丰爵重禄以结之则彼已憾矣夫彼固非纯忠者也又安肯默然於穷困无用之地而已耶周公之时天下号为至治四夷已臣服卿大夫士已称职当是时虽有奇杰无所复用而其礼法风俗尤复细密举朝廷与四海之人无不遵蹈而其八议之中犹有曰议能者况当今天下未甚至治四夷未尽臣服卿大夫士未皆称职礼法风俗又非细密如周之盛时而奇杰之士复有困於簿书米盐间者则反可不议其能而恕之乎所宜哀其才而贳其过无使为刀笔吏所困则庶乎尽其才矣或曰奇杰之士有过得以免则天下之人孰不自谓奇杰而欲免其过者是终亦溃法乱教耳曰是则然矣然而奇杰之所为必挺然出於衆人之上苟指其己成之功以晓天下俾得以赎其过而其未有功者则委之以难治之事而责其成绩则天下之人不敢自谓奇杰而真奇杰者出矣
用法
古之法简今之法繁简者不便於今而繁者不便於古非今之法不若古之法而今之时不若古之时也先王之作法也莫不欲服民之心服民之心必得其情情然耶而罪亦然则固入吾法矣而民之情又不皆如其罪之轻重大小是以先王忿其罪而哀其无辜故法举其略而吏制其详杀人者死伤人者刑则以着於法使民知天子之不欲我杀人伤人耳若其轻重出入求其情而服其心者则以属吏任吏而不任法故其法简今则不然吏奸矣不若古之良民媮矣不若古之淳吏奸则以喜怒制其轻重而出入之或至於诬执民媮则吏虽以情出入而彼得执其罪之大小以为辞故今之法纎悉委备不执於一左右前後四顾而不可逃是以轻重其罪出入其情皆可以求之法吏不奉法辄以举劾任法而不任吏故其法繁古之法若方书论其大概而增损剂量则以属医者使之视人之疾而参以已意今之法若鬻屦既为其大者又为其次者又为其小者以求合天下之足故其繁简则殊而求民之情以服其心则一也然则今之法不劣於古矣而用法者尚不能无弊何则律令之所禁画一明备虽妇人孺子皆知畏避而其间有习於犯禁而遂不改者举天下皆知之而未尝怪也先王欲杜天下之欺也为之度以一天下之长短为之量以齐天下之多寡为之权衡以信天下之轻重故度量权衡法必资之官资之官而後天下同今也庶民之家刻木比竹绳丝缒石以为之富商豪贾内以大出以小齐人适楚不知其孰为斗孰为斛持东家之尺而校之西邻则若十指然此举天下皆知之而未尝怪者一也先王恶奇货之荡民且哀夫微物之不能遂其生也故禁民采珠贝恶夫物之伪而假真且重费也故禁民糜金以为涂饰今也采珠贝之民溢於海滨糜金之工肩摩於列肆此又举天下皆知之而未尝怪者二也先王患贱之凌贵而下之僭上也故冠服器皿皆以爵列为等差长短大小莫不有制今也工商之家曳纨锦服珠玉一人之身循其首以至足而犯法者十九此又举天下皆知之而未尝怪者三也先王惧天下之吏负县官之势以侵劫齐民也故使市之坐贾视时百物之贵贱而録之旬辄以上百以百闻千以千闻以待官吏之私儥十则损三三则损一以闻以备县官之公籴今也吏之私儥而从县官公籴之法民曰公家之取於民也固如是是吏与县官敛怨於下此又举天下皆知之而未尝怪者四也先王不欲人之擅天下之利也故仕则不商商则有罚不仕而商商则有征是民之商不免征而吏之商又加以罚今也吏之商既幸而不罚又从而不征资之以县官公籴之法负之以县官之徒载之以县官之舟关防不讥津梁不呵然则为吏而商诚可乐也民将安所措手此又举天下皆知之而未尝怪者五也若此之类不可悉数天下之人耳习目熟以为当然宪官法吏目击其事亦恬而不问夫法者天子之法也法明禁之而人明犯之是不有天子之法也衰世之事也而议者皆以为今之弊不过吏胥骫法以为奸而吾以为吏胥之奸由此五者始今有盗白昼持梃入室而主人不知之禁则踰垣穿穴之徒必且相告而恣行於其家其必先治此五者而後诘吏胥之奸可也
议法
古者以仁义行法律後世以法律行仁义夫三代之盛王其教化之本出於学校蔓延於天下而形见於礼乐下之民被其风化循循翼翼务为仁义以求避法律之所禁故其法律虽不用而其所禁亦不为不行於其间下而至於汉唐其教化不足以动民而一於法律故其民惧法律之及其身亦或相勉为仁义唐之初大臣房杜辈为刑统毫厘轻重明辩别白附以仁义无所阿曲不知周公之刑何以易此但不能先使民务为仁义使法律之所禁不用而自行如三代时然要其终亦能使民勉为仁义而其所以不若三代者则有由矣政之失非法之罪也是以宋有天下因而循之变其节目而存其大体比闾小吏奉之以公则老奸大猾束手请死不可漏略然而狱讼常病多盗贼常病衆则亦有由矣法之公而吏之私也夫举公法而寄之私吏犹且若此而况法律之间又不能无失其何以为治今夫天子之子弟卿大夫与其子弟皆天子之所优异者有罪而使与甿隶并笞而偕戮则大臣无耻而朝廷轻故有赎焉以全其肌肤而励其节操故赎金者朝廷之体也所以自尊也非与其有罪也夫刑者必痛之而後人畏焉罚者不能痛之必困之而後人惩焉今也大辟之诛输一石之金而免贵人近戚之家一石之金不可胜数是虽使朝杀一人而输一石之金暮杀一人而输一石之金金不可尽身不可困况以其官而除其罪则一石之金又不皆输焉是恣其杀人也且不笞不戮彼已幸矣而赎之又轻是啓奸也夫罪固有疑今有人或诬以杀人而不能自明者有诚杀人而官不能折以实者是皆不可以诚杀人之法坐由是有减罪之律当死而流使彼为不能自明者耶去死而得流刑已酷矣使彼为诚杀人者耶流而不死刑已寛矣是失实也故有啓奸之衅则上之人常幸而下之人虽死而常无告有失实之弊则无辜者多怨而侥幸者易以免今欲刑不加重赦不加多独於法律之间变其一端而能使不啓奸不失实其莫若重赎然则重赎之说何如曰古者五刑之尤轻者止於墨而墨之罚百锾逆而数之极於大辟而大辟之罚千锾此穆王之罚也周公之时则又重於此然千锾之重亦已当今三百七十斤有奇矣方今大辟之赎不能当其三分之一古者以之赦疑罪而不及公族今也贵人近戚皆赎而疑罪不与记曰公族有死罪致刑於甸人虽君命宥不听今欲贵人近戚之刑举从於此则非所以自尊之道故莫若使得与疑罪皆重赎且彼虽号为富强苟数犯法而数重困於赎金之间则不能不敛手畏法彼罪疑者虽或非其辜而法亦不至残溃其肌体若其有罪则法虽不刑而彼固亦己困於赎金矣夫使有罪者不免於困而无辜者不至陷於笞戮一举而两利斯智者之为也
兵制
三代之时举天下之民皆兵也兵民之分自秦汉始三代之时闻有诸侯抗天子之命矣未闻有卒吏叫呼衡行者也秦汉以来诸侯之患不减於三代而御卒伍者乃如蓄虎豹圈槛一缺咆勃四出其故何也三代之兵耕而食蚕而衣故劳劳则善心生秦汉以来所谓兵者皆坐而衣食於县官故骄骄则无所不为三代之兵皆齐民老幼相养疾病相救出相礼让入相慈孝有忧相吊有喜相庆其风俗优柔而和易故其兵畏法而自重秦汉以来号齐民者比之三代则既已薄矣况其所谓兵者乃其齐民之中尤为凶悍桀黠者也故常慢法而自弃夫民耕而食蚕而衣虽不幸而不给犹不我咎也今谓之曰尔毋耕尔毋蚕为我兵吾衣食尔他日一不充其欲彼将曰向谓我毋耕毋蚕今而不我给也然则怨从是起矣夫以有善心之民畏法自重而不我咎欲其为乱不可得也既骄矣又慢法而自弃以怨其上欲其不为乱亦不可得也且夫天下之地不加於三代天下之民衣食乎其中者又不减於三代平居无事占军籍畜妻子而仰给於斯民者则徧天下不知其数奈何民之不日剥月割以至於流亡而无告也其患始於废井田开阡陌一坏而不可复收故虽有明君贤臣焦思极虑而求以救其弊卒不过开屯田置府兵使之无事则耕而食耳呜呼屯田府兵其利既不足以及天下而後世之君又不能循而守之以至於废陵夷及於五代燕帅刘守光又从而为之黥面?手之制天下遂以为常法使之判然不得与齐民齿故其人益复自弃视齐民如越人矣太祖既受命惩唐季五代之乱聚重兵京师而边境亦不曰无备损节度之权而藩镇亦不曰无威周与汉唐邦镇之兵强秦之郡县之兵弱兵强故末大不掉兵弱故天子孤睽周与汉唐则过而秦则不及得其中者惟吾宋也虽然置帅之方则远过於前代而制兵之术吾犹有疑焉何者自汉迄唐或开屯田或置府兵使之无事则耕而食而民犹且不胜其患今屯田盖无几而府兵亦已废欲民之丰阜势不可也国家治平日久民之趋於农者日益衆而天下无莱田矣以此观之谓斯民宜如生三代之盛时而乃戚戚嗟嗟无终岁之蓄者兵食夺之也三代井田虽三尺童子知其不可复虽然依仿古制渐而图之则亦庶乎其可也方今天下之田在官者惟二职分也籍没也职分之田募民耕之敛其租之半而归诸吏籍没则鬻之否则募民耕之敛其租之半而归诸公职分之田徧於天下自四京以降至於大藩镇多至四十顷下及一县亦能千亩籍没之田不知其数今可勿复鬻然後量给其所募之民家三百亩以为率前之敛其半者今可损之三分而取其一以归诸吏与公使之家出一夫为兵其不欲者听其归田而他募谓之新军毋黥其面毋湼其手毋拘之营三时纵之一时集之授之器械教之战法而择其技之精者以为长在野督其耕在阵督其战则其人皆良农也皆精兵也夫籍没之田既不复鬻则岁益多田益多则新军益衆而向所谓仰给於斯民者虽有废疾死亡可勿复补如此数十年则天下之兵新军居十九而皆力田不事他业则其人必纯固朴厚无叫呼衡行之忧而斯民不复知有馈饷供亿之劳矣或曰昔者敛其半今三分而取一其无乃薄於吏与公乎曰古者公卿大夫之有田也以为禄而其取之亦不过什一今吏既禄矣给之田则已甚矣况三分而取一则不既优矣乎民之田不幸而籍没非官之所待以为富也三分而取一不犹愈於无乎且不如是则彼不胜为兵故也或曰古者什一而税取之薄故民胜为兵今三分而取一可乎曰古者一家之中一人为正卒其余为羡卒田与追胥竭作今家止一夫为兵况诸古则为逸故虽取之差重而无害此与周制稍甸县都役少轻而税十二无异也夫民家出一夫而得安坐以食数百亩之田征繇科敛不及其门然则彼亦优为之矣
田制
古之税重乎今之税重乎周公之制园廛二十而税一近郊十一远郊二十而三稍甸县都皆无过十二漆林之征二十而五盖周之盛时其尤重者至四分而取一其次者乃五而取一然後以次而轻始至於十一而又有轻者也今之税虽不啻十一然而使县官无急征无横敛则亦未至乎四而取一与五而取一之为多也是今之税与周之税轻重之相去无几也虽然当周之时天下之民歌舞以乐其上之盛德而吾之民反戚戚不乐常若擢筋剥肤以供亿其上周之税如此吾之税亦如此而其民之哀乐何如此之相远也其所以然者盖有由矣周之时用井田井田废田非耕者之所有而有田者不耕也耕者之田资於富民富民之家地大业广阡陌连接募召浮客分耕其中鞭笞驱役视以奴仆安坐四顾指麾於其间而役属之民夏为之耨秋为之获无有一人违其节度以嬉而田之所入已得其半耕者得其半有田者一人而耕者十人是以田主日累其半以至於富强耕者日食其半以至於穷饿而无告夫使耕者至於穷饿而不耕不获者坐而食富强之利犹且不可而况富强之民输租於县官而不免於怨叹嗟愤何则彼以其半而供县官之税不若周之民以其全力而供其上之税也周之十一以其全力而供十一之税也使以其半供十一之税犹用十二之税然也况今之税又非特止於十一而已则宜乎其怨叹嗟愤之不免也噫贫民耕而不免於饥富民坐而饱以嬉又不免於怨其弊皆起於废井田井田复则贫民皆有田以耕糓食粟米不分於富民可以无饥富民不得多占田以锢贫民其势不耕则无所得食以地之全力供县官之税又可以无怨是以天下之士争言复井田既又有言者曰夺富民之田以与无田之民则富民不服此必生乱如乘大乱之後土旷而人稀可以一举而就高祖之灭秦光武之承汉可为而不为以是为恨吾又以为不然今虽使富民皆奉其田而归诸公乞为井田其势亦不可得何则井田之制九夫为井井间有沟四井为邑四邑为丘四丘为甸甸方八里旁加一里为一成成间有洫其地百井而方十里四甸为县四县为都四都方八十里旁加十里为一同同间有浍其地万井而方百里百里之间为浍者一为洫者百为沟者万既为井田又必兼修沟洫沟洫之制夫间有遂遂上有径十夫有沟沟上有畛百夫有洫洫上有涂千夫有浍浍上有道万夫有川川上有路万夫之地盖三十二里有半而其间为川为路者一为浍为道者九为洫为涂者百为沟为畛者千为遂为径者万此二者非塞谿壑平涧谷夷丘陵破坟墓坏庐舍徙城郭易疆壠不可为也纵使能尽得平原广野而遂规画於其中亦当驱天下之人竭天下之粮穷数百年专力於此不治他事而後可以望天下之地尽为井田尽为沟洫已而又为民作屋庐於其中以安其居而後可吁亦已迂矣井田成而民之死其骨已朽矣古者井田之兴其必始於唐虞之世乎非唐虞之世则周之世无以成井田唐虞啓之至於夏商稍稍葺治至周而大备周公承之因遂申定其制度疏整其疆界非一日而遽能如此也其所由来者渐矣夫井田虽不可为而其实便於今今诚有能为近井田者而用之则亦可以苏民矣乎闻之董生曰井田虽难卒行宜少近古限民名田以赡不足名田之说盖出於此而後世未有行者非以不便民也惧民不肯损其田以入吾法而遂因之以为变也孔光何武曰吏民名田无过三十顷期尽三年而犯者没入官夫三十顷之田周民三十夫之田也纵不能尽如周制一人而兼三十夫之田亦已过矣而期之三年是又廹蹙平民使自坏其业非人情难用吾欲少为之限而不禁其田尝已过吾限者但使後之人不敢多占田以过吾限耳要之数世富者之子孙或不能保其地以复於贫而彼尝已过吾限者散而入於他人矣或者子孙出而分之以为几矣如此则富民所占者少而余地多余地多则贫民易取以为业不为人所役属各食其地之全利利不分於人而乐输於官夫端坐於朝廷下令於天下不惊民不动衆不用井田之制而获井田之利虽周之井田何以远过於此哉
嘉佑集卷五

[book_title]卷六
<集部,别集类,北宋建隆至靖康,嘉佑集>
钦定四库全书
嘉佑集卷六
宋　苏洵　撰
六经论
易论
圣人之道得礼而信得易而尊信之而不可废尊之而不敢废故圣人之道所以不废者礼为之明而易为之幽也生民之初无贵贱无尊卑无长幼不耕而不饥不蚕而不寒故其民逸民之苦劳而乐逸也若水之走下而圣人者独为之君臣而使天下贵役贱为之父子而使天下尊役卑为之兄弟而使天下长役幼蚕而後衣耕而後食率天下而劳之一圣人之力固非足以胜天下之民之衆而其所以能夺其乐而易之以其所苦而天下之民亦遂肯弃易而即劳欣然戴之以为君师而遵蹈其法制者礼则使然也圣人之始作礼也其说曰天下无贵贱无尊卑无长幼是人之相杀无已也不耕而食鸟兽之肉不蚕而衣鸟兽之皮是鸟兽与人相食无已也有贵贱有尊卑有长幼则人不相杀食吾之所耕而衣吾之所蚕则鸟兽与人不相食人之好生也甚於逸而恶死也甚於劳圣人夺其逸死而与之劳生此虽三尺竖子知所趋避矣故其道之所以信於天下而不可废者礼为之明也虽然明则易逹易逹则??则易废圣人惧其道之废而天下复於乱也然後作易观天地之象以为爻通隂阳之变以为卦考鬼神之情以为辞探之茫茫索之冥冥童而习之白首而不得其源故天下视圣人如神之幽如天之高尊其人而其教亦随而尊故其道之所以尊於天下而不敢废者易为之幽也凡人之所以见信者以其中无所不可测者也人之所以获尊者以其中有所不可窥者也是以礼无所不可测而易有所不可窥故天下之人信圣人之道而尊之不然则易者岂圣人务为新奇秘怪以夸後世耶圣人不因天下之至神则无所施其教卜筮者天下之至神也而卜者听乎天而人不预焉者也筮者决之天而营之人者也龟漫而无理者也灼荆而钻之方功义弓惟其所为而人何预焉圣人曰是纯乎天技耳技何所施吾教於是取筮夫筮之所以或为阳或为隂者必自分而为二始挂一吾知其为一而挂之也揲之以四吾知其为四而揲之也归奇於仂吾知其为一为二为三为四而归之也人也分而为二吾不知其为几而分之也天也圣人曰是天人参焉道也道有所施吾教矣於是因而作易以神天下之耳目而其道遂尊而不废此圣人用其机权以持天下之心而济其道於不穷也
礼论
夫人之情安於其所常为无故而变其俗则其势必不从圣人之始作礼也不因其势之危亡困辱之者以厌服其心而徒欲使之轻去其旧而乐就吾法不能也故无故而使之事君无故而使之事父无故而使之事兄彼其初非如今之人知君父兄之不事则不可也而遂翻然以从我者吾以耻厌服其心也彼为吾君彼为吾父彼为吾兄圣人曰彼为吾君父兄何以异於我於是坐其君与其父以及其兄而已立於其旁且俛首屈膝於其前以为礼而为之拜率天下之人而使之拜其君父兄夫无故而使之拜其君无故而使之拜其父无故而使之拜其兄则天下之人将复咄笑以为迂怪而不从而君父兄又不可以不得其臣子弟之拜而徒为其君父兄於是圣人者又有术焉以厌服其心而使之肯拜其君父兄然则圣人者果何术也耻之而已古之圣人将欲以礼法天下之民故先自治其身使天下皆信其言曰此人也其言如是是必不可不如是也故圣人曰天下有不拜其君父兄者吾不与之齿而使天下之人亦曰彼将不与我齿也於是相率以拜其君父兄以求齿於圣人虽然彼圣人者必欲天下之拜其君父兄何也其微权也彼为吾君彼为吾父彼为吾兄圣人之拜不用於世吾与之皆坐於此皆立於此比肩而行於此无以异也吾一旦而怒奋手举梃而搏逐之可也何则彼其心常以为吾侪也何则不见其异於吾也圣人知人之安於逸而苦於劳故使贵者逸而贱者劳且又知坐之为逸而立且拜者之为劳也故举其君父兄坐之於上而使之立且拜於下明日彼将有怒作於心者徐而自思之必曰此吾向之所坐而拜之且立於其下者也圣人固使之逸而使我劳是贱於彼也奋手举梃以搏逐之吾心不安焉刻木而为人朝夕而拜之他日析之以为薪而犹且忌之彼其始木焉已拜之犹且不敢以为薪故圣人以其微权而使天下尊其君父兄而权者又不可以告人故先之以耻呜呼其事如此然後君父兄得以安其尊而至於今今之匹夫匹妇莫不知拜其君父兄乃曰拜起坐立礼之末也不知圣人其始之教民拜起坐立如此之劳也此圣人之所虑而作易以神其教也
乐论
礼之始作也难而易行既行也易而难久天下未知君之为君父之为父兄之为兄而圣人为之君父兄天下未有以异其君父兄而圣人为之拜起坐立天下未肯靡然以从我拜起坐立而圣人身先之以耻呜呼其亦难矣天下恶夫死也久矣圣人招之曰来吾生尔既而其法果可以生天下之人天下之人视其向也如此之危而今也如此之安则宜何从故当其时虽难而易行既行也天下之人视君父兄如头足之不待别白而後识视拜起坐立如寝食之不待告语而後从事虽然百人从之一人不从则其势不得遽至乎死天下之人不知其初之无礼而死而见其今之无礼而不至乎死也则曰圣人欺我故当其时虽易而难久呜呼圣人之所恃以胜天下之劳逸者独有死生之说耳死生之说不信於天下则劳逸之说将出而胜之劳逸之不胜则圣人之权去矣酒有鸩肉有堇然後人不敢饮食药可以生死然後人不敢以苦口为讳去其鸩彻其堇则酒肉之权固胜於药圣人之始作礼也其亦逆知其势之将必如此也曰告人以诚而後人信之幸今之时吾之所以告人者其理诚然而其事亦然故人以为信吾知其理而天下之人知其事事有不必然者则吾之理不足以折天下之口此告语之所不及也告语之所不及必有以隂驱而濳率之於是观之天地之间得其至神之机而窃之以为乐雨吾见其所以湿万物也日吾见其所以燥万物也风吾见其所以动万物也隐隐谹谹而谓之雷者彼何用也隂凝而不散物蹙而不遂雨之所不能湿日之所不能燥风之所不能动雷一震焉而凝者散蹙者遂曰雨者曰日者曰风者以形用曰雷者以神用用莫神於声故圣人因声以为乐为之君臣父子兄弟者礼也礼之所不及而乐及焉正声入乎耳而人皆有事君事父事兄之心则礼者固吾心之所有也而圣人之说又何从而不信乎
诗论
人之嗜欲好之有甚於生而愤憾怨怒有不顾其死於是礼之权又穷礼之法曰好色不可为也为人臣为人子为人弟不可使有怨於其君父兄也使天下之人皆不好色皆不怨其君父兄夫岂不善使人之情皆泊然而无思和易而优柔以从事於此则天下固亦大治而人之情又不能皆然好色之心敺诸其中是非不平之气攻诸其外炎炎而生不顾利害趋死而後已噫礼之权止於死生天下之事不至乎可以博生者则人不敢触死以违吾法今也人之好色与人之是非不平之心勃然而发於中以为可以博生也而先以死自处其身则死生之机固已去矣死生之机去则礼为无权区区举无权之礼以强人之所不能则乱益甚而礼益败今吾告人曰必无好色必无怨而君父兄彼将遂从吾言而忘其中心所自有之情耶将不能也彼既已不能纯用吾法将遂大弃而不顾吾法既已大弃而不顾则人之好色与怨其君父兄之心将遂荡然无所隔限而易内窃妻之变与弑其君父兄之祸必反公行於天下圣人忧焉曰禁人之好色而至於淫禁人之怨其君父兄而至於叛患生於责人太详好色之不絶而怨之不禁则彼将反不至於乱故圣人之道严於礼而通於诗礼曰必无好色必无怨而君父兄诗曰好色而无至於淫怨而君父兄而无至於叛严以待天下之贤人通以全天下之中人吾观国风婉娈柔媚而卒守以正好色而不至於淫者也小雅悲伤诟讟而君臣之情卒不忍去怨而不至於叛者也故天下观之曰圣人固许我以好色而不尤我之怨吾君父兄也许我以好色不淫可也不尤我之怨吾君父兄则彼虽以虐遇我我明讥而明怨之使天下明知之则吾之怨亦得当焉不叛可也夫背圣人之法而自弃於淫叛之地者非断不能也断之始生於不胜人不自胜其忿然後忍弃其身故诗之教不使人之情至於不胜也夫桥之所以为安於舟者以有桥而言也水潦大至桥必解而舟不至於必败故舟者所以济桥之所不及也吁礼之权穷於易逹而有易焉穷於後世之不信而有乐焉穷於强人而有诗焉吁圣人之虑事也盖详
书论
风俗之变圣人为之也圣人因风俗之变而用其权圣人之权用於当世而风俗之变益甚以至於不可复反幸而又有圣人焉承其後而维之则天下可以复治不幸其後无圣人其变穷而无所复入则已矣昔者吾尝欲观古之变而不可得也於诗见商与周焉而不详及今观书然後见尧舜之时与三代之相变如此之亟也自尧而至於商其变也皆得圣人而承之故无忧至於周而天下之变穷矣忠之变而入於质质之变而入於文其势便也及夫文之变而又欲反之於忠也是犹欲移江河而行之山也人之喜文而恶质与忠也犹水之不肯避下而就高也彼其始未尝文焉故忠质而不辞今吾日食之以太牢而欲使之复茹其菽哉呜呼其後无圣人其变穷而无所复入则已矣周之後而无王焉固也其始之制其风俗也固不容为其後者计也而又适不值乎圣人固也後之无王者也当尧之时举天下而授之舜舜得尧之天下而又授之禹方尧之未授天下於舜也天下未尝闻有如此之事也度其当时之民莫不以为大怪也然而舜与禹也受而居之安然若天下固其所有而其祖宗既已为之累数十世者未尝与其民道其所以当得天下之故也又未尝悦之以利而开之以丹朱商均之不肖也其意以为天下之民以我为当在此位也则亦不俟乎援天以神之誉已以固之也汤之伐桀也嚣嚣然数其罪而以告人如曰彼有罪我伐之宜也既又惧天下之民不己悦也则又嚣嚣然以言柔之曰万方有罪在予一人予一人有罪无以尔万方如曰我如是而为尔之君尔可以许我焉尔吁亦既薄矣至於武王而又自言其先祖父偕有显功既已受命而死其大业不克终今我奉承其志举兵而东伐而东国之士女束帛以迎我纣之兵倒戈以纳我吁又甚矣如曰吾家之当为天子久矣如此乎民之欲我速入商也伊尹之在商也如周公之在周也伊尹摄位三年而无一言以自解周公为之纷纷乎急於自疏其非?也夫固由风俗之变而後用其权权用而风俗成吾安坐而镇之夫孰知夫风俗之变而不复反也
春秋论
赏罚者天下之公也是非者一人之私也位之所在则圣人以其权为天下之公而天下以惩以劝道之所在则圣人以其位为一人之私而天下以荣以辱周之衰也位不在夫子而道在焉夫子以其权是非天下可也而春秋赏人之功赦人之罪去人之族絶人之国贬人之爵诸侯而或书其名大夫而或书其字不惟其法惟其意不徒曰此是此非而赏罚加焉则夫子固曰我可以赏罚人矣赏罚人者天子诸侯事也夫子病天下之诸侯大夫僭天子诸侯之事而作春秋而已则为之其何以责天下位公也道私也私不胜公则道不胜位位之权得以赏罚而道之权不过於是非道在我矣而不得为有位者之事则天下皆曰位之不可僭也如此不然天下其谁不曰道在我则是道者位之贼也曰夫子岂诚赏罚之耶徒曰赏罚之耳庸何伤曰我非君也非吏也执涂之人而告之曰某为善某为恶可也继之曰某为善吾赏之某为恶吾诛之则人有不笑我者乎夫子之赏罚何以异此然则何足以为夫子何足以为春秋曰夫子之作春秋也非曰孔氏之书也又非曰我作之也赏罚之权不以自与也曰此鲁之书也鲁作之也有善而赏之曰鲁赏之也有恶而罚之曰鲁罚之也何以知之曰夫子系易谓之系辞言孝谓之孝经皆自名之则夫子私之也而春秋者鲁之所以名史而夫子托焉则夫子公之也公之以鲁史之名则赏罚之权固在鲁矣春秋之赏罚自鲁而及於天下天子之权也鲁之赏罚不出境而以天子之权与之何也曰天子之权在周夫子不得已而以与鲁也武王之崩也天子之位当在成王而成王幼周公以为天下不可以无赏罚故不得已而摄天子之位以赏罚天下以存周室周之东迁也天子之权当在平王而平王昏故夫子亦曰天下不可以无赏罚而鲁周公之国也居鲁之地者宜如周公不得已而假天子之权以赏罚天下以尊周室故以天子之权与之也然则假天子之权宜如何曰如齐桓晋文可也夫子欲鲁如齐桓晋文而不遂以天子之权与齐晋者何也齐桓晋文阳为尊周而实欲富强其国故夫子与其事而不与其心周公心存王室虽其子孙不能继而夫子思周公而许其假天子之权以赏罚天下其意曰有周公之心而後可以行桓文之事此其所以不与齐晋而与鲁也夫子亦知鲁君之才不足以行周公之事矣顾其心以为今之天下无周公故至此是故以天子之权与其子孙所以见思周公之意也吾观春秋之法皆周公之法而又详内而略外此其意欲鲁法周公之所为且先自治而後治人也明矣夫子叹礼乐征伐自诸侯出而田常弑其君则沐浴而请讨然则天子之权夫子固明以与鲁也子贡之徒不逹夫子之意续经而书孔子卒夫子既告老矣大夫告老而卒不书而夫子独书夫子作春秋以公天下而岂私一孔子哉呜呼夫子以为鲁国之书而子贡之徒以为孔氏之书也欤迁固之史有是非而无赏罚彼亦史臣之体宜尔也後之效夫子作春秋者吾惑焉春秋有天子之权天下有君则春秋不当作天下无君则天下之权吾不知其谁与天下之人乌有如周公之後之可与者与之而不得其人则乱不与人而自与则僭不与人不自与而无所与则散呜呼後之春秋乱耶僭耶散耶
嘉佑集卷六

[book_title]卷七
钦定四库全书
嘉佑集卷七
宋　苏洵　撰
洪范论叙
洪范其不可行欤何说者之多而行者之寡也曰诸儒使然也譬诸律令其始作者非不欲人之难犯而易避矣及吏胥舞之则千机百穽吁可畏也夫洪范亦犹是耳吾病其然因作三论大抵斥末而归本褒经而击传剗磨瑕垢以见圣秘复列二图一以指其谬一以形吾意噫人吾知乎不吾知其谓吾求异夫先儒而以为新奇也
洪范论上
洪范之原出於天而畀之禹禹传之箕子箕子死後世有孔安国为之注刘向父子为之传孔頴达为之疏是一圣五贤之心未始不欲人君审其法从其道矣禹与箕子之言经也幽微宏深不可以俄而晓者经之常也然而所审当得其统所从当得其端是故宜责孔刘辈今求之於其所谓注与传与疏者而不获故明其统举其端而欲人君审从之易也夫致至治縂乎大法树大法本乎五行理五行资乎五事正五事赖乎皇极五行含罗九畴者也五事检御五行者也皇极裁节五事者也傥终於身验於气则终始常道之次靡有不顺焉然则含罗者其统也裁节者其端也执其端而御其统古之圣人正如是耳今夫皇极之建也貌必恭恭作肃言必从从作乂视必明明作哲听必聪聪作谋思必睿睿作圣如此则五行得其性雨阳燠寒风皆时而五福应矣若夫皇极之不建也貌不恭厥咎狂言不从厥咎僭视不明厥咎豫听不聪厥咎急思不睿厥咎蒙如此则五行失其性雨阳燠寒风皆常而六极应矣噫曰得曰时曰福人君孰不欲趋之曰失曰常曰极人君孰不欲逃之然而罕能者诸儒之过也夫禹之畴分之则几五十矣诸儒不求所为统与端者顾为之传则向之五十又将百焉人之心一固不能兼百难之而不行也欲行之莫若归之易百归之五十五十归之九九归之三三五行也五事也皇极也而又以皇极裁节五事五事得而五行从是三卒归之一也然则所守不亦约而易乎所守约而易则人君孰欲弃得取失弃时取常弃福取极哉以一治三以三治九以九治五十以五十治百天意也禹意也箕子意也
洪范论中【并图】
或曰古人言洪范莫深於歆向之传吾尝学而得之矣今观子之论子其未之学耶何遽反之也子之论曰皇极裁节五事其建不建为五事之得失传则拟五事而言之其咎其罚其极与五事比非所以裁节五事也子又曰皇极建则五福应皇极不建则六极应传则条福极而配之貌与言与视与听与思与皇极又非皇极兼获福极也然则刘之传子之论孰得乎曰尔以箕子之知洪范与歆向之知孰愈必曰箕子之知愈也则吾从之彼歆向拂箕子意矣吾复何取哉虽然彼岂不知求从箕子乎求之过深而惑之愈甚矣歆向之惑始于福极分应五事遂强为之说故其失寖广而有五焉今其传以极之恶福之攸好德归诸貌极之忧福之康宁归诸言极之疾福之夀归诸视极之贫福之富归诸听极之凶短折福之考终命归诸思所谓福止此而已所谓极则未尽其弱焉遂曲引皇极以足之皇极非五事匹其不建之咎止一极之弱哉其失一也且逆而极顺而福传之例也至皇之不极则其极既弱矣吾不识皇之极则天将以何福应之哉若曰五福皆应则皇之不极恶忧疾贫凶短折曷不偕应哉此乃自废其例其失二也箕子谓咎曰狂僭豫急蒙而已罚曰雨阳燠寒风而已今传又增咎以眊增罚以隂此其揠圣人之言以就固谬况眊与蒙无异而隂可兼之而别名之得乎其失三也经之首五行而次五事者徒以五行天而五事人人不可以先天耳然五行之逆顺必视五事之得失使吾为传必以五事先五行借如传貌之不恭是谓不肃厥咎狂则木不曲直厥罚常雨其余亦如之察刘之心非不欲尔盖五行尽於思无以周皇极苟如庶验增之则虽惷亦怪骇矣故离五行五事而为解以蔽其衅其失四也传之於木其说以为貌矣及火土金水则思言视听殊不及焉自相駮乱其失五也夫九畴之於五行可以条而入者惟二箕子陈之盖有深旨矣五事一也庶验二也验之肃乂哲谋圣一出於五事事之貌言视听思一出於五行此理之自然可不条而入之乎其他八政五纪三德稽疑福极其大归虽无越於五行五事非可条而入之者也条而入之非理之自然故其传必钩牵扳援文致而强附之然後可以仅知此福此极之所以应此事者立言如此其亦劳矣且传於福极既尔则於八政五纪三德稽疑亦当尔而今又不尔何也经曰五皇极皇建其有极敛时五福用敷锡厥庶民此言皇极建而五福备使经云皇极之不建则必以六极易五福矣焉在其条而入之乎且皇极九畴之尤贵者故圣人位之於中以贯上下譬若庶验然曰雨曰阳曰燠曰寒曰风曰时时於雨阳燠寒风各冠其上耳又可列之以为一验乎若是则刘之传惑且强明矣噫传之法二刘唱之班固志之後之史志五行者孰不师而效之世之读者久孰不从而然之是以胶为一论莫有考正吾得无言哉
一图指传之谬
一图形今之意
貌恭肃　　木曲直　　时雨
皇极　言从乂　　金从革　　时阳
视明哲　　火炎上　　时燠　五福
之建　听聪谋　　水润下　　时寒
思睿圣　　土稼穑　　时风
貌不恭狂　木不曲直　常雨
皇极　言不从僭　金不从革　常阳
视不明豫　火不炎上　常燠　六极
不建　听不聪急　水不润下　常寒
思不睿蒙　土不稼穑　常风
洪范论下
吾既剔去传疵以粹经犹有秘处而先儒不白其意或解失其旨者非一今辨正以申之经曰鲧陻洪水汩陈其五行帝乃震怒不畀洪范九畴夫五行一畴耳一汨而九不畀盖五行纲九畴纲坏而目废也然则五行之汨非五事之失乎五事之失非皇极之不建乎盖箕子微见其统与端矣经之次第五行也以生数至於五事也求之五行则相尅何也从五常斯与相尅合矣先民之论五行也水性智而事听火性礼而事视木性仁而事貌金性义而事言土性信而事思及其论五常也以为德莫大於仁仁或失於弱故以义断之义或失於刚故以礼节之礼或失於拘故以智通之智或失於诈故以信正之此五常次第所以然也五事从之所以亦然也三八政曰食曰货曰祀曰宾曰师五者不以官名之郑康成以食为稷以货为司货贿以宾为大行人是三百六十官箕子於九畴中区区焉错举其八耳孔颖达则曰司货贿大行人皆事主非复民政夫事虽非民亦未害为政孔之失滋甚焉吾以为不然箕子言国家之政无越是八者周公制礼酌而用之故建六官以主八政食与货则天官祀与宾则春官师则夏官司空则冬官司徒则地官司寇则秋官此得其正矣七稽疑择建立卜筮人孔安国谓知卜筮人而立之夫知卜筮人天下不为鲜矣孜孜然以择此为事则委琐不亦甚乎吾意卜筮至神人所谅而从者导之善人必谅而从之蜀庄是矣导之恶人亦谅而从之邱子明是也圣人惧後人轻其职使有如邱子明辈故曰择建立卜筮人谓择贤也不然司空司徒司宼其择之又当甚於此云者彼天子之卿不若卜筮之官为後世所轻虽妇人孺子知其不可不择故也呜呼圣人之言枝分派别不得其源纷莫可晓譬之日月五星十二次二十八舍使昧者观之固愦愦如也不知晷度躔次的不可紊差之渺忽寒暑乖逆吾故於洪范明其统举其端削刘之惑绳孔之失使经意炳然如从玑衡中窥天文矣
洪范论後序
吾论洪范以五福六极系皇极之建与不建而且不与二刘之增眊与隂或者犹以刘向夏侯胜之说为惑刘向之言皇极之建总为五福皇极之不建不能主五事下与五事齿而均获一极犹平王之诗降而为国风夏侯胜之言曰天久隂不雨臣下将有谋上者已而果然以刘向之说则皇极之不建不可系以六极以夏侯胜之说则眊与隂不可废是皆不然夫福极之於五事非若庶验也隂阳而推之律历而求之人事而揆之庶验之通於五事可指而言也且圣人之所可知也今指人而谓之曰尔为某事明日必有某福尔为某事明日必有某极是巫觋卜相之事也而圣人何由知之故吾以为皇极之建五事皆得而五福皆应不曰应某事者必某福也皇极不建五事皆失而六极皆应不曰应某事者必某极也五事之间得与失参焉则亦不曰必某福必某极应也亦曰福与极参焉耳今刘以为皇极建而为五事主故加之五福及其不建也不加之以六极而以平王之诗为说其意以为不建则不能为五事主故不加之六极以为贬也今有人有九命之爵及有罪而曰削其爵使至一命以贬之曰贬可也此犹平王之诗降而为国风曰降可也若夫有罪人当具五刑而曰是人也罪大不当加之以五刑姑以墨辟论以重其责是得为重其责耶今欲重不建之罪不曰六极皆应而曰独弱之极应乃引平王之诗以为说平王之诗固不然也且彼圣人者岂以天下之福与极止於五与六而已哉盖亦举其大槩耳夫天地之间非人力所为而可以为验者多矣圣人取其尤大而可以有所兼者五而使其余者可以遂见焉今也力分其一端以为二而必曰隂为隂雨为雨且经之庶验有曰阳矣而岂独遗隂哉盖隂之极盛於雨而圣人举其极者言也吾观二刘之传金不从革与传常雨也乃言雷电雨雪皆在而独於此别雨与隂何也然则夏侯胜之言何以必应曰事固有幸而中者公孙臣以汉为土德而黄龙当见黄龙则见矣而汉乃火德也可以一黄龙而必谓汉为土德耶必不可也其所谓眊者蒙矣胡复多言哉
嘉佑集卷七

[book_title]卷八
钦定四库全书
嘉佑集卷八
宋　苏洵　撰
太玄论上
苏子曰言无有善恶也苟有得乎吾心而言也则其辞不索而获夫子之於易吾见其思焉而得之者也於春秋吾见其感焉而得之者也於论语吾见其触焉而得之者也思焉而得故其言深感焉而得故其言切触焉而得故其言易圣人之言得之天而不以人参焉故夫後之学者可以天遇而不可以人得也方其为书也犹其为言也方其为言也犹其为心也书有以加乎其言言有以加乎其心圣人以为自欺後之不得乎其心而为言不得乎其言而为书吾於扬雄见之矣疑而问问而辩问辩之道也扬雄之法言辩乎其不足问也问乎其不足疑也求闻於後世而不待其有得君子无取焉耳太玄者雄之所以自附於夫子而无得於心者也使雄有得於心吾知太玄之不作何则疡医之不为疾医乐其有得於疡也疾医之不能为而丧其所以为疡此疡医之所惧也若夫妄人砺鍼磨砭乃欲为俞跗扁鹊之事彼诚无得於心而侈於外也使雄有孟轲之书而肯以为太玄耶惟其所得之不足乐故大为之名以侥幸於圣人而已且夫易之所为作者雄不知也以为为数耶以为为道耶惟其为道也故六十卦而无加六十四卦而无损及其以为数而後有六日七分之说生焉圣人之意曰六十四卦者易也六日七分者吾以为历也在历以数胜在易以道胜然则易之所为作其亦可知矣盖自汉以来六经始有异论夫圣人之言无所不通而其用意固有所在也惟其求而不可得於是乃始杂取天下奇怪可喜之说而纳诸其中而天下之工乎曲学小数者亦欲自附於六经以求信於天下然而君子不取也太玄者雄所以拟易也观其始於一而终於八十一是四乘之极而不可加也从三方之算而九之并夜於昼为二百四十有三日三分其方而一以为三州三分其州而一以为三部二分其部而一以为三家此犹六十之不可加而六十四之不可损也雄以为未也从而加之曰踦又曰赢曰吾以求合乎三百六十有五与夫四分之一者也曰踦也曰赢也是何为者或曰以象四分之一四分之一在赢而不在踦踦者斗之二十六也或曰以象闰闰之积也起於难之七而於此加焉是强为之辞也且其言曰譬诸人增则赘而割则亏今也重不足於历而轻以其书加焉是不为太玄也为太初历也圣人之所略扬雄之所详圣人之所重扬雄之所忽是其为道不足取也道之不足取也吾乃今求其数求合乎三百六十有五与夫四分之一者固雄意也赞之七百三十有一是日之三百六十有五与夫四分之一也後之学者曰吾不知夫二十八宿之次与夫日行之度也而於太玄焉求之则吾惧夫积日之无以处也历者天下之至微要之千载而可行者也四分而加一是四岁而加一日也率四岁而加之千载之後吾恐大冬之为大夏也且夫四分其日而赞得二焉故赞者可以为偶而不可以为奇其势然也雄之所欲加者四分之三而所加者四是其为数不足多也君子之为书犹工人之作器也见其形以知其用有鼎而加柄焉是无问其工之材不材与其金之良苦而其不可以为鼎者固已明矣况乎加踦与赢而不合乎二十八宿之度是柄而不任操吾无取也巳
太玄论中
四分日之一或曰一百分日之二十五在四以为一在百以为二十五唯其所在而加之岂有常数哉六日七分者以八十言者也苟有以适於用吾斯从而加之矣坎离震兑各守其方而六十卦之爻分散於三百六十日圣人不以五日四分日之一者害其为易而以七分者加焉此非有所法乎日月星辰之度天地五行之数也以为上之不可以八而下之不可以六故以七分者加之使夫易者亦不为无用於历而已矣夫八十分与夫七分者皆非其所以为易也上下而为卦九六而为爻此其所以为易也圣人不於其所以为易者加之故加焉而不害其为易若夫四位而为首九行而为赞此此正其所以为太玄者也而雄於此加焉故吾不知其为太玄也始於中之一而讫於养之九阙焉而未见者四分日之三而已矣以一百八分而为日以一分而加之一首之外尽八十一首而四分日之三者可以见矣观周之一知昼夜之不在乎奇偶而在其所承观中之九知休咎之不在乎昼夜而在其所处故积其分至於养之九而可以无患盖易之本六日以为卦太玄之初四日有半以为首而皆以四百八十七分求合乎二十八宿之度加分而其数定去踦赢而其道胜吾无憾焉耳
太玄论下
太玄之策三十有六虚三而三十有三用焉曰其说出於易易曰大衍之数五十其用四十有九是雄之所以为虚三之说也夫大衍之数是数之宗而万物之所取用也今夫蓍亦用者之一而已矣或用其千万或用其一二唯其所用而蓍也用其四十有九焉五者生之终也十者成之极也生之终成之极则天下又何以过之故曰五十五十者五十有五云也非四十有九而益一云也天下之数於是宗焉则玄无乃亦将取之且夫四十有九者岂有他哉极其所当用之数而取之於大衍者衍其所当用之策数而举其大略焉耳吾将以老阳之九而明之则夫七八六者可以从而见焉今夫一爻而三变一变而挂一是三用也四四揲之归奇於仂是十用也既仂而数其余是三十有六用也三与十与三十六而四十九之数成焉增之则赢损之则亏四十有九足以成爻而未始有虚一之道吾不知先儒何从而得之也圣人之所为当然而然耳区区於天地五行之数而牵合於其间者亦见其劳而无取矣圣人观乎三才之体而取诸其象故八卦皆以三画及其欲推之於六十四也则从而六之吾又不知先儒之何以配乎六也圣人之意直曰非六无以变非六无以变是非四十九无以揲也太玄之算极於三以三而计之挂其一再仂其五而数其余之二十七是亦三十三之数不可以有加也今其说曰三六又曰二九又曰倍天之数又曰地虚三以仂天三皆求易之过也夫卜筮者圣人所以探吉凶之四然故为是不可逆知之数而寓诸其无心之物故虽折草毁瓦而皆有以前祸福之兆圣人惧无以自神其心而交於冥莫恍惚之间也故择时日登龟取蓍而庙藏焉圣人之视蓍龟也若或依之以自神其心而非蓍龟之能灵也况乎区区牵合於天地五行之数其说固已迂矣卜筮者为不可逆知者也旦筮用三经皆奇夕筮用三纬日中夜中用二经一纬皆奇偶杂则是吉凶之纯驳不在其逢而在其时使夫旦筮者不为大休则为大咎而日中夜中与夫夕筮者大休大咎终不可得而遇也中之九曰颠灵气形反当昼而凶盖有之矣占从其词不从其数其谁曰不可吾欲去其踦与其赢加其首之一分损其蓍之三策不从其数之可以逆知而从其词之不可以前定庶乎其无罪也
太玄縂例引
吾既作太玄论或者读扬子之书未知其详而以意诘吾说病辞之不给也为作此例凡雄之法与夫先儒之论其可取者皆在有未尽传之已意曰姑观是焉盖雄者好奇而务深故辞多夸大而可观者鲜始之以十八策中之以三十六终之以七十二积之以二万六千二百四十四张而不已谁不能然盖总例之外无观焉
四位
玄首之数在乎方州部家【推玄算备矣】初揲而得之为家逆而次之极於方凡所以谓之方州部家者义不在乎其数也取天下有别之名而加之耳夫天下之大所以略别之者谓之方方之中分之稍详者谓之州举一类而为之所者谓之部举一人而为之别者谓之家盖方者别之大而家者其小别者也故玄家一一而转而有八十一家部三三而转而有七十七部州九九而转而有九州方二十七而转而有三方四者旋相为配而无所不遇故有八十一首
九赞
方州部家之於玄一首而加一算故四位皆及於三而其算止於八十一率一算而九赞系之赞者所以为首之日而算者所以为首之次也故二者竝行而其用各异非如易之六画有以应乎六爻之辞也玄之大体以二赞而当一日赞之奇偶或以为昼或以为夜奇首之昼在乎赞之奇偶首之昼在乎赞之偶率十有八赞而後九日备一首而九赞其势然也故於九赞之间三三相附以当天之始中终地之下中上与人之思祸福三者自相变而皆可以当其一首之赞故玄之所以有九行者亦以其赞言也五行之次水始於一六土终五十而玄数不及十说者以为土君象也水火木金四者是当先後於土者也至於八十一首之间则亦以九九相从以当天地人三者之变与夫九行之数故举其首之当水与天之始始地之下下人之思内者以为九天【谓中羡从更晬廓减沉成也】
八十一首
一首而九赞二赞为一日率一首而四日有半奇首之次九为偶首初一日之尽故自奇之一至於偶之一而後得为五日观范望之注而考之其星度则奇首之九赞为五日而偶首止於四【范注周之初一日入牛六度礥之初一日入女二度】玄棿曰九日平分范说非也盖一首之数定而八十一首之数从可知矣日之周天三百六十五度四分度之一玄之八十一首而未增踦赢也当其三百六十四度有半於天度为不及故踦与赢者又加其一度焉【玄论备矣】夫方州部家之算虽无与乎赞之日然及夫推而求其日也皆举算而以九乘焉故夫算者亦可以通之於日也四位皆及於三而周天之日亦可以槩见於其中矣三方之算五十有四九之半之为二百四十三日三州之算十有八九之半之为八十一日三部之算六九之半之为二十七日三家之算三九之半之为十三日有半而踦赢不与焉故列方州部家之极数而以所得之日系之其下而为图【玄以太初历作故节候星度皆据焉】
三方
【中一牛　三　　五　　七　　九　　二二冬至　四　　六　　八　　周一　三】
【四　　　六　　八五　　　七　　九】女
【礥一　三　　五二　　四　　六】
【七　　　九　　二　　四八　　　闲一　三　　五】小寒【六　　八七　　九】
【少一　　三　　五二　　　四　　六】虚
【七　　九　　二八　　戾一　三】
【四　　　六　　八　　上一　三　　五五　　　七　　九　　二　　四　　六】
【七危八】大寒【九　　二　　四　　六　　八十一　三　　五　　七　　九】
【一　　三　　五　　七　　九　　二二　　　四　　六　　八　　羡一　三】
【四　　　六　　八　　差一五　　　七　　九　　二】立春【三　　五四　　六】室【七　　　九　　二　　四　　六　　八八　　　童一　三　　五　　七　　九】
【增　　一　　三　　五　　七　　九二　　二　　四　　六　　八　　鋭】
【一三】雨水
【四　　五　　六八　　达　　一】壁【七　　九二　　三】
【五　　四　　六　　七　　九　　二四　　六　八　　八　　交　　一】
【三五】奎
【七　　九　　耎　　一　二　　三　　五　　七】惊蛰【九四】
【六　　八　　徯　　一　二　　三四　　六　　八　　从　　一　　三】
【五　　五　　七　　九　　二四　　六　七　　九　　二】娄
【四六】
【八　　进一　　三】春分【五　　七　　八　　九释　　一　　三　　二】
【四　　五　　七　　九　二六　　八　　格　　一　　三】胃
【四六】
【八　　夷　　一　　三　　五七　　九　二　　四　　五】清明【六七】
【九　　二　　四　　六　　八　　药一　　三　　五　　七　　八　九】
【争一】昴
【三　　五　　七　九　　二二　　四　　六　　八　　务】
【一　　三　四　　五】谷雨【六　　八　　亊　　一三　　五　　七　　九】毕
【二　　四　　六　　七　　九　　八更　　一　　二　　四　　六　八】
【三　　五　　七　　九　断一　　三　　五　　七　　九】立夏【二二】
【四　　六　　八　　毅一　　三　四　　六】觜
【八　　装一　　三】参
【五　　七　　九　　二　　四　　五六　　七　　九　　二　　四　八】
【四　　　六　　八井五　　　七　　九】小满【敛一　三　　五二　　四　　六】
【七　　　九　　　二　　四　　六　　八八　　　强一　　三　　五　　七　　九】
【晬一　　三　　五　　七　　九　　二二　　　四　　六　　八　　盛一　三】芒种【四　　　六　　八　　居一　三　　五五　　　七　　九　　二　　四　　六】
【七　　　九　　二　　四　　六　　八八　　　法一　三　　五　　七　　九】
【应一　　三　　五二　　　四　　六】夏至【七　　九　　二八　　迎一　三】鬼
【四　　　六　　八　　遇一五　　　七　　九　　二】柳
【三　　五四　　六】
【七　　　九　　二　　四　　六　　八八　　　竈一　三　　五　　七　　九】小暑【大一　　三　　五　　七　　九　　二二　　　四　　六　　八　　廓一　三】
【四五】星
【六　　八　　文一　三　　五七　　九　　二　　四　　六】
【七　　　九　八　　　礼一】张
【二　　四三　　五】大暑【六　　八七　　九】
【逃一　　三　　五　　七　　九　　二二　　　四　　六　　八　　唐一　三】
【四　　　六　　八　　常一　三　　五五　　　七　　九　　二　　四　　六】
【七八】立秋
【九　度一】翼
【二　　四　　六　　八三　　五　　七　　九】
【永一　　三　　五　　七　　九　　　二二　　　四　　六　　八　　昆一　　三】
三州
【减一二】处暑【三　　五　　七　　九　四　　六　　八　　唫一】轸
【二三】
【四　　　六　　八　　守一　三　　五五　　　七　　九　　二　　四　　六】
【七　　　九　　　二　　四八　　　翕一　　三　　五】白露【六　　八七　　九】
【聚一　　　三　　五　　七二　　　　四　　六　　八】角
【九　　　二积一　　三四　　　六　　八　　饰一　　三　　五五　　　七　　九　　二　　　四　　六】
【七八】秋分
【九　　　二　　四疑一　　三　　五】亢
【六　　八七　　九】
【视一　　　三　　五　　七　　九　　　二二　　　　四　　六　　八　　沈一　　三四五】氐
【六　　八　　内一　三　　五七　　九　　二　　四　　六】
【七　　　九　　　二　　四　　六　　八八　　　去一　　三　　五　　七　　九】
【晦一　　　三　　五　　七二　　　　四　　六　　八】房
【九　　　二瞢一　　三四　　　六五　　　七】霜降【八九】心
【穷一　　三　　五二　　　四　　六】
【七　　　九　八　　　割一】尾
【二　　四　　六　　八三　　五　　七　　九】
【止一　　　三　　五　　七　　九　二　　　　四　　六　　八　　坚一】立冬【二三四　　　六　　八五　　　七　　九】
九部
【成一　　　三　　五　　七　　九　二　　　　四　　六　　八　　鬬一】箕
【二三四　　　六　　八　　失一　　三五　　　七　　九　　二　　　四】小雪【五六】
【七　　　九　　　二　　四八　　　剧一　　三　　五】斗
【六　　八七　　九】
【驯一　　三　　五　　七　　九　　　二二　　　四　　六　　八　　将一　　三】
【四　　　六　　八五　　　七　　九】大雪
三家
【难一　　　三　　五　　七　　九　　　二二　　　　四　　六　　八　　勤一　　三四　　　六　　八　　养一　　三　　五五　　　七　　九　　二　　　四　　六】
揲法
三十有六而策视焉天以三分终於六成故十八策【一二三之别数是为三分三分之积数是为六成三六之相乘是为十八策】天不施地不成因而倍之地则虚三以扮天故蓍之数三十有六而揲用三十三别一以挂於左手之小指中分其余以三数之并余於仂再仂之後而三数其余七为一八为二九为三八仂而四位成雄之说曰一仂之後而数其余夫一挂一仂之多不过乎六既六而其余二十七者可以为九而不可以为八九况夫不至於六哉太玄雄作其揲法宜不谬意者传之失也王涯之说一仂之後而三三数之三七之余而一一数之及八以为二及九以为三不及八不及九从三三之数而以三七为一是苟以牵合乎一仂之言而不知夫八者须挂一仂三而後成而仂终不可以三也易之三揲也每分□挂而列乎三指之间玄之再仂也再仂不挂而归於初仂之指吾於其挂而後分也见焉易分而後挂故每分辄挂挂必异处故列乎三指之间玄挂而後分故再仂不挂再仂不挂故归於初仂之指指者视其挂者也然则不再仂而知雄之不先挂也
占法
占有四曰星曰时曰数曰辞星者二十八宿与五行之从违也【如中水牛北方宿则是星从否则违】时者所筮之时与所遇之首之从违也【如冬至以後筮而反遇应以下之首则是时违否则从】数者首赞奇偶之从违也【一三五七九阳家之昼隂家之夜二四六八阳家之夜隂家之昼昼词多休夜词多咎太玄因经纬以分三表南北为经东西为纬一六水在北二七火在南五土在中故一二五六七为经三八木在东四九金在西故三四八九为纬取三经以为旦筮之一表一五七是也取三纬以为夕筮之一表三四八是也取二经一纬以为日中夜中筮之一表二六九是也今夫旦筮而遇奇首曰一从二从三从是谓大休遇偶首则曰一违二违三违是谓大咎日中夜中筮而遇偶首曰一从二从三违始中休终咎遇奇首则曰一违二违三从始中咎终休夕筮而遇奇首曰一从二违三违始休中终咎遇偶首则曰一违二从三从始咎中终休大率如此】辞者辞之从违也【各观其表之辞观始中决从终】
推玄算
家一置一二置二三置三部一勿增二增三三增六州一勿增二增九三增十八方一勿增二增二十七三增五十四四位之积算则是其首去中之策数也
求表之赞
置首去中策数【惟其所遇之首而置之如应去中四十一则置四十一】减一而九之【如应置四十一则减一为四十以九乘四十得三百六十】增赞【惟其所求之赞而增之一则增一二则增二】半之则得赞去冬至日数矣【如应首九之得三百六十若求应一赞则增一为三百六十一半得百八十有半则是应之一去冬至百八十日有半也】偶为所得日之夜奇为所明日之昼【此非一首之间一为奇而二为偶者也半之而奇谓之奇半之而偶谓之偶若不增一为百八十日则是法首日之夜增一则奇乃是明日应首之昼】九之者为赞也【一首九赞】减一者为增赞也【容有不尽求其九赞故减而後增】半之者为日也【二赞为一日】求星从牵牛始除算尽则是其日也【如应之一去冬至百八十日有半以二十八宿之度自牛以下除之尽百八十算有半即是应之一日在井二十九度半也】除算尽则是其日也者星之度日之日也【日一日而行一度】斗振天而进日违天而退【日行与斗建异日自北而西西而南南而东东而复於北斗自北而东东而南南而西西而复於北】玄日书斗书【如求星之法逆而求之可也】而月不书
历法
十九岁为一章二十七章五百一十三岁为一会三会八十一章千五百三十九岁为一统三统九会二百四十三章四千六百一十七岁为一元一章闰分尽一会月蚀尽一统朔分尽一元六甲尽自子至辰自辰至申自申至子是为三元冠之以甲而章会统元与月蚀俱没此雄之自述云尔夫尽者生於不齐者也不齐之积而至於齐是以有尽也斗与天而东日违天而西终日而成度尽度而成朞故不齐者非出於斗与日出於月也日舒而月速於是有晦朔弦望进退之不齐惟其不齐故要之於四千六百一十七岁而後四者皆尽又从而三之万有三千八百五十一岁冬至朔旦复得甲子而十二辰尽也此五尽者历之所以有法也今玄告曰玄日书斗书而月不书夫七百三十一赞二赞而为一日固其势不得书月也苟月而不书则夫历法之可见於玄者止於一朞而此五尽者雄之所强存而已是故别其一朞之法於前而存其五尽之数於後盖不详云
嘉佑集卷八

[book_title]卷九
<集部,别集类,北宋建隆至靖康,嘉佑集>
钦定四库全书
嘉佑集卷九
宋　苏洵　撰
史论序
史之难其人久矣魏晋宋齐梁隋间观其文则亦固当然也所可怪者唐三百年文章非三代两汉无敌史之才宜有如丘明迁固辈而卒无一人可与范晔陈夀比肩巢子之书世称其详且博然多俚辞俳状使之纪事当复甚乎其尝所讥诮者唯子餗例为差愈吁其难而然哉夫知其难故思之深思之深故有得因作史论三篇
史论上
史何为而作乎其有忧也何忧乎忧小人也何由知之以其名知之楚之史曰檮杌檮杌四凶之一也君子不待褒而劝不待贬而惩然则史之所惩劝者独小人耳仲尼之志大故其忧愈大忧愈大故其作愈大是以因史修经卒之论其效者必曰乱臣贼子惧由是知史与经皆忧小人而作其义一也其义一其体二故曰史焉曰经焉大凡文之用四事以实之词以章之道以通之法以检之此经史所兼而有之者也虽然经以道法胜史以事词胜经不得史无以证其褒贬史不得经无以酌其轻重经非一代之实录史非万世之常法体不相沿而用实相资焉夫易礼乐诗书言圣人之道与法详矣然弗验之行事仲尼惧後世以是为圣人之私言故因赴告策书以修春秋旌善而惩恶此经之道也犹惧後世以为巳之臆断故本周礼以为凡此经之法也至於事则举其略词则务於简吾故曰经以道法胜史则不然事既曲详词亦夸耀所谓褒贬论赞之外无几吾故曰史以事词胜使後人不知史而观经则所褒莫见其善状所贬弗闻其恶实故曰经不得史无以证其褒贬使後人不通经而专史则称赞不知所法惩劝不知所沮吾故曰史不得经无以酌其轻重经或从伪赴而书或隐讳而不书若此者衆皆适於教而已吾故曰经非一代之实录史之一纪一世家一传其间美恶得失固不可以一二数则其论赞数十百言之中安能事为之褒贬使天下之人动有所法如春秋哉吾故曰史非万世之常法夫规矩准绳所以制器器所待而正者也然而不得器则规无所效其圆矩无所用其方凖无所施其平绳无所措其直史待经而正不得史则经晦吾故曰体不相沿而用实相资焉噫一规一矩一凖一绳足以制万器後之人其务希迁固实录可也慎无若王通陆长源辈嚣嚣然冗且僭则善矣
史论中
迁固史虽以事辞胜然亦兼道与法而有之故时得仲尼遗意焉吾今择其书有不可以文晓而可以意达者四悉显白之其一曰隐而章其二曰直而寛其三曰简而明其四曰微而切迁之传廉颇也议救阏与之失不载焉见之赵奢传传郦食其也谋挠楚权之缪不载焉见之留侯传固之传周勃也汗出洽背之耻不载焉见之王陵传传董仲舒也议和亲之疏不载焉见之匈奴传夫颇食其勃仲舒皆功十而过一者也苟列一以疵十後之庸人必曰智如廉颇辩如郦食其忠如周勃贤如董仲舒而十功不能赎一过则将苦其难而怠矣是故本传晦之而他传发之则其与善也不亦隐而章乎迁论苏秦称其智过人不使独蒙恶声论北宫伯子多其爱人长者固赞张汤与其推贤扬善赞酷吏人有所褒不独暴其恶夫秦伯子汤酷吏皆过十而功一者也苟举十以废一後之凶人必曰苏秦北宫伯子张汤酷吏虽有善不录矣吾复何望哉是窒其自新之路而坚其肆恶之志也故於传详之於论於赞复明之则其惩恶也不亦直而寛乎迁表十二诸侯首鲁讫吴实十三国而越不与焉夫以十二名篇而载国十三何也不数吴也皆诸侯耳独不数吴何也用夷礼也不数而载之者何也周裔而霸盟上国也春秋书哀七年公会吴于鄫书十二年公会吴于槖臯书十三年公会晋侯及吴子于黄池此其所以虽不数而犹获载也若越区区於南夷豺狼狐狸之与居不与中国会盟以观华风而用夷俗之名以赴故君子即其自称以罪之春秋书定五年於越入吴书十四年於越败吴于檇李书哀十三年於越入吴此春秋所以夷狄畜之也苟迁举而措之诸侯之末则山戎猃狁亦或庶乎其间是以絶而弃之将使後之人君观之曰不知中国礼乐虽勾践之贤犹不免乎絶与弃则其尊中国也不亦简而明乎固之表八而王侯六书其人也必曰某土某王若侯某或功臣外戚则加其姓而首目之曰号諡姓名此异姓列侯之例也诸侯王其目止号諡岂以其尊故不曰名之邪不曰名之而实名之岂以不名则不着邪此同姓诸侯王之例也王子侯其目为二上则曰号諡名名之而曰名之杀一等矣此同姓列侯之例也及其下则曰号諡姓名夫以同姓列侯而加之异姓之例何哉察其故盖元始之间王莽伪褒宗室而封之者也非天子亲亲而封之者也宗室天子不能封而使王莽封之故从异姓例亦示天子不能有其同姓也将使後之人君观之曰权归於臣虽同姓不能有名器诚不可假人矣则其防僭也不亦微而切乎噫隐而章则後人乐得为善之利直而寛则後人知有悔过之渐简而明则人君知中国礼之为贵微而切则人君知强臣专制之为患用力寡而成功博其能为春秋继而使後之史无及焉者以是夫
史论下
或问子之论史鈎抉仲尼迁固濳法隐义善矣仲尼则非吾所可评吾意迁固非圣人其能如仲尼无一可指之失乎曰迁喜杂说不顾道所可否固贵谀伪贱死义大者此既陈议矣又欲寸量铢称以摘其失则烦不可举今姑告尔其尤大彰明者焉迁之辞淳健简直足称一家而乃裂取六经传记杂於其间以破碎汩乱其体五帝三代纪多尚书之文齐鲁晋楚宋卫陈郑吴越世家多左传国语之文孔子世家仲尼弟子传多论语之文夫尚书左传国语论语之文非不善也杂之则不善也今夫绣绘锦縠衣服之穷美者也尺寸而割之错而纫之以为服则绨缯之不若迁之书无乃类是乎其自叙曰谈为太史公又曰太史公遭李陵之祸是与父无异称也先儒反谓固没彪之名不若迁让美於谈吾不知迁於纪於表於书於世家於列传所谓太史公者果其父耶抑其身耶此迁之失也固赞汉自创业至麟趾之间袭蹈迁论以足其书者过半且褒贤贬不肖诚已意也尽已意而已今又剽他人之言以足之彼既言矣申言之何益及其传迁扬雄皆取其自叙屑屑然曲记其世系固於他载岂若是之备哉彼迁雄自叙可也巳因之非也此固之失也或曰迁固之失既尔迁固之後为史者多矣范晔陈寿实巨擘焉然亦有失乎曰乌免哉晔之史之传若酷吏宦者列女独行多失其人间尤甚者董宣以忠毅槩之酷吏郑衆吕强以廉明直谅槩之宦者蔡琰以忍耻失身槩之列女李善王忳以深仁厚义槩之独行与夫前书张汤不载於酷吏史记姚杜仇赵之徒不载於游侠远矣又其是非颇与圣人异论窦武何进则戒以宋襄之违天论西域则惜张骞班勇之遗佛书是欲相将苟免以为顺天乎中国叛圣人以奉佛法乎此晔之失也寿之志三国也纪魏而传吴蜀夫三国鼎立称帝魏之不能有吴蜀犹吴蜀之不能有魏也寿独以帝当魏而以臣视吴蜀吴蜀於魏何有而然哉此寿之失也噫固讥迁失而固亦未为得晔讥固失而晔益甚至寿复尔史之才诚难矣後之史宜以是为监无徒讥之也
谏论上
古今论谏常与讽而少直其说盖出於仲尼吾以为讽直一也顾用之之术何如耳伍举进隐语楚王婬益甚茅焦解衣危论秦帝立悟讽固不可尽与直亦未易少之吾故曰顾用之之术何如耳然则仲尼之说非乎曰仲尼之说纯乎经者也吾之说参乎权而归乎经者也如得其术则人君有少不为桀纣者吾百谏而百听矣况虚已者乎不得其术则人君有少不若尧舜者吾百谏而百不听矣况逆忠者乎然则奚术而可曰机智勇辩如古游说之士而已夫游说之士以机智勇辩济其诈吾欲谏者以机智勇辩济其忠请备论其效周衰游说炽於列国自是世有其人吾独怪夫谏而从者百一说而从者十九谏而死者皆是说而死者未尝闻然而抵触忌讳说或甚於谏由是知不必乎讽而必乎术也说之术可为谏法者五理谕之势禁之利诱之激怒之隐讽之之谓也触龙以赵后爱女贤於爱子未旋踵而长安君出质甘罗以杜邮之死诘张唐而相燕之行有日赵卒以两贤王之意语燕而立归武臣此理而谕之也子贡以内忧教田常而齐不得伐鲁武公以麋鹿胁顷襄而楚不敢图周鲁连以烹醢惧垣衍而魏不果帝秦此势而禁之也田生以万户侯啓张卿而刘泽封朱建以富贵饵闳孺而辟阳赦邹阳以爱幸悦长君而乐王释此利而诱之也苏秦以牛後羞韩而惠王按剑太息范雎以无王耻秦而昭王长跪请教郦生以助秦凌汉而沛公辍洗听计此激而怒之也苏代以土偶笑田文楚人以弓缴感襄王蒯通以娶妇悟齐相此隐而讽之也五者相倾险詖之论虽然施之忠臣足以成功何则理而谕之主虽昏必悟势而禁之主虽骄必惧利而诱之主虽怠必奋激而怒之主虽懦必立隐而讽之主虽暴必容悟则明惧则恭奋则勤立则勇容则寛致君之道尽於此矣吾观昔之臣言必从理必济莫如唐魏郑公其初实学纵横之说此所谓得其术者欤噫龙逢比干不获称良臣无苏秦张仪之术也苏秦张仪不免为游说无龙逢比干之心也是以龙逢比干吾取其心不取其术苏秦张仪吾取其术不取其心以为谏法
谏论下
夫臣能谏不能使君必纳谏非真能谏之臣君能纳谏不能使臣必谏非真能纳谏之君欲君必纳乎向之论备矣欲臣必谏乎吾其言之夫君之大天也其尊神也其威雷霆也人之不能抗天触神忤雷霆亦明矣圣人知其然故立赏以劝之传曰兴王赏谏臣是也犹惧其选耎阿谀使一日不得闻其过故制刑以威之书曰臣下不正其刑墨是也人之情非病风丧心未有避赏而就刑者何苦而不谏哉赏与刑不设则人之情又何苦而抗天触神忤雷霆哉自非性忠义不悦赏不畏罪谁欲以言博死者人君又安能尽得性忠义者而任之今有三人焉一人勇一人勇怯半一人怯有与之临乎渊谷者且告之曰能跳而越此谓之勇不然为怯彼勇者耻怯必跳而越焉其勇怯半者与怯者则不能也又告之曰跳而越者予千金不然则否彼勇怯半者奔利必跳而越焉其怯者犹未能也须臾顾见猛虎暴然向逼则怯者不待告跳而越之如康庄矣然则人岂有勇怯哉要在以势驱之耳君之难犯犹渊谷之难越也所谓性忠义不悦赏不畏罪者勇者也故无不谏焉悦赏者勇怯半者也故赏而後谏焉畏罪者怯者也故刑而後谏焉先王知勇者不可常得故以赏为千金以刑为猛虎使其前有所趋後有所避其势不得不极言规失此三代所以兴也末世不然迁其赏於不谏迁其刑於谏宜乎臣之噤口卷舌而乱亡随之也间或贤君欲闻其过亦不过赏之而已呜呼不有猛虎彼怯者肯越渊谷乎此无他墨刑之废耳三代之後如霍光诛昌邑不谏之臣者不亦鲜哉今之谏赏时或有之不谏之刑缺然无矣苟增其所有有其所无则谀者直佞者忠况忠直者乎诚如是欲闻傥言而不获吾不信也
制敌
兵何难曰难乎制敌曷难乎制敌曰古者六师之中士不能皆鋭马不能皆良器械不能皆利故其兵必有上中下辈力扼虎射命中捕敌敢前攻垒敢先乘上兵也习行阵晓撃刺进而进退而退中兵也奔则蹶负则喘迎刃而殪望敌而走下兵也凡上兵一支中兵十中兵十支下兵百此非独吾有敌亦不无也为将者不以计用之而曰敌以上兵来吾无上兵乎以中兵来吾无中兵乎以下兵来吾无下兵乎然则胜负何时而决也夫胜负久而不决不能无老师费财吾故曰难乎制敌也若其善兵者则不然堂然而阵填然而鼓视敌之兵有挺刃大呼而争奋者此其上兵也以吾下兵委之吾进亦进吾退亦退者此其中兵也以吾上兵乘之满镞而向之其色动介马而驰之其辙乱者此其下兵也以吾中兵袭之夫如此敌之上兵乐吾下兵之易攻也必尽鋭不顾而击之吾得以上兵临其中中兵临其下此皆以一克十以十克百之兵也焉往而不胜哉是则敌三克吾一而吾三克敌二况其上兵虽胜而中兵下兵即既为吾克其势不能独完亦终为吾所并耳噫一失而三得与三失而一得为将者宜何取耶昔田忌与齐诸公子逐射孙膑见其马有上中下因教之曰以君下驷与彼上驷取君上驷与彼中驷取君中驷与彼下驷忌从之一不胜而再胜卒获千金夫膑之说乃吾向之说也徒施之射是以知其能获千金而止耳苟取而施之兵虽穰苴吴起何以易此哉
喾妃论
史记载帝喾元妃曰姜原次妃曰简狄简狄行浴见燕堕其卵取呑之因生契为商始祖姜原出野见巨人迹忻然践之因生稷为周始祖其祖商周信矣其妃之所以生者神奇妖滥不亦甚乎商周有天下七八百年是其享天之禄以能久有社稷而其祖宗何如此之不祥也使圣人而有异於衆庶也吾以为天地必将构隂阳之和积元气之英以生之又焉用此二不祥之物哉燕堕卵於前取而吞之简狄其丧心乎巨人之迹隐然在地走而避之且不暇忻然践之何姜原之不自爱也又谓行浴出野而遇之是以简狄姜原为婬泆无法度之甚者帝喾之妃稷契之母不如是也虽然史迁之意必以诗有天命玄鸟降而生商厥初生民时维姜原生民如何克禋克祀以弗无子履帝武敏歆攸介攸止载震载夙载生载育时维后稷而言之吁此又迁求诗之过也毛公之传诗也以鳦鸟降为祀郊禖之候履帝武为从高辛之行及郑之笺而後有吞践之事当毛之时未始有迁史也迁之说出於疑诗而郑之说又出於信迁矣故天下皆曰圣人非人人不可及也甚矣迁之以不祥诬圣人也夏之衰二龙戏於庭藏其漦至周而发之化为鼋以生褒姒以灭周使简狄而吞卵姜原而践迹则其生子当如褒姒以妖惑天下奈何其有稷契也或曰然则稷何以弃曰稷之生也无菑无害或者姜原疑而弃之乎郑庄公寤生惊姜氏姜氏恶之事固有然者也吾非恶夫异也恶夫迁之以不祥诬圣人也弃之而牛羊避迁之而飞鸟覆吾岂恶之哉楚子文之生也虎乳之吾固不恶夫异也
管仲论
管仲相桓公霸诸侯攘戎狄终其身齐国富强诸侯不叛管仲死竖刁易牙开方用桓公薨於乱五公子争立其祸蔓延讫简公齐无宁岁夫功之成非成於成之日盖必有所由起祸之作不作於作之日亦必有所由兆则齐之治也吾不曰管仲而曰鲍叔及其乱也吾不曰竖刁易牙开方而曰管仲何则竖刁易牙开方三子彼固乱人国者顾其用之者桓公也夫有舜而後知放四凶有仲尼而後知去少正卯彼桓公何人也顾其使桓公得用三子者管仲也仲之疾也公问之相当是时也吾以仲且举天下之贤者以对而其言乃不过曰竖刁易牙开方三子非人情不可近而已呜呼仲以为桓公果能不用三子矣乎仲与桓公处几年矣亦知桓公之为人矣乎桓公声不絶乎耳色不絶乎目而非三子者则无以遂其欲彼其初之所以不用者徒以有仲焉耳一日无仲则三子者可以弹冠相庆矣仲以为将死之言可以絷桓公之手足耶夫齐国不患有三子而患无仲有仲则三子者三匹夫耳不然天下岂少三子之徒虽桓公幸而听仲诛此三人而其余者仲能悉数而去之邪呜呼仲可谓不知本者矣因桓公之问举天下之贤者以自代则仲虽死而齐国未为无仲也夫何患三子者不言可也五霸莫盛於桓文文公之才不过桓公其臣又皆不及仲灵公之虐不如孝公之寛厚文公死诸侯不敢叛晋晋袭文公之余威得为诸侯之盟主者百有余年何者其君虽不肖而尚有老成人焉桓公之薨也一乱涂地无惑也彼独恃一管仲而仲则死矣夫天下未尝无贤者盖有有臣而无君者矣桓公在焉而曰天下不复有管仲者吾不信也仲之书有记其将死论鲍叔宾须无之为人且各疏其短是其心以为是数子者皆不足以托国而又逆知其将死则其书诞谩不足信也吾观史鰌以不能进蘧伯玉而退弥子瑕故有身後之谏萧何且死举曹参以自代大臣之用心固宜如此也夫国以一人兴以一人亡贤者不悲其身之死而忧其国之衰故必复有贤者而後可以死彼管仲者何以死哉
明论
天下有大知有小知人之智虑有所及有所不及圣人以其大知而兼其小知之功贤人以其所及而济其所不及愚者不知大知而以其所不及丧其所及故圣人之治天下也以常而贤人之治天下也以时既不能常又不能时悲夫殆哉夫惟大知而後可以常以其所及济其所不及而後可以时常也者无治而不治者也时也者无乱而不治者也日月经乎中天大可以被四海而小或不能入一室之下彼固无用此区区小明也故天下视日月之光俨然其若君父之威故自有天地而有日月以至於今而未尝可以一日无焉天下尝有言曰叛父母?神明则雷霆下击之雷霆固不能为天下尽撃此等辈也而天下之所以兢兢然不敢犯者有时而不测也使雷霆日轰轰遶天下以求夫叛父母?神明之人而击之则其人未必能尽而雷霆之威无乃?乎故夫知日月雷霆之分者可以用其明矣圣人之明吾不得而知也吾独爱夫贤者之用其心约而成功博也吾独怪夫愚者之用其心劳而功不成也是无他也专於其所及而及之则其及必精兼於其所不及而及之则其及必粗及之而精人将曰是惟无及及则精矣不然吾恐奸雄之窃笑也齐威王即位大乱三载威王一奋而诸侯震惧二十年是何修何营邪夫齐国之贤者非独一即墨大夫明矣乱齐国者非独一阿大夫与左右誉阿而毁即墨者几人亦明矣一即墨大夫易知也一阿大夫易知也左右誉阿而毁即墨者几人易知也从其易知而精之故用心甚约而成功博也天下之事譬如有物十焉吾举其一而人不知吾之不知其九也历数之至於九而不知其一不如举一之不可测也而况乎不至於九也
辨奸论
事有必至理有固然惟天下之静者乃能见微而知着月晕而风础润而雨人人知之人事之推移理势之相因其疎濶而难知变化而不可测者孰与天地隂阳之事而贤者有不知其故何也好恶乱其中而利害夺其外也昔者羊叔子见王衍曰误天下苍生者必此人也郭汾阳见卢杞曰此人得志吾子孙无遗类矣自今而言之其理固有可见者以吾观之王衍之为人容貌言语固有以欺世而盗名者然不忮不求与物浮沉使晋无惠帝仅得中主虽衍百千何从而乱天下乎卢杞之奸固足以败国然而不学无文容貌不足以动人言语不足以眩世非德宗之鄙暗亦何从而用之由是言之二公之料二子亦容有未必然也今有人口诵孔老之言身履夷齐之行收召好名之士不得志之人相与造作言语私立名字以为顔渊孟轲复出而隂贼险狠与人异趣是王衍卢杞合而为一人也其祸岂可胜言哉夫面垢不忘洗衣垢不忘澣此人之至情也今也不然衣巨虏之衣食犬彘之食囚首丧面而谈诗书此岂其情也哉凡事之不近人情者鲜不为大奸慝竖刁易牙开方是也以盖世之名而济其未形之患虽有愿治之主好贤之相犹将举而用之则其为天下患必然而无疑者非特二子之比也孙子曰善用兵者无赫赫之功使斯人而不用也则吾言为过而斯人有不遇之叹孰知祸之至於此哉不然天下将被其祸而吾获知言之名悲夫
三子知圣人污论
孟子曰宰我子贡有若智足以知圣人污吾为之说曰污下也宰我子贡有若三子者其智不足以及圣人高深幽絶之境而徒得其下者焉耳宰我曰以予观於夫子贤於尧舜远矣子贡曰由百世之後等百世之王莫之能违也有若曰出乎其类抜乎其萃自生民以来未有夫子之盛也是知夫子之大矣而未知夫子之所以大也宜乎谓其知足以知圣人污而已也圣人之道一也大者见其大小者见其小高者见其高下者见其下而圣人不知也苟有形乎吾前者吾以为无不见也而离娄子必将有见吾之所不见焉是非物罪也太山之高百里有却走而不见者矣有见而不至其趾者矣有至其趾而不至其上者矣而太山未始有变也有高而已耳有大而已耳见之不逃不见不求见至之不拒不至不求至而三子者至其趾也顔渊从夫子游出而告人曰吾有得於夫子矣宰我子贡有若从夫子游出而告人曰吾有得於夫子矣夫子之道一也而顔渊得之以为顔渊宰我子贡有若得之以为宰我子贡有若夫子不知也夫子之道有高而又有下犹太山之有趾也高则难知下则易从难知故夫子之道尊易从故夫子之道行非夫子下之而求行也道固有下者也太山非能有趾而不能无趾也子贡谓夫子曰夫子之道至大也故天下莫能容夫子夫子盍少贬焉夫子不悦夫有其大而後能安其大有其小焉则亦不狭乎其小夫子有其大而子贡有其小然则无惑乎子贡之不能安夫夫子之大也
利者义之和论
义者所以宜天下而亦所以拂天下之心苟宜也宜乎其拂天下之心也求宜乎小人邪求宜乎君子邪求宜乎君子也吾未见其不以至正而能也抗至正而行宜乎其拂天下之心也然则义者圣人戕天下之器也伯夷叔齐殉大义以饿於首阳之山天下之人安视其死而不悲也天下而果好义也伯夷叔齐其不以饿死矣虽然非义之罪也徒义之罪也武王以天命诛独夫纣揭大义而行夫何恤天下之人而其发粟散财何如此之汲汲也意者虽武王亦不能以徒义加天下也乾文言曰利者义之和又曰利物足以和义呜呼尽之矣君子之耻言利亦耻言夫徒利而已圣人聚天下之刚以为义其支派分裂而四出者为直为断为勇为怒於五行为金於五声为商凡天下之言刚者皆义属也是其为道决裂惨杀而难行者也虽然无之则天下将流荡忘反而无以节制之也故君子欲行之必即於利即於利则其为力也易戾於利则其为力也艰利在则义存利亡则义丧故君子乐以趋徒义而小人悦怿以奔利义必也天下无小人而後吾之徒义始行矣呜呼难哉圣人灭人国杀人父刑人子而天下喜乐之有利义也与人以千乘之富而人不奢爵人以九命之贵而人不骄有义利也义利利义相为用而天下运诸掌矣五色必有丹而色和五味必有甘而味和义必有利而义和文言之所云虽以论天德而易之道本因天以 言人事说易者不求之人故吾犹有言也
嘉佑集卷九

[book_title]卷十
钦定四库全书
嘉佑集卷十
宋　苏洵　撰
上皇帝十事书
嘉佑三年十二月一日眉州布衣臣苏洵谨顿首再拜冒万死上书皇帝阙下臣前月五日蒙本州録到中书劄子连牒臣以两制议上翰林学士欧阳修奏臣所着权书衡论几策二十二篇乞赐甄録陛下过听召臣试策论舍人院仍令本州发遣臣赴阙臣本田野匹夫名姓不登於州闾今一旦卒然被召实不知其所以自通於朝廷承命悸恐不知所为以陛下躬至圣之资又有羣公卿之贤与天下士大夫之衆如臣等辈固宜不少有臣无臣不加损益臣不幸有负薪之疾不能奔走道路以副陛下搜扬之心忧惶负罪无所容处臣本凡才无路自进当少年时亦尝欲侥幸於陛下之科举有司以为不肖辄以摈落盖退而处者十有余年矣今虽欲勉强扶病戮力亦自知其疎拙终不能合有司之意恐重得罪以辱明诏且陛下所为千里而召臣者其意以臣为能有所发明以庶几有补於圣政之万一而臣之所以自结髪读书至於今兹犬马之齿几已五十而犹未敢废者其意亦欲效尺寸於当时以快平生之志耳今虽未能奔伏阙下以累有司而犹不忍默默卒无一言而已也天下之事其深远切至者臣自惟疎贱未敢遽言而其近而易行浅而易见者谨条为十通以塞明诏其一曰臣闻利之所在天下趋之是故千金之子欲有所为则百家之市无宁居者古之圣人执其大利之权以奔走天下意有所向则天下争先为之今陛下有奔走天下之权而不能用何则古者赏一人而天下劝今陛下增秩拜官动以千计其人皆以为已所自致而不知戮力以报上之恩至於临事谁当効用此由陛下轻用其爵禄使天下之士积日持久而得之譬如佣力之人计工而受直虽与之千万岂知德其主哉是以虽有能者亦无所施以为谨守绳墨足以自取高位官吏繁多溢於局外使陛下皇皇汲汲求以处之而不暇择其贤不肖以病陛下之民而耗竭大司农之钱谷此议者所欲去而未得也臣窃思之盖今制天下之吏自州县令录幕职而改京官者皆未得其术是以若此纷纷也今虽多其举官而远其考重其举官之罪此适足以隔贤者而容不肖且天下无事虽庸人皆足以无过一旦改官无所不为彼其举者曰此廉吏此能吏朝廷不知其所以为亷与能也幸而未有败事则长为亷与能矣虽重其罪未见有益上下相蒙请托公行涖官六七考求举主五六人此谁不能者臣愚以为举人者当使明着其迹曰某人亷吏也尝有某事以知其亷某人能吏也尝有某事以知其能虽不必有非常之功而皆有可纪之状其特曰亷能而已者不听如此则夫庸人虽无罪而不足称者不得入其间老於州县不足甚惜而天下之吏必皆务为可称之功与民兴利除害惟恐不出诸已此古之圣人所以驱天下之人而使争为善也有功而赏有罪而罚其实一也今降官罢任者必奏曰某人有某罪其罪当然然後朝廷举而行之今若不着其所犯之由而特曰此不才贪吏也则朝廷安肯以空言而加之罪今又何独至於改官而听其空言哉是不思之甚也或以为如此则天下之吏务为可称用意过当生事以为巳功渐不可长臣以为不然盖圣人必观天下之势而为之法方天下初定民厌劳役则圣人务为因循之政与之休息及其久安而无变则必有不振之祸是以圣人破其苟且之心而作其怠惰之气汉之元成惟不知此以至於乱今天下少惰矣宜有以激发其心使踊跃於功名以变其俗况乎冗官纷纭如此不知所以节之而又何疑於此乎且陛下与天下之士相期於功名而毋苟得此待之至深也若其宏才大略不乐於小官而无闻焉者使两制得以非常举之此天下亦不过几人而已吏之有过而不得迁者亦使得以功赎如此亦以示陛下之有所推恩而不惟艰之也其二曰臣闻古者之制爵禄必皆孝弟忠信修洁博习闻於乡党而达於朝廷以得之及其後世不然曲艺小数皆可以进然其得之也犹有以取之其弊不若今之甚也今之用人最无谓者其所谓任子乎因其父兄之资以得大官而又任其子弟子将复任其孙孙又任其子是不学而得者尝无穷也夫得之也易则其失之也不甚惜以不学之人而居不甚惜之官其视民如草芥也固宜朝廷自近年始有意於裁节然皆知损之而未得其所损此所谓制其末而不穷其源见其粗而未识其精侥幸之风少衰而犹在也夫圣人之举事不唯曰利而已必将有以大服天下之心今欲有所去也必使天下知其所以去之之说故虽尽去而无疑何者恃其说明也夫所谓任子者亦犹曰信其父兄而用其子弟云尔彼其父兄固学而得之也学者任人不学者任於人此易晓也今之制苟幸而其官至於可任者举使任之不问其始之何从而得之也且彼任於人不暇又安能任人此犹借资之人而欲从之匄贷不巳难乎臣愚以为父兄之所任而得官者虽至正郎宜皆不听任子弟唯其能自修饰而越録躐次以至於清显者乃听如此则天下之冗官必大衰少而公卿之後皆奋志为学不待父兄之资其任而得官者知後不得复任其子弟亦当勉强不肯终老自弃於庸人此其为益岂特一二而已其三曰臣闻自设官以来皆有考绩之法周室既亡其法废絶自京房建考课之议其後终不能行夫有官必有课有课必有赏罚有官而无课是无官也有课而无赏罚是无课也无官无课而欲求天下之大治臣不识也然更历千载而终莫之行行之则益以纷乱而终不可考其故何也天下之吏不可以胜考今欲人人而课之必使入於九等之中此宜其颠倒错谬而不若无之为便也臣观自昔行考课者皆不得其术盖天下之官皆有所属之长有功有罪其长皆得以举刺如必人人而课之於朝廷则其长为将安用惟其大吏无所属而莫为之长也则课之所宜加何者其位尊故课一人而其下皆可以整齐其数少故可以尽其能否而不谬今天下所以不大治者守令丞尉贤不肖混淆而莫之辨也夫守令丞尉贤不肖之不辨其咎在职司之不明职司之不明其咎在无所属而莫为之长陛下以无所属之官而寄之以一路其贤不肖当使谁察之古之考绩者皆从司会而至於天子古之司会即今之尚书尚书既废唯御史可以总察中外之官臣愚以为可使朝臣议定职司考课之法而於御史台别立考课之司中丞举其大纲而属官之中选强明者一人以专治其事以举刺多者为上以举刺少者为中以无所举刺者为下因其罢归而奏其治要使朝廷有以为之赏罚其非常之功不可掩之罪又当特有以偿之使职司知有所惩劝则其下守令丞尉不容复有所依违而其所课者又不过数十人足以求得其实此所谓用力少而成功多法无便於此者矣今天下号为太平其实远方之民穷困巳甚其咎皆在职司臣不敢尽言陛下试加采访乃知臣言之不妄其四曰臣闻古有诸侯臣妾其境内而卿大夫之家亦各有臣陪臣之事其君如其君之事天子此无他其一境之内所以生杀予夺富贵贫贱者皆自我制之此固有以臣妾之也其後诸侯虽废而自汉至唐犹有相君之势何者其署置辟举之权犹足以臣之也是故太守刺史坐於堂上州县之吏拜於堂下虽奔走顿伏其谁曰不然自太祖受命收天下之尊归之京师一命以上皆上所自署而大司农衣食之自宰相至於州县吏虽贵贱相去甚远而其实皆所与比肩而事主耳是以百余年间天下不知有权臣之威而太守刺史犹用汉唐之制使州县之吏事之如事君之礼皆受天子之爵皆食天子之禄不知其何以臣之也小吏之於大官不忧其有所不从唯恐其从之过耳今天下以贵相高以贱相谄奈何使州县之吏趋走於太守之庭不啻若仆妾唯唯不给故大吏常恣行不忌其下而小吏不能正以至於曲随谄事助以为虐其能中立而不挠者固已难矣此不足怪其势固使然也夫州县之吏位卑而禄薄去於民最近而易以为奸朝廷所恃以制之者特以厉其廉隅全其节槩而养其气使知有所耻也且必有异材焉後将以为公卿而安可薄哉其尤不可者今以县令从州县之礼夫县令官虽卑其所负一县之责与京朝官知县等耳其吏胥人民习知其官长之拜伏於太守之庭如是之不威也故轻之轻之故易为奸此县令之所以为难也臣愚以为州县之吏事太守可恭逊卑抑不敢抗而已不至於通名赞拜趋走其下风所以全士大夫之节且以儆大吏之不法者其五曰臣闻为天下者必有所不可窥是以天下有急不求其素所不用之人使天下不能幸其仓卒而取其禄位唯圣人为能然何则其素所用者缓急足以使也临事而取者亦不足用矣传曰寛则宠名誉之人急则用介胄之士今者所用非所养所养非所用国家用兵之时购方略设武举使天下屠沽健儿皆能徒手攫取陛下之官而兵休之日虽有超世之才而惜斗升之禄臣恐天下有以窥朝廷也今之任为将帅卒有急难而可使者谁也陛下之老将曩之所谓战胜而善守者今亡矣臣愚以为可复武举而为之新制以革其旧弊且昔之所谓武举者盖疎矣其以弓马得者不过挽强引重市井之粗材而以策试中者亦皆记録章句区区无用之学又其取人太多天下之知兵者不宜如此之衆而待之又甚轻其第下者不免於隶役故其所得皆贪污无行之徒豪杰之士耻不忍就宜因贡士之岁使两制各得举其所闻有司试其可者而陛下亲策之权略之外便於弓马可以出入嶮岨勇而有谋者不过取一二人待以不次之位试以守边之任文有制科武有武举陛下欲得将相於此乎取之十人之中岂无一二斯亦足以济矣其六曰臣闻法不足以制天下以法而制天下法之所不及天下斯欺之矣且法必有所不及也先王知其有所不及是故存其大略而济之以至诚使天下之所以不吾欺者未必皆吾法之所能禁亦其中有所不忍而已人君御其大臣不可以用法如其左右大臣而必待法而後能御也则其疎远小吏当复何以哉以天下之大而无可信之人则国不足以为国矣臣观今两制以上非无贤俊之士然皆奉法供职无过而已莫肯於绳墨之外为陛下深思远虑有所建明何者陛下待之於绳墨之内也臣请得举其一二以言之夫两府与两制宜使日夜交於门以讲论当世之务且以习知其为人临事授任以不失其才今法不可以相往来意将以杜其告谒之私也君臣之道不同人臣惟自防人君惟无防之是以欢欣相接而无间以两府两制为可信邪当无所请属以为不可信邪彼何患无所致其私意安在其相往来邪今两制知举不免用封弥誊録既奏而下御史亲往莅之凛凛如鞫大狱使不知谁人之辞又何其甚也臣愚以为如此之类一切撤去彼稍有知宜不忍负若其犹有所欺也则亦天下之不才无耻者矣陛下赫然震威诛一二人可以使天下奸吏重足而立想闻朝廷之风亦必有倜傥非常之才为陛下用也其七曰臣闻为天下者可以名器授人而不可以名器许人人之不可以一日而知也久矣国家以科举取人四方之来者如市一旦使有司第之此固非真知其才之高下大小也特以为姑收之而已将试之为政而观其悠久则必有大异不然者今进士三人之中释褐之日天下望为卿相不及十年未有不为两制者且彼以其一日之长而擅终身之富贵举而归之如有所负如此则虽天下之美才亦或怠而不修其率意恣行者人亦望风畏之不敢按此何为者也且又有甚不便者先王制其天下尊尊相高贵贵相承使天下仰视朝廷之尊如太山乔岳非扳援所能及苟非有大功与出羣之才则不可以轻得其高位是故天下知有所忌而不敢觊觎今五尺童子斐然皆有意於公卿得之则不知愧不得则怨何则彼习知其一旦之可以侥幸而无难也如此则匹夫轻朝廷臣愚以为三人之中苟优与一官足以报其一日之长馆阁台省非举不入彼果不才者也其安以从入为彼果才者也其何患无所举此非独以爱惜名器将以重朝廷耳其八曰臣闻古者敌国相观不观於其山川之嶮士马之衆相观於人而已高山大江必有猛兽怪物时见其威故人不敢?夫不必战胜而後服也使之常有所忌而不敢发使吾常有所恃而无所怯耳今以中国之大使夷狄视之不甚畏敢有烦言以渎乱吾听此其心不有所窥其安能如此之无畏也敌国有事相待以将无事相观以使今之所谓使者亦轻矣曰此人也为此官也则以为此使也今岁以某来岁当以某又来岁当以某如县令署役必均而已矣人之才固有所短而不可强其专对捷给勇敢又非可以学致也今必使强之彼有仓惶失次为夷狄笑而已古者大夫出疆有可以安国家利社稷则专之今法令太密使小吏执简记其旁一摇足辄随而书之虽有奇才辩士亦安所効用彼夷狄观之以为罇俎谈燕之间尚不能办军旅之际固宜其无人也如此将何以破其奸谋而折其骄气哉臣愚以为奉使宜有常人唯其可者而不必均彼其不能者陛下责之以文学政事不必强之於言语之间以败吾事而亦稍寛其法使得有所施且今世之患以奉使为艰危故必均而後可陛下平世使人而皆得以辞免後有缓急使之出入死地将皆逃邪此臣又非独为出使而言也其九曰臣闻刑之有赦其来远矣周制八议有可赦之人而无可赦之时自三代之衰始闻有肆赦之令然皆因天下有非常之事凶荒流离之後盗贼垢污之余於是有以沛然洗濯於天下而犹不若今之因郊而赦使天下之凶民可以逆知而侥幸也平时小民畏法不敢趦趄当郊之岁盗贼公行罪人满狱为天下者将何利於此而又糜散帑廪以赏无用冗杂之兵一经大礼费以万亿赋敛之不轻民之不聊生皆此之故也以陛下节用爱民非不欲去此矣顾以为所从来久远恐一旦去之天下必以为少恩而凶豪无赖之兵或因以为词而生乱此其所以重改也盖事有不可改而遂不改者其忧必深改之则其祸必速惟其不失推恩而有以救天下之弊者臣愚以为先郊之岁可因事为词特发大号如郊之赦与军士之赐且告之曰吾於天下非有惜乎推恩也惟是凶残之民知吾当赦辄以犯法以贼害吾良民今而後赦不於郊之岁以为常制天下之人喜乎非郊之岁而得郊之赏也何暇虑其後其後四五年而行之七八年而行之又从而尽去之天下晏然不知而日以远矣且此出於五代之後兵荒之间所以姑息天下而安反侧耳後之人相承而不能去以至於今法令明具四方无虞何畏而不改今不为之计使奸人猾吏养为盗贼而後取租赋以啖骄兵乘之以饥馑鲜不及乱矣当此之时欲为之计其犹有及乎其十曰臣闻古者所以采庶人之议为其疏贱而无嫌也不知爵禄之可爱故其言公不知君威之可畏故其言直今臣幸而未立於陛下之朝无所爱惜顾念於其心者是以天下之事陛下之诸臣所不敢尽言者臣请得以僭言之陛下擢用俊贤思致太平今几年矣事垂立而辄废功未成而旋去陛下知其所由乎陛下知其所由则今之在位者皆足以有立若犹未也虽得贤臣千万天下终不可为何者小人之根未去也陛下遇士大夫有礼凡在位者不敢用?狎戱嫚以求亲媚於陛下而谗言邪谋之所由至於朝廷者天下之人皆以为陛下不疎远宦官之过陛下特以为耳目玩弄之臣而不知其隂贼险诈为害最大天下之小人无由至於陛下之前故皆道於宦官珠玉锦绣所以为赂者络绎於道以间关龃龉贤人之谋陛下纵不听用而大臣常有所顾忌以不得尽其心臣故曰小人之根未去也窃闻之道路陛下将有意乎去而疎之也若如所言则天下之福然臣方以为忧而未敢贺也古之小人有为君子之所抑而反激为天下之祸者臣每痛伤之盖东汉之衰宦官用事阳球为司隶校尉发愤诛王甫等数人磔其屍於道中常侍曹节过而见之遂奏诛阳球而宦官之用事过於王甫之未诛其後窦武何进又欲去之而反以遇害故汉之衰至於扫地而不可救夫君子之去小人惟能尽去乃无後患惟陛下思宗庙社稷之重与天下之可畏既去之又去之既疎之又疎之刀锯之余必无忠良纵有区区之小节不过闱闼扫洒之勤无益於事惟能务絶其根使朝廷清明而忠言嘉谟易以入则天下无事矣惟陛下无使为臣之所料而後世以臣为知言不胜大愿曩臣所着二十二篇略言当世之要陛下虽以此召臣然臣观朝廷之意特以其文采词致稍有可嘉而未必其言之可用也天下无事臣每每狂言以迂濶为世笑然臣以为必将有时而不迂濶也贾谊之策不用於孝文之时而使主父偃之徒得其余论而施之於孝武之世夫施之於孝武之世固不如用之於孝文之时之易也臣虽不及古人惟陛下不以一布衣之言而忽之不胜越次忧国之心效其所见且非陛下召臣臣言无以至於朝廷今老矣恐後无由复言故云云之多至於此也惟陛下寛之臣洵诚惶诚惧顿首顿首谨书
嘉佑集卷十

[book_title]卷十一
钦定四库全书
嘉佑集卷十一
宋　苏洵　撰
书六首
上韩枢密书
太尉执事洵着书无他长及言兵事论古今形势至自比贾谊所献权书虽古人已往成败之迹苟深晓其义施之於今无所不可昨因请见求进末议太尉许诺谨撰其说言语朴直非有惊世絶俗之谈甚高难行之论太尉取其大纲而无责其纎悉盖古者非用兵决胜之为难而养兵不用之可畏今夫水激之山放之海决之为沟塍壅之为沼沚是天下之人能之委江湖注淮泗汇为洪波瀦为大湖万世而不溢者自禹之後未之见也夫兵者聚天下不义之徒授之以不仁之器而教之以杀人之事夫惟天下之未安盗贼之未殄然後有以施其不义之心用其不仁之器而试其杀人之事当是之时勇者无余力智者无余谋巧者无余技故其不义之心变而为忠不仁之器加之於不仁而杀人之事施之於当杀及夫天下既平盗贼既殄不义之徒聚而不散勇者有余力则思以为乱智者有余谋则思以为奸巧者有余技则思以为诈於是天下之患杂然出矣盖虎豹终日而不杀则跳踉大叫以发其怒蝮蝎终日而不螫则噬啮草木以致其毒其理固然无足怪者昔者刘项奋臂於草莽之间秦楚无赖子弟千百为辈争起而应者不可胜数转鬭五六年天下厌兵项籍死而高祖亦已老矣方是时分王诸将改定律今与天下休息而韩信黥布之徒相继而起者七国高祖死於介胄之间而莫能止也连延及於吕氏之祸讫孝文而後定是何起之易而收之难也刘项之势初若决河顺流而下诚有可喜及其崩渎四出放乎数百里之间拱手而莫能救也呜呼不有圣人何以善其後太祖太宗躬擐甲胄跋
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 10:25:14-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>