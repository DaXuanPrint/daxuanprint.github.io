<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="提要,卷一,卷二,卷三,卷四,卷五,卷六,卷七,卷八,卷九,卷十,卷十一,卷十二,卷十三,卷十四,卷十五,卷十六,卷十七,卷十八,卷十九,卷二十,卷一,卷二,卷三,卷四,补编卷一,补编卷二,补编卷三,补编卷四,补编卷五,范文正集全文在线阅读,范文正集全文在线下载,大玄古籍书库">
<meta name="description" content="原名《丹阳集》，一名《范文正公文集》。诗文别集。北宋范仲淹(989—1052)撰。二十卷，别集四卷，补编五卷。仲淹字希文，幼二岁而孤，母改嫁朱氏，从其姓，名说，苏州吴县(今属江苏)人。举大中祥符进士，始还姓更名。晏殊荐为秘阁校理。曾官吏部员外郎、陕西经略安抚招讨副使、参政知事。任职时，正直敢言，察民疾苦。曾同富弼、欧阳修等向仁宗建议改革官制、重视农桑等十事。因被谗，于赴颖州途中病死。谥文正，世称范文正公。是编元祐四年(1089)成书，苏轼为之序。含赋二卷，诗三卷，议、颂、记、书五卷，祭文、碑铭、墓表等五卷">
<title>范文正集_范仲淹_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">范文正集</span> <br/>
          作者： <span class="inputVal" id="bkauthor">范仲淹</span> <br/>
          朝代： <span class="inputVal" id="bkdate">宋代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">类书文集,诗文集,完结</span> <br/>
          字数： <span class="inputVal" id="bknum">[book_length]197452</span> <br/>
          说明： <span class="inputVal" id="bkdec">原名《丹阳集》，一名《范文正公文集》。诗文别集。北宋范仲淹(989—1052)撰。二十卷，别集四卷，补编五卷。仲淹字希文，幼二岁而孤，母改嫁朱氏，从其姓，名说，苏州吴县(今属江苏)人。举大中祥符进士，始还姓更名。晏殊荐为秘阁校理。曾官吏部员外郎、陕西经略安抚招讨副使、参政知事。任职时，正直敢言，察民疾苦。曾同富弼、欧阳修等向仁宗建议改革官制、重视农桑等十事。因被谗，于赴颖州途中病死。谥文正，世称范文正公。是编元祐四年(1089)成书，苏轼为之序。含赋二卷，诗三卷，议、颂、记、书五卷，祭文、碑铭、墓表等五卷，表状五卷。计收诗赋二百六十八首，杂文百六十五篇。《别集》四卷，乃綦焕于淳熙十三年(1186)校定旧刻时续辑，含诗一卷，赋二卷，序一卷。计收诗文三十七篇。《补编》五卷，为清康熙中仲淹裔孙能濬搜辑，收奏议、序等一卷，制词一卷，题跋一卷，碑记、祭文二卷。仲淹工于诗、词、散文，其作品多有丰富政治内容。著名的《岳阳楼记》，抒其“先天下之忧而忧，后天下之乐而乐”之抱负，文中多用四言，杂以排偶，铺叙藻饰，写景壮丽，为历代传诵。其词赋亦境界壮阔，风格苍凉，突破了唐末五代词之绮靡风气。有《四库全书》本，《摛藻堂四库全书荟要》本，《四部丛刊》影明本(题名作《范文正公文集》)。</span> <br/>
          封面： <span class="inputVal" id="bkimg">Z_19329.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]范文正集
[book_author]范仲淹
[book_date]宋代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]类书文集,诗文集,完结
[book_length]197452
[book_dec]原名《丹阳集》，一名《范文正公文集》。诗文别集。北宋范仲淹(989—1052)撰。二十卷，别集四卷，补编五卷。仲淹字希文，幼二岁而孤，母改嫁朱氏，从其姓，名说，苏州吴县(今属江苏)人。举大中祥符进士，始还姓更名。晏殊荐为秘阁校理。曾官吏部员外郎、陕西经略安抚招讨副使、参政知事。任职时，正直敢言，察民疾苦。曾同富弼、欧阳修等向仁宗建议改革官制、重视农桑等十事。因被谗，于赴颖州途中病死。谥文正，世称范文正公。是编元祐四年(1089)成书，苏轼为之序。含赋二卷，诗三卷，议、颂、记、书五卷，祭文、碑铭、墓表等五卷，表状五卷。计收诗赋二百六十八首，杂文百六十五篇。《别集》四卷，乃綦焕于淳熙十三年(1186)校定旧刻时续辑，含诗一卷，赋二卷，序一卷。计收诗文三十七篇。《补编》五卷，为清康熙中仲淹裔孙能濬搜辑，收奏议、序等一卷，制词一卷，题跋一卷，碑记、祭文二卷。仲淹工于诗、词、散文，其作品多有丰富政治内容。著名的《岳阳楼记》，抒其“先天下之忧而忧，后天下之乐而乐”之抱负，文中多用四言，杂以排偶，铺叙藻饰，写景壮丽，为历代传诵。其词赋亦境界壮阔，风格苍凉，突破了唐末五代词之绮靡风气。有《四库全书》本，《摛藻堂四库全书荟要》本，《四部丛刊》影明本(题名作《范文正公文集》)。
[book_img]Z_19329.jpg


[book_chapter]范文正集

[book_title]提要
【臣】等谨案文正集二十卷别集四卷补编五卷宋范仲淹撰仲淹字希文其先邠人徙苏州官至枢密副使参知政事事蹟具宋史本传是编本名丹阳集凡诗赋五卷二百六十八首襍文十五卷一百六十五首元佑四年苏轼为之序淳熙丙午鄱阳从事綦焕校定旧刻又得诗文三十七篇为遗集附於後即今别集其补编五卷则
国朝康熙中仲淹裔孙能濬所搜辑也仲淹人品事业卓絶一时本不借文章以传而贯通经术明达政体凡所论着一一皆有本之言固非虚饰词藻者所能亦非高谈心性者所及苏轼称其天圣中所上执政万言书天下传诵考其平生所为无出此者盖行求无愧於圣贤学求有济於天下古之所谓大儒者有体有用不过如此初不必说太极衍先天而後谓之能闻圣道亦不必讲封建议井田而後谓之不愧王佐也观仲淹之人与仲淹之文可以知空言实效之分矣乾隆四十六年十月恭校上
总纂官【臣】纪昀【臣】陆锡熊【臣】孙士毅
总校官【臣】陆费墀

[book_title]卷一
钦定四库全书
范文正集卷一
宋　范仲淹　撰
古赋
明堂赋
臣闻明堂者天子布政之宫也在国之阳于巳之方广大乎天地之象高明乎日月之章崇百王之大观掲三宫之中央昭壮丽子神州宣英茂於皇猷颁金玉之宏度集人神之丕休故可祀先王以配上帝坐天子而朝诸侯者也粤自苍牙开极黄灵耀德巢穴以革栋宇以植彻太古之弊明大壮之则风雨攸止宫室斯美将复崇高乎富贵之位统和乎天人之理乃圣大造明堂肇起明以清其居堂以高而视壁廓焉而四达殿岿焉而中峙礼以洁而俭故表之以茅教以清而流故环之以水暨二帝之述焉合五府而祭矣逮夫夏礼秩秩奉以世室商祀穆穆制以重屋神禹卑宫阶以一尺之崇成汤受命革以三尺之盛赫赫周堂制度景彰七筵兮南北之广九筵兮西东之长堂并包於五室室辨正於五方面明堂而背北室左青阳而右总章耽然太室俨乎中黄都徽名之在南取盛德之向阳或谓厥堂惟一厥室惟九辟阖其三十六户疏达兮七十二牖亦规上而天覆复矩下而坤厚近郊之宫广而能受通天之宇高而弗偶八方象其幅员九陛参其前後桓桓焉听政之庙应辰而周彰趪趪焉承天之柱列宿而相望环林兮葱葱圆海兮泱泱既方舟而经梁复素饰其回墙陈位序以有严议法象而必臧示邦域之景铄期人神之乐康左有辟雍天子学宫坟籍浩以明备文物森其会同奉三寿以勖天下之孝设三乏以劝诸侯之风右有灵台庶民子来若经始於神明乃占候於昭囘天之道也惟默默以有象圣之心也盖惕惕於无灾此三雍之大者故百世以钦哉若夫约周之礼禀夏之正天子升青阳之位体大德之生彼相协谋有司奉行庆赐必均历象必明布农事於凖直习舞德於和平止伯益之伐木禁蚩尤之称兵惟仓廪兮赈天之穷惟币帛兮礼邦之英无隐不彰无潜不亨蒙荡荡之至仁浸灏灏之醇精此明堂之春也万物为之荣乂若炎以继天?以永日始於仲吕之管复于清宫之律天子乃登诸明堂暨夫太室命盛乐以象德致大雩以祈实升高明而有豫定心气而无逸静百官之事驱五谷之疾无索於关无难於门止北伐之威以助养於生生导南风之和以饰喜於元元此明堂之夏也万物为之繁尔乃象正火位德王金行鸿渐于以南向谷万斯而西成天子乃居总章之奥奏清商之声图有功而专任诘不义而徂征修法制以谨收藏之令养衰老以恻揺落之情同我度量平予权衡人社以崇厚兆民报本之志神仓以秘示万邦致孝之诚此明堂之秋也天下为之清及夫虫介时分虎威夕永诗人发其凉之咏日官宾可爱之景天子乃北堂以居南面而省锡饮蒸之庆从祀寒之请於是戒门闾备边境劳三农於休息警百辟於恭靖关市必易宫室必整无用之器斯彻无事之官必省饬国典以俟来岁之宜讲武经以肃万邦之屏此明堂之冬也天下为之静斯乃顺其时与物咸宜适其变使民不倦者也稽夫宗祀之文大享之辰上仪乎皇皇盛节兮彬彬比於郊也我则取文之胜方其庙也我则取质之纯损益其礼尊严其亲五天之座煜煜以陈五常之席奕奕而伦惟太室之位乃上帝之神作配者先王从祀者五臣樽斚离离玉币莘莘牲牢之举既遵於夏后蔬果之荐复本於周人礼无不当诚无不臻圣人於是出斋宫而肃肃被法服而循循酌一献以从质躬百拜而表寅司仪实相乐正攸宾进俎豆之吉蠲罗簨簴之轮囷六乐咸在统美乎列皇八风相荡同和乎大钧下舞上歌蹈德咏仁非常之祭骏及者万国莫大之孝蚁怀者兆民於是神醉其德人乐而极太史书於策大夫颂於国颂曰明堂崇之明王祀之礼以成之乐以歌之光天之下教以化之若夫元朔会同羣后对越穆穆乎舜门之辟晰晰乎宣燎之发帝时待旦而久求衣以先纡黄组冠通天建日月服乾坤佩干将升崑仑进山岳之圭当云龙之轩正圣人之大宝示天下之有尊巍巍焉负扆而立济济焉辨色而入太常正其等衰九宾序其名级中阶之前三公屹然应门之外九采察焉阼阶之东诸侯以同西阶之西诸伯以齐门东北面者子之位门西东上者男之次东门之外则有乐浪蟠木九夷之国西面而北上西门之外则有蒙汜大秦六戎之属南上而东向南门之外则有朱垠越裳八蛮之族唯北是望北门之外则有荤粥幽陵五狄之种唯东是尚於是兟兟旅进锵锵肆觐向明者盖取诸离观光者受之以晋君臣之位定礼乐之道振雅韶以奏文铎以徇皆望云而就日必歌尧而颂舜上和而下乐金声而玉润况乎晨光赫曦天顔弗违冕绂兮霞集玉帛兮川归盛乎王庭之声明焕乎天家之光辉若北辰之会衆星咸粲粲而在共如太阳之临多露普湛湛而将曦莫不君三揖于上臣载拜于下行典礼扬风雅访隽良议穷寡人曷幽而覆盆贤曷恻而遗野于以盛名器于以休宗社署圣法於圆阙驰神教於方夏皇哉耀今昔之荣观至哉敷亿兆之纯嘏故曰揖让而治天下者明堂之谓也惜乎三代以还智者闲闲诸儒靡协议者喋喋而皆胶其增损忘礼乐之大本泥於广狭废皇王之大业使朝廷茫然有逾远之叹惘然有中辍之议殊不知五帝非沿乐而兴三王岂袭礼而治为明堂之道不必尚其奥行明堂之义不必尽其制适道者与权忘象者得意大乐同天地之和岂匏竹而已矣大礼同天地之节岂豆笾之云尔自汉魏之下暨隋唐之际堂或三五之上道非三五之世盖不取其厚而取其薄不得其大而得其细享配之文或然未分政教之烈斯焉弗闻是则帝道不施胡取乎总期皇德不隆胡取乎合宫故夫明堂之设也天子居之日慎日思思之何也万微存乎消息慎之何也兆灵系之安危繇是惟克念以作圣思尧舜之齐名惧巍巍之弗逮乃孜孜於鷄鸣唯至平之休代思阜财於吾民惧四维之有艰尚疮痍而百辛故圣人之宝俭弗下剥而上侈思寡费而薄索民庶几于格耻惟下武之太宁亦省躬于干戈取诸豫於四方慨风云以长歌惟知人其古难思济济乎贤者盖举一於臯陶乃连茹于天下惟好生之至德思与物而为春惧幽陋之靡及常咨命于仁人惟及人之一德始若晦而弥彰故三五之君子腾茂质而无疆惟皇极之大范思天下而与平惧万物之或差持我心於诚衡然後见天下齐於无体和於无声厖眉而寿吾何仁之有含哺而嬉吾何力之为但渊渊緜緜无反无偏浸淳泽以咸若乐鸿化于自然此明堂之道也盖无得而称焉我国家凝粹百灵荐馨三极东升烟於岱首西展琮於汾侧未正天神之府以让皇人之德祖考来格俟配天之仪诸侯入朝思助祭之职岂上圣之谦而愚臣之惑也臣请考列辟之明术塞处士之横议约其制复其位俭不为其陋奢不为其肆斟酌乎三五拟议乎简易展宗祀之礼正朝会之义广明堂之妙道极真人之能事以至圣子神孙亿千万期登於斯念於斯受天之禧与天下宜而已乎
秋香亭赋【并序】
提点屯田钜鹿公就使居之北择高而亭背孤巘面横江植菊以为好命曰秋香亭呼宾醑酒以落之仆赋而侑焉
郑公之後兮宜其百禄使于南国兮铿金粹玉倚大斾於江干掲高亭於山麓江无烟而练回山有岚而屏矗一朝赏心千里在目时也秋风起兮寥寥寒林脱兮萧萧有翠皆歇无红可凋独有佳菊弗冶弗夭采采亭际可以卒岁畜金行之劲性赋土爰之甘味气骄松筠香灭兰蕙露漙溥以见滋霜肃肃而敢避其芳其好胡然不早岁寒後知殊小人之草黄中通理得君子之道饮者忘醉而饵者忘老公曰时哉时哉我宾我来缓泛迟歌如春登台歌曰赋高亭兮盘桓美秋香而酡顔望飞鸿兮冥冥爱白云之闲闲又歌曰曾不知吾曹者将与夫谢安不可尽欢而聿去乎东山又不知将与夫刘伶不可复醒而蔑闻乎雷霆岂无可而无不可兮一逍遥以皆宁
灵乌赋【并序】
梅君圣俞作是赋曾不我鄙而寄以为好因勉而和之庶几感物之意同归而殊途矣
灵乌灵乌尔之为禽兮何不高翔而远翥何为号呼于人兮告吉凶而逢怒方将折尔翅而烹尔躯徒悔焉而亡路彼哑哑兮如愬请臆对而心谕我有生兮秉阴阳之含育我有质兮处天地之覆露长慈母之危巢托主人之佳树斤不我伐弹不我仆母之鞠兮孔艰主之仁兮则安度春风兮既成我以羽翰眷庭柯兮欲去君而盘桓思报之意厥声或异警於未形恐於未炽知我者谓吉之先不知我者谓凶之类故告之则反灾于身不告之则稔祸於人主恩或忘我怀靡臧虽死而告为凶之防亦由桑妖於庭惧而修德俾王之兴雉怪于鼎惧而修德俾王之盛天听甚迩人言曷病彼希声之凤皇亦见讥於楚狂彼不世之麒麟亦见伤於鲁人凤岂以讥而不灵麟岂以伤而不仁故割而可卷孰为神兵焚而可变孰为英琼宁呜而死不默而生胡不学太仓之鼠兮何必仁为丰食而肥仓苟竭兮吾将安归又不学荒城之狐兮何必义为深穴而威城苟圯兮吾将畴依宁骥子之困于驰骛兮驽骀泰於刍养宁鵷雏之饥於云霄兮鸱鸢饫乎草莽君不见仲尼之云兮予欲无言累累四方曾不得而已焉又不见孟轲之志兮养其浩然皇皇三月曾何敢以休焉此小者优优而大者乾乾我乌也勤於母兮自天爱於主兮自天人有言兮是然人无言兮是然
古诗
谢黄总太博见示文集
松桂有嘉色不与衆芳期金石有正声讵将羣响随君子着雅言以道不以时仰止江夏公大醇无小疵孜孜经纬心落落教化辞上有帝皇道下有人臣规邈与圣贤会岂以富贵移谁言荆棘滋独此生兰芝谁言鼃黾繁独此蟠龙龟岂徒一时异将为千古奇愿此周召风逹我尧舜知致之讽谏路陞之诰命司二雅正得失五典陈雍熙颂声格九庙王泽及四夷自然天下文不复迷宗师
四民诗
士
前王诏多士咸以德为先道从仁义广名由忠孝全美禄报尔功好爵縻尔贤黜陟金监下昭昭媸与妍此道日以疎善恶何茫然君子不斥怨归诸命与天术者乘其隙异端千万惑天道入指掌神心出胷臆听幽不听明言命不言德学者忽其本仕者浮於职节义为空言功名思苟得天下无所劝赏罚几乎息阴阳有变化其神固不测祸福有倚伏循环亦无极前圣不敢言小人尔能臆裨竈方激扬孔子甘寂默六经无光辉反如日月蚀大道岂复兴此弊何时抑末路竞驰骋浇风扬羽翼昔多松栢心今皆桃李色愿言造物者回此天地力
农
圣人作耒耜苍苍民乃粒国俗俭且淳人足而家给九载襄陵祸比户犹安辑何人变清风骄奢日相袭制度非唐虞赋敛由呼吸伤哉田桑人常悲大弦急一夫耕几垄游堕如云集一蚕吐几丝罗绮如山入太平不自存凶荒亦何及神农与后稷有灵应为泣
工
先王教百工作为天下器周旦意不朽刋之考工记嗟嗟远圣人制度日以纷窈窕阿房宫万态横青云荧煌甲乙帐一朝那肯焚秦汉骄心起陈隋益其侈鼓舞天下风滔滔弗能止可甚佛老徒不取慈俭书竭我百家产崇尔一室居四海竞如此金碧照万里茅茨帝者荣今为庶人耻宜哉老成言欲攦般输指
商
尝闻商者云转货赖斯民远近日中合有无天下均上以利吾国下以藩吾身周官有常籍岂云逐末人天意亦何事狼虎生贪秦经界变阡陌吾商苦悲辛四民无常籍茫?伪与真游者窃吾利堕者乱吾伦淳源一以荡颓波浩无津可堪贵与富侈态日日新万里奉绮罗九陌资埃尘穷山无遗宝竭海无遗珍鬼神为之劳天地为之贫此弊已千载千载犹因循桑柘不成林荆棘有余春吾商则何罪君子耻为隣上有尧舜主下有周召臣琴瑟愿更张使我歌良辰何日用此言皇天岂不仁
寄题孙氏碧鲜亭
天地何风流复生王子猷黄金买碧鲜绿玉排清秋非木亦非草东君岁寒宝耿耿金石性雪霜不能老清风及故人徘徊过此君泠泠钧天音千载犹得闻应是圣贤魄锺为此标格高节见直清灵心隐虚白粉筠多体貌锦箨见儿童上交松桂枝下结兰蕙丛秀气蔼晴岚翠光凝绿水明月白露中静如隐君子不愿湘灵泣不求伶伦吹凤皇得未晩蛟龙起何时萧萧云水间良与主人宜红尘满浮世何当拂长袂坐啸此亭中行歌此亭际逍遥复逍遥不知千万岁
赠张先生
应是少微星又云严君平浩歌七十余未尝识戈兵康宁福已大清静道自生邈与神仙期不犯宠辱惊读易梦周公大得天地情养志学浮丘久链日月精夀存金石性啸作鸾凤声阴德不形言一一在幽明何当换金骨五云朝玉京有客淳且狂少小爱功名非谓钟鼎重非谓箪瓢轻素闻前哲道欲向圣朝行风尘三十六未作万人英乃闻头角者五神长战争祸福有倚伏富贵多亏盈金门不乏隽白云宜退耕人间有嵩华栖之比蓬瀛芝田春蔼蔼玉涧昼铮铮峯峦多秀色杉桂一何清月壑认瑶池花岩列锦城朱铉冉冉奏金醴迟迟倾相劝绮季徒颓玉信纵横此乐不寻常何苦事浮荣愿师先觉者远远濯吾缨
明月謡
明月在天西初如玉鈎微一夕增一分堂堂有余辉不掩五星耀不碍浮云飞徘徊河汉间秀色若可飡清风起丛桂白露生堦兰高楼望君时为君拂金徽奏以尧舜音此音天与稀明月或可闻顾我亦依依月有万古光人有万古心此心良可歌凭月为知音
上汉謡
真人累阴德闻之三十天一朝鸾鹤来高举为神仙冉冉去红尘飘飘凌紫烟下有修真者望拜何拳拳愿君银台上侍帝玉案前当有人间问请为天下宣自从混沌死淳风日衰靡百王道不同万物情多诡尧舜累代仁弦歌始能治桀纣一旦非宗庙自然【一作白日】毁是非既循环兴亡亦继轨福至在朱门祸来先赤子尝闻自天意天意岂如此何为治乱间多言历数尔愿天赐吾君如天千古春明与日月久恩将雨露均帝力何可见物情自欣欣人复不言天天亦不伤人天人两相忘逍遥何有乡吾当饮且歌不知羲与黄
清风謡
清风何处来先此高高台兰丛国香起桂枝天籁迥飘飘度清汉浮云安在哉万古郁结心一旦为君开有客慰所思临风久徘徊神若游华胥身疑立天台极渇饮沆瀣大暑执琼瓌旷如携松丘腾上烟霞游熙如揖庄老语入逍遥道朱弦鼓其薰可以解吾民沧浪比其清可以濯吾缨愿此阳春时勿使飘暴生千灵无结愠万卉不摧荣庶几宋玉赋聊广楚王情
书海陵滕从事文会堂
东南沧海郡幕府清风堂诗书对周孔琴瑟亲羲黄君子不独乐我朋来远方言兰一相接岂特十步香德星一相聚直有千载光道味清可挹文思高若翔笙磬得同声精色皆激扬栽培尽桃李栖止皆鸾皇琢玉作镇圭铸金为干将猗哉滕子京此意久而芳
上都行送张伯玉
上都有圣人日月一以新煜煜天下才西走尧舜宾百谷望东浸万星依北辰直者为之辕曲者为之轮一材不复遗况此席上珍南山张公子气象清且淳怀有绮绣文朝无瓜瓞亲寸心如铁石不羞贱与贫买臣起白社贾谊富青春宝此金辘轳去去延平津
鸣琴
思古理鸣琴声声动金玉何以报昔人传此尧舜曲
驯鸥咏
万物有常性性无不贵生风翔与骏奔一一远害情鴥彼沙上鸥皎皎霜雪明月宿沧洲静日浴沧浪清何以狎溪人溪人淡无营循循自饮啄往往相逢迎徘徊两无猜何慕亦何惊客有怀依依云水言将归逐尔羣鸥乐羣鸥尔勿飞此心未忘者天机非杀机
古监
磨此千年监朱顔清可览君看日月光无求照人胆
赠樊秀才【知古之孙】
五代云雷屯九野皆龙战闻国如棊枰皇极何由建太祖乘天飞大发光华旦樊公江表来经纶速如电微子入姬周仓皇救涂炭四海乃大同万里闻薰风礼乐与征伐出自明光宫大勲未大赏积庆宜无穷李广不封侯继世多英雄公有承家子所至神明理复有起家孙一见知千里和气十洲春清流九江水非有神笔梦粲粲文何绮天子青春朝列鼎招英髦明年桃李开禹浪如霞高之子可变化咫尺登金鳌始知祖德长光辉传佩刀
赠棊者
何处逢神仙传此棊上旨静持生杀权密照安危理接胜如云舒御敌如山止突围秦师震诸侯皆披靡入险汉将危奇兵飜背水势应不可隳关河常表里南轩春日长国手相得喜泰山不碍目疾雷不经耳一子贵千金一路重千里精思入於神变化胡能拟成败系之人吾当着棊史
岁寒堂三题
尧舜受命於天松栢受命於地则物之有松柏犹人之有尧舜也是故圣人观有心而制礼体後凋以辨义丁公神遇鉴寐形焉陶相真栖风韵在矣前言往行岂徒然哉吾家西斋仅百载二松对植扶疎在轩灵根不孤本支相茂卓然有立俨乎若思霜霰交零莫能屈其性丝桐间发莫能拟其声不出户庭如在林壑某少长北地近还平江美先人之故庐有君子之嘉树清阴大庇期於千年岂徒风朝月夕为耳目之资者哉因命其西斋曰岁寒堂松曰君子树树之侧有阁焉曰松风阁美之以名居之斯逸由我祖德贻厥孙谋昆弟云来是仰是则可以为友可以为师持松之清远耻辱矣执松之劲无柔邪矣禀松之色义不变矣扬松之声名彰闻矣有松之心德可长矣念兹在兹我族其光矣子子孙孙勿翦勿伐惟吾家之旧物在岁寒而後知天地怜其材而况於人乎作诗纪之以永长也
岁寒堂
我先本唐相奕世天衢行子孙四方志有家在江城双松俨可爱高堂因以名雅知堂上居宛得山中情目有千年色耳有千年声六月无炎光长如玉壶清于以聚诗书教子修诚明于以列钟鼓邀宾乐昇平绿烟亦何知终日在檐楹太阳无偏照自然虚白生不向揺落地何忧岁峥嵘勖哉肯构人处之千万荣
君子树
二松何年植清风未尝息夭矫向庭户双龙思霹雳岂无桃李姿贱彼非正色岂无兰菊芳贵此有清德万木怨揺落独如春山碧乃知天地威亦向岁寒惜有声若江湖有心若金璧雅为君子材对之每前席或当应自然化为补天石
松风阁
此阁宜登临上有松风吟非弦亦非匏自起箫韶音明月万里时何必开绿琴凤皇下云霓锵锵呜中林淳如葛天歌太古传于今洁如庖羲易洗人平生心安得嘉宾来当之共披襟陶景若在僊千载一相寻
赠都下隐者
梅福隐市门严平居卜肆乃知神仙徒非必烟霞地异哉西山人逍遥京洛尘门多长者车察脉如有神轩皇万余载此术了然在精意洞五行飞名落四海结舍拟沧洲东池接御沟兰芳披幽径琴樽在小舟清夜泛月华宛是江湖游他日上云去兹为黄鹤楼
范文正集卷一

[book_title]卷二
钦定四库全书
范文正集卷二
宋　范仲淹　撰
古诗
和人游嵩山十二题
公路涧【曹公与袁术常争据此地】
嵩高发灵源北望洛阳注清流引河汉白气横云雾英雄惜此地百万曾相拒近代无战争常人自来去
拜马涧【子晋登仙遗马於此乡人见之皆拜】
传闻王子仙涧边遗逸骥当时青云路鸡犬亦可致未必真龙媒悠悠在平地
二室道
太室何森耸少室欲飞动相对起云霞恍如游仙梦何以宠此行行歌降神颂
自峻极中院步登太室中峯
白云随人来翩翩疾如马洪崖与浮丘襟袂安足把不来峻极游何能小天下
玉女牕
窈窕玉女窻想像玉女粧皎皎月为监飘飘霓作裳莫学阳台梦无端惑楚王
玉女捣衣石
但见嵓前砧谁闻月下杵金文与铁色璨璨知千古试问捣衣仙何如补天女
天门
天门絶境游熙然揖灏气下顾莽苍间云雷走平地天威不远人孰【旧本作莫】起欺天意
天门泉
天门有灵泉埃尘未尝至日月自高照云霞亦辉庇惟抱夷齐心饮之可无愧
天池
岳顶见天池神异安可度勿谓无波涛云雷有时恶乘此澄清间吾缨可以濯
三醉石
巍巍八仙坛上有三醉石怜此高阳徒如乐华胥域憔悴泽边人独醒良可惜
峻极上寺
徘徊峻极寺清意满烟霞好风从天来吹落桂树花高高人物外犹属梵王家
中峯
嵩高最高处逸客偶登临回看日月影正得天地心念此非常游千载一披襟
听真上人琴歌
银潢耿耿霜棱棱西轩月色寒如氷上人一叩朱丝绳万籁不起秋光凝伏羲归天忽千古我闻遗音泪如雨嗟嗟不及郑卫儿北里南隣竞歌舞竞歌舞何时休师襄堂上心悠悠击浮金戞鸣玉老龙秋啼苍海底幼猿暮啸寒山曲陇头琴瑟咽流泉洞庭萧萧落寒木此声感物何太灵十二衔珠下仙鹄为予再奏南风诗神人和畅舜无为为余试弹广陵散鬼物悲哀晋方乱乃知圣人情虑深将治四海先治琴兴亡哀乐不我遁坐中可见天下心感公遗我正始音何以报之千黄金
和僧长吉湖居五题
湖山
湖山满清气赏心甲吴越晴岚起片云晩水连初月渔父得意归歌声等闲发
水月
千寻月脚寒湖影浄於天忽如嫦娥宫俯仰见婵娟更约中秋夕长津无寸烟
筠亭
为爱碧鲜亭入夏敂敂至台榭竞生烟独有清凉意高冈凤不来幽人此沉醉
风笛
风引湖边笛焉知非隐沦一声裂云去明月生精神无为落梅调留寄陇头人
渚莲
武陵谁家子波面双双渡空积心中丝未成机上素似共织女期秋宵苦霜露
酬叶道卿学士见寄
世传学中禄小子乃逢辰一入谏诤司鸿毛忽其身可负万乘主甘为三黜人岂量尧舜心如日照孤臣薄责落善地雅尚过朝伦仅同龟在泥敢冀蠖求伸朱楼逼清江下睨百丈鳞羡此南鱼乐不忍持鈎纶为郡良优优乏材止循循恬愉弗扰外何以慰远民拙可存吾朴静可逸吾神渐得疎懒味下车将四旬嘉兴风雅来观对如天宾感兹韶夏音佐我台上春
和章岷从事鬭茶歌
年年春自东南来建溪先暖冰微开溪边奇茗冠天下武夷仙人从古栽新雷昨夜发何处家家嬉笑穿云去露牙错落一番荣缀玉含珠散嘉树终朝采掇未盈襜唯求精粹不敢贪研膏焙乳有雅制方中圭兮圆中蟾北苑将期献天子林下雄豪先鬭美鼎磨云外首山铜瓶携江上中泠水黄金碾畔绿尘飞紫玉瓯心雪涛起鬭余味兮轻醍醐鬭余香兮薄兰芷其间品第胡能欺十目视而十手指胜若登仙不可攀输同降将无穷耻吁嗟天产石上英论功不愧阶前蓂衆人之浊我可清千日之醉我可醒屈原试与招魂魄刘伶却得闻雷霆卢仝敢不歌陆羽须作经森然万象中焉知无茶星商山丈人休茹芝首阳先生休采薇长安酒价减千万成都药市无光辉不如仙山一啜好泠然便欲乘风飞君莫羡花间女郎只鬭草赢得珠玑满斗归
和葛闳寺丞接花歌
江城有卒老且贫憔悴抱关良苦辛衆中忽闻语声好知是北来京洛人我试问云何至是欲语丸澜堕双泪斯须收泪始能言生自东都富贵地家有城南锦绣园少年止以花为事黄金用尽无他能却作琼林苑中吏年年中使先春来晓宣口勅修花台奇芬异卉百余品求新换旧争栽培犹恐君王厌顔色羣芳只似寻常开幸有神仙接花术更向成都求絶匹梁王苑里索妍姿石氏园中搜淑质金刀玉尺裁量妙香膏腻壤弥缝密迥得东皇造化工五色敷华异平日一朝宠爱归牡丹千花相笑妖娆难窃药嫦娥新换骨婵娟不似人间看太平天子春游好金明柳色笼黄道道南楼殿五云高钧天捧上蓬莱岛四边桃李不胜春何况花王对玉宸国色精明动韶景天香旖旎飘芳尘特奏霓裳羽衣曲千官献夀罗星辰兑悦临轩逾数刻花吏此时方得色白银红锦满牙牀拜赐仗前生羽翼惟观风景不忧身一心岁岁供春职中途得罪情多故刻木在前何敢诉窜来江外知几年骨肉无音鴈空度北人情况异南人萧洒溪山苦无趣子规啼处血为花黄梅熟时雨如雾多愁多恨信伤人今年不及去年身目昏耳重精力减复有乡心难具陈我闻此语聊悒悒近曾侍从班中立朝违日下暮天涯不学尔曹向隅泣人生荣辱如浮云悠悠天地胡能执贾谊文才动汉家当时不免来长沙幽求功业开元盛亦作流人过梅岭我无一事逮古人谪官却得神仙境自可优优乐名教曾不恓恓吊形影接花之技尔则奇江乡卑湿何能施吾皇又诏还淳朴组绣文章皆弃遗上林将议赐民畋似昔繁华徒尔为西都尚有名园处我欲抽身希白傅一日天恩放尔归相逐栽花洛阳去
天平山白云泉
灵泉在天半狂波不能侵神蛟穴其中渇虎不敢临隐照涵秋碧泓然一勺深游润腾龙飞散作三日霖天造岂无意神化安可寻挹之如醍醐尽得清凉心闻之异丝竹不含哀乐音月好羣籁息涓涓度前林子晋罢云笙伯牙收玉琴徘徊不拟去复发沧浪吟乃云尧汤岁盈盈常若今万里江海源千秋松桂阴兹焉如有价北斗量黄金
留题常熟顶山僧居
平湖数百里隐然一山起中有白龙泉可洗人间耳吾师仁智心爱兹山水音结茅三十年不道日月深笑我名未已来问无端理却指岭边云斯焉赠君子
江上渔者
江上往来人但爱鲈鱼美君看一叶舟出没风波里
送蔡挺代父之蜀
朔风岂不寒蜀道岂不难之子代亲行万里心自安剑阁雪犹明锦江春未阑到日必诗战重登李杜坛
鄱阳酬泉州曹使君见寄
吾生岂不幸所禀多刚肠身甘一枝巢心苦千仞翔志意苟天命富贵非我望立谭万乘前肝竭喉无浆意君成大舜千古闻羶香寸怀如春风思与天下芳片玉弃且在双足何辞伤王章死於汉韩愈逐诸唐狱中与岭外妻子不得将义士抚卷起眦血一沾裳胡弗学掲厉胡弗随低昂干时宴安人灭然已不扬匹夫虎敢鬬女子熊能当况彼二长者乌肯巧如簧我爱古人节皎皎明如霜今日贬江徼多慙韩与王罪大祸不称所损伤纎茫尽室来官下君恩大难忘酒圣无隐量诗豪有余章秋来魏公亭金菊何煌煌登高发秘思聊以摅吾狂卓有梅圣俞作邑郡之旁矫首赋灵乌拟彼歌沧浪因成答客戏移以赠名郎泉南曹使君诗源万里长复我百余言疑登孔子堂闻之金石音绳绳自宫商念此孤鸣鹤声应来远方相期养心气弥天浩无疆铺之被万物照之谐三光此道果迂阔陶陶吾醉乡
和谢希深学士见寄
天地久开泰过言防结括谁怜多出处自省有本末心焉介如石可裂不可夺尽室得江行君恩与全活回头谏诤路尚愿无壅遏岂独世所非千载成迂阔
庐山瀑布
灵源何太高北斗想可挹凌日五光直逗云千仞急白虹下涧饮寒剑倚天立阔电不得瞬长雷无敢蛰万丈岩崖坼一道林峦湿险逼飞鸟坠冷束山鬼泣须当截海去独流不相入
滕子京魏介之二同年相访丹阳郡
长江天下险涉者利名驱二公访贫交过之如坦途风波岂不恶忠信天所扶相见乃大笑命歌倒金壶同年三百人大半功名呼没者草自绿存者顔无朱功名若在天何必心区区莫竞贵高路休防谗疾夫孔子作旅人孟轲号迂儒吾辈不饮酒笑杀高阳徒
送刘牧推官之兖州
相国镇东鲁【时李相公迪在兖】开合多英豪羡子赋从军壮思如波涛当有非常遇所得连九鳌故人孙复之卧云生二毛或作梁甫吟秋风共呼号翩翩草檄外可与相游遨益以夫子心万物都一毫此行名与节须似泰山高
和杨畋孤琴咏
爱此千里器如见古人面欲弹换朱丝明月当秋汉我愿宫商弦相应声无间自然召南风莫起孤琴叹
绦州园池
绦台史君府亭阁参园圃一泉西北来羣峯高下覩池鱼或跃金水帘长布雨怪柏锁蛟虬丑石鬭貙虎羣花相倚笑垂杨自由舞静境合通仙清阴不知暑每与风月期可无诗酒助登临问民俗依旧陶唐古
晋祠泉
神哉叔虞庙地胜出嘉泉一源甚澄静数步忽潺湲此异孰可穷观者增恭?锦鳞无敢钓长生同水仙千家溉禾稻满目江乡田我来动所思致主愧前贤大道果能行时雨宜不愆皆如晋祠下生民无旱年
访陕郊魏疎处士
贤哉先处士天书召不起云夫嗣孤风复为隐君子有石砺其齿有泉洗其耳不瞰红尘路荣利无穷已孜孜朝市人同在风波里大为高士笑誓不拾青紫我亦宠辱流所幸无愠喜进者道之行退者道之止矧今领方面岂称长城倚来访卧云人而请益诸已得无长者言佩之玉非美
中元夜百花洲作
南阳太守清狂发未到中秋先赏月百花洲里夜忘归绿梧无声露光滑天学碧海吐明珠寒辉射空星斗疎西楼下看人间世莹然都在青玉壶从来酷暑不可避今夕凉生岂天意一笛吹销万里云主人高歌客大醉客醉起舞逐我歌弗舞弗歌如老何
览秀亭诗
南阳有絶胜城下百花洲谢公创危亭【紫微谢希深领郡日建此亭】屹在高城头尽览洲中秀历历销人忧作诗刻金石意垂千载休我来亭蚤坏何以待英游试观荆棘繁欲步瓦砾稠嗟嗟命良工美材肆尔求曰基复日构落成会中秋开樽揖明月席上皆应刘敏速迭唱和醺酣争献酬老子素不浅预兹年少俦九日重登临凉空氛气收风来鴈声度云去山色留西郊有潭菊满以金船浮雅为君子夀物外真悠悠过则与春期春时良更优焰焰衆卉明衮衮新泉流箫鼓动地喧罗绮倾城游五马不行乐州人为之羞亭焉讵可废愿此多贤侯
祠风师酬提刑赵学士见贻
先王制礼经祠为国大事孟春祭风师刺史敢有二斋戒升于坛拜手首至地所祈动以时生物得咸遂勿鼓江海涛害我舟檝利昊天六七月会有雷雨至慎无吹散去坐使百谷悴高秋三五夕明月生天际乃可驱云烟以喜万人意愿君入薰弦上副吾皇志阜财复解愠即为天下赐八使重古礼作诗歌祭义诚欲通神明非徒奬州吏贤哉推此心良以警有位
依韵和安陆孙司谏见寄【甫】
穰下故都今善藩沃衍千里多丰年孙公顷以清浄化我来代之慙二天人物高传卧龙里神仙近接弄珠川汉光旧烈山河在徘徊吊古良依然二十八将固不朽风云一代皆忠贤我亦明时得君者出处十载功不前尚得州麾养衰疾优游岂减居林泉因逢故人作宴喜琴樽风月夕不眠之翰诗来若金石重於我辈何其偏相其直道了无悔宁争蠖屈与鹏骞
送郧乡尉黄通
少年好逸骥老者重安车争先尚逐逐致远贵徐徐勿言一尉卑千户系惨舒外矜固不足内乐则有余子游与季路作邑宁欷歔五斗对万锺所问道何如
依韵和襄阳王源叔龙图见寄
高车赴南岘敝郊主东道风采喜一见布素情相好屈指四十秋于今岁寒保我起为君夀善颂复善祷愿尽杯中物薄言理可到君子贵有终功名非必早朝端卿大夫所尚贤而老世虑久乃周圣门深已造与君誓许国无忝於祖考洁如凤食竹乐若鱼在藻安得长相亲时时一絶倒不忘平生期明月满怀抱
依韵答贾黯监丞贺雪
今之刺史古诸侯孰敢不分天子忧自秋徂冬渇雨雪旬奏空文慙转邮得非郡国政未洽刺史闭合当自尤上赖天子仁且圣神龙奔走不俟求同云千里结雪意一夕密下诚如羞【俗有雪羞多夜落之语】晓来赏心江海上东望不见三神丘浑祛厉气发和气明年黍稷须盈畴烟郊空阔猎者健酒市暖热沽人稠光精璨璨夺剑戟清寒拂拂生衣裘铃斋贺客有喜色饮酣歌作击前筹常愿帝力及南亩尽使风俗如东邹谁言吾子青春者意在生民先发讴
依韵答提刑张太博尝新醖
南阳本佳处偶得作守臣地与汝坟近古来风化纯当官一无术易易复循循长使下情达穷民奚不伸此外更何事优游欵嘉宾时得一笑会恨无千日醇客有多闻者密法为我陈自言此灵物尽心妙始臻非徒水泉洁大要麴糵均暄凉体四时日月周数旬其气芳以烈厥味和而辛涓涓滴小槽清光能照人固可奉宗庙宜能格天神我姑酌金罍驻此席上珍况有百花洲水木长时新烟姿藏碧坞柳杪见朱闉两两鳬鴈侣依依江海濒晩光倒晩影一川无一尘悠悠乘画舸坦坦解朝绅绿阴承作盖芳草就为茵引此杯中物献酬交错频礼俗重三爵今乃不记巡大言出物表本性还天真或落孟嘉帽或抛陶令巾吾非葛天氏谁为刘伯伦大使达观者与予日相亲作诗美嘉会调高继无因但愿天下乐一若樽前身长戴尧舜主尽作羲黄民耕田与凿井熙熙千万春
寄题岘山羊公祠堂
休哉羊叔子辅晋功勲大化行江汉间恩被疆场外中国倚而安治为天下最开府多英僚置酒每高会徘徊临岘首兴言何慷慨此山自古有游者千万辈堙灭皆无闻空悲岁月迈公乎仁泽深风采独不昧于今堕泪碑观之益钦戴卓有王源叔文学伟当代借麾来襄阳高怀极恬退山姿列云端江响拂天籁行乐何逍遥览古忽感概不见叔子祠芜没民畴内千金赎故基庙貌重营绘襄人复其祀水旱有攸赖太守一兴善比户皆欢快源叔政可歌又留千载爱
送河东提刑张太博
忆守姑苏日见君已惊人翩翩幕中画落落席上珍强记及敏力一一精如神洎余领西帅密与羌夏隣君来贰边郡表里还相亲有如得四支周旋卫其身予始按万渠兵行百物陈而君主其事进退皆有伦羌酋八九百醉歌喜齗齗传告以号令再拜罔不驯作城大顺川扼敌来路津汉军始屯集敌骑俄纷纶诸将稍畏怯偶语辞艰辛君跃匹马去入险将死滨持檛画祸福虎校靡不遵呼兵就畚锸悦使咸忻忻昼夜战且役城成未踰旬敌乃急攻我万衆生烟尘苍惶被矢石遁走无逡巡君驰奏阙下感慨动中宸是秋怀敏败敌势侵泾原天地正愁惨关辅将迸奔腹心苟不守皮肤安得存予召蕃汉兵趋邠当北门诸将切切议谓宜守塞垣惟君力赞我咸镐为本根全师遂鼓进连城息惊喧果释天子忧奬诏垂明恩予贰机衡重君掌食货繁岂敢懈夙夜未尝摅笑言今叨领南阳会君乘使轩携手百花洲无时不开樽语论极今古情契及子孙气同若兰芝声应如篪埙浩歌忘物我剧饮无凉暄自问平生心此乐曾几番一旦改使节悤悤指并汾惜别固不忍赠行当有云从来宿兵地北与敌境分长河出紫塞太行入青云天然作雄屏览者怀忠勲行府在平阳山川秀氤氲尧民击壤歌千古犹得闻君有经济心润以金石文揽辔问风俗坐堂精典坟此道日益大行行思致君
依韵和提刑太博嘉雪
南阳风俗常苦耕太守忧民敢不诚今秋与冬数月旱二麦无望愁编氓龙遁云藏不肯起荒祠巫鼓徒轰轰昨宵天意骤囘复繁阴一布飘寒英裁成片片尽六出化工造物何其精散乱狂飞若倚势徘徊缓舞如含情千门竞扫明月色万木都拆寒梅英天上风流忽尔在人间险阻无不平因松偶作琴瑟调过竹徐闻环佩声江天鸣鴈畏相失龙庭奔马豪如惊丞相沙堤初踏练将军紫髯浑缀璎岩前饥杀啸风虎海上冻死吞舟鲸我有高楼擘云上双瞳一开千里明羣阎逐去疫疠远长逵压下尘埃清当知有年可坐致东臯父老休营营因招大使赏天瑞醉把羲黄向上评穷通得丧了无事庄老器宇何难并君起作歌我作和天地和气须充盈当年此乐不可得与雪对舞摅平生共君学取雪好处平施万物如权衡
送谢景初廷评宰余姚
世德践甲科【先宾客先紫微俱登甲科廷评今又继之】青紫信可拾故乡特荣辉高门复树立余姚二山下东南最名邑烟水万人家熙熙自翔集又得贤大夫坐堂恩信敷春风为君来绿波满平湖乘兴访隐沦今逢贺老无文藻凌云处定喜江山助未能同仙舟离樽少留驻行行道不孤明月相随去
閲古堂诗
中山天下重韩公兹镇临堂上缋昔贤閲古以儆今牧师六十人冠剑竦若林既瞻古人像必求古人心彼或所存远我将所得深仁与智可尚忠与义可钦吾爱古贤守馨德神祗歆典法曾弗泥劝沮良自斟跻民在春台熙熙乐不淫耕夫与樵子饱暖相讴吟王道自此始然後张薰琴吾爱古名将毅若武库森其重如山安其静如渊沉有令凛如霜有谋密如阴敌城一朝拔戎首万里擒虎豹卷韬畧鲸鲵投釡鬵皇威彻西海天马来駸駸留侯武侯者将相俱能任决胜神所启受托天所谌披开日月光振起雷霆音九关支一柱万宇覆重衾前人何赫赫後人岂愔愔所以作此堂公意同坚金仆思宝元初叛羌弄千镡王师生太平苦战诚未禁赤子喂犬彘塞翁泪涔涔中原固为辱天子动宸襟乃命公与仆聨使御外侵历历革前弊拳拳扫妖祲二十四万兵抚之若青衿惟以人占天不问昴与参相彼形胜地指掌而蹄涔复我横山疆限尔长河浔此得喉可扼彼宜肉就椹上前同定策奸谋俄献琛枭巢不忍覆异日生凶禽仆已白髪翁量力欲投簪公方青春期抱道当作霖四夷气须夺百代病可鍼河湟议始行汉唐功必寻复令千载下景仰如高岑因赋閲古篇为公廊庙箴
南康军江中落星寺
长江万里来古寺中流起如何天上星汩汩波涛里
范文正集卷二

[book_title]卷三
钦定四库全书
范文正集卷三
宋　范仲淹　撰
律诗
睢阳学舍书怀
白云无赖帝乡遥汉苑谁人奏洞箫多难未应歌凤鸟薄才犹可赋鹪鹩瓢思顔子心还乐琴遇锺君恨即销但使斯文天未丧涧松何必怨山苗
咏史五首
陶唐氏
纯衣黄冕历星辰白马彤车一百春莫道茅茨无复见古今时有致尧人
有虞氏
成都成邑即天开终践尧基咏起哉但得四门元凯至九韶何必凤皇来
夏后氏
景命还将伯益传九川功大若为迁讴歌终在吾君子岂是当时不让贤
商人
履癸昆吾祸莫移应天重造帝王基子孙何事为炮烙不念嘻吁祝网时
周人
斧钺为藩忍内侵商人涂炭柰何深不烦鱼火明天意自有诸侯八百心
次韵和刘夔判官对雪
??楼台外新辉溢四遐云中凋玉叶星际落榆花岳色参差露松声髣髴加风流裁赋苑清苦读书家霜女慙轻格蟾娥让素华孤鸿迷鸟道万马忆龙沙浄拂王恭氅香滋陆羽茶载歌劳郢谢一奏待锺牙几处和梅赏何人为鬓嗟含毫看不足诗社好生涯
河朔吟
太平燕赵许闲游三十从知壮士羞敢话诗书为上将犹怜仁义对诸侯子房帷幄方无事李牧耕桑合有秋民得袴襦兵得帅御戎何必问严尤
和黄总太博上知郡杜少卿
万石君贤再出麾犹龙川上五歌时九重执宪清规在十镇分忧白髪知环禁申威星拱极铃斋舒啸月侵帷金台下客思何报愿上中和乐职诗
过太清宫
丑石危松半绿萝函关真相玉嵯峨谁言仙道求难至自愧阴功积未多渺渺云霞开绦节雝雝鸾凤答空歌几时身退琼坛畔荣利匆匆柰老何
寄余杭全安石段少连二从事
分携俱是佐高牙两地光尘自等差荣事日趋丞相府道情时过老君家双鸿得侣知风便一鹤思鸣对露华早晩相将云汉外重为龙友免天涯
送江南运使张传度支
刑措东南始诏回重分邦计命钦哉于公已积充闾庆萧相还施富国才十郡甘棠歌未歇一方流马路初开啓心知有嘉谟在足乱云霓忆帝台
尧庙
千古如天日巍巍与善功禹终平洚水舜亦致薰风江海生灵外乾坤揖让中乡人不知此箫鼓谢年丰
西溪见牡丹
阳和不择地海角亦逢春忆得上林色相看如故人
寄秦州幕明化基寺丞
同时辟命新中道改丝纶沧海人归楚清风子在秦共居卿月下独得将星隣耸动军前檄峥嵘席上珍烽烟边信息金鼓武精神猎度天山雪歌逢陇树春燕台无限好西向自沾巾
鵰鹗在秋天
秋汉寥寥迥雄心肯木栖人间正揺落天外絶攀跻月兔精应丧阳乌影欲齐长河匹练小太华一拳低下眄羣毛遁横过百鸟睽乘风俊未巳空阔玉关西
观猎
鹰犬一何骄霜明远近郊鸾皇不触网狐兔自充庖熠熠流鸣镝纷纷过绿髾雄飞侵汉下杀气与云交翦棘争探穴摧林竞覆巢惟开三面者盛德播弦匏
鹦鹉
堂上每云云金笼久受恩思山诚有意对主忍无言性比孤鸾洁声殊百舌繁云林如一去应喜谢朱门
归鴈
稻粱留不得一一起江天带雪南离楚和春北入燕依依前伴侣历历旧山川木叶程犹远梅花信可传子规啼到晓鹦鹉锁经年应羡冥冥者东风羽翼全
青郊
青郊鸣锦雉绿水漾金鳞愿得郢中客共歌台上春
射阳湖
渺渺指平湖烟波极望初纵横皆钓者何处得嘉鱼
舟中
珠彩耀前川归来一扣舷微风不起浪明月自随船
寄欧静秀才
君归一水遥魂断木兰桡赖有南轩竹清风慰寂寥
和韩布殿丞三首
泛湖中
平湖万顷碧谢客一开顔待得临清夜徘徊载月还
琴酒
弦上万古意樽中千日醇清心向流水醉貌发阳春
渔父
日色满沧波吾生乐事多何人独醒者试听濯缨歌
送识上人游金山寺
空半簇楼台红尘安在哉山分江色破潮带海声来烟景诸隣断天光四望开疑师得仙去白日上蓬莱
野色
非烟亦非雾羃羃映楼台白鸟忽点破夕阳还照开肯随芳草歇疑逐远帆来谁谓山公意登高醉始逥
杂咏四首
梓人一笑白云乡杞桂森森遇豫章闻道周公绳墨在天庭谁此议明堂
有客蓝田得意归溪光冉冉白虹蜺玉人岂忍言环佩留取天王尺二圭
铿铿千古峄山桐金石声来造化中谁道元和无复致为君堂上起薰风
岭上英英向日开帝乡情态自徘徊如何一施阳春雨依旧无心归去来
书事呈韩布殿丞
南宫曾荐牧之文失足徒劳忽十春天上云龙期际会山中猿鹤愧因循无功岂不孤黄石有道何堪忆紫蓴少壮由来须努力篆铭钟鼎古何人
西溪书事
卑栖曾未托椅梧敢议雄心万里途蒙叟自当齐黑白子牟何必怨江湖秋天响亮频闻鹤夜海朣胧每见珠一醉一吟疎嬾甚溪人能信解嘲无
得李四宗易书
秋风海上忆神交江外书来慰寂寥松柏旧心当化石埙篪新韵似闻韶须期管鲍垂千古不学张陈负一朝三复荆州无限意王孙芳草路遥遥
欧伯起相访
海涯牢落若为怀惟子相过未忍回劲草不随风偃去孤桐何意凤飞来罇藏金醴迟迟进匣锁云和特特开万古功名有天命浩然携手上春台
寄赠林逋处士
唐虞重逸人束帛降何频风俗因君厚文章至老淳玉田耕小隐金阙梦高真罢钓轮生蠧慵冠监积尘饵莲攀鹤顶歌雪扣琴身墨妙青囊秘丹灵绿髪新岭霞明四望岩笋入诸隣几姓簪裾盛诸生礼乐循朝廷唯荐鹗乡党不伤麟吊古夫差国怀贤伍相津剧谈来剑侠腾啸骇山神有客瞻冥翼无端预荐绅未能忘帝力犹待补天均早晩功名外孤云可得亲
酬滕子京同年
谢家风雅若为酬散吏方耽海上游疎嬾几忘传笔梦寂寥仍有负薪忧欲歌兰雪归真隐敢向簪轩竞急流如共茂先瞻气象莫言神物在南州
赠余杭唐异处士
名动公卿四十秋相逢仍作旅人游青山欲买难开口白髪思归易满头厌入市?如海燕可堪云水属江鸥故乡知巳方都督千树春浓种橘休【时胡侍郎守余杭】
和沈书记同访林处士
山中宰相下岩扃静接游人笑傲行碧嶂浅深骄晩翠白云舒卷看春晴烟潭共爱鱼方乐樵爨谁欺鴈不鸣莫道隐君同德少樽前长揖圣贤清【原本看字作戏字】
诸暨道中作
林下提壶招客醉溪边杜宇劝人归可怜白酒青山在不醉不归多少非
题翠峯院【范蠡旧宅】
翠峯高与白云闲吾祖曾居水石间千载家风应未坠子孙还解爱青山
与人约访林处士阻雨因寄
闲约诸公扣隐扃江天风雨忽飘零方怜春满王孙草可忍云遮处士星蕙帐未容登末席兰舟无赖寄前汀湖山早晩逢晴霁重待寻仙入翠屏
寄西湖林处士
萧索遶家云清歌独隐沦巢由不愿仕尧舜岂遗人一水无涯静羣峯满眼春何当伴闲逸尝酒过诸隣
越上闻子规
夜入翠烟啼昼寻芳树飞春山无限好犹道不如归
送李紘殿院赴阙二首
寂寥门巷每相过亲近贤人所得多今日九重天上去濉阳孤客柰愁何
霜露丘园不忍违三年月日速如飞金门乍入应垂泪因挂朝衣忆彩衣
送邢昂处士南游
落落崆峒一大儒四方心逸忆江湖东南赖有林君复万里清风去不孤
送丁司理赴明州
仙家枝叶令威孙南去司刑庇越民金阙道书微旨在狱多阴德是真人【道书谓升真者皆须曾为狱官】
送鄞江窦尉
片帆飞去若轻鸿一霎春潮过浙东王谢江山久萧索子真今为起清风
送常熟钱尉
姑苏台下水如蓝天赐仙乡奉旨甘梅淡柳黄春不浅王孙归思满江南
试笔
偶缘疎拙得天真岂问前途屈与伸车马纵能欺倦客江山犹可助骚人懒如叔夜书盈几狂似渊明酒满巾况有南窗姬易在此心那更起纎尘
送真元二上人归吴中
归心不可夺千里故园春及见市朝事却思江海人烟波方得伴松月定为隣愿结虎溪社休休老此身
寄题许州钱相公信美亭
华构高轩敞名湖一面分星辰居上相鼓吹燕中军山色来嵩室风光彻汝坟杉篁涵晩翠兰茝荐时薰坐啸频乘月归怀几望云迥临黄霸俗远味仲宣文万户方开国三阶复致君斯亭比棠树千载颂清芬
送何白节推宰晋原二首
盛府兼名邑荣归指故林多年望乡泪万里倚门心江馆春寒薄山程晩翠深板舆迎侍日桃李正芳阴此行深惜别所喜是宁亲祖帐千门晓乡关锦国春鸟歌疑劝酒山态似迎人我絶南陔望因兄泪满巾
送刁纺户掾太常下第【时为太常发解官】
精鉴本非深英僚暂此沉火炎方试玉沙密偶遗金岂累青云器犹孤白雪音敢希苏季子潜有激仪心
忆杭州西湖
长忆西湖胜监湖春波千顷绿如铺吾皇不让明皇美可赐疎狂贺老无
寄林处士
片心高与月徘徊岂为千锺下钓台犹笑白云多事在等闲为雨出山来
依韵酬毋湜推官
圣门非入室文阵敢争盟不意栖云阁何才隷月卿珍羣怜未至霄鹗引修程直舍有仙味秘庭无俗声午阴宫树绿宵刻禁钟清奉制歌三秀称觞听六英恩辉孤易感交结淡难成新髪监中改旧山天际横缨思渔父濯春伴隼旟行桃浪观秦塞薰风省舜城几多兴废迹重叠古今情进退思先觉蹉????畏後生见诒如美衮欲报乏英琼浄揖澄江练高窥擢露茎复惊闻正始终仰辅登闳好励图南志翺翔览四瀛
送石曼卿
河光岳色过秦关英气飘飘酒满顔贾谊书成动西汉谢安人笑起东山亨途去觉云天近旧隐回思水石闲此道圣朝如不坠疏封宜在立谭间
送何涉秀才
蜀道归来万里身上堂嘉庆动诸隣贤良诏下先生起休向成都问卜人
八月十四夜月
光华岂不盛赏宴尚迟迟天意将圆夜人心待满时已知千里共犹讶一分亏来夕如澄霁清风不负期
送吴安道学士知崇州
一麾轻去奉兰羞共惜清贤岂易求筮易暗惊鸣鹤远赋诗深望白驹留古来经纬心皆晓闲处光阴髪半秋长孺之才同吏隐相寛频上海边楼【时聂长孺倅通判】
谪守睦州作
重父必重母正邦必正家一心囘主意十口向天涯铜虎恩犹厚鲈鱼味复佳圣明何以报没齿愿无邪
赴桐庐郡淮上遇风三首
圣宋非强楚清淮异汨罗平生仗忠信尽室任风波舟楫颠危甚蛟鼋出没多斜阳幸无事沽酒听渔歌妻子休相咎劳生险自多商人岂有罪同我在风波一棹危於叶傍观亦损神他时在平地无忽险中人
送韩渎殿院出守岳阳
仕宦自飘然君恩岂欲偏才归剑门道忽上洞庭船坠絮伤春目舂涛废夜眠岳阳楼上月清赏浩无边
出守桐庐道中十絶
陇上带经人金门齿谏臣雷霆日有犯始可报君亲君恩泰山重尔命鸿毛轻一意惧千古敢怀妻子荣妻子屡牵衣出门投祸机宁知白日照犹得虎符归分符江外去人笑似骚人不道鲈鱼美还堪养病身有病甘长废无机苦直言江山藏拙好何敢望天阍天阍变化地所好必真龙轲意正迂阔悠然轻万锺万锺谁不慕意气满堂金必若枉此道伤哉非素心素心爱云水此日东南行笑解尘缨处沧浪无限清沧浪清可爱白鸟监中飞不信有京洛风尘化客衣风尘日已远郡枕子陵溪始见神龟乐优优尾在泥
萧洒桐庐郡十絶
萧洒桐庐郡乌龙山霭中使君无一事心共白云空萧洒桐庐郡开轩即解顔劳生一何幸日日面青山萧洒桐庐郡全家长道情不闻歌舞事遶舍石泉声【乌龙山泉实过公署】
萧洒桐庐郡公余午睡浓人生安乐处谁复问千锺萧洒桐庐郡家家竹隐泉令人思杜牧无处不潺湲萧洒桐庐郡春山半是茶新雷还好事惊起雨前芽萧洒桐庐郡千家起画楼相呼采莲去笑上木兰舟萧洒桐庐郡清潭百丈余钓翁应有道所得是嘉鱼【此郡鱼少而嘉】
萧洒桐庐郡身闲性亦灵降真香一炷欲老悟黄庭萧洒桐庐郡严陵旧钓台江山如不胜光武肯教来
新定感兴五首
数仞黄堂上题名仅百贤孤高宋开府千载可拳拳山水真名郡恩多补谏官中间好田锡风月亦盘桓风物皆堪喜民灵独可哀稀逢贤太守多是谪官来去国三千里风波岂不赊回思洞庭险无限胜长沙江上多嘉客清歌进白醪灵均良可笑终日着离骚
游乌龙山寺
高岚指天近远溜出山迟万事不到处白云无尽时异花啼鸟乐灵草隐人知信是栖真地林僧半雪眉
江干闲望
江干日清旷寓目一搘筇落叶信流水归云识旧峯兰荪谁共采鳬鴈自相从莫爱苹风起波来千万重
和章岷推官同登承天寺竹阁
僧阁倚寒竹幽襟聊一开清风曾未足明月可重来晩意烟垂草秋姿露滴苔佳宾何以伫云瑟与霞杯
斋中偶书
狂愚多苦口幽远独甘心言路有余责权门无去音忘忧曾扣易思古即援琴此意谁相和寥寥鹤在阴
留题江秀才旧居
结舍近沧洲江山不外求我来明月夜更得主人留
依韵酬周騤太博同年
孰敢先怀富贵图良时须惜几嗟吁衆心可致巍巍主上意思平两两符不称内朝裨耳目多慙外补救皮肤子陵滩畔观渔钓无限残阳媚绿蒲
依韵答胡侍郎见寄
千年风采逢明主一寸襟灵慕昔贤待看朝廷兴礼让天衢何敢鬬先鞭
桐庐郡斋书事
千峯秀处白云骄吏隐云边岂待招数仞堂高谁富贵一枝巢隐自逍遥杯中好物闲宜进林下幽人静可邀莫道官清无岁计满山芝术长灵苖
留题方干处士旧居
某景佑初典桐庐郡有七里濑子陵之钓台在而乃以从事章岷往构堂而祠之召会稽僧悦躬图其像於堂洎移守姑苏道出其下登临徘徊见东岳絶碧白云徐生云方干处士之旧隐遂访焉其家子孙尚多儒服有楷者新策名而归因留二十八言又图处士像於严堂之东壁楷请刋诗于其左
风雅先生旧隐存子陵台下白云村唐朝三百年冠盖谁聚诗书到远孙【时裔孙楷方登进士科】
范文正集卷三

[book_title]卷四
<集部,别集类,北宋建隆至靖康,范文正集>
钦定四库全书
范文正集卷四
宋　范仲淹　撰
律诗
依韵酬章推官见赠
姑苏从古号繁华却恋岩边与水涯重入白云寻钓濑更随明月宿诗家山人惊戴乌纱出溪女笑偎红杏遮来蚤又抛泉石去范茫荣利一吁嗟
苏州十咏
泰伯庙
至德本无名宣尼一此评能将天下让知有圣人生南国奔方远西山道始亨英灵岂不在千古碧江横
木兰堂
堂上列歌钟多慙不如古却羡木兰花曾见霓裳舞【白乐天为苏州刺史尝教此舞】
洞庭山
吴山无此秀乘暇一游之万顷湖光里千家橘熟时平看月上早远觉鸟归迟近古谁真赏白云应得知
虎丘山
昔见虎耽耽今为佛子岩云寒不出寺剑静未离潭幽步萝垂径高禅雪闭庵吴都十万户烟瓦亘西南
阊门
吴门耸阊阖迎送每跻攀一水帝乡路片云师子山落鸿渔钓外斜柳别离间白傅归休处盘桓几厚顔
灵岩寺【吴王之离宫也下临太湖】
古来兴废一愁人白髪僧归掩寺门越相烟波空去鴈吴王宫阙半啼猿春风似旧花犹笑往事多遗石不言唯有延陵逃遁去清名高节满乾坤
太湖
有浪即山高无风还练静秋宵谁与期月华三万顷
伍相庙
胥也应无憾至哉忠孝门生能酬楚怨死可报吴恩直气海涛在片心江月存悠悠当日者千载秪慙魂
观风楼
高压郡西城观风不浪名山川千里色语笑万家声碧寺烟中静红桥柳际明登临岂刘白满目见诗情
南园
西施台下见名园百草千花特地繁欲问吴王当日事後来桃李若为言
依韵奉酬晏尚书见寄
徽音来景亳盛事耸吴乡上象三台照高文五色章纯如登乐府渊若测天潢寒谷春重煦幽宫草特芳感知心似血思报鬓成霜新定慙无惠姑苏惜未康尧汤余水旱刘白旧风光北阙云霓远南园橘柚荒愿闻歌画一敢议赋长杨碌碌嘲须解循循教弗忘迹甘荣路外情寄圣门傍几托为鱼梦江湖尚渺茫
又用前韵谢晏尚书以近着示及
祖述贤人业何因降互乡周公旧才美夫子近文章逸气弥冲斗雄源甚决潢月中灵桂老春外宝芝芳远似天无翳清如塞有霜日星图舜禹金石颂成康【谓真庙神御颂也】涡曲风骚盛【谓游涡之作也】营丘学校光【谓青社州学记也】至精含变化大手凿洪荒崧岳词欺甫甘泉价掩扬满朝当讽诵终古岂遗忘恍若探龙际森疑履虎傍半生游此道观海特茫茫
陈质殿丞挽歌词
贤者逝如斯皇天岂易知衆人皆堕泪君子欲安碑几世传清白满乡称孝慈贤哉生令嗣遗秀在兰芝
送僧文光
一品山前识迢迢三十春多惭画戟里重见白云人
依韵酬府判龎醇之见寄
二十年前已定交而今鹏鷃各逍遥但能贾傅亲前席何必萧生意本朝直节羡君如指佞孤根怜我异凌霄【凌霄花名生且有托】莫将富贵移平昔彼此清心髪半凋
依韵酬吴安道学士见寄
圣君贤相正弥纶谏诤臣微敢徇身但得葵心长向日何妨骛足未离尘岂辞云水三千里犹济疮痍十万民宴坐黄堂愧无限陇头元是带经人
依韵酬吴春卿二首【来章有鹤羸松冷之句因以松鹤命题以答之】鹤
华亭孤立病时身终日徘徊向海滨露掌思高还警夜芝田音断欲伤春千年灵气何求药八变奇姿已过人莫厌在阴犹寡和九臯非晩见精神
松
亭亭百尺栋梁身寂寞云根与涧滨寒冒雪霜宁是病静期风月不须春萧萧远韵和於乐密密清阴意在人高节直心时勿伐千秋为石乃知神
应制赏花钓鱼
万彚嘉亨日皇心豫宴辰华林新濯雨灵沼正涵春帝幄纷仙蘤天鈎掷锦鳞洋洋颁睿唱赓颂浃簪绅
过余杭白塔寺
登临江上寺迁客特依依远水欲无际孤舟曾未归乱峯藏好处幽鹭得闲飞多少天真趣遥心结翠微
西湖筵上赠胡侍郎
官秩文昌贵功名信史褒朝廷三老重乡党二疏高涯业尽图籍子孙皆俊髦西湖天下絶今日盛游遨
江城对月
南国风波远东门冠盖囘多情是明月相逐过江来
送向综国博通判桂州
通籍三公後监州五岭深欲知明主意将慰远人心岁计多藏药舟行不废琴归书清白最宁问槖中金
芝山寺
楼殿观崔嵬灵芝安在哉云飞过江去花落入城来得食鵶朝聚闻经虎夜囘偶临西阁望五老夕阳开
昇上人碧云轩
爱此诗家好幽轩絶世纷澄宵半牀月淡晓数峯云远意经年就微吟并舍闻只应虚静处所得自兰芬
郡斋即事
三出专城鬓似丝斋中萧洒过【一作胜】禅师近疎歌酒缘多病不负青山赖有诗半雨黄花秋赏健一江明月夜归迟世间荣辱何须道塞上衰翁也自知
同年魏介之会上作
寒苦同登甲乙科天涯相对合如何心存阙下还忧畏身在樽前且笑歌闲上碧江游画鷁醉留红袖舞鸣鼍与君今日真良会自信麤官乐事多
依韵酬黄灏秀才
再贬鄱川信不才子规相爱劝归来客心但感江山助天意难期日月回白雪孤琴弥冷淡浮云双阙自崔嵬南方岁宴犹能乐醉尽黄花见早梅
赠锺道士【曾举进士】
人间无复动机心挂了儒冠岁已深惟有诗家风味在一坛松月伴秋吟
道士程用之为余传神因题
貌古神疎画本难因师心妙发毫端无功可上凌云阁留取云山静处看
送魏介之江西提点
旌旗如火浪如鸥一路春城次第游江上高楼欲千尺便从今日望归舟
游庐山作
五老闲游倚舳舻碧梯岚迳好程途云开瀑影千门挂雨过松黄十里铺客爱往来何所得僧言荣辱此间无从今愈识逍遥旨一听升沉造化鑪
瀑布
迥与衆流异发源高更孤下山犹直在到海得清无势鬭蛟龙恶声吹雨雹麤晩来云一色诗句自成图
赠广宣大师
忆昔同游紫阁云别来三十二回春白头相见双林下犹是清朝未退人
移丹阳郡先游茅山作
丹阳太守意何如先谒茅卿始下车竭节事君三黜後收心奉道五旬初偶寻灵草逢芝圃欲扣真关借玉书不更从人问通塞天教吏隐接山居
赠茅山张道者
有客生平爱白云无端年老尚红尘只应金简名犹在得见仙岩种玉人
京口即事
突兀立孤城诗中别有情地深江底过日大海心生甘露楼台古金山气象清六朝人薄命不见此昇平
怀庆朔堂
庆朔堂前花自栽便移官去未曾开年年忆着成离恨只托清风管勾来【拾遗勾作干】
依韵酬叶道卿中秋对月二首
天遣今宵无寸云故开秋碧挂冰轮诗人不悔衣沾露为惜清光岂易亲
孤光千里与君逢最爱无云四望通处处楼台竞歌宴的能爱月几人同
赠叶少卿
退也天之道东南事了人风波抛旧路花月伴闲身湖外扁舟远门中驷马新心从今日泰家似昔时贫见子登西掖携孙过北隣白云高阁曙渌水後池春樽酒呼前辈鑪香扣上真只应阴德在八十富精神
依韵答梁坚运判见寄
蔽野旌旗色满山笳吹声功名早晩就裴度亦书生
城大顺回道中作
三月二十七羌山始见花将军了边事春老未还家
依韵和延安龎龙图柳湖
种柳穿湖後延安盛可游远怀忘泽国真赏即瀛洲江景来秦塞风情属庾楼刘琨增坐啸王粲乍销忧秀发千丝堕光揺匹练柔双双翔乳鷰两两睡驯鸥折翠赠归客濯清招隐流宴回银烛夜吟度玉关秋胜处千场醉劳生万事浮王公多雅故【某与龙图公同年复为延安交政】思去共仙舟
和延安龎龙图寄岳阳滕同年
优游滕太守郡枕洞庭边几处云藏寺千家月在船疎鸿秋浦外长?晩楼前旋拨醅头酒新炰缩项鯿宦情须淡薄诗意定连緜迥是偷安地仍当饱事年只应天下乐无出日高眠岂信忧边处干戈隔一川【时宣抚岢岚军】
与张焘太博行忻代间因话江山作
数年风土塞门行说着江山意暂清求取罢兵南国去满楼苍翠是平生
过长安醉别资政郑侍郎
乡关交复亲把酒且逡巡共上青云路相看白髪人有为须报国无事即颐神故素几云在风音莫厌频
依韵酬光化李简夫屯田
老来难得旧交游莫叹樽前两鬓秋少日苦辛名共立晩年恬退语相投龚黄政事聊牵强元白隣封且唱酬附郭田园能置否与君乘健早归休
依韵酬太傅张相公见赠
出处曾无致主功南阳为守地犹雄醉醒往日慙渔父得失今朝贺塞翁七里河边归带月百花洲上啸生风卧龙乡曲多贤达愿预逍遥九老中
依韵酬益利钤辖马端左藏
滥登清显遇公朝岂有才谋可致尧拙守自慙成木强宦游谁叹仅蓬飘醉来多谢提壶劝归去宁烦杜宇招好乐当年开口笑此心无事愧重霄
依韵酬邠州通判王稷太博
南豳日日接英标公外追随岂待招恶劝酒时图共醉痛赢棊处肯相饶一抛言笑如何遣频得音书似不遥独上西楼为君久满城明月会云销
依韵酬李光化见寄
南阳偃息养衰顔天暖风和近楚关欲少祸时当止足得无权处始安闲心怜好鸟来幽院目送微云过别山此景此情聊自慰是非何极任循环
寄安素高处士
吏隐南阳味日新幕中文雅尽交宾满轩明月清谭夜共忆诗书万卷人
酬李光化见寄二首
交亲莫笑出麾频不任纎机只任真远护玉关犹竭力入陪金铉敢周身素心直拟圭无玷晩节当如竹有筠道本逍遥惟所适吾生何用蠖求伸
万里承平尧舜风使君尺素半空空庭中无事吏归早野外有歌民意丰石鼎鬭茶浮乳白海螺行酒灎【上声】波红宴堂未尽嘉宾兴移下秋光月色中
依韵酬李光化叙怀
列宿专城且自娱清名善最即前途江山乐国诚难会风月诗家的不辜未必晩成输早达好将高笑代长吁公余更励经邦业思为清朝赞禹谟
和李光化秋咏四首
晓
墙外辘轳响楼前河汉攲曙光和月色犹记早朝时
昼
日色清如照前林叶未零海东新隼至一点在青冥
晩
晩色动边思去年犹未归戍楼人已冷目断望征衣
夜
春色人皆醉秋光独不眠君看明月下何似落花前
送黄灏员外
三十余年交旧心相逢那复议升沉卑飞尘土味诚薄达宦风波忧更深自古荣华浑一梦即时欢笑敌千金追陪未久还离索早晩轩车重见寻
和并州大资政郑侍郎秋晩书事
太原兵重压强吴莫对秋风忆鱠鲈万里天声扬紫塞十年人望在黄枢定应松柏心无改自信云龙道不孤应笑病夫何所补独能安坐养桑榆
和提刑赵学士探梅三絶
萧条臈後复春前雪压霜欺未放妍昨日倚栏枝上看似留芳意入新年
静映寒林晩未芳人人欲看夀阳粧玉顔须傍韶春笑莫鬭严风与恶霜
百花争早孰过梅天与芳时岂待催莫惜黄金置清赏隔年春色为君开
和太傅邓公归游武当见寄
三提相印代天工邓国归来耀本封此日神仙丁令鹤几年霖雨武侯龙酬恩定得祠黄石谈道须期会赤松莫虑故乡陵谷变武当依旧碧重重
即席呈太傅相公
凤池三入冠台躔致了昇平一品闲白傅歌诗传海外晋公桃李满人间上都云远经时别故国春浓几度还太史占天应有奏夀星光彩近南山
纪送太傅相公归阙
搢绅谁敢望差肩独向昌期协半千首会云龙游少海亲扶日月上中天碧油两就元戎镇黄阁三提冢宰权坐致唐虞成大化退居师傅养高年闲披丹诀开鑪竈醉度清歌被管弦同牓几人登将相满朝今日羡神仙松楸薙草思纯孝里巷挥金过昔贤归赴诞辰知兑说轻安拜舞夀觞前
依韵和提刑张太傅寄梅
数枝梅寄寂寥人多谢韶华次第均穰下此花留未发待君同赏後池春
又和赏梅
故人为使富天才相与抽毫赋早梅气?未劳横玉笛风光先合倒金罍陇头欲寄交情远林下初逢病眼开必若和羮有遗味花王应亦命公台
依韵答王源叔忆百花洲见寄
芳洲名冠古南都最惜尘埃一点无楼阁春深来海鷰池塘人静下仙鳬花情柳意凭谁问月彩波光岂易图汉上山公发新咏许昌何必诧申湖【申或作西】
献百花洲图上陈州晏相公
穰下胜游少此洲聊入诗百花争窈窕一水自涟漪洁白怜翘鹭优游羡戏龟阑干红屈曲亭宇碧参差倒影澄波底横烟落照时月明鱼竞跃春静柳闲垂万竹排霜仗千荷卷翠旗菊分潭上近【菊花潭在郡之西郊因有菊门复有菊潭镇近取菊植于洲中洲有高台遂命之曰菊台】梅比汉南迟【京洛而南至邓始有梅焉梅比襄阳又晩一月】岸鹊依人喜汀鸥不我疑彩丝穿石节【襄邓间旧俗正月二十二日士女游河取小石通中者用彩丝穿之带以为祥】罗袜踏青期素髪频来醉沧浪减去思步随芳草远歌逐画船移绘写求真赏缄藏献已知相君那肯爱家有凤皇池
依韵答青州富资政见寄
枢府当年日赞襄隐然一柱在明堂亲逢英主开前席力与皇家正旧章直道岂求安富贵纯诚惟欲助清光龚黄政事追千载齐鲁风謡及万箱伟望能令中国重奇谋曾压北方强故人待看调元後乞取优游老洛阳
依韵答并州郑大资政见寄
制节重并汾淹留又见春年高成国老道在乐天真风韵应如旧精明迥絶伦致君心未展宁是式微人
过陈州上晏相公
曩由清举玉宸知今觉光荣冠一时曾入黄扉陪国论重求绦帐就师资谈文讲道浑无倦养浩存真絶不衰独媿铸顔恩未报捧觞为夀献声诗
和运使舍人观潮二首
何处潮偏盛钱唐无与俦谁能问天意独此见涛头海浦吞来尽江城打欲浮势雄驱岛屿声怒战貔貅万叠云才起千寻练不收长风方破浪一气自横秋高岸惊先裂羣源怯倒流腾凌大鲲化浩荡六鳌游北客观犹惧吴儿弄弗忧子胥忠义者无覆巨川舟
把酒问东溟潮从何代生宁非天吐纳长逐月亏盈暴怒中秋势雄豪半夜声堂堂云阵合屹屹雪山行海面雷霆聚江心瀑布横巨防连地震羣檝望风迎踊若蛟龙鬭奔如雨雹惊来知千古信回见百川平破浪功难敌驱山力可并伍胥神不泯凭此发威名
依韵和苏州蒋密学
余杭偶得借麾来山态云情病眼开此乐无涯谁可共诗仙今日在苏台【白乐天谓韦苏州为诗仙】
依韵和孙之翰对雪
江干往往腊不雪今喜纷纷才孟冬乃知王泽寖及远益明天意先在农有年预可慰四海大瑞且当闻九重况此湖山满清思与君交唱若为慵
依韵和并州郑宣徽见寄二首
钱唐作守不为轻况是全家住翠屏名品久参卿士月部封全属斗牛星仁君未报头先白故老相看眼倍青最爱湖山清絶处晩来云破雨初停
西湖载客恣游从湖上参差半佛宫回顾隙驹曾不息沉思樽酒可教空层台累榭皆清旷万户千门尽郁葱向此行春无限乐却慙何道继文翁
依韵答蒋密学见寄
东南为守慰衰顔忧事浑祛乐事还鼓吹夜归湖上月楼台晴望海中山奋飞每羡冥鸿远驰骋那慙老骥闲此日共君方偃息是非荣辱任循环
依韵和同年朱兵部王宾客交赠之什
鹤禁兰宫达了身高居南阙重为隣西园冠盖时时会北海樽罍日日亲共弃荣华抛世态同归清静复天真一如刘白东都下更得裴公作主人
登表海楼
一带林峦秀复奇每来凭槛即开眉好山深会诗人意留得夕阳无限时
石子涧二首
凿开奇胜翠微间车骑笙歌暮未还彦国才如谢安石他时即此是东山
飞泉落处满潭雷一道苍然石壁开故老相传应可信此山云出雨须来
依韵答韩侍御
虽叨世契与隣藩东道瞻风御史尊郑馆昔时延下客【予执卷时即游端公之门】于家今日见高门【端公之先君尝作金陵狱椽】我居方面荣为惧君向台端直且温彼此中怀藴金石不须销黯动离魂
谢柳太博惠鹤
新诗遗鹤指真经对此仙标讵敢轻万里华亭思去伴千年辽海识归程鸡羣与处曾非辱鹏路将翔孰谓荣独爱九臯嘹唳好声声天地谓之清
知府孙学士见示和终南监宫太保道怀五首因以缀篇
玉皇近侍请修真赐得南山十里云樽有圣贤聊自慰鼎多龙虎复谁分谢家山色朝晡见陶隐松风寤寐闻万物已齐无一事独醒惟笑衆醺醺
要路抛来自寡尤高怀卷去白云收玉缘秘宝须藏密兰为奇香却在幽仙骨岂曾移静节帝心终是竭嘉猷红霞绿竹忘机地未免天家下诏求
汉陂高兴自飘飘何必天台渡石桥潭上药灵多饵菊林间诗逸半书蕉勤歌兰佩招逋隐懒事尘缨逐宷僚客有赤松盟约在异时猿鹤不相辽
瑶坛日月静中长诗思时时逸谢塘神枕自成仙岛梦朝衣犹有御炉香三元秘简侵星奏五岭灵芽待雪尝金阙九重留不住高风何处是严光
门外烟岚紫阁横九衢风土更何情篱边醉傲渊明饮陇上歌随桀溺耕三乐放怀千古重万锺回首一毫轻鹏鹪共适逍遥理谁复人间问不平
赠方秀才【楷】
高尚继先君嵓居与俗分有泉皆漱石无地不生云隣里多垂钓儿孙半属文幽兰在深处终日自清芬
依韵和龎殿院见寄
吴门歉岁减繁华萧索专城未足夸柳色向秋迎使馆水声终夜救田车丘山在负思朝寄毫髪经心愧道家不似桐庐人事少子陵台畔乐无涯
范文正集卷四

[book_title]卷五
钦定四库全书
范文正集卷五
宋　范仲淹　撰
义
易义
乾上乾下内外中正圣人之德位乎天之时也德内也位外也九二君之德九五君之位成德于其内充位于其外圣人之德居乎诚而不迁有时舍之义故曰见龙在田德昭于中故曰利见大人天下文明君德也圣人之位行乎道而不息有时乘之义故曰飞龙在天位正於上故曰利见大人乃位乎天德於是乎位矣或者泥於六位之序止以五为君曾不思始画八卦三阳为乾君之象也岂俟於五乎三阴为坤臣之象也岂俟於四乎震为长子岂俟重其卦而始见於长子乎明夫乾君之象既重其卦则有内外之分九二居乎内德也九五居乎外位也余爻则从其进退安危之会而言之非必自下而上次而成之也如卦言六龙而九三不言龙而言君子盖龙无乘刚之义则以君子言之随义而发非必执六龙之象也故曰易无体而圣人之言岂凝滞於斯乎
咸阴进而阳降【兑阴卦艮阳卦】上下交感之时也与泰卦近焉【泰卦天地交而万物通咸卦天地感而万物化生】然则泰卦三阴进于上三阳降于下极於交而泰矣故曰万物通咸卦阴进而未尽达也阳降而未尽下也【下卦犹有二阴上卦犹有二阳】感而未至於泰矣故曰万物生而犹未通也圣人感人心而天下和平是感之无穷而能至乎泰者也感而不至其道乃消故至腾口薄可知也
恒阳动阴顺刚上柔下【震阳也刚动于上巽阴也柔顺于下】上下各得其常之时也天尊地卑道之常矣君处上臣处下理之常矣【上阳卦天与君之道也下阴卦地与臣之道也】男在外女在内义之常矣【震为长男巽为长女】天地君臣男女各得其正常莫大焉诸卦多以有应为吉此卦六爻皆应而爻无元吉者何也夫吉於应者相求以济之时也常者上下各得其所之时矣故以刚柔皆应为常而不以获应为吉是以士之常也在於已不在於人诸侯之常也在於政不在於隣天子之常也在於道不在於权故曰圣人久於其道而天下化成尧舜为仁终身而已矣其知常也哉
遯阴进阳退【二阴进之于内四阳退之于外】柔佞入而刚正出君子遯去之时也夫柔胜於刚则小人制君子矣辱可逃乎柔未胜刚则君子辱可远也未见制於小人焉此卦二阴而四阳柔未胜刚小人始浸而长也君子知吉之先辨祸之萌思远其时也可不遯乎故遯之为义尚乎远也是以最在内者有遯尾之危最在外者有肥遯之利子曰知几其神始可与言遯也已矣
大壮刚以震而阴摧【内刚外震二阴剥焉】君子威而小人黜政令刚严之时也阳於阴为大也阳进阴退大者壮而小者丧矣夫雷在天上万物以震威行天下万邦以恐天地之壮见乎雷圣人之壮见乎威壮而不节於天下暴矣壮其丧矣是以君子非礼弗履以保其壮也故九二九四以阳居阴体刚而处巽乃复获乎贞吉余爻皆不克全其壮也已
晋顺而上行奉于文明【坤顺也离明也】君子嘉遇显进之时也夫上无文明贤斯遁矣今文明丽于上君子可不进乎其进也柔顺内融【内卦坤也有柔顺之义】则上不拒其逼矣故曰昼日三接也英华外着【外卦文明有英华之德】则衆不疑其行矣故曰君子以自昭明德盖明出地上如日之升君子当其象也岂复昧哉其伊尹之时欤
明夷阴上明下其义病矣火入地中其光翕矣蔽贤伤善之时也夫文明在上则贤者遂进文明在下则善人用伤其商之末世耶君子用晦然後免於其难然则文王其不用晦乎何以尝幽之耶文王盖有国焉德加於人晦之难也故以文明入于难终以柔顺而出矣箕子虽无政焉而最近於闇故自辱其身以晦其道然後乃免故文明在下难哉圣贤其犹病诸变斯时者惟九三乎得其大首其汤武之事欤
家人阳正於外【谓五也】阴正於内【其二也】阴阳正而男女得位君子理家之时也明乎其内礼则着焉【内卦明也】顺乎其外孝悌形焉【外卦顺也】礼则着而家道正孝悌形而家道成成必正也正必成也圣人将成其国必正其家一人之家正然後天下之家正天下之家正然後孝悌大兴焉何不定之有故曰刑于寡妻以御于家邦然则正家者贵闲其初也故初九有悔闲得其道乃首得悔亡至于九五王假有家则天下化成故勿恤而吉也
睽火炎泽润其性不同炎从上润从下其道违而不接物情睽异之时也阴阳不接而天地睽日月不接而昼夜睽礼义不接而男女睽君臣不接而上下睽情类不接而万物睽夫然则天地万物之理从何而亨乎故睽之时义不可久也必变而通之合睽以成其化天地睽也而阴阳合焉【其礼睽其义合】昼夜睽也而日月交焉男女睽也而礼义成焉上下睽也而君臣会焉万物睽也而情类聚焉夫未合之时体乖志疑动虞蹇难求援而济者也故其爻皆以有援免至于上九睽极而通则说弧遇雨羣疑亡也
蹇止於险中险难在前未可进之时也观其名与屯卦近焉【屯亦难也】然则屯已动乎险中难可图也?犹止乎险中难未可犯也惟二为王臣【得位应五】君在险中而与已应始可匪躬而往焉余皆往?而弗济君子藏器於身待时而动其庶几乎
解动乎险外出险散否之时也小人为险君子乃否小人既退君子乃振故六五象曰君子有解小人退也是故天地否散雷雨并兴圣贤否散庆施遂行武王发粟散财其有解之时也矣
损山泽通气【艮为山兑为泽】其润上行取下资上之时也夫阳实也阴虚也下卦二阳上卦二阴取阳资阴以实益虚者也虚者反实则实者反虚矣然则下者上之本本固则邦宁今务於取下乃伤其本矣危之道也损之有时民犹说也【兑为说】损之无时泽将竭焉【兑为泽】故曰川竭必山崩此之象也无他下涸而上枯也百姓不足君孰与足其斯之谓欤
益刚来而助柔损有余而补不足【上卦阳多故曰有余下卦阳少故曰不足】自上惠下之时也天道下济品物咸亨圣人下济万国咸宁益之为道大矣哉然则益上曰损损上曰益者何也夫益上则损下损下则伤其本也是故谓之损损上则益下益下则固其本也是故谓之益本斯固矣干斯茂矣源斯深矣流斯长矣下之益上则利有竭焉上之益下则因其利而利之何竭之有焉是故木以动也【上木下动】涉大川而无患雷风与也【上风下雷】兴万物而无疆明益之道何往而不利哉
夬一阴处高而羣阳伐之以大制小以正黜邪之时也时皆刚正柔佞岂得而据乎夫君子道微之时法令常密而或失之者何也内有小人也小人道微之时法令常显而无忌者何也内皆君子也此卦一柔而乘五刚危可知矣五刚而决一阴易可知矣故扬于王庭而不忌赏罚明行之际欤舜举八元而去四凶此其时矣萃泽处於地【兑为泽坤为地】其流集矣上说下顺其义亲矣物情和聚之时也上以说临下下以顺奉上上下莫不聚乎天地亨而万物以类聚大人亨而天下以义聚观其所聚而天地万物之情可见矣彖言刚中而应者取其上下相应以成萃聚之义而已若夫萃天下者岂私其应哉必也以虚受人然後能萃其天下故九五以大人之位而匪孚者以其应之於一不能尽天下之诚惜哉无私则至矣
升地中生木其道上行君子位以德升之时也夫高以下为基木始生於地中其举远矣圣人日跻其德而至于大宝贤者日崇其业而至于公圭以顺而升物不距矣故爻无凶咎初则大吉二则有喜三则无疑四则用亨五则贞吉惟上六极而犹升则为冥昧若能知其消息犹可为利故曰冥升利于不息之贞
困水在泽下泽方竭焉其道不加於物君子困穷之时也夫水者浸於外而後施於物今伏於其内何施之有是则川泽竭而伏其流君子困而隐其道困於险而不改其说【坎险也兑说也】其惟君子乎能固穷而乐道哉苟不安其困欲尚口而去之穷斯甚矣知此时者卷而怀之极然後反其困必亨故曰困亨夫子之於陈蔡也岂其忧乎井木为泉之底井道治而其施外彰君子居德迁惠之时也夫井居其地而不可改其泉之出也无所不利君子居於德而不可移其惠之迁也无所不仁唯井也施之而不穷存之而不溢惟德也常施於人而不见其亏独善於身而不见其余故曰井德之地不其然乎革火水相薄变在其中圣人行权革易之时也夫泽有水则得其宜今泽有火是反其常矣天下无道圣人革之以反常之权然而反常之权天下何由而从之以其内文明而外说也【内卦文明外卦兑说】以此之文明易彼之昏乱以天下之说易四海之怨以至仁易不仁以有道易无道此所以反常而天下听矣其汤武之作耶苟道德不去虽汤武日生当为天下之助何反常之有焉
鼎以木顺火鼎始用焉圣人开基立器之时也夫天下无道圣人革之天下既革而制作兴制作兴而立成器立成器而鼎莫先焉故取鼎为义表时之新也汤武正位然後改正朔变服章更器用以新天下之务其此之时欤故曰革去故而鼎取新圣人之新为天下也夫何盛焉莫盛乎享上帝而养圣贤也享上帝而天下顺养圣贤而天下治不亦盛乎
震雷相从而兴威动万物内外皆震君子心身戒惧之时也万物震其道通焉君子震其德崇焉君子之惧於心也思虑必慎其始则百志弗违於道惧於身也进退不履於违则百行弗罹于祸故初九震来而致福慎於始也六二震来而丧贝履於危也【六二乘刚】夫震者长子之道也长子有威惊远而惧迩然後能主宗庙之器而祭祀不辍也夫
艮山相当而各止其所内外不相与【六爻皆无应】上下静止之时也天地动而万物生日月动而昼夜成圣贤动而天下亨今其止者君子理不可动之时也故此卦无元亨贞之德者以其道不行焉然止之为道必因时而存之若夫时不可进斯止矣高不可亢斯止矣位不可侵斯止矣欲不可纵斯止矣止得其时何咎之有故曰时止则止时行则行动静不失其时其道光明非君子其孰能与於此乎
渐山止生木日益其高君子渐进之时也夫内止而不躁外巽而不争以斯而进不亦渐乎长女得位乎其外故曰女归吉然则女生而知其嫁也必渐而及时然後有归焉君子学而知其仕也必渐而成德然後有位焉故升高必自下陟遐必自迩乾阳渐进而至于在天坤阴渐进而至于坚氷天地不能踰而况於人乎苟内不止而躁外不巽而争则失渐之道犯时之忌岂正邦之有焉
丰文明以动无往不亨王道开泰之时也夫雷电之至隐者彰而否者亨圣贤之造困者通而幽者显於是制乎礼以序天下之伦作乎乐以兴天下之和物物昌而无不大也是以谓之丰然则日之动也【下离日也上震动也】丰于正中焉文明之动也丰于皇极焉过乎正中日斯昃矣过乎皇极文明亏矣故曰宜日中进於大而戒于盈也丕哉
旅火丽山而不久其处君子羇旅之时也君子羇旅之时处无其位何能与物大通然则内止而不动于心外明而弗迷其往以斯适旅故得小亨而贞吉夫旅人之志卑则自辱高则见嫉能执其中可谓智矣是故初琐琐而四不快者以其处二体之下卑以自辱者也三焚次而上焚巢者以其据二体之上高而见嫉者也二怀资而五誉命者柔而不失其中者也君子旅之时也道其然乎
巽风从至而物莫之违上下皆顺命令宣行之时也夫上下弗顺虽令不从今上下皆顺故可申命而行事也若夫巽之为德其失也伪非君子体之则入乎柔邪之道矣观其名虽近於谦焉然则谦之为体内刚而外柔【谦卦坤外艮内坤柔而艮刚也】降於礼而不降於德者也是以亨君子有终巽之为体内外皆柔可以行权未可以终义惟五以中正而志行乃得小亨利有攸往利见大人是故谦之六爻皆无凶咎巽之六爻则美恶半矣
兑泽重润而上下皆说君子推恩敷惠之时也夫说万物者莫说乎泽今复重之民说而无疆者也劝天下者莫大乎推恩而敷惠则顺乎天应乎人而王道亨不然者反此若夫威以先民民重其劳威以犯难民重其死故周文为台而人谓神灵者忘其劳也楚子下令而人如挟纩者忘其死也然则说之为德其失也佞上下皆说之时必内存其刚正然後免佞之情故曰说以利贞
论
帝王好尚论
老子曰我无为而民自化我好静而民自正我无欲而民自富我无事而民自朴此则述古之风以警多事之时也三代以还异於太古王天下者身先教化使民从善故礼曰人君谨其所好恶君好之则民从之孔子曰上好礼则民莫敢不恭上好义则民莫敢不服上好信则民莫敢不用情由此言之圣帝明王岂得无好在其正而已尧设敢谏鼓建进善旌舜好问而成至化禹拜昌言而立大功汤五聘伊尹文王恭迎吕望周公握髪吐哺以待白屋之士郑武公好贤而诗雅歌之燕昭王筑台募士而智者归之斯圣贤好尚如是之急也桀纣好利欲不好谏诤而天下亡秦好兵刑不好仁义而天下归汉隋炀帝好逸豫不好恭俭而天下归唐使桀纣好谏诤秦好仁义隋炀帝好恭俭岂有畏乱之祸哉
选任贤能论
王者得贤杰而天下治失贤杰而天下乱张良陈平之徒秦失之亡汉得之兴房杜魏褚之徒隋失之亡唐得之兴故曰得士者昌失士者亡书曰先王昧爽丕显坐以待旦旁求俊彦启迪後人其勤求人材如是之急也然则求之之道不可一端臯陶赞禹曰亦行有九德【言人性行有九德以考真伪则可知】乃言曰载采采【载行采事也称其人有德必言其所行某事某事为验】禹曰何臯陶曰寛而栗【性寛洪而能庄栗】柔而立【和柔而能立事】愿而恭【慤愿而恭恪】乱而谨【乱治也有治而能谨】扰而毅【扰顺也致果为毅】直而温【行正直而气温和】简而亷【性简大而有亷隅】刚而塞【刚断而实塞】强而义【无所屈挠动必合义】彰厥有常吉哉【彰明吉善也明九德之常以择人而官之则政之善】孔子之门人目以四科一曰德行谓顔渊闵子骞也【顔渊闻一知十】二曰政事冉有季路也三曰言语宰我子贡也【子贡使於诸国而不辱君命也】四曰文学子游子夏也【经纬天地曰文礼乐典章之谓也游夏能述之者也】此所谓求人之道非一端也又书之说命篇曰旁求俊乂列于庶位是朝廷庶位惟俊乂是求唐太宗曰天下英雄落吾彀中语曰邦有道则智邦无道则愚智则可与治国家安天下愚则可与避怨恶而全一身故圣人以俊乂为得不以柔讷为行如以柔讷为行而宠之则四海英雄无望於时矣使英雄失望於时则秦失张陈隋失房杜岂不悮天下之计哉
近名论
老子曰名与身孰亲【言人知爱名不如爱其身之亲也】庄子曰为善无近名【言为善近名人将嫉之非全身之道也】此皆道家之训使人薄於名而保其真斯人之徒非爵禄可加赏罚可动岂为国家之用哉我先王以名为教使天下自劝汤解网文王葬枯骨天下诸侯闻而归之是三代人君已因名而重也太公直钓以邀文王夷齐饥死于西山仲尼聘七十国以求行道是圣贤之流无不涉乎名也孔子作春秋即名教之书也善者褒之不善者贬之使後世君臣爱令名而劝畏恶名而慎矣夫子曰疾没世而名不称易曰善不积不足以成名然则为善近名岂无伪邪臣请辩之孟子曰尧舜性之也【性本仁义】三王身之也【躬行仁义】五霸假之也【假仁义而求名】後之诸侯逆天暴物杀人盗国不复爱其名者也人臣亦然有性本忠孝者上也行忠孝者次也假忠孝而求名者又次也至若简贤附势反道败德弑父叛君惟欲是从不复爱其名者下也人不爱名则虽有刑法干戈不可止其恶也武王克商式商容之闾释箕子之囚封比干之墓是圣人敦奬名教以激劝天下如取道家之言不使近名则岂复有忠臣烈士为国家之用哉
推委臣下论
天生兆人得王乃定万几百度不可独当内立公卿大夫士外设公侯伯子男先择材以处之次推公以委之然则委以人臣之职不委以人君之权臣请辩之夫执持典礼修举政教均和法令调理风俗内养万民外抚四夷师表百僚经纬百事此宰辅之职也练兵戎谨城壁修方畧威夷狄此将帅之职也肃朝廷之仪触搢绅之邪此御史府之职也治繁剧制豪猾此京尹之职也至於金谷刑法各有攸司之职矣抚民人宣风化均徭役平赋敛此刺史县令之职也此皆人臣之职不可不委之也若乃区别邪正进退左右操荣辱之柄制英雄之命此人主之权也不可尽委於下矣何以明之论语孔子曰天下有道政不在大夫【注云制之由君也】晋委三卿【赵文子韩宣子魏献子】延陵季子曰晋国之政归此三家矣後果分晋为三国汉高祖招纳羣英有将将之权而取天下至于子孙不知祖宗之谋而独委霍光又独委王凤至于王莽皆有大祸西汉遂倾焉後汉光武亲用二十八将而取天下後之子孙不知祖宗之谋而独委后族至于宦官故奸雄竞起以去恶为名东汉遂倾焉魏委司马晋委刘裕其祸亦然唐太宗驾驭英雄取天下致太平至高宗朝李义府以立后之功独见委用陷害忠良天下愤怨明皇初用姚崇宋璟为相而天下大治推心委之遂成故事及李林甫代其任仍复委之林甫姧邪能中伤善人朝廷无敢言得失者於是明皇不闻谏诤自谓宰相得人泰然无为矣言路已絶故至禄山犯关向阙而明皇不知一旦丧乱天下瓦解唐德遂衰初以推委而天下治终以推委而天下乱何弊之然哉当推委之际擢十人上从其九是九分之恩出於下矣如此则数年之间左右前後皆权臣之党也若黜辱十人上从其九是九分之威出於下矣如此则数年之间中外远近无敢忤权臣者故下之情不达而上之势孤矣此明皇之失为後代之鉴王者将收其权必先采人采人为难岂无其要孔子之辨门人标以四科一曰德行二曰政事三曰言语曰曰文学以四科辨之思过半矣然则朝廷清要之位觊觎者衆必审贤以与之贤杰之材谗嫉者衆必先时以辨之是故先王孜孜求贤以备选用且千官百辟岂能独选必委之於辅弼矣惟清要之职雄剧之任不可轻授於人佥谐之外更加亲选圣帝明王常精意於求贤不劳虑於临事精意求贤则日聪明而自广劳心临事则日丛脞而自困宜乎屏烦细而广询访其深於正道有忧天下之心可备辅相者记之其精於经术通圣人之旨可备顾问者记之其敢言正色有端士之操可备谏诤者记之其能言方畧有烈士之风可备将帅者记之如斯之人精而求之熟而观之然後寘清要之职授雄剧之任使人人竭力争为腹心於是乎得以操荣辱之柄制英雄之命庶务委于下而柄归于上始可以言无为矣犹复置御史大夫中丞使搢绅无敢慢者置诤臣七人使言路无敢蔽者置门下封駮司使制勅无得悞者此又推委无为之中而不废其防不失其权者矣若留意逸豫不孜孜於求贤亲选之时无贤可用则进退赏罚复归於下虽有爵禄不足为上之恩虽有诛罚不足为上之威矣
议
上攻守二策状
臣某言窃观西事以来每议攻守未见适中或曰必行进讨以期平定臣谓诸路进讨则兵分将寡气不完盛絶漠风沙迷失南北馈运辎重动有钞掠贼之巢穴夐阻河外非有奇将不能远袭至若寇常并兵来扰一路每有朝旨令入界牵制其如将帅方畧非有素定茫然轻进不知所图但求虚弱之处以剽窃为功既不能大振兵威故不能少分贼势此进讨牵制之无效也或曰宜用守策来则御之去则勿逐臣观今之守边多非土兵不乐久戍又无营田必烦远馈久戍则军情危殆远馈则民力将竭岁月緜久恐生他患此守御之未利也臣荷国重寄曾无寸劳夙夜营营冀有所补而才识迂昧终无发明今采於边人而成末议固不敢望其必行在朝廷以衆论参之择其可否如无所取乞赐寝罢今具下项攻守之议依圣旨指挥交付梁适齎回赴阙者
议攻
臣谓进讨未利则又何攻臣窃见延安之西庆州之东有贼界百余里侵入汉地中有金汤白豹後桥三寨阻延庆二州径过道路使兵势不接策应迂远自来虽曾攻取无招降之意据守之谋汉兵才回边患如旧臣谓西贼更有大举朝廷必令牵制则可攻之地其在於此可用步兵三万骑兵五千【鄜延路步兵一万二千骑兵三千泾原路步兵九千骑兵一千环庆自选马步一万八千军外番兵更可得七八千人】军行入界当先布号令生降者赏杀降者斩得精强者赏害老幼妇女者斩拒者并兵以戮之服者厚利以安之遁者勿追疑有质也居者勿迁俾安土也乃大为城寨以据其地【如旧城巳险因而增修非守地则别择要害之处以钱召带甲之兵熟户强壮兼其土役昨奉朝旨令修缘边城寨臣以民方穑事将系官闲杂钱并劝令近上人户以顾夫钱散与助功兵士充食钱其带甲兵士翕然情愿诸寨并已毕功】俟城寨坚完当留土兵以守之方诸旧寨必倍其数使范全赵明以按抚之【范全今为骐骥副使庆州北部巡检赵明今为东头供奉官柔远寨蕃部巡检】必严其戒曰贼大至则明斥候召援兵【金汤东去德靖寨四十里西去东谷寨八十里西南去柔远八十里白豹西去柔远五十里南至庆州一百五十里】坚壁清野以困之小至则扼险设伏以待之居常高估入中及置营田以助之如此则可分彼贼势振此兵威通得延庆两路军马易於应援所用主兵官员使勇决身先者居其前【王信狄青刘拯刘贻孙张建侯范全】可用策应者居其次【任守信王达王遇张宗武谭嘉震王文恩王文】使臣中可当一队者参於前後【张信王遇张忠郭逵张怀宝】有心力干事者营立城寨【周美张璨刘兼济李纬张继勲杨麟】臣观後汉段纪明以骑五千步万人车三千两钱五十四亿三冬二夏大破诸羌又观唐马燧造战车行则载甲兵止则为营阵或塞险以遏奔冲臣以此路山坡大车难进当用小车二千两银绢钱二十万以赏有功将吏及归降番部并就籴刍粟亦稍足用其环州之西镇戎之东复有胡芦泉一带蕃部与明珠灭臧相接阻环州镇戎径过道路明珠灭臧之居北接贼疆多怀观望又延州南安去故绥州四十里在银夏川口今延州兵马东渡黄河北入岚石却西渡黄河倒来麟州策应盖以故绥州一带贼界阻断径过道路【已上三处内麟府一路臣不曾到彼乞下本处访问及画图即可见山川道路次第】如取下一处城寨平定则更图一处为据守之策比之朝去暮还此为稍便臣谨议
议守
臣观西戎居絶漠之外长河之北倚远而险未易可取建官置兵不用禄食每举衆犯边一毫之物皆出其下风集云散未尝聚养中国则不然远戍之兵久而不代负星霜之苦怀乡国之望又日给廪食月给库緍春冬之衣银鞋馈输满道千里不絶国用民力日以屈乏军情愁怨须务姑息此中原积兵之忧异於夷狄也臣谓戎虏纵降塞垣镇守当务经远古岂无谋臣观汉赵充国兴屯田大获地利遂破先零魏武於征伐之中分带甲之士随宜垦辟故下不甚劳大功克举数年之中所在积粟仓廪皆满唐置屯田天宝八年河西收二十六万石陇西收四十四万石孙武曰分建诸侯以其利而利之使食其土之毛实役其人氓之力故赋税无转徙之劳徭役无怨旷之叹臣昨在延州见知青涧城种世衡言欲於本处渐兴田利今闻仅获万石臣观今之边寨皆可使弓手土兵以守之因置营田据亩定课兵获余羡中粜於官人乐其勤公收其利则转输之患久可息矣且使其兵徙家塞下重田利习地势顾父母妻子而坚其守比之东兵不乐田利不习地势复无怀恋者功相远矣【少田处许蕃部进纳荒田以迁资酬奬或量给价直】傥朝廷许行此道则委臣举择官员约古之义酌今之宜行於边陲庶几守愈久而备愈充虽戎狄时为边患不能困我中国此臣所以言假土兵弓手之力以置屯田为守之利也然臣观前汉高帝之盛臣有萧张决胜千里下有百战之师以四十万之衆困于平城乃约匈奴和亲至高后文景代代如之不絶其好匈奴屡变往往犯塞杀戮吏民不胜其酷至於书问傲慢下视中国而人主以生民之故屈已含容不为之动孝文即位将军陈武请议征讨以一封疆孝文曰兵凶器也难克所愿动亦耗病谓百姓远方何今匈奴内侵军吏无功边民父子荷兵日久朕动心痛伤何日忘之未能消距愿且坚边设候结和通使休宁北陲为功多矣且无议兵故百姓无内外之徭得息肩於田亩天下富实鷄鸣犬吠烟火万里可谓和乐者乎司马迁以文帝能和乐天下协於大乐故着于律书为後代法臣谓国家用攻则宜取其近而兵势不危用守则必图其久而民力不匮然後取文帝和乐之德无孝武痛哀之悔则天下幸甚天下幸甚臣谨议
答窃议
汉高祖以黄金四万付陈平而不问其出入时陈平未有功也唐高祖将斩李靖而恕之时李靖未有功也是前代帝王先布之以恩後责之以效也我太祖尝谓近臣曰安边御衆须是得人心优惜其家厚其爵禄多与公用钱及属州课利使之回图特免税算听其召募骁勇以为爪牙苟财用丰盈必能集事虽朕减後宫之数极於俭约以备边费亦无辞也命将帅李汉超等十三人分守西北诸州家族在京者抚之甚厚凡军中事悉许便宜每来入朝必召对命坐赐与优厚抚而遣之由是边臣悉富於财得以养士用间洞见番夷情状每戎狄入寇必能先知预为之备设伏掩击多致克捷二十年间无西北之忧故兵力雄盛武功盖世由此而致也今滕宗谅为一路经畧安抚使兼兵马都部署以公用钱回图管设使命将校并蕃部酋豪或赠遗官员游士而梁坚弹奏滕使过钱十六万贯有数万不明及置狱研穷才用三千余贯复有所归无分毫入已是未见贪吏之状也宣抚田舍人朝之端人也至庆州目击军民蕃部等借留滕侯遮壅于道足下何得谓之豺狼主上仁圣不深罪宗谅张亢二人仍降诏诞告边臣依祖宗故事使回图公用一如平日中宪不知内朝有此诏命闻羣口横议遂伏合请加责二人以正宪律既下法寺则宗谅合赎铜而不当去官是前断已坐亢罪将公用钱并酒散与军人当更追一官又朝廷既已降诏贷之亦难反汗足下责我保庇此人固不敢避自古文法常害边功今天子仁圣有西北之忧孜孜求人以扞大患帅臣用度小过不害边事居辅弼者固当竭力辨明恐误朝廷机事为天下之忧岂暇私於二人哉昔匈奴辱汉使者盖不一也唐贤使于贼庭不辱命者如韩愈李回皆成大名近邵良佐使于元昊回日改官赐服色报其劳也良佐惧不可再去满朝搢绅无一士请行朝廷召张子奭乘驿而至又选王正伦副之皆敢行不惧既不惧矣观其辨论学术可为之使乃遣将命暨还得元昊书疏颇顺於前愿去号称臣又能减数节事体且沙漠穷絶入不测之地既能忘生又不辱命朝廷擢进两资不可待以常调也戎狄素贪利未厌心兵扰絶塞此戎狄之常态非子奭之过也今之士大夫高谈时政皆谓不能拔人限以资级使才者多滞而朝廷乏贤及见殊命越一等则嚣然聚议以为过优何薄之甚耶
赞
杨文公写真赞
杨公以武夷之灵降于我宋在太宗朝以神童被召三命至着作佐郎直集贤院在真宗朝荐当清近终翰林学士工部侍郎公以斯文为已任由是东封西祀之仪修史修书之局皆归大手为皇家之盛典当时台阁英游盖多出於师门矣而命世之才其位不充故天下知公之文而未知其道也昔王文正公居宰辅仅二十年未尝见爱恶之心天下谓之大雅宼莱公当国真宗有澶渊之幸而能左右天子如山不动却戎狄保宗社天下谓之大忠枢密扶风马公慷慨立朝有犯无隐天下谓之至直此三君子者一代之伟人也公与三君子深相交许情如金石则公之道其正可知矣然端言方行回邪忌之故尝避权臣之祸归阳翟山再起会真宗不豫中外为忧莱公将奋大计正前星於北辰引太阳於少海公预宏议就高文间弗克行既终而今上知之乃下诏追悼赠礼部尚书諡曰文今覩公之真而为赞云呜呼杨公两朝清风盛乎斯文直哉厥躬端者我游邪者我仇霖雨不作日月其流仰止遗真雍雍哲人吾不知乎为之仙为之神
范文正集卷五

[book_title]卷六
钦定四库全书
范文正集卷六
宋　范仲淹　撰
颂
皇储资圣颂【并序】
臣闻圣人之作易也以言乎离则大人有继明之体以言乎震则元子有主器之威何则体以继明而万邦久照威以主器而七庙大宁其况登监抚之期资圣神之政者哉国家兴皇统绍僊源宝叶茂昌灵根善固皇祖之功也神武不杀天开八际皇宗之德也文明以健景临万有圣上妙体乾元光御人极应上真之道抚大宝之运华亲肃睦美俗昭明尚周文之文而百官懋德下汉武之武而四夷怀恩於是览神洛以朝先因心之至也啓帝符以升中动天之着也如报厚德於汾壤欵大道於亳宫表开圣之都掲降清之馆鸿名盛则皇哉休哉旷代不举者吾皇富有焉然犹清浄戒豫恭默思高观妙自然播芳无外璿枢丽正物有戴天之安金监凝明人咸抱日之景若夫道德之奥仁义之醇礼乐之和刑政之清无得名矣又尽善矣功成功矣事无事矣圣子神孙其法象之矣居一日羡三公登东涂皇帝若曰眷惟元子万邦重器道心之微必究王业之难必知性习惟其初左右惟其贤尔周尔召往师傅焉讲善体政欲有观焉三公相与而进曰惟皇之嗣惟天之授生而神灵幼而岐嶷而复累藩邸践储副奉见清庙载禧圜丘固当辅圣克家佐天理物也矣皇太子乃夕惕钦命未明而兴俨观东朝齐立西面与夫股肱优老羽翼令人讲帝皇之风参天人之理遐烛安危之辙眇穷得失之源曷尝不力仁而民怀作德而祥降於是消息乎九范经营乎五典与治与乱警策而弗迷惟时惟几佩服而心谕此道心之微也盖究详於妙虑其於中外之务光大之政则贤必尚爵功必厚禄谋一令思以敷天下之佑议一赏思以起天下之善举一刑则必怅然有不忍之心暴何端而兴矣接一士则必慷然有好直之心佞何阶而进矣天下欲以富利而弗夺也欲以夀养而弗伤也欲以固信而弗欺也欲以安静而弗扰也期于无盗责之于衣食期于无刑求之于礼义礼义既充熟而成风然後天下熙熙而遂乐也无穷然则上世圣贤未尝不勉而後至慎而後宁故书曰勖哉庶其至矣诗云戒之慎之保其宁矣此王业之难也岂徒知之固以辅而去之矣若性习左右可得而言聪哲自天诚明见志其始也后稷玩于播殖仲尼戏于俎豆爰发五胜之辨实宣三正之方今乃琴诵成文典书在御入则有保出则有师太傅居前少傅居後而能干蛊天家代工王室美四方之事资万几之圣识者曰正斯嗣也明斯德也由斯道也天意人事章章乎岂符?而後着也惟圣源深长天道辅相欤非天私我有宋惟天佑于一德昔陶唐氏之与舜也历试诸难三十载而尧德益明天下益治今斯时也然奚若吾君之嗣之美矣君子有言曰巍巍乎皇之有成功也哉郁郁乎嗣之有成德也哉乐圣者系之颂云
粤自黄灵爰及炎宋巍巍天造緜緜帝统神武之祖文明之宗元基不拔盛业来重我后御极吾民敏德盛节交举庶彚咸殖万邦作孚百神受职允也时雍何哉帝力王假有家乃建承华三善靡忒二对何嘉日光月轮山辉海润相见乎离盖取诸震帝均其勤抚国监军天受英悟日章温文乃左乃右惟仁惟旧稼穑斯忧艰难思究授人惟材进人惟德刑也以薄思也以直屈者其伸劳者其逸言思逆耳道务前膝玉振金相英声茂实緜若夀域熙如春台守之而已仁远乎哉天业昌兮天家光兮圣有嗣兮明无疆兮皇心之宁兮黔首之康兮祖宗之灵兮子孙之长兮金石在庙兮颂声洋洋兮
泰州张侯祠堂颂
生祠民报德也制置公本汝颍之奇以文武事朝廷为勲臣於四方而尝战守秦塞制胜非一招降属寇全活甚衆抚南夷以乂远俗使北疆以寻大信光华之命所向凝绩天禧中国家以盐铁馈运之计重於东南命公领之於兹八年公夙夜不懈阙政咸举初淮浙之间盐民告困海利云剥公请振崇泰楚三郡亭人岁增课数十万石【三郡盐课亏者十年公访其利害请加买直蠲积负行数事以苏之课乃大增】兴杭秀海三郡盐场岁入课四十万石又尝苏秀间太湖涨溢害于甫田公请导入于海复租六十万石白沙郡大江之北有湾数里风涛为险舟檝不利公於是开长芦西河以济之又高邮之北漕河屡决阻我粮道破我农亩公於是作堤二百里旁置石限平其增损以均灌漕焉惟兹海陵古有潮堰旧功弗葺惊波荐至盐其稼穑偃其桑梓此邦之人极乎其否公坚请修复乃兴厥功横议嚣然仅使中废公又与转运使胡公再列其状朝廷可之仍许兼领是郡以观厥成起基於天圣二载之秋毕工於六载之春既而扞其大灾蠲其积负朞月之内民有复诸业谢诸田者共一千六百户将归其租者又三千余户【海陵民因潮之患而倚阁其租者三千余户天圣四年勅依制置司奏候堰成日定夺今渐复焉】抚之育之以简以爱优优其政洽于民心於是请肖公之仪以奉于祠期子孙之不忘乎秉笔者故作颂焉
我公雄杰经制楚越鉴洞毛髪诚掲日月建利除孽代天工发海陵嗷嗷古防弗牢万顷良膏岁凶於涛民焉呼号不粒而逃公闻憯怛乃按乃察草奏屡达狂议四遏心过金铁对天不夺宸听既聪宰谋既同展矣胡公协力谐忠兵民交充兴防之功盘盘偃偃百里而远云矗不散山亘不断如天作限奠万家产朝以公贤兼于蕃宣伤者我全疾者我痊逋亡几千咸复于田公义不爽欲报弥广建牙列壤将有攸往衆图其象以永瞻仰列星之精列岳之灵仪焉亭亭神焉荧荧居千百龄此邦镇宁既宁既聚涛莫我苦比比牖户鳞鳞场圃而翁而竖于歌于舞天子穆清诸侯经营民兮乐成谷兮登盈作为颂声告于神明
述
南京府学生朱从道名述
天圣纪号之六载枢密留守侍郎齐郡公以东朝旧德右弼上贤将启秉钧之猷尚图分政之任善下成乎江海养浩充乎天地诚明之际无隐不及居一日曰祖宗之都仪刑万邦道德之所兴礼义之所出风化不作四方何仰哉乃首访胶庠躬省弦诵敦六籍以恢本发四科以彰善於是人乐名教复邹鲁之盛士为声诗登周召之美既而丘园初秀阀閲令嗣拳拳允集济济如归沛国朱生世严冠冕幼苦霜露悯先构之将坠忽中陵之见育公特命就学果知向方豹以革而有文鸿亦渐而无咎公又嘉其迁善以从道而名焉仍命字之云在复之六四曰中行独复以从道也言能体中而行特从於道以斯而复君子之象请字曰复之庶左右於名矣然则道者何率性之谓也从者何由道之谓也臣则由乎忠子则由乎孝行已由乎礼制事由乎义保民由乎信待物由乎仁此道之端也子将从之乎然後可以言国可以言家可以言民可以言物岂不大哉若乃诚而明之中而和之揖让乎圣贤蟠极乎天地此道之致也必大成於心而後可言焉朱生其拜公之命勉之哉抑文与学者道之器也以君子乘之则积而不败不以君子乘之则满而致覆朱生其拜公之命慎之哉嘻子未预於教也弗学而志穷如玉之未攻如泉之在蒙昧焉而弗见其宝汩焉而莫朝于宗子既预於教也克学而神悟如金之在铸如骥之方御跃焉可成乎美器腾焉可致乎?路者也某观士人中有青衿诗书素髪畎亩名不登搢绅之议目弗接轩冕之姿彼何不遇之甚哉朱生进德有渐属文未几始登庠序之列乃被岩廊之知此何遇之甚哉繄尔门之济美欤抑我公之善教欤论者曰公之旨也岂徒正尔之名盖将成尔之德激清学校腾休都邑俾夫多士耸善庶邦成流格美俗於诗书被颂声於金石致我宋之文炳焉复三代之英抑公之盛德乎朱生振迹於盛德之下发名於善教之始何必申繻之剧论岂异夫子之荣褒者哉当夙夜怀之不坠我公之令训也其庶几乎
序
太清宫九咏序
谯有老子庙唐为太清宫地灵物奇观者骇异历代严护景概所存若灵溪涡河九龙井左纽再生昇天桧皆附于图籍发乎咏歌而风人之才难其破的余友曼卿将命斯来实董宫事嗜道之外乐乎声诗览灵仙之区异其八物益以宫题而成九咏观其立意皆凿幽索秘破坚发奇高凌虹蜺清出金石有以见诗力之雄哉文以气为主此其辨乎矧夫人托文而志深物乘文而名远如扬子云之緜竹王文孝之灵光孙兴公之天台皆挥藻一时腾照千载者矣嚱彼物也庇圣贤之居而能长久後果动君子之风雅以发乎名矧人也庇圣贤之道则能高明果亦动天下之颂声以扬其烈览之者得无起欤高平范仲淹序
朝贤送定惠大师诗序
某典姑苏郡一日有吴僧定惠大师宗秀者发龙山渡松江驻锡于门出致政侍郎安定公本道计使太原公二书偕曰师往无他有朝中送行诗请为序引以示方来尔某既不得谢乃叩其端师自言生不血茹七岁持佛事隐于灵岩多历年所晩岁游名公之门然亦未尝及利天圣中大丞相东平公清河公怜其旧奏赐紫方袍号定惠乃告归故山又以诗宠之既而荐绅先生咸有赠章将勒坚珉期於不坠某感其说志其事且知上人之隐盛於吾儒之隐远矣士有气吞芝兰才奔风云精贯乎天人神驰於古今烛治乱兴亡之机席法度教化之伦道通岩廊迹坠林壑遗没於麋鹿之羣者衆矣如近代之陆龟蒙陈陶今朝雍丘邢敦钱唐林逋或执节坚介或放词雅远皆四方之闻人奈何道未信於三公名不熟於天子及其收遗文旌隐志而始惜其难得斯天下义士为之长太息矣岂知金僊之流而人怀慕谢絶堂构长揖轩冕来则谈空实相号天人师去则指霞岭啸风林天子有赐三公有赠斯以见上人之隐盛於吾人之隐远矣必也均是光辉以及考盘之际则圣朝无负於隐君子也矧将有取焉子夏曰主文而谲谏盖风人之职也序诗者敢有二事时景佑二年五月八日尚书员外郎充天章阁待制范某序
太子宾客谢公梦诗读史诗序
公清浄而文出入朝廷三十年语默仁义进止於青云之衢徐徐如也自尚书郎领侍御史知杂事日转战于宠辱之场者或胜而?或殆而悲乃叹曰吾病矣不敢进寸而退尺求为会稽郡及还又请知西台因分务於洛下朝廷高其意累迁至东宫三品悉屏去外虑於笔砚歌诗素所耽嗜亦不复为曰方逸我以老也数年间惟日看旧史一编以代宾话尔无何先彻乐之前一日因寝觉记梦中所得诗一章召其孙景初录焉他日士大夫求观之仰其风旨识者谓人之将终神鲜不睽公於是时乃有正梦特歌周孔之仁义能久泽於吾民以公生平之心蹈於斯诚於斯故精义存存着於神明而不乱矣今而後知傅说骑箕尾而为星者至精之适亦何怪哉其诗曰
百年奇特几张纸千古英雄一窖尘惟有炳然周孔教至今仁义浸生民
刻唐祖先生墓志於贺监祠堂序
某自丹阳移领会稽首途之日过邵餗逸人溪斋因话照湖事逸人曰客有自江夏寄唐人许鼎所撰祖先生墓志颇言贺监之异出而示予辞精理远徐常侍铉为之别序既抵郡访天长观即贺公之旧居也叹其真堂卑陋以甚乃命工度材而新之又刻徐公所序之文以广游人之观采焉时宝元元年知越州范某序
述梦诗序
景佑戊寅岁某自鄱阳移领丹徒郡暇日游甘露寺谒唐相李卫公真堂其制隘陋乃迁於南楼刻公本传于其侧又得集贤钱绮翁书云我从父汉东公尝求卫公之文于四方得集外诗赋杂着共成一编目云一品拾遗【卫公有一品集姑臧集西南备边录献替录御臣要畧伐叛志穷愁志】其间有浙西述梦诗四十韵时元微之在浙东刘梦得在历阳竝属和焉爱其雄富藏之褚中二十年矣愿刻石以期不泯某观三君子之诗嗟其才大名高俱见咎於当世李遇武宗独立不惧经制四方有相之功虽奸党营陷而义不朽矣元初以才进拜拾遗历御史府无所畏避为执政所困者久之及天子召用书诏雅远甚有补益之风至於与晋公相失而奸人乘之谓元欲刺裴剑则无状然一戾正人其光坠地惜哉刘与柳宗元吕温数人坐王叔文党贬废不用览数君子之述而礼意精密涉道非浅如叔文狂甚义必不交叔文以艺进东宫人望素轻然传称知书好论理道为太子所信顺宗即位遂见用引禹锡等决事禁中及议罢中人兵权牾俱文珍辈又絶韦臯私请欲斩刘辟其意非忠乎臯衔之会顺宗病笃臯揣太子意请监国而诛叔文宪宗纳臯之谋而行内禅故当朝左右谓之党人者岂复见雪唐书芜駮因其成败而书之无所裁正孟子曰尽信书不如无书吾闻夫子褒贬不以一疪而废人之业也因刻三君子之诗而伤焉至於柳吕文章皆非常之士亦不幸之甚也韩退之欲作唐之一经诛奸谀於既死发潜德之幽光岂有意於诸君子乎故书之
尹师鲁河南集序
予观尧典舜歌而下文章之作醇醨迭变代无穷乎惟抑末扬本去郑复雅左右圣人之道者难之近则唐贞元元和之间韩退之主盟于文而古道最盛懿僖以降寖及五代其体薄弱皇朝柳仲涂起而麾之髦俊率从焉仲涂门人能师经探道有文於天下者多矣洎杨大年以应用之才独步当世学者刻辞镂意有希髣髴未暇及古也其间甚者专事藻饰破碎大雅反谓古道不适於用废而弗学者久之洛阳尹师鲁少有高识不逐时辈从穆伯长游力为古文而师鲁深於春秋故其文谨严辞约而理精章奏疏议大见风采士林方耸慕焉遽得欧阳永叔从而大振之由是天下之文一变而其深有功於道欤师鲁天圣二年登进士第後中拔萃科从事於西都时洛守王文正沂公暨王文康公并加礼遇遂荐引於朝寘之文馆寻以论事切直贬监郢州市征後起为陕西经畧判官屡更边任迁起居舍人直龙图阁知潞州以前守平凉日贷公食钱於将佐议者不以情复贬汉东节度副使岁余监均州市征予方守南阳郡一旦师鲁舁疾而来相见累日无一言及後事家人问之不答予即答之曰鲁师之行将与韩公稚圭欧阳永叔述之以贻後代君家虽贫共当捐俸以资之君其端心靖神无或後忧师鲁举手曰公言尽矣我不复云翌日往视之不获见传言曰已别矣遂隐几而卒故人诸生聚而泣之且叹其精明如是刚决如是死生不能乱其心可不谓正乎死而不失其正君子何少哉师鲁之才之行与其履历则有永叔为之墓铭稚圭为之墓表此不备载噫师鲁有心於时而多难不夀所为文章亦未尝编次惟先传於人者索而类之成十卷亦足见其志也故序之
唐异诗序
皇宋处士唐异字子正人之秀也之才之艺掲乎清名西京故留台李公建中时谓善画为士大夫之所尚而子正之笔实左右焉江东林君复神於墨妙一见而叹曰唐公之笔老而弥壮东宫故谕德崔公遵度时谓善琴为士大夫之所重而子正之音尝唱和焉高平范仲淹师其弦歌尝贻之书曰崔公既没琴不在兹乎处士二妙之外嗜於风雅探幽索奇不知其老之将至一日以集相示俾为序焉嘻诗之为意也范围乎一气出入乎万物卷舒变化其体甚大故夫喜焉如春悲焉如秋徘徊如云峥嵘如山高乎如日星远乎如神仙森如武库锵如乐府羽翰乎教化之声献酬乎仁义之醇上以德於君下以风於民不然何以动天地而感鬼神哉而诗家者流厥情非一失志之人其辞苦得意之人其辞逸乐天之人其辞达觏闵之人其辞怒如孟东野之清苦薛许昌之英逸白乐天之明达罗江东之愤怒此皆与时消息不失其正者也五代以还斯文大剥悲哀为主风流不归皇朝龙兴颂声来复大雅君子当抗心於三代然九州之广庠序未振四始之奥讲议盖寡其或不知而作影响前辈因人之尚忘已之实吟咏性情而不顾其分风赋比兴而不观其时故有非穷途而悲非乱世而怨华车有寒苦之述白社为骄奢之语学步不至效颦则多以至靡靡增华愔愔相滥仰不主乎规谏俯不主乎劝诫抱郑卫之奏责夔旷之赏游西北之流望江海之宗者有矣观乎处士之作也孑然弗伦洗然无尘意必以淳语必以真乐则歌之忧则怀之无虚美无苟怨隐居求志多优游之咏天下有道无愤惋之作骚雅之际此无愧焉览之者有以知诗道之艰国风之正也时天圣四年五月日序
说
四德说
易有说卦所以明其象而示其教也卦有四德曰元亨利贞虽文言具载其端後之学者或未畅其义故愚远取诸天近取诸物复广其说焉夫元者何也道之纯者也於乾为资始於坤为发生於人为温良为乐善为好生於国为行庆为刑措於家为父慈为子孝为嘉谷为四灵其迹异其道同统而言之则善之长也夫亨者何也道之通者也於天为三辰昭会於地为万物繁殖於人为得时茂勳於国为圣贤相遇为朝觐会同为制礼作乐为上下交泰於家为父子为夫妇为九族相睦於物为云龙为风虎为鱼水其迹异其道同统而言之则嘉之会也夫利者何也道之用者也於天为膏雨於地为百川於人为兼济於国为惠民为日中市於家为丰财为富其隣於物为驺虞为得食鸡其迹异其道同统而言之义之和也夫贞者何也道之守者也於天为行健於地为厚载於人为正直为忠毅於国为典则为权衡於家为男女正位为长子主器於物为金玉为?豸其迹异其道同统而言之则事之干也行此四者之谓道述此四者之谓教四者之用天所不能违而况於人乎况於万物乎故君子不去也天微四德天地不行地微四德坤仪不宁人微四德则无令名国家无四德则风教不伦物无四德则祥瑞不生惟乾坤之德统其四者焉余卦则鲜克备矣惟圣人体乾而行後之希圣者亦鲜克备矣尧舜率天下以仁乾元之君也汤武应天顺人开国除乱履其亨而阐其利者也夏禹治水乾之成功干其事者也体其元而兼其三者尧舜也欤後之人孰能生知宜乎跂踵而勤行矣处必亲仁元之基也动能俟时亨之始也进思济物利之方也守诚不囘贞之道也四者未能兼行则出乎彼而入乎此出乎此而入乎彼周旋进退不离四者之中如是则其殆庶几乎
说春秋序
圣人之为春秋也因东鲁之文追西周之制褒贬大举赏罚尽在谨圣帝明皇之法峻乱臣贼子之防其间华衮贻荣萧斧示辱一字之下百王不刋游夏既无补於前公谷盖有失於後虽丘明之传颇多氷释而素王之言尚或天远不讲不议其无津涯今褒博者流咸志於道以天命之正性修王佐之异材不深春秋吾未信也三传房公有元凯之癖兼仲舒之学丈席之际精义入神吾辈方扣圣门宜循师道粹属词比事之教洞尊王黜霸之经由此登太山而知高入宗庙而见美升堂覩奥必有人焉君子哉无废
范文正集卷六

[book_title]卷七
<集部,别集类,北宋建隆至靖康,范文正集>
钦定四库全书
范文正集卷七
宋　范仲淹　撰
记
桐庐郡严先生祠堂记
先生汉光武之故人也相尚以道及帝握赤符乘六龙得圣人之时臣妾亿兆天下孰加焉惟先生以节高之既而动星象归江湖得圣人之清泥涂轩冕天下孰加焉惟光武以礼下之在蛊之上九衆方有为而独不事王侯高尚其事先生以之在屯之初九阳德方亨而能以贵下贱大得民也光武以之盖先生之心出乎日月之上光武之器包乎天地之外微先生不能成光武之大微光武岂能遂先生之高哉而使贪夫廉懦夫立是有大功於名教也某来守是邦始构堂而奠焉乃复其为後者四家以奉祠事又从而歌曰云山苍苍江水泱泱先生之风山高水长
南京书院题名记
皇宋辟天下建太平功掲日月泽注河汉金革尘积弦诵风布乃有睢阳先生赠礼部侍郎戚公同文以贲于丘园教育为乐门弟子由文行而进者自故兵部侍郎许公骧而下凡若干人先生之嗣故都官郎中维枢密直学士纶并纯文浩学世济其美清德素行贵而能贫祥符中乡人曹氏请以金三百万建学于先生之庐学士之子殿中丞舜宾时在私庭俾干其裕故太原奉常博士渎时举贤良始掌其教故清河职方员外郎吉甫时以管记以领其纲学士画一而上真宗皇帝为之嘉叹面可其奏今端明殿学士盛公侍郎度文其记前参预政事陈公侍郎尧佐题其榜由是风乎四方士也如狂望兮梁园归欤鲁堂章甫如星缝掖如云讲议乎经咏思乎文经以明道若太阳之御六合焉文以通理若四时之妙万物焉诚以日至义以日精聚学为海则九河我吞百谷我尊淬词为锋则浮云我决良玉我切然则文学之器天成不一或醇醇而古或郁郁於时或峻于层云或深於重渊至於通易之神明得诗之风化洞春秋褒贬之法逹礼乐制作之情善言二帝三王之书博涉九流百家之说者盖互有人焉若夫廊庙其器有忧天下之心进可为卿大夫者天人其学能乐古人之道退可为乡先生者亦不无矣观夫二十年间相继登科而魁甲英雄仪羽台阁盖翩翩焉未见其止宜观名列以劝方来登斯缀者不负国家之乐育不孤师门之礼教不忘朋簪之善导孜孜仁义惟日不足庶几乎刋金石而无愧也抑又使天下庠序规此而兴济济羣髦咸底於道则皇家二五之风步武可到戚门之光亦无穷已他日门人中絶德至行高尚不仕如睢阳先生者当又附此焉
清白堂记
会稽府署据卧龙山之南足北上有蓬莱阁阁之西有凉堂堂之西有岩焉岩之下有地方数丈密蔓深丛莽然就荒一日命役徒而辟之中获废井即呼工出其泥滓观其好恶曰嘉泉择高年吏问废之由不知也乃扃而澄之三日而後汲视其泉清而白色味之甚甘渊然丈余绠不可竭当大暑时饮之若饵白雪咀轻冰凛如也当严冬时若遇爱日得阳春温如也其或雨作云蒸醇醇而浑盖山泽通气应於名源矣又引嘉宾以建溪日注卧龙云门之茗试之则甘液华滋说人襟灵观夫大易之象初则井道未通泥而不食弗治也终则井道大成收而勿幕有功也其斯之谓乎又曰井德之地盖言所守不迁矣井以辨义盖言所施不私矣圣人画井之象以明君子之道焉予爱其清白而有德义为官师之规因署其堂曰清白堂又构亭于其侧曰清白亭庶几居斯堂登斯亭而无忝其名哉宝元二年月日记
岳阳楼记
庆历四年春滕子京谪守巴陵郡越明年政通人和百废具兴乃重修岳阳楼增其旧制刻唐贤今人诗赋于其上属余作文以记之余观夫巴陵胜状在洞庭一湖衔远山吞长江浩浩汤汤横无际涯朝晖夕阴气象万千此则岳阳楼之大观也前人之述备矣然则北通巫峡南极潚湘迁客骚人都会於此览物之情得无异乎若夫霪雨霏霏连月不开阴风怒号浊浪排空日星隐耀山岳潜形商旅不行樯倾檝摧薄暮冥冥虎啸猿啼登斯楼也则有去国怀乡忧谗畏讥满目萧然感极而悲者矣至若春和景明波澜不惊上下天光一碧万顷沙鸥翔集锦鳞游泳岸芷河兰郁郁青青而或长烟一空皓月千里浮光跃金静影沉璧渔歌互答此乐何极登斯楼也则有心旷神怡宠辱偕忘把酒临风其喜洋洋者矣嗟夫予尝求古仁人之心或异二者之为何哉不以物喜不以已悲居庙堂之高则忧其民处江湖之远则忧其君是进亦忧退亦忧然则何时而乐耶其必曰先天下之忧而忧後天下之乐而乐乎噫微斯人吾谁与归时六年九月十五日
邠州建学记
国家之患莫大於乏人人曷尝而乏哉天地灵粹赋于万物非昔醇而今漓吾观物有秀於类者曾不减於古岂人之秀而贤者独下於古欤诚教有所未格器有所未就而然耶庠序可不兴乎庠序者俊乂所由出焉三王有天下各数百年竝用此道以长养人材材不乏而天下治天下治而王室安斯明着之效矣庆历甲申岁予参贰国政亲奉圣谋诏天下建郡县之学俾岁贡羣士一由此出明年春予得请为豳城守署事之三日谒夫子庙通守太常王博士稷告予曰奉诏建学其材出於诸生备矣今夫子庙隘甚羣士无所安因议改卜于府之东南隅地为高明遂以建学并其庙迁焉以兵马监押刘保节度推官杨承用共掌役事博士朝夕视之明年夏厥功告毕增其庙度重师礼也广其学宫优生员也谈经於堂藏书於库长廊四回室从而周总一百四十楹广厦高轩处之显明士人洋洋其来如归且曰吾党居后稷公刘之区被二帝三王之风其吾君之大赐吾道之盛节欤敢不拳拳服膺以树其德业哉予既改南阳郡博士移书请为之记予尝观易之大象在小畜曰君子以懿文德谓其道未通则畜乎文德俟时而行也在兑曰君子以朋友讲习谓相说之道必利乎正莫大於讲习也诸生其能知吾君建学圣人大易之旨则庶几乎故书之
天竺山日观大师塔记
师钱塘人也姓仲氏名善昇十岁出家十五通诵法华经十七落髪受具戒客京师三十年与儒者游好为唐律诗且有佛学天禧中诏下僧录简长等注释御制法音集师预选中书毕诏赐师名遂还故里公卿有诗送行师深於琴余尝听之爱其神端气平安坐如石指不纎失徽不少差迟速重轻一一而当故其音清而弗哀和而弗淫自不知其所以然精之至也予尝闻故谕德崔公之琴雅远清静当代无比如师则近之矣康定中入天竺山居日观庵曰吾其止乎不下山者十余年诵莲经一万过皇佑元年余至钱塘就山中见之康强精明话言如旧一日遣侍者持书谢余曰吾愿足矣将去人世必藏於浮图之下愿公记焉又一日侍者来告曰师化矣其门人中霭等葬师于塔复以师之言求为之铭铭曰
山月亭亭兮师之心山泉泠泠兮师之琴真性存兮孰为古今聊志之兮天竺之岑
书
奏上时务书
天圣三年四月二十日文林郎守大理寺丞臣范仲淹谨诣合门再拜死罪上书皇太后陛下皇帝陛下臣闻巧言者无犯而易进直言者有犯而难立然则直言之士千古谓之忠巧言之人千古谓之佞今臣勉思药石切犯雷霆不遵易进之涂而居难立之地者欲倾臣节以报国恩耻佞人之名慕忠臣之节感激而发万死无恨况臣之所言皆圣朝当行之事而未之行者谅有以也圣人之心岂不至此盖当乎一日万几未暇余论大臣之心岂不至此盖惧乎上疑下谤未克果行臣请言之以发圣虑臣闻国之文章应於风化风化厚薄见乎文章是故观虞夏之书足以明帝王之道览南朝之文足以知衰靡之化故圣人之理天下也文弊则救之以质质弊则救之以文质弊而不救则晦而不彰文弊而不救则华而将落前代之季不能自救以至于大乱乃有来者起而救之故文章之薄则为君子之忧风化其坏则为来者之资惟圣帝明王文质相救在乎已不在乎人易曰穷则变变则通通则久亦此之谓也伏望圣慈与大臣议文章之道师虞夏之风况我圣朝千载而会惜乎不追三代之高而尚六朝之细然文章之列何代无人盖时之所尚何能独变大君有命孰不风从可敦谕词臣兴复古道更延博雅之士布於台阁以救斯文之薄而厚其风化也天下幸甚臣又闻圣人之有天下也文经之武纬之此二道者天下之大柄也昔诸侯暴武之时孔子曰俎豆之事则尝闻之此圣人救之以文也及夹谷之会孔子则曰有文事者必有武备请设左右司马此圣人济之以武也文武之道相济而行不可斯须而去焉唐明皇之时太平日久人不知战国不虑危大寇犯关势如瓦解此失武之备也经曰祸兮福所倚福兮祸所伏乂曰防之於未萌治之於未乱圣人当福而知祸在治而防乱故善安身者在康宁之时不谓终无疾病於是有节宣方药之备焉善安国者当太平之时不谓终无危乱於是有教化经畧之备焉我国家文经武纬天下大定自真宗皇帝之初犹有旧将旧兵多经战敌四?之患足以御防今天下休兵余二十载昔之战者今已老矣今之少者不知战争之事人不知战国不虑危岂圣人之意哉而况守在四?不可不虑古来和好鲜克始终唐陆贽议云犬羊同类狐鼠为心贪而多防狡而无耻威之不悟抚之不怀虽或时有盛衰大抵常为边患属方靖中夏未遑外虞因其乞盟遂许结好加恩降礼有欲无违而乃邀求浸多飜覆不定托因细事啧有烦言猜矫多端其斯可验此唐人之至论也今自京至边并无关嶮其或恩信不守衅端忽作戎马一纵信宿千里若边少名将则惧而不守或守而不战或战而无功再扣澶渊岂必寻好未知果有几将可代长城伏望圣慈鉴明皇之前辙察陆贽之谠议与大臣论武於朝以保天下先命大臣密举忠义有谋之人授以方畧委之边任次命武臣密举壮勇出羣之士试以武事迁其等差壮士蒙知必怀报効列於边塞足备非常其或自谓无虞不欲生事轻长世之策苟一时之安边患忽来人情大骇自古兵不得帅鱼肉无殊乃欲仓卒战鬭之间拔卒为将豺狼竞进真伪交驰此五代之前鉴也至於尘埃之间岂无壮士宜复唐之武举则英雄之辈愿在彀中此圣人居安虑危之备备而无用国家之福也惟圣意详之臣又闻先王建官共理天下必以贤俊授任不以爵禄为恩故百僚师师各扬其职上不轻授下无冒进此设官之大端也我国家累圣求理而致太平大约纪纲法象唐室以臣观之宜法唐兴之时不宜法唐衰之後唐兴之时特开馆殿以待贤俊得学士十八人声满天下此文皇养将相之材以论道经邦而成大化也暨至中兴往往得人唐衰之後此选不盛我朝崇尚馆殿目为清华辅相之材多由此选三馆清密古谓登瀛近岁选出内庭逼居坊陌非唐所谓集仙之馆也又其间校讐之职或不由科第以恩而除限以岁年渐至清显轻十八学士之选恐非文皇养将相之材之意也伏望圣慈与大臣议其可否重为制度以法唐兴之时而延廊庙之器此国家之大美也惟圣意详之又谏官御史耳目之司不讳之朝宜有赏劝自陛下临政以来未闻旌一谏员赏一御史若言而无补是选之不精言而有补岂赏之不行徒使犯顔者危缄口者安以进药石为虚言以陈丝髪为供职三载之後进退雷同臣恐天下窃议朝廷言路未广忠臣未劝将令谏官御史之徒尸素於朝非国家之福也惟圣意详之臣又闻先王义重君臣赏延于世大勲之後立贤为嗣余子则以才自调不使混淆而後大防一隳颓波千载凡居近位岁进子孙簪绂盈门冠盖塞路贤与不肖例升京朝谓之赏延无乃太甚此必前代君危臣僭之际务相姑息因为典故以至於斯又百司之人本避乡役不踰数岁例与出官莫非贪忍之徒絶异孝亷之举使亲民政其弊如何开此二途岁取百数无所不有实累王风恐非任官惟贤之体也人避衆怨不敢上言遂令仕路纷纭禄位填委文武官吏待阙踰年贪者益砺其爪牙亷者悉困於寒饿徒於礼闱之内增其艰难壮士惜年数岁一举乃相奔竞至有讼争而况修辞者不求大才明经者不问大旨师道既废文风益浇诏令虽繁何以戒劝士无廉让职此之由其源未澄欲波之清臣未之信也傥国家不思改作因循其弊官乱於上风坏於下恐非国家之福也傥为长久之策则愿与大臣特新其议澄清此源不以谤议为嫌当以治乱为意此国家之福也惟圣意详之臣闻以德服人天下欣戴以力服人天下怨望尧舜以德则人爱君如父母秦以力则人视君如仇雠是故御天下者德可凭而力不可恃也伏惟皇太后陛下皇帝陛下日崇圣德以永服天下之心若夫敦好生之志推不忍之心薄於刑典厚於恻隐在物祝网於民泣辜常戒百官勿为苛酷示天下之慈也唯圣人能之耻珠玉之玩罢组绣之贡焚晋武之雉裘出文皇之宫人少度僧尼不兴土木示天下之俭也唯圣人能之鷄鸣而起孜孜听政每有余暇则召大臣讲议文武访问艰难此皇王之勤也唯圣人勉之贵贱亲疎赏罚惟一有功者虽憎必赏有罪者虽爱必罚舍一心之私从万人之望示天下之公也唯圣人行之自古帝王与佞臣治天下天下必乱与忠臣治天下天下必安然则忠臣骨鲠而易疎佞臣柔顺而易亲柔顺似忠多为美言骨鲠似强多所直谏美言者得进则佞人满朝直谏者见疎则忠臣避世二者进退何以辨之但日闻美言则知佞人未去此国家之可忧也日闻直谏则知忠臣左右此国家之可喜也伏惟圣明不可不察自古王者外防?狄内防奸邪?狄侵国奸邪败德国侵则害加黎庶德败则祸起萧墙乃知奸邪之凶甚於?狄之患伏惟圣明常好正直以杜奸邪此致理之本也臣又闻圣人宅九重之深镇万国之望以静制动以重为威如天之高如地之深使人不得容易而议也昨覩銮驾顺动稍频恐非深居九重静镇万国之意况进奏院报於天下天下闻之恐损威重先朝以御宇日深功成天下巡幸之费尚或谏止今继明之始圣政方新宜加忧勤深防逸豫则人心大悦天道降康不比先帝功成之年未可轻为巡幸伏惟圣慈再三详览每有顺动必循典礼以服天下之望臣又闻人主纳远大之谋久而成王道纳浅末之议久而成乱政方今圣人在上贤人在侧取舍之际岂有未至然而刑法之吏言丝髪之重轻钱谷之司举锱铢之利病则往往谓之急务响应而行或有言政教之源流议风俗之厚薄陈圣贤之事业论文武之得失则往往谓之迂说废而不行岂朝廷薄远大之谋好浅末之议哉伏望圣慈纳人之谋用人之议不以远大为迂说不以浅末为急务则王道大成天下幸甚臣又闻圣人之至明也临万几之事而不敢独断圣人之至聪也纳羣臣之言而不敢偏听独断则千虑或失偏听则衆心必离人心离则社稷危而不扶圣虑失则政教差而弥远故先王务公共设百官而不敢独断者惧一虑之失也开言路采羣议而不敢偏听者惧衆心之离也今圣政方新动思公共委任两地出入万几万几之繁能无得失乃许羣臣上言以补其阙使上无蒙蔽下无壅塞有以见圣人之不独断也天下幸甚然而臣下上言密陈得失未可尽以为实亦当深究其宜或务窥人短长或欲希旨上下动揺赏罚之柄离隔君臣之情似是而非言伪而辩虽圣鉴之下能无惑焉偶动宸衷无益王道似此密奏之类更望圣慈深加详览与大臣议论可否然後施行傥密奏之言便以为实内降处分一面施行则谗谮之人缘隙而进以讦为直以诈为忠使内外相疑政教不一非致理之本也古人有言曰为君难为臣不易者其在此乎伏惟圣明不可不察又自古亲近小臣率多纎佞恃国恩宠为人阶缘公议未行私请先至如此则人皆由径政有多门伏望圣慈深为防虑以存至公之道也臣曲陋之人本无精识览前王之得失究圣朝之取舍因敢罄而陈之伏望圣慈详择一二干犯天威臣无任战汗激切屏营之至臣某昧死谨言
范文正集卷七

[book_title]卷八
钦定四库全书
范文正集卷八
宋　范仲淹　撰
书
上张右丞书
乾兴元年十二月日文林郎试秘书省校书郎权集庆军节度推官监泰州西溪镇盐仓范某谨斋戒选日裁书拜于右丞合下某闻先知觉後知先觉觉後觉伊尹之心也哲人传焉故贤贤相与其道不息若显若隐者则惟时尔使伊尹之心邈乎无传则贤贤相废来代以降岂复有致君尧舜觉天下之後觉者哉今有施阿衡之才之道而将博其传者可无眷眷以求其人乎有服膺仁义亲逢圣贤而未预其传者可无遑遑以听於大人之门乎敢斋戒以辨之恭惟右丞维岳降神仪我华旦文以鼓天下之动学以达天下之志始乃育大节历小位艰难备思造次惟道践七谏之清列奉万枢之密府奏议森乎朝听顾问沃於天心早以位峻中司礼严百辟人神协赞贰于台宰邴侯之问系乎惨舒叔相之才着於礼乐而常居以正色动惟至诚名可巽而道不可屈怀可卷而节不可降故昨让庙堂之高囘星象之度能轻人之至重易人之至难故道清朝廷名高泰山盖尽美矣然我宋重明累圣与周比隆贤人之业宜卫社稷当复正荧煌之座为万邦之休光四海之景福此右丞之才之道之万一也天下才士莫不稽颡仰望光明但仲尼日月之阶难为其升尔某何人也可预陶甄之末其大幸者生四民中识书学文为衣冠礼乐之士研精覃思粗闻圣人之道知忠孝可以奉上仁义可以施下功名可存于不朽文章可贻于无穷莫不感激而兴慨然有益天下之心垂千古之志岂所谓不知量也又昔人云一卷之书必立之师岂天下之道无从而正之而可得其指要乎某所以鸡鸣孜孜望其有获於此而当世大君子以某雕虫之技而怜之者有矣未有谓某之诚可言天下之道者今复吏于海隅葭菼之中与国家补锱铢之利缓则罹咎猛且贼民穷荒絶岛人不堪其忧尚何道之可进自惜属文未达见书未博三十为学未获事大贤人之师周旋其心未能受大君子之道其愚不巳尚遑遑乎听於大人之门恭惟右丞播洪钧之仁矜其不肖以一言置于左右至於稼穑之难狱讼之情政教之繁简货殖之利病虽不能辨亦尝有闻焉似可备僚俊之末议且使朝夕执事於前观之可否如得其诚愿预教育然後天下之道可得而明阿衡之心可得而传使某会遇之日有益於当时有垂於将来乃右丞之道传传而不朽矣昔郭隗以小才而逢大遇则燕昭之名于今称道黄公天人也有以跪履而授帝师之道者岂以孺子而舍诸智愚不同人则然矣先民有言曰希圣者亦圣之徒也此庶几於万一然干犯台严无任狂越战兢之至不宣某再拜稽首
上执政书
天圣五年月日丁忧人范某谨择日望拜上书於史馆相公集贤相公参政侍郎参政给事某居亲之丧上书言事踰越典礼取笑天下岂欲动圣贤之知为身名之计乎某谓居丧越礼有诛无赦岂足动圣贤之知耶矧亲安之时官小禄薄今亲亡矣纵使异日授一美衣对一盛馔尚当泣感风树忧思无穷岂今几筵之下可为身名之计乎不然何急急於言哉盖闻忠孝者天下之大本也其孝不逮矣忠可忘乎此所以冒哀上书言国家事不以一心之戚而忘天下之忧庶乎四海生灵长见太平况今圣人当天四贤同德此千百年中言事之秋也然圣贤之朝岂资下士之益补乎盖古之圣贤以刍荛之谈而成大美者多矣岂俟某引而质之况儒者之学非道不谈某敢企仰万一因拟议以言之皆今易行之事其未易行者某所不言也恭惟相府居百辟之首享万锺之厚夙兴夜寐未始不欲安社稷跻富夀答先帝之知致今上之美况圣贤存诚以万灵为心以万物为体思与天下同其安乐然非思之难致之难矣某窃览前书见周汉之兴圣贤共理使天下为富为夀数百年则当时致君者功可知矣周汉之衰奸雄竞起使天下为血为肉数百年则当时致君者罪可知矣李唐之兴也如周汉焉其衰也亦周汉焉自我宋之有天下也经之营之长之育之以至于太平累圣之功岂不大哉然否极者泰泰极者否天下之理如循环焉惟圣人设卦观象穷则变变则通通则久非知变者其能久乎此圣人作易之大旨以授于理天下者也岂徒然哉今朝廷久无忧矣天下久太平矣兵久弗用矣士曾未教矣中外方奢侈矣百姓反困穷矣朝廷无忧则苦言难入天下久平则倚伏可畏兵久弗用则武备不坚士曾未教则贤材不充中外奢侈则国用无度百姓困穷则天下无恩苦言难入则国听不聪矣倚伏可畏则奸雄或伺其时矣武备不坚则戎狄或乘其隙矣贤材不充则名器或假於人矣国用无度则民力已竭矣天下无恩则邦本不固矣傥相府思变其道与国家磐固基本一旦王道复行使天下为富为夀数百年由今相府致君之功也傥不思变其道而但维持岁月一旦乱阶复作使天下为血为肉数百年亦今相府负天下之过也昔曹参守萧何之规以天下久乱与人息肩而不敢有为者权也今天下久平修理政教制作礼乐以防微杜渐者道也张华是西晋之危而正人无徒故维持纪纲以延岁月而终不免祸以大乱天下今圣人在上老成在右岂取维持之功而忘磐固之道哉某窃谓相府报国致君之功正在乎固邦本厚民力重名器备戎狄杜奸雄明国听也固邦本者在乎举县令择郡守以救民之弊也厚民力者在乎复游散去冗僭以阜时之财也重名器者在乎慎选举敦教育使代不乏材也备戎狄者在乎育将材实边郡使敌无觊觎也杜奸雄者在乎朝廷无过生灵无怨以絶乱之阶也明国听者在乎保直臣斥佞人以致君於有道也夫举县令择郡长以救民之弊者何哉某观今之县令循例而授多非清识之士衰老者为子孙之计则志在苞苴动皆徇己少壮者耻州县之职则政多苟且举必近名故一邑之间簿书不精胥吏不畏徭役不均刑罚不中民利不作民害不去鳏寡不恤游墯不禁播艺不增孝悌不劝以一邑观之则四方县政如此者十有七八焉而望王道之兴不亦难乎某恐来代之书论得失者谓相府有不救其弊之过矣如之何使斯人之徒为民父母以困穷其天下又朝廷久有择县令郡长之议而不遂行者盖思退人以礼不欲动多士之心故务因循而重改作也岂长世之策哉傥更张之际不失推恩又何损於仁乎今约天下令录自差京朝官外不过千数百员自来郊天之恩鲜及州县若天下令录自大礼以前满十考者可成资日替与职官七考以上可满日循其资俸除录事参军则县令中昬迈庸常之流可去数百人矣盖职官录事参军不甚亲民为害亦细此谓退人以礼士岂有怨心哉其间课最可尚论荐颇多俟到铨衡别议畴赏前既善退後当精选其判司簿尉不由荐举初入令录之人并可注录事参军如无员阙可授大县簿尉仍赐令录之俸其曾任令录有过该恩合入本资者可依初入之例颁此数条入令者鲜然後委清望官於幕职判司簿尉中历三考以上具理绩举充其川广福建县令可委转运使等就近於判司簿尉中举移庶从人便若此後诸处县令特有课最可旌尚者宜就迁一官更留三载庶其宣政者可以成俗其侥幸者自从朝典如此行之三五年中天下县政可澄清矣愿相府为天下生灵而行之为国家磐固基本而思之不以听刍荛为嫌而罢之则天下幸甚幸甚某又观今之郡长鲜克尽心有尚迎送之劳有贪燕射之逸或急急於富贵之援或孜孜於子孙之计志不在政功焉及民以狱讼稍简为政成以教令不行为坐镇以移风易俗为虚语以简贤附势为知几清素之人非缘嘱而不荐贪黩之辈非寒素而不纠纵胥徒之奸尅宠风俗之奢僭况国有职制禁民越礼颁行已久莫能举按使国家仁不足以及物义不足以禁非官实素餐民则菜色有恤鳏寡则指为近名有抑权豪则目为掇祸苟且之弊积习成风俾斯人之徒共理天下王道何从而兴乎某恐来代之书论得失者亦谓圣朝有不救其弊之过矣然朝廷以黜陟郡长为难者官有定制不欲动摇惧其招怨谤而速侥幸尔故知县两任例升同判同判两任例升知州奈何在下之时饰身修名邀其清举居上之後志满才乏愆于素持止能偷安未至覆餗故贤愚同等清浊一致此乃朝廷避怨於上移虐於下俟其自败民何以堪故郑庄公伺共叔之自毙而春秋罪焉以其长恶也易曰履霜坚冰至由辨之不早辨也此圣人昭昭之训岂用於先王而废於今日者哉近年诸处郡长以赃致罪者数人皆贯盈之夫久为民患如此之类至终不败者岂止数人而已乎虽转运使提点刑狱职在访察其如位望相亚怨仇可敌非致败露鲜敢发明宜乎论道之间激扬天下古者天子五载一巡皇上凝命于今六载矣以军国重大未可行远古之道今郊礼之余宜宣大庆可於两制以上密选贤明巡行诸道以兴利除害黜幽陟明舒惨四方岂同常务可命御史严谕百僚与出使之官絶书刺往还之礼仍翌日首涂以禁请托苟利天下大体何伤所出使之官宜以宣庆为名安远听也其诸道知州同判耄者懦者贪者虐者轻而无法者堕而无政者皆可奏降以激尸素又四方得以上闻未举巡狩之礼而遣观风之使非不典也然後委清望官於朝臣同判中举诸郡长於朝臣知县中举诸同判今後同判之官非着显效及有殊荐虽或久次止可加恩郡国之符不当轻授其知县之人入同判者宜比此例如此行之天下郡政其滥鲜矣今一司一务犹或举官一郡之间生灵数万反可轻授於人乎愿相府为天下生灵而行之为国家磐固基本而行之不以听刍荛为嫌而罢之天下幸甚幸甚某前所谓官有定制不欲动揺惧其招怨谤而速侥幸者两宫圣人临轩命使激扬善恶澄清天下何怨谤之有乎自兹以降非举不授举官之责厥典非轻何侥幸之有乎如所举之人果成异政则宜旌尚举主以劝来者圣朝未行此典盖亦阙矣县令长既得其才然後复游散去冗僭以阜时之财者何哉某观天下谷帛厥价翔起议者谓生灵既庶使之然矣某谓生者既庶则作者复衆岂既衆之为累哉盖古者四民秦汉之下兵及缁黄共六民矣今又六民之中浮其业者不可胜纪此天下之大蠧也士有不稽古而禄农有不竭力而饥工多奇器以败度商多奇货以乱禁兵多冗而不急缁黄荡而不制此则六民之浮不可胜纪而皆衣食於农者也如之何物不贵乎如之何农不困乎某谓谷帛之贵由其播艺不增而资取者衆也金银之贵由其制度不严而器用者衆也或谓资四夷之取而使之然则山川之所出与恩信之所给自可较之非某所敢知也今议更张之制繁细非一某敢畧而陈之夫释道之书以真常为性以洁浄为宗神而明之存乎其人智者尚难於言而况於民乎君子弗论者非今理天下之道也其徒繁秽不可不约今後天下童行可於本贯陈牒必结其乡党苟有罪戾或父母在鲜人供养者勿从其请如已受度而父母在别无子孙勿许方游则民之父母鲜转死於沟壑矣斯亦养惸独助孝悌之风也其京师寺观多招四方之人宜给本贯凭由乃许收录斯亦辨奸细复游散之要也其天下寺观每建殿塔蠧民之费动踰数万止可完旧勿许创新斯亦与民阜财之端也又古者兵在於民且耕且战秦汉之下官库为常贵武勇之精备征伐之急也今诸军老弱之兵讵堪征伐旋降等级尚费资储然国家至仁旨在存活若诏诸军年五十已上有资产愿还乡里者一可听之稍省军储复从人欲无所归者自依旧典此去冗之一也又诸道巡检所统之卒皆本城役徒殊非武士使之禁暴十不当一而诸州常患兵少日旋招致谷帛之计其耗万亿以某观之自京四向千里之间或多寇盗盖创置廵检路分颇多而卒伍至羸捕掩无效非要害者宜悉罢之所存之处资
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 10:29:26-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>