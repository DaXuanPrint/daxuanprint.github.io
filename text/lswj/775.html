<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="提要,原序,卷一,卷二,卷三,卷四,卷五,卷六,卷七,卷八,卷九,卷十,卷十一,卷十二,卷十三,卷十四,卷十五,榘庵集全文在线阅读,榘庵集全文在线下载,大玄古籍书库">
<meta name="description" content="元代诗文别集。15卷。同恕撰。同恕原有文集30卷,元顺帝至正初年由陕西行台御史观音保等刊行于江淮,但入明之后,原本就亡佚不存。清乾隆年间编《四库全书》,从《永乐大典》中辑出同恕诗文若干篇,重编为《榘庵集》15卷。本集卷首为苏天爵序。卷1为表、笺、策问,卷2为序,卷3为记,卷4为书、跋,卷5为说、铭、行状、墓表,卷6为碑铭、志铭,卷7—9为志铭,卷10为颂、赞、祈文、祭文,卷11为五言古诗、七言古诗、五言律诗,卷12—13为七言律诗,卷14为五言绝句、七言绝句,卷15为七言绝句、词。卷末附有门人贾仁撰《榘庵">
<title>榘庵集_同恕_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">榘庵集</span> <br/>
          作者： <span class="inputVal" id="bkauthor">同恕</span> <br/>
          朝代： <span class="inputVal" id="bkdate">元代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">类书文集,诗文集,完结</span> <br/>
          字数： <span class="inputVal" id="bknum">[book_length]88430</span> <br/>
          说明： <span class="inputVal" id="bkdec">元代诗文别集。15卷。同恕撰。同恕原有文集30卷,元顺帝至正初年由陕西行台御史观音保等刊行于江淮,但入明之后,原本就亡佚不存。清乾隆年间编《四库全书》,从《永乐大典》中辑出同恕诗文若干篇,重编为《榘庵集》15卷。本集卷首为苏天爵序。卷1为表、笺、策问,卷2为序,卷3为记,卷4为书、跋,卷5为说、铭、行状、墓表,卷6为碑铭、志铭,卷7—9为志铭,卷10为颂、赞、祈文、祭文,卷11为五言古诗、七言古诗、五言律诗,卷12—13为七言律诗,卷14为五言绝句、七言绝句,卷15为七言绝句、词。卷末附有门人贾仁撰《榘庵先生行状》,孛术鲁翀撰《同公神道碑》等有关资料。同恕诗学陆游,通达明白,但往往失之浅近。他的文章有可与金、元正史互相参订之处。《永乐大典》所收的同恕文章,有祈禳青词,在《四库全书》编者重订《榘庵集》时,根据乾隆皇帝的旨意,一概删去。尽管同恕在元朝文名颇大,但由于《榘庵集》久佚,所以以往论者往往未能对他的文学成就作出客观的评价。</span> <br/>
          封面： <span class="inputVal" id="bkimg">Z_18964.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]榘庵集
[book_author]同恕
[book_date]元代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]类书文集,诗文集,完结
[book_length]88430
[book_dec]元代诗文别集。15卷。同恕撰。同恕原有文集30卷,元顺帝至正初年由陕西行台御史观音保等刊行于江淮,但入明之后,原本就亡佚不存。清乾隆年间编《四库全书》,从《永乐大典》中辑出同恕诗文若干篇,重编为《榘庵集》15卷。本集卷首为苏天爵序。卷1为表、笺、策问,卷2为序,卷3为记,卷4为书、跋,卷5为说、铭、行状、墓表,卷6为碑铭、志铭,卷7—9为志铭,卷10为颂、赞、祈文、祭文,卷11为五言古诗、七言古诗、五言律诗,卷12—13为七言律诗,卷14为五言绝句、七言绝句,卷15为七言绝句、词。卷末附有门人贾仁撰《榘庵先生行状》,孛术鲁翀撰《同公神道碑》等有关资料。同恕诗学陆游,通达明白,但往往失之浅近。他的文章有可与金、元正史互相参订之处。《永乐大典》所收的同恕文章,有祈禳青词,在《四库全书》编者重订《榘庵集》时,根据乾隆皇帝的旨意,一概删去。尽管同恕在元朝文名颇大,但由于《榘庵集》久佚,所以以往论者往往未能对他的文学成就作出客观的评价。
[book_img]Z_18964.jpg


[book_title]提要
钦定四库全书　　　　　集部五
提要
榘庵集十五卷　　　　　别集类四【元】
【臣】等谨案榘庵集十五卷元同恕撰恕字寛甫其先太原人徙于奉元恕年十三以书经魁乡校至元间授国子司业辞不拜陕西行台侍御史赵世延请置鲁斋书院以恕领教事延佑六年立皇太子召恕为奉议大夫左赞善明年英宗继统以疾归致和元年拜集贤侍读学士复辞不赴卒赠翰林直学士封京兆郡侯諡文贞事蹟具元史儒学传所着榘庵集本三十卷至正初陕西行台御史观音保潘惟梓等始刋布于江淮赵郡苏天爵为之序文渊阁书目亦载有榘庵文集一部八册焦竑经籍志乃作二十卷疑传写误也明以来久佚不传故叶氏菉竹堂书目晁氏宝文堂书目并不载其名惟永乐大典中颇散见其诗文谨抄撮编集分类排比厘为文十卷诗五卷视原本尚得半焉其平生着作不事粉饰而於淳厚敦朴之中时露峻洁峭厉之气贾仁行状称其於诗喜陆放翁於文慕周益公富珠哩翀神道碑又称至元三十一年国史修世祖帝纪采事四方陕西行省平章政事咸宁王辟为掾典司编録故於元初典故最为详赡集中志状诸作多有可与金元正史相参订者惟祈禳青词本非文章正体恕素以明道兴教自任更不宜稍涉异端乃率尔操觚殊为踈於检点今凛遵
圣训概从删削庶不掩其全美焉乾隆四十六年九月
恭校上
总纂官【臣】纪昀【臣】陆锡熊【臣】孙士毅
总校官【臣】陆费墀

[book_title]原序
古之君子道积於躬行修於家称一乡之善士者固有之矣及其至也称於一国焉又称於天下焉其没於世则善言懿行忍使湮晦而弗传欤天爵早岁居於京师凡四方之士文学节行着於州闾者未始不闻其名焉若故集贤学士萧贞敏公太子赞善同文贞公则尤士君子所喜称道者也夫二公生逢国家之治平亲承文献之绪余深居而简出惇行而慎言处於家庭则肃然以庄接於乡党则薰然以和远近学者之及门也则授之以经台省名公之造其家也则交之以礼故小大敬服而声闻日以彰矣自昔关辅风土厚完人材朴茂洪惟世祖皇帝始以潜藩分地请命故相亷文正王为宣抚使乃辟覃怀许公为之提学以兴庠序以育贤材以美风化其规摹宏远矣当时儒宿磊落相望至大德延佑之际则有若贞敏文贞二公者出焉风采凛然倾动海内於时朝廷方兴文治登用老成屡以尊官显爵即其家徵起之间尝一至京师深欲推明其学未久移书庙堂辞疾而归雍容乎道义之盛审度乎出处之宜是岂遗世絶人索隐行恠者之流欤至正四年春天爵来官於秦方将考求诸老言行而表章之俾多士以为矜式会御史观音保潘惟梓以文贞遗文来上请刋布於江淮郡学天爵再三诵读爱其词淳而义正信乎有德者之有言呜呼迩年以来中原耆旧相继沦逝流风余韵日远日亡独赖其语言文字尚能稽其一二善哉御史之有是请也岂惟使关辅之士企其风节学行而有所兴起已夫至於贞敏之文散逸无几将与文贞之孙再思等采而辑之共广其传焉中奉大夫陕西诸道行御史台侍御史赵郡苏天爵序

[book_title]卷一
钦定四库全书
榘庵集卷一　　　　　　　元　同恕　撰表
贺正旦表
伏以玑衡齐七政历开四气之元玉帛朝万邦仪具九宾之盛庆流宸极驩溢寰区中贺钦惟陛下以德行仁对时育物穆穆中和之教温温寛大之书登一世於春台寒有衣而饥有食纳八荒於夀域彼无界而此无疆如日之升配天其永臣等幸逢熙洽阻会清明玉戚朱干莫备右阶之舞青旗鸾路第勤左个之瞻
伏以王正谨始春秋大一统之书天命惟新臣子上万年之夀两仪交泰庶绩咸熙中贺钦惟陛下有道元良太平真主朝慈宸以致德孝格文祖以燕诒谋恤鳏寡而释滞寃克广好生之德时蒐苖而谨牧圉益恢发育之仁化日舒徐惠风溥畅流颂声於四海集景命於三朝臣等心切中驰职叨外寄青阳左个储神穆穆之居嵩岳中峯接响绵绵之祝
伏以正次王王次春一统大书於鲁史寅改丑丑改子三代实行乎夏时玉烛调开辟之原宝运际洽熙之盛中贺恭惟陛下孳孳舜善荡荡尧仁安祖宗而乐神只参天地而赞化育恩则时普恊泽润之始和德惟日新配阳明之方永时万时亿宜民宜人臣等外寄叨持中班阻簉合宫在望仰瑞彩於庆霄崧岳传呼接欢声於华旦
伏以元气两仪之运虽本自然太和四序之春实基有道惠风溥畅化日舒长中贺恭惟陛下德则好生心维不忍纲纪四方而勉勉发育万物以洋洋志以道宁政由俗革无一事不师於古有所虑必在乎民茂迎玉烛之和翕受青阳之福臣等幸逢华旦阻会清班六币九仪一人万寿想元会彛章之盛颂太平景贶之新
贺登宝位表
伏以历数在躬於赫惟新之命乾坤助顺载绵有永之图万姓欢呼百神悦豫中贺恭惟陛下聪明不世勇智自天威武奋扬久着抚军之盛烈温恭允蹈益彰嗣位之诚谦沛皇泽以由旧章隆亲名而致德孝仁政之规模方始太平之气象有加臣等外宪叨持中班阻簉仰龙飞之造引领层霄效兽舞之诚鞠躬下土
伏以天命维新历数膺在躬之福圣人有作邦家开利见之祥乾清坤夷民熙物洽中贺恭惟陛下略不世出德大有为抚军着神武之功问寝彰爱恭之孝雝雝肃肃久系亿兆人之心荡荡巍巍丕承万千岁之统民风於变祖训有光臣等逖想朝仪猥叨郡寄遥望非烟之色恭效三呼仰瞻赫日之明欣同万国
伏以一德克享天心於赫惟新之命万年既受帝祉以笃无疆之休温诏诞颁欢声普洽中贺钦惟陛下乾坤再造日月重明审安定之算於一朝流恭让之美於百世念兹皇祖敬所尊而爱所亲立我烝民厚其生而正其德岂汉唐规模可得而髣髴虽尧舜事业未足以形容端凝南面之君旋绕北辰之拱臣等幸逢盛际叨寄雄藩听九奏之箫韶阻缀清班於紫禁祝三峰之仙掌永扶景运於皇元
伏以天与民归诞抚龙飞之景运父传子受於昭燕翼之诒谋绵庆祚於方昌壮丕基於永固瑞纒五色欢溢万方中贺恭惟陛下仁孝性成聪明夙赋念兹皇祖事其事而心其心立我烝民忧其忧而乐其乐以农桑学校为当务之急以珍玩奇货为侈用之先勉勉自修根本无为之治孜孜求助股肱在位之臣信此万年见於一日臣等恭逢盛际逖听鸿仪歌如日如月之诗用遵周雅监惟精惟一之义愿上虞书
天夀节贺表
伏以文明协帝祥瞻凤舞之期濬哲生商瑞际虹流之旦腾欢声於率土霭嘉气於层霄中贺恭惟陛下总集妙勋光照全业惇典庸礼淳风还治古之隆善政养民德泽浸绵区之广九族亲而四门穆五辰抚而庶绩凝兹迓福於和平宜增年於逸乐臣等羁縻官守踊跃恩华汉殿阻趋莫预嵩呼之列尧阶驰望但输华祝之勤伏以帝德难名方讴歌於见舜天休滋至适际会於生商四海同声三呼效祝中贺钦惟陛下穆穆盈成之守乾乾继述之修以爱民为心故亟省循之使以得贤为治故严黜陟之官洞明照於六幽憺英威於八表宜百神之助顺总万福以登年臣等幸际光华猥叨恩遇愿圣人夀如天地之久长为天下君迈典谟之浑灏伏以日照月临咸仰帝晖之赫天清地肃有开诞节之祥来百灵於九围效三呼於一旦中贺钦惟陛下勤俭如禹聪明类尧黜幽陟明以广我庶功知人则同乎虞舜发政施仁必先斯四者视民何异於周文对扬开後之睿谟润色无前之至治奉令承教羣臣但仰於陶成浸义涵仁四海孰窥於运用磐石乎宗盟之固泰山乎国势之尊宜增逸乐之年以介太平之福臣等滥膺职守阻缀贺班正乾位以长尊徒切北辰之拱握夀符而难老方欣南极之瞻
贺改元表
伏以体元居正有开泰定之先累洽重熙载纪致和之盛涣汗大号洋溢欢声中贺钦惟陛下德合乾坤明并日月讲信修睦宗盟革暌异之心纳欵输诚荒服致来同之贡兢兢业业以谨天戒皇皇汲汲以图民安惠泽旁流时雍於变臣等滥叨委寄幸际光华自天降康四序休徵之备若惟辟作福万年鸿休之特书
贺皇太后表
伏以圣治诞敷爰侈九重之孝坤慈广被聿开万岁之祥礼备宫闱欢同宇宙中贺恭惟皇太后殿下聪明恭俭光大含弘劝相人伦躬虞嫔之至德址基王化迈周母之徽音璇宫正南面之尊长乐笃东朝之庆臣等滥叨职守遥致贺忱百辟庭班莫接呼嵩之武万夫营列徒倾就日之心
贺皇太后上尊号表
伏以圣主当阳德莫先於孝治母君正位礼孰重於尊称温诏一颁欢声四洽中贺恭惟殿下坤厚而顺恒久而贞太任之端一诚庄笃生明圣后妃之忧勤恭俭成化和平膺宝册之焕文享璇宫之至养臣等逖闻庆典幸际昌期想像清班奉玉巵而上夀形容善颂瞻金阙以驰诚
笺
贺皇太子正旦笺
伏以东风解冻俶颁凤历之新春日载阳遹覩龙楼之丽元良以庆万国为贞中贺敬惟殿下懿问兰馨渊姿玉润温文孝友两宫皆得其欢心治理忠勤二府咸熙於庶绩宜益膺於渥命以顺履乎休辰臣等幸际昌期阻陪大礼仰齐贤於啓诵新以又新愿等夀於乔松朔而复朔
策问
策问四道
问国家养才以致用学者藏器以待时不致於用养之何为不待其时行之何能恭惟祖宗以真履实践之学训廸多士泽厚且久矣主上丕?祖武厉精图治取昔所议行而有待者设为科目延聘诸君诸君可谓得其时矣伏覩明诏有曰经明行修庶得真儒之用风移俗易益臻至治之隆大哉渊乎圣人之为心也夫自明德新民之学不讲法术功利之说胜儒者甘於博而寡要劳而少功之讥莫知自奋历世之治可以比隆乎古昔者亦寥寥也伊欲使道德一风俗同化洽民心刑措不用真儒之效得以复见岂无其说乎诸君从事於致用之学盖将有是责而不可辞者廼若端本澄源之用大纲小纪之施孰为古之可法孰为今之可行其究陈之有司得以寓目焉
问大学之道在明明德在新民在止於至善唐虞三代之盛上以是教而取之下以是学而行之故当其时治无异学教化行而风俗美恊气流而瑞应昭粤自功利法术之说兴杂覇辞艺之业作历数十世虽以一时之所立仅致小康而所谓明德新民之休烈则蔑乎其未有闻也主上御极之初锐情继述兴学养才思启圣治於无穷首取帝王选士之法讲而行之诸君涵濡大学之教为日已久是固深惟其义而力行其知矣敢问明德者何而吾又何以明之民之所以新至善之所以得而止之是必有其说矣有司愿详闻之以观诸君所以副今选择之意
问孔子殁能传圣人之学者孟子一人而已着书七篇先儒以为则象於论语旨意合同而孟子亦尝自言所愿学孔子至於篇终历叙羣圣之统直谓孔子至今世未远邹鲁相去居又近其自任以继圣传者岂不昭然见於辞气之间哉是宜一言一行与孔子若合符节然後可以使人无疑今以二书考之此矛彼盾盖亦不少孔子称管仲九合之功许之曰如其仁孟子则曰管仲曾西之所不为功烈如彼其卑也孔子谓子产有君子之道且数其养民惠使民义矣孟子则曰惠而不知为政言之不同有如此者孔子於公山佛肸之召犹且欲往孟子则不见诸侯召之而不往孔子去卫明日遂行孟子去齐三宿而後出昼行之不同有如此者岂以圣贤之用不必皆同而圣贤之学固无不同邪不然何以谓之孔孟诸君潜心二书为日久矣微辞奥旨盖已精思而熟讲之其详着於篇以祛所惑
问天灾流行四方代有尧汤之世九年之水七年之旱盖所不免然晁错谓国无捐瘠者以蓄积多而备先具也廼者自去秋不雨至於今六月旱乾为虐才一岁耳庐井嗸嗸十室九空民之流离颠沛已不知所以为计矣夫善为国者当忧其未忧而不忧其已忧蓄积之备既曰失之於前而所以善其後者可不熟讲而亟图之邪矧今祷祀之礼救荒之政载在典册可举而行者有几愿条陈件列以观他日学优而仕之用
榘庵集卷一

[book_title]卷二
钦定四库全书
榘庵集卷二　　　　　　　元　同恕　撰序
送雷季正序
至元辛巳之秋季正以父兄之命赴云中理家事且行谓余曰吾与子居同里学同席讲肄讽诵自幼至长未始一日不同业今兹有数千里之别子其谓我何仆於是俛而思仰而叹作而言曰吾兄之行某固不容默然自痛苦以来不亲笔砚久矣思荒语涩将何以为献抑尝闻之士之生世不越乎出处两者而已出则有君长之事处则有父兄之事惟其所在则致死焉固非袖手痴坐张颐待哺便已之安为得计也吾兄家事颇剧令尊丈行年七十介兄晨夕矻矻措画经理具有条贯吾子今日学术闻望卓然为一世之杰者不无所自门户风霜之任盖有所不得辞也体父兄付畀之心念所在致死之义则凡世俗所谓游观逸豫夺时日而妨事功者自有所不暇矣某也冥顽悖谬子而不子天地所不容尚忍为吾兄言此耶然不敢讳已之恶并以欺吾兄也勉之勉之
送艾伯充序
大德辛丑之冬奉政艾公之子伯充甫者与予游一再月奉政公以天子之命总管峡州伯充当侍行且行徵言为别予谓伯充生长名门得诸家庭观感者有余师矣予之谬妄何禆万一然感其意之勤而惜其别之遽也廼诵所知以为献昔人言公卿家子有宾客亲党之助略识文书章句名称籍籍因以致大位寒士何敢与较重轻鸣呼是特以地望峻显猎取虚声之易为夸以是存心疑非克负荷者若光昭世德之实其难殆相千万也韦布之家能读父兄书不得罪於乡党州闾已足为佳子弟稍秀而异一登仕版显亲扬名之誉斯归之矣公卿云者如是而道德如是而才术如是而勲劳有目者能识有口者能诵也为之子者少不是似慙卿之讥随踵而至不幸而又出其下焉月旦不评矣盖必有其位有其设施而後人以为有子苟无其位礼法之荣仁义之贵可以师镜一世始为不失旧物者然则视寒士为易耶为难耶请以伯充言之其以身许国不避祸难殁有余忠者非伯充之祖与提纲纪为良宪长课转输为才运使今虽劳以民社而公望攸属者非伯充之父与不独此也有若河南佥省嘉议公是为外王父有若云南廉访承直公是为舅氏文学政事之懿太史有作当登简册无疑举内外两家堂构之任隆隆奕奕其大如此伯充宜如何而为力也钧斤之物夫人而能胜之斡鼎荡舟乌获犹致慎焉是可以易心期之耶虽然伯充有渊敏庄厚之姿坚慤笃实之志又能潜心洙泗博约之传以润其身以妙其用昌黎伯所谓翠竹碧梧鸾鹄停峙真能守其业者世德之昭在伯充难者易矣予今犹言之有初者虑或鲜终进锐者戒或退速无变今日之所守无染後日之所诱笃其庆而永其休则人将枚数之曰顔氏之清臣柳氏之谕蒙艾氏之伯充也伯充岂无意乎勉矣晨昏神相其孝
送彭元亮序
至治改元夏建宁秀学彭炳元亮以束修之贽来见余视其貌恭听其言从心窃异之进而问曰子建寜人邑居何在曰家故崇安考亭朱夫子乡先贤也余益惊叹鲁无君子斯焉取斯诚哉是言及与之讲诵神明开爽研深极微求圣贤立言之本以克夫日就月将之实閲再寒暑勤勉如始至余方赖以相长而归觐其亲义不可遏廼请於余愿赐之言炳得朝夕如对顔色遂告曰考亭夫子邹孟氏复生也发洙泗之宗传振关洛之坠绪疏瀹六经辅翼五典使尧舜周孔之道已晦而复明尧舜周孔之学已絶而复续天下後世不迷所趋厥功之大比於孟氏为有光焉今国家设科取士明经修行一以考亭之说为凖四方学者家有其书人习其读况元亮生长乡邦风声气习他人所不能得而元亮独得之顾不为尤幸与定省余暇以子之强敏取所着述循环程课若荀子所谓诵数以贯之思索以通之可以独善其身可以兼善天下不待他求而有余师矣异时东南之士倚为考亭之柱石者必吾元亮也夫
党仲安周急诗序
予读张子西铭民吾同胞物吾与也凡天下疲癃残疾鳏寡?独皆吾兄弟之颠连而无告者呜呼至哉斯言乾父坤母均气同体厚薄之分虽殊生生之理则一人灵於物而可赞化育独是心之异耳是心者何仁义之心也有是仁义之心则凡均气同体而不得其所者其忍坐视而不为之恤乎周礼大司徒以三物教民而恤为六行之一说者谓恤振於忧贫戴礼称积而能散为开卷第一条吾夫子以周急戒冉有以粟与隣里乡党告原思圣人一贯之仁视天地万物皆吾度内其用心为何如也三代而下俗不古若虽厚已者衆推恩者寡然史策所载推财乐施未尝不与其贤瘠人肥已亦未尝不着其覆败也府城之东党君仲安天资信厚谨敏有才干先世恒产虽日完美增修之力能勤有继真保家之主也好仁乐义德自性成视亲戚交旧犹吾一家时其寡乏辄倾囷倒廪使不至饥饿或岁分或月给如是者余二十年厥今恃仲安为家者指数殆十人仲安其贤矣哉噫使仲安若昔之素侯封君亦非难事伏腊才有余尔恻隐之发真切如此其为难能也不既万万乎耆老郭用之辈来谓予曰仲安素行人举知之有善弗彰是谓蔽贤以德报德亦圣人所许乡党士夫贤仲安者欲播之诗歌以为世劝幸先生倡其端予惟君子善善之速用之所言与予闻者合於是乎书至治壬戌五月吉日同恕序
谢翁八十诗序
真定谢良辅公弼致书西台御史王公克绍曰公吾乡人也知吾父者宜莫如公今年登八十公弼将展庆初度欲求当世士大夫雅辞妙咏侈喜奉觞赞善同先生素愿驰谒傥御史公赐言於卷首公弼之幸孰与为大御史乃谓予曰谢翁字成之淳静渊懿歛藏知略笃其用於家既完既美慨然以宗族乡党之忧为已忧纾劳振乏药疾赙丧岁一不登散缗钱以助薪米之不给者动以千计大夫之贤仕於其邦或不幸无以归葬必推济之好贤逹善勤礼劝义故人无贵贱老幼皆归仁於翁享有寿祺聪明强健望隆乡里人亦莫不归荣於翁公弼尝从先世父承旨韩山公学读书事亲蔚有贤称仕为真定等处管民副提举以翁故也能远致孝恳如是先生其无让予惟箕畴序福曰寿曰富曰康宁曰攸好德人受形天地厚薄之赋万无一同然必集是数者而後谓之备福得此而失彼亦未足以议为也理数之间气机之内林林总总能是者无几先儒释经则曰德者总福之主夫德命於理福原於气气不足而理有余不害为美祥理不足而气有余美转而恶矣何者寿而不德为罔生为害世富而不德为怨府为祸阶而康宁之不德则亦沈湎嗜欲而长戚戚其何安之能有然则好德者果维持是福而培植是生也合二厚於斯世兹非至难极盛之事乎翁今既备此矣而又有令子令孙左右先後以适起居婉愉洞属以承志意今兹之庆才下寿耳引而中上直分内事诗歌之作殆将与三百篇相为少多也泰定改元二月初吉奉元同恕序
李承直八十寿诗序
天下有逹尊三曰爵曰齿曰德三者有其一足以取重於一世三有焉人之所以瞻仰而归依者又何如也然尝思之爵齿必资乎德而后可以成其尊德一之尊非爵而爵非寿而寿初无慊於三有者故孟子谓之良贵又谓之尊爵孔子则曰仁者寿曰大德者必得其寿盖齿爵系乎天德系乎人能者修已以全天不能者败天以纵已爵或兴怨於不敢言寿或使人曰罔之生非天与其尊而人自失之与於此有人焉寿跻三老之域德居四哲之科爵虽晚荣而天发其庆方源源也举一世而尊亲之非此之归其将孰归乎若我云山先生李公承直是已先生肃恭渊实和易安详自幼至老凡言与行无纎瑕微纇为子尽孝为弟尽敬兄年八十有六每五日一候起居必再拜之驩然粲然恩之孚洽人谓司马温公与其兄伯康友爱之风复见今日蚤仕军府为幕长筹机画变动中事宜上下敬信之既则叹曰昔人有言与其富贵屈於人宁贫贱肆志哉乃敛迹宦途求遂其初时年犹未艾也课童奴耕织教子读书从容交旧间人莫得而亲踈之自号云山闲叟间作诗謌萧散冲澹皆性情之发不事乎文而文自可爱村居诗云团芳高结竹轩开满意岚光入座来从识终南真面目等闲花柳厌栽培又云隂晴云气何曾定今古山光依旧青为爱云山心已悟动多成败静安宁胷怀本趣隐然见於言外所谓有德者必有言也今年登八十耳聪目明须髪尚乌步趋进止如六十许人呜乎有齿有德如先生者尚可一二见之耶立孝弟之极於前储诗书之庆於後四子三孙聨芳叠秀又以见先生之能教伯子秉彛奉元醴泉县尹仲子秉中内台监察御史叔子秉义掾陇北道肃政司季子秉新给事巩昌帅府朝廷以仲子能於其职贵及荣亲封先生承直郎国子监丞然则三者之尊萃於一身诸子之爱惟日不足天其彰先生之德以是二者今日所至为之端耳诗不云乎如川之方至以莫不增季夏六月望日始生令辰也御史兄弟将奉觞上寿鼓舞莫大之喜思得贤士大夫善颂善祷之辞以侑其孝俾某也叙以倡之某惟郑商人乘韦之仪以贱先贵故不敢辞泰定甲子五月丁未同恕序
寿吉太夫人八十诗序
鲁由始封十九世至僖公诸侯之贤者莫此为盛鲁人尊之作为乐歌以讽咏其美孔子删诗列诸三颂昭示来世?後閟宫之乱乃曰鲁侯燕喜令妻寿母是则俯仰之间虽贵为公侯而人子之所甚乐其他不能以髣髴者非吾亲之有年乎故孟子以父母俱存为三乐之首也西台监察御史吉君天弼母于夫人蚤服姆训毓德柔贞归为赠嘉议大夫礼部尚书冯翊郡侯妻吉氏名门族最蕃衍夫人仰事俯接无一不宜有子七人聨辉叠燿以长子天英中奉大夫湖南亷访淮东宣慰使贵晋封冯翊郡太夫人次天益奉议大夫知延安绥德州御史君其第五子也孙省大都宝坻县尹夫人平日恭顺俭勤以相郡侯诗书忠孝以勉诸子虽一言一行之微皆可着録以范闺阃夫人所以自夀者盖如此御史昆弟用世衮衮以令闻广誉娱悦其耳爱日孜孜以婉容愉色将顺其心诸子所以夀其心者又如此夫人之庆殆将与贞松劲栢相为终始世俗所谓上夀者不可为数矣今年夏月上旬日之四御史昆弟以夫人年开八袠将率族人展庆初度愿得名公硕人形诸咏歌以侑奉觞之喜而俾某也道其所以然者为之先云泰定二年三月吉奉元同恕序
党奉议改封二亲诗序
泰定三年冬奉议大夫陕西等处行中书省左右司都事党侯若济改封父母制曰党若济父英从仕郎冀宁路汾州判官可封奉议大夫晋宁路总管府治中骁骑尉临汾县子母张氏宜人可封临汾县君玺书煌煌震耀缙绅阖府皆荣贺焉於是侯请告大臣将躬致上恩二亲河东且愿得士夫讃善之辞以侑奉觞恳序於仆仆谓今兹庆幸在侯独为非常之遇盖古今所希有孟子谓君子有三乐王天下不与存焉以父母俱存为乐之首国家湛恩中外臣庶品秩预庆典者不为不多荣及偏亲几何人哉侯之两亲年皆八十有七鹤髪鸠杖安享一堂此今人所希有求诸载记老莱子行年七十孝奉二亲制为五色斑斓之衣娯悦目前侯今命服襜如趋翼膝下此古人所希有呜呼谁无父母谁无子孙上下总福各如愿欲乃独於党氏见之岂培基植本深资孝引固有人所不及知者耶侯其益勉忠孝开国之封自今以始
送张克礼序
国家取人非一途由儒学既设经明行修科以极选举之公又令得察贡各道宪司试补掾属盖欲使习知政体以权衡百司故凡得践是途者谓之清流岁积月累大以成大小以成小器无乏用而庶职交举呜呼休哉三原龙桥镇张氏子克礼早授学今右司鲁公子翬之门既又从予讲读惇谨秀慧嗜学不厌子弟之实着於家庭者乡党无间言又能以余力博求远访增益见闻於是扬州宪司岁贡之籍次第名及戒行有日予告之曰子之家世有善评在乡之月旦季父元卿佥广东亷访司事声蹟卓卓流闻一时今云南行省员外郎傅公彦升又子之外舅也内外美如是济以赋厚之资践实之学其得预是选也固宜虽然百年养不足一日毁有余昔贤之诲昭掲於前况今百里一步之始乎夙兴夜寐之无忝言出行发之枢机勉之敬之以无负国家储材待用之美意予虽老惫尚及见振鹭於西雝也夫
送吕元彬序
国家开设学校长育人材凡以建民极之中庸跻至治之馨香也若县若州若府庠序徧洽於四裔其求诸人也由孝弟忠信以逹於成已成物有事其实无事其华是虽三代之隆作新斯民何以加此故士之职於教者必其纯诚博雅道艺交举然後为称此吾吕文质元彬所以命教於巩昌也元彬且行匄言为别乃告之曰巩昌为雍之巨藩控州二十有四异时繇武卫所奋将相之臣便宜开府民俗尚气槩崇勇毅敦重质直不事浮靡则固於今之所求者思过半矣元彬开之以明善诚身为忠为孝之实学殆见浡然兴起勇往不难吾是以为元彬贺若元彬内则守约翁之冢孙外则鹿溪先生之高弟家法师法所谓尚有典刑者而方沈酣诗书澡瀹礼法勉勉循循有进无止吾是以为学者贺继自今巩之奇才秀民以其贤者能者论而上之府无虚岁吾又以贺元彬之果有进於成已成物矣呜呼元彬其勉之哉
送王君冕序
孔子尝言忠信如某者有焉不如某之好学说者谓美质易得至道难闻夫以圣人清明纯粹之禀退然不以自居好古敏求老至不厌其能出类拔萃独盛於生民以来者可但诿曰天分乎有是质而无是学犹为弃井况质学之两病又何议也盖尝以是求之朋游中得吾王弁君冕年甚少志甚健受业南阳鲁君子翬之门传得其宗视其外则恭而有礼察其中则刚而能柔湛乎渊如温乎玉如父母得之为孝子交游得之为良朋此其全於付畀者固已百千而无一二矣廼能沈潜乎六经四子之文以究本原之所自以策进修之不逮孜孜矻矻穷昼极夜发为辞章理精而事逹语老而意新如是而不止安知其不至於极耶今将观光京师京师人文所基宏深博大之士肩摩武接乐於成美君冕历登其门而敬纳焉必得闻所未闻见所未见以助日新九仞之山不难为也行乎慎之归其有以语我
送权御史序
祖宗深仁厚泽涵浸几百年中和所致美祥灵瑞仰而星虹云露俯而草木鸟兽殆未暇数其絶异殊尤锺为人才以待我国家用者前踪後迹衮衮相继故凡中外百司纲举目张配虞朝之绩熙迈周官之业广非培植之久举错之精能为盛如此乎若御史台翰林院主法之所守王言之所出两涂雄峻华邃东西府犹荣视之虽尊卑秩叙之有差一获践焉其为真贤硕能不问可知顾有出彼入此如吾权公伯庸者又可一二数耶公昔以亷明惠利历试民庸有声循吏矣皇上更化之初即以清风劲节置之六察俾纠?外台刚正之誉精允之评流闻乎西土者远迩如一今年春复以雄深雅健之文待制翰林使召之日士大夫知伯庸者莫不歆嗟爱乐且谓公向於用矣呜呼使吾君随用随得而无颇牧之思非祥瑞之絶异殊尤者乎於是相与作为歌诗以宜其行俾某也道所以然某非敢先也执负弩之役也
送张宣抚序
元卿宣抚以忠信笃敬之行通明果断之才当朝廷轸念遐冺西南卫藩尤要且剧择可寄威惠之任者无问内外不次拔擢故元卿两以虎符宣抚松潘容叠威茂六州尝试与语土地要害俗尚异同与夫利病之所自设施之所宜究极详尽使人耸听呜呼绾符职使者皆若是民其无忧乎内艰去职专力问学儒生士大夫靡不造谒虽以予之衰晚迷谬亦不鄙遗今兹于迈京师过门道别且曰愿有赠也予谓元卿孝弟行家忠顺移国古人为学大端固已神会心得方且参稽前言往行以求充夫所受之良贵而不摇夺於人贵盖千百不可一二数予尚何言抑元卿日所从事者四代书也真公衍义也陆公奏议也书以立其心衍义以开其学奏议以发其用精之熟之循序而体之则自今日引而为公为卿将不外是而有余师矣元卿其尽心哉霜风凛然强饭自爱
送张宪副序
公卿大夫能世其家以幸哉有子称愿於国人者非谓其高车驷马震耀相袭也立身行道之荣令闻广誉之贵有光於前无忝於後是之取尔故虽名位之不侔不害为善继否则三命踰父兄几何其不为辱先之资乎若我奉训大夫河西陇北道亷访副使张君子高真其家之象贤也繇祖都运公以宿德雅望表仪缙绅若父恭敏公若叔宣抚公资兼文武有劳於国有爱於民史笔班班流芳无穷矣奉训生有令姿周旋懿范以纯明刚正之才笃孝慈友悌之行经史以博其用礼法以严其防试之县治即颂遗爱为御史为佥宪霜清月白西南两台倚以持平故今命下之日识与不识皆欣欣相告台府不可不用斯人而斯人不得不为台府之用呜呼若是者称其为张氏子矣王事有程戒途在迩某告之曰恭敏公雄才大略为时名臣中外之职繁难之任它人捄过不暇者皆投机中会不失毫分于以简是其垂裕後昆体正而法周矣世皇之知独公辅之期世所同惜天其或者将贻之奉训耶奉训其益迈仁勇以济世美以报国恩使未究於前者获伸於後则夫所谓立身行道之荣令闻广誉之贵不在此其将焉在某也盖有所试矣
送智德融序
智昱德融参议得斋先生之孙成伯隐君子之仲子也其兄德明受业勤翁之门文行卓越士誉籍籍不幸蚤世德融尝从予游温恭谨敏得诸天者既厚诗承礼接出诸户庭者趋向又正故其学知用心於内日新之功方勉勉也今年春行省檄正华学徵言为别予谓古昔圣贤制为教法以成万世之人宏纲纎目不一而足德融固已习熟见闻举而措之於吾身矣成已者所以成物而明德者新民之本也岂外此而为术哉亦曰以吾之德进进学者之德以吾之业修修学者之业耳孝弟忠信以端其本诗书礼乐以逹其用庄敬以先之详勉以啓之循序而进积久而成士风之兴将不患其不美矣国家以经明行修设科取士真儒之用期底隆平小大学校任其职者可易视哉记有之学然後知不足教然後知困知不足然後能自反也知困然後能自强也故曰教学相长也愿为德融诵之
送李正德序
河东山西道肃政移书陕西汉中道所部有儒士李秉中者名储曹史甲乙籍可辍以遗我凡四请由近制避道故不得已遣之秉中字正德诸游从之良相与嘉贺既又来言曰正德其行乎予曰行也古人学贵有用有用非他入则用家出则用国二者而已未知出之用当於入之用者观焉正德端良和厚诚实敏爽尊老倚之以为安长幼资之以为序而凡信於乡党朋友者不外是以为道也礼经文纬蔚然秩然故日章之声由近及远其出而获乎上也岂独吾谓之然若是则求之亟者不为贪而应之缓者不为靳也虽然风纪之司至大也曹史之选至要也以曹史较堂上尊卑固悬絶矣环数千里军府州县贵而帅守贱而令长凡鞠躬屏气伺候声色为进退者其势均也盖堂上总其纲曹史职其目是非可否常先曹史而後堂上夫孰为要於此玉不以至宝废琢磨竹不以直干废羽栝子夏所谓学而仕仕而学非两事也感乎上者莫若诚信信乎下者莫若洁已不逢迎媚悦以取宠不隂险深刻以持文守之以中正行之以敬畏举吾所以悦乎亲而信乎友者措之於此使堂上有得士之称数千里无失法之议今日之用虽曰近小则夫所谓远且大者又可以必其然於後日也语未竟正德来造别遂书以为赠
送杨景渊序
杨友景渊予家交再世矣学富而才良行修而名立得外祖龙溪公之传有志於圣贤之所志者今将教授肃州过予言别曰愿有告也予谓国家盛治复古之日庠序徧天下景渊文行两至求以表率学者莫子为宜若其教之本末先後二帝三王良法美意布在方册班班可考大儒硕师崛起於邹鲁微絶之後推阐究索至精至密几无余藴景渊平日讲习切磋积之吾躬者皆是物也夫何妄庸敢措一辞哉抑予闻人之言肃州距京师六千余里为远且外俗尚勇武教化渐摩恐未可以岁月言者是殆不然人唯勇也故能见善必为唯武也故能见恶必去厥今王政一视同仁纯任德教尽洗後世空言无实之弊上还古先惇典庸礼之旧使人因吾心之固有曰仁也义也礼也智也信也为已事之当然曰父子亲也君臣义也夫妇别也长幼序也朋友信也由如是之俗服如是之化兴起之易风行草偃矣任是职者深体乎此不教以言而教以身不教以身而教以心优而柔之餍而饫之匡直辅翼而振德之异时为孝为忠为正直为节义升之朝廷列之庶位未必近地之可班也景渊其勉之斯文修途兆於此矣景渊故字梦臣繇先世讳改今字云
送杨教授序
易良州同知焦溉臣从予游者旧矣每为予道其妻兄杨君和卿之贤孝友慈良笃实详慎且曰此紫阳翁族孙也谱牒具在尝从钓台韩徵君学廼能以其余力究知隂阳五行之说过而问者咸服精妙今将教澧州路欲得子一言以助观省何如予学人事而不得其要天道之远敢与知哉虽然不有验於人者乎人之生也得隂阳五行之气以成形得健顺五常之理以成性气也者所以使人吉凶寿夭贵贱贫富万变而不常非人力之能为也理也者所以使人行乎吉凶寿夭贵贱贫富一定而不易人之所当用力也用力於其所当为则为顺天侥幸於其所不可为则为逆天顺天者存逆天者亡不易之道也古称善其事者莫如严君平与人子言依於孝与人弟言依於顺与人臣言依於忠君平其有真见者与和卿儒裔之良学君平之学者也言之凡近不予厌也
送孔提举序
国家注意学校垂百年凡以人才出治之本莫此为急近自京师远虽荒裔若路若州若县曰教授曰学正学録学谕大小相维彼此相资莫不设官分职俾修教事以登济济多士之美既犹恐德意之未孚长育之未洽也又逐行省所在辟儒学提举司以程善诱规模宏远於斯为盛视前代盖万万也提举之职其重若此提举之选故在朝廷为甚难自有此司垂三十年陕西儒学仅得三人始则集贤学士勤斋萧公再则国子博士虚舟王公今也圣师五十四代孙孔君弘道寔来弘道方内而圆外博古而通今孜孜其职以身为教西州後学与凡获际风望者皆曰中庸门户之衣冠当自不同於庶姓耳且景星凤凰人争睹之为快岂不以非常之瑞得见为幸况吾人於圣师日诵其诗读其书而论其世乃获睹脉络之同仪形之肖其为快何但星凤之瑞乎岁未两周弘道遽起归与之叹去就久速在弘道固自有凖而窃计其来上距虚舟盖已十年得之如此其难去之如此其易西州学者失宗之恨何时已耶此予所以深惜其去而不敢遽闻命也弘道其强饭自爱东郊之迓或可再乎
送殷良辅序
御史台国家寓法之司百僚取法之地故凡职於此者非名门世德之英髦必博古通今之良吏盖其仁足以有守而无权度之失中知足以有别而无好恶之狥情勇足以有为而无理义之不顾有是三德翕受敷施上可以抚五辰下可以凝庶绩朝廷於是乎得人声教於是乎四逹矣繇宪府择任难慎若此非惟一世之法有所屹立而不倾而激厉羣品储育衆才虽百世之用可以左右而逢原也呜呼休哉陕西行台经历殷公良辅若祖若父帷幄旧臣显有劳烈良辅读书由礼尝宿卫仁庙以小心无过深简睿知首拜监察御史迭居西南两台出佥河南北道肃政司事入为里院御史再佥燕南道肃政及今长幕议六任几二十年为执法所专有他署不得而借焉盖台评不可无良辅而澄清之具在良辅亦不得而自晦也有一其心万变不渝夺生於死御存於亡其仁为何如功无过褒罪无滥贬是是非非行所无事其知为何如国蠧则直斥而尽言衮阙则有犯而无隐其为勇又何如具是逹德用才十之一二持此求退良辅能之乎愚知朝廷求人得人何惜名爵殆闵关辅之民获罪於天无所从祷不属之良辅其将焉属选报之闻洗耳以待
榘庵集卷二

[book_title]卷三
钦定四库全书
榘庵集卷三　　　　　　　元　同恕　撰记
奉元王贺公家庙记
大德十一年夏六月辛亥故光禄大夫平章政事商议陕西等处行中书省事贺公薨赠恭勤竭力功臣仪同三司太保封雍国公諡忠贞延佑皇帝轸怀宿德谓公爵未尝称加赠推诚宣力翊运功臣太师开府仪同三司上柱国追封奉元王仍諡忠贞後八年泰定丁卯王夫人郑遣其壻开成路同知韩庆介兴平县尹郑思义致词于某曰先太师小心恭恪服劳王家始终五十六年遇知四朝荣生盖不敢言哀死之典十余年间纶命再下超踰五爵进号王封异姓之臣能此者几间自惟念国家於太师湛恩犹然而吾私家乃无一椽之屋以栖托神灵非大阙事欤於是相方居第之前面势严正创庙三间左库右厨前为大门缭以周垣凡皆于归时资装余财贺氏不一钱费今既告成矣不有纪述昭示厥初何以饬承祀於永久敢谒辞记之某谢再三不获命则喟然曰礼家言古先哲王制为宗庙之礼以教孝天下自天子诸侯至卿大夫士亦皆得以等杀立庙其家五三二一之数黝垩苍?之饰贵有常度贱有常凖虽曰不下庶人祭寝之文亦列于後此其尊祖敬宗之义为如何秦氏焚灭旧典先王良法美意一扫无遗历汉及唐耳目之习久旷虽或时有论说公私之制终不古复唐之名臣如王珪者犹以不营家庙为有司所劾宋韩忠献王尚即寝行事文潞公始立庙河南寥寥千数百年公卿家知以是为先者盖寡矣夫人长虑及此序诗者谓夫人可以奉祭祀则不失职矣信知言哉粤若太师繇结发入侍世皇险阻艰难从容闲宴无不与俱而忠敬渊实明练庶故简在帝心为岁已久故上都留钥之寄无以易之自正议大夫上都留守开平府尹进资德大夫兼虎贲亲军都指挥使独任余二十年岂无他勲贵从欲以治克当上心者太师一人遂登宰席荣禄大夫中书右丞光禄大夫平章政事荣归老也积行累功为国宝臣显亲扬名为家孝子神道之碑王封之铭班马所述皆出上命扬休当世昭训後来者日星垂而江河流是宜有庙以奉烝尝如古诸侯之制非夸也礼曰始封之君为百世不迁之祖太祖於贺氏是已国家动遵先宪安知他日不有以此献议者乎冢子平章政事上都留守胜卒于延佑庚申矣仲子朂夫人所生者亦蚤世今其孙某又将践世职作召公考铭孔氏鼎其在斯人欤夫人圣武从征医使龙岗先生之孙刘文贞公所谓一语立活万家命者端静淑明勉勉内政太师存也能以顺事其殁也能以礼成君子是以知夫人好学有素又以知太师修身之效着於家者盖如此云泰定四年六月吉日记
萱堂记
临原老人惠君显卿儒而隐於医者也端谨和厚事母尽孝榜所居曰萱堂于以致敬乐朝夕之助乡先生邓平湖子孝本原其实记而发之一时名贤若孟龙谿郭太华郭遗安李寓庵为铭为诗赞能颂美烂然卷轴临原之孝遂专美於前史矣逮今盖七十年珠零玉落无复存者其孙世英元辅乃於故箧败楮中求得副墨平湖之记殆去其半悼先德之弗彰念斯文之失守剏屋三楹扁以故号且将揭铭诗於前楣以为岁时族聚瞻依之所庶几如见婉容愉色而听柔声顺息也於是介程甥恭持其副求叙所以伏读再三及先君玉山翁之诗不觉涕下盖自恨昔者冥顽之不子也乃告之曰子孙之於祖考求诸其迹不若求诸其心成坏於岁年有数者迹也始终於天地无穷者心也子之视父母今何殊於昔温恭朝夕之容左右服勤之事毫髪日用靡不是似虽历万子孙祖考犹在也堂何为哉昧人受之中忘子生之爱孟子所谓世俗不孝者五而一有焉祖考之遗风余韵扫地尽矣是陈迹者不徒为兴嗟之地乎中庸曰夫孝者善继人之志善述人之事者也虽然临原之心元辅能为心矣临原之迹元辅其能不复之耶吾知临原之精爽洋洋乎如在左右其必曰孝孙有庆世元辅而守之者尚知勉哉至治改元九月望日记
明善堂记
涿郡姜汝楫济川之子炜过予而言曰先君平日好贤乐善受知太子谕德勤斋萧公家构一堂为燕休之所请名於公公署以明善名尝言求记於先生以达训义不幸先君就世炜惟先君陪从门下有年数矣志所未竟非炜之责与敢犯是不韪冒昧以请幸先生卒成之予俯而思仰而叹曰斯人其可得而复见邪曩自得友李君仲和闻济川德誉之美接欵既久益信仲和为知言而喜善人之得见不予欺也当安西王胙土秦雍姜氏以织工选分簿室济川年甫十岁即能代其父偕叔仲来关中时执技者号藩邸私人数十为曹恣横闾井有司莫敢谁何济川足迹未尝一出作户为叔仲忧已命肄业吴氏坚勤不异寒暑吴氏察其殊常子弟以女女焉经始立家室公事私业如期而集每以精巧中程度获誉考功售诸人者无不意满谓工当其直也母氏既亡迎养其父殆十年爱敬之诚风动隣类其殁也度不能返葬买地府之南而安厝焉数厚馈其弟求致母丧合葬之日启视父墓有若藤葛之蔓者周绍其棺牢不可解衆咸嗟异卜师曰此休徵其孝感欤为人惇谨渊实谦恭和易赋予既厚而保守无失能知义取能远利嫌自幼至老外酧内应无一言之妄一事之苟是其於五品之逊有不待教而神会心得兹所谓善人者非耶勤斋先生举子思孟子相传之要以示济川岂不曰可与言而言其知济川亦深矣惟皇上帝降衷於下民所谓善也精微之藴其凡有五曰仁义礼智信本於信而根於心经五典而纬万事明之则知昬之则愚圣贤之教首以格物致知欲人晓然知天衷所畀决不可不为而为之必用其极则是善也真为吾物矣十室之邑虽曰必有忠信而学之不讲亦安能必他岐之不窘吾步耶勤斋以圣贤之学期济川朋友切磋不复可得而有矣呜呼惜哉然诗之言曰教诲尔子式谷似之济川以羇旅之童不阶分寸为起家始祖有田可耕有屋可居其艰甚矣好德之誉流闻乡党儒先长者乐告以善垂裕厥後者为何如耶继今以往登明善之堂人将曰父作之子述之济川为不亡且炜与其兄煜融融怡怡尽欢北堂播构之任有引无替匪进而与之盖试而知之也至治改元十月朔旦记
关侯庙记
天地以盛大流行之气化生万物而人为最灵故人之忠魂义魄雄健勇烈首出羣伦者其取天地之气尤多生而威震一时殁而惠及百世理有固然无足疑者蜀汉前将军忠义侯关云长羽距今千数百年世虽有易而人心之归无改也上焉有国封之为武安王庙之为义勇为显烈下焉郡邑乡井绘而为图衆以时享绘而为像宇以常尊至僧?道聚亦皆寓以香火盖侯之奇功伟烈载诸信史者固不能以遽数而精忠大义炳如日星虽曹操奸雄诡秘挟天子以令诸侯之势甘诱百至卒不能毫髪移其心於事昭烈者艰难险阻竟以战死此其刚明正大之气得诸天地者若是其多则其遗灵余响助发人心於无穷岂容与寻常随起随灭者一槩论哉肹蠁幽莫有感必通此所以祠宇独遍九区而非他神专食一方之可比也巩昌府仁夀山有庙在焉相传金大定间西兵潜寇城几不守乃五月二十有三日见若武安状者率兵由此山出贼骇异退走遂即其地庙而祀之今他郡皆祀以十三日独此邦用是日答神贶也皇元戊午汪忠烈公神交千载慨遗构毁撤首营正殿于後授兵告伐应捷如响贞肃公敬成先志有严像设躬荐苹藻文贞公又绘东西序今中丞监郡日偕都总帅某同知总帅祁永昌总管蒲某捐俸益加朴斵择修洁有道之士若周道广谭守明杨应琪李混然杨笋然先後以主庙祀混然由父故出私财夹建两庑市地拓庙垣远近争附益之伏羌令席珍大使王某别剏拜殿又以余镪置田百亩俾永给庙费泰定二年混然乃门其前而庙之壮观始备矣中丞以书来言曰盍为我记之伏惟侯之食此土也虽曰有素然神之格思不可度思凡今巩民水旱疾疫盗贼凶害无所於诉者必侯焉依侯其私此土乎易曰神而明之存乎其人忠烈公世授雄杰出入将相实与侯气谊相颉颃精诚所达固足以收亡合散是役也始之终之不懈益?严翼显敞实称神栖侯之云车风马翺翔上下所以久此而福巩民者孰谓其不是致哉嗟尔巩民神不福淫毋謟毋怠辇石以斵碑者道士马元正也泰定二年十一月望日记
西亭记
天历二年秋滑台宋公以嘉议大夫来为陕西诸道行御史台治书侍御史时适丁气数之变饥馑疾疫民之流离死伤者十已七八公居不安食不饱凛凛焉如救焚拯溺凡可以迓续民命者虑无不周力陈数事皆振恤大计民亦以是有望复生一日过予言曰仆以非才误列周行中外任使奔走经营虽无分寸功能裨国助民然亦不敢择事难易以为趋避由先父耋老左右无就养者恩命屡下则亦屡辞暨乎免丧积疴在躬不复有如昔时矣今兹之来中台遣人趣行者五畏天命而悲人穷不敢自为谋也滑台所居之西筑亭以备燕休因命之曰西亭金堤在其东龙门出其南西列太行之秀北峙黎阳大坯之雄双潭迳流以膏乳原隰每周览其上朝辉暮采景变不同而同於夷旷盖已十有三年矣子能为我记之乎予俯而思仰而叹曰公方以正直刚大之气主张国是慈祥岂弟之政勤恤民隐上得所托下不失望西亭之筑乃在十有三年之前得不为太早计乎乐吾之乐而忘与人同忧其忧昔贤尝有是议矣抑荷担者思息肩行远者思税驾此人之常情事之必至者又何迟速之云若韩魏公伊周当世身任安危乃有羡於乐天作堂私第扁曰醉白亦以见其夙心也其年冬公果由劳勩宿疾是蠲移书东归明年至顺改元诏以中奉大夫进位侍御史盖不许其终辞也予固谓公畏惧盛满勇於易退世亦岂容遽舍公乎然予闻公晨起登西亭非敢自安足不入内户读书接宾客终日端坐俨然若有所思盖以此寓端本澄源之习为子思所以事亲为臣思所以事君期吾分内事表里俱尽不使一毫私累得以乘间为此心天理之病岂直以遐观广览如欲快翫物适情者之为之也呜呼有公之忠孝则西亭者神持鬼护於无穷如曰室迩人远则开奇发胜不知其几西亭也亦焉能为有焉能为亡邪公名崇禄字夀卿云闰七月望日榘庵同恕记
经历司题名记
凡官寺必置幕职所以辅翼长贰总摄掾曹相成一官之治使无旷天工也故长贰礼敬之曰宾不敢以吾属待之朝廷简修进良之选莫此为慎况陕西行台体貌如此之重临制如此之广吏治得失民俗污隆阳舒隂惨一资幕议自非真贤实能素允人望胡可处此天历二年以燕南肃政佥事善巴勒良辅为经历西台监察御史李守仁为都事亷整渊实明练博达所谓真贤实能素允人望者关中遭罹天孽民辗转沟壑几於周之靡有孑遗庶政之艰什百异时两贤次第辅成台治施实德于民以冀悔祸正法守于上以谨官箴可谓余不负丞矣间者都事君致台端之命以题名记见属且曰题名有石其来旧矣今不凖堂义而为之是无勇也幕记敢并以请然时绌举赢人谓斯何余既不得辞乃告之曰不遇盘根错节不别利器当艰棘迫迮之秋补整暇未为之典非识深虑远者不能是非之心人皆有此石一立後之来者指其名氏询其用世人将曰是誾誾侃侃能上说下教者是容容唯唯能逢迎诡随者是亷靖有守为上所信者是矫伪无常为下所病者一寓目之顷良心感悟去彼取此其有益於政事之书顾不多乎当务之急孰先於此十二月望日记
服善堂记
中奉大夫陕西行省参知政事青社王公仲怿名其所居之室曰服善盖取顔子择乎中庸得一善则拳拳服膺而勿失以自警省至矣哉公之为心也乃者求记於予予闻命且喜且愧其喜也圣贤为已之学泯泯乎无传也久矣公独闻而知之其愧也窃亦愿学焉老死不能以寸何辞以复公姑举论语二十篇圣人所以称顔子者为公诵之渊渊乎此顔子之极功作圣人之能事盖顔子於圣门始乎视听言动之请事斯语以极乎高坚前後喟然之叹未尝一念不以圣人博文约礼循循之诱为已任择乎中庸博文也得一善则服膺勿失约礼也其曰语之而不惰者不惰此也其曰吾见其进也进乎此也曰如愚曰非助我者曰好学曰贤哉贤哉虽辞有抑扬要皆喜顔子之能择能守实有是中庸之德也兹不曰作圣之能事乎或有疑顔子明明德以尚之新民之功其如不见何顾不思圣人既许以用舍行藏惟与我有而於为邦之问独以损益四代之制告之使其进为於世臯陶伊周召之所至将不能乎抑斯言也论语所不载子思亦以为中庸之标的岂一时门人未之有闻而子思得之於过庭欤今公既有事於此矣予亦以是得公之心及公之用由削牍省部声实卓然已推令器漕司失官举以运判计度周而防禁密海舟如期输泻以石计者三百五十余万自有此司数无与比大臣嘉奬之领山东盐运民恶勿施吏奸必去均齐竈户之劳差次富商之售法行而课溢此则公有猷有为不解于位也擢居户侍主经费经用今昔出入之议谓赋入数倍於前不可复加费出之夥岁无纪极今民穷财匮什百往时当节用以爱民更张以善後具撙裁振拯之方册上之参议枢庭边将大小久沉版授者数百员议当改秩以玺书勅书宠光之可劝尽力广海军守触瘴死者甚衆请增衣粮盐菜之给以厚其生奏皆可此则公忠诚恻怛不隐於为言也若圣上登极以户部尚书整办供亿事体重大应变如响始完而终洽置诸太禧宗禋院俾视一世皇原庙祠享盖异数也遂践宰席亲承玉音陕西民务之大今以付汝其简圣知为何如盖公以英伟明亮之姿忠信笃敬之行推吾服膺之善不惰而进焉以造於极呜呼顔子舍之而藏者也公则用之而行者也睎顔之人亦顔之徒异时弼致中和位天地育万物之功当有光於先正矣至顺改元冬十月乙丑记
明轩记
天地之间隂阳之运为昼为夜为明为晦无非教也明而为昼万象呈露形开气豁欣欣乎其向生也晦而为夜跬步无见声沉影没杳杳乎其趋死也圣人作易遂以阳明为君子隂暗为小人夫君子之所以为君子曰忠曰孝曰信曰义惟恐行之不着人之不我同也小人之所以为小人神奸鬼秘兎狡狐妖惟恐藏之不密人之或我知也然则我将奚从将明而为君子乎将暗而为小人乎故大学孔氏之教首以明明德为言盖吾此德得之於天虚灵洞彻万理咸备初无一尘之汚一毫之翳使其日用之间酬酢庶务轻重短长如尺度权衡锱铢分寸皆得其平天之所以爵斯人者不既尊且贵乎一或以物我相形之私秽湼其间日引月长向之所谓虚灵者变而为昏塞矣向之所谓皆得其平者不失之轻短则失之重长而各倚於一偏矣是自昧其天也然出幽则入明其几在我间不容髪可不精以察之一以守之乎陕西行台经历张君子安扁其所居之屋曰明轩参政李公仲渊为之颂发挥其义无余藴矣乃复以记见属予惟经历君顒顒卬卬如圭如璋宪府之用着绩中外者历年多矣廓然大公物来顺应此心之监悬照炯然妍丑之来物各付物而我无与焉人皆服其明而不知君潜虽伏矣亦孔之昭所以保吾所有者乃在於人不及知我独知之地其真得孔氏之传者与君子哉若人尚德哉若人敬为君诵之至顺改元十月己未榘庵同恕记
榘庵集卷三

[book_title]卷四
<集部,别集类,金至元,榘庵集>
钦定四库全书
榘庵集卷四　　　　　　　元　同恕　撰书
上储君书
延佑七年正月某日奉议大夫太子左赞善臣同恕谨斋沐裁书百拜献於皇子殿下臣性识愚闇僻处遐方幼承父师之教粗涉经训但求远罪以不轻抵国宪非有奇材异能可知於人加以积年目病数尺之内不辨物色以故跧伏穷巷甘守愚分不谓虚名上黩朝听致使殿下正位青宫之日慎简僚属下及愚贱闻命惊惶罔知所措私自计度君命再至犹以审分为辞废义之罪不既大乎若其真见朽木粪墙之实亦将不雕圬矣是以冒昧此来欲一仰望清光沥臣愚恳必不使玷汚华班以贻宫府之辱然臣思所以报殿下者固不容嘿也是用摭取古义敢献其愚伏惟赦其狂妄少赐省览臣闻古者立元嗣之教行元嗣之法载于礼记文王世子篇详备无遗矣後代因时着义随事纳谏者亦不出此是篇首言文王之为世子朝於王季日三鸡初鸣而衣服至于寝门外问内竪之御者曰今日安否何如内竪曰安文王乃喜日中及暮亦如之食上必在视寒煖之节食下问所膳盖为子止于孝论德者以是为先修德者以是为本此问安视膳所以为太子之职也况今殿下始被恩旨参总万几圣上以社稷人民教殿下矣事体之重孰有加于此者固宜朝夕过宫问安之余和色柔声具事之可否利害详问熟禀期于至当则圣情可得而亲见圣语可得而亲闻慈孝之和洋溢中外嫌疑何自而生间言何自而入孔子所谓爱敬尽于事亲而德教加于百姓刑于四海政此时矣此臣所欲献者一礼记又言三王之教世子必以礼乐是故其成也怿恭敬而温文夫太子天下之本王业之基其素教预养俾慎修於始者不容不如是也而慎修之道推其极不过曰恭敬而已恭敬者何非法不言之谓也非礼不动之谓也盖恭敬则心收歛收歛则日进於明明则万理得矣不恭敬则心放肆放肆则日入於昏昏则万事失矣殿下睿德天成动中矩度方机政之与闻乃劳神之伊始人之诚伪至难知也事之得失至难审也宜进宫臣之忠实听话言之裨益使吾视听言动一循乎礼好恶取舍不违乎天则上可以慰悦圣心下可以允惬民望百司庶府不严而治矣先儒言敬之一字圣学所以成始而成终尧舜禹汤文武所谓传恭者盖如此也此臣所欲献者二臣又闻作和羮者须盐梅作酒醴者须麴蘖而左右羽翼者君德之所以成也今殿下仁孝明哲之姿恭敬温文之德至性自然不假勉谕天下之人闻而知之孰不懽忻爱戴谓上天所以锡我皇元永永无疆之福者如此其大吾属益安乐矣此可见殿下盛德之感人心之应也抑臣之愚谓殿下金精玉粹固可必其终始如一然左右前後将顺其美者或不尽其方亦恐德之孤立也窃愿殿下得贵戚勲旧之臣敦厚忠谨者日以圣祖神宗大训大政诵读开晓殿下知祖宗所以维持天下能守其家法也又得端良博古之士於世祖所赐裕皇诸经及今殿下受圣上所赐尚书政要等书或三日或五日讲说其义殿下知言行有法鉴於先王成宪也善乎贾谊之言曰太子生而见正事闻正言行正道左右前後皆正人夫习与正人居之不能无正犹生长于齐不能不齐言也习与不正人居之不能无不正犹生长於楚不能不楚言也此其潜扶默助积濡累润者所系岂不重且要欤此臣所欲献者三夫孝也敬也所以修之於内也左右羽翼所以修之於外也内外交修圣功之成不难矣殿下得欢心於两宫播令誉於万姓重离之光增华宗社岂特愚臣之愿实天下之至愿也蝼蚁纎微感激恩遇干凟威崇罪当万死下情不胜战汗陨越之至臣恕谨献
答王茂先经历论丧服书
一别逾年曷胜向仰伏闻太夫人奄弃荣养执事奔走还家不得远致吊慰徒有怅惋为罪为罪令弟来承手教坠问丧服变除之节非诚孝所发安有用心至此者但某於礼学甚疎阙於详考晦庵家礼亦只以温公书仪为据小祥条内注云礼既虞卒哭则有受服今人无受服及练服故家礼亦不言练服制度今士大夫家一遵家礼小祥但以稍细熟布改为一冠去首絰衰服则去负版辟领衰如此而已首絰一除无服再用盖去古已远岂能一一尽如礼经晦庵亦酌古今之宜而用之耳鄙见如此幸更详之执事孝心无穷而礼制有限今小祥矣惟痛自裁抑节哀顺变以继述之大自念
跋
跋周益公辞翰
勲业文章各致身精神未易写丹青八朝二百年间事付与承明着作廷此轴距今一百一十四年藏宪佥郝君和甫家偶读益公集见此诗题下注云乙卯三月三日是又後诚斋一岁矣当世题识所亡失者计不止此惜哉谨録而归之大德辛丑五月朔日书
跋勤斋祭雷孝述文後
雷遹孝述故太傅府经历君之孙今仲介父之子尝以後其世父伯静先生者也先生讲道家庭德誉流播士大夫许以今之程伯子时恕以里中诸生且辱与先生季弟季正父游间亦获坐席末见孝述方六七岁危坐先生侧诵书历落如成人心窃奇之季正又谓予是儿未能言家兄试以之曰等十余字教之他日复问皆指示不忘其後从勤斋萧公学先生殁矣勤斋每爱其端慧且归城南别业犹切切言遹生使人不能忘怀时年甫成童也孝述自是侍学季父间就予论说经义尝赋鴈诗沙碛氷霜信江乡稻黍谋数行云外影孤响月中愁细蓼霞翻渚柔芦雪满洲年年南北路日日网罗忧予喜问孝述亦尝习此乎孝述曰父师以学未知方不令操笔私心亦欲稍知文字从违窃试课之予益叹孝述资禀美异积学勤笃斯致远之器也方是期之孝述不幸死矣每道恨惜以厉儿辈学後十五年仲介出其先经历君手书孝述十六岁时诗并勤斋公跋语祭文泣请叙其右予因悟先鴈诗之岁已用心如此益深孝述不幸之惜也廼备述始末而告之曰戴天履地人不可数计也其类则有君子小人之分君子而夭人曰不幸小人而夀人曰幸免是气无一之或齐理则万世不易也今孝述生有懿质方駸駸乎圣贤轨辙斯君子矣又得当世师儒若勤斋公者乐教其生痛哭其死则今日之不幸视昔贤之不幸类也其视泛然而生泛然而死无益於多寡之数者不既夀矣乎然则仲介父又奚以悲为也抑经历君之书此末又详识岁月盖不惟喜其能道此语亦欲使为孝述弟若子者时一捧玩恨年龄之既往惭世业之莫修警省愤发有以自勉云大德庚子八月既望同恕识
跋毕御史赞诗後
秦城毕君廷杰性孝天至由亲及疎无间言国家恢弘孝治既已表厥宅里即授官忠翊起监洋州于以风示天下之为子者皆得如忠翊也而忠翊在职果能移所以事亲者事君青天白日之为心和风甘雨之为政兴元尹山木公赞而诗之殆袁安之异鲁恭梁统之礼孔奋欤韩文公有言愈少从事于文学见有忠于君孝于亲者虽在千百年之前犹敬而慕之况亲逢乎是谓先得我心之所同然者皇庆改元春二月既望同恕谨题
跋圣哲图後
此弟子从夫子陈蔡时也圣门高弟若十人者自得之优固为抜萃然史所记弟子三千身通六艺者七十二人则宜以哲称者不犹多乎故明道程氏谓曾子传道而不与十哲世俗论也霅谿之为此首貌曾子於圣人之後岂亦以斯言为然欤延佑己未九月二十七日同恕盥手再拜敬识其後
跋南士苏明德诗後
诗言志盛治之世教化洽人心正形於言者类皆敦厚和平理精义密所以培植彛伦纲纪风俗功用不浅此律一变兴观羣怨之旨披沙拣金矣今观明德诸作山程水驿云瞻月睹无一念不在父母桑梓可谓得情性之正使其辞未达固将取之以劝善况有典有则如此哉明德深醇端亮学有本原清庙生民进吾往也至治三年清明同恕书
跋萧勤斋赠学者诗後
昔人年德位俱优淇澳宾筵苦自修学至百年寜有厌勉哉三十六春秋此勤斋先生书以示学者之诗所授何人今不可知阌乡士子何原大本尝受业鲁斋书院得之於知识间轴为宝玩不以废惰可谓能自得师矣呜呼先生以睿圣武公之所事期後学仁心之用为何如也大本其敬守之至治三年六月十八日同恕拜手书
跋王山木辞翰
山木老人清新俊逸之言沉着痛快之笔可以追踪古人遗范後学宝而藏之宜矣哉至治癸亥秋七月吉日同恕书
跋李仲渊所譔刘简州墓铭
唐元鲁山墓碑李华制文顔真卿书李阳氷篆额时号四絶若简州瓌奇卓伟之蹟肃政雄深雅健之文事辞彬彬于以信今而行後无疑也不谓之二絶而何哉泰定三年春二月望日同恕识
跋刘参政登岱华二诗後
参政泺源先生道醇德懿措诸事业有体有用既已追配前修而辞学之妙清雄典重若三代彛器见者知为宗庙自然之宝殆非世俗匠手可得而巧拙也顷蒙不鄙示以岱华两岳古律诗捧读再三使人如对越峻极毛发森耸恨不得摄衣以从其後于以见公包含弘大之量焉于以见公?恭寅畏之心焉于以见公经营四方之力焉于以见公忧国愿年之忠焉圣人谓诗可以兴可以观信矣哉泰定丙寅秋七月吉日同恕敬题
跋射鴈图後
予读乡射礼言见古先哲王思深虑远其於人材豫培素养使其贤足以立德行道能足以应务适变有用於世无愧於生法数品节之周至於如此故射虽六艺之一而与礼乐相资以成始相待以成终者独取重於此焉自其始生悬以弧矣盖曰男子当有事於天地四方也成童则教以射贡士则试射至其释祭则又以中之多少进退之为诸侯为卿为大夫皆前日之数与於祭者射乎射乎可易视乎是艺也必庄敬以立其志专精以致其功君子而仁者然後能之孔子尝曰不肖之人彼将安能以中谓可以观德者信矣国家文武并用弓矢之教同符古先人才伟特优於用世庸流常品殆不敢议其彷佛也友人宪佥薛侯君英持此图相示乃今西台监察御史鼎新刘公居河东宪司照磨日会游猎休假公以一矢堕蜚鴈二衆讙呼骇异谓公巧力俱全心手冥合世所未有相与图其所见以为游艺者之劝呜呼但见公之外而不察其内得公之文而不询其本盖公以玉渊珠穴之秀悦周公仲尼之学存心以仁制事以义成德君子也迹其设施公平正大之体刚柔缓急之用毫厘分寸无一不中其节虽古名御史莫之或先省括于度特以见公之克勤小物岂与夫甘生养叔辈较短量长哉为侯为卿仁义以筹庶政步武间耳致和改元夏四月乙卯题在左方
跋止轩先生辞翰
恕年十六七时先生来关中寓几杖元都观恕往拜之先生以故人子谕诲勤恳至再至三授以清晖亭赋草长安怀乐府书於方丈壁间仍命读之为说字音变例恍然如对祥云丽日也俯仰之间六十年矣今观此卷赋及乐府皆在墨妙中先生东归道出覃怀时所书也朱文公言半山老人词旨笔势直有跨越古今开阖宇宙之气先生游艺洒落如此见之者谓斯言当属之谁邪胡君之子叔亨固求跋语小子愚鄙何足以知感念畴昔岂胜慨叹敢拜手稽首为识诸别纸云至顺改元冬至日同恕书
榘庵集卷四

[book_title]卷五
钦定四库全书
榘庵集卷五　　　　　　　元　同恕　撰说
伯顺御史松壑说
盈天地之间者万物也其类有四曰飞潜动植四者之中各有天地英秀之气间值以成形故其精神相流动相感通有不期然而然者类殊而生同也植物有松所谓间气之值而非衆木所可班盖春荣夏茂秋实冬枯木之常也或资腴壤以厚其培或托沮洳以丰其泽远不数十年而枝摧干裂人已兴薪槱之念矣何顾惜之足云松则异於是不根於原隰衍沃之间而危峯絶壑之是踞沈浸乎风云厌饫乎霜雪其取之天地浩然者不既多矣乎磊磊落落挺百寻而直上苍苍郁郁贯千岁而不改贞心劲质长材大器王者之堂不构则已构则其舍诸是以圣如孔子称之曰岁寒然後知松栢之後雕逹如蒙庄氏亦曰受命之地唯松栢独也在冬夏青青历世以来豪隽迈往之士莫不树为表仪发为歌咏以着其观瞻爱悦之意此岂松所能为哉生之所同然者也伯顺御史公寓名松壑岂亦气机之动於中欤公生长名门服习忠孝刚方而达事通朗而好学试之民庸则已兴歌别驾矣朝廷谓不可小知也擢置六察以肃西台风矩之严言议之正凛凛乎缙绅观听者三年于兹得赋之异如此固宜神会物理以涵其用异时登材具瞻使国威增重泰山四维真能言之栋楹也松一物耳其所负荷顾可同日语耶人将曰公不负松而松负公至治壬戌六月辛巳同恕书
铭
力本斋铭
木则有根水则有源由性之善受名曰人封之植之月异岁新疏之濬之毋俾汨湮譬如农夫是播是耘崇墉之获以对其勤澡智浴义带礼依仁循循勉勉顔乐可臻正父名斋以警惰昏勇贵能用先民有云
行状
窦周臣先生行状
先生姓窦氏讳继祖字周臣世家京兆高王父兴曾王父公明皆灭迹藏用王父璋金明昌间自进士登高第调主邠州新平簿迁兰州龛谷令鄜州节度判官入为尚书户部管勾加奉直大夫德气粹然乡邦畏慕皇考王力学有闻娶李氏生二子先生其伯也以泰和三年二月十六日生幼时读书即知向嗜少长从乡先生张国宝学坚苦自励既犹以为未至於是历走当代名公之门如浩然王先生郎中苏先生奉事弥谨二公嘉其笃实药为启廸故先生之学问视他人为有得也正大末京兆浩穰廹徙洛阳居岁余京城不守先生乃狥衆出降渠帅尽驱以北过太行先生绐以采拾遂脱身南走至平阳隐居教授者且数年癸卯春太傅耶律公行省陕右道过先生以儒者见与语悦之遂拉西还仍授馆请教诸子以故复得名於乡邑先生资禀纯直寡言笑诸经靡所不读尤潜心於书虽家事丛脞未尝一日去手教诸子严而有法盛寒大暑诸子夜诵必身莅之率至三鼓平生居处服用闲者苦之而先生终身坦夷略不介意尝曰愿吾子孙勤力经史悉心孝弟天之福我也亦厚矣富贵贫贱盖有命焉岂智力之可移哉其安分寡欲落落如此不幸感风疾且病时召诸子具衣冠戒以雍睦末曰吾家世为儒异端之学絶所不道汝等诚有爱亲之心大事其一从礼良久乃卒年七十有六至元戊寅正月十有四日也娶朱氏先亡再娶尹氏亦亡俱无子今处室者为逮氏生六子汝贤汝良汝舟汝楫汝霖汝砺良舟皆先卒孙男十人女三人汝贤等将以三月五日窆先生於长安县七家里先茔之北泣谓友人同某曰汝贤与子所谓世契者先君行事之实子其悉知盍为汝贤状之以匄铭於当世贤者非故为张大以求知於人姑以识汝贤等追思之情耳某窃惟先生与大人居同里閈学同硏席相爱之心老而弥笃某之朴鲁亦尝蒙提耳之诲其何敢辞姑次第其修已之大经惟高明择焉至元十五年正月二十五日状
雷经历行状
谨案雷氏繇经历君而上六世祖讳彰自冯翊中雷村壻於河中府河东县陶邑乡东张尹姚氏始为河东人尝谓子孙曰远祖自豫章徙冯翊硕学长德声烈书於信史若曹其识之及病且终遗令曰生不及养亲死不获祔先茔有遗憾於九泉矣葬我必西首无易吾意今茔兆南向西首从治命也五世祖愿高祖信曾祖豫祖时饶於财乐赈人之穷急不惑方术言尝筑後垣人以岁君所直祸不可测不听功半而摧言者譁然因踞胡床於下躬视役作终堵乃罢後亦无他父讳思齐字希贤邃儒学笃於践履化行於乡讼者往往求质或未至而返治家以朴素率下冬一纸帐夏坐大树下课子弟耕鉏读书唯知有恩礼不较利多寡故族里内外举欣欣也岁饥麦将熟率童仆行田见窃刈者数辈辄趣还避之人问其故曰彼皆良家子以饥甚不顾盗窃之名以求生也未能食之忍辱之乎所为文兵後散失今存者塔墓石刻数篇而已妣张氏生二子长震威次即经历府君讳震通字伯逹以金明昌四年癸丑岁二月十七日丑时生生十六年而孤服阕娶同郡胡氏长女未几调南北兵使者发卒河中急甚其兄与君争往曰弟幼为老母所怜且以次某当行君曰某愚不能生产作业兄往则谁使养母某足能从事议久不决使者始未信既则疑詗左右得其情乃谓诸君曰吾视少者居行皆不可即夺长者此媪必无全理吾欲姑置之而请於上汝曹将谓我私此家也奈何皆曰此家令闻有素公若释之谁忍为异言者使者委之而去竟获免明年其兄震威卒时蝗旱饿殍满野壮者死锋镝老弱困转输堡壁昼闭墟无炊烟君外应繇役内奉老母保护乡闾皆赖以安己卯六月丁母夫人忧天兵南下与衆入峪南西堡避兵或绐之曰府中吏民尽走关西不我顾矣衆大惧相谓曰我等乌合於此不有统属何以集事共推君为都统得军三百余谨教条蓄财谷完吏农力谕富室出粟佐军募贫者给其衣食为游兵伺非常居数月一卒扣壁门曰我邑人某先降者来语若辈明旦大军且至能以壶浆相迓保无虞也衆视不敌各分散逃匿君与族里数十人伏地室中俄数百骑至詗知有伏积薪其上呼曰不出且着火趣之甚急衆恐见诛议出降未几断事官耶律公辟授经历公即濮公犹子濮公尝子之者後奉使陕西驿过河中拜扫先茔经界田宅置亲戚守卫之至长安初壬辰之破许州也君俘获王生善遇之生有疾使二兵辇以行至怀病不可与俱留於旅分囊金而去後絶不相闻者十年至是行省田公节镇陕西公置酒大会起捧觞言曰吾客有王生者善琴律颇涉书史吾且友之生常言往在军困死者数矣为君所俘生死肉骨深恩久未报奈何君能释请以数人赎之因呼生出拜君惊喜曰与生久不相闻吾以为托非其人不能全生也岂期复遇於此耶生感泣君亦泣顾谓田公曰王生仆故人处公门胜在仆多矣奚以人易为哉政可着儒籍中耳乐饮而罢王生後以琴进朝列官数子亦宦逹云西还至临晋始遇其姑表姊於兵後适疽发於背试诸方不验其一仆素名知医云某能疗之投之药辄效乃留其仆而去从耶律公北觐因命公大较天下钱谷开府燕都公奏与君俱君辞公强之不得欲奏之君曰今欲某行非以观美求集事也苟言不见从虽行何益公问其故对曰今典章未备豪族悍将不蹈轨辙朘民膏血赂权幸以自安闻此举争竭力而求若能自刻砺修洁他日或可自明不然虽使某殒越躯命无益明公之倾危也公矍然曰吾能为之遂偕至京师诸侯藩将率僚吏辇图籍金帛不可胜纪公视事之日悬示纪纲谕以刑赏谒拜於邸第者皆辞不见秋毫莫取内外肃然官给廪饩悉以还之出私帑以给僚属不足则立劵以称贷於人掾吏畏之莫不自励未几宪宗皇帝即位曏之居官奉使越职贪残者皆坐诛怨家以飞语诬公召诣行在所考核罪无所得寻贳出之公由是益亲信君明年壬子八月疾辄不食盥沐衣冠问何时矣安坐而逝享年六十时卄六日也配胡氏卒再娶高氏子三人长守义前太傅府知事次守礼皆胡氏出次守信江西行省掾高出也女四人适贺钦杨某刘某杨某孙男七人复介世忠恒益观天泽女适安谧中统二年某月日知事君护柩还葬於河中先茔之西南君神观修整辞气乐易读书不事章句尤笃於伦理尝远囬知事君时幼当户而嬉君抱持之拜其母於堂上母怒不食曰别久方还抱儿而後拜母乎跪谢良久乃免尝小忤於族兄衔之一日君自外归拜於床下其兄忽?出巨杖击之後隂雨即臂痛终身无怨怼意其兄早世一子甫一岁君取鞠养崎岖兵中逾於所生人不知为侄也居处清肃妻子若见严君终身未尝同几案食尝令知事君他适及暮归大雪反命门外语未毕闻君鼻息声不去君久乃寤问曰汝尚在耶其严如此公退常有胥史辈来习法令书数所亲或谓之曰君子孙秀敏者多独不可以此教之乎君慨然曰吾所以为此者负初心勉为之耳使儿辈力田学书足矣其爱人利物之心犹饥渴之於饮食常自誓以聚亲戚活人为心兵兴亲知之相失者皆籍其姓名以自随所至推访将死者活之逃者追之俘者赎之北还时荐饥大疫斗米白金十八两君与之共起居甘苦视药饵皆免於难既而以时昏聘为植产业其子孙迄今赖之尝閲其籍曰得者过半矣手泽今存焉君之父昆季七人兵後皆散失求访得六族其一无闻近知事君闻其後裔为太原右族所俘亟命其子亲往求得之与之緍钱赎於太原民家君从军多奇策论功未尝出诸口赏赐悉与士卒居官清俭勤敏始终如一常徒步视事公府值雨或披蓑以归数筦财用谨出纳簿籍历历明甚故两公益爱厚之御下严而不苛寛而不弛随材任使得其所长故其生也敬之如神明其没也丧之如父母今几何年矣建事者语及犹欷歔流涕愈久而不忘也君尝曰吾自癸卯展转兵间四十余年跋涉数万里冒矢石历险阻饥冻无俘获玉帛以传於後但得骨肉近百口他活者以千万计所以保残躯家累於兵荒之余者皆祖宗德泽深厚余波之所及也子孙其毋忘之初知事君从君西征徙家关中以先茔限大河之险恐後日子孙不能反葬其处曰吾家故京兆人也乃别卜咸宁县白鹿乡平里卒遂葬之某获从君诸孙游皆才识卓越读书克家师表关辅其季则列官显要矣知事君无恙时入耳皆好音举足为乐地岁时上夀秀眉丹颊伟然神仙中人燕歌赵舞之娯鸾脯豹胎之养子孙王谢婣戚崔卢雍雍肃肃四气之和备集其家监司郡守踵门谒贺而闻者莫不咨嗟叹赏谓近世锺庆所未有也今仲介求次君行实夷考始终乃知积善所自传言非在其身在其子孙信乎某辄不自揆谨撰次族系夀年居家事上以备立言君子之采择云大德二年七月望日状
墓表
中书左右司郎中李公新阡表
延佑二年乙卯晋宁李用介吾友隂阳教授元君仁卿再拜恳言用来安西二十有八年矣岁舍癸丑始克相地咸宁县洪固乡铁卢坳之原迁奉祖考雪谿府君而下凡再世十八丧葬以四月庚申伏念先祖脱死兵凶载名禄籍艰勤所就以覆露我後人者不概表见垂示永久乌用有孙焉矧今宅兆为西迁始祖尤不可无徵於後私门重事孰加此者诚愿托笔执事执事傥怜而许之用之责其塞矣乎则又拜予廹於礼之恭辞之确不得以不文谢乃受所持家记一篇按而述之公讳庭秀字君实世为太原文水人系出唐司徒忠烈公憕虽昭穆失谱远有承传曾大父言大父顺父寛皆葬其县神交乡韩村至公始数名晋宁母张氏生二子公其伯也六岁而孤警敏异常儿母氏课读书日熟数千言八岁中金经童选明年母卒公痛二亲弃之之早也思以立身扬名为报乃弃家依道宫专力举业贞佑兵作河东诸郡鞠为榛莽公亦转徙南北以纾旦夕之命及再家平阳年踰冠矣益从事文史以坚夙志帅府闻其才辟主军书从征累岁主帅由公言活俘获无万数以劳擢陞经历寻兼详议左司勤审明练一府倚重中书胡氏繇侍从行相府河东素熟公能即版授参议左右司郎中佩金符岁辛卯也时官制未立皆从宜一切壬辰以公见行阙奏改行中书省左右司郎中佩金符仍初悉心佐治机务之重同列有不得与者独委公区画始终凡三见宠训丁酉兼权本路徵收课税副官戊戌陞郎中提控左右司时公方四十已兴怀止足後二年宣差提领诸路课税所以公亷悉着特授监?平阳路徵收课税官即谢归屏处闾里日与高人胜士为道腴义悦之交赋诗酌酒更号吟醉散人见者莫测其际乡先生李明之张子显为着画赞岁乙卯九月廿有九日疾终正寝夀五十有七配尉氏樊氏赫舍哩氏子男七人思聪思敬扬州録事判官思忠思温思明思义用之考也思问女六人长适杂造局宣差郝某次适副使乔某次适高某次适汪君泽次早卒次适张秀孙男十二女五曾孙男女十五公通敏修洁慈良信厚锺秀五行耽嗜载籍不辍寒暑使其当大宁之世优柔厌饫极欲所为虽与古君子方驾并驰不多让也遭罹变故夺生万死而能返吾初服推心力之余以显其亲急流勇退遗安後人斯亦可谓加於人一等矣始公自为传有曰无所屈於人足以为贵无所求於人足以为富又曰成人者自成也毁人者自毁也呜呼此非苟於为言亦可以见公之胷怀本趣矣传曰德远而後兴宜乎有耀自他孝孙起家首营松楸以厚本基天其或者殆将复其始也邪予故论次之如此俾揭诸墓左以为永永奉尝者之鉴云
从仕郎李君墓表
君讳德玉字仲德姓李氏其先鄜州人祖讳某妣赵氏徙居晋宁父泽润夫妣王氏再世潜光至君始家奉元筑别墅于城南草场坡南宫村面势轩豁廼即其地规卜新茔迁奉祖考妣考妣四丧合葬如礼弟思温妇刘赵以序陪列门垣翼翼柏桧森森过者耸瞻君生资强明遇事破竹仪度瓌伟人谓冠玉初为泰州丰利盐场管勾陞从仕郎解盐司判官以故官转怀安州盐司判官三任皆有声称年三十六遂收蹟宦途从事丘园之乐日与耆年宿德谈笑相遇间从方外之士游人有缓急辄图拯之亲戚贫乏月给薪米费获免流离者数家草场坡通途岁久岐而为三高下洒削阪侧不可行覆车前後相望人甚苦之君捐金募民相治南北为步六百余迄成坦途又尝募民塞城关孔道为霖潦积坏者凡三所率数十工役十余日积岁十有三作车马往来为利不赀呜呼使君得究所用推济人利物之心岂止如是而已哉延佑二年十月十二日以疾卒于正寝享年六十五妻孙氏前卒再娶孙氏侧室汲氏亦卒一女年十三而夭卜以其年十月二十八日葬南宫新茔孙氏汲氏祔焉惟君刚毅正直善者好之恶者不畏交游推诚相与力扶其危面折其非人颇严惮之练逹世务议论多可采其才有用而其志不屑屑于贵势盛年勇退兹其为难能者非耶歛藏智略以入家政祭祀丰洁宾宴华盛一门之内欣欣肃肃恩威兼尽每岁生朝感念劬劳即墓所修祀事未尝置酒为乐给鳏寡孤独钱五百緍疾病约诸子钱家能还者止受其母贫则辄为毁券其轻财重义类如此仆与君有姻族之好居又连墙尝推屋地丈余以相夀盖棺之托其忍辞诸乃为叙次如右云
彭氏新茔石表
泰定二年秋八月建士彭炳元亮不远六千里再来访予素冠素衣形悴色惨予惊问其故元亮拜且泣曰往岁炳受命先君求学关辅先生不鄙其愚收而教之及归觐省时先君弃养已三年矣遗言示炳计盖离膝下才两月耳恶逆如此天地所不容然不敢即死犹忍毒须臾者兵乱以来四世之丧未葬炳实受其责僶俛谋地崇安县南十里龙冈之南庵用至治三年秋九月丙午举曾大父武夷翁妣江氏大父好古先生妣徐氏世父柳溪先生父里仁府君从兄弟柳溪之伯子季子八丧六封左昭右穆如中州法族葬之盖先君治命也赖祖考之灵仅毕营奉则又惟念获罪於前既不可赎我祖考积仁累义泽覆子孙者使泯泯无闻於後岂不重有罪邪是用历时涉月冒昧来此幸先生哀怜赐以石表之辞俾展省斯茔者永以为劝即出家世履行之状授之予以元亮修洁善学孝思无穷固知先德垂统之令可标示久远托诸老誖得非误乎然不敢终辞也为掇其语而序之按彭氏五代时自光州徙居建宁之崇安家牒毁于兵莫详所始武夷翁讳康叟生好古先生好古讳九万字子远文学气节伟望一时有子五人长柳溪先生讳桂子字逹观聪敏絶人幼时从其父在太学读书强记一过辄不忘文行名庠序忠信称乡党次里仁府君讳似孙字子如炳之考也天性孝友事其兄柳溪如事好古推仁扩义无间险夷宋亡之变人争逃死山谷间邻母屡坠险里仁屡负出之母曰子无以我故受祸终不忍弃去岁大疫至亲犹不相过闾巷有尽室呻吟者里仁日至其家视粥药所宜人得免死疾亦不相及盖恻隐之发根乎纯心其遇事而见者类皆衆人所不肯为呜呼异哉享年六十有四以延佑七年十二月二十二日卒初娶吴氏有子善善甫三岁俱失兵间再娶严氏生三男长即炳也次祥读书力家次夭女三人严氏勤明庄整里仁再家内职居多尝戒其子曰而家世为士号称盛族沦谢之余独汝兄弟与兄公之孙三人者在而不种学树德以振起而家吾何汝望哉斯亦可谓能母矣且彭氏有家崇安历数百年先世往往以贤德着乡评读书力学践修人伦日用之实而蓄休储美以敷遗後人者至矣遭罹兵变里仁脱身百死克还旧贯收亡合散使彭氏之祀再传教子义方使彭氏之学不坠非所谓原之深者其流长耶元亮佩严范于前服慈训于後松楸事大既已成先志矣立身行道以显其亲不在此其将焉在予故论次之使表其墓如此好古最少子名立孙往後族祖氏里仁同母弟也三子名昌四子名安皆自变乱中沦迹异教里仁异母弟也柳溪二子曰熺曰同今惟熺之子坚与元亮兄弟同居云三年二月清明日述
赠奉议大夫奉元路总管府治中李君墓表
泰定二年三原县龙桥镇李善继以奉议大夫知延安路鄜州事当进封其父子懋子懋之言曰子孙生世凡皆先泽所遗今以不肖之身窃荣宠典而吾亲弗与其如报德何朝廷许其孝诚乃赠祖定奉议大夫奉元路总管府治中骁骑尉追封三原县子祖母左氏三原县君命下之日老幼感惧陨拜礼告既卒事子懋之兄子敬相与谋曰先人夺生於死劬躬焘後兹德罔极吾闻先美弗彰是谓不孝礼分或踰是谓不逊兹者蒙被国家不赀之恩褒贲泉壤矣修身齐家所以覆露我後人者不纪之石将何以示来裔乃具行世始末谒辞於予予与子敬兄弟游且久虽未尝瞻望仪范然即其子之乐善不倦而其善所自出益可知已既不得以老誖辞勉为次第之君讳定字叔静其先陇西成纪人从徙奉元云阳县海青村遂为其县人族聚有家者至四十余曾祖讳建祖讳钦考讳吉谨敏好学有文称金季乡贡进士妣程氏君生贞佑庚午三月十有三日举止端重不类常儿七岁遭时板荡艰难颠沛中已能知避就不贻长者忧逮与衆归义年甫冠矣隶大帅色卜岱戏下从东征者又数岁关辅初集君亦得还羣从声沉影灭独两叔在君於瓦砾榛莽中求得故产经营尽瘁唯力是视既又感奋出门为頫拾仰取之计东涉淮济西历絶徼诸城周旋四远者余二十年货储饶裕旧观浸还则喟然叹曰吾昧先人清白之传自弃於逐末恐无以济祸乱使李氏不闻於世耳乃定居三原龙桥镇谓药物功在济人为术亦不苟命诸子以药为业必择所出精良者售人乡党困疾一不取直乌兰济逹之嗣先帅也版君管民总把时兵犹未戢生意方渐君抚以恩信赋役之烦辄出私帑为代输之民于今犹颂德潜心时用应务有余国言之习骑射之能皆过絶人至隂阳占卜之学亦深造自得严毅敦实济以详明家事钜细有伦有要教育子孙首格骄惰耆旧交际闾里往来过中过厚无一毫校计彼我之私故人皆不疾其有而乐其德我将诗所谓在彼无恶在此无斁君其庶几焉元贞改元八月十一日疾卒正寝享年八十有六配陈氏左氏子男三人子明卒延佑丙辰子敬宣授进义校尉乌兰济逹投下管民匠官子懋赐官承事郎兄弟孝友勤恭勇於为义由亲及疎昏丧不能以时者身任其成振寡逮鳏已责纾逋一遵前轨创三皇庙於镇之西使人知所归仰辟学古书院以教成远近来学者两区规模无愧大府盖糜钱二十万緍廪食不计也仁者之勇为何如朝廷嘉之表其门曰义士女三人长适龙泉县尹田茂次适冯天佑次适莱文进孙男八人曰英曰秀宣授乌兰济逹投下汴梁民匠总管曰善继即奉议也曰善述曰善渊曰善道曰善可曰善礼孙女十人俱婚良士曾孙男三纯承事郎及稊仓使企移住玄孙男二二年五月二日葬三原县清丰原雒村陈左两夫人祔後三十有五年乃树石墓道而表以辞曰呜呼志力弗强必不能自拔於患难骄吝弗克必不能无毁於满盈有若治中君奋起於洪流昏垫之日而致谨乎宴安鸩毒之秋岂惟模范於一家固可以师镜乡邦矣栽者培之天不可信邪善始善终福总於前令子令孙光照於後存殁无憾者惟君之独也况善继恪慎克孝有列膴仕滋至之休可立而待敢敬表其墓而为之兆云至顺改元冬十月朔旦述
榘庵集卷五

[book_title]卷六
钦定四库全书
榘庵集卷六　　　　　　　元　同恕　撰碑铭
赠嘉议大夫礼部尚书郭公神道碑铭
圣元德敎醇深涵濡滋久人才所就楩楠杞梓随用随得入可以仪朝着出可以殿藩服才名卓卓以孝作忠者盖不乏人亚中大夫平江路总管兼管内劝农事郭侯鸿渐讳鹏翼天资高朗博学多闻娴於国言大臣许其详辩有助敷奏玉音召对以字不以名持心忠谨事无大小为之必尽其方初命中书直省舍人仁宗登极郊庙大祭首预执事选不数月以副江西行省理问决狱广东获侠贼贑州正赃吏掩覆罪风望峻整行省行台露章交荐延佑四年入为中书兵部员外郎督受海运粮二百四十万斛防禁周悉不失圭撮赏锦衣一核实诸监院托以兴造横费县官钱三万余锭贵近为之屏气六年拜监察御史登美黜恶其言皆大政所关是年冬慎简东宫僚属擢太子家丞七年三月再入中书兵部为郎中柄臣怒尝言已必欲以事中伤卒无所得明年至治改元佥河南道肃政亷访司事纠劾吏惰询察民劳不旬日决积滞六百余事河南士民鼓舞记遗政于石南阳复古陂堰三溉田之利不可亩计民皆即其地刻石颂德二年加湖广等处行省郎中其冬复入为中书工部侍郎董铸内府金银以锭计者一万三千有奇锱铢中程数诏赐金帛二两泰定元年遂拜今命均徭齐赋以裕民严程谨法以束吏劝力农桑笃意学校踰年风化改观行省移书奬劳最优敭历迨兹十有六年八被玺书再受勑书若省若台争举竞用类曰是才行卓伟政事明练者斯可谓能以孝移忠矣侯惟奔走南北不获致孝松楸为岁已久乃恳告来归一日持其先大夫嘉议公行状造某所拜请曰鹏翼不肖蒙赖先训叨位三品恒念无以报罔极国家鸿恩追荣祖考既已致论告於墓下矣神道之碑亦法所许愿先生铭之以信来者谨按公讳德字彦修其先太原岚州人祖讳寿妣曾氏始徙晋宁之绦父讳福赠亚中大夫怀庆路总管轻车都尉太原郡侯母李氏赠太原郡夫人皆葬绦之横渠公敦厚谨重在童幼嶷然如成人读书略通大义尤精六艺之数始为枢密院宣使受知左山商公及左山来相安西王开府以光监支纳千斯仓廪庾维溢民不谗多取关中饥委公告籴晋宁不踰月粟挽毕集陞安西凤翔抽分羊马官已乃不乐进取买田咸宁县凤栖原北留村治生敎子优游自适与人一以诚敬子弟有过未尝厉声色温言开谕使其自改忧人之忧不计有无乡里合辞推为长者享年七十有五以大德四年十二月十有四日卒配李氏赠太原郡夫人勤俭庄整嘉议创业内治居多前公一年卒子男二伯惟钦仲侯也女三长适刘氏次白氏董氏孙男三忱恒忼忼力学蚤世女八赵郁白某卢某李某鲁斋书院山长王遹赵某赵允其婿也一在室曾孙男六女三葬以其月廿日地则北留也呜呼公以仁厚笃实之基培之於前聪明特逹之用开之於後天有显道厥类惟彰矣矧今三被恩典累爵郡侯有子之庆如公方将是敢槩见侯之用也以为神荣焉铭曰木蟠于根有材矗云水畜于源有流成川繄庆之多来善之远孰晦於昔而不今显猗欤嘉议我车既坚修途几时六辔是旋休休其中翼翼其外乃室乃家春风卒岁是生令子振鹭西雝民有遗爱国有隽功追爵九原侯封载启永言孝思令闻不已北留之阡乔木苍烟其固其安其千万年
少中大夫嘉定路总管赵公神道碑铭
书言惟孝友于兄弟克施有政西周盛时良臣显辅有辞永世如君陈者本其充积之懿则以令德孝恭为称首孔子亦曰居家理故治可移於官信哉若今少中大夫嘉定路总管赵公以得赋之厚着移孝之忠殆所谓本深者欤公讳玉国言别讳穆尔齐其先女真人祖林仕金以金紫光禄大夫守积石州天兵南伐度义来归诏为军民元帅即镇其州妣夫人李氏尚氏考文显胆略絶人袭元帅职仍赐金虎符屡以战功获袍带弓矢之赏加昭勇大将军西宁汉阳等处都逹噜噶齐妣夫人郭氏公昆弟十人於次为二至性孝友读书善骑射父母锺爱之早以世胄入给宿卫至元九年安西王分国关中择良慎者侍王邸敎以公为鄂罗齐典府藏也已而从王北征立功絶域十六年奏授朝列大夫庆阳府逹噜噶齐兼管本府诸军鄂勒劝农事为政本於德惠利无不兴害无不去法行而民信之敎立而民安之治声蔚然二十二年以故官移监徽州汉人居是官故事所不许二十八年复以朝列大夫知庆阳府事公再抚吏民最十八年益严自守仁洽义浃民阜而俗厚盗息而刑清陇西诸郡独是为乐土矣至大元年陞少中大夫嘉定路总管兼本路诸军鄂勒管内劝农事启行之日庆阳民无老幼泣送道路遮不得行居治四年寛以绥衆明以察下令不便民事不适义必改而更张之建御书楼敬敎劝学謡颂以兴辞疾还庆阳越二年终命正寝实延佑二年六月十五日也享年六十有六三夫人石氏田氏路氏子男三延壁前卒次允忠允宁女二长适中议大夫贵直屯田鹰房打捕总管阿缫纳次许嫁未行始公祖考皆葬积石州来去城至是以公遗爱在庆阳得卜於合水县汉城社以某年八月二十六日合葬公及石夫人焉公器度宏远寛厚自将长身修髯音吐洪畅事父母爱敬两尽与弟武列将军志忠显校尉义辈如埙如箎有恩有文居官以利民为心奉法为职同僚无违言下吏不忍欺呜呼斯所谓淑人君子者非邪使得究其泽施所及顾不远且博乎是可惜已公殁之明年其子允忠持宁州学正赵庭瑞墓志文介商州判官成君玉行台察院史张才卿求铭表隧之碑辞不得命廼掇取志述叙而铭之曰英英少中克若帝衷子以吾孝臣以吾恭坦坦休休一其初终不懈于位不污其穷既践世美亦奏民庸廿年庆阳杜母召翁嘉陵之颂穆如清风汉城南冈享祀惟公
志铭
段思温先生墓志铭
段氏世县晋寜之稷山以儒学为显姓先生讳思温字叔恭金赠中奉大夫护军武威郡侯讳矩者五世祖也矩生镛镛生汝舟汝舟生恒皆以文行推重当世恒生克己成己修己克己号遯庵与弟成已号菊轩同登金正大七年进士第世谓河东二段初未奏名既谒礼部赵公某使诵所业赋公嗟愕久之起书双飞二大字以赠後榜出果皆中高第自是段氏耿光尤着盛遯庵生三子长思永为时耆儒以终次思诚伟誉籍籍河中儒学敎授先生其季也母梁继樊先生及敎授兄出自樊孝友慈祥由性而成年十二遯庵君卒哀毁如成人吊者增恸时甫脱兵变先生侍母夫人佐两兄服勤朝夕万户晋宁李侯迎菊轩辟馆授徒学者四集先生虽已能读书通大义恒恐世学不嗣感激或至泣下欲从菊轩卒业重违温凊母夫人察其意勉以好学为段氏福菊轩亦嘉其志乐以启告先生遂肆力於学至忘寝食经史要义必手籍之始犹攻辞艺至是尽弃去求古圣贤问学之本究关洛考亭之传聚精会微以润厥身菊轩深器之尝曰是能世吾家者年二十一受室河中鲁氏因遂居焉聚徒受业恳恳不倦一以成就後学为心诸生贫而可进者尤劝绥引翼束修之薄不受也以故士争趋风成才者衆家素贫先生损衣节食市书至万余卷尝顾而乐之谓以此遗子孙足矣呜呼先生识虑之远视安畎亩者风斯在下矣平居於书无所不读尤邃易春秋郡侯张某素名学易请质所闻先生乃言圣人作易画以成卦卦以立象所以明天地之理尽事物之情使人趋吉避凶然其道必本之人心尽其心斯知易矣近世惟程子朱子之学为能得之不必他求也张侯拱而叹曰先生真知易者诗文温厚平正粹然一根於理读者知为仁义之人素位而行不愿乎外皇子安西王抚封于秦开府之初慎简僚佐管记之选为尤重於是遣左常侍今陕西汉中道肃政亷访使刘公某以记室参军驿召先生辞疾不赴亷静寡欲一介不妄取有以麦三十斛佐廪费者卒谢却之四川转运使王某送二男仆以给薪水先生还其仆为书以谢转运叹曰亷士乃如此至元十五年丁樊夫人忧号泣摧慕终丧如初後四年菊轩君卒丧之如遯庵先生於享祀斟酌礼经致诚致慤器用必亲拭牲牢必手荐尝语其子曰祭祀所以报本也罔极之恩庸可报乎礼废久矣世俗苟简士大夫而忽此甚不可也且不知敬其先何名为人闻者心动率观法焉二十五年春三月某日疾终正寝享年四十有九以某年某月某日葬於某茔妻鲁氏淑慎之德克配君子子男三人长某行台监察御史次某河东宣慰司掾次某鸣沙州儒学其一女适河津刘氏子孙男一德雄女五皆幼先生貌恭言从心平气和道德薰袭远近倾慕士大夫道河中者宾接无虚日谈经订史情义倾倒语及时政则谢不敢知外虽恂恂中实有守义所不可夺以狥人毫髪不能也族姻乡党吉凶庆吊礼意周洽称人之善覆护所短故人皆欢喜尊奉语必称先生不敢字或小犯义必私自愧悔先生得无知乎下至市井佣贩亦能目以好人卒之日阖城赴吊市为之罢送葬者执绋近千人为位而哭者相属於涂呜呼以德服人者中心悦而诚服今於先生见之矣使其逹而行义兼善天下固非难事天不假年识者惜之而御史以才行致身方兴未艾天其或者以是寿先生乎御史辱与予游乃者奉先生善状请追铭窆石纪德之任大惧弗称然不敢终辞也谨述所载系之以铭铭曰遯庵之高菊轩之奥言纬行经一世则傚先生嗣兴于光有耀翼翼其心卓卓其操涣涣其文循循其教既洽善良亦驯桀骜胡德之忻胡年之悼天于先生将厚其报是生贤子台阁腾趠以显以扬以志厥道
鹰房民匠总管毛公墓志铭
自予有心目之疾凡亲旧庆吊往来絶不与者久矣今年夏毛甥时敏絰杖累然踵门拜且泣曰先君葬有期日人子为亲深长之虑贲幽堂者铭不可无渭阳虽疾敢以死请予亦揽涕慨念从姊不幸蚤世总管公情好有加既不得抚衾一恸以诀终天於甥之情其忍固辞乃为叙次如左公讳翼字飞卿世为长安人祖文炳妣皇氏父彪以勤力起家敎授孟公表其墓妣巩氏癸已岁三月九日生公河中避金乱也三岁还郷里及家殷盛无他昆弟姊妹独公一人锺爱无比公昏定晨省出告反面循循子道无一豪富家郎骄宠之习人谓有子如此毛氏安得不昌逮壮室强仕孝谨不少替服丧哀疚三年如一日盖其至性非勉为也初以赀行选为安西路税使岁课日增满考难其代漕檄再任至元十年受安西王命总管安西平阳河南等路行捕鹰房民匠未几兼安西庆阳拘榷解盐使时年未五十遂絶意名宦优游家居享有备福余廿年以大德二年四月十五日疾终正寝寿六十有六卜以後月庚寅葬公咸宁县洪固郷三爻村先茔妻同氏予从叔女也聪明静顺佐公事亲得其懽心先二十八年卒殡之日姑巩恸哭过市观者莫不流涕至是乃合祔生二子时敏力学而贤袭总管职时晦蚤卒一女适同谊於姊为四从侄再娶宋氏一子时可一女许嫁未行孙女四人壻齐哩克琨总管石孟瑛余幼公身长六尺仪观修伟性简旷质实无毫髪机穽师事退庵张公国宝藏书会友讲学冬夜无虚岁教子弟以礼交友以忠急人之忧乐人之善出於至诚故人以是爱公不以忌公也南士苏桂高奴鬻於市捐金赎之俾隶儒籍翰林学士柳城姚公诵以诗曰一善长安已户歌士林华衮定如何当时不裂千金劵利与今名问孰多僮仆几二百口庭无怨言出其尝事父母有劳者数十辈为平民不一钱取也铭曰洪范九畴福曰向用无以笃之其向焉动猗与毛公德润在躬天命不僭保其初终先藏之卜有欝者木永宁一丘子孙是瞩
白君宝墓志铭
君宝姓白氏讳珪蜀之普州人世为儒家幼罹变故王父而止不谱也父震起有官於宋母文母冯兄景翰尝第进士君宝冯出也今家京兆长安县年未冠雅意方药得事名先辈力学无昼夜出入古法尽得机要遂兼世之疾医疡医而疡医尤号善治关辅生聚殷繁远近贵贱病疡者皆欲得注君药日不暇食余三十年天资信厚济以详慎疾虽不可为犹必宛转求治庶几以生尤切切於贫且贱者以故人益爱敬之医师屡举职敎事竟辞不就与朋辈游退然若无能短长不出诸口御家甚严诸子皆绍业有闻门内肃如年七十八以大德癸卯冬十二月十六日卒闻者莫不咨惜明年正月癸酉葬长安县苑西郷大仓社配李氏卒再娶邢氏子男五人从礼安西路官医提领李出也思敬乾州医学正思温思忠从礼思恭皆前死女四人俱适着姓孙男七女四君自流离顿挫中坚苦就学复侍戎幕颠?絶域百计脱归以至于有家传子若孙呜呼艰哉思敬请铭某辱礼接不敢终辞乃为铭曰猗欤白君笃实慈祥奋起艰难志专力强不儒之逢乃医之良歛彼呻吟跻此寿康人矜而争我晦而彰有传于家有爱于郷八十三年归安斯藏呜呼後来视此铭章
兴元路行用库使张君墓志铭
世或以矫情饰貌取誉於郷党宗族蹔可能也今有人焉慈祥忠信温然慤然无戚踈小大均称之为善人自始至终无异辞此岂声音笑貌所能得哉有诸已而信诸人理不诬也其人为谁张君仲济是已君讳楫仲济字也先世邠之三水县第六里人曾祖某祖贇皆不仕父浩仕金为敦武校尉母程生三子君序居二自少任家事孝友恭慎和易寛平盖自性成敦武尝病忧劳忘寝食百方求愈至刲股以进母病又如之丧祭哀诚两尽事兄韩城令翼如事敦武接弟昭恩则兄而文则友也隣里姻旧吉凶庆吊厚薄中礼而情意周洽居常怡怡然虽甚忤词色不少异与人言唯恐伤之乐闻人善必再三咨美或毁此讥彼则漠若不吾与者家庭肃然敎子学业慈而不败故皆以卓越蚤致名位禄养雍愉人以是荣君又以是知善积之果获报也君会计精审尝历安西路千斯仓副使转运司丰济库副使兴元路行用库使中岁则优游自适日与耆年宿德相过从如韩令彦宝年几八十尤不易与人交得君驩甚朝谈暮语无往不偕其为逹尊慕悦如此大德八年六月己丑以疾不起亲宾来者皆哭尽哀享年六十有七娶高氏妇顺妻柔克配君子生五男长炜登仕佐郎延安路鄜州判官次煜承直郎甘肃等处行中书省左右司员外郎次炫次炳次焞炫焞皆蚤世炳亦孝谨能家二女长适陕西行省宣使周璟次适成章孙五人四男一女适安西邸承应台判石仲瑜初敦武徙居长安遂葬咸宁县龙首郷春明门东原炜等卜以九月癸酉窆君泣奉行实之状谒铭於某某与君里居分南北君每忘年礼接佩义深矣登仕昆仲哀恳复如此顾维浅拙不得辞也乃按其状参以郷论叙而铭之铭曰德輶如毛民鲜克举如其举之不曰贤矣维张仲君呜呼洵美克弟克兄克父克子兢兢其容坦坦其里六十七年有誉无毁好还者天其听甚迩有子而才鸾鹄并起亲名载荣积庆之始辞以告幽魂兮安只
张节妇墓志铭
节妇张君故马天祥吉父之妻讳珍国宝之母也京兆人父立母李氏金兴定辛巳三月五日生年十有六归马氏时甫脱兵变民生甚艰君昼夜勤劬以妇职自励上事君子下抚穉弱巢栖未辑而吉父殁矣廼悉力丧祭脂泽事不复意萌尝自奋曰吾为人妇使马氏无家何用生为子珍方十余岁杀损服食资学郷校赋家人职业劝勤惩惰纎悉有法小大信畏争以功相多珍亦服君之训孝而能家遂阶完美之亨为郷里着姓君之志亦贤矣哉不幸珍不得终养时年已七十人皆以悲伤致疾为马氏忧君能逹理委命敎育孤孙如其子昔时综理繁细精明不衰大德辛丑有司上其节行树表门闾後四年乙巳诏赐高年帛君复拜荣又明年乃以疾卒实丙午十二月二十三日也寿八十有六生子珍也二女长适葭州同知惠承事之子怀济次许嫁张珪皆蚤世孙男一孝谦孙女二郑思恭索天佑其壻也郑氏妇亦卒曾孙男一齩齩君性严明济以惠爱壼治可法孝其母李迎养者十余年殁为买地合其父葬之岁时祀焉睦隣里善婣族周困穷恤患难乡党为内评者许有士行初吉父葬咸宁县白华村君以其地卑洳改卜同县龙首郷庙坡东原至是孙孝谦举其祖柩合葬君父珍从窆用丁未二月庚申从吉日也马氏与某再世通家居又隣并每升堂拜君抚视如子孝谦来谒铭其何可辞铭曰丈夫立家举不一二彼妇人兮敢以此议於戱节君金石其志既殖既封既茂既遂子虽不年孙也能嗣寿祉载膺荣名斯萃合葬於防奚憾奚愧里人作诗以永厥懿
监纳翟君墓志铭
至大庚戌冬十有一月靖远王邸管民提领翟从政介予知旧韩德卿任允中泣拜而请曰从政不天母氏生七十有三以六月十二日卒从政奉其丧於长安县崇化坊亲任郷王化村先茔之昭乃者九月己卯父君又弃养盖长母氏一岁矣将合葬防墓谋诸卜筮得此月二十有七日庚午吉从政罪深祸酷忍死痛念生既不能为孝殁又无以图永乌用子为幸哀而赐之铭以贲慰泉下也予拙於为言重以目恙三辞不获廼即行述叙而铭之君讳玉字润之世为京兆长安县人考与妣郑氏生君丁酉九月七日六岁失所怙时家用寡乏母郑勤劬紝绩以资学业君亦蚤自植立精九章数法服勤家务卒能振大前业见称乡邦至元甲午有司以谨敏选监永兴库及行货燕都泉府院知能信可任授母钱俾专贸易始终无毫髪私人由是益知君不苟得也岁晚优游里社以疾终寝配刘氏端静淑惠君勤孝起家中外辑睦相成之力为多生男二长从善得君计学能自立法为书早卒次即从政孙十人男六某某女四王好仁房德昌高汝明其婿也次未行君刚毅直实而识微见敏动合时变故所如获饶赢雅好翰墨草书为时所赏资其孙瓛读书蔚有士风婣戚交友咸爱重之呜呼斯亦难能者矣铭曰艰难起家志力之雄远近有闻信义之充有妻偕老有子慎终马鬛一封宁矣其崇
毛长官墓志铭
毛甥彦修讳时敏世家安西曾祖文炳祖彪以勤敏致富考翼常为安西平阳河南等路打捕鹰房民匠长官安西庆阳拘榷解盐使襟宇夷旷好贤乐善母同氏予再从女兄也今继母宋氏彦修生而端慧凝重言笑有时祖父母锺爱七八岁间晨起入乡校得金钗於路持俟其主以还衆皆惊异奔告其家及乡先生祖母巩卧疾不去左右以衣寝者旬余先父玉山翁谓吾家奇外孙长知嗜学记诵过人作诗句律不凡关辅佳士如王文振李友仁皆呼彦修为敬友既由公举勑袭父长官职时已为隣舍延烧惊惶得心疾初犹获药喜後遂寝剧不复能如昔者之事事矣乃屏居长坂别业时节尚能集宾友为讲会至大四年正月七日风淫暴作一夕而卒年五十有七娶田氏行省公之孙三女长适齐哩克琨总管石孟瑛次适田某次适田某卜以其月二十五日葬咸宁县洪固乡三爻村先茔呜呼彦修得赋於天而成之在已者方力使其中不以疾废必将登名礼法之场簉迹施为之会乃今止此而又无传是可痛已予既志其墓则哭之以辞曰谓天薄於子耶胡畀以纯明之秀而享以完美之华谓天厚於子邪胡疾废於方昌而又有不後之嗟祖力之勤父德之嘉其承如是而其终不可必者乃尔之差呜呼奈何
耿伯祥墓志铭
君讳复享字伯祥世居京兆考讳舜妣王氏生金正大甲申四月十二日孝慈寛谨由性而成展转兵间医传不坠迨归乡里两亲怡熙顺适安享色养寿考而终接姻旧以诚敎诸子以学年五十九卒於家实至元壬午十一月三日也妻王氏前卒再娶尚氏子四人男三长廷秀武功县税使王出也次廷望承事郎陕西等处行中书省管勾承发架阁库次廷辉延安路塞门廵检女一适赵震孙男三人女二人後三十年当至大辛亥六月戊辰尚君卒承事兄弟乃卜地咸宁县龙首乡孟村之原将以八月乙酉位祖封於中两母祔君葬穴之昭时衰服持状谒铭於某拜而言曰廷望上世皆葬县之东陵乡贾村年祀悠邈且兆域密迩不可再祔先祖遗命改卜廷望兄弟不忍违也惟先父之孝之德所以垂裕我後人者欝而不昭将何以报罔极之恩乎幸吾子哀而赐之铭固辞不获乃按其状得君之孝尤着者方二亲挟君在河南围城中时才八岁城?之日大帅忿其不即下无老幼悉命诛之次及君父母君故坐其下即跃上指谓使者曰是儿父母也宁独杀儿无杀儿父母主者惊曰是儿不怖死白刃能祈活父母真孝子也白大帅并释之呜呼当横尸无万之际独耿氏父母与子不鬼幽而人活者非孝诚格天能有此邪是不可无传也铭曰惟孝於人百行之始猗嗟耿君笃于?齿知有吾亲宁知有死夫谁使然曰爱之理汪汪其源洋洋其委传不云乎在其孙子孟村之原龟兮告祉越千万年无坏伤只
榘庵集卷六

[book_title]卷七
<集部,别集类,金至元,榘庵集>
钦定四库全书
榘庵集卷七　　　　　　　元　同恕　撰志铭
扶风县尹李君墓志铭
皇庆元年六月一日故扶风县尹李君夫人张氏卒其子思恭思温将以八月二十七日偕县尹君之柩葬咸宁县龙首郷先茔泣谓其游同某曰先君殁扶风官舍墓石时未具今愿以铭属子幸无让某生晚辞拙先德之懿将不辱欤思温请益坚则敬叙之君名克忠因以为字先世京兆人生数岁而孤母杨氏抚育敎饬严以济慈课君诵六经论孟诸书日千余言君亦秀慧警敏率十数过辄记不忘九岁中金童子科其後大兵起饥荒君负毋流亡脱死万一转客桢州州守才君倚监税务岁课益故常大姓张公某妻以其子既又徙河中籍名学官子孙因家焉岁癸丑忠肃杨公宣抚陕右道出境上君贽以诗忠肃大异之及设礼案首召君给使事官制未行州县令长由分阃辟置中统建元川陕等路宣抚司檄君渭南县尹兼军民弹压至元元年改行中书省申拟前职二年勑尹故县丁母杨氏夫人忧服除更华阴长安扶风三政推诚与人专以德理不任刑罚吏民乐为用未尝以不及事得罪州府奉法循义期尽吾职不为赫赫事以求知於人而人亦以是知君也夀六十有二以至元十三年六月十七日卒君寛慈和厚矜谨自将养母至孝流离艰棘中左右顺适不忍少违志意才具通朗始至河中谢帅谓君可专对令往来北地国言便习殆若性成嗜学老而益力公退读书如童子时作诗清婉可爱常戒诸子曰吾家世儒者慎勿陨先业以为父祖恨张夫人柔良端静竭力成家事君姑为孝妇相夫子为贤妻年九十有四集享备福郷人莫不称羡焉男四思敬思聪思恭思温皆读书有闻敬聪前卒女二长适从仕郎德阳县尹王世英次适姚天翼亦俱殁孙男女十二人曾孙男女七人铭曰肃於外兮坦于中才之备兮德之充如有用我博以宏吁此泽施止一同骥垂两耳驽为龙随所控制吾何恫于其子孙不于躬尚笃斯庆流无穷
族兄钦夫墓志铭
兄讳搢字钦夫其先出自晋大夫伯子同氏家太原之文水繇高祖而上徙为京兆人曾祖讳安妣傅氏祖讳宁妣冯氏考讳景先妣李氏以丁酉岁八月三日生兄性强明心计有余而综理周密年十五六考府君即委以家事与其弟拯协心一力不懈寒暑资用饶给考妣养安终寿兄弟怡怡老而弥笃亲族属接宾友恩礼无爽日与游好樽俎为笑乐皇庆癸丑三月二十七日晨起既衣冠疾作不移时而逝享年七十有三配杨氏金进士商州防御判官侯庆长外孙恭顺慈良宜於族姻生四十九而卒盖前二十七年也子六人男四长戭克干父蛊次鹗读书有闻掾甘肃省次海驹死中殇女二适张受祖杨文行孙男一女四戭等卜以明月十四日葬咸宁县洪固乡三赵村先茔族弟恕为其铭曰惟劬惟勤以安其亲惟优惟游以寿其身万生芸芸孰是齐均永宁一丘式燕後人
承直郎成都路判官王君墓志铭
君姓王氏世家奉元之同州曾祖侃祖成金进士出身晚以名德辟京兆总府讲议官父才京兆酒使絅斋先生李公谘议为志其墓母赵氏生三子君其长也讳舟字六彛方直通朗读书有治才西蜀四川道提刑按察司选主史书历四川南道宣慰司掾四川等处行中书省掾元贞二年勑授承事郎同知成都路汉州事转同知云阳州秩满改承直郎成都路总管府判官皇庆二年疾终官舍八月初一日也得年六十有六予堂兄与酒使游甚习且可君俊敏遂以壻其第四子淑慎恭柔克相夫贤从掾蜀而卒盖前二十年矣生女有四俱适良士再娶陈氏亦前卒皆权厝汉州广汉乡一男曰恪君自幼为儿童开爽絶出伦比庠序师赏其乐学既长有志世务遇事不苟其在簿领未尝以私挠公长上率器倚之两倅州治吏之黠者易为循慎民之戚者易为懽愉毗府不数月遽失舆望呜呼惜?延佑乙卯季弟长安县尹罍由秦之蜀护三丧归卜以八月十有四日庚寅合葬咸宁县洪固乡孟村先茔前事以侄恪来速铭乃哀而铭之铭曰太阿之利不剸犀兕株橛是试赤骥之良顿辔八荒出入寻常吁嗟承直百用而一已足有立如彼流泉尚濬吾源无遏其川
陈君墓志铭
鲁斋书院直学陈逊手其祖事状一通泣拜而言曰祖父殁二十有六年矣藁殡僧舍今兹不天祖母任即世合葬有期敢以铭为请其幸赐之乃按其状君慷慨能推已以义自胜者也癸巳之变生才九岁父母哭二姊相失锋镝间流离琐尾阽於九死既依里帅於平阳籍织工於太原复被徙哈喇和卓十有五年迨有居京兆咸宁以亡国之末裔为起家之始祖手拮据而口卒瘏者为不少矣呜呼艰?君讳福世家河南郑州密县祖仕金为密令父千夫长生以正大乙酉卒以至元庚寅五月十一日享年六十有六元配李氏继室任氏克修内职以佐君子子男七林逹荣次早卒思温良英女一适李氏孙男十三详弘德让逊前为肃州文学掾余未名女九四适人曾孙男女七李前三十二年卒年三十任氏殁於延佑乙卯五月己巳寿七十有七卜以是岁十二月二十二日丙申合葬咸宁县洪固乡黄渠东原之茔铭曰嗟崐冈之火炎兮纷玉石乎焚而万有一其不俱烬兮夫或有以相之岿兹丘之四尺兮实百世焉所基
辅君明之墓志铭
辅本晋大夫智氏由智果策智伯必灭宗更其姓为辅氏虽历世绵远不知昭穆何别盖其苗裔也君讳昌字明之先祖仕金尝官于秦因为秦人生泰和庚辰某月某日族属衆盛星散兵间今为居任城者或通谱焉君既涉变故敛藏智略施之家政敎子治生翦翦有法郷里推为信义君享年七十三以至元庚辰某月某日卒元配于氏生一女嫁刘德禄继室上官氏柔明淑慎笄而归君积勤累俭佐理家事君殁抚育诸子虽极慈爱而敎切之义有加无替妻道母道两克举之後君三十五年当延佑乙卯十月某日卒寿八十有八生四子长世安次世荣大宁仓使次忠皆前殁次仁奉直大夫宣徽院都事一女适杨某孙男五人孙女二初君与于氏葬长安县槐衙里先茔至是卜远日得丙辰三月庚申吉奉直将举其柩合而葬焉其子公佐以奉直命来速铭铭曰智烛之圆炳乎几先世胄婵嫣兮志力之坚辅佐之贤家以载延兮子誉日宣飞腾俊躔有炜其传兮襟山带川松檟阴烟辅氏之阡兮
奉议大夫甘肃省理问瓜尔佳公墓志铭
公氏瓜尔佳讳安仁仲宁其字万户招讨使赠龙虎卫上将军定襄郡贞敏公之曾孙行省赠荣禄大夫沔国忠靖公之孙右丞赠荣禄大夫平章政事沔国宣惠公之第三子妣曰沔国夫人耶律氏生而端慧称其家望宣惠公锺爱之既长善骑射頴悟絶人国言与文娴习若夙成励志读书语孟则尤所悉力若欲自得於已者书学慕王会稽樗严马公谓其便能似之故家之耆年茂德皆乐与游至元二十六年大农以才辟掌国文时犹未冠也明年奏以承事郎令广济署三十一年陞同知德安等处军民屯田总管府事稼政以修公私两足大德二年改同知陕西等处屯田总管府事首以岁荒民困力请蠲租额三万斛先是有监州席势纵其下牧马秋稼且诬以故牧地强辨莫能屈民相率诉亷府亷使以公明信可倚俾竟其事公按籍非牧地乃诘之曰地则有籍蹂稼则有法法而不畏何如且此国计宁不知耶监州辞服即正其经界杖其奴计亩偿所损民驩呼嗟感亷使谓真能世其家者三年宣惠公薨服丧过哀自是家居者十余年皇上登极迁奉直大夫四川等处行中书省理问所相副官公悉心营职蜀省无滞讼有所议反覆情法期於平允虽宰执不苟从谳狱重庆直万户郝某之寃渝士皆师之延佑改元转奉议大夫甘肃等处行中书省理问所官平章荣禄公贤而礼之由储偫会议陕省且为宣惠树碑神道三年正月十有四日以疾卒清和里第之正寝年才四十五矣远近吊者皆哭失声夫人蒙古氏无子後以弟仁实子徵女四人皆幼以其月三十日葬咸宁县凤栖原唐贵胄里沔公墓侧公长身玉立风度凝远瞻者起敬而慈祥信厚蔼然仁义人也为子弟以孝谨称宣惠出典巨藩入赞大政贤劳靡暇而退食无门内之虞者以公能顺适晨昏弥康健故也与人交久而後知其为敬友好贤乐善屈己下士无一毫世禄家气习再为理官持心公恕法行而人不寃间语治体若缓若急秩秩有序使其引而见于施为尊主庇民之业足以光前而裕後孰谓天不可信而竟止於此邪是可悲矣公尝遣徵从予学徵以铭为请其忍辞诸铭曰呜呼天之生才其有意邪其无意邪以为无意斯门也而有斯人也则固畀之以用世彼其尽美而全懿兹不曰宗庙之器以为有意峩峩之舟方将鼓枻而祸因触石乃败浮天之攸济顾错糅之不齐何至是乎缪盭此予所以痛惜乎才难不独世阀之不继也呜呼
王君辅先生墓志铭
延佑三年之春王乾州学事王君受正介友生宇文铎垂谒款语移日其貌恭言从择术甚正余固疑其诗承礼接不特器识之卓异也于後拜致族系里居之录求铭先藏乃知果儒家子善为箕裘信矣?谨按先生姓王氏讳辅字君辅其先蔡州确山人考讳郁徙家德安尝职敎其府妣李氏先生生于癸未岁四月十有六日年十三已能读书属文遭难流亡父子相失道遇杨忠肃公爱其应对敏给辍後骑载之依舅氏许昌转客秦巩已乃家乾州隐居敎授澹若与甘相忘者年五十四以至元丙子二月九日卒配仪氏柔顺端谨克勤内职後先生十七年殁至元癸巳十一月十一日也寿五十有九子男三椿卒大德八年栢即受正也桂女二朱荣张显其壻也孙男八徵敏孜斆余幼女三葬其州孝节郷西小张村之北原铭曰猗两间之有生兮衆固不可以万计也顾独以士为名兮乃首出乎四类也虽道命不与人谋兮盖有曰怀奇而抱异也矧济美之克世兮其又奚憾于下地也
仓使冉晦卿墓志铭
巩昌通渭县主簿兼尉冉择言将葬其父千斯仓使晦卿以兄伯仁之命来请曰伯仁等不孝永痛是罹今远日得卜矣敢以铭问诸门下哀恳之情有不获辞者及视所録则曰晦卿质厚而信节俭而勤治家训子咸有伦要以赀行选主奉元谷藏出纳之当不失合龠通阴阳占繇学晚以恬澹寡欲自养势利纷华不一动其心噫斯亦可谓好修之士矣晦卿讳瑛其先夔之梁山人考德清妣胡氏始自秦州徙家奉元晦卿生己酉七月二十日享年六十有八配于氏生六子一女长伯仁承事郎凤翔府扶风县尹次思义次则择言择善肃州路儒学敎授次择行甘肃行省检校书吏次择礼女嫁侯居礼男孙四女孙九其卒以延佑三年三月二十九日其葬以五月十有九日其兆则咸宁县神鹿原先茔也铭曰信以与人人以宜勤以立家家以肥生男衮衮衣緑绯六十八年蜕而归呜呼无憾其庶几
临潼县尉雷君墓志铭
雷氏世为耀州同官县雷平川人後徙高陵之毗沙镇子孙蕃衍遂为盛族君讳祯字彦祯以至元丙寅二月丁亥生兄弟六人君最幼温厚谨敏蚤岁如成人读书昼夜不倦奉侍亲侧得其欢心友五兄敬而顺交游姻戚恩相爱而文相接其治生也勤其敎子也义其御僮使也严而不苛丰於宾祭俭於自奉亲仁就德救灾恤贫此君之居家也至元己丑四川西道宣慰司辟为奏差甲午陕西行省授平凉等处屯田提领劝课有方官民两足大德戊申陞延安克戎廵检壬寅改美原盗贼畏威远遯两司为之肃然至大辛亥勅授今职至即申明约束谨廵扞严督捕阖境安寝无草窃之虞县当会府之冲冠盖往来相属于途君尝摄县政供亿送迎礼无违者率皆欢爱焉禁戢豪横扶掖善良尤悉心刑罪狱无寃系同僚相与誾誾如也卒之日吏民皆恸哭此君之居官也曾祖远妣曹氏祖定妣杨氏考贵累主四县簿妣傅氏杜氏兄镇江等处新民人匠大使佑高陵税使祥皆前殁三原县尹禧安定县尹裕其五祚也妻刘继张子德诠德諟成纪儒学谕女一适王泽一在室孙女一人侄男女三十六人孙男女一十七人此君之父兄子侄也卒以延佑丙辰十一月乙巳葬以明年丁巳地以镇北隅原庆安郷之先茔祔以刘氏此君之送终也德諟尝从予受业至是以铭为请义不得辞也铭曰出有誉於忠顺入无疵於孝敬斯往行所难兼猗若君兮力盛寿宜遐而中身禄宜丰而一命终天道者好还緜嗣叶之流庆
阴阳提举焦君墓志铭
中庸有言至诚之道可以前知又言至诚如神夫惟天道真实无妄故人之真实无妄者始可与议化育之妙而禹范於卜筮必曰择人而建立之盖其学问之功自明而诚无一毫私伪留於心目乃能合鬼神而一之彰往察来洞见朕兆非偶然也是岂口耳授受诞谩无实者所可得而云云?求今师学得吾阴阳敎授焦君润之殆所谓诚者欤君讳荣温纯朴茂读其父管勾公书一以至诚为力行之本易经而下历世为五行言者累数十百家闳衍浩博皆出入贯穿决择去取所以为资藉者益深且广矣尤致力星禽书占百事以观来物於人之静作从逆荣瘁利钝无一不中其会以故声望四驰远近延访应接不暇王相左山公嘉其信而有徵大书所居曰觉斋一时名公钜人如平章何公聪山太子宾客王公山木翰林承旨姚公牧庵集贤学士宋公抑庵皆情交义接贲以诗文而集贤大学士方斋郭公既为次第世谱又序衍星以赠行斯可槩其为人矣初君擢安西延安兴元凤翔巩昌等处阴阳都提领由左山公荐安西王敎提举陕西四川等处阴阳学既罢提举置敎授员勑授安西路阴阳敎授精勤举职学者争愿出其门晚以疾辞着三元书二十卷板行之延佑四年夏五月十有六日召诸子戒以修身无坠先业遂不起疾享年七十配杜氏淑慎仪闺门四子泽辉州税使溉将仕郎临安宣慰司都事渥巩昌路阴阳教授河延安路阴阳教授一女侧室吴出也嫁百夫长郭良男孙九女孙八君博通儒学且熟医说孝义慈厚非出勉力事管勾及妣胡曲极顺适家事无剧易惟身任之两亲优游逸豫享有令终始其户隶军籍管勾尝苦之至元甲戌诏遣使择通儒术者不事征役君一试中等遂释远忧遇其弟一以诚爱始虽不恭终以怡怡与朋友以信和郷党以谦廪其饥而药其疾矜其长而覆其短故人无贵贱长少皆爱而乐之虽未尝相识者闻人称道姓名亦必曰是觉斋君邪呜呼此可谓有道之士矣泽等卜以其年八月九日葬咸宁县龙首乡司天社先茔前事手君善状一通泣拜请铭其墓且曰先人故交惟先生为知己予义不得辞乃摭其学行之懿可信今以传後者叙而铭之若族世爵里之详见於管勾公志者兹不具铭曰至微者神至精者理稽疑之用脗合为美呜呼先生洗心以诚观变玩占实绍天明曰吉曰凶如指诸掌静者知归作者知往若昔蜀严积丰取亷忠孝之劝乃今是瞻子也衣缨孙兮诗礼余庆所锺无穷伊始乡曰龙首社曰司天马鬛一封其千万年
提举梁君墓志铭
延佑五年春二月十有四日提举梁君益之卒卜以明月十有二日葬咸宁县苑东郷安家庄先茔季弟大成暨子壻姜炜持甥壻王文所书行实再拜请铭且曰先兄有遗言志墓之辞必以属吾寛甫幸先生哀而赐之恭惟先君与其父义尝通财提举复寻盟旧好垂絶之托其忍以不文为辞谨按辞君名大用字益之世为乾州奉天人高祖斌曾祖均祖顺考栋材由艰难起家徙居长安城中退庵张先生为志其墓妣魏氏君自幼卓立不类常儿入郷校师逸而功倍父母锺爱之既长佐理家务益得欢心恪勤子职不懈寒暑饮食必尝进出入必面告丧葬尽理祭祀尽诚苑东新阡实自君茔卜事杜氏姊尤极弟敬有所为必咨决之爱二弟大有大成人不知为异母也与人交不苟合以义为主居常正衣冠无惰容戏笑家人惴惴威於鞭朴至元十九年行中书省以谨信有材干檄为安西王掌膳局大使王知可任委下敎陞同提举寻为正君悉心职事始终二十年遇有?髪得退即坚守素分无复进用意至大四年詹事院秦为人匠总管府经历命未下牒趣就职君益以年老往辞不赴矣优游里居者余十年既疾病处置家事精明不乱出其僮使尝有劳者十数辈为民仍俾近茔田俾奉祭事语毕而逝得年七十有二君凡五娶无子元配刘氏卒继以王李王任前王及任亦先卒今皆合葬焉三女李出也长夭次适西锦院提举姜炜亦卒次许嫁杨孝思君天资刚严不借人言色然质直无机穽见世之工为柔佞以说人者疾之如雠或以私害公辄面数其非再三申戒故人虽内积不堪外实畏惮持颠扶危惟力是视势家以奴陷平民辄理出之尝善黄冠师且死以其徒甲嗣事嘱君乙怀?嫉诬以盗马欲规夺之君卒直其寃以信吾诺尊德乐义敦本务实崇礼让贵亷耻殆所谓刚而塞强而义者非邪是可铭已铭曰虞书九德强义刚塞人一见之臯陶曰吉维提举君气养以直是是非非义形於色行岂不同正途是即量岂不容视恶如疾在家能家在职举职七十二年其仪不忒葬从先人既安既适曷永厥存尚考斯石榘庵集卷七

[book_title]卷八
钦定四库全书
榘庵集卷八　　　　　　　元　同恕　撰志铭
王府君墓志铭
延佑五年四月二十有三日承德郎乾州知州济南王琚母夫人赵氏卒将护柩归松楸卜以某年七月二十日与其考府君合葬邹平县仁义乡之北冈乃録府君世次寿年求铭窆石余惟承德累仕关辅治行卓伟礼交义接积有岁年有不得而终辞者谨为叙次如左君讳祯字国祥世为济南人高祖淮金怀远大将军济南路州军民千户力济时艰一方之民独安田里曾祖彰金中大夫棣州厌次令出私积活荒岁民妣苏氏鹿氏祖通读书乐施妣高氏父孝友妣左氏府君以庚子岁八月十有三日生至性孝友宗戚隣里乐其乐忧其忧笃志问学无丝粟荣利计乡闾子弟争遣受学至元十四年五月二十有六日得疾遂不起寿止三十八夫人赵氏金浦州千户忠惠之女温婉恭慎事舅姑得欢心接族姻无违礼府君既殁即屏去脂泽约身缩用力其子于学承德以是出典郡县入赞台宪才猷风节照映搢绅夫人鹤髪方瞳雍容禄养见者咨美今年七十有九微疾而逝子男二长承德也次珪甘肃等处行尚书省译史前殁女一适都目李惟洪孙男三鲁兖邹女五曾孙女二呜呼府君储休积美维啬享于躬显扬之传方兴未艾夫人苦节于其始而燕于其终天之报施善人又可谓无信邪铭曰孰御隂阳变化无常一世之短百世之长非此其身府君是伤在其子孙府君不亡婉婉令配闺仪壼章同穴之信皦日其光
将仕郎赵君墓志铭
将仕赵君讳元谅字良卿其先兖之郓城人祖讳义妣翟氏徙家隰州又徙家奉元故今为奉元人考讳吉字伯祥妣晋氏君以乙卯岁五月二十日生天资纯谨经史通大义出掾开成宣慰司繇积閲勅主凤扶风县簿历安西径阳县官将仕佐郎延安总管府知事陕西都转运盐使司知事临洮府司狱转将仕郎奉元路司狱为簿能抑暴使以负重苦传骑伸寃狱之罪死者佐运幕能使盐丁尽力岁科倍常数其见於用者如此事亲孝从兄顺御下则恩义兼尽处家则勤俭有方利不苟取势不苟合其本诸身者又如此以延佑已未正月十有六日卒寿六十有五卜以三月二十有七日葬长安县华林乡高阳原君凡四娶两孺人晋氏舅女从姊也李氏皆合祔焉今孺人邵氏佐君有贤称子男三寅容宏女二长适云南临安路蒙古字教授苗彬次在室邵孺人予里中故家也遣其子寅以进士王弁状来乞铭铭曰有用以及乎人有本以诚乎身不究於前者用之屯可裕乎後者本之真岿四天之斧坟尚永永其不泯
任正卿妻曹节君墓志铭
延佑七年九月辛卯京兆故任直谅正卿之妻曰曹节君疾终内寝享年八十有二亲疏闻者咨嗟惊叹谓节君由震风凌雨之变而图夏屋帡幪之安天助其顺人与其能以济成任氏者三世矣不易为力哉节君父讳用母王氏世河中人生十六而嫁时舅姑甫自乱离归乡里正卿与弟直忠年尚弱经始立门户百用阙如节君以柔顺恭恪事舅姑勤俭端一从夫子上下咸宜之十余年间既丧舅姑正卿直忠相继沦谢子谦才七岁两房五女襟前裾後族党忧不能济节君屏去脂泽衣麤食淡资其子以学抚视诸女慈爱教督均一无间家事巨细不以委劳于娣氏娣氏亦友敬信顺寝食必偕埙倡箎和至于白首人信其姊妹不知其为娣姒也始自谋曰农桑衣食之原无田以给口衆非久计也尽斥奁具买田南山下课童婢耕蚕甘苦共之寒暑不少懈岁入既赢子谦亦长大孝谨有乡誉伏腊之计十百於畴昔矣人方歆羡不幸谦属疾遂旷定省诸孙皆幼稚节君年己七十吞声饮泣益自奋曰儿曹承氏祀者不使知学是由我败之辟馆于隣延士教之男今受室女亦有归岁时柔愿列侍左右初大德间有司上其行宜享旌表省檄既下节君辞曰妇人守义分内事尔何异焉至大辛亥通议大夫河南任公总管奉元也谓朝廷旌别淑慝所以美化移俗二母之行若此久听其辞如盛典何趣有司树表于门集贤学士勤斋箫公题其上曰姒曹娣索贞节呜乎惟良显哉一子谦也字敬叔三女皆嫁良士曰李思温曰从仕郎王府照磨刘元曰医効郎惠民局提点严有恒娣女二长适董思温蚤世次适司竹监使郑思温先六月而殁孙男三惟义惟一惟聪女二嫁王灼者亦前殁次许嫁郑氏节君天性严重言笑有常度闺门之内大小肃穆识深虑远有补隂教矜容衒巧之习不入于家故女之事人者皆勤内职而子妇蚤寡誓志秉节耳濡目染之力欤自奉甚约至周人之急略无顾惜嫁娣女资装厚于己女其哭娣氏也哀不能胜其後竟以郑女亡悲伤得疾御下慈祥自司阃政未尝笞捶一人有过则累日不与之语恐惧谢罪乃已凡此视昔着于彤史者优劣何如也至是惟义辈卜以十月庚午祔节君柩于咸宁县龙首乡永泰桥正卿之墓泣拜请铭某惟义子备馆教者累年礼遇之厚尝窃愧焉今兹德述非某言之私乡评之公也不敢略亦不敢诬曾孙男一班巴尔铭曰於维节君得秀自天三世夫门力起其颠霜不逾清玉不逾坚婉婉娣姒光缀华聨生有闻于百年死无愧于九泉吁嗟乎妇贤吁嗟乎母贤
太医常惟一墓志铭
君讳中字惟一其先太原人曾祖明避乱徙陈州再徙中山祖庆祚以良医待诏御药至元十一年皇子安西王分土关中太医院奏侍藩邸官医愈郎陕西四川中兴等路医药提点使司判官终王府医乐提举今遂家奉元父谦承事郎陕西兴元等路齐哩克琨长官妣夫人杜氏君天资秀朗家学渊奥济以心得之妙针药所施効应神捷人无贵贱日争迎谒遂以眼科名世入为御医居京师者十年延佑改元试中第一人扈从往来着绩为多王公贵人无不称善盖术业精专而仁逊不矜故也至治元年二月十八日疾卒寓舍年甫四十有一以其年十月十五日归葬奉元咸宁县龙首乡北原之茔娶王氏再娶陈氏承务郎龙兴路推官某之子一女才满岁後五月亦殁呜呼痛哉自予得友承事公而熟君及弟冲之贤每谓承事天壤间能是福者几家积善余庆信而有徵矧君济世美劳王事命服归荣匪朝伊夕孰谓其遽至此也天不可信有如是邪冲来请铭其何可辞铭曰灵芝无根醴泉无源竭枯一朝世犹瑞寃锺秀在人源深本蕃不濬而培天乎何言以物为形生虽有垠以瑞为名永永其存
郭君秉彛墓志铭
延佑七年陕西行省行台择可鲁斋书院主训导者佥曰郭君秉彛文行纯懿倦游开成真其人也於是遣邑吏走书币以请三往返然後至既舍菜升讲座乐育之和盎溢几席间执经而问约礼而言者昧昧以进昭昭以退两府谓得其贤学者谓得其师士林谓得其友甫三数月庠舍不能容矣至治改元之春疡疾为虐竟不起二月十二日也呜呼天果欲穷吾道邪何夺斯人之遽也使前日相庆者皆相吊来哭之恸自复及殡声相属弟彪时方以命省家开成友人王总管庭彦傅推官彦升经纪丧用衣衾棺歛必诚必信浃旬彪以其嫂王氏谋所以葬君者则持教授孙忠符状乞铭于予予虽拙於为言无以振发潜懿义不得辞也乃受而申之君讳好德自号鸠庵世居京兆华隂为儒家再徙咸宁考厚载之陕西等处打捕鹰房提举妣王氏君生而頴悟蚤从蒙斋孟先生学能自淬砺读书为文捷出时辈故人皆期以致远大德戊戌开成路同知方君荐为安西王府说书会王受命北征开成贵家争延训子弟故君留居者余二十年懃懃恳恳务以成就人材一方翕然得所矜式贫而愿学者约己资之康生继昌居门下五年义则师教恩则骨肉故今继昌丧之如父君蚤孤事母笃孝迎养致乐未尝少违顔色侍疾四旬衣不解带丧祭一遵礼制不忍以俗尚薄其亲徒步千里护柩归葬素虽不困酒母遗言败德终身止饮兄弟间无违言忤色朋从友好信义尤着素善渭南曹显道立闻其妻有娠约通婚姻既产曹男而己女历十有八年显道夫妇死已久矣君曰吾可失信於故友邪乃资其女妇曹氏庭彦之总管开成也以师礼遇君丙辰之变庭彦既被执守者露刃胁以必从阖府吏卒奔散无一人君易衣冠伺间隙独往省视庭彦曰吾分当死人杀如自杀何君勉之曰公知守大义当听命於天无益之死不可为也庭彦每语人深感其义仁心周流终始无间尝晨起有遗楮在门视之皆金帛其直不赀君求其人尽畀之六盘地寒日暮闻河侧有悲哭不能为声者君往视之拾薪儿冻几死矣舁救於家明旦还其父母盖全吾降衷者类如此妻王舅氏女也侧室梁氏三女一男长壻吴用贵次即显道子宗顔季尚幼男复方一岁季女及男梁出也享年五十三卜以三月九日葬咸宁县芙蓉园之先茔君稽古务学履真践实其积也若是之丰其取也乃若是之啬邪是可哀已铭曰古称仁者宜位而富位富未能必得其寿如何郭君三无一焉阳错隂揉匪昔之天呜呼秉彛扶善斯世筹德度功是亦有位含英咀华诸子百家渊渊其蓄用则孔多岂弟君子同声万口以是为年庶几顔友玄房有石琢此铭章呜呼秉彛可谓不亡
朝列大夫佥汉中道亷访司事傅公墓志铭
公讳昱字彦晦京兆华元县人曾高而上世有隐德称孝义家祖汝砺陕西都转运司经历妣李氏考岩起中顺大夫江东建康道肃政亷访使号扩斋集贤学士勤斋萧某志其墓妣咸阳太君张氏以公贵赠也生二子公与弟承直郎奉元路总管府推官杲俱以醇正守家法有声搢绅间公自冠岁辟陕 西汉中道亷访司书吏大德改元以贡掾工部二年转枢密院令史既擢中书省掾端敏详慎无丝髪过两府争延誉之满岁勅官承务郎工部主事综艺课功冬卿倚信焉至大元年陞奉训大夫陕西等处行尚书省左右司都事未几改行中书省都事盖翺翔京秩者二十年展用乡邦人甚荣之公益自澡濯期光前武究心曹务详整为百司倡上信下服御史司台?以清望可肃风纪奏加奉直江南诸道行御史台监察御史按行广东虽穷荒瘴毒之地身皆历之无所顾避一善必登一恶必黜风威肃然行台以举职荐即拜都事延佑二年超朝列大夫居今职明练治体正身率下不事苛细吏民称颂焉岁除移疾还家屏弃余务专精医药疾巳时与亲宾谈笑道旧故为乐人皆期公旦暮当复用世至治辛酉夏四月九日忽感疾须臾而逝享年六十八乡士大夫来吊者哭必尽哀卜以其月三十日葬长安县义阳乡槐衙先茔先夫人杨氏祔赠太子少保潜斋文公之女懿德宜家今夫人耶律氏中书左丞埒克之孙克尽妇道封咸阳县君二男曰顺曰铁牛耶律氏出也二女长适刑部掾马荣祖次适刘克敬公天资端静寡言笑好学力行务见实用於书无不读尤嗜易学又以余力考求法律本末使不误於操纵中顺将终遗言孝弟忠信扬名显亲为能子公敬服不怠居家治官见诸日用者皆是物也事宋夫人能得懽心人不知其为继母叔父客死广东还自南台护柩返葬簿録遗财归其家初公疾既瘳适弟杲亦满秩日集外斋讲论经史商略古今课子侄读书驩然粲然恩文两尽取友必端无泛交杂游清约自怡有无不恤也呜呼善继善述有如此者真不负能子之托矣而位不满能年不辅德惜哉承直以予游公兄弟间手府学正玉瓒状请志其墓谨第録如右而系之以铭曰底法之基不难乎前堂构是期难乎令传猗欤朝列矩方规圆扩斋堂堂允为象贤孰参省幕孰簉台联朝议颉颃舍公孰先宦学既昭家声亦宣天於斯人胡不百年槐衙之阡草露林烟铭纪诸幽以告邈绵
耿彦清墓志铭
至治元年七月承德郎肃州路府判耿君彦清以疾还奉元之里第浃旬遂不起二十一日也既殡舅氏尚君彦诚导其孤某乞铭于予曰前幸铭其父矣敢以是并累子既不得辞则叙之曰君讳廷望彦清字也世为奉元人祖讳舜妣王氏考讳复亨赠承务郎妣尚氏赠恭人君生至元甲子三月十二日於次为仲早自植立从吏师之亷而平者习文法济以勤敏声称右俦辈陕西行尚书省选副掌仪局後二年以能举职受安西王教既擢掾行尚书省改中书省繇掾陞提控大德八年勅从仕郎尹延安延川县历承事郎陕西行省管勾兼架阁库承务郎甘肃行省管勾兼架阁库延佑五年加承德受今职享年五十有八元配蒋氏前君三十三年卒继室李氏赠恭人卒今七年矣再娶刘氏封恭人子男三曰某女二长适高陵县尉王钦亦前殁次尚幼卜以其年九月十五日葬君咸宁县龙首乡孟村先茔蒋氏李氏祔君少孤自力于学事母能得其懽心天资强明遇事审慎操笔行省者首尾余十年有誉无疵其为县也惠利必兴刑罚必当民有诉其夫赴兄之招数月不归者同僚或疑之君独烛妇寃捕治具服盖杯酒失意殴死而井其尸其在肃州治行尤着他事纠纷不能决者上官委办前後?至此君已试之大凡也即其所己试而知其未试者尚富有也呜呼惜哉铭曰志行之卓才识之强左右吾用允曰吏良维後有裕前亦有光孰匪九原奚憾斯藏勿替而引善继之望
李君文卿墓志铭
至治元年冬十二月五日乾士宇文铎振之来谓予曰武功李文卿先生以十一月十五日疾卒于家铎友其子叔谦则往吊焉既致慰矣叔谦又哭拜稽颡跪而言曰先君卜以十二月二十一日葬周乡五渠磑先茔先君之友今惟同赞善公在志墓之辞舍公其孰归叔谦罪逆余喘忍死朝夕不能遽违殡次匍匐往请振之能为致此恳乎铎既许诺是以来也予闻而惊呼为之泣曰前年文卿来留止三数日握手道旧故为笑乐须发犹白黑相半神气清彻顔如渥丹予谓文卿福寿未艾也孰谓此为终天之别耶呜呼悲乎文卿讳斐其先凤翔人祖讳义妣杜氏始家京兆之长安考讳秀妣王氏张氏再徙武功昆弟五人文卿居长慈祥孝友出於天性事母张氏不知其为继也勤以干蛊俭以自奉其闻善也汲汲如不及其接物也休休如有容以故亲踈贵贱皆爱重之敏而嗜学不懈寒暑六经史传历历成诵间为辞章清婉可爱无泛交杂游一以诚敬为主在长安日独与窦隐君长卿雷都司季正及予相往来文史之娯迨老不厌至元中陕西行省察其亷慎有心计两檄领兴元凤翔税司大德三年又檄领司竹监课集如期非所好也享年七十妻文氏柔顺恭恪克相夫子子男五叔谦余皆前卒女二长亦卒次适张璞孙男二衍衡女四周德赵思弼其婿也余幼铭曰知圆义方仁爱礼恭均由性有匪贤曷充猗嗟文卿盛美在躬勉勉循循一其初终七十为年寿非不融有子有孙吉非不逢相彼周原泉深土丰有斧其丘德人之宫
儒林郎冯君墓志铭
至治元年辛酉封儒林郎冯君义年八十四以十月九日卒二年壬戌其妻恭人秦氏年八十四以正月七日卒盖生同戊戌而为夫妇者六十有八年寿祺之享恭人虽差延一岁由辛酉之十迨壬戌之正才三月耳立春犹後四日是死亦同辛酉也长子翼霄时为枢密院经历闻丧来奔甫及门而母氏卒卜以二月十有一日葬奉元咸宁县春明门先茔同穴之期日不再吉呜呼此可谓同生复同死矣天壤间生民不为不多富而贵者不为不衆若儒林夫妇结髪偕老生顺死安几何人哉借曰天作之合而能者养之以福固非偶然也经历辱与予游泣拜以墓铭为请辞不获命乃按事述而叙之君讳义其先庆阳人祖某父秀仪观雄伟金末从军以挽强为衆所推其後转徙平阳乱定西归始家奉元乃辇父丧庆阳葬今春明门之茔为始祖焉妣马氏生四男君为仲子天性孝友竭力以养父母不使知其劳兄贵窘乏辄振业之公赋杂扰不以相及殁则与其嫂合葬焉二弟颐庆幼以成学长以成室皆已力颐今为南漳县尹恭人家素贫君为买屋迎养其祖父母殁又营葬礼治乡邻信孚朋友蚤业商贾刚直好义凡利交者有取无怨行旅往来不能以归必赆遗之故人无远近亲踈皆爱重焉敬恭神只朝夕熏修迨老如一日恭人早孤母郭氏年十有七归儒林淑慎端洁事舅姑以孝谨相夫子以勤俭衣服饮食之须蚕桑织绩之务躬自劬瘁不以委人儒林得以专理外事获爱於宗族乡党者恭人之助与为多焉叔庆生乏乳饮恭人乳之抚有二子慈不失义督之就学至斥奁具以奉师儒故今卓卓以有见於世者如此恭人之教也生子四男二翼霄承德郎枢密院经历翼云陕西汉中道肃政亷访司书吏女二务使姚信咸宁尉吏田荣其婿也孙男五某某女二长适太平路教授刘惟孝次在室延佑乙卯朝廷推恩臣下以劝忠孝文武内外官皆许褒封父母经历以中左司都事於是有儒林恭人之命及来为陕西行省幕长二老人者拜恩家庭龎眉鹤髪夫前妇後及门贺者上而省台下而乡里搢绅韦布之士肩摩踵接莫不咨赏叹息愿有子如经历有父母如儒林恭人也呜呼积孝累义克有令子殊恩异数增华耋年考终厥命二夀同归世所愿欲一无憾矣是宜铭铭曰良人者何曰和而义柔而能正妇德之懿嘉耦曰配古难其逢儒林恭人斯媪斯翁天锡贤子鵷聨鹭簉遂都荣名以燕眉寿乐哉九原二寿同藏劝善有铭无穷是彰
封奉议大夫张君墓志铭
君讳德明字彦明世为耀之三原人祖顺妣马氏考贵魁伟好义有称族党间寿八十四以终太子谕德勤斋萧公为碣其墓凡三配孟氏杨氏君之母白氏寿亦八十八君浮诚靖厚早知读书遵轨度笃於爱亲不忍暂去左右名宦所趋未尝萌念及代家政轻财重义先人後己曰此吾父宿昔所事不敢忘也宗族乡党均忧共乐张某家贫嫁娶仍数积负久而为数夥一不责偿县人李巴子云阳李二皆仆隶事人谋欲民成其家闻君之风往请焉即以楮钱万有千缗畀之且为经纪生业岂特出济人利物之本心而然欤亦无改於父之道为孟庄子孝也又其大者谓师道不崇无以禆教化善风俗乃捐金倡县侯买地龙桥镇东南为亩若干创夫子庙缔构像设之费出己力者又十之五远近观感争遣子弟读书庠声序音相闻蔚有士俗兹非由君能仁有以发之耶治家勤而有节俭而中礼祭祀致孝燕享致丰诚以与人敬以持己乡邦无贤愚皆推为长者名公钜人盖尝纪赞其行教饬诸子择贤师友与之游处使知古人修身之学故四子皆植植有立而季子世荣尤允物望佥海北广东道肃政亷访司事君由是得封奉议大夫信州路鈆山州知州骁骑尉泾阳县子受封之日亲踈远近莫不荣贺谓天道虽曰好还而享有备福盖千百而不一二得也至治二年二月二十有七日疾终正寝寿七十有九配李氏赠泾阳县君笄年归奉议柔顺恭恪克修内事前十二年卒子男四世英同知铁州军民事世昌敦武校尉礼店文州蒙古汉军西蕃军民千户所副千户世杰承务郎同知松潘客叠威茂等处军民安抚使世荣承务郎佥宪也女二长适王某次适朱安仁孙男五信俨俊儆燕孙女十曾孙男二女二世英等将以是年五月九日与其母泾阳县君合葬於县之常平乡悌友村祖茔之次俾世昌子儆来谒铭奉议长予十岁辱以礼接岁时遣子若孙相问劳络绎不絶此意厚矣其敢以无陋辞铭曰乾父坤母孰匪其子疾痛在躬曷间彼己维奉议君洞识天畀推吾是心以济前美诵声洋洋我乡我里德风一行庶善草靡四孝聨飞家声日起夫谁使然神监昭只既服荣名亦膺寿祉不亡者存百世令轨
榘庵集卷八

[book_title]卷九
钦定四库全书
榘庵集卷九　　　　　　　元　同恕　撰志铭
司竹监提领郑君墓志铭
君姓郑氏讳思温字彦容世家京兆曾祖安仁妣李氏祖珍妣吕氏生三子长曰钧平阳路拘?解盐副使君之考也妣曹氏生而浮靖端谨不妄言笑祖父母锺爱之常曰能世吾家者必此儿也既就学日受业必精熟然後已同砚席者戏笑於其侧若不闻知或犯之亦不与校乡先生每举以厉不率教者年甫及冠家事巨细即能以身任不劳其父笃实勤敏综理周密故祖父母乐其有後而拘?君安享终身焉盖君资受殊常生长富骄而恭俭自将不践旧迹而动皆中礼事继母赵宗族称孝异母弟思恭不安序教君一接以友爱进之宦学供应备至其卒也哭之如同生内而宗亲外而婣戚与凡乡党邻里之交情文孚洽微我有咎行省察其有乡誉可任使也檄为京兆路解盐仓使历总库副使者再司行盐使领者再皆以集办称至治二年七月十有二日疾卒长安县之居第享年六十有七初娶王氏同州判官铸之女生男一曰耀女一嫁张珍皆先殁再娶任氏前二年卒生男二曰巽曰兑孙男二女一巽以其年十月初六日庚午葬君咸宁县白鹿乡白鹿原宋庄新茔王氏任氏祔以予与君尝同游颐斋张先生之门泣拜请铭义不可辞乃为铭曰播构兢兢祖武是?孝友蒸蒸家道以宁乡无疵议宗有贤称展如彦容可曰德成相彼鹿原山环水萦四尺之封尚固千龄
李登仕墓志铭
君讳余庆字某其先威宁人曾祖英金天成县尹祖资禄壬申岁偕刘忠顺公归义太祖皇帝诏为四川征行千户佩银符遂来关中占籍奉元有子八人祖妣关氏生二子长义袭职千户次祥君之考也义死王事以祥世其职沈勇好谋数战有功赏换金符兄子世昌既成长让职家居优游终老年八十七以卒妣毛氏君生而纯秀练达时务安西王胙土於秦辟相府使臣至元十七年诏王相李忠宣公赴思播分黄平镇远田以君从行至则招携怀远君亦与有力劳勅将仕佐郎主安西富平县簿十九年也再主合阳县簿历録事司判官转登仕佐郎兴元路金州判官年四十八以大德四年六月十五日卒君天性孝慈寛裕有容在官以勤慎笃实为主本明悟先觉人亦莫之能欺故上官信任不疑而民之被其惠利者久而後益知其不可复得也轻财重义一诺之许千金不移呜呼才用未周天遽夺之得不为良士惜乎妻张氏柔贤宜家有称婣族後君廿二年当至治二年八月廿五日卒寿七十有二子男四长泰将仕郎泾州判官次萃早世次革宝仪库大使次昇秦州丰积库大使前母氏一月卒女一适曹季文孙男八女五惟李氏先茔在咸宁县宣平坊兆域廹隘不可复祔将仕乃卜地於龙首乡神谷子别业以至治二年十一月廿八日徙其祖考妣为新茔始祖考登仕洎母张氏之丧合葬焉前事介吾友安君士宁来乞铭乃为铭曰李氏之先世以劳显维登仕君簉迹吏选其心休休其躬勉勉上信下怀官议无贬谓日千里骥足是展才佐一州遽诵知免龙首新阡葬从父竁咨尔後人遗休之衍
封承直郎国子监丞李公墓志铭
泰定三年秋八月十有四口承直郎国子监丞李公卒年八十有二远近闻者莫不惊惋叹息谓老成云亡安所矜式盖善信之美积躬者厚仪形之瞻服德者深也公讳祯字善之其先上京黄龙曲江人由其祖税使君自河南宝丰徙家安西爵世名行具慵斋先生杨君教授志墓之言考讳珪安西府军器库大使妣史氏生二子公其仲也端谨温厚由性而然自幼学至冠昏未尝有子弟过以贻父母忧孝友纯至父母既殁事其兄如事其父兄长公六岁迨今率三五日一往候之敬顺有加高曾而下皆以勇略着名当世税使君尝中金武举至公独儒雅自将虽诗书家
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 10:27:33-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>