<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="提要,卷一,卷二,卷三,卷四,巻五,巻六,巻七,巻八,巻九,巻十,巻十一,巻十二,补遗巻上,补遗巻下,补遗跋,附录,未轩文集全文在线阅读,未轩文集全文在线下载,大玄古籍书库">
<meta name="description" content="十二卷。《补遗》。二卷。《附录》一卷。明黄仲昭撰。黄仲昭名潜,以字行,号退岩居士,莆田。(今属福建)。人。成化二年。(1466)进士,改庶吉士,授编修。因直谏被杖谪官,弘治初(1488年)起江西提学佥事,旋乞归,以讲学为事,世称未轩先生。有《八闽通志》(已著录)、《未轩文集》、《延平府志》、《邵武府志》等,此集为其门人刘节所编,刻于清雍正十三年(1735),由黄迈琮在嘉靖黄希白刻本基础上,加以增修,另加补遗二卷,重新刊刻行世,凡正文十二卷,补遗二卷,附录一卷。陈田在《明诗纪事》中说《未轩集》十四卷,即是将">
<title>未轩文集_黄仲昭_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">未轩文集</span> <br/>
          作者： <span class="inputVal" id="bkauthor">黄仲昭</span> <br/>
          朝代： <span class="inputVal" id="bkdate">明代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">类书文集,诗文集,完结</span> <br/>
          字数： <span class="inputVal" id="bknum">[book_length]155457</span> <br/>
          说明： <span class="inputVal" id="bkdec">十二卷。《补遗》 二卷。《附录》一卷。明黄仲昭撰。黄仲昭名潜,以字行,号退岩居士,莆田 (今属福建) 人。成化二年 (1466)进士,改庶吉士,授编修。因直谏被杖谪官,弘治初(1488年)起江西提学佥事,旋乞归,以讲学为事,世称未轩先生。有《八闽通志》(已著录)、《未轩文集》、《延平府志》、《邵武府志》等,此集为其门人刘节所编,刻于清雍正十三年(1735),由黄迈琮在嘉靖黄希白刻本基础上,加以增修,另加补遗二卷,重新刊刻行世,凡正文十二卷,补遗二卷,附录一卷。陈田在《明诗纪事》中说《未轩集》十四卷,即是将补遗二卷也计算在内。黄仲昭并不看重诗词创作,他与章懋、庄咏共同遭贬,有“翰林三君子”之称。后章懋、庄咏皆聚徒讲学,而他则刻意于地方史志的撰写,因此虽在诗文创作方面,不及章懋、庄咏著名,但仍别具一格。林瀚在黄仲昭墓志中称其“作为文章,浑厚典重,无艰深聱硗之语。”藏书家徐时栋在《未轩集》题记中也说:“未轩诗质实无华,明之中叶流尚如此,然亦时有佳句。而其题丰园十诗,竟无一二语可以入摘句图也。”由此可见,他的诗文的文学价值并不很高。另外,还有《未轩公文集》不分卷的清抄本行世。</span> <br/>
          封面： <span class="inputVal" id="bkimg">Z_18873.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]未轩文集
[book_author]黄仲昭
[book_date]明代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]类书文集,诗文集,完结
[book_length]155457
[book_dec]十二卷。《补遗》 二卷。《附录》一卷。明黄仲昭撰。黄仲昭名潜,以字行,号退岩居士,莆田 (今属福建) 人。成化二年 (1466)进士,改庶吉士,授编修。因直谏被杖谪官,弘治初(1488年)起江西提学佥事,旋乞归,以讲学为事,世称未轩先生。有《八闽通志》(已著录)、《未轩文集》、《延平府志》、《邵武府志》等,此集为其门人刘节所编,刻于清雍正十三年(1735),由黄迈琮在嘉靖黄希白刻本基础上,加以增修,另加补遗二卷,重新刊刻行世,凡正文十二卷,补遗二卷,附录一卷。陈田在《明诗纪事》中说《未轩集》十四卷,即是将补遗二卷也计算在内。黄仲昭并不看重诗词创作,他与章懋、庄咏共同遭贬,有“翰林三君子”之称。后章懋、庄咏皆聚徒讲学,而他则刻意于地方史志的撰写,因此虽在诗文创作方面,不及章懋、庄咏著名,但仍别具一格。林瀚在黄仲昭墓志中称其“作为文章,浑厚典重,无艰深聱硗之语。”藏书家徐时栋在《未轩集》题记中也说:“未轩诗质实无华,明之中叶流尚如此,然亦时有佳句。而其题丰园十诗,竟无一二语可以入摘句图也。”由此可见,他的诗文的文学价值并不很高。另外,还有《未轩公文集》不分卷的清抄本行世。
[book_img]Z_18873.jpg


[book_title]提要
未轩文集 明 黄仲昭
钦定四库全书
集部六
未轩文集
别集类五
明
提要
臣等谨案未轩文集十二卷明黄仲昭撰仲昭名潜以字行莆田人成化丙戌进士官至江西提学佥事是集为其门人刘节所编凡文六卷诗五卷词一卷而以诗文墓志铭附之仲昭官编修时与章懋庄■〈日上永下〉并以疏争元宵烟火诗廷杖谪官当时有翰林三君子之目後懋与■〈日上永下〉并以聚徒讲学为事而仲昭独刻意纪述八闽通志延平府志邵武府志南平县志兴化府志皆所编録故枫山定山之名满於天下仲昭几为所掩然三人气节相同居官清介相同文章质实亦略相同未可以仲昭笃志励行不作语録遂分优劣於其间也林瀚作仲昭墓志称其作为文章浑厚典重无艰深聱硗之语郑岳莆阳文献传亦称其有未轩集若干卷文词典雅今观其集虽尚沿当日平实之格而人品既高自无鄙语颉颃於作者之间正不以坦易为嫌矣
乾隆四十三年六月恭校上
总纂官 （臣）纪昀 （臣）陆锡熊 （臣）孙士毅
总校官 （臣）陆费墀

[book_title]卷一
●钦定四库全书
未轩文集卷一
（明）黄仲昭 撰
○奏疏
谏元宵烟火诗疏（时任翰林院编修同编修章懋检讨庄■〈日上永下〉具）
奏为培养圣德事内阁遣郎中韩定持小揭帖到东阁及史舘分与太常寺卿兼翰林院侍读学士吴节等令各赋烟火等诗以为上元赏玩之具臣等各授一帖内开烟火花火等项面贴诗赞题目仍令照依旧诗格式拟述进呈及观旧式俱是玩好之物鄙亵之词甚非所以养圣心崇圣德也臣等窃议以为此事必非陛下所为陛下以天纵之圣日新之学游心经术迈迹尧舜凡所举动必欲为法於天下可传於後世方即位之初首下温诏放田租絶贡献蠲逋负停不急之务与民息肩又开言路凡朝廷政治得失军民利病许诸人直言无隐天下忻然以为陛下应天心承祖德而所以太平万世者在是矣及观去年以来如遣人造楮国家旧制也一闻大臣之言而遂寝节令宴乐每岁常例也一闻廷臣之疏而随罢顷因灾异勑谕群臣同加修省凡此数事皆臣等目击耳闻未尝不拜手稽首称颂以为陛下从善如流改过不吝自禹汤以来未之有也在彼者既皆所不为则烟火之事臣等又决知陛下之不乐於此也今日之举或者两宫皇太后在上陛下欲极孝养奉其欢心非为一身娱乐之计然大孝在乎养志不可徒供耳目之玩好以为养也臣等伏覩两宫母后恭俭慈仁之德着於天下坤仪贞静举天下之珍奇玩好皆不足以动其心岂以烟火为乐哉况今两广弗靖四川未宁辽东虽云告捷然敌情难测尚费区处不可置之度外北敌毛里孩包藏啓疆之心窥伺间隙犹当深虑江西湖广一旱数千里民不聊生其他灾伤处所尤未易悉举生灵嗷嗷张口待哺虽蒙优诏赈恤然公私匮乏计无所出可为寒心此正陛下宵旰焦劳不遑暇食两宫母后同忧天下之日臣等又知陛下之不暇为此也至如翰林之官以论思代言为职虽曰供奉文字然鄙俚不经之词岂宜进於君上若不取法圣贤而曲引宋祁苏轼之教坊致语以为比是以三代而下之君望陛下而不以三代而上之君望陛下也臣等遭遇圣明发身黄甲叨与庶吉士之选陛下养之翰林教之诵习六经师法孔孟二年於兹矣近又授以今职感冒国恩夙夜惓惓相与戒饬惟恐曲学阿世无以补报於万一何敢为此鄙词上凟天听以自取侮慢不敬之罪哉臣等又尝伏读宣宗章皇帝御制翰林院箴有曰启沃之言惟义与仁尧舜之道邹孟以陈若今烟火之举恐非尧舜之道烟火之诗恐非仁义之言臣等知陛下之心即祖宗之心故不敢以是妄陈於陛下之前且知其不可犹顺而为之是不忠也知不可为而不以实闻是不直也不忠不直臣罪大矣古之帝王盘盂有戒几杖有铭目不视非礼之色耳不听非礼之声兢兢业业惟怀永图虽在纷华靡丽之中幽独得肆之地而所以戒谨恐惧操存省察以致其精一之功者无所不用其极诚以人主一心攻之者衆一惑於耳则凡侈靡之声皆乘间而入矣一惑於目则凡侈靡之色皆抵隙而进矣人心愈危则道心愈微天理人欲不容并立若曰上元之乐乃微事耳烟火之举乃细故耳此不足为圣明之累是殆不然书曰不矜细行终累大德又曰不役耳目百度惟贞若於此一事厌常喜新之念兴则他日之甚於此者将无不至此圣德修否之所系不可以为微事细故而不之谨也且漆器之作何损於德而舜则止之旨酒之甘何害於事而禹则絶之露台之费不足为奢而汉文则已之彼圣贤之君何汲汲於是哉正以欲不可纵渐不可长故耳臣等伏愿陛下寛斧钺之诛采刍荛之语将此烟火等事一皆禁止不使接於耳目而移此视听为文王之视民如伤为大舜之闻善若决江河省此冗费以活流离困苦之民赏征戍劳役之士则干戈可息灾旱可消百姓可以富庶四夷可以宾服亿千万年享太平无疆之休所谓先天下之忧而忧後天下之乐而乐则陛下之所以奉养两宫者其孝岂有大於此哉惟陛下深思而力行之不以臣等为沽矫不以臣言为迂濶使天下後世知大圣人之所作为出於寻常万万岂惟臣等之幸实宗社生灵之大幸也臣等昧死谨具本以闻
乞恩养病疏（时任南京大理寺署左寺副事右评事）
奏为乞恩养病事臣自历任前职成化十一年正月内丁母忧囘家本年十一月接丁父忧成化十四年二月服满未满之先得患伤寒转成劳疟具告本府节次拨医调治至成化十五年十一月内仅得痊可复恐过违限期随即起复於成化十六年三月到部臣切思禀赋素弱加以连年患病致成虚损五心烦热四肢倦怠目今勉强支持虽能步履稍遇劳役即觉头目眩晕饮食减少调治累日不得复常臣之微躯多病如此虽图报之念未尝敢忘而蹇劣之姿岂堪鞭策若复叨縻廪禄不无妨废职事如蒙准奏伏乞圣明垂悯勑令该部容臣照例囘家养病倘或异时调理平复即当赴部听用期报圣恩於万一也臣干冒天威无任危惧战栗之至为此具本谨具奏闻
乞恩致仕疏（时任江西按察司提学佥事）
奏为乞恩休致事臣自历任今职钦蒙圣旨赐以勑谕俾臣专理学政臣拜命以来夙夜兢惕思以奉宣德意鼓舞英髦庶其有成以报圣恩万一第愧才学踈謭教导无术抵任迄今已余四载而於士风民俗未见丝毫之益窃伏惟念若不早求退休以避贤路则不惟上孤委任抑且下误後学在臣愚衷实所未安况臣禀赋素弱自少多病稍涉烦劳遂觉疲困自先帝龙飞之初叨窃一第食禄供职才五六年而疾病纒绵竟无虚岁荷蒙先帝天地大恩俞臣之请放回养病几二十年稍获痊安所以不恤厚顔垂老一出者盖感念先帝厚恩思欲报之於陛下也今年已六十有一须髪颁白齿牙动揺精神气力渐不如昔虽欲勉强策励以求寸进势有不能臣於去岁已兴此念继闻有奏准事例通行天下考选生员此实臣之职业故未敢遽言其私今臣巡历遵依考选在六七月间可以毕事庸敢冒昧陈请烦凟圣听如蒙乞勑吏部别选有学行官员前来提督学政仍赦臣委任不效之罪放遣致仕虽余生残喘报称无阶倘犹生存尚当训诲子孙服膺圣化庶有以图报於後日也臣无任瞻天仰圣恳切愿望之至为此具本令义男齎捧谨奏
进阶谢恩疏（弘治乙丑　诏进阶朝列大夫时致仕家居已十年矣疏今阙）
○读古録
读周易
千载之下欲求圣人之言於千古之上此可以理求而不可以辞泥也夫载籍之中阙文误字者多矣求诸理则可以通其所不通泥其辞而於所不通者欲强通之亦何以得其义之所在耶易未济之六三曰未济征凶利涉大川程子传之云三以隂柔不中正之才而居险不足以济征所以凶也然未济有可济之道险终有出险之理上有阳刚之应若能涉险而往从之则济矣故利涉大川也其言固不为无理吾窃意其终费辞说也朱子疑其有阙文当为不利涉大川可谓深得周公之意矣盖周公之意谓三居险之极而隂柔失位才不足以济险故征则凶而不利涉大川也若曰未济征凶利涉大川则文义有相背者矣或曰他书火於秦故多阙误易以卜筮得免而亦言有阙误何也曰系辞论乾坤为易之门朱子於章内固言其有阙文疑字矣然则以易为未经泰火而无阙误者不亦固哉
读尚书
文章之高下系乎气运之升降观於书可见矣夫五经莫古於书所以纪唐虞三代致治之道也然其间已不能无升降焉亦可以观世变矣或曰孔子删书断自唐虞二典三谟唐虞之书也宜其最古矣然观其文平易明白反不若商周多佶屈聱牙者何耶曰不然唐虞之世气运方隆以尧舜为君以禹皋陶稷契为臣相与都俞吁咈於庙堂之上者浑然泰和之治故典谟之文明白正大万世不能及也降及夏商周气运已不及唐虞之隆而其所以致治者视唐虞亦不能无异也故其发於誓命训诰者虽皆一时贤圣之君所述然其语至有佶屈聱牙而不可解者亦文之变也及夫周室东迁气运陵迟极矣故文侯之命萎薾不振费誓秦誓亦犹黍离降为国风矣其文章何如耶吾故曰文章之高下系乎气运之升降观於书可见矣或曰若是则平易者果为书之最古而佶屈聱牙者反有所不逮欤曰孔子讲道於洙泗其与羣弟子相答问者皆平易明白至其论文章亦惟曰辞达而已矣然则书之最古者果在於彼耶在於此耶
读毛诗
自武王有天下诗之作於周者皆谓之雅及平王东迁诗之作於周者则降而为风果其诗之自降耶抑夫子删诗而降之耶谓其自降则平王虽东迁而天子之名犹在其诗固不得谓之风谓夫子降之则夫子修春秋常以尊周为义今而删诗乃降之使下同於列国不亦自相矛盾耶噫是亦足以验世道之升降矣周之世道莫升於武王有天下之後莫降於平王东迁之时世道有升降则诗随之而为升降者理也亦势也是故周之盛时成王为天子周公相之朝廷制作大备故其诗之见於小雅者则为燕飨之乐其见於大雅者则为会朝之乐受厘陈戒之词或懽忻和悦以尽羣下之情或恭敬斋庄以发先王之德蔼然雍熙泰和之气象焉及周之衰平王东迁朝廷已无制作其诗之见於国中者不过闵宗周之顚覆伤行役之劳苦述其乱离之忧淫奔之情甚至忘申侯杀父之讐反为之戍守致民之怨而形於诗焉果有如小雅之懽忻和悦者欤果有如大雅之恭敬斋庄者欤其诗既无二雅之事则亦民俗歌謡之词与列国等耳夫子盖亦因其诗之自降是以从而降之也虽然平王之诗与二雅之正者固大有间矣然尚为天子之诗以之而附於变雅可也何一降而遂为风耶盖雅之变者其政事虽不及於正雅而其声则有合焉若平王之诗其体固列国之风也夫子亦安得而私之哉
读春秋
春秋之书惟因当时行事之实而纪载之付是非善恶之公论於後世初未尝有意褒贬於其间而褒贬自着说者往往以一言一字而求圣人之微意则凿矣秦穆公伐晋取王官及郊春秋书之曰秦人伐晋晋襄公报王官之役春秋书之曰晋侯伐秦说者曰晋人三败秦师穆公报之乃常情耳圣人则贬而称人秦取王官及郊未至结怨如晋师之甚也襄公又报之於常情过矣圣人不讥而称爵盖以常情待晋襄而以王事责秦穆耳吾恐圣人褒贬不如是之委曲迁就也夫天下之至严莫如春秋所以定是非善恶以垂法於万世者也使圣人果以常情待晋襄则必当书人以着其过果以王事责秦穆则必当书爵而明示其所责之实然後明白正大而可以垂万世之法也若以晋襄为不足责而书爵秦穆则责以王事而书人则圣人於春秋褒而称爵贬而称人者多矣其与是果何所别乎晋襄又尝伐卫春秋亦书爵及卫成公伐晋春秋亦书人其书法盖不异也说者乃谓襄公克缵文公之业首能威服诸侯书爵贵之也伯主声罪致讨成公不自反其罪乃称兵报伐书人罪之也夫书法一也而褒贬之不同如此安在其为天下之至严也窃恐其不足示法而适以滋人之惑矣果圣人意耶难者曰然则何为或书爵或书人耶曰孟子曰晋之乘楚之檮杌鲁之春秋一也其事则齐桓晋文其文则史以是推之则其所以或书爵或书人者未必非鲁史之旧文也难者又曰圣人既未尝有所褒贬则何以定是非善恶以垂法耶曰圣人因其实而着之而其是非善恶自不能掩也亦奚待屑屑於一言一字之间而後褒贬为可见哉故吾尝言春秋犹化工也化工之生物未尝有意使之为洪为纎为高为下也然因物赋形而洪者纎者高者下者莫不自形自色於天地之间焉然则欲知圣人作春秋之意当於化工之生物求之
读东坡足柳公权联句
昔孟子於梁惠王沼上之乐则曰与民偕乐於齐宣王雪宫之乐则曰乐以天下古之君子於人君之乐必欲其公於民而不欲其私於已也观唐文宗与柳公权联句帝之言固惟知私其乐於已而公权之言亦不能引之使公於民也东坡讥其失而为足之可谓深得孟子之意矣视公权之言其高下广狭奚翅天渊哉虽然公权因穆宗论书法则以笔谏文宗尝服澣濯之衣群臣皆贺公权独言人主当进贤退不肖纳谏诤明赏罚服澣濯之衣於治道无益郭旼献二女於帝得领邠寜公权反覆讽谏帝卒归其女於旼其忠益多类此则公权亦一代之贤臣也予恐观者以一言盖一人故并述之
读西汉书
班氏着西汉书凡律历礼乐刑法食货郊祀天文五行地理沟洫艺文莫不有志一代之制度可以一览而悉矣独於兵无志而於刑志附焉盖混兵刑而为一也夫兵所以御侮而刑所以弼教其实非一事也班氏混而一之此岂至当之论哉制度之备莫过於周周礼一书所以载周之制度也观其既设司马以掌兵复设司寇以掌刑则兵之与刑不可无别也明矣呜呼此汉书所以不及於周礼也欤
项羽围汉荥阳高帝请和亚父劝羽急攻羽因四面击之将军纪信曰事急矣臣请诳楚可以间出於是乘王车黄屋左纛曰食尽汉王降楚楚皆呼万岁之城东观以故高帝得与数十骑出西门遁羽见信问汉王安在曰已出去矣遂烧杀信夫高帝不死於荥阳者大抵皆信力也信真可谓忠於所事者矣其视世之食君之禄临患难辄揺尾乞怜以苟全其生者不犹■〈氏鸟〉鴞之於凤凰耶奈何高帝既定天下论功行赏絶无褒崇之典以及於信高帝真少恩哉班氏着汉书凡汉之臣皆为之立传而独於信缺焉其何以为人臣之忠於所事者劝耶
读欧阳集
欧阳文忠公平日行已立朝光明正大槩可於文章见之不容妄置喙於其间矣然予尝读其文而有所感焉公立朝时於王安石吕惠卿皆尝有所论荐其於安石则称其德行文学为衆所推守道安贫刚而不屈宜置之於台谏其於惠卿则称其才识明敏文艺优长好古饬躬为人端雅宜置之於舘阁夷考其行安石学术不纯於道絶无所见其设心措事无一不入於邪又自以为是而穿凿附会以文之则其不得为君子彰彰明矣惠卿专事脂韦阿附权宠又小人之尤者也及其相继得政则皆以奸邪误国视公之所论荐者不啻薰莸氷炭之不相合予於是有以见夫小人惑人之深虽光明正大之士有不能免也夫以光明正大如公者尚为其所惑如此况未能如公者耶呜呼後世有志於为国荐贤者可不慎哉
读东坡集
予读苏文忠公之文见其深言申韩杨墨佛老之害信其为辟异端者也及读其记四菩萨阁有云浮屠人惟简教轼为先君舍施必所甚爱与所不忍者轼用其言思先君之所甚爱轼所不忍舍者莫若唐吴道子所画四菩萨故遂以与简又助钱为阁以藏之且画先君像其上予於是又不能无惑焉世俗信浮屠诳诱於其亲之丧或饭僧供佛或写经造像或修建■〈土答〉庙以资冥福公以是舍於浮屠不几於世俗之所惑者耶自邪说横流坏人心术天下滔滔信奉之甚者至於倾家破产而後已先儒力与之辩犹莫能胜譬若以一杯水救一车薪之火也公平生以辟异端为志而其所为乃若此以是而求胜之是犹束緼灌膏以救火几何其不至於以身而为烬也耶然公之用心必未至如世俗所惑之甚予恐其流弊将必至此又恐俗儒之惑於异端者以公为口实故极言之抑亦春秋责备贤者之意也
读荆公集
宋神宗尝问王荆公以本朝所以享国百年天下无事之故公上疏对之其大槩云国家累圣相继仰畏天俯畏人寛仁恭俭忠恕诚慤此所以天下无事过於百年惟陛下留神则亦天下之福也当时神宗鋭志为治挈天下付之於公而惟言是听使公常能以是数者而辅之则天津之杜鹃未必不与岐山之凤凰同为太平之瑞也奈何入相未几举祖宗百年之法而尽变之汲汲以财利兵革为先务引用凶邪排摈忠直躁廹强戾隂贼巧诈甚至谓祖宗不足法天变不足畏人言不足恤天下之人嚣然丧其乐生之心卒之羣奸肆虐流毒海内至於崇宣之际而祸乱极矣视向者对神宗之言略无毫髪肖似何言行相去之远如此耶孔子曰有言者不必有德信夫公平生文章高一世大抵与其行事心术多不类予姑即其尤相背驰者言之以见观人者不可遽因其言而信其行也
○书
寓邵武寄京邸示侄孙希武孙希英书
未轩居士书与侄孙希武并孙希英我今春为夏太守恳请固辞弗获遂於三月初至邵武四月十一日有传録会试中第姓名至者得知汝兄弟幸获聨登上焉而有以昭先德下焉而有以显门户老怀为之一慰浣也邵武地甚僻京师及故乡音信俱不易得直至六月半始得廷试之信及七月尽间得家书又知希武得入翰林院为庶吉士希英观政何衙门至今尚未知也吾家自御史公而下世有德善其远者吾不得而详自吾祖检讨公及吾父知县公所居官虽不同而皆勤慎清白以不沗厥职居家孝顺友恭居乡忠信谦和处宗族姻党周贫恤患务尽其力之所能为而吾父知束鹿惠政之及於民者尤多故其生也人重之殁也人哀之无有怨恶之者吾兄及吾所以得发身科甲荷国宠光者何莫而非祖父余庆之所及乎吾兄不幸蚤世而吾弗克肖似仅止于此故其余庆又锺汝兄弟以有今日汝兄弟可不夙兴夜寐而思所以迓承之哉继自今尚勉强学问明义理以应务攻文辞以润身慎言语择交游端趋向务置其身於无过之地至於官之崇卑禄之厚薄则一听於命而顺受之庶可以承藉祖宗之余庆而永长弗替彼世有营营逐逐俯仰於人以求速化间有得之者非人之能与我也盖亦吾之命所当得者耳然一生名节因之丧败况求之而不得者何限耶吾生平守此虽爵秩之华要不如人享受之丰阜不如人然随事排遣颇觉胸中无大系累此最是吾平生受用得力处故特以告汝兄弟冀相与勉之以就远业以增光吾祖宗以益大吾门户也我此间所修书尚未就绪计未得还莆家中自六月初旬以後至今未有书信闻自莆来者说吾家老幼俱安好但今年早稻已薄收五六月间又亢旱冬禾多稿死吾家连年田土所入不足以卒岁旧债未尽偿而新债又渐堆积若更遇荒歉不知将来何以为计也东畦叔不知何时抵京选期不知的在何时我在福州尝録老叔公墓铭一通托景大叔方二兄乃子转寄不知曾接否可为我一问讯人便附书以告我也
未轩文集卷一

[book_title]卷二
●钦定四库全书
未轩文集卷二
（明）黄仲昭 撰
○序
晋江杨氏家谱序
古大宗小宗之法圣人所以序天伦属人心厚风俗扶世教者也汉魏以降宗法废坠圣人之意冺矣士大夫有志於维持风教者始制为谱牒以奠世系辨眧穆於是人心可得而属天伦可得而叙亦圣人宗法遗意也然则士大夫谱牒之作可苟也哉晋江杨氏家谱予友思明君之所着也杨氏旧有谱遭元季兵燹亡轶弗存故自君之高祖以上名位统系无所从考所可知者自其曾大父子成甫始耳一传曰廸吉甫君之大父也再传曰濬仪甫曰濬辉甫君之伯父及父也自兹以降子孙之继承者寖以衆多旧谱历岁既久不免残缺君奉其尊甫之命因其仅存者重加考订以补其所未备而凡远不可知疑不能明者悉阙焉君之着是谱其亦可谓无所苟矣一览之间昭穆次序粲然不紊世系亲疏的然可考圣人所以序天伦属人心者赖以不坠其於风教岂小补哉虽然维持风教固不能不赖於谱牒而其所以维持谱牒者则又在於贤子孙也吾闽蔡氏在宋宗族最盛端明学士襄丞相京及其弟卞相继显融於朝当是时论谱牒者鲜与为比然端明公高风清节可敬可仰表然为一代名臣京下欺君误国流毒四海天下咸以奸囘目之不数世後蔡氏子孙惟端明之族尚有谱牒京卞之族则寥寥焉京卞未必无族属也盖耻入其谱而皆自附於端明公之族耳呜呼贤则他人之族附於已不贤则已之族附於他人可不监哉可不惧哉予於蔡氏为同乡稔知其事而湥有感焉故因序思明君之谱而并举以告杨氏之子孙使知所警云思明君名智登成化甲申进士第拜南京监察御史弹劾不避权贵倾之出为广西藩省照磨盖亢杨氏之宗者也
竹溪诗集序
子朱子释孟子之知言谓其心明乎正理而无蔽然後其言平正通达而无病予窃以为此非独可以知言其於观人之诗亦不外此也盖言者心之声而诗又言之精者诗有纯疵邪正有不本诸心乎予观近世之诗学豪壮者多流於狂诞而尠和平之气学缛丽者多流於纎靡而乏正大之体学冲淡者多流於浅俚而无隽永之味是岂独诗之罪哉盖其心不明乎正理而各有所蔽焉耳予友魏竹溪先生天资警敏早游乡校诵习讲说夐出等夷既而有司闻其才辟为邑从事或劝其辞以应科选先生笑曰家贫亲老不为禄仕古人所深罪也况此亦圣朝仕进之一途顾吾所树立者何如耳是岂足为吾辱耶遂慨然就之日坐曹署治文牍其於势利纷华略不以动其中暇则焚香鼓琴或洒墨作山水而尤笃意於诗其初盖博观古今诸名家之集而终则一以盛唐为宗及游京师又与先达姑苏刘公钦谟同邑周公次玉相往来倡和二公相与延誉於诸缙绅间由是竹溪之诗名传播遐迩矣逮谒选天曹冢宰尹公闻其名召试以诗有简拔自惭非汉吏威仪今喜识周官之句大为诸公所称赏遂拜无锡县丞後改宿迁未几致其事以归其在无锡及家居皆尝倡一时名胜为诗社今年已八十余犹未尝一日废吟事也予尝得其集而閲之其五言如寄吴太守孤灯残夜梦千里故人心如送林郎中致政烟云新世态花竹旧郊居如题璜山清隐轩冕浮云里江山醉眼中其七言如怀江湖故人千里宦情星北拱百年人事水东流如秋日病起黄花篱落家家酒白鴈江天处处砧如寄余汝盛闲吟有客知何逊独酌何人识马周其他载集中者多称是其气和平其体正大其味隽永蔼然有盛唐风致盖其平日笃於学以养其心之体平其政以达其心之用故见於诗者兼全衆美若是也今赣州通守陈君士元於先生交游特厚将取其集刻之而求序於余余亦辱厚先生故不辞而序之并刻以传焉先生世为莆人名时敏别号竹溪故其集亦因以名云
送同年进士还乡序
进士某君某吾莆产也莆古称海滨邹鲁产其间者多事诗书重名检盖其风俗然也君少负奇气勤学慎行不肯落落居人下成化丙戌捧乡书来试春官登正榜进对大廷赐进士出身既而吏部以进士未及尽用请命留若干人观政於诸司余令归需次於家而君与焉将行同年之留者相率饯君於都门外谓予以文字为职宜有言予谊不可辞遂酌而告之曰人固有不得生於文献之邦以成其学者亦有生於文献之邦而不遇时者是皆人之不幸也幸而生文献之邦又遇其时苟自画不进则人之罪也观於木可见矣夫木之生也其始依长山大谷以托其本又有雨露风日涵濡而煦育之其生可谓遂矣然或有牛羊斧斤之害亦未见其中於材也今君得产於莆犹木之托本於长山大谷矣又幸朝家植立至此岂不犹木之涵濡煦育於雨露风日乎然或溺於骄泰逸乐声色货利是木之害於牛羊斧斤也其能充其所得者以极於大乎君之归也慎无以今之所得者自画尚当学问以充其知仁义以养其心礼乐以文其身弘毅以励其行使夫所谓牛羊斧斤者无自入焉他日应召而来敷施庶位将卓乎其有所树以及於天下则不徒莆之文献有光而朝家之所以植立者亦足恃矣顾不伟欤余之与君产同邑学同道出同年故举是与君共勉之君至莆质於乡先逹或以予言为未足而他有所言焉其来也幸以告我
阶梯勲业诗序
阶梯勲业所以名诗者何延平诸士友送吴君至善应贡而作也送应贡而以是为诗者何我朝人才之入仕以科贡为正途得其途以入则向用有期而勲业阶梯於此矣此诸士友赠言意也然则其所谓勲业者何古之君子道德充於已而发於政事足以安社稷利生民此勲业之至着者若禹稷伊吕之俦是已其或学术正而未纯勲业着而未大此则其次者若汉诸葛武侯唐狄梁公裴晋公宋韩魏公范文正公之俦是已至於中无所主而驰骋其才智以就功名於一时此又其最下者诸士友所期於至善者谅必在彼而不在此也然人之通塞殊途崇卑异分若概以远且大者期之不几於过高乎是又不然君子居是官则尽是职职无不尽即所谓勲业也孔子为委吏则会计当为乘田则牛羊茁壮长为鲁司寇则鲁国大治而齐人遂归其侵疆随其位之大小而举其职亦焉往而非勲业乎先儒谓孔子万世之师又谓圣人可学而至予之所期於至善者亦在於学孔子而已抑予闻至善才敏而志笃学明而行端在诸生中每课试辄优知者咸以拔蝥弧先登期之兹复升名於太学师友天下士益涵养本原淬砺文锋进而与畿甸之士角後先其孰能御之掇巍跻膴以阶梯乎远大之勲业端在於此而奚过高之有然其学之也亦曰讲学以明义理力行以体道德随其职而尽所当为者而已诸士友敛衽谢曰至哉言乎请书以为阶梯勲业诗序
送佥宪锺公考绩之京序
姑孰锺公德卿佥闽宪事踰二载复奉玺书提督学政迄今又踰三载矣初公满三载也例当报政於朝巡抚都宪张公以公初莅学鼓舞作兴之功不可遽辍也遂留公视事今年秋满六载又当报政之期镇守巡按诸公复交章荐留之而公亟治装戒行盖不可得而留矣闽人爱公咸惜其去其闾阎之父老则曰昔公之行部也仁行如春威行如秋故当是时官吏无苛刻贪残之政乡邻无叫号隳突之声诗曰乐只君子民之父母公其有焉兹行也何日复来以终惠吾民乎其庠序之俊秀则曰自公之莅学也导之以德义以端其本课之以经史以粹其文煦煦焉如父子之相亲爱也恳恳焉如师友之相答问也诗曰载色载笑匪怒伊教公其有焉兹行也何日复来以终教吾党之士乎其缙绅之有位於时者则又曰锺公性敏而勤心公而恕学慱而正行端而通故自其举进士历两京大理正副以至今官谳狱而寃滥平司宪而宪度举作人而人才盛盖无施不可也诗曰维其有之是以似之其公之谓欤方今圣天子急於求贤而明有司复公於进贤吾知锺公行将跻陟峻崇矣独念公之在闽也其清节足律贪鄙其雅量足销忿戾其卓识足警愚庸有如公不复来则吾人之思曷已乎仲昭闻而叹曰君子何其使人感之深而爱之至也稽其所言闾阎之父老所以颂其政也庠序之俊秀所以颂其教也缙绅之有位於时者又所以颂其政教之有所本也夫维藴诸身者有其本而施於人者无所咈宜乎闽人於公将去则慕而不舍既去则望其复来也欤虽然窃尝闻之古之君子不以私而先公不因寡以废衆公之在闽其泽不过止於一方而已使其用於朝廷则由中达外四方之人岂不与被其泽哉然则愿公在闽者一方之私情而望公用於朝廷者天下之公心也顺天下之公心不多於狥一方之私情乎莆大夫士皆以仲昭之言为然命书以为公赠仲昭旧尝与公同官辱爱最厚故不让而书之既以为司铨衡者告且以解闽人慕恋之私云
洪山严氏清隐图序
严氏世居仙溪之锦洋蔚为望族其族之彦曰敏祥君复爱洪山之胜因徙居焉山之上危石峭耸茂林蓊郁又有清溪沃壤映带左右君於其间结庐数楹有蔬可茹有桑可蚕有牲鱼酒醴可供祭祀宾客白日悠永沙禽林鸟之泳翔樵歌牧笛之响应烟蓑雨笠之往来举不出顾盼之外古所称逸人幽士之居如王维辋川李愿盘谷殆不是过也君居其中日课僮仆耕稼暇则施施而行漫漫而游逍遥徜徉惟意所适或劝之仕辄曰吾不能随俗俯仰仕非吾志也成化戊戌君年满六十乡之夀俊江文善甫谋於其宗■〈尚阝〉亲旧曰君隐者也古之至人隐居自乐无累於心是以多康寜而夀考若君之夀其亦有得於隐居之助欤爰命工绘图题曰洪山清隐将以为夀觞之侑乃介予表弟方朝辉氏求言以弁其首因为序曰夀之有得於隐居之助尚矣兹图之作其亦善颂善祷者欤盖隐之云者深藏不售之谓也天下之物惟藏之深者为能得其夀何也以其所处者静耳譬之於木其在通都大国者非不美也然牛羊牧之於始斧斤伐之於终木之生意於是乎斩矣若夫深岩邃壑之木贯四时而不改历千载而常存是岂木之性异哉所处不同耳人之一身四肢欲其逸也七情欲其平也苟以之角逐於声利之塲忿争於得失之域百忧感其心万事劳其形未有能生者矣惟隐居之士无奔走服役以劳其外无宠辱得丧以婴其中身安体舒心旷神怡其夀有不期然而然矣然则君之所以享方来之夀者岂有涯哉抑予闻君之徙居洪山也凡先世之业悉以让其弟侄一门之内雍睦无间言岁延师家塾以教其乡■〈尚阝〉子弟虽甚费未尝有吝色里有贫乏者周之贷而不能偿者不问也其敦尚行谊如此盖几於仁者之用心矣以是而观则君之夀固由於所处之静而所以能静者又本於仁也孔子曰仁者静又曰仁者夀验於君益信
送闽藩左方伯路公致政还安成序
成化戊戌之春闽藩左方伯安成路公朝觐京师恳以老疾辞当道为上闻允之闽人慕公莫不齎咨涕洟不啻若慈父母之将去已也呜呼世之居官者民之视之如传邮之於过客去留之际漠然不加喜戚於其心甚至有挤之而欲其去者若公之在闽也民爱之其去也民怀之果何以得此哉仲昭尝窃观公之为政岂弟仁恕一以爱民为主始公之未至也凡闽之贡献供亿皆均取於八郡郡有大小弗计也公至则各视其民数以为等差而赋役始均列郡之税旧各输於邻郡民惮於海运之难多鬻产往籴之於是谷价腾涌所费甚多而民重困矣公亷知其弊因令各输於其郡民甚便焉闽僻在一隅山溪险阻每岁以其税之半徵价输於京师其所徵者视民间之价才及半而已民争输之吏胥因缘为奸岁徵於列郡率以私意上下其数当道者莫之省也公至悉革此弊民大悦公之为政大率类是此特其尤着者耳然则闽人所以慕公而不忍舍者岂声音笑貌之所为哉抑仲昭因公之归而有所感焉书曰人惟求旧诗曰三夀作朋盖以耉老成人国之所倚以为重者也公早举进士由给事中历都给事中立朝侃侃多所建明其大者具载英庙实録又由云南左参政历右方伯以至今官所至有惠爱於民老成如公指盖不多屈也使公得大用於朝则其所树立又岂止此哉虽公恳恳以疾引退当道者曾不闻白於上而留之何今之用人与古异哉此仲昭於公归又不独为闽人惜也仲昭踈且贱欲留公而不可得序此以道闽人慕恋之怀且以申其私云
伊洛渊源録新增序
圣贤之道达而推行於民则为善治穷而讲明於已则为正学所谓道统之传不外是也粤自书契肇兴斯道至尧而始大着尧以是传於舜舜以是传於禹禹以是传於汤汤以是传於文武周公文武周公没而是道不行於世天下遂不复知有善治矣孔子以生知大圣而不得位乃与其徒讲明是道删述六经遂集羣圣之大成而斯道之统以续故论语於终篇备载尧舜汤武之事盖以明圣学之所传实渊源於尧舜也孔子之道惟顔子曾子得之为最深其後曾子则传於子思子思复再传於孟子故孟子於七篇之终亦历叙尧舜汤文孔子相承之次盖亦以明其所传实渊源於孔子也孟子没而其传遂泯则千载之下不复知有正学矣至宋濂溪周子始超然独诣而发其精微之奥於图书当其时则有河南二程夫子实得其学而益扩以广故子朱子着伊洛渊源録一编备载其师友之所讲明传授与其见於言行政事之间者所以着明其上承孔孟之统下啓关闽之传其亦论孟终篇所叙意欤南京户科给事中丰城杨君方震早知慕向正学其於是録留意有年矣因其间有朱子所欲删改而未之及者稍加更定复采朱子文集语録有论及编内诸贤事迹者各增入本録之後盖欲使学者一览而尽得其为人之实法其所可法戒其所可戒其用心亦勤矣既尝序其颠末而登於梓复走书谓仲昭曰愿一言以发明伊洛之传并示学者门户路径明白亲切庶几有补也仲昭虽窃有志於是而未知其指归方切望洋之叹其奚敢言然尝观朱子答吕成公有曰旧读程子之书而未得其要比因诵其涵养须用敬进学则在致知者两言虽约其实入德之门无踰於此此朱子为学者抽关啓钥要切之言吾党之士能从事於斯而有得焉则为圣为贤皆由於此达则行之以善其治穷则守之以善其身庶其不负编録之意矣而杨君所以期望於後学者意其在此故特举之以复其请并与同志之士共朂焉
兴化郡守王侯挽诗序
兴化郡守临海王侯以六载考绩书最还治未及视事得疾卒方其危也郡之僚属及部下士夫之巷处者相与访医药治疗并往来候问差剧者无虚晷服役百执事及闾阎田野之民相与率钱谷祷祀禬禳以冀其有瘳者无越户及卒则郡之僚属相与痛哭曰今而後不复见礼贤爱士如吾王侯者矣为善者孰其劝之不善者孰其惩之乎郡民无男妇老少相与痛哭曰吾郡近数年来奸欺屏息隐诎发舒使夫闾阎无叫嚣隳突之声寡弱无强陵衆暴之患者实侯之威德孚洽所致也今而後安得复有如侯者以庇覆吾民乎因相率留侯之衣冠葬於郡之永丰塘上以寓无已之思焉呜呼侯何以得此於人人哉盖其下车之初适前守致政归郡事多隳宿奸大滑乘机以逞日益繁滋侯乃振纪纲以正之严刑威以治之至其临事处断见机明决号称神明人不敢欺亦无敢干以私者不数月郡内肃然乃参酌保伍之法以息民讼举行旌别之典以厚风化讲明饮射之礼以兴雅俗修濬陂渠之利以阜民生僚属之能者则扶植而委任之士夫之贤者则谦卑以优礼之而复表章前之贤守以示官箴崇祀乡之先贤以励後进且其为人襟抱闓鬯器识超迈而复济之以问学饰之以词章故其生也人爱之其没也人哀之哀之不足而形於言此挽诗之所以作也抑予於侯重有所感焉亷耻道丧风俗日偷侯之治莆声光烨然南台及部使者方交章上侯治行请加旌擢以风厉天下使侯未死得以迓承宠命则天下民牧庶有闻其风而兴起者而今已矣此又不独可为侯痛亦可为世道痛也予故因序诸君子之诗并及之以告夫太史之传循吏者
延平府志序
予曩修八闽通志因悉取诸郡旧志以备采择其间延平一志实宋端平中所修者最为简略志名宦人物但列其姓字邑里而已其他可知也继得郡学司训樊君阜所修新志虽视旧志颇详然较诸他郡者竟踈濶盖自端平之後以迄於今未有修之者其文献之不足徵亦久矣弘治丁己华亭孙侯衍以名进士历官尚书正郎来守是邦首询郡志而端平所修者已散逸不存惟樊君新志留於郡学然亦未为完书也侯慨然曰郡之有志千里之内典章文物悉系於此其可少哉顾视篆之初爬梳蒙茸剔抉蠧弊未有余力及此及其膏泽既敷民用和洽又将述职入觐亦未遑及也去岁之夏侯甫复任即下属邑捜访旧志新编欲纂修郡志锓梓以传遂谋於今致仕宫保刘公求可属笔者刘公以予尝从事於此因缪举以复於侯侯廼先属将乐县掌教张君聪沙县掌教何君海将乐司训朱君导草创编纂亦既有次第矣爰具书币遣生员朱弘李春诣弊庐而请焉又恐予以老辞并求刘公及予友今闽宪佥事陈公直夫书为道其恳而刘公书且谓吾二人皆老矣亦欲假此得一见以尽平生欢予既嘉孙侯为政知所先又感刘公眷念老而尤笃遂勉强一来为之发凡例而取三文学之所编纂者櫽括删润厘为若干卷并为之序曰郡之事所当纪者固夥然其大要不过疆土人才风俗三者而已他如山川贡赋学校选举之属则皆不出三者之外也古之为政者节用以爱民兴学以劝士暴为之袪害为之除则疆土於是乎宁矣在延平有行者考诸名宦之志可见也古之为士者笃志为己之学而为君子之儒以体则具以用则周而人才於是乎盛矣在延平有能之者考诸道学之志可见也上焉者善其政而风以淳下焉者端其学而俗以美则志所谓五步一塾十步一庠而号称邹鲁之邦者岂虚语哉诗曰虽无老成人尚有典刑若前修之德政此官於兹土者所宜典刑也前修之正学此生於兹土者所宜典刑也闾阎畎亩之民凡日用云为亦罔不以前修之流风遗俗而典刑焉则人才由是而复盛风俗由是而复隆提封千里之内将无往而非乐土矣若然则不惟孙侯之意可以不负而区区执编摩之笔者不亦与有耀哉志草创於去岁仲冬予至以今年仲春之半又閲七十日而脱稿盖以孙侯欲书考北上故成之急如此惜其日力弗给不得旁捜遍访以补旧志所不足尚有望於後之博雅君子云
三任闽台诗序
闽台宪使襄城高公锺秀初以进士起家评事南京大理擢佥闽宪事既而进宪副寻复超拜今职自有官至今几二十年以清约持身以靖共守位其谳刑狱也扩公恕之心务存钦恤其司风纪也秉正直之节务持大体闽人始而疑之谓公莅政之初特修饬以立名耳及迁宪副见其所存所履不少变其初始信之深而爱之至惟恐其或将去已也兹闻总宪之命下自列郡庶僚以及群黎百姓咸动色而相庆曰吾党又得终沾公之余惠矣於是莆士大夫之能言者相率博采吏民之言播诸歌咏以为公贺并以为列郡吏民贺以予举进士於公为同榜官南部於公为同寅相知最稔俾为之序予忆曩岁自南都归省解缆龙江浮杨子以达于孟渎三四百里之间波涛荡潏茫无际涯客有谓予曰水哉水哉何若是其盛耶予曰是江发源於蜀之氓山合湘汉豫章之水东行数千里至是将朝宗於海矣源深流长此自然之理也推之天下之事莫不皆然今公抱有用之才而辅以有本之学其源深矣故其着於功业者久而不息如此亦奚异於长江之流弥远而弥盛乎夫外台为清望之司宪使为华要之职公其益懋厥修而不已焉吾见其朝宗於海也可指日俟矣然此非予言士大夫之公言也
莅阼典要序
今上皇帝即位之初邵武太守夏公育材以为上之毓德春宫也英明之誉已着於遐迩今以妙龄嗣登大宝益亲儒臣以讲学进德其於三代继体守文之令主盖优为之矣因自念荷累朝厚恩亦欲罄竭衷悃以效万一之助以图涓埃之报也於是考求御制五伦书所载我朝一祖二宗之事采其尤切於初政者録为一篇谓之法祖复考求书诗大戴礼所载唐虞三代帝王之事采其尤切於政者録为一篇谓之师古凡所采一代之事皆略疏其大旨於後庶几於圣心有所启发焉乃合为一书名之曰莅阼典要表进上闻其同寅贰守陆侯懋昭通守阳侯元用节推朱侯奎文佥谓是编不独可为今上之献圣子神孙继统万世皆可观法以隆化理於无穷也因命工绣梓以传而属予序其所以纂集之意窃惟人君为政之道其条目固多然大要在於讲学以明体力行以致用而已今观法祖篇所载如稽古勤学纳言明善崇经术辨义利访耆老询民隐选老成以辅太子刋祖训以赐诸王书大学衍义之文於壁以便观覧绘起家艰难之迹於图以示子孙凡若此类皆明体之事也如事神治民悯农恤患谨天戒抑祥瑞褒死节举坠典励志以图治推诚以任人立学校以兴教化定礼制以正名分慎守令之选以苏民困省兴作之役以纾民力凡若此类皆致用之事也师古篇所载如所谓终始典学缉熙光明之类皆所以广明体之义也如所谓敬天勤民柔远能迩之类皆所以广致用之义也盖於祖而法焉则其迹未远而足徵於古而师焉则其事虽博而知要至若编内所载王敬作所一言又所以该古今贯体用而成始成终者也兹上彻九重倘玩其理而措於事则於为治之道思过半矣又以其余力取五经四书及历代诸史而纵观之以博其义理之趣验其是非之实则二帝可三三王可四商周守成之令主又乌足言哉公学有本源早以进士起家敭历中外皆能体国爱民屡有所建白而此编则又端本之论也昔西山真文忠公尝修读书记语门人曰此人君为治之门如有用我者执此以往今予於公是编亦云
八闽通志序
闽虽为东南僻壤然自唐以来文献渐盛至宋大儒君子接踵而出仁义道德之风於是乎不愧於邹鲁矣先哲凋谢典刑日远士习民风渐不如昔有志於世道者所为深嘅也仲昭多病早衰退处山林窃不自揆思欲考求前志表章先哲之典刑以风厉後学庶几於世道少有所补而不终为圣朝弃物也顾私家无力不能尽得八郡之志以备检閲而书人笔劄之属亦无所取给盖有志而未能者久之适今御用监太监五羊陈公奉命镇闽雅好文事藩臬诸君子因以诸郡之志久旷不修为言公嘅然曰谁可属笔者诸君子佥以仲昭为宜公乃具书币俾行部宪臣踵门而请焉仲昭亦欲毕其初志故不辞而为定其凡例随事分类为大目十有八所统小目凡四十有二每类则合八府一州之事以次列之厘为八十七卷名曰八闽通志其间若地理食货秩官学校选举坛庙恤政宫室丘墓古蹟之类皆因诸郡所采事蹟随其详略稍加删次或遇营建修治之得宜而可以示法於後世者始备録之至於人物一类志或有未载及载而未尽者必旁捜博考尤致其意焉如福之人物旧志俱未有登载今则以进士郡人林谨夫所辑乡贤传及闽邑庠司训兰溪郑瓘所辑郡志采入莆之人物旧亦未有类稡而归於一者今则以郡人方先生时举所着人物志吴先生源所着名公事述及今少司寇彭先生韶所辑莆阳志采入建寜旧志已亡成化初郡守安城刘钺尝修之未及成而迁擢遂并携以去陈公特遣使诣其家访得之今悉因其所载者采入延平则有郡庠司训缙云樊阜所修志邵武则有前郡守南充冯孜後郡守仁夀刘元所修志泉漳汀三郡志则皆近日郡人所纂辑者今所采人物皆因之又虑局於见闻之偏而於公论有未协也复属膳部主事莆田宋端仪重考论而去取焉先儒广汉张子尝论修志不可不载人物岂不以人物乃典刑所系而有补於世教乎仲昭纂辑斯志而尤慎重於是者盖亦广汉张子之遗意也时预纂修者前黄梅司训三山龚章丽水司训宗侄洙儒士莆田熊晟张元绅及樊郑二司训也终始相成其事惟元绅及洙之力为多提督采取诸郡事蹟及纲领纂修之事者提学佥宪金陵任君彦常实任之若夫饩廪笔札书人刻工之费则皆陈公所自区画一芥不以烦有司用是仲昭得以优游岁月以毕其事云
南都壮游诗序
永新医学训科张祖龄世家胄也张氏之先清河人後唐时有曰德广者以清远军节度推官员外郎监永新镇其後因家邑之黄陂世有闻人入国朝来祖龄之大父牧洲居士暨其父封南京刑部主事益斋公俱以文学行义擅名於乡祖龄及其兄顺庵早承箕裘之业顺庵以进士起家历官南京刑部员外郎奕奕有声称而祖龄亦用知者荐拜是职士大夫多爱重之今年夏有司檄祖龄督其邑之税粮输於南都祖龄喜曰吾兄弟各縻官守不相会晤者屡易寒暑矣今兹之行上以供公家之役下以伸兄弟之情其殆天假也况南都山川形势之美衣冠文物之盛甲於四方吾得以行役之暇探奇览胜以畅其怀抱亲贤友善以博其见闻抑岂非浮生之一快哉於是浮深涉险而来泛龙江以观天堑之险登凤台以览形胜之奇瞻虎踞於石城望龙蟠於锺山访朱雀之桥以吊王谢繁华之迹临玄武之湖以询齐陈争战之墟凡京师宫阙陵庙之雄壮廪藏苑囿之富饶台榭寺观之幽奇园林泉石之瓌伟无不历览登眺祖龄兹游其亦可谓壮矣既竣事将归顺庵同官诸公即祖龄所尝游者分而为题曰石城夜泊曰锺山晓望曰龙江潮势曰凤台山色曰朱雀停骖曰玄武观鱼曰牛首晴岚曰鷄鸣夕照曰报恩登■〈土答〉曰朝阳谒陵曰雨花怀古曰栖霞眺远凡十有二各采一题赋诗赠之装潢成轴题曰南都壮游以予尝辱知於顺庵命为之序予惟人之一身万物之理具焉善学者能因其理而反之於身则凡身之所历者无一而非吾进修之助也古之君子有以游而进其学者有以游而工於文者岂有他哉亦以万物之理反之於身而已祖龄能因是而求之接夫山则取其厚重不迁者以辅吾之仁接夫水则取其周流无滞者以辅吾之智见江湖之大则吾心之狭小可以因之而廓见烟云之清则吾心之尘俗可以因之而去以是数者引而伸之触类而长之则祖龄之游其即古人之游与是归也德益崇业益广名位之进盖未可涯也张氏文献岂不因祖龄而益有光乎祖龄勉之幸勿以予言为迂
夀鳬山王节妇序
节之六四曰安节亨盖节以乘刚处险慎守不变为义节而能安有致亨之道焉季秋之月寒气始至草遇之而色变木遭之而叶脱惟松栢凛然特立於风霜揺落之余历千载而不变天岂独厚於松柏哉盖其理有不得不然者安节之亨於此见矣鳬山王君某尝为予言其族有节妇曰林氏横渠彦智处士之女也年二十归王氏为崇贡甫之妻越十有一年而寡子棱甫五岁女亦幼节妇哭踊自誓曰吾不幸不得与吾夫偕老吾力犹能使子有立而女有从吾如有他志则不可为人於天地间矣於是竭力治茔域葬其姑以及其夫既免丧悉屏膏沐服俭素而益以礼自防跬步不敢愆度越节王氏多遗赀而子女幼孤强贪觊觎岌岌乎殆不可一朝居而节妇毅然处之始终不少变棱既冠即进之於学冀以光大其门女亦择所宜归王氏之业所以不坠者皆节妇之力也里耆状其义行白於郡县上於藩臬按实闻於朝於是礼部议旌表蠲复如令盖至是而节妇年已七十又二矣予闻而志於心某月某日寔节妇设帨之晨王君将率其族人子弟捧觞为夀来徵予文侑之予惟节妇之所存所履如此所谓安於节者也今焉享夀考之盛膺褒旌之荣而复有子克家显扬可冀其所以获乎天者殆犹松栢之茂无不尔或承矣亨孰大乎世有服章甫逢掖号为丈夫者平居无事则谈道德诵仁义傲睨四顾旁若无人一旦少遭困抑辄俛首降气尽弃其平生以狥乎物若是者终与草木同朽腐求如节妇之亨其可得哉序以着之既以为节妇夀且以警夫世之人庶闻其风者有所感发而兴起也
夀乐轩居士李公七十序
出莆城之北半舍许有塘曰白水邑之大姓李氏世居焉成化辛丑予族侄丽水司训宗鲁甫授徒於其塾予诹之曰李氏素称文献其出而仕者若致仕某邑司训体广君今户部主事元镇君定海邑博深甫君皆予所尝承顔接词而畏敬焉者也其晦迹丘园老成博雅足为乡邦仪范者予於曩时仅获识孟殷先生一人以李氏族姓之夥必有继先生而起者可得闻乎丽水曰李氏德善之懿方兴未艾未可以一二数也其尤着者曰乐轩居士某其名景和其字祈阳令讳龙之孙今主事君之季父也少失怙事母尽孝事其兄甚谨有艰虞辄代之无难色抚诸子曲有恩意家庭之内雝雝如也先祠久且敝与族人戮力新之族凡有义举辄以身为诸子侄倡妻之母老而独迎至其家养之始终无违礼乡邻姻戚有贫乏者周以财贷而不能偿者弗问也上俞东桥圮行者病焉因率乡人修之与人交坦夷乐易不设城府或加以横逆亦安之不校晚年先业益拓悉以家政付其子而命其孙之秀頴者着録庠序期以不坠其先纵迹恒终岁不入城邑郡大夫每行乡饮必以宾致亦不数数就日惟与幽人韵士相追逐於岩云水月之间以自适因自号乐轩其志可见矣予闻其言叹曰今之士无才则已苟有才随其大小高下莫不欲自表见於时若居士者才可以进取而乃翛然浮游於尘氛埃壒之外其殆古所谓隐君子者哉明年居士年适七十其姻族诸君以予知居士者介丽水来徵文为夀予曰古之隐者其夀恒多於人以其心旷神怡无外物之累也自汉以来山林岩穴之士若法高卿司马承祯皆八九十至於百岁而矫仲彦或者又谓其得仙道夀盖不知其纪也居士徜徉里闾超然不累於物异时为高卿为承祯为仲彦其可涯哉诸君合辞曰是可为居士夀矣遂书之
罗氏文献别録
闽藩元幕吉水罗君宗器尝编辑其高大父弘文学士楚筠先生曾大父侍讲耕乐先生大父工部侍郎寅庵先生父国子进斋先生凡四世所得累朝宸翰及一时王公赠答诗文总若干篇合为一帙名曰四世文献既绣梓以传矣复编辑其平生所得名公贤士诗文若璧水归宁则有赠遗之什蜀藩督饷则有去思之歌以至庐墓而召四异莅闽而感瑞鹤亦各有赋咏述作合之又若干篇名曰文献别録今年冬君以公事至莆因得受而读之虽其文辞不能无工拙之异然因之而参互考质可以见其家学之粹焉可以见其孝行之笃焉可以见其谟谋之臧焉可以见其政事之良焉可以见其清介之操焉刻之而与先世之文献并传可无沗矣顾乃以别録名之盖不敢以己之所至者遽齿於先烈也是固君之谦德然其志亦岂易量哉曩予督学西江尝闻君有学古名及予致仕过三山又闻巡按藩臬诸公称君为政有古循良之风兹复获覩其设施而参以是编之所辑录则平日之所闻者信不虚矣今天下崇侈而尚浮好货而不好德故流俗日颓滔滔乎如江河之决而下也君仕蜀及闽俱尝以政绩卓异为当道者所推荐异时位益进所及当益广则其障波流而反之也不易易耶斯时也是编之所辑者当益富乃裒刻以附先公之集而易其名曰五世文献则罗氏先德岂不因君而益有光乎君之门人黄文鸑等请录夀诸梓以为风教之助求序於予予辞弗获敬书此於篇端以复
送莆郡知事何侯六载考绩序
世之仕者率谓局於其位而不得以行其所志於是苟且因仍不刻意於理惟优游岁月以待序迁而已予窃悲之程伯子有言一命之士苟存心於爱物於人必有所济君子之仕诚有志於爱物以济人至於声实显闻必将膺抽擢而起矣位之崇卑岂能为重轻哉莆郡知事何侯充济江右之新淦宦族也始由胄监拜今官公亷以正己恭勤以奉职严慎以御吏平恕以临民赞政未半载而郡之守贰及镇巡藩臬重臣皆称其贤凡郡所辖两邑有疑狱难事必属侯往勘覆之侯为剖析处分皆得其事情无或訾窳者旁邑或乏人视事亦多以委侯初尝署永福郡吏之欲渔猎於县者不敢肆郡僚之欲巧取於民者不得逞於是相与饰诬造谤嗾其长以达於监司欲倾之监司稔知侯之治行竟寝不行继复署仙游首询民瘼知前政用度太侈伤财病民乃痛节缩县之浮费视旧省十之六七而复均赋役信期会禁奸戢盗兴利除害期年之间刑罚以简狱讼以息又尝重新邑之学宫坛庙以及谯楼驿舍仓厫桥梁亭宇之不可缺者皆规措有方功成而民不知役邑之父老咸谓侯之治绩盖数十年来所未有而仅见者也去岁侯再署仙游以满两考例当献最北上邑民留之不可得因勒文於石以纪其善政以寓其去思焉莆之缙绅大夫亦辱侯之爱惓惓不忍舍爰命予言赠之予愧不文因备述侯之德政彰彰在人者以复以见侯之居官刻意於理者也能爱物以济人者也必膺抽擢而起者也
送泉郡贰守罗君献绩天曹序
今之列郡在古封建即地方千里之大国也朝廷既置守以统理之又设任贰以相助之无非欲其同寅协恭参校政事之得失而施之於民使各遂其所欲而去其所恶焉其职不既重矣乎昔欧阳文忠公留守南京以其佐苏公子容处事精审凡一府之政悉以委之蔡文忠公通判兖州以其守王公及之政尚严急而务济以寛由是郡之狱讼无寃抑者必如是然後可以无负於朝廷设官之意也去古既远士鲜闻道为守者率欲揽权自专而不肯推诚以任其佐为佐者率欲炫才自见而不肯输诚以辅其守其甚焉者又有非君子之所忍言也後世循良之吏所以寥寥於史策者其由此欤泉郡贰守罗君沛泽宋大儒豫章先生之裔也今为浙之桐庐人世有显仕入国朝来君之从叔祖东广宪使公及尊府星子邑博先生俱有声於时君自少负敏才卓识翘然出其辈流成化戊子以家学领乡荐卒业成均今上龙飞初元羣试於铨曹名在魁选遂拜今职下车以来遇郡事无钜细必与同官协谋其可否务适厥中及今郡守李侯克明至励精政理於君雅相信重而君所以赞相之者亦无往而不尽其心九载之间勤以奉上而不顾其身之劳严以御下而不恤其情之私其决事也明其赋歛也公汲汲焉惟恐公家之需或缺闾阎之情有所不堪盖君怀劲正之德而复加之以持久之力故施之於政如此予尝窃怪夫列郡守贰克懋寅恭之道而着循良之绩者不可多得今乃独於君乎见之可不谓凌迈等夷之君子乎以是而敷奏天朝吾知褒擢之典明天子於君必无所靳矣行舆既膏言迈有期同官诸公念丽泽之日远而有不能已於情者宜也予因李侯请文以赠其行而有不能已於言者亦宜也故为书之
栗桥八景诗序
乾之象曰天行健君子以自强不息坤之象曰地势坤君子以厚德载物推此类也则凡天下之物触於耳目而感於心思者皆可为进修之资也然非大雅君子真有志於为己之学者恶足以语此予观丰城罗氏栗桥八景之品题其殆有志於资之以进修者乎罗氏为丰城故家其先世居劒池乡之上村至宋月湖主簿府君始别居栗溪桥之左其後贞洁府君重建其居第子孙益蕃以盛乡人因名其地曰罗桥罗桥为邑析桂里之胜处环所居风景秀丽若山则有罗阜南冈蔚然而盘踞若水则有栗溪北港泚然而萦回其左则有神祠曰城山其右则有佛刹曰隐静而其前则通都邑之孔道也当夫春涨盈溪秋云横阜钟鼓之声相闻渔牧之歌互答四时朝暮之景不同而触於耳目者於吾心皆足以有发也贞洁府君有见乎此乃离为八景而咏歌之其後环玉府君及佥宪贵素先生亦相继有所述作而邑之名卿大夫若尚书黄公宗载辈皆尝有题咏聨为大卷历岁既久遗墨多散逸不存今莆郡元幕天爵君寔佥宪先生之孙也慨念先志思有以续之以示其子孙因摭其遗稿之仅存者重书於卷而复求当时诸名人之诗附焉罗氏子孙生於斯长於斯覩春涨之混混不穷则曰曷积学崇德以蓄吾泽物之本乎覩秋云之去留则曰曷澄神净虑以清吾尘俗之襟乎闻晨昏钟鼓之声则思古人之夙兴夜寐而敏以植其业闻渔牧更唱之曲则思四民各有所事而勤以厚其生居宅里则思肯构肯堂以光大其先业履周道则思景行行止以追踪於古人若然则能体夫易象垂训之旨而栗桥八景之名不亦因之而益有闻於天下也哉元幕君莅任来莆以予先大父太史公於佥宪先生为同年进士而予於元幕君有通家之雅因出此卷以见示俾为之序予不敢以不斐辞遂备述其先世所以品题之意以为其子孙朂
省轩存稿序
欧阳文忠公有言文章足以润身政事足以及物盖文章所以立言政事所以立功二者虽若不同而皆根本於吾心心存乎道则其发於文者为德言施於民者为德政岂判然为二哉古之君子道得於心非有意於立言而人以其言为法非有意於立功而其泽恒被於世後世工於文辞者或不根於理敏於政事者或无益於民凡此皆不足以语道也求之近世若致仕少司寇泰和曾公其几於古之君子乎公天资頴异自其少时即刻志为学年踰弱冠举乡闱会试为第二人遂登进士第自是敭历中外几四十年以亷慎持身以仁爱临民在朝廷则有公忠直亮之风在方岳则效承流宣化之职虽未究其所藴然随其所至而民之被其泽者亦侈矣此其道之着於政事者也其文辞驰骋而不放严整而不滞其诗歌质实而不俚雕刻而不凿大抵言论迪乎德义兴致本乎风雅正大和平读之足以使人革其浮靡纎丽之习此其道之着於文章者也公之所以得此者岂偶然哉予闻公早有志为己之学自其家居时日取羣籍熟读玩味以讲求理性之藴及出而莅官稍暇辄手一编诵閲不少释盖欲会理於心而履诸其躬宜其道之无往不着也使公得大用於时则其所以鬯宣皇仁而斧藻休光於无穷者又当何如耶夫何造物者锺以至美而不使得以昌其施此士林之知公者犹不能不深太息也公平生所作诗文甚富然多不蓄稿公既卒其冢子六合司训庄乃裒其仅存者得若干篇题曰省轩存稿欲刻梓以传未就而没今其嫡孙闽藩都事庆复谋捐俸以毕父志因持以示予俾为之序予初备员翰林时公方佐政秋台恒窃仰公誉望之隆及予承乏督学西江公已致政家居又窃仰公风节之高亦欲附名集中以寄平生景慕之私故为序不辞而并及其为政之大端俾後世读公之文者得有所考以知公之为人也公讳翬字时升省轩其别号因以名集云
邵武府志序
邵武府志皇明成化初郡守冯公孜尝修之成化末郡守刘公元复修之皆祖元陈士元武阳志略及宋上官氏和平志而纂集者也论者谓冯志太繁刘志太简繁则简帙浩重郡人或不能尽得也简则纪载濶略文献容有不足徵也今郡守夏公育材涖任之初亟欲周知其民情土俗因索而观之深以论者之言为然思欲合二志以折其衷并续志所未登载之事以郡之当务尤有急於此者未遑及也既而薅剔奸欺抚摩凋瘵人心和而天道应五风十雨连岁大穰至是则郡政修举罔有缺遗矣乃走书以重修郡志见委余以老倦不能事事固辞及公六载报政北上贰守陆侯懋昭又申公命遣冠带义民上官禄奉书币来莆敦请余又力辞公在京师闻之又托余郡守陈公志学及余友侍御陈君时周道意於余谓必欲一往以慰勤企既而公事毕重临复遣郡吏朱大辅賫道途之费以申前请余感公情意恳切不敢终辞也遂囊书启行至则合冯刘二志而櫽括增损以成书且随事叙论俾可见之於行不徒为空言而已也故於山川则别其夷险以示防守之宜於户口则较其消长以验教养之实於土田则稽其莱辟以行劝惩於陂塘则纪其广狭以杜侵夺於赋税之徵输则视岁丰歉而处之有方徭役之徵发则视产高下而使之适均於风俗则明其美恶而使民知所因革於物产则着其利害而使民知所趋避於学校则示以古人为学之法於祠庙则示以邪正去取之辨於郡之官僚既类次其历任之序而复表遗爱以示将来之劝於郡之人物既类稡其先贤之蹟而复着奸佞以示将来之戒此其大都也他凡郡之所有事无巨细莫不皆然虽词意謭陋无足观者倘为政君子采择而施行之则其於郡之政治风化亦岂无万一之助哉公以名进士拜冬官主事迁郎中历知延平邵武二郡皆绰有惠政在民今复鋭志以成是编而为一郡资治之监则其惠政之流衍又宁有涯涘耶是役也陆侯及通守阳侯元用节推朱侯奎文皆有（阙）之（阙）而邵武县尹姜侯桂効力尤多始事於弘治乙丑之三月凡十閲月而脱稿其发凡起例选择去取则余不得辞其责而辑録雠校则乡贡进士署邵武县儒学训导事何君钦实任之至於采询事蹟（阙）问疑误以及提督书人刻工而始终其事者耆民李轩亦与有劳焉
夀东洲居士佘公七十序
元气之盛锺而为人多康宁夀考理固然也然天下之人同生此时也同囿此气也其间荣悴夀夭有不可以一律齐者何也盖养其气与凿其气之不同耳譬之木焉其地势均也其雨露亦均也而或牧之以牛羊戕之以斧斤则其气凿矣欲望其畅茂条达悠久而不变者不亦难哉以是而观则人之夀考固一时盛气之所锺而亦必本於养之有其道也若今东洲居士佘公时济其殆所谓得气之盛而善养之者欤公生於永乐丁亥之岁当斯时海宇寜谧民物康阜盖极盛之会也其於天地至和之气国家仁厚之泽所得多矣而其为人简重慎默谦冲夷旷复承厥考叔恭公德善之懿季父叔炫公诗书之传行义文雅蔚为一乡之望则其平日之所养者岂不概可见乎且其二子以及诸孙或干父蛊或绍书香皆魁梧隽爽克自树立又有曾孙一人娟好静秀如兰茁其芽朝夕之间相与调其寒煖之节备其甘软之奉怡怡乎其和也翼翼乎其恭也则所以适其口体娱其心志者又焉有不尽者哉夫行谊之美所以养其内奉养之备所以养其外内外交养薰为太和则其所受之气益浑厚而深固矣其所以跻古稀之夀享维祺之福者岂偶然哉古昔盛时凡天下之老五十养於乡六十养於国七十养於学八十拜君命一坐再至九十使人受而天子又以时幸学或宪或乞言焉盖耉老成人典刑所在故其所以重之者如此也我朝法古为治敬老之意尤拳拳焉异时讲明先王之制推择天下之老而养之以示典刑又岂能外公哉仲冬之七日实公初度之晨其侄孙文勉偕其族人先期命工绘图介予友陈君徵叙求言於其上将以是日为酒合乐高会以庆之予故推本国家元气之盛及公所养之备而并言之以为公夀且以告夫世之人使无凿其所受之气而同跻於仁夀之域也
芝田菊隐序
昔濂溪周夫子品藻羣花以菊为花之隐逸者尝考其理凡草木之花率多争妍竞吐於春夏长育之时而菊独介烈高洁不与他卉同其盛衰必待霜降草木黄落之後乃勃然秀发傲睨风露且其色鲜妍而不妖其气芬馥而不媚有幽人逸士之风焉是以古之笃行坚操者无不爱之盖亦以其臭味之同也衢之开化有隐君子曰徐先生德升世居邑之芝田读书乐善不求闻达性好菊家居常植数百本当其时雨初霁春日载熙枯荄得气新苗恣肥先生於是采杞为粮采菊为糗以饔以飱以介眉夀不知世间复有锺鼎之富也及夫凯风自南枝叶日蕃翠羽缤纷緑隂团栾先生於是部竹编篱决渠引水载游载息俯仰无愧不知世间复有轩冕之贵也至若秋气既肃天高日晶群葩竞吐琢玉镂金芬芬郁郁清气逼人先生於是掇英泛酒折简延宾一觞一咏以夕继昕与世相忘而不知人事之代谢古今之往来也因扁其居曰芝田菊隐先生有子五人皆克世儒业其仲曰璧及其最季者曰爱俱登乡荐第璧以进士乙榜积官福州教授予妻弟罗元吉其门人也稔闻先生爱菊之趣求予序之予尝窃慨夫世媮俗薄天下之士靡然争趋於富贵孰有玩情於草木之微以适其兴者乎间有之则或种桃李或莳牡丹芍药日与歌姬舞女酣豢以为乐孰有能爱夫寒香晩节而相与周旋於枯槁寂寞之滨者乎今先生独寄兴於菊爱之深而乐之至非笃行坚操有同於菊者其能然乎予故乐为之言庶几闻先生之风者贪廉懦立於名教不为无助也先生生三月而孤母夫人青年励操敎育以底于成其高风清节盖有所本云
夀贰尹林君七十序
弘治壬戌重九前一日致仕新会贰尹林君叔方初度之晨也盖至是君之夀已跻古稀矣是日君之子乡贡进士与韶率二弟击牲酾酒祭告先祠以答其敷佑之休退而毕会乡缙绅之交游於君者以侈其夀康之乐君少尝多病艰於劳事及是举酒觞客登降俯仰强健过少壮日衆咸啧啧叹赏以为君之暮齿充养有道而然亦高夀之徵也遂相与赋诗为夀而命予序之或谓予曰林氏一门世有耉老盖有夀种也自吾耳目所见闻者言之若君之曾大父元税使公夀终八十二大父赠春坊谕德兼翰林修撰谦斋先生及世父太常少卿兼翰林学士赠礼部侍郎澹轩先生俱夀终八十七世父古愚翁夀终七十七父晚晦翁夀终八十一今其伯兄东谷翁夀己七十九从兄中书君夀亦七十二而君之夀又满七十他日所至皆未可涯也非有夀种曷能然予曰是固然矣然洪范叙五福必以攸好德为言则德之云者又岂非获夀之本乎林氏之德言税使公远不及知然观谦斋之质直忠信表仪邦族澹轩之清文粹行表仪朝着盖莫非税使公之德庆所锺也古愚晚晦及东谷皆守分循理为乡善士不沗於谦斋中书及君皆奉公守职克世其学不忝於澹轩一门祖孙父子兄弟德善之懿薰为太和其所以同跻夀域而兼全诸福盖有不期而然者矣予窃以为夀之有种者实本於德之有种也抑予又闻君自新会致事归邑人赠之言谓其清戎伍而隐没之弊除督粮储而出纳之蠧革尝主邑政抚字有方而操履不苟则君之德又有以及於民而为民之所乐矣诗曰乐只君子遐不眉夀请以是为君今日之颂又曰以引以翼夀考维祺以介景福请以是为君方来之祝并系以诗曰王母骖鸾下太荒广成骑鹤参翺翔来向林家忠孝堂手持玉斚斟琼浆荐以肉芝旨且香共夀哦松老仙郎君家作善天降祥一门盛事不可当灵椿堂上春无疆桂子堦前秋正芳从今呼吸日月光蟠桃结实取次尝直看凤雏毛羽长飞上阿阁鸣朝阳天禄荣分食太仓皇恩宠被颁龙章年年此日瑶池觞群仙结伴同徜徉
送平海卫学司训谢先生满考之京序
古之君子出而建勲植业於时者率皆文武兼备之士若周之尹吉甫以文武之德成薄伐玁狁之功唐之裴晋公宋之韩忠献范文正皆出将入相成讨叛之绩非若後世之士岐文武为两途而不能相通者也肆我朝列圣相承重熙累洽而欲介胄之士皆从事於文爰命天下诸卫各建学立师凡卫僚之适子悉受业於学以俟承袭其庶子以及军士之俊秀者悉令着録於学以教养之学成得循府州县学之例科举应贡列於庶僚以固我国家万年太平之基甚盛典也平海卫学乃永乐辛丑从本卫指挥同知王公茂之请始建学设博士弟子员天顺间复从莆人宋教谕叔昭之请许以莆民之旁近者附名於学其後以言者例许军士充贡如州学之制继又以言者例许月给廪饩不分军民生但较其艺能之优者补之充贡亦如之至是学之政令悉如州学之制矣弘治乙卯司训谢先生来莅学事上遵累朝所降制令下循提学所立教条行之以勤而持之以慎守之以严而济之以寛九载之间学政修举科目得人视昔有加其学虽滨海一隅而文物之盛盖与中州一大郡之学等矣初先生戾学时以王公首请建学其功不可无纪特立石刻文以示永久今其献绩之京也王公之孙昊方握印章率其僚属请文於予以为行赠予喜王公祖孙能相继以致重於学而先生又知所重而能相与以有成也因书此以复所请若夫陟明之典圣朝自有常制予不复赘先生名琚字伯珍广之东筦人以春秋着録邑庠贡春官试优等而拜是职云
送侍御杨君左迁广西藩省照磨序
晋江杨君思明以成化甲申进士拜南京江南道监察御史越三年仲昭以罪自翰林来评事大理因纳交焉君为人醇厚恭谨平居无事温然春风和气之袭人至义激於中则秋霜烈日凛乎不可犯欧阳子所谓气刚色仁者君其有之去年秋因星彗之变君率同官上疏请黜南京诸大臣之骫法蠧政者语甚直用是人多睚眦之相与侦伺君之过冀以快其私己而果以事中君逮至京师将寘重法赖天子明圣察君靡大愆乃出君为广西布政司照磨既拜命便道过南京挈其家以行时故人僚友咸祖饯江东门外因相与叹惜谓朝廷得士如君当道者正宜扶持培植俾謇謇谔谔为天子司直之臣顾乃倾挤屏斥置之散地譬犹夜光可以照乘而以弹鸦干将可以断蛟而以割鸡为国家爱惜人材者果宜如是耶君笑曰是非知我者也君子居是官则思尽是职职苟未尽则心有不安矣向吾为御史也凡生民之利病政事之得失君子小人之用舍皆所当言举天下之责而丛于一身吾寝食不安惴惴焉惟不胜其职是惧岂若今为照磨责轻而职易称吾心忻然若重负之既释为愈乎於是闻者莫不叹君之言为知道而预卜其他日所至未可量也遂相与洗盏更酌以为君夀既醉有起而歌者曰兰可以佩兮春雪痱之木可以栋兮秋风摧之昊天明明兮彼独忍欺又有和之者则曰春雪有时而曦兮兰载芳只秋风有时而息兮木载荣只昊天明明兮不远伊迩因相顾大笑命仲昭执笔书之以赠其行
壮游诗序
予友方君子亨学既成挟其艺以较於羣士吾党之知君者莫不期其夺弧而先登也何抱璞三献而知己弗遇人方有司是尤而君独慨然曰吾之业未充吾未有以博其见闻耳於是益肆力於学今年春复以严君之命来省其伯兄子大君於扬之兴化且将以收天下之见闻而发舒其志气恢宏其文章也谷旦既差爰命仆夫笥书赢粮泝闽溪访武夷历鹅湖走江浙观胥江之怒涛登凤凰山吊宋之故宫载酒西湖酹岳武穆之墓北道姑苏慨想泰伯虞仲之至德延陵季子之高风遂出孟渎济维扬以抵兴化咏池塘之春草挹荆树之清芬犹以为未也复泛高邮浮大江以探金陵之胜访六朝之遗踪入都城仰观宗庙宫阙之壮且丽历覧廪藏苑囿之富且大接其缙绅文物之盛其豪杰议论之伟凡天下之奇闻壮观皆得之於此矣兹将别去祠部主事林君汝和率缙绅大夫赋诗以壮其游而以首简见属曩予家食时纳交於子大君甚密君亦不予愚往来相好也观其为人倜傥豪迈发於文章华来飘逸亦类其为人别五六年而始邂逅于兹见其辞气韵度醇雅缜密视畴昔不侔道所问学出其文章亦敛华就实奇气蔚然予甚爱之是虽其天资之美有过人者而兹游亦不为无所助也昔之壮於游者无如司马子长平生足迹半天下其文之峭拔纡郁则得於龙门九疑奔放渊深则得於大江长淮吊沅湘之忠魂则其文感愤而悲激观大梁丰沛争战之墟则其文沉雄而凌厉想齐鲁之遗风瞻泰岳之尊安则其文典重温雅有正人君子之仪是其所以奇於文者以游故也君之游其亦子长之游欤他日闻吾莆中文章有西汉之风者未必非君也於一第之捷乌足言哉君之伯父东轩先生扬秋涛於学海揽夕秀於词林直泝秦汉而上魏晋以来不论也君归试以所得者质之亦必为君击节矣
送佥宪李君廷建之任浙江序
宣德正统间家君子分教安成仲昭寔生於学官之寓舍及家君子九载满秩去时已七八岁矣故安成大夫士凡遇仲昭率以乡■〈尚阝〉子弟视之而仲昭於安成大夫士亦未有不瞻风采聆绪言者也成化乙酉冬仲昭偕计吏上京师获拜少宗伯李先生於春官之署先生赐之坐问家君子之起居甚悉其故旧情意蔼如也及丙戌春幸举进士为庶吉士复与先生之子廷章同年同官廷章遇仲昭视他人特厚其情意盖不异於先生也既而仲昭官翰林以罪斥评事南京大理先生从子廷建君适为陕西道监察御史御史评事皆执法之司也故得朝夕继见君恒於稠人广衆中亟称家君子之为人观其情意又不异於廷章也当是时窃观少宗伯先生之为人文章学问可以黼黻皇猷笙簧治道乃於未耄之年遽奉身而退譬犹瑶林琼树璀璨耀日而尘氛埃壒凛不可犯盖杰特人也继而观廷章华采秀发譬犹幽兰芳桂翘英扬芬克世其业者也又继而观廷建君温厚闓鬯譬犹丽日和风见其可亲而不可疎克昌其家学者也然而拜少宗伯先生甫数月遽请老而别交廷章未二载而仲昭南迁复相与为别廷建君盍簪曾未几何今以大臣推荐擢浙江按察司佥事又将别焉呜呼老成重望不得时亲炙以示典刑故人良友不得日会晤以聆诲益其何能无介然於怀耶廷建君将之任其同官诸君子命仲昭为文赠之君平日行己居官彰彰在人耳目仲昭之言不足为重轻也特序平生辱爱於君之父子兄弟者书以归之以道仲昭之私云
大理司务陶公挽诗序
南京大理司务南城陶公卒於官缙绅大夫之知公者咸赋诗挽之其子钰持以求予序予於公之没重有感焉序乌可辞忆景泰辛未先兄御史登进士第於公之族弟御史公为同年交最密予时方垂髫获拜於先兄之寓舘踰年先兄不幸以疾终御史公哭之恸又二年奉命按闽振肃之余以先兄故首诣弊庐二子而存问焉予时方着録郡庠亦以故人稚弟屡进见辱教爱良多既而复命还朝以上疏按权奸忤旨出知山东单县未几亦以疾终予闻而哭之及予歌鹿鸣再上京师先兄故人亦时有存问者然求如御史公情意恳笃盖寥寥焉予於是益叹御史公之不易得每一遇其乡人辄询其家以致予拳拳景慕之意始知御史公未第时尝受学於公之门也意御史公之为人若此其所得於公之薰陶渐染者必深恒以未识荆为恨去年春予以罪自翰林迁南京同官於大理始纳交焉公为人勤慎谦和与人交破崖岸彻城府其情意蔼如也予因追思御史公之为人而以公之德性验之信乎其有得於薰陶渐染之深也尝窃以为御史公不可复见得见如公者朝夕相聚首以聆诲益於心亦少慰矣孰意公遽弃予而逝哉呜呼予受知於御史公未十数年而遽哭之及受知於公未踰年而又哭之人生几何所知遇者几何而凋谢之易乃若此其於情何如耶此予於公之没所以重有感也遂因缙绅大夫挽公之诗而序之以道予哀且以泄予景慕御史公之私云公讳靖字子立御史公讳复字士亨皆晋大尉威公侃之後也
天海别意诗序
成化丁未秋兰溪郑君温卿分教闽邑庠己盈九载闽士之厚於温卿者相与张於鼓山之天风海涛亭以饯之酒既半诸君子感山川风景之不殊念朋游离合之靡定宾主相顾黯然于怀因各即景赋诗以为温卿赠退复命画史绘而为图题曰天海别意而属予序其上予受而读之其於温卿文章学问之富莅官行己之善师生恩义之隆友朋丽泽之益皆道之详矣自念迂疎无似平日辱厚於温卿不在诸君子下故於赠言不以颂而以规夫君子之道非一其要在有德以为之本有文以为之华而已诸君子赠言而有取於天风海涛者固在於即景以叙情亦将朂其德而进其文乎盖尝观之风者天之气也在春谓惠在夏谓薰所以生育长养乎万物者也在秋谓清在冬为寒所以成遂收歛乎万物者也孟子曰闻柳下惠之风者鄙夫寛薄夫敦闻伯夷之风者贪夫亷懦夫立惠之风其犹春夷之风其犹秋乎由二子之风进而求夫孔子之泰和元气则所以畜其德者至矣涛者海之文也其大者如雪山银屋磅礴而汹涌文之雄浑奔放者似之其细者如翠罗文縠蜿蜒而沦涟文之纡徐委蛇者似之故皇甫湜论柳子厚之文而以秋涛为喻王三槐序曾子固之文亦以江湖之波涛为喻然岂惟二子之文为然哉由二子之文进而求夫六经之道则所以美其文者至矣呜呼此不可与他人道之惟温卿可也温卿大父某先生领乡荐分教祁门以学行着父某公举进士宰靖江又以文章政事着则温卿得於家庭者有素矣靖江公方今勇退家居学者宗之温卿归承教戒於独立之下其进又未可量也近制庠序师儒凡发身科目者满两考皆得与会试温卿兹行适雠其文吾知挟其所有者以与天下之豪杰角後先譬犹惊涛骇浪倏发而骤至其孰能御之哉儒者之道不白於天下久矣更三数年予於山林泉石之下闻有布春风於海宇而增吾道之光辉者必吾温卿也夫必吾温卿也夫
临川陈氏重修族谱序
昔周武王封舜之後胡公满於陈因以为氏圣人之泽无穷而子孙散处於天下弥久益盛其居临川者世远谱逸莫究其所从出赵宋时有念九府君者自旴江之绵田徙居于邑之郭堆临川之陈寔祖之九传至志远府君婿於同邑之荷溪因家焉荷溪之陈寔祖之由临川而上泝於旴江世次远莫能详由荷溪而上泝於郭堆本支相承昭穆不紊其生卒坟墓与夫出处行治备载无遗盖自志远府君修之其曾孙孔立公洎其羣从续之其五世孙今闽郡守自勉君复会诸宗派踵而成之其谱每以五世为一图大槩仿欧苏二公之法以世为经以人为纬纵之则某某父子也祖孙曾玄也衡之则某某昆弟也再从三从也一本衆支粲然如示诸掌而郡守君复以其所得褒封之勅弁诸篇端将锓梓以示其族之来者间持以示予俾为之序予尝历观谱之所载在郭堆则有曰彦明曰至刚曰球曰才荣曰希旦曰英龙曰鼐皆表然为时闻人在荷溪则志远府君以秉礼廸德开其源一传曰世荣公是为郡守君之高祖以惠利称於乡邦再传曰从殷公是为郡守君之曾祖以学行重於儒林祖即孔立公其操履足以不坠其先父曰彦持公其德善足以垂裕於後郡守君早承源委之学发为文章以取高第敭历中外籍籍有贤声而其方来所至犹未可涯也於此可以见其先世植德之厚衍庆之远而郡守公亦可谓能亢其宗矣於戏兹谱之修世德之所由以存也世德之存家族之所由以盛也岂独明本支序昭穆而已哉陈氏子孙尚益慎修以绳其武为兹谱之光
三山八謡序
古之君子德修於己泽及於民而民多形於歌颂以美之考之三百篇若淇澳缁衣之类是已情动於中而形於言言之不足故嗟叹之嗟叹之不足故咏歌之岂勉强而伪为哉先王之迹熄而诗亡若五袴之謡麦秀两岐之歌亦往往襍见於史传虽其所指与淇澳缁衣不同盖亦莫非情动於中而形於言者也然上下千数百年间若是者亦何其寥寥廓絶耶此予於三山八謡所以美唐侯者安得不喜谈而乐道之哉侯名珣字廷贵云间人也早由进士知合州声实并茂遂超拜南京秋官郎中寻擢福州郡守福州古称三山寔为八闽要会之郡镇守巡按以及藩臬诸司皆在焉最号繁剧侯典兹郡以劲直端诚事其上侃侃不少阿而其治民虽齐庄严肃凛乎不可犯而慈爱之意未始不行乎其间也凡郡之徵输徭役必躬为区别俾轻重各适其宜民以事质於庭下立剖析而遣之吏胥毫末之奸无所售复以其余力疏沟渠辟土地正量衡平市价凡可以兴利去害者无不用心尤重学校敦教化既新郡学以栖学者复刻古灵陈先生教民之词摹以示民俾知所向方至於临事之际识见恒出人意表尝有奸民冒为中贵人入闽按事一时大吏皆敬惮之侯独烛其伪执寘於法隣郡有狱不能决者藩臬多以属侯所至以公明见称无间言也至郡六载凡庠序之士田野之民与夫市肆山泽之夫无不各安其业而歌颂作焉盖侯以通敏之才纯正之学超迈之识清白之操而施於政事之间故其所以感乎人者如此岁九月侯将奏绩之京郡之老穉相率乞留於藩省而不可得郡庠生李鐄翁玑张淮罗佑因相与采凡民间歌颂之辞稡为八篇题曰三山八謡以予知侯最稔走书来莆俾序以为侯赠予得而观之其情悦以慕其音和以平讽讽乎有淇澳缁衣之遗意其与五袴之謡麦秀两岐之歌盖并驱争驰也非侯之政真有惠泽及人能致是哉予故推其本而序之既以告夫司铨衡者使进侯之秩以为当时之牧民者劝亦以告执史笔者使着侯之蹟以为後世之牧民者法云
○引
倡修林万竹先生墓引
比闻乡前辈仁化教谕林万竹老先生鲁瞻暨其子死节侍御史公祥凤墓有水湿之患谨告乡好古君子协为改葬者盖闻事固有叵测之变人孰无不忍之心以当时之桥梓相辉尚莫虞於今日使後世与草木同朽恶可闻诸邻邦虽皇天后土之偶遗实仁人君子之兴悼窃惟万竹之风流文雅卓乎古今侍御之志节忠贞昭乎史册无是父焉有是子述其後益显其先将谓丘山体魄之永安讵图泉壤水湿之为孽行人睨而不视矧一本而同宗义士闻而欲摧盖旷世而相感兹欲设心以兴事必须恊力以僝功行义量其所能不拘多寡捐财贵乎所乐无烦再三恭承天地之投艰仰副春秋之责备此根本於天理民彛不容自己岂要誉於乡党朋友勉强而然风化所关斯文攸赖同志君子幸相与勉之
未轩文集卷二

[book_title]卷三
●钦定四库全书
未轩文集卷三
（明）黄仲昭 撰
○记
选庶吉士记
为治必资於人才而人才之足以致治必由上之人有以长育成就之也昔成汤储养三俊以待三宅之用是以俊宅克即登于至治文王誉髦斯士而使夫成人有德小子有造是以多士济济为周之祯着於诗书不可诬也洪惟我朝岁永乐甲申太宗文皇帝於进士中选其年富而质敏者俾食其常禄进学於翰林取书庶常吉士之意而名之曰庶吉士命有司供给之不委以职事不限以岁月期底于成以阶大用其所以长育成就之者盖与成汤之储养三俊文王之誉髦斯士同一揆也是以数十年来居朝堂负鼎鼐文章事业磊落掀天地昭灿揭日月者多出於此亦奚愧於汤之俊宅克即文王之多士济济者耶列圣相承着为定令今上皇帝龙飞之明年成化丙戌赐罗伦等三百五十人进士有差就其中选林瀚等二十四人为庶吉士其所以长育成就之者一如旧典得与兹选真可谓千载一时之希遇也何其幸哉於是二十四人者皆欢欣感激而相与言曰皇上之待吾徒如此其即以商之三俊周之多士期之也吾徒其可不勉图建功成事以仰副皇上之德意乎然尝观於古人之能建功成事者未有不自学问始盖学问则於理无不明施於天下无足为者矣不然则其心贸贸焉而无所见亦将何所依据而施之乎今皇上之於吾徒特命鸿儒硕学以训诲之则学问有所师矣吾徒其尚各随材质之所能至以尽其功使夫理无不明然後因其所任使而力行之使其职无不称则朝廷之所以长育成就之者不虚而於商之三俊周之多士庶乎可企其万一也其或玩弃岁时虚縻廪禄碌碌与庸衆人伍则上负朝廷下负所学将无以自逭於尸素之刑矣尚望其能企古人之事业耶为吾徒者幸相与勉之仲昭亦滥竽其列闻之而惧焉退而记以自警
内阁试诸葛草庐记
诸葛孔明少负王佐才构草庐於南阳之隆中躬耕陇亩不求闻达每晨夜从容抱膝为梁父吟时人以卧龙目之及先主三顾於草庐之中询以当世务遂幡然而起竭股肱之力欲兴复汉室以信大义於天下於是外连东吴内平南越创制法度整治戎旅重嘘炎烬四十有四年天下後世仰其声光气烈而草庐之名因以见重於人至今犹称之曰南阳诸葛庐云夫孔明处於隆中丁汉之末造是时曹操拥衆百万挟天子以令诸侯有席卷宇内之势孙权据有江东国险而民附贤能为之用其势视曹操亦不多让也先主於是时势孤援寡一败军之余耳天下豪杰急於声利者争趋於曹操孙权独孔明以先主为帝室之胄信义着於四海遂从而辅之盖其所禀者纯乎阳刚中正之德故能随时隐显与道屈伸卒使其孤忠大节炳焕於宇宙之间直与天地相为悠久非真负王佐之才者能之乎在乾之初九阳气潜藏未可发用有潜龙之象孔明之居於隆中似之在乾之九二出潜离隐利见阳刚中正之君有见龙在田之象孔明之遇先主似之隐显屈伸皆合於龙德此当时所以目之为卧龙後世所以仰草庐之名於不朽也南阳太守某尝以政暇访孔明卧龙之处慨陈迹之尚存凛遗风之可挹因鸠材庀工重构草庐於故处俾邦人士夫之来游者有所观感以兴起其高山仰止之思甚盛心也既迄工走书翰林属仲昭记之仲昭待罪史官纪述前贤之蹟以风厉天下後世其职也遂记之如此呜呼风景不殊山川如故草庐之下复有如昔时之卧龙者乎圣天子思贤如渴可以起而商确当世之务矣
内阁试谯楼记
国都之有谯楼尚矣庄子曰君亦必无盛鹤列於丽谯之间盖自周时已有之也我太宗皇帝徙都北京凡朝市祖社城郭官署之类所以为民者莫不一稽诸古以次营建又以谯楼亦古之制国都之不可无者也乃於顺天府治之西度地创之楼之制广若干尺深若干尺高视广加若干尺经始於某年月日迄工於某年月日凡材木匠石之费皆出於帑藏之所素积而民不与焉楼成前临琼岛北峙居庸玉河之水汇其左金台之山绕其右面势宏壮风气爽垲檐阿轩举而干云金碧荧煌而绚日国都之制至是盖无不备矣夫谯望也一曰楼之别称谯楼谓门上为高楼以望故楼之美丽者谓之丽谯其所以创之者盖将置壶箭於是以明时刻栖鼓角於是以警晨昏也昔者帝尧命羲和敬授人时成周设挈壶氏以察刻漏之长短古先圣王之为治未尝不以是为重也至魏武建丽谯命曹子建撰画角三弄其初弄曰为君难为臣亦难为臣难难难次弄曰创业难守成亦难守成难难难三弄曰起家难保家亦难保家难难难则又所以警人於晨昏之间使之感悟而有所惩创也为治者於是亦岂可少哉我朝谯楼之设建日官立刻漏即挈壶氏所掌而羲和敬授人时之事也晨昏之间必挝鼓三通奏子建画角三弄其所以警人使之感悟而惩创者亦至矣然则是楼之建其有禆於治道岂浅浅耶周古公建国之初立臯门应门诗人美之曰乃立臯门臯门有伉乃立应门应门将将夫二门之设不过高大严正足以壮国都之气象而已而诗人尚揄扬之若此况今谯楼之建时刻以明晨昏以警其高大严正足以壮国都之气象者特其余事也而未闻有咏歌以揄扬之者非缺典欤予忝以文字为职业愧无古诗人之才谨记其颠末以俟作者之采择焉
福建等处承宣布政使司题名记
事有若可後而实在所宜先者此惟智者知之而衆人昩焉古之君子居一官历一职必题名於公署非徒列序次昭宠荣而已将使後之人因其名论其世视其贤者以为劝视其不贤者以为戒此岂非为政之所宜先者哉而世之人往往缓之以为後者殆未深知之也弘治庚申仲昭以事至三山闽藩左布政使李公琮右布政使李公韶等语昭曰我太祖高皇帝混一区夏遂建布政司於此今百有三十余年矣先後奉命典方岳者若使若佐奚啻数十百人而皆未之有纪考论贤否已无所徵讯之故老稽之文牍仅得其十之二三失令不纪益久将并其所可知者泯没无闻非缺典欤肆命属吏追考国初以来历官名氏凡若干人勒之贞石虚其左俾来者得嗣列焉愿记之以章示不穷仲昭窃惟福建为周七闽地汉以封无诸是为闽越国至晋始置郡历唐宋以及於元皆为藩省国朝改设布政司以统八府一州五十三县之治品秩几与六卿等而凡所部百僚列郡庶政无一不在纲维其柄任之重位望之尊即古方伯之职也膺是任者必有以端列郡之表率副斯民之瞻仰如召伯之循行南国毕公之保厘东郊斯无愧矣其或不此之务而徒凭恃宠灵以骋其睢盰玩愒岁月以企其超擢则大易负乘之讥曹风候人之刺其能免乎今氏名邑里与其官联岁月既一一具列後之人其有考矣其间岂无因是惕然而思以前之所称者为劝乎又岂无悚然而惧以後之所讥者为戒乎能使人知所劝戒以兴起於善则诸公斯举其有惠於吾闽也远矣非智周百虑而得为政之所宜先者哉仲昭闽人也喜见兹石之成故忘其僭妄而乐为之记
塘头八景图记
塘头八景者元翰林学士承旨玉山王公取其所居景物之胜者而命之也按谱志公讳鹗字时举唐侍中讳珪之後其先居徽之婺源至公之父讳龙字腾霄始迁信之玉山卜筑於邑之塘头以居而公实生焉既而公以文学起家历仕于朝居丝纶密勿之地为时名臣年未耋遂引疾退休田里课子姓读书之暇辄与郷耆旧日追逐於烟云水月之间歌咏以乐此八景之所为命也盖其所居之堂地位闓爽面势清旷据邑之胜处堂之北有峰巍然屹立於羣山之表譬如元夫钜人正笏立朝而百僚具瞻莫之敢抗此其山之大观也峰之下有奔流名曰洪涧绕山而行凡九十九曲回环如带郷之田数百顷皆食其润此其水之大观也因合而命之曰北山高耸洪涧萦回堂之前数百武是为陈塘每春雨初晴一碧千顷塘之上有亭静坐以观云影天光照映上下有晦翁之趣焉近塘则为徐村檐甍鳞次草树茂密山气日夕佳飞鸟相与还有靖节之趣焉因合而命之曰陈塘春波徐村夕照少南有崇冈俗称陇头其地宜梅当夫清宵月上暗香浮动疎影横斜宛然孤山之景也又南则为宏池芙蕖生焉当夫薰风徐来香远益清又宛然濂溪之景也因合而命之曰南陇梅月宏池荷风池之西则为朱村山势蜿蜒乔木蓊郁公之子姓实聚族於斯方其商飈荐凉寒气将至闾阎砧杵之声闻於远近池之南则为马湾其地夷旷草色弥望为郷人羣牧之所方其旭日初升夕阳将敛牧童往来行歌相答娓娓不絶斯二者虽人事之微然触物兴怀抚事感兴亦骚人韵士所不废也因合而命之曰朱村砧声马湾牧唱八景之命其大旨盖如此公之五世孙珊司征来莆念其先世文献之懿不可使泯没无闻爰命工绘图求予记予惟公之所谓八景者盖肇自开辟之初人人所得而有之也至公以文章事业显融於时始表着而品题之古谓地因人显不其然乎即是以观则兹景也公实有之衆人不与也公之子姓能以文章事业继公则兹景之胜不独为公有将世世为王氏擅矣司征君所以拳拳於兹图者意盖如此岂徒为玩好之具已哉有駜之颂曰君子有谷诒厥孙子公之谓也楚茨之雅曰子子孙孙勿替引之公之云仍其尚勉之哉
东里黄都史出嗣阮巷记
人之生也其初盖本於一人由同气至於初从再从以及于亲尽则途人矣圣人有忧之故周官有小史掌邦国之志奠世系辨昭穆盖将以维系其慈孝友恭之情俾不至於途人也先王仁民之意抑何远哉後世小史官废宗法不行时君世主犹有异姓乱宗之禁同姓絶继之令若其相视如途人则末如之何也必有贤子孙出乎其间乃能笃亲亲之仁亲亲则尊祖尊祖则敬宗敬宗则收族而其意犹未已也又必着为谱牒本其所自出条其所由分以示後之人俾慈孝友恭之意油然而生则岂复至於途人哉吾宗世居东里以唐御史府君为始祖今莆阳驿前之阮巷有故族黄氏则宋刑部侍郎讳艾之後也当胜国时侍郎之裔孙兴化路学教授文璧公无子以吾族祖立巽公之季子为嗣历世既远吾宗先辈尠有知之者故阮巷黄氏往往自谓与东里同出而吾宗殊不以为然也成化辛卯仲昭自南都归省偶於母舅郑梅所先生家得吾宗邵武教谕方子公遗文数帙盖手稿也其中载黄都史起宗墓志铭有曰起宗名同祖郷贡进士立巽之季子出嗣阮巷黄氏又载黄氏四子字义有曰仲氏起宗之介嗣与大有丈夫子四人以麟凤龙龟命名又作伯厚字义有曰宗弟起宗有二丈夫子仙去二十年得孙六人麟其长也因考之於谱立巽旧名子连十一司户府君之六世孙行万五六尝请举改名立巽而科目类记亦载其名於郷举之列与墓志所称郷贡进士正相合立巽志二子其末曰瑞哥注云出继盖瑞哥即起宗而同祖乃其出继之後所改名也又与墓志所叙立巽季子及出嗣之事亦相合又东里族祠思敬堂碑隂有曰黄令史同祖助钞一十两以其生父乃吾族万五六解元也合墓志字义碑隂三说而观之则起宗与吾宗同出无疑矣但吾宗修谱牒者於都史公之下惟书出继而不言所继者何人碑隂书族人之助赀者於都史公独着其姓意以其所继者与吾宗不同出故其书法如此盖所以严族系也然尝观诸墓志谓起宗虽後於阮巷之黄而於所生父母并同宗亲属犹致其厚及东里族立先祠复分赀助之而其所居之楼壁记又言其重构侍郎公故居合祀二族之先此其笃於亲亲之仁为何如哉其後与大公又以其所得吾宗状元知稼翁告身装潢缫籍求诸名公题识而宝藏之此亦见其有尊祖敬宗之诚也及吾宗诸老既知都史公果出於东里其五世孙时盛时旦乃率其族之长幼击牲酾酒告祭先祠退而与吾宗长幼燕饮以叙宗盟继而时盛又尝诣普门以拜始祖之忌晨访招福以谒始祖之丘陇方谋合族以奉始祖之祭祀因其羣从族属生理不齐而岁时烝尝之费无所於出遂不果时盛深惧其传世益远无以考其水木本源之自乃求予记都史公出嗣之颠末将载之於谱以垂永久予喜其一念尊祖敬宗之诚於薄俗足以有警也故本而论之以见都史公垂统之善与大公继述之美而时盛又扩充之以益引於无穷皆亲亲之仁之所发也为黄氏之子孙者尚敬承之以益笃其慈孝友恭之情哉时盛名旺少着录郡庠屡应郷试今以老病退居丘园日与诗书相卧起以自娱其所以拳拳於此者盖有所本也
上犹县新造砖城记
易曰重门击柝以待暴客此城郭之於民所以不可无也古之圣王虽甚重民力甚惜民费而凡创立都邑必建城郭以卫乎民盖亦计其劳费之害小而保障之利大是以宁图其大而不恤其小也若周之盛时或命南仲以城朔方或命樊侯以城东方岂不知重民力惜民费哉其意亦为是耳圣明稽古为治凡通都大郡边徼小邑莫不有城郭以备寇盗承平日久渐以隳废吏于土者无恤民之仁无虑患之智无集事之勇平居无事不能奋发有为图以利民则诿曰吾不欲劳民之力费民之财耳万一不幸而有寇盗之虞民无所恃以守遂至流离困苦不聊其生不知视城郭之劳费其轻重相去何如耶上犹为南安属邑在江西南徼万山之中接湖广桂阳县境民稀而地僻岁稍凶歉山洞愚民或啸聚为寇邑民往往罹其荼毒宋绍定间邑令胡泓始筑土城以保障其民至胜国时悉圯国初因寇发邻邑守土者复循其旧址而修筑之後亦圯成化间邑令董瑄郑玺先後修筑皆未及成而去今上皇帝纪元弘治之二年江闽赣汀之界有小警朝廷特命江西宪副张公来整饬兵备兼领岭北道事越明年夏巡历至邑慨然欲挈其民去危以就安乃谋所以新其城垣为久远计适今邑令章爵始抵任亦能以爱民为心亟庀工徒畚土以筑不踰月而成公复经理财用以畀章令俾募工陶甓而甃之邑民德公咸乐趋事知府汝讷推官韩统皆协力以供其成而同知萧元安则往来提督惟谨肇工於辛亥二月之望越六月终告成周围凡四百三十又七丈有奇高一丈七尺隍阔四丈深八尺为门四各建楼其上为雉堞九百二十又五为守宿之铺十又三用甓以枚计者若干用灰以石计者若干用人之力以工计者若干凡糜金五千七十又五两公所经理者三之二其一则章令奉公之命而区画者也是役也力用於民而民不以为劳财取於民而民不以为费公何以能若是哉诚以爱民之仁根於中而知足以周其虑勇足以果其为故其见於设施者自有以大过於人也而章令能只奉公命事集而民不扰其亦可谓贤矣哉章令从其邑父老之请求予言以纪公之德於不忘予方慨世之俗吏颓靡而喜公能奋发以有为故不辞而记之以告来者庶其有兴云公名璁字廷璧其先浙之上虞望族今为滇南人起家己丑进士历南京秋官正郎迁南昌郡守擢今职官廉公有威吏民畏爱其在南赣二郡政绩可纪者尤衆此特泰山之毫芒耳
顺昌县科第题名记
成化辛丑孟夏闽佥宪谈公行部至延平之顺昌谒夫子庙退坐明伦堂课诸生学业因覩壁间科第题名国朝领郷荐者仅六人登进士者昉自今秋官主事廖君用中一人遂进其司政教者而告之曰吾观是邦山川流峙风气融结瑞不归於凤麟宝不期於金璧宜有伟人魁士接踵而起以弼成圣天子太平之治也顾乃疎寂如此岂山川之气固锺于人而人得是气以生者犹有待於鼓舞振作而後兴起耶孟子曰豪杰之士虽无文王犹兴吾固不敢谓是邦之无其人然鼓舞振作而使凡民皆有所感发而兴起者实吾人之责也爰命知县上海张君乾教谕某邑张君绂立石题名於学盖欲表章先达以激励後进甚盛举也二君相与承命唯谨以予於公举进士为同年且尝承乏词垣习於文事也走书来请记辞弗获敬复之曰谈公兹举其知道乎夫孔子大圣人也实天地之间气所生岂直尼丘降神而已哉犹必好古敏以求之然後成其大况去圣人万万而不从事於学安望其有成哉是则锺山川之清淑者才也而学所以成其才者也才必待於学而後成则鼓舞振作之术其可少哉谈公兹举可谓知道矣予尝考之於志顺昌为县自南唐保大六年始迨宋祥符迄于乾道登桂籍者百三十九人第进士者三十五人状元及第者一人人才可谓盛矣其间若高峰廖先生刚受学於龟山槎溪廖先生德明受学於晦翁兹两贤者风烈着於当时典刑垂於後学又不独科第之士而已也自时厥後三百有余岁以迄于今而人才之出仅仅若是岂山川之气独盛於前而啬於後哉盖学与不学之异耳士生於斯能毅然奋发究心圣贤之言约而有之於己以端其所趋则发为文章可以华国措诸事业可以泽民吾知登名兹石者又将屡书不一书而足高峰槎溪二先生殆不得专美於前矣山川清淑之气岂不又自我而发哉旱麓之雅曰岂弟君子遐不作人公其有焉敬之之颂曰日就月将学有缉熙于光明承学之士其尚勉之哉公名俊字时英湖之德清人由监察御史擢今官所至击奸翼良饬敝起坠尤以学校为首务云
兴化府郷贡进士题名记
永乐间莆郡学尝立进士题名之石闽参政瑞安杨公景衡记之然郷贡及进士参错并列历岁久後来者无所於书今郡博庐陵王君镛谓兹石之立所以表着前人风励後学不可无继也乃谋於郡守贰诸公析进士别为一石仍以杨公之记弁其首复树一石专勒郷贡氏名而属仲昭为之记仲昭世莆人忝与名兹石亦欲有以告郷之来者且自警也遂不敢以不文辞敬记之曰吾莆科第昉自唐之贞元然迄于五代仅十有三人而已宋三百年间举进士者九百七十余人预诸科特奏名者六百四十余人其间冠天下者五人登宰辅者六人有文武并魁者有魁亚聨擢者其盛极矣然此未足深羡也仲昭独慕其时元夫钜人相继而出为宰辅则相业光明宗社嘉赖为谏官则论议忠谠夷夏知名或侍经筵则尽啓沃之职或司民社则効抚字之劳临大节则蹈鼎镬而不顾决大议则触权奸而不恤有倡关洛之学而丕变士风者有绍考亭之绪而深入理奥者虽所遭不同所就亦异而其纯正笃实之学崇伟光大之行皆卓乎其不可及也当时称吾莆之盛有曰地不大於曹滕俗已几於邹鲁其谓是欤有元九十余载文教振兴豪杰之士出乎其间者亦衆矣然终不能如宋时诸君子之盛也我太祖高皇帝奉天明命汛扫万方乃更定学校科举之制作新人才用臻至理列圣相承益隆继述百有余年于兹莆之歌鹿鸣而升春官者日以益盛有祖孙父子兄弟相继者有父子叔侄兄弟同升者合八郡解额吾莆恒得三之一比年以来位六卿列禁从长藩臬者接踵而起人才之盛盖几於宋矣而凡中外臣工有以清修端谨奇伟磊落名天下者往往多莆人也其复宋时诸君子之盛殆亦权舆於此乎胤是登名兹石者皆当为莆自重其立朝也必求如古之所谓大臣其治民也必求如古之所谓循吏世道隆平则崇礼让励廉耻表然立天下之轨范万一不幸则抗节义殉忠孝毅然树国家之桢干使他日论人才之美者必先吾莆称风俗之淳者亦必先吾莆则吾莆果复宋时之盛而号於天下曰邹鲁又奚愧哉若徒夸科第之荣侈爵禄之盛而以为儒者之事业止是而已则非仲昭所望於莆之人亦岂贤守贰师儒所以表着风厉之意哉是为记
和美林氏祠堂记
莆故多文献家而文献多林氏在唐时有兄弟九人俱为州牧者其族益分号为九牧林氏推原其始盖由晋常侍禄公守晋安其子孙散处於闽凡莆之林氏皆本於此也林氏之胄有隐君子曰叔文甫早失怙谱牒散逸莫详其所由分历唐及宋有举明经累官翰林学士者皆其所自出之祖然亦莫详於今为几世胜国时有称府曹者其高祖也有为主簿者其曾祖也至国朝有讳廷纲者受知太祖高皇帝由国学生擢某科给事中议论侃侃於时政多所禆益因赐名曰恒忠官终中书舍人则其祖也叔文甫念水木本源之义笃反古复始之心爰创祠堂断自高祖以下昭穆而祀之因属仲昭为之记且曰祠幸苟完而吾犹有所大阙焉然末如之何也先君违世时吾方六岁世父及伯兄贫穷转徙先世旧庐皆入於他姓先妣乃挈吾依方氏从母以居备尝艰苦吾年及弱始娶黄氏乃相与奋励丝蓄粒聚稍克有立始买屋数楹於和美街东为奉先事亲之计既而赖祖宗余庆家以益裕遂徙居於和美街西而以旧所居为祠堂即今所创者是也然古者祠堂之制必主於宗子今吾大宗既无所考而继祖继祢之宗又皆播迁濶远於奉祭不便且非其所堪也肆凡飨荐祼奠之仪皆吾自主之揆之於礼有所未协此则吾心所大阙者记幸详此意俾爱礼君子知吾所以处此盖末如之何也某窃惟古先圣王缘人情以制礼则夫礼者所以节文乎人情者也君子之酌乎礼苟於人情无所咈则虽不合於古亦不害其为礼矣叔文甫之所遭如此若必欲规规以求合於礼则祖祢之祀皆无所托其於人情安乎先王之礼固有不得已而用权者若叔文甫之处此其亦所谓礼之权者欤先儒有曰权而得中则不离於正以是言之则叔文甫之心亦可以少释矣祠之制中堂四楹翼以二室室之前为廊以周门庭庖库祭器悉具又买田若干亩岁入谷凡五百石命三子更掌之以供祠事朝暮必参朔望必谒四时有祭俗节有献有新则荐有事则告盖上以致隆於祖考下以示法於子孙其仁孝之心不亦可尚也哉叔文甫又尝散粟以赈饥施棺以给葬郷闾姻族沾其仁者甚夥其皆是心之所推欤某素慕其为人故敬为之记他凡有关於祠事者不能悉载具刻於碑隂祠经始於成化壬辰某月毕工於甲午某月记作於癸卯十月云
重建三山城橹记
三山古闽越国自晋置郡历代皆为藩镇重地其城郭之设盖已久矣考之图志闽越故城在今藩署之北里许晋太康间严郡守高病其隘且险因图山川形势咨於郭着作璞璞指一小山阜使迁之即今之藩署是也唐中和间郑观察镒因拓其东南隅是曰子城及王氏据兹土复筑一城环子城外是曰罗城寻增筑南北夹城而吴越钱氏又增筑东南夹城是曰外城宋兴诏悉堕之熙宁初程大卿师孟始据旧子城修复遂拓其西南隅至咸淳间又即外城增筑焉元混一天下复渐堕废至正甲午陈平章友定稍缮完之国朝洪武辛亥驸马都尉王公恭增砌以石越二年福州中卫指挥李惠等重加修治并建楼橹周而覆之城高二丈一尺七寸厚一丈七尺周围三千三百四十九丈凡为门七为门楼若干为敌楼六十又八为守宿之舖九十又八为战屋以间计之二千六百八十又四至是雄壮伟丽称其为藩镇重地矣成化癸卯六月庚辰闽大风雨敌楼战屋并守宿之舖摧毁殆尽门楼虽仅存亦倾欹敝漏寖以不支时御用监太监顺德陈公道奉命镇闽慨然以兴坏起废为己任顾役钜用艰不可烦民也因会巡按监察御史新安汪公奎暨方岳重臣会计而规画之谋既协乃下令借卒於闲羡募匠於佣雇取材於商贾之劝分斥费於公帑之余积凡既备矣遂渐次缮理悉复其旧而坚致牢密殆又过之始事於是岁某月越明年某月毕工三山父老咸喜大功之成而役不及己也爰走书属仲昭记之窃尝观诸易曰重门击柝以待暴客则城郭之设圣人所以备豫不虞者也人徒见孟轲氏谓地利不如人和遂以为城郭非为政者之所急殊不知人心虽和使无城郭以扞外卫内则亦将何所恃以为固耶孟轲氏之意盖谓必得人心然後城郭之固人为之守非谓专恃人和而无俟乎城郭也然则君子之为政固在於和其民人以立其本而城郭亦岂可少哉陈公岂弟文雅蔼然有儒君子之风其镇闽也爱民好士节用省费是固有以得民心矣又以为城郭卫民有不可缓者而汲汲以修之可谓本末不遗而达为政之体度越常情远矣哉夫为政而心乎安民者为难安民而复为图其久远者尤难所图既远而得後人勿替引之又难也今三山之民既幸得公以安民为心又幸为完其城郭为久安计皆可无憾矣惟其欲後人勿替引之则未可必也仲昭故不辞而为之记既以着公之功且以警夫後之人
泉州府改造布政分司记
泉为闽之剧郡方岳重臣循行宣布驻节於斯者动踰旬月而布政分司则其公署也其地势僻陋洿下暴雨时至则庭除之间鞠为潦水无立人处因仍支吾盖百年于兹矣今太守某邑徐侯源以尚书户部正郎来治兹郡既政成化舒乃以次兴废补敝顾兹署之陋谓宜首葺而不可缓者因与其同寅贰守王侯恪通守杨侯清推官柯侯汉图改作之爰周览其地势所宜於泉山书院之西得隙地焉厥位爽闓厥土燥刚又聨比於按察分司而府卫诸公署亦相密迩佥谓改作莫宜於是适亚参裴公衷佥宪陈公轻行部至郡侯上其议二公皆唯而从之於是出缗于府徵材于市工用官佣役用农隙前辟治事之堂後为燕息之寝栖吏有室待宾有次设以重门翼以修庑而垣其四周纵五百二十尺有奇衡三百尺屋以间数者凡四十有六雄规伟观数倍於旧吏民之奔走承事者咸改视易听忘其百年之陋而以为今日之瑰杰壮丽竦踊而出也僝工於成化丁酉某月某甲子以某月某甲子告成侯乃具书币徵记仲昭曰国朝置布政司品秩亚六卿以分治外服总数十郡县之治而环数千里之民凡礼乐禁令学校郷贡钱谷甲兵之属皆纲维而掌握之柄任重而位望尊盖即古方伯之职也然其治有常所遐州僻邑上德未易以遍及民隐未易以悉究故又以时分委僚佐循行所部诸郡县以毕宣上德而博询民隐谓之分司是则分司虽一时蹔驻之所而其所宣布者即方伯之事也其柄任之重而位望之尊又奚间哉夫柄任重则其体貌宜特隆位望尊则其等威宜特异今是役也易僻陋为尊严化腐败为华美内临外仰有以肃瞻视而起敬畏则其体貌等威於是乎隆且异矣凡驻节於斯者岂徒居高处明以尊荣其身而已哉盖必仰思朝廷付托之意俯思报称之宜勉吾力之可为以尽吾职之当为则其居於是也将如羔羊大夫之在公门淇澳君子之在重较可无愧矣若乃刑赏出於爱憎曲直徇於货贿怙势以肆虐矜己以自用则处非其据曹风候人之刺大易负乘之讥其能免乎用刻诸石以谂夫任旬宣之寄者且以着郡侯之为政能知所重云
双桂堂记
古人品第桂花以红为状元黄为榜眼白为探花郎故後世登科第者多以桂目之若郄氏之一枝窦氏之五枝是已浙有儒族曰彭氏其先淮人胜国时有为金华巡检者因居台之黄岩传二世乃徙居温之乐清成化间朝廷命析乐清地以益台之太平其所居里在焉今籍复为台人而居第则仍温之旧也自巡宰以来仕者有劳烈於国处者有德善於郷其族益盛至六世孙大名贰守朝用君仙游大尹朝辉君蚤岁俱着录郡庠刻志於学蔚然以经术辞章名於时景泰丙子贰守君贡太学越十年乙酉领南畿郷荐大尹君亦以是年领浙江郷荐二君出於一门其属为从父昆弟桂枝片玉光生于家士大夫以为希遇尚宝卿任公道逊因大书扁其堂曰双桂以示劝于邦人既而贰守公拜命莅大名廉仁寛大之行刚果明恕之政洽于民心不数载遽引疾归归甫逾年而卒知者咸以用未究所藴惜之大尹君继亦拜命莅仙游以公平忠厚存心以慈祥岂弟临民逾六载邑民爱之其进犹未可量也是则二君之学行政业皆足以联芳嫓美示劝于邦人岂独科目也哉大尹君间以语予命记其名堂之义予辱爱甚厚不敢以不斐辞敬记之曰彭氏一门所以臻兹盛美者固由於二君学术之纯亦本其世德之深积久而发所致也今二君出而行其所学又皆能植业砥行有惠以及於民则其所积者盖益深且厚矣异时子孙接武而起淬砺其词锋以取高桂者将由三而四由五而六以至绳绳不絶又岂止於双桂而已哉予於斯时倘及见之尚当为君重易其堂之扁曰丛桂云
兴化县科第题名记
兴化扬州之属邑其地古多秀民我国家定鼎金陵寔为畿甸近地沐浴清化百有余年人才之出视古为盛成化丁亥监察御史天台陈公士贤奉勅提督学政饬敝起坠文教诞兴越明年秋行部至邑既庙谒进诸生问业因及设科以来邑之选於郷者几何赐对於大廷者又几何左右具以对而题名之石未始有也顾谓司政教者曰是可缓乎于是邑丞王君贤教谕方君临秉命有虔相与庀材僦工构亭於学宫之东南树贞石其中追考国初以迄于今凡得几十有几人勒其氏名如右虚其左俾来者得嗣列焉遣使来请记予惟科第之有题名非徒侈其明经取青紫夸一时荣一乡而已也盖将着贤否昭鉴戒以风励後之学者其於教道岂小补哉兴化入国朝来由科第而出者或居师保或位列卿或任郡县一皆列名於是大书深刻耿耿不磨观其名论其世於凡心术之微行事之着或芳或秽皆可坐而得矣方来之士又将屡书不一书於其间後之人岂无观其名而论其世者哉孰贤孰愚孰忠孰佞孰廉孰墨孰为君子孰为小人昭昭不可掩讳使人视之以为劝戒则以是名而荣亦有以是名而辱者可不惧哉虽然此亦以名而论耳若夫圣贤之学固自有可尊可贵可慕可乐足乎已无待於外者名不名岂足论哉名以劝中人不屑为中人者自当超乎名之外也陈公所以勒石者意其有在予故表而出之俾师知所以教士知所以学不然石为徒立陈公之志荒矣
兴化郡守蒙泉岳公祠记
君子之心坦易明白故其临政也不任智巧不施鈎距不求人之过不逆人之欺不为利疚不为势回而凡可以禆官政阜民生美俗化者为之惟恐或後儒者之用心类如此然世之知之者恒鲜岂惟不能知之疑谤之来且不能免必久而公论定而後向之疑且谤者始涣然释矣以子产之贤仲尼之圣其得政之初犹且谤之及久而孚然後颂声作焉此儒者之道所以难行而後世之所谓君子者多不遇也故兴化郡守蒙泉岳公蚤以奥学雄文魁正统戊辰会试甲榜廷试擢进士及第第三人拜翰林编修进修撰英庙复辟之初召入内阁预典机密重务侃侃持正论不少阿徇以触忤权奸谪戍边既而权奸败遂召还未及用而宫车晏驾矣宪庙继统遂复其官寻出守兹郡下车之初见郡事之当修举者甚衆而帑藏空虚用度不足乃节缩公私浮费凡事之可以生财而不碍理法者多方经理之财用既裕乃徙建布政分司重新莆阳驿撤江口桥旧址之倾圯者增甃以石而高大之以御海潮之冲激疏城中故壕以通舟楫而建石桥於其上以通行人扁之曰兼济言水陆俱便也其有禆於官政甚博郡之白埕旧有渠通木兰陂之水以溉田後因堤坏水尽泄於海公乃别决渠引水而为桥以通道路民以为利因号其桥曰岳公桥郡城豫备仓久乏储备公尽斥其所经理余财籴谷数万石以实之其有阜於民生甚殷郡有涵江书院岁久圯废公为择旁近爽垲之地重建一新且增其祭田访求宣圣裔孙之转徙他处者还居之复修境内先贤祠墓新林孝子祠阙铸文庙祭器其有益於俗化甚大迹公之莅政甫及三年而治功之隆如此彼昏不知乃以是疑公谤议蠭起而公亦因是飘然纳禄以去卒使其藴蓄不尽施而儒者之效不得以尽白於时良可慨也然公去官未几家计萧然滨於贫困莆人始知公之操履果无所怍及公殁数年而其仓廪所积济民甚衆莆人始感公之惠思欲起之於九原而不可得於此又可以见诚之不可掩而天理之在人心终不可泯灭也始公去郡郡人议以公之重建涵江书院治蹟尤伟因相与塑公像祠于院之旁室殊隘陋弗称今太守王侯尝以斋事宿公署梦公在围索中呼谓侯曰幸出我既觉莫晓所谓弘治甲寅之秋侯以事至书院谒公像因感前梦遂谋为公别构祠宇廉得淫祠曰玉虚观者近接书院之东乃谋诸郷之父老大夫士葺而完之迁公像其中祀以特牲而告以文是日来陪祀者数百人咸称快焉兹复议取废寺之田若干亩牒所在税课局及只守祠之役者岁收其入请于府量给以备春秋之祭又恐久而或坠甚至私其田之入以为己有也命仲昭记其颠末仲昭窃观公之为人磊落豪迈为文词才气逸发雄伟不常民投牒诉讼一经其目是非立决处事寛平简易不设城府求之当世亦可为豪杰士矣而预政于朝既不得久於位典郡于外又不能谐於俗竟齎志而去以至於没则其精爽不散而平昔胸中之耿耿者必有不能释然也意者王侯梦寐之感其亦公之精神相为流通而欲以其胸中之耿耿者藉侯以一白於世欤是则王侯兹举匪直以慰郡民之思且使有志於君子之道者知公论终不可掩而有所恃以力於行也其於为政之道岂小补哉公讳正字季方号蒙泉顺天之漷县勳阀胄也王侯名弼字存敬浙之天台人登成化乙未进士由刑部郎中擢今官爱民重士敦崇礼教善政多可纪此特其一事云
宗湖堂记
宗湖堂者致仕邑博郑先生所居之堂也郑氏在梁陈间太府卿讳露始构堂於南湖读书讲学时莆尚未县民不知书而公实倡之今莆之诸郑皆祖於公而莆之儒学亦祖於公也公之玄孙大中大夫讳敖生五子始迁居其族遂分曰吏部尚书巩为福州族之始祖曰大理评事臯为前埭族之始祖曰兵曹郎阜为後埭族之始祖曰司门郎准为上塘刘桥族之始祖曰刺史肇为桃源枫岭族之始祖盖刺史生三子曰香曰材居枫岭曰仓曹祯居桃源故其二族皆祖於刺史也祯生瑄丁五季之乱率福清编氓万余户归宋艺祖授靖边都统帅其长子仁畅为都兵马使次子仁锡为兵马副使而先生则其裔孙也桃源在郡城东北若干里其地有曰南坛者山颠有仙人迹中有丹炉药竈之异下有石池温泉之胜为莆佳境方郑氏全盛时族人居第百余多而其五世祖板勘甫公屋宇尤雄厰甲於闽中子姓蕃衍户至三百余口终宋之世登甲科者十人中特科者二人其他请漕试领诸科者四十余人胜国以来荐经兵燹族人散徙居福清者曰上郑居望江者曰前郑居永丰者曰後郑或居涵头或居蒲坂又有居郡城者若国子助教华则在城南凤山下而先生则在城东乌山下皆同宗人也迄今百五十余年郑氏子孙无复有居桃源者祖宗居处之室庐今惟废址颓垣而已祖宗钓游之丘壑今惟荒烟野草而已祠庙不得以时展敬茔墓不得以时瞻扫仁人孝子触於目而感於心有不胜其悲怆者此先生宗湖之堂所由以作也宗湖云者盖欲其子孙宗族皆以南湖为宗于以笃水木本源之念而孝弟之心以兴于以动高山景行之思而文献之传以续此则先生名堂之深意也先生字重光领正统丁卯郷荐高第历平阳胙城二学司训迁余干邑博为人清修端慤居家着孝友之行司教着誉髦之绩而一念尊祖敬宗之心惓惓不忘如此盖其有所本也癸亥之秋九月既望先生谓予言足以达其意俾记其名堂之义以示来叶予素辱先生知爱谊不可辞遂忘其固陋覼缕而书之若其堂前後寝之规制始事落成之岁月非先生求言之意所急予故略也
环翠楼记
去仙邑东二十里许有地曰仙水其发脉自九僊迤逦而来至是衍为平陆有隆一山嵬然突起其中邑志拟其形势谓如神龟出洛盖为邑境内之胜处也邑之彦曰陈君士镇者世居之其正寝之东南有隙地焉背隂面阳高下得所出於天成君因楼於其上以为藏修游息之所楼之形势北枕何岭南揖崑仑东西翼以古重大飞诸山四望平田环绕如璧方伯周翠渠先生为大书环翠二字扁之盖兹楼又为陈氏所居之胜处也当春之时膏雨融液宿草回青遥山献碧登兹楼也景与心融而神情畅适当夏之时南薰送凉新苗薿薿茂树苍苍登兹楼也神随气爽而宠辱俱忘时乎秋也炎方多燠百卉未零而吾心悠然与秋俱清时乎冬也松篁绕屋蓊郁葱蒨而吾心盎然岁寒不变若夫日出而林霏开云归而岩穴瞑朝暮之景变态万状亦无往而不可乐也予尝观夫古人之为宫室据其山川风气之会揆其翕宣爽燠之宜所以顺隂阳适游息者岂徒以燕其身颐其心而已哉亦欲冯高望远以达其见闻而反求诸心以为进修之助也君为宋尚书左仆射靖之裔家世业儒至其大父直庵先生暨其父谨阳公皆以行谊重於郷其叔谨顺公登己未进士为行人司正谨调公领甲子闽藩郷荐未及仕而卒君亦克世其业有用世才而恬然退处不求荣进惟以教子诗书为事然则兹楼之建其亦有古人之意乎吾知君之子孙读书於此则有以悟夫智仁动静之理鼓琴於此则有以得夫高山流水之趣覩烟云之开豁则吾心之邪秽因之以涤覩鸢鱼之飞跃则化育之流行因之以着至若覩农者水耕火耨之辛勤樵者烟蓑雨笠之陟降行者担簦负笈之往来则又有以悟夫四民皆有常业而各俛焉以尽其当为之事也陶熔既久必有成德达材出为世用以继前人之芳躅者则其有得於兹楼之助不既多乎古人有言公侯之家必复其始予因兹楼之建而卜陈氏之将复兴矣君以其二叔皆常从先君束鹿县尹游於予有通家之雅因以楼记见属予义不可辞遂为记之如此
莆田县庙学修建记
自唐以来凡天下学校皆有庙以祀孔子盖以孔子为吾道之宗也道之云者即天命之性而为人当行之路如所谓民彝物则者是已是道也人皆有之惟圣人能尽性践形全体至极若孔子则又集羣圣之大成而卓然立万世之标准者故曰道之宗也孔子既没曾子子思孟子绍其传自是而後圣学絶响至科举之法行天下之士惟知从事於言语文字之末以干时取宠而孔子之道几乎熄矣及有宋诸君子出始讲明孔子之六经表章诸子之四书天下学者由是知有孔子之道然求其能灼见而实践者盖亦鲜也洪惟我太祖高皇帝既混一海宇既建学育才专以六经四书为教而尤致严於孔子之祀神谟睿思亦深远矣学者游於庠序而读孔子之书诚能因其言而求其心因其心而求其道穷则体而行之於身达则推而施之於人斯能尽为人之道而无愧於孔子圣祖所以期望学者之意其不在於斯乎莆田县自唐已有学宋置兴化军学附於军学之东至胜国时始即前邑令薛简肃公所建梦草堂旧址为之今学之泮池即莆人所谓薛公池是也国朝洪武初重加修葺历百二十余年日渐朽敝成化乙巳浮梁程君凤仪以进士乙榜来典教事慨然图新之遂上其状於提学佥宪任公彦常公曰是诚不可缓也乃檄有司经画其财用於是郡守丁侯镛捐赀为邑民尚义者之倡邑大夫士亦有乐助之者工材既具爰推择士民吕景濬林克仁董其役仍委君以总理之乃首建大成殿继修两庑以及戟门视旧制加高大焉学与庙并南向其外门自北而入至泮池之北折而西横经庙前以达于学之仪门又於泮池之南为棂星门然前逼城垣人迹所不到盖亦备规制而已君议鬻民地辟学衢直抵城下西行至棂星门直门之中为石桥跨泮池以抵于戟门又由棂星门西行至学之前直其中啓门辟路以达于仪门经理区画井然有条任公闻而善之复檄有司劝民户出一夫之直以佐其费时部使者怒其议不及己固尼之役遂中辍弘治壬子郡守王侯弼贰守朱侯某通守周侯某推府翁侯某及邑令李侯某复相与规措因君之议而悉成之至是而庙学之制夐异曩昔矣经始於某年某月讫工於某年某月莆大夫士谓君是举不可无以示来世乃介予友广州通守顾君文时邑庠生沈君文莹属予文记之予因推明圣祖重道育才之深意以着君与诸公所为拳拳作新庙学者亦欲学者取法孔子以尽为人之道非徒美观视己也莆之士来游於斯者尚因庙学之新而思所以新其道哉
兴化县儒学泮池记
古者天子诸侯之学皆於国之胜地瀦水筑室而为之天子之制水旋丘如璧故曰辟雝诸侯之制半於辟雝故曰泮水而宫亦以名焉今之郡县盖古诸侯之国而其学即泮宫也其规制虽不能尽合於古然亦往往凿池瀦水以髣髴乎古制其亦吾夫子爱礼存羊之意欤扬兴化为南畿大邑其建学久矣而泮池则未作也棂星门之外旧尝有池泉盛而水冽虽甚旱不涸成化戊子通守蒲圻魏侯行部至邑谒夫子庙退而周览学舍见而爱之议欲辟为泮池顾其两傍皆编氓庐舍区位湫偪不足以称大观欲迁民居以避之则以时方告荒邑有寇盗未遑及也既而出力殚虑综理区画安植其卼臲疏理其蒙葺不数月隐谬革悛潜利宣章民用以苏盗亦就殛遂慨然以兴作为己任越明年己丑侯重临兹邑爰计材用差工徒先营室屋於闲地徙傍池之编氓居焉其地势既夷以旷乃因其旧辟而广之甃以坚甓纵若干寻衡几倍於纵其四周障以扶栏左右翼以碑亭通桥於其中命之曰步蟾树表於其南扁之曰泮宫以某月某甲子俶工而以某月某甲子告成其费皆出於俸余罚赎之积而有司不与焉邑令临川吴君宗明教谕莆田方君子大谓侯之功不可无以贻永久於是走书币徵文以刻诸石惟先王之制至嬴秦荡灭尽矣辟雝泮宫其幸存者也然世俗之吏凡有司簿书所不责者谓之不急其於泮宫之兴替则又视为不急之尤者侯於为政之余独能考求古典修复泮宫之制急其有司所不责者諰諰然惟恐不及可谓好古爱礼之士矣邑之俊髦於斯而游息焉覩夫源头活水之不息天光云影之徘徊则所以诵诗读书以进其学者自不容己矣覩夫虚以锺其美盈以出其恶则所以崇德修慝以饰其行者自不容己矣然则侯於是池之作岂徒修复古制而已其於教道亦不为无助也侯在兴化又尝辟学之讲堂修棂星门又迁比丘尼之居於学傍者是皆可书特以泮池之功最钜故以为始以为终而独加详焉侯名铭字日新太常卿兼翰林学士杞山先生之孙也登甲戌进士第拜户部主事以刚正不屈改是职今擢浙之温州太守云
一乐堂记
一乐堂者莆郡通守南海周侯暨其诸弟奉亲之堂也侯之尊府致仕南康大尹古狂先生今年七十有八母孺人梁氏亦年七十有三皆耳聪目明康强和豫侯兄弟凡五人侯既仕通显矣其诸弟亦皆敦本务实磊磊不落他人後孟子论君子之乐有三而以父母兄弟俱存无故为首侯寔有焉此堂之所由以名也成化丁未侯莅任满六载念二亲定省久旷将以报政之余取道归省莆缙绅大夫沐侯之惠因相与乐侯之乐爰命仲昭记其所谓一乐堂者以为侯赠某亦辱侯知爱不敢以不文辞敬记之曰父母兄弟至亲也然天之数恒有不齐故人之心每有不惬其於父母有不幸而不获见者幸而获见有不能以俱存者或俱存矣有困於贫贱而无以为养者是皆数也其於兄弟或叹其终鲜或忧其独无转徙离散而谓他人兄是亦数也今周氏父母具庆於上兄弟既翕於下且仕者能立身行道以显其亲处者能勤生厚业以植其家天何专厚於若人哉盖亦有由矣先儒拙斋林氏谓三乐者一系於天一系於人其可自致者惟不愧不怍而已仲昭又窃以为君子於其所可自致者既能致之则其系於天系於人者亦将有可致之理矣古狂先生居官有惠爱於人居郷纯厚直谅不喜言人之短亦不喜与人较曲直蔼然有古陈仲弓荀季和之风而梁孺人又克以勤俭相之庆锺於侯早由高第擢今官清修端谨终始一致莆人爱之不啻赤子之於慈父母也其他诸子亦皆恂恂恭谨能守其家法不坠一门之内慈孝友恭人无间言其於俯仰无少愧怍矣一德流衍薰为太和则所以得天之厚者岂偶然哉堂在邑揽溪之上去郡城五十里仲昭想望其风致恒以不得登堂拜庆为恨然闻之太史占象纬者云海天南际有德星聚其必斯堂之所在乎是为记
镇闽陈公濬池植树记
古之君子有民社之寄者非独尽心於其职业之常而已凡事之可以佐国用寛民力者无所不用其心且不为（阙）卫诗有曰树之榛栗椅桐梓漆（阙）楚丘其用心远矣世之仕者（阙）当修者且莫之能（阙）羊陈公之镇闽也既诘兵抚士戢盗安民以尽其职业之当为矣而於事之可以佐国用寛民力者尤拳拳焉闽藩阅武场在郡城东南隅广二百七十又七步袤杀於广几百步其中教阅士卒布列行陈之外四周余地人迹所不及者尚多也公阅武之暇周视而叹曰是不足以佐公家而寛士卒之力乎乃於成化壬寅之岁命工凿其东西北三面为池大小凡六而植芰荷於其中又於其四周余地杂莳茘枝桃李诸果木凡四百余株而督士卒时滋培之岁计其所入之利输於都司公帑凡讲武禡牙以及军中百费旧取给於士卒者今悉命以是充之公又尝按视城垣见北门之外自龙腰至中洲亭及左右滨山之地俱芜秽不治爰募丁夫渐次垦辟久而皆化为熟壤命遍植诸树凡七百四十有奇其利则亦以佐公家之费焉呜呼公之所以为闽人计者可谓周且远矣其事虽与卫文公不同而迹其用心视文公岂异哉都指挥同知马侯澄佥事辛侯晟属予记予往来闽城目击其事而熟闻闽人颂公之德故不让而记之既以着公用心之远且以告夫来者俾相与引之而益远焉公名道字安理广之顺德人莅闽政绩多可纪此特其一事云
高州郡守前揭阳知县陈侯祠堂记
侯之有祠从民欲也侯讳爵字良贵漳之南靖人登天顺丁丑进士第拜潮之掲阳知县为人沈深有智略岁庚辰岭南山海之寇并起贼酋魏崇辉罗刘宁各据要害剽掠诸村落杀越人于货侯既请兵戍守复躬诣贼舸谕以祸福贼虽稍却然其势尚炽未能遽殄也民心惶惶将空邑而逸侯亟下令曰敢有弃郷井而逃者死乃撤民庐舍而以其材木围匝於外然後筑城濬池为守备计不旬日而成民遂有固志未几海寇大至守御者欲舍而避之侯奋曰朝廷以百里之民付吾吾不能守乃挈妻子以图幸生不忠甚矣其何以自立於天地间哉於是益募民兵备器械严号令约束誓死守之寇屡薄城侯躬擐甲胄冒矢石为士卒先相持弥月不少挫贼度不可犯遂遁去既而朝廷勅藩闽督诸军讨贼侯复率民兵应之贼酋相继授首余党悉平掲阳之民所以得保其父母妻子而不为鱼肉者皆侯力也寇乱甫平民疲岁荒侯乃劝富民出粟赈之而复发舒其隐诎疏理其蒙茸利无不兴弊无不革尤汲汲以劝农桑兴学校为首务迹其政事皆一念爱民之心所发故不独其民信之至於祝火而火止祷雨而雨应虽鬼神亦且相之於冥冥之中其视古之循吏何以加诸广东守臣上侯之功朝廷特进一秩旌之寻擢韶州太守以忧制转高州未及一载卒柩经潮邑民奔走号泣如丧考妣至于今犹思之不忘成化辛丑今潮郡守莆田吴公绎思行部至邑邑父老相与述侯之绩请为立祠吴公欣然曰礼法施於民则祀之以勤死事则祀之以劳定国则祀之能御大灾扞大患则祀之若侯之绩揆於礼祀之为宜遂卜双峰寺东偏隙地为祠塑侯像其中而岁时享祀焉邑民王廷烈复给田五十亩以供祠事既毕工吴公乃遣邑庠生邢瑀洪恩奉书币来莆属予记予窃观夫世之司民社者不啻聚羣羊而牧之狼专务已肥遑恤民瘠而侯之治揭阳乃奋不顾身以全一邑之生聚迄今高城深池可以固守将千百载民受其庇则其祀之也固宜而吴公既从民之欲为民立祠复徵文勒石以图其永久非独所以报侯亦将使天下之凡为民牧者知所劝也其用心远矣哉予故不让而为之记并作迎享送神词俾其民歌以祀侯其词曰昔侯之生兮父母我氓利为我就兮患为我平侯今虽逝兮神则游乎太清曰悯吾民兮夫岂间於死生升侯堂兮俨仪容其若覩民心欣欣兮坎其击鼓羞文鱼兮荐芳醑锡我民兮多祜祀事攸终兮侯不可留驾云軿兮骖玉蚪山有豺兮田有蠡侯如不顾兮吾将焉求
兴复红泉宫记
红泉宫在莆水之南去郡城二十里许按郡志唐元和中观察使裴公次元於其地筑堰瀦水垦田三百二十有二顷岁收数万斛以赡军储光化中监察御史蔡公僖来知红泉屯事亦有惠於民宫盖为祀二公作也宫之地凡三亩又九分衆相与推择一人典守祠事而以宫之地附于其籍成化戊戌典祠王天保者利其土地木石乃作伪券奄为己业渐割以鬻人里之人相率白具状於有司于时郡守陈侯表指挥张侯瑄辨其妄而复之天保既弗克遂其私因复愬於宪台宪使温公琮又辨其妄而复之其意犹未已也乃巧饰伪妄辗转论愬冀以售其欺里之人力与争辩相持久不决甲辰秋监察御史刘公某奉命按闽天保复愬焉公审核推鞫悉得其巧伪之状明正其罪因喟然叹曰古之人能定九州则祀以为社能殖百谷则祀以为稷凡有功德於民未有不享其报者二公既皆有功德於兹土则庙而祀之尸而祝之也固宜岂世俗淫祀之比哉失今不为图其久远万一复有奸民如天保者觊觎於其间能保其不替耶遂议正其侵地葺其祠宇立户籍以输赋税择道流以典祠事刻石以明其界限勒文以示於永久而凡综理经画之责悉以委诸士民王汝敬复命郡元幕段侯徽以董治之其为兹宫图可谓严且悉矣适今郡守丁侯镛始来视事亦谓段侯曰表有功以示激劝吾党所宜尽心也遂力赞襄之汝敬只服厥事既有就绪段侯遂与偕来道其颠末俾予为记予惟刘公之於兹宫正天保之罪所以杜奸贪也崇二公之祀所以报功德也杜奸贪则恶者知所惩报功德则善者知所劝风纪於斯而立民俗於斯而厚盖虽一事而衆善集焉是不可无记予故乐为之言公名信字朋节蜀之南溪人其按闽也肃肃然正己律人恂恂然明伦化俗韬袭威棱慎审刑狱风绩多可纪是宫之复特泰山之一毫芒焉
谨节堂记
成化庚子予引疾归始买田结屋於下臯之阳为耕读计越明年东作方兴予姊壻林君长熙访余於田舍顾紫帽之峰西淙之瀑呈奇献秀幽兴逼人因相与纵步出平畴循孔道而西至石门之坞遥见屋宇蔽亏於林麓莽苍间林君指而示予曰此吾旧所知识高氏之居也乃拉予往游予爱其幽胜欣然从之及门主翁具冠衣肃客延坐於堂上接其貌质而古听其言简而确观其堂宇朴素而闓疏予喜其有淳古之风因益慨叹城市之民日趋於轻儇侈丽为可鄙也时一少年亦冠衣侍左右风度酷肖翁询之则其子也■〈氵龠〉茗饮容毕鷄黍酒殽不戒而具翁陪予二人食饮谈笑休休然若不知有世间之累者予因是又有以知其子之克家而能乐翁之心也日既西予二人将辞去翁揖予请曰老夫卜筑于此余三十年颇有山水田园之乐而吾儿又粗能勤生力本使吾优游卒岁以涵濡太平之泽为幸多矣今辱君子之至於斯愿赐名兹堂使吾後人知其所自且有所警而兴又幸之大者也予应之曰人之行非一而皆本於孝君子之欲贻谋於後子孙之欲继承乎先舍是其奚以哉孔子曰用天之道因地之利谨身节用以养父母此庶人之孝也今翁之子克勤常业克守素分外焉而毕租税内焉而给事育其於孝道盖庶几矣後之人皆能循是而益不懈於用力焉则其孝亦岂外於是哉孝尽於己以之而事君则忠以之而事长则顺以之而使衆则慈焉往而不可耶请名兹堂曰谨节翁之後陟降於斯者接目警心庶其有兴乎翁再拜而谢曰至矣哉君子之言也亟命其子具笔砚请予大书揭於楣间而去又三年翁应里役以年老倦于勤命其子代之一年之间徭役以均争讼以平不苛不刻里民德之而相与言曰里宰之慈我如此莫非其孝之所推也因相率聨帛为障复介林君徵予记其名堂之义以赠予跧伏山林於世寡接惟翁父子时往来谈道农桑之务颇相好也因次第曩时所与问答之语书以复之翁字孟仪其子字积传先世邑之前蔡人也
鱅溪八景记
鱅溪八景者闽宪副婺源汪君之先取其所居山水之尤胜者而命之也汪氏始祖讳华隋季仗义兵保有歙宣杭睦婺饶六州唐高祖既受禅遂奉版图归附封越国公居於歙至十三世孙讳道安唐季为兵马使总戎婺源其仲子银青光禄大夫讳濆为婺之三吴镇将因爱鱅溪之地原隰夷旷山川回合遂辟居焉其地又名大畈在今邑东三舍许其西有山名芙蓉高数千仞汪氏居室负之而锺其秀气以生重当时而名後世者谱不絶书故曰芙峰孕秀其东有山名莲谷与芙蓉相峙中有古祠一区相传旧为神仙窟宅水旱疾疫祷之多应故曰莲谷炳灵所居之南一舍许有山名石耳视芙蓉莲谷高大倍之端拱耸立正当两山之缺若外户之屏蔽然故曰石耳拱门所居之北有山名隂岩峰峦奇峭有若巨笔之阁於其上故曰隂岩架笔所居之南有潭广数百尺其形如斗每霁月流空光映潭面若浸於水者故曰斗潭浸月自芙蓉山迢递而下一山突起如树屏幛其上时有烟光开豁顷刻万状故曰屏障凝烟环所居有田数十顷居人力本者多每春朝雨霁则皆举趾而耕故曰大畈朝畊汪氏世业儒迄今子姓之繁无虑四五百家入夜书声比屋相闻故曰芳村夜读宪副君谓凡汪氏子孙所以宅形胜之美而遂居处之安者皆先世贻谋所及不可不念也既求诸名公之诗以发扬其美复命仲昭记之将以示其後人某窃惟人之资禀特异者未有不锺山川之气以生至其学成行尊亦未有不为山川增重者也汪氏一门锺鱅溪山川之秀由唐迄今魁人杰士不可枚举其间若介然若立信若庭桂若睿若同皆以宦业显於时若倬若惟厚若惟瞻若惟庆若琮若浔若德馨若芬皆以行谊着於郷若敦诗若传若存若旋若炎■〈日上永下〉皆以文学淑於人而芬即宪副君之父也以子贵封秋官主事则既光显矣而宪副君方以公清劲正为时名臣其族子守贞从仁又相继举进士为天子侍从是皆所谓锺山川之秀而能为山川增重者也胤是而为子孙者可不思所以继之哉古之君子於一视一听必有所监省如睹芙峰之孕秀则思所以溥吾生物之仁睹莲谷之炳灵则思所以弘吾及民之泽睹石耳之拱门则思所以成其干城之武睹隂岩之架笔则思所以励其华国之文睹斗潭之浸月则思所以复吾灵府之清明睹屏障之凝烟则思所以去吾胸襟之尘俗睹大畈之朝耕则思如古人之自食其力睹芳村之夜读则思如古人之自强不息诚如是则学成行尊先世之美可以继承而无忝鱅溪山川不由此而益增重乎崧高之诗曰维岳降神生甫及申仲昭敬以为汪氏之先世颂楚茨之诗曰子子孙孙勿替引之仲昭申以为汪氏之後世勉
爱敬堂记
昭武郡庠生饶克信早失怙事其母孺人思有以尽其孝因取孔子答游夏二子问孝之意扁其所居之堂曰爱敬盖欲朝夕观焉有所警以底于成也己亥春克信以郡守刘侯之命奉书币至莆聘余来昭武授学者进士业因为予道其名堂之意请言以为勖予诺而未暇也及来昭武克信朝夕执经立馆下复恳恳申前请余亦爱克信闓敏疏鬯可以激励而进於远且大也遂为之言曰夫孝者命於天而根於性盖百行之原万善之本也克信之事其亲终日乾乾思所以致其孝如此其亦可谓知所先务矣然孔子尝曰夫孝始於事亲中於事君终於立身又曰孝弟之至通于神明光于四海以是而观则孝之道岂易言哉姑以孔子之告二子者论之其所谓爱者岂声音笑貌云乎哉盖必诚根於中而形於外如曾子所谓乐其心不达其志然後为爱之至也其所谓敬者岂严威俨恪云乎哉盖必尊敬而不敢忽忘如曲礼所谓听於无声视於无形然後为敬之至也克信亦尝体验其所以爱敬乎亲者果能若是否乎爱敬其亲而能若是则所谓孝之始者可以无不尽矣由是移其所以爱亲者以事君则必能忠移其所以敬亲者以事长则必能顺忠顺不失以事其上则所谓孝之中者可以无不尽矣又由是播而为百行引而为万善无时无处而不用其力则身立道行可以扬名於後世以显父母其於所谓孝之终者又焉有不尽者乎孝至於此极矣然究其要归盖亦莫非爱敬之所推也克信果能进於是焉则未有不通神明光四海者吾知至和薰蒸生祥下瑞延庆奕叶盖有不期然而然者矣予於斯时尚能效昌黎韩子咏歌其事附於董生行之後云
思亲堂记
予謪官南京因获交侍御浮梁戴君廷节覩其容泰以舒察其心愉以逸探其志亹亹焉惟职务是修而世缘俗虑盖未尝少芥蔕於胸中也心窃异之意其必有所恃而然因以询於君君曰信有由也吾兄弟凡四人先君在日吾与仲弟廷修己长瓒与玺尚少先君尝谓吾之才可以仕故命以就学谓廷修之才可以干蛊遂以家政属焉廷修天性质直其事亲孝其处兄弟友以恭其於事必仗义而不苟以徇乎利故其综理家务条绪秩然甚得先君心吾因是亦得以尽力於学幸领景泰庚午郷荐第先君一日喟然曰汝二人吾无庸心矣但未见瓒与玺之立耳於是命瓒以继吾学命玺以助廷修之成岁丙子先君不幸以疾终易箦时犹谆谆命吾与诸弟谨识之今吾叨享厚禄瓒之学亦有就绪着录於庠序廷修日黾勉以立门户而玺又克相之家用以理上以成先君之志慰母夫人之心下使吾及诸弟各得以事事而无所累者大抵皆廷修之力也予闻其言恒窃叹君之兄弟不可及其处者能植其德以应乎外而使出者得以尽心所事以不虑乎内也廷修痛念先训恐或荒坠尝扁其堂曰思亲志不忘也君因命予为之记予诺之而未暇及阅数月廷修奉母夫人之命来省其兄谒予於寓馆复以记请予因质之曰常人之思恒存於其所有意而忽於其所无意子受命於亲而思以佩服不忘此所谓有意於思者也有意於思则其所以守之者自不容以或已矣天下之事万变不齐子能一一受命於亲乎不能一一受命於亲则必有无意於思者人之所以亏其身以辱其亲者安知其不出於无意耶廷修泫然流涕曰名堂之意正惧其陷於此耳然则若之何而可予曰古之君子於其亲之没也将为善思贻父母令名必果将为不善思贻羞辱必不果若是者其庶几乎廷修揽泣而谢曰敢不早夜惟先生之言是思遂书以贻之
承恩堂记
丰城邹君逢春世家胄也以赀产雄於郷好善乐施颇有古郭元振范纯仁之风成化改元之岁江右大旱饥馑荐臻闾阎小民无所仰给駸駸乎阽於流亡有司罄官廪赈之不能给上下仓黄计无所出逢春奋然曰凡天下之民皆吾同胞也痒疴疾痛举切吾身而况吾郷党之民贫穷患难所当相恤而不可後者吾忍视之若秦肥越瘠漠然不加之意乎於是发私廪之粟若干石助有司赈贷之有司上其事於朝皇上嘉其惠降玺书褒奬命有司复其家于时纶音涣汗光宠赫奕郷邦荣之逢春因扁其堂曰承恩荣君赐也今年夏逢春客游南都以告其宗叔侍御宗鲁君将求缙绅之言记之侍御君予同年友也平日辱爱甚厚因以见属予念夫世之人惟利是徇不肯拔一毛以利天下心窃伤之忽见乐善好施有如逢春者虽不请犹将喜谈而乐道之况请之勤勤安可以芜鄙辞遂为之言曰古之人受君之赐思无以仰答其恩必铭之於彝鼎盖所以志君恩於不忘也今逢春承朝廷之恩而拳拳焉以名其堂其亦古人铭彝鼎之意欤然受君之恩志之而不忘则其报君之心亦必无时而忘矣夫惟其报君之心无时而忘则凡可以报乎君者将无所不尽其力吾知其功勳事业盖不止此异时朝廷申锡之恩亦岂止於此而已哉予於斯时尚当执笔为逢春大书不一书也是为记
复延夀陂长生港水利记
莆田西北有溪发源万山中至使华亭与潮汐通唐建中间郡人即其地筑堤以堰水名曰延夀陂陂之口中疏一派引水以溉东厢延兴延夀仁德孝义诸里之田名曰长生港其东偏别疏一派引水以溉尊贤一里之田名曰儿戏陂古郡志谓溉田二千余顷其利几半莆田今计二水之所及长生港盖十八九儿戏陂特十一二而已然其地势儿戏陂视长生港稍高其里人惮於浚导因私为斗门於长生港而塞其水使专注儿戏陂诸里虽失其利然而岁非甚旱沟渠未涸犹可苟且目前不以为病也成化丙申自春徂秋雨泽不时降诸里畎浍皆竭田无所仰溉惟尊贤里擅陂之利阁桔橰不用而田常厌水於是城东耆民方君叔进林君良弼郑君璧辉永宁衆往谕之将复其利其里之人怙势恃力树旗帜鸣金鼓羣聚而争之诸君大被窘辱适佥宪青阳陈公轻按莆遂以其事告而方君汝清亦率衆力以水利不可不复为言公毅然曰吾在此可使豪强专利而善良失业乎即命兴化卫指挥佥事全椒丁侯远往区画之议复决长生港而置牐於其中每啓一昼夜泄水以溉诸里田而复闭一昼夜蓄水使注儿戏陂率以为常其里之人犹争论不已郡守富顺陈侯表闻而叹曰此吾职也遂躬往视至则周览其地势伺察其是非进其里人而告之曰长生港寔水势之所趋自然而然者也儿戏陂乃疏凿以致水使然而然者也岂可以一里使然之利而废诸里自然之利乎遂复於公施行如丁侯议仍於二水各命里耆一人司其啓闭复以他里之无与於此利者一人以总督之自是诸里得复沾其利而苗以不槁是则三君子之惠於吾民者不细而诸耆民於此亦可谓有劳矣里人咸愿刻石以纪其事而属笔於余余亦赖是以食者也因谂於衆曰水利人之所甚急而旱至於畎浍尽竭人所不常见也因其所不常见而忽其所甚急常人皆然前日之患是已继自今尚恒虑其所当急而无忽於所不常见则庶乎不蹈前日之覆辙而其利可永矣衆皆曰然遂书以刻诸石
重建均惠陂记
莆文赋里西淙瀑布泉之下旧有陂里人名曰官陂陂之下分为二渠其一则由石门历顷头以趋下臯溉田凡一十四顷十亩有奇其一则逗趋西埔溉田仅五顷二十三亩有奇然下臯之渠地势高而受水少西埔之渠地势卑而受水多且旧陂复废无所障遏於是水之趋西埔者十恒七八而下臯之田病矣成化癸卯夏宪副万安刘公述宪行部至莆下臯之民以告公慨然曰是不可缓乃檄县委耆民郑朝弼稽其田之顷数而定其水之分数大槩以十分为率下臯田最多得水三分一厘西埔因溪潭坂沙田易燥视下臯稍增之然後伐石为陂按所得分数以通水道使各归其渠至是则多寡适均而各郷之田皆沾其利矣陂既成下臯之民念公之德不忘因号其陂曰均惠而刻石识之以告夫後之人
南陵县学碑记
吾夫子之道犹天然万物不能逃乎天则岂能外吾夫子之道哉道也者即天之理而具于人心着而为父子君臣长幼朋友之伦散之为百骸九窍万事万物之则皆是理也然天能赋是理於人而不能使人皆率是理以行於是吾夫子出而继天立极以示万世之法然亦不过随事而着是理之当然使人皆知而由之耳夫岂有他道哉故人之措於行者循吾夫子之道是即顺乎天也顺天则有余庆焉所谓惠廸吉者是已措於行者不循吾夫子之道是即逆乎天矣逆天则有余殃焉所谓从悖凶者是已故曰万物不能逃乎天而亦不能外夫子之道也南陵县学棂星门旧树以木而屡坏成化乙巳教谕南海何君昌欲求贞木易之今兴化郡守陈公志学其邑人也时以户部主事丁外艰家居告之曰邑西门义民张氏兄曰昭字斯明弟曰昕字斯晨皆轻财重义前次盖尝捐赀助修学之费矣若劝其以石代木宜无不从者遂以书抵张氏言其故斯明兄弟皆慨然曰吾席先世遗赀足以供公上之赋而具衣食天之所以私吾者侈矣今幸因斯举而用其赢岂非吾职之所当为者乎於是命工伐石於山不数月告成所费几百金未几监察御史王公景和奉命清理戎政行部诣学见而义之既又以大成殿丹墀敝陋弗称复召斯明斯晨至而谕之曰汝兄弟能从陈公之言既新棂星门矣今更能从我之言修饬丹墀俾尔门称乎两人即稽首应命退而取甓于陶不数月复告成所费又百金至是则庙学之制既备且饬而邑之秀民来游于学睹门墙之
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 10:27:10-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>