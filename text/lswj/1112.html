<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="卷前,遗墨,卷一,卷二,卷三,卷四,卷五,卷六,卷七,卷八,卷九,卷十,卷十一,卷十二,卷十三,卷十四,卷十五,卷十六,卷十七,卷十八,卷十九,卷二十,卷二十一,卷二十二,卷二十三,卷二十四,卷二十五,卷二十六,卷二十七,卷二十八,卷二十九,卷三十,卷三十一,䟦,附录卷一,附录卷二,附录卷三,芝峰集全文在线阅读,芝峰集全文在线下载,大玄古籍书库">
<meta name="description" content="芝峰集，朝鲜朝中期学者李晬光(号芝峰)的诗文集。其子李圣求等编辑，1633年(仁祖11年)刊行。全书34卷，10册。1卷至7卷为绝句、律诗等，其余各卷内容有:安南使臣唱和录、琉球使臣赠答录、朝天录、洪阳录、皇华集次韵、梦中录、续朝天录、新恩唱和录、升平录及其他一些杂著。最后有作者生平、事迹、墓志等资料。现有影印本流传。_芝峰集_全文在线阅读_芝峰集_全文在线下载_大玄古籍书库">
<title>芝峰集_李睟光_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">芝峰集</span> <br/>
          作者： <span class="inputVal" id="bkauthor">李睟光</span> <br/>
          朝代： <span class="inputVal" id="bkdate">不详</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">类书文集,诗文集,完结</span> <br/>
          字数： <span class="inputVal" id="bknum">[book_length]261635</span> <br/>
          说明： <span class="inputVal" id="bkdec">芝峰集，朝鲜朝中期学者李晬光(号芝峰)的诗文集。其子李圣求等编辑，1633年(仁祖11年)刊行。全书34卷，10册。1卷至7卷为绝句、律诗等，其余各卷内容有:安南使臣唱和录、琉球使臣赠答录、朝天录、洪阳录、皇华集次韵、梦中录、续朝天录、新恩唱和录、升平录及其他一些杂著。最后有作者生平、事迹、墓志等资料。现有影印本流传。</span> <br/>
          封面： <span class="inputVal" id="bkimg">Z_19301.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]芝峰集
[book_author]李睟光
[book_date]不详
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]类书文集,诗文集,完结
[book_length]261635
[book_dec]芝峰集，朝鲜朝中期学者李晬光(号芝峰)的诗文集。其子李圣求等编辑，1633年(仁祖11年)刊行。全书34卷，10册。1卷至7卷为绝句、律诗等，其余各卷内容有:安南使臣唱和录、琉球使臣赠答录、朝天录、洪阳录、皇华集次韵、梦中录、续朝天录、新恩唱和录、升平录及其他一些杂著。最后有作者生平、事迹、墓志等资料。现有影印本流传。
[book_img]Z_19301.jpg


[book_title]卷前
序
文章之顯晦，係世道消長。遇其時則化於今，不遇時則傳諸後，遇者恒少而不遇者恒多。文如子長、子雲，可謂大鳴千古，而猶以不遇憂，至欲藏之名山，以俟後世知己，文人之用心良苦矣。遇時固難，傳後之難又如是耶？
我宣廟勵精文治，作新人才，道德文章之士彬彬輩出，前後數十年間，名家大集次第剞劂，猗歟盛哉！
《芝峯集》者，故吏曹判書李公潤卿著也。芝峯少耽書，於古文辭，無不工，而尤長於詩。公退，杜門謝事，沈潛書史。或栖遑州郡，或斂迹郊扉，一室蕭然，吟灑不倦。凡遇憂愁困戹、不平無聊，一以詩遣。雖屢遭禍機，終始自靖，完名保哲，超然於文罔之外。
逮際昌期，位望隆顯，而居寵若驚，不以爲榮，以簡制煩，以靜制動，本源澄澈，微瀾不起。以故發之於詩者，一味沖澹，無繁音、無促節，其聲鏗而平，其氣婉而章。每一讀之，宛然想見其人。傳曰「詩可以觀」，不其然乎？
其文發於六經，根於性理，如菽粟、如蒭豢，絶無浮華僻澁之態。至如務實十二條萬言封事，陳說國體，切中時病，眞是中興第一箚。公雖靜坐譚詩，若無意於世務，而精神文采之發爲經綸事業者乃如是。
噫！公之在世也，公之詩已播於天下，安南、流球之使，亦聞公名。旣沒而公之籍，益大行於國中，不啻家傳而戶誦。若公，可謂能化今而能傳後者也。然則公之著述，只是詩若文耶？余觀公《學誡》及《自新箴》，則可見公晩年工夫專在學問上，文章特其餘事耳。吁其可敬也！
崇禎甲戌春日，大匡輔國崇祿大夫、行判中樞府事李廷龜聖徵書。
自維始省事，每聞前輩諸公論當世第一流人，必稱芝峯李公，恒擧其字曰：「某甫，金玉其人也。」維固稔聞而心識之。
旣而遭罹否運，世道交喪，雖號稱名士大夫者，亦多隨流變化，或刓方爲圓，或染貞爲黷。而賢者不幸，往往觸兇燄、罥禍罔，顚連危阸者有之。惟芝峯公恬穆自守，危遜適宜，凡世之滋垢，固不得以毫毛浼公，卽機辟罻羅，亦無自而加諸公。
維時屛處田野，每高公之趣操，而竊嚮往焉。及今上踐阼，徵庸耆喆，而公登朝通顯，爲淸流儀範。維亦幸聯武朝列，時時獲私於公。公不以晩進見鄙，輒爲之傾倒，揚搉理義，品騭藝文，以至古今世務，靡所不講。維於是，益服公邃學博識，測之而彌深，酌焉而不竭。蓋古所謂「大雅君子」，華藻之美，特其土苴耳。居久之，進拜冢宰，凜凜有台鼎之望，而公遽卽世矣。
公少而嗜學，於書無所不觀，於文詞無所不工，而尤深於詩。其爲詩，常疾世俗佻儇噭噪之習，必以唐諸名家爲法則。故其聲調諧協，色澤朗潤，有金石之韻、圭璋之質焉。文亦主於雅馴，不作近代僻澁語。玄軒申相公嘗稱公詩，「神而化之」；五山車天輅、南窓金玄成亦以爲「格高語妙，句圓意活，優入盛唐閫域」，其見重於藝苑如此云。
傳曰：「德成而上，藝成而下。」夫文章亦藝也，世固有飾羽而畫，以梔蠟自售者矣。惟深於天機者不然，意發而後詞見焉，質立而後文施焉，美在其中而暢於外。故曰「詩可以觀」，若公之爲者是已。不如是，何足以列於立言而稱不朽哉！
公旣沒，諸子以公家集授剞劂，而徵弁卷之文。昔蘇長公於歐陽文忠、張文定，皆有知己之感，故序其集，而詞致深篤。維之不佞，誠無所比數，獨於公，積二十年景慕之私，終見知於暮途，區區感慨于中者，自謂不後古人。故不辭而爲之序。
崇禎癸酉中冬，奮忠贊謨立紀靖社功臣、正憲大夫、新豐君張維序。
䟦
芝峯李先生，恬靜守中，硏究墳籍，平居門絶雜賓，賓客亦罕贄刺。以植之孤陋晩進，雖幸一再登龍，亦未敢奉款承誨，以窺剞劂之玅。戊辰入都，幸復陞堂質疑，始蒙先生示以所論述《類說》十冊，且命植題跋其後。植敬諾而退，未及卒業，而先生遽捐館。嗚呼慟哉！
今先生之胤二斯文，方梓行先稿抄本若干卷，而以先生嘗所命於《類說》者申之。植旣不敏于疇昔，迨無以副先生勤敎是懼，其於斯集，宜不忘一言之效。顧鉅公序述備矣，如植亦何容噍說？
抑惟念人雖至巧，不能左畫方而右畫圓。古今文章家，固多兼苞衆體矣。然而長於文者，詩亦類文；專於詩者，文或類詩。豈非同工異曲爲尤難哉？
今先生績學旣富，文體咸備，蔚然爲一代大家，而乃其詩，簡古淸絶，出入三唐，雖累韻疊篇，而終不失調格。此誠古人之所稀有者，倘非恬靜硏究之效歟？
讀是集者，幸以余言求之，則庶爲模楷之一助云爾。
崇禎甲戌立春日，德水後人李植謹書。
萬曆壬午，余與芝老而同蓮榜，相遇於璧水。目其容，粹而豐；叩其中所有，其出未已；其與物接，未見其苟異，而神采灑然有不可狎者。余之憃愚，雖不能爲役於公，而顧其相契之深，非道路然諾之比。
未幾而仕於朝，得尾英游，方見事業之偉，聲光赫著，而時運中否，群賢奔迸，光霽一違，寒暑已屢閱矣。大陽朝昇，陰霾劃開；弓旌四出，善類朋來。如余無庸，亦幸而望九霞飛佩於星象之表。
卯申之暇，得公閑居著作，焚瓊蕤而讀之，其詩古雅，其文淵深。獻規則詞意懇惻，不違告君之體；論理則旨趣精深，多先儒之所未發。不覺喟然而歎，肅然而敬，賓賓然有執禮門下之願。
嗚呼！芝峯已矣，斯文喪矣。安得文章學問之復有如斯人者哉！旣而又自慰之曰：「芝峯雖歿，而其文之在世者，如日星乎天，則其所不亡者固自若也。」
文者，德之華、行之表也。玉蘊於山，土木晶潤，世豈有外德行而能文章者哉？芝峯嘗曰：「士之所貴者德，而文者乃其末也。」因其言而讀其文，則可知公學力之至，自得者深，其發之而爲文者，亦無非仁義之言也。而若其用之而未究，則君子謂之有命焉。而況其二子之賢，承家學而負世道之責，向之所未究於用者，其有待而發耶？
二君繡其先稿于梓，謂余嘗遇知於公，請書一言於後。念余不謹於語嘿之節，屢以言而忤於時。公嘗憂之而微諷之，凡所剪拂而成就之者，一出忱意。感舊兩行之淚、酬恩一寸之心，有不可以文拙而辭者，輒誦所聞於公者，下一轉語。異時有良史者，想未必無取於斯言也。
若公出處大節，已悉於諸公之品題，此不著。
崇禎癸酉長至日，興陽後人李埈識。
《芝峯先生集》成，其嗣聖求氏謂翊聖以一言相斯役，非其人、非其任，惡有所效？
然竊嘗有所聞矣：「持之恬、處之靜，修之潔、守之確，知幾介石，難進易退，當於古賢中求之。學問之超詣、識度之簡遠，自有不可及者，而才分極高，論詩甚古，成於心而裁於法，其至者殆將雁行於開、天諸子。其爲古文詞，絶無蹈襲馳驟之語，根極理道，精練雅馴，成一家言，要之經世而垂後者。」此吾先子之言也。
吾先子與先生，束髮定交，合志同方，塤篪不足以喩其和，止水不足以喩其淡，而進退信絀，白首無差，至於名位始卒，亦略相符。今而兩家之籍，竝懸於國中，後死之感，爲如何哉？
噫！先生晩歲，誌吾先子之墓，殆絶筆也。翊聖每讀之，不覺涕涔淫下也。昔程叔子謂門人曰「後之欲知我事行者，須考伯氏之狀」，言其道同也。則讀吾先子之誌，亦可以知先生矣。調合則尙友千古，知希則垂竢百世，而生平賞音，互爲定論，而世不得疑其夸，吁亦盛矣！
先生名跡，自有當世能言之者，只掇從家庭所聞知者以識之。
崇禎六年歲舍癸酉南至，平山申翊聖謹跋。

[book_title]遺墨
書《圖中決疑》後
余性喜山水，足跡殆遍名區，又喜與禪宿譚因果。山人之稍號知識，無論南北，皆來參證。至有平生不識面目，而千里緘辭，扣質勤款。實不知其空疏昧昧，此何翅逐臭已也？
第觀渠家門中稱宗師者，決擇見解，亦不能無可議，或泥於口讀，或錯認文義。若是者不亶自誤，誤人多矣，可不懼哉！
碧巖之《圖中決疑》，卽不得已而言也。前賢說之已詳，後人錯認起疑，不辨則不明，非故爲好辨也。《參商禪旨》之說，彼見尤繆，辨之尤的，打破重關，覺路廓然。學而至此，可謂快活竟界。古人曰「行船要在把梢人」，如碧巖者，可以當之否？
吾今老矣，安得再游山水間，與如碧巖者？

[book_title]卷一
五言絶句
題畫屛
霧重山全濕，溪廻岸更紆。
桃源在深處，人有避秦無？
其二
亂樹森如舞，懸崖裂欲飛。
歸舟駕輕浪，夜水入柴扉。
其三
倚船風露曉，獨酌還獨釣。
釣罷一肩高，江空秋月小。
其四
雁歸秋渚冷，碁散夕亭虛。
中有持竿客，冥心不在魚。
直夜記夢
豹直巡廳將，龍驤副護軍。
無端中夜夢，秋入嶺東雲。
題《靑山白雲圖》
白雲本無心，靑山亦不語。
色相兩空空，風吹何處去？
雪後
昨夜千村雪，今朝萬樹梅。
兒童推戶出，誤喜是春來。
平沙落雁
蘆白沙如雪，聯翩下夕暉。
休言能避弋！平地有危機。
遠浦歸帆
野曠風還有，江空雨似無。
忽驚眠鷺起，烟外晩帆孤。
瀟湘夜雨
斑斑竹上血，當日二妃冤。
半夜江心雨，何曾洗淚痕？
洞庭秋月
玉鏡涵金鏡，澄明上下空。
人間無此景，除是廣寒宮。
山市晴嵐
宿靄籠朝旭，巖崖霽色寒。
依俙林際路，恰似畫中看。
江天暮雪
江風寒醞雪，江日澹無輝。
何處人回棹？知從訪戴歸。
漁村落照
薄暮初收釣，烹魚酒滿甌。
歸舟閑不繫，漂去橘花洲。
烟寺晩鐘
翠微僧獨去，烟逕細難分。
認取招提近，鐘聲出暮雲。
七月初一日，大驟雨
一雨破殘暑，高堂生夕涼。
蘧然成小夢，秋色水雲鄕。
漫遣
睡餘仍獨臥，詩罷或長歌。
一勺茅柴酒，吾心自太和。
〈酒名「太和湯」，故云。〉
十一月十七日，雪中卽事
軟飽寒齋夕，孤吟句未成。
開窓天正雪，無限㶚橋情。
對南山
仄逕氷前斷，柴扉雪後關。
經寒無客到，白酒對南山。
挽沈生
夜壑驚秋雨，江湖落酒星。
他時聞笛處，腸斷月沙亭。
雪後
斗屋朝寒重，披衾睡起遲。
開窓有新興，雪壓小梅枝。
臘梅
雪掩千峯合，氷埋萬木摧。
不知梅蕊上，何處得春來？
春曉
月落階前樹，開簾曙色斜。
幽人初睡起，鳥語出梅花。
風水亭
海氣晴看雨，濤聲夜聽雷。
登臨今古意，無限眼前杯。
古意
妾似雨中花，郞如風後絮。
花好亦易衰，絮飛歸何處？
其二
楊柳有新絲，絲絲千萬縷。
但解織春愁，何曾絆人住？
奩體
重重繡幕遮，簷角燕雙斜。
最羨階前樹，能開夜合花。
其二
梧葉響銀床，珠樓護夜涼。
曉聞鸚鵡喚，瓦上有新霜。
白雪曲
窓前今夜雪？滿地白皚皚。
見影方知月，聞香始辨梅。
詠雪
暗竹蕭蕭響，寒窓曉色迷。
簷間有宿雀，日晏未移棲。
練光亭
樹浮平野闊，江割古城廻。
形勝千年地，登臨一酒杯。
征婦詞
昨夜邊書至，征人戰不歸。
可憐閨裏夢！猶自到金微。
詠雁
一片天爲紙，江雲水墨開。
分明成字去，應帶遠書來。
果川道中
錦樹千山色，黃茅十里痕。
滿林梨棗熟，知是果州村。
雙松亭十詠。爲安而藎作
招仙臺
虛臺四望遙，仙侶坐相招。
我欲騎鯨背，因風戲紫霄。
洗心潭
石潭淸見底，沙淨玉粼粼。
對此何煩洗？胸襟自少塵。
留仙榭
翩翩鶴上人，云是安期子。
一笑海山秋，高樓明月裡。
補天石
磊磊溪中石，媧皇手鍊餘。
何年天罅裂，落此帶方墟？
水穴巖
石竅噴飛泉，水淸魚可數。
坐看巖底雲，去作溪南雨。
凌雲梯
危梯出半空，步步凌風迥。
擧袖拂天星，逍遙白雲頂。
宴仙池
竹下通幽徑，池光靜不流。
時携天上客，來作鏡中遊。
邀月堂
峯頭月欲出，待月夜眠遲。
邀却姮娥飮，醉攀丹桂枝。
懸流瀑
天漏石難補，河傾絲不收。
遙看一匹練，化作玉虹流。
芙蓉沼
雨濕芙蓉渚，幅巾自來去。
中有採菱人，花深不知處。
江南曲順天，號小江南。
人道江南樂，我道江南惡。
疊浪高於山，盲風四時作。
其二
人說江南好，我說江南苦。
毒霧無冬春，冥冥十月雨。
擬古
昨雨君不行，天晴君且去。
將儂淚作霖，更欲留君住。
其二
鴉啼茂苑風，月落寒山鍾。
未曉別君去，行雲無定蹤。
盆梅詞
幽房臘月裏，密密護重帷。
欲問春來處，東君也不知？
海翁亭八詠
海門殘照
遙海浸空碧，餘霞上下赤。
蒼茫何處帆？政帶扶桑夕。
禪峯霽雪
慘慘群木裂，冥冥飛鳥絶。
應知岳寺僧，獨賞山中雪。
竹逕淸風
暗竹迷行逕，前溪日將暝。
醉倚石頭眠，微風吹自醒。
松皐涼月
松上掛初月，夜涼淸入骨。
疑乘鶴背風，踏破瓊瑤窟。
荷塘聽雨
小閣垂楊裏，圓荷新出水。
無端夜雨聲，驚起鴛鴦睡。
梅塢尋春
尋梅雪中去，爲問香來處。
不道水邊枝，春心已如許。
前浦觀漁
蘆花挾岸上，處處聞漁唱。
却怕夜潮生，磯頭收夕網。
後園收栗
彭澤休官後，田園秋興富。
稚子抱籠歸，淸霜朝滿袖。
村莊卽事
日照三椽屋，閑庭半竹陰。
幽人臥未起，山雪夜來深。
雪後
夜寒茅屋畔，春信到溪梅。
爲與山人約，柴扉掃雪開。
庇雨堂八詠
東池細柳
楊柳滿池渚，東風初罷絮。
枝枝颺碧絲，絆得流鶯語。
北嶺疏松
北嶺晝多陰，蒼髥繞山觜。
可憐梁棟姿！獨秀風霜裏。
駝駱晴雲
我愛山上雲，朝朝相對臥。
我性懶於雲，雲閑不如我。
峨嵯暮雨
落日開煙鬟，依依明遠樹。
輕陰度野來，散作平橋雨。
前溪洗足
溪頭新雨過，溪水長數尺。
濯足溪水中，還臥溪頭石。
後圃採芝
露濕春園早，芝生香滿抱。
餐來骨欲輕，何似商山老？
巖洞尋花
谷口幽且阻，桃源在何許？
閑隨蛺蝶來，始得花開處。
山亭待月
蒼茫天宇淨，亭上對淸影。
擧酒勸姮娥，蟾宮夜應冷。
病後
蛛絲羲作網，鳥跡頡成書。
寂莫閑庭裏，眞同太古初。
春怨
淚沾春院色，愁對夕樓陰。
借問無情草，緣何亦腐心？
古意
娟娟雲際月，灼灼雨中花。
雨去殘花色，雲來掩月華。
閨情。次古樂府
明月解憐人，流光夜夜照。
低簾不上鉤，恐被嫦娥笑。
惜春
花寒纔欲吐，春去苦難住。
昨夜雨方催，今朝風更妬。
送客
立馬溪橋夕，悤悤酒一巵。
臨分欲有贈，楊柳已無枝。
丁卯社日
擧國南奔去，窮棲寄海隈。
可憐春社燕！今日爲誰來？
無題
亂草遮行逕，殘花隱壞垣。
惟聞百舌鳥，春盡更多言。
擬《子夜歌》
郞愁儂亦愁，郞喜儂亦喜。
愁喜本一心，同生復同死。
其二
郞向臨邛去，殷勤重寄語。
道傍多酒樓，莫問當壚女。
艶詞
對鏡羞孤影，開窓恨見春。
百花爭欲笑，應爲獨眠人。
其二
道上偶逢郞，含情不得語。
靑梅打馬蹄，何事忙歸去？
大言
若木裁爲杖，扶桑截作輪。
登臨六鼇頂，碧海再揚塵。
其二
五嶽纔如案，東溟不滿壺。
聊將九陽燭，燔炙大鵬雛。
相逢詞
白下相逢處，高樓酒半酣。
揮鞭還別去，春日杏花南。
其二
飮從何處來？顏作桃花嫩。
白馬去如星，君家知近遠？

[book_title]卷二
七言絶句
卽事戊戌
病骨端居最怕寒，一窓牢落掩江干。
不知庭院春多少，試折花枝仔細看。
秋宮怨
金獸爐中燼水沈，疏螢暗度玉階陰。
秋來獨有姮娥月，共此長門夜夜心。
雨中卽事
雨壓靑山濕敝廬，一村籬落豆花初。
廚中晩報黃粱熟，正是幽人晝夢餘。
寶山朝靄
淡抹煙鬟一髮蒼，遙空黛色接微茫。
東峯日出西峯霧，恰似蛾眉半面粧。
遣興
紫蟹黃鷄引興長，病來歸夢落江鄕。
微風捲却前山雨，更與西牕一味涼。
直夜。次尹而述韻
漏鼓聲中睡未安，博山煙盡篆香殘。
西樓一夜新霜重，生怕靑綾分外寒。
冬至望闕禮，口占
閶闔天開未五更，千官齊賀一陽生。
彤墀禮罷歸靑瑣，環佩丁東月下聲。
西湖訪友人
江外空林雪壓枝，故人來訪爲相思。
夕陽籬落孤煙裏，彷彿當年換酒時。
春江泛舟。次前韻
露濕輕紅著杏枝，碧江搖蕩一春思。
斜陽半醉花村酒，興入漁舟罷釣時。
岸下長江岸上村，杏花籬落正黃昏。
綠蘋風外歸帆小，萬里春潮捲海門。
登禿嶺
石徑巉巖幾屈盤？往來人作畏途看。
須臾步下寬平地，不似羊腸世路難。
吹笛院在牛峯
曾將一笛院前吹，醉倚空山落日時。
匹馬偶來追往事，澹煙芳草十年思。
行宮騎省，卽事
綠槐庭院嫩陰齊，留得嬌鶯自在啼。
簾額晝垂宮漏靜，夕陽人倚小窓西。
湘水驛道中
雨後淸和近午天，驛樓芳草暗湘川。
誰知倦客征鞍上，半是吟詩半是眠？
試院秋夜七月，差別試考官。
夜闌庭院月初低，露下寒螿傍枕啼。
睡起秋聲何處覓？金風正在碧梧西。
聽盡嚴城午夜鍾，一簾秋意對南峯。
無端驚破滄浪夢，月入西樓第幾重？
雪中，訪李五峯令公，以病不見而還
高臥袁安病起遲，掩門寒雪擁疏籬。
歸來十里城西路，恰似山陰興盡時。
夏日卽事
北窓支枕傲羲皇，竹日松風共一床。
不待新秋蠲酷熱，此翁心地自淸涼。
水調詞
水精簾箔捲秋河，陣陣微涼透碧紗。
忽覺有香來暗裏，月明池上白蕖花。
塞下曲
日落陰山候火遲，雪中千騎逐胡兒。
塵沙一夜邊風急，吹折軍前大將旗。
七夕前一日大雨，戲成
天上金風玉露時，靑梧葉脫近秋期。
臨河一陣如絲雨，應爲明朝有別離。
七夕日。復用前韻。五首
碧落新秋雨洗時，年年一度赴幽期。
玉龍蹄滑應愁濕，霞佩雲車想陸離。
一年秋思渡河時，相別無多會有期。
寄語天孫休怨淚，羿妻孀宿是生離。
銀河橋畔鵲飛時，天與靈仙一會期。
玉女故敎風雨惡，妬他歡愛太支離。
重七佳辰夜午時，洞房花燭隔年期。
無心乞與人間巧，抛擲金梭爲恨離。
含情無限怨芳時，每歲西風此夜期。
却羨河邊白楡樹，兩株相幷不曾離。
月夜，翫酴醾花
臨階雪艶暗生香，夜露慇懃與洗粧。
疑是月宮諸玉女，謫來猶舞白霓裳。
憶宣城
多少朱欄映畫橋，昔年羅綺向春嬌。
傷心謝朓樓中月，依舊東風怨玉簫。
遠山白煙
十里平蕪暗未分，日光初漏嶺頭雲。
山腰一帶朝煙色，恰似仙妃白練裙。
豚兒晝寢，戲書
不讀書來二十年，從人笑我腹便便。
如今更遣兒童懶，永日西窓事晝眠。
七夕日送人
立馬都亭共一巵，疏桐葉落早秋時。
人生莫作臨岐恨，天上今朝亦別離。
過沈晩沙宅，有感
去年高會此堂前，佳節淸樽醉綺筵。
今日一杯湖海酒，西風又近菊花天。
偶出廣津，口占
三載紅塵一拂衣，滿江秋浪雨餘肥。
白鷗應笑吾生事，如此風光不醉歸。
次申玄翁病中見贈韻
冷卿官況苦難溫，坐覺丹田夜自暾。
城市從來堪避世，漢朝方朔在金門。
病中卽事
渴卽呼茶倦卽眠，更無餘事到丹田。
團蒲永日垂簾坐，頓悟詩功漸入禪。
〈道家，謂「閉眼」爲「垂簾」。〉
病後始出
窮途誰問病誰醫？閉戶庭除久不窺。
贏得今朝兒輩怪，阿翁還有出門時。
題桐翦板。次韻
爾胡爲板不爲琴？枉直非關較尺尋。
賴有無絃眞樣在，淵明千載是知心。
卽事
此心初透利名關，萬事忘來世味閑。
客至點茶無一語，捲簾終日對靑山。
有客嘲我馬疲鈍
我馬如牛君馬駿，君行何疾我何遲？
休將快鈍論優劣！畢竟須看致遠時。
幽居
山下幽居晝掩扃，竹鷄聲裏夢初醒。
搘頤宴坐西窓夕，讀盡《黃庭內景經》。
宮詞丙午
閶闔紅雲拂曉開，六龍扶日上蓬萊。
君王早御金鑾殿，花外宮臣奏事回。
露滴瑤階浸月華，夜深蓮燭出天家。
君王政罷求賢夢，喚取詞臣草白麻。
入夜銀床露壓煙，漏聲初下紫微天。
君王此際憂民切，案上時看《七月》篇。
禁籞霏霏下玉霙，折綿嚴氣透西淸。
君王想得邊寒甚，替却貂裘賜遠征。
春宮怨
禁苑春晴晝漏稀，閑隨女伴鬪芳菲。
落花也被東風誤，飛入宮墻更不歸。
除夜。次高達夫韻
兒女團欒強不眠，地爐烹酒共讙然。
阿翁默坐無情緖，明日增年是減年。
江村
竹屋翛翛面水居，倦來推枕午眠餘。
偶隨黃鳥閑行去，楊柳磯頭看打魚。
蜘蛛
爾腹何饕爾體微？巧乘昏夜網群飛。
籬尖屋角爲依圖，一夕秋風底處歸。
狎鷗亭
第一名區漢水潯，群鴉飛處柳陰陰。
江鷗不下斜陽盡，岸草汀沙自古今。
九月十二日曉夢中得句，覺而成之。
瓦溝霜重玉鱗鱗，咿喔寒鷄喚早晨。
驚覺碧窓殘月白，楚雲湘水夢中身。
卽夜
萬籟沈沈雪有聲，夜床寒意布衾輕。
幽人倚枕渾無睡，水滴蓮花第五更。
塞下曲
玉帳秋臨瀚海寒，雪邊烽火照天山。
龍庭昨日輸金帛，今夜單于又犯關。
詠史
阿瞞死後猶疑冢，林甫生前只錮聰。
畢竟肺肝人覰得，笑他身計未全工。
寄懷冲徽上人己酉
紅塵長望白雲岑，寺在龍淵深復深。
我欲問師空寂意，靑山不語水無心。
漫書
歲月欺人坂走丸，餘生無計鍊金丹。
欲從玉兔求靈藥，安得長梯上廣寒。
夢作七月二十日夜
我欲爲君平斗極，手斟天酒注生民。
陶然一世中和裏，鼓舞羲皇萬古春。
夢遊重興寺
石門秋色短筇前，往事關心二十年。
昨夜分明身化鶴，泠風吹上白雲巓。
酒席口占，贈沈結城重卿之行
把酒山南判去留，驛程迢遞海雲頭。
洪陽父老如相問，門掩柴桑病後秋。
迷豚聖求設翰林宴於傍舍，感而賦之庚戌
夢破靑綾二十春，白頭今日病中身。
誰知翰苑先生者，老作屠門大嚼人？
古別離
綠悴紅銷暗斷魂，相逢脈脈兩無言。
欲知別後情多少，須向羅衣檢淚痕。
次許岳麓《漢上》詩韻。二十首幷序
許知事岳麓公用恩賜十貂皮，買亭于漢上，仍名以侈之。而其先墓又隔江相近，故刱一庵以寓羹墻之思。吁！卽此而戀君之忠、慕親之孝，俱在於其中，古人有一飯不忘、終身而慕者，蓋於公見之矣。今得所製二詩，不敢以文拙自外，謹和其韻，聊抒余感云爾。
第一名區枕漢江，暮年勳業負經邦。
却將二字題華扁，剩得恩光照夜窓。
老宰新亭俯碧江，箇中形勝最東邦。
眼前無限恩波闊，萬里風煙可小窓。
忠直人推繼曲江，片言當日可興邦。
文貂換却菟裘地，渚月汀雲共一窓。
〈右十貂亭〉
筆底文瀾浩似江，家聲奕世動偏邦。
爲因丘墓長瞻望，小閣南頭不設窓。
衮衮衣冠共此江，地靈人傑盛吾邦。
休嫌病後難登壟，咫尺松楸自入窓。
岸上靑山岸下江，鍾英毓秀翊藩邦。
不須更作《思亭記》，自有高詞映綺窓。
〈右望慕庵〉
多公才學笑潘江，《世稿》雄詞播異邦。
怪底山川增氣色，壁間奎藻耀軒窓。
平臨冠岳帶三江，盤踞千年壯一邦。
卜築知公能占勝，盡收風景在秋窓。
異代才同夢筆江，盛名今日聳家邦。
還將事業輸高臥，宇宙淸風一北窓。
山拆西南畫大江，此間奇絶冠中邦。
主人自是貪看水，亭上皆通面面窓。
謝家詞藻詠澄江，一點文星照震邦。
今日喜觀亭上作，筆端風雨夜掀窓。
霜草平連十里江，江頭驛路出南邦。
慇懃手翦簷前樹，怕礙山光不到窓。
〈霜草，地名。〉
十年歸計負滄江，只爲生逢有道邦。
倘許卜隣成舊約，小軒相對白雲窓。
許渾詩壓李才江，何幸吾生得共邦？
他日扁舟期一訪，水亭高處夜開窓。
終古洪流禹鑿江，地形羅濟此分邦。
高人胸次元來闊，四面乾坤不隔窓。
漢江佳麗比吳江，山水休言在越邦。
最是樓臺如畫裏，小亭人倚夕陽窓。
平生渴夢幾呑江？醉裏豪情溢海邦。
猶憶去年篷底飮，五更寒雨打船窓。
濟川亭下浸長江，形勝由來說此邦。
堪恨臥遊空寄興，一秋辛苦讀書窓。
慣從漁子泛秋江，兩眼平生遍遠邦。
漢水風光還攪我，曉來歸夢落篷窓。
故鄕蓴鱠憶松江，張翰風流擅晉邦。
何似十貂亭上客，網魚甌酒倚閑窓？
看梅
庭院深深午景遲，身閑正與睡相宜。
騷翁老去偏成懶，靜對梅花不賦詩。
南窓諸公屬和。故再用其韻，以足前篇「不賦詩」之意本十二首
長對孤芳坐獨遲，高人胸次澹相宜。
晴窓白月眞顏面，須識芝峯本色詩。
雨中漫成
隔屋春禽竹外聞，小窓愁對夕爐熏。
蕭蕭院落黃昏雨，濕盡梨花夢裏雲。
直巡廳
九衢燈火夜如朝，車馬喧喧十二橋。
寒枕夢回窓未白，五更鐘鼓破霜霄。
與客小飮
淸歌寶瑟酒盈杯，入夜華筵爲客開。
分付兒童莫吹笛，怕敎落盡一庭梅。
枕流臺。次韻。爲劉希慶作
籬外淸溪溪上臺，臺前無數小桃開。
殷勤莫遣隨流水，怕有漁郞入洞來。
揭水潺潺漱石臺，亂峯蒼翠鏡中開。
眞源徹底淸無滓，倘有巢由洗耳來。
［一區風月閟仙臺，花外柴扉午不開。
最是此間淸興富，溪山自入好詩來。］
憶西都舊遊
栽松十里馬如飛，滿路笙歌擁繡衣。
最是夜深高宴罷，綺羅扶醉月中歸。
畫橋楊柳渡頭迷，花映樓臺水映堤。
今日風流人不管，斷腸春色浿江西。
遊仙洞
玉淸仙子行無迹，夜入星辰吹鳳笛。
瑤池飛去月明時，鶴上三更涼露滴。
廣寒宮殿九天上，仙客朝元披鶴氅。
蓬山萬里曉風涼，吹落雲間環佩響。
艶體
樓外春寒雪欲飛，曉風吹冷入羅幃。
佳姬睡着無人喚，夢作巫山夜雨歸。
繡幕東風燕子歸，金爐火宿篆煙微。
重簾不隔佳人夢，亂逐楊花到處飛。
金盤薇露洗鉛華，睡起閑窓日映紗。
寂寂閉門春又去，鉤簾怕見石南花。
〈《本草》曰：「石南，女子不可久服，令思男。」「南」，一作「楠」。〉
迢遞相思隔錦城，落花飛盡燕飛輕。
窓前悔種芭蕉子，雨打中宵葉葉聲。
詠梅
凌寒梅蘂早迎新，竹外園林未覺春。
標格可人元勝絶，一枝纔發便精神。
古梅花發小庭幽，春到南枝最上頭。
誰遣雪來添嫵媚？天公應亦好風流。
遊仙詞
黃鶴仙人舊姓回，半空雲霧作樓臺。
風前一隊笙簫響，知自蓬山夜宴來。
朝從度索賞蟠桃，脚底西風海水高。
手摘扶桑繭五色，和煙織作玉皇袍。
白鸞尾扇明如雪，半夜瑤壇掃秋月。
素手臨風玉笛橫，一聲吹斷三山裂。
甲寅重陽，偶成
竹外新霜昨夜多，疏籬寂寞傍山家。
寒英似識愁人意，縱遇佳辰不作花。
漁父詞
老翁手把一竿竹，靜坐苔磯睡夕陽。
魚上釣時都不覺，晩潮來浸棘籬傍。
沽酒臨流釣錦鱗，柳花飄蕩滿江春。
一扁舟裏生涯足，誰是人間富貴人？
漫成
嫩寒天氣近淸明，小雨霏霏欲滿城。
愁病朅來深閉戶，一春花柳摠無情。
春閨詠
燕入空簾花滿牀，十年春色夢漁陽。
庭前舊種相思樹，子落還生似妾長。
垂柳陰陰綠映樓，晩鶯啼上杏梢頭。
閑來手摘宜男草，獨倚雕欄盡日愁。
苦熱行
北里歌鐘動四隣，九街紅日織車輪。
侯門是處氷山冷，未救塵埃暍死人。
卽事
坐闌庭際午陰餘，書葉迎風自卷舒。
人世喧煩休入耳，北窓幽夢到華胥。
題壁
人生難得是身閑，何事勞心筆硯間？
老去工程惟靜養，不吟終日對南山。
過安退之舊居
故人家在古西門，滿目風煙入淚痕。
惆悵昔年詩酒處，不堪聞篴夕陽村。
宮詞
鳳闕平明雉尾開，金輿出幸望仙臺。
臺前侍女爭嬌笑，玉盌盛將瑞雪廻。
銅雀津，記感
山自無言水自東，漢南墳樹又秋風。
餘生淚盡江頭路，滿目傷心夕照中。
西郊擬別行客，終日待不至
九月西城葉政飛，一杯千里送將歸。
行人去盡靑山暮，無語黃花對夕暉。
記夢幷序
丙辰二月十一日，余方患疾。夢至一處，樓閣高爽，如在大山之頂，下有雲霧，莫辨其際。有人金冠翠袍，容貌甚麗，命余作詩。余口占一絶云云，其人喜曰：「是矣。」俄而日光自雲霧中騰出照耀，不可名狀。遂悸而寤，只記中兩句，仍足成之。其「叔卿」二字，與余小名相近，可怪也。
紅雲紫府舊三淸，誰識吾身衛叔卿？
玉洞桃花春未老，九天風露夢平生。
病中遣懷
病來茶藥作生涯，遲暮那堪歲又華？
寥落一春無意緖，小窓和月夢梨花。
詠白頭翁草名
鬢絲蕭瑟落花風，少日姸華一夢空。
須識靑春元易老，草中還有白頭翁。
卽事
草沒閑蹊竹繞籬，靜中書卷是良醫。
倦來偶枕蒲團臥，日過西窓睡不知。
西子
亡國由來自女戎，巧將妖態錮君聰。
平吳畢竟知誰力？種蠡休論第一功。
竹林七賢
魏晉風流自古今，區區誰識七賢心？
醉鄕不是逃身地，贏得聲名動竹林。
秋夜
露下靑梧葉半零，伴人孤月正中庭。
書生獨有憂邊意，夜起時看北落星。
雪後
緣崖一逕傍江斜，雪後茅茨八九家。
遙想西湖今夜月，小橋流水有梅花。
夜懷
臥病窮廬歲欲闌，禁街霜雪漏聲殘。
誰知半夜書窓裏，人與梅花一種寒？
巴陵
巴陵江上憶曾遊，無限靑山伴客愁。
春盡渡頭芳草合，夕陽閑却濟川舟。
遊仙詞。十首
弱水東頭拂瑞霞，赤龍晨駕五雲車。
玄都昨種三珠樹，已見春來九度花。
上界平明集衆仙，剛風引入大羅天。
朝回萬里崑丘路，脚下斑龍不受鞭。
廣寒臺殿未秋涼，鶴背靈風碧落長。
却到桂華疏影裏，笑看仙女舞霓裳。
芝蓋披雲下玉京，偶從金母問長生。
瑤池一夜霜華重，臥地靑牛凍不行。
俯瞰齊州一點煙，轉頭滄海又桑田。
手回北斗斟雲液，奉祝虛皇八萬年。
霧壓瓊花萬樹春，八公連袂拜星辰。
劉王却悔來天上，三載猶爲守溷人。
《淸平》詞客上瑤壇，玉詔新除紫府官。
惟與酒星相伴飮，醉眠風露不知寒。
浴出紅龍日月池，玉童雙捻紫簫吹。
天宮暫會安期子，語到蓬萊水淺時。
飮鹿因過赤水隅，手中簸弄七星珠。
海邊逢着東王使，借問蟠桃結子無？
萬朶紅雲拱紫淸，夜深涼露澁鸞笙。
上方玉女看花處，空外遙聞語笑聲。
梅鶴軒。次韻
臘盡寒窓病起遲，西湖重入去年思。
晴軒月下橫斜影，何似江南夜雪時？
霜後精神雪裏姿，暗香時覺透輕帷。
箇中淸意無人識，惟有孤山夜鶴知。
次一嚴詩軸韻幷序
余方病，塞兌久矣。況筆硯之役乎？往歲英師自金剛來叩余詩，余漠然無以應，師目擊而退。今其上足一嚴又來請甚勤，故書以示之。
悔將文字枉平生，心似瘖鍾不肯鳴。
欲識吾儒工盡處，上天無臭亦無聲。
辛酉重九對雨
滿庭風雨送秋涼，病裏逢辰老淚長。
若比淵明貧更甚，無花無酒過重陽。
卽事
竹下淸齋抵夜分，小窓閑閱五千文。
携筇獨出山庭月，手折松枝掃白雲。
斜川莊八詠。爲李正郞景嚴作
一區瀟洒合棲眞，洞裏煙霞隔世塵。
莫遣桃花臨水種，怕他輕薄引漁人。
〈右，「門巖洞天」。〉
黛色亭亭雪後奇，境偏能保棟梁姿。
貞心不逐炎涼變，一任霜風裂地吹。
〈右，「乾支松柏」。〉
地靈從古祕玆山，入眼迷茫咫尺間。
應爲層巒露圭角，故敎輕靄護孱顏。
〈右，「龍岫晴嵐。」〉
夜涼山郭雨初晴，雲罷高峯桂影橫。
須信此心同皎潔，更無纖翳礙吾明。
〈右，「雲峯皓月」〉
卓錫何年一逕開？滿山空翠鎖樓臺。
非關陶令聞鍾返，自是遊人不肯來。
〈右，「舍寺尋眞」。〉
陂塘水滿始生蒲，聖世爲農足自娛。
更欲勸君勤着力，好耕心地不榛蕪。
〈右，「砧橋勸耕」。〉
三弄烏烏枕上聽，起看天際半無星。
寒聲不入黃堂夢，霧壓官城醉未醒。
〈右，「郡城曉角」。〉
樹頭斜日隱林皐，白水新生漲一篙。
借問歸舟何處宿？石灘西下浪應高。
〈右，「蹄灘暮帆」。〉
記夢
曾逐仙班拜玉宸，偶來凡界耐風塵？
瑤池璧月三山夜，鶴背泠然夢裏身。
九月望，風日陡寒
霜染疏林葉盡丹，病餘秋思苦闌珊。
騷人正似黃花瘦，耐得西風一夜寒？
山居卽事
山童日晏掃前庭，旋汲寒泉煮茯苓。
滿院松陰人不到，筆頭和露註《玄經》。
夢江南
燕子樓前花滿天，夢中春色又今年。
江南風月閑無主，應憶當時老謫仙。
雪後赴闕，卽事
五雲宮闕矗層霄，雪滿長安富貴宵。
十二天街明月裏，玉京今日海神朝。
憶江南
曾向江潭賦楚《騷》，十年淸夢落漁舠。
猶思竹院燒香夜，萬壑西風海月高。
秋夜
小窓無月漏聲殘，身臥藜床夢未闌。
忽覺枕邊秋氣早，草根蟲語五更寒。
贈崔處士
垂柳陰中晝掩門，睡闌無語對晴軒。
應嫌俗子知幽逕，踏破蒼苔石上痕。
詠畫梅
映雪新梅玉一叢，暗香芳信又春風。
昔年㶚水橋頭見，何日移來素壁中？
春盡感懷
春至群芳競鬪奇，雨猜風妬苦相欺。
繁華一夕渾如掃，便是乾坤夢覺時。
卽事丁卯
寒雨連旬苦未晴，病懷寥落過淸明。
山花也學人愁思，相對春風笑不成。
冬夜
遲暮生涯藥餌中，雪簷寒擁獸爐紅。
身同病鶴眠孤榻，心逐閑雲入太空。
元日立春戊辰
北闕紅雲捧御床，滿庭環佩賀初陽。
天鷄唱罷南山曙，瑞色春濃萬壽觴。
春寒
東風和雪到山家，病裏驚心見歲華。
孤枕夢餘寒意重，夜愁強半爲梅花。
早春
流年不覺轉頭新，依舊寒窓臥病身。
唯信胸中天地別，這間光景一般春。
詠紅桃
東君按節報成功，讓與韶華屬祝融。
紅萼不知時已晩，強將餘艶殿春風。
江南行
新荷未出別西灣，今見荷花笑玉顏。
堪恨郞心不如水，早潮方退暮潮還。
遊仙詞。三首
一別崑丘萬里賖，玉童無地寄瑤華。
蓬山此去春應晩，開盡紅桑海上花。
新隨阿母赴瑤池，背滑靑龍不慣騎。
催着天衣擎玉液，俯看西海月生時。
瓊樹琪花不老春，眼中凡界一微塵。
芝田會上眞仙侶，摠是三淸舊識人。
次吳軾題萬景臺韻。二首
玉節登臨百尺臺，籠羅萬象入詩來。
想看老子胸襟闊，目下滄溟不滿杯。
形勝名區玉作臺，分留物色古今來。
何當喚取騎鯨客，共醉流霞酒百杯？
月中桂
廣寒曾伴列仙棋，親見姮娥種桂時。
遙想滿輪淸影裏，至今新長幾多枝？

[book_title]卷三
五言律詩
次鄭僉正韻
僦屋依靑郭，開園俯碧溪。
灌蔬仍帶雨，移竹幷和泥。
高閣雲同宿，幽林鳥共棲。
時從村老醉，歸路費扶携。
寄別南起夫赴淮陽
汲黯身雖病，淮陽臥可治。
爲官民想望，得郡主恩私。
分袂暮春後，閉門芳草時。
城東違出祖，銜恨贈新詩。
挽全虞候內人
海內閨房秀，人間七十春。
齊眉知婦德，截髮爲家貧。
獨舞鸞窺鏡，相從劍化津。
縻官違執紼，緘淚送雙輴。
〈虞候先卒，同時移葬合墓，故云。〉
效香奩體
嬋娟自絶群，能舞鬱金裙。
玉指均眉月，瓊釵壓髻雲。
春情花欲老，舊約鏡初分，
鎖合仙宮夜，幽香詎可聞？
挽南淮陽
俯拾明經第，兼優製錦才。
一生官二品，萬事酒千杯。
素幔翻春日，悲風響夜臺。
朋知無盡慟，身後只提孩。
李觀察奉親還湖南酒席偶贈
南國棠陰晩，東風柳絮天。
徵書緣孝感，行色荷恩偏。
范轡澄淸日，潘輿喜懼年。
惜春兼惜別，惆悵酒杯前。
吟詩
吟詩本性癖，抱拙自天眞。
室有忘憂酒，門無好事賓。
逢人多白眼，閉戶任靑春。
役役紅塵內，空藏世外身。
參判叔父宅燈夕，口占
庭院初交夏，鸎花尙殿春。
酒杯今夜月，燈火去年人。
未覺歡情減，空驚節序頻。
團欒眞勝事，宜醉送佳辰。
水出嶺
削立千峯峻，穿巖一逕通。
馬行紅樹外，人語白雲中。
谷豹藏朝霧，林鼯嘯晩風。
溪流淸可濯，塵念坐來空。
〈溪流，地名。〉
權注書盺內挽
家世傳芳遠，門闌積慶新。
女中君子德，閨裏淑人身。
鏡匣收殘黛，羅幃集幻塵。
東風《薤露曲》，吹淚曉江濱。
贈金韓山、槐山兩行軒
五馬辭朝罷，雙旌趁曉飛。
不堪衰病意，重送故人歸。
客路分殘雨，離亭帶夕暉。
城南違出祖，寥落獨荊扉。
早秋雨中，漫成
乍喜秋風動，仍愁夕雨狂。
碧梧先自落，氷簟已微涼。
世路行邊窄，天機靜裏忙。
獨吟聊送日，萬慮倚胡床。
別趙善繼赴宣川
白首新知少，靑陽舊契深。
關河今去住，世路幾昇沈？
柳陌驚秋意，槐庭落午陰。
臨分一杯酒，無限故人心。
贈尹都事赴關西
老暑三庚後，新涼八月交。
馬行衰草路，人渡夕陽郊。
去袂愁難挽，離杯病欲拋。
那堪分手罷？秋色掩衡茅。
送李成川而遠之任
蒼黃峽中夕，把酒慰平生。
不謂能全命，寧知此送行？
艱危同許國，去住更關情。
一掬當時淚，看君出鳳城。
〈壬辰之亂，相遇於成川，故云。〉
送奏請副使驪陽君赴京
送君情若爲？無限故人思。
芳草一年別，落花三月時。
梯航周貢路，文物漢官儀。
會見天書降，歸期也未遲。
黃襄陽內挽
金枝生淑德，玉葉秀閨房。
翦髻今陶母，齊眉古孟光。
持家二子弱，在世六旬強。
執紼嗟無路，緘詞慟更長。
贈四溟山人往日本山人，卽僧惟政也，亦號松雲。時，對馬倭乞和，朝廷姑欲羈縻，令惟政往探賊情。
盛世多名將，奇功獨老師。
舟行魯連海，舌騁陸生辭。
變詐夷無厭，羈縻事恐危。
腰間一長劍，今日愧男兒。
中秋偶成
病懷自多感，況復是秋中？
蓴膾平生興，梧桐昨夜風。
人情老少異，月色古今同。
強對淸光飮，金樽未覺空。
重陽翌日，上南麓，乘月而還
令節重陽後，寒山返照前。
霜酣楓樹塢，雨洗菊花天。
落帽追狂興，携壺倚醉筵。
殷勤屬明月，此會更年年。
送金正受赴瑞山正受以言事出外。
邑號宜爲瑞，君今是鳳凰。
人民推惠愛，蛟鰐避文章。
別酒歌三疊，歸程海一方。
徵還應不久，側耳聽朝陽。
送權仲明赴安州
千里送行色，一杯生醉顏。
朔風催皁蓋，城日下陽關。
脈脈故人意，悤悤相別間。
臨岐重握手，此去幾時還？
卽事
彭澤拋官後，經春病起遲。
親朋憐鬢換，稚子怪容衰。
坐臥身依枕，存亡命寄醫。
摧頹還自笑，屛酒且休詩。
送任書狀子正赴京
鳳闕驚秋夢，燕雲促曉裝。
荒城華表月，高樹薊門霜。
道路新驄馬，山川古錦囊。
歸來應計日，消息臘梅芳。
次贈三俊上人幷序
上人，卽五臺山僧也。往歲隨松雲老師入日本，其還也，袖一軸名賢詩，走抵鶴城，求和於余。余靳而不許，則往而復來，如是者再，意亦勤矣。今又來訪余於山南第，申請甚懇，坐而與之語，亹亹終夕。馬島ㆍ一岐之奇、金剛ㆍ五臺之勝，無不了了，宛若身跨扶桑，足躡方丈，與群仙遊戲上下，何其快哉！遂贈四律，以塞其意云。
再度鐵關遠，知師情太勤。
一甁淮北月，殘衲嶺東雲。
錫向松枝掛，爐添桂子焚。
禪門元不二，何必倩吾文？
〈鶴城在淮陽北，故曰「淮北」。〉
今古臺山寺，生平夢想勤。
窓臨蓬島雨，樓濕蔚陵雲。
貝葉師能誦，銀魚我欲焚。
寒齋澹相對，禪話當論文。
〈蔚陵，島名。〉
我非韓吏部，索句爾何勤？
過海曾看日，飛筇偶出雲。
語窮三島勝，香對一爐焚。
手裏南曹敍，應知舊姓文。
〈今禮部玄翁公爲書以請，故末句云。〉
宜爾俊爲號，舊從王事勤。
帆檣窮海域，衣鉢老松雲。
暗磬風前響，淸香月下焚。
求詩將底用？至道本無文。
朝望終南山
睡起開窓早，南山正好看。
晴嵐橫作帶，秀色淨堪餐。
衆壑迎朝旭，孤松耐歲寒。
空餘少陵戀，回首重盤桓。
除夕前一日
淸晨一椀粥，獨坐誦新詩。
寂默從門掩，乖慵與枕宜。
長貧先得老，久病自知醫。
明日將分歲，徒然祝聖時。
次李月沙淮陽板上韻幷序
月沙李尙書於交州有詩揭板，乙巳大水，爲所漂失，而竟得於江都六七百里之外。豈天愛惜公詩，不欲使之泯沒而然耶？其狂奔蕩汩之中，免於沙沈水壞而能爲人所得，固已奇矣。向使野翁、樵子輩得之，則亦安知不爲柴薪爨火之資哉？唯其脫數者之患，而乃歸於公手，庸非天意而誰歟？
噫！詩之奇也、事之奇也，有不容忞忞無傳焉。月沙公旣爲之序，府使張君又爲之懸掛，以求詠歌其事。余方守隣邑，目擊慘災，尤不能無感，遂和本韻而歸之。
○月沙詩曰：
山擁重關險，江蟠二嶺長。
風雲護仙窟，日月近扶桑。
秋鱠銀鱗細，春醪柏葉香。
瓜時倘許代，吾不薄淮陽。
乙巳災無古，連城水害長。
蒼茫人化鼈，頃刻海成桑。
天爲詩名重，神慳寶唾香。
沈碑彼何者？辛苦笑襄陽。
〈連城、交州，竝淮陽別名。〉
送千秋使赴京
北闕槐初夏，西關麥欲秋。
山川萬里別，雲樹一年愁。
冠蓋隨邊馹，梯航走帝州。
遼城如見月，莫上望京樓。
〈望京樓，在遼東。〉
讀《近思錄》有感
性地從蕪穢，心田久不耕。
逕茅雖易塞，山蘖或還生。
涵養須將敬，栽培要盡誠。
力勤仍種德，收穫在西成。
無題
四海狂歌客，生來此道孤。
地偏人不到，門冷雀兼無。
花裏對君子，竹中看丈夫。
世間誰識我？草木好爲徒。
次韻謝沈相國一松先生詩附相國詩
夙昔同襟抱，尋常入夢思。
敲門螢火近，下榻竹風遲。
伏熱吾宜病，詩窮子亦飢。
相迎遽相送，山月細如眉。
有美芝峯秀，相思玉鏡懸。
誰知命駕夕，正及候蟲天？
納祿明時久，傾情老友偏。
文章推一世，句句儘堪傳。
望履黃扉夕，雍容話舊思。
禮寬從坐促，情極告辭遲。
吐論蠲煩暑，披襟慰惄飢。
階前盈尺地，更願一揚眉。
其二
襬襶衝炎熱，開軒月未懸。
坐闌黃閣夜，漏下紫微天。
鬱抱氷壺映，淸談玉麈偏。
歸來誠自幸，誇向細君傳。
其三
滓賤知何用？高明獨軫思。
猥叨金馬久，寧恨土牛遲？
置散元宜分，爲文不救飢。
得詩還失喜，黃色賸浮眉。
其四
吐握身忘倦，雲霄望久懸。
秖嫌當暑夕，未覺近秋天。
懶慢趨塵罕，包容示眷偏。
微軀寧獨感？盛德士爭傳。
其五
北窓初破睡，東閣正牽思。
對使身先竦，開緘手恐遲。
一言勤獎飾，五字憫寒飢。
什襲仍成誦，窮愁賴展眉。
其六
瞻依台鼎老，洒落玉壺懸。
若鳳芝爲瑞，如星斗在天。
陽春知有脚，大度荷無偏。
明月眞投暗，惟思作寶傳。
又次前韻
幸荷台光照，殷勤不盡思。
寄聲憐疾病，溫色眷衰遲。
覿德先成醉，餐詩亦止飢。
驪珠長在眼，宛對紫芝眉。
其二
鄙吝萌旬日，歸依一念懸。
淸風來蓽戶，尺牘下槐天。
厚意靑眸舊，深情白首偏。
賡酬亦云僭，萬口已喧傳。
其三
一字踰華衮，連篇更慰思。
唱高知和寡，吟苦屬詞遲。
只擬終身誦，渾忘盡日飢。
沈痾今頓釋，再拜爲軒眉。
其四
中宵瞻紫氣，台座德星懸。
筆陣掀鯨海，詞鋒動鶴天。
卑棲毛羽短，借論齒牙偏。
碩遇酬無路，逢人漫誦傳。
其五
德業群公表，憂勤十載思。
時艱辭位早，歲旱作霖遲。
國事同家事，民飢若己飢。
從容待敷奏，一解九重眉。
其六
宿望西樞相，高名北斗懸。
帲幪依廣廈，雲霧覩靑天。
落拓時皆棄，提携意獨偏。
瓊琚侈滿篋，不怕世無傳。
早秋
四時忽代序，一雨已先秋。
故篋初收扇，新衣欲換裘。
江山靑我眼，世事白人頭。
擺却塵籠去，煙波有釣舟。
送黃叔正宰橫城
黃生吾叔度，秋日更離群。
路逐雙鳧遠，人從落葉分。
別情江上酒，歸袂漢東雲。
病裏添蕭索，柴門掩夕曛。
丁未中秋，雲陰不見月
一半三秋景，中分八月時。
人情重此夕，天意吝佳期。
雲巧疑相妬，風頑似欲欺。
良宵無好況，淸坐強吟詩。
九月二十日，權叔節爲其伯氏設酌，時有邊耗，風日又陡寒
撥病何來此？排愁強作辰。
天應慳好景，菊亦笑陳人。
引滿杯中酒，招回席上春。
依然花樹會，嗟我最孤身。
〈屬有賤疾，強力赴會，故云。〉
延安倅趙公應文以虜警繕完城塹，喜而寄贈
地自因人勝，功能與鬼謀。
城池曾百戰，畚鍤且重修。
政績今馴雉，聲名舊倚樓。
西戎自無意，老子在延州。
贈劉希慶
昔別詩相贈，連篇字挾霜。
猶追唐李杜，不學宋陳黃。
雪屋琴書冷，梅窓笑語香。
殷勤時一訪，留爾到斜陽。
李舍人女挽
奕世宗英後，深閨十五春。
人間纔有夢，地下更無晨。
鏡匣朝殘黛，牀帷夜暗塵。
情鍾夷甫在，山簡亦傷神。
卽事
虛堂帶南麓，幽興俯城陰。
節物詩中景，江山病後心。
夕林開逕小，秋葉閉門深。
一盞黃花酒，何人與共斟？
偶成進退格
斗屋終南下，蒼茫暮景多。
雲酣初釀雪，梅瘦不成花。
臥久誰相問？詞高每獨歌。
此時寥落意，林外伴棲鴉。
酒席口占
雪覆三椽屋，棲鴉噪夕籬。
日今南至後，風自北來時。
末路相知少，寒天共醉宜。
憂歡十年事，一笑倒深巵。
其二
杜子新茅屋，陶生舊菊籬。
一林晴雪後，千壑夕陽時。
委巷過逢少，淸樽笑語宜。
惟須除萬事，盡意快傾巵。
次雙泉贈詩韻
驪珠四十字，一字亦吾師。
卞璞眞難售，牙絃秖自知。
靑山新雨後，白屋早梅時。
造物偏相忌，從今莫賦詩。
端午日物膳監進兩殿各賜錦囊
天上端陽節，宮中紫錦囊。
幾遭承寵錫？再拜荷恩光。
溢眼雲霞色，沾身雨露香。
臣愚焉得智？秖可貯詩章。
尹領府事挽
班聯百僚首，經濟中興期。
德望今山斗，功名舊鼎彛。
老天何不憖？微恙竟難醫。
獨有黃扉上，淸風萬古吹。
送李監司仲集按湖西
四海平生契，悲歡半世俱。
親知今幾箇？存沒各殊途。
日月新詩社，山河舊酒壚。
衰遲重惜別，握手五雲衢。
其二
使節推才望，君恩借錦還。
澄淸湖外路，鼓舞馬前山。
化雨流窮蔀，文星輟右班。
惟餘故人意，無限別離間。
別鄭書狀雲湖赴京
天仙歡會夕，人世別離時。
已抱新秋恨，仍兼兩地思。
晩陰城雨送，涼意井梧知。
悵望銀河上，星槎問後期。
〈七夕日，拜表。故首句云。〉
挽李進士志寅
種德門闌盛，生才夙擅名。
鯉庭詩舊學，蓮榜士初程。
自切親知慟，何言父子情？
人間二十一，春夢不分明。
趙右尹女挽
京兆家聲大，南陽婦德新。
草頭纔有露，泉下更無春。
鏡滅前時影，床餘去日塵。
情鍾自我輩，題挽倍酸辛。
金遂安正受挽
海內金蘭契，惟君獨與吾。
寧知長孺病，遽作子桑殂？
宇宙傷才盡，山河覺氣孤。
州民應涕泣，沿路奠生芻。
送李歙谷厚根赴任
習谷近登州，蒼茫海盡頭。
鶴邊孤月曙，鵬背晩風秋。
弱水三千界，淸都十二樓。
從來名勝地，爲吏亦仙流。
次韓柳川韻。四首
相思當歲暮，五字見才豪。
病喜詩功進，寒愁酒價高。
江鄕參鷺雁，村俗問豚羔。
薄宦縻身久，空慙舊馬曹。
〈右屬柳川〉
谷口今才子，詩雄挾酒豪。
班聯天上近，步武日邊高。
擲果憐潘岳，成名笑杜羔。
新詞傳《白雪》，騷壘壓劉曹。
〈右屬玄谷〉
明時容吏隱，老興倚詩豪。
得句江山壯，開襟雪月高。
春杯思泛蟻，臘味薦蒸羔。
自笑紅塵內，支離病水曹。
〈右〉
風雲輸志壯，翰墨屈人豪。
宅對南山近，居隣北闕高。
玉爐熏麝腦，金帳醉羊羔。
可是詩盟在，天公貸我曹。
〈右自詠〉
沈慈山宗忱挽
憶昨朝天路，逢君送我行。
含杯欣舊面，握手話深情。
秖此傷離別，寧知隔死生？
回看歌酒處，雪滿浿江城。
贈李迪夫赴永春
百里眞仙境，懸知樂事多。
江花迎印綬，山鳥遞絃歌。
露几憑靑竹，煙簷補碧蘿。
丹丘仍未遠，羽客倘相過。
〈丹陽爲隣郡，故尾句及之。〉
送李養久赴安邊
杖節曾巡察，分符又此行。
威名猶絶漠，孝理卽專城。
漢曲梅初發，關程草未生。
憑君問父老，倘記病淵明？
金正字蓍國內挽
絶代閨房秀，宜家婦範新。
輝煌彤管筆，慘惔素帷塵。
露薤朝猶濕，泉途夜不晨。
傷心人世夢，三十六年春。
送千秋使李仲實赴京
隴頭秋入麥，關外雨迎梅。
客路雲千里，離筵酒百杯。
星槎頻遠役，使事固難才。
遙想登臨處，江山喜再來。
車五山故居有感
傲吏曾棲處，城東第一隅。
晩涼猶砌竹，秋意自庭梧。
宇宙餘詩槀，山河廢酒壚。
巨源無限淚，叔夜有遺孤。
金正字誠立內挽
有美閨房秀，于歸婦道宜。
一生鸞鏡影，千古《柏舟》詩。
綠蕙先秋折，寒泉向曉悲。
傷心人世事，身後更無兒。
松湖堂題詠。次林石川韻
高亭出世間，面面好靑山。
地勝湖如鏡，居幽谷是盤。
一區堪送老，萬事早休官。
攪我思歸興，分明夢倚闌。
廢院
峽中人迹少，兵火漏孤村。
院古風飄瓦，庭虛雨壞垣。
松琴淸夜響，蛙鼓夕陽喧。
獨有階前樹，含情立不言。
卽事
乾坤容我病，杖几托餘生。
砌晩花猶在，門寒犬不驚。
空庭看雀鬪，高枕聽鸎聲。
日夕終南色，悠然世外情。
李進士揚烈挽
地望推高選，天文失少微。
詩名李長吉，生歲謝玄暉。
玉酒纔成醉，泉途遂不歸。
西風無限淚，濕盡故人衣。
山中
山中今太古，世外一閑人。
有眼乾坤闊，無心歲月頻。
渚蓮眞淨友，庭雀是佳賓。
莫道吾居陋，胸襟自少塵。
野外
野外多閑事，眞同隔世紛。
開樽鶯喚友，施食鳥呼群。
暮釣垂明月，晨樵擔白雲。
向來文字業，年老喜無聞。
田園
彭澤休官後，田園俗事稀。
雨飄垂柳帶，風翦老荷衣。
牧笛迎秋氣，樵歌送夕暉。
尋常無客到，十日一開扉。
九月八日，自銅雀舟下露梁卽事
晩樹連霜里，孤煙見露梁。
潮歸沙渚出，日落釣船忙。
斷岸蘆初白，寒籬菊未黃。
良辰多苦意，不信近重陽。
夜坐
四載南州守，逢秋白髮增。
還家仍似客，向老已如僧。
產業無三畝，親知有一燈。
身痾兼世亂，夜坐涕難勝。
晉安尉柳頔挽
名家仍令望，妙歲有儒風。
脫略綺紈外，雍容詩禮中。
夜霜蘭圃早，秋月鳳樓空。
爲是親知厚，題詞淚不窮。
冬夜
悄悄冬威厲，凄凄夜帳空。
窓明知有雪？簾靜覺無風。
世態人嫌老，生涯鬼笑窮。
唯餘干斗氣，磊落百年中。
聞遼陽被陷，憤慨而作幷序
曩在壬辰，我東方無國而有國，卽肖翹蠢動之倫，生死骨肉，皆皇上賜也。乃今遼城失守，海內震驚，凡我東方之人，莫不扣心摧腸，奮刃西向，而邈在一隅，勢孤力弱，不獲聲大義於天下，報皇恩之萬一，唯視東海爲死所，豈不痛哉！豈不痛哉！
羽檄龍灣夜，煙塵鶴塞陰。
皇恩霑在昔，大義負如今。
壯士呑胡氣，男兒蹈海心。
傷時無限淚，到此更難禁。
立春日，得成鶴泉見寄詩。次其韻
病客仍成蟄，春光暗入扉。
荒陂無鴈食，破壁有牛衣。
地僻來人少，天寒度鳥稀。
那聞遼海上，日夕戰塵飛？
其二
雪後袁安宅，經冬不啓扉。
老驚新臘酒，貧賣舊朝衣。
久病人情薄，長閑世念稀。
誰知愁夢裏，時作白鷗飛？
其三
寂寞玄經室，荒涼白板扉。
雄心憑夜劍，朔氣入春衣。
谷暗群鴉集，村空古木稀。
殘梅無意緖，巧逐雪花飛。
偶吟
絶逕人誰到？荒庭鹿自群。
野情隨水遠，山色與僧分。
隱几聽黃鳥，開簾對白雲。
靜中觀物態，風絮政紛紛。
再次鶴泉韻
政憶山中客，長關竹下扉。
午行芳草逕，春製綠蘿衣。
世故來無盡，音書到亦稀。
舊遊知幾在？經歲耐分飛？
又次韻，題南窓行狀稿後
有箇三朝老，天胡忍奪之？
悲傳千字誄，淚盡九原思。
古屋梅初發，荒山月半規。
騷壇今冷落，公後更無詩。
山居卽事。用前韻
斫竹通新逕，穿崖作小扉。
暖風花吐錦，微雨水生衣。
野曠人居少，林深鳥語稀。
笑看雲變態，何事出山飛？
又次成鶴泉韻
白髮吾偏早，蒼天爾不公。
勳名携鏡裏，歲月閉門中。
莫歎音容間，猶欣臭味同。
應知泉上鶴，伴宿夜窓空。
沈鴻山江舍僦居。三首
隱吏幽棲地，虛亭向水開。
江光供染筆，山色入含杯。
去鳥長天盡，歸帆細雨催。
隔花聞語響，人有釣魚來。
其二
小屋臨長浦，楊花十里間。
草分村際路，雲吐檻前山。
砌晩蜂衙急，江空鷺睡閑。
尋常來客少，外戶不須關。
其三
仄徑緣江曲，孤村隔岸稀。
竹孫春後長，梅子雨前肥。
霧失平橋樹，潮通近水扉。
沙禽如款客，相押不驚飛。
憶申玄翁玄翁時住瓦村。
近郭同棲遁，窮途幾友生？
靜多知物態，病久閱人情。
藥餌身難健，波濤夢易驚。
相思空極目，林外夕霞明。
早秋
有書休掛眼，無客可開顏。
事簡身猶病，心淸境自閑。
晩涼初北牖，秋意已南山。
起我扁舟興，中宵夢獨還。
壬戌七月旣望，偶題
憶昔東坡老，生逢壬戌秋。
江山餘勝迹，宇宙幾仙流？
一種靑天月，千年赤壁舟。
只今無賦手，誰復繼淸遊？
雨後卽事
空庭積雨痕，病後不窺軒。
暑去除秦法，涼來布漢恩。
雁聲初碧落，蛩語自黃昏。
最覺霜華早，星星點鬢根。
卽事
斗屋朝猶掩，秋天晩始晴。
好山霜後見，寒日霧中生。
鳥度空林色，松和暗澗聲。
時危仍臥病，凄切暮年情。
歸田
歸田眞晩計，隨分且殘年。
俗外羲皇日，閑中太古天。
山肴呈紫蕨，野飯進紅蓮。
飮啄無餘事，尋常任自然。
臘夜
破臘春將近，餘寒力更嚴。
竹嬌霜作粉，松老雪爲髥。
凍木鳴晨壑，飢禽落夜簷。
林居吾分足，世事不須占。
書懷
道勝窮猶樂，身閑病亦安。
鬢添今日白，顏謝故年丹。
竹色詩中活，梅花夢裏寒。
沈冥人世外，又見歲時闌。
三三
冷落重三節，沈冥去歲人。
雨前花意氣，風外柳精神。
病覺吟情減，愁逢物候新。
傷時兩眼淚，依舊對殘春。
寒食日小雨
禁火淸明後，春空盡日陰。
暗煙封柳眼，微雨養梅心。
岳色詩中畫，溪聲譜外琴。
東風應笑我，何事閉門深？
次竹西韻
雨砌蛙兒出，風簷燕子斜。
病餘詩課少，衰後道情多。
地窄猶栽竹，田閑不種瓜。
相思空日夕，獨立羨歸鴉。
次成鶴泉《病中感懷》韻
羨子衰仍健，新功著《易林》。
六爻姬聖筆，八卦伏羲心。
謾負靑雲器，誰憐《白雪》吟？
懷人淸夜半，空外響寒砧。
其二
萬事無關念，林泉一夢餘。
文章天與厚，老病世緣疏。
久假車生耳，長䨪地出魚。
故人知不薄，時寄數行書。
其三
功名非我分，藥石是生涯。
歲月愁中貌，山川病後詩。
夜涼孤枕覺，秋意暗蟲知。
委巷經新雨，溪流壞竹籬。
詠雪
積雪被林巒，遙空白色漫。
海連銀地闊，山入玉天寒。
閉戶人猶臥，乘舟興未闌。
家僮莫須掃，留作畫圖看。
至月望，夜雪
白雪寒仍積，彤雲曉未開。
地疑銀世界，天幻玉樓臺。
不夜家家月，先春樹樹梅。
登年知有兆，作賦愧非才。
早春，次沈竹西韻。時竹西任松都
已作經年別，寧堪會面遲？
曉霜愁後鬢，春草夢中詩。
節物寒仍變，情懷老自知。
古臺明月滿，誰與共銜巵？
二月十八日，自公州扈駕還都，途中遇雪
回鑾寒食節，跋馬錦江春。
喜氣梅唇吐，歡情柳眼新。
山川爭抃舞，旗鼓更精神。
最是蘇橋雪，先淸輦路塵。
次明上人軸韻
五馬當年客，雙溪寺裏遊。
秋高靑鶴洞，夜冷白雲樓。
古逕苔應老，幽巖月獨愁。
僧從南嶽至，盡日話頭流。
次劉希慶枕流臺諸學士韻
憶向桃源裏，閑窺竹下池。
草封今日逕，松偃昔年枝。
城市幽人宅，溪山學士詩。
病來空舊興，吟送夕陽時。
卽事
不忿年芳歇，其如臥病何？
境閑忘室窄，簷小見山多。
屛酒從花笑，裁詩和鳥歌。
扁舟空有夢，萬里白鷗波。
丁卯寒食
令節春強半，今朝食又寒。
干戈仍世亂，宇宙此生難。
海憤濤常吼，天瘡雨不乾。
傷心逢主辱，臣子敢求安？
詠隱者
素性親麋鹿，非關避網羅。
塵中嫌地小，物外得天多。
野食餐松朮，山衣剪薜蘿。
沈冥甘老去，萬事獨長歌。
冬至聞新皇卽位
地氣生陽候，天文建子辰。
庭梅寒意思，澗柳暗精神。
白雪千門曙，黃雲四海春。
從今氛祲息，紫極日方新。
漫書
宇宙容身窄，塵寰省俗緣。
有生眞大患，無事卽神仙。
病後詩功退，衰來學力專。
艱危餘涕淚，春色又今年。
寄贈鶴泉
歲月人猶病，雲霄鶴不群。
竹虛心似我，梅冷影疑君。
破悶詩無力，排寒酒有勳。
春來富新作，莫惜一相聞。
人日
臥病氷霜裏，頻驚節序忙。
柳眉煙作畫，梅臉雪爲粧。
老興隨年減，閑愁共夜長。
陰消陽漸旺，今日喜迎祥。
贈枕流臺主人劉希慶劉自號市隱。
市隱非今士，幽居逕沒蒿。
庭中唯白鶴，宅畔盡紅桃。
岳色當窓近，溪聲入枕高。
世人渾不識，風骨本仙曹。
燈夕記感
世裏愁兼病，燈前影伴身。
遙知今夕會，幾箇去年人？
座滿南樓月，樽空北海春。
高吟聊遣興，不省是良辰。
抛書
抛書差有味，在世幸無聞。
靜榻琴相伴，閑庭竹共分。
開軒迎吐月，捲箔送歸雲。
自是機緣薄，何曾遠俗紛？

[book_title]卷四
七言律詩
開城道中
倦馬驅馳不暫閑，驛塵迷目汗沾顏。
峽雲送暝天將黑，野樹驚秋葉欲殷。
詩興斷橋流水畔，客程衰草亂峯間。
何當暇日成幽賞，踏盡松都第一山？
東坡過先人遺愛碑有感先人癸亥歲倅長湍僅十朔，至今有後思。
道上嵯峨數尺碑，滿原秋草夕陽時。
一旬月裏仁明化，三十年前父老思。
兵後龜龍未埋沒，亂來神鬼尙扶持？
桐鄕駐馬尋遺蹟，晩木高風不盡悲。
重九日偶成
直省佳辰阻勝遊，破床烏帽管風流。
籬邊宿雨泣黃菊，鏡裏新霜欺白頭。
世事關情須痛飮，人生除醉摠閑愁。
去年爲客今年病，辜負重陽又一秋。
陪幸銅雀江頭，口占
江風收雨浪新肥，十里晴煙濕翠微。
幽草細侵宸座軟，瑞雲低傍御筵飛。
霜前暮角吹寒氣，仗外秋山媚夕暉。
自幸衰遲陪法駕，天香偏染侍臣衣。
禁直感舊，贈騎省尹員外而述
惆悵天涯憶舊遊，西風吹夢古燕州。
樽前病怯重陽酒，笛裏寒生萬里秋。
辜負一年多少興，平分半世別離愁。
無端鎖宿彤庭夜，人在蓬萊十二樓。
次尹而述韻
九重金鎖曙光分，歷歷秋聲傍枕聞。
落葉靜飄宮外樹，疏鍾暗度苑邊雲。
久知野性難諧俗，爭奈葵心自向君？
驚破滄浪今夜夢，萬年枝上月紛紛。
悼李統制舜臣戰歿
威名久懾犬羊群，蓋世奇功天下聞。
蠻祲夜收湖外月，將星晨落海中雲。
波濤未洩英雄恨，竹帛空垂戰伐勳。
今日男兒知幾箇？可憐忠義李將軍！
禁中雪。次尹而述、鄭和伯韻
雪淨長安瑞色斜，滿城無處不繁華。
高低九陌銀成界，遠近千林玉作花。
晴景蘸空欺皓鶴，晩雲埋日凍金鴉。
梅邊欲訪春消息，門掩孤山第幾家？
冬雨
凍雨通宵雪盡滋，冥冥庭院曙光遲。
聲敲睡榻侵燈影，冷壓漁蓑濕釣絲。
岸柳容華還北渚，野梅消息已南枝。
干戈洗了仍豐熟，喜氣先春入酒巵。
次鄭相國耆老所詩韻
鶴髮巖廊壽耇期，達尊齒爵共鱗差。
高風四老商顏竝，勝事千年洛社遺。
今日耆英餘幾箇？舊時文物盛於斯？
太平歌頌騰人口，爭誦黃扉第一詩。
天與群賢耐久期，鬢因憂國白差差。
巖廊一節經夷險，衮職三朝補闕遺。
洛下風流今復見，山陰盛會古如斯。
德星中夜輝南極，喜入詞林幾首詩？
扈東宮詣遂安，次楊州路中，有作
石門脩逕度林皐，馬首煙嵐拂曙高。
人去柯亭思舊曲，驛臨湘水憶《離騷》。
柳邊晴色迎飛蓋，花外幽香濕衮袍。
遙識前頭多喜氣，五雲將日照旌旄。
〈石門，嶺名；柯亭，地名；湘水，驛名，皆楊州地。時內殿駐遂安違豫，是日聞平寧之報，故末句云。〉
新溪途中
雨濕平蕪翠欲浮，望中煙樹夕陽稠。
田間水綠禾初種，野外雲黃麥未收。
雙峽晩陰山活畫，一林涼氣袖先秋。
吟程不覺衝泥倦，度盡靑溪幾曲流？
次申舍人敬叔見寄
名韁鎖却倦遊人，紫陌黃塵又一春。
千里江湖身有約，十年鵷鷺影無隣。
朝端心跡狂方朔，谷口生涯老子眞。
入夢靑山歸未得，桂風蘿月自精神。
考院卽事
試士重開棘院新，粉袍爭集太平辰。
章成槐市陰邊夕，眼溢桃花浪裏春。
萬里圖南鵬欲上，一場追北蠖將伸。
明朝揭罷天門榜，共向丹墀賀得人。
再次
泰運初回雨露新，禮闈今日敞明辰。
碧桃已濕天門曉，丹桂方生月窟春。
五色眼迷寧得辨？九霄翎健倏求伸。
滿庭多少靑衿子，誰是登龍第一人？
慶洽宗祊快覩新，諸生濟濟《鹿鳴》辰。
斗間劍氣初收夜，天上文星欲動春。
剛喜風雲千載遇，陡看鵰鶚一朝伸。
大平盛事眞堪畫，須記堂中九箇人。
〈諸公約成契軸，故末句及之。〉
別趙狀元翊以冬至使書狀赴京
龍門托契自靑年，二百人中第一仙。
蓮榜當時甘瓦後，馬曹今日愧糠前。
分飛白首身南北，跋涉黃沙路四千。
無奈半生長作別，可堪惆悵酒杯邊？
〈趙狀元以兵曹佐郞赴京，時余爲參議，故第二句云。〉
悲歌中歲兩茫茫，聚散人間各異鄕。
東洛風塵纔會面，北京行色又騰裝。
燕山八月鴻前雪，華表千年鶴外霜。
形勝惟詩可收拾，歸來珠玉富奚囊。
送新進士省親之行
粉郞淸潤玉難如，得意靑春二十餘。
豹變已離南谷霧，鵬圖新化北溟魚。
天香折桂三秋後，綵服趨庭八月初。
聲價曲江爭擇壻，歸途擲果定盈車。
奉送鄭相國琢南歸省墓
暫辭廊廟謝朝簪，歸思秋來浩不禁。
千里鄕山吟外落，十年桑梓夢中尋。
風雲北闕君臣契，霜露南州日夕心。
直待焚黃須早返，九重虛佇屬商霖。
雪夜偶成，贈申代言敬叔
折綿嚴氣透重茵，庭院初看凍雪新。
晴景巧粧鴛瓦玉，瑞光寒瀉鳳池銀。
樓臺璧月三千界，天地梨花頃刻春。
遙想金鑾呵彩筆，故人才是謫仙人。
醉後漫書
野性生來本不羈，百年心事負明時。
醒狂得酒言堪怕，吏隱居朝跡太奇。
句裏《陽春》和自寡，絃中《流水》奏誰知？
窮愁歲暮衡門下，白雪靑燈有所思。
淸明日感興
閉戶啼禽攪醉眠，起看春色正無邊。
郊原已足知時雨，門巷初經熟食天。
塵世風波高枕外，禁城花柳把杯前。
愁中未赴尋芳約，枉負淸明又一年。
送白書記赴北
梅子初黃槐未黃，鳳城新雨濕行裝。
靑油北幕銀鞍客，白面西曹錦帳郞。
氣槪已呑豺虎窟，風流應占綺羅場。
憑君爲向邊氓道，能記年前御史狂？
〈余曾以繡衣往還本道，故及之。〉
朝廷今日重邊籌，選佐仍須第一流。
烈士心腸孤劍裏，丈夫功業短鞭頭。
妖氛淨豁三城曉，畫角吹生萬里秋。
君正妙年親未老，好從王事莫遲留。
次尹修撰次野《寓直省中》韻
病慵相訪苦難緣，秋鬢無端又颯然。
萬事機關惟閉眼，一生心契各忘年。
風流白玉堂中客，雨露靑綾被底眠。
伴直偶逢東省夜，佳期喜與月同圓。
重次
在世還如脫世緣，朅來官況任蕭然。
支離白首吾衰病，歷落靑雲子妙年。
鸞掖慣聞鈴索響，馬曹閑枕簿書眠。
玉堂淸冷元無暑，遙想中宵夢不圓。
大行王妃挽詞代人作
天生聖德自幽閑，厚載恩深二紀間。
女訓萬年光簡策，宮車一夕閟橋山。
秋雲擁路疑麾蓋，夜月臨溪想珮環。
惟有白頭臣未死，傷心仙馭杳難攀。
秋夜有懷
夢破天涯一雁斜，病餘涼氣感年華。
金風有信飛桐葉，玉露無聲濕桂花。
人隔水雲秋萬里，月懸砧杵夜千家。
此間意味偏蕭索，漫向窓前自煮茶。
贈李實之赴郡嶺南
亂來零落舊交遊，薄宦憐君更遠州。
浮世是非空白髮，半生離合幾靑眸？
風塵顏面燈前夜，嶺嶠山川馬首秋。
垂老不堪知己別，夕陽無限去留愁。
思歸
久從城市作幽居，永日門無達者車。
三逕晩吟元亮菊，一年秋興季鷹魚。
雁霜欲下靑楓冷，鷗雨初晴白葦疏。
家在水鄕歸未得，釣磯煙月近何如？
求郡不遂，奉寄申玄翁
愧我於時百無用，白頭閑殺步兵廚。
功名久入三刀夢，志願惟思一竹符。
萬事推遷人骯髒，十年酸冷鬼揶揄。
知君不肯憐同病，他日扁舟自五湖。
〈玄翁時爲吏部，許除外任，而竟違約，故云。〉
別李通判士和赴北靑辛丑
一麾行色犯春寒，靑海迢迢雪未殘。
西洛風塵誰故舊？北門烽火近平安。
臨邊可羨才方壯，向老偏知別更難。
應待政成嚴召急，豈容荊棘久棲鸞？
次金正卿送韓體察益之韻
雙旌初下五雲間，威壓扶桑左海安。
邊月曉隨丞相府，福星春動使臣鞍。
淸風攬轡曾千里，壯志封關只一丸。
此去姓名寒賊膽，更從燕石上頭刊。
〈公曾任嶺南方伯，故第三聯云爾。〉
成均館試院偶題
斯文一脈海東濱，兵後猶看廟貌新。
槐市怳聞絃誦日，棘圍重闢聖明春。
三千禮樂還三代，七十生徒少七人。
忝竊皐比仍掌選，不才終愧長成均。
〈自變後久廢式年，至是始設生員，入場者，只六十三人。〉
贈鄭檢詳和伯赴體察幕
星軺東指海雲臺，書記翩翩侍從才。
南北路岐頻握手，別離人世幾啣杯？
渭城朝雨初靑柳，江館春風已落梅。
萬里扶桑一片石，男兒須待勒銘回。
暮春
一春端坐掩重門，庭畔靑苔屐未痕。
梅已著花花著子，竹初生筍筍生孫。
頭邊歲月驚心慣，案上詩書帶睡翻。
惆悵芳菲看易歇，晩風吹返海棠魂。
贈信師還山
借問何時到洞天？妙香樓閣赤城煙。
晨飛冷錫穿雲出，夜漱寒泉倚石眠。
金磬響分花外寺，玉笙吹徹月中仙。
相逢未得相隨去，珍重新詩贈太顚。
爲權仲明，次壁上申駱峯韻
煙霞一面好山園，玉趾曾臨雪夜門。
今日兒童識司馬，昔時儒雅重公孫。
巖前樹色攤書靜，屋下泉聲入枕喧。
最是風流傳後裔，華堂無恙舊琴樽。
金谷繁華擅晉園，百年桃李蔭朱門。
一時富貴公侯伯，三世文衡祖子孫。
勳業剩歸高閣畫，姓名留與後人喧。
今君兄弟承家早，骨相還應給上樽。
形勝城南占小園，往時賓客想塡門。
衣冠奕世新羅後，經術名家故相孫。
林晩鶯花春有迹，地偏車馬晝無喧。
凄涼二十年前事，白首重傾月下樽。
〈鄙生與主人有吹蔥之分，今二十七年，而重會于此故云。〉
暇日訪鄭和伯江舍，敍別
忙裏抽身出禁垣，偶牽佳興過江村。
知君久作西湖長，爲我還開北海樽。
帆飽好風來柳岸，浪肥新雨到柴門。
明朝又是天涯別，腸斷靑山夕照痕。
騎曹廳後小池深黑，中有種荷數朶
誰破階前一席莎？池中貯水不盈科。
朝宗縱隔滄溟路，咫尺潛通太液波。
漆色深泓涵古鏡，銀鱗瀺灂動新荷。
此間無限江湖意，萬里西風日夕多。
陸沈
頭白塵間謾陸沈，跡居朝市志雲林。
江湖自得莊魚樂，鍾鼓元非魯鳥心。
風動竹聲秋戛玉，月臨松影夜篩金。
愁來獨抱幽琴弄，《山水》何人是賞音？
送江原監司赴任
形勝吾東第一區，此中眞箇列仙都。
金剛未信非蓬島，鏡浦還疑是鑑湖。
鷗外海棠春雨濕，鶴邊雲樹夕陽孤。
待公官滿歸來日，肯挈河山屬我無？
濩落
濩落平生迹最孤，一官榮辱幾泥塗？
王尊賢佞人憎愛，蘧瑗行藏道有無。
浮世風波餘鬢髮，暮年魂夢只江湖。
伯牙絃罷知音少，誰記高陽舊酒徒？
別金校理叔度以安撫御史往耽羅
恩綸新照紫麟袍，第一雲間彩鳳毛。
吏部文章蛟鰐避，玉堂聲價斗山高。
不妨壯節嘗危險，要使窮鄕息怨號。
努力莫虞鯨海惡，早知忠信伏風濤。
銅雀道中
銅雀津頭喚小舟，鏡中朝日射江流。
碧峯霧裏看冠岳，紅樹霜前認果州。
隔岸鷄聲初報午，滿林蟲語早知秋。
六年重踏沙乾路，衰草依然惹客愁。
路傍叢祠
叢祠陰畔晝冥冥，聚石爲壇樹作亭。
行客睢盱來乞福，野人瞻拜爲祈靈。
煙昏每聽妖狐泣，雨夜時看鬼燐靑。
日暮紙錢秋社散，烏鳶群噪競餘腥。
江曉
夢裏鷄聲喚曙回，推窓寒氣挾秋來。
天臨大野星初沒，月湧長江霧未開。
樹色纔分楮子島，波光不辨濟川臺。
呼童鞴馬登前路，悵望沙鷗水一隈。
新坪道中
薄暮頑雲四面垂，洞陰歸馬苦遲遲。
草間蟲語如相弔，林外泉聲亦自悲。
萬樹戚容霜落後，千山愁色日斜時。
蒼茫新野村前路，極目荒原去歲思。
〈上年，以國葬初卜此地，功旣就而改卜，余因聘翁葬事過去故云。〉
直騎省，書示衛將諸公
文武兼材揀具僚，鉤陳列將總金貂。
一曹在內兵爲重，五衛居間職最饒。
南北東西分四所，寅申巳亥直三宵。
腐儒亦廁韜鈴地，愧乏絲毫補聖朝。
挽辛僉知應基
將壇詩禮早聞名，報國平戎自一生。
兩路威風重制閫，九州恩愛幾專城？
廉頗已老身猶健，李廣無成疾遽嬰。
邊塞卽今思猛士，傷心淚盡伏波營。
自遣
十載官班近紫霄，答恩無路溷淸朝。
千薪積底身如魘，萬口喧邊骨欲銷。
習靜坐依東郭几，厭煩行棄許由瓢。
誰知大隱金門裏，白首中兵任寂寥？
三月晦日，偶書贈人壬寅
光陰烏兔兩跳丸，憂病叢中奈尠歡？
歸去有心耕谷口，老來無夢到槐安。
乾坤萬事幾搔首？風月百年空倚闌。
今日送春兼送客，世間離別太多端。
漫遣
泥逕何曾爲客開？悄無人迹印庭苔。
狂風作帚掃花去，缺月如鉤牽興來。
病抱未堪頻歲惡，虛名枉被小兒猜。
處身有所今方覺，《木雁》篇中材不材。
沈監司友勝大夫人挽
福無肩比德無隣，道協三從壼範新。
父子官銜觀察使，門闌榮養大夫人。
日翻彩服歡娛夕，風打萱花寂寞春。
早托葭莩違執紼，病中緘淚送靈輴。
送李綏之赴大同
湖海聲名四十秋，半生襟韻最風流。
人情閱盡多新態，世變經來少舊遊。
萬事塵埃雙白鬢，一燈樽酒獨靑眸。
不堪垂老頻成別，芳草年年病裏愁。
挽沈監司
玉節金章荷主恩，官銜奕世使華尊。
閣中圖畫功臣像，泉下衰麻孝子魂。
秋雨尙餘三逕菊，春風先謝北堂萱。
百年知舊無窮慟，淚盡荒山宿草痕。
次玄翁用懷麓韻見寄
永晝虛堂一事無，地偏車馬絶喧呼。
倘來軒冕何關汝？決去林泉不負吾。
薄技自慙同北郭，暮年唯欲長西湖。
藥爐茶鼎閑生計，寫罷《黃庭》日已晡。
雨中過申玄翁宅，酬李實之留別韻
把酒西風別舊遊，客窓歸意不禁秋。
東籬老盡淵明菊，南國涼生季子裘。
詩得江山供健筆，興隨煙雨入扁舟。
抛官恨未相携去，離合空敎雪滿頭。
旅程離思共漫漫，會合年來幾解顏？
世路多猜須退早，人情慣閱見交難。
吟邊雨菊荒三逕，夢裏煙蘿鎖舊山。
羨子乘秋還小隱，一鞭行色水雲間。
奉送權同知思悅赴京
朝天妙簡使臣才，銀漢仙槎八月催。
楓樹暮雲人萬里，菊花秋雨酒三杯。
荊卿水上西風冷，召伯城邊北雁回。
多少悲涼懷舊淚，憑君一洒古燕臺。
送申監司季收按海西
要借長才慰遠氓，紫泥新下鳳凰城。
北堂暫輟斑衣舞，西海還催攬轡行。
千里封疆連帥職，一方旌節丈夫榮。
政成徵召應非晩，環佩隨春返玉淸。
送柳尙書根再按湖西
慣亂餘民似鳥驚，撫綏須借藎臣行。
重臨嚴武有遺愛，再出寇恂從九卿。
父老改觀新節鉞，山河增色舊旃旌。
政成他日徵還急，佇向星辰認履聲。
送張同知好古以冊封世子奏請副使赴京
南路驅馳纔半歲，北京行李又西風。
天將日月開靑禁，海泛星槎覲紫宮。
才遇盤根知利割，事當難處見奇功。
想看敷奏龍墀曉，丹詔隨春下碧空。
送朴子龍出按關東癸卯
知君仙骨仍仙分，管得仙區是宿緣。
鏡浦春波蓬島月，鳴沙晩雨海棠天。
提封大嶺東西北，形勝靈峯萬二千。
應待政成嚴召急，歸來還拜玉皇前。
送李端川子敏之行
一麾荒郡屈仙曹，墨綬靑春映錦袍。
巨嶺磨天秋見雪，孤城枕海夜聞濤。
心淸自識金銀氣，政簡惟揮月露毫。
不待滿瓜徵召急，割鷄非久試牛刀。
送尙州黃使君洛
靑陽托契白頭新，詩酒平生慣見親。
榮辱幾驚塵裏夢？去留偏惱病中身。
檜巖風雪昔年夜，商嶺煙花今日春。
想得他時《循吏傳》，潁川重有姓黃人。
申秀才挽
英妙如君後生少，高靈家世子孫賢。
人間玉樹盈庭日，天上銀河列宿年。
纔報蟻床身偶恙，豈期駒隙命難延？
親知拜送都門曉，無限傷心薤露前。
送權盈德泰一赴任
五馬靑春荷寵榮，聖心端許爲親誠。
朝衣久負斑衣戲，晝錦今成製錦行。
要使一方歸孝理，還看百里藹仁聲。
從來枳棘難棲鳳，早捧徵書返紫淸。
漫書
二年愁臥不窺園，轉眼春光已滿村。
吟罷風箏時遞韻，夢闌山鳥共忘言。
消磨結習猶耽酒，潦倒工夫只閉門。
今日偶隨明月出，杏花庭院正黃昏。
春日有懷朴說之
流年世故共悤悤，不覺三春序已窮。
芳草有情啼暮雨，落花無語舞東風。
輸將事業吟詩裏，斷送韶華臥病中。
怊悵舊遊難會面，夜囱尊酒幾時同？
送千秋使金僉知穎男赴京
身奮蹄涔辦壯遊，暮年西笑向燕幽。
東山舊小宣尼魯，上國今觀季札周。
令節千秋少天子，皇恩一視內諸侯。
遙知劍佩龍墀曉，稽首紅雲拜玉旒。
送白評事赴寧邊
白也飄然才不群，早將書劍學從軍。
十年孤夢香爐月，千里嚴程鐵甕雲。
對酒夕陽人去住，寄聲秋塞雁知聞。
病中無限分飛意，惆悵天涯遠送君。
文武全材自絶倫，少年聲譽幕中賓。
身兼弓馬豪無敵，筆走龍蛇捷有神。
意氣遙橫沙磧曉，風流獨壓綺羅春。
行裝一劍君家物，莫遣功名屬別人。
次白楊根兄《鄕墅》韻
海龍峯下臥龍居，心事靑山一草廬。
對菊日斟彭澤酒，臨池時學右軍書。
白雲行止身偏懶，黃綬功名夢亦疏。
莫種桃花流水畔，春來怕有武陵漁。
感舊，送李正郞志完赴京
悲歌昔日入燕雲，俠窟英聲早飽聞。
臺上只今思郭隗，市中何處問荊君？
昭王事業埋秋草，聖代山河倚夕曛。
剩寄平生懷古淚，西風一洒望諸墳。
玉堂中秋日，宣醞有感
猥將衰質廁名流，白首重來秖自羞。
十載恩光還此日，九天佳節又中秋。
盈壺法酒寧辭醉？滿袖仙桃不待偸。
倩畫龍眠非好事，異時聲氣要相求。
〈議將作軸故云。〉
別李相禮叔平還舊隱
頭掉人間萬念空，故園今在洛波東。
聲名紫闕登筵後，心事靑山拄笏中。
對酒離懷將落日，掛冠行色正秋風。
他時會著荷衣去，白首林泉杖屨同。
送張監司好古按湖南
去年體察今巡察，一路氷霜九月寒。
聖主重才偏注意，男兒當事不辭難。
臨淮壁壘增新彩，橫海樓船改舊觀。
努力功名邊臥鼓，形容會向畫中看。
送尹御史次野巡檢湖南
繡服秋風出鳳城，路連南國福星明。
張生久抱埋輪志，范子今成攬轡行。
帕首袴靴兵馬使，戈船弓劍水軍營。
先聲已壓藩垣壯，目下扶桑海不驚。
送李正郞仲實以從事赴統營
萬里樓船壓海濤，戍旗秋捲嶠雲高。
元戎節制兼三道，從事才名第一豪。
東洛纔回西塞駕，南征還任北山勞。
男兒意氣均夷險，要試胸中老《豹韜》。
參判叔父初度日，酒席奉呈
稱慶門闌敞小茵，一陽時序屬良辰。
康寧壽貴無雙福，壻姪兒孫共十人。
瑞莢九開堂上日，仙桃三熟海中春。
爭言氣力今尤健，未信明年是八旬。
別趙深源赴軍威甲辰
別路東風嶺一隅，故人樽酒夕陽孤。
北堂久佇毛生檄，南國初飛葉縣鳧。
墨綬恩輝經梓里，彩衣春色借銅符。
卽今官閣梅應發，倘把寒香寄我無？
送李養源赴光山
湖徼雄藩是茂珍，才兼牧御最難人。
齊聲召杜南陽日，接武夔龍北掖春。
前後聖恩銅虎重，弟兄榮養彩衣新。
一麾遠別吾休恨，猶喜專城得近親。
〈公曾爲南陽有遺愛，以承宣遞授是職。且公之季，時倅高山，奉親以往故云。〉
淸和卽事進退格
鎭日關門少客過，幽居渾似野僧家。
吟邊命酒奔愁陣，病裏呼茶却睡魔。
春雨有聲鳴屋瓦，曉風無力破山花。
偸閑擬逐尋芳侶，其奈餘寒尙未和？
送李相禮叔平以奏請書狀官赴京
身隨使節向燕州，文采如今第一流。
天子聖明堯舜禹，朝廷禮樂夏商周。
應知眷命扶靑社，要把群情徹玉旒。
拭目芝函來北極，前星久耀海東頭。
知事叔父八十，蒙特恩陞秩，設壽筵以榮之。在座咸賦詩，歌詠其事，謹次大學士韻，仰呈
紫泥新沐異恩加，喜氣隨春滿一家。
天上壽星朝報瑞，席間卿月夜增華。
金樽畫燭平生酒，碧海仙桃幾度花？
盛事揄揚歸老手，文衡傑句世爭譁。
送尹可晦赴京
聞君今着遠遊鞭，秋色遙程氣槪前。
季札眼中周禮樂，子長脚下漢山川。
金臺草樹千年地，玉塞風霜八月天。
悵望行塵西萬里，別愁無限夕陽邊。
送李尙州士源之任
憶曾文院共聯翩，一夢升沈二十年。
午日幾移槐影裏？春杯屢醉杏花前。
憂歡世上今衰鬢，去住人間又別筵。
可耐悲秋兼送舊？驛程愁望夕陽天。
甲辰閏九月九日，行司馬同年榜會于靑鶴洞
壬午曾經二十霜，相看鬚鬢各蒼浪。
光輝座上新丞相，潦倒樽前舊侍郞。
同榜故人今幾箇？一年佳節再重陽。
須知此會眞非偶，盡醉休嫌落帽狂。
謝朴黃州說之惠油麻說之弟，時任信川，故詩中及之。
綵衣春色擁萱堂，兄宰齊安季石鄕。
二邑民風今魯衛，一方治化舊龔黃。
疏慵未作三刀夢，遲暮偏驚兩鬢霜。
慙負油麻相贈意，病來閑却讀書床。
會盟祭隨駕卽事
三更一點出宮行，將祀靈壇要會盟。
驅却寒威敎夜暖，喚回和氣逼陽生。
天容穆穆雲爲幄，羽衛煌煌火作城。
禮罷山河猶未曙，群官抃舞賀升平。
〈甲辰十月二十八日，行三功臣會盟祭，乃長至前二日也。〉
知事叔父初度日，席上口占適長至日也。
南極星臨南至日，良辰喜氣擁賓筵。
朱顏座壓春風裏，綠酒樽開夜雪邊。
爵齒德爲今達貴，康寧壽過古稀年。
向來精力看尤健，人道吾家有地仙。
次《海月軒》韻，爲黃會元題
月軒簾箔壓鰌潮，上下微茫蘸泬寥。
鉛汞一爐金閃閃，琉璃萬頃玉迢迢。
呼將海若騎鯨背，醉共姮娥捻鳳簫。
怳在廣寒宮裏坐，凌虛不用駕銀橋。
偶成
白首還丹計已遲，宦途榮落且隨時。
迂辛口業猶貪酒，瘦島精神謾費詩。
長病久知無上藥，不治端復得中醫。
吾家自有存心法，安用奇方嚥玉池？
燈夕感舊
昔李起夫邀我與崔汝瞻，作觀燈會，竟夜極歡而罷。至今廿年，已迫老境，獨坐無賴，慨然以書。
丁亥年中四八日，謫仙堂上作良辰。
一場歡會燈前面，三影團欒月下人。
荏苒流光空似夢，蕭疏兩鬢已無春。
多情獨有書窓燭，猶照當時見在身。
李僉知台徵挽赴京回還，病逝于鳳山客館。
前秋訪我南山下，乃是朝天臨去時。
深羨形容能爾健，豈知眉宇此終辭？
年齡僅過公明算，稚幼纔同子厚兒。
吉往凶歸誰不慟？故人垂淚路人悲。
次金一叔楊花草亭詩韻
高閣臨江軒納風，看天疑壓地疑窮。
山朝毋嶽揷雲外，水注孔巖歸海中。
閑載釣舟呼月共，醉眠沙渚與鷗同。
此間眞趣知難畫，今世何人摩詰工？
奕世貞烈爲天將吳遊擊宗道製。
氷作淸標石作腸，空閨早歲泣孤孀。
百年信誓明天日，一種貞心凜雪霜。
靑史傳中雙令女，《柏舟》詩後兩共姜。
不須更倩張林筆，名在人間萬口香。
靜中偶書
陶潛歸後故田荒，門掩東籬歲月長。
世事一場群蟻穴，人生十步九羊腸。
誰憐骯髒居南郭？正見伊優滿北堂。
習靜近來無長物，床頭《周易》與醫方。
詠懷進退格
宇宙中間此寓形，半生心事自無營。
溪邊酌酒杯添綠，竹上題詩句更淸。
貧似伯龍窮鬼笑，才如司馬俗人輕。
從來翰墨眞癡業，安用辛勤老一經？
送鄭監司晦爾按江原
奕世靑雲荷寵榮，官銜禮部侍郞淸。
紓將北極宵衣念，借得東瀛晝錦行。
吟閣晩風三島近，酒杯秋日五臺晴。
分符會逐襜帷去，笑與群仙戲化城。
送李參議赴京
鳳城初日照行裝，玉節西風指帝鄕。
千里路中遼海月，九秋衣上薊門霜。
朝廷禮樂商周夏，天子仁明禹武湯。
年少遠遊殊不惡，秖應收拾富奚囊。
送李舒川克休之任
聲望當朝玉署儒，幾年高步五雲衢？
紫霄暫輟郞官宿，滄海初分太守符。
韓子文章能徙鰐，孟嘗治化可還珠。
門冬最是西林產，倘記相如病渴無？
卽事
休官剛辦二年閑，五斗功名齒亦酸。
生死蠹蟲文字裏，是非隍鹿夢魂間。
慣經世事肱三折，易別光陰指一彈。
籬下不栽陶令菊，窓前長對謝公山。
題《圃隱集》
圃隱先生鐵石肝，年當五百挺三韓。
詩名水部兼工部，忠義文山與疊山。
白日淸霜天地內，丹心勁節古今間。
遺編凜烈精神在，景仰令人骨亦寒。
之子指車五山也。
之子才雄今世無，筆端揮洒九溟枯。
詩追四傑王盧駱，賦就三都魏蜀吳。
誰惜文章懸日月？可憐蹤跡傍江湖。
何時更翦南堂燭，細討新篇慰病夫？
丁未重九日，金正卿第醉話，席上口占
杜門驚却歲時忙，愁裏佳辰強擧觴。
紅葉庭除新過雨，黃花院宇早迎霜。
西風敗我登高興，世事何心落帽狂？
邂逅莫辭今日醉，餘生能得幾重陽？
〈時邊耗甚急。〉
漫成
悠悠莫莫更休休，衰鬢星星鏡裏秋。
少日文章成隱豹，暮年身世任呼牛。
靑衫已自無關念，烏帽如何尙戀頭？
要與沙鷗同結社，北溪煙月我菟裘。
十一月晦日
機緘衮衮靜中忙，不覺流年又二陽。
幽逕雪封新柳眼，小庭氷勒早梅粧。
神勞剩得詩千首，歲盡惟餘曆一張。
好與天時共消息，肯從詹尹問行藏？
送副體察使李養久赴咸鏡道
朝廷經略黑山戎，玉帳遙臨大漠空。
幕府東西新節制，使君南北舊威風。
懽騰父老重迎後，膽破胡雛一顧中。
從古伐謀爲上將，營平今日更奇功。
五月十五日，雨中偶題
陶潛官罷掩柴門，萬事年來了不聞。
草砌泥深苔逕合，紙窓煙濕竹爐熏。
人情舊雨殊今雨，世路靑雲隔白雲。
鍾鼎久知非我分，免敎重勒北山文。
訪車復元不遇，翌日次其贈詩韻
立馬山南近夕暉，倚松愁待主人歸。
村邊古柳先秋冷，籬外淸溪不雨肥。
荒蘚印蹤封石逕，晩雲留影鎖荊扉。
今朝喜得新篇貺，篋裏珠璣夜有輝。
泉石寒盟久未尋，一秋幽興阻登臨。
還逢謝子遊山夕，謾負嵇生命駕心。
城闕暝煙浮爽氣，洞門殘雨送層陰。
新愁擬就蘇端話，却怕泥塗沒馬深。
沙溪精舍，次盧蘇齋韻。爲房上舍元震題
淑氣鍾靈天地東，幽居占勝帶方中。
生孫舊有千竿竹，種子今成十丈松。
山學高標猶偃蹇，水留淸韻自玲瓏。
知翁道德從來富，休說臞儒活計窮。
〈所謂翁者，卽房生之祖也。居南原，隱德不仕，自蘇齋、南冥曁時之士大夫，皆歌詠之。〉
送義州府尹赴任
天上翩翩瑞鳳毛，左官猶得擁旌旄。
銀臺雨露辭三殿，玉塞風雲展《六韜》。
絶漠夜空千虎窟，孤城秋壯九龍濤。
從今西北邊塵淨，爲有文星傍磧高。
謫仙才調擅時名，五馬淸秋別玉京。
鶴野封疆新使節，龍灣都會古關城。
天邊道路《西征賦》，海上樓臺北望情。
唯有夢魂還不隔，夜隨孤月入承明。
送趙狀元翊赴嶺南都事
同榜當時第一仙，晩從南幕詠紅蓮。
談間意氣眞千古，夢裏悲歡共十年。
錦服晝明商嶺日，綵毫秋動月城煙。
無端邂逅還成別，腸斷西風把酒前。
送趙東萊遂初赴任
芝園病客怯銜杯，老抱無端別恨催。
尺劍威橫日本島，雙旌氣蹴海雲臺。
西城暮色人初去，南國秋風雁未來。
共說使君仙骨在，一麾猶得占蓬萊。
八月旣望，赴同年會於望遠亭，仍夜泛
望遠亭臨江水隈，亭中秋色錦筵開。
簷前活畫靑山出，檻外長天白鳥來。
萬古乾坤今夜月，百年湖海故人杯。
淸歌玉笛宵將半，不似山陰興盡廻。
十月十五日，瑞蔥臺親臨，觀武才試儒生。時以宗宰入侍，口占
十月空宮輦路開，天敎雨雪淨氛埃。
香煙細細縈寒樹，瑞氣蔥蔥護舊臺。
刻燭文成飛彩筆，穿楊技妙響晴雷。
時艱正爲需材急，不是宸情玩戲來。
送鄭景任赴羅州
蓮籍當時早見親，慣從僚席托淸塵。
北扉舊草燈前夜，南國新梅雪裏春。
千里風雲雙闕遠，十年江海一麾頻。
向來分手偏惆悵，何況今成老病身？
送金景益赴安岳
千里君今五馬歸，弟兄榮養世間稀。
雄州捧檄聯銅綬，雌閣稱觴兩綵衣。
去興寒隨關月遠，行旌晩逐海雲飛。
自憐遲暮頻傷別，雪後終南掩夕扉。
〈君之弟景和，時任安州，故上聯云云。〉
次韻，題辛鱗伯草亭
高亭十里俯平坡，亭下長川漾碧波。
庭畔只栽彭澤菊，洞中時出武陵花。
開簾醉興因新月，倚檻詩情爲晩霞。
可是逍遙心自適，朅來無夢到京華。
酒席口占，贈別鄭述初恩津之行
雪裏虛堂夜坐淸，一樽燈火語平生。
東門古柳春先動，南郭新梅臘後晴。
千里風塵今日別，百年湖海故人情。
酒酣無限分携意，腸斷《陽關》第四聲。
酒席，贈別從弟日章南還
把袂春風淚欲零，一樽燈火照虛庭。
梅花漢北愁中白，草色湖南夢裏靑。
親舊十年稀見面，弟兄千里又分形。
衰遲惜別情偏苦，今夕惟須醉不醒。
次李東嶽子敏見贈詩幷序
四月十二日，李東嶽子敏作龍灣會於其第。在席者，李五峯孝彥、李月沙聖徵、朴南郭說之、李東嶽子敏、洪鶴谷輝世、車五山復元、權石洲汝章曁余共八人。酒闌，各占聯句以記之，翌日子敏用其韻，贈余索和，故次韻却寄。
名園高會夕堂深，坐對終南翠幾岑？
千里關河當日面，一燈風雨故人心。
樽前歷略靑雲氣，筆底縱橫《白雪》吟。
不分疏慵參席末，醉扶歸路曉光侵。
次車復元《雨中有懷》韻
閉戶城南沒膝泥，豈堪鵬翮久涔蹄？
觀周有眼慙吳札，作吏無心慕晉嵇。
上國行隨秋雁去，虛簷臥聽午禽啼。
翛然喜得淸詩讀，坐豁陰雲萬里迷。
〈時將赴京故云云。〉
送兪判官而省赴石州石州卽江界。
望郞文采從臣班，五馬東風出暮關。
靑海萬重天外路，白雲千里漢南山。
氈裘已伏先聲壯，刀斗應從到日閑。
狄嶺西邊元立石，好將勳業勒銘還。
〈立石，本州驛名。〉
李尙書宅宴席，次金南窓韻
華堂勝會錦爲筵，笙笛聲高切夜絃。
賓客一時名宰相，主人七袠老神仙。
歡情不厭玉觴滿，醉興還忘烏帽偏。
盛事鋪張須傑句，南窓彩筆爛雲煙。
再次
不分衰慵廁勝筵，滿堂紅粉擁歌絃。
錦袍犀帶朝中貴，鶴髮朱顏座上仙。
授簡文章慙客右，銜杯意氣覺吾偏。
夜闌雜沓軒車散，蠟炬分光破柳煙。
別冬至使趙僉知存性朝京
作別經年已斷魂，送君迢遞又中原。
金臺暮雨迷燕塞，玉樹秋風動薊門。
孤劍北遊今季札，一槎西去舊張騫。
向來辛苦吾偏慣，悵望行塵萬里痕。
許判書筬挽詞
詩禮名家世有人，風流儒雅自殊倫。
官銜北斗隣台座，藻鑑東銓聳搢紳。
雨露未回泉下夢，丹靑空幻畫中身。
交遊多少存亡慟，淚入寒山月色晨。
別冬至副使李僉知成吉赴京
臨分自覺倍離憂，童稚情親到白頭。
楡塞壯遊先入漢，玉京行色後觀周。
沙場古月鴻邊曉，華表新霜鶴外秋。
想得歸程詩眼富，剩將豪氣動皇州。
次沈相國壽宴詩韻
相國之子昶爲堤川倅，行壽宴于相國第，一時名勝咸集，盡歡而罷。翌朝相國爲詩以屬，與宴者皆和之。
相門佳氣鬱方來，稱慶華筵勝會開。
東閤晝迎靑瑣客，北堂春滿紫霞杯。
壽星政壓中台貴，綵服新看太守才。
何幸疏慵叨席次？不嫌扶醉夜深廻。
滿堂簪履擧朝來，綺席淸樽卜夜開。
王母盤盛千歲實，天仙手捧萬年杯。
趨塵幸作登龍客，授簡慙非倚馬才。
歸路有人爭指說，每從門下吐茵廻。
富貴朱門鼎鼎來，良辰喜氣一陽開。
名高北斗紆朝望，宅近南山入壽杯。
座上笙歌分法曲，席間詩句擅雄才。
今年更勝前年健，未信光陰望七廻。
次車復元賦梅韻
天與梅花別有情，故敎寒雪妬輕盈。
春前顏色凌霜艶，夜裏精神得月明。
不向金宮粧粉額，惟隨玉糝入鹽羹。
黃翁題品眞成錯，凡卉何心喚作兄？
錯向窓前手種梅，年年觸撥病愁開。
衝寒漏得春風早，鬪巧偸逢夜雪催。
孤艶不思金屋薦，半殘如待玉人來。
筆端分與氷霜色，五老新詩見可猜。
日昨庭梅爲風雨所妬，飄落殆盡。玆疊前韻，以寓感惜之意
庭梅欲謝更關情，浥露渾疑眼淚盈。
雪下池臺春獨覺，水邊籬落夜猶明。
低枝每拂騷人几，結子應和御手羹。
準擬惜花留一醉，杖頭安得孔方兄？
老子平生酷愛梅，先於百卉未春開。
惟愁玉笛吹將盡，不假金刀翦却催。
當戶影從明月入，掩門香逐暗風來。
無端昨夜顚狂雨，剛被天公分外猜。
又次韻
寒梅臘後尙風情，開遍幽香院裏盈。
氷上素娥宵影冷，雪中靑女晩粧明。
瑤臺映處憐孤艶，金鼎調時笑大羹。
一種淸標松竹菊，若論優劣定難兄。
隱翁終日對叢梅，看盡瓊葩次第開。
淑氣暗從寒律轉，芳心先爲好詩催。
氷簷冷蘂塵難染，雪逕幽香蝶不來。
若把孤根天上植，月宮仙子摠相猜。
梅花落後有餘情，結子枝頭綠已盈。
春盡葉間風遞韻，影寒庭際月留明。
入喉耐可醫軍渴，和味眞堪饗帝羹。
強欲品題吟玩久，却嫌詩句犯師兄。
窓前手種一株梅，破臘年年帶雪開。
何遜眼靑知興在，杜陵頭白爲愁催。
庭閑只合騷人賞，巷僻何曾俗子來？
自是氷姿天與潔，暮春桃李莫含猜。
殘梅落去最關情，枝上初稀地上盈。
政看玉蘂隨風舞，無復氷葩照雪明。
三月綠陰供几席，幾時黃熟薦杯羹？
何須畫出橫斜影？儘有淸詩不負兄。
徹骨風流是臘梅，南枝向晩北枝開。
孤芳獨得天機早，冷艶端因造化催。
根自水晶宮裏種，香從銀色界中來。
臨階一盞傷春酒，喚起花神醉不猜。
次車僉正復元《參會盟祭及宴卽事》詩韻
羽衛侵星夜不寒，火城明裏月初殘。
旌旗影合風前路，劍佩聲高露下壇。
冊府丹書河一帶，勳臣白馬血千盤。
揄揚盛事歸雄筆，獨愧無能老從官。
〈右，會盟祭。〉
宸座朝臨碧殿寒，禁庭晴旭屬春殘。
衣冠慶會開周讌，帶礪新盟集漢壇。
酒泛御香添玉斝，饌分天澤飣金盤。
病臣白首終無補，飽食從前愧太官。
〈右，飮福宴。〉
又次
約束句芒不作寒，雨師先壓陌塵殘。
天將星月供宵燭，地獻雲霞結曉壇。
聖代勳名分五等，詞臣歌頌比三《盤》。
聞君咫尺承嘉宴，誰道淸卿是冷官？
〈太常少卿，號淸卿。〉
和車復元謝見訪韻
破屋臨溪不設門，盡收雲物納前軒。
靑山半映斜陽色，碧樹全沾過雨痕。
心靜自能蠲俗慮，地偏還覺隔塵煩。
劇談多少相逢夕，好把新詩一細論。
急雨知從好句來，一軒秋氣淨氛埃。
雲驅北郭陰初合，風捲南山翠欲摧。
麈尾未拚終日話，鞭頭政帶夕陽廻。
怳然御氣遊方外，邂逅盧敖得暫陪。
〈是日席上，復元以所爲詩軸見示，適風雨驟至故云。〉
趙狀元翊挽詞
伯氏書來病始聞，豈料先已死生分？
峨洋有指誰知我？天地無情似妬君。
千里夢回江北月，九秋魂斷嶠南雲。
榜中年少今成老，哭向西風淚滿裙。
文廟焚香卽事
金牛當日始經營，廟貌重新迄享成。
二十年間一祭酒，三千人後數諸生。
杏壇疏影春無色，芹泮寒流夜自聲。
際曉焚香稽首罷，明倫堂上獨傷情。
〈辛丑，余爲大司成，始重刱聖廟。而至是，儒生因事削黜，居齋者只數人。〉
宗廟冬享卽事
外班初整夜方中，神衛森嚴靜不風。
萬炬通星欺白晝，千燈代月爇靑空。
牲兼黍稷馨香備，樂奏笙鏞上下同。
仍憶去年參法從，駿奔將事後群工。
次車五山詠早梅韻
第一先春冠衆芳，嫩寒庭院暗生香。
霜前素女含羞態，月下明妃倚淡粧。
唯與竹松論品格，任敎桃杏競年光。
纔開易落君休恨！留取枝頭子半黃。
再次
紅紫紛紛孰竝芳？一枝初發滿庭香。
天敎粉艶多生潔，雪與瓊姿別樣粧。
明月有情賖夜色，軟風何意妒春光？
孤標恥落群花後，却笑東籬菊蘂黃。
卽事
二年愁寂罷琴歌，無奈光陰瞥地過。
病後良方時坐臥，靜中公事日吟哦。
門臨大道人來少，宅近南山鳥語多。
萬事滄浪秋引夢，暫隨鷗鷺戲晴波。
銀臺二十朔契軸。次李五峯韻幷序
知申事李公遠伯曁右代言權公某同在銀臺，恪勤夙夜，爲上所器重，餘二十朔益不懈。苟非聰明筋力有大過人者，曷能得此？乃作繪以圖永久，蓋古未嘗有也。李五峯先生首爲詩，記其事，無容不佞贅焉，第有所感者。
不佞九入銀臺，前後十有七年，亦嘗與遠伯公一遭聯席。而旣鈍且病，近或一兩朔，久或八九朔，率自免去，益歎二公聰明筋力非人人所可及也。
夫以二公聰明筋力如是，而年齡甚富，聞望甚盛，今其淹跡鳳池，亦六月息耳。必將朝夕進于槐棘，恢恢乎有餘裕矣，豈特出納之地而止哉？姑和韻以致區區之意云。
淸切銀臺近紫冥，慣聞環佩日邊聲。
賢勞兩歲仍殊寵，位望他時卽列卿。
朝早禁闈分暗色，坐闌宮漏滴殘更。
龍鍾九忝無溫席，憶着當年感愧幷。
題《彰賜亭詩帖》。爲李五峯作
開府官高第一班，身承雨露兩朝間。
聲名北斗人加額，寵賞南金帝賜顏。
三畝晩營溪上宅，五峯遙占海中山。
他時準擬從公去，杖屨林泉共討閑。
寄題恩津客舍。次韻
官橋舸艦日迷津，桃李依然滿縣春。
勝槪不隨兵火盡，遺墟還遣棟楹新。
使君物色門前柳，騷客襟期雪後筠。
衙罷事閑惟宴息，此中眞有臥治人。
次韻，謝成雙泉見贈
流年伯玉已知非，高臥袁安獨掩扉。
宦味我今思野服，詩名君未換麻衣。
乾坤落拓騷人老，城市沈冥識者稀。
政憶西湖春始動，興隨煙月到漁磯。
送謝恩使海昌君、副使李同知赴京
將命天朝仗藎臣，壯遊行色又今春。
雲間道路秦城夕，日下衣冠漢殿晨。
楡塞風沙愁外遠，薊門花柳夢中新。
衰年惜別吾偏苦，曾是辛勤萬里人。
東郊卽事
漢陽三月未鶯聲，跋馬郊原眼始驚。
村巷得花春富貴，溪山罷霧晩分明。
草間細路行人少，煙外長空去鳥輕。
最是橋頭楊柳色，喚醒騷客舊吟情。
送任疏菴點馬之行。二首
形勝西都自古奇，管絃隨處足遊嬉。
留連氣槪千杯酒，領略風煙萬首詩。
浮碧樓臺天縹緲，練光亭館月參差。
胸中儘有氷心潔，不怕炎程九夏時。
驛路黃塵入馬蹄，男兒肯自惜分携？
登亭落日龍灣上，倚劍長風鶴塞西。
傑句曾聞天下誦，雄名直與古人齊。
江山此去非生面，須待新詩更品題。
車五山天輅挽。三首
氷霜標格繡心肝，仙鶴初歸碧落寒。
東野平生終薄祿，子雲身世只卑官。
詞林活氣三春盡，學海長波一夕乾。
應與奎星朝玉帝，上淸新許築騷壇。
八斗高才四海聞，最知風骨出人群。
功名一世還無分，宇宙千年始有君。
莊氏辨雄恒說劍，馬卿詞健更凌雲。
朱絃却爲鍾期斷，老子從今不作文。
文字尋常對眼靑，醉中豪氣到忘形。
延津劍去天收彩，圓嶠鼇亡地失靈。
江外凄涼新隴草，案頭零落舊囊螢。
惟餘滿篋洪陽作，却怕風雷逐六丁。
車五山故居有感
藉甚騷壇第一流，詩名不讓漢曹劉。
土中忍見埋瓊樹？天上空聞記玉樓。
博學雄譚當世少，論文把酒此生休。
秖今滿目山陽夕，腸斷西風笛裏秋。
韓參議鳴吉挽
孝友家風擧世聞，慣從蘭室挹淸芬。
淵源濂洛關閩學，佩服《詩》《書》《易》《禮》文。
道義百年欣有托，死生今日遽相分。
向來兩眼枯無淚，遲暮何堪又哭君？
儒雅朝中仰老成，一時雙璧擅英聲。
韋門奕世傳經早，韓子當年見道明。
未信斯文饒後死，可憐吾黨失先生。
佳城更近鴒原地，何限人間令弟情？
〈鴒原，原州地名。公葬其地，與季氏監司公所居相近故云。〉
送安岳赴任
德陽才子最風流，幼少相知到白頭。
官踐柏臺眞御史，地分楊岳古諸侯。
離亭碧樹城西夕，別路黃茅海上秋。
臥病無端違出祖，可堪愁倚月明樓？
送權申之以冬至使赴京
七十之年萬里程，問君何以有玆行？
朝廷自是推專對，王事從來仗老成。
衣上塵沙今薊塞，馬頭氷雪古燕城。
丁寧一語加餐飯，無限交遊贈別情。
送睦承旨大欽赴京
淸秋使者政朝天，玉署才名更妙年。
遼海長風孤雁背，薊門寒雨短鞭前。
辛勤道路蓬雙鬢，領略山川錦百篇。
病客城南偏惜別，不堪回首五雲邊。
閑居
暮年田圃寄生涯，野性蕭然似出家。
閑與鹿麛行澗谷，偶從鷗鷺戲溪沙。
山中富貴金銀草，路畔風流女妓花。
興罷歸來林影夕，呼童汲水試新茶。
露梁感舊
霜氣稜稜挾夜嚴，客亭衣被頓敎添。
月將水色窺秋戶，風引鍾聲到曉簷。
詩句未醫窮杜甫，菊花應笑病陶潛。
驚心四十年來事，獨對靑燈穩下簾。
十月一日雨
北風驅雨撼危樓，爽氣凄凄欲透裘。
病葉多情啼永夜，寒花有淚送窮秋。
交游冷落誰靑眼？世事侵尋自白頭。
惆悵故溪無產業，滄波望斷季鷹舟。
敬次沈相國題族會詩韻
相國新詞萬口傳，德門風誼共推先。
諸親長幼通三世，五福康寧近百年。
座上星臨南極曜，樽前樂奏後堂絃。
無端臥病違高會，孤贅餘生最可憐。
瓜瓞相承本一初，敍親開讌意非疏。
門闌瑞氣生陽後，家世仁風積德餘。
王謝庭中羅玉樹，潘楊席上簇華裾。
衰慵幸忝登龍分，竊喜從前得御車。
托交非獨爲姻親，厚義平生可證神。
破屋詩書貧宰相，淸時鍾鼓樂閑人。
家風尙保靑氈舊，世態寧論白首新？
聞道當筵無別語，只將忠孝誨諄諄。
次成鶴泉見贈韻
東望靑山小隱居，宅邊松竹政扶疏。
雲迎羽客蒼龍杖，月送靈仙白鹿車。
半世行藏輸翰墨，百年榮辱謝簪裾。
應知睡罷無餘事，得句時呼稚子書。
縶駒亭。次韻
快閣平臨萬井煙，大堤風物儘堪憐。
春閑太守鳴琴日，秋滿騷人拄笏年。
綠竹搖樽光欲滴，紅蕖映座色疑然。
此間政合留佳客，休唱《驪駒》向夕天。
奉賀申同樞慶壽宴詩同樞公，名橃，年九十四。
維嶽鍾靈五福全，達尊今世孰居先？
聰如伏勝傳經歲，壽近張蒼作相年。
賓主歡情春滿斝，家庭喜氣夜開筵。
忻聞盛事騰歌頌，共道人間有地仙。
夢烏亭。次李實之韻
雲作高臺玉作層，古今留眼幾來憑？
空江木落聞秋葉，遠浦人歸見夜燈。
詩筆長風豪李白，釣竿明月老嚴陵。
應知曲岸梅花發，驢背尋春病未能。
臨湖亭。次韻
聞說幽居共鶴巢，野裝蕭洒勝宮袍。
新栽竹樹堪醫俗，老愛琴書未覺饕。
地拆東西淸洛近，天連大小白山高。
箇中至樂兼仁智，爲有眞源自退陶。
洪僉知慶臣挽
氷姿玉貌錦心肝，文彩當朝萬目看。
仁者向來稀得壽，詩人何事不高官？
鷄年入夢靑雲斷，鶴馭埋蹤碧落寒。
垂死病中違執紼，可堪揮淚望江干？
人日
睡起東窓日照山，忽聞啼鳥報春還。
一年人事陰晴裏，正月天時冷暖間。
氷下暗聲泉動脈，雪邊新色柳生顏。
自憐經歲猶淹病，靜坐燒香晝掩關。
壬戌三月，承召還京，路中口占
三載田園一病身，素衣行染禁城塵。
江山有分吾何往？天地無私物自春。
花作笑顏如喚客，柳開歡眼爲迎人。
衰遲已覺詩鋒澁，羞見風光觸處新。
次沈鴻山留別梧竹亭韻
養閑中歲不吟詩，物色撩人喚舊思。
波動野池藏翠鴨，葉深庭樹露黃鸝。
梧風帶爽留題處，竹雨含啼惜別時。
寥落一江門獨掩，自憐衰病太支離。
沈鴻山滄浪亭，次秋灘韻。三首
高亭獨倚綠陰間，病臥柴扉晝亦關。
流水夕陽愁外路，亂峯晴靄畫中山。
俗緣斷後襟期曠，吟筆拋來造化閑。
靜裏忽聞柔櫓響，小舟初趁晩潮還。
來臥滄浪屋數間，暮年身世寄江關。
林中路細纔通井，竹外樓高不礙山。
元亮未歸三逕合，士安多病一生閑。
何當擺脫樊籠去，學得仙翁鍊九還？
羞把衰顏強世間，此心眞透利名關。
湖亭地仄多臨水，野客詩淸半說山。
坐靜翻嫌黃鳥鬧，身慵却學白雲閑。
日斜逢着漁舟子，聞自桃花洞裏還。
〈桃花洞卽近地名。〉
尹生來說江水盛漲，寄懷秋灘
見說長湖百里間，夜來新水入柴關。
天浮上下幾無地，岸合東西僅有山。
苔色欲侵幽逕斷，竹陰空鎖小亭閑。
騷翁可是增詩興，吟到棲鴉帶暝還。
謝秋灘袖詩來訪，次其韻
一病愔愔午夢間，幸逢佳客始開關。
隣棲舊占東西瀼，詩句新傳大小山。
吟罷竹風吹枕冷，語闌松日轉床閑。
深情只恨難牽挽，高駕何曾待夕還？
乍別仙區水竹間，洞門長望白雲關。
西湖暗辨天邊樹，南郭晴臨戶外山。
思入煙霞詩力健，夢尋魚鳥野情閑。
亭中月色堪乘興，早晩扁舟訪戴還。
浦口依微樹影間，家家門戶傍花關。
桃源幻出壺中境，栗島移來海上山。
永憶江湖牽興遠，全疏筆硯得心閑。
能詩賴有秋灘子，喚起衰翁習氣還。
疊前韻，再寄
快句生涼齒頰間，筆端秋色動河關。
漳濱身臥劉公幹，江左名高庾子山。
軼蕩乾坤眞得樂，牢籠風月少餘閑。
應知把酒題詩處，無限豪情醉裏還。
野色蒼茫罨畫間，一村籬落夕陽關。
地形俯瞰三邊水，風景橫分半面山。
卜宅有心成小隱，抽身無計辦長閑。
憑君爲向沙鷗道，丐與煙波我欲還。
水城寓舍卽事
野外收身返故居，九秋籬落夕煙初。
偎墻竹懶疑因醉，當路苔頑不受鋤。
玉筯登盤諸葛菜，銀鱗入網季鷹魚。
閑軒強酌黃花酒，却對溪山一笑餘。
村居。用前韻
投老行藏十畝間，養痾終歲臥鄕關。
愁看漢北煙中樹，興入江南雪後山。
野鶴生涯天地闊，海鷗心跡水雲閑。
蓬瀛舊有眞仙侶，應怪龍鍾久不還。
世外
世外沈冥識者誰？五年窮谷任棲遲。
事如過鳥無留跡，心似閑雲不起時。
慵後已將詩倂廢，老來惟有病相隨。
淸寒一味吾家物，竹枕藜床坐臥宜。
憶李長城潚隱居
早從丹訣學修眞，綠鬢朱顏別駐春。
壺裏有天聊遯跡，世間無地可藏身。
巖泉竹樹神仙宅，雪月風花富貴人。
我欲就君分一壑，白雲方丈共爲隣。
偶書
病夫心緖苦無歡，潦倒餘生一味酸。
三月煙花愁外暮，百年天地靜中寬。
山園待步靑藜健，海岸尋盟白鳥寒。
結習未消吟興在，滿城春色動毫端。
自隋城抵銅雀津。口占
心似冥鴻飛碧落，身同社燕返塵棲。
花牽別恨啼春塢，柳引歸情拂晩堤。
芳草欲迷今日夢，綠苔猶記去年蹊。
夕陽行渡寒江水，萬樹晴煙古岸西。
尹處士挽處士名頊。遇賊被害，葬湖南地。
錦繡心肝月露胸，一場文字幾從容？
詞源浩蕩傾騷壘，逸氣聯翩倚筆鋒。
李涉有才還遇難，盧仝無命竟罹凶。
交遊不盡存亡慟，目斷江南雁外峯。
任持平叔英挽
芹泮當年始見親，每欽風調出凡塵。
談鋒爽吐氷霜氣，筆力橫驅造化神。
佳句謾騰天下口，聖恩難起地中身。
卽知文字終成祟，上界新徵作記人。
謫仙才譽擅今時，落拓紅塵跡更奇。
對策危言多士伏，當朝直節聖明知。
眼前僅有中郞女，身後猶無子厚兒。
年止四旬官五品，世間何限故人悲？
氷淸檗苦鐵心肝，活計平生到骨寒。
華表鶴歸天萬里，少陵鯨動海層瀾。
千秋汗簡霜猶凜，一夕封章墨未乾。
惆悵舊遊今冷落，玉淸誰與結詩壇？
文星半夜落泉臺，飆馭人間一夢催。
丹地直聲留柏府，木天奇藻在蓬萊。
功名有分終卑宦，造物何心解妬才？
長慟病中違執紼，荒詞寧盡此生哀？
次竹村慶壽詩韻幷序
竹村公，姓李，名世溫，以原任牧使退老于鄕。歲壬戌，公壽七十六，夫妻俱無恙，乃於本年三月誕辰，諸子設慶壽宴，兼行同牢禮，蓋去壬戌爲公委禽之歲也。公首爲詩以詠其事，吁，盛矣！誠古今所罕也。不佞早抱《傷往》之戚，玆因索和之勤，感而賦之。
偕老盟深六十年，洞房花燭又春天。
白頭共享人間福，紅線重成月下緣。
南極星辰朝壓座，北堂琴瑟夜開筵。
玉童拜獻長生籙，道是三淸第一仙。
蒼顏鶴髮兩高年，更値韶華未暮天。
七十六春初度日，百千萬劫再生緣。
合歡今夕知何夕？交拜新筵卽舊筵。
借問古來誰得似？劉綱夫婦幷登仙。
送權僉知赴京
脚踏東秦百二關，玉京西指五雲間。
天連博望乘槎海，野接軒皇問道山。
萬里便風憑鷁首，九門初日拜龍顏。
事竣贏得皇恩厚，好與靑春作伴還。
送姜判校弘重使日本
雙旌初下五雲端，風采人爭拭目看。
殊域舊通周貢道，聖朝今舞舜階干。
舟橫析木靑空豁，劍倚扶桑白日寒。
從此東溟波不起，定敎鱗介化衣冠。
送李三宰弘胄都元帥之行
將壇詩禮屬儒流，幕府新開塞上頭。
目下威風戎虜慴，手中籌略鬼神愁。
塵淸鶴野軍聲曉，地盡龍沙劍氣秋。
待取功成勒燕石，再來前席進鴻疇。
送趙知事存性出按關東
玉節平明出鳳城，古關秋後使臣行。
鼇頭日月三山近，馬首風霜左海淸。
塵土百年衰病意，路岐今夕去留情。
秖應前席徵還急，重向星辰聽履聲。
贈趙梳翁還舊隱翁名公謹，年七十九。以同知退居楊根。
暮年簪紱宦情疏，歸臥田園小隱居。
荒逕未開元亮菊，古江初熟季膺魚。
裁詩永晝風生席，理髮淸晨雪映梳。
我欲就君同卜築，壑雲溪月問何如？
寄題金陽城仁龍山雨亭亭在忠原上流，庭植百梅，亦號百梅堂。
偶從幽境得眞源，新築茅廬架小軒。
垂柳閉門彭澤宰，落花流水武陵村。
尋梅曉逕香三昧，對雨春山碧一痕。
遙想日長塵事少，睡闌高枕聽禽言。
書懷
臘盡乾坤尙積陰，雪中門巷少參尋。
晨盤白粥生涯足，夜榻新梅歲暮心。
書對聖賢眞學業，跡居城市亦山林。
春來也有扁舟興，依舊寒窓病不禁。
送洪鶴谷迎慰之行
憶從西塞一槎同，夢裏遊蹤轉眼空。
山館落花三月雨，浿橋新柳幾春風？
病來但覺杯蛇怯，衰後誰看筆虎雄？
惆悵別懷吾更苦，閉門芳草夕陽東。
送金同知叔度赴京
天上仙槎八月催，許身王事敢遲回？
歸田未就安仁賦，觀國新推季札才。
雙闕曉雲趨象魏，片帆秋色繞蓬萊。
危途久試平生學，目下滄溟小一杯。
申延安宅，次宋圭庵諸公韻卽故相成希顏宅也。
晩從南麓卜新居，地僻尋常與世疏。
荒砌已無棲鳳樹，古池猶有化龍魚。
風泉近戶鳴秋枕，雪岫當簷映夜書。
名勝百年餘墨蹟，至今庭月幾盈虛？
〈元韻有「一庭林月正扶疏」之句故云。〉
江都卽事丁卯
宿雨初收綠一篙，隔林晴影散江皐。
朝風讓日雲容薄，夕浪粘天海氣高。
孤島生涯新莧蕨，故園春事老櫻桃。
腥塵滿目無由掃，壯士腰間鏽寶刀。
題五山詩卷後
掃盡齊梁復始唐，獨鳴騷壘擅文章。
雄鋒露處精神健，綵筆揮時物象忙。
工部詩名千古重，溧陽身計一生涼。
遺編愼莫輕投暗，今世無人識夜光。
書懷
弊廬岑寂古城陰，病後蓬蒿沒逕深。
孤鶴伴人眠夜榻，暗蛩多事語秋林。
靑雲跌蕩朝端跡，白首摧藏物外心。
惆悵此時知己寡，匣中《山水》怨瑤琴。
冬夜
頭童齒豁得衰徵，藥餌多年病轉增。
官散政同林下隱，身閑却似定中僧。
門臨廣陌猶無客，案閱群書是有朋。
夜氣欲生明月出，此翁心地本來澄。
寫懷戊辰
少猶多病老彌窮，志道當年愧未工。
詩向淡中方有味，學從衰後便無功。
疏簾夜引琴心月，靜室春生席面風。
擺脫舊來身上事，世間榮落盡成空。
落拓
落拓餘生宇宙間，慣從雲路趁朝班。
經來世變功名拙，老去詞場物色閑。
霜惹暗愁欺白鬢，酒攙衰興借朱顏。
酬恩未了歸心切，春入蓬萊夢裏山。
偶書
早年求道怯多岐，晩向遺經得暫窺。
念欲動時須猛省，義當爲處莫遲疑。
卷中師友眞堪樂，心上功程秪自知。
萬事靜觀消長理，行違不用問庖羲。
卽事
雨後柴扉晩始開，却憐佳節病中催。
經春不作新詩句，對景全抛舊酒杯。
月滿閑園花落去，煙深別院燕歸來。
階庭盡日無人到，時趁山禽步碧苔。
暮春
病懷凄冷値春歸，過盡韶華尙掩扉。
梅彈未黃經雨重，柳綿初白逐風飛。
鶯銜落蘂還高樹，燕蹴遊絲掛晩暉。
入夜偶逢江客語，野莊新水到漁磯。

[book_title]卷五
五言排律
海原府院君挽詞。三十韻
實天生間氣，維嶽降元精。
出處時治亂，存亡國重輕。
功名歸主聖，經濟屬河淸。
碩望推公輔，崇班竝弟兄。
淸風今吉甫，一德古阿衡。
位卽群僚冠，天方八柱擎。
邦家新再造，社稷昔將傾。
板蕩須賢佐，扶持仗老成。
臨危色不動，鎭物量逾宏。
勝自帷中決，師從席上行。
昏氛收北闕，長策協東征。
文物開休運，衣冠慶太平。
黃扉辭庶務，白屋奠殘氓。
謝傅蒼生望，裴公綠野情。
朝廷倚蓍蔡，聖眷佇梅羹。
天上星初隕，人間夢遽驚。
逢蛇憂太歲，食昴驗長庚。
七袠年雖靳，三尊福則盈。
朱門萬石貴，玉樹四枝榮。
終始無遺憾，忠勤享盛名。
麒麟猶舊畫，帶礪更新盟。
事業應千載，風流便九京。
諄諄臨絶語，懇懇愛君誠。
所畏吾先子，能容最後生。
〈先君嘗與公爲同僚，而鄙生亦忝備邊郞屬故云。〉
行朝曾忝屬，備局仰論兵。
奬飾言猶在，公私慟實幷。
典刑看嗣世，冠劍閟佳城。
冷落槐庭色，凄涼《薤露》聲。
夜臺披宿草，晨月送靈旌。
從此西門路，羊鞭不忍鳴。
奉送鄭夢與以封太子進賀使赴京
鶴禁開新瑞，龍庭慶太平。
前星輝《震》索，少海繼《離》明。
北極須將命，東曹暫輟卿。
梯航勤遠涉，玉帛導微誠。
虎拜隨仙仗，鳧趨謁帝京。
五雲天上色，雙佩日邊聲。
禮樂今周室，山川古薊城。
煙花三四月，風雨六千程。
老病傷時淚，艱危去國情。
春來懷正惡，何況送君行？
申同知慶壽宴帖。二十韻
嵩嶽生申日，靈川毓粹年。
箕裘家積慶，冠冕世稱賢。
製錦才誰似？分符邑屢遷。
八旬猶得健，五福總能專。
松柏風霜後，金貂雨露邊。
官銜躋二品，樞府竝西銓。
善養仁恩罕，超陞聖渥偏。
北堂鄕月近，南極壽星懸。
齒德仍兼爵，榮光孰比肩？
眼中無故舊，頷下有曾玄。
赫奕聯珠美，斑斕舞彩鮮。
幾回初度席？重屬太平天。
喜氣迎春色，歡情卜夜筵。
軒車朝雜沓，歌管夕留連。
蠟炬燒金鳳，香醪凸玉船。
蓂開春九十，桃熟歲三千。
賀溢簪紳裏，籌添海岳前。
人間眞壽福，天上老神仙。
盛事歸能畫，新詞合永傳。
不才慙善頌，摛筆和瑤篇。
別申咸從明遠赴任
伯氏於吾友，知君最少時。
九苞丹穴羽，雙箇碧瑤枝。
夜榻連姜被，春園下董帷。
論心眞莫逆，鍊業慣相隨。
二十年前事，尋常夢裏疑。
形容今老大，塵世幾歡悲？
晩歲稀知舊，新秋更別離。
板輿親喜懼，銅虎主恩私。
彩服輝分竹，文星壓借麾。
身辭天北極，路指海西陲。
白首憐多病，靑山入暮思。
贈行明月在，千里當襟期。
尹而述挽
痛哭坡潭子，才奇命亦奇。
功名五品職，翰墨一生詩。
鳳穴無雙羽，蟾宮第一枝。
南曹重掌誥，西海暫分麾。
白璧郉居實，靑雲杜牧之。
行年纔列宿，去世卽騎箕。
室有元瑜婦，家無伯道兒。
窮通天可問？禍福理難知。
薊路乘槎日，燕都把酒時。
高吟《思舊賦》，何限故人悲？
送李伯胤尹平壤
墨綬西京尹，靑雲吏部郞。
絃歌曾舞鶴，枳棘再棲凰。
故國興亡地，名都壯麗鄕。
江山萬古勝，樓閣九秋涼。
共理良千石，需材重一方。
應知報政速，朝暮且徵黃。
〈伯胤曾任江西，舞鶴卽江西別名。〉
權士恭大人挽
奕世衣冠胄，年耆德更優。
浮榮無祿位，至樂有公侯。
野服終身逸，田居萬事休。
三男四女子，七袠五春秋。
喜慶看仙桂，光陰失壑舟。
古今誰得似？《高士傳》中求。
豐原府院君挽詞。四十四韻
乾坤鍾秀氣，河嶽孕英姿。
統緖陶山近，淵源泗水追。
文章餘事妙，經濟早年期。
紫殿通仙籍，丹山覩鳳儀。
氷聲振頹俗，玉色立彤墀。
致澤君民志，明良際遇奇。
講筵隆禮眷，台席費疇咨。
國値多艱會，身將隻手持。
竭誠西狩日，宣力中興時。
利器宜盤錯，孤忠一險夷。
灰塵掃宮闕，血肉問瘡痍。
指顧重開否，雍容幾獻規？
孔明齊利鈍，中令繫安危。
剖決無餘務，辛勤不告疲。
於時推柱石，與世作蓍龜。
化贊宣光美，功羞管晏卑。
國威方削弱，廟略乍羈縻。
心事靑天在，襟懷白首知。
寸誠唯爲國，浮議柰多岐？
付命窮通事，全身進退宜。
李綱纔去相，宋室欲依誰？
直道顏無怍，淸風世共師。
結情天北極，遺業洛西涯。
綠野裴公逸，蒼生謝傅思。
林泉臥未穩，草土禍仍隨。
啜粥三霜過，行年六袠衰。
精神雖尙爽，疾病已難醫。
未欲平治也，如何遽至斯？
存亡關世運，得失豈人爲？
夜報中台拆，朝無一老遺。
儒林爭景慕，時命喜參差。
後學將安放？高材竟不施。
諄諄臨絶筆，字字愛君辭。
事業丹靑煥，勳名竹帛垂。
善人天奪速，幽谷日臨遲。
士抱山頹恨，民含國瘁悲。
仁恩號市巷，遺愛誦童兒。
一代身爲範，千秋口是碑。
天曹曾忝屬，德宇幸頻窺。
濫辱仁言誨，多蒙世分推。
中年懷未覿，遠訃信兼疑。
莫遂帷堂奠，空題薤露詞。
平生瞻卓爾，今日悵何之？
一掬西風淚，摧傷不是私。
送韓益之令公出按關西。二十二韻
第一關西勝，高城浿水濆。
樓臺花裏入，歌吹柳邊聞。
鼎立三都壯，鍾鳴萬室殷。
遊人金勒馬，美女石榴裙。
冠蓋通中國，山川近北垠。
觀風方面重，推轂聖情勤。
擇代咨于衆，安危付與君。
慣持湖外節，曾按嶺南軍。
惠愛今何武，書生舊允文。
官從八座貴，人自列仙群。
劍指回中日，戈橫老上雲。
姓名戎虜慴，威望士民欣。
虎落何須設？龍庭坐待焚。
金城歸節制，磧地盡耕耘。
翰苑初聯袂，蘭房久挹薰。
水雲頻聚散，杯酒幾慇懃？
洛下簪方盍，天涯手又分。
菊花當路笑，楓葉待霜醺。
病抱兼秋恨，離筵正夕曛。
解携心轉苦，憂國鬢仍紛。
孝理時爭羨，私情我敢云？
惟期麟閣上，泚筆紀殊勳。
鄭相國移窆挽詞。二十韻
國在昇平日，人稱善慶門。
詩書推將略，文武試戎軒。
氣槪三邊肅，威名萬口喧。
北門公是寇，中國相爲溫。
經濟當時望，遭逢聖主恩。
衣冠鴻在網，玉石火炎崑。
風雨圓扉夕，雷霆象闕昏。
大夫刑不上，三尺法誰論？
竟灑投荒淚，寧知得禍根？
野朝徒飮痛，天地欲無言。
未返夷山駕，難招楚客魂。
邊氓爭孺慕，降虜亦聲呑。
積慘成銷骨，餘光阻覆盆。
佳城千古夢，淺土十年冤。
紫誥還前爵，靑山破舊痕。
松楸今雨露，日月再乾坤。
德業歸公議，哀榮荷至尊。
有兒官更盛，無憾事如存。
正屬時多難，何由作九原？
惟應未死氣，爲國壯藩垣。
送申判書敬叔以冊封奏請使赴京。三十四韻
運啓瑤圖盛，祥開寶曆春。
宗祊隨鼎重，邦命與民新。
少海輝銅禁，前星出析津。
天書蘄早降，丹極控誰因？
物議推專對，宸衷屬藎臣。
瑞時人比鳳，名世嶽生申。
雅望懸衡鑑，淸標領搢紳。
南宮司禮樂，北闕履星辰。
藝苑方提學，書筵更作賓。
朝廷須利器，王事敢安身？
仗節龍灣夕，停驂鶴野晨。
邊雲迎入薊，塞月引歸秦。
擎奏趨金陛，披誠叩紫宸。
無私天雨露，有煥帝絲綸。
德澤三韓國，恩波左海民。
文章元絶代，寵渥必超倫。
錦繡奚囊富，圖書越橐貧。
山川曾勝國，道路幾由旬？
遲暮偏傷病，疏慵最見親。
結交辛下巳，生歲亥先寅。
夜燭同南郭，春棲共漢濱。
論心齊臭味，開抱絶畦畛。
白髮羞貪祿，靑山擬卜隣。
知深今管鮑，契密舊雷陳。
滅沒看先路，差池任後薪。
北溟垂大翼，西海老窮鱗。
上國空牽夢，中樞久養眞。
詩工憐瘦杜，酒癖笑迂辛。
洛下追遊少，天涯惜別頻。
朔風吹遠袂，寒日促征輪。
聚散平生事，憂歡半世均。
銷魂人萬里，托意酒三巡。
磧岸氷成陸，關程雪壓塵。
歸來應計日，花滿禁城闉。
李承旨信元大夫人挽
翦髻推賢母，高門積慶來。
庭前五玉樹，天上一銀臺。
紫誥夫人爵，黃堂壽日杯。
膏肓二豎厄，五十九年纔。
露草先秋落，風泉盡夜哀。
荒詞寧紀德？摛筆愧非才。
別席，書贈白判官靑海之行
雪後終南色，《陽關》唱未闌。
悤悤將夕日，草草共春盤。
竹葉杯心碧，梅花笛裏寒。
病懷何惻惻？官路更漫漫。
老去分襟苦，情多出語難。
男兒重意氣，莫學腐儒酸。
丁大憲胤福遷葬挽詞。二十韻公舊葬白川，夫人高陽，俱改窆。
憶昔吾先子，爲南嶺幕賓。
惟時大相國，方作按廉臣。
遂許通家好，仍蒙兩世親。
當公直宿日，屬我占科辰。
款款垂顏密，溫溫出語眞。
登門欣御李，投轄幸逢陳。
白璧推前輩，靑雲仰後塵。
月卿躋柏府，天渥侍楓宸。
遽抱傷時病，還忘許國身。
主憂期報效，朝望佇經綸。
斷夢催長夜，流年限五旬。
泉臺無復曉，雨露幾回春？
積慶非今日，遺榮卽後人。
蘭階群葉盛，桂窟四枝新。
石窌高峯下，松阡白水濱。
《蓼莪》追慕切，風木愴懷頻。
海月迎飛旐，山煙引去輪。
一丘披宿草，雙劍會延津。
執紼嗟無路，題詞愧有神。
空將思舊淚，重濕寢門巾。
漢陰李相國挽詞。二十韻
間氣生賢輔，英名策盛時。
高騫丹穴羽，獨秀桂林枝。
雅望推山斗，淸朝倚蔡蓍。
文章元世業，忠厚自天資。
志了公家事，恩紆聖主知。
驅馳多亂日，經濟早年期。
風采聞中夏，威聲懾外夷。
行藏時否泰，進退國安危。
報效都忘瘁，艱虞庶盡規。
五旬纔得壽，一疾竟難醫。
紫極傷亡鑑，靑宮痛失師。
宗臣今至此，國事乃如斯。
天遽楊公奪，民猶謝傅思。
回光泉路賁，失色士林悲。
偉蹟歸編簡，豐功在鼎彛。
慶餘知積善，身後仗諸兒。
德宇雖常仰，高門夙罕窺。
遠音承奄忽，長慟竝公私。
莫遂生芻奠，空緘《薤露詞》。
只今廊廟上，無復鳳麟姿。
倭橘三顆，奉寄成雙泉
日域新金橘，龍洲舊木奴。
異香仙客採，靈顆海神輸。
大似安期棗，圓疑魏國珠。
寒霜流玉液，瑞霧濕金膚。
錫貢隨蠻舶，分珍自御廚。
擘顋看欲噀，遶齒嚼還無。
善頌曾聞屈，佳名不取盧。
味宜方石蜜，色好近氷壺。
陸子懷應切，文園渴未蘇。
慇懃持贈意，惆悵我生孤。
〈雙泉有老親故云。〉
疊前韻，再寄
木李慙瓊報，詩筒遞鴿奴。
休言三顆少，只擬寸誠輸。
雁父朝銜果，鮫人夜泣珠。
露沾香氣味，天與錦肌膚。
快爽偏宜口，甘酸可佐廚。
乍刳霜欲落，旋嚼雪疑無。
左賦輕龍目，周經笑鹿盧。
包來從海國，種處定蓬壺。
孝子前身陸，神仙舊姓蘇。
知君能色養，斟酌此生孤。
送千秋兼謝恩使赴京。十四韻
鶴禁千秋節，龍墀萬國同。
遠誠庭實篚，佳氣渚流虹。
禮樂隆周日，衣冠盛漢風。
藩邦新使者，翰墨舊宗工。
文采紆朝望，賢勞在聖衷。
鵷班趨紫闕，虎拜覲靑宮。
異渥身擎勑，流言帝鑑忠。
誦詩知宿業，專對驗奇功。
道路吟篇富，江山筆力雄。
薊門秋月冷，楡塞夕塵空。
往跡遼城鶴，歸期碣石鴻。
壯懷元落落，行色更悤悤。
萬事悲歡外，多情聚散中。
誰憐前歲客，淹病海天東？
成進士汝學內挽
閨房知有秀，主饋見無儀。
敬奉尊章喜，賢聞酒食宜。
梁鴻非避地，孟耀自齊眉。
婉娩平生日，勤劬到老時。
俄驚炊臼夢，遽切叩盆悲。
丘隴千霜夜，門楣一女兒。
寒泉風外響，芳草露前衰。
忍讀安仁賦？題詩淚筆滋。
奇領相妾挽
天生佳麗質，早入相門闈。
婉娩心常警，恭溫禮莫違。
誰知辭世去，不待出兒歸？
樹裏鶯猶語，樓前燕自飛。
雲看今日夢，霧想舊時衣。
漢水殘春色，原城慘夕暉。
往來凶換吉，存歿是疑非。
忍見回文字？塵生織錦機。
吉城尉翁主挽
玉葉分仙派，銀潢屬紫閽。
肅雍王女貴，休顯主家尊。
席寵新金穴，疏封古沁園。
天心垂雨露，婦則仰蘋蘩。
謝砌纔添玉，莊閨遽叩盆。
存亡驚似夢，禍福痛無門。
月宇瓊娥去，星宮寶婺昏。
聖情天掩淚，春色地埋冤。
鳳滅臺前影，珠辭掌上恩。
欲將詩記德，摛筆媿長言。
權佐郞倜內挽
美質幽閨秀，高門積德來。
弄璋纔報慶，炊臼遽聞災。
酷禍天何忍？流年鬼欲猜。
婺星春失影，鸞瑟夜生埃。
草草人間夢，哀哀膝下孩。
吾腸久已斷，挽語不成裁。
閔處士挽
藉甚驪興胄，人間六秩強。
一生閑是樂，萬事醉爲鄕。
有女門楣大，無男世業荒。
中年同聚散，今日異存亡。
故里空秋月，新阡欲曉霜。
情親違執紼，淚入水雲長。
成別坐慈親挽
淑德秀閨闈，流年過古稀。
《柏舟》詩入衛，紗幔業傳韋。
露泣先秋薤，塵生舊斷機。
北堂愁夜色，西日掩春暉。
節行靑編在，精靈寶婺微。
傷心南去路，空想曉旌飛。
任上舍世英挽
奕世詩書學，名門孝友風。
陳家元季竝，姜被弟兄同。
道屈休論命，文高未送窮。
流年纔不惑，藥餌奈無功？
露重捐芳蕙，風驚怨斷鴻。
世皆疑造物，吾欲問天公。
古隴秋泉落，荒山曉月空。
憑將一掬淚，洒向嶺雲東。
鄭寒岡逑挽詞。二十韻
天欲斯文喪？公胡不永年？
《詩》《書》三禮學，德行四科先。
氣脈寒暄近，淵源退老傳。
和容春有脚，淸意月無邊。
樂道追顏子，談經陋鄭玄。
一言期報國，萬事竟歸田。
得失身何預？窮通守益堅。
丹心天北極，白首洛東偏。
理勝神雖旺，年高病未痊。
卽今无耇老，從古幾儒賢？
篋有新成稿，床餘舊絶編。
凄涼函丈地，慘惔早梅天。
後死嗟誰與？吾生幸宿緣。
銀臺曾寵渥，紫禁共聯翩。
形穢慙珠側，材疏愧秕前。
〈往在乙未，先生拜同副承旨，時余以右承旨，忝爲同僚故云。〉
開懷何款款？吐語每拳拳。
契闊音塵隔，乖離歲月綿。
山頹還一夕，玉折遽重泉。
道義將安托？摧傷秪自憐。
空題《薤露曲》，無路奠靈筵。
〈時伽倻山崩頹而先生卒，故篇內云。〉
崔知事大夫人挽
海內閨房秀，人間母道崇。
黃堂曾愛日，絳帳更淸風。
萬事哀榮裏，多生福祿中。
兒方二品貴，壽過八旬終。
露曉靑山泣，天秋碧蕙空。
升堂思舊義，臨挽涕難窮。
沈相國挽詞。三十韻
人間眞瑞鳳，天上老文星。
禮樂推賢佐，詩書本聖經。
蜚英當盛際，高步集明廷。
吐論氷生壑，摛詞劍發硎。
淸標霜冽冽，雅度玉亭亭。
夢卜膺宸眷，訏謨協物聽。
麒麟曾畫像，鍾鼎更勳銘。
漢代資三傑，唐朝仗九齡。
忠言輸藥石，直氣犯雷霆。
野外身仍遯，機中織未停。
寸心憂亦樂，萬事醉還醒。
待士忘畦域，逢人絶渭涇。
尊三兼福祿，望八尙康寧。
疾祟年回戌，天時斗指丁。
露華凋薤葉，風色慘槐庭。
寶座傷亡鑑，儒門痛失型。
賓筵帷換素，相業簡留靑。
台拆天何意？山頹地不靈。
生前無甔石，歿後有螟蛉。
舞鏡哀孀獨，傳家喜典刑。
諫垣初托契，詩社忝忘形。
懶慢趨黃閣，從容命綠醽。
微才羞白璧，長價溢靑萍。
落羽投南徼，沈鱗困北溟。
支離頻歲𧏮，暌闊又秋螢。
德宇遙常仰，凶音可忍聆？
凝塵空廢榻，缺月自虛廳。
墨濕新傳札，蘭餘舊挹馨。
深情乖紼引，厚義負幽冥。
知己平生感，徒然涕淚零。
朴僉知東說挽。二十韻
間氣生人傑，孤標拔俗奇。
詩書元世業，忠孝本天資。
台輔當時望，經綸早歲期。
高騫丹穴羽，獨秀桂林枝。
白簡騰薇省，靑雲集鳳池。
東銓推藻鑑，北掖佇論思。
瀝血扶多士，分憂借一麾。
文星離闕迥，卿月晉班遲。
禍難災無妄，膏肓藥未醫。
善人今已矣，天道奈如斯？
半夜凋瓊樹，新秋折玉芝。
原鴒哀弔影，庭鯉痛遺詩。
向老憐同病，成童幸見知。
西槎曾竝轡，南郭屢傾巵。
四十年來事，尋常夢裏疑。
交游餘幾箇？契闊亦多時。
奄隔平生面，寧堪後死悲？
空階蟲自響，古隴草先衰。
月暗楊山路，風凄《薤露詞》。
傷心寢門淚，無路洒靈輀。
伏次領議政賜几杖宴詩韻幷序
惟天啓三年上卽祚之初，首起公爲領議政，圖惟至治，與一國更始。未幾，公以年至乞休，上惜其去而留之，特賜几杖酒樂，蓋殊命也。于是耆老諸公，遂同日設宴，以侈其寵。晉原府院君柳公〈根〉倡爲詩以屬，在座者咸和之，時九月六日也。〈睟光〉位卑且少，不獲從諸公之後，竊聞其事而艶之。今相公不以無似，亦命步其韻以進，爲幸大矣。謹綴蕪詞，仰塵台覽。
聖開多難日，人仰太平年。
白首風霜後，黃扉雨露前。
烏皮兼賜杖，鮐背共賓筵。
齒爵朝中貴，容顏物外仙。
睿情優壽耇，溫語荷傳宣。
喜氣浮堯酒，歡聲叶舜絃。
瞻
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 10:29:18-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>