<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="提要,卷一,卷二,卷三,卷四,卷五,卷六,卷七,卷八,卷九,卷十,卷十一,卷十二,卷十三,卷十四,卷十五,卷十六,卷十七,卷十八,卷十九,卷二十,卷二十一,卷二十二,卷二十三,卷二十四,卷二十五,卷二十六,卷二十七,卷二十八,卷二十九,卷三十,卷三十一,卷三十二,卷三十三,卷三十四,卷三十五,外集卷上,外集卷下,夷白斋稿全文在线阅读,夷白斋稿全文在线下载,大玄古籍书库">
<meta name="description" content="元代诗文别集。35卷,外集1卷。陈基撰。《四库全书》曾据浙江鲍士恭家藏本编入别集类。本集善本主要是数种明清抄本,另有明弘治八年(1495)张习刻本,题为《夷白集》12卷,不全。“夷白斋”是陈基宅邸中书斋之名。本集为陈基的朋友戴良所编。卷1为赋、乐府、卷2为四言古诗、五言古诗,卷3—4为五言古诗,卷5为七言古诗,卷6为杂言古诗、五言律诗,卷7—10为七言律诗,卷11为长律、联句、五七言绝句、骚,卷12为颂、铭、箴、赞、杂著,卷13—22为序,卷23—31为记,卷32为题跋,卷33为碑、墓志铭、墓表,卷34为">
<title>夷白斋稿_陈基_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">夷白斋稿</span> <br/>
          作者： <span class="inputVal" id="bkauthor">陈基</span> <br/>
          朝代： <span class="inputVal" id="bkdate">元代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">类书文集,诗文集,完结</span> <br/>
          字数： <span class="inputVal" id="bknum">[book_length]121218</span> <br/>
          说明： <span class="inputVal" id="bkdec">元代诗文别集。35卷,外集1卷。陈基撰。《四库全书》曾据浙江鲍士恭家藏本编入别集类。本集善本主要是数种明清抄本,另有明弘治八年(1495)张习刻本,题为《夷白集》12卷,不全。“夷白斋”是陈基宅邸中书斋之名。本集为陈基的朋友戴良所编。卷1为赋、乐府、卷2为四言古诗、五言古诗,卷3—4为五言古诗,卷5为七言古诗,卷6为杂言古诗、五言律诗,卷7—10为七言律诗,卷11为长律、联句、五七言绝句、骚,卷12为颂、铭、箴、赞、杂著,卷13—22为序,卷23—31为记,卷32为题跋,卷33为碑、墓志铭、墓表,卷34为传,卷35为祭文。在目录之后,有元顺帝至正二十四年(1364)戴良序。序中说,《夷白斋稿》收陈基诗文454篇,“良既访之先生,尽得其稿而编次之”。《夷白斋稿外集》也署“金华戴良编”,未分卷,一般著录为1卷,也有个别版本析为2卷,收陈基诗文100余篇。本集未见元刊本传世,但戴良原编的旧貌仍存。</span> <br/>
          封面： <span class="inputVal" id="bkimg">Z_18579.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]夷白斋稿
[book_author]陈基
[book_date]元代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]类书文集,诗文集,完结
[book_length]121218
[book_dec]元代诗文别集。35卷,外集1卷。陈基撰。《四库全书》曾据浙江鲍士恭家藏本编入别集类。本集善本主要是数种明清抄本,另有明弘治八年(1495)张习刻本,题为《夷白集》12卷,不全。“夷白斋”是陈基宅邸中书斋之名。本集为陈基的朋友戴良所编。卷1为赋、乐府、卷2为四言古诗、五言古诗,卷3—4为五言古诗,卷5为七言古诗,卷6为杂言古诗、五言律诗,卷7—10为七言律诗,卷11为长律、联句、五七言绝句、骚,卷12为颂、铭、箴、赞、杂著,卷13—22为序,卷23—31为记,卷32为题跋,卷33为碑、墓志铭、墓表,卷34为传,卷35为祭文。在目录之后,有元顺帝至正二十四年(1364)戴良序。序中说,《夷白斋稿》收陈基诗文454篇,“良既访之先生,尽得其稿而编次之”。《夷白斋稿外集》也署“金华戴良编”,未分卷,一般著录为1卷,也有个别版本析为2卷,收陈基诗文100余篇。本集未见元刊本传世,但戴良原编的旧貌仍存。
[book_img]Z_18579.jpg


[book_title]提要
钦定四库全书　　　　　集部五
夷白斋稿　　　　　　　别集类四【元】
提要
【臣】等谨案夷白斋稿三十五卷外集二卷元陈基撰基字敬初临海人受业黄溍之门所作诗文皆操纵驰骋而自有雍容揖让之度能不失其师传至正中以荐授经筵检讨尝为人草谏章几获罪引避归张士诚据吴引为学士书檄多出其手明兴太祖召修元史赐金而还明史文苑传附见赵塘传中基寓舍有夷白斋故以名其稿凡内集诗十一卷文二十四卷外集诗文合一卷大抵皆元世所作也朱存理楼居杂着有跋夷白斋稿一篇称得钞本于王东郭家临写一部计二百九十六番装为五册而不言其卷数又有跋夷白斋拾遗一篇称尚宝李公前修郡乘时先得海虞人家本一册复有遗文三十五篇予悉録之今得王氏本相校异同于海虞本録出为拾遗一卷吴中尤氏有遗墨数纸内有陈基传谢徽诗并存拾遗後云云据其所言颇与今本相近然存理但云拾遗为遗文而此本外集有诗或後人又有所更定与乾隆四十六年十一月恭校上
总纂官【臣】纪昀【臣】陆锡熊【臣】孙士毅
总校官【臣】陆费墀

[book_title]卷一
钦定四库全书
夷白斋稿卷一
元　陈基　撰
赋
别知赋送王子充
纷吾好兹良友兮虑无远之不求匪夫人之不衆兮繄推爱子之好修迪仁义以为途兮挟忠信以为輈朝纵鞚于齐鲁之郊兮夕沿?于洙泗之流登泰华以望八荒兮薄青冥而上游扶云汉而分天章兮将黼黻乎皇猷虎豹怒而当关兮叫帝阍而无繇出国门而南骛兮逝将反于故丘曰国家之取士兮盖亦有夫常度策騄耳而驾轻车兮矧从容於熟路秋风起而江水波兮岁月聿其云暮鸿羽用而为仪兮廓云逵而轩翥蹇予生之孑孑兮何涉世之孔囏驰予乘於九衢兮太行□其在前岂王良之不善御兮反予躬之或愆昔退之之魁杰兮感二鸟於潼关汨於黤黪而无类兮又何足以永叹属伊人之远别兮申一言以自朂倘夙好之不替兮尚候子於空谷
蝉赋
笠泽之野夏无鸣蝉嘉禾蔚其如云衆鸟杂而争喧维岁行之在卯景风生于树顚爰抱叶以高噪复凭虚而浩叹赫乎对赵盾之日凄焉诉齐女之寃盖非金而非石亦非管而非弦变化乘乎气候音奏发乎自然初而听之若流泉之含清风泻疾瀬而为湍徐而察之如灵丝之抽独茧引余緖之绵绵若乃微雨乍止凉颷满园阳舒隂伏云开日鲜择修干以仰集盼柔柯以延缘或嘒嘒而渐厉或琅琅而未阑晓咽碧梧之露夕唫琪树之烟兴玉署之秋怀警金闺之昼眠韵欲断而复续喙欲默而忽宣将自鸣其不平意有蓄而莫传者乎盖万物蠕动品异类殊维尔蝉之为物何赋形之眇如始并育于汚浊卒独慕夫清虚聊含气而饮露曾不丰而不腴奚斧虫之稔毒恒不利于尔躯岂文恶太着尔首绥饰兮物忌太廉尔不黍食兮居忌太俭尔不巢息兮衆忌太信尔守不忒兮性忌太洁尔蜕无迹兮嗟乎尔有五德又复善鸣激中外之逸响振寥廓之余音纵有惬于人耳宁无逆于物情尔其谢高枝于灵囿托茂树于郊垧藉流晖于丛薄?清樾于广庭于以安贞而养素于以远害而全生然周诗咏其应时汉冠尚其能介集井则前史徵祥偷安则昔人垂戒进则扬夫声名退则游于尘外虽隐见之有时亦行藏之无悔也
乐府
白雁操
梁君出猎其臣公孙袭善其君之听其言而作
有羣白雁王其弋诸蠢彼行者王其释诸匪伊是释惟王之德王德伊何曰齐景公一言之善上格帝衷人猎得兽于言何有王猎得言王千万年
鸿鹄操
晋平公浮于西河感舟人固桑好士之言而作
鸿鹄于飞以翮非毳君子好士宜别其类鹄蜚冲天其有以夫美哉山河守以士夫孰谓彼夫言有旨夫
崇丘寄倪元镇
丘崇崇兮下有流水树森森兮匪栎伊梓彼栎孳兮且夀梓叶为薪兮于材何有造物孔仁兮将焉归咎
山高与陆玄素
谓山高兮其上有天谓地厚兮其下有泉天不可升兮地不可极我思古人兮为之太息古之人兮谓谁山之中兮水之湄孤舟兮容与俯狎步兵兮仰招鸱夷非夫人兮尔曷从之
春草词为华彦氏赋
当轩不栽花只种忘忧草栽花恐伤春草根草色年年为亲好东方日出芳菲菲堂上阿婆堂下儿儿来为寻阿婆喜何事远游千万里春草种易生春晖报难极不将春草报春晖且着春衣舞春日舞春日乐未央阿婆夀与春日长教人爱杀双蝴蝶岁岁飞来入画堂
雁孤飞为徐夫人作
雁孤飞在何所一在江之南一在江之浒江南一去不见归河水悠悠自东注结髪从君作夫妇岂料孤飞失俦侣夫为忠臣妾贞女忍昔闻之今自许我欲同归泉下土翼下之乌谁与哺日暮不离河之洲日出飞飞爱毛羽毛羽幸无矰缴伤翼下之雏乃可防
慈乌曲为沈仲说作
慈乌尾毕逋朝夕相呼哺尔雏今日慈乌一何乐飞向树头及屋角飞去飞来鸣且啄门前忽有吏手捧篚与筐中有两束帛烂?生天光孙也出见吏再拜升母堂祖母康强年九十受帛拜天仰天立太平恩泽高年及懽乐盈门动乡邑殷勤裁剪制为衣长短称身喜相宜母着衣孙起舞日日见乌来反哺万岁千秋祝明主
黄雀行
黄雀何飞飞雄鸣呼雌野草隈暮归莫向空城栖空城挟弹多小儿朝飞莫傍东家屋东家鸷鸟思尔肉不信请看梁上燕昨日养雏今不见不信再看桑间雉绮翼?褷爪中死东家公子非少恩彼鸷不仁徒尔嗔吁嗟尔生亦甚微彼鸷不仁谨避之
鷄鳬行
鷄与鳬皆鷇育鳬爱水游鷄爱陆鳬昔未辨雌与雄母不顾之鷄为伏鷄渇不饮饥不啄以腹抱卵谁敢触鳬脱鷇鷄鼓翼日日庭中覔黍稷啄啄呼鳬使之食鳬羽日?褷一朝下水不顾鷄鷄在岸鳬在水赋性本殊徒尔耳鷄知为母不知鳬恨不随波共生死
白头公词
杜陵三月春风暖燕语莺啼杂弦管落花缭绕紫骝嘶游冶归来杯中满雨棘风篁忽已秋幽鸟多情亦白头不随翡翠楼中宿却爱鸳鸯水上浮春去秋来不觉老忧患偏多安乐少绮窗深处语言微纷纷付与秦吉了
刈草行
原上秋风吹百草半青半黄色枯槁城头日出光杲杲腰鎌晓踏城门道城外草多露未曦尔鎌利钝尔自知一人刈草一马肥马不肥兮人受笞城中官马几多匹一匹日喂草几束
新城行
旧城城旧人民新新城城新无旧人旧城城外兵一解新城城中齐盖瓦鸳瓦如鳞次第匀军中令严鷄犬宁将军爱民如爱子百贾皆集新城市浙米淮盐两相直楚人之弓楚人得何日四海无荆棘北贾贩南南贩北
见月行
在家见月明谁问圆与缺他乡见月明却惊亏又盈世间儿女不知愁夜夜月明同上楼那知此夕遥相望楼上徘徊增惆怅人生愿与月同圆不愿别离年复年此身总为利名逼奔走东西与南北他乡见月与家同恸哭亦无阮嗣宗
裁衣曲
殷勤织纨绮寸寸成文理裁作远人衣缝之不敢迟裁衣不怕剪刀寒寄远惟忧行路难临裁更忆身长短只恐边城衣带缓银灯照壁忽埀花万一衣成人到家
征夫叹
世上父母心贵男不贵女生女长大内夫家生男可以当门户东家有女不嫁夫夜夜织纺输官租西家有男虽娶妇岁岁从军身荷戈有夫不若无夫乐无妇岂知有妇恶却羡林间小鸟飞?雄颉颃不暂离
征妇怨
征人娶征妇誓将同甘苦征妇嫁征夫心期事舅姑舅姑在堂夫远戍欲寄征衣不知处裁衣不寄恐夫寒有妇容易无夫难人生莫作征人妇夜夜孤檠泪如雨
边城曲
莫启匣中镜怕见头上雪莫放弦上箭怕射边城月边城月缺还再圆头上髪白不复玄君不见自古边城有余乐夜月联诗昼舞槊至今月照郾城头将相功名齐斗牛
夷白斋稿卷一

[book_title]卷二
钦定四库全书
夷白斋稿卷二
元　陈基　撰
古诗四言
九月夀沈母
十年九月廿有九日沈氏大母为年九十岁事告成登黍与稷孙进裳衣妇具酒食母衣维何天子赐帛母食维何伊帝之力母升于堂朝日有光崇肴于俎实酒于觞孙拜起舞妇与在行酒旨肴嘉母乐且康中堂何有有丝有竹琴瑟管龠繁音妙曲间以金石锵之佩玉黄耉鲐背维母是祝载弹载咏再歌再弦母醉且饱母喜且言母曰孙孝母曰妇贤宜尔蚕于室宜尔谷于田尔孙尔妇式如母之年
西村之墅美德方甫
西村之墅有稷有黍谁其艺之维德方甫维甫在颍式田以处入奉烝尝出具樽俎以歆我祖考以侑我宾侣颍水悠悠载泳载游或杭以苇或方以舟或泛幽渚或浮中流以御我田祖以贻我麳麰甫之出矣载縻好爵圣亦有言耕不如学人情为田有耨斯获以诒我後昆以承我先觉
古诗五言
秋怀
寒暑有代谢人事亦推移蹉跎慨畴昔俛仰今复兹篱落萎秋蔓余葩含夕姿造物谅难穷吾生知有涯皎皎碧山阿依依芳桂枝相从恐迟暮怅望起遐思
其二
梧桐堕金井寒螿泣露丛离居千里外一夕生秋风秋风忽已暮离索邈何处独寐在重帏相从乃中路
其三
秋夜何迢迢迢迢不能寐起坐弹孤琴聊写千古意鸣凤久寂寥猗兰亦憔悴往圣既莫作後贤孰为继独怜商山翁去去复遐逝空谷亦何有紫芝且可饵如何末路中亦堕留侯计羽翼倘不成鸿鹄恐埀翅苟可利生民宁辞暂纡辔区区後世名于翁何足计
其四
秋水不可涉美人安得从眷彼芙蓉花盈盈秋水中非无舟与楫所畏有蛟龙临流不能采零落委芳丛
其五
羣动夜己息秋声来何从仰视天宇高微云邈无踪明月在庭户河汉上纵横既莫知所始何由究其终我独弦我琴微风入疎桐写作清商调感慨意无穷
其六
昨日苦炎暑端居厌烦渇手短河汉高井深辘轳折此夕秋己清一洗尘世热纨扇委深笥轻罗换疏葛天运无停机人生自悲悦急景一为迁流芳遂衰歇洞庭生微波明河湛秋月落叶辞故枝惊鸿亦飘忽为谢同心友胡为久离别
其七
我有一樽酒独酌不成懽岂无骨月亲悠悠隔河山亦有同心友合并良独难古人千载上世远不可攀何如与明月徘徊松桂间月既知爱我流辉照衰顔我亦知爱月托心同岁寒长愿玉宇净河汉生微澜四海仰余照亲友各平安夜夜见明月人人无苦难此月不可负此樽不可乾天地等逆旅年华若惊湍古人虽云远其言美芝兰举觞以和之对月更盘桓
读国语
成周昔重币欲以母权子用以实府藏为计无乃鄙塞川以为潢川竭潢亦毁至哉单穆公论列一何伟当世不见用後王宜鉴此厉王怒闻谤乃使卫巫监欲逞一已私冀彼万口箝防民甚防川川壅宜早决民言苟不宣祸至恐为烈先王置谤木虑政有缺佚瞽史与蒙叟赋诵左右规百工及庶人人贱言不废圣亦择蒭荛贤当听耆艾
咏史
百金购马骨为计良己疎如何不岁间一至三马俱燕昭亦中主谋国乃不愚一听郭隗言虚心阐良图黄金筑高台束帛走中区瑶房间璚馆窈窕贮名姝五鼎列珍馔驷马驾华车今年迎乐毅明岁迓由余秦城百二险六国日丘墟燕小独後亡得士谅非虚
昔者智襄子独擅六晋强一举灭范氏再举围晋阳韩魏为执辔意气何扬扬以水灌人邑自负莫能当谁知不旋踵身死国遂亡恃力不务德覆灭乃其常
吾怜晋阳围沈竈且产鼃不没仅三板民志卒无他乃知茧丝利不如保障多邯郸非不实民膏鬰峩峩走远不趋近君子意无那先王有所属尹慈与民和智氏不好德独奈晋阳何
怀美人次友人韵
出门日初昕入门日己隂怀彼千载人劳我一寸心岁月忽云迈江湖一何深北度限太行南游阻桂林既负慷慨怀肯羡诡遇禽取此独茧丝中有太古音写作梁甫调叹息泪沾襟
待王子充不至
屏迹远城阙幽栖向林阿永怀同心友褰衣起婆娑忆昨走京邑弥年阻关河结客燕赵间颇觉增悲歌逸骥卸羁绁冥鸿辞网罗所念圣哲远中心觉无那夏屋廕嘉木芳池发新荷须君此弭节日夕共委蛇
夏日喜友见访
兀兀少寤语悠悠多远怀敛迹昉初夏凝神企心斋美人忽至止良友与之偕閴然类逃虚跫尔觏所谐迹迩志弥惬情敦礼无乖衣褐贵怀璧属辞惭类俳积雨霁初夕清飈扫余霾愿言念幽独日此憩高怀
投赠同志
仲夏暑气溽平居爱高明奈此西日炎四壁鬰如蒸鸟雀亦苦热羣飞绕檐楹念彼缟衣侣引吭一长鸣谅非丘樊姿缅怀霄汉情高槐蔚成幄稍稍清风生嘉卉亦自媚为我顔色赬揽物感时序兴言揺心旌美人一水间累日废逢迎投此以赠之聊复慰屏营
次吕彦贞韵
卫国不好士养鹤皆乘轩夏禹后之圣匍匐拜昌言峩峩十二楼上有孤凤骞览德一下之顾肯栖于樊世无倜傥人嗟此复谁论洪河西北来万里日趋奔学海有源委黾勉宜自敦况有典型在共此北海尊
分省同幕诸公小集
日出诸公馆眷言欲何为名法非素习吏牍漫纷披况当兵戈际生民属疮痍愧非适时器徒蒙君子知今夕复何夕羣彦辱追随系马及亭午开轩纳凉颸须臾急雨至四座却莆葵呼吸异舒惨俯仰阅盈亏举杯酌芳醪聊以慰衰迟知己谅难酬厚顔只忸怩
梅南书隐为上虞俞氏赋
草木本无心人情殊所托岂伊臭味同政尔高风格眷彼东山陲贞葩烂林壑揽此亦奚为幽栖远城郭玉立衆芳先气压羣卉弱诒谋岂无意迓续斯有觉图书目前陈琴瑟时间作寤寐贤圣俱起坐尘坌却故俗仰尧封名山余禹凿拟赋岁寒诗莫负花前约
夏日斋居用蔡彦文韵
微生一世间俯仰异今昨啸傲羲轩际慷慨孙吴略趋舍虽或殊浮薄得无怍含灵属憔悴畏途乃盘错视天河汉高涉海波涛恶三径日萧萧五湖烟漠漠浩荡鱼鸟适偃蹇骐骥缚衆卉萋更碧孤芳萎已落动植迭荣悴崇深遂飞跃自得静中趣却慕方外乐况非轩冕姿谬膺菲葑托已与向平期终赴名山约
分省早集怀同志诸公
间岁涉戎旅终年远丘壑一为尘网婴竟负烟霞约今日适公署时暑秋己薄山翠落檐楹湖光映帘幙同袍二三侣分携异今昨畏途属贤劳端居念离索蹉跎愧衰暮黾勉参画诺临事每参差忧时空謇谔览兹山水胜写我情緖恶迟子蚤旋归开酲共斟酌
楼居
楼居属朱夏宴寝宜清昼微雨散空霭遥峰献余秀深巷颇纡辙良朋亦时觏尚论黄虞前足以发蒙陋何当税尘鞅远迹栖云岫为谢荷锄翁迟种南山豆
彦文点兵余杭富阳赋诗见示因次其韵四首
出门难行路四郊人迹疏畏虎如畏贼餐米如餐珠驱车候明发点兵历边隅誓将殄妖氛闻者喜复歔谁能行伍间奋身先万夫
使者有所适陆行复乘舟迢迢余杭道泛泛富阳流尽瘁乃明训宴安匪良谋不贵徇名禄所期无悔尤自古君臣际同乐必同忧
天高河汉秋月白风露凉引弓激长矢愿言射天狼仰天叱荧惑却立麾欃枪誓将七尺躯为此百夫防孤忠一以奋万死庸何伤
生民苦涂炭羣妖方弄兵大将肃旗鼓三军严视听所重奉天讨慎勿妨农耕鲸鲵示两观熊虎行四征努力平南服以之答圣明
分署望凤凰山
秋气日以佳微云不成雨青山天际来与我为宾主飞龙及舞凤突兀在庭户须臾雾霭收草树粲堪数蹇予麋鹿姿讵意婴圭组?缩累天真驱驰漫尘土偶坐属无喧晴容湛空宇欲去复徘徊此意当谁与
西斋对雨次彦文韵
江雨水云国隂晴无定期靡靡岁将晏悠悠夜何其惊飈一以劲落叶漫纷披人情异舒惨物运互推移君子怀端居玄览久忘疲客至即共饮酒行勿停巵奕胜不取速句巧宁厌迟霜橙眩余緑秋菊含晚姿岂不念俦侣日夕共委蛇所觊葆冲和勿复费幽思
池上
空池约光景皎皎无缁粼性洁不容滓体虚能照人古人以水监监心不遗身所以解缨侣亦欲濯其尘缨解复可结尘汚不可清凝观池上者当知清浊音
对菊
我有旧栽菊芜秽北山隅朅来三十载谁复护根株非但岁月久况兹川路殊忆昔少壮时亲爱日懽娱每逢佳节至掇英泛樽壶持杯送飞鸟饮毕卧蘧蒢今晨属迟暮目断归云孤终然嗜真实时复过君庐
送邵同知分韵得来字
我折钱塘柳君上越王台越台今寂寞昔人安在哉空余镜湖水荡漾小蓬莱千岩雨新霁万壑浄无埃山色时时好荷花面面开流芳殊未歇烂漫待君来
次韵沈仲说答蒋子忠遗山水便面诗
端居宴修景尚论天人际纨扇远寄将咫尺山水丽出入怀袖中盈盈落空翠乐此虞舜琴傲彼羲皇世穆如来清风妙与天者契
夷白斋稿卷二

[book_title]卷三
钦定四库全书
夷白斋稿卷三
元　陈基　撰
古诗五言
发吴门
少壮不解武衰老却从军将相北出师部伍各骏奔伐鼓震城闉麾羽隐秋旻水师歘龙骧铁骑纷云屯军容亦己肃士气悉欲伸载咏东山什感激为逡巡顾余麋鹿姿辱忝罴虎羣颓然介胄间见此逢掖臣微禄不逮养匪材何足珍驰驱宠辱途俯仰愧君亲秋风吹海涛落叶满江津去去勿踟蹰浩歌天宇新
大江
夏后导九州江源起西极想当疏凿时毫髪无余力奔流赴东海吐纳潮与汐万古天堑雄汹涌限南北时秋八月望烟雾四开辟皓月丽中天华星列东壁俯击乱流楫仰送抟风翮眼空牛渚舟气傲南楼席平生临深戒所至每兢惕此夕独疎狂四顾无与敌风伯引轻帆百怪咸辟易前瞻狼五山亭亭倚秋碧
狼山
狼山一何奇崛起大江浒横截扞奔涛森立成四五人言秦皇帝鞭石走中土意欲夸东溟候彼神仙侣此石乃其遗为山俨狼顾斯事虽云诞传说自前古我疑融结初磅礴元气聚地脉引东南歘吸不可覩层巅屹浮图下瞰吴岫雨行行入淮甸此胜无与伍
通州
渡江潮始平入港涛己落泊舟狼山下远望通州郭前行二舍余四野何漠漠近郭三五家惨淡带藜藿到州日停午余暑秋更虐市井复喧嚣民风杂南朔地虽江淮裔俗有鱼盐乐如何墟里间生事复萧索原隰废不治城邑仅可托良由兵兴久羽檄日交错水陆挽粟刍舟车互联络生者负戈矛死者塡沟壑虽有老弱存不克躬钱鎛我军实王师耕战并宜作惟仁能养民惟善能去恶上官非不明下吏或罔觉每观理乱原愧乏匡济略抚时一兴慨悲风动寥廓
如臯县
晓行过如臯草露凄以白井邑无人烟原野有秋色缁褐两三人牢落徒四壁似讶官军至拱立衢路侧伊昔淮海陬土俗勤稼穑泻卤尽桑麻闾閈咸货殖及兹兵燹余道路纷荆棘十室九逃亡一顾三叹息王师重拯乱主将加隐恻戒吏剪蒿莱分曹理盐筴眷言恤疮痍迟回历阡陌上天合助顺九土期再辟白首忝戎行临风增感激
海安
淮海水为利转运有常程积渠如积金守防如守城迩闻渠堤坏水决如建瓴我军赖神速戮力障颓倾旧防幸已复新堤亦宜兴古人愼举衆日费动千金克敌务充粮足边资力耕矧兹淮甸间沃野富吴荆草莱日加辟馈饷岁弥增勿使土遗利坐令储峙盈东南利可舒根本计非轻欲弘中兴治斯事力当行陋儒无长算触事有深情冉冉趋畏途戚戚愼宵征
烂泥洪
猛虎尚可抟蛟龙亦易屠惟此烂泥洪蟁蝱天下无蚊嘴甚蝎螫蝱声殷雷如壮士不敢触触之无完肤一啮始筋露再啮令骨枯牛马啮致死矧兹甿者躯造物仁万物稔此独奚为得非庶草芜变化剧蜉蚍譬如虮与虱所贵日爬梳否则必滋蔓蔓草古难除我欲诉真宰愤切拟包胥上天必震怒下令厪天诛蓐收将中军风伯为前驱一鼓清八极斯丑安可逋尔蝱法必殱尔洪理难瀦听氓秉耒耜庶草悉诛锄要令衆蚋都化为秔稻区作贡奉明禋庶足散锱铢
泰州
吴陵古名邦利尽扬州域旧城虽丘墟新城如铁石昔为鱼盐聚今为用武国地经百战余士耻一夫敌征人还旧乡下马问亲戚蹢躅慨蒿藜徘徊认阡陌桓桓霍将军出入光百辟位高言益谦功多志弥抑誓欲报仇讐不肯怀第宅人羡到家荣惊喜争太息白日照旌旗闾里有顔色皓首太玄经虽勤有何益
上乐
夕次泰州郭朝行上乐里密雨洒蒹葭秋风拂菰米颇闻承平日鱼盐贱如水萧鼓閙丛祠讴歌喧城里中原正格鬭击柝闻四鄙官道日蓁芜生人埒蝼螘依依烟际舟两两舟中子来往卖鱼虾出入官军里生长乱离间不识纨与绮适尔见王师被服多华侈买物不计钱仆仆更拜起何当息战伐万国收戎垒山河归带砺车书复文轨有地尽桑麻无人不冠履腐儒亦何需归山守松梓击壤乐余年此乐无穷己
令丁鎭
水路由下乐前赴令丁鎭落日淡平芜荒村带寒磷囊时富鱼盐税薄民不困莲芡每时丰亦足济饥馑江湖岁忽艰老弱行蠢蠢相携就食淮不能辞远近四野今尽芜百亩无一垦鞠为鳬雁区无复限封畛师行锱重随士饱筋力奋经费固有常变通亦宜论吾闻古贤将羊陆开吴晋食足备边储高标邈千仞
务子角
频岁事行役敢云筋力衰官军渡淮海父老迓旌旗骑士尽貙虎舟师皆水犀踊跃赴敌场讴歌杂华夷行行负子角举目悉疮痍草木未黄落风露已凄其仆夫跪我前岁暮无寒衣故乡日以远道路且崎岖我方戒徒侣师行有程期贵贱皆贤劳遑敢恤其私赖有同袍彦论议皆瓌奇有酒即共饮聊复慰仳离
高邮
秦邮水为国层城高鬰鬰三面阻重湖深湟中荡滴每怜秦太虚材兼文武术慷慨谈孙吴议论甚奇崛遨游二苏间文采尤骏发平生英迈气想像见彷佛顾余亦何知黾勉从行役岁晚过其乡徘徊为终日忆昔元佑间中国久宁谧西北独披猖公心尝愤切中原罗涂炭郊野多白骨使公当此时岂惜焦毛髪秋风吹淮甸征骑四驰突九原不可作悲歌徒萧瑟
宝应
秋风日萧飕百草各憔悴零露泣寒螀客子心欲碎宝应古名邑丧乱生聚废市井皆官军道路尽萧艾主将行边鄙遗黎望旌斾共愿早休兵还乡供负米
述老妪语
岁暮涉淮海不辞行路难从军岂不乐即事每长叹老妪八十余日晡未朝?泣云遭乱离零落涂路间岂无子与孙充戍皆不还男战陷贼阵孙苦隔河山数月无消息安能顾饥寒语毕双泪埀使我心悲酸上天未悔祸豺虎方构患近闻山东变世路复多端悠悠顚踬人何时得平安
淮安
此邦云楚州水陆居四达因淮以为堑天险不可越昔闻里中人功盖天下杰能受市井辱差与绦灌列常怜蹑足时事与追亡别走鹿既己擒狡兔安足恤疾风吹空郊露下芳草歇行过进食地尚想还乡日王孙迹已陈漂母名未灭遥望济岱间风尘正骚屑
九日从陈医师寓得甘井命童子汲之
世乱远为客迢迢淮海滨空城百战余多非旧人民十井无一甘忧心渇生尘萧条值九日无酒亦无亲偶过同宗友欵笑意何真为我修茗事芳洁无与隣一啜喉吻润再啜肺腑清三啜衆体和四啜百虑澄连啜五至六高谈如有神吾宗和扁流岂遇苏耽伦得非上池水沾溉及时人呼童抱瓶盎走汲勿辞勤饥餐与渇饮他井弃勿论泽我枯槁客滋我衰病身沃我氷炭肠余润及友宾古人饮菊水其夀及千春今余遇菊日饮此乐欣欣裁诗谢知已勿以饕见嗔
伤菊
终岁事行役所历厌蒿蓬偶过卫子庐庭有芳菊丛淮海风日高秋葩粲黄中摆落凡近态绰有高远风自负丈人行肯为儿女容卓然揺落际见兹羣卉雄是时岁将宴不意有此逢缱绻去复回眷若情爱锺卫子属他适我亦希过从居停既易主庭菊废无踪鞠为鷄豕区腥秽多蛆虫见之长太息扼腕为忡忡尔菊虽植物正色映霜空气含逸世韵力着扶衰功托根君子庭愿言期始终中道乃改步残贼遘屯凶物理有屈伸世故无终穷悲伤亦何益极目送飞鸿
夷白斋稿卷三

[book_title]卷四
钦定四库全书
夷白斋稿卷四
元　陈基　撰
古诗五言
公退述怀
鸡鸣戒徒御日入反柴荆素无希世念亦复劳其形间关用武日百役有期程空言不克用退省汗沾襟中衢积泥潦滑滑不堪行振辔策羸马一步一凌兢入门无他虑偃卧就南楹永愧逃名侣冥栖无所营
成夫修所居室成戏赠
我昨戾东楚君方客中吴我至已授馆君来始营居我屋虽湫隘可以置琴书并轩五六尺种菊三四枝公退即安息或拟陶潜徒君居择高厰涂塈加籧篨背隂而面阳中密而外踈闻昔真如室八宝罗明珠天女散妙花绰约丽且姝今欲人其人必且庐其庐去草当去根爱屋庸爱乌我器若铅刀仅堪一割需君材如太阿可制千於菟利钝迥不侔趋舍宜尔殊虽居市廛内各在东西隅朝游或同幕暮归仍异途终然念羇旅时复枉轩车摘我黄金英浮君白玉巵议论天人际笑傲羲皇初麯生有妙理不饮待何如
次韵答赵本初
肃肃霜露下萧萧鸿雁征春从越城戍秋复淮甸行解却紫霞佩换得曼胡缨冀酬一饭德遑惜千载名新诗辱远寄金石铿有声欲报乏琼瑶临风空致情
海安过挿得风出烂泥洪
舟过海安挿路由烂泥洪水行九十里泱漭溯秦潼月黑星汉高四顾无人踪纵有百尺纤不如数尺篷仰视天宇濶余霞散晴空篙师无他技扶楫呼南风夜半水鸟鸣出没西复东其声类人呕闻之思挽弓人心皆骇异莫知吉与凶得非卑湿区窳池蚊蚋锺暑夕唼人肤虿蝎尚可容此鸟名蚊母鼔翅利於蜂往往陂泽内雌者呼其雄春气一以和托巢芦苇丛此鸟信可憎彼蚊幸未逢所忧亡命徒持刃匿草中昼伏夜间伺为毒甚斯虫我方事师旅禁暴哀人穷此辈若不除厉民安有终谆谕饬吏卒反覆开盲聋尔实备官守责在兵与农自古处边圉盗戢商旅通阳德始发生人事宜肃雍简书虽有程我行忧虑忡叹息行路难何由辞转蓬
听水调歌有感
江流清复清江草接江亭何人歌水调余韵入青冥歌者不知苦听者难为情坐令离别客白髪镜中生
翠雨亭
华构带修竹窈窕清湖浔时雨滴空翠绮踈生昼隂飞盖集芳侣鸣珂集春禽中有孤栖凤怀哉多好音
下塘道中
谢村
舟行谢村路却访义桥营妖骨埋荒草秋风洗复腥青山不改色红树似含情当日闻风鹤俱疑是晋兵
塘西
牵舟复揺橹日出将停午风递五林秋云挟塘西雨盈盈采莲桨坎坎迎神鼓对此欲忘归停桡且容与
东阡
喧呼东阡道仓皇竞明发万斧入中林千夫编巨筏关山日憔悴世路增骚屑此物谅何尤徒以材见伐
南浔
昔年荷叶浦椎剽伏蒲萑日月相狙伺承平为祸患兹辰乃夷坦悉归耕钓间但闻明月夜时唱采莲还
中塘道中
凤口
溪坞晚寒风山营夜依谷栖鸟息复惊归云断还续画舸上宵征连舻衔尾宿戍鼔杂鸣笳军声一何肃
东塘
轻舠下溪口却转东塘路鸡犬近相闻渔樵远城市虽经兵荒後渐有承平意处处白苹花家家红槿树
大麻
大小两麻村中藏万家坞树连遥山云草滴茅亭雨地利本宜农民风乃尚武欲问汉文翁何时复淳古
包家堰
依依杨柳津靡靡包家堰水出凤溪口山耸临平面地经兵燹余人似官军健往岁羽书频今年鱼米贱
上塘道中
尹山
人传周吉甫遗基在勾吴萧条入墟里泱漭带烟芜岂伊姬臣裔散落处江湖负耒林丘下容非隐者徒
吴江
吴城带秋水盈盈笠泽湄西风一夜起鸿雁尽南飞晋日东曹掾唐朝左拾遗长揖谢轩冕悠悠千载期
埀虹桥
出郭雨如注入舟天欲低飞梁跨云渚嵽嵲亘长霓三江风水急五湖烟月迷夙昔鸱夷子扁舟此入齐
平望
下田不忧旱高田正宜雨四野已足霖三吴复无暑盂酒及豚蹄盘羞杂鸡黍伐鼔乐社翁烧灯祀田祖
嘉禾
欝欝由拳县亭亭檇李城秦汉相吞噬吴越竞戈兵靡靡风露夕离离禾黍生千古陆夫子遗书昭日星
石门
迢迢石门路冉冉烟树暮渺渺棹歌声泠泠不知处水宿畏风波宵征犯霜露自愧匪贤劳何由拯黎庶
崇德
崇德据四冲城郭开苍莽水陆飞粟刍轩车递摇荡民和州牧贤雨足禾苗长我欲舣小舠相寻慰企想
长安
上堰如上山下堰如下陵跻攀剧分寸旁皇如战兢有形必有役无宠自无惊为谢津头吏谁是鲁连生题苏昌龄西涧图乃黄子久所画者子久自识云华阳逋客作
逍遥西涧翁汗漫华阳客渴饮杖头瓢醉卧溪边石澄观无声意默然宁有迹目送云鸟飞侧耳川流激人籁静逾闻天机动弥寂冥搜属意匠绘写嫌刻画此客不可作斯翁老无敌寤寐西涧图令人心莫逆
题黄侍讲所着王友樵先生墓铭後
隐君千古士太史百世师刻辞铭友樵其言玉无疵我观读骚作古道殊未颓斯人不可见斯文其永埀
夷白斋稿卷四

[book_title]卷五
[集部,别集类,金至元,夷白斋稿]
钦定四库全书
夷白斋稿卷五
元　陈基　撰
古诗七言
楚州旧将歌
楚州旧将守楚城身与羣凶殊死争父母遭烹妻子戮终天之恨何时平近领王师却征楚泣寻父母身死所忍疼刺血滳枯骨髑髅无言泪如雨烹父之卒今尚存恐惧复讐前自陈将军慰卒汝勿畏我志为国非为亲羣凶所重在其首汝辈区区复何有若令殱戮止渠魁亲骨有知当速朽将军将军孝且忠天地有尽悲无穷吾闻古有王陵母仗剑杀身成汉功
东臯隐者诗为范思贤作
钱塘隐者东臯子读书卖药青门里云是先朝防御孙至今住近莆桥市蒲桥东头杨柳青门前好山终日横承家善起小儿疾好古不求当世名韩康之後谁流亚宋清已矣无来者世上如今市道人纷纷见弹思鴞炙眼明有此东臯生百年义重黄金轻江湖放浪诗千首风月徘徊鹤一声顾余亦是忘机客买药青门始相识为君长啸上东臯极目千峰倚空碧
次韵玉山唱和诗
东方日出浴咸池夸父随之死不归彼仙之人列与庄寓言非寓狂非狂维南有箕不簸扬此语在诗理不爽彼幻乃尔为诗张凤凰飘飘干仭翔虱也蠢蠢独处裆秋风八月霜露凉芙蓉始花水满塘美人赠我明月璫何以报之白玉觞举觞浩饮意气扬出门一笑江泱泱人言名教乐未央明哲所贵惟守常安用策勋封醉乡我闻夏殷时圣亦师务光宓子乃得友鸣琴不下堂人生莫叹居无俦林宗乃为叔度留李膺亦复同仙舟平生痴絶顾虎头我歌此曲君听否为君更赋逍遥游
次韵垂虹桥泊舟唱和
何年伐石驾危桥鲸浪翻江白雨飃势跨三吴虹倒影气吞七泽水通潮重渊有怪犀难照蔓草无根火不烧霸国黄金闻铸像侯门白玉想为标功成海上身先退脍熟江东兴可邀岁月几何流水逝山川如旧古人遥鸿飞矰?何由簒鹤去樊笼不可招浩荡扁舟归监曲寂寥方丈似中条越人尚以鸡为卜楚俗相传鵩类枭自把文章论倚?敢将交态较淳浇五湖烟景随时异万里风萍触处飘却忆春晖楼上坐为君裁取玉为箫
分题赋得太湖送郑同夫
朝饮太湖水暮咏太湖秋太湖三万六千顷七十二峰居上头上禀咸池五车气下浸日月涵斗牛鸱夷之舟从此逝功成身退与天游声名千载齐伊周江东步兵轻冕旒长揖齐王反故邱篿羮鲈脍何足羡上与造物同虚浮唐家拾遗巢许流躬耕湖上食杞菊不与浊世争浮沤三人之生不并世出处虽异心则侔至今血食太湖口上下云气乘苍虬君今暂别太湖渚鼔枻三高祠下路借得龙威一席风送君彭蠡湖头去
送毛生还越
昔人受易田王孙孟喜梁邱同一门卓哉古学贵师授爱尔毛生敏而秀侍父宦游千里外从师问业三冬後越王台上瞰沧溟百川趋之终不盈毛生东归究源委亲见阳乌海底生
织锦篇
络纬秋吟金井根佳人当窗织凤麟流云拂拭春无痕顷刻绣作鸳鸯文银汉含风星斗揺虚空迸出黄盘鵰为君裁就宫锦袍夺取当年卢肇标妾家本住牵牛渚与君缔结同心缕人间乃多离别苦梦落阳台不云雨断肠无心为君织向君抛却支机石何时头戴莲花巾相伴双成礼白云
青丝络马头送李彦章
青丝络马头游宦古苏州苏州城东万斛舟前年运米直沽口送别江头折杨柳承恩头挿上阳花赐宴尊倾光禄酒江上今年杨柳黄辟书千里有辉光勇骑阃外将军马饱噉闽中茘子浆闽中女儿歌白苎把杯劝君为君舞将军好文不好武自古闽中称乐土
送李景先録判
古吴柳枝短君行不可缓赠君不折杨柳枝劝君满饮金屈巵丈夫将身誓许国何用当歌伤别为青丝络鞚黄金勒游宦鄱阳山水邑何处春风追忆君琵琶洲上蘼芜碧
送侄让还吴
西风萧萧鸿雁鸣游子悠悠随斾旌百年衣食事奔走四海甲戈纷战争猥将笔札事卿相叨赞戎行陪俊英军中草檄我何有马上操觚汝所能人称阿买八分好我爱永兴书法精我女吚唔学言语汝儿读书知姓名中年窃禄耻为此家有南亩归力耕汝今还家我覊旅各劝加飡慎寝兴升堂再拜谒从母儿妹忻忻趋走迎扁舟石湖上先壠霜露既降草木零丁宁为我戒樵牧慎勿剪伤松栢青我欲还山结茅屋五岳逍遥期向平乞身时宰若未许南望白云揺心旌
谢从义参军自京师还言中书危参政见问且讶无书因述诗寄谢
参军过我夷白庵为言廊庙高岩岩故人谁为国柱石临川先生危大参猥蒙问及且见讶十载尺书无一缄忆昔相从客燕赵削去涯崖无猜嫌辱陪五更佐三老劝讲六经陈二南御史不容丞相忌司隶侧目官臣谗脱身党籍走吴楚托迹丘园访孔耼孰知展禽三见黜自揣嵇康七不堪平生不谙佩刀剑晚岁强令闻韬钤髀消怕骑将军马面皱羞看从事衫折冲师旅非夙习奔走周旋真可惭危言深畏速官谤微禄不逮供亲甘慰情屡抱盘丝女与国未有添丁男胡为长年在道路席不暇暖突不黔几囘乞身向藩省未许曝背归茅檐终当解绂谢寮友亟归结屋依山岚鄙夫出处盖如此为报先生聊口占先生事业则异是论道经邦民具瞻早令四海偃兵甲尽遣百姓趋耕蚕时和岁稔我所愿功成身退公自谙他年若访赤松子一笑相逢忻执鞭
孟冬观淮水
孟冬日日东风狂长淮风与水争强层涛如山势欲立怒潮逆上相颉颃大舟乱流流转急人马股栗骇且僵篙师捩舵夸老手迎风簸浪抑复扬小舟径渡矜勇捷翩如一叶凌空翔须臾掀舞浪花里洄澜百折争低昂我闻夏后分四渎百川分职皆循良迩来洪河恣跋扈清浊混淆隳旧防昨者王师搤淮口坐制鲸鲵如犬羊天吴罔象不敢动河失故道谁之殃汉武当年塞瓢子劳民兆乱纷抢攘中原黎庶化鱼鼈至今千里无禾桑我欲诉帝勅河伯使复故道安其常清者自清浊者浊勿违约束於明章不然帝怒速致讨河伯正罪谁嗟伤郑遂昌以赵魏公所题高尚书画遗沈东林要予赋诗
高侯高侯画无敌魏公之书不易得半幅氷纨仅盈尺千年老干化虬龙气挟太隂雷雨黑彼美幽篁尤正直挺身故有千钧力赤松子孤竹君鄙夫与尔情最亲逍遥岁晚东林下杖策相从郑子真
题五王游春图
五王坊宅五云中天仗时来驻六龙君王敦厚家人礼兄弟相宜友爱隆每日朝囘从饮博今日何为废游乐曲江池上杜陵南花气烝人柳隂薄天子无为四海宁梨园歌曲教新声救时宰相方忧此误国奸邪计已萌当年若宝千秋镜友爱如初无嬖幸只缘声色惑移人万里蒙尘蜀山殒一幅丹青感慨多开元事业竟如何自古晏安为鸩毒至今荆棘叹铜驼
题马都事寿椿堂
堂前古椿树问年不知数叶叶庇芝兰枝枝承雨露楚南之种昔同根淮海移栽子复孙共持春酒为亲寿但愿亲年如此椿椿隂满地休教扫留与年年?萱草
夷白斋稿卷五

[book_title]卷六
钦定四库全书
夷白斋稿卷六
元　陈基　撰
古诗杂兴
沈孝子行送医师沈伯新
吴淞江来自天目山奔流到海无时穷川原薮泽似棊布鸡鸣犬吠俗与太古同郡人沈孝子筑室居其中辛勤自食已之力仰事祖母年九十白髪黄齿顔如童日出入田省耕作日入归家奉温凊一室之内慈孝敬爱宛有齐鲁风暇日闭户读书史闺门上下咸肃雍省身斋戒喜且惧饮膳汤药必先尝此心自可对昊穹至正十年夏六月祖母婴疾卧床蓐涕泣侧息忧忡忡再拜?迎伯新甫医历三世术甚工新甫诊脉不用药时进陈黍甘如饴以意取效超庸工起居饮食复如故神术隂与孝感通夀为五福首孝乃百行宗医师治药饵为人恤瘝痌吾闻孝子世积德慈爱固自天所锺如何俞扁去已久世上复有太仓公我歌孝子行送去勿匆匆但愿人皆跻寿域乐有孝子心融融呜呼乐有孝子心融融
煮雪窝为玉山作
草堂之仙人隐居玉山陲平生盗泉不肯饮恶木不肯栖就山为窝受山雪雪胜玉泉茶胜芝煮以菌蠢彭亨之石鼎然以?缩拥肿之枯枝恍闻松风汹涌出涧壑化作云气蓊欝干虹霓匡庐道士来会稽嬉笑怒骂皆成诗寻常一饮恒一石蹋破瓮中天地皆醯鸡不厌陶家滋味薄却爱玉山文字奇举椀猛吸如渴鲵快哉相对忘宾主窝中自来无町畦乃知混沌凿不破纵使先天之子亦莫窥端倪笑杀逍遥南华老梦与蝴蝶随春迷
我今有所思寄于山人
我今有所思乃在越山陲越山遥遥青入海秦望特起上与浮云齐客有匡庐虚白子一如吴门归会稽口诵黄庭经头戴白接?往来闪忽莫可知上下风云鞭虹霓仰参赤松子俯迓青牛师左手揖卢敖右手招安期醉援北斗吸沧海长啸濯足脱巾挂在扶桑枝我尝遇之玉山下要我八极同游嬉尘缘未割妻孥累一去不得相追随天台仙人马子微阳明洞天曾见之贻书远报雪巢子烟波万里来无时扁舟我欲东南归监湖之水清涟漪授予玉匮书茹子苗山芝逍遥广漠超希夷翩然却笑贺狂客为谁白首居鸿禧
空明山人歌
丹丘子空明生结发为吏于公卿悬河之口纵且横法家之笔刑与名少年策辔入公府白首全真归赤城赤城仙人下青冥手奉宝籙遥相迎虚皇勅治委羽洞服事刘郎为弟兄刘郎乘风朝紫宸云为旗兮霓为旌留与璚田惟种玉约以不死八千春八千春在何许来往东吴复西楚请看珠树着三花笞凤鞭龙却轻举
乌夜啼引
闽人玉畹为淮东元帅府奏差被诬系狱部使者使泰州尹赵子威鞫之平反其寃
乌夜啼在庭树乌啼哑哑天欲曙阿儿被诬身系狱尽室含寃受荼毒乌啼胡为绕我屋下堂唤妇起聼乌忽传淮东儿有书书中报喜儿罪脱此乐忻忻天下无儿归拜母为母说泰州使君当世杰执法霜台旧司臬明如青天皎如月寃狱平反解缧絏死地得生诬得雪海可枯山可裂使君之德不可灭乌啼爱我庭树枝我爱使君君不知使君还朝觐天子日日听乌为君喜
玉笙引
金华仙人问子期能吹三十六琯之参差疏音间节传自女娲氏上引浮丘公下接王子晋来往伊水之滨雒水湄缑氏山头杂宫徵龙吟凤哕能使鬼神上下莫得窥端倪昔年西王母翩翩会瑶池亲遣侍女董双成学得妙曲崑丘归至今缥缈十二之玉城余音长绕蟠桃琪树枝请君休汗漫我欲与尔期若非钧天即洞庭仰参轩辕帝俯友虞廷夔後天而老不死长追随周子奇此曲休向人间吹
律诗五言
兴福院会秦文仲学古
兰若临江次层城壮海壖地通重译贡门泊孝亷船人事桑田後春光谷雨前未忘栖遯迹来此欲逃禅
其二
兵革艰虞际思君减带围折冲成俎豆赞画佐枢机交义雷陈古功名管晏微江城花烂熳莫惜典春衣
送谢参军
参军趋府日父老惜恂时重为苍生起当酬国士知功名君不沗筋力我将衰送别春城暮深杯莫厌持
次韵答元善
迹沗芙蓉幕心依虎豹关老惊诗鬓短贫觉酒尊悭特达高书记清新庾子山多情凭塞雁时寄一书还
送镏治中
楚楚平津彦翩翩千里驹起家参上郡振辔骋康衢别驾恩非忝严君德不孤青云有知己宁许恋南湖二月十二常熟阻雨寄吴门分省同官
一棹琴川路频年此往还海风寒挟雨戍火夜连山泽国龙分节边城虎据关故人南省幕退食佩珊珊
琴州怀古
揖让思虞仲弦歌忆子游学文须到鲁议礼必宗周俎豆今如此干戈苦未休惭非割鸡手安敢话屠牛
解维値北风大作复泊北门
风急江难渡春寒雪更飘济川虽有楫跨海恨无桥使节辞吴近官军去楚遥北门仍系?山雨夜萧萧
渡江
渡江风日好挂席近扶桑万古天为堑中流苇可航导川思夏后夸海诧秦皇跋涉艰危地低头愧孟光
三塔寺访寛长老
人世难行路禅房独掩扉鹤飞知客至雨歇见龙归天地干戈满江湖故旧稀愧非韩刺史临别更留衣
访本觉不遇时公在南堂退居
来访南堂老扁舟兴尽还耳聋犹说法地僻漫投闲扫竹逢春雨开门见远山题诗托端叟为报鬓毛斑
留别仲铭
南国新开士前身休上人赋诗随鲍谢挥翰拟梁陈雨歇水西寺花飞刼外春相逢又相别离思满江津
其二
方外碧云句人间白雪歌江湖相见少尘世别离多水宿随鳬?岩栖倚薛萝何当谋一壑老我共婆娑
送让侄从军武安
送尔徐州去秋风几日程水通彭子国山拥楚王城虎帐氍毹暖犀船五两轻从军古云乐今我不胜情
其二
世乱难为别他乡复暮秋愧余叨入幕念尔独登舟季子裘空敝班生笔漫投恨无田负郭归老石湖头
夷白斋稿卷六

[book_title]卷七
钦定四库全书
夷白斋稿卷七
元　陈基　撰
律诗七言
秋日杂兴
弹铗归来叹薄游西风吹老黑貂裘裁诗自慰惭钱起扫榻相延愧隐侯拟学楚人归种菊虚劳蜀客望牵牛五湖烟景依然在可许扁舟伴白鸥
其二
关山迢递?飞迟江汉飘零有所思倦客自怜苏季子故人谁问介之推露催络纬窗间织风缉蠨蛸户外丝独忆慈亲念游子倚门日日数归期
其三
江头久客日思家坐觉清霜上鬓华节序又催秋後?风光争发雨前花倦游每梦庄生蝶不饮何忧广客蛇怪底朝来衣袖薄一天白露下蒹葭
其四
一夕西风木叶飞画梁落月淡余晖银灯夜照还家梦金剪亲裁寄远衣霜信早随新?至素书深讶故人稀无因为谢东曹掾鲈熟蓴香莫便归
其五
明河如练月娟娟坐对清光只自怜夜久不知沾白露梦囘犹忆到钧天汝南遗老推黄宪海内诸公想郑?万里归来无寸补论文惭愧到忘年
寄沈仲说
欲采芙蓉寄所思秋江风露正离离每因见月怀玄度岂但看诗说项斯溪上燕辞华屋早槎头鱼上碧波迟太平无事差科了归共原泉理钓丝
其二
野人篱落并江濆竹里流泉竹外云好学槖驼惟种树莫夸司马最能文小桥斜接渔樵路落日争呼?鹜羣却忆咏归亭上客久留城府思纷纷
次韵金上人见访
屏迹吴淞江水头劳君岁晚远相求拟为葛井三生梦更作曹溪一宿留挂锡好依黄叶寺题诗曾到白苹洲他年重约吴门道杯渡秋风不用舟
寄家兄敬德
庭闱一月离温凊兄弟终年叹仳离落日有时成独立秋江无处不相思云边白雁初传信篱下黄花预有期甚欲卜居依此郭故人谁送草堂资
次吕彦贞韵
西池风日何潇洒公子不来谁共游渔唱樵歌时断续湖光山色互沈浮经秋华屋辞飞燕隔水好花怜暮愁肠断濯缨亭下路篱傍犹系野人舟
归燕
年年此日便知归欲去仍依旧垒飞故国定知通碧海秋风应不到乌衣吴宫避火惊前梦卫幕巢营悟昔非莫笑野人门巷小杏花春雨得泥肥
用秋日杂兴韵作游仙诗
飞佩彯彯入远游青藜为杖鹿为裘采芝歌逐秦遗老辟谷心期汉列侯又见秋风归乙鸟几看春雨战蜗牛有时濯足溪头晚一曲沧浪不动鸥
其二
幽泉怪石好楼迟钟鼎无劳入梦思每把素书闲里读细将玄牝静中推溪头斫竹裁龙琯石上栽松引兔丝去与卢敖同汗漫十洲三岛共君期
其三
鹏鷃高低各自飞龙泉何必吐光辉三株树下曾飡玉千仭岗头好振衣抱椟书存人见少崑仑桃熟客偷希仙家不是无楼观底事公孙不肯归
其四
中宫姹女最婵娟何意东君不见怜贞洁正同秋後月澄清直似水中天每持玉节朝羣帝自扫丹台揭寸?臣妾自知无所觊愿君安乐寿千年
其五
白云深护地仙家千树琪老岁华羽客穿林收桂实山童和露采松花烟敷瑶草柔如发石走苍藤曲似蛇记得夜来归路险翻江风浪撼秋崖
寄玉山
江上秋隂日渐多思君不见奈愁何风高泽国来鸿雁雨入汀洲落芰荷公子文章裁瑞锦美人衣袖剪轻罗画船欲棹溪头去听唱花间缓缓歌
次郑遂昌韵奉谒范魏公祠
皇皇卷服俨专祠生气浑如未死时天下功名韩相并关西威烈夏人知英雄未尽匡君策父老忻瞻出牧旗昭代尚贤严祀典野人聊得荐江篱
白芙蓉
生嗔青女太精神玉立西风不受尘秋水洗粧朝白帝露盘和泪泣铜人清涵汉武池中影淡写崔徽镜里真肠断深宫旧时侣年年相望月溪滨
次韵钱伯行白芙蓉
帝子西游太液池一杯秋露为君持空令越女羞容貌不与唐昌共本支娅婉最怜无语处风流全在半开时自移长信宫中去学得班娘淡画眉
娄江即事简二三知己
娄江江上楼居好沧海海头城邑新蛮郎打鼔争起柂鲛客捧珠欲售人风灯照人不数点露月涌波才一轮人生会合岂易得看剑引杯宁厌频
其二
秋风已过菊花期笑把娄东酒一巵徘徊月色楼中满颠倒天光水底移梦熟已知鳌背稳诗成偏忆虎头痴明朝又鼔吴淞棹应采芙蓉寄所思
次仲说韵喜陈叔方过东林隐居
州府寻常数往囘江湖相见重徘徊杀鸡不为林宗至拜母曾期范叔来乌鸟暮栖池上树儿童晴扫竹间苔明朝又入城闉去一幅蒲帆带雨开
其二
空林风日变隂晴扶策相从欵欵行心恋白云飞处近眼随孤鸟没边明敢希诸葛隆中卧且学龎公垄上耕老觉丈人才力健浩歌一曲大江横
次遂昌韵喜雪简白野监司
琼英着地不沾尘玉树临风欲照人千古赋高梁苑调一枝梅冠汉宫春占年已喜无时疠祈谷何须拜水神却忆上番裁诏处瑶堦飞絮粲于银
其二
泽国云同气若蒸赋成应不为憎蝇花开端木皆为瑞露滴金茎欲化氷甲观影摇鳷鹊树银牀声断辘轳绳悬知水部明于昼错认瑶台皓月升
送曹宗爰
爱此丹丘五色毛彩衣初剪映山桃奉亲喜有银丝鱠赠客惭无金错刀洲渚春深生杜若江湖波暖涨蒲萄王褒拟奏贤臣颂肯学山人索价高
次韵怀彦成
沙棠为浆木兰桡别後令人瘦沈腰采蕺暂归灵越去栽桃重赴武陵邀醉来莲叶春波濶梦落檐花夜雨飘犹记共游鸣玉洞满山明月共吹箫
待琦上人不至
羡君方外迈诗流飞锡相从海上游白鹤一声寥廓晓沧波千顷洞庭秋鹿门未遂龎公隐莲社欣逢慧老留望望佳人何不至碧云迢递迥添愁
次韵怀玉山
滑滑春泥满郡城出门策马不堪行未能学道从缑母且自忘忧对麯生流水小池埀钓影春风深巷卖花声停云赋罢心如渴安得沧浪濯我缨
陆氏别业
窈窕西池一径通赤阑如画倚晴空风微燕雀飞尘外日皎龟鱼在镜中入谷漫夸盘复往卜邻宜住瀼西东绿隂满地新荷发犹胜开尊劝碧筒
寄仲说
自昔龎公少入州偶因人事亦绸缪慈乌旧止庭前树拱木新悲壠上秋雨露山空惊物候江湖风急滞传邮此心酷似长庚月永夜相思炯不收
寄玉山
我爱玉山佳树林草堂终岁有余隂巢安翡翠春云暖窗护芭蕉夜雨深宝篆焚香留睡鸭彩笺行墨写鸣禽万竿修竹休敖洗日日平安报好音
其二
碧梧翠竹日扶苏长夏高堂可燕居霅上故人时载酒山隂道士每传书苍头扫石安棋局稚子穿花奉板舆若见惠休烦问讯碧云诗句近何如
水木清华亭小酌
柳隂门巷雨初晴莲叶田田徧渚生浊酒且浇嵇叔夜名诗不让米嘉荣波纹莹逐微风起霞采红兼落日明水木清华宾主胜莫孤诗社旧时盟
仲说留陈公原余往访之
孝子之庐何处觅陈公原上白云深山林不受炎歊气雨露能生怵惕心流水到城无二里乔松出屋有千寻蓼莪自着多遗恨三复令人泪满衿
留宿陈公原
五月城东访隐沦衡门草榻与僧邻长林争宿此山鸟短棹独归何处人松萝绕屋月当户杨柳夹溪风满津杖策从今来往熟草堂猿鹤未应嗔
题陈公原壁
忽喜美人来碧山松桂满庭幽且闲论心合在羲轩上浪迹漫居夷惠间夜雨思亲云气白秋风泣血土华殷岁寒有约从诸老采药携棋日往还
夷白斋稿卷七

[book_title]卷八
钦定四库全书
夷白斋稿卷八
元　陈基　撰
律诗七言
次韵郑有道喜王季野府判南归二首
故人日下拜官归河水南来似带围策马远游天府胜食鱼偏爱锦江肥蚕丛故国山犹在望帝荒祠鸟自飞万里欲将慈母线芙蓉城里制春衣
其二
海榴花放客南归乔木参云摠十围緑蚁奉亲浮腊味黄羊充馔割秋肥恩承闽国荣三釡心切滦都望六飞锦里他年须报政中天风露湿朝衣
次韵伯行投赠存斋
风卷浮云雨灭埃柳隂池馆白莲开放舟有客寻源至问字何人载酒来剡曲愿从安道隐茂陵空叹长卿才角巾岁晚东林下短策逍遥步紫苔
三用韵喜季野归
手揽繁弱接忘归燕山射猎雪打围驼鸣关口晓风急马牧原头春草肥郷树喜瞻亲舍近蜀人争候使星飞忼慨平生王子赣奋身叱驭肯沾衣
寄季野
积雨东臯如早秋公子不来令我愁题诗每忆许玄度卖药敢期韩伯休柳隂系缆水数尺竹里读书风满楼长夏林塘何所似浣花溪上瀼西头
次韵刘德芳经历
绮席无尘晏景光佳人宫様学时粧座传白雪高难和涧采香芹净可湘緑水红莲新漕幕紫薇青琐旧朝郎凤凰城里曾联骑一路看花到上阳
送徐勉之慈湖书院山长
两度秋风刷羽仪一官江海尚栖迟簿书旧屈诸侯掾经术今为学者师天上文章囘北斗人间声教极东陲殷勤束带升堂日絶学凭将已易推
送钱士能建昌知州
建昌使君能且贤青春结客五云边致身得近二千石事主已垂三十年天削匡庐开菡蓞月明彭蠡浸婵姢行春处处花如锦襦裤歌中咽管弦
送王夀翁归闽
十日轻颷送海舟七闽归去近东瓯棹头欲学孔巢父养子不惭陈太丘蛎房石暖随时采崕蜜风酣带露收故园归老平生愿殊胜官封万户侯
次韵答秦文仲
?舟复向三江口载酒欣逢二仲来邱园束帛已加璧将相求贤无弃才柳色緑欺头上雪桃花红映掌中杯还思别後无知已从此柴门不浪开
其二
娄江系?已十日故旧欣逢秦与文气压元龙余子服赋高司马九重闻西山拄笏聊容我东阁招贤欲待君解却金貂换美酒赏花时节正春分
娄江杂咏
画鷁东来肃斾旌郊原十日喜春晴弯弓看堕云边翮骑马同登海上城欲向草莱询隐德每因稼穑见民情自惭肉食毫无补恸哭空悲汉贾生
其二
百雉坚城镇海头霜风中夜肃貔貅乾坤浩荡鲸波息井邑苍茫蜃气浮民瘼东来皆可念妖氛西望未全收将军莫负黄金印一鼓归封万户侯
同文学古秦文仲游至正观
西郭维舟水满津从容郑圃得寻真蓬莱路隔人间世桃李花开劫後春风雨或闻蛟抒响弦歌曾与竹堂隣交游不忝羊求辈岁晚相期迹未泯
次韵答秦文仲郭羲仲联句见寄
客路寻常江海上春光强半雨声中习池无酒醉山简莲社有心期远公香烬旋温婆律火茶烟轻扬石楠风不因二仲联诗至安得从容一笑同
次韵钱都事诚夫海上书事
左掖郎官汉客卿楼舡频涉海涛平梦骑鸾鹄三山近胆落鲸鲵一剑横南斗星移天使下东吴兵振岛夷惊君须早决平妖策杖节还朝答圣明
送诚夫使吴门督漕兼寄分院同幕诸公
挂帆南斗略扶桑奉使寜辞道路长转漕复输沧海粟勤王争羡紫嶶郎风生汉节蛟龙避花绕吴宫雨露香同幕故人如见问为言相忆鬂毛苍
春日邵氏园池
寂寞园林带夕晖昔年曾此恋芳菲柳塘水暖鸳鸯浴花径风酣蛱蝶飞蔓草拂衣人不剪画梁无主燕空归洛阳池馆关兴废我欲春山赋采嶶
送胡宣使赴都进表
使者楼舡上九天鲸波不动一帆悬表章入奏三千里海宇中兴亿万年夏后山川仍职贡汉家勋业重安边从知此去多恩泽?压宫花锡宴还
送高起文归越兼柬陈伯昂王梦强
昔年同客百花洲绣幕珠帘映绮楼岁月几何成契濶兵戈相见独绸缪开樽坐对吴山雨挂席行归禹穴秋最忆吾宗陈伯子笑谈真有晋风流
其二
甫里祠前忆旧盟朝飡杞菊暮蓴羹忘形真契葛天氏共饮况有申屠生古来结交贵知已乱後相别难为情西风又鼓涛江柂王衍为君双眼明
寄杨文举经历
会稽从事独逶迤拄笏西山秀入眉欲振家声遵伯起不将文法泥宗师风尘此日淹骐骥霄汉他年见羽仪一曲桓伊江上笛夜深应有老龙知
寄顾仲贤
为问平生顾文学离羣近日复如何秋高禹穴宦情薄雨过越山诗兴多久客念君髭未白从君老我鬓先皤监湖一曲元无恙岁晚相期载酒过
次韵谢摠管送梅州判还崑山
画舡挝鼓待潮囬山色留人不受催官酒醉淹罗袖湿离筵愁聼竹枝哀秋风老忆淮南挂暑雨晴收海上埃莫学君家子真叟变称名姓不归来
次韵谢侯寄梅州判
昔日吾宗陈太丘为言梅福政偏优【陈都事元礼常权知崑山州事故云】鱼盐争集海市晓鸡犬不惊四社秋奕世羡君仍吏隐一?老我欲归休裁书更谢钱塘守佳句难将杂佩酬
次韵谢侯书怀
使君五马早承恩襦裤声传远近村可为长生居郑圃每因清啸过苏门香凝燕寝秋将肃露挹银牀井不浑同乐堂中宾客盛旋烹佳茗当开樽
十一月晦与同幕诸公登南高峯因棹湖上小集二首
共上南屏第一层海风吹鬓雪鬅鬙山盘地脉来天目城抱江流似蒋陵近郭昼行多畏虎并湖寒尽未收氷倚阑闲说承平事知是毘卢劫外僧
其二
落日湖光?画舡买鱼沽酒不论钱共过天下登临地却忆国家全盛年緑水映霞红胜锦远山凝黛澹如烟相携此夕干戈际一聼笙歌一慨然
正月五日省院诸公饮吴南城
每因公事少从容今日传杯兴颇浓饮散城南浮画鷁梦囬江上聼疎钟长风万里飘归雁叠浪千层骇蛰龙同幕故人期不至晓山囬首?巃嵸
泊舟埀虹桥访南北两寺候蔡都事彦文
泰伯城中不少留埀虹桥畔却维舟佛灯下照蛟龙宅莲社平分雁鹜洲王事有程尘没马僧心无垢月涵秋多情为待同袍者徧倚阑干不下楼
次韵彦文寄谢省院诸公
西山雪後色逾姸拄笏相看每自怜岂有异才参庙略漫陪时俊列宾筵玉笙锦瑟留人醉翠叶银花压?偏却笑当年潘骑省为谁双鬓早皤然
其二
此日东吴接胜游风流欲与古人俦城南美酒春初熟湖上鱼罾晚未收才愧机云还入洛功高绦灌重安刘谋参帷幄输公辈巢父归欤盍掉头
次韵孟天伟郎中看湖十首
海上初看一线低须臾排突与山齐平呑百粤天为堑雄障全吴石作堤浩浩鲸波流似带纷纷蜗角鬪如鸡世间别有风涛险莫向平途信杖?
其二
天风吹海恣崩奔一掷坤维势欲翻正尔断鳌安地轴可容持鼓过雷门惊涛怒激英灵气斜日潜消壮士魂却笑故都闲士女冶游归去近黄昏
其三
江源来自歙山幽潮势凭陵江上头紫盖黄旗收王气素车白马踏清秋至今故老犹兴慨自古忠臣不自谋渺渺云边孤鸟没岂知人世有恩仇
其四
八月十八怒潮生猛於突骑白於缯风掀云岛神龙化雷吼天门赤鲤腾楼舡入海仙难问?革浮江史可徵扬旗勇踏涛头去除却吴儿孰可能
其五
千古英雄恨未消海风吹上浙江潮怒驱貔虎谁能敌雄压鲸鲵不敢骄踏浪掀旗空远迓临流捐袂若为抬扁舟浩荡身先退输与陶渔共采樵
其六
雪涌潮头万叠多秋风飘撃吼灵鼍直疑碧海金鳌掷复恐隂山铁骑过勾践功名今寂寞麻姑消息近如何凭君更骋神明力翻却蓬莱弱水波
其七
秋风酬酒待潮生浑似罗江吊屈平地下有霛驱海若人间无主聼阿衡恩仇莫辨君亲分忠佞难逃今古评寂寞长洲走麋鹿不堪明月掉歌声
其八
千古东南诧海潮摩娑强弩未曾销气乘日月分盈缩声振山河欲动揺撃楫中流歌慷慨倚阑斜日鬓飘萧钱塘美醖秋仍緑更与灵胥酬一瓢
其九
风起城南思惨凄独携长剑倚长堤未谈秋水惊河伯先跨涛江掣海鲵力障狂澜扶砥柱手挥妖祲豁坤倪东流不尽凭阑意长啸归来日已西
其十
每因潮候卜灾祥今岁潮头百尺强千犀怒发鲸鲵吼两乳峯开龙凤翔乘槎直欲访河鼓悬水不须夸吕梁徙倚江亭吾已老海风吹面髪苍苍
夷白斋稿卷八

[book_title]卷九
钦定四库全书
夷白斋稿卷九
元　陈基　撰
律诗七言
次韵高元善郎中见寄二律
忆昔同参雁鹜羣每将骚雅佐人文诗成嶰谷鸣风竹琴罢潇湘梦水云南浦离情波杳渺北山归思日纷纭可怜满地秋如锦只有黄花好寄君
其二
诗酒相从岁已賖幽居人拟地仙家别来九陌风尘外望断五湖烟水涯书就蜀笺文胜锦宴归汉署?簪花他年或遂投竿志着我秋江倚钓槎
元善尝俾余记其所居松云巢继辱以诗为谢因次韵答之
萧萧素髪鲁东家岂有文章竞彩霞高世羡君期太白寓言容我诧南华神栖五老仙为侣梦绕三珠玉作葩为问松云在何许此中不远亦非賖
舟中读汉武帝纪
高王马上争天下丞相养民方致贤帝业不曾阶尺土儿孙何以筭缗钱长生始悮神仙术巫蛊终亏父子天可惜春秋二三策独留龟监後人传
次韵叶德新江上观兵
一水朝宗控百川着鞭此日许谁先手麾貔虎风生海胆落鲸鲵剑倚天潮汐怒随龙变化云山高作凤飞骞元戎一鼓收南服持奉吾君忆万年
三塔寺
江湖四月半隂雨山寺今朝方喜晴杖锡入城非避客琅玕绕屋正啼莺宝树着花当座落苍龙分水入厨清好留一榻云深处共话三生石上盟
过本觉寺访了庵长老
无垢堂前曾屡过阿师行道近如何僧中此日如公少方外向来名辈多一室宝烟飘艾纳六时花雨落芬陀寺门昼掩如廷尉满地秋隂覆雀罗
寄顾高士
每忆吴门顾辟疆旧开池馆带沧浪緑波芳草盟鸥鹭锦瑟玉笙悲凤凰座客诗成谁最好故人酒後我多狂扁舟来往鵷湖上老到犹能赋草堂
寄郑明德
牢落乾坤独郑?丘园风雨故依然腹藏玄晏书千卷身受滕君宅一?云卧蝶迷遗世梦林居鹤避煮茶烟扬雄自昔多奇字老我犹乘载酒舡
过三塔湾留题
緑水湾头维画舫白云堆里访禅林上方楼阁丹青古下界蛟龙窟穴深五月莺声山寂寂一帘雨气竹森森地霛不受昆明刧留得长松喜十寻
再次韵答明德
炼石无心补漏天幽栖环堵独萧然松萝雨後生朝菌藜藿年深没故?足濯沧浪池上水衣薰豕虱窦中烟林居似厌城南浅重拟归乘谷口舡
用韵答沈仲说
结客东吴忆盛年多君燕处每超然千金昔弃朱公产一亩今无许子?濯足洞庭天拍水挂帆笠泽柳含烟相逢一笑荣枯外犹胜虚乘访戴舡
寄钱成夫员外
千里从君客楚州故人吴下独维舟关山别後乡书少淮海平来相业优龙虎帐中劳远望凤凰池上莫多留平生爱杀韩司马老我何妨让一头
寄蔡彦文都事
蔡子才多病亦多尺书千里慰蹉跎同游暂阻红莲幕相寄惭无紫玉珂交义人人推管鲍新诗字字拟隋何淮南宾客如君少未许淹留桂树謌
九日
百年忽忽成何事九日匆匆不在家莫遣秋风吹短帽羞将白髪对黄花诗因拨闷聊时赋酒为消愁亦漫賖欲向楚城高处望不堪离思满天涯
九日柬同幕诸公兼寄吴中兄弟
官舍萧条淮水滨一樽九日漫相亲那知黄菊篱边客不笑紫薇花下人秋鬓白嗔乌帽侧衰顔红爱緑醅新吴中兄弟应相忆怅倚秋风北望频
阻风仲举舟中小酌
千里旌旗映日红一天秋雨忽蒙蒙郷书未有东南信客路不堪西北风泛水芙蓉依绣幕背人鸿雁避雕弓淮阳酒薄犹堪饮时复相逢共一锺
墙角种菊三四本颇可观
一官跋涉客天涯颇觉秋来兴味佳有菊便同陶令宅无钱谁笑杜陵家幽丛密护霜前叶嫩蕊轻含雨後花赖有新诗相料理淮南酒薄不堪賖
淮隂杂咏
千里相逢淮海滨一枝谁寄岭梅春老来易感山阳笛年少休轻跨下人失侣雁如秦逐客畏寒花似楚遗民每过百战疮痍地立马西风为损神
其二
匹马淮隂秋复冬每寻陈迹意忡忡下郷宾客贫无行南郭先生老病聋汉室功高羞绦灌射阳门贵拟骞弓至今七尺城东墓一酌寒泉感慨中
又
落木萧萧雁渡河西风嫋嫋水增波甘罗营里秋声急朝信城头月色多淮市有鱼聊可食楚山无桂不须歌古今无限关心事付与当年春梦婆
又
江左妖氛扫未清山东豺虎又纵横欲令斥堠收烽火须挽天河洗甲兵老马独嘶时北望宾鸿相唤尽南征腐儒愧乏匡时术搔首风前百感生
又
兵火烧残百草根人烟无复万家村黄金未铸忠臣?白马空招帝子魂易水有情人已逝睢阳无援事难论何当亲斩楼兰首仗节归朝报至尊
寄吴中分幕诸同志
故人入幕苏台上老我从军楚泽隈江海十年同聼雨关门千里独持杯适书到日多凭雁馹使来时好寄梅慙愧紫薇花畔侣却依南斗望三台
寒菊徧开可喜
漫向隣翁覔菊栽晚花疎蕊一时开寒欺楚泽三秋露暖透山阳十月雷多事狂蜂忙采去恼人轻蝶竞飞来萧斋对此无聊赖莫怪频倾浊酒杯
寄唐伯刚断事
寒菊花开照眼新客窗风物未全贫旋賖陶令杯中酒敢比羲皇世上人官事有程仍笑傲郷书无便任因循故人十月钱塘路谁谓城西探小春
寄陈庶子参军兼柬饶介之郎中
楚天漠漠水迢迢千里怀人不自聊帷幄喜闻延曲逆行间幸忝事嫖姚江空不采芙蓉寄岁暮惟歌桂树招华盖仙翁如见问为言髀肉近多消
寄谢从义参军兼柬唐伯刚断事
江左风流谢使君赋诗浑是鲍参军一麾旧作钱塘守万里新空冀北羣官柳枝枝垂楚岸宾鸿个个入吴云题书为报西枢彦十月山阳尚有蚊
寄周信甫王叔明二长史
帷幄贤劳夙夜宾古今儒律两彬彬汉廷重厚惟斯老江左寜馨有几人霜落吴门天接水雷鸣楚泽雨连旬黄粱已熟淮鱼白南国秋风时忆蓴
寄钱伯行检校叶德新椽史
少日钱君同汗漫中年叶椽共翺翔北窗坐傲羲皇世南省行陪汉署郎笠泽芙蓉秋万顷楚天鸿雁日千行幼舆若许归岩壑便结茅斋野水傍
寄沈达卿陈子方二理问
二妙相看如弟兄白鸥波上忝同盟老来转觉襟期好别後令人鄙吝生万里貔貅方北戍九秋鸿雁尽南征洞庭橘熟香醪嫩心渇还思阮步兵
和周太常寄贡秘卿诗五首
两翁台阁逥翔日千载文章全盛时太史世家羣彦服中郎笔法九重知西清近识天顔喜南海遥分汉节持经纬论诗深有待未容采药访安期
又
二老故郷江汉东两家文献夙相同吴关望阙联归辔闽海勤王谢转篷礼秩汉郊修雍畤道宗鲁国仰龟蒙共将千古文章印力障狂澜洗陋风
又
世路间关叹仳离斯文谁与挈纲维近闻东观除书下未觉南冠宠数卑政倚叔孙兴礼让终知汲黯系安危汉廷献纳须公等一代仪刑奕世垂
又
词源变化共神谋一洗人间蚍与蜉老来偏厌干戈炽此去定分宵旰忧馆阁经传刘向业关河人望李膺舟白首自惭无寸补漫随行伍事防秋
又
平生笔谏柳公权鹤髪还朝各皓然榱桷栋梁收恐後麒麟鸾凤覩争先太常议礼推王肃金匮紬书待马迁惭愧当年秦逐客只凭魂梦到钧天
夷白斋稿卷九

[book_title]卷十
钦定四库全书
夷白斋稿卷十
元　陈基　撰
律诗七言
送弥陁保世衡闻人德机二解元赴省试
一举收功古战场计偕同上紫微傍手攀明月分仙桂足蹑青云见玉皇高第世推唐甲乙直言人比汉贤良明年昼锦归来日一色恩袍雨露香
送丁太初嘉常二贡士赴省试
两贤携手上南宫挂席关河得便风欲把姓名题甲乙须将文字决雌雄一经昔向江东学万里今看冀北空遥想殿头胪唱毕五云佳气?葱葱
送牛述善郎中还朝
万柳亭前一酒杯马蹄踏雪上金台天门星应郎官至海岱春随使节囬宣室复陪前席问上林曾压衆芳开诸公若话东南事楚泽无氷有草莱
自淮安使江南舟次通州寄同幕诸公
频年共入嫖姚幙此日先乘使者舟海色晓迎龙虎节天光寒动鷫鸘裘山川咫尺分吴楚河汉寻常近斗牛南锁堰头官柳树春风相约系骅骝
又
狼山山色碧崔嵬秋半从军腊底囬夀酒欲归吴下献使星新自楚州来江城见月思联句馹路逢春拟寄梅只待年头便相会欣将怀抱为君开
由通州度江
白首轻抛种树书漫陪帷幄强驰驱半竿红日辞淮甸一席清风上海虞欲向中流安砥柱恨无长剑斩鲸鱼晚投言子祠前路坐聼弦歌意有余
福山港口待潮
吴山如画楚江平稍得孤帆半日程潮落沙头才一尺舟停江口复三更时清不识风波险世乱方知性命轻坐拥貂裘待明发临流空愧鲁连生
癸卯二月十一日官军发吴门
去年移戍秋将半今岁渡江春正分晋国偏禆归宿将汉廷旗鼓属元勋戈舡十万尽犀弩鉄骑三千皆虎贲却笑高阳老狂客漫凭口舌下齐军
二十日福山港寄省院诸公
汉将西征肃羽仪简书日日有程期东溟潮上犀舡发南斗星横虎节移青入楚封山点点白添吴镜雪丝丝美人宴罢芙蓉署一色银花翠压枝
舟中看虞山有感
一望虞山一怅然楚公曾此将楼舡间关百战捐躯地忼慨孤忠骂寇年填海欲衔精卫石驱狼愿假祖龙鞭至今父老犹垂泪花落春城泣杜鹃
二十二日狼山口观兵
官军野次狼山口鉄骑犀舡尽虎貙杼轴万家供馈饷旌旗千里亘江湖膝行拟伏诸侯将西缚宜申两观诛淮海父兄争鼓舞将军定是汉金吾
游狼山寺
天风吹上狼山顶看见扶桑日出初淮海北来呑两楚江湖南去控三吴珠宫贝阙冯夷宅古木苍藤帝释居为访祖龙鞭石处拇窠履迹定何如
其二
鲸波渺渺四无涯阊阖天低水可排一塔撑空凌浩劫两潮争港撼层崖半晴半雨龙归海冲暖冲寒雁度淮安得乞身依佛日徧寻灵迹访齐谐
其三
五峯相顾若支撑力障狂澜与海争下界人居河伯国上方僧住棾王城佛庖香讶山无蕨公膳腥嫌市有蛏王事匆匆策马去落花啼鸟不胜情
寄朱佑之经历
老我思归卧紫霞多君能赋吐天葩十年迹沗嫖姚幕千里身轻博望槎楚甸风高尘没马苏堤春暖柳藏鸦何时共倒西湖酒烂醉孤山处士家
寄张长年都事
南京郎官也好奇文章欲以古为师独来楚泽从戎地长忆吴门并马时二月西湖春烂缦百年北海酒淋漓此心颇与君同调一曲梅花岁晚期
二十六日自通州赴淮安
海虞城外经旬泊狼五山前信宿留六计西来思挠楚三军左袒愿安刘龙光夜吐雌雄剑鱼尾朝衔甲乙舟今日南风催挂席浪花飞雪打舡头
寄夏仲信太守韩璧翁经历姚伯升照磨
淮海从征道路长美人千里遥相望无钱太守客盈座好事郎官书满牀花气晓迷三竺寺柳隂晴系六桥航悬知小队行春处露湿马蹄芳草香
高邮湖夜行天明过宝应
秦邮城外望安宜帆饱风清似马驰三十六湖春欲暮一千余里客来时背人鸿雁归何急近海鱼盐利不赀农事及时兵有律便无神宝亦何疑
二十九日至淮安城南十五里述怀
欲向江湖覔钓矶此心长与事相违添丁未遂卢仝计筭老空知伯玉非淮海草肥宛地马楚州人着汉官衣将军奏上平西捷还许山翁倒载归
到南锁寄分省同官
故人近在淮隂郡未见先驰尺素书知己每惭齐鲍叔论人只许汉相如便须为我占乌鹊不用呼童烹鲤鱼自笑近来头尽白强顔乘马事穰苴
三月十五日由淮安使江南别同官
三月淮南柳色深相看去住两关情莺因求友声逾切雁为离羣意不胜芳草将春青楚甸暮云含雨碧吴岑遂初自有平生赋何事驰驱雪满簪
三月二十五日由吴门使杭
昔年戍浙今移楚新岁趋吴复使杭南北此身皆客路东西何处是吾郷野花送别纷纷落官柳萦愁故故长漫道五湖春色好为谁消得鬂边霜
闰三月四日夏仲信太守邀游飞来峯次顾子经照磨韵
千岩万壑响奔雷分得西天小朶来云气满林山韫玉松隂帀寺榻生苔烟霞奇迹何时遂猿鹤留人未拟囬今日使君苏白辈醉归城路近三台
其二
飞盖今朝天竺寺泛舟昨日小蓬莱五马斾旌三月暮四山烟雾一时开苍藤古木藏灵鹫絶壑奔流吼怒雷使节行行趋两楚碧云囬首?崔嵬
分省诸公邀集西湖
湖上相逢宴屡开紫薇花下约同来水光酿緑凝歌袖山色分青入酒杯蛱蝶影随罗扇动琵琶声逐画舡囬独怜忠骨埋芳草南拱枝头蜀鸟哀
闰三月七日过三塔寺留别寛长老
轺车来往每匆匆此夕相看一笑同轩外竹添千个緑树头花吐万枝红茶烹日铸龙分水榻近云巢鹤语风栀子雨肥蕉叶大愧无佳句续韩公
闰三月八日泊舟三塔寺新仲铭长老出城相看
我爱水西新仲铭道空诸有话无生出城看客意最古把笔题诗才更清杜若洲边春欲暮鸳鸯湖上雨初晴十载间关重相见深杯寜惜为君倾
吴江
钓雪滩边暂泊舟晴江千尺饮长流吐呑日月天无际出没鱼龙地欲浮济世谁当扶砥柱乞身吾合老沧洲裁书为问天随子杞菊荒来又几秋
初八日阻风宿吴江无碍寺
龙伯留人暂?舟偶过西寺得诗流僧窗烟景五湖晚泽国雨声三月秋我欲挂冠来钓雪谁能作赋共登楼此身何日都无碍共向毘卢性海游
西寺送道元信长老还吴兴杨坟寺
翔凤山前水乱流垂虹亭畔月如鈎赋诗不让汤休辈入社惟惭元亮俦夜雨西窗重剪烛春风南浦共维舟他年一榻封禺下笑傲能容此客否
次韵谢元懿移居後见寄
羡君早学公孙龙坚白因时辨异同狡兎窟多寜远害鹪鹩枝小不禁风山林梦寐随麋鹿宾主情怀类蟋蛩幸有故人周阁老时时分禄饷而翁
其二
手植新松引旧萝人间得失付南柯粟储已罄琴书在家具不如车两多短?肯嫌苔径滑高轩时向席边过新诗惠我皆珠玉报乏琼瑶奈若何
夷白斋稿卷十

[book_title]卷十一
[集部,别集类,金至元,夷白斋稿]
钦定四库全书
夷白斋稿卷十一
元　陈基　撰
长律
送顾用之知阶州
磊落阶州尹风流淮海人剖符新出牧观国早充宾恺梯临民意贤劳报主身威仪何棣棣辞气复恂恂河水遥通汉天文迥入秦度关鸡戒晓行路斗移春鹦鹉如人巧蒲萄胜酒醇王遵方叱驭张翰漫思蓴斧扆忧黎庶铨衡重守臣致身须老练报政莫逡巡
送谢参政十八韵
帷幄抡材日君侯许国年三吴修职贡六合倚藩宣绦灌功难并龚黄政独贤金汤新设险琴瑟重张弦借寇心逾切安刘策最全忠甘周顗泣勇着祖生鞭杀气连区夏妖氛亘海壖丹心期捧日赤手欲擎天緑爱苏堤柳红依庾幕莲此行真特达临别更留连夜?西湖席春逥震泽舡轻风催解?落日惨离筵浩荡十年客衰迟百虑牵眼青惭阮籍头白事孙坚迹忝枢机近恩沾雨露偏委身同草莽报主乏埃涓知已青云上忘形太古前愿君容一壑随分老林泉
挽安图右丞
我昔游京邑公方振羽仪谏垣推謇谔经幄重论思国器魁羣彦风猷竦百司谠言从忤世直道不容私落落匡君略桓桓辅世姿太阿元自利白璧本无疵河溃图身御嵩颓誓手支此心参日月没齿却磷缁民亦多劳只天胡不憗遗扶颠摧柱石谋国毁蓍龟垂死犹忧主平生不负知顾兹忠孝训与尔子孙期諡法原忠始恩光迈等夷衰荣增感慨存没系安危墓木秋应拱风尘日未衰伤心行道者和泪读丰碑
挽郜同知
循吏古希有斯人今亦亡魂应归海岱身已葬桐乡官近二千石年几八十霜秋风悲拱木爱日在甘棠宾客羊求辈儿孙王谢郎史臣司衮钺宜与发幽光
联句
至正十一年正月一日遂昌郑元佑龙门僧良琦临海陈基联句送匡庐道士子彦成归越兼柬萧靖复卢益修
岁朝逢王春雨雪暗吴下行人当明发【佑】别袂惨莫把飘颻贺监舟【基】蹀躞灵运马山馹梅始繁【琦】溪舡浪仍打行纡庄舄唫【佑】去结远公社禹穴紬奥编【基】兰亭集羣雅神运鹤氅朗风标鹅经写【佑】?鳬继遐躅千秋祝纯嘏【基】信凭囬潮尾春融枯樟骻【佑】越台瞰蓬瀛胥涛驾龛赭【基】白战隐鞍甲緑糈酣斚【佑】智囊倒精悍词锋发侈哆【基】萧台多神仙卢敖本静者道枢混溟滓语穽脱謑髁【佑】但令冠峩峩肯羡绶若若沧海等稊米黄金直土苴接篱或落髪短褐不掩踝捷比矢离弦勇如金跃冶青云步伊始白雪和殊寡【基】土膏动勾萌春情满原野【琦】桂树歌讵已柳枝折难舍【基】别梦梁月堕清谈松风洒【琦】蓬藋既可居芦菔自堪鮓【基】望望玉山阿来期卜灯灺【佑】
絶句
高邮湖
春深湖水漾汀洲耿七公祠在上头蒲帆十幅东风顺明日从君到楚州
次韵吴江道中
两袖清风身欲飘杖藜随月步长桥僊人有约归林屋共饮甘泉聼玉萧
次韵临平道中
杖策从军事战征简书人畏汉章程去年此日山前路十万妖兵一鼓平
题柯慱士画竹
羣玉仙人佩水苍金茎分露服琳琅曾将天上昭华琯吹作飞龙奉玉皇
题宋陵梅竹图
自从廷论主和亲毛颍陶泓入御频数叶寒梢吹欲折争教扶起北枝春
题摩痒马图
将军日日过南山射虎原头暮未还独系骅骝枯树下秋风摩痒箭瘢?
寒林读书图
侧耳幽泉入窈冥近人嘉树蔚空青挂冠拟事陶贞白学注神农本草经
画马图
殷郎妙写三神骏彷佛一嘶风满林如此权奇世常有可能当价不论金
倪元镇画
西池亭馆带芙蓉云水苍茫一万重此日画图看不足满帘秋雨梦吴淞
次刘德芳经历韵
白露池塘野翠荷越罗衣袖觉秋多梨园子弟今华髪唱得开元供奉歌
次韵送彦成玉山
石路穿云海涌山潮来爽气有无间独怜禹穴清狂客买得扁舟载酒还
其二
着?溪头日日过骊驹歌断奈君何虎邱山下东流水争似春愁一半多
和玉山韵
西子湖边苏小宅锦宫城里薛涛家来时荳蔲初含蕊别後菖蒲又着花
又
愧我风情如柳絮多君才思似春江无端养得秦吉了日日呼人向碧窗
东林半榻题谢仲和墨竹
谢家公子晋风流写竹浑如黄澹游道人相对东林下满室清颷生素秋
又
疎篁翠着沧洲雨老树青含太古春想见解衣盘薄处为渠烂漫写天真
蒲柳莺鹊图
高柳风叶繁短蒲春露薄为问出谷心何如在原乐
山茶折枝图
江梅与水仙难兄复难弟一节傲氷霜无心媚桃李
月季折枝图
瑞叶时时緑灵葩月月红天非私雨露人自竞春工
临平
氛雾不见人晨曦忽生岭仓卒过临?舟眠犹未醒
骚
悼鹤【并序】
世称浮丘伯善相鹤浮丘伯相鹤如伯乐之相马所贵乎良马者非以其能千里乎而鹤固仙者之骥一举而千里者也然世无浮丘伯而鹤之能千里者岂少哉彼罗而致之以充耳目之玩者虽复宠之乘轩食以厚禄亦徒取其羽毛之洁白音声之高远举止之驯雅己耳非以其能千里也甚有铩冲天之翮辱青云之姿傍徨?恧使与鸡鹜争稻稷竞腥羶以支朝夕之用馁而燕雀从旁鼔翼且得以睥睨而窃笑之矣是以神消色沮惘低摧秋高露零引吭长叹若将求哀于人而卒无有知其意者呜呼夫有仙骥之才千里之志纵世无浮丘伯亦岂无好事者如支道林和靖辈矜其懊惋养其羽翼以遂其轩举乎然而不少隐忍卒以愤懑丧情偃蹇悒怏不乐而化悲夫故余为赋以悼之虽不敢自附上皇樵人若乃缱绻悲伤愍其不幸则亦庶几勒铭之遗意云尔其辞曰
吁嗟鹤兮孰使有千里之质而不翔寥廓乎彼夭鸟获贳于硩簇氏兮而尔乃不逭夫矰缴乎汩鸡鹜俾溷饮食兮孰若集瑶池而游冲漠也困幽樊以媟止息兮孰若挟飘风而薄云汉也浮丘邈其弗顾兮信斯生之不淑彼支公或可幸而觊兮顾踽焉不屑此污渎载营魄屯其道于冥汉兮秉明心逝将焉告山川纡曲兮天地圜方尔神游兮爰翩翩乎帝郷浊世多患兮天上差乐御飞仙而下上兮侣凤跄而龙跃嗟尔鹤兮孰从而讯之生曷喜兮死亦易悲苟庶乎其一致兮则余又奚怆怳而歔欷
吊岳武穆文
亘天地而长存兮惟孝与忠参日月以齐明兮惟德与功昔有宋之多贤兮礼彬彬其在鲁彼绦灌或弗喻乎文兮隋与陆岂良于用武何夫子之英杰兮文与武其并施笃忠孝以为舆兮载功德以驱驰当建炎之播越兮遵典午之遗辙岂将相之无其人兮夫子独临危而激烈友苌弘于千载兮偕吴胥而上下猗嫖姚岂独方略兮矧孙吴又长於用寡使君王而不忘尝胆兮则功业岂卑于范蠡使左右而不信夫谗贼兮则斯雠岂容须臾而缓死彼便佞固不足诛兮此廷臣岂皆不淑怀长城曾不少救兮弃神京逝将谁复呜呼自古皆有死兮余独于夫子而永伤谷可变而为陵兮海可变而为桑炳父子之昭昭兮盖弥久而有耿光吊孤塜于西湖兮拜新庙于北山跽陈辞而敬酧兮凛生气之桓桓
吊徐节孝先生文
岁行聿其将暮兮弭余节于淮之隂出郭门而溯九原兮余独慕夫子而悲吟间尝窃观乎圣门兮每服膺于曾氏後若人盖千载兮夫子实匑匑乎践履嗟事亲莫先养志兮夫子一何其恂恂谓事死有甚事生兮夫子早已质之于鬼神充百行于一原兮其所养者正直炳文质之彬彬兮信有言者有德昔有宋之重熙兮曰惟以孝为治圣人作而万物覩兮凤鸟岂得高飞而远逝纷束帛又加璧兮眷侧席于邱园育菁莪没齿乡校兮礼弥至而道弥尊少余粤在束髪兮知嘉言之是服谓君子之思孰先于善兮斯奉盈而执玉岁冉冉其不与兮汨余未知所之叱其驭于九坂兮奈何不畏陨踣而颠跻奉遗体而式夫子之闾兮凛渊深而氷薄反余躬其或庶几兮尚惓惓于先觉率僚友而拜黄垆兮羞秋菊而荐寒泉仰泰山而企乔木兮誓有永而勿谖
清晖楼辞【并序】
吴兴沈仲说甫学古有文事大母无间言所居东林有楼曰清晖金华王君子充记之以文余因推本其志而为之辞曰
东林兮北渚有楼兮式宴以处不臒兮丹不涂梠圜不过规兮方以为矩环之兮树竹植之兮兰杜白云兮在上原泉兮在下仰挟烟月兮俯临风雨山之峯兮水之浦緑宛宛兮清晖辉其承宇入事有亲兮出游有所昏兮旦寒兮暑温凊适兮时以序原有秔兮隰有稌轩有醁兮肴有羜汲清流兮甘如乳搴幽芳兮菲菲袭余鸣琴兮酌酒乐清晖兮受天之佑
归鹤解【并序】
吴兴沈仲子以所畜双鹤善鸣者遗其婣鲁施氏至则喑不□常时且相顾低徊若怅焉有怀旧之意鲁施氏闵之复以归仲子则欣然鸣且舞不辍赤城山樵见而感之乃为作归鹤解
客有羽衣玄裳过余而言曰吾胎化之属也家于青田毓贞姿于浮旷挺孤标于飞翰因金气而乘火精兮禀阳德而长年世宗长于羽族兮躬服驭乎神仙接帝子之蜺旍兮乘大夫之华轩参鸾鹄于阿阁兮簉鵷鹭于九天挟浮云而凌飞霞兮游清都而朝上玄顾尝脱飞弹于桂阳抚故乡于华表横江湖而徘徊望青云之缥缈渇想瑶池之泉饥忆琼田之草金风飒而知秋玉露零而知晓感蕙帐之夜空怅毘丘之路杳美荀瓌之纯孝乐苏耽之好道托轩墀以并萃期岁寒以相保矧义侔金石之固契恊芝兰之深始不间于青蝇兮终靡惑于孔壬念懿亲于畴昔修雅好于方今辱使者以将命贻公子以好音余自惭于弱羽彼过重于兼金于是影迟迟于中路情惨惨于故林目瞳瞳以乍曦云屏屏而载隂意欲往而复止目反顾而哀吟眷碧沼以默默盼翠竹以喑喑岂伊人之不淑怆暌离之莫任幸憣然而见恻获遂余之初愿览归途而联翩寻前盟以缱绻慕求友之莺莺袭于飞之燕燕将翡翠以戱苕偕凤鸟以翔甸嗟汨没于鸡羣修羽仪于霄汉惟吾子之好修秉中心之孔嘉假清言以达志庶察余之匪他谅去就之不苟誓卒岁以婆娑余方俛焉以庄听客忽不知其所之但闻九臯之余音如助余之嗟咨
夷白斋稿卷十一

[book_title]卷十二
钦定四库全书
夷白斋稿卷十二
元　陈基　撰
颂
平江路达噜噶齐西夏禄实公纪绩碑颂
今天子御极之十有七年为至正六年诏公卿辅弼之臣若曰朕将以天下之治责成守令尔尚各举所知以称朕意于是皆拜手稽首曰幸甚臣等不佞敢不慎择其人以无负圣天子嘉惠元元之意乎既退咸以四方万国至于遐荒守土之臣莫不各以其?宣布上恩时节贡水土百物以供郊庙社稷神明之祀而平江为郡控带楚越所部四州二县地方千里海陆之产饶于古昔国家所恃以为奉祀根本所系实异他壤职师帅任保厘于此者尤难其选居久之有以西夏禄实公子约之贤为言者宰相曰是故同知濠州有德于民者乎此长者可以复明诏矣即奏为平江路达噜噶齐时至正九年也公方持江西部使者节命下即由豫章趋吴郡长民者方临人以严而刀笔吏规规守文不知大体公因怃然叹曰此风其可长乎不戢将败吾政乃以旦日谒宣圣先师饬学宫增弟子员礼聘名师用月书季考之法程试之录其中式补郡曹吏寻饰学宫墙广仓庾以储廪粟买学宫南废圃作灵星门以正庙堂公余政隙陞堂呼吏属雁行立从容考究修身理人之术出入经史上下古今亹亹不倦时以为常郡诸生化之寻自激昂以明经取进士登高第者至是彬彬焉公方务与民兴利除害会有诏罢长生牛水深围长荡之属省宪遣官与公循行其地而崑山嘉定濒海事故之田病民者为尤甚公因自念使民安其田里而无愁叹之心者二千石之事也今圣天子下寛大之诏苟不以斯时悉除民所疾苦後悔将焉及因疏其害力请而免之吴介居东南道路之咽喉有田者常赋之外又以余苗供郡城与吴江平望水陆馹传劳来之需公曰此非政之善者也乃以岁余官粮变钱为子母月取其赢以次责郡曹吏主其费号曰只待民大称便海运梗于寇行省委公按兵崑山之刘家港公身先士卒戮力海事春夏两漕皆以时达京师淮右盗窃发攻?江东西郡县浙右骚动省宪督吴郡募民大兴筑城之役周围四十里费且巨万然皆不取给于官属方盛暑公不忍重困民因泣下时以身出入版筑间劳慰之海盗复犯崑山公募民为兵选官吏之家居者分守郡城时门之启闭以备叵测初寇之入杭也行省徵富户引兵入援公曰苏杭唇齿不应祸且及应之则民不堪命因发所募义兵五百人赴之未几寇?常继入湖烽燧炽空钲鼔四闻羽书告急旁午相望资粮兵械什物之求络绎不絶人情汹汹公昼则督率趣办供亿纷纭夜则申严约束以死自誓民赖以无恐居久之朝廷除行省臣不远数千里率蒙古军备御吴郡已而省臣调他省江浙行中书因檄公兼制军事公夙夜鞠躬与士卒同劳苦然不动声色而赏罚号令视前毖饬居民安业远近赖之间奉诏募民输粟佐江西军以多寡补官有差列郡承风应募比至吴郡公恳恳为使者言吴民困于和籴百需民价涌贵斗至钱若干缗小民艰食无措方发官粟赈粜之实无以应募使者感公言遂以所余告身还朝廷时论韪之先是榷酤官止收其税後公私讌贺更取酒酤户吏徒并缘乘隙甚者民至破家公议罢之征止常税而已公学醇识正性尚寛和聼政决狱务本经义而参之以章程秉志忠贞立己亷恕而将之以勤敏起家诸生官至二千石而退然身若不胜衣始公之下车也士仰其德久之吏服其能终也民安其业宰相奏公治行最南东诏嘉之特命增公秩复公位三年而吴人室家相庆曰圣天子以公保乂我百姓三载告成例当代复诏以公私我使吾入有父母出有司命俯仰六载夷险一节宴然不与隣郡之民俱冒矢石殒锋镝膏血?野草者圣天子之赐也盍刻石载德以昭示无极且公旦暮入参廊庙晋升台阁勋随位崇爵与德称其大书特书屡书不一书者太史之职也乃具状授余俾论着公治吴善政刻而颂之以无忘圣天子之赐公以成均上舍生释褐授濠州同知调南平浦城二县令转南阳府同知富寜库提举寻改同知都漕运事由归德知府拜监察御史又江西亷访副使除今职云颂曰
明明天子子惠兆民孰宣上恩曰在守臣茫茫疆理广禹旧迹孰先农人布时黍稷济济在廷奉诏拜手慎肃乃僚傍求远取九州立牧施及八荒各贡方物时节来王睠兹吴会东南奥区厥土涂泥化为膏腴岂伊人工胜于地力谆谆德音斯民之福孰将明命往绥兹土抱其婴孩授之父母宰相荐公天子曰宜彼诚长者朕用勿疑始而吴政逞以刑罚始而吴吏拘以文法公寛理之训之经义大者宾兴小者试吏诜诜多士更化翕然饬其儒宫以表化源公教既施民瘼斯究田畴沦胥馹犒何有公承寛诏上疏蠲租使者劳来责之吏胥海寇梗漕公威却之舡粟亿万挽实京师蠢尔妖寇蜂起螘聚蔓延江南屠州?府公筑郡城载高其雉公厉郡兵载奋其士吴城匪城公仁可凭吴兵匪兵公义可乘公哺我饥公拯我溺去其蟊贼滋我稼穑羽檄交驰以急告公徵求调发斯万不同公曰恤哉皆由王事敢不鞠躬夙兴夜寐有卓治行上达九重天子曰都予懋乃功有臣若斯宜在左右重念吴氓失贤太守诏增公秩诏复公位以公私吴实天子意公之为吏如汉龚黄公婴其变民获治康公之爱民如郑国侨始不忍欺终安其教公留拊我公勿去我公不我遗我忍公舍公惠在吴公勋在石天子因公眎此成绩
海道都漕运万户府达噜噶齐托音公纪绩颂
天下之本在京师京师所仰在海运海运所恃在舟楫舟楫之利所以济不通然振古以来有天下者未有道海为渠转漕东南亿万之粟灌注天府以备粢盛禄廪军储之需如今日之盛者也盖世祖皇帝宏规大略所以为圣子神孙万世无疆之计殆天授之非人力也奈有司抚字乖方一旦鲸波鼓怒沮我粮道坚舟利楫苍茫失措鞠为灰烬于斯时也军国大计苟非得人以济之则祖宗七八十年振古所未有之利将有临流浩叹而已顾何益于事哉此海道都漕运万户府达噜噶齐托音公所宜大书特书屡书不一书者也初海道之失利也圣天子图新漕政而难其人廷议奏请今枢密院断事官臣晚因俶傥善事忠谨絶人读书知古今达事变□执法御史府谠直不囬天下伟之臣等敢昧死请以漕事属托音诏曰可时至正十【缺】年【缺】　月也先是每两漕事竣漕户每以隙时备器械舟敝必先期补制谨风汛也自海道有变粮艘沦没者参半会公下车申严约束且迫漕期衆皆凛凛不知所为公乃下令俾买吴楚商舡往来江湖之愿售者并日兼工益小为大且戒曰事贵神速议多决少兵家所忌此漕事吾以军法行之敢有不用命者乎两漕赖之率皆以时达直沽公行事精勇类如此上大悦诏赐上尊酒加之束帛公曰此特事之权耳非经久计也易曰通其变使民不倦今漕民告病舟楫不饬危道也变而通之其在斯乎乃移文平江嘉兴湖州松江诸路府选民力之胜任者补充漕户是时鲸波告息新漕之民利涉无虞因为之用而军国大计所谓万世无疆者克复旧章褒劝之礼视前有加而公之事集矣公虽任专海道然苟有惠生民利社稷者知无不为去岁秋吴民阻饥公发漕帑买粟以赈之今年春阳山愚民不逞纵火剽掠鼓行趋郡西门公身先有司从数骑出万死不顾一生杀获甚衆居民安堵省宪闻之皆遣使奨贺十五年【缺】月诏拜公为江浙行中书参政事搃制军民保厘东吴仍督漕运事宠赉优渥昭懋绩也漕民因有作而言者曰公籴粟赈民民颂之以诗公殄贼安民民刻之以石公重饬漕政恢复海道制权宜如裴耀卿谋经久如刘晏处身清洁仕不废学如韩滉唐有三人倚为鄼侯皆以漕运致位宰相公今之鄼侯也三人之长公实兼之而颂声不作非旷典欤且公居漕台则功在海运位执政则志存藩省异日登台辅秉枢要则又将以德加天下区区之颂于公何有哉虽然无言不詶无德不报诗之善经也乃砻石徵文论着公漕政颂之公字明善世为蒙古部人颂曰
昔秦挽粟漕运乃兴一石之利百斛费并汉唐治之陆运水行负担操舟乘湍跨陵【一】或穿褒斜或历底柱或凿三门或役女媍百险备经万夫疾首庸钱千计得不盈鬴【二】大哉皇元天辟漕渠匪陆以阻弗川以纾于廓灵海括坤之区嘘吸百源卑以自居【三】维皇道之济险以德海若骏奔冯夷効力掖我灵?赞我文鷁一波不兴万里宁谥【四】直沽之口析木之精粮艘会同伐鼓六军腾懽万姓交忻饱我糗粮乐此富殷【五】大略弘规善建不拔诒谋无疆振古莫越岂扬鲸波百怪窃发【六】燔我楼橹梗我粮道出没波涛犯我城堡彼方雷吼此宁电扫孰乖拊循致兹俶扰【七】既刼以舟又掠以粟上缺粢盛下亏廪禄军无见粮民食半菽忧贻当宁议诹秉轴【八】事有非常得人斯济谁实堪之惟脱因氏昔居谏垣抗言不讳使督漕政庶展才智【九】君命既加公责斯厚金符虎节铜章龟钮秩长万夫位逾列守公辰在公公退及酉【十】公行雷动公止山立公令一申公事毕集以兵治漕以权济急勇输粮储往实京邑【十一】帝命伟之赉锡有加公曰从权经久则邪法贵变通户别等差损上益下裒多就寡【十二】漕民核实舟楫利完春馈夏饷风往浪旋转粟如山弗危以颠佽飞在後阳侯在前【十三】昔焉助逆今则効顺威德所加载以明信威德伊何不骄不吝明信伊何克亷克慎【十四】天子曰嘉事立功成授以执政升诸外庭拜命分曹督饷治兵公文且武公允且平督我漕务卫我黎民【十五】公今在外保厘吴土邑有长城民有父母公行居中晋位台辅室有栋梁谷有甘雨【十六】邑传舆诵野播民谣或闻郷校或采刍荛讴歌功德嘉美贤劳爰勒贞珉永继风骚
铭
颐庵铭
山下有雷其象谓何曰维颐尔二阳四隂中虚外实下动上止天地养物洪纎动植莫之有纪材成辅相圣人之功亦正而已莫不饮食君子节之其生也舒莫不言语君子慎之其德不孤上栋下宇动息节宣式燕以居在己则祜及物斯漙惟圣之徒苟舍其龟又拂厥经征言滋惑居则观象动则玩占惟吉是适勿朶尔颐宁扪尔舌贞哉不忒我作铭言敢告执事庶几无斁
贞白室铭【并序】
昔浙江行中书参知政事太原王公以忠贞清白勤劳王家其嗣季野以世家子入备宿卫未几以恩授成都府判官需次于吴即笠泽别业治燕止之室高为尺者九广加高之一尺环室之内皆饰以楮西北南设一榻而以吉贞之精好者为帘子其东出入者由焉季野夙兴冠衣谒家庙礼毕退而休于斯图书琴册惟意之所适而雅喜与搢绅章逢者商确今古咏歌风雅日以为常入其室者如在积雪之中而幽怀静趣殆不知有尘世也因顔其扁曰贞白属其友韦羌山人陈基为铭铭曰
其心贞其室白端厥居匪徒饰不缁磷视其迹勒斯铭永无斁
吴兴沈仲说得苏长史旧砚名沧浪池临海陈基为之铭曰
有苏沧浪之砚泓乎池方以就矩圆弗规润为文章炳其垂惟说尚友不诡随尚宝用旃永弗隳
缓轩铭【并序】
吴郡隐君子沈仲说甫以呐名亝既自为之箴复以缓名其轩属余为之铭曰
古之君子夙夜孜孜居则三省行则再思下堂而伤足者数月犹有忧色佩韦以自戒者百世而名不衰既恂恂乎扪舌之训复凛凛乎履氷之规勿行而使手足无措勿言而使驷马莫追故奔车之上无仲尼覆舟之下无伯夷我思古人勤谨是饬济以和缓刚柔兼克我行勿趋笃敬以为舆我言勿尤忠信以为枢勿亟勿?以适乎中庸之途噫嘻非若人是朂而谁与
箴
潜心阁箴
吴郡陆养正扁其亝曰潜心徵言于余因诵所闻为箴以告之曰物无二本人无二心孩提之童絶乎尧舜也兎罝武夫文王莫欺达巷党人孔子莫逃也飞亷恶来非不足箕子比干非有余也道之则苍舒庭坚反是则檮杌饕餮也君子潜心往行前言善乎我师不善我戒也杨墨学仁义似是而实非柱下言道德红紫之乱朱也必出门使民如雍之事斯语参前倚衡如师之书诸绅其殆庶几也耶
赞
刘文正公小像赞【并序】
世祖皇帝有帷幄之臣曰故太保文正刘公间关金季处君子之所不得已则毁冠薙髪寄迹竺林柱下法中亦有所不惜一旦乘风云之会逢见龙之运一言称旨则不顾万死一生以野服冒危险备顾问亦有所不避及大勋已集四海一家坐而论道得君子之时则建国号定都邑颁章服立朝仪事无巨细以身任之亦有所不让盖公之学内圣而外王公之道逃禅而归儒其事业则辅主而庇民也祖宗以马上得天下而公首以诗书开治道国家以百战定万方而公独以不杀启上衷中统至元以未开国元老出处始终追配古人天下识与不识佥曰王佐之才则公也虽欲谦退不居得乎自古王霸之业有君而无臣固不可有臣而无君亦不可故非世祖之雄略英断不能以用公非公之博闻应变不足以佐世祖噫古之所谓穷则独善其身达则兼善天下非公而谁与今淮南行中书省照磨曰惟敬者公之裔也以公小像示余余作而叹曰九原可起吾从之矣乃再拜而赞曰
心晋道安迹唐李泌道该百氏而通学究天人而秘齐有夷吾则称伯汉有子房则成帝始逃佛老盖无为而不为终佐唐虞亦正其义不谋其利置之邱壑则赤松为朋巢由为侣居乎庙堂则黄河如带泰山如砺不知者求公画图之间其知者索公形骸之外呜呼盖未易以测其际也
谢参政小像赞
观其容若有忧于斯世也察其心盖有求于千古也其坐也若思其行也若有所之受君之赤子而乳哺之其乐也熙熙其处也若默其出也惟道是适故论于帷幄也弗忒其见善也如有所弗及其好贤也如有所弗立故施于廊庙也弗以缓而先急绍乃烈祖友时卿辅左文右武以复王土人之望也如百谷之于甘雨呜呼吾闻迹虽缨于轩冕心不忘于山林若人也斯可以齐得丧而同古今矣乎
月上人像赞
以上人为天台氏耶则赤手抟空了无所着以上人为非天台氏耶则开口说法无非糟粕当其雨华堂上聼赤髭大士授记则百年老蚌出明珠及白玉峰前为一切衆生开示则万古氷轮涌寥廓此为伯明月公之相岂可以世谛语言偷度耶
苏昌龄小像赞
以方寸之心而包括宇宙以七尺之躯而驰骋古今耸声名于庙堂之上匿光曜于涧壑之隂舍冀北空羣之足而弗御弃邓林擎天之干而弗寻岂伯乐之志而匠石之心也耶
杂着
原器赠叶德新照磨
天下之器有大小而其为制有程度宫室声乐衣服舟车皆器也先王之制宫室其用材也必使大者为柱小者为楔长者为榱短者为楶为侏儒而後上栋下宇之器备至于音乐衣服舟车之器亦莫不皆然否则琴瑟乖张柱楔异施布帛缪用水陆倒置以之居则不能蔽风雨调则不能和音吕服则不能御寒暑乘之则不能任重以达之天下而器非其器矣先王之制国也亦然人之为人也不一其材而国之用材也不一其能眎其长短大小旁罗而并蓄之使职其职者各尽其力而责其成善制国者也吾为天下诵斯言久矣鄱阳叶君德新束髪读父兄书既长以六艺百家自缘饰从东诸侯游为郡府史籍籍有声流辈间吾素闻其在瓯越时佐郡理官治狱活不当死者数百人瓯越间人至今称之及余以枢密都事左右司员外郎待罪江浙行省文武两府而德新由漕史辟椽行中书辱同在幕下德新出则操章程参纪律从将相征讨不庭虽犯霜露冒矢石不避入则与郎吏百执事进退庙堂鞠躬尽瘁务是是非非以忠所事俛仰六七年如一日未尝以利害为趋舍余恒为之语曰德新有用之器也今年将相多其劳承制擢德新行中书宾属为照磨余又欣然谓僚友曰方面大臣夙兴夜寝思欲与四方士大夫共天下股肱之寄犹宫室之于材木音乐之于琴瑟衣服之于布帛舟车之于水陆不啻也德新以其所抱负从容于规矩寻尺抑扬轻重之中殆琴瑟之叶和柱楔之中度布帛之适体舟车之服习有素者乎充是以往等而上之盖无施而不可也嗟乎使制国者举能使大小合度长短中程任其职者各得展其才则士之如德新者将不可胜用矣作原器至正二十二年六月庚子述
谕圃文
永嘉余唐卿甫寓于越治圃号菜薖夷白子为着谕圃文俾执事者岁时申圃政备菜薖氏掌故之一菜薖氏之圃在越桐桂里岁仲春土膏脉起将有事焉先期具畚?羞酒肴明日盛服谒后土氏东向立召圃之老者拊茠具告之曰呜呼若知菜之为用乎先王为耒耜教树艺五谷立蔬寔并称焉太史公书称千亩姜韮其人等封君龚遂令民种?本五十韮薤畦各一宋宇种菜品三十闵仲叔飰反无菜仲叔固诚贞士哉大圃与农功角故岁无谷曰饥无菜曰馑甚矣水旱虫厉凡以贼吾圃弗可以弗戒又曰若属任吾圃习圃事勿恣捕兎败吾瓜勿私利盗钱耗吾姜勿纵逸马践吾葵勿苟媚马齿苦苣辱吾嘉蔬俾芹可以献吾君菜可以享吾师韮可以饷吾宾苹蘩可以徼福于我鬼神吾用有常度若亦永与有利又曰吾贵弗逮龚葛氏敢忘此味富弗拟封君曷敢慢此韮贫弗让仲叔氏之徒曷敢废斯圃然有圃贵有政无政则捕兎勿禁暴于水逸马弗闲烈于旱盗窃弗戢酷于虫厉马齿之害弗胜茂草岁且告馑而圃已墟矣呜呼祸福若是其昭昭也吾申用显告若尚慎聼毋忽往率乃属力圃事用底有秋其毋斁
谕童文有序
陈子之居有劣犬日走鸡羣冲冒驰突狡焉自肆鸡不胜其横则苍黄鼓翼错愕号叫若求哀于人陈子闵焉命童设闲以卫之童或懈则其横愈甚乃为文谕童俾毋忽以贻鸡害其辞曰
后皇育物莫灵者人惟人配天莫贵者仁人必有家家必有畜彼畜焉依隶于僮仆惟犬司夜厥警有常惟鸡司晨厥声孔臧昼夜是需有如水火所贵相生不取相祸昔人有犬乳而求食鸡哺其儿以朝以夕今我有鸡三五为曹恃僮为命载啄载遨僮食主禄当从主役相此犬鸡惟僮是职犬夜而嘷人谁尔憎鸡旦而鸣人谁弗兴鸡或失旦其责斯厚犬而失盗其罪孰宥今鸡有时人焉是赖犬而暴之僮可勿戒惟犬与鸡固皆人畜饮不同牢食不共粟昔能哺儿今乃相贼岂余匪德抑僮罔饬僮而弗恭鸡犬乃攻攻而弗禁咎则由僮僮职不修鸡失其所主不督僮怨将谁处尔鸡与犬于僮何有一安于栖一谨于窦我非私鸡僮勿纵犬以是示谕僮敢不勉
说舟赠谢从义
吴兴谢侯守杭之三年擢赞太尉府为谘议参军其赴吴也临海陈公合同僚若干人取杭湖山之瓌丽与前代名踪胜迹之可赋者分韵迭咏饯侯于舟因拊舵而告之曰侯亦知舟之为用乎夫舟所以涉川而济险者也其所任亦重矣然必有所需而後可以致其用焉舟之所需其类不一而曰楫曰樯曰帆皆有职于舟者也举是数者各职其职矣然而不聼命于舵则进而或却行而或掣未见其能济也夫舵者固舟之司命乎天下之泛海者必由江河彼瞿唐灔澦龙门砥柱其尤险者也虽有坚舟利楫而所需或勿备即备矣而操之或不得其要则亦不敢以言济其或幸而济焉非舟之福也夫川有远近而舟则有小有大舟之大者其任重川之远者其人能彼吴越之人相救如左右手者操之得其要也舟中之人皆敌国也不得其要而操之或移左置右又或不能无偏重也盖操舟固难而无偏重为尤难非惟古为然也今则犹然也谢侯文武忠孝为国股肱既以身先舟人鼓枻于吴兴停桡于檇李矣及弭櫂于钱塘夷犹于藩臬播循良以为风泳岂弟以为波而沦胥于沟壑者莫不得侯而後济而侯则未始有难色也今也辙师帅之任操帷幄之枢又将身先舟人握江河司命之舵运吴越左右之手救中流遇风之人以涉于海举焉而措之宜盖无难者矣夫任重而不偏则致远也不泥虽或龙门在前瞿唐在後然能缓以将之翕而张之重以持之险而夷之未必非舟福也凡分韵赋诗以壮侯之行者皆同舟之人期必济于侯者也侯尚无以不难为难也哉至正二十一年二月丁酉郡东门舟中书
丁彦明字说
淮南丁公彦明问其字之义于余余为之说曰君名监监所以辨妍?也人情莫不喜妍而恶?彼邹忌之美不及徐公亦远矣然内而妻妾外而宾客或私焉或畏焉或有求焉卒莫敢为直言者及窥监而视则其不及也了焉夫监初何容其心哉亦无私无畏无所求而已前志有之以铜为监可正衣冠以古为监可知隆替以人为监可明得失彼邹忌之监何监也曰人监也何以知之盖事之有是非人之有善恶犹貌之有妍?也彼辨妍?者必以监犹察是非择善恶者必以理理者天之所以予人人之所以为监也明者无所容心于是是非非善善恶恶之天也向使邹忌朝服而衣冠缘饰以自矜兴焉而不窥监寝焉而不自思则忌也将终身以美骄天下而齐之君臣未可知也及一旦窥监而妻妾宾客举不足以蔽其天而齐国因庶几矣燕赵韩魏闻之于是相率朝齐而六国之臣皆自以其明不如忌忌之监夫岂异于人哉亦不蔽其天而已丁君束髪从戎授之将相自起家列挍服劳王官而未尝以材武器能自表暴其监之得于天者厚矣盍亦观于内外疎戚亦有私己畏己有求于己者乎反而窥之亦无所容心于其天者乎古之君子或佩弦或佩韦或铭诸器物皆所以去其蔽于人而充其得于天者也今也奉以周旋不假诸物而是是非非善善恶恶之天不过因其名字而充之不益亲且切乎扬子云有言归骥之马亦骥之乘也希顔之人亦顔之徒也彦明其尚希哉至正二十一年五月甲子书
鹤瓢说
瓢与鹤非同类也而鹤之称乌乎始始乎形之肖尔瓢之种瓠也而瓢之制乌乎始始乎始用瓢者尔均之为瓢也然使其种大而实五石祗见其瓠落无所容未必其能用也惟其小也而又肖夫鹤盖小者人之所易习鹤者人之所同爱以易习肖同爱噫嘻吾知其弗弃矣吴门李士明得鹤瓢于青城山道士道士以瓢自随初不意其予士明士明之未始与道士接亦不意其得是瓢瓢乎果孰生尔孰肖尔而取予亦孰主张尔乎吾闻昔有辞天下而受瓢者夫以天下易一瓢其所取亦亷矣然亦不以有瓢为乐而卒弃之今士明之得是瓢既服用之又图其状咏歌之不少置若将终其身乐有是瓢者士明之于瓢诚厚矣虽然藏舟于壑夜半有力者负之而去士明之弗弃瓢士明之责也士明亦知自尽其责而已而其责有弗在士明者亦不暇为瓢计也
夷白斋稿卷十二

[book_title]卷十三
钦定四库全书
夷白斋稿卷十三
元　陈基　撰
序
游虎丘图诗序
至正十年秋翰林待制宣城贡公泰甫奉使江南明年春使还过吴而闻国子司业之命遂避传舍寓白鹤真馆不终日而吴门之大夫士修容于下执事者冠盖相望于春之暮风日柔畅相与登海涌峯頫剑池坐生公之台据小吴之轩览长洲之故苑抚姑苏之台榭而瑶林緑甸川鱼云鸟之出没飞动者皆在栏楯之下于是却丝竹进泓頴酙咏淋漓竟夕忘返公既属睢阳朱泽民氏笔之为图复用泽民壁间旧题五言四韵为诗以倡之而苕溪剡九成沈自诚新安胡茂深赤城郑蒙泉公之坦张士恭甥阮文鋭余伯氏敬德咸属和焉摠凡若干首寻以首简授不佞曰子宜为序公以经济之学为天子顾问之臣雄文硕望师表儒林海内之士仰乔岳瞻景星之日久矣吾党徒以区区咏歌乃得接余论于山水间不亦盛乎念会合之不可常昔之人盖有当驩而悲者矣今环桥门而望公者殆百谷之于甘雨也吾徒未能脱鳞介生羽翰又安得久从公游乎往者唐杨少师之归自朝廷也好事者夸其饯之盛传其绘以为图而当时君子又多其去就类汉两疏作为文章崇耀千古今公之司业成均杨少师之职也而其功名事业人且望其等两疏而上之则异日请老而归也尚能从公于某丘某水以观都门祖帐之图而为公赋之也至正十一年夏四月朔旦序
玉山名胜集序
中吴多宴游之胜而顾君仲瑛之玉山佳处其一也顾氏自辟疆以来好治园池而仲瑛又以能诗好礼乐与四方贤士大夫游其凉台燠馆华轩美榭卉木秀而云日幽皆足以发人之才趣故其大篇小章曰文曰诗闻见层出而凡气序之推迁品彚之囬薄晴雨风云之变幻叵测悉牢笼摹状于更唱迭和之间虽体制不同标格或异然皆如文缯贝锦各出机枢靡不纯丽莹缛酷令人爱仲瑛既会粹成帙名之曰玉山名胜集复徵余文以为序夫世之寄情山水间者多矣然好事者于昔人别墅独喜称王氏之辋川杜氏之樊川岂非以当时物象见于唱酬者历历在人目乎夫辋川宾客独称裴廸而樊上翁则不过时邀昵密往游而已今仲瑛以世族贵介雅有器局不屑于进取而力之所及独乐与贤士大夫尽其懽而其操觚弄翰觞咏于此视樊上翁盖不多让而宾客之盛较之辋川或者过焉嗟乎後之视今亦犹今之视昔使异日玉山之胜与两川别墅并存于文字间则斯集也讵可少哉于是乎书
送黄广德序
余与黄君德广同以东州之人游中吴山水间吴之大泽曰巨区周逥五百里灏汗潢漾混无端倪而其山则洞庭夫椒灵岩天平之属高卑俯仰为状不一而皆出没掩映乎其上朝光暮景与云物争变化盖东南之可观也吴为郡物蕃人衆赋夥而讼繁凡莅其土者率鞠躬尽瘁不遑夙夜虽有逸兴者亦不能辍余晷而乐山水也四方之道吴者冠盖相属然非北之燕蓟则南适闽越又孰能齎糗粮以事无益之游乎故穷吴中山水之胜自非清闲无事如吾两人者举莫之能也余尝与德广泛舟过梅里登海虞出三江之口顾瞻山川之苍茫俛仰千载于须臾而圣贤之遗迹历历可考也盖江湖之间厥土涂泥踵行喙息之民罢耒耜而给饟馈恒敝敝以终日则吾两人之适非惟其宾客者不能即其父兄子弟亦不暇为也人当苦于贫贱而吾乃以贱贫得自肆于山水间而德广固非久贫且贱者也今季秋德广为有力者趋将脱鳞介生羽翰去我而弗顾也噫向也举吴之人不得为吾两人之游今也非惟吾不能强德广而留之得广虽欲为我留不能也然则出处离合非惟吾两人不得自知虽明?之君子亦不能必也德广行矣余将入山益深入林益密他日德广以其抱负有所遇而归或者不忘而欲求余于藜藿之下则以是为之旌矣因书以贶之
送丁经历序
吴在禹贡扬州之域其薮则具区土地涂泥而田则下下也吴之土不如雍州之黄壤其田不及豫州之中上而其赋视梁州乃在下之上者徒以人工修之而其水浅土薄固自与中州大不侔也庸讵知古今殊时风气异宜涂泥之土贡倍于黄壤下下之田赋浮于上上而人之工果足以胜地力哉夫息人工以养人善为国者也穷地力以害人贼夫国者也吴之不恤其工以奉上也久矣而其害有若长荡华荡之属积水为陂风涛飘撃鼋鼍蛟螭率丑类居之卵育子孙以踞其窟使神农执耒后稷秉耜亦未如之何而有司什一之征岁有常供驱民于不测之渊为之上者袖手弗顾而经历丁君独闵然思有以拯之推是心也其殆之所谓遗爱乎初君之至吴也民有歌者曰吴之土兮淖而卑吴之田兮沦为湖陂我田于湖兮官剥我肌昔神禹兮手胼足胝将以厚我之生兮今反病之我欲上诉兮天不可跻我将沦死兮不忍子与妻吁嗟侬兮何以生为君闻之曰有是哉吾闻苛政猛于虎此非虎之尤者乎夫使田野无愁叹之声二千石之职也今吾来佐长吏布恩泽而民困若是将何以上报天子乃独疏其上请已而上诏郡国除民所疾苦吴氓赖君之言乃得以休息又歌曰原则有黍水则有鱼昔云不足今乃有余隰则有秔水则有鲂人言之臧我以为庆又胡可忘于是皆以君为长者而吴犹有泰伯仲雍之遗民焉于君之代而去也书以识吴人之意至正十一年九月甲子
送刘志伊序
山川之秀锺于物者为珠玉锺于人者为文章然求玉者必于崑仑流沙万里之外求珠者必于南海蛟龙不测之渊不如是则无以获其精而致其多而文章在天地间尤难精而不易得者也三代而降文章与时高下而秦汉魏晋唐宋之文见于文选文粹文监者後人即其成书上下千数百年以观其制作之盛而不知当时采摭之精有不易以岁月计也然则搜罗纂述以为一代人文之乘而欲与前代之成书并存不废而不溯于文章之崑仑作者之南海求之而能尽大观而无憾也不可得矣国家以三光五岳混一之气涵煦六合而百年文物之盛着于文类者亦可以槩见然夜光之璧照乘之珠纵不横委于道亦岂无待价而未售者此宜春刘君志伊所以北走燕蓟南浮江淮上而庙廊之着作下而山林之论述兼储并录日裒月辑如猗顿之于货不埒富于王公不已也噫志伊之用心亦勤矣哉然尚勿为郑人买椟而弃珠亦勿为魏人之以玉为石而置之则所得诚精且多矣于其归也书以贶之
横山纪行诗序
吴郡沈仲说甫由长洲先茔鼓柁而西出胥关过石湖省母夫人墓于横山之阳跋涉道途辄顾瞻哀慕而其低徊寤叹之形诸言者皆成韵语时余辱与同载间亦有所赋其甥吕彦真悉手录之得如干首夫吟咏情性莫过于诗然三百篇皆本性情而尤感人者无如蓼莪盖父母之恩昊天罔极人子蒸蒸色养尚不足以报其万一而况乎不得终养者其心为何如此君子所以三复流涕而不忍读之也今仲说天性醇孝笃学好问而又遭时太平克承世泽其视蓼莪之时不侔矣然而既怙且恃以鞠拊畜育者仲说皆蚤失之而其顾焉复焉者独赖祖母之存今亦已矣虽复生事死葬无或遗憾而仲说岂忍一日忘其德哉是以顾冢舍于长洲践雨露于横山仰天宇之澄鲜抚原隰之夷旷而风木寒泉之感见于衔恤茹哀者虽欲不为诗不容己也鸣呼诗之体用在于成孝敬厚人伦彼百锻为字千链成句佳则佳矣于情性何有哉昔者孙兴公赋诗以伸罔极之痛识者谓有蓼莪之遗思焉而欧阳叔弼居忧复有讥其作诗者余虽非识者仲说固兴公之徒欤世有君子如苏长公则仲说贤于叔弼矣余因彦真不录爰用崔正言纪行诗体彚编之又嘉仲说本乎性情也乐为之序
送粹上人诗序
粹上人由天台越海泝江历参浙水西诸名山而雅喜与贤士大夫游声称籍甚余窃见其风神秀朗如寒潭秋月进退止作修整闲暇固己私心异之矣久之将还山读书密迩亲居庶几朝夕以报顾复之恩其志不能夺之也士大夫闻其行佥为诗歌以美之以余辱与上人友俾为之序古之知言君子谓浮图氏之书过于庄墨申韩而与易论语合余时窃观之及观大报恩诸篇则其教人率先孝敬乃知世之论佛类以其诞幻汗漫而其徒好略文字以为高去孝敬以为达者皆非也今上人学禅而不略文字为释而知孝敬又将归而益求其所以与周易鲁论合者以充其大报恩之教典盖五常之道不二之法未始不本于人心苟究其归则同其中而异其外可也上人勉乎哉爰体赠诗者之意书之首简以授之
夷白斋稿卷十三

[book_title]卷十四
钦定四库全书
夷白斋稿卷十四
元　陈基　撰
序
送郑同夫归豫章分题诗序
余幸与郑文学同夫遇于吴之隐君子顾仲瑛氏所以仲瑛素多宾客而同夫与余乍会未暇问姓字邑里行李所从来辄举杯献酬杂遝亦不计年齿貌苍者坐上座酣适鼓舞各以所长为夀于是吴兴郯九成沈自诚龙门琦上人赤城金敬德钱塘俞在明皆以能诗为仲瑛文字交而九成素善画捉笔作山水图辄奇诡幽旷坐客啧啧称叹同夫首为赋诗仲瑛率衆宾和之而敬德起行酒放歌作庐山高亹亹有梁楚间人气调同夫因懽甚顾余曰吾自北方来行数千里亲旧疏数固自不同然饮聚之乐未有如今日之快者吾行且归矣诸君能无言乎余然後乃知同夫为豫章人尝登清江范公蜀郡虞公酆城掲公之门而余故人危君太朴掲君伯坊杨君季子邹君鲁望张君宣仲皆其友也嗟乎余恨不及识范虞二公而幸获接掲公之下风而聼其余论见其文章九原不可复作而其郷之士如同夫者其文学才艺一何似公之甚也同夫归矣太朴诸君子皆以其父兄师友之学相继登台阁顾余无似与仲瑛宾客笑傲三江五湖之上以吴中山水分题得诗若干首为同夫赠属余序之因以谢不敏于诸君云
赵泰州平反寃狱诗序
至正十年【缺】月泰州尹真定赵公子威平反王?寃狱事闻中吴士大夫皆曰伟哉赵使君真长者因相率着为声诗以嘉美之揔若干首?故江浙行中书参知政事浮光王公之子也以才选为淮东帅阃奏差参政公当世名臣?以佳子弟给事阃中雅为长官所信重然性直不能容人之过人有善亦未始不以身下之会阃帅饮酒高会膳夫有具茗饮弗谨者?以职督责之杖之二十膳夫归越五日死于疫扬州录事判官与?有隙欲因此中伤之遂嗾膳夫妻诉?踢伤其夫右脇致死?逮系五毒备加不胜楚乃诬服淮阃居南北之冲而?又名家子以故人莫不知其寃者具狱上大府莫敢决更以属赵公鞫之始悉膳夫所以死状而谋中伤?及诬证者皆反坐伏辜于是?之寃始得白初?之系狱也士大夫皆曰参政公平生所至用法称平允其子不宜寃坐使世无守法者则已如有之?其不死于狱乎及其平反也则又皆曰?不死矣世复有守法者矣于是相贺曰赵使君一治泰州而法为之平使天下执法吏皆如赵使君人岂有寃死者乎赵使君真长者昔汉张释之为廷尉其言曰法者天子所与天下共者也故在汉独释之守法不阿意天下至今称之今公召归禁林人且望公显用如张廷尉廷尉天下之平也公其尚自爱乎吾闻召伯之教明于南国既去而人思之其诗曰蔽芾甘棠勿翦勿伐召伯所茇今既望公为张廷尉又爱公如召伯何哉盖多公守法不止于活一无罪?而吾爱公则因?而重有所感也然则咏歌之发乎情者其可已乎是不可以无序于是乎书
送金西白上人游方序
吴门金西白上人幼为天台氏之学既研精秘义又紬绎邹鲁百家之书间弄翰为文章从容识轨辙及沉吟六艺漱涤万彚于烟云水月间复锵应金石妙谐风旨今年秋将鼔棹松陵飞锡天竺越涛江访灵胥过四明因度石梁探雁宕迤至金华参大比邱究其所谓出世间法顾母氏年迈无他兄弟修养霜露载涂欲行复止母氏察知其衷则为之言曰吾闻亲者遗体之所自出也佛者慧命之所由生也奉遗体以续慧命愿惟轻重所在汝勿以吾故逡巡不前为也上人于是问津于江上文人敛裳于迈若矢斯激搢绅之贤章甫之英自郑有道而下竞为诗文饯贶之天台陈基复进而执上人之手语之曰浮图氏其道有三曰律曰教曰禅然皆以慈悲为宗孝敬为本上人先探上乘後入禅观宜其曲意顾养雅好懿德在其法中可谓学知次第由相归空者矣世之号居名教者往往于佛氏之言怪骇舛逆及退而省之则所行有愧于上者多矣故余于上人之去就不能无所感也虽然昔有瞿昙氏躬执蒲为屦鬻以养母其徒至今称之岁云莫矣白云斯邈上人尚无忘织屦师翩翩其来归哉至正十年八月甲辰序
浮青阁诗序
越以山水名天下云门又尽收越山水之胜而浮青之阁在焉盖自晋唐历宋以来桑门上首之居云门者皆统合儒释妙摄空有乐与贤士大夫游故其崇台广厦金碧相辉缘崖架壑挟云月而挹风雨如千峯阁者在在而峙可以想见一时登眺吟啸之适遗音逸韵犹隐隐林谷中夫阁之作于斯时虽有不同自吴兴赵公取明教大师嵩公之语题其扁蜀郡虞公为文以记之赋诗以倡之继而作者皆一时知名之士于是所谓浮青者遂与前代之名踪伟迹竞爽千载可谓盛矣且秦望拔出羣峯四伏高卑俯仰之不一穷奇极秀于千岩万壑之表每雨止风收天澄日暖而浮青之胜丹青善巧所不能摹肖者惟诗人描写之盖诗者所以形容物态陶冶性情然非天机悟入神观敻絶搜抉奥秘与造化争巧者亦何能以余尝从吾乡石庭上人获见名公诸作烂然如云锦张铿然如金石奏杂然如衆籁鸣虽未获登斯阁固已飘飘然若蹑飞霞凌颢气而游于华藏毘卢之境顾惟王谢之流风既远支许之声尘莫追虽欲从赵虞二公游了不可得徒淑其清标雅韵于诸名胜遗翰间重为感慨而已上人俾余序固辞不克乃为书其叹慕之意贻之上人统合儒释妙摄空有者也其以余言为何如至正十年八月丁未日
送煜上人序
古之为浮屠氏者以戒为墉以慧为户以法界为宇以性海为郷以度门道品为族属菩萨善知识为戚婣求其法者不涉内外不泥中间不以语言不立文字心空诸漏境同梦幻无得无证一切无着斯为解脱窃观自摩诃迦叶以佛所付心法相传一綫而达摩以天竺名王子独得其宗当梁武深心佛氏人莫不以其造寺书经度僧为奉佛之至时达摩甫至东土毅然以其诸所有为特人天小果实无功德得其传者有五曰可曰璨曰信曰忍曰能而能不生名族不居华夏崛起井臼之间而得信衣于五祖忍大师及其说法曹溪大阐宗旨为天人师唐武后仄席向风勑书徵召力辞不赴其视荣名为何如耶夫以达摩敝蹝王宫印契佛心能以匹夫顿超佛位一则面讥梁武而空学显一则身辞武后而宗风振卒使百世之下学佛者必以曹溪为津梁呜呼盛哉後世为浮屠氏者以权势为墉以苞苴为户以金碧为宇以富贵为郷尚语言者以诃骂佛祖为高攻文字者以啸弄云月为韵甚至役役焉奔走于利害得丧之涂而不知止使度门道品菩萨大士如果有知将怒而斥之之不暇尚有俯而以族属戚婣接之耶吾郷煜上人幼岁出家学于湖之道场山志甚鋭及主藏钥于杭之净慈为其徒所推且善读唐人诗时有所作灿然可观今年秋飞锡吴门与之语亹亹终日余既嘉其远去郷邑无父兄师友而克自树立如此又惧其久而或流于今之所谓浮屠氏者故推原其祖以凟告之盖以吾同郷而私嘱于上人也然世岂无大比邱如曹溪者试以吾言质之其以为然乎否耶
陆仲渊字说序
中吴多旧族其子孙克世积善之泽如甫里陆氏者代不乏人余所与游者曰仲渊其少也幸及见吴兴赵魏公公为大书仲渊二字贻之间以示余且属为序盖仲渊名源源者水之本而渊者水之深也天下之水其源皆出于西北其流皆趋于东南然西北之水莫大于江河而东南之水莫深于海方其发源于崑仑经始出于岷山也尚可以徒涉及其冲砥柱下龙门絶巴梁转巫峡率百川以委输于海然後浟湙汗漫冲瀜滉瀁潮汐与时消息暑不加盈寒不加缩天吴罔象介鲸水兕之属朋从丑附奇诡变怪莫可端倪其有本者若是乎人之于积善也亦然孝弟以导之忠信以浚之恭俭以将之醇谨以持之积之也久发之也渐纡回衍迤更数十百年而子孙犹袭衣冠躬礼让浸渍于忠厚之波涵泳于深淳之涯质文彬彬有长者风吁善之足以凭藉也如是夫仲渊之字若是其殆知本也窃闻仲渊上世皆享高夀而仲渊年垂六十齿髪不少衰其所谓孝弟忠信恭俭淳谨盖出于天性引之弗替殆将如河之冲砥柱江之转巫峡其势必委输于海而後己焉传曰先王祭川先河而後海有源也有委也此之谓知本焉其後者使益勉焉则甫里之泽宁有父乎庸不辞而为之序
徐公远字说序
吴郡徐君孟达命其子缅从余游缅初名勉以与萧梁时宰相东海徐勉同名乃易为勔而宋幸臣朱勔虽非同姓而同郡又易以缅盖其字公远而缅之为言远也于是佥以为宜请余序其说吾闻司马长卿慕蔺相如之为人更名相如後世无或非之者盖吴姓而贤于礼无所嫌也徐修仁显梁氏而励志慎行事君不阿意苟合身都宰辅为时宗臣而以清白遗子孙其视朱勔起贱微徒以妖卉怪石媚人主怙恩毁法以固宠者万万不侔矣是故易勉为勔者尊同姓也易勔为缅者斥邪人也昔之同姓也尚知尊而避其名则其于自修可知矣尊同姓义也斥邪人智也惟义也而後公无私惟智也而後明而远彼知能使後世不敢名其名与夫不屑其名以为名者义与不义智与不智而已矣缅乎其尚懋之
赠葛孟顒序
会稽王仲麟氏读法家书为吴属曹史尝有疾求医于吴郡葛君孟顒为诊脉曰是谓内伤得之出入奔趋饮食哀乐以药治之而愈仲麟多其能乃徵余文赠之诗云无言不雠无德不报乃为之言曰吾闻葛君虽以医名而其上世本儒者人无贵贱贤愚皆敬而称之曰可久者孟顒之父也可久甫诗书百家之言为文章奇伟博辨而卒归之于六艺其为医视古人无愧也孟顒以家庭习闻之素出而起人之疾又复有父风何葛氏之多贤也哉昔者秦和论疾推本五色五味五声必原于天其说与周礼合郑子产博雅君子也而论节宣之道又默与和契吁医岂易言哉故必通诗书六艺百家之言如可久者而後庶几也然汉临淄人阳度不以禁方传其子孙而悉与太仓长淳于意今葛氏儒者而父子相为授受而孟顒起人之疾盖不止于仲麟也就吾所知而言则葛氏之贤岂不信哉余愧非博物君子愿闻秦和之说与周礼合者而孟顒岂余靳哉姑因仲麟之请而序之
夷白斋稿卷十四

[book_title]卷十五
钦定四库全书
夷白斋稿卷十五
元　陈基　撰
序
赠宋太医序
先王设医师以起邦之有疾者其职周官其书神农子仪其人扁鹊仓公也吾闻扁鹊之治疾如良农之治稼无他亦去夫为苗之害者而已故医之有药石鍼砭毒熨也犹农之有耒耜钱鏄耰耡也而其为人祛疾也犹农之禾去稂莠也稂莠之不去虽有甘雨不足以为泽疠疫之不祛虽有粱肉不得以为味甚矣哉医有类于农也虽然人情之所慎者药石所惧者鍼砭所不喜者毒熨非甚不获已孰肯以三者加于父母所不忍之身如宋君之于吾兄幼子之疡也哉盖父母之望子犹农夫之望岁也父母不以粱肉而废药石良农不以甘雨而废耘耡今使吾家儿秀如苗颖如谷而坚且硕焉宋君之惠亦沃矣诗云无言不酬无德不报若宋君者其可以已于言乎不可已于言而言者诗人之意也宋君字伯亨吾兄则敬德甫也
送王季境诗後序
昔江浙行中书省参知政事浮光王公绍隆闽国公世家羣公子咸温文韫藉而季境特以精白果毅俶傥有器识流声于世今年春将北上京师吴中大夫士非先公宾客之选则昆弟交从之彦佥为诗为文以贶之临海陈基复扬言而为之序曰先参政以公辅魁宿之材遭国家承平之运握符秉钺持节扬麾致位政府出入中外余五十年凛凛有古人风季境束髪侍公左右雅不喜弄丝竹袭纨绮为奢侈事朝夕之所薰蒸耳目之所渐渍皆勤王拊民与社稷同休戚之道夫千里之驹超乘之足生于范鞅之廐长于造父之手既发轫阃外复振策周行而伯乐之徒又持千金竚九衢以俟其售为国马也无疑矣虽然所贵世家公子者以克篹乃旧服始先参政之于闽国公参政公之流风善政没世不忘太常宜有谥国史宜有传神道宜有碑季境瑰玮克肖人方庆公有子则其所以为公不朽计者政在斯行也基不佞敢以此望于季境亦庶几赠言之微意云尔
马千户遗爱诗序
松陵子和仲来致崇德父兄之言曰前镇守邳州万户府左翼千户马侯有德于吾州其去也树丰碑记遗爱而嘉美之不足又形于咏歌夫公好恶诗人之意也愿为序之余虽未识荆马侯而崇德舆言为可信意若曰马侯在镇兵不敢取民间草一束粟一升戍卒不敢椎耕牛聚饮博纵私盐往来他营军无故不敢辄入境旗鼓壁垒整饬常时而为民病者息使商者安于市耕者安于野皆侯之赐也侯亦务尽其职而已非欲使吾不忘而吾不能不侯思此诗之所以作也嗟夫马侯职不过千夫长食不过五品禄一镇崇德而德在人如此荀卿有言善拊民者乃善用兵者也使执干戈以卫社稷皆如侯民有不附者乎侯勋阀爵里与夫居官从事具于碑者兹不着着其作诗之意因和仲以授崇德人为我谢曰大丈夫戮力取封侯多在军旅间吾闻志于功名者富贵不足以动其心侯有文武才愿自爱
乾坤草亭诗序
余稔闻西昌郑氏贤久矣今年春鼎夫由天台弃官与其犹子士亨过吴始相识鼎夫宦游四方声称籍甚缙绅大夫为文为诗以述其乾坤草亭之胜铿乎金石之奏灿然黼黻之陈也且属不佞俾为之序余窃怪古今屋宇之侈宜莫如金张卫霍而有志之士恒独慕夫南阳之草庐瀼西之草堂而乾坤草亭云者盖草堂诗语也昔诸葛孔明躬耕隆中自许不过管仲乐毅杜子美独慨然以伊吕伯方之及其自比又直以为稷契盖二人之用舍不同出处亦异然百世之下诵其诗读其书而其忠君爱国之心恻怛谆恳之意虽与日月争光可也然则南阳之庐瀼西之堂风声气韵旷世相望非以其人乎鼎夫瓌玮旷达尚志千古开口论当世利害烂焉如龙泉太阿莫敢撄其锋退而察之未始不中肯綮也今引身高蹈将归草堂盖于子美所以方孔明与其所以自谓而充其忠君爱国之心焉异日出处或者不诡昔人则斯亭之在乾坤庸知不与南阳瀼西者相望乎因推本其归草亭之意序之若夫缔构之俭朴卉竹之敷秀见于诗及记者兹不赘
江月楼诗序
金山天下奇观也浮图宝坊突起大江之中而江月楼在焉楼为龙江浩上人安禅之境而其扁则故江浙行中书参知政事浮光王公之所书且赋诗者也至正初元寺灾而楼不能以独存上人归自吴门始重构之规制之伟视昔有加而江左之峯峦淮南之烟树与夫海霞岛雾风帆浪舶变幻出没于飞檐曲槛之外者盖无时而不可爱至于江空月白以天为际一波不兴万动俱息而所谓天下之奇观不越几席而尽收之则斯楼也金山之最胜者乎往岁集贤学士张掖刘公崇文少监鄱阳周公代祀南岳还过殊方而余幸与郡史李金华张君率性从二公至其处览山川之雄饮中泠之泉上下古今竟日而去未几上人命善画者绘楼为图凡嗣王公而赋诗者咸以次录之且以书抵吴门俾余序之夫上人居光明之藏游浩刼之始湛乎太清种智同圆一碧万顷与性同空又岂世谛语言所可拟议哉然诗家者流词源足以灌七泽笔力足以驱三江发挥造化之微陵属鬼神之奥而景外之景象外之象牢笼漱涤靡有遗思然则世谛语言虽不足为上人道而意表之旨天机玄秘非上人亦何足以知之顾余游乎方之内于斯楼也未能尽大观又何能以语江月乎然俯仰三数年张掖公以甘肃行中书左丞出奠西土鄱阳方入践台阁张君近擢赴海虞而上人亦往主名刹于浙右东望闽山之渺邈抚流光以徘徊而以今思昔寜无介然于胸中乎是则不容己于言也于是乎书
送强彦栗北上诗序
至正十三年春主上用宰相之请命省臣兼大农太府出帛帑开垦西山保定河间顺之田遣使谕江南有能募民入耕者以多寡授官有差吴人彦栗强君以故衣冠家耕读练川年方壮有识量间岁家毁于盗刻苦奉父母自树立闻使者至则欣然曰此盛举也吾欲游京师久矣今此其时乎乃白父母募良农具名上使者即日取尝熟州判官告身以归遂戒行李率农人偕使者北上祖道郡胥关外吴之大夫士与彦栗交者咸为歌诗饯之夫士人之出处用舍顾时何如耳方今圣天子绍隆丕基贤宰相摠文武大政前年治河决去年平徐寇四方万国日就底寜今又除草莱辟田野抑末崇本敺游食之民转而归之农使各自食其力变泻卤为稻粱收干戈为耒耜兴富安久长之利建万世不拔之业呜呼盛哉此有志之士戮力就功名之日也彦栗行矣天子不吝爵以劝士宰相不靳财以劝农劳心者身荣劳力者家给将见漳水之利不专于邺泾水之功不私于雍仓廪实礼义兴而颂声作矣事功告成明年彦栗自北方归拜父母吴大夫士举酒庆尚能为彦栗赋之也
送宋县令诗序
至正改元余客京师清江宋君子与赴贑州从事中朝能言之士上自公卿大夫下至布衣韦带咸为文饯之子与瓌奇博达诵诗书六义百家之言攻词章有气识由成均上舍生入艺文监为令史声称籍甚其出为郡从事也再迁而为常山县令行次吴门吴之能言者复争为歌诗贶之以余辱有一日之雅俾为之序夫十数年间两送子与赴官皆得操觚弄翰为文词以厠羣赠言之未余岂能言者哉特以常山之得贤令长甚于贑州之得贤从事虽欲已于言不容己也盖子与为从事时桴鼓不鸣田野无恙官清政暇得以诗酒从郡太守优游山水之间非若常山之民饥者待哺寒者待衣疾苦颠危噢咻呻吟者之待拊摩煦育于子与也嗟乎县令与从事不侔今日与往时亦异然不遇盘根错节无以别利器士子起诸生为县令亦可以行其志矣子与瓌奇博达而以恺悌行之将见为县令如从事视今日如往昔而常山之黎庶犹赤子之得慈父母矣政成民和吾意朝廷不以子与私常山而能言之士将不止为文词送子与为牧宰而已余虽不敏尚能执笔厠羣公以俟至正十三年三月庚寅书
夷白斋稿卷十五

[book_title]卷十六
[集部,别集类,金至元,夷白斋稿]
钦定四库全书
夷白斋稿卷十六
元　陈基　撰
序
送张郎中诗序
户部郎中大名张君师允以铨选使江西也道过吴吴大夫士之从户部君游者冠盖相望户部君皆折节礼下之及其将西行也大夫士之能言者各赋诗合古今体凡如干首俾予为序以送户部君礼也昔户部君以进士取科甲盖尝擐忠信之甲胄执礼义之戈矛用其全锋以与天下士决胜负矣其裒然而举首也虽有勇如贲育急与之角力不敢敌其入翰林为史官由太常拜御史秉笔定褒贬执法论是非凛凛乎良史诤臣之风虽刼以衆沮之以兵弗动也及迁尚书为户部郎不远数千里使江西右持衡左操权以铨量行省之人物其轩轾予夺皆悬户部君之手是行也意其必乘坚车拥高盖聨驷结靷负弩矢前驱以夸耀四方乃今屏徒从撤仪卫谦撝卑让自视若诸生日以礼接大夫士殷勤之懽惴惴焉惟恐失其心是念夫力能以布衣掇巍科魁天下士秉笔为史官执法为诤臣而不敢以尚书郎天子使者而失大夫士之心岂大夫士之力勇于贲育其势加于兵衆哉盖大夫士礼之所在也噫礼之可以为国也素矣户部君不失大夫士心举而措之则操轩轾以予夺天下之人物盖恢恢乎其有余矣然士不以予夺为轩轾而以礼为去就者豫章徐孺子其人也户部君行矣铨选事竣舍车而徒步豫章溯孺子之遗风亦有下榻如陈仲举者乎诗云高山仰止景行行止户部君能以礼接大夫士则陈仲举不得专美千古矣至正十三年三月甲午序
白羊山纪游诗序
勾吴沈高士仲说澄靖寡欲诵诗书百家之言以孝义称于乡居祖夫人忧庐于墓侧既免丧隐居畊钓以山水自娱每衣鹿裘着葛巾过天平谒范魏公祠徘徊不忍去间行其傍林坞得地曰白羊山而爱之将结茅读书以求其志乃三月既望挈所知楚人朱安道舟行数百里至其处仰瞻天宇之高俯瞰时物之畅追泰伯之遗风吊阖庐之故墟引笔赋诗搃凡若干首余得而讽咏之既嘉其?容闲远有超世越俗之思又念不得从仲说?长松藉丰草歌考磐之篇咏伐木之章以寄情烟云水石间然魏公之流泽未冺天平之白云可望也它日命车白羊之麓欵门处士之庐而某丘某水将因诗以揬其胜则是诗不可以无序故乐为之书
送赵知州序
吴郡属部由县而升州者吴江其一也虽地方百里大抵具区之滨重湖复陂浸淫泱漶引三江而归之海水之所不及者然後人得以艺其上故必谨堤防设机械率老稚疲筋力敝敝焉日与水争利幸天无淫雨岁之所入仅以输租税供徭役否则沟塍畎浍沦胥为洪涛人困力殚而有司十一之征上下交病矣其州治又居水陆之咽喉符节羽檄旁午绎络防守供亿百倍他邑故任师帅於此者视他州亦难其人必德足以宣教化才足以寄民社明足以聼狱讼敏足以裕军諝而又济之以亷行之以恕如前知州燕山赵侯其庶几也初侯之下车也当国家责成守令之时侯首劝农桑均赋役饬学校简词讼以崇本抑末为务设施次第恪守章程及南北徵兵调发无虚日侯鞠躬夙夜弗遑寝食而民不废耕桑官不缺馈饷使车馹传擐甲胄援桴鼓之属肩相摩而踵相接者不失劳来之礼噫侯可谓克称责成之意矣三年政成解印绶戒车马还京圣君贤相方综核名实励精为治若侯者考绩酬庸将进而与中朝公卿大夫接武周行以熙庶务皆分内事不敢为侯颂独论次侯在官尽贤师帅之职既以饯侯之行复以慰州人之思礼也
送徐仲刚诗序
无锡两君子其一曰徐君元度仕为王官居京师有声其一曰倪君元镇隐居求志着书自善余皆辱交而仲刚徐君之子倪君之婿也徐君俶傥好义博雅有识度与名公巨卿游意气许可有国士风倪君读古人书忘饥渴为文章有魏晋间人气韵其高不仕之节汉东都士大夫不是过也两人者所趋不同要其归激昂砥砺不与流俗同汨没然两家用是日益贫徐君微禄自养倪君嗜书自娱其子弟各习知其父意仲刚独瓌奇敏给好礼而文居则从妇翁学为诗出则从父游於宦夫生长为名父之子出处问学不离二父之间仲刚之得於天者深而失於人者鲜如是哉虽富贵利逹不足为仲刚道然奉以周旋弗敢失坠此季文子所以为鲁之贤大夫也仲刚勉乎哉凡与两君子契厚者咸赋诗以美仲刚而属余为之序
送剡九成诗序
至正十三年夏五月海漕发吴门漕府史吴兴剡君九成实赞幕府吴士大夫佥赋诗以饯其行且曰去年春海寇犯崑山袭餫饟凭陵作气势以抗逆官军淮右狂孽浸延江浙羽书徵发驿骚道路无虚日人心汹汹久矣赖天子神圣贤相忠良命廉能果毅之臣搃漕事分遣将帅出师四讨蚊蚋蝼螘蠢动无知以次殱荡海寇闻风率丑迯匿苍皇?缩愿宥罪自新用是人心之忧更释然以喜九成博古通今器局弘远论议慷慨为诗章居然作者乃今职文书赞海漕进无金革矢石之虞退无父兄妻子之虑左川后右海若风恬浪平一日千里而亿万之粟上以祀天地宗庙百神下以禄三公九卿百执事内以给宿卫外以足军旅者不日逹京师春餫甫至夏饟踵来此国家万世无疆之休臣子戮力报効之日也上尊之贶宫锦之荣视昔有加而九成仰则瞻都国之雄俯则览山河之壮感圣泽之汪濊侈文物之隆盛所谓诗章九成之所长者将与中朝能言之士嗟叹不足而咏歌之以极陈所遭之美异日南还解行李出所有吾党好事者将争先覩之为快九成无以谦让未遑为辞也
送徐叔良序
豫章徐君叔良从其乡先生杨显民氏学在京师也客翰林待制武威余公所而雅与新安程君以文善予虽不识显民幸因程君而识武威公武威公视显民虽出处不侔要与程君皆强志笃学为文章不诡仁义叔良游三君子间駸駸言行读书作古今体诗不蹈时俗轨辙及武威公出佥浙东宪事未几去官居淮西余亦亲老还江南叔良与程君留京师京师之士非程君行辈则与叔良年相若率彬彬向用程君仕宦二十年业逾精身逾劳而志不少衰需次翰林为属官老且至矣叔良学显民氏学为武威公客又从程君居辇下借势王公大人希进取宜无难者独辛苦憔悴由京师数千里过吴门将归豫章不果又复如京师噫是固学古之道者也吾闻古之道不足取於今然乎否耶虽然湥山之木巨细林立匠石操斧斤过之必取其坚实美泽中庙廊都邑之用者而木之坚实美泽恒出於风霜摧枯拉朽之余盖损者益之本败者成之基此造物者之所以玉成万物也士之困穷忧患顿踣无聊所以动其心忍其性庸讵知非造物之意乎方今圣君在御贤相在朝左?墨右?矩以待天下之人材梁栋榱桷各随其器而任用之岩穴之材如显民者将不得弃於斧斤之外则摧而踰坚枯而弥实拉朽而益美且泽者为何如也然则造物之所以司绳墨职?矩者之计久矣兹因叔良行以此谢程君并以为叔良赠云
赠卢仲章诗序
天台卢仲章以能刻金石为印章知名士大夫间士大夫之乐道仲章者咸贶之以诗仲章亦何能致多若是哉夫工商梓匠邦国之用器械之备养生送终之不可以或缺者也必服牛马越川谷逹陵陆穷深极远於中国而後可以通有无利器用而乃宫室具焉然而商不齿於士大夫工不得列衣冠之末何哉所业不同而所趋者异也今仲章之艺以为工乎则大夫士之所齿以为商乎则衣冠之所乐道而与进之不服牛不驾马无陵陆之劳无川谷之险而亦以其艺交於中国其为用虽若无取於养生送终然大夫士似亦不可少焉噫仲章之艺亦善矣古者诸侯谓之章大夫谓之印今者夫人而用之矣仲章以其艺游於公卿大人之门而切切然从大夫以求其言何为也哉兹者有请於予也因书以归之
夷白斋稿卷十六

[book_title]卷十七
钦定四库全书
夷白斋稿卷十七
元　陈基　撰
序
顾生文字说序
吴下缚笔生曰顾辅字友文其紥笔视近世吴兴诸名家不多让间请予说其字而序之其名若字盖本乎鲁曾子所谓以文会友以友辅仁之言也曾子之言尚矣余且就生之业而为之说可乎昔之善言书者盖以刀弰喻笔焉故扬子云曰刀不利笔不銛而独加诸砥信乎刀不利虽有桓公之慈文王之琢太公之阙阖闾之干将莫耶不克以剸秋蓬剪腐卉尚奚取其断犀象屠蛟龙而锋不剉乎笔不銛则虽文犀之植象齿之管秋兎之毫丰狐之腋缘饰亦云侈矣以之为书则偃仰乖方向背失体纵横牵掣举不适人意而书之道几息矣然则砥削者固辅刀笔之美器也士之为士也亦然不博之以文则学不能殖不辅之以友则德无从立故诗曰朋友攸摄摄以威仪孔子曰朋友切切偲偲扬子曰朋以磨之友也者其为士之砥削乎甚矣哉生之业克称乎其字也是故非学不足以为士非友不足以立德非言不足以埀世非笔所传则不博而笔也者又士之所以羽之翼之左之右之以图不朽者也噫生也不徒名其名将思所以行其行不徒字其字将思所以事其事不徒艺其艺将思所以试其试吾闻之有为者亦若是生之业既切於士之用生之字复切於士之学余且以是为生勉世之乐与为善者得无以为过乎昔庖丁好道而进乎技今生之业非直解牛者比也又庸知其非好道者然则予勉之也非过也
李佥事政绩序
至正十二年春朝鲜李公仲善以浙西道廉访佥事分宪吴下督行省兵御海寇未几淮右妖孽窃发屠郡邑杀守宰攻?湖襄蔓江东西羽书旁午告急无虚日人心汹汹吴为江表大郡界居水陆之冲东滨巨海南控瓯粤西连荆楚无高陵大谷以为之阻东南所赋水土百物吴为特盛仓廪府库之所储埘岁输京师以供天地神明之祀军国之需与夫民社之所恃以为重者当务之急宜莫如城而吴城故闳壮周围四十里旧址颓圮谋缮完之役最巨承平日久民习宴安不可与更始议下衆口交怨公乃集父老而谕之曰国家以熙洽之仁汪濊之泽休养生息尔父兄子弟久矣一旦冠起仓卒淮楚间环地数千里生民涂炭其故何哉城郭废而兵革不饬也今吾奉天子命轸民生疾苦目恻无城之害而不与尔父兄图之如事势叵测噬脐之悔将谁任之吾闻备御不虞政之善训也故曰有备无患今吾用尔力新尔城深尔池整饬守具岂惟仓廪府库是赖尔世世子孙将永利之乃计城丈尺视民产多寡募工分筑有差民翕翕然趋事设桢干审矩度万杵齐奋殷若雷动公不惮暑暍亲出入版筑间劳抚士卒以惠济威以勤率惰巨万之费非常之功三月而竣公既统有司筮吉告神又具牛酒犒士卒报成事礼也方是时寇入杭继入湖常烧民庐舍刦库狱纵四掠熢燧炽甚退犹亡匿山谷间侯曰民不复业邑谁与守即驰至县招集抚慰而赦其脇从者奉诏旨也市井无赖勒取民财弗得则诬以贼执送之官侯察知其奸悉放之民用无寃死者寻督兵讨捕获首贼张嗣七等余党复散入徽饶出没不常其壤地与衢犬牙相错开化为衢之咽喉浙东有衢犹门之有户也侯以开化失守则衢存亡未可保乃益募兵分守要害地已而贼复至侯率兵拒战破之七月侯还至郡分省以寇未平复檄侯追捕八月败贼於茗坑杀贼百余首生擒十有二人分省多侯功赏劳有加九月贼势复盛鼓行过富楼侯督军民夹击斩首四百余获方普德一百十九名贼势乃衰衢得以安邑父兄既刻石纪侯之绩复相谓曰侯始通守吴邦属四方多故首兴学校以教吾子弟岁旱则祷雨祈谷以活我老稚寇至则躬擐甲胄冒矢石出万死不顾一生以扞卫我井邑侯治郡为贤牧守讨贼为良将帅进不贪功退不狥私不虐无辜不专威福折冲果毅而济之以廉和侯之德非石不传盖诗所以美盛德歌休功而钲鼓之声接吴壤浙右骚动吴独以公故无恐公廉明敏断行事适机宜申严约束日夜循行井里?血矢衆务戮力以身殉国用命者赏无状者诛忼慨激烈士气丕振吴民老稚相庆有歌曰公城我城公厉我兵公用法平又歌曰公保我妻孥公卫我室家公我父母报公何有君子曰李公其古之遗爱乎何舆人颂之如子产也天子闻之赐公爵优二等盖将因是而大公之赐始於吴逹之天下而舆人之颂史且不胜书矣噫李公其真古之遗爱乎乃论次公政绩为之序以慰吴人感戴之意以布之四方以侈公之德惠乐为天下道也至正十三年春三月书
崔衢州政绩诗序
淮右妖寇为难祸延江东西守吏号能执干戈卫社稷者衢有崔侯焉初贼?徽饶乘胜入衢之开化踞县治烧民居纵肆刦掠寇常山及江山时侯以同知升搃管设方略利器械备御惟谨至正十二年闰三月也未几贼遁独开化失守二十余日居民惊散者复完聚也噫嘻衢之民其善知侯矣国家承平日久民不知兵一旦变起不测所在肝脑涂地井邑丘墟祸亦惨矣诚使抚字得人政平讼理则民入有父母出有司命而金汤之固不在坚城深池而天下乂安矣今衢有贤侯诚宜玺书褒奬增秩赐金以风邦邑乃嗟叹不已而咏歌之其亦有待於观风之使乎且闻贼在开化时独不毁崔侯之碑衢城火独侯之第无恙则天之眷佑贤侯将使人感之如狄使君而反风?火之异又将爱之如刘太守也余不佞敢论列咏诗者之意为之序以慰衢父兄夫岂惟侯之故哉亦乐为天下道也至正十三年八月既望书
送陈惟允序
予友陈惟允世家阆州七世祖宋宣和间进士历朝散大夫居南康遂为南康人其先君子天倪甫师事故内翰临川吴文正公诵诗书百家之言以隐德终於吴家徒四壁独遗书数百卷母夫人日夜督惟允与兄惟寅诵习之二子
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 10:25:33-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>