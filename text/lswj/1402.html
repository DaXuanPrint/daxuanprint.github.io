<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="序,总目,卷一,卷二,卷三,卷四,卷五,卷六,卷七,卷八,卷九,卷十,卷十一,卷十二,卷十三,卷十四,卷十五,卷十六,卷十七,卷十八,卷十九,卷二十,卷二十一,卷二十二,卷二十三,卷二十四,卷二十五,卷二十六,卷二十七,卷二十八,卷二十九,卷三十,卷三十一,卷三十二,卷三十三,卷三十四,卷三十五,卷三十六,卷三十七,卷三十八,卷三十九,卷四十,卷四十一,卷四十二,鸿庆居士集全文在线阅读,鸿庆居士集全文在线下载,大玄古籍书库">
<meta name="description" content="宋代诗文别集。42卷。孙觌撰。前7卷为诗,其余各卷依次为表状、书、启、记、外制、札子、杂文、序、跋、铭、赞、墓志铭、行状、传等各体文章。其中书3卷、启8卷、记3卷、外制3卷、墓志铭8卷。卷端列周必大序。据周序说,此集为作者之子编定,旧日尚有闽、蜀刻本,但其中混杂有他人之作。另外还编有外集。北京图书馆藏有宋刻57卷本(仅存33卷)、明刻14卷本及明钞70卷本。另据《增订四库简明目录标注》尚有明刻17卷本。由于作者曾对李纲、岳飞等抗金将领横加诬辞,而对万俟等奸佞极表好感,因而《四库全书总目》以为其人品颇不足道">
<title>鸿庆居士集_孙觌_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">鸿庆居士集</span> <br/>
          作者： <span class="inputVal" id="bkauthor">孙觌</span> <br/>
          朝代： <span class="inputVal" id="bkdate">宋代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">类书文集,诗文集,完结</span> <br/>
          字数： <span class="inputVal" id="bknum">[book_length]269867</span> <br/>
          说明： <span class="inputVal" id="bkdec">宋代诗文别集。42卷。孙觌撰。前7卷为诗,其余各卷依次为表状、书、启、记、外制、札子、杂文、序、跋、铭、赞、墓志铭、行状、传等各体文章。其中书3卷、启8卷、记3卷、外制3卷、墓志铭8卷。卷端列周必大序。据周序说,此集为作者之子编定,旧日尚有闽、蜀刻本,但其中混杂有他人之作。另外还编有外集。北京图书馆藏有宋刻57卷本(仅存33卷)、明刻14卷本及明钞70卷本。另据《增订四库简明目录标注》尚有明刻17卷本。由于作者曾对李纲、岳飞等抗金将领横加诬辞,而对万俟等奸佞极表好感,因而《四库全书总目》以为其人品颇不足道,“然觌所为诗文颇工,尤长于四六,与汪藻、洪迈、周必大声价相埒。必大为作集序,称其名章隽句晚而愈精,亦所谓孔雀虽有毒,不能掩文章也。”</span> <br/>
          封面： <span class="inputVal" id="bkimg">Z_19591.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]鸿庆居士集
[book_author]孙觌
[book_date]宋代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]类书文集,诗文集,完结
[book_length]269867
[book_dec]宋代诗文别集。42卷。孙觌撰。前7卷为诗,其余各卷依次为表状、书、启、记、外制、札子、杂文、序、跋、铭、赞、墓志铭、行状、传等各体文章。其中书3卷、启8卷、记3卷、外制3卷、墓志铭8卷。卷端列周必大序。据周序说,此集为作者之子编定,旧日尚有闽、蜀刻本,但其中混杂有他人之作。另外还编有外集。北京图书馆藏有宋刻57卷本(仅存33卷)、明刻14卷本及明钞70卷本。另据《增订四库简明目录标注》尚有明刻17卷本。由于作者曾对李纲、岳飞等抗金将领横加诬辞,而对万俟等奸佞极表好感,因而《四库全书总目》以为其人品颇不足道,“然觌所为诗文颇工,尤长于四六,与汪藻、洪迈、周必大声价相埒。必大为作集序,称其名章隽句晚而愈精,亦所谓孔雀虽有毒,不能掩文章也。”
[book_img]Z_19591.jpg


[book_title]序
鸿庆居士集序
大凡文人才士少之时屈首受书未能多阅天下之义理壮则从事四方志有所分及其老也血气既衰聪明随之虽有着述鲜克名家此古今之通患也其或轶羣迈往赋才独异而复天假之年磨淬锻链重之以江山之助名章隽语少而成壮而盈晚而愈精有若户部尚书晋陵孙公盖千万人中时一遇焉公生于元丰辛酉当大观政和间士唯王氏三经义字说是习而公博学笃志如韩退之谓礼部所试可无学而能者第进士冠词科笔势翩翩高出流辈将及知命靖康俶扰为执法为词臣旋由琐闼历吏户长贰连守大邦其章疏制诏表奏往往如陆敬舆明辨骏发每一篇出世争传诵绍兴而後遭值口语斥居象郡久之归隐太湖上舍蛮蜑而狎鸥鹭去茅苇而友松菊于是繙北堂万卷之钞袖明光起草之手默观物化吟咏性情烟波万顷纳之胸次风云态变日接於前如是二纪所得不可胜计毋怪乎笔端之衮衮也天门划开诉章上达论撰次对玺书继下年虽耋老亲为谢表至於宰执侍从台谏则人致一启各出新意其用意属辞少壮所不逮又後十载当孝宗朝尝命编类蔡京王黼等事实上之史官此与伏生年九十余诏太常受尚书何异是岂可以他人老少常理论也哉没既一世其子兴国太宗介宗以书谓必大曰先君文稿中更兵烬存者无几而闽蜀所刻复杂翟忠惠之文大惧不足传信今定为四十二卷其未备者方裒次外集为我序之忆乾道丁亥遇公阳羡公八十有七矣论文之余语及前朝旧事健论滔滔如洪河东注绪言纚纚如聚茧巢丝屡更仆不能休然後知公非特文锋不可当而老如赵充国犹善为兵也兹幸挂名集端因且列之近岁吏部侍郎葛公立方作韵语阳秋载东坡自海南归公方髫龄坡命对衡门稚子璠璵器公应声云翰苑仙人锦绣肠坡叹曰真璠璵也以公早慧固应有此然坡北归实靖国辛巳公已二十一得非元丰乙丑自便还常公才五岁时乎所记讹耳乡人既户传亦不得而略也公讳觌字仲益尝以龙图阁学士提举南京鸿庆宫故自号鸿庆居士云庆元五年十一月某日少傅观文殿大学士致益国公周必大序

[book_title]总目
钦定四库全书　　　　　集部四
鸿庆居士集总目　　　　别集类三【宋】卷一
诗
卷二
诗
卷三
诗
卷四
诗
卷五
诗
卷六
诗
卷七
挽词
卷八
表状
卷九
表状
卷十
书
卷十一
书
卷十二
书
卷十三
启
卷十四
启
卷十五
启
卷十六
启
卷十七
启
卷十八
启
卷十九
启
卷二十
启
卷二十一
记
卷二十二
记
卷二十三
记
卷二十四
外制
卷二十五
外制
卷二十六
外制
卷二十七
劄子
卷二十八
四六杂文
卷二十九
四六杂文
卷三十
序
卷三十一
序
卷三十二
书跋　铭　赞
卷三十三
墓志铭
卷三十四
墓志铭
卷三十五
墓志铭
卷三十六
墓志铭
卷三十七
墓志铭
卷三十八
墓志铭
卷三十九
墓志铭
卷四十
墓志铭
卷四十一
墓表
卷四十二
行状　传
臣等谨案鸿庆居士集四十二卷宋孙觌撰觌字仲益晋陵人徽宗末蔡攸荐为侍御史靖康初蔡氏势败乃率御史极劾之金人围汴李纲罢御营使太学生伏阙请留觌复劾纲要居又言诸生将再伏阙朝廷以其言不实斥守和州既而纲去国复召觌为御史专附和议进至翰林学士汴都破後受金人女乐为钦宗草表上金主极意献媚建炎初贬峡州再谪岭外黄潜善汪伯彦复引之使掌诰命後又以赃罪斥提举鸿庆宫故其文称鸿庆居士集孝宗时洪迈修国史谓靖康时人独觌在请诏下觌使书所见闻靖康时事上之觌遂於所不快者如李纲等率加诬辞迈遽信之载於钦宗实録其後朱子与人言及每以为恨谓小人不可使执笔故陈振孙书録解题曰觌生于元丰辛酉卒于乾道己丑年八十九可谓耆宿矣而其生平出处则至不足道岳珂桯史亦曰孙仲益鸿庆集大半志铭盖谀墓之常不足诧独武功大夫李公碑乃俨然一璫耳亟称其高风绝识自以不获见之为大恨言必称公殊不为怍赵与旹宾退録复摘其作莫沂墓志极论屈体求金之是倡言复讐之非又摘其作韩忠武墓志极诋岳飞作万俟卨墓志极表其能杀岳飞一事力斥其颠倒悖谬则觌之怙恶不悛当时已人人鄙之矣然觌所为诗文颇工尤长於四六与汪藻洪迈周必大声价相埒必大为作集序称其名章隽句晚而愈精亦所谓孔雀虽有毒不能掩文章也流传萟苑已数百年今亦姑録存之而具列其秽迹如右一以节取其辞华一以见立身一败诟辱千秋清辞丽句转有求其磨灭而不得者亦足为文士之炯戒焉乾隆四十六年五月恭校上
总纂官【臣】纪昀【臣】陆锡熊【臣】孙士毅
总校官【臣】陆费墀

[book_title]卷一
钦定四库全书
鸿庆居士集卷一
宋　孙觌　撰
诗
泊德清龟溪亭遇大雨
崩云四合千嶂重奔电一掣十里红土囊叱吸万窍风江翻石走昏相蒙疾雷破柱鞭老龙百贾颠沛市井空银河倒倾千丈谼鱼鼈欲取山为宫洪涛舂天怒相攻大舸吹簸如飞蓬醉卧掀舞一叶中洗我云梦芥蒂胸忽然变灭何匆匆雷公收声电改容霞舒雾卷萦长虹绀碧万顷磨青铜溪边结网南巷翁白发黄馘射两瞳赤鳞腾出无留踪刻舟求剑何时逢
湖州天宁寺饮王生
莫鬬蜗两角且共貉一邱夷踞坐我旁汝岂河南驺割肉一噉之徐以大白浮哙伍君勿谯笑谈起封侯
二
诸家迹便埽得此一老兵江东醉司马酒中尚求名哀哉南山萁不平自号鸣慎勿歌乌乌作此老婢声
宿太湖口
谁令醉尉怒端是丞相嗔交踈白眼见愁絶翠眉颦迟暮仍三尺黜惊窥四隣还将万里眼笑索岭梅春
二
白首对泷吏辛汗愧逐臣溪山不改色风雨解留人坎知天意漂浮任此身纷纷小儿女何必泪沾巾
余杭闻出师
国蹙连羣盗时危仗老臣分忧当北顾请幸且东巡肘足仪三晋创痍又一秦不眠听野哭愁杀路傍人
富阳道中
渺渺行云幔溶溶曳水衣雷翻巢堕乳风落网粘飞独拄青藜杖来推白版扉平生邱壑趣漂泊寸心违
二
白?炎州客青裙酒姥家微风揺扇浪细雨落檐花客舍休占鵩蛮村欲馔蛇会令醒复醉高枕送生涯桐庐连夕大雨溪涨数十丈徙寓白塔山上方阁
苍莽川流会浑酣海气嘘蛟龙改窟宅雷电走空虚殷地翻坤轴粘天浸日车高僧欲盃渡游客且楼居壮观真难值幽怀亦少舒翩翩一鸟去何必羡知鱼
水退
荡沃波澜大凭陵意气粗射潮鲛鰐怒鞭石鬼神驱云断千崖立风行万壑趋樯乌朝共起水鸟夜仍呼灧灧红昇晓霏霏翠扑肤浮楂卧泥滓狼藉满街衢
胥口
江濶卧人影山长送马蹄渚莲红尚敛沙草翠相迷高树藏云直踈篁压雨低酒醒浑不记端是武陵溪
钓台
北塞风尘万鼔鼙东京社稷一戎衣緑林羣盗驱民去赤伏真人得帝归诸老蝉联苍玉佩将军坐鞚紫金鞿先生此日青霞志一笑淩空拄杖飞
二
故人遗像丹青落盖代荣名日月悬万马羣空冀北野一蛇独游原上田晩浦轻苹涵落日秋崖老树立苍烟高风自此骑星去千岁光芒夜斗边
兰溪津亭病起
离乱纷纷醉尉多将军独夜灞亭过旅巢对鵩占行役客俎悬蛇卧宿疴双鬓尽从愁里白衰顔时向酒中酡云翻雨覆须臾耳未用区区较唯阿
二
风波涌地千沤发创痏钻皮百箭攻药裹关心防二竖谤书盈箧忤三虫剖瓜女隶方求巧结柳奴星也送穷笑我平生持螯手未应咄咄左书空
三衢闻都督兵溃常润间怀舍弟而下
紫荆有信欲开花黄犬无情不到家偶坐厌闻鸟嚄嚄盃行喜听雀查查同看明月人千里相望孤云海一涯骥子熊儿无患否风云惨淡鬬龙蛇
月岩寺寺有岩石高数十丈一穴中空如半月状号半月岩
老蟇蚀月缺破镜掷道边金抠环一夕玉斧斵千年何人挟寸鉄插羽飞上天但令蜗死重看十分圆
立秋饶阳道中
残夜山月吐蓐食治野装策策林响变一叶风陨黄客路感时节起看鴈南翔秋风捩孤影云路正茫茫老马倦长道解鞍聊缓觞小雨濯鬓须欣然惬初凉
二
奇苞照屋角橘柚埀青黄感之勤中怀弓刀戒秋防窜身楚南极守隶工遮防投鞭得小偈孚席纷在旁虎贲起偶坐悠然见中郎一醉汩其泥江湖渺相忘
弋阳县古葛陂也县有古刹临大溪相传云佛图澄浣膓故地
古道隂森翠柏行长鞭揺曳紫游缰佩鸣苍玉倾瑶席地布黄金列宝坊仙客杖飞龙有角胡僧肠浣水生光两朝人物空冥寞百代风流竞淼茫松骨倚天增老气溪毛着水渡微香鸦啼鹊噪秋风外千丈藤萝挂夕阳
过安仁县权令主簿同蔡尉见访
莽莽纒兵气蓬茅庇一邱尚看蒙赤帜不复卧黄紬抱牍行鳬鹜徵租聚沐猴黄昏更萧瑟风雨笑鸺鶹
二
投老一浮萍长亭复短亭谁怜仙客去自有故人经世乱眉多赤情高眼独青临分听苦语令我醉时醒
宿临川村舍
林壑已秋声凉蝉又一鸣人间多古意地僻有微行身老殊方去愁牵百虑生途人夜相语豺虎正纵横【时建昌石陂盗起】
题临川孝义寺壁
秋风嫋嫋转庭梧客梦初惊一鸟呼拣尽寒枝栖不稳独行残夜影同孤
二
孤城吹角五更风笑语团圞一梦中战格连云家万里书凭黄犬若为通
踈山寺次白文林韵
翠干轩轩迥出林夜风吹籁紫箫音老龙头角云霄近玄豹文章雾雨深末路浮荣炊剑首半生遗恨寄琴心愁吟独溅花前泪故国山河百战侵【白河东人有应为念交侵之语】
二
藜杖匆匆集晚林长廊破壁撼钟音天涯流落相逢地盃酒殷勤莫厌深万里功名飞燕颔千金博饮炙牛心更闻好句惊人倒一洗蛮烟瘴雾侵
三
黄花翠竹小丛林卧听南山白石音螘鬬已空遗垤在蜗跧终恋故庐深掀髯一笑追前谬礼足同参看此心且向踈山结香火人生莫受二毛侵
踈山长老善清日诵楞严维摩二经赋小诗二首示之
尘涨迷三鹿桑枯厌八蚕徵心浑不见问疾有谁谙坐待成风斵应须立雪参钦闻第一义细说後三三
二
弹指三生过伤心一念差试墂天上月为种火中花粗识禅为味初欣道有牙老师一笑许千刦误蒸砂明水寺五代末危全讽据临川时所建画像至今存焉寺旁最高峯有祠屋一区道士居之二首
台殿何年有千岩紫翠间金仙佛世界羽客道家山骨朽余三窟皮存尚一班伤心千古泪相伴两潺潺
二
愁坐猿啼里行吟度鸟间翠凋巾上发红破镜中顔老去经三折真游付八还无心自来往空羡白云闲
崇仁县
万山攒拥天一笠北风吹雨两鬓湿饥乌絶叫护巢飞老蛟怒起拏云立孤城短日砧杵急骑驴渺渺冲泥入桑枝倒折机杼空道旁废井无人汲遗民到今传旧邑击水华鲸浪三汲故物漂流百战余客子起坐万感集小驿香醪如雪汁一杯快作长虹吸酒醒寂历照短檠幽咽数声邻妇泣
余南迁次临川奏庐陵道属闻盗掠高安新淦之间少留仙游山道祠是时岩下木犀花盛开漫山皆大松一峯苍然终日游愒其下各赋诗一篇
檐牙啄林抄笔殿浮青红天风吹泬寥万籁酣笙镛木犀已着花濯濯秋雨中頩姿出素面一洗丹粉空幽香袭巾袂冷艳凄房栊迫此芳岁残一笑当谁共羣仙立通明矫矫骖鸾龙相随归阆苑遗恨寄西风
二
历历水中榆地远连玉京抡材上华屋袅袅黄金茎苍宫表独立埀胡交缦缨根深崖峤壮势压山岳倾万牛挽不回老气空峥嵘夜半风雨会岁晚龙蛇升我来不忍去绕树三匝行珍重金石友待我烹茯苓
遣兴
乱後煎百虑老去无一欣故人尺书至好语中夜闻坐久百虫絶开帘月纷纷长歌又一醉酒醒击空尊
题华盖仙亭大松示柳道士
系舟古巴江曳杖真仙亭金舆簇画戟玉几罗翠屏堂堂十八公独立霜中英魁然十围大?此一盖青翘翘云物外坐閲秋蒂零道人依茅栋蕙帐凄芳馨苓龟倘可见长鑱斵青冥一食沉我腹败履插修领
仙游山九日叹逝
伤心玉案两眉齐永负黄花九日期万里炎州嗟我老百年青唳向君垂俱飞蛱蜨愁看汝醉饱茱萸欲对谁独立西风揺短髪一生遗恨一愁悲
二
割肉早归三伏日传柑赐饮上元灯那知一恸殊方去独向台高此日登泪湿西风坐眼缬梦回残夜起【开】棱孤鸾别鹄知何处泉路茫茫唤不应
达臣议承饷石耳
穷秋客舍风雨凄破釡生鱼甑有衣故侯未种东陵瓜饿夫欲采西山薇岁晚黄金可疗饥故园万里天一涯未辨登山拾瑶草且复从公茹石芝
山行憇田舍老父出迎以黄柑白酒为饷
藜杖扶来雪满簪谆谆好语意深深酒倾白堕杯行玉橘破黄苞坐钉金醉起莫辞田父肘甘余须识野人心匆匆不尽扳留意挽袖丁宁更一临
两日复往次前韵
寒?离离银线乱【临川出?号银条】冻醴灧灧玉井深坐?庭松翘翠盖行穿野菊布黄金犬迎客入喜见尾鹊随人语欣会心俗里淹留怕轑釡驱儿招唤得重临
曹山寺
石栈梯空一线横路穷台殿两参嵘日光淡淡乌飞没云气茫茫龙随行道人西归余只履结茅宴坐千岩底草根沥沥暗虫鸣树外誊誊青嶂起翠竹掩冉苍云屯老藤蔽亏白昼昏天低尺五雷雨上身强丈六祖佛尊我老栖栖厌行旅逢人欲问前三语不见高僧锡杖飞山下空留千斛乳
赠曹山长老了如
一念挂世网平生语儒冠笑看蝇穴纸坐对鮎上竿甍甍醯酱瓿岂识天壤寛老儒本逢掖诗肩尚儒酸久纒冠盖蔓忽作泡影观堂堂人天师三世一指弹身闲云月吐骨老霜松寒我生饱忧患将心覔人安目击有妙寄语乐非世欢坐稳且复留火芋分懒残
送僧妙监住广寿寺
明月不可呼清夜时一出孤光挂海涯皎皎转空碧道人一茅把坐睨九年壁磨砖破纒缚骤若老骥逸匆匆林下逢怅望不暖席锡杖已淩空堦庭草如积
明水达老以黄甘茘子土芋为饷小诗答谢
客居莽牢落幽絶无四隣岁穷有衣结日晏甑犹尘偪仄戎马间敢厌薪水勤故人情义重采采青泥芹小摘持寄远分余为情亲丹茘劈轻圆黄甘破芳辛蹲鸱劝加餐风味亦可人渺渺山涧曲浩浩水云晨踞炉有前诺两翁对然薪眼缬眩红緑共此无边春
次韵王子钦立春
玉手传丝催岁金换刀剪彩伴春回兵戈满眼年年在花鸟惊心日日来芳意渐还三径草暗香犹认两京梅呼童火急供春事冻醴先生灧玉醅
二
岁晚惊呼身已老天涯流落首空回便将酒力推愁去且放春光入眼来人语嘻嘻争鬬草宫花闪闪艳粧梅雪消水暖春江动緑涨蒲萄万斛醅
东塔
翠竹含风嫋嫋青山照水重重窗户无人半掩一龛香雾空蒙
二
偶与白云共出忽随倦鸟俱还明日重寻旧路桃花流水空山
游东塔雨中夜归
山气蒙鸿衣自湿意行曳杖穿云入老翠隂森万竹蟠浮苍潋灧千峯立薢茩幽寻到萧寺拊掌一笑掀百蛰酒醒佛火照黄昏坐听北牕风雨集
二
山色淩寒春尚瘦潭影涵空清可漱漠漠云行紫翠间斑斑雨湿黄昏後火炬穿林鸟出巢人语阗门狗窥窦杖藜有兴会重来更待黄鹂哢晴昼
次韵王子钦春望
王孙春望思寥寥冠带常年盛八萧花靥重重墙外是琴心切切酒中招屠龙已破千金产驷马重归万里桥便解貉裘沽一醉忍看红药糁寒条
二
万木隂中锁泬寥晨门跋马听萧萧故人自欲分茵去逐客何妨折简招共对春风班露草却随明月下溪桥击鲜故有诸郎在三尺银刀贯柳条
邹次魏黄善长携文见招小诗为谢
邹郎英妙知名久笔端自有谈天口客舍相逢一樽酒衆星错落见箕斗高论欲追牛马走长啸忽作蛟龙吼余子碌碌那得友江夏无双亦其偶我观二妙屠龙手青紫纷纷何足取他年要作中兴碑大字磨崖继聱叟癸丑寒食曹山饭僧荐章淑人不胜悼往之怀书于方丈屋壁
川逝日已远蓬漂久未归异乡惊岁换宿草变春晖魂梦差参是音容想像非遥怜小儿女恸哭纸钱飞
二
草草木皮棺松风生暮寒莺啼春寂寂萤照夜漫漫梦里号三匝愁边荐一箪想思为君瘦零落带围寛清明日与范季寔诸人过胥泽民别墅小集六言二首
水满双飞白鹭花深百啭黄鹂寒食清明过了一川烟草离离
二
兀兀三盃卯困昏昏一枕春融酒醒落花风里梦回啼鸟声中
曹山春日
弱柳千丝扬河横一带围腰支春作瘦鳞甲雨生肥逐伴鱼儿出争巢燕子飞匆匆班草地不觉卧斜晖
二
屛拥山入坐珠跳水溅裾香销尘漠漠日浄竹踈踈身逢百罹後春残一梦余故林千嶂外孤抱几时舒壁上人开轩辟地栽花种橘戱留小诗
看云随卧起饮水自敷腴秀色共斋鉢寒声落坐隅未开花五色且种橘千奴幽事相关处时来近酒壶
春雨
小雨破春昏清风洗瘴氛霏微花上见萧瑟夜深闻独笑关幽事酣歌倚半醺羁怀不堪写危坐听炉芬
春晚
花落不容惜犹残叶底春稀红闪余映乱緑鬬尖新飞絮高度竹游丝远趂人窥帘闻好语双鹊喜津津
二
残尊断送春千里未归身莺老犹闻语梅酸欲聚颦独眠愁警夜起舞听鸡晨行路难如此悠悠且傍人
曹山
露宿风餐两鬓华故园芜没旧生涯圣恩若许求帷盖便向东陵学种瓜
二
竹杖芒鞋浑称身茸茸香草醉中茵举鞭叱驭何为者始信王阳是可人
三
毁瓦区区为食谋半生黍炊在刀头一?会入扶犁手不上陈登百尺楼
鸿庆居士集卷一

[book_title]卷二
钦定四库全书
鸿庆居士集卷二
宋　孙觌　撰
诗
有客生致两雉不忍杀开笼纵之
平地安知祸有机一跌永负青云期举羣惊雊堕罝网衮背焕烂光陆离山梁一嗅不忍嘬如臯一笑吁可悲开笼放汝须远去莫遣韩公赋病鸱
二
谁令孤鷕遂专场剪送笼中看为翔文章正坐虎尾柄铩羽一落千丈强翠翎低摧少顔色奇祸非汝能遮防匆匆应媒莫浪出尊拳毒手正相当
题妙觉寺壁
叶底红稀不见花枝头緑暗可藏鸦春归古殿苍苔满一点笼灯隐绦纱
再至
老眼逢春病有花淋浪醉墨字如鸦悬知不是唐王播惭愧高僧护碧纱
宿妙觉竹庵赠静老
青山映落日淡淡烟中明出门无所投曳杖随意行破裓僧三两喜笑争邀迎曾巢俯修行飞星动高甍老人如宿昔真契同三生遇人无戚踈出语恶不情寥寥风马牛肝胆欲尽倾怪我胸中山硉兀尚不平邯郸乐无度短梦一饷荣蛮触怒不休暴骨千里横微言起我病内愧面汗騂早知天宇大岂有世网婴举扇障西风浣此沧浪缨
胥泽民招饮
萧尘散幽步不放一尘惊高崖初日吐坏道哀湍鸣平生耽田里见此心眼明危桥属幽径别户延朱甍主人鸡黍约庖烟起晨烹长须举桉出银盃坐中行烂漫写真意殷勤愧深情留欢更卜夜华烛吐长荣
二
苍茫夜气合渺渺风露清篮舆兀醉梦翩若孤雁征老马志万里络首丧其生十年饱刍豆立仗不敢鸣自识酒中趣欣辞身後名皎皎一片心不受宠辱惊清风悲永夜万窍同一声醉里有归路彷佛游化城
别如老
同舟无胡越四海皆弟兄吾人虽晚接一笑盖已倾世乱识真态涂穷见真情曳杖扣禅扃撞钟听鞾鸣小窗风雨夜对此二榻横吾身如木偶春至不复荣岂无三宿恋天雨方流行去去得首邱归田充残更
徙寓妙觉佛舍胥乂民襆被相过赋夜坐
客居厌穷独蓬艾翳环堵庄舄尚越吟锺仪犹楚语吾人有奇操空洞见城府相逢逆旅中雾豹初一睹拘囹赋囚山避谤憎市虎褰裳肯顾我崖峤走风雨微吟对清夜破此五月暑坠露挹金茎空花堕犀麈孤灯映笼纱泠灧翳复吐耿耿遂不眠逢逢听晨鼔
招邹次魏
客舍风雨交庭芜蔓春草蓐食悲王孙戛釡厌邱嫂吾人才杰立一障狂澜倒汤汤扞滔天澟澟块絶岛奇音闲大朴妙语发天藻壁间见蝎喜屋上瞻乌好蛩然听足音自然慰衰老出门泥活活所向碍行潦怀人心不展厌乱迹如埽仲子过我庐肩舆白云道
赠答渊侍者
沐猴着冠天所械笑唾千金如一芥时时扣角谏三生口业未除诗有债薨薨不作秋虫声蔼蔼欲尽春云态平旦谁登大将坛一军惊呼子光拜
建昌守朱直伯寄酒小诗为谢
爱酒渊明望白衣传闻骑吏欵柴扉为怜渔父鸣鞭送欲使山翁倒载归泪向琵琶弦上落心随蝴蝶梦中飞一杯属我寛愁病免使黎侯咏式微
再用前韵
千骑森森响铁衣日上铜环四扇扉何妨指点银瓶索直须倒着接?归已邀明月三人共更看红尘一骑飞何日渊明赋归去晨光前路正熹微
妙觉寺适轩
古寺秋崖上清风掩半关晚花明艳艳晓溜落潺潺松笋穿阶瘦苔窠蔽石班翘沙怜鹭静抱叶看蜂还心以空无累身从病得闲仪曹独何事终日赋囚山
二
老厌风沙恶安闲且当禅开帘延白月倚杖立苍烟鸟散人声里钟残客梦边小蒲风叶偃薄槿露华鲜句好吟须断欢余醉?偏人生但如此何处不翛然
好学书事
??催沽我嘤嘤唤友声一遭青蝇污永负白鸥盟睡鸭嘘烟满苍龙噀雨鸣参禅我未暇一榻对僧横
二
隐几抛书坐欹床听雨眠僧来逢自足盗去失青氊楚国虽三户滕氓尚一?如今更何恨端用酒为年
次韵王子钦端午
饭筒菰黍趂流年葵扇桃笙尚宛然世味半随昌独苦心旌长与艾人悬鸿飞不到书来少鹊喜无凭语浪传两鬓萧萧吹白发空余衰谢老人怜
吴益先携杖过见以诗为谢
千里之马初服輈风騣雾鬛跨九州驾盐挽磨三千秋俯首尚与驽骀游吴郎人中第一流文采绚烂珊瑚鈎阳春白雪和者少夜光明月暗中投鲁人不贵东家邱吾髯凛凛青两眸摐金戛玉声相求属镂双蝼九地幽有夜气出于斗牛忽然化作长横虬睚眦之怨何作仇一麾立断楼兰头
次韵王子钦
北牕风冷冷西阁夜悄悄缺月吐半壁独与太白晓缑山王郎子粲若玉树皎纷纷哙伍中特立负奇表清谈静炙燠坚卧镇浮扰呼童高树栅赤帻厌凡鸟
再和
二年客尘土独夜忧悄悄遇酒一破顔歌呼醉连晓寸心为谁明伴此孤月皎枯柟鬰峥嵘老干空自表蚁穿万孔萃蛛挂千丝扰白鹤逝不来岂敢更择鸟
凃子野九岁子名驹字千里戏作
日角珠庭秀两眉谁家有此宁馨儿莫惊堕地驹千里久见参天桂一枝
二
碌碌为生笑阿奴九龄重见此英雏千回健走非黄犊一洗羣空走白驹
赠竹庵静老人
名争计身後逐利了目前道人一弹指永断三生缘起灭水上沤聚散风中烟纷纷閲凋谢东海今桑田缟发茁枯颅秀眉覆两颧已超人天上遂拍佛祖肩茅斋立万竹?此碧玉椽緑暗云扰扰清涵露娟娟我老无家舍余地寄一?不辞供井螘辛苦送华颠
置酒
离离黍禾暗空村一点炊烟带雨昏山翁过我竹间寺未扣爵罗廷尉门老去不辞【阙】诗酒区区独醒一何有笑语未辨供主人久客那能拒邻叟杜陵白首尚书郎步屧春风向草堂人生意合无妍丑共此一夕灯烛光
读李光远诗卷次韵二首
泗州南山
跳波乱清淮一叶寄真赏南山如高人摽落自矜爽胡尘暗初甸絶境堕渺漭空城草木春户外履谁两怅望壶公龙乘云自来往小诗若图画髣髴见飞桨从今淮上山不落梦中想
扬州谷林堂
楚山多异材翠竹满崖谷萧萧斤斧余斩伐同一束芜城带流水万亩淇园緑遗苞駮云锦老节抱金玉岁晚虎穴邻舐掌方择肉此君无恙否应坐白眼俗
志新诵近诗次韵
客舍秋风我欲愁世途如漆莽悠悠半生小利营锥末此日危炊上剑头万里穷乡怜我老一?小隐待君谋惘然貌赤空相对扇面令人手不休
二
野鹤昂昂祗自奇水鳬泛泛强随时问禅乞我安心法住世分君大药资便欲乘桴从鲁叟不须歌凤叹周衰超然独啸千峯上一吷清风万窍吹
石?在宜黄县之南二十五里义泉寺寺旁有磴道高里许循山而西少北忽有石梁数十丈横絶两崖之间中空无柱高出云表神剜鬼刻不可名状真洞中心骇目之观而僻在一隅游客无所为而至乃赋诗一篇以告喜游而不知者
何人手执造化关投此虹蜺跨两间乌鹊填成天上路鬼神鞭出海中山飘飘尻驾淩空举侧身下瞰千峯雨河汉汹汹声西流风雹相纒齐万弩始信通天有一门便欲曦髪扶桑根乘槎忽逢支机石拄杖直到洗头盆赏後夸雄两奇絶邂逅一声如电掣冥冥沧海会扬尘大字磨崖书岁月
题邹次魏青藜台
读书非贵嗜吾子喜欲迷十年费膏火羣嘲笑书痴磊落载五车望海无津涯双瞳如秋月一出照耀之冥搜理窟邃妙解锯屑飞胸中九云梦百怪见毁犀拊枕出鸿宝铸金侔褭蹄神光发中夜太乙乘青藜
静老容安庵
离离风中花深落任所之泛泛水中萍流转复在兹静公湖海士世网那得縻独有铁石心不与燥湿移巢肩统灵鹊搘床余老龟区区了官事应解笑儿痴
二
云嘘翠扑肤山拥青入户祗树给孤园桃源武陵路一从振履还不复乘盃渡倚墙扪蝨坐挥麈送鸿去水涵楼影交风敛花气度把茅便有余不要黄金布
静老通幽轩
诸峯倚崔嵬衆壑隐奔峭寓目欣有击会心领其要开庐结茅竹伐翳斩蓬藋此君亦可人玉立尽娟妙风酣翠相倚月吐清自照窈渺非世音鸾鹄中夜啸烟尘暗北关烽火被南徼便欲老三闾终焉隐屠钓
次韵王子钦秋怀
白汗翻浆浃背流清飈一埽破除休枫江湛湛氷壶月梧井团团玉露秋蚁动巧闻床下鬬驹跳首向隙中留南山危高棱见【阙】杞国区区岂我忧
二
愁边种种关心事客里纷纷见俗情雁折西风离思乱鸟啼残夜旅魂惊江河风景悲南渡家室仓皇问北征沧海横流安税驾一桴从我任平生
秋夜
山寒蔼瞑姿枫老带涨痕兰折桂亦折往往归其根万籁各收声一气中自存鼻斤无可斵尻驾不复奔孤光照独夜月落低金盆
二
金气天与高灯烬宵征繁暗蛩露下积潜虬浪中翻幽人醉清夜一笑空罍樽遇胜独心许了了见目存但忧儿辈觉难与俗人言
三
寥寥犬吠村微月耿黄昏鸡豚市井空虎豹窟宅尊元龙百尺楼独卧谁与论酒圣具复中愁魔自惊奔弹铗归去来稚子候柴门
秋兴
云族正南惊日车遂西沉倚楼孤客恨伏枕故园心唧唧虫造哀交交鸟遗音危坐百感集我何念之深
妙觉寺三咏
木犀
霜葩翳老青粲粲石壁下琼树一枝新肌氷敌姑射光风泛月彩芳气袭兰麝幽人三臭泣采玩不盈把芙蓉强争妍刻画粉黛假对之若为容惭红面如頳【树旁有芙蓉数十本并开】
梧桐
高梧傍层楼隐翳崖寺古森森露井寒?此六月暑秋风动地至柯叶遽如许依依别故林黄落半粘土凉蝉不复号惊鹊时自语一夜绕空枝愁絶两翅羽
芙蓉
沙际漾浅碧竹外嵌欹红晨光发浓丽醉脸酣春融欢华不满眼荣悴一日中娟娟泣朝露摵摵陨多风自崇仁趣新淦凡四夕乃至一寓道观三止僧舍皆留一夕而去赋小诗记之
妓原寺
稚子应门立老僧迎客入湛湛玉秋寒唧唧铜缾泣小轩风雨过牕户青红湿晚花发秋妍黄蜂正衙集
化度寺
失路迷千嶂投林借一枝扣门竹西寺立马日斜时矍铄僧窥户睢盱犬透篱定知嫌不速明日与君辞
栖霞观观在麻岭下
云表朝飞屐松残晚驻鞍破扉联白板槁项系黄冠径雨喧风蘀汀沙立露寒小牕床坐好对此百忧寛
三山寺
斜日半牕明无人独掩扃风铃时自语雪柏老终青立鹊参差见微泉断续听老僧浑不语危坐卷残灯
二
异县久为客穷途饱所更对床云伴宿曳杖月同行到处身如寄看山眼暂明平生饮中趣酒贱且频倾【江西多饮红酒独新淦市酤称冠】
余大观中与袭明登仕同为太学诸生别後二十六年余南迁道江清袭明逆于新淦之洲上苍顔白髪大略相似感叹之余饮酒赋诗以为笑乐袭明笔刀雄赡操纸立就凡六十七必用前韵余维和者十二篇云
亡弓随甑一时空梦断南柯午枕中便有樽罍追北海更无尘土污西风骑牛懒卧山中相失马来看塞上翁从此卜邻成二老鸡豚社酒与君同
二
龙媒去尽马羣空一曲阳春在郢中浩浩百川齐赴海蓬蓬万窍摠号风谁怜楚国沉湘客独有商山避世翁闾里应容投缓急风波千里一舟同
再和
乌啼鹊散晚庭空并合相呼入酒中逐影故惭夸父日披襟聊快楚王风牛衣泣卧悲游子鸠杖欢迎愧老翁笑我独醒成底事一邱之貉古今同
二
沙平雪漫水涵空路入千岩紫翠中村远微明渔舍火楼高斜矗酒旗风可怜方外狂司马来伴田中一秃翁南北相望三十载心期不改断金同
再和
瘴雨蛮烟埽地空衆星环列拱天中豹章尚隐南山雾鹏背将抟北海风麟阁似闻登汉将鹿门犹自卧龎翁低头莫负平生志冠盖风云万里同
二
夜鹤悲鸣蕙帐空一身竟在百忧中惊魂尚喘吴牛月短翮甘随宋鶂风且与龟鱼为地主不将鹅鸭恼隣翁超然世态谁君似兰菊春秋自不同
何倅利见许出侍儿袭明用前韵赋诗再和
平生惯见有司空肠断苏州一盼中此夜相忘千里月他年应恨五更风坐中不乐无三粲【侍儿以英粲为名】客里相逢祗两翁急雨催诗更萧瑟小牕寒夜一灯同
二
锦堂莲烛夜烧空喜笑蝉联綉户中尘绕梁飞歌白雪袜淩波去舞回风投梭且莫惊狂客却扇何妨眩醉翁青鸟殷勤问消息留髠灭烛许谁同
何嘉会寺丞遣嫁侍儿袭明有诗次韵
鲁阳之戈倚半空谁能一却日再中惊回十二巫山雨永隔三千弱水风瘦语便传黄绢妇多情好在紫髯翁谪仙尚有盃中月独舞婆娑醉影同
二
哀弹已逐楚云空锦字参差在眼中应是桃花贪结子任教柳絮舞随风留春不住无樊子隔水遥看有杜翁无那丁宁花鸟使丁香偷结两心同
迎薰堂小集袭明用前韵再和
饮痛琼艘百柁空参横斗挂月当中不愁马上衣沾露且看樽前帻堕风未辨清歌娱醉客莫将强韵压衰翁诗成快写鲛人泪万颗骊珠讶许同
何嘉会以侍儿归彭生小诗戱之
浮苍宛宛两眉长泻碧泓泓一监光山海相逢非浪语小孤明日嫁彭郎
长乐寺
层梯倚天碧细路连草莽萧萧青松门税此盃中鞅轮囷老树枝偃蹇怪石状中有莲花台迥出诸天上空堂卧钟鼔古佛暗龙像飞泉漱石除夜半发清响云低雪浮浮柳动春盎盎超揺万里眼更欲登叠嶂
二
万瓦冠松壁千嶂锁云庄故人置酒地清夜灯烛张破壁挂月阙遗箫啸风廊妖歌倾四座醉卧锦瑟傍寂寂花絮乱匆匆莺燕忙雍门已陈迹余音空绕梁我来久徘徊惊呼首一昂老僧独依然对坐柏子香【何嘉会饯爱姬于此呼字当作去声】
志新遣介致书馈以巴蜀纸黄柑珠榄大栗鹅鮓胎虾为饷戏作长句为谢
巴江新捣万谷皮禇生粉面肤凝脂故人千里特寄我落笔宛宛天投霓绨囊丹果十袭包爆栗飞烬石火敲红顔着树落青子香雾噀手披黄苞苍鵞无罪见葅盐苦酒濯之光五采虾跧久已成枯腊咫尺波涛渺江海客舍纷席争满前馈羮不复五浆先殷勤重饷有吾子两夫担荷頳其肩
嘉会饮饯爱姬大恸而别
小牕危坐若为情曳杖穿云取次行萧寺试来携手处阳关已作断肠声歌呼本自追曹相恸哭那知见贾生坐上谁人最愁絶江州司马泪纵横
游钟石寺问名寺之因老僧指门旁石如覆钟状赋诗一首邀何袭明登仕同赋
月斧琢朣胧团圞覆石钟连络青云根点注碧眼封补天记女娲移山宅愚公当年偶遗漏堕此草棘中奇礓久沦蛰化出金仙宫老僧惯见之笑视瓦砾同砺角戱乌犍送火敲青童摩挲问无恙千岁今一逢堂堂张茂先扣我蜀井桐噌吰振林莽叱吸万窍风澒洞衆壑满吼彻九地通狂奔窜幽题惊怒拔老龙丰山霜霰零彭蠡波浪舂一鸣固有待寸筳那得攻水曹笔五色东序罗笙镛辟易四坐倾踏蹴万马空伟兹抱奇音伴我窥灵踪赋诗乃不如露草号秋虫
宜黄尉李集义遣书问安否小诗为谢
三年着南冠两见芳岁新朝为虫蛇侣暮与魑魅邻行随木上坐卧对竹夫人独有金石交不废风雨晨书来一吊屈我已屡厄陈啧啧爨下桐嗷嗷辙中磷絙以朱丝绳放之碧海津穷途得重惠肝胆大轮囷岭云乱擘絮檐雨收断线箕神拥前驱万瓦集微霰土峯忽崔嵬炯若簪出弁衣棱森欲起眼结醉复眩属国卧餐毡含糊不能咽
喧豗凑六合澒洞咽羣籁俄惊江海悬坐觉虚空隘包藏失地险弥漫见天大婵娟自一种巧丽穷百态独余古柏青正色老不坏
鸿庆居士集卷二
<集部,别集类,南宋建炎至德佑,鸿庆居士集>

[book_title]卷三
钦定四库全书
鸿庆居士集卷三
宋　孙觌　撰
诗
次韵王子钦上元感事
寒雨吹黄屋明星照紫宸龙沙万里去灯市七年春感恋丹心折悲吟白发新孤臣卧江海老泪满衣襟
二
金地三千界珠宫十二楼人行仙佛土春满帝王州邂逅羣雄扰消磨百战休伤心歌舞地锦缆起汀鸥【事见杜子美秋兴诗】
三
氷雪依春尽云山发兴多微吟愁独夜小立伫斜河社鼓村村急樵音处处歌呼童埽月榭不饮奈明何
题硖江萧氏庵
雪屋清如洗云崖翠作堆破扉风自掩败壁雨先颓野色初还柳林香尚有梅沧江千万顷一鸟镜中回
二
云逐归心乱山随望眼賖踈林欹晚照浅溜咽春沙客路三千过僧窗一笑花此生安税驾有地即为家思贤堂萧君筑室江上馆李先之先之既没李伯为记其堂曰思贤云
篇榜银鈎动褒题衮相尊天边玉女去江上草堂存蝇附俄千里龙登有一门萧郎传旧业击水看溟鲲
二
相国开藩日枢庭放鷁时碧油来弭节彩笔坐题诗有客皆如此知君更不疑相逢一笑喜空恨十年迟【堂中有李伯纪徐师川诗榜】
宿善法寺
野寺知名久归鞍试一寻乱山迎晚眺万木拱春临遥想超神界安禅见佛心时参鼻端白趺坐息深深
二
雪涨春江动云归暮坞深岩栖尘不到禅几老难侵野虎风生啸哀猿月伴吟荒鸡号五点说尽落凡心
再赋
水绕禅窻浄香凝古殿深读书不求解酹古聊自斟塔铃已无语匣琴犹有心独謡西阁夜风满快哉襟
二
爱竹门可欵命车壑初寻鸟啼春院静人语夜堂深鼠迹留金鉢蜗蜒涴佛金隣翁笑相命春酌夜沉沉【田云欮从政置酒】
天长寺
江行萧家峡路入天长寺沉沉千步廊植杖聊一愒山对逐客愁花溅寒食泪提壶苦劝人何物关汝事
次韵王子钦雨中
梦断行山去诗成急雨催霏霏嘘谷满闪闪映空来出岫非无意为霖信有材故园小桃李昨夜一时开袭明登仕出示尊公家传留读数过抚卷太息赋小诗归之
鼻祖有殊相【事见家传】耳孙信多贤閲世已黄壤传家尚青氊妙语今作者生气有凛然便须勒苍珉揭此宰树边
再过天长寺
岩姿天露巧地胜延隙光鲸怒四海鬬蜗一身藏逃空真乐见甜寂幽梦长灯暗不复续卧看月侵床
二
山立起平案松偃卧枕光尚怜桃靥小已见麦头黄检事关兵气逃禅入醉乡平生湖海兴一棹付慈航
利见置酒燕超轩袭明赋诗次韵
杯行到手莫留残忍听金钟吼夜阑红雨乱飘花?动碧云吹断玉笙寒破除孤闷千疴散邂逅良图一笑懽老去更勤须秉烛对花浑似雾中看
二
芋大鹑衣对懒残铜瓶泣雨又更阑临风洗耳真堪笑映雪看书且耐寒共指分襟能几日直须把酒罄交懽风流喜见佳公子未信穷途白眼看
分宜道中
老牯挽犂泥没膝剡剡青挟鍼水出大麦登塲小麦黄桑柘叶大蚕满筐猿鸟初呼聚俦侣缫丝百箔闻好语此时物色不可孤劝君沽酒提葫芦
宿袁州城外祥符观越日徙纠廨舍
宜春客舍无一夕古观独眠不能席破屋飇飕人雨立空林啧啧蛩夜绩青袍白马郡督邮晨门过我鸣前驺不求五斗彭泽米且卧百尺陈登楼
萍乡县
云梦青邱蟠楚薮萍实江边大如斗故垒摧颓百战余旧事传流千载後青崖半裂苍兕吼空陂突过黄狐走山深日落少人行寂寞鸣蜩嘒高柳江湖一梦三年久慰我飘零一杯酒羣盗须降汉赤眉故侯办作秦黔首安仁县有大第一区官兵纵暴主人谷氏避不敢居三年矣县尹常馆过客于第中赋主人避地行
主人避地卧荒村道傍故宅今仍存乌鸟呼风白日静藤萝挂月苍烟昏壁上削铁千步垣客子不敢窥其门一时胜事那能说撞钟击鼔行金尊
二
华榱翠桷刻蛟螭蒿艾不剪与户齐野鼠羣行昼蹑壁山鬼一脚夜撼扉缇骑埽迹今已非官兵纵暴来无时千炷耽耽四壁立主人避地何时归
衡州灵泉寺观竞渡
喷雪怒相搏投虹贯其中张颐吓北客拍手笑南公固自轻一死终然鬭两雄踌蹰倚山阁得失漫鸡虫
二
健捷两首虺爬沙百足蚿击水羣鲸动起风一鸟翩壮心殊未已怒臂欲无前亦有旁观者踌蹰奋两肩
即事
落日投林去低云贴水飞江翻半嶂倒帆健一风肥醉重倾蛮榼歌清绕妓衣城南多胜事何必阆中稀
回雁峯
三年践蛇虺一命抵豺虎悠悠故园心万里崖峤阻祝融方司南巨岳镇全楚沧浪濆石壁白日洒飞雨寥寥苍梧帝髯断泣二女斓斑竹上泪溅血今如许沉文吊湘累鱼葬得屍所寂寞千载魂故物但角黍吾生将安归堕此瘴江浦逐臣正南游倦鸟已北翥放身秋崖上万壑赴一【阙】干戈浩茫茫安得【阙】翅羽
愚溪
羣休眩鹿马独觉辨渑淄虫鸟岂知道断尾畏为牺草木讵有灵卫足不如葵智囊樗里子痴絶顾恺之成坏系所遭何必陋昨非仪曹天子士失身蹈危机一斥卧江海南冠系湘累不起蛇陆便作马【閟】　栖匿智以为愚更欲以名溪溪山清可厉溪上碧相围石底行翠蚪烟中采修眉一朝纩息定白日断履綦丛祠翳篁竹秋风生网丝凛凛望千载避世真吾师故物不可寻山川尚华兹永怀西州动兴言北山移欣然解其会了了不复疑独醒亦何事誓将餔糟醨举酒酹一觞宛宛度雨期蕉黄配丹茘歌此迎神诗【北山谓愚公也】
礲岩【去全州十五里】
日上千峯乱风岩万壑秋两岩折天罅一水涨岩幽絶?飞桥过寻源秉烛游倚空翘翠葆漱石走苍虬【岩中乳盖皆碧也】老树挽天立奔云接地流壮怀开浩荡病骨耸飕飀皓首殊方去清樽尽日留无人与说似胜侣满南州
礲岩寺
千峯夹道直一水抱村流清絶小丛林绕舍竹修修老僧惯见客坏衲雪满头野菓折奇苞畦蔬剪新柔漂零五管去邂逅一笑留诗成写君壁纪此梦中游
灵泉寺
窻户边开紫翠间小桥独立听潺潺意谐独有清风共兴尽聊随落照还但见虚童蒙白帢且无泷吏发騂顔风花雨叶元无定何必区区恋故山【岭外虚市市人大半以白帢蒙首】
次桂州
过岭逢人问象州瘴烟如海蹴天浮三闾逐客何将到八桂宜人且少留
二
江上烟云翠作堆倚天青壁鴈飞回神州一望三千里不是南迁肯独来
桂林山水奇丽妙絶天下柳子厚记訾家洲亭粗见其略余以六月六日度桂林岭欲更仆诣象属暑甚遂少留日从诸公于岩穴之下穷林巨壑近接闤阍之中远不过闉之趾举高望远夸雄鬭丽殆不可状择其尤者以十诗记之名之曰桂林十咏
八桂堂
橘中隐商顔桑下?羽葆古人日已远贵迹今未埽英英八桂堂屹立表衆草名随五柳传寿待三松倒南堂驻金节伏剑收蛮獠駪駪立万马猎猎卷千纛元戎领客来小摘羞涧藻醉缬乱繁花移来插晴昊
七星岩
十载污修门簪槖侍帝垣五云深莫窥衆星拱以繁一坐牍背书身落海上村山川发余想钟鼔眩昔闻星图焕斗极两两错地文今日复何日乘槎造天阍日月起可挟参井立能扪谁当揭其柄为我酌瀛樽
栖霞洞
飞仙巢三山弱水环四溟谁知黄茅岭自有白玉京独曳一枝筇枝空上青冥蟾飞堕八桂石陨化七星幽幽炬火然异状不可名埀天紫云盖插地翠羽屏已无俗士驾上有迁客经敢言居夷陋妙纱冠平生
来风亭风洞在七星岩之下曾公岩之右大暑将有风出穴中泠然如氷雪被体不可久留旧有亭摧坏始撤而新之赵漕少隐置酒落其成名曰来风云
万树张大伞千峰卧独龙彤云竟天【阙】　　　　　投老落蛮憍暍死愁吴侬风流贵公【阙】
苍崖折天罅中有万里风习习驾两腋飘飘落琼宫草木啸竽籁涧谷酣笙镛披我快哉襟谁能辨雌雄
龙隐岩
跳波触石喧古木抱崖拥老蛟压泥蟠一笑作潭洞孤峯起崷崪哀壑浩呼汹腥风噤蛙淫冻雨落毛氄凛凛白昼寒瘴髪立尽耸旱气曛日黄缩瓜但隂拱悠然四大海歛此一毛孔安得化为霖蕙叶有光宠【时祷雨未应】曾公岩曾子宣丞相元丰中守桂林游七星山始见此洞芟薙草莽中平坦方广可容数百人悉布砖甓之入洞十余步有涧水横其前不可涉公梁石为桥以便游者号曾公岩
羣峯依天立万马屹不动风欹紫玉珂雨暗青丝鞚相君千里目渺渺孤鸿送披云覩天巧凿翠出岩洞中空贯长虹侧立剖大瓮宛宛卧石梁欲起【阙】地控玉棺已上天甘棠有余诵独余涧底泉时与幽人共
雉山岩昔有僧结庵此山中诵法华经野雉日一集听之至终卷乃去率以为常忽数日不至山下有妇人产子腰脇间余雉毛数寸寺有石纪其事
顽石解首肯老松闻肘回野鸟集隅坐听法时一来山僧古佛徒一龛寄岩隈哀此堕卵状点砾妙夺胎休去复歇去呱呱见啼孩独此腹脇余斑斑尚毰毸精通日月贯义动金石开异事埀千年仆碑卧苍苔
永宁寺佛阁五代末马氏?有荆广时其子賨所营也閲二百年壮丽如故有画像存焉状貌魁梧称其阁云
一念去来想万象起灭境方寸有所营可与天地永五季日寻戈四海环沸鼎炎方一旅平烽冷夜彻警梯空出高峯飞阁冠五岭照耀人天上变灭弹指顷故物二百年虎死尚炳炳小立梯层栏乌鸟聚落景
西山超然亭
厖区翳榛莽地瘴藏百怪西山何轩轩拔脚风尘外中萦一线蟠侧立两壁对旁连九疑高远控三湘大孤亭坐林杪俯见飞鸟背号方泣二女御魅窜四罪谁去窘囚拘故自脱天械飘飘思淩云万里风雨会
虞氏隐居雷守虞沇避地桂林结茅江上万山环立二水交流游客过其下皆有志归与卜隣之意
山色洗眼青遥见紫翠重江光照肌白靧作氷雪容问谁三间茅散我九节筇江声过席上山影落盃中主人乐忘归卧听鼔角雄检点屐齿痕斓斑尚苔封寂寂春萝月萧萧秋桂风何日赋归来庭柯抚孤松
翠屏洞
团圞千嶂抱窈窕一屏开翠黛愁将敛乌云睡作堆倚松真漫尔藉草亦悠哉更有阳台雨朝朝暮暮来
二
千仞欝嵯峨纎纎翠错磨雾环篸碧玉风幔卷青罗鹊喜窥人语莺娇倚树歌江花红湿处彷佛袜淩波
饮修仁茶
烟云吐长崖风雨暗古县竹舆頳两肩弛担息微倦茗饮初一尝老父有芹献幽姿絶媚妩着齿得瞑眩昏昏嗜睡翁唤起风洒面亦有不平心尽从毛孔散【事见卢仝茶歌】
九日次献花铺【李卫公贬海外道过象江蛮女献花於此】
古路三叉口青裙两髻丫更无陶令菊空想卫公花破屋堆黄叶清江缭白沙殷勤邀一醉蜑酒压梨楂
入象州界
须贾之罪发可数张仪之辨舌空存以身藏怨今如此不死投荒感上恩殊俗若为投缓急故交何处问寒温多情鸟鹊真幽伴莫遣张罗翟尉门
到象州寓行衙太守陈容德携酒见过
万里南来亦偶然一盃相属岂非天直从尺五城南社行尽南阳路八千三夜故人应入梦五浆客舍有谁先使君遥驻花间马欲伴愁人到酒边
二
飣坐黄甘噀手香堆盘丹茘照人光莫辞蜑酒一樽赤会压瘴茅千里黄未省谗言遭薏苡直将空腹傲梹榔酒醒梦觉知何处树影参差月满廊
南山寺
千丈云根?此邦沉沉寒影卧秋江潭空映日苍虬动烟煖翘沙白鹭双梦觉滩声喧客枕吟余竹色满僧牕诗成絶叫曾楼上听我洪钟万石撞
二
安心是药本非禅遇胜欣随意所便嚼蕊拈花身老矣穿云涉水思茫然行逢酒伴操觚去倦憩僧牕借榻眠寄语排言问津者人中今是地行仙
象州行衙井泉甘冷太守而下皆饮此井
鸡号更五点衆星尚煌煌残烛半吞吐宿酒疑在亡碧井隂修梧林踈月汪汪峤南瘴疠地饮此氷玉光晨瓶出雪乳一漱病齿凉衆汲欲尽及匏尊得细尝
题象守坐啸堂
治国如烹鲜驭民如牧羊薰狐芦自焚投鼠器必伤曹侯百世师狱市寄全齐天下本无事庸人勿扰之危机蹈潜弩恶吏冠虓虎飞走岂不高揺足堕网罟使君古太邱妙割无全牛班春千骑晓长啸万壑秋棠隂日转午风檐翠交武问道舍盖公诵诗选何舞渭水占熊罴万里笞羌夷试磨南山石更草中兴碑【郡有南山石壁数百丈屹立江水中如浯台】
别象州陈守容德
三年客殊方荣悴不堪说迢迢家万里奄奄命一发使君古丈夫兴哀在缧絏平生风马牛旧职比鹣蹷欣然一笑粲彼此百忧结皇恩下天扉泪泣孤臣血行?洗玉盘载酒助欢悦庖珍问五鲭饼字炊十裂徙突今未黔班草永一诀何须更秉烛端是梦中别
雉山寺青罗阁
蛮村避谤三年过野寺寻僧半日闲小槛吹香花漠漠断崖漱碧水潺潺桄榔叶底秋声满柏子烟中午梦还便拟买舟随钓叟一蓑烟雨系沧湾
蒙亭
小筑三间足雄包万象并遥波通极浦落日抱孤城小语千岩应长歌百蛰惊坐看衣屦上漠漠晚云生
二
落拓诗酒伴踈慵粥饭僧荡胸开远抱拄颊见高棱鸟倦犹闻语蛟寒正可罾一区如可卜吾不愧陈登
七星观
邱壑心犹在筋骸老可憎倚筇欣小愒躧履看先登神马何须驾尻舆本自兴九关通一路欲蹑岭云升发桂林刘帅立道同诸司出饯于甘棠渡口
行尽海北天笑指湘南路使君载酒醪拥节东城驻前驱千纛直纵猎万人呼尘流翳白日十里映黄雾何人揖迎我一苇横江渡渺渺倦鸦翻相从归薄暮
二
汹汹万号窍风吹海浑冥冥蔽一天瘴云埋日昏南荒底日所黄苇三家村谁云花解笑但有鸟能言缪恩解南冠归路首北辕酒行可以起稚子候柴门
北归过永永守赵君宰置酒万石亭
三湘陌上逐臣归万石亭中送客时拄杖披榛行莽苍汲泉磨藓看魁奇天倾五色遗娲补谷变千年出岘碑何似溪边小桃李向人膏面出风姿
皇妃岭
濯濯漱壑泉岩岩依天石扶藜上秋空一缕挂絶壁胡为乘此险登临风雨夕千金戒埀堂尊驭且莫叱过衡州舘于郡斋时太守裴梦贶督役于城上
万锸风雨集三令霜雪严适发半闾左雅舂亦髠钳大事难虑始掇龟宁复占君看执扑者端是邑中黔
宜春台呈太守陈次明
闻说宜春好层台试一登陇泉悲瑟瑟松雪见层层孤絶烟中寺微茫树下僧诗工传写妙不数画师能
西斋
二江戎马後宜春独称雄重垣抱金柅巨堑疏玉虹使君师齐相佳处在酒中百觚倒春醸洗尽疮痍空西斋置一榻时有客子从我来属无事新脱楚市舂伴值呼浩然惊座得孟公欹眠看衙集鼍鼔鸣逢逢
再过曹山示如老
不羡鹏南运聊随雁北还扪天上何岭犯雪过曹山偶到万里去重来一梦间观河见如旧双鬓自斓斑
故侍御邹公抱节亭
一邱黄壤卧龙泉光气轮囷夜斗边长史青毡无旧物拾遗华屋有修椽凤麟毛骨皆如此水石风流尚宛然亭下不生闲草木箨龙无数皆参天
邹志新追路至甬桥有买田之约三衢道中作诗寄之
首路氷雪严过家梅柳动故人一笑隔千里劳远梦夫君具眼只閲世妙百中嗜好如酸醎不与俗人共我老卧瘴氛摧挠谗夫衆败履谁见收乘槎子宜从归袖风中翻翩若孤云纵殷勤三日别折柳天下送那知汉网踈欲问周鼎重江臯两牛鸣塞垒万弦控终当受一?竟欲邻二仲请师樊迟圃共抱汉隂瓮
鸿庆居士集卷三

[book_title]卷四
钦定四库全书
鸿庆居士集卷四
宋　孙觌　撰
诗
送王循道赴省试
龙扰已可屠瓠坚今可攻不辞千金费莫计五石容藏器古有待用大难为工平生不龟手伫此一战封
二
千金市骏骨想像不可逢安知辕轭下磈礧卧肉騣天廐四十万一洗凡马空叶公莫惊走始信有真龙
三
秦俗自击缶齐人善吹竽宁闻牛角鬬莫奏凤将雏独唱谁能晓弥高和欲无中郎非俚耳为斵爨中枯
四
殖绰拜勇爵儒冠堪溺中可怜毛锥子譊譊尚争雄夫君口击赋陈言贱雕虫行以立谈间可折万里冲
过臻闍黎
龟肌鹤瘦老臞仙坏衲穿孔雪满颠无数岩花开自落青山相对独依然
二
髯龙远舍立踈踈白甲苍皮十抱余当日青青折钗股如今老节已专车
三
莫便将心到处安小牕趺坐两蒲团芋魁半熟通红火鼻涕埀颐对懒残
送智海上人
大师兴趣在江湖拄杖扶行稳当车苦要诗翁谈生活穿云涉水到西徐
二
折鼎支砖石半欹拾薪乞米为朝饥昏昏一点炊烟里见我邯郸梦觉时
马迹上塜遇大风雨书僧壁
松竹骚骚绕舍鸣沙头一夜连雨明冲泥裹饭浇新塜野哭干霄共一声
二
白帢排肩上塜归饥乌攫肉纸钱飞东家已改清明节一点炊烟上翠微
示相者
汉嬖宁闻通饿死秦黔自说布当刑侯王将相元无种试向人奴覔卫青
某靖国中与时发同寓郡庠潜心之北牕凡三年而别别後三十五年复相遇於荆溪颐山之下苍顔白髪互相惊叹追数一时同舍生在鬼録者十八九独两翁无恙耳方筑室山中以老焉将与时发杖屦往来如杜子美所谓两老者乃赋诗而以为之先
簪盍尽晨夜裾连讲肆朝昂霄初一睹历块已先超竟卧盐辎老终遗爨鼎焦月分千里共波折两萍漂卷地边尘合弥天刼火烧途穷歌兕虎巢毁赋鹪鹩稚子开三径先生守一瓢但空囊似腹莫折磬如腰帻堕樵风过袍斑钓雪饶蜗盘怜角缩鼠黠看须揺鳬鴈吾何筭松筠子後凋共怜身独在相视意俱消负衅投炎海全生托圣朝那知龟是鼈已见鹏如鴞楚玉号三献尧云焕九霄啼乌占夜喜归马弄风骄便杀鸡为黍休寻鹿覆蕉并隣如可卜半道不须邀汲井浇桑本携鉏莳药苗千端身外事一噱醉中嚣蚁泛莲埀叶鱼烹柳贯条往来成二老随分各逍遥
次韵王次之龙图
拨雪披云粥面浓三盃困卧北牕风悠然一梦南柯去千骑靴刀帕首红
二
蕨芽载土笋穿丛青子森森褪小红与物无情吾老矣如今休恨五更风
三
青梅着子欲生仁始见新红触眼新李径桃蹊俱埽地一枝独自占余春
四
一种奇葩絶衆芳朅来当户见鉏伤犹看纫作幽人佩独步修门擅国香
示天宁晤老
锡号延春阁知名四十年向来香一瓣恭为佛佗禅雾沐山藏豹风餐叶翳蝉寥寥千佛後又见一灯传【哲宗皇帝晏驾晤老从佛佗禅师问语于禁中延春阁锡号祖灯云】
二
有地逃铜马无心待玉鱼牛眠今可矣龙耳欲何如荷锸千岩去连辘十日余殷勤古松下为剖瓮中书【晤老为亡兄卜地号卧牛山而穴未定故有龙耳之语】
次韵德发驱虎
三窟憎狡兔两端忌首鼠含糊有前却遗患在养虎操刀贵能断坐见皮寝处应须下车搏不待探穴取恢恢天漏网汹汹国破斧惊呼咤万口走避空一府长围起伏虚尺箠下戛敔迷行出汉圈送死入郑圃大彘保尻领童儿聚俦侣枯颅归阁束败鞟实庭旅宁堪裹马革但恐污牛弩三患古所害一死谁贳汝缘林亡【阙】命首祸自吕母师行费千金城坏堕百堵踞鞍髀欲消囊笏颊谁拄要先羣鲸戮未快一虎去
读沈德润诗卷
系马门前柳投鞭息吾驾青林合扶踈木杪抗风榭沈郎天骨清衆垤立嵩华闭阁卧读书一榻过僧夏尤工五字律句法窥鲍谢无穷真炙輠有味乃食蔗我老复何为齿髪日夜化寅缘苇间见拊髀起一咤悬知掷地响自欲补天罅坐令长安楮顿起千金价
读王季恭诗卷小诗为谢
潜泉不到一周星膝上郎君得我惊大府潭潭真老相长淮滚滚旧家声渥洼随地须千里穷发埀天伫一鸣莫遣画蛇安两足宫袍赐锦待先成【季?蔡天启舍人之甥也】
二
金钟吼彻晓霜清瓦釡如雷不敢鸣欲识呼卢真彦道试吟石鼎调弥明牙籖万轴撑膓满金检千篇唾手成堪笑韩公太多可浪传侯喜有诗声
寄题钱申仲漆堂隐居四亭
望云亭
昔年隐君子去修地下文王官竟不返幸树十里春哀哉抱长思恸哭苍山根肠回日万周系此三尺坟伤心閟黄壤矫首望白云云去无处所泪湿塚前麟
芳美亭
离离陌上花春到锦营中上塜千骑出竟天晚旌红故园已陈迹风流余此翁渺渺山间曲披披烟雨丛种桃今着花千岩贮春风锦绣裹山谷遗民悲故宫
遂初亭
行有叱驭难坐有埀堂畏莫驱九折险轻用千金贵为贫聊尔尔兴尽我辄逝平生慕朱游肯污薛宣吏清晓拄笏坐西山有佳气一笑食蛤蜊宁复知许事
通慧亭
硗硗锡为骨瘦脊盘九龙中涵千斛乳连络万窍通漆堂枕其股【阙】飘乃不供诗翁亏天巧妙契卓锡工青林破苍玉碧井卧白虹他年一杯酒配食桑苎翁
寄题胡茂老枢密横山堂
古县水山国万室蟠其中环成千嶂【阙】并合不泉通我公擅一壑曾云生荡胸放神八极外坐驾两腋风峩峩十二环半出帘幕重修眉画新就一抹翠埽空欣对惬平生似为悦已容百金置酒地牕户浮青红高陵拄笏见采菊篱下逢【阙】坡迳千丈横絶埀天雄日丽莺谷晓沙喧燕泥融悠然命巾车往往载客从大句琢天巧【阙】弦奏三终溪山久寂寥高辞擅无穷天王驾羣英长辔系九戎安知横山下一榻似老龙功名方鼎来龟祥兆飞熊勒石诵中兴浯台两穹崇西州归谢傅东海表太公千年丁令威骑鹤还故宫
次韵向伯恭侍郎致政归临江
六龙暴鬛海生尘霖雨方资命世材此去谢公须强起谁令陶令赋归来追怀玉笥三年别指点芗林一笑开大舸横江日千里凴谁倒曳九牛回
湖州道中
望道场山塔
碧玉旋螺插暮烟遥看桂子落僧前试寻白水田头路一苇横江浪接天
二
萧寺知名四十年身投笼槛到无缘行人指点松间路正在孤云落照边
早发下若
宿雨乍收山气敛清风欲发曙光寒纷纷鸟动行人起百尺浮图水底看
过东山【在临安县】
千章古木翳山根谁与山僧共寂寥珍重庭松寒不死苍皮老干雪齐腰
横山堂
波间指点见青红雪脊嶒棱倚半空幻出生绡三万幅游人浑在画图中
二
苍云十亩?平寛露叶风枝绕舍寒莫遣先生赋归去且令小吏报平安
三
溜雨苍皮四十围年来又见子孙枝龙锺白首门前客待看成隂合抱时
荆溪道中四言送僧
老蚕上箔倦鸟投林牛闲人卧荠麦交隂孤舟纵棹緑涨一寻好风徐来清和满襟举盃属影伴我孤斟老矣锺仪尚操楚音高山流水寓此琴心上人问我何念之深
题谷隐
碧瘦峩千叠清深涨一篙红轻花佀肉緑细柳如缲句好无强对神超有独遨苇间青篛笠彷佛见秦逃
二
露湿芙蓉晓风甜橘柚秋衣中红影乱尊俎翠光流尘暗迷三马阳骄喘万牛五湖烟雨里不系有孤舟
送张牧之赴南昌
青山触熟并西州没马黄尘接地流庾亮南楼应有待薛宣东阁可能留官闲端为三升恋兴尽还从五斗休绘出金盘堆白雪秋江一叶认归舟
四月十五日牧之赴南昌辟某与季野从周饯于松沛佛舍竟酒步月至埀虹亭久之遂别戏作数句送之
银河竟千里水接云漫漫一杯属明月俯见人影乱张公江海客坐啸白鸥伴寥寥如清风一笑亦可唤叫朝驾戎轩插羽流白汗行矣且勿驱未怪安石缓神光射斗南绚若金碧烂出门问何祥铜章付雷焕
臞庵
落日吹行客马上振短策触途眉见赤堕俗眼生白安知青林中有此江上宅决眦破天藏荡胸纳空光一奁注寒晶表里洞八牕风水自吐吞喷雪忽满江臞翁目如电坐閲东海变酒酣跨赤鲤谒帝通明殿霓裳月中闻罗袜波上见我老寄渔商家风在潇湘虚舟自不系倦鸟宁复翔一榻如见容拄杖挂鉢囊
送径山僧
桑枣翳一邱风雨鸣四壁晨门响丁丁一笑喜折屐臞先诗作瘦句有径山色哀弹发朱弦妙寄追白石虚名子过听愧卧不能夕归袖挽莫留淩空看飞锡
过慧山见旧题
一别名山十五年宦情羁思两茫然故人半作累累塚只有苍官立道边
二
髀骨消磨马上鞍尘沙满眼路漫漫不须更障西风扇为酌崖泉一洗看
王佐司致政还乡
安眠不踏鼔蓬蓬荣路先回鶂退风独岸角巾东路去休惊蕙帐北山空画图便可追三士同社谁能作两翁待拄一筇随蓟叟摩挲铜狄霸城东
二
水满沧浪旧钓矶春风江上片帆归繁红不见桃千树老干空惊柳十围万壑烟云供坐啸一龛香火结真依落花细草应堪籍醉撼长条雪满衣
过臞庵示王文孺
黄帽青鞋两鬓斑一簔聊寄此身闲不因误入桃花去那得夤缘见苇间
二
鸡犬无声白日闲一筇九节过眉斑会须俎豆三高士且寄风流二老间
华亭朱师实中大燕超堂
海禺纳万艘市区沸百贾黄尘翳白日千骑腾一鼔蚊巢十字路四顾尽旷土蜗角两大国一怒有标杵角名眩多卢聚讼攻衆楚昏气自成雾濯濯汗浃雨朱公误涉世吏隐寄圭组俗缘堕人境心大接天宇搴芳采莲舟撷秀艺药圃山寒石棱紫树老松鬛古风牵碧罗卷雨压翠纛舞寜须鸟催酤自有花解语观鱼乐洋洋梦蝶飞栩栩坐令游侠窟化作仙佛土高卧水国秋静憇月庭午不解壶公龙天上有官府
洞庭沈氏园亭
云根瘴滔天万叠如连环峩峩一镜中绾结十二鬟坛殿岁月古敝石苍苔斑毛公已仙去故物尚人间羣胡射汉月猎火焮百蛮安知橘中乐避世真商山英英东阳孙高情寄人寰诛茅择地胜斩崖破天悭开轩叠苍玉乱峯刻潺颜循除绕罗带浅溜鸣潺湲意行云共出地坐草可班兴至亦乘桴一簔卧沧湾
洞庭善庆堂置酒小诗寄之
幽絶小蓬壶参差见画图乱青山四出一碧水平铺洲蕊红相照沙茸细欲无莲房骈百子橘圃聚千奴布谷休催种提壶且劝酤楚腰飞燕燕秦缶扣乌乌便旋惊回雪连娟引贯珠西风催画鷁落日咏骊驹浩荡川原隔惊呼岁月徂寥寥清夜梦直拟控搏扶
华山德云堂
昔年曾上德云堂木奴千树新着霜白首重来十载後六花檐卜薰风香湖上青青只如旧湖波涨緑浓於酒堂中老宿尚依然乌鹊巢肩柳生肘
讲堂
谁令坚白鸣自作雪羽争莫遣蝇钻楮便恐鼠污羮道师表衆惑自逐鞭影行拊几无一言大千作雪鸣
折玉崖
巉巉两崖青漫漫一奁白坻沙射月彩牕户栖珠璧定心如止水逝将老空寂手弄一掬寒面傃千仞碧须防童子喜往往犯瓦砾
兴化朱公大卿没于庚申岁既除丧矣其子彦寔过余于晋陵留十日而别赋二小诗以饯之
百感伤心老泪潸一抔埋玉卧空山着鞭竟看驹千里窥管初惊豹一斑贫病故侯今白髪风流公子尚青纶不须优孟追谐笑已见遗珠合浦还
二
柴扉忽枉故人车躧履欢迎一笑初梦里覆蕉疑有鹿食前弹铗叹无鱼匆匆注瓦浇村醸草草供盘折野蔬他日死生君一访上林鸿鴈有书无
读张彦明饮酒赋诗唱酬次韵
满酌黄垆万户春倒投紫骑八仙人句中得曲陶元亮酒里知名贺季真九醖调成花上露一丸爊出鼎中银老来不辨追强对分我余光幸借隣
青毡堂
晋马已老矣楚弓今得之怀璧万里至化鹤千岁归主人有故巢鸠居不复栖俄惊桑田换已见城郭非偶寻蕉中覆忽得?下遗平生手所种老大今十围故壁初见蝎空尚床支龟塞翁一笑喜共赋青毡诗
别云闍黎
邂逅不煖席踌蹰空复情复随孤月出又作片云征已振空中锡聊班地上荆他年葛洪井更欲问三生
送僧慧彻
千灯佛祖後五字岛阿间危坐肘生柳独謡肩耸山浮盃更东渡振履又西还为我覔钓舟一簔伴子闲【彻自言云间人船子道场之所在也】
右丞相张公达明营别墅于汝川记可游者九处绘而为图贻书属晋陵孙某赋之
澹台书堂
松根络断崖石脚泫细泉书堂何代育故物尚依然右丞今摩诘尚友千载前神交梦仙舟地胜真辋川散策尘外躅脱履区中缘盃樽酌花鸟一醉藉草眠【澹岩唐人何仙舟书堂也】
泊湖潭
蔼蔼竹树交一潭?寒青已无鼃黾污尚有蛟龙腥林踈泛月彩艳艳一镜平我心亦如此炯炯珠夜明意行鱼共乐坐稳鸥不惊更欲漱吾齿不挂功与名
虾蟇石
天公磔蛙死堕地化为石魁然此江郊面带苍烟色葱茏一拳青凝湛半蒿碧犹疑老蟾窟尚吐月中液我来蹈其背坐睨倚天壁鼔吹不复鸣烟雨空寂历
多宝院
穿云访幽伴倚枝苍崖根冥冥篁竹中古寺松为门野僧营一饱乞食山下村拥鼻且独謡未觉钓石温世事风雨过岁隂波浪奔飘然得远游寄此五石尊
梅仙潭
潭潭云幕埀杪树秋罄发飞仙驾青鸾通籍在金阙遥见切云冠尚想淩波袜殷勤小梅花独照黄昏月生绡湿香雾翠袖卷烟雪忽然东风恶一夜吹石裂
金石台
层台接丛霄东西郁相望地灵锺神秀人物擅一方相居践台斗争雄两巍卬倚薄云雨近蔽亏星月光陈迹恍如接尊名缀前芳独有真男子平生盛孝章
怀贤庵
佳人去何之岁月忽已逝怀人昔孟光问道今法喜百年草头露一梦月中螘见此两足尊感动泪如洗区区记刻舟儿嬉亦漫尔永絶三生缘付此一弹指
翠积楼
嶒棱倚高寒突兀擅空阔江横碧罗带山断青玉玦湛湛清不摇霏霏翠如拨松溪奋苍鬛苔石换緑髪隂森揉肌粟蒨绚乱眼缬凭栏送落景一鸟烟中没
甘坡庄院
张公卧江海戢羽如鹏蹲平生廊庙具投老三家村一壑身所寄万里心自存买花红间坐种竹青满门似闻橘生奴渐见桐有孙提壶时见招一笑空罍尊
题宜兴闾邱令巢凤亭
老仙蹑两鳬自歌于蒍于千岑对隐几万竹绕直庐上有丹凤穴巢居插修梧奇毛间五采斓斑此英雏啾啾黄雀羣百陋见一姝追风吓六鶂逐日坠九乌芝田有遗啄握粟未可呼大池九万里一飞试南图
二
少年有殊相瓠白非仙臞三吴山水窟见此紫凤雏家无担石储腹有万卷书陈编践刍狗博具抵牧猪手持半段枪伎痒始一呼倒海探龙额据地捋虎须有客持钧枢大书表其闾盛事传不朽画入荆溪图【时宜兴方修图经】
和张正民通守
零落衣冠污尘土戴盆望天那得覩青黄着爨不下焚糟粕空传纸上语判花视草迹已陈十年闭口不论文君诗蔼蔼春云侣来吊湘江九死魂
张全真大资四老堂
真人东方行携纫坐小辇五星聚光炯八龙卧偃蹇张公世忠孝七叶冠蝉联翘翘麟一角濯濯蕙九畹声名大小冯门巷南北阮埙篪自鸣和满耳听睍睆舂粟悲汉謡然萁笑魏褊讵闻华亭鹤空忆上蔡犬堂堂鼎轴老秉道迪天显宁拔千金璧不践九折坂飞飞鸿鴈行恋恋桑榆暖草木香山春烟波洞庭晚芝老正可茹橘熟行可搴连床话团圞共此一笑莞当年伯仲氏衫鬓緑婉婉彩衣戏翁侧玉立尽瑚琏峥嵘六门阙突兀今在眼岁月知几何华皓森雪巘扶颠属匠石起死待和扁富贵挽不来拄颊但手版谈间锯屑霏酒伴金荷卷舞茵翔两鸾歌板曳犹茧氷壶明月吐琪树清风满起寻赤松游仙籍标阆苑
少逸登第还里中喜而赋诗少逸过余出示和篇次韵为贺
帐底诸生拥鼻謡诗书满腹侣边韶禹门击水高三级尧殿披云焕九霄骏马看花春寂寂长檠烧烛夜寥寥一飞更上金銮去满袖香烟散早朝
三衢教授陈德召宠新篇兼辱寄惠古史赋三小诗为谢
伐树已埽迹种桃今问津一筇随卧起四壁空无邻有怀平生游老手妙斵轮去搴柯山秀尽作泮水芹裁诗问无恙寄此岭头云
二
世人识真少耳剽得惊坐安知百尺楼上有元龙卧儒官为官曹学子书吏课长謡振商音丽藻发楚些独有白雪章妙絶无人和
三
太史命世豪始作表传记着书自一家亦足见奇伟寥寥向千载笔削号古史排斥已甚哉不学而见诋孰云争名者区区在朝市
题灵岩五至堂
老人昔记观何处白髪苍顔只如故湛然不与生灭期始信真心有常住公今忘物兼忘我坎止留行无不可桑下了无三宿恋壁间一坐九年过振锡忽逐秋鸿往浮盃又趂春潮上一片孤云自在飞不落人中去来想
郑惇老兼老寄示画赋小诗为谢
三椽容膝地一枕曲肱眠手把故人画起行梦相牵明河天上落一派堕我前溶溶注银海浩浩写玉川老眼眩欲迷今在第几天堂堂通德门种德今百年斋房九茎芝岳井十丈莲连枝挺奇秀见此两谪仙诗成粲珠玉纸落生云烟一飞看昂霄云中雁行连
章席祖巢云阁
翳翳林影交小合俯江郊千崖障锦綉万壑鸣弦匏翛然一枝筇寄此三重茅久知风御叟取云可为巢抱石舒翠缕綉色才可睹霏霏擘春絮欻见白鹤舞凝眸一瞬间忽展埀天羽起从潭中龙去作山下雨
题李营邱画
酒胆乘酣思如涌戏括枯笔为此弄谁令堂上生枫树自是胸中有云梦前山历历粲可数浅濑鳞鳞森欲动一啸参差是故林归心已逐孤云纵
寄题莫谦仲
山居
鱼盐市井雷冠盖车马路生息自相吹晨门默如雾超然尘外躅峍兀见砥柱汤汤海横流自有安立处幻泡水上沤空华草头露一峯独苍然岁寒但如故醉搴庭下花吟绕池边树便有山中臞来随白云屦
西楼
层梯倚半空百尺卧元龙偃蹇一榻上峥嵘两争雄暮卷珠帘雨夜镇犀帷风吾公安在哉云间指青红俯视大千界一器蚋满中巢蚊幸有余国蜗遂相攻湛湛天一碧万里磨青铜不落牛背上悠哉送远鸿
过慧山方丈皥老酌泉试茶两诗遗之
萧萧呵兰若桑苎有故家佛屋倚高寒僧蹊抱欹斜殷勤泉上客流落瘴海涯蜑酒压梨楂蛮烹?鼃蛇光洁镜一奁照影空自嗟老僧荐茗粥芳鲜凝露华驱除鼻中雷埽尽眼界花飘飘思淩云摄身上苍霞
二
战尘霾汉天猎火焮边地一筇遁垢气步入青莲寺耽耽九龙盘一壑埋老翠倚天松骨大粘壁苔髪细道人本臞儒得法妙出世胸中万斛泉洗尽蔬笋气天风吹泠泠助我鸣鼔吹名为不二门声音作佛事
过枫桥寺示迁老
白首重来一梦中青山不改旧时容乌啼月落桥边寺欹枕犹闻半夜钟
二
三年瘴海卧炎霄梦隔青枫一水遥万里归来悲故物铜驼埋没草齐腰
三
翠木苍藤一两家门依古柳抱溪斜古城流水参差是不见玄都旧日花
题虎邱剑池
猘子齗齗老更狂潭空百尺卧干将但令雷焕占牛斗不用朱云请上方
二
神兵一跃去千年石底乖龙抱宝眠尚有玉州怀寸铁裁诗救月泪潺湲
吴门道中
数间茅屋水边村杨柳依依緑映门渡口唤船人独立一簔烟雨湿黄昏
二
一点炊烟竹里村人家深闭雨中门数声好鸟不知处千丈藤萝古木昏
鸿庆居士集卷四
<集部,别集类,南宋建炎至德佑,鸿庆居士集>

[book_title]卷五
钦定四库全书
鸿庆居士集卷五
宋　孙觌　撰
诗
龟潭
真源閟仙扃一綫下佛龛来从白马聚洞作乌龟潭触石紬瑟瑟循除走涵涵漱齿类啮雪湔衣真佩蓝醉翁洒面醒衰白照影慙延缘遂清景拄策纵幽探
二
心空闲有味境寂澹无营石鼎胀豕腹幽幽暗泉鸣铜盘印鸟迹漠漠微云行起挽枝上红细倾榼中清提壶亦劝饮布谷仍催耕悠然独往愿一笑惬平生
罨画谿行
老牯浮鼻水中归彩雉应媒桑下飞萝茑冥冥山四起数家鸡犬烟树里一支新渌涨晴沟杨柳中间击小舟罨画谿头乌鸟乐呼雨唤风不能休
二
蝶趂花飞争入坐倚空百尺游丝堕乱山衔日半船明断云载雨前村过蕨芽戴上小儿拳渔市人归柳贯鲜罨画溪头人语好烹鱼煮蕨饷春田
三
沙头緑暗已藏鸦竹里犹残一两花蜗庐抱柳开新国燕语窥帘忆旧家春风有信自年年罨画溪边柳系船陶情满满酒如泉醉与长瓶藉草眠
四
翠木苍藤缭白沙槿篱茅店野人家了无狡兎营三窟只有黄蜂趂两衙树头猎猎酒旗风罨画溪边卖酒翁银瓶快泻清若空令君一笑面生红
龟潭
稚竹缘崖瘦苍藤翳树昏野花浑少态谷鸟自能言独曳烟中策来倾月下尊乐哉无与共幽兴在桑门
二
蜗舍三间小龟泉一勺甘楞严浑不看弥勒久同龛潭影千峰倒云梢万木参岩花自无主红雨落毵毵
题董令升待制朋谿
先生谿上宅华榜有殊称已为山作主更与谿为朋高甍俯流水坐见南山棱濯髪云破碎湔衣雪崩腾老蟾驾月来潋灧一镜升举櫂击空明玉壶响春氷夜久羣动息一啸清风兴手持修月斧自控赤鲤乘
题莫夀朋内翰所藏东坡画枯木
龙筋鹤骨老催颓百尺修围折巨雷倦鹊飞来空百绕踏枝不着又惊回
李茂嘉寄茶
蛮珍分到谪仙家断壁残璋裹绦纱拟把金钗候汤眼不将白玉伴脂麻
园中草木
葵花卧雨金杯覆蕉叶欹风羽扇低若信空华俱足幻何妨伯厚载鸡栖
二
翠衿独倚秋风立绦帻犹含宿雨偏已见异鸡无应看若为矫首尚昂然
题德清县舍松筠堂菊
篱脚金花玉露团柁丛寒蜨冷相看不随桃李供春事且伴松筠到岁寒
余杭道中观何人家竹
平生不省问寒温见竹欣然便扣门我是此君风月主不应更与俗人言
送雪峰化主
行尽千山与万山青鞋布袜水云间龙天正统毗那室乞取凋胡一钵还
山长老寄茶
睡魔迎我入华胥梦境倏然一蜨如不用分灯遣将去山翁茗盌为驱除
吴江教院首坐索诗赋
石火光中容此身只鑚故纸敝精神如今衰老浑无用犹有虚名误世人
送僧慧卓
瓦盂锡杖布行纒风御泠泠意欲仙一片闲云无倚着悠然吹堕野人边
送可珪化主
龙天万德拥金堂中有维摩六尺状但遣文殊来问疾毗那一钵满城香
复闍黎寄示龙兴举老唱酬书一偈还之
无台无镜亦无尘云何去现句文身只有华严八千偈詶对毘那彼上人
题删定侄画卷次其韵
青尖簇簇两春山翠叠峩峩十二鬟彷佛阳台梦中见试凴画手驻君顔
修上人以楞严圆觉二经见寄书六言
月标指上自见珠系衣中可寻卷去与人遮眼却来问佛徵心
郑惇老谦老出示三赋
妙絶窥三赋雄才想二豪望惊河伯叹却走李咸逃句挟青邱大吟翻白雪高定知空骥比犹待九方臯
题隆上人墨梅花
一枝插向钗头见千树开时雪里看愧杀道人三昧手尽将春色寄豪端
送五侄归南安
緑髪青衫美少年追风一抹紫鸾鞭十年竹马儿童旧洗眼来看立道边
题因闍黎静节轩
露叶纎纎翦緑琼三椽潇洒竹间亭青莲池上狻猊坐碧玉壶中翡翠屛晓幌日移光破碎夜窗风过响珑玲何人暂脱红尘履一洗昏昏醉鼾醒
二
苍云十亩护禅扃中有金仙不死庭邂逅种桃规作伴萧条对鹤两忘形空华闪闪风中絮浪蕊悠悠水上萍珍重此君真石友岁寒不改自青青
龟潭
埋没榛芜不记年穿云络石自溅溅柳州莫作愚谿对乞与佳名到处传
二
莳竹流泉占一邱倚筇尽日看鯈游崎岖好事无人共独饮泉旁自献酬
三
山空水浄竹娟娟玉烁金沙自炳然宿鹭惊窥潭底月潜鱼翻动水中天
春事
茆栋依林出松扉傍水斜浮苍围百叠乱緑翳三义屋破蜗书壁庭芜鹤印沙小桃供一笑已着两三花
二
闲随白云行倦倚青松立嚼蕊须鬛香藉草衣巾湿风从月下生月向杯中吸戴星莫匆匆秉烛要汲汲
三
黄鹂遗好音碧草萦别恨雨擢翠千寻风敛红一寸持醪散百忧琢句破孤闷呼童数击鲜无久诸郎溷龟潭守塜僧伐去大芭蕉种二松其上赋小诗记之
粲粲丰肌犹外好便便大腹已中空故衣狼藉三秋雨破扇飘摇一夜风
二
草亡禾卒太匆匆独有髯龙在眼中雨折风摧终不死霜根雪节贯青铜
游金沙寺寺有陆希声侍郎读书堂在颐山上
一龛明灭佛前灯破械犹残一两僧说似鸿盘读书处试寻幽伴拄乌藤
二
緑笋遗苞半出篱清溪一曲翠相迷古苔称意环墙满好鸟尽情深树啼
金沙寺端老营大藏殿小诗示之
平生不读一行经解说如来最上乘但绕禅床行一帀免教鑚纸侣痴蝇
秋日
豆熟连村雨叶黄秔肥蘸水露莘香凉蝉已抱寒茎槁冻蜨犹穿晚菊忙
二
云巘曾棱路远苍井梧萧瑟陨踈黄浪浪一枕芭蕉雨端为幽人滴夜长
岁暮郊行
残雪溶溶水波冻山空翠湿衣巾重东家西家酒初熟南枝北枝春欲动班坐偶随鸥鹭集意行适与牛羊共直将万事付狙公莫浪欢喜踏破罋
臞庵浮天阁
黄芦吹雪满汀洲万里烟波接素秋数点征帆天上落一轮斜日水中流长桥踏月随幽伴小阁浮天赋远游便买一舟为泛宅此身何必老菟裘
向伯恭侍郎致政芗林筑一堂名之曰企踈晋陵孙某闻而赋之
铜臭应作么梦屍当得官喁喁鱼聚沫戢戢蚋集酸高人有远抱一笑视鼠肝水将洗耳用山作拄颊看种芳茹秋菊搴秀纫春兰披披芰荷衣采采苜蓿盘三径偭真境一瓢非世欢富贵挽不来为我歌考盘
二
且学方回痴莫羡董公健谁合躯七尺浪作青紫楦更揺乞怜尾仍出吊丧面芗林有老仙早具佛眼见国恩倘粗酬已责遂焚劵驱除竹马弃狼藉刍狗践寥寥汉二傅千岁一关楗竟日饮无何更补离骚传
再至龟潭
岁岁来寻罨画春看山弄水意长新不知流水今何处只有青山是故人
湖洑上塜系舟丁山田舍小憇
清溪三百曲一片春风緑茅屋有人家窈窕闭深竹老去耽田里寓目快亲瞩风漪卷翠绡云巘镂苍玉寻盟唤白鸥解佩赎黄犊独啸无一人传声满空谷
舟次蜀山遇大风雨
阿香推雷车蹑云捕黄蛇打头风似箭注面雨如麻篙师不改色移舟并苍霞结缆系桑本小定起复挐畏途失九折迷津悟三叉谁知一笑中平地有褒斜
读史
莫羡马革裹犹堪柳车囚谁令骨作鲠且慕舌为柔自笑丹心折人言老语偷直将轮覆井仍取带维舟唾面我勿拭溺灰汝何尤君看箦中屍起断魏齐头
临安道中
莽莽原野迥练练沙水清迳封面苔滑树陨风箨鸣小立听鸟语深寻见鱼行夕阳红未敛彷佛见参横
二
微流隐复见一曲宛秋蛇柳老虫书叶湖平鸟篆沙青鞋踏雨滑乌帽倚风斜何处堪携手宜城卖酒家
将军树
当年树下遂儿嬉直到将军衣锦时老干千年龙化【阙】
广教寺种玉轩
道人余浄业种竹抱云深野色禅窗近秋声客枕喧持鉏掀鼠壤插棘护龙孙不放纎尘至清晖自满门
广教寺涌翠阁
高梦缥渺冠曾巅一握孤云尺五天试向堂前参翠栢要看地底出青莲
某送妻母章硕人之葬道过紫藤省拜妻祖庄敏公及妻伯叔诸公之墓题圣因寺之壁
宰树连山泪叶春累累高塜卧麒麟羊昙一恸西州去华屋生存有几人
临安罗氏占春轩
扶踈绕屋树葱茏一笑欢迎得此翁燕麦兎葵俱埽地只栽桃李占春风
寄题宜阳山周氏隐居五首
妙光庵
孤烟抱水村落日满云树乱山如连环杨柳是门处青缭竹谿湾翠点苔石路锺鱼寂无声白日掩僧户苔盌酌云腴香篆擢烟缕坐稳不知夕炯炯山月吐
佚老堂
浮生知几何闻道苦不早过眼电掣云转看露曦草匆匆已解镳马鬛翳蓬葆夫君悟无生不待须髪皓朝行青谿曲暮宿白云道柴门鸟迹絶槁叶风自埽竹间雨泠泠花上日杲杲坐对五大夫自足休吾老【堂之北有松一本五枝蒋宣卿龙图名之曰五秀】
柳塘渔舍
老来厌朝市静占五百弓山棱瘦如削水面清若空行穿万盖青卧载一叶红黄甘千头奴白鳬五尺童银刀贯翠缕象鼻卷碧筩一时百不知渔父真家风幽寻属无事散此九节筇空蒙水云里端坐画屏中
环翠亭
樵磴盘苍巘渔矶俯碧潭羣尖清染黛一曲翠挼蓝冉冉松云细娟娟竹露涵春风万杨柳緑影乱毵毵
五秀堂
一干中柴立校柯拥四垂定知三世种已长五孙枝端是神明力非关雨露私踌躇三帀绕为赋角弓诗【角弓事见左传】
卓持者手持筇竹见遗书六言
滇池赤藤使者太乙青藜老仙如何一筇九节拄到玉女盆边
喜陈绍曾至
雨苔荒迳石风叶拥门衡破甑渠能过虚舟任自横烛残无共影谷应有同声试问门前辙多应是友生
重阳前数日微暑小雨遂凉
小雨送残暑新凉入郊墟丹叶互明灭玄云自卷舒行螘尚移垤盘蜗已伏庐翛翛风响变零落扇恩踈
二
披衣趂鸡晨耿耿残月曙林表霁霞升青红满云树凉蝉犹抱叶寒虫欲坏户行行绕黄菊狼藉衣上露
崑山道中
归鸟破烟没飞泉隔陇分松门挂踈雨樵路蹋行云独往随漫兴高谈遗世纷悠然一杯酒可以傲人羣
二
日脚?半璧江面横匹素一片黄芦荻摵摵风景暮闲枕曲肱眠自琢捻须句稍稍山月吐已复草多露
次韵叶首善龙图见寄
十年流落卧漳滨种秫畦蔬手自亲心似疲牛犹喘月身如病木岂知春试弹长铗撩公子忽解绨袍值故人健笔纵横惊老眼恍疑帝所梦韶钧
吴汉逸家荆谿蓄古书奇器甚富余欲造观而未果赋小诗先之
高人卧江海烟雨三家村白眼憎俗徒青山自当门披图望千载耿耿尚自存金铸騕褭蹄漆书科蚪文虬螭盘六印牺象刻四尊剑包虎皮斑琹漫蛇腹纹犹吐星芒寒尚带雷斧痕吾亦望古者昂昂真戴盆傥未倚门挥应许置榻论从公问奇字载酒过子云
题删定侄画卷六言
笔下凿开混沌眼中见此崔嵬海上神鳌负出天边灵鹫飞来
二
水边两鹄语时山下一牛鸣地苍梧翠竹森然长与闲云卧起
寄题四明吴勰拙轩
分寸跻攀曳九牛一锥无地拙于鸠穿针结缕非吾事不上天孙乞巧楼
二
老罢谁当问喘牛羁栖具作寄巢鸠盖茅一把藏吾拙便是元龙百尺楼
寄题临安王氏通幽轩
翠樾两檐交复紫苔一径微通雨箨犹含夏緑风苞已褪春红
柳
修纎似束楚腰支杨柳春风二月时金地化身千佛眼锦江新様十宫眉
雨
山空发清响楼迥落余飞掩冉花头重浑酣水面肥喧豗沉地镜飘洒浄垣衣数点苍茫里饥乌接翅归
二
淅沥珠跳瓦淋浪绠缒檐园林春寂寂灯火夜厌厌寒着衣棱起愁牵酒户添诗翁独无事危坐捻衰髯
送僧德最
剥啄动柴荆相看两眼青诗如云态度人似鹤仪形妙斵窥天巧哀弹感梦灵定知花雨里乱石点头听
朱彦直穹石堂
拟把高天补曾将巨海填犹残如蜗练尚带祖龙鞭势重坤舆壮根剪粤峤连孤骞抟鹫羽突立冠鳌颠锡号俄三品论材但一拳谁令此奇伟偃卧独魁然
小园春事
屋头唤雨泥滑滑万瓦纷披土囊发西园春事一时休繁红漫乱烟脂雪緑萝高张翠盖羽苍巘中断青玉玦不见枝上一点红千顷桑麻光似泼
二
小园花柳春争发风雨颠狂二三月断梗梢空转若蓬细红糁迳繁如缬巨看绕屋溜潺潺可厌触途泥活活不妨暂柅故人车大似陈公井中辖
夏日田舍
断堑疏新碧长林鹜远扬鱼跳蒲叶偃鹊起树头昂覔句投诗社逃禅入醉乡梦回残酒里月可一庭芳
二
麦卧黄云壠秧分緑锦畦犬来迎客怒鸟去背人啼虺虺饥雷吼昏昏醉缬迷只疑尘土涰独自照清溪
夏日京口道中
冉冉征途去耽耽畏日长枕流浣清泚倚树憇苍凉蝉抱风枝响萤升露草光不眠愁独夜卧看月侵床
二
亭臯一雨过清飈吹面凉云绽微月吐引盃吸空光独诣敞神界冥搜破天荒扣舷歌小海幽意满沧浪
京口普照寺
败屋茨生草崩崖蔓老藤布金无长者持鉢有残僧拨刺鱼跳釡睢盱鼠瞰灯炎炎三伏暑岑絶冷如氷都统刘侯筑新第不居供佛其中号布金庵遣骑入泉南迎山老主之
羣魔起为祟百堵焮作灰那闻五花叶但见一莓苔将军道南宅万础蟠金瑰天瑞黄鹤下地涌青莲开老倦逃禅去大士问疾来龙天拥猊坐百蛮奋春雷【一莓苔见杜子美诗】
吴门道中
小桥分路各西东寂寂松窗半掩蓬客梦悠扬残酒里一池荷叶雨声中
魏江道上得小庵解装小偈
老柳当门翠十寻桑麻一曲窈然深苍苔满地无人埽只有酴醿一架隂
示鹤林山老
应化来江右乘流出峤南後身逢七七前话续三三坐见诸天绕来听二士谈更无木上坐只有佛同龛
二
一别三千里重临十二年霜蒹空老矣雪柏自依然习气诗情在真心佛果圆相看无一语趺坐炷炉烟
宜兴林尉山父巢仙亭
半篙渌涨狎鸥边万点青尖拄笏前水色山容鬭清好吴中关市有巢仙
二
且可浮沉随俗里更将强健鬭【阙】前悬知天上多官府盍向人中作地仙
鸿庆居士集卷五

[book_title]卷六
钦定四库全书
鸿庆居士集卷六
宋　孙觌　撰
诗
浮远堂【在江隂县君山顶上】
月堕山城晓沙寒水国秋云根拔地起氷柱蹴天浮紫翠分鳌岭青红杂蜃楼舟航通万里城郭数三州刺史冯熊贵仙翁控鲤游八龙追後骑五马驻前驺露舄迎门鹊风帘压海牛地偏余胜迹山好对冥收雨为催诗至云应度曲留欢呼领百罚跌宕散千忧颠倒青霞披淋漓紫绮裘谁鑱石岘山千载记风流
连雪苦寒
霜气森森背有芒风棱摵摵面疑枪破衾且作gui头缩短裾愁牵鹤胫长
二
?底骑驴咏雪诗东风有信在南枝来麰已报丰年瑞属国餐氊且耐饥
大雪後喜晴
岭雪斑斑在崖泉咽咽鸣一州明晓霁万壑贮春声蹬滑藤枝健沙晴屐齿轻小儿修浄供酌茗慰孤清
二
雪浄山容改风回野意新草根清漠漠沙尾碧鳞鳞有客推门版呼童整角巾风流杨柳似一噱散千颦【时邹次贾自临川至】
送邹次贾归临川
不负丹鸡约来寻白马盟龙锺着?进爵跃倒衣迎感慨追平昔惊呼问死生殷勤一樽酒问健且同倾
二
徒步轻千里重临贲一邱留懽不暖席索去忽偏舟惜别犹班草传声可置邮踌躇搔白首独上仲宣楼
南唐门道上见桃二首
一径青苔短短篱小桃竹外两三枝殷勤待得黄昏月正见斜红卧酒巵
二
细红如糁未全匀洗雨梳风日日新前度刘郎在何处故林空琐一枝春
惠楙吉水轩
演漾浮清樾千凝浸緑莎更无野鸟渡自有窟蝉过短绠飞苍雪长缨卷素波会须号一噫霹雳起龙柯
二
练练迎朝霁漻漻卷夜氛挽河半天落贮月一瓢分荡胸饱新授洗耳浣昔闻谁知望梅者肺渴已如焚
送删定侄赴高安郡丞
纷纷戱事扰真情梦入槐宫一饷荣莫向蜗庐分两国只将螘垤当专城鳌头定自迃三顾楮尾何妨署一名南望崆峒堪拄笏白云飞处眼偏明
寄题杨元光黄岩清畏轩
杨公相大历独擅德爵尊清渭贯泾浊寸胶定河浑高名冠朝伦流风被仍昆悠然向千载凛凛尚自存官闲拥黄紬卧听衙集喧萧萧鳬鷖行重糈不到门蝗虎不待驱闻风自惊奔所贵知我希已及鱼与豚
题致思庵
草径冲泥滑松门隐雾深潜鱼寒入窟宿鸟瞑投林风树摇青塜云萝倚碧浔禅翁蒙一衲寂寞海潮云
又
宿雨连村暗春流隔陇分樯乌吟外见城角定中闻石鼎涵苍润铜炉涌翠芬明朝南北路相望两孤云
焦山吸江亭
昔年携客寄僧龛败屋踈篱一草庵白首重来看修竹连山楼观亦耽耽【东坡诗云金山楼观何耽耽撞钟击鼓闻淮南焦山何有看修竹采薪汲水僧两三】
二
万顷苍茫一岛孤潭潭云海现毘卢问君吸尽西江水中有曹谿一点无
再赋五至堂
猊坐诸天绕龙龛百鬼神扪萝穿窈窕拄策上峥嵘雨送秋声入风迎夜气生胮肛一鼍吼撇烈两岛惊独诣超神界真游梦化城微吟更有味琢雪鬭僧清
二
老衲僧中龙得度佛三世苴茆制不借剖竹作如意徵心讯空王礼足依梵帝住世无三宿应缘有五至百年杞国忧四大偃师戏应作如是观浮云本无蒂
胡恭夫勉斋
为山在进篑学海自盈科但见拳石小才容一苇过駸駸拔地起千丈青坡坨漫漫拍天流万顷翠错磨勉斋何为者直意慕山河高视俯遗垤孤清镇颓波巨植蟠杞樟修麟窟蛟鼍谁能探高【阙】潜珍有随和
静节轩
红紫纷纷半在亡一轩风雨送春忙青梅着子浑无数緑笋穿林已许长
二
莲叶平铺塘水满栋花半落渚风清无言独立苍茫里更听黄鹂一两声
滁守平远堂
魏公大雅士英英峙氷玉平反廷尉府共理滁阳牧奋髯慑狐鼠折箠行鳬鹜高眠一照廊坐啸风生竹度堂云雨上斗柄高插屋摆落区中缘超摇尘外躅遥苍拥鬟髻漱碧韵琹筑虽无花解笑自有云树宿王春亦已班臣昼可屡卜举首送归鸿寄此千里目
龟潭
绕舍莳兰荪褰帘对竹君移床栖樾?脱屣护苔纹钓影垂潭月樵歌出岭云殷勤一瓢水侑此井中芹
二
风涟细娟娟月彩光弥弥庭空韵琹筑故入幽人耳皓白有贞色澹泊非世味谁能听蛙淫唤蛟作皷吹雨中泊蜀山见渔人自山半负樵入舟皷棹而去
一嶂横青霭千沤起碧浔行穿山半腹坐占水中心蹋雨松谿滑冲烟蓼屿深时来有登涉应不系升沉
胡桥别野
覆地红深寸连村翠着行桑空蚕箔满芹老燕泥香且泥无何饮徐思有底忙独謡无与悟倚杖立斜阳
示龟潭文上人
露盖青相倚云屏翠作围石泉鸣牛枕迳苏上春衣井遂登晨汲庖烟起夕霏浮生眠食耳终不羡轻肥
二
埽石风生坐披云雨湿衣飘飘一蝉脱猎猎两鳬飞伏槛观鱼乐鈎帘待燕归踈钟何处寺出谷自依依
读类说
亡是谈乌有彭郎得小姑谁言鸠作妇谩道雁为奴络纬那能织提壶岂解酤龟兹堪一笑非马亦非驴
二
额痒会出耳足闲仍有氂石顽非作燕楮老孕生鸡枫瘿那因怒松枋岂是肥君看转丸手亦复化神奇
示枫桥温老
阊阖曾城外寒山古道西若人具眼只与佛拍肩齐白浪喷鷁首黄尘送马蹄憧憧南北路一榻有高栖
枫桥璨书记出示近诗赋长句为谢
白?青鞋竹杖随伏犀插脑看魁奇水如说法翻千偈山似哦诗蹙两眉率尔扣门依佛宝欣然命驾有心期匆匆班草河桥上几日重临慰所思
读灵岩圆首座诗卷
长廊籍籍履声中邂逅欢迎得此公会续千灯齐古佛先拈一瓣供诗翁
二
万境崩腾倒笔前飘飘落纸似云烟要看墨妙供千手莫遣诗翁入两肩
能仁寺悟上人来枫桥访余索诗赋
捻断吟须皱两眉镂氷琢雪等儿嬉解啼孤月如鸡口堪笑穷郊作许悲【韩吏部诗云有穷者孟郊郊闻鸡诗云似闻孤月口能说落星心】
二
老去都将笔砚焚相逢相问只寒温更无一语堪酬对已入维摩不二门
读公序诗卷
读书过眼亦千年脱?挥毫涌百泉句出惊传龙囷蠢赋成争诵蜺连蜷铜池茎叶三山秀玉井根株七泽连容貌魁梧端可想不应诗瘦自臞仙
龟潭
摆落攀缘断驱除磊磈平庭松敌老健潭水伴孤清待月出时看寻云起处行相随木上坐徙倚到参横
二
投老一无取逃空百不闻莫参东合吏恐污北山文心定对止水身闲卧白云嗒然吾丧我何意傲人羣
山阳守吴子仁遗两鹤喜而赋诗
本自骖鸾驾何因下爵罗未冲霄汉去且傍水云过收拾为闲伴提携作好歌莫怀轩冕意风月共婆娑
二
缟袂贞仙驭玄裳羽客衣千年令威至万里佐卿归蹈雨青苔院栖烟白板扉萧条真老伴相对两忘机
舟过湖洑泊丁山
鸡犬三家市蓬蒿一亩宫萝牵篱羃翠蘀陨砌堆红宿鸟来还去微泉咽复通幽寻殊未已落日满疎桐
二
日下残红敛烟升积翠重鸥轻波浩荡鱼乐自从容野饁迎秋获邻讴相夜舂田翁有真意一笑酒中逢
寄题洪巨济中大鄱阳园亭四咏
协趣亭
一邱破天巧万壑回春姿使君载酒地不着皷吹随翛然一幅巾自与幽人期水浅欲平杯风细不满旗踈踈残雨里独理钓鱼丝
翠屏洞
千岩紫翠中缥缈浮画栋屏风十二叠坦坦见空洞攅青照坐寒老翠湿衣重度曲【阙】　　云留举盃送乐矣殊未央正作南柯梦
緑杨楼
津树正青青水拍两?平千章云外合一勺烟中横叶密翳鸟语波清见鱼行湾碕雨初乾陂露雪正晴谁来听山公着屐过桥声
艮庵
高人擅一壑青山独当门拄笏坐终日似与若人言微云抱巘出细溜触石喧絶壁挂夜斗曾甍上朝暾更采东篱菊共尽北海樽
春霁
好雨连清夜寒声满四檐浣花红点注着柳翠条纎宿潦推舟起舂涂上屐黏家家操耒出途咏满苍黔
二
清飈洗睡昏好雨惬幽欣共喜当春至偏宜入夜闻跳波通辙涸流涧驻炉薰潋潋沙头緑晴来已十分
书事
坐睡抛书卷行歌泥酒盃那能锁故纸莫自耻虚罍闲把吟须捻掀逢笑口开独醒竟何事空腹吼饥雷
二
谋身殊落落随俗信悠悠但使真心住何嫌老论偷乘风岂有待过坎且复休人生如寄耳岂恨拙于鸠
草堂路遇大风
覆地云为簇填空浪作堆昂昂天上坐虺虺石中雷澒洞千沤发喧豗百蛰开白鸥底心性玉羽自毰毸【韦苏州诗云水性本无静石中固无声如何再相激雷空转山惊】
二
云屋互出没风扉自阖开孤舟系桑本一曲并岩隈翠甲连筐载鲜鳞贯柳来殷勤慰牢落为覆掌中杯
题惠声伯溪亭
小槛大红直欲然乔林老翠自生烟云萝属地青霞帔雨筴填沟赤仄钱折柳贯鱼初受钓解龟挽酒看垂莲便须秉烛追良夜花减春归又一年
雪夜宿九思庵
霏霏竹间云练练天上雪谁遣碧玉壶化作白银阙孤怀惬幽欣一笑暖冻冽寒光注老眼谓是山吐月耿耿清不寐夜听竹枝折
江上怀思永
沙老犹生觜江寒已伏槽长烟分聚落短日下亭臯木脱曾巢见潮生小艇高幽怀谁与悟不见酒中豪
二
絶徼三叉路连舻万里船一区江上宅百榼饮中仙有土能埋玉无胶可续弦摩挲緑苔石屐齿尚依然
读刘方叔诗卷
雄奇郊岛上清絶晋隋间已突黄初过遥追正始还冥搜逐幽好巧发露天悭莫作鸢肩看诗成耸两山
二
思如涌泉水句似琢氷清刻烛翻千偈撞钟助一鸣磨天无刃迹掷地有金声好是?杯处云烟落纸生
独坐
贞境闲自见衰容老更浸却无愁可解只有病相寻莫引千钧髪须存一寸心澹然无愠喜龟息自深深正月十四日半夜大雷雨许楙仲有诗次韵三首
万炬红莲陆海中车如流水马如龙九街画皷春深满百柁琼艘蜡味浓底事狂雷翻地轴叵堪笑电破天容冲泥踏雨寻归路竹杖芒鞋取次供
二
覆雨翻云一瞬中雷鞭击柱起乖龙推愁正倚三杯酿破睡那能一枕浓桑下持鉏如许健席间失箸若为容诗翁只作啼婴看万斛珠玑唾手供
三
尚见暗尘随驷马忽惊飞电扰羣龙玄云合沓涛头上白雨浑酣乳面浓淡碧鳞鳞生晓涨小红漠漠放春容只应便作寻芳计好把鸱夷载酒供
正月十五日荆谿馆然灯燕北客用前韵
虎鼠同游十二宫何妨蛇蚓杂蛟龙荧煌宝树繁星合泛艳金茎湛露浓海鸟定知惊矍铄濠鱼且乐共从容贾生欲系单于颈应费朝家五饵供
梅
北风翦水玉花飞翠袖凌寒不自持脉脉含情无一语水边篱落立多时
二
纎纎萝蔓牵茅屋细细苔花点石矼梦断酒醒山月吐一枝踈影卧东窗
雨
风卷三江立雷穿九地鸣梢林百鸟散破柱一龙惊满树春深合连甍晓溜倾坐看流恶尽邑里一时清
二
池涸萍黏块畦荒麦聚埃乖龙一味睡幽鸟百般催药裹蒸生菌衣篝润作梅殷勤一夜雨洗出翠千堆
竹间看雪
乍闻槁雪堕窗前已见飞花舞道边梦断忽惊山竹裂一灯照我拥书眠
二
受风岂免长低首戴雪何妨暂折腰莫道此君无特采风回雪霁便昂霄
题杨令藏春坞
千岁鹤林仙故家今尚存吟律破隂沍和弦召春温王母仍留核韩郎为染根暗香先到处已返玉梅魂
二
汝阳红荆?欲挽春风回不用宝刀裁试看羯皷催玉树日日新金莲步步开仍须覔春草随人处处来
三
花发武陵源水满篮桥路人面相映红迎笑得崔护蜂蜨谩纷纷寻春不知处时见一叶红相随水东去
累石作小山凿池引水注之
移山老翁愚埋盆小儿嬉高蹈遗世纷幽欣可人意倚树看蜂衙挑灯照花睡乐哉何所忧俛仰可卒岁建安掾朱彦寔调同安丞归莆田枉道过余十日而别
公子命巾车千里过我庐惊飞庭尉爵喜见丈人乌倚壁方挽膝推琹欲揽须殷勤更秉烛孤闷一时摅
二
巢枝良易安瓢饮有余懽栖栖枳棘间矫矫如龙鸾抱牍鳬鹜进落笔蛇蛡蟠但令钳纸尾只为马槽看
龟潭道中
沙浄溪行好烟梢野望新数峰山戴雪一曲坞藏春鱼逐波间伴禽藏叶底身柳边春信动眉目已津津
牛山道中
松云翠离披竹日光破碎青荧麦风过红湿花露坠萍开龟曳尾树啄鸟擘啄物物如贶予欣然与心会罨画连雨溪涨又余雨霁水落喜而赋诗
编栰沿村径囊沙壅市门苍鳞封老干黄耳上陈根屋破容身窄天低望眼昏溪边高树杪犹有系舟痕
二
月挂楼钟晓风生岛树秋林踈山献状池漫水分流鹊喜如窥牖鸥驯亦并舟一声何处笛莫遣碧云留
沈公序亦爱亭
吟牵东阁兴静想北窗眠室小中生白文高迥入玄回看甲乙第已到己辰年不见门生莠歌钟尚隐然
二
老萝牵檐角青芜点石棱风生长柄麈花落短檠灯危坐才容膝欹眠但曲肱胷中九云梦芥蔕亦何曾
沈公序余闲亭
貌古须眉见情高耳目遗应谐聊玩世避谤莫吟诗事不关心处身非抱病时翛然无一事痛饮是吾师
二
隐几欲忘吾趋营老更踈判闲聊命酒引睡谩翻书祗有贫堪逐都无愤可摅乐哉聊卒岁应信我知鱼虎邱沼豫章诗僧也与余相遇于枫桥方丈诵所作除献之侍郎生日诗有东湖孺子南极老人之句余爱其工赋小诗寄赠
落景下曾城遥烟起孤戍系舟着鱼矶曳杖扣僧户忽逢丹霞侣自诵碧云句噌吰应黄钟清絶追白紵不落江西????肯学邯郸步冥搜自天得妙中有神助寅缘半日留邂逅一笑遇讵复管中窥看沐南山雾
绍兴壬子某南迁过踈山上一览亭见拟东坡煨芋诗刻龛之壁间诗律句法良是殆不能辨乃宣卿侍郎守临川时所拟作也後数日道次安仁县一士人吴君出宣卿诗数十解示余奇丽清婉咀嚼有味如噉蔗然读之惟恐尽于是拊卷三叹而後知公置力于斯文久矣又二十年宣卿作室荆谿山中别营一堂以平生所蓄东坡诗文杂言长短句残章断稿尺牍游嬉之作尽椟藏其中号景坡自书榜仍为记刻之某欲具小舟造观而宣卿召用今以集撰守吴门乃赋诗为之先
王公制练衣谢傅捉葵扇歘若置邮然一昔徧海县东坡百世师乘云上骑箕文争日月光气敌嵩华齐诸儒望先觉坐待成风斵一斤应手挥郢鼻无留垩公生不并时关揵同一机识真属具眼造的令中眉诗亡束晳补书受伏生所神交接混茫参差梦中睹授我笔如椽五色光属联醉上金銮殿挥泉洒谪仙
赠鹤林山长老
玄豹文章雾沐老龙头角泥蟠莫恨青苔踏破要令红芋分残
二
黄鹤林中佛国杜鹃花里仙山粗了一生事大来从半日僧闲
东坡先生与蒋魏公游最善宣卿侍郎蓄东坡诗文自公始也心慕手追遂入手于室尝某赋景坡堂诗宣卿谓余知音者遂标藏之椟中比守吴门治有状玺书褒进待制敷文阁某驰小舟往贺宣卿出诗三章见属句法华妙为一时絶唱有云正索解人那复得其谁知我固无从此真东坡语也辄次韵书于卷末
家声籍籍冠中州健笔纵横贯九流三世祖孙吴郡牧两朝人物晋亭侯顒卬自快披云覩衰陋空遗倚玉羞便恐追锋天上去不辞投辖为公留
二
高名迥出中兴日大句追还正始风浦上珠回孤月吐壁间梭跃五云从景坡堂里参差见饭颗山头邂逅逢更追骑鲸追李白八门一路羽翰通
三
洲蘂霏红风澹沲池光舖练月徘徊乍惊醉眼生春缬顿觉诗肠蛰夜雷坐看千言供刻烛自甘百罚耻空罍使君处处栽桃李为报花奴羯皷催
景思提举少卿出示药寮佳篇某继原韵上呈
连筒自灌黄精圃结辙休推薏苡车万壑飞泉舂午枕一蓑带雨荷春锄逃名尚有身为累择利焉知货可居笑指吾公门上莠一时零落已邱墟
与季万郎中陪景思少卿游虎邱景思季万皆有诗某依韵和呈
和景思少卿韵
客来听履上云堦百尺苍藤络断崕古井千年龙尚卧曾邱一曲虎为侪乍惊河汉悬谈舌便觉风云入壮怀小雨随车真有意待催诗板挂高斋
次季万郎中
玉梯一蹴傍天阍历历星图手可扪翠湿佛衣云漠漠香凝僧院雨昏昏曾轩下瞰三吴小灵阜高齐五岳尊大句舂容两相敌暂陪尊酒得重论
谢景思提举见过用药寮韵赋寄
玺书光丽九芝涂绣斧煌煌刺史车当路狐狸那足问漫山藜藿未应锄使星尚供天南极卿月中环帝北居此夜光华贲岑寂故侯留落在郊墟
二
屋头遥见丈人乌门外欣逢载酒车拄杖穿林花自落携壶席地酒休锄褰帷共看高轩过列戟行归大府居掣电一欢宁复有空传胜事满村墟
三
行把长鑱白木柄慵眠下泽短辕车柳围许大身空老瓜地将无手自锄三径草荒无辙迹一枝巢隐有林居故人触蛰来相问终日清风满座墟
鸿庆居士集卷六
<集部,别集类,南宋建炎至德佑,鸿庆居士集>

[book_title]卷七
钦定四库全书
鸿庆居士集卷七
宋　孙觌　撰
挽词
提刑直阁张公挽词
荷锸酬身後骑箕返帝旁风纒卿月晕云掩使星光炯炯三珠在冥冥一监亡故交今白发掩映涕淋浪
二
无事空心折怀新尚目存夀康骈五福德爵擅三尊蠹落芸籖冷蛛悬画戟昏像图犹彷佛谩守刻舟痕
致政中奉胡公挽词
钓石駸駸上緑苔起弹长铗咏归哉此翁矍铄丹心在老子婆娑两鬓催一夜剑津龙化後千年辽海鹤归来匆匆鼔吹城南路往和松风万壑哀
黄州使君朝议惠公挽词
墨榜书名万口传着鞭先看祖生先一挥礼乐三千字独擅文章二百年晚得朱轮今老矣生存华屋尚依然故交掩映追畴昔一剑空留宰树边【公试别头中第一是岁廷对策周礼乐】
吴公宜人杨氏挽词
零落藁砧非犹残泪满衣三鼎悲犹在双剑喜同归地占眠牛卜门迎吊鹤飞哀哉埋玉树千古闷泉扉【禹功单骑赴吉州病没】
二
种玉满家庭声名重十城哀矜游子线愁絶小人羮印赠连三组书名载一旌谁为千字诔彷佛记平生
致政运使直阁朱公挽词
握节来金马飞刍上木牛能令天粟雨故作地钱流望寔倾三馆贤劳閲百州寥寥千古恨零落掩山邱
二
萧散乌藤杖风流白接离分茵前席满载酒後车随食鼎罗千指歌钟拥十眉凄凉今夜月空照习家池
三
老脱尚方舄门悬刺史车真成弃竹马直欲换金鱼岁事千头橘生涯万卷书流芳知未艾兰玉满阶除【杜子美诗云银甲弹筝用金鱼换酒来】
致政左司王公挽词
东海怀疏傅西州忆谢公剑飞冲夜斗桂折卧秋风尘暗芸堂冷香凝粉署空潺潺千斛泪忍看一旌红
二
解组天门上挥金里舍傍渐欣双脾满仍见一瞳方旧访山中相今为地下郎流芳知有在鸾鹄正高翔
三
忆昨聨飞盖初筵点後尘那知吹未熟已与迹俱陈契濶成千古悲吟待百身重临更愁絶感塞鼻中辛
天台太守端明吴公挽词
天上文昌省人中翰墨仙尚书心似水学士笔如椽视草金莲夜哦诗锦瑟年玉楼方断手又着紫鸾鞭
二
遮门皓首啼行路涕交挥不见斑衣好空随画翣归兰芽方独秀华萼尚交辉试待辽东鹤千年有令威
三
贫病见交情殷勤问死生倒衣迎五马空巷看双旌聚泛盃中月分班地上荆悲吟追往事感咽气峥嵘
宣抚签枢胡公挽词
幕府分弓日辕门叱驭时扪星高历井修月上骑箕剺面降胡泣闻鼙圣主思龙骧老宾客竞赋八哀诗
二
交亲二纪余贫病故人疎落落辰参似寥寥楚越如空劳三夜梦不辨一行书尚记乔公约垂洟满故车
张希元承事挽词
秀发豪眉覆两颧身长九尺地行仙楚人尚记庚寅日晋客浑疑甲子年批凤玺书光洗眼刻鸠灵杖稳随肩世人欲计吾公事膝上郎君雪满颠
二
门外魌头引葬箫寥寥繐帐北山椒槐宫一梦惊三世蓂殿千龄数七朝此夜星骑上南极他年跨鹤不东辽摩挲铜狄长安道试问飞车倘可招
提刑郎中范公挽词
星轺出帝纒光射斗牛边纳陛倾三接埋轮耸十连那知忧鵩日已复梦鷄年尚遂斑衣戏俄从白布纒倚闾心破碎投袂涕潺湲更有门前客愁吟泪满牋【白布纒根树旒旋出晋顾恺之传】
越国郑夫人挽词
翁壻相望插两貂夫人东第閲三朝百年钟鼎聨双璧一代衣冠继八萧尽室全身还帝所先生遗烈在天骄家传故有缁衣在且看司徒首百寮
二
旧德遗忠在禁庭天教华发看昇平两朝厌革从今日百口同袍共此身喜见金葩开大国悲传玉树镇佳城魌头直指西州路猎猎秋风载一旌
吏部张公挽词
千骑森森拥戟牙高斋铃卧放朝衙官曹已践文昌省门阙犹传处士家天下麒麟新活计壁间蝌蚪旧生涯一炊未熟成今古零落空悬刺史车
致政中大邵公挽词
四海声名老郑?一时人物敢争先剖符北道分千里拥节东州按十连住世一丸无大药传家三絶有遗编魌头直指南山路昨夜秋风正飒然
二
忆从少日望前修追数流年四十秋并辔同游天上路连樯共载雪中舟伤心往事千忧结回首劳生一梦休见说骑鲸追汗漫只将遗蜕掩山邱
光禄董公挽词
旧学江都相遗忠太史家绦帷今寂寞青简尚光华谩奏三千牍犹传四十车诸生半齐鲁东望涕横斜
二
帐殿旌旗卷辕门鼓角悲江边五马渡天上六龙飞感愤冠冲发追攀肘见衣兴元戡难日零落寸心违
董夫人挽词
象服夫人贵荆钗列女风生儿真孟母择壻得梁鸿书费囊衣尽杯行涧藻丰龙池飞霹雳双剑已腾空
董令人李氏挽词
阆苑收花去无心对紫微寥寥鹤夜怨角角雉朝飞石窌名犹在邯郸梦已非郎君真骥子玉立换朝衣
惠彦达承事挽词
鸠杖尊三夀龟床閲九龄名留高士传光掩少微星圯下无遗躅江边有独醒潭潭余庆在鸾鹄满家庭
二
逐客生还後臞翁耄及时长鸣风雨夜耐老岁寒枝坐閲炎凉改宁随燥湿移只鷄浇斗酒敢忘故人期
大资政张公挽词
大笔文章手飞扬独妙年判花森玉笋视草对金莲讲肆聨重席官花卧八塼他年紬石室妙絶冠遗编
二
礼絶迂三顾恩荣閲九迁秉钧平似砥履坦直如弦晋室戎和日周家鼎定年金瓯方卜相飊驭已超然
三
辇路追高躅聨翩接两驺犹蟠倚天剑尚舣济川舟元帅俄分阃羇臣亦首邱一盃相属地囘首涕交流
侍郎唐公挽词
危言屡伏青蒲上直笔犹存白简中但见刳蟆救月蚀孰知炼石补天空牛鸣尚鬬床头蚁蛇影犹悬屋底弓一代风流今顿尽佳城白日卧滕公
洪内翰母夫人董氏挽词
鳲鸠一德本来均七子劬劳咏棘薪种玉已成双白璧起家还见十朱轮鳌扉独步中兴日麟阁他年第几人送客谁为千家诔要看彤笔写光尘
二
万里龙沙握鼠余古来忠孝两全无范滂死去亲犹在苏武生还老益孤旌节尽从蛮檄落彩衣重向鲤庭趋天敎住世如金母一笑迎还合浦珠
签书胡公挽词
润色文章手论材政事科补天娲后石却日鲁侯戈已郁苍生望那闻挽者歌堂堂无复有寂寞闷山阿
二
虎穴连三辅狼烟暗百蛮边风揺马鬛朔雪点袍斑委命轻于缟收名重若山遗忠应未冺结草在兵间
三
名字标仙籍贞游返帝闉一尊无复日百卉自争春废井无沈辖车悬有吐茵空余岘山刻千载尚光新
平江太守侍郎王公挽词
燕颔封侯相鹰扬国士风金貂七叶贵鼓角十州雄按节星轺动埋轮虎穴空谁令交一臂已失大槐宫
二
东吏重足立无家寄一锥道旁乌攫肉舍下犬生氂望絶重临日哀吟去後思吴儿尝奉我歌此送迎诗
三
通德门中见长安道上逢虚名惭荐鹗【丞相华原王当国某首蒙荐对】喜色看乘龙【公华原王之壻】流落湘江魄崎岖楚市舂相看青眼旧独有後凋松
嬴国夫人钱氏挽词
大国侯王後高门将相家欲知天作合故遣夀无涯梦泽萍如斗仙山枣似瓜鹤林花老去归路蹑青霞
二
鼎立三珠树亭亭耸搢绅真成万金产何止十朱轮彤笔方紬史芝涂尚演纶徽音千载後不数卫夫人
朝议胡公挽词
魁垒万夫雄堂堂望一宗名聨千佛土籍着九围重月旦推三凤风流属二龙哀哉埋玉树一坞閟金钟
二
巨室?华榱惊闻一柱摧辛勤三世种寂寞万牛囘犹抱莱衣泣俄兴楚挽哀功名付难弟荣路正崔嵬
霍彦明通判挽词
龙飞第一春吏部冠斯文桂折根犹在兰深气自薰未成观骥展已复叹芝焚想像今何在江东有暮云
二
契濶艰虞地匆匆喜一逢俄惊门上莠已化押中龙手板归囊禇腰章掩窆封空余故人泪洒向九泉重
邵令人余氏挽词
身老偕三夀家肥赋万锺给扶灵杖稳赐礼紫泥封青塜连双璧苍精蛰二龙春风吹宰树萧飒壠头松
二
金母燕西瑶朱幩翟茀朝遗衣尚荆布故物有箪瓢鼎立栖三凤蝉聨数七貂生涯祗如此崛郁正昂霄【三子七孙皆在仕籍】
太令人施氏挽词
天上骖鸾鹤人中梦虺蛇舒长真化国青白旧儒家朝籍通丹地宫衣曳紫霞蓬莱三万里何处问灵槎
二
领袖三千指恩斯母德均奇厖五世祖福艾百年身零落悲华屋劬劳咏棘薪谁当紬女史彤笔写光尘
通州太守钱公挽词
舞凤来天目冯熊并海门尽捐牛犊佩争咏袴襦恩雁塔名犹在棠郊苃故存龙池飞霹雳空记刻舟痕
王廷秀挽词
朱雀乌衣巷青袍白首郎谁令呼起起便作去堂堂急景驹跳隙哀音雁折行庆钟知有在庭树正流芳
吴令人挽词
谁识东床卧相随庑下舂悬知三复可不恨五噫从玉冠螭头立芝涂玳首封诸儿荀淑侣头角尽羣龙
二
茫茫水东注冉冉日西颓侧手留难住挥戈挽莫囘镜分天上月剑逸地中雷寂寞空牀夜悲虫亦造哀
历阳通守张文举挽词
六雄唐别驾一乘汉题舆自笑儒冠误谁能刺綉如形襜方首路画翣已随车怅望城南路哀歌泪满裾
通守李师稷大夫同年挽词
桂籍聨荣四十年萍漂南北两茫然寒暄粗接无淹晷生死俄分有逝川黄纸尚传批凤诏青箱空掩絶韦编诸郎头角皆翁似试看煎胶为续弦
王廷茂挽词
蝉聨三世旧晼晼二毛侵白璧成长恸青纶遂陆沈看云空有泪听雨若为心咽咽吹箫送哀湍共一音
大卿范公师厚挽词
籍甚金闺彦从容玉帐筹垂堂惩後戒徙突慕前修忽作隋珠弹真成赵璧投宁辞广武械竟脱楚仪囚蹇叔言犹在殽函骨未收云何即长夜不复见焚舟
孙应求承事挽词
棣萼聨华满故枝兰芽竞秀蔼春霏荆州司马冯熊去吴市仙人跨鹤归緑涨一枝分柏垄遥苍百叠拥松扉仪形故有丹青在想像平生果是非
吴汉逸挽词
臞翁自是列仙儒豪气駸駸若不除东阁寻梅诗满箧西郊问柳酒盈车奇疆屡访陈仓鼓古漆空存汲冢书不信青山解埋玉定应碧海控鲸鱼
二
学省追攀四十年故人重见两皤然艰难共出兴戎後奄忽安知弃我先北道改辕谁解剑西州无路相鸣鞭伤心一梦成今古忍看麒麟卧塜边
宝文李公挽词
十道观风使三朝属老成埋轮豺虎避檄水鳄鱼惊内阁徵书入连城负弩迎哀吟追往事空复故人情
二
绦雪飞丹鼎苍云覆茗杯聊从五禽戏空使万牛囘拄笏看山坐乘桴跨海来仙游知有在名字记丹台
三
五纪周旋地欣同七十稀长庚陪月晓孤鹜伴霞飞忽作三休去真成一梦非不知华表上白鹤几时归
邵久中承事挽词
周分陕右开燕日秦废侯家徙汉年南国棠隂犹蔽芾东陵瓜蔓正芊绵苍波吐月珠还浦紫电冲星剑倚天藉甚公孙望千载书藏万卷有青氊
二
手扶棁杖两眉厖牀下诸生拜老龎讲肆共推三语妙诗坛独受百城降挥金屡费青钱万种玉亲收白璧双一卧遽先朝露尽便随晨鼓去逢逢
三
天书问信墨犹新杯酒邀懽迹已陈倒屣方追尘外躅盖棺俄作地中身涛江灔灔三家渡风树萧萧万鬼邻他日故人千斛泪会应洒向塜边麟
张大资夫人挽词
早岁乘龙见伯鸾赐衣霞烂出斋坛自从东阁郎君贵只作西池阿母看紫玉箫吹丹凤去青萍剑合两蛟蟠素车白马城南路愁见春风桂影团
族婶强氏挽词
少日声名推大阮一时门地数南强家肥自称河鲂贵庙荐犹闻涧水香羽化忽惊双鹤去巢空不复九雏将归魂无用哀笳送彷佛吹箫在帝乡【夫人儿女十一人两女先亡】
王令人蔡氏挽词
殿极中台应淮流奕世祥佳儿王武子名父蔡中郎传业青氊在谈经绦幔张悬知黑头贵已伫白眉良苹老那能采萱留祗自芳谁当授彤笔端为刻青琅
少保张公挽词
帝阃谋元师斋坛属老儒黄麻孚大号皂纛拥前驱便合聨黄衮犹应冠紫枢炎炎白昼日奄忽下桑榆
二
平土疎新渥湛恩洞九泉印悬金斗大冠珥玉蝉连坠剑今亡矣鸣珂尚宛然风流春月柳无复似当年
三
并辔天街里聨裾省户中追参两班合醉笑一尊同我老犹占鵩公豪正吐虹忽骑箕尾去凄断白头翁
周抚干挽词
手植千金产情高一笑挥怀奇空老去种德自家肥聨舰收羣溺倾囷振大饥谁云天未定一鹗已横飞
二
谁续先贤传犹推月旦评命儒通德里听法梵王城除地黄金布帷裳绦帐横何人追旧事扣角话三生
领省枢相太傅信安王挽词
台路岩瞻峻戎藩阃寄雄九章公衮贵六纛将牙崇翊运三阶正持危一栋隆帝闲龙化後冀北已成空
二
大号疏廷涣中权秉帝枢槐庭聨上宰芸省冠诸儒国瑞麟一角家肥凤九雏便乘箕尾去彷佛在星图
三
秉烛聨飞盖分?托後车兵?千日酒记室五云书尚想仪形在那闻语笑余龙锺随葬後老泪满襟裾
永嘉夫人挽词
脂田开石窌纶阁演金葩彩服聨三组褕衣珥六珈行携九节杖坐驾五云车便坐堂堂去瑶台有故家
二
蔽芾斗城春平反迹未陈神驰一丹旐泪湿两朱轮故物悲萱草哀吟念棘薪空传青简上千载望光尘
运使直阁郎中张公同年挽词
忽作霜松折犹残旧桂丛仙山云阁冷郎署粉闱空节荡函金虎车轓掩画熊凄凉追往事忍看一旌红
二
门表尚巍昂尊名擅一坊珂鸣非故里星聚有新堂月暗乌啼夜风高雁折行吾生如寄耳端是橘中藏
三
学省周旋地三朝四纪中同听对床雨共咏舞雩风少日借千佛残年独两翁那知有存没老泪落新宫
鲁国太夫人文氏挽词
席宠千龄盛疏荣一品尊魏公丞相妇潞国太师孙连骑珂鸣里交相戟拥门平生种玉手尽室满瑶琨
二
移孝繄慈母遗忠有世臣挺身安国步抗节犯戎尘锡壤开东鲁持枢拱北辰宁须待彤笔诏墨在丝纶
三
鼎餗羞嘉飨溪毛荐德馨来符虺蛇梦去嗫凤凰翎盛事垂千载华年閲九龄凄凉便尘迹柏垄自青青【夫人韩魏公之妇文潞公之孙冢嗣枢密被旨使虏夫人闻命促行上降哀诏赐虢国夫人】
鸿庆居士集卷七

[book_title]卷八
钦定四库全书
鸿庆居士集卷八
宋　孙觌　撰
表状
罢台察提点袭庆府景灵宫谢表
狂狷妄行自罹罪罟圣神寛假尚屈刑章俾省悔尤止投闲散中谢伏念臣禀生陻厄逢世休明偶诵试言叨居册府旋因锡对参预宪台黔驴之技欲殚梁鹈之讥已至惷冥多罪擢发有余追讼往愆噬脐何及盍从吏议亟寘严科终受赐于帡幪得免从于缧絏兹盖伏遇皇帝陛下大明博照全度包荒在刑之所禁而必诛谓人有不可及而可恕故于议辟无不从寛夫何顽钝之资亦是闵怜之数子不问马虽焚廐而奚伤吾何爱牛以衅钟而不忍臣敢不阖门悔过铭坐图新受粟无功但有欲攘之臂食芹甚美空怀自献之心
和州上谢表
惷冥多罪更三黜于九年博大殊恩畀一麾于千里戴星就道揆日临民祗奉训词惟深感涕中谢伏念臣以口耳空疎之学早尘科第而岁月推移之久屡玷官箴俄値龙飞利见之辰敢有屈蠖求伸之意曷司言责纠正官邪不虞忌器之嫌自作焚庐之祸然知者消未形之患当效曲突徙薪之谋而古人叹立说之难莫辨东邻坏墙之盗仰恃帝聪之豁达屡勤诏谕之丁宁自惟无力可陈莫若有闻必献谗诬甚巧不悟郦生卖友之心耳受辄行遂得汲黯妄言之罪俯俟黜幽之典遽闻使过之科脱之铨曹冗散之中付以枌社承宣之寄巧匠旁观缩手方惊龙颔之婴家人厄腕兴嗟遂反牛衣之泣兹盖伏遇皇帝陛下功存社稷英类祖宗鞭笞戎蛮驾御豪杰与人不求备或能悟合于片言观过斯知仁终不弃捐于一眚湥念颛愚之守尚叨器使之恩虽广才疎意粗有惓惓之志而心劳政拙终无赫赫之称
辞免召试中书舍人状
臣推数奇穷奋身寒陋九年三黜屡触悔尤四海一身旁无营助偶任言责于上圣纂图之始请严邦宪于羣佥悞国之诛敢有意于舐康不自虞于投鼠抗孤忠而上列倚断断以无他纷衆訾以交攻举齗齗而不可间关末路投畀小邦方其犯权臣之怒于一时不图简上帝之心于异日奉身而退煖席未遑趣归觐于清光俾躐希于明试画出圣神之独断靡由左右之先容罙积凌兢诚难冒昧仰祈睿鉴俯察愚衷傥迁令之小嫌不愆于公议则恶盈之大戒允蹈于斯言
辞免除中书舍人状
臣闻侍从以论思为职书命以体要为工惟布宣难论之情不匿厥指则精诚自然之感罔不是孚夙号才难必由试可伏念臣性疎寡与学昧知方节义大闲乃其素守文章小技聊以自娱敢期收召之独先进躐贤豪而冒宠谓牛溲马勃俱收并蓄或能施用于寸长而蝇营狗苟驱去复还自足考观于已试培樗栎于豫章杞梓之下吹苇龠于黄钟大吕之间岂繄非据之敢安固欲知难而自已仰祈睿鉴追寝误恩蝼蚁微诚获致吁天之恳犬马未効敢忘结草之图
谢中书舍人表
支郡承流久在散材之目西垣视草遽从法从之聨中谢臣闻极儒者之荣莫重文章翰墨之选鼓天下之动实关朝廷政令之施制窥二帝之谟言合六经之训感厉一时忠义之气而武夫悔过于片言布宣九重德意之孚而父老贪荣于垂死岂但精诚之格实繄布告之修伏念臣懵学无师褊衷自信文辞骫骳久贻酱瓿之讥骨相虺隤敢叹盐车之厄盍图幽屏以谢空餐遽颁命绂之新加贲遗簪之旧延登学省召节已还行贰宪台宠私未替诏尚方而给札登内使之赞书三折肱而为医方追惩于往谬九顿首而重拜遽叨沐于殊私宠至若惊恍然就列恭惟皇帝陛下聪明元后博大真纯乾龙应于天行涣风孚于邦号当有鸿文硕学之士上副厉精更化之怀顾臣何人乃预兹选老矣既愆之力岂足举明主于三代之隆斐然不腆之辞犹能奏薄伎于从官之内誓殚微力上答深仁
谢侍讲表
散材无用早污甘泉法从之班锡命造朝曾未閲学上贤之选共承明诏不敢固辞伏念臣读书聊以自娱为文不求甚解偶随宦牒进冒朝荣缾罍之量已盈几欲饮河而知止犬马之力将尽又虞填壑以遗羞惟是偏赋介特弗移之愚故能少护穷厄不贬之气首叨名节入侍辞垣随被赞书使陪经幄讼浅闻而自愧仅同数马之工仰睿圣之日跻独抱犹龙之叹兹盖伏遇皇帝陛下人文丕焕邦命惟新敷求左右儒学之臣讲闻古今成败之要如臣孱陋亦与选抡以圣主责愚臣岂待两端之竭而小臣乘大器预忧五技之穷莫知报德之方更厉匪躬之节
乞出第一状
臣自去年谪守和州蒙恩召还闻命造朝曾未閲月都城围闭至闰二月二十五日贼骑登城有旨宣召侍从入居禁中而羣臣悉以奔窜独臣一二人入对内东门凡五日夜供奉殿庐独掌书诏不敢须臾去君侧两遇渊圣皇帝车驾出幸青城率先陪扈亦不敢例以疾辞不幸二月六日变故非常臣亦拘送招讨司凡五十余日徒至三寨遂止虏酋萨离母帐中君臣隔絶不复进见忽于三月二十三日纵遣南官冯澥以下二十余人令悉诣国相所臣独不在选中寻问其故旁有胡小教臣以姓名属用事贵人高尚书当得去臣用其说随衆直簉粘罕帐前抵高尚书者亦得纵归而萨离母犹可留不遣会使臣持国书敦趣上道遂与冯澥等俱来臣伏念主辱臣死天下之大谊二圣北迁中外寃愤而臣独得生还岂有面目出入朝廷间于是移疾杜门不奉朝请以待师退窜伏田里家居八日而敌人以臣非遣人数复见追取朝命督开封府捕送急若星火发卒围第追迹至舍匿之家恶少年二百辈持白挺执械杻以待拘执会大军以行府吏无所付遂得解免穷通之余包羞忍耻本求一生于九死之地而乘衰婴瘵积而成疾遂缠悸眩之疴精神惝恍手足颤掉头目昏旋眎物颠倒才闻人声惊呼狂走欲赴水火比遇元佑太后垂帘聼政力陈恳悃乞一外任宫祠归伏田里稍近医药以毕余生而请五不获命恭惟皇帝陛下入继大统加恩四海靖康旧臣悉贷弗诛而臣叛违义理辜负恩私贪生忍死见辱吏卒之手多疾旷官久妨贤者之路实难黾勉复玷侍从辄陈愚欵上叨钦听伏望睿慈除臣一外任宫观差遣俾远羞辱于十目之上稍弭灾患于埀尽之年
乞出第二状
臣比具恳欵奏陈乞一外任宫祠差遣准尚书省劄子奉圣旨令依旧供职者伏以靖康初政令宰相李刚知枢密院臣任侍御史首上疏论诸生伏阙之罪谪知和州皇帝陛下今召纲为中书相而臣实预省属典掌书命职在论思若以纤芥冺默不言臣为失职设有愚见因事纳忠则惷冥益不安位又缘开封追捕忧悸成疾心气耗散言语谵谆每行词命错乱失次累日窜定仅能成章以总核羣吏之朝既非疾病容身之日而爱立辅相之始又尝有论刺之嫌伏望圣慈检会前奏除臣一外任宫观
谢徽猷阁待制知袁州表
西垣视草岂堪老病之余内阁紬书又玷高华之选叨逾过矣报称谓何中谢伏念臣服官两朝被遇一纪四备省台之列五尘儒学之聨浸冒朝荣遂登词禁属狂寇未即鲸鲵之戮而孤臣已齐魑魅之羣龙鬬鱼逃殆将安往巢倾卵毁而未能全旋闻左袒之呼尽解南寇之絷扪心悼叹顾影惊嗟寄衰病于越吟返游魂于楚些恍辞屡扣惧遗填壑之羞大恩不资终委覆盆之照兹盖伏遇皇帝陛下至仁从欲全度矜愚擢从次对清切之途畀以方郡承宣之寄危衷增厉感涕横流蒲柳衰残已迫负薪之疾江湖悠远永忘倾藿之心
辞免再除中书舍人状
臣自罹严谴屏弃远方圣主在上皎如白日起幽作匿洞见谗诬躬发德音擦拭多罪召还词禁归觐清光擢之积垢污蔑之中复畀侍从论思之职义当闻命奔走造朝而衰疗之身积忧成疾所愿假余生于晷刻审难自劾于涓尘须至投诚上扣聪听臣顷遇渊圣皇帝即位之日以国子司业擢为侍御史方中国稔四夷之祸而庙堂无一定之谋羣奸兴讹匹夫横议臣冒居言路固无独见远虑陪辅聪明而一时诛赏不叶公议因事论奏仅能塞责言狂意拙轻犯衆怒怨讟所归遂成谤薮尝论故宰相王黼诛死而蔡京方自拱州请觐大臣游说还之赐第以为谋主宣抚使童贯王安中谭稹皆散官安置而蔡攸乃以大中大夫提举宫观任便举住罪同罸异物议沸腾责任臣等谏议大夫杨时在延和殿下宣言渊圣有蔡攸无罪之语以讽台谏臣独以为有罪论奏不已于是京攸之党惟臣之怨张劝卫仲达以弃得罪既除削矣又传逮诏狱将致之死臣论蔡攸父子兄弟等亦弃官而去者何为独岂不问于是诏卿史台根究臣等条奏行等兄弟亲戚宾客之弃官者凡数十人上之有旨送大理寺约法而劝等亦贳死于是逃弃官守之人惟臣之怨金人犯阙李纲不忍忿忿欲一战而驱之幕府吏士皆年少书生纵史以赞其决方元若草露布以侍破贼楚天觉涓劫塞之日漏语于旬日之先都人户知之臣又论李纲素不知兵难以独任请以诸道兵尽付种师道节制而以纲佐之老者之智壮者之决或可几万全疏上不报是日也植三帜于开宝寺傍以御前报捷为名又张御幄于封邱门上以俟车驾临受俘获而王师歼焉于是行营司官属惟臣之怨又论太学诸生诱衆为乱劫请人主免大人支解三人流血被道毁彻庐舍掠取金币几至内讧失今不治他日必有握兵之臣胁制天子武夫悍卒戕害将帅县杀其令丞郡杀其守尉以衆暴寡渐不可长于是太学诸生惟臣之怨臣又论靖康之政专务姑息大臣掠美嫁怨君父伏阙後学官待罪放罪可也乃降诏以奬其忠羣凶惧诛勿问可也乃肆赦以固其恶行营大臣下行使臣之职收金银牓以悦衆心开府尹代行贽御之职传诏太学以沽士誉蔡京责秘书监词臣追数其过宰相甚其言郤之三及窜定无几正蕃潜师夜遁召兵于唐州台谏交章论其罪恶而大臣以分兵护送家属之功竟薄其罪主威陵夷必自兹始于是上自朝廷大臣下至大学官惟臣之怨时方蔽怩私党以附下罔上臣独论刺以犯权贵时方弃捐爵禄以市恩钧名臣独矫激以招怨怒羣嘲聚骂恬不知畏触情妄行卒蹈机穽始则蔡攸当人吕本中之流作为痛定等录文奸言以佑其父兄又崇饰恶语以并中臣终则言事臣僚又置臣于伪官之内方杜门席藁侧听威命而转运司檄州县拘留不令走逃尉挟带将吏两至臣家结集保伍鞭挞邻里昼持挺以守夜击柝以卫老幼愁怖水火不通揭榜千余徧行境内稽察苛绕过于大辟有司初无被受止遽进奏官报状遂称圣旨施行閲两月余辛道宗溃兵入境居人骇散臣因得携三十口窜伏草莽中而迎贼官吏舣舟臣门指为奸细嗾盗入室臣弟岘与之遇抜劒欲击得两夫从旁营救因得解去生生之具攻劫一空虽竹笥苇箧陶瓦之器盗所不取者戕坏亦尽书籍纸劄悉投之雨中而去臣等暴露野次一夕三徙不自意全殆从贼官吏稍稍来还臣已无家可归矣此皆臣懵学无师刚褊自用积致怨仇以踏大难始假朝廷之命陷于大罪中假州县之势加臣以横逆卒负资贼之威又欲致臣于必死摧伤顿挫无复生理皆臣自取亦何所恨伏遇皇帝陛下廓日月之照下雷雨之泽一洗谤诬延登侍从肉再朽之骨收去干之魂义当勉励疲驽再勤鞭策而饥寒并至疾病侵陵形影支离衣冠零落存阙之心未替而犬马之力已不逮于骏奔市虎之谤既明而沟壑之填已侵寻于暮齿伏望深埀简照追寝误恩除臣一宫观差遣假之岁月稍近医药怨仇悔祸得保余生虽戴盆不可以望天而结草尚期于异日
辞免显谟阁待制知平江府状
臣资禀惷愚数忤权要一遭诬陷遂寘严科负天下之至寃犯人臣之大恶始则州县观望发卒围守至持挺击拆以卫终则羣盗入室指为奸细又探囊朅箧而趋妻子流离兄弟奔散暴露野次不知存亡疾病呻吟日与死迫遽叨严诏还复禁垣削罪籍于城旦之尽收旧物于从臣之橐闾阎惊叹弛拘维之禁交亲改观通问遗之书痛定之余恍如隔世理宜扶惫奔走造朝而积忧重心形癯骨立负薪有疾力难强以驱驰俟驾而行罪不容于逋慢忱辞上叩全度矜从擢之次对清切之涂畀以方郡承宣之寄重惟凉菲弥积兢皇卧漳滨之疴尚未逃于鬼责冒鹈梁之刺必又致于人言伏望圣慈收还成命保安田里以保余生虽尝胆坐薪莫追往谬当叩辕击壤以俟太平
知平江府谢表
诏绂疏恩忽返南迁之役囊封避宠又分东顾之忧擢升内阁之华增重全吴之寄中谢伏念臣冯愚护短见谓偏衷触情妄行自作奇祸厚诬若此一死何逃尚寛东市鉄钺之诛永昇南海虫蛇之侣仰止覆盆之照俯矜种豆之寃投?遽屏于远方败履再升于华幄岂堪老治退笔砚于西垣止欲归休挂衣冠于神武纯诚备罄全度矜从猥分刺史之符再列从臣之橐心劳政拙已忧魏瓠之不容寝愕梦惊可见牛吴之尚喘兹盖伏遇皇帝陛下圣谟天纵盛德日新炎正中微肇光武兴王之业小雅尽废赓周宣拨乱之诗深念三吴刓敝之余改畀千里藩宣之重宛其老矣自惟无益于县官卧而护之尚欲兼容于狱市
辞免除中书舍人第一状
早承人乏布分藩条五月无报政之功一札有赐环之宠典司封駮给事殿中着名籍于锁户之严奉先尘于属车之後冒恩不次殒涕何言而臣素履空疎议论迂阔薄才绵力用大而不胜懵学謏闻谋身而不足浸叨荣禄卒蹈危机鬼瞰其家天夺之魄亹亹迫桑榆之晚駸駸从沟壑之填终赖至仁曲全残息远叨召节趋觐严宸荷识拔之非常岂糜捐之敢爱仰祈睿照俯鉴微衷茧然埀尽之躯负薪未已涣若惟行之命反汗何嫌
辞免除给事中第二状
臣闻任人者均劳佚之宜制国者权轻重之势汲长孺之直岂薄淮阳萧望之之忠亦试冯翊因之重外何必居中矧今黄池赤子弄兵之初岂无勃海太守胜残之効埋轮屏盗拔薤鉏奸立苗欲疏烹鲜勿扰庶不负千里长城之寄亦少纾九重侧席之忧独在臣愚常怀此志忽纡召节入侍琐闱自惟绵力薄才必无论事回天之力如其寸长片善或有承流宣化之功稍贷一时送故迎新之劳浸革前世内重外轻之弊庶仰关于圣虑或有取于斯言许以终更少徯及瓜之代贵其来効庶几横草之酬
谢给事中表
囊封亟上甫拜恩俞诏墨未亁遽收叨召上圣轸哀怜之眷愚臣知称惬之难中谢伏念臣一涉世途屡贻俗患郑鼠独推乎一国误以璞而贵焉越犬连吠乎十洲固非云之罪也惧鉏伤之不勉舍飞走而欲逃赐札召归屡获解免一麾出守故遂便安恩疏左省之华地极周行之峻踌蹰四顾俯偻三辞覆车在前可以鉴矣埀堂而坐亦曰殆哉重叨非据之安必召疾颠之悔兹盖伏遇皇帝陛下绍膺宝历宏济大艰蒐揽衆才收还故物马齿已老矣何必图新衣敝又改兮莫如求旧故兹慎选误及孱庸虽无用之材终莫称乾坤之施而不改其操尚堪司风雨之晨
鸿庆居士集卷八

[book_title]卷九
钦定四库全书
鸿庆居士集卷九
宋　孙觌　撰
表状
辞免吏部侍郎状
禀生陻厄无以瘉人涉世迂疎动辄得咎精神耗于忧患屡惊马尾之书名节坏于谤谗孰听鼠牙之讼所愿投弃湖海闲散之地庶几永保桑榆迟暮之年敢冀慈怜尚勤鞭策召归禁闼曾未踰时擢置铨曹更叨楙宠念艰难如此岂当以王事为辞而满溢之余则又以人言为畏仰祈睿鉴追寝误恩伐檀而寘之河干终负素飱之耻维鹈而不濡其味难逃窃位之讥
谢吏部侍郎兼权直学士院表
承流支郡方叨左除之省擢贰选曹更代北扉之直龎恩?厚小已凌兢中谢臣闻虞书三载黜陟之文周官羣吏诛赏之法历时千载分总四镇图籍浩繁官曹猥衆诸郎寄坐老吏专家二年干戈俶扰之余一时水火焚漂之後千创横溃三窟旁穿世号杷推坐嘲铜臭士无固志端若视马曹然官不即工但直书楮尾耳深惟流弊常激懦衷使夫人皆从容而自居则谁当以奋发而为意揽辔而上初有志于澄清奏力欲前了无施于盘错空惭绵力实负初心兹盖伏遇皇帝陛下刚德方亨大明继照深鉴百王之弊一清多士之源偶以乏力遂当殊奬图难有欲速之戒矫枉在驭致之功输夙夜之劳傥在愚公之志効涓尘之报庶逃?伯之讥
辞免户部尚书状
窃以羣胡南牧大驾东巡奸雄奋臂而呼将士倒戈而至千官逃散万室惊奔刍粮委于煨烬之余金缯捐于盗贼之手理两朝衰乱之绪仰繄上智之明振一时乏絶之忧当重计臣之选吝有司之出纳制万货之低昂孰能破轸于肯綮之间多多益办是宜审听于音声之际一一而吹选任或非其人误国莫甚于此如臣者本以簿书刀笔备藩宣之寄又以文章言语参侍从之华忽被诏除俾承人乏今廊庙御戎之急惟兵民足食之先宜得命世经纶之才安用安生陈腐之说智有所不及甚虞操刀制锦之伤狷有所不为何预越俎代庖之事
谢户部尚书表
备数选曹分掌三铨之法抡材计省参戎八座之聨中谢窃以举天下版图之繁制邦内经常之费任土纳四方之贡持衡居万货之平轻重相权上下与足承平岁久奢汰日滋好大喜功悦新厌故遂底鲂鱼頳尾之害驯致牂羊坟首之妖万乘蒙尘不备纯驷羣氓挤壑不糁羮藜当属能臣共图国计顾夷伤之未起念均节之宜先六军之名藉第挂空文三省之司存犹仍旧贯吏部毁法添差之冗公车上书特补之恩学校儒官尚崇文具图书册府当俟太平尽缾空餐画墁浮食在宣和固已知此至建炎益又甚焉自非涓令改制一清流弊之源何以富国裕民复见中兴之盛顾如臣者自视阙然智力已穷忧责弥重若为报称不负使令固尝欲奋躯上副君父责成之意恐不胜侧目必致小人妄作之凶兹盖伏遇皇帝陛下亲临诸将征伐之师尽得斯民利病之实除苛解娆黜聚敛之臣救危扶伤塞侥幸之路闵兹邦用深轸圣情夫何么麽之姿亦预栋梁之数苟操刀而立断初无畏首畏尾之虞则解弦而更张庶有足食足兵之望
乞宫祠状
伏念臣愚不达祸福之机学不通古今之变遭时之乱所向辄穷鼠入角中计焉出矣燕巢幕上危莫甚焉惟命之畸繄天之戮当靖康之北狩两遇诸戎问鼎之师逮逮炎之东巡再见羣凶伏阙之祸虽冲冠之发共愤而当车之臂何为进退怔营俯仰愧怍洗虞渊之日而大臣成建辟之功操鲁阳之戈而诸将底勤王之绩乃独尸于荣禄浸获戾于官箴汗浃背芒寄顔无所心驰梦绕顾影欲逃重惭区区毁瓦之求莫致惓惓恋轩之意伏望皇帝陛下矜愚护短悼屈伤穷许解民部之官特畀真祠之秩知难之义得免于阿容从欲之仁仰希于鸿造
乞郡状
伏念臣偶脱淮甸兵火之威复値钱塘戎马之乱枭雄跋扈宫阙震惊当一时遭变之初共有枕戈之怒殆诸将策勲之日独无横草之劳以兹忧愧之余始上退休之乞虺隤无用犹有望于盖帷腕脱奚为恐遂填于沟壑敢图恩纪尚閟俞音俯加簪履之矜未忍寘诸闲散尚有藩维之托或可备于驱驰廪恤流亡诛鉏乾没平刑息讼奉法守公备宣夙夜之勤或有涓埃之补伏望皇帝陛下哀怜故物保惠余生不使在梁之鹈食无功之禄庶使乘轩之鹤逃窃位之诛
谢龙图阁学士知温州表
南台民版之司畴庸弗効内阁羲图之峻涣宠非常耸吏民瞻望之华极儒学遭逢之盛省循非分荣惧交中中谢伏念臣读古人之糟粕而求复其初守先王之蘧庐而不稽其变婴时多故为世畴人衆目衒于明廷百口休于大造视枪榆之笑奚为抟南海之风感涸辙之呼安用激西江之水遂无施于尺寸徒自腼于心目空受支离十束之薪谩索侏儒一囊之粟始冒昧有吁天之乞尚依囘怀择地之嫌牍奏上陈方虞大戾黈聪感彻更冒龎恩聨近臣之籍于殿中未觉长安之远分刺史之符于海上难忘魏阙之存兹盖伏遇皇帝陛下义在均劳仁先求旧视其发种种岂有能为悦其脰肩肩遂忘其丑重叨殊宠实异初心辞剧就简岂平生之所望奉法循理尚岁计之有余
谢赐对衣金带表
龙灵贲冒金服光华四牡倭迟七衣安吉叨逾莫俪拜舞知荣中谢伏念臣孤碌碌无以喻人惓惓粗知许国牛衣卧泣常抱百忧马革裹屍愿効一死属上圣宵肝焦劳之日岂羣臣曳娄闲暇之时故褰裳有揭厉之思而着鞭恨功名之晚兹盖伏遇皇帝陛下仁先厚下乐在与贤分颁出笥之珍加贲章身之宠义无择事愿希王阳叱驭之风忠以致身庶几季路结缨之节
龙图阁学士再知平江府谢表
内阁宝储促上邃严之直全吴巨屏叨居方面之崇欣逢白首之遗民复还青毡之旧物恍如昨梦祗忝明恩中谢伏念臣涉世阔疏空惭懵学逢辰休显浸冒官荣独荷三朝识拔之恩偏尘两禁高华之选分符海上渐收迟暮之身改命吴中又玷藩宣之重追寻陈迹宣布寛条千里江山不改承平之观四邻鷄犬一空盗贼之余闾里呻吟田莱芜没攀金城之柳衰病何以堪之访玄都之桃飘零殆无存者兹盖伏遇皇帝陛下官人作哲厚下施仁俯怜簪履之遗加惠桑榆之晚无三江之壤悼灵光之独存矜一介之臣望神山而已远擢从小郡移牧通都申画封圻抚绥凋瘵虎头食肉敢忘意于古人马革裹屍庶捐躯于异日
提举南京鸿庆宫谢表
两怒之言溢恶盍从窜殛之刑一夫之泣向隅尚畀哀矜之典仰御恩施俯激懦衷中谢伏念臣许身甚遇逢世大乱频年于衆怒不容甚疾小人更得小人之目力排聚敛乃贻聚敛之讥事之好还理固如此区区本志愿効狄山一障之乘碌碌全生敢怀范蠡扁舟之意卒从吏议追褫官资全报国之无期但扪心而永叹兹盖伏遇皇帝陛下政先幽黜寛在罪欵季布罢归岂待一人之毁乐羊何罪其如三箧之书卒解免于大诃俾退安于真馆东隅之失谁改事于桑榆北阙之存终系心于江海
辞免除龙图阁待制知临安府状
窜迹穷阎叨荣膴仕偶尘薄技遂蹈危机所愿铺张太平累洽之宏休不虞値遭家国非常之大变靖康国破渊圣表降亟欲援吾君挤陷于不测之危岂复计此身诛絶于中兴之後比喧公议请寘严科属乘舆方事于东巡而旰食尚勤于北固仰勤睿断申论德音凡此误朝谁为首祸俾二圣辱在于泥涂而不问则一时失言于翰墨而何尤卒解免于谴诃尚叨尘于器使逮明受勤王之举正建康移跸之初国步奠安大明黜陟台省建白久逭诛夷兹谓衆君子兴邦之时岂容一小人辱国之罪始从吏议追褫官资荐致溢恶之言浸成不赦之咎敢图简记未忍弃捐擢居严近之班复备藩维之托顾疾病呻吟之久积罪愆汗累之余衆人藉蹸而无嫌羣盗猖狂而未已百罹如此行见死生祸福之分一饱无期岂复富贵功名之望伏望皇帝陛下发好生之大德推从欲之?仁察臣缾罍之量已盈悯臣钟漏之期将尽俾安余命以就穷途非敢効邵平以放侯种东陵之谋不几乎田横以庶人守海岛之意所有复待制恩命未敢祗受知临安府指挥亦乞寝罢依旧宫观差遣
辞免第二状
臣【云　云】更敢辄违诏命即日单骑就夜兼程到本府交割职事已具奏闻而臣犬马迫切之诚尚未冒凂须至奏陈者伏念臣愚暗刚褊动辄得咎分于圣世永为天下之弃民敢意慈怜尚轸故物清资显秩起于徒步之中衰病增光感涕交下所当即日奉诏奔走造官岂应更饰矫伪不情之词固为逊避上烦圣督之严而区区之情实有不获已者臣闻洪钟咽于微撞小器溢于大受故陈力以不能而止官人为器使之宜傥不量力之所任以贪一时苟且之荣则道尽途穷必致失职败官之悔恭惟行殿暂驻会稽以钱塘为扞蔽自经戎马披猖之後水销火燎涤地而尽千疮百孔不可措手若但阴拱熟眎则创残疲瘵之俗何自息肩必欲小有更张则侥幸不便之人必致大作谤讟自非素有闻望足以弹压羣小号为刚明能以身任衆怨庶几岁月之内可冀分寸之功如臣德輶望轻起于闲废通都大邑十目所视吹韲惩沸救过不暇安能于度外有所为以称塞明诰伏望皇帝陛下察臣狂愚有素非择地于艰难多故之时闵臣已老无用恐败事于缓急有为之际特赐解免改用能臣依前宫观差遣
知临安府谢表
已试无状久不胜于羣言驱去复还终未捐于一眚畀行殿保厘之托躐西清严近之华中谢伏念臣小技矜愚褊心忤物怒每生乎溢恶誉多出于过情繄乍贤乍佞之无常故三仕三黜而未已点苍蝇于误墨得本自于偶然访遗鹿于覆蕉了不知其所在忽纡绍绂又起民编擢孤臣于罪愆污累之余付一方于兵火创残之後丹心空在白首重来子卿牧海上之羊节旄尽落令威化辽东之鹤城郭今非兹盖伏遇皇帝陛下运道枢以应寰中秉智烛而观天下使愚使智丕昭厉世之规作福作威躬揽御臣之柄故兹顽钝尚欲使令听长乐之钟未觉九重之远守北门之龠终期一死之酬
临安府乞宫观第一状
臣多病卑衰体羸气弱适当春夏淫雨之时乘虚中湿疮痏大作两足尤甚不能鞾韈方欲奏陈乞寘闲散而张琪贼马侵犯州县裹疮眎事戴星而出虽遇私忌不敢在假上赖朝廷威灵逋寇远遁一方敉宁而臣所苦疮疡浸剧临见吏民迎饯使客行立趋走气血下注更无减损之候失今不治渐至深痼必为废人伏念臣自三月初承乏雕郡库无钱廪无粟固尝丐请于朝廷又尝科敷于州县督酒税检制吏谩鞭挞羣偷殆无遗入计今钱物见在尚可以支吾至七八月秋稼登塲人人可为矣臣吏能浅薄已试无効固不敢求候于多事之时而临安大府东南奥区又非尸禄卧疴之所伏望圣慈察臣别无规避特赐解罢除臣宫观遣差一次
临安府乞宫观第二状
右臣已具奏乞解罢今任除一宫观差遣未蒙施行须至投诚上凟天听伏念臣被遇三朝叨尘六郡顾吏能浅薄干城固圉初无尺寸可采之劳而时事艰难避宠辞荣又涉逋慢不恭之罪藩宣大府更历三时避谗畏讥进退惟谷校锥刀于榷酤征商之贱劚荆棘于颓垣败堑之中送往迎来筋骸难强栉风沐雨疾病交侵道尽途穷咎深谪满伏望皇帝陛下怜其衰瘵畀以安全与其悼犬马之死于盖帷孰若贷樗栎之生于斤斧
谢复宫表
削迹籍中俾输薪粲加恩区内复齿搢绅施重邱山惧深渊谷中谢伏念臣乖于时而少与遇自用而不囘方当衆人皆欲毁之时而有通国称不孝之罪一夫造讪济以羣咻三兔投荒濒以万死老妻惧不测病六日而没幼女失所恃生十岁而亡独寄命于穷交遂委身于谤薮繄刀头之舐蜜其获几何视井眉之居缾所丧如此分甘永弃尚轸慈怜兹盖伏遇皇帝陛下礼秩百神方均大庆欢刑四表未忍遐遗闻孺子入井之声而动其心覩一夫向隅之泣而惨不乐遂超常法复畀周行自惟放逐衰病之余莫称收拾哀矜之意丹心未折白首何为搯鼻炙眉方追前恩黥面补劓誓毕此生
复左朝奉郎谢表
万里窜流几徧大地山河之境一言感彻复见中天日月之明发迹穷阎增光末路冒恩不次抚已知慙中谢窃惟天下国家治乱之原实繄君子小人消长之势部分南北垣列东西两曾参之孰是孰非一王遵之乍贤乍佞听言固未易也知人岂不难哉臣与谗人初无纤芥逢权臣之怒遽兴大谤挟狱吏之助遂中深人凿空造端课无责有骤齿徙乡之恶旋夷编户之氓自惟断断之无他岂免譊譊而上诉方其心迹之未辩窃楚相之璧虽百口何以自明要之名实不可欺校郿坞之金而真盗然後乃见已自分此身賫恨于九泉之下不图蒙大造起废于一日之间公议既申寃状自白兹盖伏遇皇帝陛下尧仁天覆周道砥平殛鲧而举臯陶忠邪已判烹阿大夫而封即墨毁誉乃公凡吁一时无告之寃已动九重盖高之听念臣久罹谗黜曲赐辨明知臣已迫衰残特加甄叙惜羽翰于败履出芝困于枯枝大恩不赀叨逾过矣余生向尽称効蔑然西方佛已谓人而为鬼鬼复为人历三生而怀恩未冺北山公亦云子既生孙孙又生子累十世而图报难忘
乞宫祠状
臣顷以非才被遇三朝徧尘法从负乘致寇自速颠除籍隮为民饮水饭蔬无复荣望惟是平生大节横被诬执洿蔑破坏以致扫地中夜起坐慨然兴嗟窃惟明天子在上圣学高妙为百王之冠不下堂窥牖固已尽得是非善恶之实于四方万里之远岂容援昧而不辩明旦未死亡终见天日属者乾刚独断涣发德音作福作威皆自已出哀闵无告保全名节于二纪积垢污坏之後刋除囚籍追复官裳志愿满足瞑目无所恨矣第颓龄向尽怀恩不复尚图横草之功而马老虺隤贪恋君轩犹有敝帷之望伏乞圣慈除臣宫观一次俾奉香火毕此余年虽云天悠远无复望清光于属车豹尾之中而湖海寛闲犹能咏帝力于歌田牛角之上
谢复右文殿修撰提举江州太平兴国宫表
厉精更化方临极辩之朝窃食偷安更冒非常之宠中谢臣闻紬书秘殿所以待四方儒学之英均秩殊庭所以奬一时勲劳之旧直庐地禁真馆身闲听九重朝钟暮皷之音奉千龄晨香夜灯之祝并疏异数骤及非材伏念臣顷献瞽言尘两科俊造之选旋跻膴仕汗三朝严近之班中秘书铅椠之勤御史府统纲之寄代言西掖视草北门琐闼论思金华劝讲分贰选曹三铨之寄进长地官八座之崇四升内阁之华五殿大邦之重据衆人必争之地贪四海欲得之求官谤荐兴刑祸随至投诚麕鼯之野永侪魑魅之羣潦倒半生泝沿万里皇明烛隐大度包荒洗涤厚诬甄叙崇秩伶俜弱质已无牛羊践履之忧晼晚余龄遂有犬马盖帷之望兹盖伏遇皇帝陛下兴念青氊之故物久为白首之穷囚推衅钟不忍之仁示解网好生之德清资显秩骤起于途中晚节末涂徼荣于望外逮兹晚遇实过初心曾未暮年荐叨三锡食芹而美矣岂堪効野人之荐君盘种豆而翰之犹能偕邻翁以供王命
乞致仕状
臣被遇三朝叨尘两禁更中外之选凡五十二年蒙覆育之恩今七十九岁中缘罪戻久去朝行遭値清明尽从昭洗虽葵藿所向未尝忘存阙之心而蒲柳之衰盍彼露守邱之愿况已过臣子引年之制尚窃希君父养老之仁伏望圣慈许臣致仕哀矜簪履贲冒盖帷俾全蝼蚁之微躯获有终于後福莫报邱山之大德窃见愧于平生
乞致仕劄子
某年踰八十尚玷吏籍疾病衰残心志凋丧耳目昏瞶犬马之力不复自效理合知止伏望特为奏陈许令致仕上还印绶归复田里为农为圃邵辕击壤歌咏圣化度此余年不胜区区愿望
辞免待制状
臣服事三朝効官五纪驽马恋栈豆已屡贻濡咮之讥神虎挂衣冠亦再上乞骸之请忽纡诏綍尚轸遗簪还畀西清荷橐之聨永为东路角中之宠念已过臣子引年之制有惭知止之风更叨蒙圣恩念旧臣之仁益负贪荣之愧所有待制恩命不敢祗受
谢敷文阁待制致仕表
沥恳书辞辄冒乞身之请俞音赐可亟推从欲之仁兴念三朝故物之遗复玷两禁侍臣之选超逾若此称効蔑然中谢伏念臣顷繇东朝廷之觐元帅府猥先诸老际会千龄奉宝玉于一龙上天之初负覊絏于五马渡江之日羣趋帐殿每预畴咨分直鳌扉尝蒙特召名浮
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 10:30:41-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>