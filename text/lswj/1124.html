<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="刑赏忠厚之至论,论范增,留侯论,贾谊论,晁错论,决壅蔽,教战守,乞校正陆贽奏议进御札子,唐代李昭道画迹,喜雨亭记,放鹤亭记,石钟山记,超然台记,李氏山房藏书记,日。喻,潮州韩文公庙碑,前赤壁赋,后赤壁赋,方山子传,文与可画筼筜谷偃竹记,江行唱和集叙,三槐堂铭,记承天寺夜游,记游定惠院,书吴道子画后,记游松风亭,在儋耳书,黠鼠赋,上梅直讲书,答黄鲁直书,与王定国书,答毛滂书,与参寥子,与侄孙元老,又答王庠书,答谢民师书,亡妻王氏墓志铭,韩干画马赞,刚。说,宝绘堂记,书蒲永升画后［1］,苏轼文集全文在线阅读,苏轼文集全文在线下载,大玄古籍书库">
<meta name="description" content="文集，四十一篇，苏轼为文,主张辞达,反对浮艳、艰涩。他的散文,比韩愈平易,比欧阳修条畅,显示出强大的实力。他继欧阳修之后,领导北宋古文运动,取得了完全的胜利。他吸取了前代散文的优点,体现了唐宋古文运动的积极成果,把散文的文学性、实用性、通俗性都推进了一大步,对我国古代散文发展贡献很大。宋孝宗称苏轼为“一代文章之宗”(《经进东坡文集事略》序),金王若虚谓苏轼文字为千古第一。(《归潜志》卷8),足见其影响。包括他在内以唐宋大家为代表的古文传统,一直为元明清散文奉为正宗,明人小品文字则更多取法于苏轼。_苏轼文集_全文在线阅读_苏轼文集_全文在线下载_大玄古籍书库">
<title>苏轼文集_苏轼_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">苏轼文集</span> <br/>
          作者： <span class="inputVal" id="bkauthor">苏轼</span> <br/>
          朝代： <span class="inputVal" id="bkdate">宋代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">类书文集,文集,完结</span> <br/>
          字数： <span class="inputVal" id="bknum">[book_length]30991</span> <br/>
          说明： <span class="inputVal" id="bkdec">文集，四十一篇，苏轼为文,主张辞达,反对浮艳、艰涩。他的散文,比韩愈平易,比欧阳修条畅,显示出强大的实力。他继欧阳修之后,领导北宋古文运动,取得了完全的胜利。他吸取了前代散文的优点,体现了唐宋古文运动的积极成果,把散文的文学性、实用性、通俗性都推进了一大步,对我国古代散文发展贡献很大。宋孝宗称苏轼为“一代文章之宗”(《经进东坡文集事略》序),金王若虚谓苏轼文字为千古第一 (《归潜志》卷8),足见其影响。包括他在内以唐宋大家为代表的古文传统,一直为元明清散文奉为正宗,明人小品文字则更多取法于苏轼。</span> <br/>
          封面： <span class="inputVal" id="bkimg">Z_19313.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]苏轼文集
[book_author]苏轼
[book_date]宋代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]类书文集,文集,完结
[book_length]30991
[book_dec]文集，四十一篇，苏轼为文,主张辞达,反对浮艳、艰涩。他的散文,比韩愈平易,比欧阳修条畅,显示出强大的实力。他继欧阳修之后,领导北宋古文运动,取得了完全的胜利。他吸取了前代散文的优点,体现了唐宋古文运动的积极成果,把散文的文学性、实用性、通俗性都推进了一大步,对我国古代散文发展贡献很大。宋孝宗称苏轼为“一代文章之宗”(《经进东坡文集事略》序),金王若虚谓苏轼文字为千古第一 (《归潜志》卷8),足见其影响。包括他在内以唐宋大家为代表的古文传统,一直为元明清散文奉为正宗,明人小品文字则更多取法于苏轼。
[book_img]Z_19313.jpg


[book_title]刑赏忠厚之至论
尧、舜、禹、汤、文、武、成、康之际［1］，何其爱民之深，忧民之切，而待天下以君子长者之道也。有一善，从而赏之，又从而咏歌嗟叹之，所以乐其始而勉其终；有一不善，从而罚之，又从而哀矜惩创之［2］，所以弃其旧而开其新。故其吁俞之声［3］，欢休惨戚，见于虞、夏、商、周之书［4］。成、康既没，穆王立而周道始衰。然犹命其臣吕侯［5］，而告之以祥刑。其言忧而不伤，威而不怒，慈爱而能断，恻然有哀怜无辜之心。故孔子犹取焉。
《传》曰［6］：“赏疑从与，所以广恩也；罚疑从去，所以慎刑也。”当尧之时，皋陶为士，将杀人，皋陶曰“杀之”三。尧曰“宥之”三。故天下畏皋陶执法之坚，而乐尧用刑之宽［7］。四岳曰：“鲧可用。”［8］尧曰：“不可。鲧方命圮族。”［9］既而曰：“试之。”何尧之不听皋陶之杀人，而从四岳之用鲧也？然则圣人之意，盖亦可见矣。《书》曰：“罪疑惟轻，功疑惟重。与其杀不辜，宁失不经。”呜呼！尽之矣！可以赏可以无赏，赏之过乎仁；可以罚可以无罚，罚之过乎义。过乎仁不失为君子，过乎义则流而入于忍人。故仁可过也，义不可过也。
古者赏不以爵禄，刑不以刀锯。赏以爵禄，是赏之道行于爵禄之所加，而不行于爵禄之所不加也；刑以刀锯，是刑之威施于刀锯之所及，而不施于刀锯之所不及也。先王知天下之善不胜赏，而爵禄不足以劝也；知天下之恶不胜刑，而刀锯不足以裁也。是故疑则举而归之于仁，以君子长者之道待天下，使天下相率而归于君子长者之道。故曰忠厚之至也。
《诗》曰：“君子如祉，乱庶遄已；君子如怒，乱庶遄沮。”夫君子之已乱，岂有异术哉？制其喜怒，而无失乎仁而已矣。《春秋》之义，立法贵严，而责人贵宽。因其褒贬之义以制赏罚，亦忠厚之至也。
【注释】
［1］尧：陶唐氏，史称唐尧。舜：有虞氏，史称虞舜。禹：亦称大禹、夏禹，其子启建立夏朝。汤：又称成汤，建立商朝。文：周文王姬昌。武：文王之子，周武王姬发，建立周王朝。成：武王之子周成王。康：成王之子周康王。成康之世，号称大治。
［2］哀矜：怜悯。惩创：惩治警戒。
［3］吁：叹其不然之词。俞：应许之词。
［4］虞、夏、商、周之书：《尚书》中有《虞书》《夏书》《商书》《周书》。
［5］吕侯：周穆王司寇，史录其事作《吕刑》。
［6］传：指《尚书·孔安国传》。
［7］皋陶：舜时掌刑法之官。宽：宽恕。
［8］四岳：官名，总掌四岳诸侯之事。鲧：四岳推举鲧治水，后失败被杀，其子禹继而治之。
［9］方命：逆命不从。

[book_title]论范增
汉用陈平计，间疏楚君臣。项羽疑范增与汉有私［1］，稍夺其权。增大怒，曰：“天下事大定矣，君王自为之。愿赐骸骨归卒伍！”归未至彭城，疽发背死［2］。苏子曰：增之去，善矣！不去，羽必杀增。独恨其不早耳！然者当以何事去？增劝羽杀沛公，羽不听，终以此失天下，当于此去耶？曰：否。增之欲杀沛公，人臣之分也；羽之不杀，犹有人君之度也。增曷为以此去哉？《易》曰：“知几其神乎？”《诗》曰：“相彼雨雪，先集维霰。”增之去，当于羽杀卿子冠军时也［3］。
陈涉之得民也，以项燕、扶苏。项氏之兴也，以立楚怀王孙心［4］；而诸侯叛之也，以弑义帝。且义帝之立，增为谋主矣。义帝之存亡，岂独为楚之盛衰，亦增之所与同祸福也。未有义帝亡，而增独能久存者也。羽之杀卿子冠军也，是弑义帝之兆也；其弑义帝，则疑增之本也。岂必待陈平哉？物必先腐也，而后虫生之；人必先疑也，而后谗入之。陈平虽知，安能间无疑之主哉？
吾尝论义帝，天下之贤主也。独遣沛公入关，而不遣项羽，识卿子冠军于稠人之中，而擢以为上将，不贤而能如是乎？羽既矫杀卿子冠军，义帝必不能堪。非羽弑帝，则帝杀羽，不待知者而后知也。增始劝项梁立义帝，诸侯以此服从；中道而弑之，非增之意也；夫岂独非其意，将必力争而不听也。不用其言而杀其所立，羽之疑增必自是始矣。
方羽杀卿子冠军，增与羽比肩而事义帝［5］，君臣之分未定也。为增计者，力能诛羽则诛之，不能则去之，岂不毅然大丈夫也哉？增年已七十，合则留，不合则去；不以此时明去就之分，而欲依羽以成功名，陋矣！虽然，增，高帝之所畏也。增不去，项羽不亡。呜呼！增亦人杰也哉！
【注释】
［1］范增：项羽的重要谋臣，屡劝项羽杀刘邦而项羽不听。
［2］疽：恶疮。
［3］卿子冠军：指宋义。卿子：是对人的尊称。冠军：指楚怀王封宋义为上将，位在其他将领之上。
［4］心：楚怀王孙子熊心。项梁曾立熊心为怀王，项羽自称西楚霸王后，尊熊心为义帝。
［5］比肩：地位相当。

[book_title]留侯论
古之所谓豪杰之士者，必有过人之节，人情有所不能忍者。匹夫见辱，拔剑而起，挺身而斗，此不足为勇也。天下有大勇者，卒然临之而不惊［1］，无故加之而不怒。此其所挟持者甚大，而其志甚远也。
夫子房受书于圯上之老人也，其事甚怪。然亦安知其非秦之世，有隐君子者，出而试之？观其所以微见其意者，皆圣贤相与警戒之义。而世不察，以为鬼物，亦已过矣。
且其意不在书。当韩之亡、秦之方盛也，以刀锯鼎镬待天下之士，其平居无罪夷灭者，不可胜数。虽有贲育［2］，无所获施。夫持法太急者，其锋不可犯，而其势未可乘。子房不忍忿忿之心，以匹夫之力，而逞于一击之间。当此之时，子房之不死者，其间不能容发，盖亦已危矣。千金之子，不死于盗贼［3］，何者？其身之可爱，而盗贼之不足以死也。子房以盖世之才，不为伊尹、太公之谋［4］，而特出于荆轲、聂政之计［5］，以侥幸于不死，此固圯上之老人所为深惜者也。是故倨傲鲜腆而深折之，彼其能有所忍也，然后可以就大事。故曰：“孺子可教也。”
楚庄王伐郑，郑伯肉袒牵羊以迎。庄王曰：“其君能下人，必能信用其民矣。”遂舍之。勾践之困于会稽，而归臣妾于吴者，三年而不倦。且夫有报人之志，而不能下人者，是匹夫之刚也。夫老人者，以为子房才有余，而忧其度量之不足，故深折其少年刚锐之气，使之忍小忿而就大谋。何则？非有平生之素，卒然相遇于草野之间，而命以仆妾之役，油然而不怪者，此固秦始皇之所不能惊，而项籍之所不能怒也。
观夫高祖之所以胜，项籍之所以败者，在能忍与不能忍之间而已矣。项籍惟不能忍，是以百战百胜，而轻用其锋。高祖忍之，养其全锋而待其弊，此子房教之也。当淮阴破齐，而欲自王，高祖发怒，见于辞色。由是观之，犹有刚强不忍之气，非子房其谁全之？
太史公疑子房以为魁梧奇伟，而其状貌乃如妇人女子，不称其志气。呜呼，此其所以为子房欤！
【注释】
［1］卒然：突然。卒：通“猝”。
［2］贲育：战国时的勇士孟贲、夏育。
［3］千金之子，不死于盗贼：语出《史记·货殖列传》：“谚曰：千金之子，不死于市。”
［4］伊尹：商朝开国功臣，商汤之师。太公：吕尚，周朝开国功臣，周武王之师。
［5］荆轲：卫国人，为燕太子丹刺杀秦王，不中，被杀。聂政：韩国人，为韩卿严遂刺死相国韩傀，后自杀。

[book_title]贾谊论
非才之难，所以自用者实难。惜乎！贾生王者之佐［1］，而不能自用其才也。夫君子之所取者远，则必有所待；所就者大，则必有所忍。古之贤人，皆有可致之才，而卒不能行其万一者，未必皆其时君之罪，或者其自取也。
愚观贾生之论，如其所言，虽三代何以远过？得君如汉文［2］，犹且以不用死，然则是天下无尧舜，终不可以有所为耶？仲尼圣人，历试于天下，苟非大无道之国，皆欲勉强扶持，庶几一日得行其道。将之荆，先之以子夏，申之以冉有。君子之欲得其君，如此其勤也。孟子去齐，三宿而后出昼［3］，犹曰：“王其庶几召我。”君子之不忍弃其君，如此其厚也。公孙丑问曰：“夫子何为不豫？”孟子曰：“方今天下，舍我其谁哉？而吾何为不豫？”君子之爱其身，如此其至也。夫如此而不用，然后知天下之果不足与有为，而可以无憾矣。若贾生者，非汉文之不用生，生之不能用汉文也。
夫绛侯亲握天子玺而授之文帝，灌婴连兵数十万，以决刘吕之雌雄，又皆高帝之旧将，此其君臣相得之分，岂特父子骨肉手足哉？贾生，洛阳之少年，欲使其一朝之间，尽弃其旧而谋其新，亦已难矣。为贾生者，上得其君，下得其大臣，如绛、灌之属，优游浸渍而深交之［4］，使天子不疑，大臣不忌，然后举天下而惟吾之所欲为。不过十年，可以得志，安有立谈之间，而遽为人痛哭哉！观其过湘为赋以吊屈原［5］，悲郁愤闷，跃然有远举之志［6］。其后卒以自伤哭泣，至于夭绝，是亦不善处穷者也。夫谋之一不见用，安知终不复用也？不知默默以待其变，而自残至此。呜呼！贾生志大而量小，才有余而识不足也。
古之人，有高世之才，必有遗俗之累。是故非聪明睿哲不惑之主，则不能全其用。古今称苻坚得王猛于草莽之中，一朝尽斥去其旧臣而与之谋。彼其匹夫略有天下之半，其以此哉！
愚深悲贾生之志，故备论之。亦使人君得如贾生之臣，则知其有狷介之操［7］，一不见用，则忧伤病沮，不能复振。而为贾生者，亦慎其所发哉！
【注释】
［1］贾生：贾谊。古代对有学识的人尊称为“生”，犹后世称“先生”。
［2］汉文：汉文帝刘恒，西汉前期最有作为的君主之一。
［3］昼：地名，在今山东临淄。
［4］优游浸渍：从容不迫，逐渐渗透。
［5］“观其过湘”句：流传至今的《吊屈原赋》。
［6］跃：飘然远举的样子。
［7］狷介：性情正直，不肯同流合污。

[book_title]晁错论
天下之患，最不可为者，名为治平无事，而其实有不测之忧。坐观其变，而不为之所，则恐至于不可救；起而强为之，则天下狃于治平之安［1］，而不吾信。唯仁人君子豪杰之士，为能出身为天下犯大难，以求成大功。此固非勉强期月之间，而苟以求名者之所能也。天下治平，无故而发大难之端。吾发之，吾能收之，然后有以辞于天下。事至而循循焉欲去之，使他人任其责，则天下之祸必集于我。
昔者晁错尽忠为汉，谋弱山东之诸侯［2］。山东诸侯并起，以诛错为名，而天子不之察，以错为之说。天下悲错之以忠而受祸，而不知错之有以取之也。
古之立大事者，不惟有超世之才，亦必有坚忍不拔之志。昔禹之治水，凿龙门［3］，决大河，而放之海。方其功之未成也，盖亦有溃冒冲突可畏之患。惟能前知其当然，事至不惧，而徐为之所，是以得至于成功。
夫以七国之强而骤削之，其为变岂足怪哉？错不于此时捐其身，为天下当大难之冲，而制吴、楚之命，乃为自全之计，欲使天子自将而已居守。且夫发七国之难者谁乎？己欲求其名，安所逃其患？以自将之至危，与居守之至安。己为难首，择其至安，而遗天子以其至危，此忠臣义士所愤惋而不平者也。当此之时，虽无袁盎，错亦未免于祸。何者？己欲居守，而使人主自将，以情而言，天子固已难之矣，而重违其议，是以袁盎之说得行于其间。使吴、楚反，错以身任其危，日夜淬砺［4］，东向而待之，使不至于累其君，则天子将恃之以为无恐，虽有百袁盎，可得而间哉？
嗟夫！世之君子，欲求非常之功，则无务为自全之计。使错自将而击吴、楚，未必无功。唯其欲自固其身，而天子不悦。奸臣得以乘其隙。错之所以自全者，乃其所以自祸欤！
【注释】
［1］狃：习惯。
［2］山东：指崤山以东。
［3］龙门：今陕西韩城东北，是黄河奔流最湍急之处。
［4］淬砺：锻炼磨砺。引申为冲锋陷阵，发愤图强。

[book_title]决壅蔽
所贵乎朝廷清明而天下治平者，何也？天下不诉而无冤［1］，不谒而得其所欲。此尧舜之盛也。其次不能无诉，诉而必见察；不能无谒，谒而必见省。使远方之贱吏，不知朝廷之高；而一介之小民，不知官府之难；而后天下治。今夫一人之身，有一心两手而已，疾痛苛痒［2］，动于百体之中［3］，虽其甚微不足以为患，而手随至。夫手之至，岂其一一而听之心哉？心之所以素爱其身者深，而手之所以素听于心者熟，是故不待使令而卒然以自至［4］。圣人之治天下，亦如此而已。百官之众，四海之广，使其关节脉理，相通为一。叩之而必闻，触之而必应。夫是以天下可使为一身，天子之贵，士民之贱，可使相爱。忧患可使同，缓急可使救。
今也不然，天下有不幸，而诉其冤，如诉之于天。有不得已，而谒其所欲，如谒之于鬼神。公卿大臣不能究其详悉，而付之于胥吏［5］。故凡贿赂先至者，朝请而夕得；徒手而来者，终年而不获。至于故常之事，人之所当得而无疑者，莫不务为留滞，以待请属［6］。举天下一毫之事，非金钱无以行之。
昔者汉唐之弊，患法不明，而用之不密，使吏得以空虚无据之法而绳天下，故小人以无法为奸。今也法令明具，而用之至密，举天下惟法之知。所欲排者，有小不如法，而可指以为瑕。所欲与者，虽有所乖戾［7］，而可借法以为解。故小人以法为奸。今天下所为多事者，岂事之诚多耶？吏欲有所鬻而未得［8］，则新故相仍，纷然而不决，此王化之所以壅遏而不行也［9］。
昔桓文之霸［10］，百官承职［11］，不待教令而办。四方之宾至，不求有司。王猛之治秦［12］，事至纤悉，莫不尽举，而人不以为烦。盖史之所记：麻思还冀州，请于猛，猛曰：“速装，行矣。”至暮而符下，及出关，郡县皆已被符。其令行禁止而无留事者，至于纤悉，莫不皆然。苻坚以戎狄之种至为霸王［13］，兵强国富，垂及升平者，猛之所为，固宜其然也。
今天下治安，大吏奉法，不敢顾私，而府史之属招权鬻法，长吏心知而不问，以为当然。此其弊有二而已：事繁而官不勤，故权在胥吏。欲去其弊也，莫如省事而厉精。省事莫如任人，厉精莫如自上率之。
今之所为至繁，天下之事，关于其中，诉者之多，而谒者之众，莫如中书与三司［14］。天下之事，分于百官，而中书听其治要。郡县钱币制于转运使［15］，而三司受其会计。此宜若不至于繁多。然中书不待奏课以定其黜陟，而关预其事［16］，则是不任有司也。三司之吏，推折赢虚，至于毫毛，以绳郡县，则是不任转运使也。故曰：省事莫如任人。
古之圣王爱日以求治，辨色而视朝，苟少安焉而至于日出，则终日为之不给。以少而言之，一日而废一事，一月则可知也，一岁则事之积者不可胜数矣。欲事之无繁，则必劳于始而逸于终。晨兴而晏罢［17］，天子未退，则宰相不敢归安于私第，宰相日昃而不退［18］，则百官莫不震悚尽力于王事，而不敢宴游，如此则纤悉隐微莫不举矣。天子求治之勤，过于先王，而议者不称王季之晏朝［19］，而称舜之无为。不论文王之日昃，而论始皇之量书［20］。此何以率天下之怠耶。臣故曰:厉精莫如自上率之，则壅蔽决矣。
【注释】
［1］诉：诉讼。
［2］疾痛苛痒：出自《礼记·内则》。苛：同“疴”，疥疮。
［3］百体：身体的各个器官。
［4］卒：通“猝”。
［5］胥吏：官府中的衙差小吏。
［6］请属：请托，指打通关系。
［7］乖戾：违法。
［8］鬻：卖。
［9］壅遏：堵塞。
［10］桓文之霸：桓，指齐桓公；文，指晋文公。两人都是春秋时的霸主。
［11］承职：奉行各自的职责。
［12］王猛：字景略，前秦国主苻坚的丞相，治国果断力行，富有方略。
［13］苻坚：前秦国主，氐族。
［14］中书：中书省，中央官署名。三司：指盐铁、度支、户部三司，总领国家的财务。
［15］转运使：宋时朝廷特命的路一级的常设官员，主管所属各州水陆运转和财政税收。
［16］关预：参与。
［17］晏罢：晚上退朝。
［18］日昃：太阳落山。
［19］王季：名季历，周文王之父。《史记·周本纪》记载他“日中不暇食而待士”。
［20］始皇之量书：《史记·秦始皇本纪》载：始皇定天下后，“天下之事无大小皆决于上，上至以衡（秤）石（一百二十斤）量书，日夜有呈（标准），不中呈，不得休息。”

[book_title]教战守
夫当今生民之患，果安在哉？在于知安而不知危，能逸而不能劳。此其患不见于今，而将见于他日。今不为之计，其后将有所不可救者。
昔者先王知兵之不可去也［1］，是故天下虽平，不敢忘战。秋冬之隙，致民田猎以讲武。教之以进退坐作之方，使其耳目习于钟鼓、旌旗之间而不乱，使其心志安于斩刈、杀伐之际而不慑［2］。是以虽有盗贼之变，而民不至于惊溃。及至后世，用迂儒之议，以去兵为王者之盛节［3］；天下既定，则卷甲而藏之。数十年之后，甲兵顿弊，而人民日以安于佚乐，卒有盗贼之警［4］，则相与恐惧讹言，不战而走。开元、天宝之际［5］，天下岂不大治？惟其民安于太平之乐，酣豢于游戏［6］、酒食之间，其刚心勇气，消耗钝眊［7］，痿蹷而不复振［8］。是以区区之禄山一出而乘之［9］，四方之民，兽奔鸟窜，乞为囚虏之不暇，天下分裂，而唐室因以微矣。
盖尝试论之：天下之势，譬如一身。王公贵人，所以养其身者，岂不至哉？而其平居尝苦于多疾。至于农夫小民，终岁勤苦，而未尝告病，此其何故也？夫风雨、霜露、寒暑之变，此疾之所由生也。农夫小民，盛夏力作，而穷冬暴露，其筋骸之所冲犯，肌肤之所浸渍［10］，轻霜露而狎风雨，是故寒暑不能为之毒。今王公贵人，处于重屋之下，出则乘舆，风则袭裘［11］，雨则御盖［12］。凡所以虑患之具，莫不备至。畏之太甚，而养之太过，小不如意，则寒暑入之矣。是故善养身者，使之能逸而能劳，步趋动作，使其四体狃于寒暑之变［13］，然后可以刚健强力，涉险而不伤。夫民亦然。今者治平之日久，天下之人，骄惰脆弱，如妇人孺子，不出于闺门。论战斗之事，则缩颈而股慄；闻盗贼之名，则掩耳而不愿听。而士大夫亦未尝言兵，以为生事扰民，渐不可长。此不亦畏之太甚而养之太过欤！
且夫天下固有意外之患也。愚者见四方之无事，则以为变故无自而有，此亦不然矣。今国家所以奉西北之虏者，岁以百万计［14］。奉之者有限，而求者无厌，此其势必至于战。战者，必然之势也。不先于我，则先于彼；不出于西，则出于北。所不可知者，有迟速远近，而要以不能免也。天下苟不免于用兵，而用之不以渐，使民于安乐无事之中，一旦出身而蹈死地［15］，则其为患必有所不测，故曰：天下之民，知安而不知危，能逸而不能劳，此臣所谓大患也。
臣欲使士大夫尊尚武勇，讲习兵法；庶人之在官者［16］，教以行阵之节；役民之司盗者［17］，授以击刺之术。每岁终则聚于郡府，如古都试之法［18］，有胜负，有赏罚。而行之既久，则又以军法从事。然议者必以为无故而动民，又悚以军法，则民将不安。而臣以为此所以安民也。天下果未能去兵，则其一旦将以不教之民而驱之战。夫无故而动民，虽有小恐，然孰与夫一旦之危哉？
今天下屯聚之兵，骄豪而多怨，陵压百姓而邀其上者［19］，何故？此其心以为天下之知战者，惟我而已。如使平民皆习于兵，彼知有所敌，则固已破其奸谋，而折其骄气。利害之际，岂不亦甚明与？
【注释】
［1］先王：指夏、商、周三代的帝王。
［2］慑：害怕。
［3］盛节：美好的法度。
［4］卒：同“猝”，突然。
［5］开元、天宝：唐玄宗李隆基的年号。
［6］酣豢：沉醉安养。
［7］钝眊：迟钝衰竭。
［8］痿蹷：精力疲敝。
［9］禄山：安禄山，安史之乱的发动者，天宝末年起兵攻陷长安。
［10］浸渍：被水浸泡。
［11］袭裘：加穿皮袄。
［12］御盖：打伞。
［13］狃：习惯。
［14］今国家所以奉西北之虏者，岁以百万计：宋仁宗庆历年间，每年向辽朝献纳银二十万两，绢三十万匹；向西夏输银十万两，绢十万匹。西：指西夏。北：指辽国。百万：指数量之多。
［15］出身：投身。
［16］庶人之在官者：在军队服役的平民。
［17］役民之司盗者：从民间抽调负责捕盗的差役。
［18］都试：汉代定期集合官兵于都城演习武事的一种制度。《汉书·韩延寿传》记载：“及都试讲武，设斧钺旌旗，习射御之事。”
［19］邀：要挟。

[book_title]乞校正陆贽奏议进御札子
臣等猥以空疏，备员讲读［1］。圣明天纵，学问日新。臣等才有限而道无穷，心欲言而口不逮［2］，以此自愧，莫知所为。
窃谓人臣之纳忠，譬如医者之用药，药虽进于医手，方多传于古人。若已经效于世间，不必皆从于己出。
伏见唐宰相陆贽［3］，才本王佐，学为帝师。论深切于事情，言不离乎道德。智如子房而文则过，辨如贾谊而术不疏，上以格君心之非，下以通天下之志。三代已还，一人而已。但其不幸，仕不遇时。德宗以苛刻为能，而贽谏以忠厚；德宗以猜忌为术，而贽劝以推诚；德宗好用兵，而贽以消兵为先；德宗吝用财，而贽以散财为急。至于用人听言之法，治边驭将之方，罪己以收人心，改过以应天道，去小人以除民患，惜名器以待有功［4］，如此之流，未易悉数。可谓进苦口之药石，针害身之膏肓。使德宗尽用其言，则贞观可得而复。
臣等每退自西阁，即私相告言，以陛下圣明，必喜贽议论。但使圣贤之相契，即如臣主之同时。昔冯唐论颇、牧之贤［5］，则汉文为之太息［6］；魏相条晁、董之对［7］，则孝宣以致中兴。若陛下能自得师，则莫如近取诸贽。夫六经三史，诸子百家，非无可观，皆足为治。但圣言幽远，末学支离，譬如山海之崇深，难以一二而推择。如贽之论，开卷了然。聚古今之精英，实治乱之龟鉴。臣等欲取其奏议，稍加校正，缮写进呈。愿陛下置之坐隅，如见贽面，反覆熟读，如与贽言。必能发圣性之高明，成治功于岁月。臣等不胜区区之意，取进止。
【注释】
［1］备员：凑数。讲读：指侍讲、侍读，官名。
［2］逮：到，及。
［3］陆贽：唐德宗时任翰林学士、宰相，后受谗被贬。著有《翰苑文集》，亦名《陆宣公奏议》。
［4］名器：指赏赐。
［5］颇：廉颇。牧：李牧。廉颇、李牧均为战国时名将。
［6］太息：出声长叹。
［7］晁：晁错。董：董仲舒。晁错、董仲舒均为西汉时思想家。

[book_title]唐代李昭道画迹
此图出自〔明〕顾炳辑《顾氏画谱》。
凌虚台记
国于南山之下，宜若起居饮食与山接也。四方之山，莫高于终南，而都邑之丽山者，莫近于扶风。以至近求最高，其势必得，而太守之居，示尝知有山焉。虽非事之所以损益，而物理有不当然者。此凌虚之所为筑也。
方其未筑也，太守陈公，杖屦逍遥于其下。见山之出于林木之上者，累累如人之旅行于墙外而见其髻也。曰：“是必有异。”使工凿其前为方池，以其土筑台，高出于屋之危而止。然后人之至于其上者，恍然不知台之高，而以为山之踊跃奋迅而出也。公曰：“是宜名凌虚。”以告其从事苏轼，而求文以为记。
轼复于公曰：“物之废兴成败，不可得而知也。昔者荒草野田，霜露之所蒙翳［1］，狐虺之所窜伏［2］。方是时，岂知有凌虚台耶？废兴成毁，相寻于无穷，则台之复为荒草野田，皆不可知也。尝试与公登台而望，其东则秦穆之祈年、橐泉也，其南则汉武之长杨、五柞也，而其北则隋之仁寿、唐之九成也。计其一时之盛，宏杰诡丽，坚固而不可动者，岂特百倍于台而已哉！然而数世之后，欲求其仿佛，而破瓦颓垣，无复存者，既已化为禾黍荆棘丘圩陇亩矣，而况于此台欤！夫台犹不足恃以长久，而况于人事之得丧，忽往而忽来者欤？而或者欲以夸世而自足，则过矣。盖世有足恃者，而不在乎台之存亡也。”
既已言于公，退而为之记。
【注释】
［1］翳：遮盖。
［2］虺：古书上描写的一种毒蛇。

[book_title]喜雨亭记
亭以雨名，志喜也。古者有喜，则以名物，示不忘也。周公得禾，以名其书［1］；汉武得鼎，以名其年［2］；叔孙胜狄，以名其子［3］。其喜之大小不齐，示其不忘一也。
予至扶风之明年，始治官舍。为亭于堂之北，而凿池其南。引流种树，以为休息之所。是岁之春，雨麦于岐山之阳［4］，其占为有年。既而弥月不雨，民方以为忧。越三月，乙卯乃雨，甲子又雨，民以为未足。丁卯大雨，三日乃止。官吏相与庆于庭，商贾相与歌于市，农夫相与忭于野［5］。忧者以喜，病者以愈，而吾亭适成。
于是举酒于亭上，以属客而告之，曰：“五日不雨可乎？”曰：“五日不雨则无麦。”“十日不雨可乎？”曰：“十日不雨则无禾。”“无麦无禾，岁且荐饥［6］。狱讼繁兴而盗贼滋炽，则吾与二三子虽欲优游以乐于此亭，其可得耶！今天不遗斯民，始旱而赐之以雨，使吾与二三子，得相与优游以乐于此亭者，皆雨之赐也。其又可忘耶？”
既以名亭，又从而歌之，曰：“使天而雨珠，寒者不得以为襦；使天而雨玉，饥者不得以为粟。一雨三日，伊谁之力？民曰太守，太守不有；归之天子，天子曰不然；归之造物，造物不自以为功；归之太空，太空冥冥，不可得而名，吾以名吾亭。”
【注释】
［1］“周公”句：指《尚书·微子之命》。周成王把其弟献的异株同穗之禾赐予周公，“周公既得命禾，旅天子之命，作《嘉禾》。”
［2］“汉武”句：指《史记·孝武本纪》。武帝于元狩六年（公元前117）夏六月得宝鼎于汾水，即改年号为元鼎。
［3］“叔孙”句：指《左传·文公十一年》。叔孙得臣在这一年击败狄军，俘获其首领侨如，即将自己的儿子命名为侨如。
［4］雨麦：麦子像雨一样落下来。
［5］忭：欢喜。
［6］荐饥：连年饥荒。

[book_title]放鹤亭记
熙宁十年秋，彭城大水［1］，云龙山人张君天骥之草堂，水及其半扉。明年春，水落，迁于故居之东，东山之麓。升高而望，得异境焉，作亭于其上。彭城之山，冈岭四合，隐然如大环；独缺其西十二，而山人之亭，适当其缺。春夏之交，草木际天；秋冬雪月，千里一色。风雨晦明之间，俯仰百变。山人有二鹤，甚驯而善飞。旦则望西山之缺而放焉，纵其所如，或立于陂田，或翔于云表；暮则傃东山而归［2］，故名之曰“放鹤亭”。
郡守苏轼，时从僚吏，往见山人，饮酒于斯亭而乐之。挹山人而告之曰：“子知隐居之乐乎？虽南面之君［3］，未可与易也。《易》曰：‘鸣鹤在阴，其子和之。’《诗》曰：‘鹤鸣于九皋［4］，声闻于天。’盖其为物，清远闲放，超然于尘垢之外，故《易》《诗》人以比贤人君子。隐德之士，狎而玩之，宜若有益而无损者，然卫懿公好鹤则亡其国。周公作《酒诰》［5］，卫武公作《抑戒》，以为荒惑败乱，无若酒者；而刘伶、阮籍之徒，以此全其真而名后世。嗟夫！南面之君，虽清远闲放如鹤者，犹不得好，好之则亡其国；而山林遁世之士，虽荒惑败乱如酒者，犹不能为害，而况于鹤乎？由此观之，其为乐未可以同日而语也。”
山人欣然而笑曰［6］：“有是哉！”乃作放鹤、招鹤之歌，曰：“鹤飞去兮西山之缺，高翔而下览兮择所适。翻然敛翼，婉将集兮，忽何所见，矫然而复击。独终日于涧谷之间兮，啄苍苔而履白石。”“鹤归来兮，东山之阴。其下有人兮，黄冠草屦葛衣而鼓琴。躬耕而食兮，其余以汝饱。归来归来兮，西山不可以久留。”
【注释】
［1］熙宁十年：公元1077年。彭城：徐州。
［2］傃：向。
［3］南面：古之帝王皆坐北面南称尊。
［4］九皋：深泽。
［5］《酒诰》：《尚书》篇名。
［6］欣然：张口而笑的样子。

[book_title]石钟山记
《水经》云：“彭蠡之口有石钟山焉。”［1］郦元以为下临深潭，微风鼓浪，水石相搏，声如洪钟［2］。是说也，人常疑之。今以钟磬置水中，虽大风浪不能鸣也，而况石乎！至唐李渤始访其遗踪，得双石于潭上，扣而聆之，南声函胡，北音清越，枹止响腾［3］，余韵徐歇。自以为得之矣。然是说也，予尤疑之。石之铿然有声者，所在皆是也，而此独以钟名，何哉？
元丰七年六月丁丑，予自齐安舟行适临汝［4］，而长子迈将赴饶之德兴尉，送之至湖口，因得观所谓石钟者。寺僧使小童持斧，于乱石间择其一二扣之，硿硿然。余固笑而不信也。至莫夜月明［5］，独与迈乘小舟至绝壁下。大石侧立千仞，如猛兽奇鬼，森然欲搏人；而山上栖鹘，闻人声亦惊起，磔磔云霄间；又有若老人咳且笑于山谷中者，或曰：“此鹳鹤也”。予方心动欲还［6］，而大声发于水上，噌吰如钟鼓不绝。舟人大恐。徐而察之，则山下皆石穴罅［7］，不知其浅深，微波入焉，涵澹澎湃而为此也。舟回至两山间，将入港口，有大石当中流，可坐百人，空中而多窍，与风水相吞吐，有（穴｜疑）坎镗鞳之声，与向之噌吰者相应，如乐作焉。因笑谓迈曰：“汝识之乎？噌鞳者，周景王之无射也［8］；（穴｜疑）坎镗鞳者，魏庄子之歌钟也［9］。古之人不余欺也！”
事不目见耳闻，而臆断其有无，可乎？郦元之所见闻，殆与予同，而言之不详；士大夫终不肯以小舟夜泊绝壁之下，故莫能知；而渔工水师，虽知而不能言；此世所以不传也。而陋者乃以斧斤考击而求之，自以为得其实。予是以记之，盖叹郦元之简，而笑李渤之陋也。
【注释】
［1］彭蠡：鄱阳湖。
［2］洪钟：古代一种打击乐器。
［3］枹：鼓槌。
［4］齐安：黄冈。临汝：汝州。
［5］莫：通“暮”。
［6］心动：指害怕。
［7］穴罅：洞和裂缝。
［8］无射：钟名。
［9］歌钟：编钟，古代的乐器。

[book_title]超然台记
凡物皆有可观。苟有可观，皆有可乐，非必怪奇伟丽者也。餔糟啜醨［1］，皆可以醉，果蔬草木，皆可以饱。推此类也，吾安往而不乐？
夫所为求福而辞祸者，以福可喜而祸可悲也。人之所欲无穷，而物之可以足吾欲者有尽。美恶之辩战乎中，而去取之择交乎前，则可乐者常少，而可悲者常多，是谓求祸而辞福。夫求祸而辞福，岂人之情也哉！物有以盖之矣。彼游于物之内，而不游于物之外。物非有大小也，自其内而观之，未有不高且大者也。彼挟其高大以临我，则我常眩乱反覆，如隙中之观斗，又乌知胜负之所在。是以美恶横生，而忧乐出焉，可不大哀乎！
予自钱塘移守胶西，释舟楫之安，而服车马之劳；去雕墙之美，而庇采椽之居；背湖山之观，而适桑麻之野。始至之日，岁比不登，盗贼盈野，狱讼充斥；而斋厨索然，日食杞菊，人固疑予之不乐也。处之期年，而貌加丰，发之白者，日以反黑。予既乐其风俗之淳，而其吏民亦安予之拙也。于是治其园囿，洁其庭宇，伐安丘、高密之木，以修补破败，为苟完之计。而园之北，因城以为台者旧矣；稍茸而新之，时相与登览，放意肆志焉。
南望马耳、常山，出没隐见，若近若远，庶几有隐君子乎！而其东则卢山，秦人卢敖之所从遁也，西望穆陵，隐然如城郭，师尚父、齐威公之遗烈，犹有存者。北俯潍水，慨然太息，思淮阴之功，而吊其不终。
台高而安，深而明，夏凉而冬温。雨雪之朝，风月之夕，予未尝不在，客未尝不从。撷园蔬，取池鱼，酿秫酒，瀹脱粟而食之［2］，曰：乐哉游乎！
方是时，予弟子由适在济南，闻而赋之，且名其台曰“超然”。以见予之无所往而不乐者，盖游于物之外也。
【注释】
［1］餔糟啜醨：吃酒糟，喝薄酒。餔：吃。糟：酒糟。啜：饮。醨：薄酒。典出《楚辞·渔父》：“众人皆醉，何不餔其糟而啜其醨？”
［2］瀹：煮。

[book_title]李氏山房藏书记
象犀珠玉怪珍之物［1］，有悦于人之耳目，而不适于用。金石草木丝麻五谷六材［2］，有适于用，而用之则弊，取之则竭。悦于人之耳目，而适于用；用之而不弊，取之而不竭；贤不肖之所得，各因其材；仁智之所见，各随其分；才分不同，而求无不获者，惟书乎。
自孔子圣人，其学必始于观书。当是时，惟周之柱下史聃为多书［3］。韩宣子适鲁，然后见《易象》与《鲁春秋》。季札聘于上国，然后得闻《诗》之《风》《雅》《颂》。而楚独有左史倚相，能读《三坟》《五典》《八索》《九丘》。士之生于是时，得见《六经》者盖无几［4］，其学可谓难矣！而皆习于礼乐，深于道德，非后世君子所及。
自秦汉以来，作者益众，纸与字画日趋于简便［5］，而书益多，世莫不有，然学者益以苟简［6］，何哉？余犹及见老儒先生，自言其少时，欲求《史记》《汉书》而不可得；幸而得之，皆手自书，日夜诵读，惟恐不及。近岁市人转相摹刻，诸子百家之书，日传万纸，学者之于书，多且易致如此，其文词学术，当倍蓰于昔人［7］，而后生科举之士，皆束书不观，游谈无根，此又何也？
余友李公择，少时读书于庐山五老峰下白石庵之僧舍，公择既去，而山中之人思之，指其所居为李氏山房。藏书凡九千余卷。公择既以涉其流，探其源，採剥其华实，而咀嚼其膏味，以为己有，发于文词，见于行事，以闻名于当世矣。而书固自如也，未尝少损。将以遗来者，供其无穷之求，而各足其才分之所当得。是以不藏于家，而藏于其故所居之僧舍。此仁者之心也！
余既衰且病，无所用于世，惟得数年之闲，尽读其所未见之书，而庐山固所愿游而不得者，盖将老焉。尽发公择之藏，拾其余弃以自补，庶有益乎。而公择求余文以为记，乃为一言，使来者知昔之君子见书之难，而今之学者，有书而不读，为可惜也。
【注释】
［1］象犀：象牙、犀牛角。
［2］六材：指干、角、筋、胶、丝、漆六种材料。
［3］惟周之柱下史聃为多书：老子姓李名耳，谥聃，曾为周三室的柱下守藏史，即掌管藏书的官。
［4］六经：指《诗》《书》《礼》《乐》《易》《春秋》。
［5］纸与字画日趋于简便：古代无纸，秦汉以前的文字主要刻在甲骨、青铜器、竹木条等材料上。秦汉以来，竹木简册和帛书成为主要的书写材料，东汉时发明了纸，六朝隋唐演变成为手抄的帛书和纸书，五代时起，开始发展为印本。这句话说明了文字的笔画书法越来越方便。
［6］益以苟简：指越发的不认真。
［7］当倍蓰于昔人：当超过前人好几倍。蓰：五倍。

[book_title]日 喻
生而眇者不识日［1］，问之有目者。或告之曰：“日之状如铜槃。”扣槃而得其声，他日闻钟，以为日也。或告之曰：“日之光如烛。”扪烛而得其形，他日揣籥［2］，以为日也。
日之与钟、籥亦远矣，而眇者不知其异，以其未尝见而求之人也。道之难见也甚于日，而人之未达也，无以异于眇。达者告之，虽有巧譬善导，亦无以过于槃与烛也。自槃而之钟，自烛而之籥，转而相之，岂有既乎［3］？故世之言道者，或即其所见而名之，或莫之见而意之，皆求道之过也。然则道卒不可求欤？苏子曰：“道可致而不可求。”何谓致？孙武曰［4］：“善战者致人，不致于人。”子夏曰［5］：“百工居肆，以成其事，君子学以致其道。”莫之求而自至，斯以为致也欤？
南方多没人［6］，日与水居也，七岁而能涉，十岁而能浮，十五而能浮没矣。夫没者？岂苟然哉必将有得于水之道者。日与水居，则十五而得其道；生不识水，则虽壮，见舟而畏之。故北方之勇者，问于没人，而求其所以浮没矣，以其言试之河，未有不溺者也。故凡不学而务求道，皆北方之学没者也。
昔者以声律取士，士杂学而不志于道；今者以经术取士，士求道而不务学。渤海吴君彦律［7］，有志于学者也，方求举于礼部［8］，作《日喻》以告之。
【注释】
［1］眇：瞎一只眼，这里泛指双目失明。
［2］揣籥：摸着一支笛状的管乐器。
［3］既：尽。
［4］“孙武曰”三句：谓善于争取主动。
［5］子夏：孔子的弟子，名卜商。
［6］没人：潜水的人。
［7］渤海：宋代的滨州别名渤海郡，即今山东滨州。吴君彦律：吴彦律，名琯，时任徐州监酒正字。
［8］方求举于礼部：据《乌台诗案》载：“元丰元年，苏轼知徐州。十月十三日，在本州监酒正字吴琯锁厅得解，赴省试。苏轼作文一篇，名为《日喻》，以讥讽近日科场之士，但务求进，不务积学，故皆空言而无所得，以讥讽朝廷更改科场新法不便也。”

[book_title]潮州韩文公庙碑
匹夫而为百世师，一言而为天下法，是皆有以参天地之化，关盛衰之运。其生也有自来，其逝也有所为。故申、吕自岳降［1］，傅说为列星［2］，古今所传，不可诬也。孟子曰：“我善养吾浩然之气。”是气也，寓于寻常之中，而塞乎天地之间。卒然遇之，则王、公失其贵，晋、楚失其富，良、平失其智，贲、育失其勇，仪、秦失其辩。是孰使之然哉？其必有不依形而立，不恃力而行，不待生而存，不随死而亡者矣！故在天为星辰，在地为河岳，幽则为鬼神，而明则复为人。此理之常，无足怪者。
自东汉以来，道丧文敝，异端并起。历唐贞观、开元之盛，辅以房、杜、姚、宋而不能救。独韩文公起布衣［3］，谈笑而麾之，天下靡然从公，复归于正，盖三百年于此矣。文起八代之衰，而道济天下之溺，忠犯人主之怒，而勇夺三军之帅。岂非参天地、关盛衰，浩然而独存者乎？
盖尝论天人之辨：以谓人无所不至，惟天不容伪。智可以欺王公，不可以欺豚鱼；力可以得天下，不可以得匹夫匹妇之心。故公之精诚，能开衡山之云，而不能回宪宗之惑；能驯鳄鱼之暴，而不能弭皇甫镈、李逢吉之谤；能信乎南海之民，庙食百世，而不能使其身一日安于朝廷之上：盖公之所能者天也，其所不能者人也。
始潮人未知学，公命进士赵德为之师，自是潮之士，皆笃于文行，延及齐民，至于今，号称易治。信乎孔子之言：“君子学道则爱人，而小人学道则易使也。”潮人之事公也，饮食必祭，水旱疾疫，凡有求必祷焉。而庙在刺史公堂之后，民以出入为艰。前守欲请诸朝作新庙，不果。元祐五年，朝散郎王君涤来守是邦［4］，凡所以养士治民者，一以公为师，民既悦服，则出令曰：“愿新公庙者，听。”民欢趋之，卜地于州城之南七里，期年而庙成。
或曰：“公去国万里而谪于潮，不能一岁而归，没而有知，其不眷恋于潮，审矣！”轼曰：“不然。公之神在天下者，如水之在地中，无所往而不在也。而潮人独信之深，思之至，焄蒿凄怆，若或见之。譬如凿井得泉，而曰水专在是，岂理也哉！”
元丰七年，诏封公昌黎伯［5］，故榜曰“昌黎伯文公之庙。”潮人请书其事于石，因作诗以遗之，使歌以祀公。其辞曰：
公昔骑龙白云乡，手抉云汉分天章［6］，天孙为织云锦裳［7］。飘然乘风来帝旁，下与浊世扫粃糠。西游咸池略扶桑［8］，草木衣被昭回光。追逐李、杜参翱翔，汗流籍湜走且僵［9］，灭没倒景不能望。作书诋佛讥君王，要观南海窥衡湘［10］，历舜九嶷吊英皇。祝融先驱海若藏，约束蛟鳄如驱羊。钧天无人帝悲伤［11］，讴吟下诏遣巫阳。犦牲鸡卜羞我觞［12］，於粲荔丹与蕉黄。公不少留我涕滂，翩然被发下大荒。
【注释】
［1］申、吕：指申伯、吕侯。
［2］傅说：《庄子·大宗师》说傅说“乘东维，骑箕尾，而比于列星。”
［3］韩文公：韩愈，字退之，谥文，世称韩文公。
［4］朝散郎：七品文官。
［5］昌黎伯：韩愈的远祖籍在昌黎，因而被封为昌黎伯。
［6］云汉：指银河。天章：指天上的日月星辰。
［7］天孙：织女，是天帝之孙。
［8］咸池：传说中太阳沐浴的地方。
［9］僵：仆倒。
［10］要：要服，古代离王城极远的地方。
［11］钧天：天的中央。
［12］犦牲：祭祀用的犦牛。鸡卜：指占卜。羞：进献。

[book_title]前赤壁赋
壬戌之秋［1］，七月既望，苏子与客泛舟游于赤壁之下［2］。清风徐来，水波不兴。举酒属客，诵明月之诗，歌窈窕之章。少焉，月出于东山之上，徘徊于斗牛之间。白露横江，水光接天。纵一苇之所如［3］，凌万顷之茫然。浩浩乎如冯虚御风［4］，而不知其所止，飘飘乎如遗世独立，羽化而登仙［5］。
于是饮酒乐甚，扣舷而歌之。歌曰：“桂棹兮兰桨，击空明兮溯流光［6］。渺渺兮予怀，望美人兮天一方。”客有吹洞箫者，倚歌而和之。其声呜呜然，如怨如慕，如泣如诉；余音袅袅，不绝如缕，舞幽壑之潜蛟，泣孤舟之嫠妇［7］。
苏子愀然，正襟危坐而问客曰：“何为其然也？”客曰：“‘月明星稀，乌鹊南飞’，此非曹孟德之诗乎？西望夏口［8］，东望武昌［9］，山川相缪，郁乎苍苍，此非孟德之困于周郎者乎？方其破荆州，下江陵，顺流而东也，舳舻千里［10］，旌旗蔽空，酾酒临江［11］，横槊赋诗，固一世之雄也，而今安在哉？况吾与子渔樵于江渚之上，侣鱼虾而友麋鹿，驾一叶之扁舟，举匏樽以相属［12］；寄蜉蝣于天地，渺沧海之一粟。哀吾生之须臾，羡长江之无穷。挟飞仙以遨游，抱明月而长终。知不可乎骤得，托遗响于悲风。”
苏子曰：“客亦知夫水与月乎？逝者如斯［13］，而未尝往也；盈虚者如彼［14］，而卒莫消长也。盖将自其变者而观之，则天地曾不能以一瞬；自其不变者而观之，则物与我皆无尽也，而又何羡乎？且夫天地之间，物各有主。苟非吾之所有，虽一毫而莫取。惟江上之清风，与山间之明月，耳得之而为声，目遇之而成色，取之无禁，用之不竭，是造物者之无尽藏也［15］，而吾与子之所共食。”
客喜而笑，洗盏更酌。肴核既尽，杯盘狼藉。相与枕藉乎舟中，不知东方之既白。
【注释】
［1］壬戌：指宋神宗元丰五年（1082）。
［2］赤壁：赤壁之战的故地，说法不一。一般人认为在今湖北蒲圻。苏轼所咏的赤壁是黄州的赤鼻矶。
［3］一苇：小船。
［4］冯虚：凌空。冯：通“凭”。虚：太空。
［5］羽化：变化飞升。道家谓人升仙为“羽化”。
［6］空明：指明澈如空的江水。流光：月光浮动的水面。
［7］嫠妇：寡妇。
［8］夏口：在湖北武昌西的黄鹄山上。
［9］武昌：今湖北鄂州。
［10］舳舻：长方形的大船。
［11］酾酒：滤酒，这里指饮酒。
［12］匏樽：用葫芦做的酒器。相属：互相敬酒。
［13］逝者如斯：《论语·子罕》：“子在川上曰：‘逝者如斯夫，不舍昼夜。’”斯，指江水。
［14］盈虚：指月亮的圆缺。
［15］无尽藏：佛家语，即无穷无尽的宝藏。

[book_title]后赤壁赋
是岁十月之望，步自雪堂［1］，将归于临皋。二客从予过黄泥之坂。霜露既降，木叶尽脱；人影在地，仰见明月。顾而乐之，行歌互答。
已而叹曰：“有客无酒，有酒无肴；月白风清，如此良夜何？”客曰：“今者薄暮，举网得鱼，巨口细鳞，状如松江之鲈。顾安所得酒乎？”归而谋诸妇。妇曰：“我有斗酒，藏之久矣，以待子不时之需。”
于是携酒与鱼，复游于赤壁之下。江流有声，断岸千尺，山高月小，水落石出。曾日月之几何，而江山不可复识矣！予乃摄衣而上，履巉岩，披蒙茸［2］，踞虎豹［3］，登虬龙［4］；攀栖鹘之危巢［5］，俯冯夷之幽宫［6］。盖二客不能从焉。划然长啸，草木震动，山鸣谷应，风起水涌。予亦悄然而悲，肃然而恐，凛乎其不可留也。反而登舟，放乎中流，听其所止而休焉。时夜将半，四顾寂寥。适有孤鹤，横江东来，翅如车轮，玄裳缟衣［7］，戛然长鸣，掠予舟而西也。
须臾客去，予亦就睡。梦一道士，羽衣蹁跹，过临皋之下，揖予而言曰：“赤壁之游乐乎？”问其姓名，俯而不答。“呜呼噫嘻！我知之矣！畴昔之夜，飞鸣而过我者，非子也耶？”道士顾笑，予亦惊寤。开户视之，不见其处。
【注释】
［1］雪堂：苏轼在黄冈县城东所建的住所。
［2］披蒙茸：拨开丛生的灌木杂草。
［3］踞虎豹：蹲坐状如虎豹的山石。
［4］登虬龙：攀缘形似虬龙的弯曲古木。
［5］鹘：鹰隼。
［6］冯夷：水神名，即河伯。
［7］玄裳缟衣：黑色下裙，白色上衣。

[book_title]方山子传
方山子，光、黄间隐人也［1］。少时慕朱家、郭解为人［2］，闾里之侠皆宗之［3］。稍壮，折节读书，欲以此驰骋当世，然终不遇。晚乃遁于光、黄间，曰岐亭。庵居蔬食，不与世相闻；弃车马，毁冠服，徒步往来山中，人莫识也。见其所著帽，方屋而高［4］，曰：“此岂古方山冠之遗像乎？”［5］因谓之方山子。
余谪居于黄，过岐亭，适见焉。曰：“呜呼！此吾故人陈慥季常也，何为而在此？”方山子亦矍然，问余所以至此者。余告之故。俯而不答，仰而笑。呼余宿其家。环堵萧然，而妻子奴婢皆有自得之意。余既耸然异之。
独念方山子少时，使酒好剑，用财如粪土。前十有九年，余在岐山［6］，见方山子从两骑，挟二矢，游西山。鹊起于前，使骑逐而射之，不获；方山子怒马独出，一发得之。因与余马上论用兵及古今成败，自谓一时豪士。今几日耳，精悍之色犹见于眉间，而岂山中之人哉？
然方山子世有勋阀，当得官；使从事于其间，今已显闻。而其家在洛阳，园宅壮丽与公侯等；河北有田，岁得帛千匹，亦足以富乐。皆弃不取，独来穷山中，此岂无得而然哉？
余闻光、黄间多异人，往往阳狂垢污。不可得而见；方山子傥见之欤？
【注释】
［1］光：光州（治所在今河南光山）。黄：黄州（治所在今湖北黄冈）。
［2］朱家、郭解：均为汉时著名的游侠。
［3］闾里：乡里。闾：里巷大门，代指里巷。
［4］方屋：帽顶呈方形。
［5］方山冠：汉代祭宗庙时乐师所戴的帽子。遗像：遗留下的式样。
［6］岐山：岐山之下，指陕西凤翔。苏轼曾做凤翔佥判。

[book_title]文与可画筼筜谷偃竹记
竹之始生，一寸之萌耳［1］，而节叶具焉。自蜩腹蛇蚹以至于剑拔十寻者［2］，生而有之也。今画者乃节节而为之，叶叶而累之，岂复有竹乎？故画竹必先得成竹于胸中，执笔熟视，乃见其所欲画者，急起从之，振笔直遂［3］，以追其所见，如兔起鹘落，少纵则逝矣。与可之教予如此。予不能然也，而心识其所以然。夫既心识其所以然，而不能然者，内外不一，心手不相应，不学之过也。故凡有见于中而操之不熟者，平居自视了然，而临事忽焉丧之，岂独竹乎？子由为《墨竹赋》以遗与可曰：“庖丁［4］，解牛者也，而养生者取之；轮扁，斫轮者也［5］，而读书者与之。今夫夫子之托于斯竹也，而予以为有道者则非邪？”子由未尝画也，故得其意而已。若予者，岂独得其意，并得其法。
与可画竹，初不自贵重，四方之人持缣素而请者［6］，足相蹑于其门。与可厌之，投诸地而骂曰：“吾将以为袜材。”士大夫传之，以为口实。及与可自洋州还，而余为徐州。与可以书遗余曰：“近语士大夫，吾墨竹一派［7］，近在彭城，可往求之。袜材当萃于子矣。”［8］书尾复写一诗，其略云：“拟将一段鹅溪绢［9］，扫取寒梢万尺长。”予谓与可：“竹长万尺，当用绢二百五十匹，知公倦于笔砚，愿得此绢而已。”与可无以答，则曰：“吾言妄矣。世岂有万尺竹哉？”余因而实之，答其诗曰：“世间亦有千寻竹，月落庭空影许长。”与可笑曰：“苏子辩则辩矣，然二百五十匹绢，吾将买田而归老焉。”因以所画《筼筜谷偃竹》遗予曰：“此竹数尺耳，而有万尺之势。” 筼筜谷在洋州，与可尝令予作洋州三十咏，《筼筜谷》其一也。予诗云：“汉川修竹贱如蓬，斤斧何曾赦箨龙［10］。料得清贫馋太守，渭滨千亩在胸中。”与可是日与其妻游谷中，烧笋晚食，发函得诗，失笑喷饭满案。
元丰二年正月二十日，与可没于陈州［11］。是岁七月七日，予在湖州曝书画［12］，见此竹，废卷而哭失声。昔曹孟德祭桥公文，有车过腹痛之语［13］。而予亦载与可畴昔戏笑之言者，以见与可于予亲厚无间如此也。
【注释】
［1］萌：嫩芽。
［2］蜩腹：蝉的肚皮。蛇蚹：蛇腹下的横鳞。
［3］遂：完成。
［4］庖丁：《庄子·养生主》说：庖丁解牛的技艺高妙，因为他能洞悉牛的骨骼肌理，运刀自如，十九年解了数千只牛，其刀刃还同新磨的一样，毫无损伤。文惠君听了庖丁的介绍后，说：“善哉！吾闻庖丁之言，得养生焉。”庖丁：厨师。
［5］轮扁，斫轮者也：《庄子·天道》载：桓公在堂上读书，轮扁在堂下斫轮，轮扁停下工具，说桓公所读的书都是古人的糟粕，桓公责问其由。轮扁说：臣斫轮“不徐不疾，得之于手而应于心，口不能言，有数存焉于其间。”却无法用口传授给别人。
［6］缣素：供书画用的白色细绢。
［7］墨竹一派：善画墨竹的人，指苏轼。
［8］袜材当萃于子矣：将求画的细绢当聚集到你处。
［9］鹅溪：在今四川盐亭地区，附近产名绢，称鹅溪绢，宋人多用以作书画材料。
［10］箨龙：指竹笋。
［11］陈州：治所在今河南淮阳。
［12］湖州：今浙江吴兴，时苏轼任湖州知州。
［13］昔曹孟德祭桥公文，有车过腹痛之语：建安七年（202），曹操军过浚仪，遣使以太牢祀旧友桥玄。祀文说：“承从容约誓之言：‘殂逝之后，路有经由，不以斗酒只鸡过相沃酹，车过三步，腹痛勿怪。’虽临时戏笑之言，非至亲之笃好，胡肯为此辞乎？”苏轼以此典比喻自己与文与可的情谊笃厚。

[book_title]江行唱和集叙
夫昔之为文者，非能为之为工，乃不能不为之为工也。山川之有云雾，草木之有华实［1］，充满勃郁［2］，而见于外，夫虽欲无有，其可得耶？自闻家君之论文，以为古之圣人有所不能自已而作者。故轼与弟辙为文至多，而未尝有作文之意。己亥之岁［3］，侍行适楚［4］，舟中无事，博弈饮酒，非所以为闺门之欢［5］。而山川之秀美，风俗之朴陋，贤人君子之遗迹，与凡耳目之所接者，杂然有触于中，而发为咏叹。盖家君之作，与弟辙之文皆在，凡一百篇，谓之《南行集》。将以识一时之事，为他日之所寻绎［6］，且以为得于谈笑之间，而非勉强所为之文也。时十二月八日，江陵驿书。
【注释】
［1］华实：华同“花”，实即为果实。
［2］勃郁：蓄积。
［3］己亥：宋仁宗嘉祐四年（1059）。
［4］楚：指今湖北一带。
［5］闺门：家门。
［6］寻绎：寻思，推求。

[book_title]三槐堂铭
天可必乎？贤者不必贵，仁者不必寿。天不可必乎？仁者必有后。二者将安取衷哉！吾闻之申包胥曰［1］：“人定者胜天，天定亦能胜人。”世之论天者，皆不待其定而求之，故以天为茫茫，善者以怠，恶者以肆。盗跖之寿，孔颜之厄，此皆天之未定者也。松柏生于山林，其始也困于蓬蒿，厄于牛羊，而其终也，贯四时阅千岁而不改者，其天定也。善恶之报，至于子孙，而其定也久矣。吾以所见所闻考之，而其可必也审矣。
国之将兴，必有世德之臣，厚施而不食其报，然后其子孙能与守文太平之主共天下之福。故兵部侍郎晋国王公显于汉周之际，历事太祖、太宗、文武忠孝，天下望以为相，而公卒以直道不容于时。盖尝手植三槐于庭曰：“吾子孙必有为三公者。”已而，其子魏国文正公相真宗皇帝于景德、祥符之间朝廷清明、天下无事之时，享其福禄荣名者十有八年。
今夫寓物于人，明日而取之有得有否。而晋公修德于身，责报于天，取必于数十年之后，如持左券，交手相付。吾是以知天之果可必也。吾不及见魏公，而见其子懿敏公，以直谏事仁宗皇帝，出入侍从将帅三十余年，位不满其德。天将复兴王氏也欤？何其子孙之多贤也。世有以晋公比李栖筠者［2］，其雄才直气，真不相上下，而栖筠之子吉甫，其孙德裕，功名富贵，略与王氏等，而忠恕仁厚，不及魏公父子。由此观之，王氏之福盖未艾也。懿敏公之子巩与吾游，好德而文，以世其家，吾是以录之。铭曰：
呜呼休哉！魏公之业，与槐俱萌。封植之勤，必世乃成。既相真宗，四方砥平。归视其家，槐阴满庭。吾侪小人，朝不及夕。相时射利，皇恤厥德。庶几侥幸，不种而获。不有君子，其何能国。王城之东，晋公所庐。郁郁三槐，惟德之符。呜呼休哉！
【注释】
［1］申包胥：春秋时楚国大夫，名包胥，封于申，故名申包胥，楚君蚡冒之后，《战国策》作蚡冒勃苏。楚平王七年（前522），伍子胥因父亲冤案逃离楚国，途遇申包胥道“我必覆楚”。申包胥答曰：“子能覆之，我必能兴之。”楚昭王十年（前506），吴王用伍子胥计破楚入郢。申包胥随昭王撤出辗转随国。后自请赴秦，求秦哀公出兵救楚。初未获允，七日不食，日夜哭于秦廷。哀公为之感动，终于答应发兵前往救援。在秦、楚军队的反击下，楚人驱走吴国军队，收复了郢都。申包胥归郢后，昭王对他欲予奖赏，他声称请救兵是为了楚国人民，拒受赏赐。随即隐居山中，以度余年。
［2］李栖筠：字贞一，“安史之乱”时期，肃宗驻灵武，李栖筠选精兵七千护驾，后被肃宗擢为殿中侍御史。时关中一带靠白渠、郑渠灌溉，有豪强者堵截上游，设置水磨，夺去农用水量十分之七。李栖筠请旨，全部拆除。因受宰相元载忌妒，出为常州刺史。李栖筠在当地指挥百姓开渠引水，捕获盗贼，兴办学堂，倡行教化。但终因受元载压制，忧郁而卒。赐吏部尚书，谥文献。

[book_title]记承天寺夜游
元丰六年十月十二日夜，解衣欲睡，月色入户，欣然起行。念无与为乐者，遂至承天寺，寻张怀民［1］。怀民亦未寝［2］，相与步于中庭［3］。庭下如积水空明［4］，水中藻荇交横［5］，盖竹柏影也。何夜无月，何处无竹柏，但少闲人如吾两人者耳［6］。
【注释】
［1］张怀民：张梦得，清河（今属河北）人，当时也贬居黄州。
［2］寝：睡觉。
［3］相与：共同，一起。中庭：院子里。
［4］空明：形容水清澈、透亮。
［5］藻荇交横：水藻与荇菜交织。藻、荇均为水生物。荇：荇菜，根生在水底，叶子浮在水面上。
［6］但：只是。闲人：清闲的人。

[book_title]记游定惠院
黄州定惠院东小山上，有海棠一株，特繁茂。每岁盛开，必携客置酒，已五醉其下矣。今年复与参寥师及二三子访焉［1］，则园已易主。主虽市井人，然以予故，稍加培治。山上多老枳木［2］，性瘦韧，筋脉呈露，如老人头颈。花白而圆，如大珠累累，香色皆不凡。此木不为人所喜，稍稍伐去，以予故，亦得不伐。既饮，往憩于尚氏之第。尚氏亦市井人也，而居处修洁，如吴越间人，竹林花圃皆可喜。醉卧小板阁上，稍醒，闻坐客崔成老弹雷氏琴［3］，作悲风晓月，铮铮然，意非人间也。晚乃步出城东，鬻［4］大木盆，意者谓可以注清泉，瀹瓜李［5］，遂夤缘小沟［6］，入何氏、韩氏竹园［7］。时何氏方作堂竹间，既辟地矣，遂置酒竹阴下。有刘唐年主簿者［8］，馈油煎饵，其名为甚酥，味极美。客尚欲饮，而予忽兴尽，乃径归。道过何氏小圃，乞其丛桔，移种雪堂之西。坐客徐君得之将适闽中［9］，以后会未可期，请予记之，为异日拊掌。时参寥独不饮，以枣汤代之。
【注释】
［1］参寥师：僧人道潜，钱塘人，苏轼通判杭州时与之交游。
［2］枳木：又称枸橘，果实可入药。
［3］雷氏琴：苏轼题跋有《家藏雷琴》一首，言琴上有“雷家记”字样。谓“此最琴之妙，而雷琴独然”。
［4］鬻：卖，这里可作“买”讲。
［5］瀹：浸。
［6］夤缘：循沿。
［7］何氏、韩氏：指友人何圣可、韩毅甫。
［8］刘唐年：字君佐。
［9］徐君得之：徐大正，字得之，黄州知州徐大受之弟，苏轼友人。

[book_title]书吴道子画后
知者创物，能者述焉，非一人而成也。君子之于学，百工之于技，自三代历汉至唐而备矣［1］。故诗至于杜子美［2］，文至于韩退之［3］，书至于颜鲁公［4］，画至于吴道子，而古今之变，天下之能事毕矣。道子画人物，如以灯取影，逆来顺往，旁见侧出，横邪平直，各相乘除［5］，得自然之数，不差毫末，出新意于法度之中，寄妙理于豪放之外，所谓游刃余地，运斤成风［6］，盖古今一人而已。予于他画，或不能必其主名，至于道子，望而知其真伪也。然世罕有真者，如史全叔所藏，平生盖一二见而已。
【注释】
［1］三代：指夏、商、周三个朝代。
［2］杜子美：杜甫，字子美，唐代诗人。
［3］韩退之：韩愈，字退之，唐代杰出的文学家。
［4］颜鲁公：颜真卿，字清臣，封鲁国公，世称颜鲁公，唐代著名书法家。
［5］乘除：增减。
［6］运斤成风：语出《庄子·徐无鬼》：“郢人垩慢其鼻端，若蝇翼，使匠石斫之。匠石运斤成风，听而斫之，尽垩而鼻不伤，郢人立不失容。”这里用以比喻吴道子手法的纯熟。

[book_title]记游松风亭
余尝寓居惠州嘉祐寺［1］，纵步松风亭下［2］，足力疲乏，思欲就亭止息。仰望亭宇，尚在木末［3］。意谓如何得到。良久忽曰：“此间有甚么歇不得处？”由是心若挂钩之鱼，忽得解脱。若人悟此，虽两阵相接，鼓声如雷霆，进则死敌，退则死法，当恁么时，也不妨熟歇［4］。
【注释】
［1］嘉祐寺：故址在白鹤峰以东，明代改建为城隍庙。
［2］松风亭：原在嘉祐寺旁边。
［3］木末：树梢，指在高处。
［4］熟歇：很好地歇息一下。

[book_title]在儋耳书
吾始至南海，环视天水无际，凄然伤之，曰：“何时得出此岛耶？”已而思之，天地在积水中，九州在大瀛海中［1］，中国在少海中，有生孰不在岛者？覆盆水于地，芥浮于水［2］，蚁附于芥，茫然不知所济。少焉水涸，蚁即径去，见其类，出涕曰：“几不复与子相见，岂知俯仰之间，有方轨八达之路乎？”念此可以一笑。戊寅九月十二日，与客饮薄酒小醉，信笔书此纸。
【注释】
［1］大瀛海：大海，相当于大洋。
［2］芥：小草。

[book_title]黠鼠赋
苏子夜坐，有鼠方啮［1］。拊床而止之［2］，既止复作。使童子烛之，有橐中空［3］，嘐嘐聱聱［4］，声在橐中。曰：“嘻！此鼠之见闭而不得去者也。”发而视之，寂无所有，举烛而索，中有死鼠。童子惊曰：“是方啮也，而遽死耶？向为何声，岂其鬼耶？”覆而出之，堕地乃走，虽有敏者，莫措其手。
苏子叹曰：“异哉！是鼠之黠［5］也。闭于橐中，橐坚而不可穴也。故不啮而啮，以声致人；不死而死，以形求脱也。吾闻有生，莫智于人。拢龙伐蛟，登龟狩麟，役万物而君之［6］，卒见使于一鼠；堕此虫之计中，惊脱兔于处女，乌在其为智也。”
坐而假寐［7］，私念其故。若有告余者曰：“汝惟多学而识［8］之，望道而未见也。不一于汝，而二于物，故一鼠之啮而为之变也。人能碎千金之璧，不能无失声于破釜；能搏猛虎，不能无变色于蜂虿［9］：此不一之患也。言出于汝，而忘之耶？”余俛而笑，仰而觉。使童子执笔，记余之作。
【注释】
［1］啮：咬。
［2］拊：拍。
［3］橐：箱状的盛衣食的家具。
［4］嘐嘐聱聱：形容鼠啮咬的声音。
［5］黠：狡猾。
［6］君之：做它们的主宰。
［7］假寐：闭着眼睛打盹。
［8］识：通“志”，记。
［9］蜂虿：蝎类毒虫。

[book_title]上梅直讲书
某官执事。某每读《诗》至《鸱鸮》［1］，读《书》至《君奭》［2］，常窃悲周公之不遇。及观史，见孔子厄于陈、蔡之间，而弦歌之声不绝；颜渊、仲由之徒，相与问答。夫子曰：“匪兕匪虎［3］，率彼旷野，吾道非耶？吾何为于此？”颜渊曰：“夫子之道至大，故天下莫能容；虽然，不容何病？不容然后见君子。”夫子油然而笑曰：“回！使尔多财，吾为尔宰［4］。”夫天下虽不能容，而其徒自足以相乐如此。乃今知周公之富贵，有不如夫子之贫贱。夫以召公之贤，以管、蔡之亲，而不知其心，则周公谁与乐其富贵？而夫子之所与共贫贱者，皆天下之贤才，则亦足与乐乎此矣！
轼七八岁时，始知读书。闻今天下有欧阳公者，其为人如古孟轲、韩愈之徒；而又有梅公者，从之游，而与之上下其议论。其后益壮，始能读其文词，想见其为人。意其飘然脱去世俗之乐而自乐其乐也。方学为对偶声律之文，求升斗之禄，自度无以进见于诸公之间。来京师逾年，未尝窥其门。今年春，天下之士群至于礼部，执事与欧阳公实亲试之。轼不自意，获在第二。既而闻之人，执事爱其文，以为有孟轲之风，而欧阳公亦以其能不为世俗之文也而取焉。是以在此。非左右为之先容［5］，非亲旧为之请属，而向之十余年间，闻其名而不得见者，一朝为知己。退而思之，人不可以苟富贵，亦不可以徒贫贱，有大贤焉而为其徒，则亦足恃矣！苟其侥一时之幸，从车骑数十人［6］，使闾巷小民聚观而赞叹之，亦何以易此乐也！
《传》曰［7］：“不怨天，不尤人”，盖“优哉游哉，可以卒岁”。执事名满天下，而位不过五品，其容色温然而不怒，其文章宽厚敦朴而无怨言。此必有所乐乎斯道也。轼愿与闻焉！
【注释】
［1］《鸱鸮》：《诗经·豳风》篇名。
［2］《君奭》：《尚书》篇名。
［3］兕：雌性犀牛。
［4］宰：指家臣、管家。
［5］先容：先作介绍，疏通关节。
［6］从车骑：车骑随从。
［7］《传》：指《论语》。

[book_title]答黄鲁直书
轼顿首再拜鲁直教授长官足下［1］。轼始见足下诗文于孙莘老之坐上［2］，耸然异之，以为非今世之人也。莘老言：“此人，人知之者尚少，子可为称扬其名。”轼笑曰：“此人如精金美玉，不即人而人即之，将逃名而不可得，何以我称扬为？”然观其文以求其为人，必轻外物而自重者，今之君子莫能用也。其后过李公择于济南［3］，则见足下之诗文愈多，而得其为人益详，意其超逸绝尘，独立万物之表，驭风骑气，以与造物者游，非独今世之君子所不能用，虽如轼之放浪自弃，与世阔疏者，亦莫得而友也。今者辱书词累幅，执礼恭甚，如见所畏者，何哉？轼方以此求交于足下，而惧其不可得，岂意得此于足下乎？喜愧之怀，殆不可胜。然自入夏以来，家人辈更卧病，匆匆至今，裁答甚缓，想未深讶也。《古风》二首，托物引类，真得古诗人之风，而轼非其人也。聊复次韵，以为一笑。秋暑，不审起居何如？未由会见，万万以时自重。
【注释】
［1］鲁直：黄庭坚，字鲁直，号山谷道人。洪州分宁（今江西修水）人。
［2］孙莘老：孙觉，字莘老，苏轼之友，黄庭坚的岳父。
［3］李公择：李常，字公择，苏轼友人，黄庭坚的舅父。

[book_title]与王定国书
某启：罪大责轻，得此甚幸，未尝戚戚。但知识数十人，缘我得罪，而定国为某所累尤深，流落荒服［1］，亲爱隔阔。每念及此，觉心肺间便有汤火芒刺。今得来教，既不见弃绝，而能以道自遣，无丝发蒂芥［2］，然后知定国为可人，而不肖他日犹得以衰颜白发厕宾客之末也。甚幸！甚幸！恐从者不由此过，故专遣人致区区。惟愿定国深自爱重，仍以戒我者自戒而已。临书悒悒［3］，不知此人到江，犹及见仙舟否？匆匆，不宣。
【注释】
［1］荒服：远离皇城的偏远地区。
［2］蒂芥：草芥，比喻胸中郁积。司马相如《子虚赋》中说：“吞若云梦者八九于其胸中，曾不蒂芥。”
［3］悒悒：郁闷惆怅的样子。

[book_title]答毛滂书
轼启：比日酷暑［1］，不审起居何如？顷承示长笺及诗文一轴，日欲裁谢，因循至今，悚息［2］！今时为文者至多，可喜者亦众。然求如足下闲暇自得，清美可口者实少也。敬佩厚赐，不敢独飨［3］，当出之知者。世间唯名实不可欺。文章如金玉，各有定价，先后进相汲引［4］，因其言以信于世［5］，则有之矣。至其品目高下，盖付之众口，决非一夫所能抑扬。轼于黄鲁直［6］、张文潜辈数子［7］，特先识之耳。始诵其文，盖疑信者相半，久乃自定，翕然称之［8］，轼岂能为之轻重哉！非独轼如此，虽向之前辈，亦不过如此也。而况外物之进退。此在造物者，非轼事。辱见贶之重［9］，不敢不尽。承不久出都，尚得一见否？
【注释】
［1］比日：近日。
［2］悚息：恐惧惭愧的样子。
［3］飨：享用酒食，这里比喻欣赏美文。
［4］汲引：推荐。
［5］信于世：展现于世。信：通“伸”，展现。
［6］黄鲁直：黄庭坚的字。
［7］张文潜：苏轼友人。
［8］翕然：聚合在一起的样子，此处表示一致。
［9］见贶：受赐。

[book_title]与参寥子
某启：专人远来，辱手书，并示近诗，如获一笑之乐，数日慰喜忘味也。某到贬所半年，凡百粗遣，更不能细说，大略只似灵隐、天竺和尚退院后［1］，却住一个小村院子，折足铛中［2］，罨糙米饭便吃［3］，便过一生也得。其余，瘴疠病人［4］。北方何尝不病，是病皆死得人，何必瘴气。但苦无医药，京师国医手里死汉尤多。参寥闻此一笑，当不复忧我也。故人相知者，即以此语之，余人不足与道也。未会合间，千万为道自爱。
【注释】
［1］灵隐、天竺：均为杭州著名的寺院，灵隐在西湖西北灵隐山麓，天竺在城西一十里。
［2］折足铛：断了腿儿的锅。
［3］罨：捞。
［4］瘴疠：旧指南方山林水边容易致人疾病的湿热之气。

[book_title]与侄孙元老
侄孙元老秀才。久不闻问［1］，不识即日体中佳否？蜀中骨肉，想不住得安讯。老人住海外如昨，但近来多病瘦瘁，不复如往日，不知余年复得相见否？循、惠不得书久矣［2］。旅况牢落［3］，不言可知。又海南连岁不熟，饮食百物艰难，及泉、广海舶绝不至［4］，药物鲊酱等皆无，厄穷至此，委命而已。老人与过子相对，如两苦行僧尔。然胸中亦超然自得，不改其度，知之，免忧。所要志文，但数年不死便作，不食言也。侄孙既是东坡骨肉，人所觑看［5］。住京，凡百加关防，切祝切祝！今有一书与许下诸子［6］，又恐陈浩秀才不过许，只令付与侄孙，切速为求便寄达。余惟万万自重。不一一。
【注释】
［1］闻问：通音讯。
［2］循、惠：循指循州，治所在今广东惠阳东。时苏辙贬居循州，苏轼的家属留在惠州。
［3］牢落：孤寂零落。
［4］泉、广：泉指泉州（今福建泉州），广指广州（今广东广州），均为当时的海上贸易城市。
［5］觑看：细看、关注。
［6］许下诸子：当时苏轼兄弟两家分住惠州、筠州、许州和常州四处。许下指许州，治所在今河南许昌。

[book_title]又答王庠书
别纸累幅过当，老病废忘，岂堪英俊如此责望耶。少年应科目时，记录名数沿革及题目等，大略与近岁应举者同尔。亦有少节目文字［1］，才尘忝后［2］，便被举主取去，今皆无有，然亦无用也。实无捷径必得之术。但如君高才强力，积学数年，自有可得之道，而其实皆命也。但卑意欲少年为学者，每一书皆作数过尽之。书富如入海，百货皆有，人之精力，不能兼收尽取，但得其所欲求者耳。故愿学者每次作一意求之。如欲求古人兴亡治乱圣贤作用，但作此意求之，勿生余念。又别作一次，求事迹故实典章文物之类，亦如之。他皆仿此。此虽迂钝，而他日学成，八面受敌，与涉猎者不可同日而语也。甚非速化之术，可笑可笑！
【注释】
［1］节目文字：指应试时较难的题目。《礼记·学记》载：“善问者如攻坚木，先其易者，后其节目。”
［2］才尘忝后：才能低下，名列榜后，这是自谦之辞。

[book_title]答谢民师书
近奉违［1］，亟辱问讯［2］，具审起居佳胜，感慰深矣！某受性刚简，学迂材下，坐废累年，不敢复齿缙绅［3］。自还海北，见平生亲旧，惘然如隔世人，况与左右无一日之雅［4］，而敢求交乎？数赐见临，倾盖如故［5］，幸甚过望，不可言也。
所示书教及诗赋杂文，观之熟矣。大略如行云流水，初无定质，但常行于所当行，常止于所不可不止，文理自然，姿态横生。孔子曰：“言之不文，行而不远。”又曰：“辞，达而已矣。”夫言止于达意，即疑若不文，是大不然。求物之妙，如系风捕影；能使是物了然于心者，盖千万人而不一遇也，而况能使了然于口与手者乎？是之谓辞达。辞至于能达，则文不可胜用矣。扬雄好为艰深之辞［6］，以文浅易之说；若正言之，则人人知之矣。此正所谓“雕虫篆刻”者，其《太玄》《法言》皆是类也，而独悔于赋，何哉？终身雕篆而独变其音节，便谓之“经”，可乎？屈原作《离骚经》，盖《风》《雅》之再变者，虽与日月争光可也，可以其似赋而谓之“雕虫”乎？使贾谊见孔子［7］，升堂有余矣；而乃以赋鄙之，至与司马相如同科。雄之陋如此比者甚众。可与知者道，难与俗人言也，因论文偶及之耳。欧阳文忠公言：“文章如精金美玉，市有定价，非人所能以口舌定贵贱也。”纷纷多言，岂能有益于左右，愧悚不已。
所须惠力法雨堂字［8］，轼本不善作大字，强作终不佳，又舟中局迫难写，未能如教。然轼方过临江［9］，当往游焉。或僧有所欲记录，当为作数句留院中，慰左右念亲之意。今日至峡山寺［10］，少留即去，愈远。惟万万以时自爱。不宣。
【注释】
［1］奉违：离别。奉：敬辞。
［2］亟：屡次。辱：承蒙。
［3］缙绅：官僚士大夫。
［4］一日之雅：一天的交往。
［5］倾盖如故：一见如故。倾盖：指途中相遇，两人车盖倾斜。
［6］扬雄：字子云，西汉文学家。
［7］贾谊：西汉人，少年时即精通诸家书，后被召为博士。
［8］惠力：寺名，一作慧力寺，临近谢民师的家乡。
［9］临江：临江军，治所在今江西清江。
［10］峡山寺：在今广东清远。

[book_title]亡妻王氏墓志铭
治平二年五月丁亥［1］，赵郡苏轼之妻王氏卒于京师［2］。六月甲午［3］，殡于京城之西［4］。其明年六月壬午［5］，葬于眉之东北彭山县安镇乡可龙里［6］，先君、先夫人墓之西北八步。轼铭其墓曰：
君讳弗，眉之青神人，乡贡进士方之女。生十有六年而归于轼，有子迈。君之未嫁，事父母；既嫁，事吾先君先夫人［7］，皆以谨肃闻。其始，未尝自言其知书也。见轼读书，则终日不去，亦不知其能通也。其后，轼有所忘，君辄能记之。问其他书，则皆略知之，由是始知其敏而静也。
从轼官于凤翔。轼有所为于外，君未尝不问知其详。曰：“子去亲远，不可以不慎。”日以先君之所以戒轼者相语也。轼与客言于外，君立屏间听之，退必反覆其言，曰：“某人也，言辄持两端，惟子意之所向，子何用与是人言。”有来求与轼亲厚甚者，君曰：“恐不能久，其与人锐，其去人必速。”已而果然。将死之岁，其言多可听，类有识者。其死也，盖年二十有七而已。始死，先君命轼曰：“妇从汝于艰难，不可忘也。他日，汝必葬诸其姑之侧。”未期年而先君没，轼谨以遗令葬之，铭曰：
君得从先夫人于九原，余不能。呜呼哀哉！余永无所依怙。君虽没，其有与为妇何伤乎。呜呼哀哉！
【注释】
［1］五月丁亥：阴历五月二十八日。
［2］赵郡：指苏轼家族所属的郡望。
［3］甲午：阴历六月六日。
［4］殡：入殓，还没有下葬。
［5］明年：第二年。
［6］眉：这里指眉州，现在的四川眉州。
［7］先：用于称呼死去的人。

[book_title]韩幹画马赞
韩幹之马四［1］：其一在陆，骧首奋鬣［2］，若有所望，顿足而长鸣；其一欲涉，尻高首下，择所由济［3］，跼蹐而未成［4］；其二在水，前者反顾，若以鼻语，后者不应，欲饮而留行。
以为厩马也，则前无羁络，后无棰策［5］；以为野马也，则隅目耸耳［6］，丰臆细尾［7］，皆中度程［8］。萧然如贤大夫、贵公子［9］，相与解带脱帽，临水而濯缨［10］。遂欲高举远引，友麋鹿而终天年［11］，则不可得矣。盖优哉游哉［12］，聊以卒岁而无营［13］。
【注释】
［1］韩幹：唐代画家。擅长画人物，尤其工于画马。
［2］骧：往上举。
［3］尻：指屁股。
［4］跼蹐：局促徘徊的样子。
［5］棰：鞭子。
［6］隅目：眼眶富有棱角。
［7］丰臆：胸肌丰满。
［8］度程：标准。
［9］萧然：洒脱。
［10］濯：洗涤。
［11］友：以……为友。
［12］优哉游哉：悠闲自得。
［13］营：所求。

[book_title]刚 说
孔子曰：“刚毅木讷［1］，近仁。”又曰：“巧言令色［2］，鲜矣仁。”所好夫刚者，非好其刚也，好其仁也。所恶夫佞也，非恶其佞也，恶其不仁也。吾平生多难，常以身试之，凡免吾于厄者［3］，皆平日可畏人也；挤我于俭者，皆异时可喜人也。吾是以知刚者之必仁，佞者之必不仁也。
建中靖国之初，吾归自南海，见故人，问存没［4］，追论平生所见刚者，或不幸死矣。若孙君介夫讳立节者，真可谓刚者也。
始吾弟子由为条例司属官，以议不合引去。王荆公谓君曰［5］：“吾条例司当得开敏如子者。”君笑曰：“公言过矣，当求胜我者。若我辈人，则亦不肯为条例司矣。”公不答，径起入户，君亦趋出［6］。君为镇江军书记，吾时通守钱塘，往来常、润间，见君京口。方新法之初，监司皆新进少年，驭吏如束湿［7］，不复以礼遇士大夫，而独敬惮君，曰：“是抗丞相不肯为条例司者。”
谢麟经制溪洞事宜，州守王奇与蛮战死，君为桂州节度判官，被旨鞠吏士有罪者。麟因收大小使臣十二人付君并按，且尽斩之。君持不可。麟以语侵君。君曰：“狱当论情，吏当守法。逗挠不进，诸将罪也。既伏其辜矣，余人可尽戮乎！若必欲以非法斩人，则经制司自为之，我何与焉。”麟奏君抗拒，君亦奏麟侵狱事。刑部定如君言，十二人皆不死，或以迁官。吾以是益知刚者之必仁也。不仁而能以一言活十二人于必死乎！
方孔子时，可谓多君子，而曰“未见刚者”，以明其难得如此。而世乃曰“太刚则折”！士患不刚耳，长养成就，犹恐不足，当忧其太刚而惧之以折耶！折不折，天也，非刚之罪。为此论者，鄙夫患失者也。君平生可纪者甚多，独书此二事遗其子勰、勴，明刚者之必仁以信孔子之说。
【注释】
［1］木讷：淳朴，少言。
［2］令色：善于察言观色。
［3］厄：困顿。
［4］存没：是否活着。
［5］王荆公：王安石，谥号荆公。
［6］趋：小步跑。
［7］束湿：吏治太急叫束湿。

[book_title]宝绘堂记
君子可以寓意于物，而不可以留意于物。寓意于物，虽微物足以为乐［1］，虽尤物不足以为病。留意于物，虽微物足以为病，虽尤物不足以为乐。老子曰：“五色令人目盲，五音令人耳聋，五味令人口爽，驰骋田猎令人心发狂。”然圣人未尝废此四者，亦聊以寓意焉耳。刘备之雄才也，而好结髦。嵇康之达也，而好锻炼。阮孚之放也［2］，而好蜡屐。此岂有声色臭味也哉，而乐之终身不厌。
凡物之可喜，足以悦人而不足以移人者，莫若书与画。然至其留意而不释［3］，则其祸有不可胜言者［4］。钟繇至以此呕血发冢，宋孝武、王僧虔至以此相忌，桓元之走舸，王涯之复壁，皆以儿戏害其国，凶此身。此留意之祸也。
始吾少时，尝好此二者，家之所有，惟恐其失之。人之所有，惟恐其不吾予也。既而自笑曰：吾薄富贵而厚于书，轻死生而重于画，岂不颠倒错谬失其本心也哉？自是不复好，见可喜者虽时复蓄之，然为人取去，亦不复惜也。譬之烟云之过眼，百鸟之感耳，岂不欣然接之，然去而不复念也。于是乎二物者常为吾乐而不能为吾病。
驸马都尉王君晋卿虽在戚里，而其被服礼义，学问《诗》《书》，常与寒士角。平居攘去膏粱［5］，屏远声色，而从事于书画，作宝绘堂于私第之东，以蓄其所有，而求文以为记。恐其不幸而类吾少时之所好，故以是告之，庶几全其乐而远其病也。
熙宁十年七月二十二日记。
【注释】
［1］微物：徵小的东西。
［2］放：放荡。
［3］释：释然。
［4］胜言：说得完。
［5］膏粱：精细的饭食。

[book_title]书蒲永升画后［1］
古今画水，多作平远细皱［2］，其善者不过能为波头起伏，使人至以手扪之，谓有漥隆，以为至妙矣。然其品格，特与印板水纸争工拙于毫厘间耳。
唐广明中，处士孙位始出新意，画奔湍巨浪，与山石曲折，随物赋形，尽水之变，号称神逸［3］。其后蜀人黄筌、孙知微皆得其笔法［4］。始知微欲于大慈寺寿宁院壁作湖滩水石四堵，营度经岁［5］，终不肯下笔。一日，苍黄入寺［6］，索笔墨甚急，奋袂如风，须臾而成，作输泻跳蹙之势，汹汹欲崩屋也。知微既死，笔法中绝五十余年。
近岁成都人蒲永升，嗜酒放浪，性与画会，始作活水，得二孙本意，自黄居寀兄弟［7］、李怀衮之流，皆不及也［8］。王公富人或以势力使之，永升辄嘻笑舍去。遇其欲画，不择贵贱，顷刻而成。尝与予临寿宁院水，作二十四幅，每夏日挂之高堂素壁，即阴风袭人，毛发为立。永升今老矣，画亦难得，而世之识真者亦少。如往日董羽、近日常州戚氏画水，世或传宝之。如董、戚之流，可谓死水，未可与永升同年而语也。元丰三年十二月十八日夜，黄州临皋亭西斋戏书。
【注释】
［1］蒲永升：成都人，宋代画家，善画山水。
［2］皱：曲折的纹路。
［3］神逸：神韵十足。
［4］孙知微：字太古，宋代画家。
［5］营度：谋求，计算，这里指构思，布置。
［6］苍黄：匆促，慌张。
［7］黄居寀：筌季子，字伯鸾，仕后蜀孟昶为翰林待诏，归宋授光禄寺丞，善画。
［8］及：赶得上。

        </div>
      </div>
    </div>
  </div>
</div>
<!--update:2025-08-30 10:29:21-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>