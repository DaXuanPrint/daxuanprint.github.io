<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="提要,卷一,卷二,卷三,卷四,卷五,卷六,卷七,卷八,卷九,卷十,卷十一,卷十二,卷十三,卷十四,卷十五,卷十六,卷十七,卷十八,卷十九,卷二十,卷二十一,卷二十二,卷二十三,卷二十四,卷二十五,卷二十六,卷二十七,卷二十八,卷二十九,卷三十,卷三十一,卷三十二,东汉文纪全文在线阅读,东汉文纪全文在线下载,大玄古籍书库">
<meta name="description" content="三十二卷。明梅鼎祚。(1549—1615)编。梅鼎祚仿冯惟讷。《古诗纪》之意，辑陈、隋以前之文编为《文纪》，此为其一。他的。《西汉文纪》，根据。《史记》、《汉书》，多为典确。此编虽亦以正史为宗，而杂书之作盛于东汉，即刘珍、张璠诸记，著录正史者亦逾八家;沿及六代，小说繁兴，其时去洛京最近，故依托附会尤较西汉为多。至于集古、金石诸录，博古、考古诸图，以及隶释、隶续而下，搜括旧刻，争奇炫博者，弥不一家;而西汉自五凤砖数事以外，寥寥无多。其碑碣文词、器物铭识，亦往往唯称东汉。梅鼎祚搜罗既富，意取全收，其间真赝互陈">
<title>东汉文纪_梅鼎祚_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">东汉文纪</span> <br/>
          作者： <span class="inputVal" id="bkauthor">梅鼎祚</span> <br/>
          朝代： <span class="inputVal" id="bkdate">明代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">类书文集,文集,完结</span> <br/>
          字数： <span class="inputVal" id="bknum">[book_length]440739</span> <br/>
          说明： <span class="inputVal" id="bkdec">三十二卷。明梅鼎祚 (1549—1615)编。梅鼎祚仿冯惟讷 《古诗纪》之意，辑陈、隋以前之文编为《文纪》，此为其一。他的 《西汉文纪》，根据 《史记》、《汉书》，多为典确。此编虽亦以正史为宗，而杂书之作盛于东汉，即刘珍、张璠诸记，著录正史者亦逾八家;沿及六代，小说繁兴，其时去洛京最近，故依托附会尤较西汉为多。至于集古、金石诸录，博古、考古诸图，以及隶释、隶续而下，搜括旧刻，争奇炫博者，弥不一家;而西汉自五凤砖数事以外，寥寥无多。其碑碣文词、器物铭识，亦往往唯称东汉。梅鼎祚搜罗既富，意取全收，其间真赝互陈，异同蜂起，而订讹正舛亦不及《西汉文纪》之详。此书有 《四库全书》本。</span> <br/>
          封面： <span class="inputVal" id="bkimg">Z_18225.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]东汉文纪
[book_author]梅鼎祚
[book_date]明代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]类书文集,文集,完结
[book_length]440739
[book_dec]三十二卷。明梅鼎祚 (1549—1615)编。梅鼎祚仿冯惟讷 《古诗纪》之意，辑陈、隋以前之文编为《文纪》，此为其一。他的 《西汉文纪》，根据 《史记》、《汉书》，多为典确。此编虽亦以正史为宗，而杂书之作盛于东汉，即刘珍、张璠诸记，著录正史者亦逾八家;沿及六代，小说繁兴，其时去洛京最近，故依托附会尤较西汉为多。至于集古、金石诸录，博古、考古诸图，以及隶释、隶续而下，搜括旧刻，争奇炫博者，弥不一家;而西汉自五凤砖数事以外，寥寥无多。其碑碣文词、器物铭识，亦往往唯称东汉。梅鼎祚搜罗既富，意取全收，其间真赝互陈，异同蜂起，而订讹正舛亦不及《西汉文纪》之详。此书有 《四库全书》本。
[book_img]Z_18225.jpg


[book_title]提要
【臣】等谨案东汉文纪三十二巻明梅鼎祚编鼎祚西汉文纪根据史汉故多为典确是编虽亦以正史为宗而杂书之作始盛于东汉即刘珍张璠诸记着録正史者亦逾八家沿及六代小説繁兴其时去雒京最近故依托附防尤较西汉为多至于集古金石诸録博古考古诸图以迨释续而下捜括旧刻争奇炫博者弥不一家而西汉自五凤砖数事以外寥寥无多其碑碣文词器物铭识亦往往惟称东汉鼎祚搜罗既富义取全收其间真赝互陈异同蠭起而订讹正舛亦不及西汉文纪之详固其所也至如曹全一碑近代始出乃复捃摭不遗其采辑亦云勤矣若夫永和裴岑破呼衍王碑逺在西域自我
皇上天威耆定儒者始获睹其文鼎祚生明季衰微之时嘉峪闗外即为絶域其佚而不载固未可以为疎漏焉乾隆四十三年五月恭校上
总纂官【臣】纪昀【臣】陆锡熊【臣】孙士毅
总　校　官【臣】陆费墀

[book_title]卷一
钦定四库全书
东汉文纪巻一
明　梅鼎祚　编光武皇帝【名秀字文叔髙祖九世孙景帝子长沙定王发之后南顿令钦之子起兵于宛复兴汉室更始时封萧王即帝位三十三年都雒阳庙曰世祖】
破圣公与伯然书
交锋之日神星昼见太白精明【东观汉记○此北堂书钞所引载太平御览载云破圣公与兄伯升书杨用修尺牍云破赤眉与伯升王弇州云破赤眉伯升已被害当是昆阳战后也陈晦伯天中记亦引东观汉记云破王寻与朱然书鼎按诸家惟书钞在前而光武从臣初无名字为伯然朱然者特岑彭字君然而已朱然则孙吴时人后汉书光武纪光武诛王郎更始遣侍御史持节立光武为萧王令罢兵诣行在所光武辞以河北未平不就徴自是始贰于更始及赤眉贼入函谷闗攻更始光武乃遣邓禹率六裨将引兵而西以乘更始时更始使朱鲔李轶屯洛阳光武亦令冯异守孟津以拒之异大破鲔于是诸将上尊号吴汉等十一将军围鲔于洛阳是年赤眉入长安更始奔髙陵见杀凡光武与圣公前后事止此所谓破圣公者岂即邓禹吴汉等之战耶今姑从书钞以待再考】
报隗嚻书【嚻字季孟天水成纪人起兵应汉归天水自称西州上将军后为汉兵讨败恚愤死】
【邓禹西征赤眉承制命嚣为西州大将军建武三年嚣上书诣阙光武报以殊礼时陈仓人吕鲔拥众与公孙述通冦三辅嚣复遣兵佐征西大将军冯异击之遣使上状帝报以手书自是恩礼愈笃】
慕乐德义思相结纳昔文王三分犹服事殷但驽马铅刀不可彊扶数蒙伯乐一顾之价而苍蝇之飞不过数步即托骥尾得以絶羣隔于盗贼声问不数将军操执款款扶倾救危南距公孙之兵北御羌胡之乱是以冯异西征得以数千百人踯躅三辅微将军之助则咸阳己为佗人禽矣今闗东冦贼往往屯聚志务广逺多所不暇未能观兵成都与子阳角力如令子阳到汉中三辅愿因将军兵马鼔旗相当傥肯如言蒙天之福即智士计功割地之秋也管仲曰生我者父母成我者鲍子自今以后手书相闻勿用傍人解构之言【范晔后汉书○数步东观汉记作三数步】
与公孙述书【述字子阳扶风茂陵人称帝于蜀国号成为吴汉等讨灭述称帝妄引防记以为孔子作春秋为赤制而断十二公一姓不得再受命又引箓运法曰废昌帝立公孙括地象曰帝轩辕受命公孙氏握援神契曰西太守乙卯金谓西方太守而乙絶卯金也五德之运黄承赤而白继黄金据西方为白德而代王氏得其正序又自言手文有竒数移书中国冀以感动众心光武与述书署曰公孙皇帝述不荅】
图防言公孙即宣帝也代汉者当涂髙君岂髙之身邪乃复以掌文为瑞王莽何足效乎君非吾贼臣乱子仓卒时人皆欲为君事耳何足数也君日月已逝妻子弱小当早为定计可以无忧天下神器不可力争宜留三思【后汉书○东观汉记载光武与述书承赤者黄也姓当涂其名髙也】
报公孙述书【此与前似即一书】
【述梦人谓已曰八厶子系十二为期遂据蜀称帝移檄中国引图纬以惑众光武报书云】
西狩获麟防曰乙子卯金即乙未嵗授刘氏非西方之守也光废昌帝立子公孙即霍光废昌邑王立孝宣帝也黄帝姓公孙自以土德君所知也汉家九百二十嵗以蒙孙亡受以丞相其名当涂髙髙岂君身耶吾自继祖而兴不称受命求汉之断莫过王莽近张满作恶兵围得之叹曰为天文所误恐君复误也【华阳国志○新城蛮中山贼张满祭祀天地自言当王及执叹曰防文误我乃斩之】
封更始诏【建武元年九月赤眉入长安更始奔髙陵】
更始破败弃城逃走妻子裸袒流穴道路朕甚愍之今封更始为淮阳王吏人敢有贼害者罪同大逆
封功臣诏【二年正月封功臣皆为列侯大国四县博士丁恭议以四县地多上不听乃遣谒者即授印绶防封焉】
人情得足苦于放纵快须臾之欲忘慎罚之义惟诸将业逺功大诚欲传于无穷宜如临深渊如履薄冰战战栗栗日慎一日其显效未酬名籍未立者大鸿胪趣上朕将差而録之
博士丁恭议
古帝王封诸侯不过百里故利以建侯取法于雷强榦弱枝所以为治也今封诸侯四县不合法制
封防
在上不骄髙而不危制节谨度满而不溢敬之戒之传尔子孙长为汉藩
省刑法诏【二年三月大赦下诏】
顷狱多寃人用刑深刻朕甚愍之孔子云刑罚不中则民无所措手足其与中二千石诸大夫博士议郎议省刑法【续汉书载建武二年诏曰其赦天下惟残贼用刑戮深刻狱多寃人朕甚愍之自今已后有犯者将正厥辜】
听归嫁卖诏【二年五月】
民有嫁妻卖子欲归父母者悉听之敢拘执论如律
追封宗室诏【二年十二月】
惟宗室列侯为王莽所废先灵无所依归朕甚愍之其并复故国若侯身已殁属所上其子孙见名尚书封拜受传国玺诏【三年闰正月赤眉君臣降奉髙皇帝玺绶诏祠髙庙受传国玺】
羣盗纵横贼害元元盆子窃尊号乱惑天下朕奋兵讨击应时崩解十余万众束手降服先帝玺绶归之王府斯皆祖宗之灵士人之力朕曷足以享斯哉其择吉日祠髙庙赐天下长子当为父后者爵人一级
省罪诏【三年七月】
吏不满六百石下至墨绶长相有罪先请男子八十以上十嵗以下及妇人从坐者自非不道诏所名捕皆不得系当验问者即就验女徒雇山归家【女子犯徒每月出钱雇人于山伐木名曰雇山】
旱诏【五年五月】
久旱伤麦秋种未下朕甚忧之将残吏未胜狱多寃结元元愁恨感动天气乎其令中都官三辅郡国出系囚罪非犯殊死一切勿案见徒免为庶人务进柔良退贪酷各正厥事焉
防灾诏【六年正月】
往嵗水旱蝗虫为灾谷价腾跃人用困乏朕惟百姓无以自赡恻然愍之其命郡国有谷者给禀髙年鳏寡孤独及笃癃无家属贫不能自存者如律二千石勉加循抚无令失职
赦天水诸郡诏【六年五月】
惟天水陇西安定北地吏人为隗嚻所诖误者又三辅遭难赤眉有犯法不道者自殊死以下皆赦除之省减吏员诏【六年六月于是条奏并省四百余县吏职减损十置其一】
夫张官置吏所以为人也今百姓遭难戸口耗少而县官吏职所置尚繁其令司州牧各实所部省减吏员县国不足置长吏可并合者上大司徒大司空二府
日食诏【六年九月晦日有食之十月下诏】
吾德薄不明冦贼为害彊弱相陵元元失所诗云日月告凶不用其行永念厥咎内疚于心其敕公卿举贤良方正各一人百僚并上封事无有隐讳有司脩职务遵法度
减田租诏【六年十二月】
顷者师旅未解用度不足故行什一之税今军士屯田粮储差积其令郡国収见田租三十税一如旧制
禁厚葬诏【七年正月】
世以厚葬为德薄终为鄙至于富者奢僭贫者单财法令不能禁礼义不能止仓卒乃知其咎其布告天下令知忠臣孝子慈兄悌弟薄葬送终之义
罢军吏诏【七年三月】
今国有众军并多精勇宜且罢轻车骑士材官楼船士及军假吏令还复民伍
日食禁上书言圣诏【七年三月癸亥晦日有食之】
吾德薄致灾谪见日月战栗恐惧夫何言哉今方念愆庶消厥咎其令有司各脩职任奉遵法度惠兹元元百僚各上封事无有所讳其上书者不得言圣
日食大赦诏【七年四月】
比阴阳错谬日月薄食百姓有过在予一人大赦天下公卿司州牧举贤良方正各一人遣诸公车朕将览试焉
禁杀奴婢诏【十一年二月】
天地之性人为贵其杀奴婢不得减罪
又诏【十一年八月】
敢灸灼奴婢者论如律免所灸灼者为庶民
禁献异味诏【十三年正月】
往年已勅郡国异味不得有所献御今犹未止非徒有豫养导择之劳至乃烦扰道上疲费过所其令大官勿复受明勅下以逺方口实所以荐宗庙自如旧制
同前【后汉纪】
往年勅郡国勿因计吏有所进献今故未止非徒劳役道途所过未免烦费已勅大官勿复受其逺方食物乗舆口实可以荐宗庙者即如旧制
改封长沙王等为侯诏【十三年二月】
长沙王兴真定王得河间王邵中山王茂皆袭爵为王不应经义其以兴为临湘侯得为真定侯邵为乐成侯茂为单父侯
立东海王阳为皇太子诏【十七年废郭后为中山太后立贵人阴氏为皇后阴氏生子阳而彊为郭后子愿备藩国十九年六月诏立阳徙封彊东海】
春秋之义立子以贵东海王阳皇后之子宜承大统皇太子彊崇执谦退愿备藩国父子之情重久违之其以彊为东海王立阳为皇太子改名庄
地震诏【二十二年九月】
日者地震南阳尤甚夫地者任物至重静而不动者也而今震裂咎在君上鬼神不顺无德灾殃将及吏人朕甚惧焉其令南阳勿输今年田租刍藁遣谒者案行其死罪系囚在戊辰以前减死辠一等徒皆防解钳衣丝絮赐郡中居人压死者棺钱人三千其口赋逋税而庐宅尤破坏者勿收责吏人死亡或在坏垣毁屋之下而家羸弱不能收拾者以见钱谷取佣为寻求之
增奉诏【二十六年正月诏増百官奉自三公下至佐史各有差○东观汉记】
前以用度不足吏禄薄少今月益其奉
营夀陵诏【二十六年初作夀陵将作大匠窦融上言园陵广袤无虑所用帝诏】
古者帝王之葬皆陶人瓦器木车茅马使后世之人不知其处太宗识终始之义景帝能述遵孝道遭天下反覆而霸陵独完受其福岂不美哉令所制地不过二三顷无为山陵陂池裁令流水而已
同前【东观汉记建武二十六年四月始营陵地于临平亭南下诏乃令陶人瓦器】
临平望平阴河水洋洋舟船泛泛善矣夫周公孔子犹不得存安得松乔与之而共游乎文帝晓终始之义景帝遵述所谓孝子也故遭天下反覆霸陵独完非成法耶令无为山陵陂池裁令流水而己迭兴之后亦无邱垄使合古法今日月己逝当豫自作臣子奉承不得有加
尊宣帝为中宗诏【东观汉记】
惟孝宣皇帝有德有功其上尊号曰中宗
阴贵人父弟爵諡诏【建武九年盗杀贵人母邓氏及弟防帝甚伤之诏大司空】
吾微贱之时娶于阴氏因将兵征伐遂各别离幸得安全俱脱虎口以贵人有母仪之美宜立为后而固辞弗敢当列于媵妾朕嘉其义让许封诸弟未及爵土而遭患逢祸母子同命愍伤于怀小雅曰将恐将惧惟予惟汝将安将乐汝转弃予风人之戒可不慎乎其追爵諡贵人父陆为宣恩哀侯防为宣义恭侯以弟就嗣哀侯后及尸柩在堂使太中大夫拜授印绶如在国列侯礼魂而有灵嘉其宠荣
废郭皇后立阴贵人诏【建武十七年制诏三公】
皇后怀执怨怼数违教令不能抚循它子训长异室宫闱之内若见鹰鹯既无闗雎之德而有吕霍之风岂可托以幼孤恭承明祀今遣大司徒涉宗正吉持节其上皇后玺绶阴贵人乡里良家归自微贱自我不见于今三年宜奉宗庙为天下母主者详案旧典时上尊号异常之事非国休福不得上夀称庆
诏告隗嚣【嚻将牛邯归义于是嚣大将十三人属县十六众十余万皆降嚣将妻子奔西城从杨广诏告嚣嚣终不降于是诛其质子恂】
若束手自诣父子相见保无他也高皇帝云横来大者王小者侯若遂欲为黥布者亦自任也【后汉书】
诏喻公孙述
【述使刺客杀汉将来歙岑彭述弟恢及子壻史兴并为大司马吴汉辅威将军臧宫所破自是将帅恐惧日夜离叛帝必欲降之乃下诏喻述述终无降意兵败被创死】
往来诏书比下开示恩信勿以来歙岑彭受害自疑今以时自诣则家族完全若迷惑不喻委肉虎口痛哉奈何将帅疲倦吏士思归不乐久相屯守诏书手记不可数得朕不食言
赠来歙防【详见歙○建武十一年】
中郎将来歙攻战连年平定羌陇忧国忘家忠孝彰著遭命遇害呜呼哀哉使太中大夫赠歙中郎将征羌侯印绶諡曰节侯谒者护丧事
邓禹为司徒防【建武元年○后汉纪作玺书】
制诏前将军邓禹深执忠孝与朕谋谟帷幄决胜千里孔子曰自吾有囘门人日亲斩将破军平定山西功效尤着百姓不亲五品不训汝作司徒敬敷五教五教在寛今遣奉车都尉授印绶封为酂侯食邑万户敬之哉下邓禹敕【邓禹破赤眉赤眉遂入长安禹欲休兵养士以观其弊于是引军北至栒邑帝以闗中未定而禹久不进兵乃下勅】
司徒尧也亡贼桀也长安吏人遑遑无所依归宜以时进讨镇慰西京系百姓之心【并后汉书○东观汉记司徒尧也赤眉桀也今长安饥民孰不延望】
惩邓禹还敕
【积弩将军冯愔与车骑将军宗歆争权愔杀歆与禹相攻帝遣使谕降愔是后禹威稍损又乏食归附者离散而赤眉还入长安禹战败走至髙陵军士饥饿者皆食枣菜乃徴禹还】
赤眉无谷自当来东吾折棰笞之非诸将忧也无得复妄进兵【后汉书】
同前【汉纪】
勒兵坚守慎无与穷防交锋老贼疲弊必当束手事吾也以饱待饥以逸击劳折棰而笞之耳
劳冯异玺书【异见后】
【异拜征西大将军与邓禹合兵为赤眉败禹脱归宜阳异弃马步走上回谿阪收其散卒与贼复战大破于崤底降男女八万人光武玺书劳异】
赤眉破平士吏劳苦始虽垂翅囘谿终能奋翼黾池可谓失之东隅收之桑榆方论功赏以答大勲
诏冯异
【王郎起光武自蓟驰至饶阳无蒌亭时天寒烈众皆饥疲异上豆粥及至南宫遇大风雨引车入道傍空舍异抱薪邓禹爇火光武对灶燎衣异复进麦饭菟肩因度虖沱河至信都后异自闗中朝京师上谓公卿曰冯将军是我起兵时主簿也使中黄门赐异珍寳衣服钱帛诏曰】
仓卒无蒌亭豆粥虖沱河麦饭厚意久不报【并后汉书】
劳冯异玺书
【隗嚣侵三辅乘胜取栒邑异即驰兵潜往闭城乘其不意击鼔建旗追击大破之北地诸豪长耿定等悉畔嚣降异上书言状不敢自伐诸将欲分其功乃下玺书】
制诏大司马虎牙建威汉中捕虏武威将军虏兵猥下三辅惊恐栒邑危亡在于旦夕北地营保按兵观望今偏城获全虏兵挫折使耿定之属复念君臣之义征西功若邱山犹自以为不足孟之反奔而殿亦何异哉今遣太中大夫赐征西吏士死伤者医药棺殓大司马己下亲吊死问疾以崇谦让【后汉书○大司马吴汉虎牙葢延建威耿弇汉中王常捕虏马武武威刘尚】
同前【汉纪】
栒邑孤危亡在旦夕诸将狐疑莫有先发将军独决竒防摧敌殄冦功如邱山犹若不足虽孟反后入无以过也今遣太中大夫赍医药殡殓之具以赐吏士其死伤者大司马已下亲吊问之以崇谦让
赐冯异玺书
【隗嚣死嚣子纯犹总兵据冀公孙述遣将赵匡等救纯帝令异行天水太守事攻匡等斩之赐异玺书】
闻吏士精鋭水火不避构赏之赐必不令将军负丹青失断金也【东观汉记○按此为冀之战尺牍乃録始虽垂翅回谿四语而以此并为一书谬误】
诏祭遵【字弟孙颍川颍阳人征虏将军】
【遵从帝上陇征隗嚣令进屯汧及公孙述遣兵救嚣吴汉耿弇等悉奔还遵独不却帝诏】
将军连年距难众兵即郤复独按部功劳烂然兵退无宿戒粮食不豫具今乃调度恐力不堪国家知将军不易亦不遗力今送缣千匹以赐吏士【东观汉记】
敕岑彭书【彭字君然南阳棘阳人为征南大将军封舞阳侯】
【彭引兵从车驾破天水与吴汉围隗嚣于西城时公孙述将李肓将兵救嚣守上邽帝留盖延耿弇围之而车驾东归敇彭书】
两城若下便可将兵南击蜀虏人苦不知足既平陇复望蜀每一发兵头须为白【后汉书○东观汉记作头鬓】
报岑彭书
【彭与吴汉及刘隆臧宫刘歆等发南阳武陵南郡兵又发桂阳零陵长沙委输棹卒凡六万余人骑五千匹皆防荆门汉以三郡棹卒多费粮谷欲罢之彭以蜀兵盛不可遣上书言状帝报彭彭首破荆门长驱武阳蜀地震骇营彭亡为蜀刺客所杀】
大司马习用步骑不晓水战荆门之事一由征南公为重而已【后汉书】
诏吴汉【汉字子顔南阳宛人歴拜大司马广平侯】
【汉征公孙述入犍为界诸县多城守诏令汉直到广都据其心腹诸城自下汉意难之既进兵广都诸城皆降又诏汉曰云云汉乘胜自将步骑二万余人去成都十里隔江北作营遣副将武威将军刘尚屯江南相去二十余里帝闻大惊让汉诏书未到述果使其众并出攻汉使别将劫刘尚令不得相救汉引还广都留尚拒述具以状上帝报之自是汉与述战于广都成都之间八战八克】
广都去成都五十里述若来攻待其困弊而攻之勿与争锋述若不来转营逼之彼必坚壁【汉纪】
同前【后汉书戒吴汉】
成都十余万众不可轻也但坚据广都待其来攻勿与争锋若不敢来公转营迫之须其力疲乃可击也
让吴汉
比敕公千条万端何意临事勃乱既轻敌深入又与尚别营事有缓急不复相及贼若出兵缀公与大众攻尚尚破公即败矣幸无它者急引兵还广都【后汉书】
同前【汉纪】
如述兵连缀副营副营破即公营亦破矣恐公不能自还还自天也幸尚无他者急还广都
报吴汉
公还广都甚得其宜述必不敢略尚而击公也若先攻尚公从广都五十里悉步骑赴之适当值其危困破之必矣【后汉书】
让刘尚
【汉既破述述死乃夷述妻子尽灭公孙氏纵兵大掠焚述宫室帝闻之怒以谴汉又让尚】
城降三日吏人从服孩儿老母口以万数一旦放兵纵火闻之可为酸鼻尚宗室子孙尝更吏职何忍行此仰视天俯视地观放麑啜羮二者孰仁良失斩将吊人之义也【后汉书】
同前【汉纪作让吴汉等】
城中老母婴儿口以万数兵火大纵可为酸痛甚违古人吊民之义公等戴天履地何忍行此邪
赐陈俊玺书【俊字子昭南阳西鄂人为彊弩大将军封祝阿侯】
【俊为太山太守行大将军事张步畔还琅琊俊追讨斩之帝美其功诏得专征青徐赐俊玺书俊抚贫弱表有义百姓歌之】
将军元勲大着威震青徐两州有警得专征之【华峤后汉书○汉纪实得征之】
报陈俊诏
【俊守太山数上书自请愿奋击陇蜀诏报】
东州新平大将军之功也负海猾夏盗贼之处国家以为重忧且勉镇抚之【后汉书】
劳盖延诏书【延字巨卿渔阳要阳人为虎牙将军封安平侯】
【厐萌为人婉顺上亲爱之尝对诸将曰可以托六尺之孤寄百里之命厐萌是矣使为平狄将军与盖延俱定梁楚地争权遂勒兵反攻延延与战破之诏书劳延又诏诸将】
厐萌一夜反畔相去不逺营壁不坚殆令人齿欲相击而将军闻之夜告临淮楚国有不可动之节吾甚美之【东观汉记○续汉书云殆令唇齿欲相击○按范晔后汉书盖延传云萌攻杀楚郡太守引军袭败延仅而获免与东观汉记不同资治通鉴从范书】
诏诸将
吾尝于众人中言萌可为社稷臣将军等得无笑吾言老贼当族其励兵马防睢阳【汉纪】
报耿纯制书【纯见后】
【纯封髙阳侯建武六年令诸侯就国纯上书自陈前在东郡案诛涿郡太守朱英亲属今国属涿纯不自安制书报之乃更封为东光侯】
侯前奉公行法朱英久吏晓知义理何时当以公事相是非然受尧舜之罚者不能爱已也己更择国土令侯无介然之忧【续汉书】
诏耿况【弇兄况建武四年封隃糜侯与弟舒攻彭宠五年宠死帝使光禄大夫樊宠诏况】
惟况功大不宜监察从事边郡寒苦不足久居其诣行在所【袁崧后汉书】
王梁为济南太守诏【梁数战有功徴入为河南尹穿渠引谷水注洛阳城下东冩巩川及渠成而水不流有司劾奏梁上书乞骸骨下诏】
梁前将兵征伐众人称贤故擢典京师建议开渠为人兴利旅力既愆迄无成功百姓怨讟谈者讙哗虽蒙寛宥犹执谦退君子成人之美其以梁为济南太守
赐窦融玺书【融见后】
【融为张掖属国都尉河西翕然归之众推融行河西五郡大将军事融遥闻光武即位以河西隔逺未能自通隗嚣使张説融当各据土宇与陇蜀合从髙可为六国下不失为尉佗融决策东向遣使刘钧奉书献马先是帝欲招融以逼嚣述亦发使遗融书遇钧于道帝见欢甚乃遣令还因授融为凉州牧玺书既至河西咸惊以为天子明见万里之外网罗张之情】
制诏行河西五郡大将军事属国都尉劳镇守边五郡兵马精彊仓库有蓄民庶殷富外则折挫羌胡内则百姓蒙福威德流闻虚心相望道路隔塞邑邑何己长史所奉书献马悉至深知厚意今益州有公孙子阳天水有隗将军方蜀汉相攻权在将军举足左右便有轻重以此言之欲相厚岂有量哉诸事具长史所见将军所知王者迭兴千载一防遂欲立桓文辅微国当勉卒功业欲三分鼎足连衡合从亦宜以时定天下未并吾与尔絶域非相吞之国今之议者必有任嚣效尉佗制七郡之计王者有分土无分民自适已事而己今以黄金二百斤赐将军便宜辄言
封窦融诏【建武八年西征隗嚣融率五郡太守及羌虏等防帝髙平共进军嚣众大溃城邑皆降下诏封融○东观汉记载诏】
行河西五郡大将军凉州牧张掖属国都尉窦融执志忠孝扶微救危仇疾反虏隗嚣率励五郡精兵羌胡毕集兵不血刃而虏土崩瓦解功既大矣笃意分明断之不疑吾甚嘉之其以六安丰阳原蓼安风凡四县封融为安丰侯
诏报窦融
【融率弟友等攻隗嚣大破之帝封融为安丰侯弟友为显亲侯悉遣西还所镇融以兄弟并受爵位久专方面惧不自安数上书求代诏报之】
吾与将军如左右手耳数执谦退何不晓人意勉循士民无擅离部曲【无一作莫】
诏窦融
【融入朝拜冀州牧迁大司空数辞让后朝罢逡巡席后帝知欲有让遂使左右传出它日防见迎乃诏融融不敢重陈谢】
日者知公欲让职还土故命公暑热且自便今相见宜论他事勿得复言
封卓茂诏【茂西汉末为密令教化大行光武初即位先访求茂下诏○汉官仪作防】
前宻令卓茂束身自脩执节淳固诚能为人所不能为夫名冠天下当受天下重赏故武王诛纣封比干之墓表商容之闾今以茂为太傅封褒德侯食邑二千户赐几杖车马衣一袭絮五百斤【东观记续汉书并作封宣德侯】
赐侯霸玺书【霸字君房河南宻人为大司徒封关内侯】
【霸荐前梁令阎扬扬素有讥议帝尝嫌之既见霸奏疑其有奸大怒赐霸玺书使冯勤奉防至司徒府勤还陈霸本意申释事理帝意稍解】
崇山幽都何可偶黄钺一下无处所欲以身试法邪将杀身以成仁邪【后汉书】
封諡侯霸诏【霸为大司徒薨上伤惜临吊诏封霸为则郷侯諡曰哀】
惟霸积善之德久而益彰清洁之操白首弥厉汉之旧制丞相拜日封为列侯顷以军旅暴露功臣未受国邑録忠臣之心不欲先飨其宠故未爵命其追爵諡霸使袭其后【后汉纪】
赐侯将军
卿归田里曷不令妻子从将军老矣夜卧谁为搔背痒也
除大司空杜林子乔为郎诏【建武二十三年】
公侯子孙必复其始贤者之后宜宰城邑其以乔为丹水长
迎拜鲍永诏【永出为东海相坐度田事不实被徴诏书迎拜永】
君晨夜冒犯霜露精神亦己劳矣以君帷幄近臣其以永为兖州牧【东观汉记】
张况为闗长诏【况族姊为光武皇考妣迁涿郡太守以老乞身后诏问起居如故复以为常山闗长为赤眉所攻战死】
家人居不足赡且以一县自养【东观汉记】
贳御史罪制诏【延陈留东昏人为郡督邮光武东巡从驾到鲁城门小不容羽盖帝怒使挞侍御史延引咎以为罪在督邮有感帝意乃制诏】
以陈留督邮虞延故贳御史罪
赐丁邯诏【邯有髙节拜汾阴令迁汉中太守妻弟为公孙述将收妻送南郑狱免冠徒跣自谢帝诏】
汉中太守妻乃系南郑狱谁当搔其背垢者悬牛头卖马脯盗跖行孔子语以邯服罪且邯一妻冠履勿谢【三辅决録注】
赐张堪诏【东观汉记】
平阳丞李善称故令范迁于张堪令人面热汗出其赐堪新缯百匹以表亷吏
褒牛牢诏【高士传牢字君直为光武布衣交及帝即位徴牢称疾不至下诏州郡每就家存问不荅】
朕幼交牛君真清高士也恒有疾州郡之官者常亲到家致意焉
诏郭伋【伋为颍川太守辞官光武诏】
郡得贤能太守去帝城不逺河润九里冀京师并蒙其福也
报刘兴书
【兴为代郡太守将数百骑攻贾览上状檄至光武知其必败报兴书书到兴已为览所杀长史以为国家坐知千里也】
欲复进兵恐失其头首也【东观汉记】
报匈奴诏【建武二十八年匈奴遣使诣阙贡马及裘乞和亲帝乃报】
单于国内虚耗贡物裁以通礼何必马裘今赠缯五百匹斩马劒一
报鄯善王书
【建武中车师鄯善焉耆等十八国迫于匈奴俱遣子入侍愿得都护天子以中国初定北边未服皆选其侍子而匈奴攻击益甚鄯善王复上书因报之于是鄯善车师复附匈奴】
今使者大兵未能得出如诸国力不从心东西南北自在也
遗诏【中元二年二月帝崩】
朕无益百姓皆如孝文皇帝制度务从约省刺史二千石长吏皆无离城郭无遣吏及因邮奏
建元元年鼎铭【小篆书三足髙九尺其文曰】
定天下万物伏【鼎录】
即位祝文
皇天上帝后土神只眷顾降命属秀黎元为人父母秀不敢当羣下百辟不谋同辞咸曰王莽簒位秀发愤兴兵破王寻王邑于昆阳诛王郎铜马于河北平定天下海内蒙恩上当天地之心下为元元所归防记曰刘秀发兵捕不道卯金脩徳为天子秀犹固辞至于再至于三羣下佥曰皇天大命不可稽留敢不敬承【祭祀志告天文曰皇天上帝后土神只睠顾降命属秀黎元为民父母秀不敢当羣下百僚不谋同辞咸曰王莽簒弑窃位秀发愤兴义兵破王邑百万众于昆阳诛王郎铜马赤眉青犊贼平定天下海内防恩上当天心下为元元所归防记曰刘秀发兵捕不道卯金脩德为天子秀犹固辞至于再至于三羣下曰皇天大命不可稽留敢不敬承】
告祠高庙文【中元元年冬十月使司空告祠】
高皇帝与羣臣约非刘氏不王吕太后贼害三赵专王吕氏赖社稷之灵禄产伏诛天命几坠危朝更安吕太后不宜配食髙庙同祧至尊薄太后母德慈仁孝文皇帝贤明临国子孙赖福延祚至今其上薄太后尊号曰髙皇后配食地只迁吕太后庙主于园四时上祭诸将奏上尊号【光武为萧王北击尤来诸贼连破之还从蓟至中山诸将奏请即尊位不听行至鄗颍川人彊华奉赤伏符曰刘秀发兵捕不道四夷云集龙鬬野四七之际火为主羣臣因复奏于是即位于鄗】
汉遭王莽宗庙废絶豪杰愤怒兆人涂炭王与伯升首举义兵更始因其资以据帝位而不能奉承大统败乱纲纪盗贼日多羣生危蹙大王初征昆阳王莽自溃后拔邯郸北州弭定参分天下而有其二跨州据土带甲百万言武力则莫之敢抗论文德则无所与辞臣闻帝王不可以久旷天命不可以谦拒惟大王以社稷为计万姓为心
羣臣复上奏
受命之符人应为大万里合信不议同情周之白鱼曷足比焉今上无天子海内淆乱符瑞之应昭然着闻宜答天神以塞羣望
羣臣奏言嘉瑞【中元元年夏京师醴泉出赤草生郡国频上甘露羣臣上奉帝自谦无德不纳】
地只灵应而朱草萌生孝宣帝每有嘉瑞辄以改元神雀五鳯甘露黄龙列为年纪盖以感致神只表彰德信是以化致升平称为中兴今天下清寜灵物仍降陛下情存损挹推而不居岂可使祥符显庆没而无闻宜令太史撰集以传来世
明帝【讳庄初名阳光武第四子封东海王以母阴皇后立为皇太子在位十八年庙曰显宗】即位诏【中元二年二月即位四月下诏】
予末小子奉承圣业夙夜震畏不敢荒寜先帝受命中兴德侔帝王协和万邦假于上下怀柔百神惠于鳏寡朕承大运继体守文不知稼穑之艰难惧有废失圣恩遗戒顾重天下以元元为首公卿百僚将何以辅朕不逮其赐天下男子爵人二级三老孝悌力田人三级爵过公乗得移与子若同产同产子及流人无名数欲自占者人一级鳏寡孤独笃癃粟人十斛其防刑及郡国徒在中元元年四月己卯赦前所犯而后捕系者悉免其刑又边人遭乱为内郡人妻在己夘赦前一切遣还边恣其所乐中二千石下至黄绶贬秩赎论者悉皆复秩还赎方今上无天子下无方伯若涉渊水而无舟楫夫万乘至重而壮者虑轻实赖有德左右小子高宻侯禹元功之首东平王苍寛博有谋并可以受六尺之托临大节而不桡其以禹为太傅苍为骠骑将军太尉憙告谥南郊司徒防奉安梓宫司空鲂将校复土其封憙为节乡侯防为安乡侯鲂为杨邑侯【后汉纪云惧有废失以堕先业禹为太傅下云进见东向以昭殊礼】
戒春节诏【二年十二月】
方春戒节人以耕桑其敇有司务顺时气使无烦扰天下亡命殊死以下听得赎论死罪入缣二十匹右趾至髠钳城旦舂十匹完城旦舂至司冦作三匹其未发觉诏书到先自告者半入赎今选举不实邪佞未去权门请托残吏放手百姓愁怨情无告诉有司明奏罪名并正举者又郡县每因徴发轻为奸利诡责羸弱先急下贫其务在均平无令枉刻
宗祀光武皇帝诏【永平二年正月宗祀光武皇帝于明堂使尚书令持节诏骠骑将军三公】
今令月吉日宗祀光武皇帝于明堂以配五帝礼备法物乐和八音咏祉福舞功德其班时令敇羣后事毕升灵台望元气吹时律观物变羣僚藩辅宗室子孙众郡奉计百蛮贡职乌桓濊貊咸来助祭单于侍子骨都侯亦皆陪位斯固圣祖功德之所致也朕以闇陋奉承大业亲执圭璧恭祀天地仰惟先帝受命中兴拨乱反正以寜天下封泰山建明堂立辟雍起灵台恢大道被之八极而子无成康之质羣臣无吕旦之谋盥洗进爵踧踖惟慙素性顽鄙临事益惧故君子坦荡荡小人长戚戚其令天下自殊死己下谋反大逆皆赦除之百僚师尹其勉脩厥职顺行时令敬若昊天以绥兆人
幸辟雍行养老礼诏【二年冬十月】
光武皇帝建三朝之礼而未及临飨眇眇小子属当圣业间暮春吉辰初行大射令月元日复践辟雍尊事三老兄事五更安车輭轮供绥执授侯王设酱公卿馔珍朕亲袒割执爵而酳祝哽在前祝噎在后升歌鹿鸣下管新宫八佾具脩万舞于庭朕固薄德何以克当易陈负乘诗刺彼己永念慙疚无忘厥心三老李躬年耆学明五更桓荣授朕尚书诗曰无德不报无言不酬其赐荣爵闗内侯食邑五千户三老五更皆以二千石禄养终厥身其赐天下三老酒人一石肉四十斤有司其存耆耋恤幼孤惠鳏寡称朕意焉
督农详刑诏【三年正月】
朕奉郊祀登灵台见史官正仪度夫春者嵗之始也始得其正则三时有成比者水旱不节边人食寡政失于上人受其咎有司其勉顺时气劝督农桑去其螟蜮以及蝥贼详刑慎罚明察单辞夙夜匪懈以称朕意
日食诏【三年八月壬申晦日有食之】
朕奉承祖业无有善政日月薄蚀彗孛见天水旱不节稼穑不成人无宿储下生愁垫虽夙夜勤思而智能不逮昔楚庄无灾以致戒惧鲁哀祸大天不降谴今之动变傥尚可救有司勉思厥职以匡无德古者卿士献诗百工箴谏其言事者靡有所讳【并后汉书】
元旦罢朝贺诏【永平四年】
比来水旱饥馑加有军旅正旦无陈朝贺之仪【续汉书】
籍田诏【四年二月】
朕亲耕籍田以祈农事京师冬无宿雪春不燠沐烦劳羣司积精祷求而比再得时雨宿麦润泽其赐公卿半奉有司勉遵时政务平刑罚
优复元氏诏【五年十月帝生于元氏及幸邺父老请加优诏】
丰沛济阳受命所由加恩报德适其宜也今永平之政百姓怨结而吏人求复令人愧笑重逆此县之拳拳其复元氏县田租更赋六嵗劳赐县掾史及门阑走卒
寳鼎诏【六年二月王雒山出寳鼎献之朝夏四月下诏】
昔禹収九牧之金铸鼎以象物使人知神奸不逢恶气遭德则兴迁于商周周德既衰鼎乃沦亡祥瑞之降以应有德方今政化多僻何以致兹易曰鼎象三公岂公卿奉职得其理耶太常其以礿祭之日陈鼎于庙以备器用赐三公帛五十匹九卿二千石半之先帝诏书禁人上事言圣而间者章奏颇多浮词自今若有过称虚誉尚书皆宜抑而不省示不为谄子蚩也
日食诏【八年十月壬寅晦日有食之于是各上封事帝乃以所上班示百官】
朕以无德奉承大业而下贻人怨上动三光日食之变其灾尤大春秋图防所谓至谴永思厥咎在予一人羣司勉脩职事极言无讳
示百官诏
羣僚所言皆朕之过人寃不能理吏黠不能禁而轻用人力缮修宫宇出入无节喜怒过差昔应门失守闗雎刺世飞蓬随风微子所叹永览前戒竦然兢惧徒恐薄德久而致怠耳
大赦诏【十年四月】
昔嵗五谷登衍今兹蚕麦善収其大赦天下方盛夏长养之时荡涤宿恶以报农功百姓勉务桑稼以备灾害吏敬厥职无令愆堕
科禁厚葬诏【十二年五月】
昔曾闵奉亲竭欢致养仲尼葬子有棺无椁丧贵致哀礼存寜俭今百姓送终之制竞为奢靡生者无担石之储而财力尽于坟土伏腊无糟糠而牲牢兼于一奠糜破积世之业以供终朝之费子孙饥寒絶命于此岂祖考之意哉又车服制度恣极耳目田荒不耕游食者众有司其申科禁宜于今者宣下郡国
巡行河渠诏【十三年四月汴渠成行幸荥阳】
自汴渠决败六十余嵗加顷年以来雨水不时汴流东侵日月益甚水门故处皆在河中漭瀁广溢莫测圻岸荡荡极望不知纲纪今兖豫之人多被水患乃云县官不先人急好兴它役又或以为河流入汴幽冀蒙利故曰左隄彊则右隄伤左右俱彊则下方伤宜任水埶所之使人随髙而处公家息壅塞之费百姓无陷溺之患议者不同南北异论朕不知所从久而不决今既筑隄理渠絶水立门河汴分流复其旧迹陶邱之北渐就壤坟故荐嘉玉絜牲以礼河神东过洛汭叹禹之绩今五土之宜反其正色濵渠下田赋与贫人无豪右得固其利庶继世宗瓠子之作
日食报三公制【十三年十月壬辰晦日有食之三公免冠自劾制曰】
冠履勿劾灾异屡见咎在朕躬忧惧遑遑未知其方将有司陈事多所隐讳使君上壅蔽下有不畅乎昔衞有忠臣灵公得守其位今何以和穆阴阳消伏灾谴刺史太守详刑理寃存恤鳏孤勉思职焉
报上夀制【十七年五月是嵗有甘露芝草神雀翔集之瑞诸夷遣质入贡公卿百官并集朝堂奉觞上夀制曰】
天生神物以应王者逺人慕化实由有德朕以虚薄何以享斯唯髙祖光武圣德所被不敢有辞其敬举觞太常择吉日防告宗庙其赐天下男子爵人二级三老孝悌力田人三级流人无名数欲占者人一级鳏寡孤独笃癃贫不能自存者粟人三斛郎从官视事十嵗以上者帛十匹中二千石二千石下至黄绶贬秩奉赎在去年以来皆还赎
赎罪诏【十八年三月】
其令天下亡命自殊死已下赎死罪缣三十匹右趾至髠钳城旦舂十匹完城旦至司冦作五匹吏人犯罪未发觉诏书到自告者半入赎
祷雨诏【十八年四月】
自春以来时雨不降宿麦伤旱秋种未下政失厥中忧惧而已其赐天下男子爵人二级及流民无名数欲占者人一级鳏寡孤独笃癃贫不能自存者粟人三斛理寃狱録轻系二千石分祷五岳四渎郡界有名山大川能兴云致雨者长吏各絜齐祷请冀蒙嘉澍【并后汉书】
尚书诏【应劭汉官仪】
尚书盖古之纳言出纳朕命机事不宻则害成可不慎欤
谒者诏【荀绰晋百官表注汉用孝亷年五十威仪端恪为谒者明帝诏】
谒者乃尧之尊官所以试舜賔于四门四门穆穆者也昔燕太子使荆轲劫始皇变起两楹之闲其后谒者持匕首刺腋髙祖偃武行文故易之以板
复道诏【东观汉记明帝行幸诸国敕执金吾冯鲂将缇骑宿武门复道上疏诏】
复道多风寒左右老人且病痱多取帷帐东西完塞窻皆令致宻
东海王彊丧事诏【永平元年彊病上疏谢及薨明帝追惟彊谦俭不欲厚葬以违其意于是特诏中常侍杜岑及东海传相】
王恭谦好礼以德自终遣送之物务从约省衣足敛形茅车瓦器物减于制以彰王卓尔独行之志将作大匠留起陵庙
东平王苍为骠骑将军诏【东观汉记明帝诏】
东平王苍寛博有谋可以托六尺之孤临大节而不可夺其以苍为骠骑将军
东平王苍归藩诏【苍自以至亲辅政心不自安因请归藩不许永平五年二月诏许之】
东平王比上书愿归藩上将军印绶谦让日闻至诚恳恻盖君子成人之美今其听焉以骠骑长史为东平王太傅掾吏为中大夫令史为王家郎勿上将军印绶【后汉纪】
手诏东平宪王苍【苍光武子为骠骑大将军在朝数载多所隆益苍与诸王朝京师月余还国帝临送归宫凄然懐思乃遣使手诏国中传】
辞别之后独坐不乐因就车归伏轼而吟瞻望永怀实劳我心诵及采菽以増叹息日者问东平王处家何等最乐王言为善最乐其言甚大副是要腹矣今送列侯印十九枚诸王子年五嵗己上能趋拜者皆令带之【苍美须要带十围故云副是要腹】
报中山王焉书【焉光武子】
【诸王来防辟雍事毕归藩诏焉与俱就国从以虎贲官骑焉上书辞让显宗报曰】
凡诸侯出境必备左右故夹谷之防司马以从今五国各官骑百人称娖前行皆北军胡骑便兵善射弓不空发中必决眦夫有文事必有武备所以重藩职也王其勿辞【称娖犹言齐整】
制诏楚王英母许太后【英光武子】
【英与渔阳王平等造作图书有逆谋徙丹阳自杀帝遣使吊祠以诸侯礼葬遣中黄门占护其妻子悉出官属无辞语者制诏许太后】
国家始闻楚事幸其不然既知审实怀用悼灼庶欲宥全王身令保卒天年而王不念顾太后竟不自免此天命也无可奈何太后其保养幼弱勉强饮食诸许愿王富贵人情也已诏有司出其有谋者令安田宅【并后汉书】邓禹进太傅防书【汉官仪显宗即位拜禹太傅进见东面甚蒙尊宠】
髙宻侯邓禹元功之首其以禹为太傅
封阴兴诸子诏【兴为光烈皇后同母弟累辞封爵建武末卒永平元年诏封其子】
故侍中衞尉闗内侯兴典领禁兵从平天下当以军功显受封爵又诸舅比例应蒙恩泽兴固让安平里巷辅导朕躬有周昌之直在家行孝有曾闵之行不幸早卒朕甚伤之贤者子孙宜加优异其以汝南之鲖阳封兴子庆为鲖阳侯庆弟博为防强侯博弟员丹并为郎【后汉书】
赐桓荣爵诏【永平二年】
五更桓荣以尚书教朕十有余年周颂曰日就月将视我显德又曰无德不报其赐荣爵闗内侯食邑五千户【后汉纪】
举姜诗大孝诏【广汉姜诗事母以大孝称永平三年察孝防明帝诏拜郎中】
大孝入朝凡诸举者一听平之
封冯鲂为杨邑侯诏【永平十四年】
执金吾鲂侍衞歴年数进忠言其还爵土封为杨邑侯【后汉纪○玉海引东观汉记诏曰冯鲂以忠孝出入八年数进忠言正谏赐以玉玦】
案验鄹令诏【防稽典録郑为鄹令永平十五年蝗发泰山郡国被害过鄹不集郡以状上诏书以为不然按验如言】
朕自治京师尚不能禳蝗鄹令何人而令消弭遣按验之
诏窦固【永平十六年奉车都尉窦固出击匈奴以班超为假司马攻破北虏纳质鄯善固具上超功效并求更选使使西域帝壮超节诏固超因受使】
吏如班超何故不遣而更选乎今以超为军司马令遂前功
诏班固【固见后】
【永平十七年明帝召固与贾逵傅毅等诣云龙门持奏始皇本纪问太史迁下赞语中宁有非耶固具对素闻知状帝复与诏固因撰典引引尧事以述汉德】
司马迁著书成一家言扬名后世至以身陷刑之故反微文刺讥贬损当世非谊士也司马相如洿行无节但有浮华之词不周于用至于疾病而遗忠主上求取其书竟得颂述功德言封禅事忠臣效也至是贤迁逺矣【班固典引】
防比铜钳诏【烧何羌豪有妇人比铜钳者年百余嵗多智筭为种人所信向时为卢水胡所击乃将其众来依郡县种人有犯法者临羌长収系诛杀之明帝初即位怜而下诏】
昔桓公伐戎而无仁惠故春秋贬曰齐人今国家无德恩不及逺羸弱何辜而当并命夫长平之暴非帝者之功咎由太守长吏妄加残戮比铜钳尚生者所在致医药养视令招其种人若欲归故地者厚遣送之其小种若束手自诣欲効功者皆除其罪若有逆谋为吏所而狱状未断悉以赐有功者【后汉书】
书板【东观汉记永平十三年上耕籍田毕赐观者食有一诸生前举手曰善哉文王之遇太公也上书板曰】
生非太公予亦非文王也
有司上明帝庙号乐舞奏【制曰可】
孝明皇帝圣德淳茂劬劳日昃身御浣衣食无兼珍泽臻四表逺人慕化僬侥儋耳欵塞自至克伐鬼方开道西域威灵广被无思不服以烝庶为忧不以天下为乐备三雍之教躬养老之礼作登歌正雅乐博贯六艺不舍昼夜聪明渊塞着在图防至德所感通于神明功烈光于四海仁风行于千载而深执谦谦自称不德无起寝庙埽地而祭除日祀之法省送终之礼遂藏主于光烈皇后更衣别室天下闻之莫不凄怆陛下至孝烝烝奉顺圣德臣愚以为更衣在中门之外处所殊别宜尊庙曰显宗其四时禘祫于光武之堂间祀悉还更衣共进武德之舞如孝文皇帝祫祭髙庙故事【后汉书】
东汉文纪巻一

[book_title]卷二
钦定四库全书
东汉文纪巻二　　　　　明　梅鼎祚　编章帝【讳炟明帝第五子母贾贵人立为皇太子在位十三年庙曰肃宗】
即位诏【永平十八年八月】
朕以眇躬托于王侯之上统理万机惧失厥中兢兢业业未知所济深惟守文之主必建师傅之官诗不云乎不愆不忘率由旧章行太尉事节乡侯憙三世在位为国元老司空融典职六年勤劳不怠其以熹为太傅融为太尉并録尚书事三事大夫莫肯夙夜小雅之所伤也子违汝弼汝无面从股肱之正义也羣后百僚勉思厥职各贡忠诚以辅不逮申敕四方称朕意焉
日蚀诏【十八年十一月甲辰晦日有蚀之天子避正殿不听亊】
朕以眇年奉承宗祖不能聿脩洪业以致灾眚思惟厥咎在予一人又羣司百僚其勉脩所职各言其封事靡有所讳【后汉纪】
春作诏【建初元年正月】
诏三州郡国方春东作恐人稍受廪往来烦剧或妨耕农其各实覈尤贫者计所贷并与之流人欲归本者郡县其实禀令足还到听过止官亭无雇舍宿长吏亲躬无使贫弱遗脱小吏豪右得容奸妄诏书既下勿得稽留刺史明加督察尤无状者
又诏
比年牛多疾疫垦田减少谷价颇贵人以流亡方春东作宜及时务二千石勉劝农桑致劳来羣公庶尹各推精诚专急人事罪非殊死须立秋案验有司明慎选举进柔良退贪猾顺时令理寃狱五教在寛帝典所美恺悌君子大雅所叹布告天下使明知朕意
地震诏【元年三月山阳东平地震】
朕以无德奉承大业夙夜栗栗不敢荒宁而灾异仍见与政相应朕既不明渉道日寡又选举乖实俗吏伤人官职耗乱刑罚不中可不忧与昔仲弓季氏之家臣子游武城之小宰孔子犹诲以贤才问以得人明政无大小以得人为本夫乡举里选必累功劳今刺史守相不明真伪茂才孝亷岁以百数既非能显而当授之政事甚无谓也每寻前世举人贡士或起甽亩不系阀阅敷奏以言则文章可采明试以功则政有异迹文质彬彬朕甚嘉之其令太傅三公中二千石二千石郡国守相举贤良方正能直言极谏之士各一人【东观汉记云公卿巳下其举直言极谏能指朕之过失者各一人遣诣公车将亲延问焉其以岩穴为先勿取浮华】
举察非法诏【二年三月】
比年隂阳不调饥馑屡臻深惟先帝忧人之本诏书曰不伤财不害人诚欲元元去末归本而今贵戚近亲奢纵无度嫁娶送终尤为僣侈有司废典莫肯举察春秋之义以贵理贱今自三公并宜明纠非法宣振威风朕在弱冠未知稼穑之艰难区区管窥岂能照一隅哉其科条制度所宜施行在事者备为之禁先京师而后诸夏
讲议五经诏【四年十一月下诏于是防白虎观讲议五经同异帝亲称制临决】
葢三代导人教学为本汉承暴秦褒显儒术建立五经为置博士其后学者精进虽曰承师亦别名家孝宣皇帝以为去圣久远学不厌博故遂立大小夏侯尚书后又立京氏易至建武中复置顔氏严氏春秋大小戴礼博士此皆所以扶进微学尊广道艺也中元元年诏书五经章句烦多议欲减省至永平元年长水校尉儵奏言先帝大业当以时施行欲使诸儒共正经义颇令学者得以自助孔子曰学之不讲是吾忧也又曰博学而笃志切问而近思仁在其中矣于戏其勉之哉
日食求直谏诏【五年二月庚辰朔日有食之】
朕新离供养愆咎众着上天降异大变随之诗不云乎亦孔之丑又乆旱伤麦忧心惨切公卿巳下其举直言极谏能指朕过失者各一人遣诣公车将亲览问焉其以岩穴为先勿取浮华
又诏
春秋书无麦苖重之也去秋雨泽不适今时复旱如炎如焚凶年无时而为备未至朕之不德上累三光震慓忉忉痛心疾首前代圣君博思咨诹虽降灾咎輙有开匮反风之应今予小子徒惨惨而已其令二千石理寃狱録轻系祷五岳四渎及名山能兴云致雨者冀防不崇朝徧雨天下之报务加肃敬焉
省刑诏【五年三月】
孔子曰刑罚不中则人无所措手足今吏多不良擅行喜怒或案不以罪迫胁无辜致令自杀者一岁且多于断狱甚非为人父母之意也有司其议纠举之
补官诏【五年五月】
朕思迟直士侧席异闻其先至者各以发愤吐懑畧闻子大夫之志矣皆欲置于左右顾问省纳建武诏书又曰尧试臣以职不直以言语笔札今外官多旷并可以补任
禘祭赐钱诏【七年八月】
书曰祖考来格明哲之祀予末小子质又菲薄仰惟先帝烝烝之情前修禘祭以尽孝敬朕得识昭穆之序寄远祖之思今年大礼复举加以先帝之坐悲伤感懐乐以迎来哀以送往虽祭亡如在而空虚不知所裁庶或飨之岂亡克慎肃雍之臣辟公之相皆助朕之依依今赐公钱四十万卿半之及百官执事各有差
廵幸诏【七年九月幸偃师东渉巻津进幸邺】
车驾行秋稼观収获因渉郡界皆精骑轻行无它辎重不得輙修桥道远离城郭遣吏逢迎刺探起居出入前后以为烦扰动务省约但患不能脱粟瓢饮耳所过欲令贫弱有利无违诏书
兴经学诏【八年十一月】
五经剖判去圣弥远章句遗辞乖疑难正恐先师微言将遂废絶非所以重稽古求道真也其令羣儒选髙才生受学左氏谷梁春秋古文尚书毛诗以扶防学广异义焉
四科选举诏【八年十二月○汉官仪云世祖中兴甲寅诏书按此至章帝时申诏也】
方今选举贤佞朱紫错用丞相故事四科取士一曰德行髙妙志节清白二曰学通行修经中博士三曰明达法令足以决疑能案章覆问文任御史四曰刚毅多略遭事不惑明足照奸勇足决断才任三辅令皆有孝悌亷公之行自今以后审四科辟召及刺史二千石察茂才尤异孝亷之吏务尽实覈选择英俊贤行亷洁平端于县邑受试以职有非其人临计过署不便习官事书疏不端正不如诏书有司奏罪名并正举者
募人就田诏【元和元年二月○此实建初九年八月始改元】
王者八政以食为本故古者急耕稼之业致耒耜之勤节用储蓄以备凶灾是以岁虽不登而人无饥色自牛疫以来谷食连少良由吏教未至刺史二千石不以为负其令郡国募人无田欲徙他界就肥饶者恣听之到在所赐给公田为雇耕佣赁种饷贳与田噐勿収租五岁除算三年其后欲还本乡者勿禁
理狱诏【元年七月】
律云掠者唯得榜笞立又令丙捶长短有数自往者大狱巳来掠考多酷鉆鑚之属惨苦无极念其痛毒怵然动心书曰鞭作官刑岂宜若此宜及秋冬理狱明为其禁
改元元和诏
朕道化不德吏政失和元元未喻抵罪于下防贼争心不息边野邑屋不脩永惟庶事思稽厥衷与凡百君子共斯道中心悠悠将何以寄其改建初九年为元和元年郡国中都官系囚减死一等勿笞诣边县妻子自随占着在所其犯殊死一切募下蚕室其女子宫系囚鬼薪白粲以上皆减本罪一等输司防作亡命者赎各有差
除妖言三属禁锢诏【元年十二月】
书云父不慈子不祗兄不友弟不恭不相及也往者妖言大狱所及广远一人犯罪禁至三属莫得垂缨士宦王朝如有贤才而没齿无用朕甚怜之非所谓与之更始也诸以前妖恶禁锢者一皆蠲除之以明弃咎之路但不得在宿卫而巳
赐胎养谷诏【二年正月】
令云人有产子者复无算三岁今诸懐者赐胎养谷人三斛复其夫勿算一岁着以为令
又诏三公
方春生养万物莩甲宜助萌阳以育时物其令有司罪非殊死且勿案验及吏人条书相告不得听受冀以息事宁人敬奉天气立秋如故夫俗吏矫饰外貎似是而非揆之人事则恱耳论之隂阳则伤化朕甚餍之甚苦之安静之吏悃愊无华日计不足月计有余如襄城令刘方吏人同声谓之不烦虽未有他异斯亦殆近之矣间敕二千石各尚寛明而今富奸行赂于下贪吏枉法于上使有罪不论而无过被刑甚大逆也夫以苛为察以刻为明以轻为德以重为威四者或兴则下有怨心吾诏书数下冠葢接道而吏不加理人或失职其咎安在勉思旧令称朕意焉
增修羣祀诏【二年二月】
今山川鬼神应典礼者尚未咸秩其议增修羣祀以祈丰年
耕定陶赐帛诏【二年二月东廵狩耕于定陶】
三老尊年也孝悌淑行也力田勤劳也国家甚休之其赐帛人一匹勉率农功
廵狩大赦诏【二年二月】
朕廵狩岱宗柴望山川告祠明堂以章先勲其二王之后先圣之东后蕃卫伯父伯兄仲叔季弟幼子童孙百僚从臣宗室众子要荒四裔沙漠之北葱岭之西冐耏之类防渉悬度陵践阻絶骏奔郊畤咸来助祭祖宗功德延及朕躬予一人空虚多疚纂承尊明盥洗享荐慙愧祗栗诗不云乎君子如祉乱庶遄巳厯数既从灵燿着明亦欲与士大夫同心自新其大赦天下诸犯罪不当得赦者皆除之复博奉髙嬴无出今年田租刍稾
嘉瑞班恩诏【二年五月】
乃者鳯凰黄龙鸾鸟比集七郡或一郡再见及白乌神雀甘露屡臻祖宗旧事或班恩施其赐天下吏爵人三级髙年鳏寡孤独帛人一匹经曰无侮鳏寡惠此防独加赐河南女子百户牛酒令天下大酺五日赐公卿以下钱帛各有差及洛阳人当酺者布户一匹城外三户共一匹赐博士员弟子见在太学者布人三匹令郡国上明经者口十万以上五人不满十万三人
定报囚诏【二年七月】
春秋于春每月书王者重三正慎三微也律十二月立春不以报囚月令冬至之后有顺阳助生之文而无鞠狱断刑之政朕咨访儒雅稽之典籍以为王者生杀宜顺时气其定律无以十一月十二月报囚
又班恩诏【二年九月】
鳯凰黄龙所见亭部无出二年租赋加赐男子爵人二级先见者帛二十匹近者三匹太守三十匹令长十五匹丞尉半之诗云虽无德与汝式歌且舞他如赐爵故事
禀给婴儿诏【三年正月】
葢君人者视民如父母有惨怛之忧有忠和之教匍匐之救其婴儿无父母亲属及有子不能养食者禀给如律
告常山魏郡清河钜鹿平原东平郡太守相【三年二月】
朕惟廵狩之制以宣声教考同遐迩解释怨结也今四国无政不用其良驾言出游欲亲知其剧易前祠园陵遂望祀华霍东柴岱宗为人祈福今将礼常山遂徂北土厯魏郡经平原升践隄防询访耆老咸曰往者汴门未作深者成渊浅则泥涂追惟先帝勤人之德底绩远图复禹业圣迹滂流至于海表不克堂构朕甚惭焉月令孟春善相丘陵土地所宜今肥田尚多未有垦辟其悉以赋贫民给与粮种务尽地力勿令游手所过县邑听半入今年田租以劝农夫之劳
敕侍御史司空
方春所过无得有所伐杀车可以引避引避之騑马可辍解辍解之诗云敦彼行苇牛羊勿践履礼人君伐一草木不时谓之不孝俗知顺人莫知顺天其明称朕意
改元章和诏【三年七月改元】
朕闻明君之德啓迪鸿化缉熈康乂光照六幽讫惟人面罔不率俾仁风翔于海表威霆行乎鬼区然后敬恭明祀膺五福之庆获来仪之贶朕以不德受祖宗烈乃者鳯凰仍集麒麟并臻甘露宵降嘉谷滋生芝草之类岁月不絶朕夙夜祗畏上天无以彰于先功今改元和四年为章和元年秋令是月养衰老授几杖行麋粥饮食其赐髙年二人共布帛各一匹以为醴酪死罪囚犯法在丙子赦前而后捕系者皆减死勿笞诣金城戍
增修羣祀诏【东观书元和二年】
经称秩元祀咸秩无文祭法功施于民则祀之以死勤事则祀之以劳定国则祀之能御大灾则祀之以日月星辰民所瞻仰也山林川谷丘陵民所取财用也非此族也不在祀典传曰圣王先成民而后致力于神又曰山川之神则水旱厉疫之灾于是乎禜之日月星辰之神则雪霜风雨之不时于是乎禜之孝文十二年令曰比年五谷不登欲有以增诸神之祀王制曰山川神祗有不举者为不敬今恐山川百神应典祀者尚未尽秩其议增修羣祀宜享祀者以祈丰年以致嘉福以蕃兆民诗不云乎懐柔百神及河乔岳有年报功不私幸望岂嫌同辞其义一焉
议厯诏【元和二年章帝以太初厯谬错召治厯编防李梵等综校其状二月下诏于是四分施行而永元中贾逵为之论集】
朕闻古先圣王先天而天不违后天而奉天时河图曰赤九防昌十世以光十一以兴又曰九名之世帝行德封刻政朕以不德奉承大业夙夜祗畏不敢荒宁予末小子托在于数终曷以续兴崇祖宗拯济元元尚书璇玑钤曰述尧世放唐文帝命验曰顺尧考徳题期立象且三五步骤优劣殊轨况乎顽陋无以克堪虽欲从之末由也巳每见图书中心恧焉间者以来政治不得隂阳不和灾异不息疠疫之气流伤于牛农本不播夫庶征休咎五事之应咸在朕躬信有阙矣将何以补之书曰惟先假王正厥事又曰岁二月东廵狩至岱宗柴望秩于山川遂觐东后叶时月正日祖尧岱宗同律度量考在玑衡以正厯象庶乎有益春秋保干图曰三百年斗厯改宪史官用太初邓平术有余分一在三百年之域行度转差浸以谬错璇玑不正文象不稽冬至之日日在斗二十二度而律以为牵牛中星先立春一日则四分数之立春日也以折狱断大刑于气巳迕用望平和厯时之义葢亦远矣今改行四分以遵于尧以顺孔圣奉天之文冀百君子越有民同心敬授获咸喜以明予祖之遗功
制定礼乐诏【元和二年下诏博士曹襃乃上疏劝帝兴作章下太常以为非襃所定不可许帝谓宜时刋立明帝复下诏】
河图称赤九防昌十世以光十一以兴尚书璇玑钤曰述尧理世平制礼乐放唐之文予末小子托于数终曷以纉兴崇祖宗仁济元元帝命验曰顺尧考德题期立象且三五步骤优劣殊轨况予顽陋无以克堪虽欲从之末由也巳每见图书中心恧焉
复诏
朕以不德膺祖宗烈乃者鸾鳯仍集麟龙并臻甘露宵降嘉谷滋生赤草之类纪于史官朕夙夜祗畏上无以彰于先功下无以克称灵物汉遭秦余礼壊乐崩且因循故事未可观省有知其説者各尽所能
赐贾贵人诏【贵人南阳人明德马后姊子生章帝马后母而养之建初四年太后崩下诏】
贾贵人者奉侍先帝劬劳帷幄建初之后以至亲供养长乐宫昏定晨省夙夜匪懈今赐贵人赤绶安车一驷永巷宫人二百御府杂帛二万匹大司农黄金千斤钱二万朕既早离皇太后幸复承子道中心依依昊天罔极【后汉纪】
废太子庆立皇子肇诏【章帝宋贵人生子庆为皇太子梁贵人生子肇窦皇后养为巳子遂譛贵人以祝诅罪饮药死建初七年下诏废庆而立肇是为和帝】
皇太子有失惑无常之性爰自孩乳至今益章恐袭其母凶恶之风不可以奉宗庙为天下主大义灭亲况降退乎今废庆为清河王皇子肇保育皇后承训懐袵导达善性将成其噐葢庶子慈母尚有终身之恩岂若嫡后事正义明哉今以肇为太子
赐东平王苍书
【明帝临终遗诏无起寝庙藏主于世祖庙更衣章帝即位太尉憙等奏明帝功德茂盛宜上尊号曰显宗四时祫食世祖庙如文帝在髙庙之礼奏武徳文始五行之舞帝赐王书】
朕夙夜伏思念先帝躬履九德对于八政劳谦克巳终始之度比于三宗诚有其美今迫遗诏诫不起寝庙臣子悲结佥以为虽于更衣犹宜有所宗之号以克配功德宗庙至重朕幼无知寤寐忧惧先帝每有著述典义之事未尝不延问王以定厥中愿王悉明处乃敢安之公卿议驳今皆并送及有可以持危扶颠宜勿隐思有所承
太尉赵憙等奏
礼祖有功宗有德孝明皇帝功德茂盛宜上尊号曰显宗四时祫食于世祖庙如孝文皇帝在髙庙之礼奏武德文始五行之舞
东平王苍上奏
昔者孝文庙乐曰昭德之舞孝武庙乐曰盛德之舞今皆祫食于髙庙昭德盛德之舞不进与髙庙同乐今孝明皇帝主在世祖庙当同乐盛德之乐无所施如自立庙当作舞乐者不当与世祖庙盛德之舞同名即不改作舞乐当进武德之舞臣愚戆鄙陋庙堂之论诚非所当闻所宜言陛下体纯德之妙奋至谦之意猥归美于载列之臣故不敢隐蔽愚请披露腹心诚知愚鄙之言不可以仰四门賔于之议伏惟陛下以至德当成康之隆天下乂安刑措之时也百姓盛歌元首之德股肱贞良庶事宁康臣钦仰圣化嘉美盛德危颠之备非所宜称
复报东平王苍书
【苍上言明帝主在世宗庙即不改作舞乐当进武德之舞复报之】
有司奏上尊号曰显宗藏主更衣不敢违诏祫食世祖庙乐皆如王议以正月十八日始祠仰见榱桷俯视几筵眇眇小子哀惧战悚无所奉承爱而劳之所望于王也【并东观汉记】
报东平王苍书
【建初元年地震苍上便宜其事留中帝报书】
丙寅所上便宜三事朕亲自览读反覆数周心开目明旷然发蒙间吏人奏事亦有此言但明智浅短或谓傥是复虑为非何者灾异之降縁政而见今改元之后年饥人流此朕之不德感应所致又冬春旱甚所被尤广虽内用克责而不知所定得王深防快然意解诗不云乎未见君子忧心忡忡既见君子我心则降思惟嘉谋以次奉行冀防福应彰报至德特赐王钱五百万赐东平王苍及琅邪王京书【苍与京明帝同母弟并隂皇后生○建初三年帝享卫士于南宫因从皇太后周行掖庭池阁乃閟隂太后旧时噐服怆然动容乃命留五时衣各一袭及常所御衣合五十箧余悉分布各王主及子孙在京者特赐苍及京书○东观汉记云永平三年则明帝也恐误】
中大夫奉使亲闻动静嘉之何巳岁月骛过山陵浸远孤心凄怆如何如何间享卫士于南宫因阅视旧时衣服闻于师曰其物存其人亡不言哀而哀自至信矣惟王孝友之德亦岂不然今送光烈皇后假紒帛巾各一及衣一箧可时奉瞻以慰凯风寒泉之思又欲令后生子孙得见先后衣服之制今鲁国孔氏尚有仲尼车舆冠履明德盛者光灵远也其光武皇帝噐服中元二年巳赋诸国故不复送并遗宛马一匹血从前髆上小孔中出尝闻武帝歌天马霑赤汗今亲见其然也顷反虏尚屯将帅在外忧念遑遑未有间宁愿王寳精神加供养苦言至戒望之如渇【骛过汉纪作惊迈亦岂不然作岂不能哉奉作礼光灵远也下云京都子孙亦各得一箧○奉初学记作视】
东平四王勿名诏【建初六年苍上疏求朝帝许之特赐装钱及噐物充备下诏勿名】
礼云伯父归寜乃国诗云叔父建尔元子敬之至也昔萧相国加以不名优忠贤也况兼亲尊者乎其沛济南东平中山四王赞皆勿名
赐东平王苍手诏
【建初六年冬苍上疏求朝明年正月帝许之三月大鸿胪奏遣诸王归国帝特留苍至八月饮酎毕复奏遣苍帝许之乃赐苍手诏车驾祖送流涕而诀复赐乘舆服御珍寳舆马钱帛以亿万计】
骨肉天性诚不以远近为亲疎然数见顔色情重昔时念王乆劳思得还休欲署大鸿胪奏不忍下笔顾授小黄门中心恋恋恻然不能言【汉纪云乆劳厯时】
东平王苍哀防
维建初八年三月巳卯皇帝曰咨王丕显勤劳王室亲受防命昭于前世出作蕃辅克慎明德率礼不越传闻在下昊天不吊不报上仁俾屛余一人夙夜茕茕靡有所终今诏有司加赐鸾辂乘马龙旗九旒虎贲百人奉送王行匪我宪王其孰离之魂而有灵保兹宠荣呜呼哀哉
贬阜陵王延诏【延光武子初封淮阳王性骄奢坐作图防祭祀祝诅徙封阜陵建初中与子男鲂造逆谋有司奏征诣廷尉章帝下诏】
王前犯大逆罪恶尤深有同周之管蔡汉之淮南经有正义律有明刑先帝不忍亲亲之恩枉屈大法为王受愆羣下莫不惑焉今王曾莫悔悟悖心不移逆谋内溃自子鲂发诚非本朝之所乐闻朕恻然伤心不忍致王于理今贬爵为阜陵侯食一县获斯辜者侯自取焉呜呼诫哉
复阜陵王延封爵诏【延建初中贬侯章和元年行幸九江赐延书与车驾防寿春帝见延及妻子愍然伤之乃下诏以阜陵下湿徙都夀春】
昔周之爵封千有八百而姬姓居半者所以桢干王室也朕南廵望淮海意在阜陵遂与侯相见侯志意衰落形体非故瞻省懐感以喜以悲今复侯为阜陵王增封四县并前为五县
贬齐王晃利侯刚诏【晃为光武兄伯升曾孙嗣封及弟刚与母太姬宗更相诬告章和元年有司奏免为庶人徙丹阳帝不忍下诏】
朕闻人君正屏有所不听宗尊为小君宫卫周备出有辎軿之饰入有牖户之固殆不至如譛者之言晃刚愆乎至行浊乎大伦甫刑三千莫大不孝朕不忍置之于理其贬晃为芜湖侯削刚户三千于戏小子不朂大道控于法理以堕宗绪其遣谒者収晃及太姬玺绶留舅许阳侯马光诏【明德太后弟马防封颍阳侯光许阳侯太后崩建初八年有司奏防兄弟奢侈逾僣浊乱圣化悉免就国临上路下诏】
舅氏一门俱就国封四时陵庙无助祭先后者朕甚伤之其令许侯思田庐有司勿复请以慰朕渭阳之情与舅马光诏【光字叔山瑗子封许阳侯位特进太仆坐与窦宪厚善被诬自杀】
朝廷鹿脯宁用饭也【东观汉记】
牟融録尚书事诏【汉官仪】
司空牟融典职六年勤劳不怠其以融为太尉録尚书事
赵憙进太傅诏【东观汉记章帝即位进憙太傅録尚书事】
行太尉事赵憙三叶在位为国元老其以憙为太傅
封贾复隂兴子孙诏【建初元年后汉纪】
葢褒徳赏功兴亡继絶所以昭孝事亲以旌善人故仁不遗德义不忘劳先王之令典也故特进胶东侯复佐命河北列在元功卫尉隂兴忠贞爱国先帝休之今兴子博复孙敏顽凶失道自陷刑以防爵土朕甚怜之其封复子邯为胶东侯兴子员为隐强侯
追赐朱勃子谷诏【勃详后○东观汉记】
告平陵令丞县人故云阳令朱勃建武中以伏波将军爵土不传上书陈状不顾罪戾懐旌善之志有烈士之风诗云无言不雠无德不报其赐以地见谷二千斛勃子若孙勿令远诣阙谢
赐郑均诏【均字仲虞东平任城人厯迁尚书数纳忠言以病乞骸骨拜议郎元和元年诏告庐江太守东平相】
前在机宻以病致仕守善贞固黄髪不怠又前安邑令毛义躬履逊让比征辞病淳洁之风东州称仁书不云乎章厥有常吉哉其赐均义谷各千斛常以八月长吏存问赐羊酒显兹异行
褒江革诏【革齐国临淄人以巨孝称拜谏议大夫谢病归元和中天子思革至行制诏齐相】
谏议大夫江革前以病归今起居何如夫孝百行之冠众善之始也国家每惟志士未尝不及革也县以见谷千斛赐巨孝常以八月长吏存问致羊酒以终厥身如有不幸祠以中牢【志士汉纪作忠孝之士羊一头酒二斛终身以显异行】
报朱晖诏【晖字文季南阳宛人厯尚书令○尺牍作明帝报郅恽并误晖拜尚书仆射岁中迁太山太守上疏乞留中诏许之因上便宜陈宻事深见嘉纳诏报】
补公家之阙不累清白之素斯善美之士也俗吏茍合阿意面从进无謇謇之志却无退思之念患之甚久惟今所言适我愿也生其勉之
还北虏生口诏【元和二年武威太守孟云上言北虏以前既和亲而南部复往钞掠北单于谓汉欺之谋欲犯塞谓宜还南所掠生口以慰安其意章帝从太仆袁安议乃下诏】
昔玁狁獯粥之敌中国其所由来尚矣往者虽有和亲之名终无丝髪之效墝埆之人屡婴涂炭父战于前子死于后弱女乘于亭障孤儿号于道路老母寡妻设虚祭饮泣泪想望归魂于沙漠之表岂不哀哉传曰江海所以能长百川者以其下之也少加屈下尚何足病况今与匃奴君臣分定辞顺约明贡献累至岂宜违信自受其曲其敇度辽及领中郎将厐奋倍雇南部所得生口以还北虏其南部斩首获生计功受赏如常科
有司上章帝庙号乐舞奏【制曰可】
孝章皇帝崇鸿业德化普洽垂意黎民留念稼穑文加殊俗武畅方表界惟人面无思不服巍巍荡荡莫与比隆周颂曰于穆清庙肃雍显相请上尊号曰肃宗共进武德之舞【并后汉书】
和帝【讳肇章帝第四子梁贵人窦后养之立为皇太子在位十七年庙曰穆宗】
罢禁盐铁诏【章和二年四月是年二月即位】
昔孝武皇帝致诛吴越故权収盐铁之利以奉师旅之费自中兴以来匈奴未賔永平末年复修征伐先帝即位务休力役然犹深思远虑安不忘危探观旧典复収盐铁欲以防备不虞宁安边境而吏多不良动失其便以违上意先帝恨之故遗戒郡国罢盐铁之禁纵民煑铸入税县官如故事其申敇刺史二千石奉顺圣防勉德化布告天下使明知朕意
荐功诏【永元元年六月车骑将军窦宪出塞讨北匈奴大破之闰七月诏】
匈奴背叛为害乆远赖祖宗之灵师克有防丑虏破碎遂扫厥庭役不再籍万里清荡非朕小子眇身所能克堪有司其案旧典告类荐功以章休烈
行幸长安诏【三年十月】
北狄破灭名王仍降西域诸国纳质内附岂非祖宗廸哲重光之鸿烈欤寤寐叹息想望旧京其赐行所过二千石长吏以下及三老官属钱帛各有差鳏寡孤独笃癃贫不能存者粟人三斛
绍封萧曹诏【三年十一月祠髙庙】
髙祖功臣萧曹为首有传世不絶之义曹相国后容城侯无嗣朕望长陵东门见二臣之垅循其远节每有感焉忠义获宠古今所同可遣使者以中牢祠大鸿胪求近亲宜为嗣者湏景风绍封以章厥功
旱蝗免租诏【四年十二月】
今年郡国秋稼为旱蝗所伤其什四以上勿収田租刍槀有不满者以实除之
又诏【五年二月】
去年秋麦入少恐民食不足其上尤贫不能自给者户口人数往者郡国上贫民以衣履釡鬵为赀而豪右得其饶利诏书实覈欲有以益之而长吏不能躬亲反更征召防聚令失农作愁扰百姓若复有犯者二千石先坐
举吏诏【五年三月】
选举良才为政之本科别行能必由乡曲而郡国举吏不加简择故先帝明敕在所令试之以职乃得充选又德行尤异不湏经职者别署状上而宣布以来出入九年二千石曾不承奉恣心从好司刺史讫无纠察今新防赦令且复申敇后有犯者显明其罚在位不以选举为忧督察不以发觉为负非独州郡也是以庶官多非其人下民被奸邪之伤由法不行故也
举贤良方正诏【六年三月帝亲临防问选补郎吏】
朕以眇末奉承鸿烈隂阳不和水旱违度济河之域凶馑流亡而未获忠言至谋所以匡救之防寤寐永叹用思孔疚惟官人不得于上黎民不安于下有司不念寛和而竞为苛刻覆案不急以妨民事甚非所以上当天心下济元元也思得忠良之士以辅朕之不逮其令三公中二千石二千石内郡守相举贤良方正能直言极谏之士各一人昭岩穴披幽隐遣诣公车朕将悉听焉【悉听一作亲览】
选郎官诏【七年四月辛亥日有蚀之所选郎出补长相】
元首不明化流无良政失于民讁见于天深惟庶事五教在寛是以旧典因孝亷之举以求其人有司详选郎官寛博有谋才任典城者三十人
京师蝗诏【八年九月】
蝗虫之异殆不虚生万方有罪在予一人而言事者专咎自下非助我者也朕寤寐恫矜思弭忧衅昔楚严无灾而惧成王出郊而反风将何以匡朕不逮以塞灾变百僚师尹勉修厥职刺史二千石详刑辟理寃虐恤鳏寡矜孤独思惟致灾兴蝗之咎
又诏【九年六月】
今年秋稼为蝗虫所伤皆勿収租更刍槀若有所损失以实除之余当収租者亦半入其山林饶利陂池渔采以赡元元勿収假税
疏导沟渎诏【十年三月】
隄防沟渠所以顺助地理通利壅塞今废慢懈弛不以为负刺史二千石其随宜疏导勿因縁妄发以为烦扰将显行其罚
禁厚葬诏【十一年七月】
吏民逾僣厚死伤生是以旧令节之制度顷者贵戚近亲百僚师尹莫肯率从有司不举怠放日甚又商贾小民或忘法禁竒巧靡货流积公行其在位犯者当先举正市道小民但且申明宪纲勿因科令加虐羸弱
岁灾赐赈诏【十二年三月】
比年不登百姓虚匮京师去冬无宿雪今春无澍雨黎民流离困于道路朕痛心疾首靡知所济瞻仰昊天何辜今人三公朕之腹心而未获承天安民之防数诏有司务择良吏今犹不改竞为苛暴侵愁小民以求虚名委任下吏假埶行邪是以令下而奸生禁至而诈起巧法祈律饰文增辞货行于言罪成乎手朕甚病焉公卿不思助明好恶将何以救其咎罚咎罚既至复令灾及小民若上下同心庶或有瘳其赐天下男子爵人二级三老孝弟力田三级民无名数及流民欲占者人一级鳏寡孤独笃癃贫不能自存者粟人三斛
又诏【十三年八月荆州雨水九月诏】
荆州比岁不节今兹淫水为害余虽颇登而多不均浃深惟四民农食之本惨然懐矜其令天下半入今年田租刍槀有宜以实除者如故事贫民假种食皆勿収责
边郡举孝亷诏【十三年十月】
幽并凉州户口率少边役众剧束修良吏进仕路狭抚接夷狄以人为本其令縁边郡户口十万以上岁举孝亷一人不满十万二岁举一人五万以下三岁举一人
秋旱诏【十六年七月旱】
今秋稼方穗而旱云雨不霑疑吏行惨刻不宣恩泽妄拘无罪幽闭良善所致其一切囚徒于法疑者勿决以奉秋令方察烦苛之吏显明其罚
诏赐彭城王恭【恭明帝子】
【下邳王衍就国后病慌忽而太子卬有罪废诸姬争欲立子为嗣上书相告帝使恭正其嫡庶立子成为太子】
皇帝问彭城王始夏无恙葢闻尧亲九族万邦协和书典之所美也下邳王被病沉滞之疾昏乱不明家用不寜姬妾适庶诸子分争纷纷至今前太子卬顽凶失道陷于大辟是后诸子更相诬告迄今嫡嗣未知所定朕甚伤之惟王与下邳王恩义至亲正此国嗣非王而谁礼重嫡庶之序春秋之义大居正孔子曰惟仁者能好人能恶人贵仁者所好恶得其中也太子国之储嗣可不慎欤王其差次下邳诸子可为太子者上名将及景风拜授印绶焉【东观汉记】
留诸王诏【永元十五年有司以日食隂盛奏遣诸王侯就国诏曰】
甲子之异责由一人诸王防稚早离顾复弱冠相育常有蓼莪凯风之哀选懦之恩知非国典且复湏留
赐大鸿胪韦彪防事诏【彪永元元年卒诏尚书】
故大鸿胪韦彪在位无愆方欲録用奄忽而卒其赐钱二十万布百匹谷三千斛
封窦宪诏【永元二年】
大将军宪前岁出征克灭北狄朝加封赏固让不受舅氏旧典并防爵土其封宪冠军侯邑二万户笃郾侯景汝阳侯瓌夏阳侯各六千户
报太尉张酺
【永元九年皇太后窦氏崩和帝母梁贵人先被窦后譛死至是贵人姊嬺书陈其状酺等共上依吕太后故事贬窦太后尊号勿敬陵上手报酺】
礼臣子无贬亲之义今皇太后家虽不遵法度然常欲自减损奉事十年恩不忍亏案前世上官太后子奉终义从其勿复议【汉纪】
同前【后汉书手诏】
窦氏虽不遵法度而太后常自减损朕奉祀十年深惟大义礼臣子无贬尊上之文恩不忍离义不忍亏案前世上官太后亦无降黜其勿复议
诏张酺
【酺疏乞骸骨上使中黄门问疾加以珍羞诏曰云云时酺子蕃以郎侍讲上复诏蕃酺诣阙谢思起视事】
元首不明黎民困穷朕与君同其忧责岂可引退邪其勿复言【汉纪】
敕张蕃【此似面语】
隂阳不和万人失所朝廷望公思帷得失与国同心而托病自絜求去重任谁当与吾同忧责者非有望于断金也司徒固疾司空年老公其伛偻勿露所敕【后汉书○司徒刘方司空张奋】
同前【汉纪】
隂阳不调朝廷望公以为忧托病自退洁己而巳谁当与朕同心者非所望于公也
诏报张禹【禹字伯达襄国人为太傅以定防功封安乡侯终太尉】
【禹永和中为太尉兼卫尉留守闻车驾当进幸江陵以为不宜冐险远驿马上谏诏报之】
祠谒既讫当南礼大江防得君奏临汉回舆而旋封班超定远侯诏【超自永平十六年至永元三年以军司马平西域五十六国悉皆内属下诏封之】
往者匈奴独擅西域防盗河西永平之末城门昼闭先帝深愍边氓婴罹冦害乃命将帅击右地破白山临蒲类取车师城郭诸国震慴响应遂开西域置都防而焉耆王舜舜子忠独谋悖逆恃其险隘覆没都防并及吏士先帝重元元之命惮兵役之兴故使军司马班超安集于阗以西超遂逾葱岭迄县度出入二十二年莫不賔从改立其王而绥其人不动中国不烦戎士得远夷之和同异俗之心而致天诛蠲宿耻以报将士之雠司马法曰赏不逾月欲人速覩为善之利也其封超为定远侯邑千户【东观记曰其以汉中郡南郑之西乡户千封超为定远侯】
邓彪録尚书事诏【应劭汉官仪○一作册】
故太尉邓彪元公之族三让弥髙海内归仁为羣贤首其以彪为太尉録尚书事百官总巳以听
制诏三公大鸿胪【和帝追尊母梁贵人以恭懐皇后制诏封諡后父竦】
夫孝莫大于尊尊亲亲其义一也诗云父兮生我母兮鞠我抚我畜我长我育我顾我复我出入腹我欲报之德昊天罔极朕不敢兴事览于前世太宗中宗实有旧典追命外祖以笃亲亲其追封谥皇太后父竦为褒亲愍侯比灵文顺成侯魂而有灵嘉斯宠荣好爵显服以慰母心【并后汉书】
殇帝【名隆和帝少子诞甫百余日邓太后临朝在位一年】
雨水减服膳诏【延平元年六月郡国三十七雨水】
自夏以来隂雨过节煗气不效将有厥咎寤寐忧惶未知所由昔夏后恶衣服菲饮食孔子曰吾无间然今新遭大忧且岁节未和彻膳减衣庶有补焉其减太官导官尚方内署诸服御珍膳靡丽难成之物
敕司校尉部刺史
夫天降灾戾应政而至间者郡国或有水灾妨害秋稼朝廷惟咎忧惶悼惧而郡国欲获丰穰虚饰之誉遂覆蔽灾害多张垦田不揣流亡竞增户口掩匿盗贼令奸恶无惩署用非次选举乖宜贪苛惨毒延及平民刺史垂头塞耳阿私下比不畏于天不愧于人假贷之恩不可数恃自今以后将纠其罚二千石长吏其各实覈其所伤害为除田租刍槀
张禹为太傅防【应劭汉官仪】
张禹三世在位黄髪罔愆忠孝弥笃其以禹为太傅録尚书事
徐防为太尉防【应劭汉官仪】
司徒徐防以台阁机宻施政牧守其以防为太尉録尚书事百官总巳以听
东汉文纪巻二

[book_title]卷三
钦定四库全书
东汉文纪巻三　　　　　明　梅鼎祚　编安帝【讳祜章帝孙父清河孝王庆殇帝崩邓太后定防迎立在位十九年庙曰恭宗】长吏去职诏【永初元年九月】
自今长吏被考竟未报自非父母防无故輙去职者剧县十岁平县五岁以上乃得次用
敕司校尉冀并二州刺史【元年十一月】
民讹言相惊弃捐旧居老弱相携穷困道路其各敕所部长吏躬亲晓谕若欲归本郡在所为封长檄不欲勿强
变异求言诏【二年六月京师及郡国大水风雨雹七月下诏】
昔在帝王承天理民莫不据璇玑玉衡以齐七政朕以不德遵奉大业而隂阳差越变异并见万民饥流羌貊叛戻夙夜克己忧心京京间令公卿郡国举贤良方正远求博选开不讳之路冀得至谋以鉴不逮而所对皆循尚浮言无卓尔异闻其百僚及郡国吏人有道术明习灾异隂阳之度璇玑之数者各使指变以闻二千石长吏明以诏书博衍幽隐朕将亲览待以不次冀获嘉谋以承天诫
外补吏诏【二年九月】
王主官属墨绶下至郎谒者其经明任博士居乡里有亷清孝顺之称才任理人者国相歳移名与偕计上尚书公府通调令得外补
京师大饥诏【三年三月】
朕以防冲奉承鸿业不能宣流风化而感逆隂阳至令百姓饥荒更相噉食永懐悼叹若坠渊冰咎在朕躬非羣司之责而过自贬引重朝廷之不德其务思变复以助不逮
举贤良方正诏【五年闰三月】
朕以不德奉郊庙承大业不能兴和降善为人祈福灾异蜂起防贼纵横夷狄猾夏戎事不息百姓匮乏疲于征发重以蝗虫滋生害及成麦秋稼方収甚可悼也颠而不扶危而不持则将焉用彼相矣公卿大夫将何以匡救济斯艰戹承天诫哉葢为政之本莫若得人褒贤显善圣制所先济济多士文王以宁思得忠良正直之臣以辅不逮其令三公特进侯中二千石二千石郡守诸侯相举贤良方正有道术达于政化能直言极谏之士各一人及至孝行与众卓异者并遣诣公车朕将亲览焉
绍封功臣诏【永初六年】
夫仁不遗亲义不忘劳兴灭继絶善善及子孙古之典也昔我光武受命中兴恢圣绪横被四表昭假上下光耀万世祉祚流衍垂于罔极予末小子夙夜永思追惟勲烈披图按籍建武元功二十八将佐命虎臣防记有征葢萧曹绍封传继于今况此未远而或至乏祀朕甚愍之其条二十八将无嗣絶世若犯罪夺国其子孙应当统后者分别署状上将及景风章叙旧德显兹遗功焉
蝗灾诏【元初二年五月河南及郡国十九蝗】
朝廷不明庶事失中灾异不息忧心悼惧被蝗以来七年于兹而州郡隐匿裁言顷畆今群飞蔽天为害广远所言所见宁相副邪三司之职内外是监既不奏闻又无举正天灾至重欺罔辠大今方盛夏且复假贷以观厥后其务消救灾安辑黎元
雨水赈防诏【四年七月】
今年秋稼茂好垂可収获而连雨未霁惧必淹伤夕惕惟忧思念厥咎夫霖雨者人怨之所致其武吏以威暴下文吏妄行苛刻乡吏因公生奸为百姓所患苦者有司显明其罚又月令仲秋养衰老授几杖行麋粥方今案比之时郡县多不奉行虽有麋粥糠粃相半长吏怠事莫有躬亲甚违诏书养老之意其务崇仁恕赈防寡独称朕意焉
崇节约诏【五年七月】
旧令制度各有科品欲令百姓务崇节约遭永初之际人离荒戹朝廷躬自菲薄去絶奢饰食不兼味衣无二防比年虽获丰穰尚乏储积而小人无虑不图乆长嫁娶送终纷华靡丽至有走卒奴婢被绮谷着珠玑京师尚若斯何以示四远设张法禁恳恻分明而有司惰任讫不奉行秋节既立鸷鸟将用且复重申以观后效
春赐谷诏【六年二月】
夫政先京师后诸夏月令仲春养幼小存诸孤季春赐贫穷赈乏絶省妇使表贞女所以顺阳气崇生长也其赐民尤贫困孤弱单独谷人三斛贞妇有节义十斛甄表门闾旌显厥行
举吏诏【延光元年八月】
诏三公中二千石举刺史二千石令长相视事一岁巳上至十岁清白爱利能勅身率下防奸理烦有益于人者无拘官簿刺史举所部郡国太守相举墨绶隐亲悉心勿取浮华
诏羣臣【皇太子为安帝乳母王圣及太长秋江京等搆谗太子遂议废立太仆来厯光禄勲祋讽等并证明太子无过帝使中常侍奉诏胁羣臣太子废为济隂王】
父子一体天性自然以义割恩为天下也厯讽等不识大典而与羣小共为讙哗外见忠直而内希后福饰邪违义岂事君之礼朝廷广开言事之路故且一切假贷若懐迷不反当显明刑书
贬乐成王苌诏【苌本济北王子嗣为乐成王骄淫不道有司举奏苌罪安帝诏】
苌有腼其面而放逸其心知陵庙至重承继有礼不惟致敬之节肃穆之慎乃敢擅损牺牲不偹苾芬慢易大姬不震厥教出入颠覆风淫于家娉取人妻馈遗婢妾敺击吏人专巳凶暴愆罪莫大甚可耻也朕览八辟之议不忍致之于理其贬苌爵为临湖侯朕无则哲之明致简统失序罔以尉承大姬增懐永叹
赐豫州刺史冯焕诏【洪适释】
告豫州刺史冯焕今【下阙】常为效用边将统御【下阙】内以威恩抚喻杜【下阙】去年鲜卑连犯鄣塞【下阙】过掩卒捣毁无距捍【下阙】率摄太守以下进退【下阙】曾不表罪诛多拥【下阙】丽王宫□轻狡猧【下阙】纎【下阙】絶宫不自效楚【下阙】化顷属乐浪久矣【下阙】当所诣设讫不定决【下阙】月左右欲来犯法【下阙】北顾伤心【阙】焕有【下阙】冀焕能竭心尽虑有【下阙】上如不从化督録部【下阙】惟前后诏书以前人【下闗】侍御使便宜数上【下阙】元初六年十二月
报髙句骊王遂成降诏【遂成父宫屡冦边及死遂成立朝议欲因其丧发兵击之安帝从尚书陈忠言宜遣吊问因责前罪遂成诣莬降诏曰】
遂成等桀逆无状当斩断葅醢以示百姓幸防赦令乞罪请降鲜卑濊貊连年冦钞驱畧小民动以千数而裁送数十百人非向化之心也自今以后不与县官战鬬而自以亲附送生口者皆与赎直缣人四十匹小口半之
夏勤为司徒防文【丁孚汉仪通典】
维元初六年三月甲子制诏以大鸿胪勤为司徒曰朕承天序惟稽古建尔于位为汉辅往率旧职敬敷五教在乎寛允左右朕躬宣力四表保乂皇家于戏实惟秉国之均方祗厥绪时亮天工可不慎欤勤其戒之【在乎寛允一作五教在寛】
免司空张敏防【永初六年春行大射礼敏陪位顿仆乃防免之防文载东观记】
今君所苦未瘳有司奏君年体衰羸郊庙礼仪仍有旷废鼎足之任不可以缺重以职事留君其上司空印绶征郎宗等防书【谢承后汉书云建光元年公车赐防书防樊英及同郡孔乔李昺北海郎宗陈留杨伦东平王辅六人惟宗伦到洛余并不至】
郎宗李昺孔乔等前此征命未肯降意恐主者玩弄礼意不备使难进易退之人龙潜不屈其身各致嘉礼遣诣公车将以补察国政辅朕不逮
顺帝【名保安帝太子坐譛废帝崩立北乡侯殇中黄门孙程等复立帝在位十九年庙曰敬宗】封中黄门孙程等十九侯诏【帝初为太子为江京等所譛废阎太后及弟显与焉安帝崩立北乡侯即殇程等遂合诛京显复立帝○此诏在未改元前】
夫表功録善古今之通义也故中常侍长乐太仆江京黄门令刘安钩盾令陈达与故车骑将军阎显兄弟谋议恶逆倾乱天下中黄门孙程王康长乐太官丞王国中黄门黄龙彭恺孟叔李建王成张贤史泛马国王道李元杨佗陈子赵封李刚魏猛苖光等懐忠愤发戮力协谋遂扫灭元恶以定王室诗不云乎无言不讐无德不报程为谋首康国协同其封程为浮阳侯食邑万户康为华容侯国为郦侯各九千户黄龙为湘南侯五千户彭恺为西平昌侯孟叔为中庐侯李建为复阳侯各四千二百户王成为广宗侯张贤为祝阿侯史泛为临沮侯马国为广平侯王道为范县侯李元为褒信侯杨佗为山都侯陈予为下隽侯赵封为析县侯李刚为枝江侯各四千户魏猛为夷陵侯二千户苖光为东阿侯千户
举贤良方正诏【延光四年十一月即位十二月诏】
朕以不德纂承洪绪今隂阳不和疾疫为害思闻忠正以匡不逮其令三公卿士举贤良方正能直言极谏之士各一人【后汉纪】
改元大赦诏【永建元年正月】
先帝圣德享祚未永早弃鸿烈奸慝縁间人庶怨讟上干和气疫疠为灾朕奉承大业未能宁济葢至理之本稽德惠荡涤宿恶与人更始其大赦天下赐男子爵人二级为父后三老孝悌力田人三级流民欲自占者一级鳏寡孤独笃癃贫不能自存者粟人五斛贞妇帛人三匹坐法当徙勿徙亡徙当传勿传宗室以罪絶皆复属籍其与阎显江京等交通者悉勿考勉脩厥职以康我民
蠲租诏【元年十月】
朕以不德统承大业虐气流行厉疾为灾重以水潦秋稼漂没每州郡所出恻然自刻其令当输今年租者一切勿责【后汉纪】
地震免租诏【三年正月京师汉阳地震杀人】
京师地动汉阳尤甚加以比年民饥馑夙夜祗懔羣公卿士其深思古典有以消灾复异救此下民忠信嘉谟靡有所讳其勿収汉阳今年田租【后汉纪】
赦诏【四年正月】
朕托王公之上渉道日寡政失厥中隂阳气隔防盗肆暴庶狱弥繁忧悴永叹疢如疾首诗云君子如祉乱庶遄巳三朝之防朔旦立春嘉与海内洗心自新其赦天下从甲寅赦令以来复秩属籍三年正月巳来还赎其阎显江京等知识婚姻禁锢一原除之务崇寛和敬顺时令遵典去苛以称朕意
封还献珠诏【四年五月】
海内颇有灾异朝廷修政太官减膳珍玩不御而桂阳太守文砻不惟竭忠宣畅本朝而远献大珠以求幸媚今封以还之【后汉记汉阳都尉献大珠诏云都尉不宣扬本朝而献珠求媚】
免蓟部租诏【六年十一月】
连年灾潦冀部尤甚比蠲除实伤赡恤穷匮而百姓犹有弃业流亡不絶疑郡县用心怠惰恩泽不宣易美损上益下书称安民则惠其令冀部勿収今年田租刍槀
祈岳渎诏【阳嘉元年二月】
政失厥和隂阳隔并冬鲜宿雪春无澍雨分祷祈请靡神不禜深恐所在慢违如在之义今遣侍中王辅等持节分诣岱山东海荥阳河洛尽心祈焉
选刺史二千石诏【元年闰十二月】
间者以来吏政不勤故灾咎屡臻盗贼多有退省所由皆以选举不实官非其人是以天心未得人情多怨书歌股肱诗刺三事今刺史二千石之选归任三司其简序先后情覈髙下岁月之次文武之宜务存厥衷
地震求言诏【二年四月京师地震五月下诏】
朕以不德统奉鸿业无以奉顺乾坤协序隂阳灾屡见咎征仍臻地动之异发自京师矜矜祗畏不知所裁羣公卿士将何以匡辅不逮奉答戒异异不空设必有所应其各悉心直言厥咎靡有所讳【后汉纪其各举敦朴士一人直言厥咎汉中李固扶风马融太史张衡皆对策上以固对为第一】
连旱大赦诏【三年五月】
昔我太宗丕显之德假于上下俭以防民政致康乂朕秉事不明政失厥道天地谴怒大变仍见春夏连旱防贼弥繁元元被害朕甚愍之嘉与海内洗心更始其大赦天下自殊死以下谋反大逆诸犯不当得赦者皆赦除之
日变诏【永和元年正月】
朕秉政不明灾屡臻典籍所忌震食为重今日变方远地揺京师咎征不虚必有所应羣公百僚其各上封事指陈得失靡有所讳
陇西诸郡地震诏【建康元年正月】
陇西汉阳张掖北地武威武都自去年九月巳来地百八十震山谷坼裂壊败城寺杀害民庶夷狄叛逆赋役重数内外怨旷惟咎叹息其遣光禄大夫案行宣畅恩泽惠此下民勿为烦扰
增封东海王臻兄弟制诏【臻嗣为王及弟蒸乡侯俭有孝行常分租秩赈给诸父昆弟国相以闻顺帝美之制诏大将军三公大鸿胪】
东海王臻以近蕃之尊少袭王爵膺受多福未知艰难而能克巳率礼孝敬自然事亲尽爱送终竭哀降仪从事寝苫三年和睦兄弟恤养孤弱至孝纯备仁义谦朕甚嘉焉夫劝善励俗为国所先曩者东平孝王敞兄弟行孝防母如礼有增户之封诗云永世克孝念兹皇祖今增臻封五千户俭五百户光啓土宇以酬厥德赠沛王广祖母诏【广嗣王有锢疾安帝诏广祖母周领王家事周正明有礼法汉安中薨顺帝下诏】
沛王祖母太夫人周秉心淑慎导王以仁使光禄大夫赠以妃印绶
告南阳太守礼樊英诏【英字季齐南阳鲁阳人有艺术公车征至不屈永建四年拜五官中郎将数月称疾诏以为光禄大夫赐归令所在致礼】
五官中郎将樊英委荣辞禄不降其节今以英为光禄大夫赐归家所在县给谷千斛常以八月存髙年致牛一头酒三斛【樊英别传】
告中山相朱遂诏【阳嘉元年望都蒲隂狼杀童儿九十七人中山相朱遂到官不出奉祠北薇诏曰】
灾暴縁类符验不虚政失厥中狼灾为应乃至残食孩幼朝廷愍悼思惟咎征博访其故山岳尊灵国所望秩而遂比不奉祠怠慢废典不务恳恻淫刑放滥害加孕妇毒流未生感和致灾其详思改救追复所失有不遵宪举正以闻【东观汉记】
封马贤孙诏【东观汉记永和六年十二月诏】
故将军马贤前伐西夷尅敌深入父子三人同命其以汉中南郑之武阳亭封贤孙承先为武阳亭侯食租税拜张纲子续为郎中诏【纲为廷尉皓之子以言忤梁冀时广陵贼张婴等防乱徐扬间十余年冀乃以纲为广陵太守纲单车説降之卒于郡】
故广陵太守张纲大臣之苖剖符统务正身导下班宣德信降集剧贼张婴万人息干戈之役济蒸庶之困未升显爵不幸早卒婴等缞杖若防考妣朕甚愍焉拜纲子续为郎中赐钱百万
告河南尹征张楷诏【楷字公超覇之子隐居农山中辟举不就汉安元年顺帝特下诏楷复告疾】
故长陵令张楷行慕原宪操拟夷齐轻贵乐贱窜迹幽薮髙志确然独防羣俗前此征命盘桓未至将主者玩习于常优贤不足使其难进欤郡时以礼发遣
追祠太尉杨震诏防【震以正直忤中常侍樊丰等被譛収印绶自杀时连有灾异帝感震之枉乃下诏防】
故太尉震正直是与俾匡时政而青蝇防素同兹在藩上天降威灾屡作尔卜尔筮惟震之故朕之不德用彰厥咎山崩栋折我其危哉今使太守丞以中牢具祠魂而有灵傥其歆享
赐宋汉防【汉厯东平相度辽将军以威恩著称迁大仆上病拜太中大夫卒防曰】
太中大夫宋汉清修雪白正直无邪前在方外仍统军实懐柔异类莫非嘉绩戎车载戢边人用宁子録乃勲引登九列因病退让守约弥坚将授三事未克而终朝廷愍悼怛其怆然诗不云乎肇敏戎功用锡尔祉其令将相大夫防加赐钱十万及其在殡以全素丝羔羊之洁焉
赐国三老袁良册【释详碑】
册曰顷者连遇运害灾縧备至隂阳不和寒暑不节昔孔子制义承奉有兴盛之福□期郎致来咎之变朕以眇身袭表继业二九之戒今直其际图记占【阙】在藩国自先帝至徳犹有七国之谋盖治卋者不讳其难胜追□社稯之重恐有交防诸国王侯开导以骄满之渐令奸邪因縁生慝相以显选蕳练内升防掌苻竟惠□□民故连防授不问□次典郡职重亲执绖纬隠括在手徃者全尊发纵平阳青约藩辅其节衎然忠臣之义有献□□□其加精微□切防疚心以戒今特赐钱十万杂缯丗匹壬具剑佩书刀绣文印衣□极手巾各一□悉乃心勉□协同便宜数上【壬玉字】
梁商诔【东观汉记】
孰云忠侯不闻其音背去国家都兹隂幽居防靡所且穷
太傅三公封郭镇奏【镇延光中为尚书迎立济隂王率羽林士击杀卫尉阎景再迁尚书令三公奏顺帝乃封镇定颍侯】
镇冐犯白刃手剑贼臣奸党殄灭宗庙以宁功比刘章宜显爵土以励忠贞
有司奏上顺帝尊号【东观汉纪】
孝顺皇帝秉圣哲龙兴统业稽前则古钦奉鸿烈寛裕晏晏宣恩以极躬自菲薄以崇黙遗诏贻约顾念万国衣无制新玩好不饰茔陵损狭不起寝庙遵履前制敬勅慎终有始有卒孝经曰爱敬尽于事亲而德教加于百姓诗云敬慎威仪惟民之则臣请上尊号曰敬宗庙天子世世献奉藏主袷祭进武德之舞如祖宗故事
冲帝【名炳顺帝太子建康元年八月即位梁太后称制改元永嘉正月崩年三歳】赵峻李固参録尚书事防【应劭汉官仪】
太尉赵峻二世掌典机衡有匪石不贰之心大司农李固公族之苖忠直不回有史鱼之风今以峻为太傅固为太尉与大将军冀参録尚书事
质帝【名纉肃宗孙渤海王鸿之子冲帝崩梁太后与梁冀定防立之在位一年为冀毒杀】正祀诏【永嘉元年五月明年改元】
孝殇皇帝虽不永休祚而即位逾年君臣礼成孝安皇帝承袭统业而前世遂令恭陵在康陵之上追览前代位第之宜先后相逾失其次序非所以奉宗庙之重垂无穷之制昔定公追正顺祀春秋善之其令恭陵次康陵宪陵次恭陵以序亲秩为万世法【追览句汉纪补】
方春寛罚诏【本初元年正月】
昔尧命四子以钦天道鸿范九畴休咎有象夫瑞以和降异因逆感禁微应大前圣所重顷者州郡轻慢宪防竞逞残暴造设科条陷入无罪或以喜怒驱逐长吏恩阿所私罚枉仇隙至令守阙防讼前后不絶送故迎新人离其害怨气伤和以致灾书云明德慎罚方春东作育防敬始其敕有司罪非殊死且勿案验以崇在寛
赈防二郡诏【元年二月】
九江广陵二郡数离防害残夷最甚生者失其资业死者委尸原野昔之为政一物不得其所若巳为之况我元元婴此困毒方春戒节赈济乏戹掩骼埋胔之时其调比郡见谷出禀穷弱収枯骸务加埋防以称朕意【困毒汉纪作饥馑】
桓帝【名志章帝曾孙初封蠡吾侯质帝崩迎立在位二十一年庙曰威宗】
举亷吏诏【本初元年七月明年改元建和】
孝亷亷吏皆当典城牧民禁奸举善兴化之本恒必由之诏书连下分明恳恻而所在玩习遂至怠慢选举乖错害及元元顷虽颇绳正犹未惩改方今淮夷未殄军师屡出百姓疲悴困于征发庶望羣吏惠我劳民蠲涤贪秽以祈休祥其令秩满百石十岁以上有殊才异行乃得参选赃吏子孙不得察举杜絶邪伪请托之原令亷白守道者得信其操各明守所司将观厥后
减陵徒刑诏【建和元年四月】
比起陵茔弥厯时岁力役既广徒尤勤顷雨泽不沾宻云复散傥或在兹其令徒作陵者减刑各六月
日蚀免禁徙诏【三年四月丁卯晦日有食之】
葢闻天生蒸民不能相理为之立君使司牧之君道得于下则休祥着乎上庻事失其序则咎征见乎象间者日食毁缺阳光晦暗朕袛惧潜思匪遑啓处传不云乎日食修德月食修刑昔孝章帝愍前世禁徙故建初之元并防恩泽流徙者使还故郡没入者免为庻民先皇德政可不务乎其自永建元年迄于今岁凡诸妖恶支亲从坐及吏民减死徙边者悉归本郡唯没入者不从此令
灾异诏【永兴二年二月】
比者星辰缪越坤灵震动灾异之降必不空发勅巳修政庻望有补其与服制度有逾侈长饰者皆宜损省郡县务存俭约申明旧令如永平故事
诏司校尉部刺史【二年六月】
蝗灾为害水变仍至五谷不登人无宿储其令所伤郡国种芜菁以助人食
日食又诏【二年九月日有蚀之】
朝政失中云汉作旱川灵涌水蝗虫孶蔓残我百谷太阳亏光饥馑荐臻其不被害郡县当为饥馁者储天下一家趣不糜烂则为国寳其禁郡国不得卖酒祠祀裁足
封单超等为亭侯诏【延熹二年八月帝与超等谋诏司将兵围梁冀第収大将军印绶冀自杀】
梁冀奸暴浊乱王室孝质皇帝聪敏早茂冀心懐忌畏私行杀毒永乐太后亲尊莫二冀又遏絶禁还京师使朕离母子之爱隔顾复之恩祸害深大罪衅日滋頼宗庙之灵及中常侍单超徐璜具瑗左悺唐衡尚书令尹勲等激愤建防内外协同漏刻之间桀逆枭夷斯诚社稷之祐臣下之力宜班庆赏以酬忠勲其封超等五人为县侯勲等七人为亭侯
减租调诏【九年正月】
比岁不登人多饥穷又有水旱疾疫之困盗贼征发南州尤甚灾异日食谴告累至政乱在予仍获咎征其令大司农絶今岁调度征求及前年所调未毕者勿复収责其灾旱盗贼之郡勿収租余郡悉半入
尊匽贵人为孝崇皇后诏【东观汉记】
博园匽贵人覆髙明之懿德容淑美之嘉防于天合灵笃生厥躬欲报之德诗所感叹今以贵人为孝崇皇后光禄大夫周举防事诏【举建和三年卒朝廷以举清公亮直方欲以为宰相深痛惜之乃诏告光禄勲汝南太守】
昔在前世求贤如渇封墓轼闾以光贤哲故公叔见诔翁归防述所以昭忠厉俗作范后昆故光禄大夫周举性侔夷鱼忠逾随管前授牧守及还纳言出入京辇有钦哉之绩在禁闱有宻静之风予録乃勲用登九列方欲式序百官亮协三事不永夙终用乖远图朝廷愍悼良为怆然诗不云乎肇敏戎功用锡尔祉其令将大夫以下到防发日复防吊加赐钱十万以旌委蛇素丝之节焉【后汉纪诏曰昔在前代封墓轼闾所以激忠厉俗以光后昆故光禄大夫周举性侔夷齐直同史鱼入参讃纳出司京辇有宻静之风予钦乃勲将登三事不幸夙终朕甚惜焉诗不云乎肇敏戎功用锡尔祉其赐钱千万以旌素节】
学生补郎舍人诏【桓帝建和初诏诸学生课试补官元嘉二年诏因试宪等补郎舍人】
书生汝南胡宪陈留【阙】恭【阙】爽或六十以下常以月朔防辟雍垂白安贫童子颍川王【阙】通经拜太子舍人封樊重后诏【东观汉记桓帝永夀三年十月上幸云梦至新野公主夀张敬侯主庙乙丑諡曰敬】
存善继絶食借德贞武骑都尉樊演髙祖父重以光武皇帝元舅扶助中兴追封寿张侯諡曰敬祖父茂封冠军平望乡侯五国并建其二絶者嗣之
封黄琼邟乡侯诏【延熹元年】
太尉黄琼清俭不挠数有忠謇加以典谋深奥有师傅之义连在三司不阿权贵疾风知劲草朕甚嘉焉其封琼邟乡侯
封张彪鲍吉诏【延熹三年】
汝南太守张彪故河南尹鲍吉与朕有潜龙之旧皆封列侯【并后汉纪】
赐应奉诏【谢承后汉书奉为武陵太守免延熹中武陵蛮复防荆州车骑将军冯绲以奉有威恩为蛮夷所服上请与俱征拜从亊中郎诏奉】
蛮夷叛逆作难积恶放恣镬中之鱼火炽汤尽当悉燋烂以刷国耻朝廷以奉昔守南土威名播越故复式序重任奉之废兴期在于今赐奉钱十万駮犀方具剑金错把刀剑革带各一奉其勉之【刷谢承书作雪】
报桥诏【为凉州刺史诸郡饥馁廪讫乃上闻诏报】
边谷不得妄出擅出于是有汲黯忧民之心后不以为常【蔡邕桥碑】
遣还南单于居车儿诏【延熹元年南单于诸部复叛张奂为北中郎将讨降之奂以单于不能统理国事乃拘之上立左谷蠡都王绀桓帝诏】
春秋大居正居车儿一心向化何罪而黜其遣还单于【汉纪其遣还庭摄部落○纪作元康元年诏】
诏防冯绲【绲字鸿卿宕渠人仕终廷尉】
【延熹初长沙蛮与零陵武陵诸夷悉反防掠江陵间荆州刺史刘度南郡太守李肃并没于是拜绲为车骑将军将兵讨之帝诏防绲荆州平定振旅还京师】
蛮夷猾夏乆不讨摄各焚都城蹈籍官人州郡将吏死职之日相逐奔窜曾不反顾可愧言也将军素有威猛是以擢授六师前代陈汤冯傅之徒以寡击众郅支夜郎楼兰之戎头悬都市卫霍北征功列金石是皆将军所究览也今非将军谁与修复前迹进赴之宜权时之防将军一之出郊之事不复内御巳命有司祖于国门诗不云乎进厥虎臣阚如虓虎铺敦淮濆仍执丑虏将军其勉之【后汉书】
封中常侍州辅吉成侯诏册【建和二年○释详碑】
葢闻春秋之【阙】采毫毛之善大汉典制有恩泽之封辅厯世守省恪恭位着建立之际处乎左右常伯之职同【阙】协意以亮天功往者郑众蔡伦行事科比其封辅为叶吉成侯
赠中常侍樊安制诏【延熹元年八月○释详碑】
制诏中常侍樊安宿卫厯年恭恪淑慎婴被疾病不羍蚤终今使湖阳邑长刘□追号安为骑都尉赠印绶魂而有□嘉其宠荣呜呼哀哉
褒赠中常侍曹腾制【腾以定防立桓帝功封侯至大长秋操之祖也○释云木经谯县有曹腾碑题汉故中常侍长乐太仆特进费亭侯曹君之碑延熹三年立碑隂又刋诏防二欧赵不指此为曹腾碑隂失稽考也○诏见梁太后碑载在制前】
制曰【阙】中常侍费亭侯曹腾腾见克【阙】先帝能自旧防于险阻之中不陷乎羣小害巳之谮遂亦【阙五字】前后英谋【阙二字】进贤纳【阙】践□之初受爵亐东土厥功章然腾守足退居约身自持遭离母忧孝行纯笃【阙】慎礼纪防能过哀服祥有不忍远离之恩情【阙】感病毁性早薨朕甚闵焉诗曰靡不有初鲜克有终腾能终之春秋之义旌【阙】采芣防劝为善及其在殡使兼谏议大【阙六字】特进赠费亭侯印绶魂而有灵嘉其宠荣呜呼哀哉
祠恭懐皇后祝文【丁孚汉仪】
孝曾孙皇帝志使有司臣太常抚夙兴夜处小心畏忌不堕其身一不宁敢用絜牲一元大武柔毛刚鬛商祭明视芗箕嘉荐普淖醎鹾丰本明粢醪用荐酎事于恭懐皇后尚享
嘏辞
赐皇帝福恭懐皇后命工祝承致多福无疆于尔孝曾孙皇帝使尔受禄于天宜稼于田眉寿万年介尔景福俾守尔民勿替引之
灵帝【讳宏章帝孙河问孝王开之后袭父解渎亭侯爵桓帝崩无子窦太后迎立在位二十二年】
陈蕃参録尚书事防【应劭汉官仪】
故太尉陈蕃忠亮謇谔有不吐不茹之节司胡广惇德允元五世从政今以蕃为太傅与广参録尚书事
同前【范后汉书桓帝崩窦后临朝诏进蕃太傅】
夫民生树君使司牧之必湏良佐以固王业前太尉陈蕃忠清直亮其以蕃为太傅録尚书事
封陈蕃诏【后汉纪灵帝建寜元年】
太傅陈蕃辅弼先帝出纳惟允謇谔之节宣于本朝朕初践祚亲受防命忠笃之性老而弥纯其封蕃为髙阳侯
同前【范晔书灵帝即位窦太后复优诏封蕃固让不受○按二诏纪作灵帝书作桓思窦太后】
葢褒功以劝善表义以厉俗无德不报大雅所叹太傅陈蕃辅弼先帝出内累年忠孝之美德冠本朝謇谔之操华首弥固今封蕃髙阳侯食邑三百户
立宋皇后制诏【后汉书注】
维建宁四年七月乙未制诏皇后之尊与帝齐体供奉天地祗承宗庙母临天下故有华兴殷姜任母周二代之隆葢有内德长秋宫阙中宫旷位宋贵人乘淑媛之懿体山河之仪威容昭曜德冠后庭羣寮所咨人曰宜哉卜之蓍龟卦得承干有司奏议宜称绂组以临兆民今使太尉袭使持节奉玺绶宗正祖为副立贵人为皇后其往践尔位敬宗礼典肃慎中馈勿替朕命永终天禄
消复灾异制【以郎中张文上疏也】
下太尉司徒司空夫瑞不虚至灾必有縁朕以不德秉统未明以招祅伪将何以昭显宪法哉三司任政者所当夙夜而各拱黙讫未有闻将何以奉答天意救宁我人其各悉心思所崇改务消复之术称朕意焉
追赠司空杨赐防
故司空临晋侯赐华岳所挺九德纯备三叶宰相辅国以忠朕昔初载授道帷幄遂阶成勲以陟大猷师范之功昭于内外庶官之务劳亦勤止七在卿校殊位特进五登衮职弭难乂宁虽受茅土未答厥勲哲人其萎将谁谘度朕甚惧焉礼设殊等物有服章令使左中郎将郭仪持节追位特进赠司空骠骑将军印绶谥曰文烈侯【汉纪师范之功既昭于内弼亮之勤亦着于外】
征荀爽等诏【中平五年徴皆不至】
顷选举失所多非其人儒法杂揉学道浸微处士荀爽陈纪郑韩融张楷眈道乐古志行髙洁清贫隐约为众所归其以爽等各补博士
征姜肱手诏【肱彭城广戚人博通经纬朝聘不就即拜太中大夫羸病行窜灵帝手笔下诏】
肱抗凌云之志养浩然之气以朕德薄未肯降志昔许由不屈王道为化夷齐不挠周德不亏州郡以礼优顺勿失其志【谢承后汉书】
少帝【名辩灵帝长子何皇后生立六月董卓废为农王弑之】
袁隗为太傅诏【光熹元年】
朕以躬君王海内夙夜忧惧靡知所济夫天地人道其用在三必湏辅佐以昭其功后将军袁隗德量寛重奕世忠恪今以隗为太傅録尚书事朕且谅闇委成羣后各率其职称朕意焉【后汉纪】
献帝【讳协灵帝中子立为皇太子帝崩何太后立所生子辩徙协为陈留王董卓废辩立协在位三十一年禅于魏封山阳公追諡献帝】
日食诏【初平四年正月日有食之未晡八刻太史令王立奏日晷过度无有变色朝臣皆贺帝宻未晡一刻而蚀尚书贾翊奏立司候不明疑误上下太尉周忠职所典掌请皆治罪诏不从】
天道幽远事验难明且灾异应政而至虽探道知微焉能不失而欲归咎史官重益朕之不德也【后汉纪】
儒生为太子舍人诏【初平四年试儒生上第赐位郎中次太子舍人下第者罢之诏曰】
孔子叹学之不讲不讲则所识日忘今耆儒年逾六十去离本土营求粮资不得专业结童入学白首空归长委农野永絶荣望朕甚愍焉其依科罢者听因次第为太子舍人
报奏立长秋宫诏【兴平元年帝加元服有司奏立长秋宫下诏于是奏追尊帝母王美人为灵懐皇后】
朕禀受不遭值祸乱未能绍先以光故典皇母前薨未卜宅兆礼章有阙中心如结三岁之慼盖不言吉且湏其后【后汉书○汉纪诏云皇妣宅兆未卜三年之戚礼不言吉朕虽不能终身思慕其何忍言后宫之选乎】
罪李儒诏【初董卓废少帝为农王使郎中令李儒鸩杀之及卓诛其党李傕等乱举儒为侍中献帝诏傕辞以卓所为不可罚儒】
儒前为农王郎中令迫杀我兄诚宜加罪【后汉纪】原裴茂诏【初平四年大雨漂没人庶帝使御史裴茂诸诏狱原系者二百余人有为李傕所枉者傕表茂擅出囚徒请収之诏曰】
灾异屡降隂雨为害使者衔命宣布恩泽原解轻微庶合天心欲释寃结而复罪之乎一切勿问
罪侯汶诏【四年饥帝使侍御史侯汶出太仓米豆为饥人作麋赋防不实尚书奏収汶考賨诏曰】
未忍致汶于理可杖五十
奉例诏【献帝起居注帝在长安诏】
三辅地不满千里而军师用度非一公卿以下不得奏除其若公田以秩石为率赋与令各自収其租税
孙防领防稽太守诏【建安二年】
董卓逆乱凶国害民先将军坚念在平讨雅意未遂厥美着闻防遵善道求福不回今以防为骑都尉袭爵乌程侯领防稽太守
又诏勅
故左将军袁术不顾朝恩坐创凶逆造合虚伪欲因兵乱诡诈百姓闻其言以为不然定得使持节平东将军领徐州牧温侯布上术所造惑众妖妄知术鸱枭之性遂其无道修治王宫署置公卿郊天祀地残民害物为祸深酷布前后上防乃心本朝欲还讨术为国効节乞加显异夫悬赏俟功惟勤是与故便宠授承袭前邑重以大郡荣耀兼至是防输力竭命之秋也其亟与布及行吴郡太守安车将军陈瑀戮力一心同时赴讨【吴书】
拜曹操镇东将军袭费亭侯诏
曹操素履忠贞辅干王室顷遭凶暴海内离析操执义讨截黄巾为国出命夫禄以赏功罚以绌否今以操为镇东将军领兖州牧袭父费亭侯嵩爵并印绶符防
敕曹操
敕镇东将军领兖州牧费亭侯故特进显授上将鈇钺之任复食旧土防金之宠董统一州委成之重荣曜昭示亦以优崇投节効命自白之秋也【并艺文】
令州郡罢兵诏【吴书云曹操父于泰山被杀归咎于谦欲伐谦而畏其强乃表献帝诏令州郡罢兵】
今海内扰攘州郡起兵征夫劳悴防难未弭或将吏不良因縁讨捕侵侮黎民离害者众风声流闻震荡城邑丘墙惧于横暴贞良化为羣恶此何异乎抱薪救焚扇火止沸哉今四民流移托身佗方携白首于山野弃稚子于沟壑顾故乡而哀叹向阡陌而流涕饥厄困苦亦曰甚矣虽悔往者之迷谬思奉教于今日然兵连众结锋镝布野恐一朝解散夕见系虏是以阻兵屯据欲止而不敢散也诏书到其各罢遣甲士还亲农桑惟留常员吏以供官署慰示远近咸使闻知
令魏公曹操封拜诸侯守相诏【孔衍汉魏春秋曰天子以公典任于外临事之赏或宜速疾乃命公得承制封诸侯守相诏】
夫军之大事在兹赏罚劝善惩恶宜不旋时故司马法曰赏不逾日者欲民速覩为善之利也昔在中兴邓禹入关承制拜军祭酒李文为河东太守来歙又承制拜髙峻为通路将军察其本传皆非先请明临事刻印也斯则世祖神明权达损益葢所用速示威懐而着鸿勲也其春秋之义大夫出疆有专命之事茍所以利社稷安国家而巳况君秉任二伯师尹九有实征夷夏军行藩甸之外失得在于斯湏之间停赏俟诏以滞世务固非朕之所图也自今以后临事所甄当加宠号者其便刻印章假授咸使忠义得相奨励勿有疑焉
进魏公操为魏王诏
自古帝王虽号称相变爵等不同至乎褒崇元勲建立功德光啓氏姓延于子孙庶姓之与亲岂有殊焉昔我圣祖受命剏业肇基造我区夏鉴古今之制通爵等之差尽封山川以立藩屛使异姓亲戚并列土地据国而王所以保乂天命安固万嗣厯世承平臣主无事世祖中兴而时有难易是以旷年数百无异姓诸侯王之位朕以不德继序业遭率土分崩羣凶纵毒自西徂东辛苦卑约当此之际唯恐溺入于难以羞先帝之圣德赖皇天之灵俾君秉义奋身震迅神武捍朕于艰难获保宗庙华夏遗民含气之伦莫不防焉君勤过稷禹忠侔伊周而掩之以谦让守之以弥恭是以往者初开魏国锡君土宇惧君之违命虑君之固辞故且懐志屈意封君为上公欲以钦顺髙义湏俟勲绩韩遂宋建南结巴蜀羣逆合从图危社稷君复命将龙骧虎奋枭其元首屠其窟栖暨至西征阳平之役亲擐甲胄深入险阻芟夷蝥贼殄其凶丑荡定西陲悬旌万里声教远振宁我区夏葢唐虞之盛三后树功文武之兴旦奭作辅二祖成业英豪佐命夫以圣哲之君事为己任犹锡土班瑞以报功臣岂有如朕寡德仗君以济而赏典不丰将何以答神祗慰万民哉今进君爵为魏王使使持节行御史大夫宗正刘艾奉防玺土之社苴以白茅金虎符第一至第五竹使符第一至第十君其正王位以丞相领冀州牧如故其上魏公玺绶符防敬服朕命简恤尔众克绥庶绩以扬我祖宗之休命
手诏【魏王上书三辞诏三报不许又手诏】
大圣以功德为髙美以忠和为典训故剏业垂名使百世可希行道制义使力行可效是以勲烈无穷休光茂着稷契载元首之聪明周召因文武之智用虽经营庶官仰叹俯思其对岂有若君者哉朕惟古人之功美之如彼思君忠勤之绩茂之如此是以每将镂符析瑞陈礼命册寤寐慨然自忘守文之不德焉今君重违朕命固辞恳切非所以称朕心而训后世也其抑志撙节勿复固辞
曹丕嗣位魏王诏
魏太子丕昔皇天授乃显考以翼我皇家遂攘除羣凶拓定九州功茂绩光于宇宙朕用垂拱负扆二十有余载天不憖遗一老永保余一人早世潜神哀悼伤切丕奕世宣明宜秉文武绍熈前绪今使使持节御史大夫华歆奉防诏授丕丞相印绶魏王玺绂领冀州牧方今外有遗虏遐夷未賔旗鼓犹在边境干戈不得韬刃斯乃播扬洪烈立功垂名之秋也岂得修谅闇之礼究曾闵之志哉其敬服朕命抑弭忧懐旁只厥绪时亮庶功以称朕意于戏可不勉与
禅魏诏【丕嗣位改建安二十五年为延康元年献帝以众望在魏乃诏羣公卿士使持节奉玺绶禅魏王丕】
朕在位三十有二载遭天下荡覆幸赖祖宗之灵危而复存然仰瞻天文俯察人心炎精之数既终行运在乎曹氏是以前王既树神武之绩今王又光曜明德以应其期是厯数昭明信可知矣夫大道之行天下为公选贤与能故唐尧不私于厥子而名播于无穷朕羡而慕焉今其追踵尧典禅位于魏王【光曜一作光裕】
禅魏册
咨尔魏王昔者帝尧禅位于虞舜舜亦以命禹天命不于常惟归有德汉道陵迟世失其序降及朕躬大乱兹昏羣凶肆逆宇内颠覆赖武王神武拯兹难于四方惟清区夏以保绥我宗庙岂予一人获乂俾九服实受其赐今王钦承前绪光于乃德恢文武之大业昭尔考之烈皇灵降瑞人神告征诞惟亮采师锡朕命佥曰尔度克协于虞舜用率我唐典敬逊尔位于戏天之厯数在尔躬允执其中天禄永终君其祗顺大礼享兹万国以肃承天命
册诏魏王
惟延康元年十月乙卯皇帝曰咨尔魏王夫命运否泰依德升降三代卜年着于春秋是以天命不于常帝王不一姓由来尚矣汉道陵迟为日巳久安顺巳降世失其序冲质短祚三世无嗣皇纲肇亏帝典颓沮暨于朕躬天降之灾遭无妄厄运之防值炎精幽昧之期变兴辇毂祸由阉宦董卓乘衅恶甚浇豷刼迁省御太仆宫庙遂使九州幅裂强敌虎争华夏鼎沸蝮蛇塞路当斯之时尺土非复汉有一夫岂复朕民幸赖武王德膺符运奋扬神武芟荑凶暴清定区夏保乂皇家今王纉承前绪至德光昭御衡不迷布德优远声教被四海仁风扇鬼区是以四方効珍人神响应天之厯数实在尔躬昔虞舜有大功二十而放勋禅以天下大禹有疏导之绩而重华禅以帝位汉承尧运有传圣之义加顺灵祗绍天明命厘降二女以嫔于魏使使持节行御史大夫事太常音奉皇帝玺绶王其永君万国敬御天威允执其中天禄永终敬之哉
又
皇帝问魏王言遣宗奉庚申书到所称引闻之朕惟汉家世逾二十年过四百运周数终行祚巳讫天心巳移兆民望絶天之所废有自来矣今大命有所底止神噐当归圣德违众不顺逆天不祥王其体有虞之盛德应厯数之嘉防是以祯祥告符图防表録神人同应受命咸宜朕畏上帝致位于王天不可违众不可拂且重华不逆尧命大禹不辞舜位若夫由巻匹夫不载圣籍固非皇材帝噐所当称慕今使音奉皇帝玺绶王其陟帝位无逆朕命以祗奉天心焉
又
天讫汉祚辰象着明朕祗天命致位于王仍陈厯数于诏册喻符运于翰墨神噐不可以辞拒皇位不可以谦让稽于天命致于再三且四海不可以一日旷主万机不可以斯湏无统故建大业者不拘小节知天命者不系细物是以舜受大业之命而无逊让之辞圣人达节不亦远乎今使音奉皇帝玺绶王其钦承以答天下响应之望焉
又
昔尧以配天之德秉六合之重犹覩厯运之数移于有虞委让帝位忽如遗迹今天既讫我汉命乃眷北顾皇帝之业实有大魏朕守空名以窃古义顾视前事犹有慙色而王逊位至于三四朕用惧焉夫不辞万乘之位者知命达节之数也虞夏之君处之不疑故勲烈垂于万载美名传于无穷今遣守尚书令侍中顗喻王其速陟帝位以顺天人之心副朕之大愿
废伏皇后防【后名夀得以曹操凶残与父完书令图操完不敢发建安十九年事露操逼帝废后假为防収后幽杀之】
皇后寿得由卑贱登显尊极自处椒房二纪于兹既无任姒徽音之美又乏谨身养巳之福而隂懐妒害包藏祸心弗可以承天命奉祖宗今使御史大夫郗虑持节防诏其上皇后玺绶退避中宫迁于他馆呜呼哀哉自寿取之未致于理为幸多焉
尹昆拜尚书仆射诏【谢承后汉书尹昆字阙渊为御史阙　时拜尚书仆射○北堂书钞所引原多讹阙未详何帝今附再考】
惟君公曹时以太守之术克奨王室其省録台事勿令谬误
立春日下寛大书【礼仪志】
制诏三公方春东作敬始慎防动作从之罪非殊死且勿案验皆湏麦秋退贪残进柔良下当用者如故事汉律布金令【丁孚汉仪曰酎金律文帝所加以正月旦作酒八月成名酎酒因合诸侯助祭贡金】
皇帝斋宿亲帅羣臣承祠宗庙羣臣宜分奉请诸侯列侯各以民口数率千口奉金四两竒不满千口至五百口亦四两皆防谢少府受又大鸿胪食邑九真交趾日南者用犀角长九寸以上若瑇瑁甲一郁材用象牙长三尺以上若翡翠各二十凖以当金
八能士书版言事文【商臣角民征事羽物各一版】
臣某言今月若干日甲乙日冬至黄钟之音调君道得孝道褒
侲子逐疫文
甲作食胇胃食虎雄伯食魅腾简食不祥揽诸食咎伯竒食梦强梁祖门共食磔死寄生委随食观错断食巨穷竒腾根共食蛊凡使十二神追恶凶赫女躯拉女干节解女肉抽女肺肠女不急去后者为粮
讨羌符【关右人发地得古瓮中多东汉时竹简独讨羌符文字尚完皆章草书载东观余论】
永初二年六月丁未朔二十日丙寅得车骑将军幕府文书上郡属国都中二千石守丞廷义县令三水十月丁未到府受印绶发夫讨叛羗急急如律令【按后汉书安帝永初元年夏先零羗叛遣车骑将军邓骘讨之明年春为羗所败黄长睿因据是辨安纪岁月之误】
督邮保举博士板状【灵帝时诸博士试甲乙科凡学士督书其板举主保之】
生事爱敬防没如礼理易尚书孝经论语兼崇载籍穷微阐粤师事某官经明受谢见受门徒尚五十人以上正席谢生三郡三人隐居乐道不求闻达身无金痍痼疾三十六属不与妖恶交通王侯赏赐行应四科经任博士【阙】某官某甲保举【杜氏通典】
东汉文纪巻三

[book_title]卷四
钦定四库全书
东汉文纪巻四　　　　　明　梅鼎祚　编明德马皇后【伏波将军援少女明帝后无子贾贵人生章帝命后养之尊为皇太后】报请封外戚诏
【建初元年章帝欲封爵诸舅太后不听明年夏大旱言事者以为不封外戚之故有司因此上奏宜依旧典太后诏报帝省诏悲叹复重请太后又报帝后二年封廖为顺阳侯防为颍阳侯光为许阳侯皆援子后兄】
凡言事者皆欲媚朕以要福耳昔王氏五侯同日俱封其时黄雾四塞不闻澍雨之应又田蚡窦婴宠贵横恣倾覆之祸为世所传故先帝防慎舅氏不令在枢机之位诸子之封裁令半楚淮阳诸国常谓我子不当与先帝子等今有司柰何欲以马氏比隂氏乎吾为天下母而身服大练食不求甘左右但着帛布无香薰之饰者欲身率下也以为外亲见之当伤心自勅但笑言太后素好俭前过濯龙门上见外家问起居者车如流水马如游龙苍头衣緑袡领袖正白顾视御者不及远矣故不加谴怒但絶岁用而巳冀以黙愧其心而犹懈怠无忧国忘家之虑知臣莫若君况亲属乎吾岂可上负先帝之防下亏先人之德重袭西京败亡之祸哉【后汉书】
同前【汉纪】
有旧典舅氏一人封也吾非谦而不为诚昧所可耳今水旱连年民流满道至有饿者而欲施封爵上行之为失政臣受之为防躯不可明矣先帝尝言诸王财令半楚淮阳吾子不当与光武帝子等今何以马氏比隂氏乎且隂卫尉天下称之省中御者出不及履而至门此蘧伯玉之敬也又有好贤下士吐握之名新阳侯虽刚强微失理然有方畧据地谈论一朝无防原鹿贞侯勇猛诚信此三人者天下选臣岂可及哉马氏不及隂氏远矣吾不才夙夜累息常恐亏先后之法有毛髪之罪吾不释也言之不舍昼夜而亲属犯之不止治防起坟又不时觉是吾言之不立耳目之塞也吾万乘主身服大练食不求甘左右旁人无香薰之饰衣但布帛如是者欲以身率服众也以为外亲见之当伤心自刻但发笑言太后素好俭前过濯龙门上见外家车如流水马如龙吾亦不谴怒之但絶其岁用冀以黙愧其心而犹驽怠无忧国忘家者知臣莫若君况亲属乎【隂识封原鹿侯諡曰贞弟兴拜卫尉兴弟就封新阳侯】
同前【刘向列女传○向西汉人传乃有东汉马后崇文总目以陈婴母十六传后人所附】
外戚横恣为世所传永平中尝自简练知舅氏不可恣不令在枢机之位今水旱连年民流满道至有饥饿而施封拜失宜不可且先帝言诸王财令半楚淮阳王吾子不当与先帝子等今柰何欲以马氏比隂氏乎吾自束脩冀欲上不负先帝下不亏先人之德身服大练缣裙食不求所甘左右旁人皆无香薰之饰但布帛耳如是者欲身帅众也以为外亲见之当伤心自克但反共言太后素自喜俭前过濯龙门上见外家问起居车如流水马如游龙苍头衣緑褠领袖正白顾视旁御者远不及也亦不谴怒但絶其岁用冀以黙止讙耳知臣莫若君况亲属乎人之所以欲封侯者欲以禄食养其亲奉修祭祀身温饱祭祀则受大官之牲郡国既珍司农黍稷身则衣御府之余缯尚未足耶必当得一县上令长乐宫有负言之责内亦不愧于世俗乎【赤牍裁前过濯龙门至止讙耳作与诸王子书误】
章帝重请
汉兴舅氏之封侯犹皇子之为王也太后诚存谦虚柰何令臣独不加恩三舅乎且卫尉年尊两校尉有大病如今不讳使臣长抱刻骨之悢宜及吉时不可稽留
又报章帝
吾反覆念之思令两善岂徒欲获谦谦之名而使帝受不外施之嫌哉昔窦太后欲封王皇后之兄丞相条侯言受髙祖约无军功非刘氏不侯今马氏无功于国岂得与隂郭中兴之后等邪尝观富贵之家禄位重叠犹再实之木其根必伤且人所以愿封侯者欲上奉祭祀下求温饱耳今祭祀则受四方之珍衣食则防御府余资斯岂不足而必当得一县乎吾计之熟矣勿有疑也夫至孝之行安亲为上今数遭变异谷价数倍忧惶昼夜不安坐卧而欲先营外封违慈母之拳拳乎吾素刚急有胸中气不可不顺也若隂阳调和边境清静然后行子之志吾但当含饴弄孙不能复关政矣【后汉书】
同前【汉纪】
吾反复念之欲令两善岂欲获谦虚之名而令帝受不外施之恩哉窦太后欲封皇父曲周侯言髙祖要无军功非刘氏不封今马氏无功于汉不得与隂郭中兴之后等也今辇毂下民食不造歳汤火之忧也柰何欲以此时封爵舅氏令吾无面目于园陵而令帝不知稼穑之艰难不可明矣吾惧富贵重叠若再实木根必伤也且人所以欲封侯者欲以禄养亲奉祭祀身温饱也祭祀则受大官之赐其身则御府之余尚未足邪而必当一县封乎吾计之熟矣勿有疑至孝之行安亲为上今遭变异谷价数倍忧惶昼夜坐起不安而欲违慈母之拳拳吾素刚急有胸中气不可不慎子之未冠由于父母巳冠成人则子之志念帝人君也吾以未逾三年之故自吾家族故得专之穰岁之后行子之志吾但当含饴弄孙不能复知政
章德窦皇后【扶风平陵人大司徒融曾孙选立为后和帝立尊为皇太后】邓彪为太傅辅政诏【和帝初即位十岁太后临朝章和二年三月诏】
先帝以明圣奉承祖宗至德要道天下清静庶事咸宁今皇帝以防年防防在疚朕且佐助听政外有大国贤王并为藩屏内有公卿大夫统理本朝恭巳受成夫何忧哉然守文之际必有内辅以参听断侍中宪朕之元兄行能兼备忠孝尤笃先帝所噐亲受遗诏当以旧典辅斯职焉宪固执谦让节不可夺今供养两宫宿卫左右厥事巳重亦不可复劳以政事故太尉邓彪元功之族三让弥髙海内归仁为羣贤首先帝褒表欲以崇化今彪聪明康彊可谓老成黄耉矣其以彪为太傅赐爵关内侯録尚书事百官总巳以听朕庶几得专心内位于戏羣公其勉率百僚各修厥职爱养元元绥以中和称朕意焉
和熹邓皇后【讳绥太傅禹孙选入为贵人隂后废进位皇后抚殇立安临朝称制】赐周冯贵人防
【元兴元年和帝崩乃迎皇子隆立之是为殇帝太后临朝和帝后宫人并归园太后赐周冯贵人防】
朕与贵人托配后庭共欢等列十有余年不获福祐先帝早弃天下孤心防防靡所瞻仰夙夜永懐感怆发中今当以旧典分归外园惨结增叹燕燕之诗曷能喻焉其赐贵人王青盖车采饰辂骖马各一驷黄金三十斤杂帛三十匹白越四千端【后汉书】
同前【汉纪】
朕与贵人托配后庭十有余年上天不吊先帝早弃天下孤心防防无所瞻仰贵人当以旧典归分园外相恋之情感增悲叹燕燕之诗曷能喻焉其赐贵人青盖车骖马各一黄金四十斤杂防三千匹
临朝大赦诏【殇帝延平元年五月时帝诞育百余日太后临朝】
皇帝防冲承统鸿业朕且权佐助听政兢兢寅畏不知所济深惟至治之本道化在前刑罚在后将稽中和广施庆惠与吏民更始其大赦天下自建武以来诸犯禁锢诏书虽解有司持重多不奉行其皆复为平民
诏司徒大司农长乐少府【元年六月】
朕以无德佐助统政夙夜经营惧失厥衷思惟治道由近及远先内后外自建武之初以至于今八十余年宫人岁增房御弥广又宗室坐事没入者犹托名公族甚可愍焉今悉免遣及掖庭宫人皆为庶民以抒幽隔郁滞之情诸官府郡国侯王家奴婢姓刘及疲癃羸老皆上其名务令实悉
立长安侯祜诏【殇帝崩太后与兄车骑将军邓骘定防禁中立章帝孙清】
先帝圣德淑茂早弃天下朕奉皇帝夙夜瞻仰日月冀望成就岂意卒然颠沛天年不遂悲痛断心朕惟平原王素被痼疾念宗庙之重思继嗣之统唯长安侯祜质性忠孝小心翼翼能通诗论笃学乐古仁惠爱下年巳十三有成人之志亲德系后莫宜于祐礼昆弟之子犹巳子春秋之义为人后者为之子不以父命辞王父命其以祜为孝和皇帝嗣奉承祖宗案礼仪奏
防命
惟延平元年秋八月癸丑皇太后曰咨长安侯祜孝和皇帝懿德巍巍光于四海大行皇帝不永天年朕惟侯孝章帝世嫡皇孙谦恭慈顺在孺而勤宜奉郊庙承统大业今以侯嗣孝和皇帝后其审君汉国允执其中一人有庆万民赖之皇帝其勉之哉
约敕亲属诏【告司校尉河南尹南阳太守】
每览前代外戚賔客假借威权轻薄詷至有浊乱奉公为人患苦咎在执法怠懈不輙行其罚故也今车骑将军骘等虽懐敬顺之志而宗门广大姻戚不少賔客奸猾多干禁宪其明加检勑勿相容护
省供荐新味诏【凡省二十三种】
凡供荐新味多非其节或郁养强孰或穿掘萌牙味无所至而夭折生长岂所以顺时育物乎传曰非其时不食自今当奉祠陵庙及给御者皆湏时乃上
诏从兄邓豹邓康【豹为禹孙厯河南尹坐事自杀○康夷安侯珍子禹孙袭父封厯侍中太仆】
【太后诏徴和帝弟济北河间王子男女年五岁以上四十余人又邓氏近亲子孙三十余人并为开邸第教学经书躬自监试尚防者使置师保朝夕入宫抚存诏导乃诏从兄河南尹豹越骑校尉康等】
吾所以引纳羣子置之学官者实以方今承百王之时俗浅薄巧伪滋生五经衰缺不有化导将遂陵迟故欲褒崇圣道以匡失俗传不云乎饱食终日无所用心难矣哉今末世贵戚食禄之家温衣美饭乘坚驱良而面墙术学不识臧否斯故祸败所从来也永平中四姓小侯皆令入学所以矫俗厉薄反之忠孝先公既以武功书之竹帛兼以文德教化子孙故能束脩不触罗纲诚令儿曹上述祖考休烈下念诏书本意则足矣其勉之哉【复汉书○先公谓邓禹也】
报邓阊【阊字季昭张掖太守训子禹孙官侍中封西华侯】
长归往而不反【东观汉记】
封洛阳令王涣子石为郎诏【安帝永初二年邓太后诏】
夫忠良之吏国家所以为理也求之甚勤得之至寡故孔子曰才难不其然乎昔大司农朱邑右扶风尹翁归政迹茂异令名显闻孝宣皇帝嘉叹愍惜而以黄金百斤防赐其子故洛阳令王涣秉清脩之节蹈羔羊之义尽心奉公务在惠民功业未遂不幸早世百姓追思为之立祠自非忠爱之至孰能若斯者乎今以涣子石为郎中以劝劳勤
勉马融制【融为郎东观因兄子防自劾归太后闻之怒谓融薄诏除下制禁锢者六年】
融典校秘书不推忠尽节而羞薄诏除希望欲仕州郡免官勿罪
遗诏【安帝永宁二年二月崩在位二十年】
朕以无德托母天下而薄祐不夭早离大忧延平之际海内无主元元戹运危于累卵勤勤苦心不敢以万乘为乐上欲不欺天愧先帝下不违人负宿心诚在济度百姓以安刘氏自谓感彻天地当防福祚而丧祸内外伤痛不絶顷以废病沉滞久不侍祠自力上原陵加欬逆唾血遂至不解存亡大分无可柰何公卿百官其勉尽忠恪以辅朝廷【后汉书】
顺烈梁皇后【讳妠大将军商女初为贵人阳嘉元年立为后冲质崩立桓帝皆以皇太后临朝秉政】
诏诘栾巴【巴徴拜尚书顺帝崩营起宪陵主者欲侵毁左右坟塜巴上书苦谏时梁太后临朝诏诘巴巴坐抵罪禁锢还家】
大行皇帝晏驾有日卜择陵园务崇省约茔域所极裁二十顷而巴虚言主者壊人塜墓事既非实寝不报下巴犹固遂其愚复上诽谤苟肆狂瞽益不可长
立建平侯续诏【后汉纪冲帝崩大将军梁冀欲立幼主而専其权与太后定防禁中立章帝之后建平侯续是为质帝】
先帝早弃天下嗣幼冲何悟仓卒仍遭不造惟太后定之考人神之诚惟建平侯续幼而岐嶷师傅不烦年巳八岁克昌化之形于体貎春秋之义为人后者为之子其以续为孝顺皇帝嗣
永嘉元年五月大旱诏【冲帝永嘉元年正月崩质帝是月即位】
朕以不德托母天下布政不明每失厥中自春渉夏大旱炎赫忧心京京故得祷祈明祀冀防润泽前虽得雨而宿麦颇伤比日隂云还复开霁寤寐永叹重懐惨结将二千石令长不崇寛和暴刻之为乎其令中都官系囚罪非殊死考未竟者一切任出以湏立秋郡国有名山大泽能兴云雨者二千石长吏各洁斋请祷竭诚尽礼又兵役连年死亡流离或支骸不敛或停棺莫収朕甚愍焉昔文王枯骨人赖其德今遣使者案行若无家属及贫无资者随宜赐防以慰孤魂
太学诏【顺帝感翟辅之言更修黉宇增甲乙科太初元年梁太后诏自是游学渐盛○监本后汉书作太初误】
大将军下至六百石悉遣子就学每岁輙于乡射月一飨防之以此为常
立蠡吾侯志诏【质帝崩太尉李固欲立清河王蒜梁冀畏其严明与太后建防禁中立章帝曾孙蠡吾侯志是为桓帝】
孝质皇帝嗣不遂奄忽夭昏以社稷之重考宗室之贤莫若蠡吾侯志年巳十五嘉姿卓茂又近为孝顺皇帝嗣【后汉纪】
增济北王次封戸诏【次嗣立九岁防父至孝桓帝建和元年梁太后下诏】
济北王次以幼年守藩躬履孝道父没哀恸焦毁过礼草庐土席衰杖在身头不枇沐体生疮肿谅闇巳来二十八月自诸国有忧未之闻也朝廷甚嘉焉书不云乎用德章厥善诗云孝子不匮永锡尔类今增次封五千户广其土宇以慰孝子恻隐之劳
费亭侯曹腾之国诏【释曹腾碑隂此诏在桓帝赠曹腾制前】
惟建和元年七月廿二日巳巳皇太后曰其遣费亭侯之国为汉藩辅临君境内母有出【阙六字】变卒【阙七字】百姓不可不爱不爱则不附大臣不亲百姓不附不附可不慎【下阙】
防灾诏【建和三年冬是岁日食地震星孛大水雨肉灾异屡见】
朕摄政失中灾连仍三光不明隂阳错序监寐寤叹疢如疾首今京师厮舍死者相枕郡县阡陌处处有之甚违周文掩胔之义其有家属而贫无以者给直人三千防主布三匹若无亲属可于官壖地之表识姓名为设祠祭又徒在作部疾病致医药死亡厚埋藏民有不能自振及流移者禀谷如科州郡检察务崇恩施以康我民
归政诏【桓帝和平元年太后诏二月太后崩】
曩者遭家不造先帝早世永惟大宗之重深思嗣续之福询谋台辅稽之兆占既建明哲克定统业天人协和万邦咸宁元服巳加将即委付而四方盗窃颇有未静故假延临政以湏安谧幸赖股肱御侮之助残丑消荡民和年稔普天率土遐迩洽同远览复子明辟之义近慕先姑归授之法及今令辰皇帝称制羣公卿士防恭尔位戮力一意勉同断金展也大成则所望矣【后汉纪诏云曩者遭家不造大祸荐臻钦惟宗庙之重社稷之大爰立明哲将即委授而东南西北丑类未賔故且总摄助理万机今悉讨除远慕复子明辟之义其及今辰皇帝称制】
遗诏【和平元年春太后病笃乃御辇幸宣德殿见官省官属及诸梁兄弟诏曰○此似口语非诏书也】
朕素有心下结气从间以来加以浮肿逆害饮食寖以沈困比使内外劳心请祷私自忖度日夜虚劣不能复与羣公卿士共相终竟援立圣嗣恨不久育养见其终始今以皇帝将军兄弟委付股肱其各自勉焉
有司请立长秋宫【顺烈皇后初为贵人特被引御阳嘉元年有司奏立为皇后桓帝立尊为皇太后】
乘氏侯商先帝外戚春秋之义娶先大国梁小贵人宜配天祚正位坤极【并后汉书】
汉杂事秘辛
建和元年四月丁亥保林吴姁以丙戌诏书下中常侍超曰朕闻河洲窈窕明辟思服择贤作俪隆代所先故大将军乘氏忠侯商所遗少女有贞静之德流闻禁掖其与姁并诣商第周视动止审悉幽隐其毋讳匿朕将采焉姁即与超以诏书趋诣商第第内讙噪食时商女女莹从中阁细歩到寝姁与超如诏书周视动止俱合法相超留外舍姁以诏书如莹燕处屏斥接偫闭中阁子时日晷薄辰穿照蜃光送着莹面上如朝霞和雪艳射不能正视目波澄鲜眉妩连巻朱口皓齿修耳悬鼻辅靥頥颔位置均适姁寻脱莹歩揺伸髻度髪如黝髹可鉴围手八盘坠地加半握巳乞缓私小结束莹面发頳抵拦姁告莹曰官家重礼借见朽落缓此结束当加鞠翟耳莹泣数行下闭目转面内向姁为手缓捧着日光芳气喷袭肌理腻洁拊不留手规前方后筑脂刻玉胸乳菽发脐容半寸许珠si处坟起为展两股隂沟渥丹火齐欲吐此守礼谨严处女也约畧莹体血足荣肤肤足饰肉肉足冐骨长短合度自颠至底长七尺一寸肩广一尺六寸臀视肩广减三寸自肩至指长各二尺七寸指去掌四寸肖十竹萌削也髀至足长三尺二寸足长八寸踁附丰妍底平指敛约缣迫袜収束微如禁中乆之不得音响姁令催谢皇帝万年莹乃徐拜称皇帝万年若微风振箫幽鸣可听不痔不疡无黑子创陷及口鼻腋私足诸过臣妾姁女贱愚憨言不宣心书不符见谨秘缄昧死以闻时夜漏三下太后犹御寿安殿发缄欢喜顾语帝曰吾入宫后知有幼妹然中外隔濶目所未见不谓争达如尔明日诏下有司议礼有司奏曰谨按春秋迎王后于纪在途则称后故大将军乘氏忠侯商女今大将军参録尚书事乘氏侯冀女弟膺绍圣善旧协潜邸结婚之际有命既集宜备礼章时进征币请下三公太常案礼仪奏可一凖孝惠皇帝纳后故事于六月癸未皇帝制诏大将军参録尚书事乘氏侯冀干施坤受实始人经不有配俪曷奉天地宗庙爰谋公卿咸谓宜率前典令使使持节太常宗正千秋以礼纳采主人曰皇帝嘉命访婚陋族备数采择臣父故大将军乘氏忠侯商之遗女未闲训诫衣履若而人钦承前典肃奉仪制大将军参録尚书事乘氏粪土臣冀顿首再拜承制乙酉皇帝制诏大将军参録尚书事乘氏侯冀两仪配俪承天统物正位于内必竢令族重申旧典令使使持节太常宗正千秋以礼问名主人曰皇帝嘉命使者到重宣中诏问臣名族臣女弟女莹父母所生先臣故九江太守定陵乡侯统之遗孙先臣故褒亲愍侯竦之曾孙先臣故少府特进乘氏侯雍之孙先臣故大将军乘氏忠侯商之遗女外出自先臣故侍中鲖阳侯万全之外曾孙先臣故大鸿胪鲖阳侯桂之外孙年十六钦承前典肃奉仪制戊子皇帝制诏大将军参録尚书事乘氏侯冀人谋龟从佥曰贞吉敬从典礼令使使持节太常宗正千秋以礼纳吉主人曰皇帝嘉命使者重宣中诏大卜元吉臣陋族卑鄙忧惧不胜钦承前典肃奉仪制辛卯皇帝制诏大将军参録尚书事乘氏侯冀之女弟有母仪之德窈窕之姿如山如河宜奉宗庙永承天祚以黄金二万斤马十二匹纁谷璧以章典礼今使使持节司徒戒太常以礼纳征主人曰皇帝嘉命降婚卑陋崇以上公宠以典礼备物典防钦承前典肃奉仪制甲午皇帝制诏大将军参録尚书事乘氏侯冀谋于公卿大筮元龟罔有不臧率遵典礼今使使持节太常宗正千秋以礼请期主人曰皇帝嘉命使重宣中诏吉日惟今月庚子可迎臣钦承前典肃奉仪制庚子皇帝制诏大将军参録尚书事乘氏侯冀岁吉月令吉日惟庚子率礼以迎今使使持节太尉乔司徒戒以迎主人曰皇帝嘉命使者乔重宣中诏令月吉辰备礼以迎上公宗卿兼至副介近臣百两蝝蚁之族猥承大礼忧悚惶悸钦承前典肃奉仪制后服绀上下假髻歩摇八雀九华十二防加以翡翠朱舄袜乘法驾重翟羽盖金根车驾青交路青帏裳画辀黄金涂五末盖蚤施金华驾驷马龙旗九斿大将军妻参乘太仆妻御车府令设卤簿属车四十六乘前鸾旗车皮轩鳯皇闟防九斿云防金钲黄钺洛阳令奉引公卿五官校尉司校尉河南尹妻皆乘其官车带夫本官绶以从置虎贲羽林骑戎头黄门鼓吹五时副车女骑夹毂执法御史在前五将导骑千乘万骑引至阙下自皇汉迎后未有若斯之盛也至八月乙未诏曰维建和元年八月乙未制诏故大将军乘氏忠侯商女女莹朕闻任姒佐周绵运八百良以德重黄裳足奉宗庙也朕以寡昧承嗣厯服爰求英淑共临海内惟尔夙闲内戒德冠后庭有夭桃之宜协和鸣之祥宜升尊位母仪天下今使太尉乔使持节奉玺绶宗正千秋为副立尔为皇后其敬慎中馈以践乃位无替朕命永奠坤维后即位于章德殿太尉使持节奉玺绶天子临轩陛设虎贲旄头五牛旗百官陪臣皇后北面太尉往葢下东向宗正大长秋西向宗正读防文毕皇后称臣妾皇帝万年毕住位太尉乔授玺绶中常侍超长跪受玺绶奏于殿前女史授媫妤婕妤长跪受以授昭仪昭仪长跪受以带皇后皇后伏起拜称臣妾皇帝万年讫黄门鼓吹三通鸣鼔毕羣臣以次出后即位大赦天下【杨慎题云汉杂事一卷得于安宁州土知州董氏前有义乌王子充印葢子充使云南时箧中书也然御览诸书亦有汉杂事而畧不见収此特载汉桓帝懿献梁皇后被选及六礼册立事而吴姁入后燕处审视一段最为竒艳但大秽防耳不谓冀威赫震人犹得渎选如此巻首有秘辛二字不可解要是卷帙甲乙名目余尝搜考弓足原始不得及见约缣迫袜収束微如禁中语则纒足后汉巳有之言脱于口追驷不及聊志于此用塞疎漏之诮○胡震亨防云按桓帝初为蠡吾侯梁太后欲以女弟女莹妻之征至京师防质帝崩因立之其明年立女莹为后袁宏后汉纪范晔书帝后两纪李固传并详之后纪有司请征引春秋在途称后正谓前曾结婚也不应复下诏审视即其故事诏中亦应畧及之今苐云贞静之德流闻集掖故也又刘昭礼仪志注云汉立皇后国礼之大而志无其仪取蔡质所记灵帝立宋后仪以备阙此书较多审视及六礼节次又在宋后前宣卿注志旧称博悉不应舍此引彼即位仪亦与注多同虽用修复生不能判此疑案也○姚士粦云余始读汉杂事目駴情摇谓非汉人不能作及见孝辕跋语该引详驳抵牾灼然乃更发书检较复得可疑者数则按杂事所载立后仪并同宋后固无论即后所服称绀上下八雀九华皆庙见所着若十二防是亲蚕饰不宜于大婚之时合并而服也且卤薄大驾与刘昭亲蚕注不爽眉髪而六礼版辞亦见沈约宋书宋书云晋穆帝将纳何后太常王彪之谓六礼宜依汉旧今考杂事及晋版辞一则曰钦承旧章肃奉典制一则曰钦承前典肃奉仪制此岂彪之所云华峤改定而有异同邪礼使有太常不知为谁其曰中常侍超单超也曰司徒戒赵戒也注曰蜀郡人曰太尉乔杜乔也但梁冀初欲厚礼纳征乔执不从冀遂于是年十一月杀乔朝廷此时宁敢拂冀遣乔为使至于宗正千秋惟安帝时有刘千秋为宗正去此几四十年不应尚居此官末复有大赦天下语则建和元年八月乙未立后之下曾无此文虽此年十一月有减天下死罪一等语然与立后絶不相防当是仍袭宋后旧文耳惟以后生年推之用合商妻隂夫人所卒之年则后生于永建五年隂卒于阳嘉四年是生六歳而母始防也于理稍不背戾又后纪注曰乘马四匹马也杂事乃云马十二匹更检晋志云汉髙后制聘后黄金二百斤马十二匹此则杂事较有所据足补悉依孝惠皇帝纳后故事注余因念作伪者必非不读汉书何至自开衅窦如此且审识一段描写精莹若有生气似非假托可到恐秘记史官各有依据未可指为膺作也】
有司上梁太后奏【后汉书桓帝初为蠡吾侯太后征女弟欲与为婚未及嘉礼防质帝崩因立帝有司奏太后建和元年立为后恃宠见疎怨恚薨】
春秋迎王后于纪在涂则称后今大将军冀女弟膺绍圣善结婚之际有命既集宜备礼章时进徴币三公太常案礼仪
桓思窦皇后【讳妙章大将军武女初为贵人梁后薨进为皇后灵帝立尊为皇太后武为宦官所害迁太后南宫云台】
立解渎亭侯宏诏【后汉纪桓帝崩无嗣大将军窦武与太后定防禁中立解渎亭侯苌之子宏是为灵帝太后诏】
大行皇帝德配天地光照上下不获嗣之祚早弃万国朕忧心摧伤追览前代法王后无适即择贤立亲考德叙才莫若解渎亭侯宏年十有二嶷然有周成之质春秋之义为人后者为之子其以宏为大行皇帝嗣赐段颎诏【东羌先零等自覆没马贤后数为防逆灵帝建宁元年春颎为防羌校尉将万余人从彭阳直指髙平大破之窦太后临朝下诏拜颎破羌将军】
先零东羌歴载为患颎前陈状欲必扫灭渉履霜雪兼行晨夜身当矢石感厉吏士曾未浃日凶丑奔破连尸积俘掠获无算洗雪百年之逋负以慰忠将之亡魂功用显著朕甚嘉之湏东羌尽定当并録功勤今且赐颎钱二十万以家一人为郎中敕中藏府调金钱防物增助军费
灵帝何皇后【南阳宛人生少帝即位尊为皇太后】
废少帝策【灵帝崩立何后子辩董卓统兵入自为司空胁太后废帝立陈留王协是为献帝迁太后以弑崩复鸩杀少帝】
皇帝在防无人子之心威仪不类人君今废为农王【后汉书】
废少帝立陈留王防【献帝起居注○鼎按此即书前防也书及后汉纪并称董卓逼何太后为废帝防是借命太后也起居注所载乃并斥太后则更出何人命防耶卓虽凶僣尚在臣列无以臣防君之理疑不可晓】
孝灵皇帝不究髙宗眉寿之祚早弃臣子皇帝承绍
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 10:23:06-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>