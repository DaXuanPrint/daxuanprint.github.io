<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="提要,原序,卷一,卷二,卷三,卷四,卷五,卷六,卷七,卷八,卷九,卷十,卷十一,卷十二,卷十三,卷十四,卷十五,卷十六,卷十七,卷十八,卷十九,卷二十,定斋集全文在线阅读,定斋集全文在线下载,大玄古籍书库">
<meta name="description" content="宋代诗文别集。20卷。蔡戡著。全书以奏议策论为主。《四库全书总目》谓其“集中所上奏札，条列明确，类皆侃直忠亮，为经世有用之言。其论边事，专以严备自守为主，而不汲汲于和战纷争，远虑深谋，亦非好事偷安者所可几及”。如《乞备边札子》，论严守边防之重要性，言词剀切，切合实际。第12卷为汉高帝、文帝、武帝、宣帝、陈平、王陵。申屠嘉等一系列帝王将相的人物论，含借古喻今之意。诗歌亦多忧国之作，如《题盱眙》：“自古东南第一山，于今无异玉门关。乱云衰草苍茫外，赤县神州指顾间。击楫何人酬壮志，凭栏终日惨愁颜。中原父老应遗恨，">
<title>定斋集_蔡戡_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">定斋集</span> <br/>
          作者： <span class="inputVal" id="bkauthor">蔡戡</span> <br/>
          朝代： <span class="inputVal" id="bkdate">宋代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">类书文集,诗文集,完结</span> <br/>
          字数： <span class="inputVal" id="bknum">[book_length]118001</span> <br/>
          说明： <span class="inputVal" id="bkdec">宋代诗文别集。20卷。蔡戡著。全书以奏议策论为主。《四库全书总目》谓其“集中所上奏札，条列明确，类皆侃直忠亮，为经世有用之言。其论边事，专以严备自守为主，而不汲汲于和战纷争，远虑深谋，亦非好事偷安者所可几及”。如《乞备边札子》，论严守边防之重要性，言词剀切，切合实际。第12卷为汉高帝、文帝、武帝、宣帝、陈平、王陵。申屠嘉等一系列帝王将相的人物论，含借古喻今之意。诗歌亦多忧国之作，如《题盱眙》：“自古东南第一山，于今无异玉门关。乱云衰草苍茫外，赤县神州指顾间。击楫何人酬壮志，凭栏终日惨愁颜。中原父老应遗恨，只见毡车岁往还。”情调慷慨悲凉，抒发了对朝政的不满。又如《天柱峰》：“壁立千峰紫翠浮，一峰直上更孤遒。世间有此擎天柱，何用人怀杞国忧。”情真意切，寄托了对振兴国家的热切期望。</span> <br/>
          封面： <span class="inputVal" id="bkimg">Z_18627.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]定斋集
[book_author]蔡戡
[book_date]宋代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]类书文集,诗文集,完结
[book_length]118001
[book_dec]宋代诗文别集。20卷。蔡戡著。全书以奏议策论为主。《四库全书总目》谓其“集中所上奏札，条列明确，类皆侃直忠亮，为经世有用之言。其论边事，专以严备自守为主，而不汲汲于和战纷争，远虑深谋，亦非好事偷安者所可几及”。如《乞备边札子》，论严守边防之重要性，言词剀切，切合实际。第12卷为汉高帝、文帝、武帝、宣帝、陈平、王陵。申屠嘉等一系列帝王将相的人物论，含借古喻今之意。诗歌亦多忧国之作，如《题盱眙》：“自古东南第一山，于今无异玉门关。乱云衰草苍茫外，赤县神州指顾间。击楫何人酬壮志，凭栏终日惨愁颜。中原父老应遗恨，只见毡车岁往还。”情调慷慨悲凉，抒发了对朝政的不满。又如《天柱峰》：“壁立千峰紫翠浮，一峰直上更孤遒。世间有此擎天柱，何用人怀杞国忧。”情真意切，寄托了对振兴国家的热切期望。
[book_img]Z_18627.jpg


[book_title]提要
钦定四库全书　　　　　　集部四
提要
定斋集二十卷　　　　　别集类三【宋】
【臣】等谨案定斋集二十卷宋蔡戡撰戡字定夫其先兴化军仙游人端明殿学士襄之四世孙也祖绅绍兴中官左中大夫始寓常州武进县戡幼承门?补溧阳尉後中乾道丙戌进士甲科官至宝谟阁直学士宋史不为立传故其行事不槩见凌迪知万姓统谱载戡持节五羊代输赋银民甚便之为湖南宪有定乱功为京兆尹岁涝籴艰亟请发廪民赖以济其叙述颇详然案集中诸表启则又尝任京西运判广东运判湖北总领广西经略淮西总领等官其乞致仕劄子及效白乐天自咏诗中亦颇见其槩而迪知均未之及盖其集久佚不传故迪知莫能详也集本四十卷乃绍定三年其季子户部郎官总领四川财赋廙所刋眉山?为序见於陈振孙书録解题今据永乐大典所载者蒐采彚集并从历代名臣奏议得所未载者二十篇互相订正厘为二十卷较诸原目十殆得其五矣?序称戡鲠挺不阿屡更繁剧宣力四方无不殚尽汔以全节始终今观集中所上奏劄条列明确类皆侃直忠亮为经世有用之言其论边事专以严备自守为主而不汲汲於和战纷争远虑深谋亦非好事偷安者所可几及方之同时名臣实龚茂良之流亚惜史家不备其生平几至湮没今幸遗集复彰尚得以考见大畧谨旁采纪传於人名事实有可稽核者悉为参互证明庶以补宋史之阙漏焉乾隆四十六年九月恭校上
总纂官【臣】纪昀【臣】陆锡熊【臣】孙士毅
总校官【臣】陆费墀

[book_title]原序
自建炎渡江中兴立国百度草创然厥初收合一时之才亦自足供一时之用拨乱反正运奇敌忾固归於将相大臣若其他列职士大夫主谟议谏诤者有人司典章讨论者有人掌书命制诏者有人理财赋出入者有人皆克称其职有益於国有闻於後是皆高宗神术兴起作成有以致然诗云古之人无斁誉髦斯士斯之谓矣高宗能运作人之妙享得士之宁人才衆多公是别白虽中厄於秦氏之斵丧然脉理之流传声气之陆续终不可没及孝宗嗣德龙飞而羣才奋扬发於久抑之余诜然角立杰出孝宗培壅护持日加月益至於乾道淳熙之际则其成效大验着於天下光明硕大有不可揜当此之时孝宗以神智英睿听览於上羣臣亦精白罄竭奉承於下兵革不用海内乂安风俗纯茂民物殷富盖自渡江几六十年至是为盛可不谓懿哉惟宝谟阁直学士定斋蔡公是乃特出於乾道淳熙之际者也尚论其世而考其行事究其立言固知其为卓然一时之杰矣公端明殿学士忠惠公四世孙早擢上第践册府方北门条对便殿造辟皆有鲠挺不阿之言虽上拂下摩身几殆危无所回忌自是益为士论推服继膺天子之眷屡更内外繁剧凡四十年其间当事任扞方面将使指总赋舆宣力四方无不殚尽然亦以方正不挠违世戾俗因至落拓不偶久劳於外晚节独荷天子恩顾益宠进跻法从则公亦既老矣虽以权门势焰烜赫欲以热官怵公者甚至而公乃晦匿避远不少汚其腻汔以全节始终又岂非人之所难能哉?尝获从庐陵刘公清之游虽不获一亲君子光仪第因刘公稔闻公建明植立之懿窃所佩服甚久今又伏观公之文集绳墨谨严制作森具巨细得体丰约中度诗圆美清遒浑然不见刻雕之迹赋则规古体物宏肆罗络闯於衡思之阈论奏确訒恳恻实而不浮务求为可行而不近名窃尝谓自昔有问学志节之士不屑以文名者则其文必纯质浑大而趣味有余有专期以文名者其文尝艰深迫急而气质浅薄何则士不屑以文名岂非其道德之藴义理之积溢而见诸立言遣辞之间如风行水上有自然之文词达而理举其专期以文名者其语非不工且善顾每伤於雕刻攟裂摸拟缀缉不近古人夷旷浑灏之体如絺绘组绣非无可观然其美亦尽於一观而已惟公平生砥砺操持盖欲以节业自见於世岂屑以文名者而见於论着固视前修无愧然则公信可谓卓然一时之杰足以追继忠惠之盛烈也哉公之季子户部郎官总领四州财赋廙素厚善?顷尝相遇於沙羡今又相遇於蜀?亦久知户部为人英毅敏达亲仁从善体国爱人虽出其天性然亦家法之素所习闻也既以公集四十卷锓木将广其传以幸惠後学且不鄙衰陋俾为之序?不敢辞绍定庚寅人日眉山李?序

[book_title]卷一
钦定四库全书
定斋集卷一　　　　　　　宋　蔡戡　撰奏议
进贞观谏录劄子
臣闻人君以纳谏为圣人臣以进谏为忠三代以还善纳谏之君无若唐太宗善谏之臣无若魏徵太宗以英武不世出之资取孤隋攘羣盗平定天下皆其余事然而贞观之治庶几成康似非太宗所能自致所以致此者徵进谏之力也徵所以敢谏者太宗导之使谏也故太宗尝曰魏徵劝我偃武修文中国既安四夷自服朕用其言徵之力也徵亦曰陛下开臣使言故臣得尽其愚若拒而不受臣何敢数犯顔色乎盖君能纳谏故臣能进谏君臣相须从古已然恭惟陛下聪明冠伦上参尧舜勤劳稽古下慕太宗有以见陛下求治之切臣闻木从绳则正后从谏则圣太宗所以成贞观之治者一本於纳谏而已陛下欲还太宗致治之隆必求当时政治之本欲知太宗纳谏之效必观当时进谏之言臣尝夷考其人魏徵固善谏而在廷之臣有若王珪马周刘洎禇遂良虞世南岑文本辈以谏名者又不可一二计内则闺门至亲乘间进说外则蕃夷武将因事纳忠想其当时瞽为诗工诵箴谏士传言大夫规诲駸駸乎有治古之风自非太宗导之何以至此臣念羣臣谏语散在史册不可类举谨用裒集切於治道者凡百事聚成一书厘为二卷名曰贞观谏录缮写进呈如蒙陛下万几之余特赐一览不惟忠言嘉论有禆圣学之明而日就月将可成贞观之治臣不胜惓惓之诚取进止
乞备边劄子
臣恭惟陛下即位以来宵衣旰食思中兴之治於兹一纪建议之臣莫不以恢复为已任玩岁愒日未闻成功陛下固已厌之故外坚和好以休士卒内修政事以待机会可谓得上策矣臣闻之书曰惟事事乃其有备有备无患传曰不备不虞不可以师是故於无事之时必先为有事之备事至而备正犹已雨而彻桑土大寒而索衣裳不亦晚乎向者秦桧当国十余年间币聘交驰边烽不警南北之民得以休息乃制礼作乐粉饰太平示天下不复用兵及其金亮败盟长驱而来如入无人之境践蹂淮甸睥睨长江人心惊惶国势迫蹙幸而上天垂佑金亮中殒师徒亦溃弃甲而归自非九庙威灵两宫神圣德动天地恩结人心则安危之机未可知也然而天幸不可以为常和好不可以为安贪婪变诈之敌不可以为诚不思所以先备而预防之万一北人出吾不意掩吾不备然後徐为之图将有後时之悔臣所领州县密迩敌境忧边思职是亦臣所当言也臣愚以为防秋在即欲望陛下戒谕大臣申饬边郡凡常岁所以为备者悉举而行又当讲求其所以未至者阴为之防或有缓急则吾有所恃而不恐矣如是则以守则固以和则久惟陛下留神幸甚
荐鄂州通判刘清之状
照对臣等待罪本路职任虽不同其於荐贤报国臣子之心则一部内有贤知而不举当得蔽贤之罪臣等不敢隐嘿窃见承议郎通判鄂州军州事刘清之学行醇笃议论平正不为矫激以盗虚名不肯诡随以追时好其忧国爱民之心趋事赴功之意出於恳恻居官首以风化为务留意学校广延生徒又率介胄子弟欲习兵书者肄业其中荆楚之俗尚鬼病者不药而巫死者不葬而火清之力禁止之而又斥淫昏之祠表烈女之墓抑告讦之风使民知向屡摄郡事邦人宜之顷任太常寺主簿以忧去官今任垂满其人静重耻於自媒臣等不言终恐湮没欲望睿慈特赐旌擢或且试以一郡必能抚字疲民假以一节必能澄清属部傥不如所举臣等甘坐谬举之罚须至奏闻者
议治赃吏法状
臣闻法贵於行不贵於重太重则不可常行法重而必行非先王之法也王者之政盖有不忍之心存焉一有不忍之心则法虽重而未必常行不过救一时之弊而已今夫蠧国害民莫甚赃吏虽肆诸市朝有不足恤伏见陛下初政以来举行决配之法所以严戢此徒而惠爱斯民者可谓至矣然十五六年之间抵触重宪者数人耳岂州县之吏人人精白谨廉或畏法远罪而不犯有司乎然赃吏固自若也国家忠厚与周匹休风俗习为醇美监司守臣务行寛大坐视笞辱黥涅与徒隶等恶伤士类故不忍为甚则持释氏因果之说宁镌秩罢官不肯劾吏必不得已使之寻医而去赃汚狼籍所不可掩姑求一二微罪应课塞责或经年参选或遇赦叙用复使临民其害滋甚臣愚欲望圣慈特赐详酌凡赃吏罪至决配者姑免其罪编置海外州军虽遇大赦永不量移或情理巨蠧非常法所可治者取自圣裁时一用之仍乞睿旨严饬监司守臣悉以刺举部内有犯失于觉察或他司按劾或朝廷访闻考验得实者并坐之庶得赃吏必达不至漏网重为民害
乞代纳上供银奏状
臣一介么麽误蒙陛下使令猥当一路之寄臣于去年八月十四日陛辞面奉玉音令臣到官兴利除害不得循常守故臣佩服圣训夙夜以之臣自去年十二月入境初见寮吏与夫士庶首询民间疾苦异口一词莫不以科买上供银一事为扰臣深求其故盖缘本路诸州每年所发上供银除减放外总计钱一十五万二千一百六十九贯文省自来均下一十四州府於岁入系省等钱内置场买银起发後缘诸州累经盗贼人户逃移赋入无几诸州遂将所买上供银科敷人户买纳每年转运司虽蒙朝廷于广州卖钞钱内支拨五万贯文省贴助充本往往实惠初不及民并依旧例尽行科买甚者藉此为名过数抑敛以供州县他用官吏并缘为奸催科输纳之际其扰有不可胜言坐是富者日贫贫者日困或转徙他州或相聚为盗所在户口稀少盗贼公行职由此也前後监司守臣陈请不一朝廷虽送户部勘当户部往往难于施行近因知英州葛霖奏请见蒙行下本路诸司指定逐司遂陈请乞除广州每发上供金银等及十三州府进奏天申节并大礼银并依数起发外又不愿支请广州卖钞库逐年拨降钱数欲将十三州府上供银三万四千三百余两尽数放免已具状供申朝省未奉回降指挥臣深虑户部必以蠲除上件银两有亏经费未肯施行臣向尝面奏昨来本司前提举官葛世显曾于存留盐本钱外献钱二十九万文省陛下却而不受此钱见今桩管在都盐仓臣欲到官契勘常平米数或有移用欠折即将上件钱收籴补足或与本路贫民下户代纳积欠苖税伏蒙陛下宣谕卿如此用心甚好臣自交割已後一面委官盘量常平米斛已有近地数州申到往往逐年兑换必无陈腐欠折借使移用到收成日自可补足兼本路州县追催税赋急于星火不容更有积欠所以前项都盐仓钱二十九万贯未有支遣积而不散亦恐啓小人觊觎之心臣愚欲望圣慈断自宸衷将此钱数并广州卖钞库每年应副转运司作买银本钱五万贯截自今年更不支拨付转运司并从本司措置自淳熙六年为始均作三年买银起发所有诸州逐年买拨上供银欲乞权罢三年虽未能便行放免亦足以少寛民力又于户部经费初不相妨如蒙圣慈特从所请即乞行下庶几十三州数十万户室家相保安于田里而无科敷抑勒之扰流离冻饿之苦咸知圣泽所及不间远迩甚大惠也臣不胜万幸
割属宜章临武两县奏状
臣所据广州通判陆俱状申备录在前外逐司询访审究郴州宜章县太平宜章二乡有莽山诸峒隣接连英韶州之境桂阳军临武县有乌峒等处又接于莽山之傍其间山岭峻险民多?悍素为盗贼渊薮岁有小歉则百十为羣出没劫掠大则千数金鼓旗帜冲突广东连州首被其害自建炎以来有李冬至李夀有邓庄有李鬼七有唐黄六有骆科曹雄有欧念五李十五近年则有李金黄谷去岁又有李念九陈峒邝深皆是猖獗之甚者必合广东湖南两路兵力然後可以剿戮如去春陈峒窃发连州接界去处朝闻结集暮已冲突肆为剽掠居民虽有山寨逃避不及多被掳刼其陈峒则取桂阳县境径往道州江华县邝深则取连州阳山县以趋广州怀集县经畧安抚司拨摧锋军将官刘安巫迁等领兵掩击败之於怀集县界郭湴村又败之於连州界大镬村捕逐至地名卢田摧锋军统制官张喜又复掩杀遂窜归宜章本峒兼陈峒自江华县复回太平乡意欲冲突连州而经畧司调发本路钤辖黄进统制官张喜并统领刘安等军并节次调发诸州屯驻摧锋军广州将兵共二千余人分布於连州夹界逼近贼巢把截後来湖南节制进讨而广东摧锋军与湖南诸军相望贼势穷迫无所逃死遂入地名十二渡继即就擒若广东把截不严致陈峒窜逸入广东界四散奔冲湖南虽有重兵亦不能追捕擒获故湖南节制辞免恩命奏状内云得广东把截之助以此可见湖南非赖广东摧锋军把截则不能成功广东非得湖南诸军深入亦未必能灭贼故合两路兵力乃可擒制此近事之明效也向来李金窃发乃尽结太平长乐二乡之人以出近日陈峒之发止是太平一乡之人耳曾未及李金三分之一而湖南调发潭鄂衡全之兵为未足又招敢死一军及郴桂等州弓兵土豪诸溪峒猺人总计几二万人方能讨捕今若割宜章临武属连州或有盗贼窃发广东虽尽起一路摧锋军将兵巡尉弓兵土豪尚不及万人设有多於陈峒之衆则又无以为策兼广东郡邑平时自有汀贑等盗贼往来出没常须留兵弹压非若湖南可尽起一路兵甲专事宜章也故自来宜章临武盗发湖南任讨捕之责广东任把截之责今若割属连州则广州兼任讨捕之责而湖南但截本路而已在湖南兵力把截本路则有余在广东兵力兼任讨捕则不足盖连英韶与贼巢连接去处路径通彻非一既悉力以入贼巢无兵把截则必冲突而来不惟广东被其蹂践必又冲突广西三路皆被其害矣兼湖南近日调发所费钱粮以十余万计其运粮之夫亦起於诸郡仅可支吾广东州县财赋人民不敌衡潭之一邑若割贼巢以属连州倘有复如陈峒者则广东事力人夫必不能供亿馈饷假有朝命令湖南助给则官吏必分彼此不肯协力办集如湖南讨捕之时况今来广州通判陆俱体访得宜章临武之人往来连州比之郴州桂阳军其路程既已遥远兼宜章在连州之东北有斛岭限之临武在连之正北有小桂岭限之皆崎岖荒迥不毛之地三十余里亡命之徒藏伏其间商旅被害无时无之行者必结徒侣挟兵刃而後敢行今二县若属连州则文移往来民输纳缓急般运钱粮皆为不便兼连州桂阳县奉化乡与宜章临武邻接渐染日久亦间有不从州县追呼者奉化乡又有漓水等峒猺人数百家亦皆?悍每遇宜章临武人窃发或相连结去岁陈峒之扰其漓水等处人亦声言为盗偶得钤辖黄进领重兵在界首把截得以弹压又且劝谕使之趁时耕种方知畏惮不敢妄动今若与宜章临武并为一郡邻里相接婚姻相通万一相啸聚其徒益衆其势益张窃恐猖獗湖南亦难制矣是将为广东湖南无穷之苦兼桂阳旧为监近陛而为军其民方窃欣幸今乃一旦而为县宜章临武久隶湖南素轻广东屡来蹂践连州被害尤甚今乃一旦改而属连则人情必不安帖今者所准省劄备坐湖南奏请内称废并州县割隶地界人情安於故常多所不乐况宜章弓手诸乡弹压与夫山谷强梁之徒常时意轻广东郡县出没剽夺畧无忌惮今乃一旦割隶心所包藏或未可测若官府先事张皇遣官行视旱荒之际脱有意外为害不细是湖南已自深见利害之大割属之难诚为至当之论兼又称广东摧锋军屯驻黄沙然後可以相视摺岭寨栅鄂州屯驻军暂留桂阳然後可以废并桂阳军庶几备预不虞有利无害又以见湖南重於割并不敢轻易至於如此兼又奏乞先次劄下广东帅漕宪司相度盖欲本路诸司尽究利害今逐司询访审究得宜章临武二县利害逐一开具在前委是不可割属连州况宜章临武两县管下有黄沙龙回等寨屯鄂州大军几及千人若抽回鄂州大军易以广东摧锋军其摧锋军近虽凖指挥以三千为领缘广东郡邑地广人稀隣接江西福建湖南其汀贑之人每岁春时动是三二百人为羣以商贩为名纵横於广东循梅惠新南恩州及广州外邑之境以往广西雷化等州掠取牛畜而归稍失备御即纵剽夺兼宜章临武之人平时结集其徒三二十辈直入连州界甚则取道广州怀集以往广西封贺等州所过刼畧妇女牛马率以为常稍有荒歉则千百为羣因致猖獗故连英韶广潮惠循梅肇南雄共二十一处皆屯摧锋军以备之兼前者拨二百人往静江府屯驻其广东屯驻诸处除广韶州外其余人数不多若更拨千人以往宜章临武屯驻则诸处兵势单弱缓急不能御盗却恐误事又如去年陈峒之扰摧锋诸军大半集於连州把截五月方得平定诸军次第回归未得休息又有李接之报六月复调发往南恩德庆新封州把截又差往容化等州会合讨捕向使陈峒未平而李接窃发则广东兵力不能支吾若更添招摧锋军缘新刺到人未可倚仗近帅司新招四百人他日调发必以十人为率新旧杂用若多用新人不习行阵或有窜逸之患兼帅司招刺已多若更添招则旧人分布不足无以相制委是难以那拨军兵往宜章临武屯驻事属利害欲望圣慈特降指挥行下湖南帅漕宪司照应免拨宜章临武二县属连州只令仍旧实为长久之便
御盗十事劄子
臣近凖尚书省劄子备坐湖南转运副使辛弃疾劄子奏官吏贪求民去为盗事恭奉圣旨指挥劄下诸路监司帅臣遵守施行臣猥以非才亦预陛下临遣一人之数臣祗役三时尸素无补不能布宣德意勤求民瘼屏斥贪吏抚循远人少寛陛下南顾之忧至勤戒勅如此臣闻命震恐无所逃死臣敢不精白一心上体圣意遵守施行外臣有御贼事宜冒昧闻奏臣所部封恩州德庆肇庆府与广西高容藤梧接境诸州探报日至大抵妖贼李接深入山林拥衆自卫驱迫平民以抗官军凡所杀获无非胁从之人终未得其首领容化郁林等州大半为盗其余或御寇或运粮战亦死遁亦死数州之民坠於涂炭深可痛伤臣闻李接本一弓手奋臂而起啸聚数千人刼掠州县迫杀官吏势便猖獗又陈子明陈南容徐铁条杨夀彭四十苏生陈方寄谢宁周国生等各以衆应之自五月至今首尾半年未就翦扑臣窃谓向来陈峒凭据险阻结集姻党急之则入巢穴缓之则出抄掠似未易图一旦朝廷专委帅臣分拨大军出其不意直捣巢穴曾未旬月贼徒授首今李接乃偶起之贼其徒亦乌合之衆非陈峒比势亦易於平殄积日累月未闻成功盖陈峒志在抄掠不敢径犯城邑力抗官军尚有招降之望李接狂僭万死有余自知不复生全在朝廷亦无招降之理所以诳诱其徒致死拒捕侥幸一胜计穷势蹙必须奔窜入海借使李接就戮其余首领尚多陈南容有衆数千亦非小盗若不速为之所不惟此贼得以假息深虑生灵苦於荼毒军士疲於征戍州县困於供亿缘边溪洞濒海蛮蜑万一扇动岂不可忧臣身在远外不当言事念盗发邻境密迩封部先事而言亦臣之职窃惟庙谟自有长算廷臣岂无忠言何取疎逖小臣千虑之微然广西去朝廷五千里臣置司处去广西不过数百里所得探报为甚详传闻为甚审臣久辱陛下教养又膺陛下委寄忧国之心不能自已臣有管见十事备列如後
一李接窃发以来所至州县不专杀戮往往开发仓廪赈施贫乏招纳亡命伪补官资愚民翕然从之臣恐有无赖士人为之谋主盖贼衆虽多亦不足虑使一稍有智虑者教以计策卒未可图臣愚欲乞朝廷行下给榜招募本处下第举人负罪官吏及流落无聊之人有能身入贼营诱杀首领或设计误贼陷於败亡者优加旌赏或但献策可采者亦量给钱米以羇縻之庶几贼党疑贰不肯招纳无赖之人人亦不为贼用
一臣近据探报广西招到胁从之人例皆文手遣之此曹室庐焚荡田业荒芜妻子离散已无所归势必再入贼党後所禽获即系前日文手之人不得不诛臣恐自此难以招降臣愚欲望朝廷行下凡招到人择其强壮者刺充将兵月给粮食弱者支常平钱米权赡养之候事平日或分隶诸军或放归田里庶几招降之人不至再入贼党
一臣窃见宜邕等处连接诸蛮高化等州濒近海道深恐贼势穷蹙必为遁计若窜诸蛮则诱引为寇若入海道则无所不通卒难收捕害未有涯臣愚欲望朝廷行下广西把截要路及谨备海道不得舣泊舟船无使走透贼徒致贻後患
一臣窃谓自古盗贼之起皆缘守令贪残巡尉怯懦民已困而不加恤盗将作而不知禁驯致猖獗若守令得人巡尉尽职则民自乐生盗亦知畏然则澄汰守令与巡尉者监司帅臣之责也比年士风习为寛大不肯按吏间有劾奏闻见必骇怨谤并兴甚则以为生事邀功人情避怨远嫌遂至失职虽陛下督责切至终恐不能仰体圣怀不过指摘一二小吏塞责而已臣愚欲望朝廷遴选朝臣或只於各路监司中差强干廉明者巡行州县徧察守令巡尉贪残者奏劾之庸谬者斥逐之老病者与之岳祠怯懦者易以他任使州县之间近民之官稍稍澄肃则朞月之间民悉受赐臣伏见庆历中从欧阳修之请分遣朝臣按察使官吏本朝自有故事可举而行
一臣闻辟以止辟刑期无刑古先哲王无不好生而恶杀乃不可不杀者圣人亦岂为是姑息也况盗以害人为事不杀之则人被其害矣祖宗旧法强盗持仗五贯者死今州县勘鞫务为姑息多出其罪以图阴报或有为之囊橐密行贿赂以求末减凡所供欵先申不曾杀人放火奸污等事狱成又以情轻或刑名疑虑奏裁遂得免死不过流配行不数驿破枷去械奔窜他所又复为盗数十为羣所在剽畧若有大盗则相率从之此皆累犯剧贼非若愚戆村民百人之中有此数人则难禽制臣愚欲望圣慈严切行下诸州应犯强盗罪至死者并依见行条法处断不得以情轻或疑虑奏裁庶几盗贼即渐衰息
一为首作过惟李接一人陈子明等皆是後来相应李接之罪滔天万无招降之理其他首领尚在可赦之列臣愚欲乞朝廷行下重立赏格应次首领能杀李接以衆降者赦其罪犯补以官资赐以赏给应系贼党能杀次首领者亦如之离间其徒使之互相杀害庶几不劳甲兵此贼自溃
一臣闻广西贼党虽多然首恶与同起之人有数其余无非胁从又况皆是陛下赤子愚戆无知迫於饥寒信其诳诱遂陷贼党窃虑枉遭杀害有伤和气臣愚欲望朝廷申谕督捕官司若能全活人命其功尤多不必专事屠戮招降之人全在处之得宜不可已降而杀其出战军士运粮人夫或有避事愆期亦宜分首从量轻重处分庶几仰称陛下好生之意
一臣窃见祖宗旧法诸赏应减磨勘三年者承直郎以下循一资因军功捕盗者改次等合入官近岁臣寮奏请若非亲获止许循资夫县尉捕盗多是遣人亲身擒获者未必有之故侥幸者十八九大抵如臣寮所陈然祖宗之时亦非不知酬赏太厚侥幸必多所以不吝此赏者盖欲止盗也凡选人改官必待七考五章又无过犯方能合格若一日间获盗七人便得改秩人情慕赏莫不尽力求盗以觊恩典况凶恶强盗多处极刑亦人情之所甚恶以所恶易所慕谁不乐为今薄其赏人心自怠何肯杀人以就循资傥监司州郡督责不严不过坐视而已甚者盗发所临蔽不以闻小盗既多浸成大盗理之必然臣愚欲望圣慈特赐详酌应选人捕盗赏格并依祖宗旧法仍令吏部不得故作阻难庶几激劝使之尽力
一臣窃见二广县尉多是恩科出身巡检亦有拣汰离军使臣或老或病或顽钝无耻或贪黩无厌初为此类志在苟得但知减克弓兵钱粮诛求保正常例或收接词状公受贿赂或判申文引纵容乞覔所谓本职漫不加省遇有盗发怯懦畏避不即追捕先往定验追呼邻保需索百端责立赏钱使大小保甲与被盗之家均备桩管盗不可得钱已乾没往往乡村有盗邻保其倍所失偿之不敢闻官正恐徒扰而无益如此盗安得而不炽臣愚欲望朝廷行下吏部及二广转司注拟捕盗官并先铨量年五十以上或老病者或恩科出身或拣汰离军使臣不得差注庶几无事之时不甚扰民缓急之际可以倚仗
一恭惟祖宗创立兵制最为详密州郡之兵悉名禁军守土曰知州军通判州军幕职官以诸使为号曹掾官以参军为名凡所以设官置吏为军民而已岂为是虚名哉名立而实存故阶级甚严纪律甚明教閲有法犒赏有格逃亡者有律私役者有刑莫不纎悉备具閲岁滋久名存实亡州郡之兵有如儿戏祖宗之制徒为虚文阶级紊乱纪律纵弛教閲废而不举犒赏阙而不支逃亡者自若私役者皆是狃於闻见以为当然一旦缓急驱使之战何异市人故盗贼侵犯州郡无以御之为守臣者或弃城以逃或纳赂而免养兵如此国家何赖焉臣愚欲望朝廷戒勅守臣申严法令於诸州厢禁军内遴选强壮勇力之人以充禁军帅府千人大郡七百人中郡五百人小郡三百人不及额者增募置营垒以别处之益廪给以优异之而又严阶级明纪律逃亡者必诛私役者必刑一日二教每旬守臣亲閲角其优劣而第其赏罚每岁集于帅府较其臧否而为守臣兵官之黜陟月具教閲日辰人数申安抚司岁具姓名年甲艺能申枢密院奉行不?者以违制论庶几州郡兵备不至单弱御贼之要莫急於此

[book_title]卷二
钦定四库全书
定斋集卷二　　　　　　　宋　蔡戡　撰奏议
臧否守臣奏状
臣前任本路提举常平茶盐公事自淳熙五年十二月二十八日于南雄州界首交割职事入境以来询究民间利害与夫守令臧否迄今二年粗知一二伏凖今降指挥臣犹恐其间所闻未实不敢轻信臣于九月内躬亲巡历至肇庆德庆府封州等处访问民士参酌向来所闻具列如後所有诸州府见任官请给臣即行下从实开具已未支数目除广惠潮梅循韶南雄等州肇庆府从来按月支给外德庆府封新英州已据报到积下钱数不等臣亦已将合解本司钱那拨凑数并已支至六月自後措置逐月带支其余诸州续据报到依此施行谨具本路臧否守臣下项须至奏闻者本路一十四州除广州系帅臣英连新封见阙守臣外见任知州府九人
知潮州奉议郎黄定所学不为空言谙练民情通达世务施之政事皆有可观而又劳心抚字务欲实惠其民如减丁产钱罢竹木税禁止公人下乡放免元夕敷钱岁捐公帑二千缗支揭阳弓兵请给拨官田五百斛充郡庠养士学粮狱无停囚庭无留讼潮阳濒海盗贼出没不常民旅被害今春水军赴教明示赏格训谕激励遣统辖黄德淮备将林神烈深入海洋擒获贼首陈聪林益等五十八名斩首四级自是盗贼远遁海道肃清其人早中高科留任馆职已经朝廷擢用不待监司荐论然循良之政为一路最臣不敢避嫌隐善不以实闻知惠州承议郎吴褒性识疎通吏能详敏亦有爱民之心前任宁国府宣城知县魏玉保奏治状遂蒙朝廷擢知惠州到官以来究心职事百废具举近者撙节公使等钱一万七千余贯为百姓代纳上供银为永远之利臣自入境询究本路利害莫不以上供银为扰而惠英韶连南雄五州偏重尤为民害褒乃能节用度捐公帑以代其输只此一事已居臧最其他治迹不敢缕陈
右二人臧之最
知肇庆府朝散郎朱自求禀资疎豁用心慈祥接物以诚倾倒无隐臣近巡历至本府据士民邝沛然等列状称本府高要县旧造甲簿分差户长催科乡民被扰自求即行罢去出榜立限劝诱输纳又拨备宅物充贡院使用辍公库钱支外县供给唯恐科扰于民兼点检本府仓库簿历收支分明财赋仅足不求赢余官兵俸料按月支给但其人举措稍轻然亦无过
右一人臧之次
知韶州朝散大夫吴彦夔到官年余郡无废事财赋不阙去年郴寇侵扰彦夔保护一方安静无虞但决事多出胷臆不甚详审
知南恩州奉议郎赵伯逷居官颇谨为政不苛稍罢无名之敛邦人称之秋试士子喧哄伯逷捕治一二终场帖然但到官未久治效未着
知南雄州朝散大夫韦能千所至有廉称郡事亦理但赋性狷急不能容物以故毁誉不齐
知梅州朝请郎孟鎛素号能吏所至辄办梅本潮之一邑户口稀少民讼简省财赋自足鎛无施设以见其才知循州朝请郎廖过粗有吏能但用刑太深理财稍急才虽足以集事恐无恺悌爱民之心
右五人赵伯逷孟鎛廖过到官未及书考吴彦夔韦能千为政平平无卓然治行可书亦无显然过恶可录未敢轻加臧否谨摭其实一二奏闻
知德庆府承议郎陈焘所为疎谬郡事不理内不能教子外不能戢吏纵令子弟通衢跃马出入无度人吏谭頴盗用官钱三千余贯财赋亏陷用度窘急官兵俸给累月不支传闻籍籍臣不敢尽信兼无百姓词诉未敢轻发臣遂亲往巡历采之寮属与夫士民委有上项疎谬不职事件难以存留在任欲望朝廷特赐详酌施行
右一人否之最
论臧否守令劄子
臣尝读西汉循吏传窃怪汉二百年间班固所载循吏六人而止耳孝宣之吏居其五焉何天之降才独盛於此时也及观班固赞孝宣曰信赏必罚综核名实然後知孝宣驭得其道宜其循吏之多也盖赏罚者治天下之具名实者行赏罚之要人有为善之名必迹其为善之实从而赏之人有为恶之名必穷其为恶之实从而罚之人知为善而赏不踰时赏一人而千万人劝人知为恶而罚不旋踵罚一人而千万人沮所以励世磨钝作其好善之心絶其稔恶之路率天下为君子之归自古尧舜之治天下不过如此孝宣之时吏称其职民安其业盖其由也恭惟陛下励精为治远迈汉宣於赏罚名实之际尤所加意天下之吏固当澡心涤虑殚智竭力以承休德然未闻一人治行卓然可书如龚黄者以臣观之名实未尽综核赏罚未尽信必故百吏未尽称职也今朝廷欲知守令优劣俾监司第其臧否以闻於朝甚盛典也夫臧者天下之善名也律身以廉莅事以公与夫勤谨无过者皆谓之善也否者天下之不善名也贪而徇利暴而虐民与夫弛慢不职者皆谓之不善也彼善与不善在天下不啻如氷炭黑白之殊朝廷惟不知其实故赏罚无自而加焉监司既已第其优劣而为臧否朝廷是宜核其名实而为赏罚臧否之令行之十六年矣以臧之最而超擢者谁欤以否之最而黜责者谁欤二者皆臣所未闻也朝廷不过为虚文监司不过应故事而已谓之臧者无所劝谓之否者无所沮臣所谓名实未尽综核赏罚未尽信必者此也何以起劝慕之心振媮惰之气乎臣愚欲望陛下每岁申勅监司按所部守令第其臧否以闻臧之最者命大臣审察核其臧之实诚如所举随其才而用之否之最者委他路监司体究核其否之实诚如所言则因其罪而罚之如是则君子有所激而勇为善小人有所惮而不为恶昔之贪残者变而为廉平昔之弛慢者变而为勤谨人人奋励以趋事功孝宣之治将复见於今日取进止
臧否守臣奏状
近凖行在尚书吏部符淳熙八年闰三月五日三省同奉圣旨今後诸路帅臣监司每岁各以所部郡守分为三等治效显着者为臧贪刻庸缪者为否无功无过者为平详加考察具名来上【内臧否仍各着事实】如考察不公令御史台弹劾付本司施行今来已系淳熙八年岁终臣照得本路管九州军内潭州系帅臣外知衡州赵彦恂知道州赵善言已蒙朝廷罢黜新任守臣未到其余六州军守臣谨具下项须至奏闻者
全州朝请大夫管监淳熙八年十二月到任前官朝奉大夫赵公晰平易近民无毁无誉已遂善罢监绵历州县颇以才称全亦小郡易于治办迟以岁月必有可观桂阳军奉议郎赵俣夫天资粹明饰以儒雅曾知潭州衡山县邑人至今称之淳熙八年六月到任财赋粗足民獠俱安事无过举人无异论
武冈军朝奉郎卢邃淳熙八年八月到任本军介于溪峒之间难以调御前守承议郎郑汝谐畏爱兼着颇得民猺之心邃循其政迹加之以寛今境内安静亦邃抚绥之力
右四人近方到官未有治绩可纪亦无显过可录不敢轻议臧否
知兴国军曾?存心忠厚临事精详明而不苛寛而有制爱民恻怛出于至诚到官之初适值岁歉谷价腾踊田里艰食?晨夕疚心劝分广粜以济乏絶经画有方纎悉备具家至户到人受实惠去夏霖潦居民被浸?日给钱米择高燥之地以安集之继而亢旱人情嗷嗷?不避隆暑徧走羣望精意祈祷遂获感通本军财计素匮?撙节浮费疏剔弊源上供纲运以时起发官兵请给按月支散不致阙乏本军简中团结三百人?留意教閲部伍整肃军器齐备郡政皆有条理其人乃名臣肇之曾孙文学政事皆有家法永兴小垒不足以展尽其才
知抚州陈研禀姿恺悌莅事详明到官年余人无异论临川为剧郡研儒者之政平易近民不事表暴凡有民讼躬自剖决皆得其平不闻横敛而财计自足不事严刑而郡事具举虽无赫赫之名而民皆安之
右二人皆起书生以儒雅饰吏事颇有循良之誉兼其人修谨可保无过
知贑州赵彦绳受材肤敏为政精明所至皆有能声前知抚州治绩颇佳以此擢知贑州贑为江西大都户口繁夥狱讼浩穰彦绳应时剖决庭无留滞本州连接闽广盗贼出没之地彦绳静以镇之境内安帖
知筠州汤涛其政尚严每事整肃郡政修举境内晏然但临民乏恺悌之称接物无和易之象
右二人皆有能称必无不及之患若求全责备未免疵纇
知吉州杨芳律已以廉莅事以公用心虽善或失之偏凡所设施不无少咈人情故毁誉不一
知南安军赵伯钺去年七月方到任其人老成练达必无过举南安小垒治办有余到官未久治行未闻右二人近方到任假以岁月或有成效
知江州王寅年踰七十筋力弗强事多废忘子弟预政吏乘间作弊郡事不理
知袁州江自任前知建昌颇有政绩今年老抱病治事接客用人扶掖郡事不无废弛
右二人实年皆及七十难以治郡欲望朝廷照近降指挥特令自陈与宫观差遣
荐衡州通判宗嗣良状
照对诸州通判亦号按察官郡守或阙必以次摄事如得其人则郡政赖以修举所补不细臣等近遵圣旨考察一路郡守臧否具名闻奏去讫惟是通判摄行郡事显有劳效者臣等职在廉察其敢蔽而不言窃见通直郎权通判衡州军州事宗嗣良故观文殿学士京城留守泽之孙泽以忠义着闻而嗣良天资敏明济以勤恪自到官之初适值知州赵彦恂因言章放罢嗣良实权州事衡为湖南剧郡嗣良不以时暂权摄而怀苟且之心决遣滞讼晓夕不懈蠲除苛敛务寛民力稽察欺隐财赋自足首尾半年之间起发上供钱物应副官兵请给并无违阙而不闻秋毫之扰安抚转运两司委嗣良和籴米二万余石未尝遏籴而应期了办其他处事多合人情一郡士民翕然称之近已得守臣张纬到任交割讫纬尝知南康军嗣良为建昌知县累政皆以罪去而嗣良独以治办称纬亦素知其能到郡之初赖以协济兼询访得嗣良初任汀州长汀县主簿郡守以廉吏荐尝蒙中书省籍记姓名次任静江府灵川县令亦为漕臣所荐今观其人禀资强敏足以办事存心忠厚不肯扰民如蒙朝廷付以剧任必有可观欲望圣慈特赐旌擢使之展尽其才亦为能吏之劝不胜幸甚
论备盗劄子
臣於去年十一月二十六日至郴州宜章县界首交割本司职事自到任以来凡一路刑狱寃滥禁系淹延事在目前可以决遣者敢不尽心毕力仰称陛下钦恤之意惟是事虽未形而虑不可不早者盗贼是也臣闻盗贼之端未有不起於微方其微则易以讨捕及其多则难於翦扑今州县之间所恃以制盗贼者土军弓手耳所谓土军弓手往往名存实亡其初招填也未必择强壮之人其已应募也未必知教閲之事乡闾之间小小盗窃犹有迁延岁月不尽获者况於剧贼巨寇啸聚山谷动以千百计而责土军弓手以擒灭之效亦已难矣提刑素以督捕盗贼为职近降指挥今後如有盗贼窃发稍甚去处提刑躬亲起发前去措置收捕毋致滋长则督捕之责自此愈重然所督者不过于土军弓手又不足恃以破贼以甚重之责而用不足恃之人缓急岂不悞事臣自到本路刷具一路弓手见管二千六百五十人土军见管二千四百二十九人总其大数不为不多然散在九郡三十八县其间又有连接溪峒去处如有缓急不可尽发兼照本路向来李金陈峒作过当时调发止是比近数县弓手土军人数不多又皆乌合未必可用故招募土豪义丁峒丁等人又不能制必待起发鄂州大军然後擒灭则弓手土军不足恃以破贼明甚臣窃见广西提刑徐诩奏请乞拨本路摧锋军效用等兵五百人隶提刑司及帅司选差不系将兵只令本将部辖亦隶提刑司督捕朝廷悉从其请并劄付广东帅司遵守兼访闻广东提刑司当李金赖文政陈峒侵犯之时亦循例於诸州差拨禁军各五十人十四州军共七百人随行督捕惟本路提刑司既无旧例差拨禁军兼前任提刑詹仪之於去年八月内奏请乞将帅司调发到将兵在军前者权令提刑制其进退亦未蒙朝廷施行臣窃谓广西妖贼盖不常有广东本无盗乃湖南之盗侵扰之唯本路郴州之宜章桂阳之临武两县莽山乌峒之间地险而民悍素为盗贼渊薮岁有小歉则百十为羣出没剽掠大则千数侵犯州县自建炎以来有李冬至李夀有邓庄有李鬼七有唐广六有骆科有曹雄有欧二十五有李十五近年则有李金有陈峒皆猖獗之甚者本路利害尤非二广之比臣职思其忧不容隐嘿必待事至然後有请预计往复之程坐待可否之命势须两月岂不有失事机臣今不敢如广西提刑司拨兵自隶但乞遇有盗贼警急非弓手土军所能制御者许令於潭邵全永武冈军将兵内量行分拨五百人与弓手土军并力讨捕或乞如詹仪之请帅臣未亲临之间帅司调发将兵许令提刑制其进退如帅臣亲出则专听帅司节制庶几盗贼易於擒灭不至猖獗重烦朝廷区处臣亦免虚负督捕之责所有广西提刑徐诩及本路前提刑詹仪之奏劄除已备录申三省枢密院欲望睿断特赐详酌施行
论和战疏
臣闻国之大事和与战而已好媮者必曰和可安也而不知和不可久恃好进者必曰战可胜也而不知战不可轻举是故人无一定之谋国无至当之策以和则苟安以战则幸胜二者国之大事而漫浪如此宜其陛下宵衣旰食羣臣朝思夕惟而不置也且以前事言之若和可久安耶既盟之後自宜息兵偃革讲信修睦为中外无疆之休虽卑辞厚币有所不惜然而金亮之来侵扰淮甸睥睨长江人心忧惶国势危蹙幸而上天垂佑金亮中殒不然安危之机未可知也若战可必胜耶王师所指自当长驱中原恢复土宇以舒祖宗在天之愤虽劳师费财在所不顾然而符离之役大臣不审事机诸将多违节制成师以出弃甲而来幸而敌势自弱师徒亦溃不然成败之势亦未可知也战也和也率漫浪而为之自非九庙之威灵两宫之神圣德动天地恩结人心宁有今日乎臣窃为今日之计当以战为实务以和为权宜和非诚和也必阴为可战之备战不徒战也宜先为必胜之资战固不可速亦不可缓以中原人心观之太缓则恐失可乘之机以今日事势言之欲速则未有必胜之道臣区区管见如此不得不为陛下尽言也臣在辈流中最蒙陛下亲擢臣感慨发愤思有以报万一伏自分阃荆南号为重寄然事权则归宣司兵马则隶诸将虽有二千里方面之责实不得有为于其间臣听理民事之余亦不敢仰辜陛下使令之意唯是多捐金帛密询敌情凡能言敌人之虚实中原之向背与夫曩日出师之得失者莫不委曲诱之使言博采审听颇得其要臣所谓以中原人心观之战不可缓者盖女真本一小国并有契丹中原之地类多契丹中原之人契丹之人怨女真至骨则契丹非我敌矣而况中原赤子苦于苛政上下睽离日怀圣化至云朝廷岂不念我辈国家二百年之民而使之久陷至於此极也凡有此中间探往往相与隐蔽通情告之每恨王师之不出虽前此出师失律干纪无所不至亦未尝怨及朝廷唯俟王师再举人自为战誓报仇雠言之及此人心可知矣若不因中原爱戴之诚乘机制胜万一草间豪杰崛起恐不复为我有臣所谓战不可缓者此也臣前所谓以今日事势言之战不可速者盖战之所恃者将也将之所恃者兵也将之能否三军之存亡系焉兵之强弱一国之利害系焉故将帅不可不择而军士不可不精也今之所谓将者或拔於伍行而骤用或取其家世而因任或以积日累月次第而迁或以片言一长偶合而得未闻有尺寸之效积素之威可以服人心而协衆论甚者懵不晓兵机漫不治军政惟知刻剥军人聚敛财贿内以供庖传之费外以充苞苴之资凡可以久兵权便私计者无不为也尺籍伍符虚实相半老弱居其一俳优居其一舆隶胥吏居其一诡名冒籍者无所不有则是朝廷养兵万人所可用者数千人而止耳至於军籍刓缺往往掠市人而刺之非其本心唯去是计其间不逞无赖之徒利于所得朝应募而夕逃遁为主将者无以谁何姑任其去来而已治兵如此将何所用之他日岂不悞陛下大事臣所谓战不可速者此也臣愿陛下甘言厚礼外示和亲选将厉兵内修武备凡自治之道汲汲而为之唯恐其不速出师之期徐徐而计之不嫌其少缓分遣二三大臣尽护诸将择久经事任洞逹兵机者付之阃外之寄综核军实无使老弱无用之人窜名其间将帅既择军士既精纪律既明教閲既熟度可用而用之更宜密遣间谍谕中原之民以朝廷未尝一日忘之之意携贰其心分散其衆使内外相疑上下相咎许之城邑以坚其志察其好恶以顺其心彼势既暌我衆可用王师一举固当所向无前譬之破竹之势数节之後迎刃自解若更如前日轻付之阃外之寄不谋而用之不知事机漫浪之人臣未见其可也兵法曰先为不可胜以待敌之可胜今敌人有可胜之机而我未有必胜之理日月难得机会易失惟陛下亟图之
乞选择监司奏状
臣闻范仲淹执政患诸路监司不才取班簿视之每见一人姓名以笔勾去以次更易富弼曰公是一笔焉知一家哭仲淹曰一家哭何如一路哭耶遂悉罢之韩琦当国用监司或非其人者崔公儒曰公居陶熔之地宜以造化为心造化以蛇虎者害人之物故置蛇於薮泽置虎於山林今公乃置之通衢使为民害可乎夫监司者号为外台耳目之寄其权任亦重矣苟得其人百姓知所畏苟非其人一路受其害可不遴选耶国初始置转运使淳化中遣官提点诸路刑狱天圣中置转运判官煕宁中置提点常平其後又有坑冶茶马市舶俱号监司一路之间多至五六人使有风节才力者为之一二人足矣何以多为如其不然重为民害凡除一监司槩以中数岁费三万缗公币万缗迎送万缗俸给五千缗贤者居之所费止此不才者抑又甚焉多取头子钱者有之抑卖公库酒者有之科买土产物者有之巡历之馈遗宴设吏卒之取乞批支盖非一端州县之扰可知也而又迁易不常费用不赀且以湖北漕言之淳熙三年迨今五六年间凡送迎三十余次如此漕计安得不匮民力安得不困乎以臣愚见不若省其员而择其人夫畿甸之内最为浩穰向来独员亦未有不办之事今江东西湖南北福建并置两漕其一似可省矣淮浙闽广产盐之地置提举可也湖南北江东西似可并矣茶马坑冶职兼数路遣使可也闽广舶市职务至简似亦可并矣员省则可以减费员少则易於择人费减则用度足人择则职务举此必至之效也臣愚欲望圣慈明诏大臣应诸路漕臣止除一员江湖提举茶盐闽广提举市舶并议所以省并之然後遴选有风力资望者分使诸路监司得其人必能激浊扬清而守令称职守令得其人必能奉法循理而田里安业为治之要莫先於此取进止
<集部,别集类,南宋建炎至德佑,定斋集>

[book_title]卷三
钦定四库全书
定斋集卷三　　　　　　　宋　蔡戡　撰奏议
乞禁止沿边作过人劄子
臣闻昔晋羊祜与吴陆抗对境祜务修德信以怀吴人出军行吴境刈谷为粮计所侵送绢偿之每猎江沔尝止晋地禽兽先为吴人所伤而为晋兵所得者皆送还之於是吴边人悦服抗告其边戍曰彼专为德我专为暴是不战自服也各保分界无求细利且一乡一邑不可以无信义况大国乎夫邻女争桑吴楚为之交兵遂破两邑盖事有发於至微祸有成於至大者不可不察也国家虽以盟好为权宜以攻守为实务然必待可为之时可乘之几一举而成恢复之功自再议和以来垂二十年陛下每戒边臣无生边隙务以德信怀之彼虽多疑少信亦知悦服比年以来文禁渐弛法令稍寛沿边恶少与夫亡命不逞之人十百为羣深入北界公肆剽畧杀其人民夺其牛马刼其赀财甚至执缚其官吏既为北军追袭计穷势迫又复南归纵使移文对境官吏未必穷捕仅有获者亦不过杖而遣之再归故乡别无他业见利必趋乘便必往视为常产不复宁为良民积习不已在彼不能无忿在我岂不亏大信而妨远图要当有以深惩而痛絶之臣前任京西漕臣日据随州状称鄂州断讫结集入北界贼人郑成等回乡宣言当来地分人不合捕捉必欲复雠又执兵器往来鼓唱欲依旧作过使边人不能安居臣寻会问鄂州元断承鄂州报内再犯人二名决配十名隣州编管其余郑成等三十三人徒罪决放讫臣检照绍兴十三年指挥捕获沿边私擅渡淮及招纳叛亡之人每名赏钱一千贯有官人转两官犯人依军法议者恐所获人数稍多难以累赏已行减半盖法严则人知畏赏重则人乐捕故无犯禁者乾道六年大理正胡仰申请私渡淮至中流或叛亡复还元居之所乞并减二等乾道七年再降指挥私已渡淮能复归元居之所亦比附叛亡还归减等当时不曾明言有私渡博易者有过淮行刼者分别轻重指定刑名是致州郡将深入北界杀人纵火刼掠财物执缚官吏之人亦引用复还元居之例从徒罪断放官司既见犯人已该轻典所立赏格亦不支给闾里之人明知其然坐视不捕殊不知既在北界作过必为北军追袭其势不得不复归元居之所自不应用此援例况持仗强盗赃满五贯不分首从并当奏裁如犯杀人六项即处以死刑窃盗虽微赃满四十贯亦配本城今来结集徒党深入北界凶恶盗因追袭而归所断之罪犹减於窃盗情重法轻莫此为甚遂使小人玩法而不畏长恶而不悛不惟有损国体亦恐别生边衅故北界五州巡检关会枣阳县尉唐州同知关会怇忻巡检究问刼盗之因臣已尝具申三省枢密院乞将沿边作过之人送所司根勘得实从条断遣讫分配荆鄂屯驻军外欲望睿旨检会前奏详酌施行仍乞行下勅令所参照新旧赏格条法立为中制分明指定使沿边州郡常切遵守小人知所畏惮边境得以清肃仰称陛下兼爱南北之意取进止
乞移运襄阳府桩管米劄子
臣前任京西漕臣窃见襄阳据荆楚之会临关陕之冲最为重地今城壁坚兵甲利士马衆以守则固然而诸司帑廪无一月之储何以能久臣实忧之故每节省钱一万五千贯欲为籴本所积甚微势须十数年间方有成效然亦可见臣区区忧国之心臣今总计六路职在转输不於此时积粟实边为朝廷久远计臣则有罪臣近凖省劄备坐臣寮申请乞聚粮荆门以为襄阳之备其意固善其说难行臣已别具奏闻外臣窃谓今日上策不过屯田以省馈运屯田之利又当迟以岁月不可旦暮取效其次莫若广漕运纵未能多办若得十万斛亦可为一年之储今者见蒙朝廷行下和籴桩管米四十万石臣乞於内且拨十万石前去襄阳军前令其桩管所有水脚縻费钱每石约四百文计四万贯臣不敢申乞朝廷科降唯是今岁蠲免广西钱一十二万四千余贯系逐年经常之数欲乞睿旨特赐贴科若经常不至急阙臣当稽考奸弊节省用度广行措置移运前去万一有余亦当收籴米斛凑发盖一金以上并系朝廷钱物臣不敢非礼妄用陛下既不以臣为不肖付以六路财计伏望圣慈寛假而责成之展布四体以效涓埃之报惟陛下裁幸
乞免增籴二十万石桩管米劄子
臣先凖尚书省劄子同奉圣旨令本所籴桩管米三十万石限岁终了足臣即时恭禀指挥就鄂州委官置场及照年例分委官於产米地头措置收籴仍严切戒约不得科扰於民续据湖北路常德府澧州江西路贑州吉州申各处旱伤最甚湖南路潭州衡州亦称灾伤乞免和籴臣照得数州正系产米去处逓年每处收籴不下三五万石其常德府潭衡澧州客旅兴贩米斛前来鄂州籴场中粜在岸常有万石今年诸处旱伤客贩絶少近地间有得熟去处所产甚微仅足民间食用又缘水涸港汊絶流不通舟楫故鄂州江岸现到米斛比之常年十无一二近取办目前以窃能名或稍措置臣亦不敢避事臣区区之愚欲望睿慈特赐蠲免前项增籴米二十万石所有先降指挥和籴三十万石容臣尽力措置据数收籴如蒙允从不惟小臣获逃诛责民间不至艰食实被天地再生之赐冒犯天威死有余罪惟陛下财赦
论襄阳形势劄子
臣窃惟襄阳据荆楚之会可以控扼上流扞蔽吴蜀临宛洛之冲可以长驱中原恢复关陕欲进取则利欲退守则固自古号为重地故楚庄王以此临上雒霸诸侯汉世祖以此破寻邑复天下桓温自此而入关柳元景自此而克陕齐桓公以诸侯之师伐楚屈完对以楚国方城以为城汉水以为池虽衆无所用之齐师乃盟而还魏孝文以十万衆围樊城经月不下魏主临沔水望襄阳岸乃云岂非形胜之地以战则利以守则固自古所重欤宋文帝经营中原首谓襄阳外接关河欲广其资力以江州之文武配雍州湘州之租赋给襄阳盖欲用之必先有以重之也晋永和初朝议欲以庾爰之代庾翼镇襄阳何充曰荆楚国之西门户口百万地势险阻周旋万里得人则中原可定失人则社稷可忧陆抗所谓存则吴存亡则吴亡者也岂可以白面少年当之哉盖欲重之必先得人以为重也今有其地而不以为重重其地而不择其人臣窃惜之盖朝廷除授既重内地士大夫宦游又欲便乡远塞穷边人所不乐往往付之资浅望轻非所当得之人故帅臣监司多不胜任以至吏部注拟有举将恩例者必得内地老耄庸缪过犯之人不得已而就焉故州县官吏多不称职用人如此恐非所以重边一旦有警责其趋事赴功仗节死义难矣臣愚欲望陛下遴选本路帅守监司仍诏吏部凡注授沿边职官县令兵官巡尉铨量人材以畀能者庶几形胜之地得人以重缓急赖以为重所补不细取进止
奏场务亏额状
臣契勘淮西总领所饷军十万比之他所供亿最繁全仰建康务场入纳应副支遣稍有不敷即见阙乏臣到任将逐年收趁数目比照得每岁合趁额钱一千二百万贯文省淳熙八年分亏额最多计亏钱四百五十二万余贯是时总领叶宏两次申奏朝廷借拨到桩管钱一百七十万贯补助支遣仅免阙误臣於七月十八日交割职事二十日到所计十年正月初四日至七月十九日终合趁额钱六百五十三万三千三百三十三贯三百三十三文却止收趁到钱四百三十七万五百六十四贯一百九十三文比额计亏钱二百一十六万二千七百六十九贯一百四十文见在钱数止可给十日支遣况目今已是入秋系自来入纳稀少月分若将来至岁终以一全年计之所亏定不下淳熙八年之数臣已具奏乞将行在务场优润客人金会钱数寝罢或建康务场亦乞量行优润外臣更窃讲求利病多方措置招诱商旅收趁课额如是支遣粗足不致阙误亦不敢紊烦朝廷臣私忧过计窃虑区区措画未见目前之效而大军支遣不可一日阙自此向冬河道浅澁舟楫不利商人入纳愈见稀少不免控告朝廷乞赐应副若不预有奏陈深虑临时难以申诉万一乏用臣虽诛责不辞然有误国事利害非轻伏望圣慈特赐详酌施行所有三年截日比较增亏钱数粘连在前
乞依行在场务优润状
臣昨於陛辞之日尝具奏陈以建康屯驻大军支遣万数浩瀚别无朝廷科降钱物全藉务场入纳茶盐等钱应副每岁立定额钱一千二百万贯较之行在及镇江两务所趁岁额共止及此数其客人算请茶盐钞引自有立定钱银会子分数犹有行在务场申明朝廷入纳金子每两优润钱一贯文会子每贯优润钱三十文商贾惟利是趋所以尽赴行在务场算请致使建康入纳稀少有妨支遣乞将行在务场见今入纳金会住罢优润并依已立定钱银会子分数三务场一体入纳庶无相倾之患又免暗失朝廷钱物委实两便未蒙施行臣今到任照得建康务场自今年正月初四日至七月十九日终比额已亏下钱二百一十六万二千七百六十九贯一百四十文臣寻行询究亏额因依止缘行在务场金会优润数多客人趋利多往算请是致建康务场入纳稀少亏算课额臣窃惟国家榷货之入为养兵之资初无别於内外而商贾之往来聚散相为乘除锥刀之利衆所必争而况优饶之多势必竞往故臣前者辄陈愚见乞除罢优润一体入纳至今未有处分窃虑议者以优润之法行之已久一旦寝罢却致疑误商贾於行在务场未便然而此法不革则建康入纳之数决然不敷数年以来无岁不亏元额总饷之臣非不知此但商人为利所诱既不可禁其往又无以邀其来坐视亏耗日甚一日况目今已是秋月自来入纳稀少之际深恐向去愈见亏额妨阙支遣事系重害臣辄不避烦凟之诛再干天听伏望睿慈检会臣前奏特赐详酌施行或未可全然住罢且乞减半优润庶使客人稍稍较计道路之费肯就建康入纳如其不然即乞容建康务场略仿行在体例量行优润招致商贾其所优润之数仍乞朝廷许於系省钱内正项销豁所贵入纳渐敷不致有误大军支遣
论屯田劄子
臣闻守城以兵养兵以食有城而无兵与无城同有兵而无食与无兵同三者不可阙一今襄阳桩积米不过三万石借贷侵移陈腐之余所存不多缓急何以为备况总领所岁计支米十万石自湖南诸州移运应副鄂州至襄阳泝流而上二千一百里滩浅水急非两月不可到且有损失折欠之患水脚縻费盖亦不赀臣谓与其仰给於馈运不若取之於土产与其责办於民力不若官自为之今荆襄间沃壤千里古人屯田遗迹具在羊祜垦田八百顷即此地也故臣先言水利之当修次言屯田之可广况汉淮之俗浅种薄收殊不劳费一岁之间用力不过三次春耕夏种秋收而已兵帅得人於此留意每岁春时差拨官兵广行耕种事竟即归收获亦然及其登场以四分入官六分给耕种收获之人无官军兵请给甚微得此望外之物云胡不喜将见不待驱迫争欲服田官兵既已乐为然後寓以教閲之法使之角射艺之精者得往比其反也则复使之角射艺之不废者再遣之且耕且教兵食俱足积以岁月可省湖南馈运之劳而边备有余矣襄阳见今屯田官兵五百人岁收谷麦几三万斛官取其半惜乎未广也今既凿木渠渠之左右无非良田以渐耕垦其利十倍伏望圣慈详酌行下荆鄂都副统制司相度施行取进止
条具屯田事宜状
臣等凖淳熙十年八月十四日尚书省劄子节文福州观察使建康诸军都统制郭刚劄子奏六月三日凖逓到御前金字牌御宝封降下御笔朕闻屯田内有无费之利外有守御之备赵充国陈便宜十有二事其说晓然久欲推而行之患无其人阙而不讲卿宿将虎臣通於兵事可以倚仗其计度田亩与夫人数器用之属凡所以施行之策详悉条具闻奏副朕意焉付臣谨已仰体圣训恭禀施行窃惟屯田之法因田致谷以便军食为利甚博陛下留神农务明问下及臣虽愚闇敢不罄竭万一惟是经始之初不无少费既定之後可与图成以守则坚以战则克实为经久无穷之利臣区区愚见条具陈奏八月十四日三省同奉圣旨令总领与郭刚同共条具臣等恭禀前项圣旨指挥措置条具下项须至奏闻者
一臣等契勘淮西州军边面濶远若於沿淮处一槩措置屯田窃虑扰动边民兼有不通水次去处难以转输惟是和州乌江含山历阳县无为军巢县庐江县至东关焦湖一带地濒江湖可以通行舟楫昨来措置屯田之时军旅方息人户少有归业亦止根括到和州三县及无为军巢县荒田共五百顷及庐州三十六围开垦自废罢之後州县据凭人户契据识认其间不无侵耕岁月既久遂同已业若欲泛行根括窃虑州县因而扰民今相度欲乞从朝廷劄下淮西帅漕司先次行下诸县见人户请佃旧管屯田数目然後於濒江临湖一带近里州县根括可以开耕无主荒田开具坐落地段四至田亩数目供申朝廷候到降下以凭摽拨措置开耕仍令逐司严切约束州县不得因而扰民
一今来创开荒闲田土全藉工力不比熟田用工省易须令人有余力方可使之竞劝臣等今相度欲每田一顷令四人分耕每人当二十五亩每六人为一甲於内差甲头一名十甲为一保计六十人差使臣一员管押今且以五百顷为率合用二千三十三人每千人差将官一员部辖措置将司白直等一十五人共用二千六十五人照得自乾道六年以後不曾差拨官兵前去沿淮出戍今来所差屯田官欲且于和州防城一千人内分拨前去候淮西帅漕司根括田段见得多少或有不足人数即从都统制司照数贴差亦作防城名目将来田土成熟耕垦省力有可减人数从宜施行
一合用耕牛农具寨屋种粮之属若令淮西漕司应办不免行下州县科扰百姓若令军中自行办集又缘建康都统制司自废罢回易之後止有逐月拨到酒息钱按月支给诸军统制统领将佐供给又有打造战船教阅犒赏百色支用别无寛剩窃见淮西漕司所管钱物浩瀚欲乞朝廷指挥於淮西漕司见管钱内先拨十万贯支付建康都统制司拘收据合用耕牛农具寨屋物料种子并依郭刚已奏请之数先且减半收买制造使用淮西漕司除根括田段之外其余事件并无干预既免扰民事亦易集
一今来开垦之初所收子利未广兼起荒劳苦合行优润臣等今相度欲将第一年所收物斛除存留种子外尽行给与力耕官兵第二年除种子外以十分为率官收二分其余八分给与力耕官兵第三年除种子外以十分为率官收三分其余七分给与力耕官兵第四年所收物斛除种子外以十分为率官收四分其余六分给与力耕官兵已後年分并止以四六分收给庶几官兵乐於劝耕不致废堕
一部辖将官使臣合千人白直等人往来管干亦合量行支犒缘官中所收不多臣等今相度欲於力耕官兵所得分数内酌量取拨从都统制司照等第径自均给候支散毕具数供申朝廷照会
一今来淮西漕司先拨到钱数及将来收成官中合拘收物斛臣等相度欲委都统制司收支候年终造赈开具奏闻
一如有条具未尽事件续具奏闻
论屯田利害状
臣昨任京西漕臣亲见荆襄之间沃野千里古人屯田遗迹具在戍兵全仰县官请给微薄馈运艰险诚宜因其所利耕垦可实边储亦因以寓教閲之法今春召还尝具劄子面奏特蒙玉音称善近者伏凖尚书劄子备奉圣旨令臣与都统郭刚同条具屯田事宜臣窃揣圣意岂非采向者愚虑之一得不但可行於荆襄欲广其策於被边之地乎况臣所领职实兼措置屯田因当竭智殚虑以禆万一已与郭刚同条具奏闻外然臣有愚见不敢隐嘿臣伏见汉淮事体大槩不同襄阳地广人稀自城之外弥望皆黄茅白苇既疏水渠溉田数千顷无民田间断兵耕其中聚而不散号令进退不失部伍淮西州军去边稍远耕者日衆虽有荒闲之田不免与民田接畛军民杂种岂能无扰屯兵散处庐舍隔远亦难钤束此事体不同者一也襄阳去边不百里自修好以来五六十年流民未复旷土未辟见今可田去处皆是百姓弃而不耕之地军民不相侵夺坐得良田故其为利也安淮西则不然富民大家及归正人经官请佃广作四至包占在户岁月既久遂为永业官司非不知之若一切根括则必大为边民之扰若止收其所弃而为屯田则所得无几此事体不同者二也襄阳屯田近者负郭远者数十里主帅可以亲临朝出暮归察其农事之勤惰閲其武艺之精粗而赏罚之戍兵往来耕者饁者相望於道营寨不远可以更休故於事为便今大军屯驻建康淮西异路近者犹有一江之隔主帅絶江而北人所创见委之偏禆未必尽力况事当一一咨禀主帅而後行遥度於数百里之外非身履目击之岂能尽合事宜其於农事武艺亦不能尽察戍兵往来动是旬日营寨相远必家属偕行此事体不同三也自修好以来两淮未尝宿重兵诸州防城不过千百人而已襄阳之兵虽号鄂渚分戍然自来留屯万人以副帅临之敌人习熟不以为疑今若一旦广行屯田於淮西沿边州郡必骇听闻或啓衅隙要当以渐於近里州郡为之此事体不同四也有是四者故屯田之法行之荆襄则易行之淮右则难然则屯田决不可行之淮西乎大抵事无难易在所以处之耳臣闻善立事者戒张皇而恶烦扰夫兴大衆开屯田於和好既定之後不无骇听而不安者向来和州屯田五百余顷庐州有三十六围废罢未久其间多是熟田见系人户请佃不若先遣官吏案行籍其旧数自来岁措置开耕规模既成以渐增广今和州防城者千人庐州亦有三百人春去秋还若根刷向来屯田官兵增益而并遣之则不至张皇矣所谓恶烦扰者凡州县之间兴一役办一事无非扰民监司行下诸州诸州行下诸县诸县不免取办於百姓官吏并缘为奸其扰数倍纵使量给价钱糜费减尅所余无几往往白着今也买耕牛造农具盖寨屋一切委之漕司漕司靳费势必科扰未见屯田之利已为边民之害臣谓不若令军中办其事漕司给其费要使屯田开而民不知则不致烦扰矣军获其利民不知扰人心既安地利亦尽屯田之法孰谓不可行之淮西乎臣识虑闇浅计策迂缓不敢避雷霆之诛惟冀天地日月容覆而照烛之臣不胜大愿取进止
荐诸军统制官状
臣六月二十七日凖枢密院劄子备奉圣旨指挥令诸路总领各密举偏禆佐校可为将帅者臣顷任京西漕臣前任淮西总领今任上件差遣每因职事与诸军统制统领相见察其人物叩其议论或因集射以观其艺能又询其律已治军之详颇得一二久欲具录奏闻反覆思维不敢越职犯分仰干天诛今既遵奉圣旨辄举所知以应明诏谨察得鄂州驻劄御前选锋军统制武经大夫李思考蚤服戎行备谙军务老成详练处事和平治军严而不苛为人通而有守向者於衆论郭刚每称其人可任将帅尝与臣言欲举为代难以自陈臣亦不敢越职论荐侍卫马军後军统制敦武郎吉肇生长军中自行伍间积日累劳以至偏禆习知军戎之情甚得士卒之誉为人精明处事不苟使之管军必能简练训齐以称厥职
论守边劄子
臣恭惟艺祖皇帝以圣谟神略扫除僭乱平定四方北国西番不敢犯塞虽非後世所能管窥蠡测然而制置边事最为得宜驾驭诸将最为得体载在方册班班可考其大要则遴选名将猛士以守二边假以事权优以帑廪久其任责其效当是时郭进控西山何继筠领棣州前後二十年李汉超守关南十七年董遵诲屯通远十四年贺守忠在易州李谦溥在隰州姚内斌在庆州王彦昇在原州皆十余年不易其任一郡管榷之利悉以与之又纵其回图贸易以佐军费许其召募骄勇以为爪牙凡军中事得从便宜只带沿边巡检之名不立行营部置之号有边功者厚加锡赉位或不过观察使位不高则朝廷易制久不易则边事尽知帑有余财得以养死力使为间谍二敌动息必能先知预为之备设伏掩击所向皆捷二十年中边塞肃清兵力强盛武功盖世近古未有伏自国家罢兵讲和以来缘边守臣非书生文法吏则右选子弟不二年而易之国家闲暇之时使之抚摩凋瘵安集流亡或其所长责以御侮折冲安边固圉则不胜任矣往往来者侥幸无事以苟延岁月寇至则仓皇奔窜以逃一旦之命间有忠义之士不过一死而已於国家何补哉臣愚欲望陛下仰遵艺祖皇帝故事行下总领都统制司荐晓文墨识义理可以亲民统制统领分守本地界极边州郡赐对便殿察其能否然後除授谕以久任无苟且一时之计使量带本军人马随行仍许召募勇敢以益军伍经理财赋以备犒劳又择通判为之佐少寛文禁厚给廪禄无事之时责之储刍粟缮甲兵修城壁明斥堠以为有事之备出则击寇入则自保缓急之际不待调发而兵四集可以互相应援以战以守必能成功惟陛下财幸

[book_title]卷四
钦定四库全书
定斋集卷四　　　　　　　宋　蔡戡　撰奏议
乞宫观劄子
臣窃谓臣之事君如子事父不当遗余力亦不当有隐情臣虽至愚粗知事君之义故受任不敢辞难居官不敢避怨职事不敢苟且奏请不敢欺隐唯有朴忠以事陛下伏念臣自戊戌之秋蒙恩临遣首尾七年六更使指踰岭浮湘涉湖泝汉湿蒸热烁雪虐风饕在臣职分当然惟是垂白之母不胜疲惫去岁方幸东归董饷淮西去家稍便未几遽有易地之命臣亦不敢以亲为解即日西上到官两月同产只有一弟不意丧亡臣母触绪感伤痛悼无已念归真切日夕为言兼臣母自经灾患顿觉衰悴起居饮食未能如常人子之心不遑安处廹不得已敢以情实控告君父如蒙睿慈改畀祠禄以便私养臣母子俱受天地再生之赐誓当糜捐图报万一臣除已具申尚书省乞为敷奏施行外冒犯天威罪当万死惟陛下裁赦取进止
乞修江陵府城劄子
臣窃谓南北既分荆州最为重镇自古必争之地北得之则据吴楚上流以制南土南得之则据襄汉要地以图北方故曹操平荆州於是乎有睥睨长江之心乃多修船舫遗书孙权曰今置水军八十万衆方与将军猎会於吴及周瑜镇江陵於是乎有长驱中原之志乃说权取蜀得蜀固守其地北与马超结援瑜与将军还据襄阳以?曹操北方可图也权尝以荆州资刘备而周瑜力争操闻大惧为之坠笔备果藉以取蜀遂成鼎峙之势其地自古不轻而重明矣粤自銮舆南渡以来号为襟喉之地陛下圣谟神略经理淮汉规图中原余二十年朝廷之上帷幄之中朝讲夕论左计右数虑之熟矣向者城襄阳而戍之所以为江陵之蔽譬之人焉襄阳手足也江陵襟喉也京师腹心也手足所以为一身之卫若执其手足则襟喉何恃扼其襟喉则腹心危矣今襄阳有城可守有粮可资有器甲可用然戍兵不过万人况自随郢间道可以直趋江陵彼以一军牵制襄阳而轻兵取江陵襄阳之戍既不能分兵而为之援又不得乘间而捣其虚仅足婴城自保而已江陵城壁颓圮戍兵寡弱将何以御之是不战而自屈不攻而自破也江陵失利吴蜀断而为二长江与我共之顺流而下如高堂之建瓴水岂不殆哉盖自辛巳北人败盟金主自将视长江犹襟带之水直欲长驱而来但遣偏师刘萼以十万衆耀兵江汉以疑我师初无意於荆襄荆襄远於两淮辇运难於转漕故敌人去难而即易舍远而就近今既不利於两淮矣岂无谋臣策士为之画计而改图此不可不忧者也故善守者恃我有以待之无恃其不来恃我有所不可攻无恃其不攻为今日之计莫若修江陵之城增襄阳之戍扼随郢之险增戍扼险不过移东实西裒多益寡在陛下一颐指之顷耳惟江陵之城非一朝夕所能办要当早图之盖略修则无益守御大修则不免劳费天下之事当计其利害之轻重无问其工役之多寡苟有利於国有补於民虽倾国帑竭民力可也如其不然虽役十夫费百金亦有所不可今也城要害之地为悠久之图小费而大利暂劳而永逸亦何惮而不为乎臣尝计之竹木取於山砖灰取於陶工役取於军费可省半不过糜三十万缗耳万二千人更休日役六千人用工不过百万半年可成臣区区之愚欲望圣慈断自宸衷给降行在会子三十万道择将帅之材者委之工役材料则责之戎司钱谷出入则付之总司事干州县者则属之帅司使之互察而协济自今以始预办竹木砖灰应用之物一一备足来岁十月鸠工次年三月可以讫事凡楼橹雉堞高下濶狭与夫防守之具悉如襄阳之制庶几可以坚久荆襄二城岿然相望足以壮上游形胜之地絶敌人窥伺之心不特陛下高枕而无西顾之忧抑亦国家万世之利也若夫玩岁愒日循常守故惮劳惜费因陋就简以图目前之安事至而图之何嗟及矣臣冒贡狂言罪当万死惟陛下留神省察不以人废言天下幸甚臣无任惓惓忧国之至取进止
论唐邓间道劄子
臣恭惟陛下一视同仁兼爱南北外修和好以待可乘之机内固吾圉以为不虞之备故御守之策尤关圣虑且如分江陵之戍葺襄阳之城凡所以备敌者纎悉具备仰见圣谟雄略折冲万里之外然臣犹有愚见敢为陛下言之夫朝廷之所以城守襄阳者岂特为襄阳计盖欲以扞荆鄂而保吴蜀也今襄阳环以坚城戍以重兵樊城以为阻汉水以为限自可奠枕其如自唐至郢自邓至荆皆有间道相去不五六百里骑兵驰疾三日可到缓急之际不唯襄阳戍兵应援不及亦恐牵制欲进不能郢有城不固荆无城可守岂不殆哉臣愚欲乞东修蔡阳古城西修光化旧城各戍兵千人以扼唐邓要路或只於枣阳谷城戍兵千人亦足以守御仍乞分委荆鄂都统司徐议修筑荆郢城壁以渐为之期以数年之後一如襄阳之制既有城可恃有兵可守庶免敌人窥伺之患陛下可以寛西顾之忧矣伏望圣慈特赐详酌密切行下京西安抚荆鄂都统司公共相度利害保明奏闻
乞平籴劄子
臣闻谷贵伤民谷贱伤农古今通患也是故有平籴之法李悝行之於魏耿寿昌行之於汉彭果行之於唐皆因谷贱增其价而籴谷贵损其价而粜亦古今良法也粤自去岁江浙大稔斗米之直百五六十钱今浙西雨阳时若高下之田皆有丰登之望新谷既升其直愈贱老农咸谓数十年来所未尝有古者谷贱伤农今者农末俱伤公私皆病之田家作苦十得一稔欲以输租偿债今也负担适市人莫之顾不得已而委之仅得千钱而去一岁所入不足以纾目前之急何暇为後日计所以粒米狼戾而不免於冻饿也米价既贱钱帛益重人所艰得何敢轻费所在客旅稀少市井萧条工商游手之徒莫不坐困民间钱既艰得冬租縻费夏税物帛无所从出州县催科所以劳扰倍於常年此皆谷贱之患也夫欲利农民不若行平籴之法今秋成在即臣愚欲望睿旨行下户部委官於苏常湖秀四州踏逐空闲寺宇置场收籴随市价低昂而少增之吏胥乞覔者坐以重罚米价既增又无他费利之所在不惮远近自当连樯而至所籴既多可以代江湖上供之数却截留纲运於沿江州军桩管以为边备不唯民力裕边备足他日万一有歉岁损价而粜亦可以济饥民禆国用也取进止
论用人劄子
臣闻为治莫如求贤求贤莫如变俗俗所趋向视上之好恶而已自古人君未尝借材於异代所用者不过当世之人在人君作而成之祖宗盛时韩范文富余尹欧蔡比肩於朝故能成四十二年太平之治固万世不拔之基元佑初载司马光吕公着范纯仁吕大防刘挚苏辙辈相继用事一时侍从台谏之臣皆天下选故後世谓元佑之治有嘉佑风非天之降才独萃於此时盖祖宗所以作成之者固有道也祖宗之制莫重制科其次则进士高第制科第三等进士第一人初授职官或知县代还陞通判再任满方试馆职制科第四等进士第二人以下及诸科任子从可知矣祖宗以文学取之故以州县试之欲其谙练民事而适於用也今则不然进士高第虽授外任阙期未及召命已下词科出身今日拜命明日升朝又有初非异科不历外任夤缘交结径登朝籍曾不数年持节拥麾而去州县之事懵然不晓材者犹不免付之胥吏经年累月习而後知不材者终身愦愦惟吏是从民被其害不可胜言甚非祖宗立法之意祖宗之制凡执政侍从未有不历省府而後大用蔡齐进士第一亦先为三司使欧阳修一代名儒亦先知开封府然後为执政苏轼制科异等亦先为开封府推官吕公着素有时名亦先除户部判官然後为侍从其他名公钜卿莫不如此祖宗求之以名用之以实故人皆可用而事无不立也今则不然凡中词科举进士者盖有不离阙廷不历繁剧自馆阁陞左右史入禁近大率十年可致卿相下视六部七寺号曰冗局簿书狱讼目为鄙事不屑为之往往不通世务不逹吏道天下无事尚可充员万一缓急鲜不败事甚非祖宗用人之意臣谓今日卿士大夫属袂於下不为无人陛下当馈每有才难之叹盖非乏材也作成人材未得其道也臣愿陛下特赐睿旨讨论祖宗旧制因时斟酌之凡制科词科及进士三人用近日李垕例特与添差职官任满方许收召其余进士任子必历州县差遣六考以上仍有宰执侍从监司郡守举荐召对而後除职事官凡馆职学官太常宗正寺将作军器监官必兼剧曹其间才学之士可以大用者必历省府边藩次第而至卿相舍是则守一官効一职终身无荣进之望天下之士既知圣意所在莫不洗涤磨砺各奋所长以附功名之会祖宗得人之盛将复见於今日取进止
论委官差人侵扰州县劄子
臣恭惟国家设官分职上下相绳小大相维如臂之使指故内则省部外则诸司州县凡有文移次第而下符檄所至敢不听从比年以来文移既繁期会无信前後相牾新故相仍州县疲於应酬不无违制於是委官差人相望络绎公私烦扰不可胜言所委之官凭藉权势妄作威福陵轹守宰鞭箠吏胥州县奉承惟恐不至公库非时宴饷驿劵计日批支凡所干求唯命是应少不如意谤骂随之甚者搜摘隐微造作言语还司之後公肆诋诬譛愬既行隂被其害前者未去後人复来旁午道涂充满驿舍又有使臣承局计嘱文移托追索之名为取给之具所在州县常有数人此曹无知惟利是视苟不厌其所欲迫胁吏辈慢侮官曹踰月累旬坐待不去州县之扰莫甚於斯臣愚欲望睿旨严饬有司凡省部追索州县金谷以次移之诸司诸司移之属郡属郡移之属县凡有慢令者亦以次而劾之大者罢黜小者镌秩诸司有追索於属郡属郡有追索於属县亦如之辄委官差人侵扰部内者必寘诸罚庶几此弊顿革州县之吏得以展布四体趋事赴功仰副陛下愿治之意取进止
乞优容言者疏
臣闻国之士气如人之元气元气犹存必康寜而寿考及其已耗则颠仆随之古之人君爱惜士气如护元气涵养作成使天下之士激昂奋励人人怀不能自已之意故无事之时则有犯顔敢谏之士多难之世则为仗节死义之臣治乱安危实系於此我祖宗保养士气二百余年未尝深罪言者一事过举议论蜂起章奏交上往往以死争之纵有忤旨不过薄责旋即超陞仁宗皇帝盖尝斥逐台谏究其端由皆出於当时大臣之意帝反嘉其忠直後多大用之如范仲淹欧阳修唐介之类是也盖人主一时雷霆之怒谴责言者虽明君有所不免傥能幡然而寤改过不吝适所以成圣德也近者给舍台谏相继罢去搢绅之士莫不为朝廷惜而臣犹有所喜者以元气尚存故也夫谏行言听膏泽下於民此固人臣之所愿欲也高爵厚禄以荣其亲以育其妻子亦人臣之所愿欲也大则窜逐小则罢斥艰难困苦流离冻饿上累其亲下累其妻子如此而得区区之虚名饥不可食寒不可衣将焉用之盖忠义所激不得不然舍实利而求虚名甚非人情之所得已此魏徵所以不愿为忠臣者也又况人臣之进言言之而是君能听之则君有谏纳之名人臣何自而得名哉言之而非君不之听臣有妄言之过亦何自而得名哉惟其谏不行言不听天下之人惜其不见用於世於是以名归之然实非人臣之所欲也为人君者要当不惮屈己以来忠谏不爱厚赏以旌直臣则君全显名臣获实利两得所欲岂不美欤臣愿陛下深察臣下之情非乐於求名爱惜士气优容言者力振委靡之风作成忠义之节则天下之士感慨发愤以图报効实惟宗社无疆之休天下幸甚
论扰民四事劄子
臣闻昔者赵简子使尹铎为晋阳请曰以为茧丝乎抑为保鄣乎简子曰保鄣哉尹铎损其户数若铎者可谓知所本矣盖邦以民为本本固则邦寜善治之君不求所以保邦之术而尽吾所以恤民之道未有民不寜而邦寜者也横赋重敛剥其肌肤殚其膏血民利敝矣其如邦何况陛下欲恢图中原东南根本之地尤当爱恤民力常赋之外不宜以毫髪扰之比年以来扰民之事盖非一端夫造甲所以修戎器也要当优给其费少寛其期不惟工役暇裕自然制作坚好今也日课一甲何乃急迫如是况一甲之贵大约五十千而县官所给止十五千则州郡日费三十五千以岁计之为钱一万二千六百缗大郡事力尚可支持两淮雕弊之郡浅陋之邦何所从出不过州责之县县科之民又况程限督促急於星火或有愆期追逮累系捶掠继之民安得不困乎此造甲之扰一也夫和籴所以备先具也要当官自为场视时值之高下而稍增之痛戢吏胥侵渔之奸则人将负担而至矣今也量立价值半以楮币州郡知其不相若也於是并缘为奸次第而敷之民中人之家输赋偿逋之余盖亦无几欲为卒岁之费乃尽取之贫者剔屋偿债转籴以输不酬其值不恤其有无名曰和籴其实强取民安得不困乎此和籴之扰二也濒江沙田所产微细自来人户以为己业输纳税钱一昨朝廷委官根括尽行起租比之曏者之数不啻数倍富家破坏他产不足以偿贫者唯有流徙而已陛下灼知其弊尝因肆赦俾民自陈如其已业即以还之州县观望建议之臣往往沮格不行民无所诉此沙田之扰三也沿江十郡拘籍乡民教閲远者来自数百里近者百里留滞数月妨废农务而人置军装造兵器房赁扉屦之赀动费百千类多少年不逞之辈乘时诈取父兄财物嬉游玩愒数月而去一旦缓急必不为用无补於事徒伤民力此乡兵之扰四也以至州县不时之须无名之敛不可悉数水旱流离之际何堪以此重扰乎今尧舜在上而恩泽不得下流民情不得上逹由功利之臣诛求不已偷惰之吏奉行不?故也欲望陛下爱惜民力以固根本发德音下明诏戒饬州县之吏使之上体陛下德音以爱养斯民为先造甲未办者少寛其期和籴未足者多与之值沙田则渐行起租乡兵则权罢教閲凡有扰民之事日求而去之东南之民得以息肩根本既固陛下一意外御庶几无内顾之虑
乞戒谕守令恤民劄子
臣观周官大司徒之职以保息六养万民曰恤贫曰安富夫单产贫民固在矜恤富家大室犹欲安全之者盖君民相通富藏於民故也今州县之间一岁所入可自供一岁之费苟能吝出纳谨闭藏察奸弊何至匮阙庸缪者既失於理财能者又急於生财理财之政不修则用度乏生财之说一行则民力敝故大则搏噬富家小则渔猎细民以此为能更相传授恬不为恠富家大室一丽於法喜动顔色如得奇货词所连染追逮系累搜摘隐微强伏其罪轻者出金以赎动辄千缗重者诋以深文籍其赀产或幸免於戾不复兴词或已破其家无力控诉为守令者方且自谓得计比年以来所在富家大室衰替无几职此之由县令又以催科为名侵扰下户常赋既足犹以为逋一吏持片纸列户数十皆斗升尺寸之余比屋诛求殆无遗者盖一履公门其费数倍罪责且及人以所取微细惟命是承一岁之中或至於再积其所入盖亦不赀以至受纳加耗率二石而可足一石科买物色直千金而仅支百金阻格诏书催理已蠲之租违戾法令预借将来之赋日朘月削富者反贫贫者愈困斯民愁恨叹息有不忍闻夫聚财敛怨以供公上之求以给县官之费犹且不可而况饰厨传事苞苴兴无益之工纵无厌之慾贪者或席卷而归郡守县令所望於承流宣化爱养元元乃反为民害如此而谓之能得乎夫所贵於能者以其有非常之用而赋不益办难能之事而人不知傥以聚敛为能人孰不能哉今之所谓能吏古之所谓民贼也可不痛戒而深惩之乎欲望圣慈因郡守陛辞丁寜训谕使之布宣德意以恤民为先仍诏诸路监司常切体察苟有违戾许之越诉重寘宪典如是则陛下赤子得安田里而家给人足之风可以驯致矣
论用人不当疏
臣闻自古人君立事用人未有违衆自任而能成功者也未问事之是非人之贤否先观衆心之向背如何书曰谋及乃心谋及卿士谋及庶人谋及卜筮夫谋而至於庶人可以已矣又且质诸鬼神不闻逆多从少而其事可立也孟子曰左右皆曰贤未可也诸大夫皆曰贤未可也国人皆曰贤然後察之见贤焉然後用之夫国人皆曰贤可以已矣又且察其人焉不闻国人皆曰不可而其人可用也故人心之所不欲虽有良法圣人不能必行人心之所不与虽有典故圣人不敢必用盖违衆而立事事虽可立亦必不济违衆而用人人虽可用亦必无功而况事未必是人未必贤讵可轻咈人心乎古之称尧者曰稽於衆舍己从人称舜者曰舍己从人乐取诸人以为善尧舜之盛德天下後世不可及矣宜其任已而自用也方且舍己从人盖谓一己之聪明或有所偏不若天下之聪明为公也恭惟陛下体尧蹈舜德冠百王方欲规恢远图绍复大业人心向背不可不察夫立一事而人心不欲必其事之不可立也用一人而人心不与必其人之不可用也强人心而为之非徒无功臣恐适所以害之也臣愿陛下法尧舜舍己从人之美稽箕子谋及庶人之言详孟轲国人皆贤之说於立事用人之际博采公议俯徇人心人心之所同即天意之所在能顺人心则合天意以此立事何事不立以此图功何功不成惟陛下所欲为耳
<集部,别集类,南宋建炎至德佑,定斋集>

[book_title]卷五
钦定四库全书
定斋集卷五　　　　　　　宋　蔡戡　撰奏议
论州县科扰之弊劄子
臣闻民为邦本本固邦寜自古为国者欲固邦本先结人心欲结人心先寛民力欲寛民力先择守令守令非其人则主泽不能下流人情无由上逹民力困则人心离人心离则邦本危矣臣少历州县洊蒙朝廷任使六持使节再总军储足迹所历几遍东南求守令之循良者不可多得能者以一切之政趣办目前贤者不得行其志救过逃戾而已推原厥自盖由版曹督责漕司漕司督责州郡州郡不恤县道县道不恤百姓上下相迫前後相仍习以为常恬不为怪民力之困至此极矣可不改弦易辙而拯救之耶臣请详言其故且二税古也今二税之内有所谓暗耗有所谓漕计有所谓州用有所谓斛面二税之外有所谓和买有所谓折帛有所谓义仓有所谓役钱有所谓身丁布子钱此上下之通知也於二者之中又有折变又有水脚又有糜费有隔年而预借者有重价而折钱者其赋敛烦重可谓数倍於古矣然犹未也有所谓月桩有所谓盐产有所谓茶租有所谓上供银有所谓乾酒钱有所谓醋息钱又有所谓科罚钱其色不一其名不同各随所在有之不能尽举为保正者科买土产科买竹木巡尉下乡则预备酒食若居民被盗则先纳赏钱应期限则有缴引钱违期限则有罚醋钱以至修造公廨巡捕桥梁驿舍一切取办故中人之家无不剔屋破产以充役为税长者逃絶税则令代纳坍江税则令代纳产去税存无所从出者又令代纳异县他乡不能追逮者又令代纳已纳在官者不可复得见欠人户则不为理还故单产之民无不典妻卖子以免罪如此民力安得不重困乎又有催科之扰州差典级下县甚则差州官县差县尉下乡甚则知县亲往吏卒所至需索百出鞭笞累系动辄数十人所欠多系升合尺寸之余未纳者不免於倍输已纳者又从而再纳往往无有获免为守令者但知以催科为急无复有一分爱民之心所以尧舜在上而恩泽不得以下流者正以此尔恭惟陛下嗣守大宝遵奉慈训凡发政施仁无非以爱民为先真尧舜之用心也陛下裁损经总制钱而所损者无额耳每岁常数则未尝亏少陛下蠲放身丁钱而所放者见欠耳先纳在官者无由理折陛下裁减和买恩至渥也而乡胥作弊减免不均陛下倚阁逋负德至普也而豪户恃强催索自若陛下爱民之心不能尽布陛下恤民之政不得尽行此无他守令非其人耳县令既不可尽择当择郡守郡守不能尽得人每路当择一贤监司而委任之陛下临遣谕以德意使之徧行郡邑亲见守令讲求民间休戚可罢者罢之可行者行之计州县一岁之出入可蠲者蠲之可减者减之使上下相通内外相应无为文具以复命庶几实惠可以及民民力可以少苏矣民力既苏邦本自固天下幸甚取进止
缴进贞观谏録劄子
臣闻人臣之进言有一言之得而屡告其君者有摭古人之言复以告其君者司马光言人君修身之要曰仁曰明曰武治国之道曰任官曰信赏曰必罚且云昔尝以献仁宗英宗今以献陛下平生所学所得尽於此矣苏轼进陆贽奏议云窃谓人臣之纳忠正犹医者之用药药虽进於医手方多传於古人若已经效於世间不必皆从於己出盖天下有至言万世不可易初无古今新旧之间左人君力行之耳淳熙改元臣蒙恩假守汉东陛辞之日恭进贞观谏録二卷面奉至尊寿皇圣帝玉音谓当置之座隅永为规鉴臣不胜荣惧臣屏居田里因取此书深惟其义辄以管见臆说附於每事之後事以类从义以槩举合六十篇伏念臣学识肤浅词语芜纇何足以仰希前哲然惓惓爱君之诚其心一也谨用缮写进呈伏望圣慈置诸左右朝夕省览庶几少助圣学之万一取进止
乞以寿皇圣帝为法劄子
臣闻尧传之舜舜传之禹皆曰允执厥中书赞舜曰重华协於帝赞禹亦曰祗承於帝尧舜之所传舜禹之所承莫非一道故尧舜为五帝之盛帝大禹为三王之显王後圣有作不可企及恭惟高宗皇帝茂建中兴勤劳三纪亲以天下授之寿皇圣帝寿皇嗣守丕基励精二十有七年亲以天下传之陛下陛下父子相继揖逊相承又非尧舜禹所能比拟亘古未有可谓盛矣三圣授受之际心传之妙愚臣不可得而闻窃读隆兴诏书有曰凡今日发政施仁之目皆得之问安视膳之余乃知寿皇动以高宗为法然则寿皇之治又陛下之所当取法也寿皇诚心爱民出於恳恻凡有水旱尤轸圣怀如捄焚极溺惟恐或後不吝仓廪府库以赈济之勤恤民隐视之如伤此寿皇之仁也寿皇奉事北宫孝敬曲尽朝以五日岁时躬率百僚亲奉玉巵上千万寿以侈大庆自奉甚薄极天下以为养犹惧不至此寿皇之孝也寿皇励精为治每日视朝未尝暂废亲览章牍朝奏夕报不时宣召儒臣讲论经理询访治道此寿皇之勤也寿皇以俭约先天下在位日久宫室苑囿无所增益饮膳服御悉从裁损知天下之赋租乃生民之膏血未尝妄费滥予此寿皇之俭也寿皇遴选将帅分任边阃讲明军政简练师徒蜀道地最重去朝廷最远尤切西顾曩尝阙帅亟命大臣镇抚之责以近期星驰而往所以修武备重边寄者如此寿皇侍遇臣邻黜陟有序进退有礼纵有显恶必待人言洊至然後谴斥与衆共之示天下以至公所以劝臣下励风节者如此寿皇奨借言者导之使谏其人未必皆贤所言未必皆是寿皇不惮舍己而从之所以广言路振纪纲者如此寿皇爱惜名器不以假人凡有除授未合公论给舍缴駮无不听从所以吝爵赏抑侥幸者如此寿皇圣政载之简牍播之天下不可具举此数者其大要也臣愿陛下深念寿皇付托之重凡事亲修身立政用人一以寿皇为法则三圣之治如出一辙传之无穷施之罔极於舜禹有光矣实惟宗社无疆之休天下幸甚
论治道劄子
臣窃见後唐明宗时康澄上书言事史臣载其略曰为国家者有不足惧者五深可畏者六三辰失行不足惧天象变见不足惧山摧川竭不足惧水旱虫蝗不足惧小人讹言不足惧贤士藏匿深可畏四民迁业深可畏上下相徇深可畏廉耻道消深可畏毁誉乱真深可畏直言不闻深可畏史臣欧阳修谓澄之言非止中一时之病凡为君者可不深戒臣尝疑之夫深可畏者固所当畏不足惧者岂真不足惧耶信斯言也是使人君不畏天戒不恤人言又乌为至论已而细绎其故乃得其说盖人君唯恐政事之不修不患天人之不相应政事修矣虽九年之水七年之旱不害於治政事不修虽西狩获麟越裳献雉无补於乱而况祁寒暑雨小人寜免於怨咨在我者既至在彼者有所不必惧也故任用憸人则贤士藏匿而朝廷空崇尚末作则四民迁业而农务废容悦者进则上下相徇而治道乖侥幸者多则廉耻道消而风俗坏偏听左右则毁誉乱真而赏罚僭差疎斥忠良则直言不闻而耳目壅蔽有一於此皆足以召乱宜其人君所以深畏人臣所以极言而後世史臣所以嘉叹也臣智识浅闇虽殚千虑之微无以仰禆圣德之万一因读古人之书诵古人之言窃有所取敢为陛下献臣愿陛下清闲之燕深思默虑味澄之言究澄之意去其所以害治者求其所以致治者则圣政日新天下幸甚臣不胜拳拳之诚取进止
乞以兵法赐诸将劄子
臣闻有大将有禆将走及奔马射中飞鸟敌敢前攻垒敢先乘禆将也战必胜攻必取无穷如天地不竭如江河大将也盖禆将以勇力为先大将以智谋为主世之论将者必曰勇力不知勇力者禆将之所长为大将役者也今之所谓大将拔於行伍之中加诸士卒之上其才智碌碌无以异於偏禆盖有懵不晓兵机漫不治军政者一旦边鄙有急以数万之衆付一庸人悍夫之手不知奇正之术攻守之策或可乘而不乘或当断而不断勇者轻敌而进怯者望风而奔岂不失机会而误大事其不败者盖天幸也夫孙吴之书奇权要机密谋秘计出入神鬼自古用兵者举以为师虽临机应变出奇制胜存乎其人然未有不祖其遗法者也凡今之将问之以孙吴则不知为何人叩之以孙吴之书则不知为何书如此者十人而九夫用兵诡道也智往神来一日万变差之毫厘失之千里而吾欲专以勇力胜之勇有时而怯力有时而殚自非运无穷之智何以应无穷之变乎此孙吴之书不可废也虽按谱而奕非善奕据方而医非神医然亦未闻舍谱而学奕弃方而学医者是则学用兵者非兵法何以哉孙吴远矣时君世主有志於四夷者莫不拊髀而思恨不与之同时今其余智故论载之方册者尚有可用也冠带之儒慷慨谈兵纚纚可听然不习行阵未必能将介胄之士勇力絶人赳赳可喜然不知兵法未必能胜是孙吴之书终不见於世或者又曰霍去病不学古兵法顾方略如何夫去病用兵与孙吴合者多矣岂真不学兵法耶其言大而夸特以激武帝耳後之为将者往往以此藉口曰我善为战我善为阵孙吴之法纸上空言不足观也然则儒者必曰吾能正心修身诗书礼乐可束之高阁也诗书礼乐正心修身之具自非圣人未有不学而得者也况大将者三军之司命一国之存亡系焉可不重哉不教而战圣人以为弃民不学而将其害将如何臣愚欲望圣慈命武学官知兵法者直解七书不必过为文言使人人可晓仍取古名将用兵出师驭衆行已大略着为一书徧赐诸将他日或因奏对或至庙堂设问以观其言议论可采则旌异之如此则人知兵法之可学名将之可师心志益明识虑益精驭衆当有法行已当有方自然名将辈出而国势无敌矣岂曰小补之哉取进止
论苟且之弊劄子
臣窃见汉宣帝为西汉中兴之主侔德商周求其所以致治之迹不过信赏必罚综核名实枢机周密品式备具上下相安无有苟且之意而已考其成效至於威信夷狄功光祖宗业垂後裔何其盛哉恭惟陛下其仁如尧其孝如舜如禹之勤俭如汤之勇智又有文王之容德武王之义德兼二帝三王之美可谓盛德之君孝宣杂霸不足陈於前然今日之治未底孝宣之盛者臣窃惑之岂赏罚未尽信必名实未尽综核耶枢机未尽周密品式未尽备具耶何其上下未免有苟且之意也凡今之仕者无非苟且内而百执事志在爵位多方以图进计日以待迁不复以职业介意循常守故因陋就简避嫌畏讥之不暇何暇为国家远大之图外而监司令守志在利禄唯恐所入之不丰所求之不广至於职业能者不过趣办目前规求近效以逭责免戾而已何暇为国家经久之计又况任之不久责之不专人知其任之不久也唯脱去是期幸其责之不专也唯退避是务间有志事功者经营规画未及就绪不以迁去即以罪罢矣乌能取效於旬月之间此所以苟且之俗尚炽而中兴之功未立也今纵未能一一久任而责成至如主计之臣掌兵之官与夫监司帅守似不可以屡迁数易使之尸素而逃责也要当以三年为任凡朝廷所欲为者如屯田牧马修城壁备器械课农桑兴水利之类除授之初临遣而面命之责成效於三年三年之中有过则削爵夺俸有功则增秩赐金无易其任三年之後然後核实之不愆於素则进用之因任之不如所言罪之可也窜之可也如此任之既久责之既专既不容苟且偷安以幸免亦不敢苟且欲速以应命三年之间何事不立何功不成孝宣之治亦不足道惟陛下留神省察取进止
论时事劄子
臣闻人主以天下为忧乐天下以人主为休戚天下无事则人主享其乐人主万寿则天下同其休上下相关理之必然今日边鄙无虞盗贼不作亦可谓寜谧矣无强臣擅权无奸邪乱政朝廷亦可谓清明矣然而庙堂之上惴惴然常若有不测之忧百执事之间皇皇然不安厥职下而士民亦无和平之象陛下贵为天子富有天下当享天下之至乐臣窃料陛下亦未知所以为万乘之乐此中外休戚之关也宰执之敷陈侍从之献纳给舍之封駮台谏之论列不无烦渎圣听皆其职分之所当然不能自已以臣观之今日之事不过数端而已非有甚难特陛下一颐指之劳耳陛下何惜不於谈笑之间毕此数事使中外之人皆知陛下之心颂陛下之德以释天下之疑以召天下之和上恬下熙共臻康泰陛下端拱岩廊之上优游无为享天下之乐天下赖陛下一人之庆岂不韪欤臣不胜大愿取进止
论选用宗室劄子
臣闻周有天下封国七十而同姓之国五十有三文昭武穆皆为显诸侯周召毛原皆为名卿才大夫大者制礼作乐跻时太平小者勲在王室藏之盟府周之卜年八百卜世三十良有以也在汉则有朱虚之忠河间之贤沛献之谨节东平之好善在唐则有孝恭却敌之功道宗方面之略勉石之事业白贺之文章显显为世豪英者不可悉数由周以来汉唐?为长久岂非得周家强本支之道而然欤暨我国家源深流长子孙蕃衍盛大乃建睦亲广亲二宅聚之京师其惇叙之道教育之法莫不备至然而不过高爵重禄以养其身而已虽有怀才抱艺卓尔不羣者不得施用终亦汨没而无闻熙寜二年始诏易以外官许之应举故人人自奋争效所长百年之间外而为监司守臣内而为侍从卿监盖不乏人然亦未闻杰然立事建功垂於不朽追配古人者其故何也夫宗室之进身有三曰进士曰任子曰特恩特恩补官授以右选之职处以员外之任已置之不用之域矣任子之法既与庶姓同进士之科特与庶姓异盖由进士而进者取之太优用之有限故也取之太优则无能者或滥进用之有限则有才者或见遗虽朝廷所以优异宗室亦所当然而於搜罗人才有所未尽也今之宗室与祖宗之时异当熙寜法行之初宗室子弟去宫掖而亲州县之劳舍膏梁而为文墨之习盖有非所愿者欲诱而进之则取之不得不优取之既优则用之不得不限其所到之地亦其宜也自衣冠南渡以来流落异方攻苦食淡与寒士角其间种学绩文砥节砺行者不为无人然而人情易怠曰如是而可以应举得官盖亦足矣故所学者不过如是虽有文章足以代王言终不得一登词掖虽有才学足以断国论终不能一履政涂不惟人怀自弃之心盖有必弃之理存焉臣窃谓祖宗之成法宗室之异恩固不可革不若设为两科而并行之愿与庶姓混考者许其自陈试赋於漕司则遵任子之例春试於礼闱则用庶姓之法在选中者以师儒之职优之取之既与庶姓同用之不可与进士异有华国之文则使居台阁之职有经世之才则使膺庙堂之选不必限其所到之地庶几真贤实能不致弃遗中人常材不失仕进岂特亲亲用贤之道一举而两得抑亦成周强本支崇屏翰之意也
乞皇帝过宫劄子
臣闻孝者百行冠冕孝行一亏他美莫赎夫孝出於人心之所同然可以动天地感鬼神闾里无知之人莫不知有父母孝诚所格天为之降甘露地为之产芝草人君为之旌表门闾里巷相传咨嗟叹息以为美事傥不顺於父母天地之所不佑震之以雷霆王法之所不赦加之以诛殛人伦之所不齿几无所容於覆载之间盖父母子之天地父母生育之天地覆载之父母之恩天地等耳中人之家父母遗之以百金之产犹且饮食不忘窭人之子父母无一金之遗亦思此身之所从来身体髪肤皆父母所授其敢一日忘乎矧贵为天子富有天下所得何啻百金人主一嚬一笑九州四海之所观瞻一言一动天地鬼神之所降鉴治乱之分祸福之应有不期然而然者又况德莫大於孝罪莫大於不孝其所感召疾於影响吁可不畏哉去岁灾异屡见人情詾詾朝不谋夕陛下一枉法驾亲朝北宫天意顿囘瑞雪随降人心遂定旧观复还自春以来不躬定省又复四阅月矣所在阙雨种不入土早禾无及旱势已成至若芒种雨泽愆期必有赤地千里之忧万姓惶惶口语籍籍咸谓陛下孝行有亏所以致此孝经曰事父孝故事天明事母孝故事地察传曰仁人事亲如事天事天如事亲未有不能事亲而能事天者也今郊祀不远陛下事亲如此何以望上天之感格乎陛下临御初载郊禋之夕风雨暴至不能成礼圣心震惊因而违豫累月方愈是时陛下未有失德窃料父子之间疑贰之心已萌上天所以不享今孝行既亏大非昔比人心已失天意可知万一有风雨之变千乘万骑百司六军仓皇俶扰呼吸之间何所不有人无愚智私窃寒心臣区区之愚欲望陛下囘心易虑思念寿皇鞠育圣躬传受之重莫重於天位付与之大莫大於天下此恩此德比隆天地虽尽万物不足以为毫髪之报陛下当推孝敬之诚心释疑似之小憾幡然而改趣驾过宫二圣重懽融融泄泄少尽人子事亲之道积此诚意以之事天必获自天之佑以之示人必得百姓之欢上以弭灾异下以销祸变在陛下一颐指一举足之劳耳陛下少屈於寿皇一人而天下亿兆之人尽屈於陛下此非特为陛下计为宗庙社稷无穷之计臣位卑言高触犯忌讳罪在不赦惟陛下裁幸
论时事劄子
臣闻天人之势虽若辽邈而休咎之徵如符节之合君民之分虽若隔絶而交感之理如影响之随天至高而卑民至愚而神人君一嚬一笑一言一话皆足以动天听感人心故一念之善则为祥风庆云一念之差则为迅雷激电一政令之美则民在春风和气之中一政令之失则民立烈焰层氷之上上下相应脉络相贯有不期然而然者为天之子为民之父母其可忽诸粤自今夏以来灾异屡见星变地震山摧川竭黑子贯日赤氛亘天上天之所示戒者不一而足近则都邑远则畿甸闾阎无知之人兴讹造讪公肆谤讟幸灾乐祸倡言变乱无所忌惮人情詾詾朝不谋夕其势甚危乃十一月十有五日车驾过宫亲讲问安视膳之礼都人忻快天意顿囘和气致祥瑞雪时降徧及淮浙罔不沾濡是月二十日皇太后册宝礼成流传四方举同庆拚化悍戾为柔顺变愁叹为懽謡气象霍然尽还旧观天下耄艾万口一词歌咏圣德易危而安反灾为祥在陛下一颐指一举足之易孰谓天道之难感乎臣滥将王命迓客淮壖得之见闻归美报上臣之职也臣所历淮浙八郡苏秀中熟常润所收仅六七分自江而北截长补短大率不减六分斗米不过二百五六十钱钱会流通民旅安便盗贼不兴边鄙帖然此正陛下垂衣拱手优游无为两宫交懽朝野多娯之日臣复何言臣区区愚衷窃谓陛下既鉴往事之明验必思将来之永图无以天幸为可常无以愚民为可忽曲尽事亲之道示仪刑於有衆深究保邦本之术消变乱于未萌戒谕执政大臣条举天下滞务重地之阙帅者以时除授远方之待报者以次施行听任台谏以振纪纲保全臣下以励名节朝廷既正天下自化远人自宾中外廓然无事两宫万寿备天下之养享天下之乐足以夸当年而高後世书之史册传之无穷岂不韪欤臣不胜大愿取进止

[book_title]卷六
钦定四库全书
定斋集卷六　　　　　　　宋　蔡戡　撰奏议
论谨始八事疏
臣闻自古人君临御之初必谨其始为人臣者亦必以谨始之说告於其君盖国家安危之几天下治乱之原生民休戚之本君子小人消长之际实系於此可不谨诸春秋书元年春王正月公羊曰元年者何君之始也糓梁曰虽无事必书正月谨始也故伊尹告其君曰今王嗣厥德罔不在初召公告其君曰王乃初服若生子罔不在厥初生古之君臣相与警戒莫不以谨始为先盖人君体元居正南面以听天下龙飞之初万物之所争睹四海之所具瞻一命令之发一政事之施必有以竦动天下悦服人心则天下之人翕然向风从化不令而行无为而治始之不谨其後虽有仁心善政良法美意人不信也仰惟陛下嗣膺大宝躬临初政海隅苍生倾耳属目以观德化而徯太平是以陛下宵衣旰食不遑康寜於谨始之道尤加圣虑伏覩求言之诏既询访於旧弼又咨诹於近臣既俾中外之臣咸得条奏又俾在廷之臣每日轮对此正初政之当急天下之臣莫不披肝胆布腹心输忠竭诚以副陛下恳恻之意况臣世受国恩身为宰士若隐情惜已不为陛下极言臣则有罪臣谨采掇自古人君谨始之道人臣谨始之说槩举八事为陛下献一曰正心术二曰辨邪正三曰广圣学四曰来直言五曰戒游逸六曰崇节俭七曰恤刑罚八曰重名器皆随事解释援古为证不敢饰为浮词以渎圣听伏望陛下清闲之燕垂精留神特赐省覧或於初政可禆万一谨列如右
正心术
臣闻尧之传舜舜之传禹见於书也天之历数在汝躬汝终陟元后人心惟危道心惟微惟精惟一允执厥中见於论语也尧曰咨尔舜天之历数在尔躬允执其中舜亦以命禹夫三圣相传心术之妙不过曰中而已汉武即位之初亲策多士董仲舒告以正心以正朝廷正朝廷以正百官正百官以正万民盖上天之灾祥下民之休戚人才之邪正天下之治乱系於人君之心一念虑之发虽若甚微幽显之间其应如响惟人君者当宅心於正道之中非正勿视非正勿听非正勿言非正勿动一心既正则邪佞谗谄不得而入声色货利不得而摇以视则明以听则聪言可为则动可为法举而措之则朝廷万事无不归於正四方远迩无不一於正天下不足为矣
辨邪正
臣闻舜初即位首举十六相去四凶而天下咸服传以为有大功至禹臯都俞之际亦以知人为先臯陶又陈九德谓人君能知九德之人考察其真伪而信任之上可以抚五辰下可以凝庶绩盖知人人君之盛德人君无职事惟辨君子小人而进退之耳君子小人之难辨也久矣谗谄面谀似忠乘机投合似智胁肩谄笑似恭小廉曲谨似贤排斥小人者似乎谗汲引善类者似乎党面折廷争者似乎讦难进易退者似乎矫人君智不足以烛之则君子小人并用而杂处交争而互胜终必至於小人进而君子退此治乱之所由分也惟人君者要当精鉴详察审其贤者听任而勿贰知其不肖者废斥之而勿疑内君子而外小人使之各安其分则人君之能事毕矣天下岂有不治乎
广圣学
臣闻商高宗嗣位之初傅说告之曰王人求多闻时惟建事学於古训乃有获又曰惟学逊志务时敏厥修乃来又曰惟斆学半念终始典於学厥德修罔觉诗人进戒嗣王曰日就月将学有缉熙於光明佛时仔肩示我显德行诗书所载臣之告其君必以学为先盖人君不可不学者学治天下王者之事尧舜禹汤汲汲仲尼皇皇此所以圣益圣明益明也昔唐太宗贞观之初引十八学士於禁中论古今成败讽诵诗书讲求典礼咨询忘倦以至夜分尝谓虞世南曰使我稽古临事不惑者公等力也臣愿陛下於廷臣中遴选忠信端良博雅多闻之士使备劝讲无限员数无拘资格更番逓直退朝之暇引之便坐讲求经术咨询治道因访民间疾苦吏治得失假以温顔接以诚意俾尽其情如是则圣学日益圣政日新虽深居九重而周知四海岂小补哉
来直言
臣闻舜受禅之初咨於四岳辟四门明四目逹四聪傅说复於王曰惟木从绳则正后从谏则圣故元稹上书於宪宗初元谓自古人君即位之初必有敢谏之士君受而赏之则竞为忠谠苟拒而罪之则卷怀括囊又引太宗赏孙伏伽事以告之盖古者史为书瞽诵诗三百工献艺庶人谤於道商旅议於市人得以尽其言况以谏为官有言责者乎陛下自即位以来求言之诏屡下纳谏之诚未孚未闻赏一敢言之士而已轻去言事之臣此天下识者所以窃窥初政而重为之惜也臣愿陛下广开言路增置谏官言之是则赏之言之非则置之狂妄者优容之诋讦者寛宥之怀奸罔上朋邪害正者黜之如是则天下之士莫不乐告陛下庶几直言日闻下情毕通而无壅蔽之患矣
戒游逸
臣闻成王即政周公恐其逸豫作书戒之先曰君子所其无逸先知稼穑之艰难乃逸又曰商中宗高宗之不敢荒寜祖甲之不敢侮鳏寡文王之自朝至於日中昃不遑暇食兹四君所以享国久长又戒以继自今嗣王则其无淫於观於逸於游於田以万民惟正之供无逸一篇反覆数百言始终以逸豫为戒故古人以晏安为鸩毒以无逸为元龟仁宗皇帝建迩英阁书无逸於屏间朝夕观览以示警戒夫昧爽丕显後世犹怠始而不勤後将若何古之人君朝以听政昼以访问夕以修令未明求衣夜分乃寐者非欲焦心劳形以自苦也盖恐怠心一生则便佞之说乘间而入躭乐之事有时而为流而不返不惟荒政损德亦非所以养寿命惟人君者要当清心寡慾克己复礼终始惟一无荒无淫如此则寿齐尧舜享国百年岂不韪欤
崇节俭
臣闻舜命禹总朕师懋乃德嘉乃丕绩不过克勤於邦克俭於家不自满假惟汝贤孔子亦曰禹吾无间然矣菲饮食而致孝乎鬼神恶衣服而致美乎黻冕舜之所以传禹禹之所以继舜者莫不以俭为先故唐玄宗开元之初焚珠玉锦绣於庭以示俭德及其末年犹以穷奢极侈乱天下其始可不谨乎唐太宗问禇遂良曰舜造漆器谏者十余人何也遂良对曰漆器不已必以金为之金器不已必以玉为之古之人必谏其渐若事已横流则无及矣盖天子者合天下之力而奉之凡宫室车马服食器用无非生民之膏血其为之甚劳其成之甚难安而享之必思其所自来则不忍轻费民财必当重惜民力如此则子孙万世长享天下之奉矣
恤刑罚
臣闻舜初嗣位首陈典刑之义以勅天下曰钦哉钦哉惟刑之恤哉又命臯陶作士戒以惟明克允故能好生之德洽於民心兹用不犯於有司恤刑之效於此可见汉景帝之元年减笞法定箠令唐太宗贞观之初观明堂图而除鞭背自古圣贤之君莫不以人命为重不敢轻於用刑故能享国长久庆流後裔恭惟祖宗二百四十余年之间深仁厚泽渐被四表诛戮之刑内不施於骨肉外不施於士大夫丽於法者一付有司虽天子不得轻重於其间故卜年卜世与周匹休又非汉唐之所能及陛下遵守祖宗成宪谨於用刑寜失之寛不可失之急寜失之略不可失之详寜有佚罚不可及无辜庶几初政有以深结人心而为万世无穷之福天下幸甚
重名器
臣闻商高宗即位傅说进於王曰惟治乱在庶官官不及私昵惟其人爵罔及恶德惟其贤夫爵赏天下之公器当与天下共之非人君所得而私昔韩昭侯爱一敝袴不以赐左右必欲待有功者且曰明主爱一嚬一笑袴岂特嚬笑哉唐宣宗重惜章服有司尝具绯紫衣数袭以备赏赐或半岁不用其一夫敝袴微物也章服虚文也二君吝惜如此盖物以寓意文以副实上之人爱之重之不以轻畀则得之者荣苟惟人人而与之则不足以为重矣而况一命以上人君所以励世磨钝无功者赏则有功者怠不肖者进则贤者退予夺废置可不谨诸为人君者要当以天下为公凡高爵厚禄择天下之贤而有功者共之惟其人勿以疎远而废非其人勿以亲昵而用威权不可移於下名器不可假於人如此则上无滥赏下无辜人而天下乌有不治者哉
右臣所言八事凡陛下之所优为者臣申言之所以坚陛下有为之心陛下之所未为者臣预言之所以防陛下欲为之渐此皆初政之急务若夫示好恶公毁誉以作人才尚名节黜贪鄙以厚风俗薄赋敛戒掊克以寛民力择将帅明赏罚以肃军政所当讲求次第而施行者不敢躐等以进位卑言高罪当万死惟陛下裁赦取进止
乞法太上皇帝驭下纳谏二事劄子
臣闻事有见於载籍者不若传闻之详得於传闻者不若亲见之审祖宗之政布在国史班班可考然未若孝宗之治陛下之所亲见孝宗圣政天下能诵之难以悉举凡事亲修身立政用人皆可为万世子孙家法陛下嗣守丕基遵奉成宪罔敢坠失孝宗所以贻厥孙谋陛下所以绳其祖武者可谓两得之矣太上皇帝在位未久率循旧章然高世之行有二自古盛德之主鲜能及之太上驭下以严未尝假以词色凡有小过必加谴逐人人重足而立不敢挠法干政纪纲整肃中外清明此太上之义德也太上圣度包荒容受直谏虽犯顔逆指自敌已以下不能堪者太上怡然受之不以为忤未尝罪一言者此太上之容德也二者可为法於万世抑又陛下之所亲见臣愿陛下动法孝宗至如太上皇帝驭下纳谏之美尤当守而勿失则三圣之治如出一辙传之无穷施之罔极於祖宗有光矣实维宗社无疆之休取进止
论邪正劄子
臣闻知人者人君之盛德人君无职事惟辨君子小人而进退之耳君子小人如白黑如薰莸天下皆知之初不待辨也但人君不知之耳盖谗谄面谀者似乎忠乘机投合者似乎智胁肩谄笑者似乎恭小廉曲谨者似乎贤排斥小人者或以为谗汲引善类者或以为党面折廷争者或以为讦难进易退者或以为矫人君智不足以烛之则君子小人始混淆而莫辨此安危治乱之所由分也昔唐德宗谓李泌曰人言卢杞奸邪朕殊不觉泌曰人言杞奸邪而陛下不觉此杞所以为奸邪甚矣德宗之闇也信任一卢杞至於祸败而不悟诚可为万世人主之戒也方今朝廷清明正人端士布满朝列大者忠诚而许国小者靖共而在位初无小人厠於其间此皆寿皇涵养多士之功太上网罗人材之力比来国家多事若非大臣极力扶持衆贤相与协赞天下事未可知也臣谓陛下既得羣材而用之要当信任而不疑无使小人相参庶几君子得以展布四体图立治功用一小人必将引类而升邪正杂揉忠佞并处交争而互胜终必至於小人进而君子退此古今之常理也今君子在内小人在外各当其分臣尚何言哉恭惟陛下临御之初所当谨始国家安危之机天下治乱之原实系於君子小人消长之际此臣之愚忠所以拳拳而不能自已也惟陛下财幸
荐临安通判王补之状
臣猥以踈庸承乏京邑适值多事加以歉岁应办百出惴惴然惟旷败是忧所赖寮佐同心协济仅无遗阙臣尝具奏乞将趋事赴功之人稍加旌擢激厉其余得旨依奏臣窃见临安府通判王补之天资敏明济以勤恪精通法令兼晓义理临事不苟处事适中而又行之以公持之以恕每有滞讼疑狱多委参订必加详审於人情法意无不曲当昨来禁中修造阜陵发引与夫举行荒政悉以委之一皆趣办臣赖其禆赞为多考其治行实为一府僚属之最兼其人试中法科曾任大理寺丞例当得郡而乃俯就倅贰之职其廉於进取可知欲望圣慈特赐旌擢他日或有繁难任使必能了办傥不如言甘坐谬举之罚
论治道疏
臣闻治道贵清静此先哲之格言也天下无事犹当以清静理之而况多事乎多事之时而处以无事则事自定苟其不然徒为胶胶扰扰事日益繁去治愈远今天下可谓多事矣吉凶之礼迭举宫室之役并兴与夫使命往来之交驰诸军犒赏之频并是皆不得已者适丁歉岁生民艰食陛下发仓廪府库以赈救之此又大不得已者今太仓之粟左帑之金所余无几京府积镪漕司羡缗耗用略尽州县之间上下煎熬殆无生意人劳财匮莫甚於此时自今已往日幸无事犹惧不给万一饥馑洊臻盗贼窃发或有意外之费将何以支为今日之计要当於不得已之中求其可已者己之可缓者缓之朝廷之上镇之以静重百执事之间守之以靖共州县先於抚摩边鄙贵於寜辑休息生聚年岁之间国用稍裕民力稍苏然後兴滞补弊建利除害亦未为晚此国家根本之计惟陛下留神幸甚
论圣孝劄子
臣闻人主之孝莫大於安社稷非若衆人之孝区区致养而已盖人主贵为天子富有天下不患无以为养使亲安於至养乃为孝之大者唐之太宗明皇扫除祸乱身致太平治定功成尊归於父高祖睿宗犹及见之二君之孝亘古莫及故为三宗之冠近者太上皇帝圣躬违豫有亏典礼人情詾詾社稷几殆陛下上迫太皇之命下徇臣民之情光履帝位君临万邦诏令一颁中外忻戴军民帖然顿还旧观不动声色而宗社再安慈闱万年永享天下之养陛下之孝如何当是时太皇犹豫而不决大臣逡巡而不发陛下退托而不敢当祸变不测宗社得以安乎三宫得以安乎陛下得以高枕而卧乎以是知陛下功在社稷孝备三宫过於唐二宗远矣陛下天性仁孝兢兢业业犹以不得朝夕奉亲深轸圣念陛下既能尽其大者其小者在陛下不足为也臣窃谓外庭之礼五日之朝不可废阙万一圣父尚未康复虽不获瞻望慈顔然陛下子职尽矣都人见之远方闻之岂不仰载陛下圣德以至泰安供奉之物不可不厚奉承之礼不可不至给待之人不可不择护卫之人不可不严庶几人子之间不生疑间曲尽孝道终始如一如此则可以格天地通神明加於百姓刑於四海上天佑之下民归之圣子神孙享亿万斯年之祚天下幸甚取进止
乞赈济劄子
臣窃见八月十日以後连夕大雨本府管下天目诸山洪水暴发余杭临安新城被害最酷富阳於潜钱塘次之余波及於盐官仁和小则淹浸田亩大则漂荡庐舍甚则丧失躯命且以六县言之溺死者千人被害者五万余家旬日之後水势方退禾稻淹没根株腐烂秋成既已失望饥民无所得食虽蒙圣慈特遣使者捐金发廪徧行赈济恩泽至渥然但可纾目前之急耳此去夏熟尚有七月若人人而给则廪粟有限饥民无穷臣窃计五万余家约三十万人大人小儿各居其半大人日给一升小儿日给半升日支米二千二百五十石月支米六万七千五百石半年为期约用米四十万五千石以临安六邑费粟已四十万石今岁淮浙诸郡悉以旱告朝廷恐难徧给臣区区管见不若行赈粜之法计口给历减价与之庶几所费不多所利甚博可以接续不至中辍反悞饥民臣伏见朝廷桩管米见在一百七十万石每岁收籴正欲为水旱凶荒之备其间亦有积年陈粟自当易之以新臣妄意拟於桩管米内且借三十万石减价赈粜照得元价每石二贯三百文省量减三百每升只作二十文省出粜庶使饥民易於收粜以三十万石计之县官所损不过九万贯而活饥民至三十万其利岂胜言哉欲望圣慈特赐详酌行下省仓下界或丰储西仓水次近便处支拨所有水脚縻费本府自行出备官吏添给本府自行措置赈粜之後收到钱数逐旋解还司农寺一面收籴新米补足原数公私实为两便取进止
辞免除宝谟阁直学士劄子
臣先凖省劄召赴行在再具辞免续准省劄十一月二十三日三省同奉圣旨除宝谟阁直学士依所乞仍旧致仕一节以趋久稽严召再命而偻遽冒殊恩抚已何功扪心有愧敢忘烦凟自取诛夷臣猥以凡庸滥膺收召自顾衰羸之质不能趋造於朝引疾力辞蒙恩赐可荷皇朝之委照徇私欲而曲从尚寛方命之诛更窃无功之赏况学士之峻职实儒者之至荣岂容待尽之躯复玷非常之宠臣粗知止足深惧满盈苟贪冒於恩荣必横生於灾咎人言可畏天谴莫逃伏望圣慈收还误恩令臣仍旧职致仕庶全晚节少续残龄不胜大幸伏候指挥
荐胡槻万俟似状
照对臣等所部二十四州去朝廷最远仕者不惮数千里深入瘴乡无非为利媮惰苟且浸以成风鲜有不溺其习者其间廉平之吏仅或有之求其材术优异治绩昭着者得二人焉臣等隐默不言不惟获蔽贤之罪淑慝不分亦无以示劝臣敢冒死奏闻窃见奉议郎知邕州胡槻名臣铨之孙家学自有源流其人性资明爽风力敏强有志事功究心职业前任静江府通判差权贵融象三州所至辄最诸司交荐之邕管极边控御溪峒弹压盗贼最为要地管下武缘宣化二县羣盗渊薮豪猾巨寇根株囊槖盘固累年吏不能制槻到官未久广设方略遣人擒捕戮其渠魁荡其巢穴余党鼠窜境内帖然比年以来沿边官吏多为州峒所啗恣其侵盗不敢诃问槻正已律人无一毫与之交私示以威信蛮猺知畏奸民贩鬻生口卖出外界槻力行禁止此患少息蛮人互市吏卒奸弊百出槻痛革之又能节损用度修葺城壁建楼屋千余间除治军器训练士卒以备不虞劝诱州峒士人入学听读使知忠义职务具举课其治效实为一道之最又朝奉大夫通判静江府万俟似故相卨之孙其才具风力不在槻下虽两佐郡未究所长前任潭州通判帅臣王蔺余端礼相继力荐於朝似适以忧去今任到官累月协赞郡政非一其人明而能恕敏而加审凡定夺公事躬览案牍剖决是非平允详尽合於法意当於人心委之以事不择剧易不避嫌怨毅然有守不可干以私动遵绳检恪守廉隅不为流俗所移寮吏之中未易多得实为一府之望臣等与二人素无雅故亦非请托既知其才不敢隐蔽欲望圣慈特赐旌擢以为远方官吏之劝傥不如所言臣等甘坐谬举之罚
荐万俟似张忠恕状
照对臣等滥膺委寄刺举列城五岭之西封域至广荐贤扬善职所宜先虽在僻远犹当识拔况居台府之下夐出流辈之中若不公共奏闻何以明示表劝伏见朝奉大夫通判静江府万俟似好学自修不坠祖烈涖官行已皆有可观廉介自持公正不挠遇事明审而持心近厚材优治剧而不为烦苛入仕已及六任前後两丞会府皆有声绩自倅静江逾一考详定案牍剖决精当考核簿书奸弊洗空吏不能欺事至立办动遵绳检不可干以私顷在长沙时帅臣王蔺余端礼相继力荐於朝比来诸司亦尝剡上虽已报闻未蒙甄録又通直郎充广南西路转运司主管文字张忠恕生长名门耳濡目染不学而能服勤儒素而无贵介之习妙龄秀发而有老成之风试吏之初人已夸奨逮为宾幕尤见其材运司财计至为浩繁分典南铨尤难平允加以漕臣连年数易中间盐筴逋滞为多忠恕乃能一意禆赞检柅吏奸区处得宜事皆修举顷为临安府楼店务时帅漕各举以所知比来漕臣亦尝论荐前此以其方始到官故诸司未敢列荐臣等窃详二人虽中州僚佐之盛恐亦未易多得而使之淹囘远方实所共惜敢望圣慈特加擢用庶使臣子歆羡知岭海之间无异畿甸有善必録无远不闻人皆乐於游宦以兴起事功实一路幸甚
荐胡槻万俟似奏状
二人治绩显着臣所深知亦尝以姓名荐闻未蒙甄擢今胡槻尚待阙次万俟似居忧外除不远如蒙朝廷畀以两淮边郡必能宣布德意训兵字民固圉实边缓急可以倚仗傥或不如所举臣甘坐谬举之罚
荐赵时侃方信孺奏状
照对臣今月二十六日承常州公文凖吏部符七月初二日三省同奉圣旨在内令侍从台谏两省卿监郎官在外令监司郡守前宰执侍从不拘文武臣各举人材三两人限三日具奏者臣伏覩奉议郎通判常州军州事赵时侃性资闓爽吏事精明济之以中和饰之以儒雅初调武进县尉已有能称适值岁饥盗贼旁午时侃广布耳目多设方略寻即捕获用赏改官及宰句容剖决民讼皆得其平经理财赋不扰而办兴利除害爱民戢吏邑人至今思之今任毗陵郡丞究心职业有志事功处心和平不尚苛刻涖事勤恪不为苟且佐理郡政治绩为多诸司所委看定案牍平谳狱讼咸谓允当列衔论荐者至再前後举者二十余人其人老成详审练逹疏通凡所施为无不中节事方丛委时侃处之绰有余裕付以一路必能澄按所部畀以一郡必能惠养小民委之繁剧必能治办今已书两考旦夕受代唯朝廷所用又承务郎知绍兴府萧山县丞淮东随军转运司干办公事方信孺才猷隽明风力强敏文采吏事皆有可观粤自弱岁下笔出语固已惊人出於天资非由学力及其入仕慷慨敢为事不辞难所治辄办初调番禺县尉承累政废坏之後创立廨宇盖造营房置办军器教阅弓手境内肃然番禺新会阙令府檄摄事剗剔蠧弊百废一新朝廷行下劝谕纳粟本府委令信孺措置到三万余石诸司知其才同衔奏辟知增城县上章列荐者无虑十数今任以获盗赏改秩知萧山县丞到官未几姓名闻於朝廷选差充淮东随军转运司干办官见在军前应办其人年壮气盛有意功名奋励激昂不择剧易少加涵养必为成材内而繁难职事外而沿边任使皆可试用此二人者臣或目击其治行或熟知其才业举以应诏将来朝廷擢用後不如所举甘俟朝典
荐蒋来叟状
臣守藩行且再朞自念初无毫分可以称塞惟有荐贤报国之心不能自已窃见静江府虽邈在峤南然国家二百余年声教所被风化所渐为日滋久比来文物寖盛人材间出过於畴曩往往困於僻远无路自逹终老炎荒今有卓然杰立而为郡适在巡管之内者不敢隐默谨以荐闻窃见知宾州蒋来叟天资敏明抱负瓌伟绩文种学夐出辈流莅官临民动辄可纪早中甲科继登朝列其人材可与中州之士颉颃实为二广人物之秀今守荒远小郡规模施设如古循吏治行蔼闻为一路最特处之未得其地用之不尽其材使之浮沉瘴乡诚为可惜若假以内地麾节渐加擢用必有可观臣愚欲望圣慈特赐甄録以为远方表劝庶使岭外士子仰知圣主不忘远之意後来人材出者皆知激厉以备国家器使不为无补臣不胜区区至愿谨録奏闻伏候勅旨
荐高商老周熺刘董状
照对臣等俱蒙误恩临涖剧部思欲推广德意惟藉郡守得人凡二十四州之广其有治绩显着者敢不相继奏闻向者诸司尝以知邕州胡槻为一路之最首先剡上未蒙朝廷施行续加考察复得其人不避烦凟辄敢论荐伏见朝请郎权知象州高商老行义着闻乡闾才术见推流辈文学吏事皆有过人顷宰剧邑已着能称前後守臣以其政绩上闻尝降四辖指挥今为象台行将两考为政平易民怀吏畏检柅奸弊郡计自然有余抚摩凋残田野为之加辟以至兴修学校缮治城池鼎新军营易茆以瓦区处有方人不知役继累政窘匮之余而能百废具举稽之列城未易多得又朝散大夫知浔州周熺问学深醇操履坚正秉心静退恬於势利士论乡评莫不归重继宰两邑吏民至今去思逮为总所干官分务池阳革去弊蠧号为称职诸司亦尝交章论荐今兹试郡清浔恺悌宜民恪意牧养流亡复业狱讼清简人皆安之在一路中独无讼牒至於诸司又能持身廉介以律寮吏久例以鱼税钱几千缗充郡守月给熺皆却而不取人所难能考其治行近古循吏又朝奉大夫知宜州刘董元佑故相挚之後动遵家法严正有守吏不能欺试郡西融诸司已尝论荐宜阳控扼羣蛮最为冲要而郡计窘匮事多废弛自董到官数月之间兴滞补弊井井有条理诸猺奉赐官兵廪禄率皆按月支给无复异时逋滞之苦奉行盐筴尤得其宜调度赖以丰裕民猺安堵不相侵扰实为边最臣等参订共议得此三人不敢隐默自贻蔽贤之罪亦不敢私徇以干谬举之罚欲望圣慈特加甄擢庶几可为远方牧守之劝
乞致仕劄子
臣辄沥血诚仰干天听伏念臣幼承门?继窃儒科勅局书林早尘清选郎曹卿寺寖历要涂七拥使轺三分帅阃晚蒙睿眷猥玷从班入仕垂五十年实历踰二十任冒宠荣而滋甚念报効之无闻每惧满盈果膺疾疚累年沉痼屡致颠危长子伶仃忽罹夭折拊心痛悼吊影自怜不如无生所欠惟死再念臣官簿之年已及礼经所载甚明若非纳禄以辞荣必至延灾而益祸敢控由衷之请仰祈从欲之仁伏望圣慈俯垂鉴照怜臣孤苦念臣衰羸许令臣守本官职致仕臣生虽无补恨莫遂於捐躯死或有知誓不忘於结草
再乞致仕劄子
臣比以病衰加之忧患辄露乞骸之请仰祈从欲之仁尚閟俞音虽未忍弃捐之意再输诚悃盖不胜迫切之情伏念臣孤老余生愁苦万状祸患逼逐而不赦疾疹纒绵而益深来日无多大期将迫恐即填於沟壑愿早谢於冠裳庶弭灾殃少延喘息伏望圣慈特赐俞允许令致仕以保余生
<集部,别集类,南宋建炎至德佑,定斋集>

[book_title]卷七
钦定四库全书
定斋集卷七　　　　　　　宋　蔡戡　撰表
太上皇后寿七十贺太上皇帝表
皇矣上帝克开有永之年至哉坤元允合无疆之德甲子并踰於四百春秋远过於八千盛典迭兴欢声遐暨恭惟尊号太上皇帝陛下功成不宰道体自然周之兴有姜嫄以贤妃而开国尧以是传虞舜为天下而得人永膺至养之隆俱享长生之乐天立厥配同寿考於万年邦孚于休祚本支於百世臣滥将使指阻簉班行北阙驰诚徒想钧天之奏殊宫入贺莫陪嵩岳之呼
太上皇后寿七十贺皇帝表
光履至尊兼父母俱存之乐迭行庆典实古今创见之仪事殊长乐之朝礼盛未央之举孝先宫壼欢动寰区?惟皇帝陛下嗣守丕图钦承慈训高揖尧舜於千古躬行曾闵於九重圣德冠乎羣伦广爱刑於四海玉巵亲奉想传万岁之声金筴同膺何假九龄之梦臣久陶孝治误玷使华去国三千莫预观光之盛有亲七十普沾锡类之恩
贺正表
上下志交庆三阳之开泰朔南声暨见四海之会同俨睟穆以天临蔼讙呼而雷动中贺恭惟皇帝陛下循尧之道行夏之时运独化於鸿钧惟皇作极跻八荒於寿域与物为春肇迎六气之和永迪一人之庆臣肃将明命逖在遐陬鸣玉千官梦想雍容之鵷鹭称觞万寿心驰飞动之龙鸾
明堂大礼贺表
合宫蒇事聿新一代之仪宣室受厘弥介两宫之寿三灵同庆万国交欢恭惟皇帝陛下德发馨香诚参化育舜业业以致孝益懋重华文翼翼而小心克勤昭事考成周之备礼举皇佑之彞章天清地寜既取合禋之义祖功宗德式昭并侑之文熙事告成景贶交至臣滥叨持节莫预奉璋仰觌天文光动房心之宿共祈国祚寿齐箕翼之躔
贺明堂大礼庆成表
天地并禋特讲九筵之制祖宗合侑肇新一代之仪万国均讙三灵共庆伏以诸儒异同之论莫甚於明堂累朝因革之宜浸乖於古制惟皇佑举行於大庆而绍兴遵奉於前规蔚为今日之彞章是谓我宋之家法恭惟皇帝陛下心潜精粹德发馨香念屡即於郊祠独未躬於秋飨稽月令之典岂惟正位而朝诸侯诵我将之诗盖欲宗祀以配上帝旷仪具举厘事告成臣幸际昌期欣闻嘉荐落南将命莫窥路寝之余光拱北驰诚第觉房星之改色
谢复职表
合宫大飨方诞布於湛恩延阁清班乃尽还於旧职窃省循而非据迫辞避之无文愧溢心顔感深肌骨中谢伏以爵禄所以厉世名器不可假人苟无其功夺伯氏骈邑三百而不怨或踰其分与晏子邶殿六十而必辞上焉示赏罚之至公下焉守义命之大戒官无滥及受必有名臣虽戅愚粗识廉耻洁已以进於出处本末之甚明直道而行故毁誉是非之相半但知一心而体国不能曲意以徇人积有罪諐上辜任使单车奏计徒驰魏阙之心便道趣行忽作扬州之梦知烦言之必至赖皇度之曲全俾从珍馆之游仍寓宝储之直王言出綍顾董饷以何劳衆口铄金由叨荣之已甚带果从於三褫珠何意於再还忽传丹诏之新遽复青氊之旧顾始望之不及念前痛而未忘得失若惊进退惟谷兹盖恭遇皇帝陛下明堂布政衢室访言天日委临罔间覆盆之隐雷雨作解顿囘寒谷之春察其非辜贲以旧职臣多难忧伤之後数奇流落之余槁形灰心已过宠荣之望碎身粉骨敢忘报効之图
谢颁降御笔手诏碑表
天语温淳盖重农桑之本云章灿发益增岭海之华祗赐为荣奉行惟谨中谢窃闻精祲之感隂阳以和致兹蚕谷之屡登悉出天人之协应上以彰神化之效下以厚烝民之生惟什一之征是谓立经常之法苟倍蓰其直岂为知取予之宜恭惟皇帝陛下严责吏奸深求民瘼戒渔蠧之害广衣食之涂轸渊虑以弥勤洒宸毫而徧及臣缪将使指预拜宠光敢不仰体训辞推大成茧旅生之治精加督察庶臻附枝两岐之祥
广东转运判官谢表
观风遐峤方惧空餐改命漕台复膺重寄戴恩隆厚抚已凌兢中谢伏念臣猥以庸才适遭盛旦念煌煌之祖烈忍坠厥声慕蹇蹇之王臣欲行其义中罹忧患自分沉冥误蒙神圣特逹之知恭被礼乐光华之选黄茅瘴岭仗汉节以驱驰白发慈亲乘潘舆而喜惧粗究民情之休戚无禆国用之盈虚正期私计以言归敢谓恩思之洊及事权虽重忧责愈深眷兹广莫之区尤甚凋残之俗民贫地瘠赋重役繁供输已困於诸州调度不支於一岁云屯万旅皆张颐待哺之人日费千金无束手旁观之理欲足用则未免加敛务恤民则深虑乏兴矧惟上下之相须要在公私之兼济必有硕德以民为心知臣粗识廉隅或可律贪残之吏俾臣就将使指庶少苏疲瘵之氓不忍弃捐特加任使臣敢不俯殚驽钝仰称鸿慈激浊扬清愿广酌泉之志剥下益上忍萌竭泽之心
广东提举到任谢表
久从家食自安流落之踪分畀使权忽玷光华之选远去阙庭之下深行岭海之滨初见吏民具颁诏令中谢伏念臣仕知行已智昧适时蚤窃儒科不过平平之策居怀祖烈敢忘挺挺之风暂从三馆之游遽忝一麾之寄顷罹艰棘偶获生全忧患之余志气衰落饥寒所迫学业荒芜自知无补於明时已分退藏於先垄念主恩未报何敢爱身母老无依不能忘禄七年去国每驰魏阙之心一旦临轩犹忆钧天之梦望威顔於咫尺被圣训之丁寜私自省循若为称塞兹盖恭遇皇帝陛下焦劳求治恻怛爱民谓臣尝厠班聨自可布宣於德意知臣少更州县庶几练逹於人情不忍弃遗亦加任使臣敢不力求民瘼痛戢吏奸广仓廪之储务熟筹其出纳笼山泽之利当深究於源流愿竭丹诚少酬洪造
湖南提刑到任谢表
将漕峤南曾微善最按刑湖右复冒恩除拜命驰驱抚躬踧踖中谢伏念臣赋资朴直际运休明一去阙庭洊更岁律两持使节不出炎荒敢择地以求安念将母而来谂未控由衷之悃已蒙从欲之仁方天下无寃之时寜分远迩处君子尽心之职所贵平反昔人即是以悦亲今臣殆逾於素望兹盖伏遇皇帝陛下乾坤覆载日月照临矜庶狱之不辜尤重详刑之寄谓小人之有母广推锡类之恩使之居泽国而遂甘旨之求脱瘴乡而适清温之奉在私计无便於此虽自谋何以过之退自省循若为报塞臣敢不审观师听明启刑章罪疑惟轻仰体天地好生之德民用不犯助成帝王极致之功誓毕微生力酬洪造
京西运判到任谢表
熊湘陈臬曷禆钦恤之仁江汉将输尚玷光华之选戴宸恩而祗惧迫威命以疾驱径造属城具颁温诏中谢伏念臣禀资固陋逢世休明偶窃儒科勉追祖烈分甘州县簿书之冗滥陪馆阁英俊之游仕虽为贫志不止於温饱学未见道心窃慕於功名尝自励以治民终无因而奏课忽冒临轩之遣敢辞叱驭之勤二年深犯於烟岚再命不踰於瘴岭荷皇慈之锡类易内地以便亲幸脱炎荒复分英簜为委吏会计而已矣当服官箴问断狱钱谷之几何敢为文具一遵法守仅免愆尤第惟将母之行每切怀乡之意所愿投闲於故里不图改畀於上游况地重责深要当思职虽民淳事简其敢偷安私自省循未知报称兹盖伏遇皇帝陛下皇灵远憺圣德兼容谓臣粗逹吏方故每加於烦使俾臣稍习边事或有用於明时不忍弃捐益隆委寄臣敢不问民疾苦察吏贪残乘轺传以载驰姑承人乏奉板舆而归养终觊天从
淮西总领到任谢表
为郎何自方有愧於时流给饷非才复骤升於卿列戴异恩之不次惧隆委之难胜将命疾驱?辰祗役中谢臣惟总领分督诸道之赋而淮西独任两军之储千舟衔尾而来犹虑餱粮之不继万旅张颐以待寜容廪稍之少愆自搉酤坏於拨并而害日深况盐法诱於入纳而课益削寖损经常之数仍当供亿之繁类非戅书生所能为岂曰见大夫无可使如臣固陋为学荒踈心窃慕於祖风才不周於世用抗尘容而走俗状素所甘心践华辙而扬清涂初非始望滥厠图书之府获陪英隽之游三剖守符无由奏课四持使节幸免旷官二年瘴疠之乡偶存余息万里舟车之迹几徧遐方窃愧愚顽尚蒙收召奉清闲之对敢殚千虑之愚条守御之宜偶动九重之听方服勤於省户曾何补於朝家未容坐席之温已拜出纶之渥峻棘班而疏宠董粮道以饱师矧是江淮在今日兵多而地重令当储峙如异时贯朽而粟陈苟足食之乖方即乏兴之立见不图简记猥及妄庸兹盖恭遇皇帝陛下视远惟明知人则哲察臣材力緜薄实驽骀欵段之资念臣踪迹孤危无蚁子蚍蜉之援试之剧任许以曲全臣敢不上体眷知勉思报称问钱谷之入究源流本末之归辨毁誉之真冀终始生成之赐
湖北总领到任谢表
给江淮之饷曾未踰时总湖广之储遽叨易地虽道里有远近之异而任事无轻重之殊祗拜恩纶惟深感涕中谢伏念臣谬传家学偶玷世科并馆阁英隽之游自惭固陋穷州县簿书之冗仅免旷瘝首尾六年间关万里俄趋召节滥缀郎闱一言误简於上心再命遂跻於卿列适承人乏俾董军储学道爱人乃平日之素志计功谋利非书生之所长但知毕力以奉公不敢辞难而避事心劳效寡方拱俟於谴诃任重人微已不胜於忧责况今官次实在武昌当川峡之上流控荆襄之重镇舳舻相望转输直抵於汉江符檄交驰供亿远踰於岭峤竭六路百城之力饷三军万幕之屯既无促办之才曷逭乏兴之罪兹盖恭遇皇帝陛下笃近而举远居安而虑危谓臣尝在日边窃闻庙算知臣顷临汉上粗识边防略其已试而罔功将以益观其後效虽亲年适当於喜惧而王事敢惮於驱驰孰云湖海之遥如处阙廷之下臣敢不仰承睿意俯罄愚衷诡辞以白大人庶扶舆而就养焦心以报明主当荷锸以先趋
广西经略到任表
抱病投闲久窃祠庭之禄蒙恩起废遽分帅阃之权宠陞论譔之班增壮蕃维之寄地雄责重天大命轻中谢伏念臣学术荒疎性资迂拙莅官行已勉追挺挺之风忧国爱君期尽惓惓之义蚤承门?滥窃世科备尝州县之劳迭更中外之任四汚朝蹟五玷使华再总军储洊膺阃寄惟遭逢之最早故忝冒之滋多福过灾生年侵衰至久抱负薪之疾每怀填壑之忧身虽卧於漳滨心不忘於魏阙自断此生之永已不图成命之忽颁擢於病废之余畀以承宣之任惟桂林之重镇实岭海之奥区外控诸蛮内兼五筦马政不无於欺弊猺人正赖於抚绥欲令士民之举安要在官吏之不扰必得廉平之士一新贪鄙之风如其衰陋之资曷称循良之选预忧旷败自速谴诃兹盖恭遇皇帝陛下子育羣生天临万宇不泄迩而忘远在知人而安民以臣少习吏方粗能奉法而循理谓臣老谙世故不敢生事以邀功未忍弃捐复加任使臣惟当广求民瘼深戢吏饕不求赫赫之名妄希荣进第守平平之策仰答洪恩
除宝谟阁待制谢表
桂海承流蔑着蕃宣之效松阶次对遽聨禁近之班顾如待尽之躯冒此殊常之渥感深而泣惭甚於荣中谢窃以御府图书莫邃西清之直先朝谟训实参东壁之辉伟宝阁之鼎新揭鸿名而昭示必以处一时硕学之彦或以优四方宣力之臣苟非其人曷称兹选伏念臣禀质固陋逢辰休明学仅续於家传才不周於世用幼沾一命历事四朝筮仕於绍兴之季年擢第於乾道之初载蚤陪羣彦猥厠周行敕局书林滥尘清选郎曹宰掾寖历亨涂由卿寺而领神京兼民部而总军饷凡七叨於使节亦再典於帅藩积此幸邀蔑然称塞年侵气索嗟壮志之莫酬疾至身衰念大恩之未报甘与草木以俱腐敢冀桑榆之或收属谋帅於藩垣乃起家於田里控辞不获冒昧而来扶持衰残鞭策驽钝考已书於下下策第守於平平龚遂本心固欲安於渤海汲黯多病非敢薄於淮阳仰赖朝廷之威灵坐致边鄙之寜谧仅逃旷败少逭诛刑而臣已迫衰年久留瘴岭旧疾转加於沉痼孱躯难保於生全深怀填壑之忧弥切首丘之念尝投诚於魏阙期归卧於漳滨位已极於庶僚敢萌他觊班遽参於法从误玷明恩抚初心而若惊顾始望之不及兹盖恭遇皇帝陛下天地覆载日月照临念庆历之故家今其余几数正元之朝士盖亦无多特轸记於陈人俾光华於晚节何其迟暮有此遭逢臣敢不仰体恩怜益谨侯度久抱负薪之疾所愿投闲尚怀结草之忠庶几图报
谢赐衣带表
伏准省劄勘会蔡某已降指挥除宝谟阁直学士所有依格合赐衣带十二月二十三日奉圣旨特与依格给赐臣伏以西清寓直滥叨进律之褒内府分珍更冒章身之宠恩光狎至佩服为荣伏念臣久挂冠裳退安田里幅巾藜杖姑尽残年安车蒲轮敢汚严召荷皇慈之下逮辱异数之洊加病骨支离几不胜於宝带衰容枯瘁殊弗称於华衣岂期既老之余乃获非常之赐兹盖恭遇皇帝陛下鼎新百度贲饰羣工特捐在笥之珍庸示解衣之惠华其晚景服以终身臣敢忘衣被之仁深负曳娄之愧束带而对宾客已絶望於清朝悬车以传子孙庶夸荣於故里
贺正表
珠躔迭运验一气以囘生玉律更新庆三阳之开泰瑞陈图牒喜动幅员中贺恭惟皇帝陛下统继离明道符乾健正析因夷隩之序尽裁成辅相之宜与万物以为春奄八荒而开域臣养疴田里窃廪祠庭汉殿懽呼莫预称觞之烈尧天广覆愿为击壤之民
瑞庆节贺表
十月为良应绕电流虹之瑞四方来贺倾就云望日之心庆溢层霄懽腾率土中贺恭惟皇帝陛下慈俭为宝安乐延年诞扬清静之风益广和平之福虽天人交感之际无俟於祷祠而臣子归美之诚自形於歌咏必得其寿无疆惟休臣簉迹从班祝厘真馆卜年卜世远踰郏鄏之期多寿多男更效华封之祝
又
月受瑶光实启明昌之运日临析木载逢震夙之辰庆溢九重懽均四海恭惟皇帝陛下法禹勤俭体汤寛仁耀神武以折冲坐致蛮夷之格修文德以来远行观土宇之归当天开地辟之期应电绕虹流之瑞茂建中兴之业永保太平之基无疆惟休必得其寿臣猥参禁路寅奉真祠望北极以驰诚不忘星拱指南山而献祝敢效嵩呼
代辞免签书枢密院表
宸恩下逮遽叨不次之除愚悃上陈莫动盖高之听重烦奬励弥切凌兢敢干再渎之诛愿获终辞之志中谢窃以事关国体任重枢廷欲建立於治功必延登於哲辅岂容虚授以玷明扬伏念臣朴学传家孤忠许国没而不朽徒藉先臣之资壮也无闻莫预有司之选误蒙睿眷擢寘从班选部典铨曷振人才之淹滞经筵劝讲何禆圣学之高明方慙无补於丝毫岂意复颁於纶綍不由科第特越等伦虽宠遇之有加顾满盈之可惧伏愿皇帝陛下俯从危悃曲保微踪收还已误之恩俾仍旧职博选非常之彦共济休功
代淮东安抚使谢表
忝贰机衡每慙非据出临藩屏自揣何堪恩重命轻忧深责备中谢伏念臣谬传家学偶践世官荷圣神特逹之知无左右游谈之助昨从省闼进陟禁涂日月缉熙光明莫窥圣学夙夜基命宥密无补訏谟属谋帅於边陲乃抡材於廊庙班超建策亦不过於平平毛遂请行盖自惭於碌碌念再世蒙恩而未报故一身任责而不辞惟昔广陵盖今巨屏控长江数千里下临襟带之冲镇全淮十六城内固藩维之势归附之人莫先於安集疲瘵之俗正赖於抚绥旷土游民未尽劝惩之术崇墉浚洫尤资保障之功以至閲练师钤缮治戎器要在聿修於军政岂宜暂弛於边防当得真才允膺重寄兹盖恭遇皇帝陛下循名责实任贤使能察臣公尔忘私必能报国谓臣老而更事可使守边私自省循若为称塞臣敢不广宣德意少释顾忧当尽行於前言期不负於圣主击祖生之楫虽尝有志於四方请终军之缨何敢徼功於一日
代淮东安抚使谢太上皇帝表
宠陞秘殿误玷清华出镇边藩遽膺要剧恩深莫报责重何堪中谢伏念臣学术空疎材能譾薄一经教子徒得先臣之绪余再世蒙恩实出两朝之眷遇昨从外服擢寘周行滥登禁近之班骤陟枢机之地爱君忧国虽殚千一之愚固圉安边敢献二三之策属当谋帅因遂请行睠此全淮夙称要地控长江之襟带为今日之藩篱系国安危以人轻重深究绥怀之术莫先经理之方是宜勤课农桑缮修城壁抚摩雕瘵之俗安集归附之民虽邻好之交修岂边防之可弛允膺是任必得其人兹盖恭遇尊号太上皇帝陛下亲授圣谟聿修武备谓臣愚且戅虽无尺寸之长而父教以忠当有?埃之报臣敢不力行初志勉企前修拊循士民要当生聚十年之久申固封域何敢侥幸一旦之功
牋
贺太上皇后牋
式逢谷旦再举盛仪庆人生七十之稀卜寿考万年之永况尧龄独高五帝克谐偕老之祥而舜孝卓冠百王兼有俱存之乐於斯为盛亘古未闻恭惟太上皇后殿下位正母仪德符坤载俪尊慈极夙隆逮下之风称寿殊宫同享归尊之奉臣生逢圣世滥缀卿聨如日月相须而成幸出照临之下惟天地能长且久永依覆载之仁
太后庆寿贺皇后牋
思齐太任方享从心之乐爰及姜女聿修称寿之仪喜溢六宫欢均四海恭惟皇后殿下忧勤在念警戒相成惟子职资妇道之明故坤德配乾元之大尧父舜子茂昭孝养之诚文母姒妃允笃徽音之嗣臣偶将外指阻觌盛仪遥想帝尊共上玉巵之寿助成孝治益彰彤管之华
贺太皇太后牋
恭承慈训茂建天支施帝祉於子孙庆源有自受介福於王母景命无疆喜溢殊宫欢均率土中贺恭惟尊号太皇太后殿下坤载万物母仪三朝助成文祖之功克笃曾孙之庆本支百世实由风化之基寿考万年坐享云礽之养臣生逢圣旦叨预从班属寅奉於真祠阻趋陪於在列出纶丹禁欣闻盛典之颁戏彩重闱想见慈顔之喜
贺皇后牋
俪尊宸极有光彤管之华毓秀天支庸示青车之宠庆绵宫阃喜动寰区中贺恭惟皇后殿下警戒相成忧勤在念乃睠神明之胄以开孙子之祥曲尽母慈心每勤於拊育益隆邦本祚永保於延长臣叨预近班莫陪在列华封献祝敢陈多子之辞太姒嗣音当有百男之报
定斋集卷七考证
第九页前四行　案戡奏塲务亏额状云臣于七月二十日到所盖在淳熙十年此表当即其时所上
十一页後四行　案戡诗题有淳熙戊戌将命广东後二十三年分阃桂林云云此表当是嘉泰元年所上谨识于此
十六页前八行　案此表以下共三篇俱系代王之奇作今彚録于後又案宋史宰辅表乾道八年二月王之奇自吏部侍郎权尚书赐同进士出身除端明殿大学士签书枢密院事孝宗本纪并同
十七页前三行　案宋史宰辅表乾道九年正月王之奇罢签书以资政殿学士知扬州淮南安抚使孝宗本纪并同此云淮东者盖正月尚合两路为一道有戡作之奇行状可证考地理志淮南旧为一路熙宁五年分为东西两路元佑元年西路东路并为淮南路孝宗本纪乾道九年三月复分淮南路安抚司为东西路之奇到任应在三月以後故题作淮东也

[book_title]卷八
钦定四库全书
定斋集卷八　　　　　　　宋　蔡戡　撰书
上汪制置书
某不佞结髪学问留閲前史见古之名世钜公与夫忠义豪杰之士莫不敛袂正色遐想而景慕之及观苏东坡论司马温公之德至於感人心动天地巍巍如此而蔽以二言曰诚曰一某废卷太息恨不与公同时端拜而师之晚从儒林文人游因论诚一之学皆曰得温公之传者丞相赵公而已赵公以是传之阁下某方在龆齓而赵公亡矣不可复见矣吾道所寄者阁下也某愿见阁下垂二十年
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 10:25:48-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>