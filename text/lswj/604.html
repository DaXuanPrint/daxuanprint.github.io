<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="提要,原序,卷一,卷二,卷三,卷四,卷五,卷六,卷七,卷八,卷九,卷十,卷十一,卷十二,卷十三,卷十四,卷十五,卷十六,卷十七,卷十八,卷十九,卷二十,卷二十一,卷二十二,卷二十三,卷二十四,卷二十五,卷二十六,卷二十七,卷二十八,卷二十九,卷三十,卷三十一,卷三十二,卷三十三,卷三十四,卷三十五,卷三十六,文庄集全文在线阅读,文庄集全文在线下载,大玄古籍书库">
<meta name="description" content="诗文别集。宋夏竦撰。三十六卷。竦字子乔,江州德安(今属江西)人。以父荫补官。景德四年举贤良方正。。与王钦若、丁谓结交,屡得升迁。仁宗时任陕西经略安抚招讨使,判大名府。后为言者所攻,改枢密使,封英国公。罢知河南府,改郑国公。其集原一百卷,今已不传。此本为《四库全书》编者据《永乐大典》所载,兼以他书附益之。正文含制、诰、诏、表十二卷,进策、奏议三卷,上书、状、启三卷,书、议二卷,记、序、铭等八卷,诗七卷。集中多朝廷典册之文,其中表奏有代王曾、王旦、寇准诸人所作。竦所记事迹真实,其中如记太宗为京兆尹时召见魏咸信">
<title>文庄集_夏竦_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">文庄集</span> <br/>
          作者： <span class="inputVal" id="bkauthor">夏竦</span> <br/>
          朝代： <span class="inputVal" id="bkdate">宋代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">类书文集,诗文集,完结</span> <br/>
          字数： <span class="inputVal" id="bknum">[book_length]173480</span> <br/>
          说明： <span class="inputVal" id="bkdec">诗文别集。宋夏竦撰。三十六卷。竦字子乔,江州德安(今属江西)人。以父荫补官。景德四年举贤良方正。 与王钦若、丁谓结交,屡得升迁。仁宗时任陕西经略安抚招讨使,判大名府。后为言者所攻,改枢密使,封英国公。罢知河南府,改郑国公。其集原一百卷,今已不传。此本为《四库全书》编者据《永乐大典》所载,兼以他书附益之。正文含制、诰、诏、表十二卷,进策、奏议三卷,上书、状、启三卷,书、议二卷,记、序、铭等八卷,诗七卷。集中多朝廷典册之文,其中表奏有代王曾、王旦、寇准诸人所作。竦所记事迹真实,其中如记太宗为京兆尹时召见魏咸信事,澶渊河清见底事等史实,足以订《宋史》之伪,并补其不足。其文章词藻赡逸,风骨高秀。《归田录》、《青箱杂记》、《东轩笔录》、《中山诗话》、《玉海》、《困学纪闻》诸书皆称引之。吕祖谦《文鉴》亦颇采录。有《四库全书》本,《四库全书珍本初集》本。另有《两宋名贤小集》本, 收有《夏英公杂诗》一卷,载竦诗赋十七首。多为即景抒怀之作。</span> <br/>
          封面： <span class="inputVal" id="bkimg">Z_18793.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]文庄集
[book_author]夏竦
[book_date]宋代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]类书文集,诗文集,完结
[book_length]173480
[book_dec]诗文别集。宋夏竦撰。三十六卷。竦字子乔,江州德安(今属江西)人。以父荫补官。景德四年举贤良方正。 与王钦若、丁谓结交,屡得升迁。仁宗时任陕西经略安抚招讨使,判大名府。后为言者所攻,改枢密使,封英国公。罢知河南府,改郑国公。其集原一百卷,今已不传。此本为《四库全书》编者据《永乐大典》所载,兼以他书附益之。正文含制、诰、诏、表十二卷,进策、奏议三卷,上书、状、启三卷,书、议二卷,记、序、铭等八卷,诗七卷。集中多朝廷典册之文,其中表奏有代王曾、王旦、寇准诸人所作。竦所记事迹真实,其中如记太宗为京兆尹时召见魏咸信事,澶渊河清见底事等史实,足以订《宋史》之伪,并补其不足。其文章词藻赡逸,风骨高秀。《归田录》、《青箱杂记》、《东轩笔录》、《中山诗话》、《玉海》、《困学纪闻》诸书皆称引之。吕祖谦《文鉴》亦颇采录。有《四库全书》本,《四库全书珍本初集》本。另有《两宋名贤小集》本, 收有《夏英公杂诗》一卷,载竦诗赋十七首。多为即景抒怀之作。
[book_img]Z_18793.jpg


[book_title]提要
钦定四库全书　　　　　集部三
提要
文庄集三十六卷　　　别集类二【宋】
【臣】等谨案文庄集三十六卷宋夏竦撰竦有古文四声韵已着録其集本一百卷宋史艺文志着録今已不传兹据永乐大典所载兼以他书附益之尚得诗文三十六卷竦之为人无足取其文章则词藻赡逸风骨高秀尚有燕许轨范归田録青箱杂记东轩笔録中山诗话玉海困学纪闻诸书皆称引之吕祖谦编文监亦颇采録盖其文可取不以其人废矣集中多朝廷典册之文盖所长特在于是所载事迹如太宗为京兆尹时召见魏咸信事在乾德五年而史以为在开宝中澶渊河清见底事在端拱元年而史以为在雍熙四年竦之直集贤院以献文得官而史以为自通判召入凡斯之类皆足以订宋史之讹他若李昉之追封韩国公王曾之为兵部郎中鲁宗道之为给事中任中正之为右谏议大夫史皆失书凡斯之类亦足补宋史之缺盖托克托等年远传闻不及竦纪録时事为得其实也集中表奏有代王曾王旦寇准诸人作者考之史传竦在洪州能断妖巫毁淫祠仁宗时增设贤良等六科复百官转对置理检使亦皆竦所发好水川之事议者归咎韩琦竦於任福衣带中得琦檄奏之明其非罪则竦虽巧忮较之丁谓王钦若辈尚稍稍有间故正人尚肯假手欤抑或为所笼络当时尚未遽悟其奸也竦学赅洽百家及二氏之书皆能通贯故其文徵引奥博传写者不得其解往往舛讹今参考诸书为之是正各附案语以明之其不可尽考者则姑仍其旧从阙疑之义焉乾隆四十六年九月恭校上
总纂官【臣】纪昀【臣】陆锡熊【臣】孙士毅
总校官【臣】陆费墀

[book_title]原序
文庄集原序
繇文章取贤科位宰执流风遗烈光华休畅在汉有之公孙季以慎厚而饰儒雅通于治道在唐有之裴寛中以峻整而持法度协于柄用在本朝有之郑国文庄夏公以哲乂而经文武穆于天縡是皆为当世伟人表的于後公孕?之精降崧之灵洞九流之指归漱六艺之腴润年甫及冠业已大成于时章圣皇帝罢兵和戎留好典籍物色遗逸寤寐畯良始辟六科亲策多士公试三千言于政事堂遂敡秘廷对清问天子擢以优等声光四驰襃渥有加方朝家拥瑞物兴礼文参夷丙之御访鬼神之本公番直儒馆屡赐延见形容上德时奏赋颂洎通衡石之擥数夸美于丞辅会诏诸儒辑君臣故事分厘部类公譔别序为多复预编修国书仁庙启藩在潜命公傅以经义兼筦牋记极一时之选乃陟词掖入禁林鼔动雷风藻泽谟训朝廷大典册多属于公公亦感慨荣遇摅发渊蕴及毗宰政建言复制举以取宏博之彦复百官转对以通下情置理检使以逹寃滞时论翕然又以三长之笔克就信史及退释重任服在大僚宝元中种羌畔换西鄙不靖公以兼备之材签拣素定拥旄推毂付以专阃既而起居兵间以新书李法从事尝奏议边十策多蒙施用经略怀来卒柔异俗于是佩相印冠枢廷荒大国之封峻常伯之秩虽宠灵绸缪而益怀惊畏学士杨公察草麻制谓仲尼不容周公胥怨岂得其时而未尽其志耶然烜赫隆盛弥四十年以文致身稽古之力其极矣哉自公出处中外勤劳王家大编钜轴襞积私楮岁月其逝弗皇缀缉纸蠧墨蔑颇有坠逸公既薨而嗣子亦谢世元孙尚书比部郎中伯孙诿故吏工部郎中张君宗益秘阁校理裴君煜彚次遗集成百通後数载见俾序之公尝论文以气骨为主诋时辈所作如绣屏焉于书无所弗通以至阴阳律历隶古之学莫不兼总以为天下之乐无如黄卷中也属思深湛构词致密泚翰就简窜涂不已归于至当乃可尤善章奏铺赋颠末言详意尽盖会萃衆说而掇其真粹包括曩制而丰其条干如至音纯绎金石奏于宗庙华采焕烂黼黻施于象服後之学者鑚仰之范模之景山学海可得致欤宋敏求谨序
有宋文庄夏公挺生于祖宗朝其文温厚谨严发乎性情而动有典则如文靖李公文正王公之在朝一时化之风声气俗讫无叔季浇漓之习其间琢句警聨嘉言谠议脍炙人口至今不絶而尤工于表章制诰虽使琳瑀常杨复生未易遽出其右信矣文章之与时俱高也邈游学时得公牋表一通于都市固已玩之有日常恨未睹其全比倅江夏遇湖北漕使直合公之宗支也适兼郡印盖尝从容语及遂蒙出其家藏凡百卷以示因付镂工以广其传工既吿毕于是属邈序之邈常窃笑文人之裔秘其家集为私淑之计一遭变故已亦不能有之?覆见有于人甚者灰于刼火靡有孑遗卒之其先无传焉使闻兹举顔其厚矣廼不辞而僭书之绍兴庚申上已左奉议郎权通判鄂州军州兼管内劝农营田事江邈谨序
文庄集原序考证
第一页後八行　按宋史仁宗本纪天圣七年闰月复制举六科复字原本讹作後今改正
第二页前四行　李字原本讹作季按汉书胡建传黄帝李法注云李者法官之号捴主征伐刑戮之事竦传言治军尤严敢诛杀即序中所云也今改正

[book_title]卷一
钦定四库全书
文庄集卷一　　　　　　　宋　夏竦　撰制
兵部侍郎赵安仁可尚书右丞制
勑国家祖功宗德丕显於大猷广记备言允资於实学属成书而奏御宜加等以推恩具官赵某性尚淑均仪操温重有淳正之德服於搢绅有雅奥之文表於台阁自顷参朝政首譔信书屡易岁时备观良直况宣明於先烈宜峻异於宠章特进秩於中台实陞荣於右辖肃兹六职更励乃诚可
左谏议大夫充集贤院学士孙仅可给事中余如故制
勑国家覃庆汾脽逮兹六稔庶官考绩咸叙其劳眷乃侍臣宜加宠异具官某?行明识成於夙龄丽藻清?冠我时彦而自谏垣引籍僊殿兼荣于彼藩宣奏课而连最审兹邦宪处法以甚平绩用居多岁月滋久俾擢居於琐闼用特耸于朝荣往践厥官更图来效可枢密直学士右谏议大夫任中正可给事中余依旧制
勑汾脽均庆积有岁时考课最於官司已陟明於羣吏眷繁剧於京府宜疏宠於侍臣具官某学识该通器致宏远积纯粹之性怀干裕之材而自入直枢廷兼荣谏省藩宣巨屏惠抚於黎蒸尹正中畿肃清於豪右惟积劳之滋久宜信赏之有加特进秩於琐闱俾增崇於密侍荷兹宠异无怠乃诚可
右谏议大夫参知政事鲁宗道可给事中余如故制
勑朕绍隆景业大庇中区实赖股肱之臣燮和天地之道务在尊宠式表眷怀具官某神禀岳灵气载弦直文章雅正道艺深明方重敢言忠厚无间简自先圣辅予冲人不吐刚而茹柔常疾非而甄善倡率羣后翊赞正司洽兹重熙莫匪嘉绩宜升劳於琐闼示嘉宠於黄扉更赖尽规奉若时命可
翰林学士左司郎中知制诰李维可中书舍人余依旧制
勑国家五坛布庆六载于兹庶位陟明久从於鈎校近臣凝绩特举於徽章以尔具官某瑞世明姿庆门华绪立言以道无外奨之勤虚已待人有不疲之鉴而自陞华禁省列职中台夙夜浚明得大夫之体训词深厚合王者之言而星火屡改於新阳车服靡登於旧数是用简自朕意俾图尔劳宜正秩於纶闱用增荣於密侍膺兹异选更励乃诚可
祠部郎中李湘可依前祠部郎中充三司度支副使制
勑度支之职懋迁有无食足货通具有前训故其副贰尤在得人以尔某勤瘁首公端和毓性频繁事任履历岁时朕昨以洙泗名区真灵所降钦修靖馆茂集鸿禧方总均输罄宣懿力宜副版图之任庸旌干裕之材更励乃诚以称朕意可
侍御史黄昭益可刑部员外郎充三司户部副使制
勑朕观在昔量能授事地无旷土邑无游民今之会府寔领其政为之贰者甚难其人以尔某为学该明资性温重而自飞英宪府澡行朝伦擢从金谷之司授以藩宣之寄思虑深远政治寛平蔼然休声逹於朕听是用宠以郎选俾赞计臣更务竭诚以荅殊奨可
工部郎中兼侍御史知杂事赵积可依前工部郎中充三司盐铁副使制
勑谨正铁官修举盐?民不加赋经用益饶必得其人以贰厥职以尔某操履温肃志尚端平方面均输勤劳於漕事宪台杂治审克於爰书俾佐计臣必有嘉效勉思尽瘁以称朕怀可
太子右赞善大夫监通济粳米第一仓李明可殿中丞余如故制
勑某等国家分命攸司大校羣吏及劳而赏惟恐後焉以尔等勲荫起家文辞中选励精官次率职宾筵善最有闻考覆斯允或升华中御引籍东朝或述作兰台参丞棘路并为清举勉称朝荣可
大理寺丞白波发运判官王直可守殿中丞制
勑某等夫发辰中御画诺春坊并预通闺尤为妙简以尔等艺文秀峙政治寛平连最有闻在勤可纪宜陞朝着以励缙绅勉罄乃诚荷兹殊奨可
太子洗马知陵州军州事椘用和可殿中丞余依旧制
勑某等竭心从政洁已在公积有岁月之劳登於考课之制中御司卫超进属丞往钦厥官无忝朝命可大理寺丞同判永兴军张保雍可殿中丞余依旧制
勑某京兆旧区实屏西夏惠绥之政方倚於忠贤倅贰之材甚艰於选授以尔韵宇淹粹学问该明自佐于蕃常闻竭虑宜丞中御之府仍赞司雍之臣更务首公以荅朝奨可
太子中舍监建州造茶兼买纳茶务余良孺可殿中丞余如故制
勑某国家以封域之广命中都官出干外事三载有成就加爵秩欲其昭劝之速也尔等早列闺籍闲练国章往佐牧民之官或领摘山之务阀阅来上岁月当迁中台望曹东序显秩洎丞属於御府皆仕进之荣涂差赏尔劳以观来效可
东头供奉官合门祗候王怀忠可内殿崇班依旧合门祗候制
勑某早列官常洊经事任岁时滋久劳効可嘉特疏宠於近班仍兼荣於上合勉思勤瘁以荅甄明可
翰林院艺学殿中丞同正蔡齐古可依前殿中丞同正充翰林院待诏制
勑汉金马有待诏之臣备清问侍从之职唐禁林有执艺之士陈太古雅正之声朝廷因之并建其选以尔具官某早工絶技克畅治音宜书岁月之劳式奨均调之业往阶显秩无沗隆恩可
秘书省着作佐郎知蜀州晋源县事张锡可太子右赞善大夫余依旧制
勑某等明经中选敏学登科竭节効官在公凝绩攸司大校赏典并行是用进秩上台升华中御或飞荣於鹤禁或佐局於兰台各励乃诚以荅朝奨可
秘书省着作佐郎知蜀州永康县兼兵马监押任文素可太子右赞善大夫余如故制
勑某等国家考课绩差善最所以辨百工之能求四方之政者也以尔等早中朝选恪居官次勤宣干力修奉彛章岁月贸移职用备举攸司大校信赏并行引籍外台振缨中御洎春坊之画诺皆仕路之美迁更务夙宵无忝恩奨可
大理寺丞李象之等可太子中舍余依旧制
勑某等经术该通吏能干敏振缨理寺陟状甚明结绶宾筵荐章交上或陞华於鹤禁或佐职於棘卿各示甄陞勉思自效可
大理寺丞充三门发运判官钱智周可太子中舍余依旧制
勑某等国家以功诏禄以能奠食申明善最之格旌辨勤劳之臣所以劝天下以至公也尔等各负吏能屡分朝命竭心从政洁已在公美课有闻赏典斯在宜进铜扉之职或参棘路之荣更务聿修以永终誉可
大理寺丞知绦州翼城县姜矜等可太子中舍余依旧制
勑某早践官荣克彰干力及有考核引对轩墀宜用陟明以旌勤效或青闱振藻实践於朝闺或棘路陞华共评於李法勉膺甄奨更励夙宵可
太子中舍张行简并可旧官制
勑某等早列官荣遽丁艰疚孝惟不匮诚合终身礼有外除固难过制宜还官秩俾遂资忠可
工部郎中张士逊可户部郎中直昭文馆充夀春郡王府官制
勑朕以爱子膺封建之礼慎选端士以辅导之俾其居处出入之际闻忠孝方正之言故朕久思其人未易轻授自非耆重孰副柬求以尔具官张某资惟淑均理尚清简纠弹宪府漕挽外台端懿之风硕茂斯允以尔具官崔某业文甚雅守道不回引籍谏垣励精史局老成之德慰荐良多是用简自朕心命之王府第进左民之秩或兼上馆之荣尔其祗荷宠章协宣懿效?讽礼谊以臻於道予有望於汝也可【案真宗本纪大中祥符九年正月壬申以张士逊崔遵度为夀春郡王友故制词有具官张某具官崔某之语乃制词既明列二人而制题则举张遗崔殊为踈略又考遵度本传真宗祀汾阴之岁命为左司谏七年降为右正言踰岁复秩九年命与张士逊并为王友改户部员外郎则知遵度之为王友时以左司谏而加员外郎也但无别本可据姑仍其旧附记於此】起复云麾将军解州刺史本州团练使郭崇仁可检校工部尚书加食邑二百户制
勑国家奉帝真之徽称展郊庙之盛容禔福緜区推恩有位具官某威英御衆智勇出人学茂兵钤识通民政而乂常参密命久奉戎昭功着边陲家传勲戚其或入奉朝请分刺藩宣任团结之崇资奉防秋之重寄克宣懿力绰有休声方霈纯禧宜隆异数或增荣於视秩或加赋於爰田洎登驭贵之阶并示畴庸之典各思况瘁以荅宠灵可
起复云麾将军解州刺史充本州团练使郭崇仁可落起复授金紫光禄大夫余依旧制
勑某彛鼎传勲诗书禀训早列通侯之贵遽衔陟屺之哀爰及外除宜加茂宠俾进阶於三品仍视秩於六官益隆团结之荣更励夙宵之节可
给事中钱惟演可工部侍郎制
勑国家脽壤均恩积年滋久羣吏大校鲜有陟明眷惟迩臣宜用加宠具官某丰规暎古雅望冠时尽瘁夙宵克宣於干力周旋清要咸服於懿文况其世有大勲纪在王府顾久居於琐闼宜擢贰於冬卿钦践厥官以副朕意可
翰林学士给事中知制诰陈彭年可工部侍郎余依旧制
勑朕以颂次先猷总裁大典诞播无强之美实资命世之才式庆成书宜加茂宠具官某清徽暎世景行服人闲练典章周旋要近辨礼乐升降之数敦训辞深厚之?明识远猷蔼於时望而自铺观注记紬绎信书约五始之旧文宣两朝之鸿烈时乃之力朕甚嘉之宜擢贰於冬卿用增荣於禁省服兹休命更竭乃诚可
翰林学士工部侍郎知制诰晁迥可刑部侍郎余依旧制
勑国家颂次祖宗之典允资硕茂之才既紬绎以成书实精研之备至宜推异渥式奨名儒具官某局致渊通资气淳素韫深厚之学藻润於训词敦栖约之风静一於流竞表仪羣士茂耸明姿而自总缉旧章编研史策历年滋久宣力居多宜擢贰於秋卿俾增辉於内禁勉膺宠眷无怠钦承可
给事中参知政事张知白可工部侍郎加食邑五百户食实封贰百户制
勑国家奉天尊道茂集於多仪论德第功诞均於纯锡眷惟良弼宜耸朝荣具官某宇韵中深志尚栖约总生人之嘉秀蹈先哲之高衢内阁陞华竭诚而备问外台执宪正色以在公简自朕心俾参柄用清机足以照理奥学足以询谋一德惟新九功咸序而自荐灵辰之实号奉真祖之丕称登徽諡於太宫报繁禧於阳位讲求故实赞相盛容陟降无违声名允穆时乃之力朕甚赖之特擢贰於六卿用加崇於四近仍增食赋并示徽章噫隆器大名务从於褒异密谋潜虑实伫於将明勉罄远图共熙至治可
枢密副使礼部侍郎晏殊可刑部侍郎余如故制
勑内枢之重密命是资允赖忠贤参综兵要眷惟勲旧宜峻等威具官某道艺该明资性方格自怀名教之乐淡於荣进之涂简自先朝列於储宷辅朕初载克畅於大猷登汝近司愈昭於懿德宜进天台之秩用增机轴之崇更伫訏谟启廸予志可
起居舍人知制诰判昭文馆盛度可工部郎中余依旧制
勑国家均庆颂祗之宫多历年所大校羣吏之治咸叙其劳在於侍臣宜有殊宠以尔具官某周才敏用奥学雄文演润之词日彰深厚之美铨衡之任时推平允之材久次近班弥昭令望宜正名於郎位俾增美於掖垣更务诚明副兹甄奨可
刑部员外郎知制诰新知扬州王随可工部郎中余依旧制
勑某朕魏睢覃庆多历岁年中外庶官已从考陟左右近职宜有褒优以尔早列纶闱出司留龠能以寛政惠兹蒸人方别寄於藩条宜特隆於郎选伫闻治迹以称朕怀可
翰林学士主客郎中知制诰王曾可兵部郎中余依旧制
勑均庆隆脽岁时滋久陟明羣吏甄奨居多眷惟清近之臣宜茂褒优之典具官某韵宇宏远资气淑均洁已无瑕早励怀霜之志当官有守克彰匪石之心自振藻於禁林实飞英於儁域年华屡改时誉弥芳宜进秩於中台俾增辉於内省佩服优宠更务夙宵可
职方员外郎阎仲卿可屯田郎中知耀州制
勑某资性矜严当官尽瘁洊更事任屡易岁时将涖近藩对於便坐俾正握兰之秩用增分虎之荣善爱吾民以荅殊宠可
刑部郎中充龙图阁待制查道可右司郎中余依旧制
勑朕自祗荐坤灵洊历年所考陟载行於庶位甄陞宜厚於迩辰具官某性本温良识惟清逹回翔近署克遵慎密之规典掌攸司允着公勤之绩蔚有词藻颂其声明久稽茂恩未副朝论特进中台之秩式增内阁之荣更励诚明表予眷待可
三司盐铁副使刑部员外郎段瞱可吏部员外郎余如故制
勑国家覃庆汾脽于兹六稔庶官大校咸用陟明繁剧宣劳特宜疏宠具官某等操履端肃器局淹通贰乃计臣度兹邦赋笼山泽之利公家之用咸充积岁月之勤鈎考之文未至用特进於赏典俾俯劝於能臣祗荷宠章更思况瘁可
王旦弟度支员外郎判国子监旭可尚书司封员外郎余依旧制
勑某上帝降衷赉予良弼交修封祀之典宣臻揖让之治佑我鸿业格於皇穹哀哉云亡追悼何已眷乃同气素有令名避金谷之要司总胶庠之学馆赏延之宠宜异於常勉继前修式光华绪可
屯田员外郎同判定州张檝可都官员外郎余如故制
勑某朕以郡县之治责在庶官三年有成急於加赏故有就进爵秩以劝勤劳者也以尔业文中选厉节首公关决郡条熟习吏事有司会课善最居多建礼增荣命数滋重勉思干裕以荅宠灵可
屯田员外郎监荆南盐麴商税务陈易从可都官员外郎余如故制
勑某等有虞氏之制三载考绩黜陟幽明朕举而行之以劝臣下以尔等服勤官次各有吏能校课最於攸司上阀阅於宰府宜进文昌之秩或升中御之丞各荷宠灵更图来效可
新差荆湖北路提点刑狱太常博士江嗣宗可屯田员外郎余依旧制
勑劳臣不进材臣不劝故朕宣明考绩甄序流品以尔具官某等服勤官次引籍朝闺绰有政能多历年所爰观陟状用锡宠章司舆建曹垦田列职台郎之选於是为优勉竭乃诚无忝休命可
太常博士知广德军陈覃可屯田员外郎余依旧制
勑某等古者以尚书郎主屯田积谷之事以充经用国家颇重其选未易授人今尔等辞艺该明吏事周敏任劳可纪会课居多以升厥官更伫来効可
太常博士知眉州刘忠正可屯田员外郎余依旧制
勑某等汉魏以尚书郎主垦田虞衡之事分曹建礼职亦甚重以尔等清洁秉志勤劳首公或守郡坤维或详刑岭表皆以吏课列於有司考核以闻陟明斯在第陞华序用劝朝伦钦践厥官更思况瘁可
太常博士充秘阁校理韩羲可祠部员外郎余如故太常博士胡淳可屯田员外郎制
勑文昌政化之本台郎要近之官傥非时材曷称朝选以尔韩某艺文深厚躬博雅之姿胡某吏理精详怀清白之操并处曲台之秩或参秘馆之荣第课当迁赏劳斯在宜分曹於建礼俾应宿於太微勉励清修无忝朕命可
国子博士侯自成可虞部员外郎制
勑某奥学名家周才干裕洊更事任克着勤劳宜自成均俾参郎选分曹建礼实总虞衡足谓美迁勉思尽瘁可
太常博士朱頔可屯田员外郎制
勑某懿文中选庆胄承芳竭志临民荐章交上勤心厘务美课居多考绩攸司引对便坐简自朕意俾图尔劳或超践於天台或第陞於棘路各钦异渥共励乃诚可
太常博士卢宗可屯田员外郎制
勑太微积星蔚为郎位选授之际所宜得人以尔某早业懿文世蹈方谷曲台引籍列郡班春奏最居多考课斯允是用擢之省局实掌公田钦践厥官无忝休命可比部员外郎通判泉州徐仲翔可驾部员外郎制
勑汝承荣闺籍通守泉山奏课攸司备观於干力畴劳省局宜进於望曹善抚远民以称朕意可
监察御史知陕州军府事李阶可殿中侍御史余依旧制
勑某分陕奥区介於司雍控引川陆蕃辅京师共治之臣甚难其选苟得良牧何吝宠章以尔文艺优深识度宏远频繁事任淹历岁时洁已临人在公正色滑郑之治民甚便之宜进荣资俾临剧郡必有嘉効以称朕知可
前侍御史吕言并可旧官制
勑某等早通闺籍遽执亲丧欲报之哀固云罔极免怀之制盖亦难踰宜及外除还其旧秩更思移孝以永扬名可
秘书省着作佐郎郑随可秘书丞制
勑某中秘属丞右文清选以尔早登荣级屡奉官箴有司畴劳便殿引对授以斯职实践朝闺尤为异恩勉图来効可
光禄寺丞朱正辞可秘书省着作佐郎制
勑某着作之局颂次信书妙简清材以佐郎选惟尔先正顷在禁林奉身自高朕甚嘉赏果有令嗣克绍清声饰吏以文首公为操当其考绩是用陟明往践厥官勉图来効可
前泰州军事判官试大理评事赵定可秘书省着作佐郎制
勑某茂蕴时材勤宣干力历年滋久奏最居多引籍芸扃陞华月寺第劳而授无怠钦承可
前兴州军事推官桑衍可秘书省着作佐郎制
勑某着作之廷昔为史局佐其郎选必简贤劳今某早擢科名当参幕画勤劳匪懈称荐居多宜有甄陞以劝清慎可
前保庆军节度推官赵应言可秘书省着作佐郎制
勑某朕博选羣材并建衆职有善可赏未尝遗之以尔荣名词科从事戎幕当官有守洁已无瑕擢自羣伦必有招劝中秘之属选授甚清更励乃诚以荅休宠可故司空致仕赠尚书令追封韩国公李昉孙男昭邈等可试秘书省校书郎制
勑某在昔乃祖克享隆名良规未改於正司茂烈尚藏於盟府属均鸿庆宜齿後昆勉膺试吏之荣无息亢宗之志可
秘书省校书郎制【原本阙除授人姓名】
勑某策名桂籍试吏芸扃求归养於兰陔已屡迁於圭龠览守臣之列奏知尔父之有瘳俾再践於初筵仍就趋於近郡用旌孝则以伫忠规可
内殿承制合门祗候吴元庆可供备库副使制
勑某轩墀之列诸使为优推选贤能以贰其职以尔生於鼎族早佩官箴岁月屡迁勤劳匪懈宜有加赏俾预近班祗荷宠灵勉思况瘁可
南作坊副使钱守吉可供备库使制
勑内外诸司分置使领轩陛之右秩甚优殊以尔某局致渊通仪范端肃服勤官次屡易岁时况其世有茂勲书在盟府宜推恩典俾正职名勉罄乃诚更图来效可中允知荣州公孙仪可太常丞余依旧制
勑某等竭虑首公勤心干裕有司较其课最宰府详其阀阅名在赏格朝命是行或引籍曲台或发辰中御各钦茂渥更励乃诚可
殿中丞新差通判石州和郁可太常博士余依旧制
勑某等引籍朝闺服勤官次考其课最时用陟明或命秩於曲台或陞华於中御各膺茂典更励乃诚可殿中丞知开封府司事参军杨佶可太常博士余依旧制
勑某朕并建衆职分乂中区念勤简劳惟恐不及以尔懿文中选亮节首公识度清和操履方雅考其厎绩合预陟明曲台礼官举以授尔噫天府浩穰牒诉倥偬纠绳之重尔方居之勉宣令猷以荅殊奨可
前太常博士任中行可太常博士散官制
勑某懿文中选干力首公擢倅浩穰徧游肯綮方展投虚之刃遽贻藉藳之愆属兹均禧特从牵复勉图况瘁以荅朝荣可
殿中丞通判河南府王正伦可太常博士制
勑具官等虞舜陟明之典成周鈎考之法朕总而行之以辨羣治尔等懿文中选茂学承家咸奉官箴并成吏课宜有甄赏式劝勤劳训礼曲台详刑棘路各钦异渥共励乃诚可
太常寺奉礼郎任同可旧官服阕制
勑具官执丧之礼式及外除掌礼之司所宜复序恪居乃职无怠资忠可
文庄集卷一

[book_title]卷二
钦定四库全书
文庄集卷二　　　　　　　宋　夏竦　撰制
卫尉寺丞赵鼎可依前尉寺丞兼宗正寺主簿制
勑某国家率陶唐先亲之典右宗周宫正之任妙选同姓以备属僚以尔早着吏能克勤官守俾兼勾稽之阙更观夙夜之勤可
故守太尉尚书令王旦男大理评事雍可光禄寺丞制【案王旦传旦薨後録其子弟侄外孙门客常从授官者十数人此制云矧保家之令嗣洎犹子之惟亲即传所云録子侄事题中举子遗侄当有脱漏】
勑某等朕得良相登翊大猷擢士以公处身以约四近之位万方是毗国之彛章岁有勲?每自谦抑罕欲奏言及此云亡深用伤悼矧保家之令嗣洎犹子之惟亲咸有懿文并承清德宜推延世之赏式彰有後之荣各务进修承兹阀閲可
将作监丞知大宁监张师顔可大理寺丞余依旧制
勑某袭庆德门隶官缮监周旋事任緜历岁时考绩有闻赏劳斯在参丞棘路更厉乃诚可
前衢州军事推官范谓可大理寺丞制
勑范谓尔久列初筵克陈婉画荐章交上考绩攸同棘路属丞畴荣而授更思况瘁以答殊荣可
前京兆府观察推官冉宗元可大理寺丞制
勑某朕每临便坐亲对羣吏至於旰昃以观其能汝早列宾筵克明政事宜从简擢以懋勤劳往丞理官勉副殊奬可
大理评事秘书校理通判渭州王夷简可大理寺丞余依旧制
勑某陇阪故区西陲要郡汝关掌其政干力有闻考秩将终边臣奉请俾加荣於棘路仍典校於秘文式遂借留更观来效可
前权知单州团练推官厅公事沈泽秀州録事参军郑知白并可大理寺丞制
勑国家克谨铨筦澄鉴品流妙择时材分综羣务以尔具官郑某监司慰荐绰有政能具官沈某阀閲具存讫无痕累简自朕意俾图尔劳往丞理官无替厥命可太常寺奉礼郎监滨州盐酒税务陈崇德可大理评事余依旧制
勑某等素擅艺文早籍勲?并登仕路各着吏能勤劳有成考较惟允第加宠擢用示陟明勉称厥官以永休誉可
太常寺奉礼郎裴德舆可大理评事制
勑某早承华绪式奉多仪爰考践扬颇彰劳効宜特陞於棘路俾共谳於丹书勉荷宠章无忘祗慎可
太常寺太祝董仲容可大理评事制
勑某承荣华绪效职曲台勤劳在公考课斯允宜备理官之属共详丹笔之文更务矜修以永休宠可
殿中丞熊自成可国子博士制
勑某等朕懋建庶官分乂九域简其勤劳急於劝赏孜孜旰食甚於臣下之求爵秩也以尔等属言治经各中科级当官厘务并有能称建礼迁曹上庠引籍陟明之典於是为优勉罄乃诚以副清选可
知饶州乐平县杨简除国子博士制
勑朕方崇长学校所以加惠诸生甚渥也则联教事其间宜得名士尔简蚤有贤誉不求闻达徒劳县章益务持养是以不俟满岁俾长胄子岂惟诸生又以为善类劝也可
诸王宫教授兼国子监说书制
勑某朕躬训宗枝幼皆向学思得儒者受之以经以尔备职均庠励精弦诵特陞荣於祝史俾善诱於缣缃宜竭乃诚以答休命可
新除秘书少监致仕胡旦男叔彩可试将作监主簿制
勅某乃父材名甚茂疾疹久婴爰列奏封恳辞荣宠方遂奉身之请特丰延世之恩试吏起家尔当自勉可太府卿权西京留守御史台裴庄孙男令孙可将仕郎试将作监主簿制
勅某尔父官重月卿任分乌府适属均恩之际亟陈诒厥之诚宜升试吏之荣俾遂起家之志慎初之训尔其念之可
河东转运副使太常博士王平弟弁可将作监主簿制
勑某尔兄往临大卤实掌飞刍爰拜露章具陈友爱宜锡起家之命俾参试吏之荣当慎厥初以永休宠可故兵部郎中知应天府兼南京留守司王朂男太庙斋郎晦可将作监主簿制
勅具官某汝父挺生德门艾服王政近付留龠往厘南都遽兹沦亡深用嗟悼特宜延赏式燕後昆勉励厥修以隆华绪可
故光禄卿沈继宗次男试将作监主簿惟恭可守将作监主簿制
勅某世济德芬间藉勲?久参试吏方属均恩俾正职名更思兢慎可
堂後官主客员外郎提点五房公事刘明恕可朝请大夫加轻车都尉制
勅国家奉天尊祖祼鬯升禋继毕盛容诞均繁祉眷兹硕望宜霈渥恩具官某器度清和志尚冲粹博通儒训详练明经而自率职相庭兼荣郎位总辖尤重奉号令以无违勤旧有闻历岁时而滋久矧在卜郊之始务严置蕝之仪书诏尤多礼文为盛尔并提纲领无爽规程时乃之功深用嘉赏贵勲荣级并示褒优勉罄乃诚永荷休宠可
堂後官大理寺丞张仁惠等可加轻车都尉制
勅某等国家荐宝号於帝真集上仪於郊庙诞推异渥式奨能臣以尔等清慎修身端和毓性该通庶务闲练旧章自恭事於槐庭常服勤於芝检详明率职尽瘁首公属兹均庆之辰并进书勲之籍荷兹奬饰更厉乃诚可
刑部员外郎兼侍御史知杂事吴夷简可朝奉郎加上轻车都尉制
勅国家荐灵宸之宝号奉真祖之鸿名登徽諡於太宫报繁禧於阳位休嘉总至庆赐方行况在能臣特隆异数具官某仪范清肃性尚淑均昭暎世之丰规萃高门之积佑周旋徽序祗慎官箴慰荐之章交於公府敏学之誉溢於朝闺俾杂治於宪台实勤宣於令望侍祠之际率职兹恭宜进阶资仍迁勲级勉修懿德以称朝荣可
枢密直学士河北都转运使工部侍郎李士衡可中大夫上轻车都尉制
勅国家荐号密都钦柴泰畤神欢洽茂大庆方行乃眷近臣特隆异数具官李士衡秉节高亮资气淑均德茂芝兰志怀霜雪竭心披艺奥赜以研几正色首公雍容而干事而自枢庭入直起部升华朔野而南荣河以北委之漕事克有风声经用羡饶庶吏清肃方均灵浸并锡徽章勉罄乃诚以答朝奬可
右千牛卫大将军致仕蒋文肃可加食邑制
勅某国家奉天尊祖祼鬯升禋诞霈鸿禧周于有位以尔等资性沉毅茂略渊深祗慎官箴频繁事任而能览止足之分敦避让之风致政公朝升荣近卫属此均禧之始宜推加赋之恩荷此宠灵勉自颐养可
大理评事杨俅可卫尉丞制
勅某早阶仕路各奉官常考绩攸司勤劳可纪升荣卿寺禄秩为优更务首公以答明赏可
大理评事唐均可卫尉寺丞余如故制
勅具官某等夙承勲绪久践仕涂吏课有成朝赏斯举震维引藉实拟於上台环卫陞荣最亲於中禁勉服休宠无怠厥官可
利州路转运使工部郎中吕言可刑部郎中余如故殿中丞同判邓州朱正基殿中丞知华州华隂县事杨政化并可国子博士余如故太子中舍知越州余姚县事韦觉可殿中丞余如故制
勅国家引一代之材布四方之政省録勤吏日简朕怀以尔某等性蹈谦雍治中寛猛往监司於郡国或抚养於黎蒸咸能首公克底成绩建礼司刑之重东庠讲学之荣洎中御之属丞皆上台之清举第劳而授惟政是繄无替厥官以忝予命可
都官郎中知邢州严颖可职方郎中余如故荆湖南路转运使职方员外郎康孝基可祠部郎中余如故太常丞同判福州王渎可太常博士余如故太子中舍知郓州平隂县事陈保和可殿中丞余如故制
勅国家尊右文治重爱生民以台省之要官厘郡国之衆务疾非甄善唯恐後焉以尔具官某等心识甚明材用尤备考其官阀各有事功宜举成科并增显秩尔其除烦就约徇公灭私免继前修无替朕命可
祠部郎中知宣州江嗣宗可度支郎中余如故屯田郎中知临江军熊同文可都官郎中余如故太常博士知岳州张稹可屯田员外郎余如故国子博士知荣州赵喻可虞部员外郎余如故殿中丞知富顺监朱良治可国子博士余如故太子中舍同判眉州文可观可殿中丞余如故制
勅郡国朝廷之屏翰牧守生民之父母教化所自选授惟艰劳之不图吏将安劝以尔具官某等践履方格文劄详明或处千里之师或贰诸侯之治爰考官阀率如风謡宜即所居第进荣秩夫清约可以行已寛厚可以安人勉逮前良无替朕命可
金部郎中知洛州李文着可司勲郎中余如故太常博士同判苏州李意可屯田员外郎余如故殿中丞同判汾州马张可太常博士余如故殿中丞同判鼎州甄化基可国子博士余如故太子洗马知汝州襄城县事乘允恭可殿中丞余如故制
勅朕懋建郡吏分干中区赏以及劳爵以序德以尔等矩度修絜文理精详考阀閲之积勤讫更痕殿量功次而差授并用甄陞勉图後勲以永终誉可
唐南东路转运使司封员外郎李适可工部郎中职方员外郎知鄂州高慎交可屯田郎中秘书丞知岳州临湘县事张惟谔可太常博士秘书丞知洪州丰城县事孟虚舟可太常博士太子中舍知信州上饶县事贾守文可殿中丞太子中舍同判信州张同文可殿中丞殿中丞知白州刘宗谅可国子博士大理寺丞知宣州宣城县事查庆之可太子中舍卫尉寺丞知湖州乌程县事方仲弓可大理寺丞制
勅国家敦厚治本重惜生民以台省要官长州县衆职复柬良儁式备监司勤之可图宠尔殊等具官某等志尚清约事任颇繁往干漕挽之权或分守宰之寄风謡载举善最有闻并书厥劳第增乃秩勉遵寛大之诏称兹褒异之恩思齐古人以永休誉可
殿中丞田庆余谭雍并可国子博士太子中舍毕从善可殿中丞太常博士同判扬州吴待问可屯田员外郎余如故太子中舍知汾州平遥县事李永世可殿中丞余如故卫尉寺丞知淄州淄川县事李庭坚卫尉寺丞监温州前仓镇茶盐酒税务向约并可大理寺丞余如故制
勅以禄诏爵以德懋官顺考旧章无尚於此以尔具官某等政体勤晓风行洁清宜録乃勲逓增尔秩式旌课最昭劝官师服此朝荣更当自竭可
屯田员外郎同判池州萧玠可都官员外郎余如故虞部员外郎知蔡州张用可比部员外郎余如故虞部员外郎知慈州刘余庆可比部员外郎余如故殿中丞同判镇戎军田士亨可国子博士制
勅国家顺天制官敷求民瘼量能授爵崇属时材具官某等吏事修明风迹沉厚允怀清约之节不持刻敝之文及此第劳所宜差赏勉图堪副无忝朕恩可
国子博士知资州高绘可虞部员外郎余如故太子中舍知福州吉田县事沈亢可殿中丞余如故制
勅具官某等庸蜀奥区瓯闽剧县往厘民政各奉官箴宜升建礼之曹式丞中御之府或旌美课以劝庶工可秘书丞同判延州刘讷可太常博士余如故太子中舍知扬州天长县事徐善宝可殿中丞余如故殿中丞楚继芳可国子博士权御史台推直官殿中丞戴融可太常博士余如故着作佐郎充北宅诸院教授王式可秘书丞余如故制
勅具官某等或详晓政经或兼该学术服勤官次第课可嘉进秩朝闺宠章斯允更图来効以答茂恩可殿中丞同判单州窦处约可国子博士余如故太子中舍同判夔州李惟寅可殿中丞余如故制
勅具官某早引闺籍往贰郡条议法尚寛持心近厚特书课第并进官荣善抚蒸人以称朕意可
殿中丞新差同判鄂州令狐颂可国子博士余如故太子中舍新差通判沣州魏瓘可殿中丞余如故制
敕武昌江汉之冲沣阳边要之重今得闺彦往贰郡廷宜简前劳以劝来效具官令狐颂博文好古践履方廉具官魏瓘饰吏首公志尚清约并有名迹洽于风謡东庠儒雅之迁中御丞佐之选各钦厥职式副朝荣可殿中丞知河南府王屋县事吕荀可国子博士余如故太子中舍知青州千乘县事郭长吉可殿中丞余如故制
敕具官某等或引籍朝闺或飞荣储寀出为宰字善抚黎蒸会课当迁推恩颇厚勉怀清约无忝甄陞可李遵可洮州刺史充保顺军节度使制
敕临洮奥区河湟近服久被朝化屏兹西陲乃眷忠臣俾分邦寄以尔某直方毓性英勇冠人倾金石之心仰尊於王略励雪霜之节屡效於忠规是用简自朕怀擢居戎阃槐庭视秩赐八柱之贵勲茅土疏封峻三品之荣宠兼官宪府颁赋爰田便繁渥恩度越伦等罄竭诚信保宁塞垣勉守令名副兹旌赏可
侍卫亲军马军都虞侯桂州管内观察使桂州刺史郝荣可荆州刺史充安国军节度观察留後加食邑五百户食实封二百户制
敕节制兵戎廉察藩翰并司留务允谓隆恩以尔具官某早着事功久司兵要威名克着功次当迁宜靡限於彛章俾特陞於显秩更宣忠力以副朝荣可
三司户部副使礼部郎中李及可吏部郎中充淮南转运使制
敕货食之府条政实繁久贰厥官宜有加宠以尔某等雅尚冲邃茂学兼该各以时材称兹剧职勤劳斯久甄序宜优俾超践於台郎仍分总於漕事勉思竭虑以答异恩可
转运使并加阶勲制
敇国家荐有帝之号奉尊祖之名絜祼玉於太宫展钦祡於阳位诞均纯赐以宠能官以尔具官某等性尚平夷器能秀峙或振缨学馆茂发於懿文或引籍朝闺勤宣於干力而自总司漕职恪守官箴慎罚以寛能体好生之德笼材有道曾无刻下之烦庆赐方行阶勲第进无忘刺举以答宠甄可
右谏议大夫分司西京宋惟干等可中大夫进封开国伯加食邑制
敕国家荐号帝真展宷郊庙眷惟有位咸霈鸿恩具官某等亮节清规懿文茂学或早游清贯秩亚於地官或屡展干才任隆於谏省或正握兰之秩或居象月之崇或分务於西都或奉身於私第皆着老成之德允昭静一之风属此均禧所宜疏宠增劳勲品益赋圭田暨加驭贵之阶并示优贤之典钦兹朝命更励乃诚可故知古州向光瑨男守玢可银青光禄大夫国子祭酒兼监察御史武骑尉知古州军州事制
敕某汝世荷朝荣夙怀忠节特允边臣之请俾分列郡之权宠数有加国章斯重益输丹欵以答隆恩可殿中丞李周士可太常博士通判秦州军州事余依旧制
敕某官某朕申命攸司鈎考羣治赏之小大必及於荣以尔清白承家儒雅饰吏历年滋久奏最居多奉常礼官汉唐重选以旌汝效足表异恩可
秘书丞张慎言可太常博士知房州制
敕某房陵旧区其地岩险授之以政尤在得人以尔学古効官懿文节政屡更年龠克守官箴善最居多考校惟允宜隆朝序俾奉藩条噫急吏缓民所至皆治正心洁已不令而从蚩蚩之氓皆朕赤子善加爱育无忝朝荣可
青州司马于佑之可青州长史制
敕某等早预官荣式贻公宪属兹寛宥咸与惟新勉膺迁予之恩更励省循之志可
钧容直制撰应奉文字孙渥可将仕郎守卫州参军依旧祗应制
敕某环卫之师实有武乐汝早为其属造彼优辞颇积岁时未预官牒爰加散掾以赏厥劳更务竭心庸资献曲可
怀州武陟县尉张知至可光禄寺丞监西京洛河抽竹木务制
敕某朕得良弼参秉大钧密议赞於帝谟清德溢於民听殊伦之宠予何吝焉宜从一尉之资擢预九卿之属仍移近任用表异恩可
陇州团练使知雄州高继勲可连州防御使捧日天武四厢都指挥使知瀛州军州事及管内劝农使充高阳关驻泊兵马钤辖制
敕三军之重四貉是威妙柬忠勤总司管府以尔具官某频繁事任详练边机武节方严兵谋沉密宜正防秋之任俾司扈跸之师更务训齐称兹选授可
澧州进士王宥孚可守本州助教制
敕某刻心文史励节邱樊积有岁时达于闻听宜遂起家之望用敦养素之风祗事郡廷无忝朝命可
唐晋国公裴度五代孙坦可郑州助教制
敕某在昔乃祖实相有唐殱厥凶渠尽力王室岁月滋久功名愈高朕历选忠良想见风采爰访枢近得其後昆特霈朝恩以劝来者可
河阳中州习学究朱允修可将仕郎守孟州助教制
敕某等或学校诸生或乡闾着姓能散私廪赈彼饥民以财发身亦可嘉也具有赏典今举而行各荷宠荣无忘兢畏可
天雄军习三传王范可大名府文学制
敕某汝占籍侯藩潜心经业能以私廪佐于公家赈尔乡民济其艰食宜升郡塾以奬能诚更务矜修以永休宠可
故保平军节度使同中书门下平章事驸马都尉魏咸信可赠中书令制
敕国家褒崇密戚伤悼茂功中铉聨荣久参於眷倚西台正位早极於追旌具官某文武兼资箕裘济美受勲?於怀袵禀命略於庭闱博通礼乐之原周知教化之本而自降嫔鲁馆推毂汉坛出总藩条入陪鼎席勤王之业纪在太常体国之忠书於甲令方全飨用之福遽兴慗遗之哀特加右相之崇用极惟亲之赠英魂不昧尚服宠灵可
故守司空兼门下侍郎平章事王钦若可赠太师中书令制
敕国有元老遂阶成勲天乎难谌曾不慗遗特稽殊等之礼用章亏体之哀故具官某峻极降神生民总秀逮事先帝久服大僚勒封岱宗偃仆师节辅致鸿业格于皇穹肆予冲人灵承景命实赖尽?之力绍隆累盛之基及兹云亡深用哀悼尚父维师之重周官内史之崇并刻密章以付幽穸死且不朽永贲忠魂可
故赠侍中楚昭辅赠中书令制
敕朕昨者荐玉真区观风近甸眷兴王之旧壤怀佐命之勲臣存则懋延赏之恩没则峻追荣之典具官某端介自守沈鸷有谋早事先朝罄输亮节尝总司夫枢务实备竭於忠?属兹均庆之辰宜霈漏泉之泽西台重地右相崇资允极哀荣永昭幽穸可
甘州外甥回纥汗王伊噜格勒可特进怀宁顺化汗王制
敇王者孝治万方盖重展亲之典恩加羣后务昭崇德之?矧在吾甥久绥远略特举褒优之命用伸眷倚之怀具官某茂烈传家英威服衆智虑深邃详练於武经志行直方克敦於臣节而自抚临西夏屏翰中原允彰保塞之勲特茂勤王之业仍远修於职贡是愈见於忠诚实简朕心特隆朝奨进褒功之懿号兼驭贵之殊荣夐越等威用旌忠毅噫山河誓宠朕务在於推恩金石盟心尔无忘於报国终始一志以保令名可
西蕃首领帕克巴可银青光禄大夫检校国子祭酒兼监察御史武骑尉充本族军主制
勅某性禀忠纯志怀刚果来归德化达朕听闻宜霈殊恩以竢忠效可
文庄集卷二

[book_title]卷三
钦定四库全书
文庄集卷三　　　　　　宋　夏竦　撰
制
李氏可才人制
勅某谦祗率礼端懿传芳自恪奉於宸闱实洊更於岁龠久播柔嘉之誉宜推甄奬之恩俾陞嫔侍之荣用劝肃恭之德钦兹宠渥更励夙宵可
保大军节度使同中书门下平章事钱惟演妻清河郡夫人张氏可追封郇国夫人制
勅良佐奋庸极文武之隆器小君啓国显山河之盛仪非畴大功孰预兹典具官某妻方江起咏照史知言珩璜节於步容苹藻恭於祭制生彼勲绪俪予柄臣斗极枢机尝对宣於密命文昌将相实并应於列躔是增石窌之封益表鹊巢之德永宜象服以称徽章可
故信都郡王德彞妻东平郡夫人刘氏可追封萧国夫人制
勅国家追宠茂亲巳疏於显爵襃崇内馈特举於徽章式推漏壤之恩用正从夫之典具官某妻某氏秘仪景胄作合懿藩奉苹藻之多仪体山河之盛德披图问礼观史求箴鷄鸣宣辅佐之勤鹊巢怀均壹之美降年不永遗范传芳宜开大国之封俾极小君之贵告於兹穸尚此宠灵可
枢密副使工部侍郎任中正母万年县太君刘氏可进封太原郡太夫人制
勅朕询求硕德参总枢衡庶政实繁方深於倚赖母仪尤重宜示於褒崇以尔具官母氏端肃成规雍和毓性择隣以处着慈训而有方鸣玉而朝率礼经而无怠诞生间杰副朕畴咨宜开列郡之封用正小君之位有家之庆无尚於兹可
赠镇南军节度使王中正妻吴兴郡君施氏可特进封渤海郡夫人制
勅追旌懿德已隆兮阃之恩眷乃中闱宜正从夫之典具官王某妻某氏柔仪祗肃士族辉华动遵鸣佩之音不失采蘩之职训内则之礼表式於外姻鉴鷄鸣之诗儆戒於君子成其高尚之节享兹存没之荣方衔恤於帷堂特疏封於列郡钦膺徽序无怠乃诚可
侍卫亲军马军副指挥使保顺军节度使彭睿妻荥阳郡君郑氏可进封彭城郡夫人制
勅斋坛进律方增虎旅之权石窌疏荣宜表鹊巢之德具官某妻珩璜节步诗史照言作俪宝臣总司彀骑文昌着象甲令书忠实开大郡之封用示小君之号勉修阃则以称徽章可
枢密副使礼部侍郎晏殊妻江夏郡君孟氏可进封钜鹿郡夫人制
勅洪惟有帝梦赉忠贤式登用於近司宜宠褒於内馈具官某妻保阿承训图史照言法容润於山河体柔洁於苹藻俪予良弼翊我大猷近入奉於中参已载颁於象服宜举从夫之典更开列郡之荣勉荷宠章称兹徽序可
左谏议大夫参知政事王曾妻江夏郡君李氏可进封陇西郡夫人制
勅朕询求人望参掌国钧垂拱无爲方倚成於万务疏封示宠宜特异於中闺具官某妻某氏婉嫕流芳柔嘉毓性奉苹繁之职务极於齐庄照图史之规动遵於法度俪我良弼茂此嫔风属兹任德之辰宜举从夫之典小君进号近郡疏荣更肃柔仪副兹异渥可
给事参知政事张知白妻太原郡君王氏可进封琅邪郡夫人制
勅朕大庇怀生勤求至治爰得良弼方赞於近司乃眷中闺宜隆於徽序以尔具官某妻某氏谦祗率礼懿淑传芳禀嘉庆於华宗茂嫔风於鼎族克谨采蘩之职不忘照史之规配我名臣贰此柄用夙夜儆戒谅增内助之劳汤沐疏封宜进小君之号更思辅佐以答恩荣可刑部侍郎参知政事陈彭年妻南阳郡君樊氏可进封南阳郡夫人制
勅朕穆卜忠贤协宣政治鸿钧播物方伫於嘉猷石窌疏荣宜隆於内馈以尔某官某妻某氏承徽令族观戒女图动止有严不变珩璜之节肃雍成裕克恭苹藻之仪俪我良臣成兹懿范宜正小君之位实开列郡之封更率谦祗副兹宠饰可
侍卫亲军步军副指挥使建武军节度使夏守贇妻进封郡夫人制【郡名原缺】
勅维彼元戎式建灵台之节眷兹内馈宜增石?之封具官某妻钟鼎传家山河着德采蘩率职佩玉节音作俪将臣载司禁旅是举从夫之典特疏列郡之荣钦奉宠灵以称徽序可
河北都转运使枢密直学士工部侍郎李士衡妻安吉县君雷氏可进封冯翊郡君制
勅国家事天尊祖并荐鸿名祼鬯钦柴继成大庆方推恩於密侍宜流宠於闺门具官某妻某氏率礼公宫奉嫔冠族采蘩承祭务极於齐庄观史照言动遵於法度辅佐君子爲我良臣入直枢庭出司漕事忠规载罄时誉弥优属方霈於纯禧宜特褒於内馈左冯奥壤进啓郡封更蹈谦祗以膺徽宠可
侍卫亲军步军副都指挥使建雄军节度观察留後管勾步军都指挥使公事彭睿妻北海郡君郑氏可进封荥阳郡君制
勅礼成阳位泽浃緜区眷惟将帅之臣宜茂闺闱之宠以尔具官某妻某氏照言图史率礼保阿承祭公宫时中於四德作嫔茂族爲宪於六姻宜增列郡之封益表从夫之贵可
侍卫亲军马军副都指挥使彰德军节度观察留後管勾马军都指挥使公事杨崇勲亡母京兆郡太君王氏可特追封广陵郡太君制
勑穆卜阳郊式展钦柴之报眷惟良帅方深濡露之思是用追荣俾昭遗范以尔具官某母照言图史率礼保阿蹈苹蘩柔洁之规怀山河容润之德生兹令嗣爲朕宝臣勇略冠於六师威声震於四貉宜旌慈训进啓邑封永贲前窀尚兹休宠可
侍卫亲军步军副都指挥使建雄军节度观察留後管勾步军都指挥使公事彭睿亡母河间郡太君刘氏可特追封宣城郡太君制
勑薪槱盛节聿成飨帝之仪介胄纯臣宜重显亲之典具官某母承荣鼎族率治公宫特生材贤爲朕心膂敦诗书而讲艺比金石以输忠宜进郡封式昭慈范隆恩不朽永贲重泉可
左骐骥使入内都知澄州刺史张景宗母追封琅邪县太君王氏可追封冯翊县太君制
勅国家事天尊祖祼鬯钦柴钜典交修繁禧均被眷惟近职时乃信臣实怀顾复之慈宜峻追旌之典具官某母某氏秘仪素里垂范通门观史照言既族姻之爲宪断机喻学果似续之其昌生此令人际予亨会当腹心之重委茂忠孝之纯诚享斯列鼎之荣每极履霜之感鸿恩方霈遗范是褒进开大邑之封用极漏泉之宠贞?不昧尚服徽章可
诰
前泰寜军节度副使成昂可太府少卿致仕诰
勅某方州庶务重烦耆年朝命特行则有贰军之授引年请老则有致政之荣尔适被宠恩遂陈奏列从人之欲朕何吝焉俾贰春卿甚优常等荷兹渥缛勉自养颐可
尚书祠部郎中胡旦可银青光禄大夫行秘书少监致仕诰
勅国家大庇中区实右文治思皇多士粉泽时政况夫披艺该洽属言典要之臣故当宠异而优假之以尔具官某学必傅经文皆约史早冠羣彦声华籍甚爰在西掖诏令敏赡久次於外朕常念之而疾疹所婴封奏来上辞语恳激览之依然特迁三品之阶仍副中秘之任服此荣宠勉自养颐可
东染院副使李继源可左领军卫将军致仕诰
勅李继源自列轩墀屡更事任载观封奏恳叙高年特迁环卫之资俾遂奉身之请服此荣宠勉自养颐可演州团练使右领军卫大将军李延渥可左卫大将军致仕诰
勅某宣力军和分荣使竹洎婴霜露之疾优以环卫之资而医砭未平岁华遽改爰逹诚於封奏愿致政於公家且进秩於鹰扬俾奉身於私第荷兹休宠更务养颐可
诏
赐玉清昭应宫使王曾等诏
勅王曾等省所奏遇朕乾元节集阖宫道衆於明庆殿开启朝真礼念道塲一月祝寿録功德疏二道上进事具悉卿等总司靖馆祗率真科以予诞育之辰罄乃斋明之恳启清场於琳殿宣秘藴於琅函集福眇躬列诚封奏载惟忠恪尤切叹嘉故兹诏示想宜知悉
赐四宫观使王曾等诏
勑王曾等省所奏伏遇天祺节集阖宫道衆就紫微殿转念真经圣号祝寿写録到功德疏二道上进事具悉卿等恭司靖馆肃奉真仪属首夏之初辰实受符之纪节祗率焚修之衆广宣微妙之文罄乃精诚祝予凉德载惟爱戴弥切叹嘉故兹诏示想宜知悉
又
勅王曾等省所奏爲朕本命之辰就本命殿开启灵宝道塲三昼夜设醮二百五十八分位及礼念真经圣号祝寿録功德疏一道上进事具悉卿等总司靖馆循举僊科属予元命之辰祗率栖真之士夙陈醮席刻诵宝文既善颂以咸周爰露章而列上眷惟忠恪良切叹嘉故兹诏示想宜知悉
赐诸路节察防团刺史诏【进长寜节功德疏】
卿素藴忠规早隆朝寄属母仪之诞节修佛宝之胜因只贡疏文祝延寿纪副予孝爱深用叹嘉
赐河阳三城节度使夏守恩乞上寿不允诏
勅守恩省所奏爲乾元节乞朝觐事具悉卿久陟将坛式临边阃属朕诞生之日愿陪会见之班委师律以方严镇塞垣而尤重难徇封章之请但嘉爱戴之诚所请宜不允故兹诏示想宜知悉
赐河阳三城节度使并代州马步军都总管夏守恩乞归本任不允诏
勅守恩省所上表臣齿髪渐衰心诚稍惰乞垂圣念许觐阙庭傥未允朝天且乞归本任事具悉卿逮事先朝素怀方略并护诸将往镇边陲遽请觐於中都洎求还於本道倚威名而方重赖屏卫以尤深难徇所陈当体兹意所请宜不允故兹诏示想宜知悉
口宣
赐契丹回使副至班荆馆御筵口宣
有勅卿等远戒轺车来修邻好巳成仪於岁聘方引导於都门宜赐宴筵宠兹行迈
都城门外赐保大军节度使同中书门下平章事钱惟演御筵口宣
有勑卿寄重藩垣任兼文武协兹良日将首征途宜赐饯筵式彰异礼今差某官某赐卿御筵想宜知悉赐契丹贺乾元节人使至班荆馆御筵口宣
有勅卿等肃将聘礼来庆诞辰言涉修涂式臻候馆特颁宴赐用示眷怀今差某官某赐卿等御筵想宜知悉班荆馆赐契丹贺长寜节使副御筵口宣
有勅卿等来奉隣欢肃将信币适臻都辇将锡宴筵眷惟涉远之勤用表示慈之礼
天雄军赐贺乾元节人使御筵口宣
有勑诞辰斯届隣好弥敦卿等远奉轺轩来修聘礼宜颁宴劳式表恩勤今差某官赐卿等御筵想宜知悉
赐宰臣王曾御筵口宣【玉清昭应宫礼上】
冇勅畴咨台席昭事真祠惟置使以尤崇宜示慈而特异体兹注意谅洽多欢今差某官某赐卿等御筵想宜知悉
赐贺乾元节人使回至班荆馆御筵口宣
有勅卿等来修聘礼允备多仪属轺驭之言旋命都门而饮饯用申恩礼当体眷怀今差某官某赐卿等御筵想宜知悉
赐契丹贺乾元节使副回至雄州白沟驿御筵仍传宣抚问口宣
有勅卿等载涉归途已臻隣境冒兹炎燠谅叶安和特推慈惠之私用表恩勤之意今差某官某赐卿等御筵想宜知悉
赐契丹贺乾元节人使回至天雄军御筵口宣
有勅卿拭玉成仪展軨戒道属兹炎律载涉修岐特赐宴筵用昭厚意今差某官某赐卿等御筵想宜知悉赐契丹贺乾元节人使至瀛州御筵口宣
有勅卿等来庆诞辰聿成聘礼眷言旋轸将及隣封载惟戒路之勤宜举示慈之典今差某官某赐卿等御筵想宜知悉
就驿赐契丹贺乾元节人使朝辞御筵口宣
有勅卿等恭持信币已逹隣欢将整轺车言旋驿道宜申宴赐用表眷怀今差殿头陈延逹赐卿等御筵仍差枢密副使张士逊押伴想宜知悉
玉津园赐契丹贺乾元节人使弓箭御筵口宣
有勅卿等方居候馆属此暇辰特命射侯庶其观德仍举匪颁之式用昭眷异之恩已差枢密使武寜军节度使守司空检校太师兼侍中鲁国公曹利用押伴兼赐卿等弓箭御筵想宜知悉
赐枢密副使充祥源观使张士逊礼上御筵口宣
有勅卿任崇机轴职奉灵祠爰协良辰式颁公宴膺兹异礼谅洽多欢今差某官某赐卿等御筵想宜知悉
批答
赐枢密使曹利用等批答
省表具知翼翼名都肇基盛业煌煌灵物擢秀上冬卿等弥纶大猷感召嘉瑞既考祥於连叶乃称庆於露章将顺备形嘉叹无已
赐枢密使曹利用等批答
览表具知象日南都兴王吉壤属就盈之良月秀彼茁之灵芝爰示中枢共观嘉瑞遽传芳於史谍用称忭於宸闱言念恪恭岂忘叹尚
赐宰臣王曾以下批答【贺正月三日寿星见又於十二日再见】
省表具知履端巧历淑气起於东郊观象灵台祥星耀於南极叶长寜之诞节实万寿之元符载省封章请书惇史允赖将明之德聿昭孝爱之诚其在叹嘉无忘寤寐所贺知
赐宰臣王曾以下批答【贺寿星】
览表具知木正司方畴人观象告维南之晖烈昭有极之常符卿等协辅重雍爕和元化爰陈瑞奏只逹宸闱会逢诞育之期且献寿龄之祝深爲爱戴尤切叹嘉所贺知
赐枢密使曹利用等批答
省表具知淑气布和啓夏正之首序祥星垂耀属文母之诞辰允爲寿考之符实冠纒离之瑞眷惟枢近只列奏封详观顺美之辞深体爱亲之志其於嘉尚寤寐增勤所贺知
赐枢密使曹利用等批答
贤表具知青律布和寿星垂象腾烈辉於南极符至治於中区卿等登翊鸿枢招来上瑞因灵台之列奏由车府以露章援茂实於典经归美祥於帷幄载嘉忠恪叹尚寜忘所贺知
赐宰臣王曾以下批答【爲宣示南京芝草】
省表具知商丘画壤鸿业肇基忽腾菌蠢之英实总纷纶之贶归於布政之府表乃致治之功遽推美於藐躬请传芳於惇史载嘉忠恪宜徇奏陈
赐宰臣王曾以下批答
览表具知维彼名都挺生灵卉详观图牒之记最近天人之符卿等斟酌化源招来瑞命乃归功於帝室愿垂裕於图书恭览奏封良增愧尚
文庄集卷三

[book_title]卷四
<集部,别集类,北宋建隆至靖康,文庄集>
钦定四库全书
文庄集卷四　　　　　　　宋　夏竦　撰表
贺老人星表
臣某言伏覩司天台奏老人星见於丙位者虚皇辅德垂象着明式瞻有烂之辉允叶无疆之夀照临所及庆拚惟深中贺伏惟皇帝陛下恭巳临人斋居访道参侔开阖包举艺文体虞舜之蒸蒸绍宣於先宪法周文之翼翼对越於景灵授仙籙於禁门接真游於秘殿拥灵休而益茂布仁泽以惟寛函夏同文天人交际以是上穹凝命南极呈祥应春律以腾辉直天弧而绚彩寔睿算延洪之应及庶民康阜之休臣等幸遇昌期叨尘近职奉羲和之奏式表於殊祥考甘石之经弥增於率舞愿书青简永播鸿休恳至欣荣倍百伦等
贺昭应宫成表
臣某言良辰协吉恭馆告成凡在照临率同庆拚中贺伏惟尊位皇帝陛下寅威体道慈俭时中顺乾则以推仁奉先猷而追孝至诚以临亿兆洁志以奉灵只由是景命昭通真图申锡授太元之神策式集於皇仪侔曲密之仙都肇营於秘宇度鸿龎之久制鸠瓌异之伟材揆日出以辨方候定中而经始尊三清之正位载严真祖之庭范二后之晬仪爰设百灵之象罄钦崇之精意极神丽之宏规工有技而咸程物有珍而必效式属仲冬之序聿成大壮之功洒宸翰於银题繁禧沓至列荣班於金戺鸿庆方隆臣限守官曹恭刋帝籙顾莫陪於着位但俯积於欢心拚蹈之诚夐异伦等
圣驾离京次日上第一表
臣某等言伏以奉祠方泽将奠於黄琮案御清畿初张於翠盖望徐銮之效驾历吉日以布和中谢恭惟尊位皇帝陛下膺千载之期御元气之辩总集瑞命巳仪炳於灵篇咸秩无文遂躬修於毖祀矧省方之伊始谅储祉以无疆
第二表
臣某等言伏以百神率职方祀於地只五辂鸣鸾式遵於时迈中谢恭惟皇帝陛下绍休圣绪茂建民中兰叶献图巳勒封於岱岳黄云覆鼎更昭荐於汾脽窃惟三辰之祈俯经千里之甸赖一人之有庆固万祥之毕臻
第三表
臣某等言今月二十六日入内内侍省内侍高品谭元吉至伏蒙圣慈特传宣抚问者翠盖时迈将毖祀於汾阴使者星驰遽侧聆於天语俯炳丹青之旨如亲咫尺之顔中谢伏念臣某等幸遇会昌久尘禄位属省方於脽壤俾留镇於都畿虽比屋之民富庶而既教揭法之地桴鼔而不鸣岂兹檮昧之能治此浩穰之俗纵虔遵於训典庸莫副於倚毗恭惟皇帝陛下文致时雍德膺天庆静则合宫衢室垂衣裳而向明动则温洛荣河授龟龙之荐瑞巳垂鸿於阳祉遂昭事於柔只盖致孝於两仪亦祈民之百谷垂圣心於覆露轸臣下之勤劳臣等未效涓尘特邀眷待王言所被与华衮而同褒睿旨初闻共阳春而交感誓罄匪躬之节上酬不报之恩
第四表
臣某等言伏以肃若旧典肇禋明神祀方泽之皇只望属车於驰道臣某等恭惟尊位皇帝陛下重光御极上圣膺图方展仪於河汾盖推功於天地风后陪乘羽卫由是纂严苍灵奉涂福禄以之攸降
第五表
臣某等言伏以毖祀高脽星言法驾将展省方之盛礼式符徯后之羣心中谢恭惟尊位皇帝陛下广覆尧仁升闻舜德答三灵之蕃祉宣二圣之重光伸孝享於鄈丘奠皇只於冀壤既集礼神之馆伫闻宝鼎之歌王度之贞式如金而如玉天道下济固为龙以为光臣等迹远陪銮心驰就列帝车爰止莫参禹会之期日驭将施但效封人之祝
第六表
臣某等言伏以五坛巡祭昭事於汾脽万国骏奔同趋於禹会方恪居於官次莫亲奉於天顔中谢恭惟尊位皇帝陛下诞受丕图钦承宝命致美黻冕而九庙储休洁粢牲牷而百神荐祉帝德广运咸苏徯后之人皇泽如春载洽怀生之类
第七表
臣某等言伏以国家振举阙文讲求缛礼顺蒲人之望幸严汾水之亲祠中谢恭惟尊位皇帝陛下建极临民握图听政方鸣鸾於军道将奠玉於嘉坛谅洋溢於讴歌允飞腾於英茂惟天为大如日之升
第八表
臣某等言恭以国家顺河汾之徯后奠牲帛於柔只诸侯陈执玉之仪多士结望云之恳中谢恭惟尊位皇帝陛下明德恤祀展仪省方历览於图书之渊斋绂於静冥之馆大车弭节方严穆穆之容祥风绕坛将降穰穰之福臣某等恪居官次驰恋皇轩除地给薪莫诣侍祠之列拖绅鸣佩深怀拱极之心
第九表
臣某等言得行在进奏官状报伏承今月某日皇帝躬祀汾阴礼毕者无文咸秩表上圣之寅恭明德惟馨见至诚之昭荐崇龎鸿之大业举旷絶之盛仪降及飞沈率同欢忭中谢臣某等闻乾知太始而坤作成物混元之大化也父事於天而母事於地圣王之至孝也洪惟厚载职彼资生配刚健於运行兆隂灵之正位成周之奠大泽由八变而出地只炎汉之祠素汾升五坛而集神贶若时能事属在昌期恭惟尊位皇帝陛下睿览穆清至仁渊静挺克明之睿德绍累洽之鸿基帝顼依仁奉若於天道唐尧稽古於变其时雍声明文物之相宣雍容揄扬而咸若六府既正九叙惟歌向以穹昊储休图书锡瑞奉符展寀既增乔岳之封勒崇垂鸿聿大丕天之律己推功於上帝肃昭事於柔只兰台时英稽四巡而献颂蒲津黎老愿万乘而启行丹诏往俞近臣先置圣心?巩而戒事灵物纷纶而降祥若影响之相随明天人之交际及清畿时迈法驾星陈华盖承辰见惠风之和畅黼帷藻野属春日之载阳洎升坛荐鬯之辰受嘉气矞云之应百灵效祉岂惟三烛之神光万祥毕臻不独登歌於宝鼎懿铄度越於千古休烈烜赫於四方岂凿井耕田而不知固跂行喙息而遂性巍巍荡荡谅无得而名穆穆皇皇知大事在祀臣等亲逢旦暮仰颂形容酆宫会朝莫陪於法从明堂上夀即奉於宸严
第十表
臣某等言伏以汾曲禋严巳毕奠琮之礼方明朝会式陈班瑞之仪就尧日以驰诚祈舜聪而逖听中谢恭惟尊位皇帝陛下体乾立极抱一居尊齐律度於万殊宝慈俭於六合声教所暨盈溢於天区德泽滂流汪洋於海外故得荐膺景贶纷委嘉符岱岳增封答三灵之蕃祉汉脽亲祀收百代之阙文拥社稷之神休显帝王之能事今者嘉坛袭吉槱燎升烟九壤蒸黎仰太阳之委照上都耆艾俟鸣跸以倾心皇猷巳冠於古今令誉更孚於夷夏伏冀皇帝陛下早回仙仗归格神京治庶彚之由庚俾普天之同庆臣等保厘京邑夙夜公家尽瘁之心敢忘於丹臆拱辰之列伫望於清光
第十一表
臣某等言伏以礼崇盥鬯既颁赐於汾祠孝享园陵适亲临於洛邑矧王畿之接畛迎制跸以倾心中谢恭惟尊位皇帝陛下怀柔百神同风三代圣德加乎海内文教溢於天区遒人采诗巳供於夜诵诸侯执玉率庆於会朝惟象魏之在瞻谅中外之禔福
第十二表
臣某等言伏以斋礼神之馆巳升燎於高脽登颂只之堂方回舆於近甸望轩游而俯迩瞻尧日以欢心中谢恭惟尊位皇帝陛下精洁明禋讲求逸礼素汾奠玉巳昭鱼舞之祥温洛受图更显凤衘之瑞矧休应之纷委属诏跸以言旋式宴清宫洽皇恩於恺乐受厘宣室凝帝道於穆清
第十三表
臣某等言伏以鸣玉銮於汾水巳殚报本之诚荫华盖於洛都载展奉先之孝仰鸿仪之备举肃禁卫以言旋中谢恭惟尊位皇帝陛下敷佑四方交修百祀为人祈谷验膏泽於丰年采诗观风知民耕於帝力日驭方回於黄道涂歌先洽於清畿
第十四表
臣某等言伏以礼盛亲祠膺三灵之睠命庆成归格顺万国之欢心仰日驭以非遥望翠华而窃忭中谢恭惟尊位皇帝陛下恢崇鸿业宣畅皇猷尚质贵诚巳肇禋於泰折布德行惠复统政於明堂授时之令惟新及物之恩弥广
第十五表
臣某等言伏以方鼎升庖神既歆於嘉享徐銮弭驭诏以示於先期瞻有穆之睟容祝无疆之景福中谢恭惟尊位皇帝陛下丕承圣绪光阐帝图唐尧稽古而聪明高阳洁诚而祭祀察事地之礼嘉生由是均和修颂只之书丰泽以之大赉式臻神贶允集天休臣等目注回舆心驰迎跸望六龙之御莫及於前驱率百辟之班竚朝於近甸
第十六表
臣某等言今月二十五日龙图阁待制查道至伏蒙圣慈以车驾还都特赐诏书抚问者伏以方泽奠琮礼成於严祀皇舆复路诏示於先期辱圣睠之便蕃走欢声於遐迩中谢恭惟尊位皇帝陛下重光御极执象临民怀生被广育之仁制礼尽大中之道济河之日尧承刻玉之文祀汾之初汉膺宝鼎之瑞既协坤灵之荐祉俄瞻日驭以言旋臣叨荷宸衷俾司留务无涓尘之微效有葵藿之至诚荐沐鸿慈俯颁芝检捧妫泉之緑字贲大帝之宝文闻效驾於和鸾固踊跃之无极藏赐书於巾箧实荣耀以难偕
第十七表
臣某等言伏以瑞气宵凝既显坤灵之荐祉欢声雷动式当诏跸之言旋凡属照临悉同欢忭中谢恭惟尊位皇帝陛下帝德广运人文化成顺万物由庚之宜考太一省方之义抚空桑之瑟巳降於地只清甸师之畿即回於云?俯兹青陆更拥鸿休
贺五色云见表
臣言伏审今月二十日圣驾至真源县有五色云见者徐銮夙驾总驷於名区卿霭晨敷流晖於紫宙繁禧允集率舞咸同窃以云物凝祥简编攸载帝鸿纪事肇采於官名虞舜协华赓歌於瑞命盖太和之积粹畴至德以呈符仰属昌期愈彰丕应恭惟尊位皇帝陛下参侔邃古率育黎蒸绍隆累洽之基懋建太寜之化宝图候日丕显於灵猷真祖在天茂昭於道荫式举朝修之礼弥臻顾諟之祥当恭馆之斋心有非烟之效祉纷纶绚采散赤水之余霞焕衍腾文凝吉云之晓露耸羣瞻而庆异垂信史以弥芳昭万夀之遐龄廸三清之景佑某限居【原缺二字】宜从鸾旗仰听殊尤唯增拚蹈
贺奉祀太清宫礼毕表
臣某言伏覩诏书今月某日奉祀大清宫礼毕者茂典庆成繁禧允集照临所暨拚蹈咸同中贺伏惟皇帝陛下寅畏时中惠和逮下丕承帝籙绍举於皇仪钦奉真游躬闻於道诲爰狥黎元之请?趋仁圣之祠达精意於萧芗荐鸿名於宝册诞受聿怀之福允济雍熙茂昭善贷之仁永宣至治
贺尊皇太后表
臣某言伏奉某月日勅尊太上皇后为皇太后恩覃日下欢动天中中贺伏以皇太后坤德合符阴灵表庆化光宫职道赞国风伏惟皇帝陛下仁圣宅心文明恭巳尊承孝理严奉慈顔献宝绶於内朝宣玉册於中禁彰明后顺知陛下就养之勤表正母仪见陛下归安之盛万国所系四方是刑台臣之恳愿既申品物之欢心斯洽
乾元节贺表
臣某言伏以鸿明代照累洽於昌辰景贶洊彰亲逢於诞节书文所混欢拚攸同中贺恭以皇帝陛下渊德日跻圣猷天纵灵承道荫只率贻谋启箴诵之广涂游文章之奥府驱除微蘖分判於忠邪遴柬材臣将明於宪度总周文之九德兼虞舜之大功絶俗来同緜区作乂後天献祝咸庆於兹辰拂石迎祥永隆於大业臣顷持荷橐久事龙潜贫贱难工孤寒寡援百城剖竹徒倾就日之心万夀称觞莫预在庭之列精?祷愿倍百常钧
又
臣某言伏以燕禖启庆神告昌期虹渚流光天垂景贶当真圣挺生之旦乃炎灵累盛之朝罄率土以倾心效华封而献夀臣诚欢诚拚顿首顿首伏惟尊位皇帝陛下躬膺骏命寅御宝图纂隆三后之基冠映百王之表属正阳之纪月廼甲观之诞辰庆叶千龄欢同万?臣攀鳞最旧补衮非工方守钥於留都阻称觞於秘殿帝晖有赫遥倾就日之瞻宸算无疆仰极後天之祝
贺立皇后表
臣某言伏覩进奏院状报今月十八日立皇后准勅十一月三日行册礼者?组撰仪谷圭展礼统宸闱而有典佐景命以无疆凡在怀生不胜大庆中贺臣闻易赞坤厚所以配乾元诗咏关雎所以始王化涂山登而翼夏妫汭降而兴虞盖资内助之勤式尽外刑之美恭惟体天法道仁明孝德皇帝陛下眇观振古为宪太宁追孝祖宗务严於祼献观象日月用广於照临考坠鷰之美祥卜俔天之异表金螭玉检载严徽册之容瑶爵禕衣将助太宫之荐臣久违表着远守封圻委佩在廷莫陪於鳌拚凝云入户但仰於翬仪欣戴之诚倍万伦等
贺皇子庆诞表
臣某言伏审今月五日皇子庆诞者吹铜御和郊媒毓粹受震主器宗庙增威凡预?生罔不载跃中贺伏惟皇帝陛下德泽渗漉神施丹青轸上仁於九围袭太和於万有时应积累之祚仰寤炽昌之符瑞启前星祥开一日华封祝圣协多子之善辞太姒续徽腾百男之嘉颂臣方司讁戍远驻边屯阻陪辨色之趋上庆重辉之美
贺皇太子授官表
臣某言进奏院状报伏审皇子授守太尉忠正军节度等使封夀国公者宸闱集祉天序飞荣书轨所臻人只交庆中贺伏以帝出万物苍震效乎长男龙见大辰前星表乎世子盖知有国之重莫越元良之尊允属熙辰宜崇钜典伏以皇帝陛下眘徽百度为宪太宁忠厚以布淳风吉蠲以修明祀万国被泽溥洽於至和三圣在天日监於盛治以是璿源濬发真荫诞章羲御吉祥天枝毓粹洪惟初载之美丕显徇齐之姿仰尊宗庙之威颇缓景风之拜是稽礼制肇启国藩袭惟帝之旧封承曼夀之遐祚瑞发文象欢震华戎凡在有生率同大赉臣出司边警方谨秋防阻诣太微之朝仰庆少阳之德望云载跃倍万欣荣
留司官吏贺表
臣某等言伏覩进奏院状报十二月三日册婉容张氏为贵妃者扬命外朝讲仪中禁褒进天妃之贵顺承宸极之尊盛典惟行羣生共庆臣等诚欢诚拚顿首顿首恭惟尊位皇帝陛下穆清居位濬哲在躬舜治无为禹功不伐既格太宁之化允资内辅之贤申勅柄臣奉将册礼分采章於六服冠品列於九嫔弥增轩曜之光实亚坤仪之位用宣阴教永助帝猷臣等幸预通班获逢熙运仰宫闱之多庆倾海?以同欢
文庄集卷四

[book_title]卷五
钦定四库全书
文庄集卷五　　　　　　　宋　夏竦　撰
谢加承奉郎表
臣某言今月某日进奏院递到勑牒一道伏蒙圣恩加臣承奉郎仍放朝谢者告瑞公朝获三篇之秘牒覃恩庶品降五色之乾文宠耀踰涯惊惶失次中谢臣闻魏开宸历阶号爰分唐据帝图散官攸设所以旁昭等列下懋勲庸在我良时郁爲华贯恭惟尊位皇帝陛下元功无际灵贶荐臻驭万国以器名励羣臣以禄位苟非久历年所克荷官常则命不虚行恩无妄受如臣者学惭多士官沗属丞素微横草之功获被如春之泽敢不盟心白水誓节青松请缨当効於终童求试愿希於贾傅庶倾尘露上答苍穹
谢直集贤院表
臣某言蒙恩以本官直集贤院者北门禁省给青简以试言东观直庐降紫泥而命职莫逭假人之器【案此语疑用左传惟器与名不可以假人之意但与莫逭二字文义乖隔考宋文监器作刺又与假人二字文义不贯疑当作侯人之刺用诗曹风意以自谦则与莫逭二字文义相属矣但无别本可证姑仍其旧】式彰遇主之荣中谢窃以承明设待诏之官实汉朝之芳润丽正啓修书之院乃唐氏之英华濬图书之渊敞龙凤之署自非弓裘继世章句名家通授羲畀姒之灵篇闲书笏珥彤之故事则何以继成康之嘉颂考宣武之懿文陪法从於甘泉奉宸游於属玉况当圣日允属简求如臣者学不传经文非近史青青子佩虽见刺於劳心翘翘错薪亦滥期於刈楚筮仕胜衣之岁荐名象日之畿方博带以观光遽墨衰而沿牒寻遇国家诞敷尺诏增广六科方栖枳以徒劳遂上封而自荐始交文於鳌苑旋试可於鼎司亟趋文石之墀遂沗延英之问击辕度曲敢望於九成萦带分墉俄登於百雉陞象河之属吏佐分虎之方州爰受代於瓜时遂归朝於幄坐典陈陈之粟閲山委之丘区从九九之车总丝棼之案牍暨还衡脽壤舍爵太宫既谐引籍於金闺将佐于蕃於熊轼又虑沉迷簿领废坠简编负公朝振举之科辜圣主详延之意遂杀青而奏技果出綍以推恩禁林俾试於雕虫书殿遽令其抱椠閲上帝之册府目眩星辰登道家之蓬山足践云气奉长者之余论与先生而并行分直石渠地接严更之宇纵观金匮门连着作之廷载惟蝼螘之躯莫报乾坤之赐恭惟尊位皇帝陛下事寝庙以至孝奉灵祗而克诚流鸿藻於絶垠铄景炎於往号以文明而行健体柔克以居高纵观唐汉之大猷备举黄虞之故实睿藻和而六同韵天章丽而五佐飞恢崇务广於斯文奬擢不遗於小道遂使至孤之士获尘非次之恩东陵遽拟於西山羔裘遂登于狐腋歌卫风而合雅鬻齐紫而杂良诚当洁节於素丝敢不盟心於白水益三思而出话弥九复以穷经永氷渊惕励之心奉日月照临之鉴庶逭素餐之谤仰酬明主之知媿惧所深兢惶不巳
谢赐昭应宫判官兼赐章服表
臣某言伏蒙圣慈赐臣勑牒一道官告一通授臣本官充玉清昭应宫判官兼面赐章服者钦承恩渥俯积兢荣中谢伏念臣幸会亨期最爲孤进自先臣之尽节始沿牒以效官折腰初佐於县庭承乏遽参於州幕偶六科之选士趋三府以试言擿埴索涂误攀於儁轨以蠡测海谬对於圣题才叨上第之荣遂沗属丞之命佐凭熊於丹峤属抚玉於云封亟迁秩於芸扃旋侍祠於汾壤由是升华仙室引籍於朝闺较艺禁林振缨於学馆践宣猷之近省备太史之後陈紬百氏之格言缉两朝之大典兼总金刀之务俄尘谏诤之司顾蹇蹇以无闻但容容而自愧矧属旧臣居守特预於宾从元辅朝修爰司於奏记念践敭而无取荷柬擢以尤深书言动於宸墀总勾稽於会府夙宵一志虽坚金石之诚尸素十年莫着涓尘之效此者伏遇尊位皇帝陛下?尊道奥祗若灵心奉三境之真文绍九重之圣绪体密都之神丽扩恭馆之穆清地有宝以皆呈山有材而必効聿举庆成之典载严置使之规皆眷命于公台式尊崇於宪度仍分衆职肃奉攸司载惟倅事之臣允极当朝之选尤谓博求鸿硕登用儁良岂意颛蒙误膺推择授之纶綍宠以金章锵瑶佩於绦台夐希於仙品奉蘂书于紫馆絶异於慈荣重念臣本以孤平素无伎艺微近亲可以仰给乏先畴可以取资唯赖鸿私妄阶荣路爰从乐育以跂甄陞未有秋毫不由帝力天高地厚固报德以无阶恩重命轻誓竭心而有素敢不服勤官次祗事真庭永坚寅畏之心上副钦崇之旨
谢知制诰表
臣某言伏奉制命特授臣尚书礼部员外郎知制诰依旧玉清昭应宫判官同修起居注同管勾景灵宫公事散官勲赐如故者紫微秘掖获书命之司丹屏仪曹叨奏疏之任仍兼载笔尚赞殊庭恩奬特隆心顔无措中谢窃惟二帝常典以雅奥成章两汉训辞以深厚爲体上则记言于国史次则视草于台郎洎当涂应期建通事之职至天监在御有知诰之名命令攸资选授殊重李唐之盛良士继登奉四禁于鎻闱总六曹于画省在夫掌画尤耸殊荣况属昌辰弥彰异举自非丰规茂识瓌质明姿则何以藻润帝谟晖华时望如臣者文非近雅材不逮人幸对昌期最爲单绪而自谏科赐问学馆升华抱椠宣猷类芳尘于往躅汗青史阁颂鸿烈于先朝由是分校钱刀佐司筦龠遂叨书于言动仍迁掌于勾稽日就月将仅成于注记朱出墨入才辨于纲条伏遇国家观象密都奉符恭馆适庆成而置使俄倅事以叨荣矧属夀域欢康飈舆降格广太微之宪度昭事于九皇集灞会之威神钦崇于五镇遽膺明命并预攸司夫何琐微有此荣庆敢不斋心紫府竭虑清场仰体精衷肃祈灵鉴然而颛愚难变震栗倍增未尝苟悦于人亦无微忤于物重念臣艺文至陋资地素寒衡门本乏于官荣先父止供于传遽在臣所得揣分已多虽白首以不迁亦甘心而知幸岂谓尊位皇帝陛下仁深昭远道极包荒濬发鸿慈主张孤进特预传于密旨俾先示于试期仍亲择于近题用曲全于懵学拔之羣萃置在清华玷郎选而甚优?王言而斯重暨兼修于衆职实茂耸于荣观特逹之恩固无阶而可报恳激之意惟刻骨以自铭誓当更効涓埃倍怀霜雪秦官汉表慱考于旧仪周诰汤盘铺观于大要或奉真之暂暇即温故以求新庶逃彼巳之讥上答非常之遇
谢授户部员外郎表
臣某官伏蒙圣恩特授臣尚书户部员外郎依前玉清昭应宫判官知制诰同修起居注同管勾景灵宫会灵观公事散官勲赐如故者兰台约史本无尘雾之劳画省分曹遽进版图之职顾增华於清禁实交悸於营魂中谢伏念臣胄绪单平艺文浅陋而自父兄早世族属无依弱冠自公但冀寒宗之有後遗孤聚首止期寸禄以代耕岂意逢辰夐踰始望翠绣华组早齿於贵游秘掖殊庭继尘於清选既容容而昧进故碌碌以无闻乃者伏遇国家颂次先猷总裁大法获编联於注记或是正於疑譌最处後陈莫効覃研之力尤爲未至曾微岁月之勤讵期金匮之成书将预龙纶之第赏况臣近叨殊渥盖未踰时犹夕惕之不遑何宠灵之敢觊岂谓云雷播泽靡间於寒荄日月分晖遂通於幽隙载循非次实媿徼荣此盖尊位皇帝陛下昭式孝思俯矜微物察其遇主本不因人申九重特逹之知开四海孤寒之望靡拘常牒务表鸿慈敢不更励疲顽仰承丹采心非木石固举族以衔恩命等蜂蛾奈无阶而报国唯誓夙宵之志仰醻焘育之仁
谢授礼部郎中诸宫观充职表
臣某言伏蒙圣恩特授臣尚书礼部郎中依前知制诰同修起居注充玉清昭应宫判官同管勾景灵宫会灵观公事散官勲赐如故者恭馆庆成方均于大赉严宸第赏猥及於无功闻命巳还揣躬增惕中谢伏念臣材质驽下门绪寒微金马之中乏葭莩之薄援赤墀之右无蟠木之先容不谓逢辰误尘清选殊庭倅事巳耸於荣观禁掖代言更踰於始望每励省循之志深怀止足之风此者伏遇国家挺尊祖之鸿徽载崇於秘宇奉奠方之明德并进於严祠既成大壮之规载洽斯干之咏爰曲覃於茂典特进秩于中仪揆景僝工既非於巳力偷荣昧宠实媿於朝伦此盖皇帝陛下乐育羣材主张公道怜其遇主本不由人曲持特逹之恩用慰单平之望天高地厚欲报德以何阶蘖苦氷寒但誓心而有素周章感惧倍百常钧
洪州到任谢上表
臣某言伏奉勑命就差知洪州军州事巳於今月十三日到任礼上讫者孤宦沉迷累更於郡组隆恩横贷复序於藩条惟忖巳还心顔靡措中谢伏念臣天资浅薄门绪悴寒幸会先朝误阶荣次?遵孝治冒触寛科戚既自诒孽将安逭仰赖天宥尚剖左符继典五城连更七祀眩瞀滞疾圈养自安孤苦余生零丁滋甚徒索累锺之奉絶无横草之勤窃自忧惟合从澄汰岂谓伏遇尊位皇帝陛下哀矜庶品保宥羣生躬奋乾刚肃持威柄恩丰漏目贳余党於铜山礼重斋心登正人於玉铉剗除弊杻崇起化枢事无善而不旌材有长而毕录而复勤哀旧物澄洗非辜太和洽於萌生广照钧於隙穴岂意伤摧之末猥叨擦拭之私载锡装钱就升州寄矧兹洪井实表重江襟带七闽咽喉百粤使驿相系军府是司地望颇雄禄廪殊厚敢不重苏肝胆罢怯於虚弦再整筋骸渐图於实效永期糜溃少谢恫矜
辞起复知制诰表
臣某言伏奉制命授臣起复知制诰者私门凶咎余喘仅存上圣矜嗟隆恩猥及闻命交悸悼心靡图臣某诚哀诚惧顿首顿首伏念臣门地素寒父兄早世而自操觚学舍结绶仕途唯母与臣更相爲命遽遘靡依之痛何胜罔极之哀而况宅兆未安杯圈如在蒙慈幼之育凡四十一年报免怀之恩止二十七月岂可遽亡【原本缺二字】亟袭衣缨自顾余生弥增钜痛伏望圣慈念臣执丧日短报国日长许事几筵俾终祥禫永将躯命仰答恩私
谢起复知制诰表
臣某言伏奉制命特授臣起复尚书户部郎中知制诰散官勲封赐如故者哀纪称情未报劬劳之德宸慈念旧忽膺图任之恩祗【原本缺一字】靡从拜受增惕中谢伏念臣如弦谬直伺兔本愚不知巧宦之方但罄朴忠之节先皇帝怜其若是愍以至孤俾入事于龙潜实久趋于鹤禁单平寡援间隙易乘由是出守一麾连更六郡九年电击万里火驰层阙连云止期于梦到残骸吊影敢冀于生还适属咎积私门悲纒陟屺爰扶旅榇远泛重江四海无家指都畿而归葬六亲聚首顾生计之屡空毁灭未能饥寒是迫岂谓伏遇尊位皇帝陛下体天育物爱下延慈记藩邸之旧臣轸穆清之圣虑特颁赙賵俯恤哀惸方祗奉于几筵且渐营于宅兆冀终丧制式罄孝思岂谓皇帝陛下再轸宸衷俯矜微物特降夺情之命曲乖牵复之文戴重施以何胜还故栖而增感谨当书心誓节刻骨铭肌
谢皇太后表
臣某言伏受制命特授臣起复尚书户部郎中知制诰散官勲封赐如故者寝苫垩室方深在疚之哀书赞紫垣遽奉夺情之诏仰膺恩典靡措心顔中谢伏念臣胄绪单平艺文浅陋孤寒寡援唯尽力于公家愚直无谋但竭忠于臣节果由谴累出守藩条奔走九年既无于替日艰难六郡敢望于生还爰属偏亲奄终暮齿式遵治命归葬近畿绕缭风波偶存于性命零丁贱累共迫于饥寒命也奈何计将安出岂谓伏遇尊位皇太后陛下圣谟天纵睿照神资洞察下情勤哀庶物念臣夙怀忠鲠仰事先朝知臣粗守行藏絶无资计特颁赙布大济穷涂方卜葬襄冀终祥禫岂谓皇太后陛下复排羣议再简慈衷俾起授于前官仍靡容于固让枯骨复肉死灰重燃爲恩甚明举族难报敢不盟心金石励志雪霜上酬覆载之私永誓蜂蛾之命
辞加食邑表
终堂之戚卜吉祭於在辰连土之封荷彞章而锡宠拊哀怀而靡置拜嘉命以不遑臣某诚哀诚恳顿首顿首伏念臣迹本羁孤器惟隘薄误被先朝之眷早陪禁闼之游更领左符粤在外服比丁衅罸俯就丧居幸逢继照之期曲沛夺情之命复司言之旧职参进牍於近庭仰懿律之惟几敷迩猷而靡告继升枢府预赞前筹年谷既升方及外除之变树风不止弥怀欲养之悲敢谓伏蒙尊位皇太后陛下特轸慈襟曲推渥霈因祥事禫安之始锡采邑陪敦之荣念制爵之匪私矧谢朝之有典冀获收於涣汗庶无重於忝踰然念臣猥以刍微甫参柄任导夙夜之基命虽昧善谋承日月之末光巳惊荣会矧兹名物之设厥有等数之差苟曲泽之荐沾亦多言之可畏实祈惟睿终赐保全干冒鸿慈臣无任祈天沥恳激切之至谨奉表陈谢以闻臣某诚惶诚恳顿首顿首谨言
颍州到任谢上表
臣某言伏奉勑命差知颍州军州事已於今月十二日到任礼上讫亲见吏民奉宣温诏因望京阙乍远迩顔中谢伏念臣世本孤平业惟文史先臣尽节以忠孝传家真庙临轩以贤良中选涖职数十次效官三十年四海宪章编研稍备三朝史策颂次继成虽无可纪之勤颇励当官之志而自一陪钧轴再贰枢廷固欲罄述远猷极陈时弊不惟事有深隐於衆意之罕同而又职在参禆终大议之难立但务爱君竭志率职励精辑理军防裁处边奏详言正色?检於武臣潜计密谋周旋於兵要耻捷给口吻以揣摩上心耻结托朋游以自爲身计七周年龠三奉禋燔顾每速於人言亦屡移於病告既无显着之效大妨贤儁之涂赖圣鉴之保全得列城之息偃陪京匪远庇族颇优此盖伏遇尊位皇帝陛下念臣早奉龙姿最爲旧物怜臣逮事先帝本是常材惟天地之至仁务从善贷记犬马之前效特出异恩省过以还感极以泣乍遥旒扆方事米盐保庇之慈虽君亲之是赖孤危之迹誓寒苦以自强冀集涓尘少禆海岳
青州到任谢上表
臣某言昨奉勑差知青州充青淄等州军安抚使已於今月十四日到任赴上讫中降命书外迁侯服循涯已过铭骨殊深臣某诚感诚忭顿首顿首伏念臣本以孤生早尘上禄不自揆度强学古人之爲何意遭逢遂蒙圣主之眷尽忠图报无意他防勤劳一事以未成谗嫉万端而已构盖朝伦之共弃独天造以曲全假以清资付之近郡始再更於年龠遄就改於州麾素称表海之雄乃重抚封之寄事权增大职业夥繁此盖伏遇尊位皇帝陛下至德兼容大明囬照察臣本由直道知臣不避衆嫌每闻譛毁之辞常加庇护之意矧推异渥复委要藩臣方知向之所存果非失道死而後已誓不改爲永坚愚慤之心上答睿明之施
辞刑部尚书表
臣某言今月二十一日三班借职张守珍到州伏蒙圣慈赐臣勑牒官诰各一道特授臣刑部尚书依旧知青州军州事并赐诏书示谕者当官无状议赏误加载自裁循交深震慓臣某中谢伏念臣本惟孤进逮事先朝分珪组以虽多絶涓尘之可录昨以东秦旧壤仍岁阻饥猥奉诏函就分使指既营救之无策徒奔走以爲劳所赖天意照临圣谟优假漕陕右之粟西下於洪流泛淮甸之舟东浮於沧海出良缣於御府祷嘉雨于灵祠经费已充丰润斯洽至若赈恤贫窭禁止寇攘靡敢便宜动皆奏列唯奉行於宸旨用祗率於列城虽岁谷之遽登每简书而是畏岂期误宠猥及无功傥开多幸之涂恐滋流竞之俗重念臣名品已峻齿髪甚踈毗益无闻满盈甚惧岂可暂驱使领便欲侥求贪朝廷之功以爲吏课掠州郡之効上冒主恩何待人言固当自讼伏望尊位皇帝陛下俯哀旧物深轸上仁终始大恩保全孤迹听辍出纶之命俾安据蒺之忧如此则赏必及劳有光於国体臣无虚授免凟於朝经斯实至诚固非文饰言瞻白水可誓丹衷陨越战兢期于得请
谢授刑部尚书表
臣某言今月二十六日进奏院递到诏书一道赐臣伏蒙圣慈以臣上表蒙恩授刑部尚书乞辍恩命宜不允者宠章非次成命不回祗受以还震惶无措中谢伏念臣人品至下天幸何多先皇初置谏科臣独膺圣选陛下未离宫阁臣首事龙潜自以介拙无徒孤寒多难历职二十许任效官三十余年奔走四方周旋二府入朝见嫉固自古以难逃直道而行信安身之不易非先皇始终顾遇难立於危踪非陛下特逹保全岂至於今日报国絶一毫之效窃禄有五鼎之飱敢以无功更当误赏每露章之至恳终睿旨之靡俞跪啓诏封交流愧汗此盖伏遇体天法道仁明孝德皇帝陛下识臣面目察臣肺膺罔恤人言动由宸断上则极至公之道昭劝於勤劳下则推求旧之仁敦厚於风化望九重而正远恨万死以莫醻敢不更励朴忠俯安疲苶勉图来效少答大恩
南京到任谢上表
臣某言祗荷宠私伏增感惧中谢窃念臣孤寒多难惷直无谋顷事先朝首依东禁当内合始开之日识太阳初出之辉抱椠和鈆皆真皇之密命解衣推食尽陛下之深恩式属重熙仰缘前爱猥蒙误宠擢预近司再贰枢衡一陪台鼎粗守爲臣之节载倾许国之忠三侍禋燔七周年龠羣情寡合多咎其非才天鉴察微独怜于守拙获均劳逸尽出保全一昨海表荐饥飞螟肆孽猥分使指宣布朝恩上赖皇威获清寇剧道途至远叹旅病以无医岁月屡迁望威顔而莫睹方欲少须凉景?拜露章求换郡於京西冀遵途于阙下一对当阳之法坐少陈东夏之远图退就蕃宣永藏顽鄙岂谓伏遇尊位皇帝陛下俯怜际遇尚记姓名遽锡诏函俾司留府惟兹剧地实首庶邦佳气舂陵夙比真人之里青云洛水聿兴王者之都漕引江吴控制淮海使驿系路虽驷马之毕迎厨膳阙供顾双鷄之不腆况臣筋骸疲薾踪迹单危惧速多言上孤亲选愿察守株之拙更寛如地之容永誓糜捐上醻覆露
文庄集卷五

[book_title]卷六
钦定四库全书
文庄集卷六　　　　　　　宋　夏竦　撰表
辞户部尚书表
臣某言今月十九日马递到府伏蒙圣恩赐臣诰勑各一道特授臣行户部尚书散官勲封赐食邑如故者私悃再倾宠章误及俯循涯分罔措心顔臣某中谢伏念臣获事两朝仅逾三纪中外更践微半策以堪书阀阅自闚絶寸长之可録幸尹兴王之壤矧兼主龠之司地望甚高朝委尤重但以孟诸之泽旧为卑湿之乡向夏载涂方冬未燥年光若是疾势可虞是以甫及再朞恭布危欵冀更爽垲以避郁蒸盖仰恋於清宸望苟延於余喘岂期天造特改地官载惧凿墉甚於据蒺若乃庆恩均霈久次例迁伏限通规所宜祗授而况臣东秦进秩岁始三周睢水书劳官无一善岂可因求僻左邀取恩荣倡侥幸之风坏亷耻之俗舆情共骇自讼何安伏惟尊位皇帝陛下旰食九重励精百度梦卜得於贤佐物色访於良臣方精汰於否臧难误施於爵赏伏望陛下识臣面目察臣肺膺念臣稍涉艺文粗知亷耻乞却还於旧职誓永守於别都庶当责实之朝免累及劳之典天鉴在上公议盈庭傥不由衷必有余戮实非矫节愿赐允俞
谢授户部尚书表
臣某言今月六日进奏院递到诏书一道伏蒙圣慈以臣上表为授户部尚书乞且守旧官宜不允者涣汗难收丝言俯谕仰惧再三之凟实增俯偻之慙中谢伏念臣本以诸生滥登制举始踰弱冠即玷清流倅事殊廷代言禁掖解衣推食辱先帝之深恩抱椠和铅首东朝之盛选入奉温文之德实逢初载之先进锐疾颠宠深多忌一辞雄戟日倾思幄之心六换鱼符孰有赐环之请伏遇尊位皇帝陛下?膺宝命祗拥萝图总揽大猷博寻旧物锡飞毫於神笔推夺礼於墨衰遽还复於故栖骤参陪於庶政织缣难比对来宠以凌兢垂翅自伤听虚弦而陨越曲承大庇得守外藩东夏往绥方摇於寇窃南都内徙交凑於川涂以婞狠之姿处繁剧之地迩顔方隔浮议易乘所赖陛下察臣朴忠哀臣孤立委曲明辨特逹保全非赖此恩岂至今日百生尽节九族捐躯细自忖量亦难报塞岂可因祈便郡更冒殊荣载念满盈甚於焦灼是以露章车府布欵宸闱出綍已行虽莫回於成命誓心至确固可质於明只祗被宠私伏增感泣此盖陛下育材示惠图旧敦风广真庙之遗恩丰夀藩之前爱力排羣议特简圣衷将俯劝於事劳故靡循於功次敢不竭心文札况瘁米盐益励志於桑榆庶酬恩於萤雾
谢授三司使表
臣某言伏奉制命特授臣依前行户部尚书充三司使加食邑五百户食实封贰百户散官勲如故者宠章非次衍食有加载省愚冥实难堪克臣诚惶诚惧顿首顿首伏念臣本由孤进仰会先朝掌右掖之赞书奉西清之密议真宗皇帝以臣父没身报国最为忠义之家以臣制策登科粗识古今之体察臣持循少过知臣忧畏小心当陛下潜跃之初首东朝陪侍之选解衣推食最承逮下之私抱椠和鈆日奉重晖之德适属先皇违豫邪党擅权六改郡符十更年龠但尽心於民政已絶望於朝廷伏遇尊位皇帝陛下出震承祧大明继照猥思旧物远锡飞毫出自宸衷擢阶近辅当母后临朝之际是权臣恶直之时更互留身婉转腾谤以漂山之巨力害如线之寒踪非仰赖於保全已坐成於糜碎又念全齐旧壤连岁荐饥贼盗纵横公私困竭臣猥分使指躬按海壖昼夜兼行须鬓皓白未容殚於薄効已先着於流言此际若非陛下断自不疑察其非实力垂明辨几至倾危以兹重叠之恩未申分寸之报旋玷南都之寄式当万国之冲水陆往还是非薮泽上酬厚禄唯竭节於公家曾忤柄臣已灰心於荣路止期退伏远避猜嫌岂谓陛下深恻上仁力排羣议念臣孤寒多难察臣介直无徒简自圣衷擢司邦计破朝端之旧党极天下之至公祗受以还感极以泣惟当恭勤夙夜策励疲驽直剖肺肝少禆听览誓毕桑榆之景仰酬天地之仁
永兴谢上表
臣某言伏奉制命特授臣奉宁军节度使知永兴军府事驻泊马步军都总管泾原秦凤路安抚使已於今月二十四日於本府上讫斋坛授受拜丽泽以惟优外阃临戎望严宸而乍远寄付尤重感惧增深中谢伏念臣出自孤生误登制举既踰弱冠亟掌训词抱椠和铅首预东朝之选解衣推食独承先帝之知但以赋性至愚立身多难权臣共恶衆口争非自揣单危分甘捐弃伏遇尊位皇帝陛下睿明继体仁愍象天轸黄屋之非心记青宫之旧物擢参台鼎再贰枢衡耻巧宦以依人惟朴忠而自竭仰蒙圣庇获守近藩旋以东夏抚宁南郡居守三腰郡组六换年华每怀襆被之行敢有赐环之望岂谓陛下力排舆议召委计司爰当视事之初便主摘山之议羣情向背密疏纵横非上赖於辨明已立成於祸患寻以禋燔下诏赏赉均恩为国尽忠虽明神之可谅入朝见嫉鉴前世以堪惊尝因赐对之间曾沥由衷之恳候终考秩傥议迁除只祈都省之便安或预译塲之润色庶未从乎外补得时望於迩顔况臣自忝三司始踰八月惟自勤於本局敢辄预於朝经实无片言偶侵上位矧伤弓之最甚惟敛翼之是图岂意羌戎妄为狂孽不期公论误及非才遽由端右之资擢授元戎之寄臣出於将种粗读兵钤誓竭素心仰醻异遇其如边防务重京阙路遥动繄帷幄之指踪方遂藩篱之固圉敢祈睿哲更赐主张俾成横草之功免累知臣之德
辞忠武军节度使表
今月臣男都官员外郎安期到州伏蒙圣慈加食邑七百户实封二百户余如故者关塞宿兵未殱於寇剧藩垣进律遽改於旌麾自揣非功岂当虚受臣某中谢伏念猥承人乏擢总戎昭再徙军屯连更岁龠千金空费曾无拙速之谋数级未闻方省不能之请甘从吏议以避仕途敢谓恩章亟迁土宇虎符龙节韬蔀室以生辉画戟油幢拥和门而增壮然念兵氛尚盛外寇未攘田井惊骚藩篱震荡戎亭在望交凑於边烽斋钺空存未涂於衅血岂宜爵号更及庸常此盖伏遇皇帝陛下任人不疑虚已求旧镇以大体责其成功猖獗异谋固非一日仓皇守备恐失万全乞更赐於主张庶渐图於翦灭南标铜柱素尚於伏波西出玉关敢希於定远臣无任感天荷圣激切屏营之至
谢授忠武军节度使表
臣某言伏奉诏书以臣所上表为蒙恩授忠武军节度使乞且守旧官所乞宜不允即断来奏者西遐叛寇未即灵诛南夏奥区误更宠爵恭膺诏版倍积腼顔中谢臣闻汉疏国封由远近为别唐制藩郡以雄望为差逮於本朝参用前典量次舍之遐迩当功伐之重轻非服大劳岂容妄受如臣者比从省禁出守边屯虽乃志厉怀霜力图尽敌终以不知兵革空骛岁时讫无毫纎称报恩效衆讪以之坌涌名论由是顿衰方乞避藏式蔽蹇短岂谓遽颁制命进改使麾骤加衍食之荣横窃景风之拜此盖伏遇皇帝陛下勤哀旧物深恻上仁念戍役之甚艰愍关防之云远特访攸司之议曲推外徙之恩责实靡闻无功增诮重念保边之吏再岁以还或换郡进资或书劳加秩兵卫职重止拜亷车勲戚地尊但加留务臣独涓刚日诞告外廷再刻印章重制旌节向则卿省并授是以近而为荣今则边琐递迁矧以远而为贵超踰俦匹度越等威不谓孤生冒此殊渥敢不根心励下毕力防秋冀效涓埃仰酬覆载
泾州谢上表
臣某言伏奉诏勅就差知泾州充泾原秦凤路沿边经略安抚使兼泾原路驻泊马步军都总管已於今月二十八日到任上讫祗奉选抡岂容胜任中谢伏念臣孤寒多难愚拙自持効官三十八年临民十有一郡尽心报国竭节首公未尝自叙勤劳苟求进用亦不濳附朋党暗作阶缘谗害至多颠危不一上则赖於圣世次则恃於明神况已及於暮龄誓不移於前节伏遇尊位皇帝陛下照齐日月道法乾坤辨臣子之忠邪察人情之真伪念臣逮事先帝早奉东朝知臣静退不争察臣朴忠有素向者一离枢府六换年华陛下召自别京俾司邦计主摘山之议较射策之文定赏给之科设禋燔之备动畏入朝之嫉始踰半岁之期陛下察臣孤危力垂保庇属填边琐付以戎昭矧关辅之不宁洎边防之少警臣兼程到职庶事创图奏牍实繁盖欲细闻於圣听当官不顾实恐有误於朝廷所赖陛下远布宸聪力排羣议念臣不为身计务答主恩罢陕右之剧繁付回中之边要诏函俯降使馹继临过赐抚存俾安惊惕惟临泾之孤垒控西鄙之要津贼境不遥烽烟在望戎事久废楼橹未完敢不特创规模渐加绥葺又须陈请上凂穆清乞倍赐於主张庶早平於猖獗皇天后土实鉴丹诚
永兴再任谢上表
臣某言伏奉勑命就差充陕西路马步军都总管兼经略安抚沿边招讨等使知永兴军府事已於六月三十日到任上讫全秦地重分陕寄隆私窃忧惟实难堪副中谢臣闻忠臣结绶之始皆欲图报於本朝义士执卷之初尽期有济於当世或则封陲彻警拳勇无自试之涂或则贵要盈廷寒素絶干进之望鵷鸾困於羁緤琬琰屈於煨尘眇观旧编代有遗叹如臣者偶承人乏出守军屯蠢戾逋诛暄凉改序连营谓之无勇邻城诮其不能数级未辰何顔自处方祈退伏式避劳能岂谓?遇尊位皇帝陛下图制国经召还枢辅尽以虎臣之职付兹虫篆之材俾摅辕下之勤得宣闎外之力上可以建明策虑禆宗社之谋下可以进退否臧拯生灵之患而况并护诸道总摄列城要骈组於关中宾从动色陈赐金於庑下营府相趋渐倚办於官联或有成於天幸是则追芳往躅获有竹帛之藏没齿九泉免均粪壤之朽敢不愈张胆势益厉忠?戎警遂清傥擅三明之猛恩章尽在岂徒七宝之严惟冀庙朝更寛辔策察持边之至重念善後之为难庶毕铢分上醻覆焘
谢授宣徽使表
臣某言今月某日男开封府推官都官员外郎安期到府蒙恩赐臣制告勅牒各一道授臣依前官充宣徽南院使者外廷敷告近禁升荣赏异及劳感深沦髓中谢伏念臣性惭弦直识本榆瞑列仕籍者四十年贰柄臣者十五载一昨六周东夏式荷於赐环八月计廷未遑於温席委朱墨而提剑褫绅佩以属鞬急骛泰关旋驱陇道四迁岁景顾蓐寝以何尝三徙军屯恨胁疽之犹滞宿师有日敛策未辰岂图不次之恩误拜宣猷之宠入则奉承眷旨切近中枢出则统率戎昭总临诸道铢分罔效名数太优鸡忘失旦之愆灰有再然之异此盖伏遇尊位皇帝陛下记怜遭遇矜愍孤寒推东禁之旧恩缘先朝之雅意念臣省闱并命止攀满岁之郎边琐例迁独授远藩之节天心不忍圣造曲成置於五府之後陈俾参四贵之荣缀武非将表诚乏於雄棱形在目中誓平於蠢戾庶阶尘雾仰谢照临
宣徽使乞换文资表
臣某言伏以文武设官所以审材用小大制禄所以辨勤劳仰属昌辰岂容冒处中谢伏念臣本由孤进幸会先朝以直谅备史官以忠实供言职斥奸邪之党比减土木之修营以至外补江湖内迁藩郡剗除疾苦赈济困穷累奉诏函继褒吏课爰遇圣神出震聪哲宣慈靡替前恩远颁宸翰旋由起夺入备论思力抗强臣独持公议建明国制修定刑章无一事曲佞宫闱无一言隂结朋援帘箔之内睿听熟闻台阁之间正人具悉而自出司东夏六换流年救海岱之饥生存之命亿计平黄腄之盗安帖之城十余爰就改於别都亦粗修於治迹以是景佑四祀进掌版图宝元初年召计金谷摘山奏格齐议论於参差备物成郊均赏赉於丰约适属羌豪背惠武旅乏人遽董戎旃出填边琐谋皆凿空事必创图躬冒险艰常废寝食若乃再临酆霸继戍泾鄜新断川涂肇营楼雉申严守备耻较力於干戈禁止交关谋困贼於岁月图上之策非一采择之言亦多天地谅臣尽忠吏民哀臣竭节但以数奇罕偶衆少难分不能饮马河源灌烽陇坻徒施固圉之力克谨边防讫无汗马之勲能书竹帛逮终更而罢使叨善止以作藩勤远至劳积忧成疢是以恳祈内徙求复故栖虽叨中豫之迁尚冒西陲之职露章屡上温诏未从坐窃隆名又兹踰岁惟经费之犹广享厚禄以何安矧夫四贵之崇实均三事之重当任英武入宣圣猷至乃六纛启行万钱赋禄自非勇冠行阵功载旗常眇觌前闻未始虚授讵容铅椠之士久私玉帐之荣此者幸遇尊位皇帝陛下茂育时材哀怜旧物责实羣后分治九围伏乞念臣忝事两朝早更二府罄输忠款恪奉官箴在公四十余年夙宵匪懈临民一十五郡勤拙粗施冀以省闼前资计廷旧职近司印绶两镇节旄改职文资俾安危恳誓竭当官之效仰酬从欲之恩
再乞换文资表
臣某言伏奉诏书以臣所上表乞换文资宜不允者优容过分震悸交怀中谢伏以四贵联华礼次丞弼十连作长宠冠公侯若乃擢从武人迁自勇爵固当永锡车服遐佩印章其或素隶简编蚤备台阁偶缘戎警特假将麾逮於终更理当罢使而况幅员至广经费实繁亭候虽虚租更尚阙在於供拟犹减旧常岂容具臣横叨大禄矧惟五府实总百工象枢极之运行系宗社之轻重端朝体国礼絶地尊讵宜州郡之寮妄厠岩廊之列伏望尊位皇帝陛下矜怜衰老轸恤孤寒念一介之常材有千载之荣遇録四方奔走之效记两朝夙夜之勤采子方哀马之言形汉宣求剑之意倍推恩於前奏俾归节於上台幸及桑榆之隂再登鵷鹭之序傥或全於危仆誓更竭於朴忠俯偻彷徨期於得请
蔡州到任谢上表
臣某言伏奉勑命就差臣判蔡州军州事仍放朝辞取便路发赴本任臣已於今月二十七日到任上讫垂死余息特许生还陪京近藩仍容卧治再造之赐九殒莫酬中谢伏念臣谬忝艺文妄干仕进先帝临轩之际独首於六科陛下出阁之初最先於诸傅每惟际会敢不矜修其如资性庸驽赋分蹇薄虽圣君哀其拙直而多士嫉其愚狂出入两朝当官者四十余载周旋万里典民者一十五城夙夜在公固鬼神之可谅进退维谷实孤孑之无依向者才入三司始踰数月属河湟旅拒关辅绎骚首得戎麾往填边琐肇谋器备创设?模经始关防召募军旅居则饮食无暇出则昼夜兼行本先固圉之谋冀成长辔之驭其如衆议罕合物论易喧朝廷切於平凶搢绅惜其殚费所以未能出师陇首饮马河源尽阬犲狼高筑京观以致对分将阃远戍边屯冒暑中乾饮泉内冷药石无效支体将堕惟力疾以临戎誓捐生而报主式逢例罢就委藩条方敢自陈仰匄余喘伏遇尊位皇帝陛下仁深念旧德务含生察三载之勤劳辨多言之虚实念臣年光老暮知臣踪迹单危深恻上仁俾迁中豫京畿颇近医诊易逢倘或稍驻桑榆未填沟壑誓竭狗马之效仰答天地之私
乞守旧官表
右臣昨再上章乞守旧官就移汝蔡养疾今蒙圣恩移判蔡州已奉表上称谢讫所有乞守旧官仍奉朝请者三岁终更方求医於便郡万钱赋禄尚均宠於近司深自忧惟不遑启处伏念臣出於寒绪幸会昌期偶缘岁月之劳叨尘文武之任向以小羌旅拒西鄙绎骚特换戎旃往填边琐仰贪误选曾不固辞谓天幸可以横逢谓战功可以妄立岁时骛过诛纳无闻仰荷寛恩止从例罢爰以饮泉感疾伏枕踰时形容已枯支体将废命轻恩重既报国之未终福过灾生固徼荣之可畏以是恳祈旧职望改近藩冀遂养颐或苏朽瘁伏遇尊位皇帝陛下曲矜老暮深愍勤劳中豫名区已更於郡组元戎重器尚假於戎麾矧乃宣徽使名所以表率诸将节制禄赐所以宴犒三军当羌事之未平顾经费之滋广若以拓边之宠犹私卧治之臣深屈至公岂容虚受望并俞於前请庶克济於余年梦寤旁徨仰俟开可
谢诏书不允辞宣徽使表
臣某言今月十八日进奏院递到诏书一道伏蒙圣慈以臣三上章乞守旧官不允者爱下并容尚假无功之宠量能自媿弥增有腼之顔拜受以还局蹐无地中谢伏念臣早缘薄技偶预辞林仰际休明宠重文雅以是沈迷篆刻况瘁简编寤寐经营止於粉墨出入闻见不及弓刀岂意误列将坛谬分阃寄三周岁律四改军屯备历艰危躬践劳苦怅靡逢於天幸莫少振於军声罔养终更忧虞成疢荐叨藩卫之便获遂药石之求曲被矜怜已难胜负岂容更参四贵犹长十连隳多士亷退之风索县官经给之费以是屡罄肝胆乞上印章仰干本朝安敢饰避伏遇尊位皇帝陛下记怜旧物勤恤外徭不责犬马之劳务推雨露之施特颁诏检靡辍使麾渗漉之恩诚为优絶支离之质何以遑宁敢不励志米盐精心医砭抚养贫细安聚荒饥冀策励於尫残用仰醻於焘育
许州到任谢上表
臣某言伏奉勑命差赴本任已於今月二十五日上讫出自保全伏增感泣中谢窃念臣人品驽下世绪寒微事国四十余年临民十有五郡言行无取政化靡闻空度岁时动成嗤鄙策励之心徒切顽闇之禀莫移昨以守塞终更濒涯养疾求还使节未奉俞音蒙降侍医仅存残喘日慙厚禄内讼无功安敢萌心更欲希进不图驿传猥赐诏函职尚备於藩侯地又遥於边琐敢稽召节预述无能爰夙驾以载驱将晨趋而沥款有烦公议合寘简书一则臣尝假戎麾首图羌事三周岁龠四改军屯惟竭虑以保边靡出师而尽敌一则臣久从外补罕遇时英或但采於风闻未深谅於衷悃分甘弃置式儆庸愚伏遇尊位皇帝陛下察臣朴忠念臣孤苦以遽申於避逊况匪自於干祈力辨羣言听还本任望宸居而至迩瞻幄座以无由伤弦之感自多沦髓之恩难叙都门逥首雨涕交颐敢不深务省循永怀兢畏更励当官之节上酬哀老之仁
亳州到任谢上表
臣某言蒙恩就差知亳州军州事今月十四日到任上讫辞繁就逸冀保於阽危竭志服劳未醻於再造深自惟忖讵敢遑宁中谢伏念臣少失父兄长无师友守简编之陈迹昧台阁之远猷谓委分可以率天真谓直躬可以成世务独任蹇短动至颠跻一昨罢使洛郊卧疾蒲阪恳祈中豫就访良医幸残喘之偶存实荣望之都絶不图星使忽降芝函敢稽就日之行仰废出纶之旨岂谓都门始入遽隔中参诏字未乾亟还本任矧惟旧许实首近藩控亭传之要途多衣缨之贵胄漂流之际间隙易乘在涣汗之尚还何飞条之难集式属近臣致政便郡濒淮老物可憎傥知慙而匿迹来宠将授或观过以囘心爰布恳私上祈开可伏遇尊位皇帝陛下哀矜恤下仁愍好生察羣议之忠邪照物情之真伪幽枉斯逹务昭责实之明穷蹙可怜特徇换州之请载惟涡涣之下适当湟潦之余敢不修谨米盐缮完图籍励伤摧之晩节苏震悸之羇魂永罄涓诚仰醻大庇
河中府到任谢上表
臣某言伏奉勑命就差判河中军府事今月二十日到任上讫十月期归将终远戍三年更尽获改列城仰荷保全敢忘循省中谢伏念臣本阶平进逮事两朝攀仕涂者四十春陪时政者十五祀大劳虽阙薄效粗陈向者六载徂东班条盖久八月主计座席未遑亟自省闱出分将钺军屯屡改年龠四迁徒历险艰未殱蠢戾又以谋皆凿空事或创图利远效迟望轻人嫉多言坌涌沮议丛兴每下列章尚寛薄责弥深策厉冀塞矜容由是寝食外亏精爽中耗毒炭熏目双瞳斗昏边风切肌两臂将废惧戎谍之闚间常力疾以治戎夙夜在勤人神可谅矧惟阃外之得失实系天下之安危一毫或差九殒焉赎傥便文而自卫固罔上以非忠况复功名良繄运命猨臂不耦必难立於乃勳虎颈飞行将有待於来者是以常布危欵冀解剧权伏遇尊位皇帝陛下从欲象天宝慈体道恤繇戍之忧苦察臣下之艰辛因分道以更张俾班条而得请穿杨善止虽谢於前劳有杕勤归差安於衆听傥逢鍼艾之益稍扶蒲柳之衰誓属右櫜重趋絶塞庶成来效仰答大恩
文庄集卷六

[book_title]卷七
<集部,别集类,北宋建隆至靖康,文庄集>
钦定四库全书
文庄集卷七　　　　　　　宋　夏竦　撰表
辞资政殿大学士表
臣某言某月日三班奉职龎显到州伏蒙圣慈赐臣勅牒一道官诰一道特授臣依前本官充资政殿大学士及准中书劄子奉圣旨赐臣对衣金带鞍辔马恩惟图旧讵可妄要赏异及劳岂容虚受?瞻出綍愧极无顔臣某诚惶诚惧顿首顿首伏念臣本以孤生误攀隽轨顷由端右出总戎机儒服治兵易腾於衆诽丹诚许国惟誓於明只而继戍泾鄜尝婴疾疠昼则力疾备寇夜则丸艾灼肤矧夫义重於生固知死且不朽委形骸於马革等性命於鸿毛初无片言曾匄余喘终更三岁罢守一麾视事踰时中乾卧病累旬不起九殒是滨况乃萍津计居内地别无戎羌之御遂祈汝蔡之迁蒙降侍医奔捄沈瘵傥未邻於万鬼誓复守於三边昨兹春夏之交获逢鍼石之益尚闻外警临遣辅臣爰拜露章请陪边候但以于蕃之僻左未知异俗之怀来遽烦恩私过极褒宠伏见朝廷待下赏劝从宜臣子立身出处有礼病不任事则请告营医疾既有瘳则首公复业顾无可録是惟厥常又念前春常膺诏召官有拥旄之重礼无俟驾之行不敢豫拜封章力避贤路洎还旧许方悞颛蒙职巨寡谋累国伤体尚蒙寛宥特逭简书而况今者窃处近城宴安自逸求备边琐跬步未前傥不恳辞更贪异渥固当自讼何待人言此者伏遇尊位皇帝陛下躬奋乾刚布昭天律濬发明诏洞判忠邪登用正人昈分枉直陶唐之堲谗说虞舜之察迩言臣方敢备列危衷乞还成命庶获全於晩节更免遂於前非讵敢饰情自昧丹臆
谢授资政殿大学士表
臣某言今月十二日准枢密院马逓到诏书一道以臣所上表为曾乞边任蒙除资政殿大学士及有恩赐不敢当受陈乞宜不允者人言可畏实骇虚弦天听盖高靡收涣汗载揆官阀罔措心顔臣某中谢洪惟先朝经始内殿敞访对之地谨备问之员择人甚艰其职多阙臣齿发空悴绩效靡章遭值圣时叨窃荣禄出入宰属尘点皇僚岂宜无功更冒清选而况向者边书挿羽逻骑具装秦陇威兵酆雍谋帅本朝以年辈最旧勤拙粗施擢於计廷付以戎警力小负重自见甚明就约辞危臣节安在内惟策励誓首险艰四改师屯三周岁龠羌事图上必深料於安危王师务全敢挑取於功誉终更罢戍感疾营医方匄近城以捄沈瘵不图诏检促觐宸居权舆?工据岗敢辨季长辞锐饰貌难申省咎归涂逃形近邑监司按其粟错都鄙陈於平条诗会余蚳之文简凝含酖之墨寓趾泮水之罅侧身攒羽之冲分沈死灰趣毕残喘伏遇尊位皇帝陛下宣精百度观象九乾刚健博临高明广照深惟累洽之盛宜杜私党之萌或宗社阻凭干於衆愤则郊庙对越契於神欢中发芝函诞吿鵷序开悛止之路戒浇竞之风俾弃私於所天当首公於王室三辰增焕六合顿清人只阜安道路鼓舞复我醲化曾不崇朝臣方敢自上疾瘳请还边候亟瞻出綍之训翻诒跃冶之羞况夫媿汗未乾悸胆犹破苟遂非於覆辙必腾诮於刑章爰叙忧兢祈寝褒进仰承日月之鉴俯哀蝼蚁之心延登正人访逮公论谅臣孤立察臣前劳观靡盬之篇采勤归之义诏驭幸之柄图劝後之恩敦谕至明拜授斯宠忠臣共慰旅魄交宁期报德於万分誓捐生於百世感极惟涕陈叙罔周
河南府到任谢上表
臣某言伏奉制命差判河南府兼西京留守司公事已於今月九日到任讫偏陪五府历守三都逢辰之荣旷古无并臣中谢伏念臣人品至下门绪素寒孤苦一生迍邅万状岁月迈如邮置筋力困於泥涂谋巳弗臧举世诒诮往岁召於中豫入长近枢昧逊让於时贤实格废於成命间者起自涡曲往帅晋阳尝面对於迩顔乞永从於外补惧以危迹复玷清时不图再岁之间忽补鼎司之阙遽迁右府逮越周星掌虎旅之伍符宣龙韬之圣略虽矍铄而自勉终邅坎以难工朝多正人日有公议烦黄屋之掩蔽辱丹扆之辨明备位无顔谢负何地而况钜贤让爵哲士辞荣晏然自安亦不知避尚赖伏遇尊位皇帝陛下察臣闇懦止是颛愚愍臣忧劳别无他累力排时论敷吿外廷进秩师垣均劳洛邑俾其休逸保乃衰残息偃无营冀渐生於髀肉责望不及将永脱於风波誓输乐职之勤仰酬哀老之惠瞻望阙廷臣无任戴天荷圣激切屏营之至谨奉表称谢以闻臣某诚荣诚感顿首顿首
孟州到任谢上表
臣某言伏奉勅命赴孟州本任於今月二十一日上讫班寛大之诏存拊吏民歌中和之诗祗见参佐勉厉衰朽少谢矜怜臣某中谢伏念臣蚤以诸生幸逢清世勤劳四纪险易一生筋力困於泥涂髀骨消於亭隧迄无纎效纪在本朝昨以窃位枢廷均劳洛宅宠冠九域地首三都太高则危暴长将折而况驿传至远迎劳尤艰属本镇之缺官爰露章而布欵伏遇尊位皇帝陛下宝慈体道求旧敦仁老马力殚靡忘前效伤禽胆破知避虚弦特允三城之求俾纾四体之责然而据河山之要控魏晋之冲古多重兵代委名将方今租庾至阙闾里尤虚浮梁有搴茭之役长堤乏为楗之备生以驭福实衔佚老之恩职思其忧敢怠匪躬之节唯期夙夜仰答照临
辞兼侍中表
臣某言今月十八日侄女壻权国子监主簿高直温到西京伏蒙圣慈赐臣制命官诰特授臣依前检校太师兼侍中仍加食邑实封者拥旄本镇已俯遂於厥诚参乘东台实迥踰於初望闻命震恐啓处不遑臣某中谢伏念臣近以衰残迫於迎劳求还近便之任止避旷殆之愆向或所镇并边郡将无阙稍涉毫芒之幸敢萌迁徙之求况在前章备陈丹欵实无一字少饰片言其或外叙衰残内怀希觊有腼顔面更睹士流设逭典刑当有阴罚不图圣眷遽锡制恩若以念旧均慈则臣累官巳重若以畴劳第赏则臣宣力无成伏况朝廷要官挑取者难久天下公议巧避者愈彰傥诒有隧之深讥将累挂车之善止此者伏遇尊位皇帝陛下慎徽百度精汰庶官赏必计功禄无废德矧乃纳言之重当图汗马之劳岂容蒲柳之衰更窃金貂之赐伏望陛下哀臣介拙愍臣忧危特寝异恩听守前职垂皤皤之发庶无责於时贤伐坎坎之轮免有妨於来宠誓坚廉让之节仰醻覆露之仁
谢授兼侍中表
臣某言今月二十二日伏奉诏命以臣所上表蒙恩特授检校太师兼侍中乞守旧官不许辞者芝函睿札谕旨於十行蝉冕要官升华於一品顾兹非据何但若惊臣某中谢伏以参乘东台纳言内幄访延密政出纳大猷制爵至崇兼官尤重或以尊懿戚或以驭战功近世儒臣罕得超授如臣者材品至下门地素寒偶阶片文仰会先圣冠制策之亲选预东禁之精求夜寐夙兴更中外者四纪兴利除害贯险易而一心若乃赈汉右饿殍四十五万余口屏江西巫觋一千三百余家屡承纶綍之褒颇首循良之寄伏遇尊位皇帝陛下重晖继照求旧推恩擢参垂箔之近班实罄戴君之亮节洎乃海隅聚寇责以敉宁关内治兵委之经画偶无愆素粗得全师圣念畴劳召长枢府又以并汾帅满起付戎轺赵魏卒骄就更边戍载严军律稍契前筹宸慈记功命亚台席终以久供外役罕接隽游靡恤寸长务责全德一则以聚羌远塞是臣尽敌无能一则以雨土中都乃臣治边所召乞放还於旧任洎追返於涣恩上赖陛下谅臣朴忠愍臣穷蹇力排羣议特逭简书断自穆清裁於宥密伤摧自悼矍铄何堪寻蒙进秩师垣均劳洛宅而又密涂交会右族盛强寘法未能废刑岂敢至有诬其加箠构以凭舆复赖保全为臣辩雪再念臣本镇甚迩郡将未除爰叙艰危求换繁剧得请之日被赐已深如脱樊笼顿解缰锁岂谓洊颁明制误赏无功补外常仪靡谐於三让发中温诏促预於七车敢不策励羸躯矜持晩节毕桑榆之暮齿答穹厚之鸿私
谢男安期加职表
臣某言伏蒙圣慈特授臣男安期龙图阁直学士知渭州者公朝误赏私室叨荣言念衰迟岂胜感慰臣某中谢伏念臣族本寒绪世无显官阙食采之旧封坠满籯之前训属公台慎选之日实缙绅精汰之辰黄发何堪视维师之隆器贱息无算迁内阁之近僚继承优假之私岂殊前後之拜此盖伏遇尊位皇帝陛下睿明稽古信厚记功以为造武公之衣周王所以旌善职封降戎之檄汉帝所以显忠臣断自上心疏兹宠爵赏延於世既横被於恩荣义重於生誓共期於报塞
文庄集卷七

[book_title]卷八
钦定四库全书
文庄集卷八　　　　　　　宋　夏竦　撰表
谢天庆节御筵表
臣某言元符纪序恭馆示慈仰戴恩荣俯增震栗伏惟皇帝陛下齐心灵宝结念洞章结真绪之延鸿敞密都之神丽顺发春之初吉荐有帝之强名奉镂玉之珍文秘凝云之峻阁言旋诏跸式属庆辰乃眷攸司爰颁宠宴挹流霞之醇旨咀芳?之馨香虽共遂於属厌实愈增於寅畏誓更勤於淬砺用仰答於照临
谢赐御制真游颂表
臣某等言伏蒙圣慈赐臣等御制真游颂一首者中禁延真诞章於宝绪西清绎思濬发於乾文仰荷宠颁伏增荣感中谢伏惟皇帝陛下渊明天纵睿哲日新达虞舜之四聪茂周文之九德元符申锡丕显於眷怀盛节交修宣臻於明察是以皇穹报降真祖下临谕长发之遐源示聿怀之密命简册肇崇於徽称樵蒸式展於上仪崇庆节以载严肇真宫而克谨洪惟秘殿实伫仙游将永纪於鸿禧必载垂於金刻臣等不量浅识窃贡陋闻愿裁雅奥之辞用广钦崇之意果蒙睿造俯徇至诚罄钦翼之清衷着游扬之嘉颂叙乘云之妙化述感电之明灵昭两仪是辅之祥显二圣克开之佑将载刋於穹石爰出赐於下臣日月竝明降鸿辉於圣域河洛开奥分宝字於私门宠极朝伦荣深望外顾恩私而莫报惟拚蹈以增荣
谢赐御制真游殿颂表
臣某等言伏蒙圣慈赐臣等御制真游殿颂一轴者碧辇乘风载临於夙禁宝跗摛藻濬发於云章仰荷颁宣俯增荣惧中谢伏惟尊位皇帝陛下多能攸纵典学惟新法尧帝之安安体周王之翼翼赤文緑字申锡於元符苍璧黄琮交修於盛节虚皇乃眷飇御下临议积累之遐源示顾怀之景命协吉肇尊於徽册升禋式荐於明诚纪庆节於令辰肇灵宫於福地洪惟秘殿实降元真仙卫虽回天香尚霭亟狥封章之请庸增栋宇之规遂易鸿名式新题牓躬着游扬之颂诞昭钦翼之心叙驾羽之至神赞合符之明德宣二圣缉熙之道播两仪顾望之祥将再勒於坚珉爰出颁於近列臣等亲逢旦暮曲荷恩私列纬成文方腾於圣域庆云垂彩忽被於私门徒瞻倬彼之明莫测焕乎之盛唯珍藏而知幸固图报以无阶庆拚兢荣倍万伦等
谢赐御制文表
臣某言云汉之文肇加於铨次图书之府遽奉於颁宣实典守以为荣固宝藏而斯幸中谢伏惟尊位皇帝陛下灵承乾则钦翼帝图当四貉之来同顾万几之多暇叩真枢而访道辟艺囿以游心爰时敏於厥修用克昭於将圣由是博观篆素包举艺文当乙夜之凝严遇西清之闲晏必宪章古昔嘉叹祥祺导励翼之清衷美光华之时景宏敷睿藻亟发宸章屡移银箭之声继竭金壶之墨用发挥於九德实经纬於两仪玉音常溢於绦台蘂简载盈於緑蕴暨合祛鲁岳奠瘗魏脽述祖佑之鸿猷叙天人之元命纪山川之胜势赞仙释之神灵潜运天材并驰宸翰银书金刻烂云景於名区玉龠朱弦播咸韶於乐府令辅臣之拟议俾史氏以编联辨六乐之音容序五辰之躔次公车奏御方载饰於芸籖册府爰颁俾分藏於金匮臣等叨尘近职获备攸司被慈旨以知荣啓宝题而窃拚并羲文之象系永镇书林冠尧舜之典谟遐光圣域载惟庆幸倍万常均
谢和御制诗表
臣某言景亳灵区再登於嘉瑞薰弦妙韵遽播於宸章叨下济以知荣奉乃赓而增愧中谢伏惟尊号皇帝陛下寅威密命诞服庆基祗接真游诞膺於宝诲丕承道?茂集於繁禧眷惟指李之乡昔构犹龙之馆将洁诚而严祀爰先置而戒期伟兆有开柔灵献祉仙桧重芳於福地嘉苗再实於良田矧兹刈获之家允叶圣真之绪载敷神唱恭述灵心焕彼简编永着自天之佑荐於郊庙遐宣治世之音臣幸预近司叨颁睿藻私门传宝仰钦云汉之章燥吻微辞谬续柏梁之韵共循荒陋弥积兢惭
谢宣召观圣像表
臣某等言真驭俯临载形於绘事宸慈曲被俾预於荣观载瞻章汉之文共积逢辰之幸中谢伏惟尊位皇帝陛下钦顺景灵务昭於翼翼绍宣先烈载极於蒸蒸自备受於元符实交修於盛节皇穹是辅密命有开降云?於中宸谕璿源於太古简册肇尊於徽号樵蒸式展於鸿仪而睿志弥?精心允迪爰令哲匠恭写睟容玉相金姿凝严而如在瑞云仙卫炳焕而咸分爰形美述之文祗叙降真之蹟用极形容之妙诞昭积累之祥臣等获总枢机亲逢旦暮曲荷圣明之睠获瞻绘素之仪载仰威灵共增荣感更誓自公之节少酬逮下之仁
谢赐御制册府元龟序表
臣某等言伏蒙圣慈赐臣等御制册府元龟都序者东观紬书用成於国典西清覃思濬发於乾文革旧目以垂鸿冠羣篇而作范共循荣遇孰可称言伏惟尊位皇帝陛下审听高居继统扬业多能天纵仁圣之事既该嘉言日章帝王之道大备总六经而观法宗四术而敎人贵敦学之风右藏书之府补缀漏逸修起废遗礼乐备於朝廷弦诵盈於庠序施温雅之号令四方唯宁垂深厚之训辞百工用乂顷穆清之多暇稽雅故以铺观考邦国之大伦见君臣之往躅纷纶寡要沮劝无章将区别於源流俾辨明於淑慝爰发圣诏申命下臣陈广内之图书给兰台之笔札发凡起例当类聚以羣分原始要终必备言而广记旌小善而咸録遏大恶而勿扬极惟聪垂敎之?适太上立言之体而臣等艺能浅陋颂次颛蒙但祗禀於圣谟莫建明於大义至於旧章参互衆意异同旌别遗方摧扬乖当皆赖发挥之旨方成伦理之丈既岁月以滋多顾简编而仅就恭惟序引实总纲条苟非述自宸衷加於艺圃则何以炳皇王之轨范昭臣子之楷模遂列奏於公车愿飞英於圣域果蒙圣造俯徇羣心摛章汉之睿辞振经天之懿律兼条总贯致远钩深纪烈祖之灵图叙神宗之大训辑羣元而精密敷奥理以昭融典谟立而书敎宣乾坤设而易道备恭闻睿旨克畅先猷盖曩处於震宫爰日趋於幄坐钦承谆诲丕阐宏规将以考历代之遗音建一王之茂范着於编纪昭示劝惩惟圣作之有开属昌辰之善继周武能述式广於丕图陶唐乃文弥恢於至德而乃特纡宸虑肇建鸿名昭鉴戒之大猷显钦明之精意首青编而有耀题缃帙以惟新岂独翰墨之荣俯加於多士固乃文思之德永被於生民凡同侧管之闚共积逢辰之幸欢呼拚蹈倍万等伦
谢宣赴龙图阁观芝草慈乌表
臣某言赖乡先置并献於千祥内阁荣观首私於四近殊尤夐异叹诵何胜中谢窃以芝产九茎闻彼汉房之典乌生八子传诸秦桂之歌讵有时万凝祥方冬载育盖式昭於茂祉实允属於昌辰伏惟尊位皇帝陛下?巩临民寅威顺帝法陶唐之稽古专讲於旧章体高阳之洁诚宣臻於盛节接真游而允穆尊妙道以尤崇眷惟指李之墟昔属犹龙之馆灵心有眹方致於精衷黎首聿臻愿修於明祀爰咨近辅经始神区当备物之初辰变载阳於爱景天和茂畅地宝交腾茁彼灵芳丛生福地固弥川而亿计亦赋象以千名矧返哺之慈禽竞营巢而乳鷇宣昭恊气茂发鸿禧亟披艺而考祥遽置邮而承献肃陈中禁既凝穆而载闚严召近司俾周旋而审觌示休嘉之砰隐彰见象之日昭臣谬备枢衡亲逢旦暮共膺丝旨仰奉睿祺瞻菌蠢之英如游於台岭俯毕逋之状若对於羲轮盖盛德之昈分感殊徵之蠭涌祗迪天人之际实惟明圣之符拚蹈欣荣倍万伦等
谢赐大酺诗表
臣某言伏蒙圣慈赐大酺诗者尧酒推恩诞均於纯锡舜弦流韵祗述於繁禧遽叨拜赐之荣实积逢辰之幸中谢伏惟尊位皇帝陛下惠和洽物恭俭爱民祖武宗文绍宣於馨烈尊道贵德丕显於大猷惟上帝之顾怀感真游之降格示克昌之诒训谕长发於鸿源阳位升烟聿修於严报中衢置酒务洽於多欢属煦日之载临考旧章而斯啓玉龠均和珠躔宣丽昭三神之景佑洽万国之欢心臣幸豫近司叨颁睿藻闻韶率舞徒钦善美之音测管仰闚莫达高明之体惟铭藏而知幸固补报以无阶
谢批答允赐御书表
臣某言玉宸观像肇啓於殊庭云汉分晖仰承於俞诏中谢伏惟尊位皇帝陛下参侔阖辟包举艺文隂偶阳奇玩羲文而涤虑天五地六宪周德以宣英鼓圣域之芳风骋书林之珍驾流徽金石铺藻缣缃妙万化以为言布羣方而成诵矧清都之载敞惟上士之咸依但瞻曲密之规未识昭回之采臣等幸逢嘉会误备攸司再竭丹情仰祈睿制荣河开奥预降於丝言恭馆凝祥将藏於凤藴伫导迎而恊吉唯舞咏以知荣
谢赐御书表
伏蒙圣慈以臣所乞御书特蒙颁赐者昭回散彩方谢於颁宣雅奥垂文载形於敦谕捧窥荣拚循省震惶中谢恭惟尊位皇帝陛下上德渊冲圣谟光大体雷雨之甘润象日月之昭明成兹既富之民被以乃文之化每裁制於物力致蕃衍於货财窃惟内府之兴实自先朝之画皆以节用於已图俭於丰收六尚之羡赢为九年之备预至於优赏降附枭翦寇戎厚庆赐於勲劳广鸿仪於祭享国有经费民无暴征允属昌辰益隆先训况复方隅罢警年谷顺成货殖阜通京坻饶衍务省乘舆之服御愈丰帑藏之资储爰命增修以登输委复徇史臣之请特摛神笔之文述储峙之通规昭祖宗之懿范鸾龙奋藻云汉为章固宜刻石填金并三辰而垂耀经天纬地冠九德以流芳成汤篆刻於盘盂夏后镂铭於簨簴莫拟范围之妙徒居象系之先臣叨备攸司误蒙殊眷惭对天而测管固游圣以无阶自庆遭逢弥增踊跃遂奏尺牍以陈寸诚岂谓鸿私俯颁优诏穹旻不宰惟下济於光明蝼蚁无能难上醻於覆露但持顽朽少效涓尘
谢赐生日羊酒米面表
臣某言函诏垂文簋羞异数循惟荣会内积感悰中谢窃以宴饩之私飱牢有等本周官五薮之给及汉酎上尊之良务劝贤庸俾从礼食矧近庭之备列繇诞日以将恩事出先?名存彞范如臣者起於羁藐早窃盛名以斐章而润帝言以浅识而参内务不稼而取禾百亿每媿素飱县弧而有志四方洊逢嘉序感念肯堂之训聿深转毂之悲岂谓伏蒙尊位皇帝陛下曲礼空孱特延赉及降使璫於禁闼辍膳具於君庖鼎?踰丰觞罍有衍会里中相爱之旧共喜属厌备俎间决胜之谋何阶补职惟誓竭忠之効庶为图报之期
谢赐衣着银器表
臣某言今月二十一日伏蒙圣慈特赐臣衣着五十匹银器五十两者鸿私俯及蕃锡有加拜赐已还循涯增愧中谢伏念臣幸逢运会误玷官常自对问於严宸洎备员於谏省最为孤进尽出异恩常感慨以无从冀倾心而自効服勤夙夜况瘁简编仰诵睿文?遵圣诱顾颛蒙之有素终篆刻以非工近者法御戒涂真区荐玉获掌坤仪之奏谬裁帝子之章属辞虽极於寅恭足意莫臻於平彻静思芜累靡敢起居岂谓伏蒙皇帝陛下逮下敦仁包荒着象虑氷渊之积悚颁器币以推恩辉耀里闾荣周族属敢不竭心竹素誓节松筠更增时螘之勤仰答菁莪之育兢惶感忭倍万常均
谢皇太后赐生日礼物表
臣某言星闱遣使芝检申恩恭拜贶以怀兢仰逢辰而累拚中谢恭以国家推宴好之式用广惠慈念臣邻之劳克先体貌加礼有陛亷之峻陪餐从壶豆之差务致便蕃用为旌劝伏念臣本惟材譾夙禀性愚滥窃清阶屡登华贯误备国枢之选得闻君幄之谋属中火之在辰恊左弧之记日温言嗣奬厚饩旅陈芬庖具於七牢湛桮醇於九醖此盖伏遇皇太后陛下深矜昧进俯注神襟谓先圣之旧?本於慎守眷迩庭之备位亮乃无他曲沛褒章实为荣遇坐累茵而不逮但感思亲食四簋以加丰弥衔序旧敢忘尽瘁庶用竭忠
上太皇太后赐生日礼物表
臣某言伏蒙圣慈以臣生日特降诏书赐臣羊酒米面者使騑临涖诏语温纯出上赐之便蕃溢家庭而焜燿中谢伏念臣适时无取择道不明仅有小忠误叨大任滥赋千锺之禄未施四体之勤敢谓皇慈记其生旦预颁分於居第俾难老以在庭恩厚不赀命微莫称此盖伏遇太皇太后陛下至诚好礼以道任官顾新政之方行虽旧仪而不废因加多物曲示隆恩君赐有余恐奉亲而莫及公朝无讳誓报国之为先
枢密院谢宣召宴游表
臣某言仰承严召久侍中宸共戴慈荣伏增感拚中谢伏惟尊位皇帝陛下诞锺嘉会懋建远图袛遹诒谟茂昭於孝德钦膺秘籙交举於盛仪既朝曲里之祠继毕圜坛之礼蕃禧允茂大庆方均当春日之载阳属万几之多暇遽宣慈旨式诏近司趋广内之层闱仰先朝之睿札金縢乍启畏轩台如在之灵缃帙载瞻契周鼎卜年之数加以圣明善继琬琰垂文列典籍以星繁播声诗而玉振亟由亭榭再历岩峦睇层阁之相望瞩羣芳之鬯遂奉威顔之睟穆从天步以迟留屡承列席之观爰奉流觞之宴肴蔌沿洄而继至龟龙刻镂以载浮投芳饵於文竿对丛枝於采槛移晷共聆於雅奏洗心载仰於宸章矧奇石之羣分有睿辞之徧纪或垂金版或丽翠珉昭回之采交辉清越之音相入而又示慈琳殿拜赐琼跗法酒九行奉宸欢而愈洽昼日三接承宠睠以弥隆洎复私门怳如宵寤昔壶中严丽长房但举於甘肴帝所乐游简子止闻於广乐何亲逢於旦暮且事絶於名言共揣庸微曷胜优暇咏鹿鸣之什既誓於尽忠歌天保之章更祈於报上兢荣感媿倍百常均
谢赐御书并御宝表
臣某言今月五日入内内侍省内侍殿头杨余懿到州伏蒙圣慈赐臣御书文字御宝封全者孤寒际会早奉於龙潜睿哲哀怜远颁夫宝篆兢荣拜赐感惧交怀中谢伏惟皇帝陛下典学生知圣能天纵自东华之毓德亶先圣之诒谋博贯七经诞彰百行仰属代明之始弥隆继志之心躬决万几兼该六艺矧乃飞毫之妙尤精拂素之书回鸾凤於笔端越天人於意表俄成宝字远锡旧臣念犬马之前劳慰江湖之远宦斋心仰止若对於威顔举族自量何胜於圣念
文庄集卷八

[book_title]卷九
钦定四库全书
文庄集卷九　　　　　　宋　夏竦　撰
表
进和御制丰年歌表
臣某等言禁苑登丰於首种薰弦濬发於宸章媿非臣和之材猥奉帝庸之作中谢伏惟尊位皇帝陛下惠和布政勤俭化人式昭务本之心克谨授时之教唯丰地利以厚民天将远察於农时在近观於穑事顾金华宥密之地有鈎盾宴游之田申命攸司播时宿麦瑞雪屡滋而吐秀景风潜扇以垂黄乃驻乘舆临观刈获嘉如坻之倍获知率土之咸丰爰均赐於近臣遽诞宣於睿唱昭覆载至仁之意播咸韶尽美之音臣等素乏艺文误尘清要幸奉缉熙之德猥叨赓载之荣游圣无阶但仰昭回之象镂氷旷日仅成芜累之辞将凟凝严预增惭?
和水清木连理诗表
臣某言嘉瑞荐臻方深於庆拚宸章濬发忽预於赓扬载省庸虚惟增陨越中谢伏念臣等艺能肤浅性识颛蒙幸会休明误尘甄奬日奉好文之德亲承善教之言在刻志以弥勤顾遣辞而愈拙此者伏遇尊位皇帝陛下钦崇六艺顾諟三灵法陶唐之率常稽夏后之象物钦修圣统昭式天才昨自玉牒上封金枝西祀鸿休四发瑞命纶纷灵祲下流嘉生茂遂矧兹奇木载擢祥枝当献岁之良时式符於熙盛对清心之秘殿雅契於隆平用丕显於景灵遂宏宣於睿唱回五辰之藻丽缀四始之芳蕤固将金字银书遐光於篆素朱干玉龠永被於声歌臣等幸预荣班叨闻妙韵遽命巴歈之作载赓韶濩之音虽牵率而仅成固滔堙而仰止况翔阳之下久销萤磷之光岂建木之隂可耀蒿莱之质预增愧恧尤切兢惶
进和御制占城国贡师子诗表
臣某言瑞兽来庭薰弦发唱获继帝庸之作实非臣和之材载省疎芜但增惭恧窃念臣叨尘官序际会文明莫勤日益之功徒奉化成之德此者伏遇尊位皇帝陛下言惟妙物道实通微懿文德以经天靡圣风而柔远夐兹荒服承献灵猊用昭式於休光遂敷施於睿藻协筦弦而振律润竹素以垂鸿造物之功寻楷模之可究秉阳之象仰躔次而可观臣叨奉恩私俾令赓载但覃研之精爽唯罄竭於顽驽用缀芜音少醻天奬上尘旒纩唯积忧兢
进河清赋引表
臣某言窃覩祀汾隂经度制置司陈尧叟奏黄河清於保平军者伏以惟德是辅三世其昌俟河之清一旦斯至光昭宗社之庆焕发天人之符臣某中谢恭惟尊位皇帝陛下茂大中之功隆太上之德本支百世磐石非坚夀考万年南山未永制礼作乐类帝禋宗六龙将幸於汾祠九曲载清於陕服儒宫献颂学馆陈诗臣虽典豆区叨亲简谍极言中选曾叨多士之间奏赋歌诗敢继大夫之後仰干震耀惧切氷渊
上景德五颂大中祥符颂引表
臣某言准中书劄子奉圣旨依奏令进景德五颂并大中祥符颂者下臣有请倾匪石之丹心上帝曰俞降如丝之睿旨震惶无所欣愧踰涯臣诚感诚惧顿首顿首臣闻灵鸟升歌吿汤孙之景贶昊天着颂美周室之成功被以管弦荐之郊庙振明光於万世昭茂实於三仪尔後王道陵迟颂声雕缺非旷大夫之职岂无博士之官盖成命未融则斯文不作我国家圆方右序中外穆清拨五代之乱离继三皇之昭夏黼黻冠冕正列采而象乾坤椌楬埙篪广德音而事祖考恭惟尊位皇帝陛下春秋鼎盛圣睿日跻御天球及河图受元符与黄瑞英声蜂涌惠露春流承龙翼於咸平致鸿钧於景德北戎震叠泥首幽并左纛雍容朝陵巩洛着训农之懿典颂劝学之彞章泽浸幅员仁翔海外文武际天而接地灵只流庆而发祥介瑞星辰告休符籙冠黄虞之故实掩唐汉之声明道通九夷执玉万国考典坟而未有极翰墨以难名巍乎皇乎广矣大矣当是时臣工清庙讵可以美形容金牒玉函岂足以昭姓氏太史珥笔不暇纪丰功良士在庭未能歌至化岂臣庸昧敢颂清明盖念胄绪孤平艺文浅陋遭逢陛下拔擢流中爲万乘之门生登六科之丙第隶官膳寺将命南州虽竭虑以安民奈无阶而答禄临文振袂抚剑驰魂幸齿发之未衰冀君王之可报以是区分簿领刻念典谟极精爽之再三颂猷徽之万一欲输尘露少拟声诗遂昧死而献言方伏膺而待罪恭惟陛下恢崇至圣敦劝素风无言不雠无德不报回曜灵之列景照时藿之至心特降纶言爰从奏请敢不拟子渊而匠意傚吉甫以裁章饰陋雕顽间旒凟纩伏愿皇帝陛下念臣尝叨天奬曾近帝晖当垂拱之余时遇观书之暇日曲回宸鉴少听芜音寛椹斧之严诛轸昆虫之微意百世斯幸万死甘心抑又闻英主难逢良时罕遇河图不至宣父兴嗟岱岳未封相如驰恨臣常自庆生实逢辰既踰弱冠之年便遇泥金之礼在於今日万世一时苟不能目覩陶匏足升坛墠以斯爲士曷若无生今陛下丕奉珍符恭行大典适遂羣生之欲岂违庶品之诚愿令臣随一礼官执一祭器鳬拚徐銮之後骏奔缇骑之间瞻云瑞於封中听神声於岳下伴禽鱼而舞跃随耆幼以讴歌时颂鸿徽上畴灵泽是则死当不朽生有余荣永念丹诚有如皦日臣无任瞻天望圣激切恳祷之至
进王中正神道碑表
臣某言伏奉圣旨令臣撰赠镇南军节度使王中正神道碑者密命开先实异人之杰出温珉纪事顾懵学以非长将仰凟於穆清但预增於震悸中谢伏以王中正早缘灵契仰对真游通宥密之嘉言启龎鸿之圣佑继成慎默稽往哲以难偕茂实殊尤考前编而未觌盖邦家之累盛感奇伟之间生昭纪遗芳合归鸿笔如臣者文非约史学不传经当先臣尽节之初才沾一命洎制筞叨荣之後方越十年获起草於东宫参代言於西掖虽编研而自励终驽蹇以难称每惭菲薄之才孤奉文思之德在於昧进久已逾涯岂谓伏蒙皇帝陛下不以疏贱弃遗不以颛愚爲罪过垂慈恻曲记清衷旌彼功庸忆其姓字是颁慈旨俾勒琼趺展一人特达之知固千载爲儒之幸虽磨铅而仅就顾刻鹄以非工重念臣最处孤平加之拙直唯竭心而答禄耻令色以从人夙夜端忧莫避入朝之嫉圣明大庇独承如地之容敢不倍勒箴铭更探油素誓毕蜂蚁之命仰醻天地之仁
进谢恩物引表
臣某言伏以崇真齿胄云构相望纪事披文天章益焕典司知幸荣庆交深中谢恭惟尊位皇帝陛下天纵多能通微作圣鸿猷备举极孝奏之仪典学日彰布睿明之德昨以钦崇秘籙肇建殊庭敞神丽之规旁临东阙奉馨香之荐仰伫左飈爰以贤王方从外傅肇堂皇而密迩庶祉福之来同而皆躬运宝跗亲裁宸制叙九清之道?允罄於精衷稽三善之格言但敡於宝训继刋金刻并建龟趺羲舒之彩交晖咸韶之韵相入是知百灵潜卫永镇於皇居太一下观将传於紫笔臣仰逢亨会早窃殊恩忝预攸司亲逢能事虽乾坤惟大固无可报之阶而芹菽至微或尽告?之恳兢惶拚蹈倍万常钧
乞与修真宗实録表
臣某言伏以缉熙盛节先圣之鸿徽紬绎信书孤臣之旧职冀殚薄技少谢遗恩仰凟谅隂伏增震悸臣某诚恳诚惧顿首顿首窃念臣材命奇薄门族悴寒顷事先朝最承华宠对问轩陛擢自诸科第念庸微久陪法从旋以上封纳爵诣理代亲事敢自明谊当引罪先皇帝恫矜孝养昭式礼经抑去空文比用寛典裁令出守趣使知非臣敢不梦寐惟忧夙宵咎痛使食当去亦冀改爲傥心可铭不难自克庶伸尺寸渐积岁年赎一眚於前辜答万分於再造何图凭几遽迫遗弓云补无辰攀号罔极恭以真宗皇帝躬训慈俭颛讲艺文拓邃古之皇衢剗叔世之覇轨泽浸九域雨润而云游威惮四夷风翔而电照临民先悃愊之吏防边後忿鸷之臣恭默道枢偃仆武节长养万物休息羣生由是瑞命荐臻上仪交举纪姓垂鸿之典焕衍於苍珉候日畴圣之符充溢於金匮仰对在天之烈莫先垂世之书必当遴简时材章叙实録礼文至盛注记尤多诚须博集简编广分卷第宜有冗吏以备後陈重念臣顷在往年常参史局太祖皇帝大功美业幸预於编研太宗皇帝盛德嘉猷继叨於颂次成书未几急景难留当时史官迭爲异物唯臣与晁迥二人尚存臣虽出典五城连更六祀弃置刀笔奔走泥涂温故无由属言多废若乃先圣发明之类例朝家经济之规模靡敢暂忘粗能追忆傥使编聨事实系叙日时庶能上给英儒广资鸿笔宣赞风美焕烁古今式効涓诚仰醻余烈伏望皇太后陛下布昭宸鉴祗遹诒谟哀报国之危衷委容辉之末照念臣先圣宠绥之日振拔爲优皇帝潜跃之初遭逢最旧特垂开可许以报投讵敢衒鬻非材徼冀误宠傥俯容於竭力乞靡预於畴劳才获成编即求爲郡永罄朴忠之节仰醻简照之私
乞御制君臣事迹序表
臣某等言臣闻易象始备文王作乎系辞典诰既删宣圣制其书序矧发挥於大典实繄赖於睿文将凟凝严预增战越臣某中谢伏惟皇帝陛下惟聪天纵将圣日跻围范二仪博通於机会宪章六艺妙达於精微崇四术以化人鉴百王而立制考藏书之阁坠简咸收颁劝学之言素风大洽顷以西清多暇乙夜无遗览篆素之前编见君臣之往躅丝纶悉纪惩劝罔分濬发宸衷诞敷圣谄命近臣而紬绎选多士以刋修类聚羣分各从於轨范彰善瘅恶永别於否臧固懋德之洪规实经天之至训臣等误膺甄择俾预校雠虽抱椠和?共勤於素业而兼条总贯动禀於睿谟至於衆议之未通旧文之多误损益之非当褒贬之失中皆自发明方成义例顾屡迁於时序将甫就於编聨爲圣代之大谟垂千龄之彞制窃惟序引实总渊源若冕之在躬爲服章之表如茧之抽绪开组织之端苟非睿辞岂容轻议其君臣事迹伏乞圣慈特赐御制总序加於编首式昭下济之辉永播化成之教岂独儒林之荣观实爲圣域之令猷愿回从欲之恩特允至诚之请
乞降御制御书於昭应宫表
臣某言窃以殊庭肇启载严曲密之规上士咸臻未识昭回之采合仰祈於帝制冀永畅於真风臣诚恳诚愿顿首顿首伏惟尊位皇帝陛下学本生知圣惟天纵布安安之化率育於羣黎宣郁郁之文绍隆於先志而自增高云岱报本河汾朝气祖之晬仪历省方之靖馆感鸿禧之茂委敷睿思以诞彰凡属神明之区徧垂金玉之刻至若颁宗范於藏书之阁纪元符於锡瑞之门刋宝训於东庠叙嘉猷於内府发慈悲之大愿着告戒之宸辞篇溢西清卷盈东壁固以发挥经教疏畅化源激雅俗以还淳道怀生而底善况灵宫之既就繄羽服之攸依苟共遂於瞻?实倍增於荣庆伏望圣慈特赐御制御书曾赐臣寮者各一本於玉清昭应宫集禧殿左右铺挂收掌许道衆观仰是冀钧天秘邃常聆九奏之音紫府深沉永焕八龙之篆精?恳至实倍常钧
乞依谏官抗议表
臣某言伏奉圣慈赐臣诏书示谕爲谏官上言任福等陷没臣指踪不明乞降官序朕方责以後功寝兹抗议者偏师失律方沮军声秘检延慈犹寛吏议感深沦髓愧极无顔中谢伏念臣出自书生罔谙羌事误填边琐再徙军屯既陈力之不能屡上封而请代不图宸造靡讯无功俾旋关辅之故栖尽付边防之重委主忧臣辱在寝食以皆忘恩重命轻誓死生而必报以是经营战守约束偏禆令极五申心交万虑适属犬羊侵境貔虎聚营十舍相遥虽指踪之匪及一时极选顾授将以颇精何期临敌贪功无谋应变隳我鹅鹳稔兹豺狼职在於臣咎将谁执爰露章而自劾祈丽事以绳违岂谓伏遇尊位皇帝陛下深轸上仁恫矜旧物念臣本由误选察臣颇厉朴忠特辍简书式垂诏谕抑谏垣之谠论寝司败之成科仰戴宠私交流愧汗余生再造九殒莫醻然臣尝豫近司粗知前礼既有干於公议即难废於常刑当保边扞寇之秋非屈法申恩之际而况军行三载日费万金既未能逐敌踰沙又不能全师守律偶麾手策略挫羣凶过有若斯理宜无赦矧复士心未振兵势尚分逆党益骄谋将全乏臣五能已竭十驾方疲将何善後之机更总防秋之算实忧误国非敢顾身愿颁黜罢之文免累安危之计又虑朝廷以臣职当引咎意在辞难则街亭丧师孔明削其丞相西陵纵敌羊祜降爲平南望举旧章以澄不武俟成来效渐冀功除
明堂乞朝觐陪祀表
臣某言伏以皇王宗祀邦国之大猷陪鬯致恭臣子之荣愿敢殚就望之欵仰祈照临之私中谢伏念臣早以诸生寝承显遇乏涓埃之微效冒文武之崇名逮事两朝猥叨法从仰此缉熙之礼复遭亲祀之期聆诏綍以驰诚怅藩垣而系迹阻肩鹭序获奉天仪伏望尊位皇帝陛下闵以衰迟矜其愊悃特颁开可之旨俾瞻稀濶之容甫讫侍祠即时还任
代谢生辰礼物表
臣某言伏蒙圣慈特差某官某押赐臣生日礼物具谢上表者鸿私俯逮蕃锡有加拜赐已还揣躬憎惕中谢伏念臣叨承宝胄仰托皇闱早列郡封靡阶功绪顾以年方蒙稚性异温文周寝问安徒谨鸡鸣之候虞庠就学未通背诵之规岂意宸衷曲记生日特令近职肃将朝恩钿器织文荣颁於御府兼衣骏驷宠集於藩房载省无能曷胜慈奬此盖伏遇尊位皇帝陛下钦延真?允廸天门廼眷本枝务隆恩典九霄流庆虽无报德之阶亿载承顔但罄因心之礼周章感惧倍万常钧
代辞兼中书令表
臣某言伏奉制命特授臣某官者上仪交举方毕於严禋纯锡诞均遽叨於茂渥省循所至震栗交深伏念臣性异生知识惭幼悟但以早承慈奬昭启郡封已视秩於三阶复兼劳於八舍加以七经初授方励於愚衷百行未彰动烦於圣训岂谓此者国家奉天尊祖祗荐鸿名类帝禋宗聿成大报祺祥方茂恩奬误加进左相之崇资广爰田之食赋唯仰延於真?实俯媿於无功伏望尊位皇帝陛下察以由衷轸其非据特颁朝旨追寝命书是则国体至公靡厚家人之爱材臣知劝免腾乡校之言恳激周章期於得请
代谢兼中书令表
臣某言伏奉制命特授臣兼中书令加食邑一千户食实封六百户者精真降佑茂集於上仪蒙幼何功首均於大庆恳章继上温诏靡俞仍俾断於来封难重烦於睿听拜受祗竦荣惧交深中谢臣闻昔者顺天以制官信赏以懋德所以西台之重观象於紫微右相之尊比崇於黄阁在於加邑亦用畴庸自非闻望素高亲贤莫贰含中履洁积行累功则何以登翊大猷出纳明命仰惟亨会弥慎隆名如臣者性本颛蒙才非秀跱夀街着辩曾未显於天资甲观分荣徒早承於圣?由是升华近卫列爵上公爰建节於近藩遂疏封於吉壤量能既浅昧进尤多而况年甫胜衣礼方就学忠孝惟宝初佩於格言经籍是娱未通於奥旨此者伏遇国家讲求钜典涓选灵辰镂温玉之秘文荐清都之丕号祗见袥室拜况阳郊既舍爵以策勳遽出纶而锡命俾冠八貂之列仍加五等之封真食兼增宠章尤茂窃自惟度深积腼慙继伏奏於公车愿追还於恩制嘉言都穆洊形敦谕之私渥泽频繁莫寝已行之命黾勉祗荷启处无从此盖尊位皇帝陛下茂拥天祺博延道?宠帝光之宝绪丰膝下之深仁是推不次之恩用表曲成之造敢不励诚夙夜逊志诗书鸣玉内朝永奉问安之礼承顔幄坐更勤侍膳之心庶渐称於慈衷用仰醻於宸造感拚之至倍万常钧
上谢恩物引表
臣某言伏奉制命特授臣某官者恩典有加拜受祗栗伏念臣仰承国庆幸托天枝爰在幼龄夙尘隆宠今者猥蒙朝命特启郡封进秩近司肇颁於美号兼荣右相仍广於爰田退省何功实繄鸿?此盖尊位皇帝陛下高明垂裕右飨延恩允彰宣哲之灵丕显在天之德务克昌於圣绪用诞降於多祥是致童蒙昧兹优渥唯当率遵方谷恭载宸慈诒厥之谋敢忘於对越聿怀之福更赖於宠绥祗报之仪具陈别奏周章恳激倍万常钧
代贺水清木连理表
妾言今月某日伏覩後苑奏有两处水清木各连理者鸣鸾展采瑞木聨芳仰观孕禧俯增大庆妾中谢窃以象舆载育表异於天资平露惟乔效祥於国政盖德风之醇畅致神物之蕃渊况在平柯尤彰美应伏惟尊位皇帝陛下绍宣鸿烈懋建远图天人之际已交禁园之芳挺异云枝内附茂昭混一之符华晷载阳式协中和之德焕珍图而有耀宣景铄以无疆妾限守宫闱莫陪警跸仰明休之允穆增率舞以攸深
接驾谢抚问表
妾言今月日某人至伏蒙圣慈特赐传宣抚问者星轺爰降丝旨旋颁仰戴鸿慈俯增丹恳伏念妾获尘中壼幸会昌期属法驾之省方已囘銮而复路爰趋近甸恭候先驱遽承郁穆之言俯谕眷怀之意荷恩荣而有耀醻覆育以无阶
第二表
妾言星使俯临丝言载谕祗膺睿造俯积丹诚伏念某幸托宸闱仰逢亨会属真区之巡祀诏法御以言旋爰诣近畿恭迎制跸遽被出纶之旨俯推乃眷之恩荷慈渥以何胜顾兢惶而靡措
谢进奉囘诏表
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 10:26:34-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>