<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="提要,卷一,卷二,卷三,卷四,卷五,卷六,卷七,卷八,卷九,卷十,卷十一,卷十二,卷十三,卷十四,卷十五,卷十六,河东集全文在线阅读,河东集全文在线下载,大玄古籍书库">
<meta name="description" content="文别集。宋柳开(947—1000)撰。十五卷,附录一卷。开原名肩愈,字绍先(一作绍元),意学韩愈、柳宗元;后改名开,字仲涂,谓“能开圣道之途”,号东郊野夫,补亡先生,大名(今属河北)人。开宝六年进士。曾官宋州司寇参军、右赞善大夫、常州及润州知州、监察御史、殿中侍御史。雍熙二年(985),因与监军争斗,被贬为上蔡县令,后复原职,知全州、桂州等地,徙沧州道病死。是集收默书、海说等论著一卷,。自传一卷,论、碑文、书、表、序等十三卷。附录收张景编柳公行状。开为宋代古文运动之先驱,集中《上符兴州书》、《应责》、《汉">
<title>河东集_柳开_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">河东集</span> <br/>
          作者： <span class="inputVal" id="bkauthor">柳开</span> <br/>
          朝代： <span class="inputVal" id="bkdate">宋代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">类书文集,文集,完结</span> <br/>
          字数： <span class="inputVal" id="bknum">[book_length]72186</span> <br/>
          说明： <span class="inputVal" id="bkdec">文别集。宋柳开(947—1000)撰。十五卷,附录一卷。开原名肩愈,字绍先(一作绍元),意学韩愈、柳宗元;后改名开,字仲涂,谓“能开圣道之途”,号东郊野夫,补亡先生,大名(今属河北)人。开宝六年进士。曾官宋州司寇参军、右赞善大夫、常州及润州知州、监察御史、殿中侍御史。雍熙二年(985),因与监军争斗,被贬为上蔡县令,后复原职,知全州、桂州等地,徙沧州道病死。是集收默书、海说等论著一卷, 自传一卷,论、碑文、书、表、序等十三卷。附录收张景编柳公行状。开为宋代古文运动之先驱,集中《上符兴州书》、《应责》、《汉史扬雄传论》等,反映其反对五代颓靡文风,主张以六经为榜样,提倡古文,宣扬文道合一等理论,为后来欧阳修诗文革新运动之先声。然其创作实践上成就不高,除《上窦僖察判书》平易而有文采外,大都辞语艰涩。蔡絛《铁围山丛谈》、盛如梓《恕斋丛谈》、王士祯《池北偶谈》,均对其文有评述。有《四库全书》本,《三宋人集》本,《四部丛刊》影旧抄本,题名作《河东先生集》。</span> <br/>
          封面： <span class="inputVal" id="bkimg">Z_19018.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]河东集
[book_author]柳开
[book_date]宋代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]类书文集,文集,完结
[book_length]72186
[book_dec]文别集。宋柳开(947—1000)撰。十五卷,附录一卷。开原名肩愈,字绍先(一作绍元),意学韩愈、柳宗元;后改名开,字仲涂,谓“能开圣道之途”,号东郊野夫,补亡先生,大名(今属河北)人。开宝六年进士。曾官宋州司寇参军、右赞善大夫、常州及润州知州、监察御史、殿中侍御史。雍熙二年(985),因与监军争斗,被贬为上蔡县令,后复原职,知全州、桂州等地,徙沧州道病死。是集收默书、海说等论著一卷, 自传一卷,论、碑文、书、表、序等十三卷。附录收张景编柳公行状。开为宋代古文运动之先驱,集中《上符兴州书》、《应责》、《汉史扬雄传论》等,反映其反对五代颓靡文风,主张以六经为榜样,提倡古文,宣扬文道合一等理论,为后来欧阳修诗文革新运动之先声。然其创作实践上成就不高,除《上窦僖察判书》平易而有文采外,大都辞语艰涩。蔡絛《铁围山丛谈》、盛如梓《恕斋丛谈》、王士祯《池北偶谈》,均对其文有评述。有《四库全书》本,《三宋人集》本,《四部丛刊》影旧抄本,题名作《河东先生集》。
[book_img]Z_19018.jpg


[book_title]提要
钦定四库全书　　　　　集部三
河东集　　　　　　　　别集类二【宋】
提要
【臣】等谨按河东集十五卷宋柳开撰开字仲涂大名人开宝六年进士历典州郡终於如京使事蹟具宋史文苑传开少喜读书卷慕韩愈柳宗元为文因名肩愈字绍先既又改名改字自以为能开圣道之涂也集中东郊野夫补亡先生二传自述甚详集十五卷其门人张景所编附以景所撰行状一卷蔡绦铁围山丛谈记其在陕右为刺史喜生脍人肝为郑文宝所按赖徐铉救之得免则其人实酷暴之流石介集有过魏东郊诗为开而作乃推重不遗余力绦说固多虚饰介亦名心过重好为诡激不合中庸其说未知孰确今第就其文而论则宋朝变偶俪为古文实自开始惟体近艰涩是其所短耳盛如梓恕斋丛谈载开论文之语曰古文非在词澁言苦令人难读在於古其理高其意王士祯池北偶谈讥开能言而不能行非过论也又尊崇扬雄太过至比之圣人持论殊谬要其转移风气於文格实为有功谓之明而未融则可王士祯以为初无好处则己甚之词也乾隆四十三年三月恭校上
总纂官【臣】纪昀【臣】陆锡熊【臣】孙士毅
总校官【臣】陆费墀

[book_title]卷一
钦定四库全书
河东集卷一　　　　　　　宋　柳开　撰默书
昔先生将没而遗此书也盖得之於心记之於言言虽有句句未成章或前或後皆离其辞莫贯其义景乃缉而联之名曰默书其言渊深而宏大非上智不能窥其极呜呼先生以数年之虑默而着之後必有默而观之默而行之者默之义远矣哉凡六百二十三言
夫有命有性有性有情得其性理之静至静至乐至动至忧至常忘机至乐忘宁求有於无无不有也求无於有有其无也无爲无所为万物熙熙有道有治道万物扰扰儒之爲教防乱也为功惟深所立固也作事能长所居安也天地之道生死者也昼夜之道动静者也易言其大也知大者王知小者亡南夏多也西秋先也故圣人用时小人用物君子用道小人用机良医之家其无亡也善葬之家其无昌也物久即敝事久即废善久必扬恶久必亡让失之守守失之侵侵失之陷陷失之乱乱失之除除失之絶小恶不戮大恶必生小善不奬大善不成小道不用大道不行终身为其善君子不足也一日为其恶小人有余也善亦不足争亦不足怨亦不足爱亦不足天下之害不足为大有不足而与之足成吾所欲忿赐半恩悦仇缓寃求大与小卒终无笑求小与大望求而拜家无母半无户国无臣半无人隂言其恶阳言其善臣道也公与之罚私与之赏君道也欺生所信密漏所亲作者默而若畏知也衆美询焉衆恶察焉上疑下欺君臣乃离有道以民用刑无道以身用刑【喜怒也】物性急其散疾物性缓其强半刚而细无不利柔而大莫能败迟速适时万事以宜示弱者必强示强者必弱有能者为无能亦有能也无能者为有能亦无能也兵惟力胜智儒惟言多行怯死无胜怯学无成兵败如鼠兵胜如虎进若决河止若断柯以死逭死为霸之事驰乱迹也思乱心也解人患在深解已患在浅拯弊多功拯危多德责之不及宁若救之不及也责失其心救得其心民无所役君为之役物无大焉所近必狎宰膳嗜也终所私也甘夺其味贫者不死非朝不华衣非宴不多味君子也民有四焉秀豪奸夺物从类聚善恶成焉南文尚讼北武尚杀非大极异为史不书行异无疑谓所奇也观异有思知所违也
名系【并序】
进士高生学慕韩愈氏为文名曰愈开重惜生难得也作名系一篇贻之
姓以辨其族者也名以别其身者也有善恶乃有憎爱以是亲疎益闲矣噫慕彼之贤名彼之名与其不慕也庶可矣与其为道也异哉名彼之名称之不若如彼之贤己有之古之贤者同其道愚者亦同其道非其称名同於身也舜不同尧之名放勲得如尧禹不同舜之名重华得如舜汤与文王武王亦不同名也孔子同周公之道不同名为旦也孟轲不名之为丘扬雄亦不名之曰丘与轲也韩愈之於儒也可谓专也已亦不名旦丘轲雄也止名之曰愈矣此数圣贤人者皆不同名而世皆谓之大圣贤人也则同矣岂在称已之身同其名乎若桀名放勲得为尧乎纣名重华文命得为舜禹乎管蔡霍三叔名之旦得为鲁周公乎使桓魋名丘七十子肯为师乎身名之名非有善与恶也同贤愚人之为道斯乃善恶也王丘名丘不为孔丘也刘轲名轲不为孟轲也况後其时而生乎学其道而师乎忍可名其名於已乎司马长卿慕蔺相如之为人名曰相如果与蔺相如为同乎为不同乎呜呼古今人是亦惑之甚矣李昪之臣名齐丘者为当时之人颇罪之也不师其为道不学其为人名其名於已之身尚可矣斯谓不知之者也苟师其道学其人故名其名於已之身安可为是乎己之贤己之材胜乎彼之贤彼之材善则善矣安在须名彼之名即方为善乎苟己之贤己之材不若於彼之贤彼之材名同而何益乎名古人之名者时亦多矣其人也居世立身果善者耶泛泛然视与息者耶譬犹贤愚皆曰人岂足怪哉开始慕韩愈氏为文章名为肩愈後乃释然悟其非也改之人於道罕得同日而为者必有先後耳先者知之告於後者古人之道也圣人作经籍以至书传记録在於简册皆告於後之人者也同其时见其人言其言亦告之者也知而不告之非君子也非古人之道也
字说
邕和其至也以世上之为大贤人之德欤太史公胡继周乐焦生之好乐慨然异夫时之後进者名生曰邕至道三年来自京师邕文章外通六经诸史百氏之言请字於开开因字之云世和世和邕之义也大块之间物顺於理和也物不顺於理何有於和哉天地和风雨霜雪以时隂阳节序不忒草木昆虫咸若稼穑粢盛乃丰苟不和即日月星辰错乱山岳河海崩竭饥馑疾疫相臻寒燠晦明失候君臣和邦国郡县以理兵民官吏尽诚要荒流蔡来宾礼乐刑赏无滥不和即奸邪中正混淆文物声名蠧弊谗佞诛戮大兴社稷宗庙是忧父子和孝慈生兄弟和友爱成夫妇和室家平朋友和信义行味之和食之安声之和听之乐色之和视之亲言之和闻之悦动以和遂其事居以和睦其邻惟善从和而生惟不善从不和而作以和取之犹不取以和与之犹不与惟和其难也惟不和其易也君子能其难也久而尤节之惧变生焉小人能其易也暂而尤忘之喜怨行焉呜呼是和其可小哉太史公为生名邕宁无念也开字生以和宁异思也今天子新即位绍二圣遗烈将用邕和也邕其和之世也开爱生之为人作字说遗焉
续师说【有序】
昌黎先生作师说亦极言於时也谓夫今之士大夫反不若巫医乐师百工之人嘘可悲乎诚哉尚其能实乎事而未原尽其情予故後其辞而作续师说云
师之所以为道也皆可就而学矣上之人资以发乎性也中之人导而使本其善絶其不善也下之人虽至愚也犹胜乎不闻而果溺其恶矣况其人之贤愚性实一也幼混而桀然岂能自殊也迨长而成分矣吾何以是而言哉以夫孔子之门人其大也三千其博也六万未必皆其上智矣中岂无其下者耶其所以不流於恶而悉为善以其训习之故也苟悉上智也何独七十子是称哉谓夫设有不善者今而不闻也即有之当肯昔为蔽匿乎圣贤其何纯焉盖师之益於人良是矣乃吾言贤愚之性无殊焉在乎师与不师也故所以世不可弃其师人不可定其性师存而恶可移师亡虽善不能遽明也天之生人贤愚也造化之道矣吾谓若然者师可教而能易之力其与造化敌乎何可轻其师哉今世之人不闻从师焉善所以不及於古恶乃有过之者而复日新焉虽师教之不传犹能万一其有善者赖古书之存得而见之若是也将亡之即奈何乎学而为心与古异也古之学者从师以专其道今之学者自习以苟其禄乌得其与古不异也古之以道学为心也曰吾学其在求仁义礼乐欤今之以通其神为心也曰吾学其在求王公卿士欤大之以蕃其族小之以贵乎身曰何师之有焉苟一艺之习巳也声势以助之趋竞以成之孰不然乎去而是以不必从乎师矣古之志为学也不期利於道则不学矣今之志为学也不期利於身则不学矣舍是则农兵商工之心为也与其朋共言之必曰吾何时其出矣仕遂吾身也彼之坐者亦曰然上位之人诱下也则亦曰善从於世善附於人俟取其禄位而来余慎无为已所知也呜呼举天下而孰见从师与专道者矣斯不足责也若是师之於今何能得於世哉吁人之不识其利也愚甚乎苟今能从於师则已迨夫古人矣而复兼彼圣贤之经传广而在於道也不其易於力而速其神乎安知古人之从师能若於今人之从师也斯皆莫有趋而识之者时咸背涂而远走之岂不可惜也哉斯乃非夫师之不行於人盖夫人之自不幸其已者也
海说
夏禹理水东入於海百川会流混彼而注能纳是水者谓乎处下也且水注其内自古至今无暂息焉固有盈而溢之时也既不闻有盈而溢之其水是归何地也夏禹既能理之必能知之矣所以不言者隂阳运化之道自然往复也历代言之者多矣皆不究其本讹乱其辞或言纳於尾闾矣或言注於大荒之中矣其余言者不复正其所说且言尾闾者是羿射落之日也落之为石其大千里炎炽其质故能渗纳其水焉且言注於大荒之中者言大荒之中有天台之山有不勾之山有融天之山海水或东入焉或南入焉或北入焉以予言之皆非也言尾闾能渗纳其水以其炎炽也且物有燃之於火炎炽极焉以水沃之不过一二即氷然不复能渗纳水矣且海自古已来积衆之水多矣若尾闾能渗纳其水岂至今炎炽乎以海沃之固亦氷矣物之情与人之情岂远哉尾闾苟不氷而能渗纳其水即必有物常燃之矣但未知燃尾闾者用何物耳是知尾闾之说虚诞也已其言海水入於大荒之中山也是大荒之山内别有纳水之地未知其水竟在於何也若有纳水之地亦与此同海矣岂此不能纳而彼能纳之也其说亦以诎矣予以为天地若人之身江河若人之血人身之有血常会於脑会而复散归於四支之中苟会於脑积而不散即卒成疾矣疾成於内人亦殒其命也运而不竭是能动转手足变易神气为物之灵也为命之固也江河於天地之间亦若是耳流会於海复入於土散乎四维居地之下使地能厚载万物者以水扶之也且掘地逾於寻丈则必有泉涌而出矣以是而言岂不然乎苟若会流於海无所散入则浪溢天地垫溺生聚安足胜也是知百川之朝於海不能纳而涸之也亦复循环天地之中东而复西南北从矣隂阳运化理在於此又天地之气结为山融为川结为山者古有所定大小高卑名数无其改易融为川者则流而不止浩浩奔涌岂融为川者即往而忘返结为山者古今定矣融为川者古今亦定矣又或言海有大鱼曰鰌身横於海之中朝出其穴海乃潮焉暮入其穴海亦潮焉鰌之出入有节故潮之朝暮有期此之说鰌之出入能致海有潮之进退也是其穴与海相侔也未知海之何地乃能容是穴也又为虚诞甚矣予以水者凝隂之气所成大凡隂阳之气皆自下而升乎上日出而阳盛日入而隂胜若夫旦之有潮以其阳气发於地中隂气上散水以阳逼之故从隂气以溢乃朝有潮焉夕之有潮以其隂气发於地中阳气上散水以隂扶之故从阳气以浮乃暮有潮焉此之数说於海者皆不可闻於人也然说於此者未必彼非而我是彼虚而我实以情测之以理究之即我之说为当矣虑其好迂怪之徒冺絶吾言故着其辞以广於我之徒也
应责
或责曰子处今之世好古文与古人之道其不思乎苟思之则子胡能食乎粟衣乎帛安乎於衆哉衆人所鄙贱之子独贵尚之孰从子之化也忽焉将见子穷饿而死矣柳子应之曰於乎天生德於人圣贤异代而同出其出之也岂以汲汲於富贵私丰於已之身也将以区区於仁义公行於古之道也己身之不足道之足何患乎不足道之不足身之足则孰与足今之世与古之世同矣今之人与古之人亦同矣古之教民以道德仁义今之教民亦若以道德仁义是今与古胡有异哉古之教民者得其位则以言化之是得其言也衆从之矣不得其位则以书於後传授於人俾知圣人之道易行尊君敬长孝乎父慈乎子大道斯道也非吾一人之私者也天下之至公者也是吾行之岂有过哉且吾今恓恓草野位不及身将以言化於人胡从於吾矣故吾着书自广亦将以传授於人也子责我以好古文子之言何谓为古文古文者非若辞澁言苦使人难诵读之在於古其理高其意随言短长应变作制同古人之行事是谓古文也子不能味吾书取吾意今而视之今而诵之不以古道观吾心不以古道观吾志吾文无过矣吾若从世之文也安可垂教於民哉亦自愧於心矣欲行古人之道反类今人之文譬乎游於海者乘之以骥可乎哉苟不可则吾从於古文吾以此道化於民若鸣金石於宫中衆岂曰丝竹之音也则以金石而听之矣食乎粟衣乎帛何不能安於衆哉苟不从於吾非有不幸也是衆人之不幸也我岂以衆人之不幸易我之幸乎纵我穷饿而死死即死矣吾之道岂能穷饿而死之哉吾之道孔子孟轲扬雄韩愈之道吾之文孔子孟轲扬雄韩愈之文也子不思其言而妄责於我责於我也即可矣责於吾之文吾之道也即子为我罪人乎
河东集卷一

[book_title]卷二
钦定四库全书
河东集卷二　　　　　　　宋　柳开　撰东郊野夫传
东郊野夫肩愈者名也绍元者字也不云其族氏者姓在中也家於魏居邻其郭之门左故曰东郊也从而自号之故曰野夫也或曰子邑处而曰郊士流而曰野无乃失乎野夫对曰吾以爲郊子以为邑矣吾以为野子以为士矣吾宁知郊不为邑士不为野是果能质其名之在哉苟不果吾斯不失矣野夫居於家则称曰东郊出於旅则称曰魏郊以别内外之异也野夫性浑然朴而不滞淳而不昧柔知其进刚知其退推之以前不难其行揖之於後不忿其勇来者虽仇而不拒去者虽亲而不追大抵取人之长弃人之短利不能诱祸不能拒晦乎若无心茫乎若无身不以天地之大独为大不以日月之明独为明风雷不疾其变岳渎不险其固人莫之识也与其交者无可否无疑忌贤愚贵贱视其有分久与之往还益见深厚或持其无赖之心者谓其真若鄙愚人也即事以欺之复有以一得便再以其二三而谋从计其利虽後已或自败野夫与始亦无暂异竟不言之然终不能善於人耳汝苟周於人即何有不汝丰美乎汝见盗之为行乎其为残贼污恶虽父母亦不能容耳反有同类而相感者尚皆殒身拒害有以甘心为交之终始也盖无他能感彼心以尽我诚也盗之犹若是矧汝辈皆良民乎慎勿若此也仇闻之者或相解去焉野夫家苦贫无继夕之粮无顺时之服年始十五六学为章句越明年赵先生指以韩文野夫遂乐得而诵读之当是时天下无言古者野夫复以其幼而莫有与同其好者焉但朝暮不释於手日渐自解之先大夫见其酷嗜此文任其所为亦不责可不可於时矣迨年几冠先大夫以称讳野夫深得其韩文之要妙下笔将学其为文诸父有於故里浮屠复浴室者令野夫为记以试之野夫时卧疾中授其言期望矣一旦徵牋墨於病榻出辞以作文无点窜而成家大以为异事遂腾闻於外之好事者咸曰不可当矣复有怒而笑之者曰痴妄儿言将我独复其古家何姿容乎??然大徧於人口矣诸父兄闻之惧其实不誉於时也诫以从俗为急务野夫略不动意益坚古心惟谈孔孟荀扬以为企迹咸以为得狂疾矣後日有制作出於时衆或有下之者乾德戊辰中遂着东郊书百篇大以机谲为尚功将余半一旦悉出焚之曰先师之所不许者也吾本习经耳反杂家流乎衆闻之益不可谓测度矣厚以化俗为异焉凡所与往还者悉归其指诏亦以为轲雄之徒也捧书请益者咸云韩之下二百年今有子矣野夫每报之曰不敢避是愿尽力焉或曰子无害其谦之光乎对曰当仁而不让者正在此矣或问退之子厚优劣野夫曰文近而道不同或人不谕野夫曰吾祖多释氏於以不迨韩也开宝初又着东郊野史传九十篇或曰子何以作野史对曰野夫之所职也或曰何谓野史对曰在其国史之外不书者吾书为野史也或曰子於司马氏范氏班氏三家何如也对曰司马氏疎略而核辨泛乱而宏远班氏辞雅而典正奇简而采摘下乎范氏不迨二家也多俗气矣吾之所述居二家之良者或曰将何用乎对曰用之即有用於世否虽先师之书为长物耳用不用在於世吾何知哉野夫以古之人不能究天地之真海之容纳经之所出乃作天辨海说经解三篇大能摭其事而证其非昔贤之所不能及者也而以所着文章与韩渐异取六经以为式或曰子何始尚而今弃之对曰孟荀扬韩圣人之徒也将升先师之堂入乎室必由之未能者或取一家以往可及矣吾以是耳汝辈有能如吾可至矣野夫时年始二十有四後二年别立传以书焉号曰补亡先生也
论曰东郊野夫谓其肩斯乐古道也谓其绍斯尚祖德也退之大於子厚故以名焉子厚次之故以字焉复以其同时而出同道而行今取之偕行信得其美观其文章行事烈烈然统二公也不为过矣
补亡先生传
补亡先生旧号东郊野夫者既着野史後大探六经之旨已而有包括扬孟之心乐为文中子王仲淹齐其述作遂易名曰开字曰仲涂其意将谓开古圣贤之道於时也将开今人之耳目使聪且明也必欲开之为其涂矣使古今由於吾也故以仲涂字之表其德焉或曰子前之名甚休美者也何复易之不若无所改矣先生曰名以识其身义以志其事从於善而吾恶夫画者也吾既肩且绍矣斯可已也所以吾进其力於道而迁其名於己耳庶几吾欲达於孔子者也或曰古者称已孤不改若是无乃不可乎先生曰执小礼而妨大义君子不尔为也乃着名解以袪其未悟者衆悉以为然先生始尽心於诗书以精其奥每当卷叹曰呜呼吾以是识先师之大者也不幸其有亡逸者哉吾不得见也未知圣人之言复加如何耳尤於余经博极其妙遂各取其亡篇以补之凡传有义者即据而作之无之者复以出辞义焉故号曰补亡先生也先生凡作之书每执笔出其文当藁若书他人之辞其敏速有如此无续功而成之者苟一举笔不终其篇虽十巳就其八九亦弃去不复作矣衆问之先生曰吾性不喜二三而为之者方出而或止之辞意遽纷乱纵後强继以成之亦心竟若负病矣或问之曰子之补亡篇於古不足当其逸於今不足益其存无妄为乎先生对曰然纵不能有益於存亡庶胜乎无心於此者也既而辞义有俱亡不知其可者虑人之惑先生即皆先立论以定其是非用质其旨要先生尝谓人曰夫六经者夫子所着之文章也与今之人无异耳盖其後之典教不能及之故大於世矣吾独视之与汝异耳先生乃手书九经悉以细字书之其卷大者不过满幅之纸古谓其巾箱之者亦不过矣以故诵之日尽数万言未尝废忘有讲书以教後学者先生或诣其精庐适当至虞书尧典篇曰日中星鸟以正仲春说云春分之昏南方朱鸟之星毕见观之以正仲春之气也先生乃问曰然夫云日中星鸟以正仲春者是仲春观朱鸟之星以正其候也且云朱鸟者南方之宿以主於夏也既观其星以正其候即龙星乃春之星也春主於东可观以正其候也今何不云是而反观朱鸟之星何谓也说者乃不能对惟云传疏若是无他解矣先生挥其座者曰起前吾语汝夫岁周其序春居其始四星各复其方圣人南面而坐以观天下故春之时朱鸟之星当其前故云观之以正仲春矣四座无不拜而言曰先生真达於经者也所以於补亡不谬矣先生於诸经若此者不可遍纪先生又於诸家传解笺注於经者多未穷达其义理常曰吾他日终悉别为注解矣大以郑氏笺诗为不可曰吾见玄之为心务以异其毛公也徒欲强已一时之名非能通先师之旨且诗之立言不执其体几与易象同奥若玄之是笺皆可削去之耳又以论语集解阙注者过半曰古之人何若是吾闻韩文公昔重注之今吾不得见吾将下笔又虑与韩犯使吾有斯艰也天乎哉先生每读中说叹曰後之夫子续六经矣世敝道否吾家不克有之甚乎年之始成也逝矣天适与其时行之为事业尧舜不能尚也苟不死天下何有於唐哉先生以房杜诸子散居厚位叶佐其主遇其君不能扬其师之道大其师之名乃作书以罪之先生所行事人咸以为非可与伍范诗有复古之什以颂其德以其先生能敦复於古故赋复古以其能行仲尼之道故赋阙里以章别当世之人能作野史故赋踵孟以其能解释子云之书故赋先雄以其或笔削其韩文之繁者故赋删韩以其将求太常第故赋多文以其必首冠於四科故赋高第以其後天王俾不家食故赋出禄以其将果得其位则指南於吾道故赋指南末以释经终其篇谓其章明经旨永休於世用故赋释经先生见之曰范果知我矣天之未丧斯文哉天之若丧斯文也则世无范矣范无是言矣开宝中先生来京师遂刻石为记於补亡亭内以志其已之事後从仕於世而以行其道焉
论曰孔子没经籍遭秦之焚毁几丧以尽後之收拾煨烬之余者得至於今用之也其能继孔氏者轲之下虽扬雄不敢措一辞以至亡篇阙而其名具载设虚位使历代诸君子徒忿痛而见之矣故有或作而补之者大亦不能过其百一力盖不足继也隋之时王仲淹於河汾间务继孔子以续六经大出於世实为圣人矣是以门弟子佐唐用王霸之道贞观称理首永十八君之祚尚非其薰恒辈之曾及也於乎知圣人之道者成圣人之业矣吾犹不得见王氏之书乎观夫补亡先生能备其六经之阙也辞训典正与孔子之言合而为一信其难者哉若王氏之续六经盖自出一家之体裁比夫补亡篇力少殊耳所谓後生可畏者虽经籍尚能补之矧其余者哉不可谓代无其人也
韩文公双鸟诗解
余居东郊府从事高公独知予开宝中授以昌黎诗三百首间与之会即赓诵评其尤至者一日予咨曰双鸟诗何谓也公曰得无若刺时之政者乎予因而悟之与公言异故作辞解之以编於後
高公子奇曰双鸟者当其韩之前後斯执政人也一以之仕一以之隐本异而末同故曰落城市集岩幽殊以别也下之言盖以其为奸诡比将坏其时也未知斯孰耳予解曰不然大凡韩之为心忧夫道也履行非孔氏者异端矣忿其正日削邪日寖斯以力欲排之位复不得极其世权复不得动其俗唱先於天下天下从之者寡背之者多故垂言以刺之耳公曰何谓也予曰作害於民者莫大於释老释老俱异端而教殊故曰双鸟矣谓其曰此名也以非仁义礼乐父子君臣之类也其所从来俱不在中国故曰海外来也後渐而至故曰飞到中州也公曰若是言之释之兴也乃西始矣老之兴也子何云俱不在中国者乎昔老耼着二篇之书以授其关令而乃西逝矣是自此而起矣子如是无乃误辨韩之旨哉予曰然且耼之昔在中国也不以左道示民矣暨西出函关入身毒以成其教故欺之以神仙之事用革其心而後教乃东来与昔之书果异耳是非中国之兴也故韩俱云若是矣夫释之为教也务当民俗奉之架宫崇宇必处都邑故曰一鸟落城市也老之为教也务当自亲其身收视反听栖息山林以求不死故曰一鸟集岩幽也谓其不得相伴鸣也以其二教之虽来而未甚明於世各冺然也言三千秋者以其时久而极言之也既未得明其教其言亦未能大尽於物故曰各闭其口而衔乎万物也後之正道渐衰浮妄之风渐盛故比之春风焉谓其卷地而起以其举世悉如之也百鸟皆飘浮者衆邪以兴也释老乃得竞出而扇於民久益张矣故曰两鸟忽相逢百日鸣不休也有耳者聒皆聋有舌者反自羞谓其能恢诞而繁文他莫及也百舌谓百子也从来多善於着书以乱夫子之道故曰旧饶声从此低头不能出其上也得病谓其道或世不用之冺冺遂至死乃休矣世既炽耀其释老也讹惑於上下之人极之又不可究其根无之又不能免其机遂皆欲舍其生而从矣其间有忿而殊其衆者能大其休声以愬於上故曰雷公告天公以假为喻百物须膏油者使世将复其不败於生矣故托言云自从其两鸟鸣而雷光聒亦【缺】矣盖谓其帝王之道不能光行於天下也或有哲智之人将斡运其世务或诛或殛以全其变则惧所以言之有素也乃停留其造作而故云怕嘲咏矣挑抉其草木诛求其虫鼠谓其无所漏脱於幽微也苟世不息其如此则咸畏其或生或死或罪或福莫知其涯而愁忧矣故云不停两鸟鸣百物皆生愁也自此乱而其时无春秋矣日月亦莫纪其序矣大法亦失其九畴矣周孔之道亦絶灭矣故曰周公不为公孔丘不为丘也若此乃释老之教果遂分焉虽行於世也各有拘其时政矣故曰天公乃怪而各囚於一处也然後世得不全絶其言他道者乃云百虫百鸟鸣而复啾啾矣教之既有其限不混然而使惑民也各守其方省度矣故曰既别其处而能闭声省僭尤也尚复民之信奉者衆耗於世而害於物曰亦不知其厚矣率四海之大几被其困焉故曰朝食其龙千暮食其牛亦千饮河生尘而饮海絶其流也其末句云还当三千秋更起鸣相酬者谓其後必不能终如此矣复有其甚惑者久而见兴也不限其时而云久也故以三千为言焉斯惟韩之在释老罪非其他也公以为如何公曰若子之言韩之诗亦云是矣然子能识之信子於韩氏也达其玄微也哉
扬子剧秦美新解
昔人咸谓斯文媚莽之辞也法言孝至篇曰周公以来未有如汉公之懿者云称未簒之前莽实伪貌而近如是亦可庶免乎曰剧於秦而美於新扬子之全德此焉亏矣今承往言亦曰然也呜呼下汉氏几千年无一人识雄之旨盖君子微言而首比於恶者也或曰子独异而将说之何哉是必果能直其雄之志者乎子曰吁扬氏之志讥莽而非媚也谓美之称曰剧之类也且夫目其辞云是者其旨悉存于间也夫秦之为不道其恶也有天地而未有之矣今引而言之秦剧也取而比之曰新美也是新无比於五帝三王非有其善也比於秦而褒贬之是其有不善与秦上下也故曰剧秦美新矣大凡褒贬於人取其善恶类而较其优劣也善者必以善类比之恶者必以恶类比之如称尧舜云者兼而是同其善也桀纣云者兼而是同其恶也类而较之也如曰善必以恶较之即一善而千恶其善自显矣恶必以善较之即一恶而千善其恶亦自显矣何复枉其功乎未见较其善恶者有云尧桀也舜纣也必曰如尧舜桀纣云故今扬子是云如是也剧其秦谓恶甚也焚诗书大宫室起长城廵天下兼灭其宗周也故曰剧也美其新谓其恶少异於秦也虽其窃汉祚与灭宗周同且无诸秦之所大恶也故曰美也又夫汉德不如周享国日浅王道不成虽周之衰经日巳久下劣诸侯然其灭者秦当其大逆也故曰秦剧也新美也斯又圣贤之深旨在於周汉也孰可识之乎或曰子言斯即然矣其何下之辞云云乎予曰下之辞云云者盖蔽其名讥之所寓也若显而辟之即君子微旨何在焉祸且及矣凡扬子之是言也逊惠者也首亦至於斯焉言苟不隐其志後苟不晦其前则不可也或曰然诗三百讥刺者过半且其篇曰某篇也是所怨於时之王者也下其辞未有如子称雄之文将若是也予曰吁异乎时不同事且殊矣凡诗书之作出自夫子当时之人何能有焉盖圣人观前事而继言之所以垂烱戒於後非如夫扬子亲居於莽之下也或曰若而言是终不敢继其始晦不敢敌其明即曷若不言乎叔孙对於二世也伪媚其言而免於祸盖上之所发问而不得已而言也且雄非有叔孙之名莽无二世之问何如是哉予曰吁当莽之时扬子不得不自言也凡人仕於世大小之分各异矣当大而不为之大即事之失也当小而不为之小即事之僭也且叔孙无居於扬子之位扬子有过於叔孙之名位而拘之名而累之扬子须异於叔孙也在於分之事使然也叔孙若昔如扬子不待问而言之也则不能免後代而诛其名也扬子若今如叔孙必待问而言之也即不能免当日之害其身也士之遭於不道也居其迩者祸切之处其远者祸间之危行以言逊能者可避乎患也尚时有罹其辜者焉况扬子之懿若是而人乎与世当不同也莽固知耳苟不有言即莽疑不足於己也必甚矣子不闻乎闭门而着书也尚有投阁之祸几死焉如是扬子果得不自言之以进耶鸣呼知扬子者在於斯罪扬子者在於斯昔之所谓後世复有如我者知我矣其於余也得不尽若此之类者乎
河东集卷二

[book_title]卷三
钦定四库全书
河东集卷三　　　　　　　宋　柳开　撰汉史扬雄传论
子云作太玄法言本传称非圣人而作经籍犹吴楚之君僭号称王盖天絶之呜呼且子云之着书也非圣人耶非圣人也则不能言圣人之辞明圣人之道能言圣人之辞能明圣人之道则是圣人也子云苟非圣人也则又安能着书而作经籍乎既能着书而作经籍是子云圣人也圣人岂异於子云乎经籍岂异太玄法言乎圣人之貌各相殊圣人之辞不相同惟其德与理类焉在乎道而已矣若非圣人而作经籍则其所书也不若於经籍矣言无章行无法是曰经籍乎人可诬曰经籍乎比之吴楚之君吴楚之君窃位而冒名悖於道者也天宜伐而絶之子云务教而利时顺於道者也天岂罪其为是乎天能絶吴楚之君而僭窃则天甚明矣天既甚明固能罪恶而福善即吴楚之君可罪子云可福也若反同吴楚之君而罪子云是天明於恶少而不明於善也多矣班孟坚称诸儒之言曰是当时耻不及雄而谤之者也不可从而书矣凡为史之任在乎正其得失而後褒贬之得失此不能正况其褒贬乎所谓孟坚有良史之才者予於此不曰良史也
太甲诛伊尹论
汲冢书纪年称伊尹放太甲於桐尹乃自立暨即位於太甲七年太甲潜出自桐杀伊尹乃立其子伊涉伊奋命复其父之田宅而中分之杜氏注春秋左氏经传既终始获是书因记於後意有惑其事乃曰左氏传伊尹放太甲而相之卒无怨色然则太甲虽见放还杀伊尹而犹以其子为相也此为大与尚书叙说太甲事乖异不知老叟伏生或致昏忘将此古书亦当杂记未足以取审也余以为元凯之不章明於此也非耳且伊尹相汤功其大矣太甲嗣位书称不惠於阿衡尹作书以训之甲再不听命尹乃营桐宫以放太甲甲能迁厥德改厥行既三年尹奉以复其位书有太甲三篇载其事其上篇曰王徂桐宫居忧克终允德孔氏传谓往氐桐宫居忧位能思念其祖终其信德也其中篇曰惟三祀十有二月朔伊尹以冕服奉嗣王归於亳谓其甲既终其信德尹乃复之也尹遂作书美之曰皇天眷佑有商俾嗣王克终厥德是其甲能易成其善也甲遂听其言而谢已过曰拜手稽首云尹乃复训以後书盖以甲之知其先王之法度可与居於位也尹既正其甲於不道已老将告归复作咸有一德之篇以戒於甲书曰伊尹既复政厥辟将告归乃陈戒於德又有沃丁篇序云沃丁既葬伊尹於亳咎单遂训伊尹事作沃丁今虽其辞已亡独孔氏传曰沃丁太甲子伊尹既致仕老终以三公礼葬训畅其所行功德之事乃作此篇以戒也是其甲与尹始终事蹟之毕见於此竟无言诛尹之说又有伊陟相太戊作咸乂之篇是其子复佐於後王也亦不云甲复立其子也又有高宗说命之篇曰昔先正保衡作我先王下云格於皇天尔尚明保予罔俾阿衡专美有商是其後王极诵其先臣之休烈以冀说企及也又周书君奭篇云在太甲时则有若保衡在太戊时则有若伊陟是其君臣悉见其父子间保全令德也元凯以纪年之辞遽惑於此苟伊尹为臣能放其君是其政在尹也能制於甲矣岂甲反能以不道害之乎且尹之相汤伐桀以成其功民咸知尹而辅矣复以其自立为君而又七年以永其位若是何有甲之所能哉既云尹乃自立是因事而夺君位也为逆甚矣太甲能潜出以诛之岂其反用其子乎必以反用其子其子果肯以平心而事其甲乎尽道而佐其甲乎足以明其纪年之文矣夫子没後诸国杂乱编记者也不足取耳元凯不自悟反疑伏生以老耄恐致昏忘一何甚哉且安国叙书云济南伏生年已过九十失其本经口以传授裁二十余篇後至鲁共王坏孔子宅於壁者考论文义定其可知者又得二十五篇是其伏生当时所诵之书於壁间科斗古文证定其真伪也亦无误耳其所误者舜典合於尧典益稷合於臯陶谟盘庚三篇合为一康王之诰合於顾命序悉言之备矣苟伊尹实诛即前数篇之书凭何而作出既无所作而出伏生有误即古文科斗寻亦证矣何其汉代诸儒暨安国亦若是耳独舜典已下能辨之哉倘伏生之有昏忘而安国之徒何在焉是以伏生所记之书胡得其误也元凯之知且识也何可更言或致昏忘哉此事尤甚昭然也若曰将此纪年之书疑其杂乱未足以取审则察以前事止可独曰此是若是有所杂乱者不可兼曰老叟之昏忘也果是真伪不分矣或曰纪年之书皆科斗文字非秦汉之所书也斯非子谓六经皆孔子之撰述者於家有殊古史孔子异其伊尹太甲事以成其书训於世耳汲冢之书勿是其世之本耶壁间之者勿是其家之书也予曰然若吾所谓夫子之所作固然矣且夫子之大圣公是而公非观虞夏以来之事各因其微而彰其巨必以质其本矣岂独於商也有所私而易其元乎或曰子谓诛尹之说既为非矣且太甲居桐三年天下其谁是君纪年谓尹乃自立者此勿有所赖欤予曰古者君丧嗣立谅闇者三年百官总己以听於冢宰时惟太甲於元年以被放三年而复之伊尹实居冢宰之位总百官以治非以自立也书所谓既复厥辟者足以明之矣或曰马迁氏纪云汤崩子太丁未立卒乃立丁之弟丙为君丙即位二年而崩立丙之弟仲壬为君仲壬即位四年而崩伊尹乃立太丁之子太甲是为元年尹作伊训之类之书也如是成汤既没太甲元年伊尹作伊训肆命徂后也又其纪之下辞云太甲既立三年不明伊尹放之桐其太甲篇云惟三祀十有二月朔伊尹以冕服奉嗣王归於亳传谓汤以元年十一月崩至此二十六月三年服阕也其纪年称仲壬即位卿士伊尹崩而立太甲大与马迁之纪颇同而独孔氏之书年祀帝王有此差异孰为非乎予曰迁之书与纪年之书若等类也皆非圣人之作矣有所自不明白其事耳或曰然何其马迁之书其下之辞纪太甲之反政与伊尹之卒之类无所异其商书也予曰迁之着此书当其时盖欲自广耳执而一纪其经之事又惧其皆孔子之言於己无所大也须以参杂外之书用混其本矣斯亦不足致心於二三盖诸国之杂乱者也呜呼君子尝谓慎其所为也盖惧其若此之惑於後也
李守节忠孝论
我国家有天下之年将以文绥万民不以武靖四方盗筠结叛?泽州以死其子守节以潞下待罪皇帝命舍之反授单牧国史载其事呜呼若守节也胡为生哉夫君臣以义立父子以亲居义苟不胜其亲则先其父而後其君矣亲苟不胜於义则先其君而後其父矣臣子有国家而成身有忠孝而立行不幸或不得其两全则俯其一以免汚名也止可亡身以存行不可忘行以存身若守节也於君不见其义於父不见其亲败家而烦国絶忠而灭孝万世之罪人也或曰守节之事胡为不见义於君不见亲於父也予曰夫义者道也亲者情也道所以出於世教情所以生於天然出於世者不可以违生於天者不可以逃且守节之父谋逆之始不能尽谏以制其乱烦君於深虑劳师於厚伐已复从之是於道也失其义矣父既成於大逆死於不善安而顾其败忍而居其後是於情也失其亲矣或曰守节非不以谏其父其父不听之祸心久萌奸朋固谋暨其父死斩佐卒以降如是无乃可免於此哉予曰不然谏之不以极其道不如不谏矣夫谏有三焉有公谏有力谏有死谏公谏者评其事之可否论其端之始终折其长短取以逆顺是为公谏也力谏者彼衆以是我独以非评其不道以极其言称其大祸以惧其意进不以退久不以止是为力谏也死谏者言既不从情既不移可杀己身以厌彼志是为死谏也如此始谓极其道耳且守节岂能有是哉取其公谏也则不能明於言取其力谏也则不能用其诚斯二者尚未果矣矧能以死谏之乎或曰古所谓三谏不从则随而泣之若守节之谏其父也必以力谏矣言必极於败祸事必阻於凶奸如谓之随而泣之者守节於父也莫得其道哉予曰古之所谓泣谏其父者岂在父为大逆乎叛君谋国残民兴师耶或曰父之事既异于古子之谏又加於古复何使谏乎予曰可以死谏矣或曰子之意谓死谏也以其筠之性既酷暴而隐忍莫若以其谏不止而被诛於父也予曰不然言不见听乃可当其父之前衆之中大乱而呼曰今此之乱违天地欺日月鬼神亦所以待诛也愚夫亦所以不为也我言不从汝逆必行败而吾亦被戮矣我不若先其汝败而前自死以免其名为背君之贼也观汝之辈後日死且百毒而加身不及吾之万一耳而後或刺刃以明心或扼喉以断气苟实以力谏不从即可用此以谏矣且不闻守节之有是哉安能存其亲之情於父也或曰若是守节既不能之失於孝也故闻命矣其所以斩佐卒降重城莫於君也有忠乎予曰夫斩佐卒降重城盖以其父巳败势已倾不得已而为矣或曰苟守节之无是心即不斩且降矣乃其夙志不有其助父於逆背君以叛当父未死之前虽欲行而被其所拘未能也既父之死而遂成其志矣予曰若谓以父之所拘未能也即可窜身驰匹马归朝廷待罪於阙下以明己之不从父於逆用免其恶名也是其谏於父力不能制其乱於君诚不敢失其节也何其父败已死而谓夙有志而拘所不能行也纵实有之已亦何自辨其心哉或曰然苟守节能若子之言逃归阙下设父如此而後败死於外当有他人肯以斩其佐卒以重城降乎苟非其守节即不如是矣予曰夫作叛者筠为主矣筠若不固其祸机虽奸党百万何能作乎主既已亡其下何为勇哉一以失其势二以惧其死三以畏他人之先四以变有利於己有此四者孰不降乎何在独守节而能哉或曰夫守节之当是时也甚幼耳年始迨冠成长於富贵之中未能知其人事矣非不能如子之言予曰若谓其幼而未能知人事即何其见父之败能来降乎苟实幼而未能知人事即亦不能有此也盖其卖君父以藏志观存亡以射利万代之奸贼也甚其父之为不道矣或曰皇帝何赦之反授以位乎予曰皇帝御民赏罚各从其取舍也於彼为之即不忠不孝也於我取之亦是其大过而少有功矣或曰子若立朝廷将奈守节何予曰吾若居禄位立朝廷虽皇帝以赦之吾疏请以杀之用谢其天下之忠臣孝子也
代王昭君谢汉帝疏
臣妾奉诏出妻单于衆谓臣妾有怨愤之心不是知臣妾之意也臣妾今因行敢谢陛下以言用明臣妾之心无怨愤也夫自古妇人虽有贤异之材奇畯之能皆受制於男子之下妇人一挫至死亦罔敢雪於心况幽闭殿廷备职禁苑悲伤自负生平不意者哉臣妾少奉明选得列嫔御虽年华代谢芳时易失未尝敢怨尤於天人纵絶幸於明主虚老於深宫臣妾知命如是也不期国家以北敌未庭干戈尚炽代马南牧圣君北忧虑烦师征用惜民力徵前帝之事兴和亲之策出臣妾於掖垣妻匈奴於沙漠斯乃国家深思远虑简劳省费之大计也臣妾安敢不行矣况臣妾一妇人不能违陛下之命也今所以谢陛下者以安国家定社稷息兵戈静边戍是大臣之事也食陛下之重禄居陛下之崇位者曰相宜为陛下谋之曰将宜为陛下伐之今用臣妾以和於戎朝廷息轸顾之忧壃场无侵渔之患尽系於臣妾也是大臣之事一旦之功移於臣妾之身矣臣妾始以幽闭为心宠幸是望今反有安国家定社稷息兵戈静边戍之名垂於万代何有於怨愤也愿陛下宫闱中复有如臣妾者臣妾身死之後用妻於单于则国家安危之事复何足虑於陛下之心乎陛下以此安危系於臣妾一妇人臣妾安敢无辞以谢陛下也
重修孔子庙垣疏【李准拾遗请作】
儒宫荒凉久矣噫天下太平厥道斯用会府之下尊师者吾未见也圣人礼法行於天地间万物赖之而相养苟一日暂废则日月昏隂阳错岂止臣贼其君子贼其父也由吾道而进者顶峩高冠身曳大佩享大牢而坐丰屋王公大人贵是极矣过吾先师之庙下则忘而不顾怠而不恭至於图像陨地笾豆覆席皆曰何害於吾也其有日斋严其容月给费其产奉髠褐之徒则未见稍怠於心求福田利益也苟释氏能福乎人王公大人今日富贵何不由释老之教以求之福其身福其家者在吾先师之道之教也我知其端矣大者欲塞其责小者将贪其利塞责者以其剥害黎元黩乱道德见释氏有他惑之事图在屋壁惧身死之後罹其毒烈故捐家财赎其过矣贪利者以其命将夭而能夀疾不豫而得瘳居位而见迁鬻货而获倍谓能祗信福在其中以此而言得其诚矣王公大人尚若是也矧其愚不肖蠢蠢者乎斯风寖淫天人从化若洪水垫害大禹未生将何以救之也於乎余入吾先师之宫不觉涕下用之者不知其力反趋於异类乎视其垣墉圯毁阶庑狼藉痛心释氏之门庄如王室吾先师之宫也反如是哉闻斯言者得不媿於心乎将令责按旧图速修是陋庶先达与後进辈出金帛用资其费况不迨释氏之取万分之一也崇吾师之宫以昭其德吾先师享之亦无忝矣
河东集卷三

[book_title]卷四
<集部,别集类,北宋建隆至靖康,河东集>
钦定四库全书
河东集卷四　　　　　　　宋　柳开　撰润州重修文宣王庙碑文
时称圣人之德者多比於天地为较量而言盖以其至大故也天地之有形横亘太虚中计亿万里不啻日月星辰山川草木附而生之赓亿万世维固维存是可为其大矣一旦或毁而不见其大也何有焉於戏粤惟我先圣孔子身长九尺六寸夀年七十有三栖栖为旅人为陪臣作诗书大易春秋礼记之书取三才洎万物经而纬之极其道者不越於数言身非天地之广夀非天地之永殁而且久终而益赖以是而言斯与天地并德而称大也天地其无间然乎天地尚如此矧余者可与孔子为其等伦也历代帝王能知之者乃立像貌建宫廷以时祠祀尊之甚者封之以王爵命被之以王衮冕自国都至州县庙学生徒诏使如一唐季失道强夫戾颃割裂土田竞专制令梁周五代弗克除削我太祖始愤起斩伐得十八年下荆取湖降蜀擒广州克江南政修官严物完兵强圣天子今绍服神休召吴越瓯闽来走归我不四年又尽平晋地万方六合剗刷涤荡悉絶纎垢润州在江南为上郡有孔子庙当僭伪时阙法式莫肯崇葺之兼以提卒荷戈拔剪疆垒日蹂蹋作落然芜秽弗堪周视继涖长任辈辜慠偷剥宁曾少思太平兴国五年冬开自常州知军州事授勅知此州吏盗贪羸检夷澄育八年政事简秋八月哉生明撤旧创新告迁其庙自顔子及孟子以下门人大儒之像各塑缋配享於座厥功成乃刻辞於石以纪之文曰
谓民无知斯实乃欺庙成来观其乐怡怡叹嗟兴言严师崇教以齿以胄我将子效里门郊路出入谨让晨趋夕息归所背向不争不踣安用刑克移之四方可则而康日升於天视察明分霾蔀霄黑其何为德伊谁谋之曰开曰适适位宫官判州通职【右赞善大夫通判军州事张适同修此庙】率吏奔工九旬力毕仰瞻庶贤羣侍翼翼侧拜堂下伏泪如雨惟圣成身岂同父母罔识得生肖类毛羽冠衣廪俸帝锡而用言政训从学道以重以报之恩新此像宫家兴礼仪若鲁之风当明天子以文求士诰诏八紘宁弗如此复古尊儒去夷即雅化行来格皆为达者
时监【并序】
雍熙三年宜州山夷攻其州弗克全之西鄙乐安里峒有粟氏固之会其族南刼兴安县败入谿峒连岁不宁天子择中贵臣二人涖全邵州以静之明年春粟氏来归魁校皆奉吏州庭乃刻时监一篇於石以诫之
族盛卑邑邦大下国违道致殃干民取亡居夷邻德处险近贼蜀难通轺吴莫容舠啸万羣奸攻地摧关象踣围矣蛟毙彀巳虿纎曷存蚁微何奔虎猛恃力逼死罔逸隼鸷诚捷怀饵受緤小人为美君子是耻所失若尘其治如钧宁之弗复丧乃必覆习礼可式翫兵竟慝怨惧兴祸贪慾生过狥意成朋怫心见憎以畏卒溃苟悦爰萃谨政防乱慎行避患缺玉不补积滓非汚来纡往亟愚暌智昵迹昭事着利洽动裕平原广野驰车走马高浪深濶有鲔有鱣保尔攸宜胥乐在时刋文无穷作诫永终
玄风峒铭【并序】
出桂州东抵庆林观背山下有峒出风淳化元年开知州事往避秋暑因刻名於峒傍曰
桂东丛峰穴空通风凄肌森襟没骨侵心莹雪若洁凝氷若列暑宇苦燠周陬流毒其何如斯为能去之岭山峩峩岭水汤汤亘古绵今气炎土荒物爽迩情候乖朔节夏雨多凉秋旱多热春裘冬扇朝顺夕变反倒无恒夭厉相仍榛莽虫豸横乱患害性类所专造化莫迁我来峒中百虑时穷翛然自释忘归终日勒铭岩石用纪成极
桂州延龄寺西峰僧咸整新堂铭【并序】
桂州西峰僧咸整淳化元年不下山十二年矣整之师洎祖师悉如整开与赞善大夫张测为整作新堂以居之有问整之行何为奇者对曰若时入阵战贼勇能进不顾死者足为善将矣况如孙吴乎交朋间视其友无欺者足为义士矣况如管鲍乎为政廉以平足为良吏矣况如龚黄乎入朝事君直能言必尽诚者足为贤臣矣况如伊周乎父兄在视其室无私者足为孝子矣况如曾顔乎为文理胜辞者足为大儒矣况如荀孟乎惟整焦然坐一室足不践山下寸地况入豪贵汚贱之门嗃嗃如狗鼠谄窃哉百善万恶心动即生身远自藏几?半矣方之外殊而内同者止是整能洁其行与之善将之下商较其轻重整足为真僧矣由朔湘而南问僧者语整为诸先冬十二月堂成开始罢州任得归阙留文堂下为整以铭之
知生为役兮无息无利畏同蹈远兮出求以异复本逾元兮尤躭其味宁知不殊兮益增乎累整之专严兮洁行世世超然遐迈兮时谁可洎穷观永古兮何足有贵万类千变兮终焉若是包极六合兮未充贪意精明至正兮深藏自闭维堂斯皇兮犹多余地羣甡草树兮藤藤茂翠环邻俯觌兮胜情与智祖源师派兮流善继于家于国兮有慙名位昼尘夜烛兮昏嚣若醉城闉岩岫兮疑画相视浑沦奔纷兮孰思而议跬步天违兮海賖难既吁嗟整之兮离垢脱秽我宁尔及兮肠填滓滞
湘漓二水说
湘漓二水始一水也出於海阳山山在桂州兴安县【旧名全义县】东南九十里西北流至县东五里岭上始分南北为其二水北为湘水南为漓水求其二水之名于书于纪皆无所说淳化元年开自全州移知桂州问其岭之名即分水岭也分水是相离水也二水异流也谓其同出海阳至此岭分南北而离也二水之名疑昔人因其水分相离而乃命之曰湘水也漓水也其北水所为湘南水所为漓将有以上下先後而乃名之也水隂属属北方北方为水之主也以其北流者归主也乃尊之以相字加其名为上焉又疑为以其北者入於华南者出於夷华贵於夷也故以相字为先焉既二水以二字分名之即北者为上为先名湘也即离者必加南流者也所以漓江是分水之南名也因其水之名分为相离也乃字傍从水为湘为漓也凡为字皆命名者也名者强称物者也古之以万物错杂惧难别识也乃以名各记之矣即物之名有类有假有义有因焉斯二水之名以其水分相离为名是取类也是所假也是从义也是有因也今书漓江为漓字疑其不当为此漓字也当以离字傍加水作此漓字也又字书古无此漓字酌其理增而今以为字焉亦由古之他字皆以义以礼撰物者以成字也非与天地同生於自然耳亦皆由於人者也於今悉为世所用矣以斯而言之即古之所为者未必即为是今之所作者未必即为不是耶凡事亦无古无今焉惟其为当者是也即湘漓二江之名孰曰非乎若以其南方为漓流南方为漓江也即所说之义其疏矣
来贤亭记
人之学善文章行事烈烈代为之称者虽前古而生孰不欲愿与之知企慕恨乎巳之後时而出不及也观夫同世而偕立并能而齐名则反有不相识相知者亦有识而不知者吾观乎斯二者经史子集之中或絶言而不相谈或曾言而不相周有之多矣吾未尝静坐思之不为惜是夫当时力不相及者乎是夫当时义不相宾者乎因而诲之吾所以异是於世矣乃构此亭在东郊厥有意乎命曰来贤也吾欲举天下之人与吾同道者悉相识而相知也有能闻於吾者吾欲信而来於是也有未闻於吾者吾欲知而来於是也有先逹於吾者吾欲趋而来於是也有後进於吾者吾欲诱而来於是也有务胜於吾者吾让而来於是也有推退於吾者吾欲尊而来於是也大者吾将仰之小者吾将俯之贵者吾将奉之贱者吾将崇之极吾心而尽於世合吾道而比於时呜呼若曰子将来贤之徒於人人将来贤之名於子者吾又非斯志也盖欲夫是亭也不独如前言而已耳亦将化今而警古矣
宋州龙兴寺浴室院新修消灾菩萨殿壁记
道隐师居是宫作是殿立是像柳子以王事系於斯【时任宋州録事参军有转运使和岘诬奏予盗库金被制降使劾之以拘於寺中】见而问之师谓柳子曰余闻在佛时有大贤智施功若力能消除世间一切灾苦故於今传其道者未尝废予嗣其法见夫有形有类者当罹於灾祸间亦至矣太虚中天地或有灾变日月或有灾蚀邦家或有灾难人民或有灾患夷狄禽兽或有灾疠草木虫鱼或有灾害予欲如在佛时皆使免焉故以作是菩萨愿能消而除之予曰佛之力师之心果若是是亦大矣纪其言刋於石以为师作记
河东集卷四

[book_title]卷五
钦定四库全书
河东集卷五　　　　　　　宋　柳开　撰上大名府王佑学士书
开再拜人之生有幸与不幸也幸者自知而不幸者谓人莫之知也蠢然徒若类而已矣或出无知之俗生不识其礼义死不知其丧祭不幸也欤或在中国生不成人而夭或聋或瞽或瘖或痼或狂或愚皆疾之废也不幸也欤或生当乱世战伐交兴相之以贼杀拘之以俘虏旦不安其游夜不宁其居不幸也欤或生困於贫饿隶人之驱役受人之制限贱若於犬马苟乎衣食者不幸也欤或生为兵习於弓矢之劳生为农勤於耒耜之业生为工力於刀斤之用生为贾务於衡斛之任难乎自足者不幸也欤或生溺为佛老之徒淫於诞妄之说生处乎典吏之职掌於赏罚之繁者不幸也欤是故君子笃道而育德怀仁而合义恶夫不幸者也自古圣人贤士无不惜乎此矣生而幸者少其人哉或曰子谓是不幸者谓乎莫若已之皆儒者为幸也曰旨哉吾子之问儒者乎幸乎不幸乎也已人之不幸由乎天身之不幸由乎己己之者甚乎天之者也苟有外其貌而内其情於儒何幸哉言不忠行不信事君不能尽其节与朋友不能交以义父母在不能奉其诚乡党不能与仁者处见善不能致而学以及之闻利喜而趋耻贫贱而弃附势而媚容者虽於身为儒而曰幸乎其君子观之不幸也欤存为识者之笑没为後人之辱甚乎前之者也开窃自念幸而不生於无知之俗自五岁而读书以至於此凡十九年矣当时便诵执事之文章与夫圣人之言杂而记之敢望今日亲逢执事於是邦哉苟或夭死而疾病明天子不出而四海乱堕於执御之中废先人之业杂为贱类纵今逢执事於是邦也何能进於执事之门哉斯非其幸者欤又开粗识古人之事不敢违道以就其志诳时以安其身苟行戾而进於执事之门亦负惭而自愧矣开颇有自知其幸也敢请见焉执事徜不罪而寛容之成乎开之大幸矣
上王学士第二书
开再拜先逹者处乎上以待士後进者居於下以求知譬之高山立其梯焉前者苟隮而絶其梯则未隮者无由而来矣前若思而自念曰吾或未得隮於斯梯忽时而絶则吾虽趫然迅於猿翩然利於鸿则亦莫致是之登其上也所以为上者必资乎下为下者必依於上上苟不容其下则上之功名无以大禄位无以尊独行而无徒独唱而无和矣下苟不从其上则下之事业无以伸力行无以施自处而无朋自缄而无开矣如此则不惟上下之相失噫将见其国亦不得於治民亦不得於安也国与民亡其治与安则礼乐刑政无能措手足夏商之世常举其士也所以王道成而风俗平秦汉魏晋取士者或亡或存故不逮於三代也夫士之贤愚混不可不用择其良者也前代之衰乱者非不取士也取不以其贤者也君宰相之下立百辟庶尹非徒奉其职而从於政亦要知其士者取而致於国也我国家四海今治者盖得执事者之在於位也执事之心固常在於取士矣当今取士之道独有礼部焉每岁秋八月士由乡县而举於州郡由州郡而贡於有司有司试其艺能择其行义得中者後进名於天子始得为仕也然士之虽有贤能由乡县而得闻於州郡者由州郡而得闻於有司者万少其一二矣况其无贤与能窃是虚器之人乎况其不由乡县州郡而直得闻於执事乎执事之来也荣矣父母之邦矣临其下也不以私御其衆也不以党可与进而进之不可者否士咸谓执事於乡里必多乎开曰君子之心与天道小人莫能知执事岂以乡里为情哉将以天下为情於民而与国矣千里不足私也数夫不足党也接其士者达於上下相由之道也厚与不厚者取於贤与愚之分异也有之将以济其道亡之将以顺其物天可仰而不可升君子可近而不可亲於士广纳而详择备求而偏任执事之所以待於下者也开行修而人不誉辞成而衆不解块然独处出无与交亦将由乎乡县而举州郡岂敢遂望贡於有司乎自度取舍不背向背材於时而若无用器於道而如有合莫知其己之贤且愚也幸逢执事之来故有望於执事矣是以三投刺而一奉书先斋沐而後请见焉执事果不罪而与之进退揖让俯仰周旋使得尽其仪焉执事之若此者固无失也盖以接其士而欲求其贤以致於国也开之幸者则过矣何也本将由乡县州郡而贡有司苟得贡於有司而敢遽望於有司之知乎今者不由乡县州郡而亟得拜见於执事执事复加之褒扬之赐开未知从何而便至於此也宜何以报执事耳姑进其言而谢焉开再拜
上王学士第三书
开再拜谨投所业书序疏箴论一十七篇纳其後进进谒之礼非为文也开始将见於执事之时欲收拾有所罄其鄙恶士咸谓开伤於太古不若择其浅近者以献之开惧其失也遂取旧所着文写以五通暨乎得见於执事执事赐之大恩不罪狂愚私心复悔遽拟易之又虑以疎其次第之仪时日相悬不可也即俊以後以别有闻夫生而知其道天之性也学而得其道师之功也江河流而不止浩浩焉凿地以穿池汲水以增之力竭则涸而虚矣内以丰於外有余也外以资於内不足也天之性有余乎师之功不足乎知之其上也得之其次也道也者总名之谓也衆人则教矣贤人则举矣圣人则通矣秉烛以居暗见不逾於十步舍而视於日月之光迩可分远不可穷及乎日出之朝宇宙之间无不洞然矣衆人烛也贤人月也圣人日也指而授之曰诺矣命之南昧其东西与北焉衆人也斯其为原曰达於末矣贤人也圣人则异於是通能变变能复通之所以开复之所以阖开阖也者经三材而极万物也运之於心而符於道矣善射者亡其器则的虽存而莫能取於中弓与矢其射之器也欤习必以良调必以劲则发而无失矣圣人之於道也有是乎其器存则见其圣人也其器亡则虽圣而莫识仁义礼智信道之器也用之可以达天下舍之不能济之身用不舍惟圣人能之仁者心之亲也义者事之制也礼者貌之体也知者神之至也信者诚之尽也亲则不离制则有度体则无乱至则莫阙尽则可得故以之於己无不周以之於物无归张而广之所以见其时之情也肆其宝贾而售者必以大价市取利不大则不授矣圣人之於人利之无大小不价而咸授焉仁义礼智信宝也来者与之违者拒之顺於夷若华背於父子兄弟亦不能其心故圣人通之以尽其奥变之以极其妙复之以全其道贤人得之者几衆人得之者不达於一执经而问焉句分而字解再三始别其义考之终身能穷诸篇也有矣寻其辞求诸理法而依行之述而取川之曰道若是有矣性非也学焉功之得也近於此者犹可言远於此者莫可数学而不得者多乎多故曰道少其人哉成乎事业散乎文章未然也於其不学者可也於其衆人者可也观乎圣人文章可见也天之文章有其神非则变是晷圣人之文章有其神从则兴弃则亡天之文章日月星辰也圣人之文章诗书礼乐也天之性者生即合其道不在乎学焉学为存也欲世存存之矣孟子十四篇轲之书也扬之太玄法言雄之书也王氏六经通之书也焉学能至哉韩氏有其文次乎下也非其生而知之则从於俗矣宁有於斯乎能至乎此者然未达焉然异於斯矣仁义礼智信可行也北辕而适燕不迷其性矣端冕而处者不乱其威仪矣代言文章者华而不实取其刻削为工声律为能刻削伤於朴声律薄於德无朴与德於仁义礼智信也何其故在於功之学焉无其天之性也自不足於道也以用而补之苟悦其耳目之翫君子不由矣君子之翫视必正听必正文哉文哉可苟也已如可苟也已则诗书不删去其伪者也大达必小遗小达必大忘似有在乎天之性与师之功者焉小遗不弃於学大忘不可得於道文章为道之签也签可妄作乎筌之不良获斯失矣女恶容之厚於德不恶德之厚於容也文恶辞之华於理不恶理之华於辞也理华於词则有可观世如本用之则审是而已耳或曰小子有志哉言也无伤於衆害於巽乎曰登於执事之门如不极其谈则有滥於进矣与常常者何异之乎
上王学士第四书
开再拜文籍之生於今久也矣天下有道则用而为常法无道则存而为具物与时偕者也夫所以观其德也亦所以观其政也随其代而有焉非止於古而絶於今矣文不可遽为也由乎心智而出於口君子之言也度小人之言也翫号令於民者其文矣哉心正则正矣心乱则乱矣发於内而主於外其心之谓也形於外而体於内其文之谓也心与文一者也君子用已心以通彼心合则附之离则诱之咸然使至於善矣故六经之用於时若是也或曰今之文异於子之言统其事而无不干者亦何经哉曰几於苟矣於身适其取舍之便於物略其缓急之宜非制乎久者曰亦自得於心矣恶不可久乎曰裁度以用之构累以成之役其心求於外非由於心以出於内也曰杂乎经史百家之言苦学而积用不有其功且大乎曰如是小矣君子之文简而深淳而精若欲用其经史百家之言则杂也始於心而为若虚终於文而成乃实习乎古者也始於心而为若实终於文而成乃虚习乎今者也习古所以行今求虚所以用实能者知之矣不能者反是犹乎假彼之物执为已有可乎重之以华饰为伪者乎德何良哉曰始如不好於习古子又何为言乎古曰世非不好也未有其能者也人好其所能也不好其所不能也世之习於今有能者尚皆好之矣设有能於古者不好者哉若是能之其伦於经乎曰不可伦於经伦则乱也下而辅之张其道也曰子之文何谓也有志於古未逹矣某不度鄙陋近献旧文五通书以喻於道也序以列其志也疏以刺其事也箴以约其行也论以陈其义也言疎而理简气质而体卑用於时不足为有道之资纳於人不足为君子之观妄而贡於执事者自知其过大矣执事苟不摈斥而时得容进於门而今而後益知其幸也
与张员外书
自古国以民为本临民者官也官设其品任其大小者也今之君宰相之下府尹州牧县令皆临民者也大抵不及县令之亲於民也府尹州牧持其纪纲而已非所以知民之善恶者也府总其州州总其县县之政总於其令令能养其民则一邑之内公与私无所违令不能养其民则一邑之内公与私俱乱不得其安虽无兵革饥馑之灾民业不经矣在国家择其人而授之矣位不尊於府尹州牧其任则府尹州牧阙其令之政焉呜呼近世凡事多丧其道与前不同不知为政之道也政系於民则由於县令休息之也政以仁义忠信为宗今之见言仁义忠信者反谓为时不识其变者也如此而欲天下国家治者难也政愈急而乱愈多法益峻而犯益衆矣且夫政须学而後知矣不学则不能得其道也不得其道也则事多挠於性莫知其制度之所节也过之虑其太甚不及虑其有失如是大者不能轻以取之小者不能重以舍之欲政无败者不可得也是以冒其任而居之者民兴於讪讼身陷於刑辟历历有之亦理宜也昔圣人着六经在其政也垂於万世将使後人学其道而用於民焉非所谓空言者也人之不为兵农工贾之徒生而读书诵习有所成立由有司而得为仕也惟相借以声誉相道以阶级所知者但苟名而窃位焉咸不考其为学之本也学者岂为名位以设其道也为政以立其教也古之为学於名位故有所阙学有所成而後试於政焉可即进不可即黜退之於今皆不类於此所以罕得其良吏也足下亦所尽见之矣近者获得拜见听足下所论之辞见其为政之道焉正合古人之所常佩者也上於国而从其公下於民而顺其私不畏威以曲其诚不凌弱以干其事平慧而存其危缓法以革其奸故足下五十年间治民事官有善善之名朝廷谓之良县令天下一人而已矣盖足下得其道者也非从学而少习之依於圣人之诗书礼乐大易春秋之旨何能及之哉真君子者也今之为县令者皆异於足下一以阙其学二以失其道故不得其理焉予每念朝廷如足下者或老耄昏废不胜大寄即宜处以显高之地率为仕者令问而师之学其临民之术询访论议成就其业使得致於政也而後求其无良者日渐少焉苟有侥幸之徒怀凶而饰伪好利而贪荣莫能容措於内矣如是而官不清而民不康者无也国家欲速其治平之道临民而能善者系其人也兹为原乎足下观之是言也小子於政何如也
与范员外书
孟春晦日东郊柳子言於范侯曰世之学者取於今而不取於古其名问虽显而事业不着世之仕者专於身而不专於道故其禄位虽尊而德义不彰取於今者是谓趋於时者也专於身者是谓好於利者也学者以名问为华而事业为实苟能於华而不能於实曰妄於学也学之下者也圣人耻之予亦耻之苟能华而兼能於实曰通於学也学之上者也圣人多之予亦多之仕者以禄位为轻而德义为重苟爱於轻不爱於重曰滥於仕也仕之下者也圣人恶之阁下亦恶之苟爱於轻而兼爱於重曰守於仕也仕之中者也圣人容之阁下亦容之苟爱於重而不爱於轻曰强於仕也仕之上者也圣人贵之阁下亦贵之故予多其达於学也为文常务於教故阁下贵其强於仕也为政常务於治教於仁义为先治以忠信为本先者仁以存其诚义以制其体务在於其教也则予不能趋於时果名问不显而事业着矣本者忠以事其上信以临其下务在於其理也则阁下不能好於利果禄位不尊而德义彰矣能趋於时能好於利者未有取於古而专於道也是曰小人之徒欤能取於古能专於道者未有趋於时而好於利也是曰君子之徒欤小人不能及君子之事故其名问显而不永禄位尊而不固君子不足取小人之任故其事业着而益光德业彰而愈明今之学者取小人而弃君子则予常反於是以予也不得不穷为一旅人今之仕者亦取小人而弃君子则阁下亦常反於是是以阁下不得不厄於一外郎予所穷之於身也何足为穷乎若穷之於文也则是为穷也阁下所厄之於位也何足为厄乎若厄之於政也则是为厄也况今君天下者曰圣宰天下者曰贤又将见予之身不穷矣阁下之位不厄矣予观阁下之为政也尽得其专於道而务於治也不足复言之耳阁下观予之为文也未尽得其古而务於教也则谨以碑铭箴疏论等杂共一十五篇献於左右间冀阁下知斯言之不佞也惟於愚不肖与阁下望其等伦则有悬於贵贱矣
答梁拾遗改名书【周翰开宝壬申年】
四月十五日乡贡进士柳开再拜始其愚之名肩愈也甚幼耳其所以志之於文也有由而来矣年十六七时得赵先生言指以韩文遂酷而学之【其事具在野史赵先生传】故慕其名而乃名肩矣复以绍元字之【以其韩柳借名於唐时欲绍其子厚也】谓将绍其祖而肩其贤也愚之所自着东郊野夫传者於论言之备矣其传论曰东郊野夫谓其肩斯乐古道也谓其绍斯尚祖德也亦所以见小人之所为尽於是矣迩自庚午岁野史既絶笔【凡九十三篇共三十卷】於东郊取诸经亡篇补之後自赓其号曰补亡先生也去秋八月已来遂有仕进之心以干於世故得今以所着文投知於门下实为之举进士矣窃冀於公者公以言誉之公以力振之同於常辈而是念矣不谓公厚待曰贤过於韩吏部赐书责其不至曰若肩於韩而为名非所然也以至指摘韩氏之疵恐累於小人之尚信公於古无与俦者耳小人谨闻命矣然若韩氏之録顺宗纪淮西谏佛骨碑罗池其文在於今其事显於古是非岂能曲於蔽与诬者乎凡圣贤之度量大同也唐之时亦谓韩为轲雄之徒也於今亦咸云若是也又其言文之最者曰元韩柳陆也是韩亦有道耳李让夷撰録於韩氏近又以传之者皆指斥此数事若方之於公即俱不足道也昔先师夫子圣人也为独立於古今矣马迁氏纪老聃传即有他辞以劣於先师也是亦其复有大於圣人者也矧其余为贤者哉公之以韩氏未足为可贤也盖公之大於韩氏矣亦若李耼之与先师夫子也不其公见之者异於人哉得不贵之乎若教小人之更其所慕也即小人本在渐而不在於久矣幼之时所以名者在於好尚韩之文故欲肩矣今长而成所以志者在乎执用先师之道也故亦将有所易矣是以补亡先生传曰补亡先生旧号东郊野夫者也既着野史後探六经之旨已而有包括扬孟之志乐与文中子王仲淹齐其述作遂易名曰开字仲涂其意将谓开古圣贤之道於时也将开今人之耳目使聪且明也必欲开之为其涂矣使古今由於吾也故以仲涂字之表其德焉斯亦小人之志不执其名於肩韩氏矣传又云或曰子前之名甚休美者也【或者发难之词谓其肩愈绍先也】何复易之不若无所改矣先生曰名以识其身【夫人之立名以欲世识别其於衆矣】义以志其事【名之所出以义而在其已之事矣】从於善而吾恶夫画者也吾既肩且绍矣斯可巳也所以吾进其力於道而迁其名於已耳庶几吾欲达於孔子者也斯亦小人之志又周於此矣小人杂志文中又有易名解以解其名肩愈而将易曰开也公以是观之小人果何如也夙昔之心正符公今之言也公谓小人之文窥六经之奥正百家之失廓尧舜之正涂张周孔之至治管晏之俦霸者之佐未称其小人之所包括也即倘小人苟实有是岂果在未名於天朝乎复白疑之真有耶无耶望公细而閲之亦前所贡於公之文中有传【句】名斯在矣敢承诲命遽定曰开旅舘嚣然文思不生言无所常道者急於报谢勿怪之可也河东集卷五

[book_title]卷六
钦定四库全书
河东集卷六　　　　　　　宋　柳开　撰答陈昭华书
辱足下之知过听我於言誉自念无所可有报其云而答其访谕询议者也足下思于道者可也其取於我者即未敢的然当而受也然不敢虚费足下之辞絶无其说使辜足下之望也或问如何人曰学为人也不学虽形貌衣冠若人也不曰人也雕蹄凿齿居于四方之外天地日月星辰山川草木风气无殊焉不知学所以异于中国也学以渐之渐即进止即退场苗生而离离然秋乃实渐者也游远方者始出於庭户久而至之矣曰将学孰从焉曰从于师成於友师者传之者也不师则无以正琢玉者必求其工治能精器乃成学玉也师工也师之不工则玉毁而器不成旨哉七十子之学也得其师师焉就其工者也济大海资于巨航乃不溺学大道得其君子乃不乱君子之人乎曰安见其君子而得学其大道也曰存则从其人亡则从其书书者君子之积者也完者也人亡而行存矣存则由之悟则知之达则挥之土耕而可以稼书习而可以艺稼乃植艺乃立力勤则获之倍心勤则通之奥利其斤而伐木木斩而斤愈利盖金固克其木也心固生其行也己行修则知其君子之行也行也者君子之先无其行则无其君子也君子行在诸身用在诸人能得诸人与身一也行全而原于道道者君子行之本也德以则之义以宜之仁以伸之礼以致之道所谓正者也曰观书而欲其道之正者何取焉曰取于经之正焉道不夷故可取终身不能尽其理大乎圣人之经也数其五曰百子皆书也何独经曰百子鸟兽也经其龙也鸟兽潜伏其林薮羣生其性命或毒焉或鸷焉龙翔乎天变化其神哉霈甘泽利下土春夏无之则万物槁隂阳是赖之者也观宇宙则知其域中之大矣诵其经则知其百子之说乱矣老佛之徒起于西西谓极于教也至于中国则莫极其父子君臣之道焉彼不知其经也知其经则老佛之教何有于西哉百子老佛之流老佛之说能惑故小人奉之百子乱老佛惑圣人世不容霜降而萧莪死松柏茂焉圣人用而百子散老佛毙经明焉驾而驰者不出于康逵则覆而颠于险矣莫能通诸夏也曰子之学何为也曰吾学于经也曰经在得其谁人焉曰得其孔子者也曰孔子者子尽得之乎曰不可尽得也得其余者也饮河之水盈腹而已耳负冬之阳面身而已耳曰得之言乎于行乎曰行不言则质言不行则诈与其诈也宁质孰与其质也宁诈服其行用其言言行相备者也可称矣始者吾不敢期人之知将欲视其可否者自纳于圣人之道焉亦不敢谓遽然至于此也本在学为文章望于述作者之畛域脱离浮靡冀其一二之大者焉及出交其人得其数君之赠褒爱甚厚克谓若孟轲扬雄韩愈之流安敢冀于斯言哉每抱惕惧罪责其生且圣人之道冺昧也久矣孤而复危岂足胜其释老杨墨衆之为害哉孟轲韩愈尚不能各排辟其二者况我之能能总其二君之力乎徒祗见其不自度量之过也足下示书又若数君之言使我将何处也不可不为足下言之矣虑其尤数君与足下妄称于我者则试使观其道焉
答臧丙第一书
吾子遗我之书辞意皆是也然我谦谦不致退让于吾子以我之所守非已之私者也乃先圣人之所公传者也故我得直其诚而不谢于吾子耳吾子言既止于古心亦止于古矣止于古者是为公也得其公而岂以私责于我乎乃观吾子之书而达吾子之意使我昭然弗惑于中也诚为君子哉吾子能得此道而行则寸而日进之安而时驰之将见吾子望我之门而入矣入我之门则及乎圣人之堂奥窥乎圣人之室家是谓吾子达者也达于此者固为难矣吾子勤而慎重之我之今日能至于是始由吾子之道而来吾子能如是也我得以一一而言之耳呜呼圣人之道传之以有时矣三代巳前我得而知之三代巳後我得而言之在乎尧舜禹汤文武周公也执而行之用化天下固吾子与我皆知之耳不足复烦于辞也昔先师夫子大圣人也过于尧舜文武周公辈周之德既衰古之道将絶天之至仁也爱其民不堪弊废礼乱乐如禽兽何生吾先师出於下也付其德而不付其位亦天之意厥有由乎付其德者以广流万世不付其位者忌拘于一时尧舜禹汤文武周公皆得其位者也功德虽被于当时至于今则有阙焉是谓以政行之者不远矣先师夫子独有其德也不任于当时之政功德被乎今日之民是谓以书存之者能久久矣先师夫子之书吾子皆常得而观之耳厥後寖微杨墨交乱圣人之道复将坠矣天之至仁也婉而必顺不可再生其人若先师夫子耳将使後人知其德有尊卑道有次序故孟轲氏出而佐之辞而辟之圣人之道复存焉孟轲氏之书吾子又常得而观之耳孟轲氏没圣人之道火于秦黄老于汉天知其是也再生扬雄氏以正之圣人之道复明焉扬雄氏之书吾子又常得而观之耳扬雄氏没佛于魏隋之间讹乱纷纷用相为教上扇其风以流于下下承其化以毒于上上下相蔽民若鸟兽圣人之道陨然若逝无能持之者天愤其烈正不胜邪重生王通氏以明之而不耀于天下也出百余年俾韩愈骤登其区广开以辞圣人之道复大于唐焉王通氏之书吾子又常得而观之耳韩愈氏之书吾子又常得而观之耳夫数子之书皆明先师夫子之道者也岂徒虚言哉自韩愈氏没无人焉今我之所以成章者亦将绍复先师夫子之道也未知天使我之出耶是我窃其器以居则我何德而及于是者哉吾子之言良谓我得圣人之道也则往之数子者皆可及之耳求将及之则我忍从今之述作者乎今之述作者不足以观乎圣人之道也故我之书吾子亦尝得而观之耳吾子能以此期于我我岂敢轻言报之哉
答臧丙第二书
吾子再遗于我之书观之堪三复而叹呜呼圣人之道果在于我矣吾自梁复魏从我者三人而已请其教而尊於我则往者数子依吾门而是居未若吾子之好我也屈已之道胜已之辞推而广之使我诚之非其贤而有文义而有勇则焉足以言徵之哉增之以既高补之以不足虽古人亦难于是吾子之言诚为多也独能于古者则吾子取之于六经六经之辨其文兼其政遂其用简于人其功扶于时吾子得之而不为已之善取而让于人让不在人必在於道吾子之言于我也果在於道矣让其辞而取其道我足以胜其吾子之取乎吾子取之于六经诚是也辞之于我诚将报其可而已矣文取于古则实而有华文取于今则华而无实实有其华则曰经纬人之文也政在其中矣华无其实则非经纬人之文也政亡其中矣政亡其中则理世不足以观之也六经之文各有其政得而行之者鲜矣未有不得而行之者也吾之於文得而行之也有时矣吾子今取于我也非不知吾之得也将责吾实之可行也不可行也故知吾子之好我也在于道哉吾自得于吾子道弥光矣文之冀于古我心之久于是舍其辞而不足复其说也吾子言曰子慎而重之使我尊于古也敬而修之使我专于道也勤而行之使我力于教也谦而守之使我备于德也巽而言之使我危于辞也矜伐于今之文则世为我之罪人矜伐于古之道则我为世之化主之言也谤取于小人不取于君子若取于君子者则吾子之言也不得谓我为古矣吾子遗我之书蒸蒸焉如言之不能及盖忧于道也世何得于斯人哉我何得于斯言哉呜呼我不复忧其文之困于时也将困于时则我有吾子名矣若吾子不在于此则我文之与道也岂能昭明于先师夫子乎吾是告于吾子子不惮言之数也时有闻于我则道有幸矣岂独我身之是为利也
答臧丙第三书
孰谓吾子不仁吾不信也顺於言而强于道全于力而公于人尊我之诚能能尽于此诚之尊我若是也则三有其说始言于予曰子达于古文矣升诸圣人之堂将入于室也再言于予曰子之文克肖於古圣人之文也无以矜伐取谤则与先师夫子之文并而显之亦不废矣又言于予曰子为宋之夫子矣如是也数斯深矣言也小渐于大是曰其顺言也义止于古是曰其强道也晦用于明是曰其全力也诚推于贤是曰其公人也如谓吾子之不仁是吾不信也予不材德无尽在于此苟虚其巳而授其言则使二三子鸣其鼓而攻于我我岂能远其二三子也若其吾子之言有可疑也则我将复之而已我之言曰圣人之道果在于我矣吾子惑之曰圣人之道其果在乎其果不在乎夫圣人之道其果不在于我也则我之述作也何不取于今而反取于古也专于政理之文是我独得于世而行之圣人之道不谋于已曲乎其志从乎其衆是能及此得不谓果在于我矣又见夫有学圣人之道者孰曰圣人之道不在于我也曰果在于我也夫圣人之道学而知之者不得谓之为果也生而知之者即得谓之为果也学而知之者皆从于师以得之也得之不能备耳我之所得不从于师不自于学生而好古长而勤道况今之人溺于华侈奔于势利能求于身能忘於道我若从其师以学之则随而亦化之矣若学之果也似有薄于道哉今之学者依乎圣人之道罕能周而达焉若学之不在圣人之道则不谓之为学也能学于古圣人之道则是圣人之道在于今之学者之道也我不自于学而得之是言曰果也故我之自言得于圣人之道也不曰从学而来也我若学而得之不自曰果也又若孔子者周之大圣人也生不自知为圣人也夫孔子非不自知为大圣人也若不自知为大圣人也则又何言曰文王既没文不在兹乎凤鸟不至河不出图吾巳矣夫孔子岂以自知为圣人也即与当时之人争一国之位苟存乎养而已教非不治于世当诸侯霸明德弗宣是见厄于衰季也天苟与其时孔子岂止位及乎一国乎教治一世乎将使尧舜之垂衣裳也若其执御耳夫删诗书定礼乐赞易道修春秋孔子知其道之不行也故存其教之在其中乃圣人之事业也後之学者着一文撰一书皆失其正务尚于辞未能知其圣人述作之意又安可出于诗书礼乐大易春秋之外欤用其文而行其教也固然矣圣人之道岂以复能删定赞修于诗书礼乐大易春秋即日果在于我也但思行其教而已其为教也曰道德仁义礼乐刑政得其时则执而行之化於天下不得其时则务在昭明于圣人之德音兴存其书使不陨坠何必删定赞修乎况经圣人之手者文无不备矣文苟不备则不得为世之法也何足为圣人乎夫我言圣人之道果在于我也即不在删定赞修也在于此也吾子言及于是也亦失于辞之执耳若吾子以我为宋之夫子也亦在此矣天下之知我能如此也亦若吾子之谓我矣又何诬于子也诬於天下也况圣人之道不可诬於人也苟可诬于人也则三尺童子坐於儒宫端弁以处帅其民以师事之曰圣人之道在于斯人也如是诬之可信耶孟轲得圣人之道岂在复能删定赞修于六经也扬雄得圣人之道岂在复能删定赞修于六经也韩愈得圣人之道岂在复能删定赞修于六经也圣人之道孔子删定赞修之天生德于孔子不可阶也孟与扬韩或厥绪告微或厥文告晦则持而明之开而辟之从于孔子之後各率其辞各成其书以佐于六经是曰得圣人之道也得之也三子不在于学况圣人之道不可学也得之者是曰果也我窃自比于三子之行事言之为圣人之道果在于我也亦不为过矣亦不在于删定赞修矣又若让六经于仁人不让于不仁吾子之言诚是也我虽巧饰其非而能拒之哉吾子能让于我虽非其至仁亦无辱其吾子之让也让之者不易纳之者亦难让失于让则为不知人纳失于纳则为不度已能知于人能度于已是曰君子也是曰智者也吾子让之于我不失我纳之于吾子亦不失也又若矜伐而取谤则敬授命矣敢不承教然其间有疑者辞何巳哉若谤之取也无择于君子小人则君子之与小人道是同也又何辨其等伦哉若君子观我之文谤将何取若小人观我之文谓我矜伐于今之人是将兴谤也则我本非以文矜伐于今之人也将以文矜伐于古之道也矜伐于古之道也则务将教化于民君子诚之小人归之则谤之为渐也何由而起哉若以文矜伐于今之人也则不在于古之文者也在于今之所尚者之文轻淫侈靡张皇虚诈苟从时欲求顺巳利是可取谤于人也况我之文不在于此无求利无从欲则小人观之何得谓我矜伐于今之人哉谤不可因而生也若其君子之与小人俱不可取也固为然耳复何谈哉若以尧舜之理则君子之与小人俱被其德不能兴谤则谤从何而来矣桀纣之代则君子之与小人俱蒙其恶是能兴谤则谤有自而作矣夫被尧舜之德也先君子而後小人若独有于君子而无于小人则不谓之为全德也何足为兴乎蒙桀纣之恶也亦先君子而後小人若独有于君子而无于小人则不得谓之为全恶也何足为亡乎君子既被其德况于小人乎君子既蒙其恶亦况于小人乎若以我文之比于君天下者则有间然矣夫君天下者善恶责于当世存亡系于一时唯文之与道观其时而行之观其时而藏之时之能行即见用当世时之不行即将贻後代又安得与其尧舜桀纣较其等伦哉孔子之於周也未闻当其时而能用之见厄于世见毁于人吾子固亦知耳若其畏君子尠而小人衆也则是君子道穷而小人之道胜也如此则君子之不及小人也明矣况万无此岂君子不能成其誉而小人独能流其谤哉若苟有是则君子反为小人之末耳我之言曰谤取于小人者盖谓时不能之也不取乎君子者谓知其道之有其屈伸也矧我之能无其可谤于小人哉时如不能行之即不在于天下小人之谤亦不行矣时如行之亦不在二三君子之誉亦为行矣君子亦不能誉小人亦不能谤用与舍属诸时誉与谤属诸命圣人之达节也吾子忠告于我虑于谤忧于道我固前言授之耳亦不敢饰虚辞以拒其教也若吾子缄其口而默其言又何轻弃于圣人之道哉辞之可复我故以答将谓免谤而取谤也则深为失耳我苟不知吾子之道贤于是也则谓勉而取谤也我实小人也我之前书吾子宜再思之思之如有可复将俟于後命耳吾子之戒于我我岂忍违其命也重以辞报义勿能止非吾子广德渊深则不足如是也前之所谓三有其说于我也敬从其言而慎爱之於乎终日论道非不专于力也是非得失能取于其间者而今而後益有望于吾子矣不敢虚也不敢诬也
代长兄闵上王舍人书
月日姓名上书执事某性识钝劣惟通经属义而已然于时事万亦识其一焉故知执事乃文章之主也後进于儒者困是道而不能兴苟得进于左右间若哀怜而顾愍之则何复患乎久而穷矣某益念于此晨夜勿废非以文也是难于执事者耳某又不晓于文章诚将进而莫能进也欲求人而假手之则有闻于执事者不可外私于人也以此经时涉日展转未就遂以报于小弟使叙其志致于文小弟拒而复不可曰兄少乎哉欲进于执事者卜恩焉非艺专而学至材丰而智深则孰敢望其门墙而前矣且执事者之有文章也横天地冠古今非司马相如扬雄之徒则罔能出其下自以是薄恶而何堪写之为辞以干乎如此将乞怜而反得其责矣不若直其事而质其言告于执事曰某年十三时授尚书于胶东胡生日诵千百言兼通大义後二年又授大易焉其业之习也若始之于书虽夜寝而朝食未尝默口精之为至不敢自负逮年十七求贡有司一试而五登于场越时辈虽不能中辄亦无愧明年又贡焉加一于初用进者相忌而为仇自後岁举于有司两登名而天子退之自知命也时也不敢恨矣二十有五丁父忧在家居丧後三年复求贡焉时遇执事主文衡而综其任实志于执事也将能振乎某之困矣又不果愿见退于执事之下某当时颇自悲忆是巳之不专于艺耶是已之拙趋于时耶是已之失谋于人耶何至于此哉去年又进焉亦见黜于有司退而自为终无所成七上而七失之年巳三十矣欲弃之而休甘伏于圣明之世今年秋遇执事假政是邦振养罢危某复思而喜将有幸于执事也于古人始立之年亦未为过故昨与衆而求举焉未知斯之进也复何如耳呜呼将言之而先泣矣家巳贫矣亲将老矣身甚长矣禄由远矣天乎天乎何罪而是乎若此执事苟不加怜焉某从何门而望赐所以冀执事者亦非诬也某为儿时知执事之声名诵执事之文章以至远近之言咸曰执事终大矣及乎稍长识执事之形容执事克巳登位于朝当时咸曰执事虽用而未贵也斯将入制阁而典文闱阶乎上也近年随贡果当执事选试之内某虽不见取于执事人谓执事之昇者实为得贤咸曰执事亦未矣天子必重寄矣今果理河朔之大邦化千里而成风某幸在贡士之流辱执事之抡举衆复有言咸曰执事必相天下矣而後展伊周之大谋振尧禹之德音万物生植期荷厥恩某从而思之自念身世生当执事之同时幼知执事之圣贤长见执事之荣泰近在执事之选试今受执事之举送幸为大矣执事必将为相矣以乎舆言数四咸克无虚故知衆今之辞所果非枉某若冀执事为相之日期以望恩时虽不晚某实免于穷厄也晚矣今当执事贡名羣士苟垂怜而振拔之使有得成即执事为相之日移恩在此也兄但志之是言闻于执事者苟垂听而不罪之又何必用于文以干乎某欣然不知所以为之也直写上献执事倘三四读而不倦虽加责某亦为恩矣
上符兴州书
予性甚僻气甚古不以细行累其心走四海间求与知者竟无一人归来乡里日益病常卧草堂下自称曰野夫仆实非野夫盖不能苟与时俗辈拘以自荡厥意故是言耳每负酒过市则市人目以为狂晩适田野中则农夫眙而相笑是魏人不知其人负不羁之材于世也仆亦不责之苟上位之人有干于是也则仆始自惑于心矣故今望执事之门书以自言焉虽贱为布衣度执事必无加诸仆也况执事乐善进贤服仁行义不以富贵骄物不以勲烈凌材且九州为大兆民是衆咸有斯言岂独仆也在其下而不有干焉则使事去而自伤时失而自咎也不远矣仆尝中夜不寐事疚其心满眦尽湿卒难自禁非在乎急于食甘衣鲜求于官荣誉大况冬一裘而岁暖朝一饭而日饱无亲爱离远之痛无支体瘠劣之疾盖以其学成而不为人用道在而不得时迁虚劳乎师孔子而友孟轲齐扬雄而肩韩愈自念其道即反不如百工贱人乎且工有长于一伎民有高于一艺则衆皆凑其室而求其力夫运斤成风者匠氏之业发矢中的者匹夫之能尚皆获其用而沽其直衒其巳而贾其勇则谁不欲竞致左右间以观乎能而快乎心矣即仆也口诵古圣贤人之书心纪古圣贤人之法作事于世为民善恶反与俗伍日极诋诃如是岂不痛心哉然江湖可以自放林泉可以自娯复恋不能去者以明天子在上贤执事在此复而思之设天与其命一朝一夕使主张斯文教民归于古道又万一而冀望于心也今执事闻是也忍不察其言而观其行惜其人而爱其道哉实惟执事少垂奬待以慰我区区之心
上王太保书
兵者以诈行以奇胜以谋先以勇固此四者不败之道也开生长河朔间读书为文之外好寻前古兴亡成败之蹟自儿童时复见列考每每话後庄宗迄于晋汉朝与北敌战争之事历历如在眼前开今夏中随兵馈粮北抵涿州观其北敌用兵之法皆如往昔列考所言察其国家将卒之徒即有异也以朝廷自周世宗取淮南收秦凤太祖皇帝下荆湖破西川广南灭吴皇帝平晋与吴越瓯闽三十年中兵出即胜谋动即成今天朝兵虽多将虽衆其为争胜之道视北敌犹视吴蜀晋楚之师所以开谓其有异而乃失其利也北敌非吴蜀晋楚之匹也用非诈也不能及其心出非奇也不能敌其衆动非谋也不能防其奸战非勇也不能扞其力轻而视之易而行之非所以利也北敌昨自祁沟之役洎此入数月也逐我师而回乘胜也念已地之侵蓄怒也乘胜而蓄怒今其来也必选其劲敌精骑尽率其羣决入吾境势甚锐耳刘与李不能坚壁清野备而避之非善知将者也譬之恶兽有暴其巢窟者退必咆哮攫啮肆害于物当此之时未可制其横猾也苟俟其怒心发极之後从而图之可为易耳今闻北敌尚在瀛州界内开计其来也肯北而退乎敌使间者南入深冀先行侦察也勿以其寂然无声谓其息也此乃谋其往耳勿以其居然不动谓其止也此乃窥其便耳今明公承命而来禁旅旋至开欲乞候兵师到此即请尽出甲兵多恃旌旗缓行而前至府北属县巳来扬声云大军数十万相次而至夜即多以火鼓张其兵势仍请分命两道而行北面城邑军兵闻必增气若敌人有南顾之心闻之必未敢轻易而进若敌人本无南顾之心此行不远而回又且无害于我况大河之北郡县累累民居相邻户仅百万闻王师而大至其心宁不顿得安乎俟其旬浃闻城池修完北敌不进即请明公相度乞圣驾行幸天雄军驻跸而後进军渐抵贝冀声援边方若得敌退归河朔无事即却敌安边之功尽成明公之勲业也开儒学议兵不识远大僭易闻啓惶惧实深开再拜
河东集卷六

[book_title]卷七
钦定四库全书
河东集卷七　　　　　　　宋　柳开　撰上窦僖察判书
後二月五日开再拜谨奉书于执事今之所谓进士者天下几百人凡所能中有司之选者其道有三非材非力非智即不得从其列斯三者能用其一皆为取名之良者矣材者为上力者为次智者为下于三之中苟复能参用其二者即誉之与位劳不失矣有能兼是者由来鲜哉夫所谓材者文章也力者权势也智者朋党也文章之用固如金石权势之要疾如风雷朋党之附密如胶漆士或学深而行广辞古而道周昭明足以不昧其光执确足以能守其节是来取名也有司果能免其智之谋乎若是者果道之有其三矣然以材而得之者有誉而无谤以力而得之者有谤而无誉以智而得之者谤与誉俱冺然无所闻矣何哉材以衆伏力以衆怒智以衆和其所以干其已也亦各从其所以尚也能以材之取其名者其为行也常故日经久而誉增业复修而位高故曰上矣如金石矣能以力之取其名者其为行也暴故始或盛而终衰事虽成而德败故曰次矣如风雷矣能以智之取其名也其为行也安故时既平而道常进莫知而退销故曰下矣如胶漆矣友朋间凡进于有司者开常以是言告之其取名也者彼于得失也无能逃脱于此或三者之中俱无一也见其来而私惧焉开本在魏东郊着书以教门弟子愿有终焉之志不幸迩来父兄以家贫令求禄以养生交朋以时亨勉趋仕以专道故束带冠髪编修简策欲陪士君子之下有冀望以名焉退而自度其已之于时也正在此常惧者耳谓其材也即文章不合于俗尚谓其力也即权势下列于民仵谓其智也即朋党絶疎于世务如是求而望得也可不艰哉或谓子可从人以访诸用决其得且失矣开遂北走是来愿伏门下以冀执事之知进退之间唯执事之命耳故以是书敢为贽业之先容也
上窦僖察判第二书
後二月十七日开再拜言于执事昔楚人有大玉将来厚价以售之者怀之日久世莫能识其宝也知秦有公子尚奇货者来造之以玉愿纳焉秦公子曰吾甚贵子之玉以吾家苦贫不足当子之直也然与吾游者有大富家可沽之矣吾为子贾于其人焉楚人从之富之家丰其直以取其玉他日命工成器以出于世世咸谓非常有也皆曰斯璞玉实楚人有之有公子能识之某富之家乃得之于今所以见贵于时矣昔非公子之力也即楚人虽有而不得售于世富家虽存而不得市其宝矣开窃敢比焉虽非奇能畯博之材欲求异乎常流者即开有之矣于世是所难得其知也闻执事之贤故远以来冀执事若秦公子之识而垂力也执事苟未能自以售其人即执事言于他能贵士可取也如後之日使开有所称于世行义或立于一时文章或垂于万代衆之人必曰柳开之材之能实如是矣其所以知者必曰执事也致其某人得之出于门下其功或有是苟非某执事者即柳开虽异于人而安得遂其志乎某之人虽欲其贤而安得知其人乎若是者与楚人之玉亦无殊矣其所以称者执事必当其首也此事非其妄言执事度之足以信其实与伪矣古之时或能举材荐贤者于今言之谁不知之其曰有某士也今亦若古耳其有玩好间家得一稀见之物尚贵而惜之或访其来则必常称曰某之人遗某某之人贾某况其得于士哉有反不言者未之有也是其知而举之者甚于取而得之者也又其当今之文士才子虽国家崇异此道碌碌散满于天下或有巳得名者或有未得名者观其徒即繁求其人即少若较其杰出者不过五六人耳范师囘李天钧郭杲之宋素臣孙文通李守之辈或文或才皆谓衆不能及者也衆称此数君子之中曰某人者是某之能知其才者也某之能重其文也某之力与举之也某之力与推之也且与执事或谈之岂有异于此言哉是其或能力于此数君子者诚为美也况其此数子之中受知其恩于执事之门下者过半矣其间宋素臣孙文通是故仆射公之门生也范师囘之文行兄事于执事非执事知其人彼何肯如是哉李守之执事拔于孤贱之中举其才能使获科第也若此举材得贤之名执事之门半天下矣执事苟能固其诚执其义有所贤抱所能者谁不延颈而望叠迹而来矣开非自尊之论其与此数君子亦有一日之长可容厠其间矣敢望执事以一言而见之以万力而拔举也不是虚矣不是二三其求矣执事之心果肯若前芳而不弃于材即开之志不误其此来也事蹙时迫辞旨恳切余其面闻死罪死罪开再拜
上叔父评事论葬书
谨奉所见恳恳之诚以言葬事开观古之人动作必有谋去短即长图其是而已矣非以因而不革为之可也三代不相沿袭帝王之道其所取用于行之者也下至士大夫之家庶人之徒亦各有利而从之矣开于葬事之间窃谓从于新茔不如归之旧域也旧域祖葬之地也家本起之於彼今将图于新而弃于旧是若遗其本而取其末者也能固本者存不能固本者亡古之道也苟本固而末衰其为末也必蕃而大矣且旧域在叔父视之当世之茔也在开辈视之为二世之茔也亲亲之义代各不同当世之与二世其为疎渐之理明矣君今葬之于新茔是见弃其旧域也不远矣何者旧域至开辈巳视为二世之茔至开辈之下为後者视之为三世也三世之为亲者于开辈又加远矣其为开辈之後者即取其近为亲也纵同茔而葬之亦以疎而略矣况使不同其地而葬之不知其远近之为乎以今视之即见其为开辈之後者之情也且今若具葬于新茔以每岁芟除之时必多赴于今葬之所赴于旧域之地者必少矣纵能赴而往之必无专严于今葬者之新茔为此也为开辈之後者少见而长袭之弃其旧域也必矣咫尺之近弃其上而不亲之岂得为孝乎将天地之福其世者难矣夫移葬不归其旧域者有矣或从仕于千万里之外去乡遥远阻越江山家贫子幼不能力而归之因其家所而葬之如此者可不责其然也今幸不在于是之中将不归于旧域葬之也其故开不知其所出也将曰以阴阳家为利而从之即开以若从阴阳家而求其利是弃其祖而求利于身也果为利乎弃其祖为不孝求其利于身为不公不孝之与不公苟一在于人阴阳岂果利其不孝与不公者乎开将为不利矣不若以孝诚以求利之之利也苟信其阴阳者之言也是若断其根而欲茂其枝叶者矣未之有也若有复以祧庙代祭而比之不可也且其祧庙代祭自有其次第谓不得其四时之祀也非若其茔域者也苟谓茔域之若祧庙代祭可行之即弃茔域覩而不顾至于发掘毁露皆可纵人为之不可罪也其理不为利便者昭然可知也甚矣又若谓阴阳家以求吉地而葬之彼之旧域谓无其地可以求吉也即开谓之地故无其吉也亦无其凶也在乎德之吉凶也文公所谓善人葬之于不善之地岂果不善其子孙乎是也开以地苟此不能为吉而彼能为吉也是果如是即地为不常之物矣岂能厚葬九州与万物乎周公孔子皆不云有是也惟曰葬之而已耳圣人作事咸欲利于人苟地有吉凶而不使後人知而人求以利之即周公孔子欲利于人者道不足为大矣呜呼斯皆诞妄者之为也君子不由之矣乞以开之此言谕于内外之有识者以议之苟有于道而长于开者即请定而行之矣
上主司李学士书
二月日乡贡进士柳开再拜献书于执事夫世有君子小人则有毁誉毁誉苟不以其道则君子小人是非不为当矣大凡善与不善各从其类而作也毁之为道不善者也誉之为道善者也故君子为善也多誉人小人为不善也多毁人誉人者乐人之有得毁人者乐人之有失是以君子与小人相反焉为行苟同于君子必誉之矣既君子以誉之则小人必毁之也毁之也者何哉以其性不合而气使然也为行苟同于小人则小人必不毁之矣既小人不毁之则君子不为誉也君子之不为誉者以其合於小人而善不可见于时也盖君子之誉者必为善之徒也小人之不毁者必为不善之徒也是以大君子不纳小人之毁于人者以此章明其善与不善且君子誉人之善小人必为之随而毁者善于古即以嫉其道于今即以争其名是以古今不能无毁于善者也若君子之下世无其小人即誉之下毁几乎息矣有天地来未见独有君子而絶无其小人呜呼将柰斯者乎必若小人未能世无之即有誉者或为其毁而致失也君子不可不虑于心矣开之于今正在此之忧惧中耳自去年秋应举在京师间士大夫或以恶文见誉者多矣度明公之所亦甚知也是以小子行事之间不复列于此书者以开所纳文中有东郊野夫及补亡先生二传可以观而审之为人也誉之声从来既有矣毁之者果不能无之也窃听近日嚣嚣成风兴谤之徒十或一二誉开斯既君子毁开者斯必小人度明公必不以小人之毁而易君子之誉开也然自有礼部岁贡士来岁岁羣进于有司也有材者必有誉有誉者必有成既而材斯异誉斯至成斯见未有一人既免其小人之羣毁也故明公之所深察者也开之大王父【讳?】唐光化中赵公【讳光逢】司贡士也实来应举赵将以牓末处之遽有移书于赵公始得一书乃迁其名而进一等以至于前後得谤书二十六通赵公每得一书而必一进名是岁也赵下二十七人故我先君名止于第二苟是时书未止于二十六人之毁也即必冠乎首矣我先君後果作相于唐而有力扶大难之美陷乎身而君子到于今称之贵赵公特达之能如是也开虽不敢望踵于先人而明公岂肯使赵专美也况古圣贤人未有不为小人之毁者在周则周公有流言之谤在鲁则孔子有桓魋之毁在齐则孟轲有臧仓之訾在汉则扬雄有投阁之祸开之道学圣贤人而然未臻其极若其取于小人之毁也不能免圣贤人之有矣在开思之复甚于古圣贤人之得毁也且周孔扬孟之徒致其小人之毁也止以其道耳开之于今兼以其名是以甚于古圣贤人也明公得不念之哉苟明公不以二三小人之毁而移听于开即开之名出于明公门下也万万敢自贺曰必矣开再拜
请家兄明法改科书
先王之为业诚至矣其进于有司也勤而数无功矣不利而可易之也宜矣为法之任能习而明之者岂仁人君子之谓乎士之欲进其身而求禄位者不由此而可也夫法者为士之末者也乱世之事也皇者用道德帝者用仁义王者用礼乐霸者用忠信亡者不能用道德仁义礼乐忠信即复取法以制其衰坏焉将用之峻则民叛而生逆将用之缓则民奸而起贼俱为覆败之道也圣帝明王不取也圣帝明王不用法以为政矣先王之明而为业也将求其用也用先王之业者必非圣帝明王也是先王不以圣帝明王之业而可用於天下者矣古者人之为学也大以广其道小以开其政教而化之利而养之皆施于民也苟不用于时不及于民即自用而及于身矣先生之习于法而时苟不用之即将为用也岂可于身以用其道乎是法之为业也于身与天下国家皆不可者也呜呼未知先生始之志学于是科也是从于人之言欲易其力而速其成耶急于禄而轻于求耶何不思于此乎且执法者为贱吏之役也国家虽设而取人亦明知其不可为上者也故试有司而得中者不得偕名于礼籍附而下之所以示其帝王之贱者也夫不禁而去者不忘于古人防奸理乱之道也然国家列而存之士之习于孔子之道为其上下者皆不为之矣是法之用于国为其衰代之政习于身非上士之业明矣今之取爵位者上可以陈皇王之事述道德之任试于贤良诏是也次可以习章句之能备政事之材取进士举是也下可以通经义之精服诵习之劳应礼传科是也力不足以贤良即于进士力不足以进士即于礼传况志之所为无有不成者也苟都不能之即可以叙利害伸谋画射策于国门取万一禆于国家之事犹可以立名取位循阶历级而昇于贵显矣将明法之以求其爵位者不足得而荣之岂不失也况先生材志硕茂行义淳朴大有文章以盈于编策也而反屈辱于一衰代贱吏之业凡知于先生者得不为先生惜之乎况开是其弟者也如此在开观之先生岂复由礼传之为乎平视于一进士以取其名无忝也又何不知其舍进士举而上试贤良以待诏之不能耶天下贤士国家或得之于朝或遗之于野得之者即功夸当世失之者即名垂後代皆文章之士也未闻有一习法令者而能厠其中矣先生苟舍法而为文得乃夸其功遗乃垂其名俱为美者也古圣贤人欲人皆入其善不欲陷于不善陷于不善者惧祸其性命者也法者惟欲祸其不善者也是违古圣贤人爱民之意也违之不利于有司亦理宜矣先生固宜易之而求乎外者合于道也何在专守是而不移其功乎先生苟不从开之言而世之有识者将谓先生非儒士也曰是法吏者也
报弟仲甫书
自汝别于吾迨于今将岁月矣朝夕以思于汝吾心之悬悬也则生吾身而与汝未尝有是哉虽得汝来书纵日万至吾前未若一见汝之面也非有江山之阻使吾不暂安于怀有名利来故有暌濶谁不以通好问察动静用慰于心举世皆然非独吾於汝也则每览汝之辞意而转增吾之悲复何尝能解吾心之郁陶乎汝之皇皇於天下非汝之所困也乃吾之所过也兴言往思不觉涕下欲出诸口先疚乎心汝之困也非汝为之盖吾之不德致汝之至于困也岂非吾之过乎将用寛汝之不足吾自得责其过以告于汝前使汝谅其吾之不为不知耳且夫人事之间必存先後上下以叙罔黩於道乃古圣贤人相授以教于世者也夫臣以君为先用其义以临下君以臣为後信其忠以事上则政教行而礼法中矣子以父为先重其慈以敦爱父以子为後取其孝以止养则道德明而风化流矣弟以兄为先因其友以资仁兄以弟为後奉其恭以尽诚则小人平而悖逆息矣然後可安于天地之中可立于古今之际君臣之所以忠义父子之所以孝慈兄弟之所以恭友者皆不一其事也但以忠义孝慈友恭总名之耳故吾今与汝穷弃民仵虽欲尽心于事君则将何为而能至哉又吾与汝欢恃偏失虽欲尽心于事父则深哀乎巳孤矣独于恭友之际得不力求其至以虑于失乎躬行其道于心乎则汝以吾为先吾当为汝之先耳若今日致汝取困于衆人之中则吾为汝之先少有过乎吾当授汝以道则吾不能婉从汝志指设其方觐汝于朝夕接汝于左右使汝外请于他人久旅于上国吾虽得夫子之旨不见汝以训谕之此岂不谓吾之过欤又当誉汝以名则吾愚而朴直而讦不能狎悦于时流辈不能趋竞于势利家将举之于口惧见诬于今将垂之于书惧见欺于後虽汝有材实而不敢称之虽汝有道德而不能明之此又岂不谓吾之过欤又吾当重汝以位则吾道不符于今志将取于古泛然游其寂寞之源安然守其远大之途媿取媚于人罔先知於衆病厄野郊力弗自兴吾之身尚如是况能及于汝乎此又岂不谓吾之过欤又吾当丰汝以财则吾惟仁义是言文章是习苟重于利乃先圣人之所病耳虽穷饿至死岂能及之乎使汝乞匄以度日困病以经时吾且若此安有力而救于汝也此又岂不谓吾之过欤熟而思之则吾为汝之先过在此也诚言及是厚负其责前之所论且无一焉不独知过于汝使汝遑遑然也亦将受责于人也亦将贻羞于巳也则吾每览汝之辞意胡能安而居焉苟能安而居则若冠带之土木偶耳岂有友爱之情乎蛮貉之所不为也仇怨之所亦不为也於乎吾与汝无能而柰之耳古人福善之言诚为妄也天地何德以使吾与汝尊之哉鬼神何德以使汝信之哉吾将责天地鬼神是吾与汝命也时也是天地鬼神欺也诬也吾愤曷摅吾言曷辜故报汝以书
河东集卷七

[book_title]卷八
<集部,别集类,北宋建隆至靖康,河东集>
钦定四库全书
河东集卷八　　　　　　　宋　柳开　撰与起居舍人赵晟书
十二月日从表弟起复儒林郎守监察御史知润州军州事柳开再拜奉书于为光足下为交友有少为学时得之者有壮而仕得之者亦有迨老而後得之者能以终若始之心不相负是可谓君子也矧居时以势利万状攻撃而不能隐默抵突则不足自保斯何谓言人也哉少而能得之全其道善可称也虽若是少时或相同而後有达有不达者有若贵若贱若存若亡者於其分亦所未备也苟以少以壮以老皆相似又有暌隔阻异望望不得且接近终身言以病之亦 惟其可惜之耳开年十八从列考御史来京师始与为光相遇当此时为光承顺于先尚书公左右亦迨余冠岁矣一见甚相得各自谓古直不及我也而後为光中进士第历濠襄两郡幕下登朝迁拾遗补阙适广桂诸郡得转运副使连知?徐州任起居舍人开亦窃进士科名选授宋州右司寇稍迁録事参军为太子右赞善大夫殿中丞两为监察御史知常润二州军州事省而自念之虽出处踪迹皆不若为光清峻显焕然其不至寒饿遑遑走四海尘土中卑且贱亦小可道也开来润州三年矣坐此地日以官事细屑政刑不敢少弛之严帝典也诸父诸母兄嫂氏没世不一葬事间迄今不及非人子也每时思之恨不能死泣于天地为无告矣昨日得进奏院状报为光授命实来替予喜感交乱于胸怀中若戈戟亿卒鬭蹋混走莫可帖止也为光曾念之乎开与为光故人也岂不少而学时得相交友耶趋进于名利之途及第历官曾是其贵贱穷通存亡殊然相远耶迨此二十年虽前後多不相见今而来也代予之任矣询予之政矣总予旧之民官吏兵矣处予之居庭堂门路矣役予信之仆阍守矣用予作之罍四檠洗矣子新晨入矣予前夕行矣憯然虽以是不能久相待焉方之望望不得接近又可庶之免也况信守之义守之礼节之仁和之炳然不相欺媿今日之前似合其道也得相视一欢笑无怨怼今日之後况与为光各省识时事肯为不及于前乎可无忧也若是其他人观之得无谓予与为光能全其交之美者耶方舟远来涉彼淮江寒风凄其劳动兴衙吏命往公仆载迎军州故事容悉陈啓相见不远欣然莫休仲涂再拜
上卢学士书
十一月日乡贡进士柳开再拜奉书于执事开始将求进于有司也或有告开者曰古圣人思欲爱民也深矣作卜筮以见乎神存蓍龟以定其器民有疑于事者可以占夫利不利矣今子将进于有司也无乃须以谋于此乎龟筮从以行之龟筮违以止之斯免子于妄进矣开对之曰夫人之作事于世也物或可用之物或可舍之蓍龟于何有乎且开读书着文干进于时自有上位之君子知夫利不利矣必若巳不能谋于人假其蓍龟以告卜之则吉凶未能胜于贤君子也开其不若卜于上位之人矣开退而思之私自言曰今夫朝廷之贤者独执事大矣果将往而卜之与之进而斯进矣与之退而斯退矣是可定于开之利不利矣故夏初求先容以登于执事之门直以恶文干于左右洎乎面见执事果执事不曰汝未可以矣凡近年举进士者唯开封解为盛礼部升而中第者十居其五所以天下之士羣来而求荐焉争先而冀上焉开实不忍弃之大望其角胜矣乃尝拜而有谋于执事也执事当是时扬言而命开曰汝何必须开封解矣去年李蔚解于郑而成名有司不遗其材斯果在于开封乎汝但效其李蔚耳无执于内外解也开退且喜曰开之进也知其利矣明公赐开之言如是见成败也吁向者告开以蓍龟而卜志者果不能若开之始念也如走夷路而获良马焉指八极而可坐到耳实不觉气之雄心之飞迩者遂西入郑郊果获首荐开是知其进有利于有司矣岂不尽系于执事乎士之立世而行道显名而取位者孰能自用而自荐乎须以上位之人知其必爱其材也可以遂其求矣设上位之人不能知而爱其材则虽有仲尼氏之圣之道亦将困而遑遑焉不获其志矣自秦汉已来有名之士登用于民上者谁不曰某因某而彰于时某因某而获于位乎今由古也弗可废矣开虽不敏愿从事于斯开受性介僻与世少合今虽司贡士执事不当于任然望赐于执事也誓心不迁矣愿出于执事之门下开寔为荣必有後之人言曰柳开能有是名有是非柳开则执事不举矣非执事则柳开不往矣苟获于古贤君子齐其休美後之人果若是而称论之则开虽朝受赐而夕死可矣荷执事之恩宜将何报姑致谢而进斯言焉开再拜
上参政吕给事书
二月十一日将仕郎守蔡州上蔡县令柳开谨献书于执事人之罪莫大于不忠不孝开今有之得以言于执事执事必听而信矣哀而怜矣夫国家以科第爵位取士者要欲安民治国扶树教化自千百人中始得一人登名礼部自礼部由吏部为州县吏复于千百人中始得一人登名朝籍立之於明庭居之以显位出入受寄承天子宰相指画理平小大是乃求人任官非为易也其有轻而弃之自取败祸者岂得为忠乎开一举中进士第凡五年为吏府郡而入朝四迁五命得殿中侍御史三典大州受皇朝命位非不重也而一旦不忍小忿与人任气争鬭紊烦上心削去朝籍逐为县令不能重主上之命而固守名器辱君父任使之意名书刑籍使万方议而笑之以为国家任非其人斯开不忠之罪也开父任监察御史乾德三年卒于泗州官舍至雍熙甲申岁二十年矣其间开母氏洎叔父三人叔母氏兄辟与诸嫂氏又相继亡没开以游学从宦生计牢落竟未能克襄葬事又幼弟稚妹婚嫁失时开在江南数年每一念至不觉心神絶死前年开自知润州得替归京以家在河北曾具此二事白于政事堂中蒙执事赐以贝州之命开甚为获所愿也到治所後方经营婚葬不三月长兄闵卒于昭义军节度推官又不两月间次兄肩吾自知郢州罢还阙下行次唐州而卒後不十旬开以兵马都监赵嘉进监押翟廷玉以官事苦相侵逼致各忿争天怒降威追官作宰窘辱颠沛极不忍言向所求来河北营度迁葬婚嫁事无所能也呜呼开为人子父母叔婶兄嫂氏计十四人死而不葬余二十年弟妹成人又失婚嫁名辱身困岂为孝乎每念此事开诚不忠不孝人也罪亦大矣生何为矣直以诸孤累累满前寒饿旁徨家仅百口非知开而大有力者莫能救之开于执事不敢言布衣旧常知开矣今天下大臣中立朝廷受上知者惟执事一人为最位居相府名动寰区亦大有力矣若是而非执事者不能救开矣执事非此时也即又不能大施其力矣何者凡上之施恩威于下有非常者必上不能直行而专为也必左右有以非常之善恶先闻于上也然後上乃行非常之威以罚恶非常之恩以赏善耳开昨获罪甚非常开今仰望于执事者望执事以非常之善言闻于上乞行非常之恩况以执事当此非常之时有非常之便可以行非常之惠救非常之辜于开也开闻方今大发师徒必有征伐是非常之时也国家事繁务衆文武要人是非常之便也执事若念开昨触犯刑章无毫髪赃贿上不负国下不侵民止以王事与同职争竞审言于上又开平燕袭晋之年催运泗八州及起遣镇州粮草八十万计随驾先行皆获报命是前後任使咸以干局言之具列于上乞於今时重难极处使之以赎前罪如此是执事可以行非常之惠也倘执事力言于上取开於下舍其罪戾役以重难离此州县之中再列班行之末是救开非常之辜也若执事因此时垂大惠即救开甚为易耳若此时执事不赐哀怜特加振拔即开无缘免此困穷危戚也惴惴旦暮死亡可期若过此时俟于他日执事纵欲致开于无过之地救开于久困之途亦难为力而无其便矣直写危恳且陈短书号伏尘泥朝夕望命惟执事悯之死罪死罪
上史馆相公书
三月六日将仕郎守蔡州上蔡县令柳开谨沥血献书于相公人于天不可得而升得升于天者凡骨为仙知不死於尘世耳开于京城不可得而见开今得至于京城得见于相公即灾害可免穷困可伸脱出泥滓之中再登霄汉之上知不难矣与其升天为仙其亦不远何者开负罪南迁逐为县令囚系下位愁忧日煎骨肉之间疾病大半俸薄家贫食不充饱父母没世闭骨浅草弟妹婚嫁絶无遂心茫茫天地之中开为厄穷极矣开去年以不忍小忿与同职以王事争鬭上辱皇帝任使之意下玷相公变化之恩虽不犯赃虽不负国虽不怠慢公事虽不侵害黎民其如君子用和儒者立行即何远乎斯开自致之罪戾亦极矣厄穷且如是罪戾亦如是若守职在县夐隔路途虽欲言之于相公无由得至京城矣今来率领部民馈辇军食路出天阙迹达相门即诚可陈事可谋开受恩门下巳十五年相公忍不哀而念之哉况相公积仁累行亘围物表草木虫鱼尚加惠养况于开反肯无情乎斯开自知免灾害脱穷困出泥滓上霄汉在相公一言有余知不难于今日矣是行也开变祸为福易愁为娯期之朝夕自可前贺凡遭逢天命之归巳者帝王之位可得遭逢人主之用已者将相之位可得宰相之知已者公卿之位可得古人与今人穷达此理一致耳无如是有遭逢者求而且为难矣上天景命下属圣君万方承命远絶古昔是天命永归于皇家也高坐庙堂密运筹策子视稷契奴命萧曹是人主之大用相公也开自应举历官出入门下屈伸动静钜细承恩是遭逢于相公也而开不能慎守名器大掇悔尤退黜朝行沉落坑穽苟无此事即相公于开也岂惜公卿之位乎呜呼每一念之不觉心死古人谓噬脐不及者正在开耳惟相公悯察苟不垂惠则柳氏之族必也衰亡开再拜
与河北都转运樊谏议书
五月七日崇议使柳开再拜献书于谏议人之事繋于情极者无越于父与母也不以尊卑踈密可与不可有往告而必告者虽得死责无悔矣大君子闻之亦不以其尊卑疎密可与不可但能施其力者亦当不惜耳况其十年受顾瞩非不为故旧也每侍坐左右燕言无间非不为深密也开言及此者以开先父太祖朝乾德三年任监察御史为泗州兵马钤辖通判州事夏五月得疾卒于官舍到此岁二十有四年矣其间仲父叔父季父伯兄仲兄次兄洎母氏叔母氏兄嫂氏计一十五人相次亡殁迄今未襄葬事聚骨郊野累累奈何开于太平兴国九年任监察御史知润州军州归来得知贝州以其岁月日时将吉且卜葬焉至雍熙二年开为殿中侍御史春正月因同职者以王事忿争开追削朝籍得上蔡县令其葬事乃罢至三年开逐曹师馈粮伐燕自涿州回过阙下献书乞从边军効死上念开前罪无故情可怜惜复为殿中侍御史是岁也奉使河北冬十二月值王师有瀛州之役连城陷贼开以河北事机飞章疾奏上终恕而纳之明年夏归上于文吏中方求将兵者开与墀载辈首得预选充崇仪使秋七月方在邢州训练兵卒急诏令知宁边军所谓奋空拳而冒白刃坐虎口而断贼臂也衆所知耳柳宫姓今年岁得戊子且利为葬开又复得在河北有上所赐中金可为充办方经营于秋冬以襄事今者开诏替归京复不知千里万里东西南北而往矣其葬事今敢决而为望哉是行也父母叔婶兄嫂氏幽魂白骨其为厄乎越此年後得岁在丙申柳姓始利为葬计之有八年矣八年间身名禄位开果自保必存乎苟先风露即岂不动大君子哀念之心哉是开得在河北即父母亲族间葬事不能营耳惟明公忠于事君孝於奉亲义於友朋惠于人民所以开敢言而求其力耳於上所言事必从者非府主太尉石公不可矣于府主石公言事必纳者非明公不可矣开复见魏博磁相等州都巡检使岁月过满开欲求而为之乞明公于府主太尉一言之望府主太尉一奏之如此则开必得在河朔间於父母亲族亡殁者一十五人可为今岁歛而成葬矣是明公一言而免此八年之晩与先风露之忧明公岂不动念哉死者无知则其已矣如有知也岂不阴助明公而致福哉况开之门有男夫长幼十九人矣岂知他日无以国士报公者乎诚迫辞直公其听悯开再拜
与郑景宗书
唐高祖太宗始命有司岁考郡县贡举人至昭宗二百八年间所得名将相贤人哲士卿大夫皆自中而出故延十八世天下同正任纵天宝後叛乱时起而终不失承平基业者以高祖太宗能以文取士尽海内之心如此也唐之政以文而弊继唐者循袭不革所以梁与後唐晋汉周五代皆不永长是不识事久即变不变即虽帝王为道终难妥泰无事也春夏秋冬天地之为变成四时也盈亏中昃日月之为变成昼夜也是其为道者有其变无变者道之失也太祖皇帝开宝六年命今仆射李公考试贡举人取士有不能尽是时太祖方刻意务理思与前代英主并立然而刑政德业世用不变于唐春进士徐士廉谋曰天子起艰难中识艰难事每外闻?横直捷为梗为利即薙剗增树急如身病我当上言有司之不良堙压中善取快于帝且伏阙下求见太祖太祖夕召与之见廉即具道贡举人事请太祖廷试之曰方今中外兵百万提强黜弱日决自上前出无敢悖者惟岁取儒为吏官下百数常常赘戾以其受于人而不自决致也为国家天下止文与武二柄取士耳无为其下鬻恩也太祖即命礼部试所中不中贡举人列于殿廷试之得百有二十七人赐登高第开幸在其数後二年廷试事如六年明年太祖崩今上即位廷试事亦如太祖然其优赐殊恩与太祖絶大盖上多文好学知变而谋久者也到于今上凡八赐天下士获仅五千人上自中处门下为宰相下至县邑为簿尉其间台省郡府公卿大夫悉见奇能异行各竞为文武中俊臣皆上之所取贡举人也是与唐取士为用此变而大者也唐高祖太宗用文取士止于委在有司任之以大小吏职亦止渐阶第殊无擢英拔秀焕视惊听朝为羣儒暮为羣公者尚能作固宗邦垂三百年非如夫太祖纳人一言变古易式取由朕弃由朕也今上恢阐其道广穷俊能海外区中良才硕士皆自我得材智取异名位取大傍睨下视尹夔旦奭逐逐如儿子辈即何止于百千万祀定其享天下乎贤贤世世齐天地为久耳古之得一士者昌三人行必有我师谓三人为衆衆乃可有贤于圣者也今上巳八试贡举得五千人何古之得一士可比也三人行中有圣人之师者可同也斯五千人其为衆也将不啻倍于三人之行矣是知得人之盛无如于今开雍熙四年过大名府始遇足下新于上前以文得名而客来河北暂得相识今来南岭之畔蒙惠新文捧读三四见足下胸怀藴奥惠戴民君志义超远足见今上之得士信不为不尽材也万事古不能尽随日生而多且新也惟後来者斯亦不之知也唐高祖太宗昔为求贤得尽士也宁知太祖变之今上成之特远出于唐也吁譬之拳石出土不知嵩衡常泰而後为岳祀也飘灰应候不知杞梓栝柏而後成厦材也廉死卑位应恨不见于此时所示文不敢久留谨以上纳开白
上郭太傅书
十二月十五日崇仪使知宁边军柳开谨再拜献书于宣徽太傅旌旗之前今月八日殿直张继恩走马齎到雄霸等诸州军探到契丹排比恐犯边军事宜不同衆状转牒一道令开子细探候者开本儒官于兵家事苦不深会幸逢圣主擢为近臣承倚毗于边方令扞御其外寇在七擒七纵而未展于知彼知已以粗能昨独不曾有状申报契丹恐入界者开缘料得契丹此者不来犯边其事有五一天顺二时晚三地困四人牢五势怯天顺者何兵主杀杀主阴阴主凄惨寒烈晦冥昏霾今冬巳来天日晴暖郁郁如春无严风无苦雪无惨雾昼夜视之彼军上无云无气每每南首而望我云如堤如林横亘天际极高极厚河氷不坚随日融释太阴夜晕旄头昼掩契丹必灭之兆凡兵动有战破军杀将即天须示变于人今上天如此是为天顺而开所以知其不来者此为一也时晚者何高秋草肥余粮在野马壮弓劲分路齐驱若彼时契丹南行堪为我患今则岁巳暮冬至春不远大兵若动进退经时彼若暂来便回彼即有害无利虚成劳衆无以近人此是为时晚而开所以知其不来者二也地困者何契丹用兵务食于我天资皇帝圣智河北千里内村野间民家刍粟粮储宣命并巳收拾入城坡野衆草烧爇欲尽彼兵若来既无辇运何能赡兵且以三五万骑敌兵计之日用粮草颇衆攻城池又城池巳固掠村野又村野皆空久住又计日无可支持轻行又逐处恐遭掩杀况其大衆何以能行此是地困而开所以知其不来者三也人牢者何逐处城池屯兵甚衆南至澶滑师旅转多去年河北军民所被杀掳甚苦此来怨惧在处皆同怨者怨杀掳于人惧者惧杀掳到已皆能预备例各齐心缓则逐为宴安急则逐处拒敌此是为人牢而开所以知其不来者四也势怯者何去冬瀛州我师败绩契丹首领乘势破深州下武强等县将兵遽回独耶律逊宁袭其空虚破德州滴河县而去以其去冬城池不修兵甲皆缺村野无备蒭谷至多敌兵尚乃倏来而归今岁河北城垒坚完四望相属戈甲如云野无余食苟来犯边出入须惧以其去冬尚怯而今冬岂能勇乎此是为其势怯而开所以知其不来者五也况皇帝圣神为天下主螳臂当车岂能敌乎其雄霸等州军所探得契丹排比恐犯边者必是契丹首领北归扬其虚声张其兵势惧王师之袭後所谓往而示之以来之道也兵行贵诈古今自同且以匹夫之事喻之而可知其不来之理明矣今有下俚愚人相聚至甚尘微而尚不肯轻出一辞轻举一事以为他先而况大国大兵而肯容易不顾利害而动哉不尔者当是耶律逊宁为其本主不来犯边要扇其事诱动我师反惑其主欲固己之权与位耳小人怀奸其心难知皇王之道混成如天包笼四周俾莫能越明公赞辅圣帝掌握精兵料敌安边如古名将开愚直无识祗以惊慙辄具啓闻望赐悉察开顿首
河东集卷八

[book_title]卷九
钦定四库全书
河东集卷九　　　　　　　宋　柳开　撰与广南西路采访使司谏刘昌言书
唐灭到今一百年始见太平天子考工较艺求海内多士尤絶者尽在朝廷骈骈出头角羣莫能上开常自叹所不及者以今言之王着善书得笔札点画之妙召置为侍书日在上左右出入禁闱贾玄善奕专黑白胜负之能召置为待诏数数对上争博坐或穷昼楚兰善占得为日者之长刘翰善药得为太医之令越有梓匠得尽能于佛塔蜀多方士得逞伎于道术至于击球擅场木射中物有小奇于类者皆大显于时盖取其所能而各尽其所妙也苟不遇上之广求于人不遗于物则此数子果能自异于今乎上所能知其此数子者必有力言於上而上始取而择其能以为用也开所专于古文者三十年始学韩愈氏传周公孔子之道尊尊而亲亲善善而恶恶用之即施教化于天下以利万物不用之即成其书垂之无穷要其令名开于其儒为文者庶乎近于古人矣比之书奕占药梓匠方士翘然出衆者开亦不媿于前数子而不得如前数子之遇知于上者盖无其大君子力为开言之于上也所以每常自叹至于食无味寝无寐居不为家存不为生者尤念其动得谤行得毁以谗以害屈而莫伸之所为困踬颠沛也呜呼岂为儒不及为他者哉此盖上之未尽知于开之所能也前数子皆异端之末非如开有利国家活人民致君如尧禹立言如典谟用之于兵战其胜攻则取行之于事言则中谋则成文武之道焉彼上犹知而崇用之高步濶视几齿大臣若大君子有言开而使上知之者必以开不下于前数子之为奇特也明公乘单车走万里极炎荒之所僻远尽耳目之所见闻为天子别白善恶之于人必不使开在于前数子後耳若此时明公不为之言主上不得而知即开悲恨为儒不及於为他者也将终身为终否之人矣开再拜
与朗州李巨源谏议书
八月八日开再拜寓书于朗州谏议历代充时用为公相侯王至下羣吏由词学进士中出以为贵同时登第者指呼为同年其情爱相视如兄弟以至子孙累代莫不为昵比进相援为显荣退相累为黜辱君子者成衆善以利民与国小人者成衆恶以害国与民耳闻目观不越于此太祖高皇帝开宝六年今仆射李公为翰林学士知礼部贡举事始有廷试开幸得与执事于上前登进士第为同年者二十有六人初仕惟状元宋得校书郎直史馆余遭诸州府置司寇参军选悉为之到于今十八年矣其间死者几半存而居上位者惟执事特受上知自谏议大夫得权御史中丞公事宋得入中书省知制诰复不幸宋病风废死于家其余若开辈如走巅峯缘危梯系系不能上不能下者其何可俟发白顔颓壮心殆休独望执事立朝廷镇台省以提以翼同赞圣君近闻执事退迁为郎南逐典郡噫斯未知下民多尤将未受其康济耶噫岂如开辈为同年者将困焉终极于此耶呜呼宁视人何易而自为何难哉悲夫人之处世多违而少遂无他知者不巳知也混混然若羽逐风鳞逐浪宁辨其始来而终止也得为贤失为愚其果是而果非乎纪于策传于口者详而听之今昔岂殊远哉太凡祸福进退君子小人必以衆寡为相胜之道耳譬如鸟兽草木翔集丛茂善恶必其类合矣异其类疎矣况朝为荣暮为辱岂是巳所皆为之哉有以直于事而曲于不直于事者而为巳累也有以免乎近而不免乎远而为巳累也所好屈之人而不好屈之於身好利之巳而不好利诸彼也至於相贼害残忍相族戮毁耻终不为媿所以古人君子行巳有道正巳有方以礼防之以信要之以仁伏之以义制之盖畏于此也明公度之果能异於此哉朗陵山水清秀风土稍异岭表修闲养和足乐天真何为冒尘埃冲风雨出则畏处则防以为已所贵盛耳相去且远相见未期珍重自爱开再拜
与李宗谔秀才书
秀才足下贤愚之生无择其所处也惟其人在乎心别耳文章之所主道也古之为学公卿大夫士之子弟立身行道取位与名必用之後之公卿大夫士之子弟惟取位为丰逸之具乃罕学焉其学者非章句浅末之类求第有司进明天子者也学谓立言垂教行义炳炳如古贤君子耳贵家子少专焉专之者惟穷悴孑孑介特寒士愤悱之不胜所作也贵家子能此者自汉而下四十年间能议者为足下一言之周末故范鲁公为相国子弟中惟今杲立节好学相国洎朝之百执事以至後进羣生皆知而奇待焉乃至今来以文得名以文得位居贫御衆能阶古人有道惟杲可尚四十年中得相位者仅十家而其淳诚遗直材略杰异不贪不佞巍然有良相之风者亦惟鲁公耳十家子有亡有存于今世言者有几得位齿于卿大夫者於今复有几其为名不时异者与不得位而冺没者斯无异也孰偕杲哉此无他学与不学耳去年春在贝州有幕吏刘去华新拜观察官之命而来郡中开始见之辞气恢然举止详熟间求其所从来即具道出于贤尊相公之门下召与之语即数数称足下行事不类于贵家子言足下出即乘蹇驴张弊盖从小仆不佩文犀诸金具带衣惟纯色常服言不譁妄心能别是非有信义躭学好文文之辞章卓异峻拔居其家相国多器之与士大夫羣进後生游衆必推尚开当闻之时诚欲识足下面耳今年春过京师托进士崔景言之于足下开所志者愿与足下为一时之交非求媚也直欲与足下使世称谓叹美以道相得耳中执宪赵公在魏时开于今夏中日得奉于左右常言足下为今时之俊人伟材将特荐进于上要足下赞教化惠邦家为天下之雄冠也开今来复得旧官留於京邑思与足下朝夕游处各尽其所怀以其事役劬劬卒未得相见数日前崔秀才袖足下文一轴及永泰门义井铭一篇见贶读之竟日知称咏足下者不为谬矣足下之文雅而理明白气和且清真可贵也足下若不废于学勤勤然即至于道其不难矣名称禄位必由己立十数年外可与杲为敌耳贵家子羣不能远望辙迹况能踵哉贤尊相公懿德洪业近年无近真又与鲁公不相上下是知四十年间惟足下与范两家父子为贤後之视今由今视昔也足下惟勉之开视足下成之惟速冀後人仰望足下清尘知开言为不佞开性直好古立朝且孤罕见其类志之大者望於足下耳所遗文谨留为好请无赐罪让开白
与韩洎秀才书
亡友李宪昔年尝话辱贤兄侍御厚知以予好为文章数数曾相评议自予应举历官以来了不与贤兄相识而又李宪守之不幸卒於信州治所余今年自御史谪官到此累有人言足下好为古文趋尚出处不与俗同近洪州李顾行秀才自许州来相访亦说足下及出足下所作送行序示予听而观之深足贵耳因读孟郊诗言及足下有卢仝诗数十章开于十年前在京城书肆中见唐诸公诗一策内有玉川生诗约四十余章与马异结交诗为首篇余寻托亡兄辟用百钱市而得之时郑州宋严从予学文卒与亡兄相遇取而与之至明年严死卢诗没而无复返矣自从予从江南及来河北常欲求之无能有也今李生话足下所有彷像类予昔年市之者焉未委足下於人传之耶又别有而小异耶呜呼天地间古今事学必有以成也成必有以知也知必有以传也世所好而用者未必为久而存也世所不好而弃者未必为终而冺息也皆莫可极而定之矣然其善者胜耳今欲足下所有卢仝诗而一观焉因得具与足下之故及卢诗之事用达于左右可否惟命
再与韩洎书
世有医师乐夫武人匠氏百工衆伎商民贾者之辈杰杰异其徒者时必名推之其家之子孙往往力行父祖业不羣类于衆负而自言之必曰某实某氏之子之孙也所学所能能继若父若祖也虽尔不逮其良者亦见愤然不肯抑于人下也呜呼是亦果有所称哉士大夫王公由文章道德立名居世者则罕见其子孙继其能而绍复其後也不惟不如是复有败其家者哉抑是惟彼徒之业贱而易能耶我徒之道大而难为耶抑是惟彼徒之愚且衆有耶我徒之贤而鲜得耶抑是惟彼之徒须力而後衣食子孙无守而务其生且使然耶抑是惟我之徒贵富易取子孙丰于养而堕且使然耶抑是惟天之多於彼徒而少于我徒耶足下思而观之古之时与今之时人能远于此乎吁事之复有甚于此者有山川土地民人甲兵社稷宗庙不能类先人之烈而致祸乱者斯不多言耳唐有天下三百年间称能文者惟足下与我两家开之学为文章不类於今者余三十年始者诚为立身行道必大出于人上而遍及于世间岂虑动得憎嫌挤而斥之斯亦未足耿吾怀也其所喜者闻足下好为古文及近得足下序书读之颇有吏部之梗概所以自念韩柳氏子孙与足下幸同出于今世矣足下其勤而行之无忘乃祖勿使不迨于彼之徒也凡为文者皆有意于圣人之道足下观夫子之经书後之人孰能企及其万一乎从其门而徒多言耳矧可弃而从于佗乎迨其诚而废其功乎兢兢焉实可自媿也卢仝诗非余昔市得之者今写讫纳上未得相识空增永思开白
与任唐徵书
辱示诗两轴辞调颇切于古人从何而得至于是者哉非雄刚峻逸之材孰能迨此仆将何丰报于足下也仆之中狭不容物又与衆异尚好为古文同人相游少有合者虽造我门未始得入纵与之坐谈道论义之声至舌不发仆非爱惜其言也其人不知其言徒致仆喋喋而已明天子在上我夫子之不坠于地岂能穷饿冻死于仆耶衆不能知于仆仆又安能容于衆哉以至近日却扫穷庐人絶其迹何足下一旦自外地而至直诣我门及听足下之辞气有异于他人也观其言察其行果如是哉不待见足下之他文以知足下亦可交之人也爱我之诚足下为多矣足下所爱也爱于我也爱于吾夫子之道也我夫子之道有识者之所爱也足下非有识也何爱于我哉是夫子之道果在于我之身乎足下苟能不易今日爱我之心化于衆人使爱于我爱于我者则显亲我之身同我之道如是见天下之人皆从于我也不难矣道德仁义之所依归礼乐刑政之攸用国无争杀之虞人有信让之风焕乎先圣人之德音寝于民间谓君后之无为者今近于往矣皆繋于此也是足下之爱我也岂小小而已足下忍不为我惜乎诚有望也不谈日久因足下起仆今日之言幸甚幸甚
河东集卷九

[book_title]卷十
钦定四库全书
河东集卷十　　　　　　　宋　柳开　撰知邠州上陈情表
臣开言臣自太平兴国四年蒙圣恩与臣昇朝官从驾平晋到今巳一十六年雍熙四年蒙圣恩与臣诸司到今亦巳八年相次八处知州知军无他人为臣肯言独陛下与臣为主臣开诚惶诚恐顿首顿首臣千载逢圣明之代一生同蹇塞之人不得在霸府随龙不得向御前及第徒为散冗虚抱忠贞曾学文章爱扬雄孟轲之述作少知兵略识吴起孙武之机钤与臣同时者大半沦亡比臣後来者尽皆荣贵惟臣薄命止及常人家不免于贫穷身不免于困滞今来老大渐更衰残父叔母妻死不办于迁葬兄侄弟妹生长见于暌离又无处得立微功又无处得行直道埋没外任忧畏多言臣事陛下乃君乃亲臣仰陛下如天如地乞回睿睠抽归神京换臣一给谏卿监之官列臣在股肱耳目之任必能助陛下行非常之好事必能佐陛下固不拔之丕基从陛下东封泰山与陛下北扫勍敌致人民之安乐使风雨以顺调苟历试以无闻请对衆而受戮三皇五帝不如陛下之真淳百辟千官少有微臣之愚直卜际会于今日望照临于此心东望阙廷臣无任恳迫激切之至
上言时政表
臣开言以微臣至愚至贱之人遇陛下至圣至明之主特蒙重任差知代州内省遭逢深怀惊惧近于便殿得对宸聪承陛下慰谕之言认陛下睠注之意盖陛下未识臣面是陛下巳知臣心日月垂照临之私葵藿展补报之効臣今发赴本职去便累年陛下方缵丕图天下争观圣政臣有卑见上凟圣慈若有可采之言望陛下少以为是若其无所禆益乞陛下恕臣罪尤僭易之诚死罪死罪臣以宋有天下今四十年太祖太宗精求至理陛下绍膺大宝为君知难若守旧规斯未尽善能立新法乃显神机陛下不可不作臣以益都稍静望陛下选贤者以镇之贤者望重有威羣小自然畏服比诸衆庶臣寮羣然自悬侔拟贵免长萦圣虑所为得人即安臣又以西鄙今虽归明往去未可必保苟有翻覆之祸西陲忽被奔冲陛下须得法能平陛下须得人能御将契丹比议为患尤深何者契丹则家国久成君臣久定知中外之有分我边鄙以甚牢纵萌南顾之心彼亦须有思虑伊积恨未冺贪心难悛其下猖狂竞谋啓衅侵边隅未必知足行姑息未便感恩望陛下常先备之别为深计以良将守其要害以厚赐足其贪婪以抚慰来其情以寛假息其念仍乞陛下多命人使西入甘凉厚结其心为我声援如有动静使其侵掩于伊必有内顾之忧乃可制其轻动之意臣又以圣朝兵甲虽即衆多不及太祖之时人人经惯勇锐谋臣猛将况甚相悬今来师徒似未闲纪律所以昔年北鄙屡遭侵扰之虞近岁西边不闻胜捷之事养育则月费甚广征战则军功未彰愿陛下训练如太祖之时禁戢如太祖之日拣选未须于勇敢指顾无纵于後先失律者多少尽诛获功者虚实无滥偏禆主将不威严者去之屯戍专征申命令而必固每万机听断之暇于双阙深严之中望陛下亲临殿庭赓召貔虎使其击刺驰骤以彰神武英威牢笼奸豪震慑区宇臣又以枢密宰相陛下大臣委之必以无疑用之必以至当铨总寮属评品职官内即主掌百司外即分治四海近年新制至公全隳京官朝官别置审官差遣供奉殿直又立三班主张是如骈指赘疣亦如十羊九牧刑部不令详断取舍创立审刑至如宣徽亦同散地大臣不为必信小臣乃谓至公若大臣不材即以罢免岂可失任翻以备员至如银台一司旧属密院近年改制职掌至多人即加倍添人事即依旧公事别无利害虚有变更臣欲乞陛下停废审刑审官三班差遣等院应朝臣京官及供奉官巳下并归中书密院宣徽院管勾差遣其银台司亦令密院依旧主管审刑院公事亦乞归刑部施行如此则去繁细之徒省头目之处臣又以开封府尹京邑大都万方奔会之邦六合轨则之地仍旧贯选委亲贤及皇族公主尽以成长既本枝而繁茂但优逸以端居宜以外郡列蕃各令出守作牧择文武忠直之士为左右赞弼之人有分封共理之长有磐石维城之固凡主海内郡府并是宋家子孙同宗周之强如炎汉之盛臣又以天下州县甚有阙官有处即冗长至多阙处即岁年无补臣欲乞将天下四千户巳上县选朝官知三千户以上县选京官知仍省其主簿一员令县尉兼主簿公事其通判都监监押巡检监临勾当使臣等并乞酌量省减免虚费于禄利兼均济于职官慢公与急公者显明有才与不才者分别臣又以人情贪竞时态轻浮虽骨肉而至亲临势利而即变八紘至大九品至多同事同官不和不睦有患难全无其相救伺间隙便有于相危惟怀倾夺之心全忘仁义之道臣欲乞陛下明颁告谕各使改更庶敦厚于化源永和平于政本比屋成可封之俗羣官变君子之风助圣德于无疆扇淳风于有截臣又以太祖神武之帝太宗圣文之君光掩百王威加万国无贤不用无事不知臣望陛下开豁圣怀如天如海可断便断合行便行爱惜忠臣直臣体认奸言奸党守清净之道叶华夏之心与尧舜比肩共乾坤合德臣又叨末位渐老明时昔日荷太祖太宗见知今日蒙圣主圣恩任用词狂理拙甘俟诛锄干冒冕旒臣不胜战污急切之至
乞驾幸表
臣开言忧国如家见危致命乃古人之语是微臣之心况忝文行忠信之名而处官爵衣食之贵偷安窃禄端坐旁观惟臣耻之非臣愿也当胜负之未决有去就而辄言罔避朝章望垂圣览臣开顿首顿首死罪死罪臣去年蒙差知代州今夏就差知忻州每见北界投来人言契丹排比入界次第甚大亦未敢决然信之伏自八月以来河北边上敌骑屯结甚衆瓶形宁化军侵犯往来度其奸谋必未轻退深虑至十一十二月大寒之际并以敌骑奔冲何者当深冬严凝王师自南而北违温就寒也契丹自北而南违寒就温也况王师自秋至冬散在镇北定边巳近百日饮食刍粟非如在家也城寨村野久居於外也衣裘绵褐不及毛毳氊皮也所以契丹虑在深冬王师困於深冬也矧自太宗平晋之後契丹数胜于边止从近年不敢南顾今其来也其事有三契丹居北岁在亥子以南抗北是抵太岁此契丹所恃来者一也自雍熙端拱年到今十年也其契丹当昔虏掠得赀产财货费用将尽也今来犯边者二也伏又陛下登位到今三载北鄙无事未尝相侵此契丹今来者是与陛下决胜负雌雄于一举也此其来者三也以臣愚见陛下绍太祖太宗丕基有四海九州之广定天下安危固大宋基业亦在此一举也若陛下今日能却此劲敌即四夷八蛮自此之後畏伏陛下圣神稽颡臣妾纳职阙廷岂惟声教之内奸宄之徒敢二三乎若陛下今日稍致敌骑侵凌王师退衂边鄙遭其冲突城寨小有破亡即臣未见其人也今日之事陛下岂可轻之哉臣近闻自京师至镇州修葺行宫迎候圣驾臣实闻之忻跃无巳陛下若行此事真英雄天子也臣今冒死乞陛下郊禋之後庆赏才行三两日内便下御札克取五七日间圣驾速起径至镇州躬御虎貔亲逼疆场示要荒以神武授羣帅以圣谋望陛下勿听犹豫之谈勿生迟疑之虑臣直以近代及圣朝事比而言之望陛下行之果决周世宗即位之初朝廷未甚强盛河北贼乱世宗亲征大战高平诛戮懦将中原自此王霸席卷淮南关南及太祖受命之年李筠潞州造逆羣心未尽归附诸侯坐看兴亡太祖亲率六师血战筠党一挥荡尅取潞州回戈维扬重进授首後乃取荆潭如破卵降卭蜀若摧枯擒刘鋹于海南之滨缚李煜向金陵城内戎王欵伏钱俶来朝洎至太宗兴至四载直临晋垒取下继元行幸渔阳回归凤阙并是初临大宝亲总雄师顺动若雷行出命如天降况陛下承太祖太宗休烈过太祖太宗圣明甲马万倍于世宗臣庶一心于昭代糗粮山积玉帛云屯日月恒明天地肃穆谋臣若雨猛将成林内则元老贤相弼谐外则深沟高垒蔽扞谅阴三年之外抚御六合之中动止无造次之名赏罚无僭滥之处大驾如起皇威并彰将卒争气于边陲单于挫凶谋于沙漠微臣之望此明効焉而又臣所切者以契丹见在定州界上若圣驾起过河北契丹抽退即天下皆谓陛下才起亲征契丹便乃逃遁此乃陛下圣德英武如天如神也若陛下圣驾起过河北契丹未退沿边王师闻圣驾北行人心勇锐杀退契丹亦尽谓因陛下圣明亲征所以能杀败契丹此又尤彰陛下圣德英武如天如神甚也即契丹退与未退是陛下暂起无不利也臣又以今未欵附者西鄙也若今圣驾暂起契丹退败若闻之亦谓陛下英武能杀契丹必自思其巳也岂能抗陛下如天如神者乎是陛下一举亲征而天下皆伏陛下英武也以臣思之即陛下临御区宇而今而後何所不畏乎如或圣驾必起即京城之内乞委腹心大臣留守之交广西州漳泉福建之地各命近臣驰驿以案察焉如此则陛下无忧无虑而宁谧也如或圣驾必起臣望圣慈抽臣归阙乞随圣驾仍告陛下与臣精锐兵士三五千人骑前驱必获胜捷臣潦倒外任踊跃壮心罄竭刍荛禆赞君父冒犯冕旒臣不胜忧惶激切屏营之至谨奉实封表以闻
奏事宜表
臣某言事大动静须审乎天物大盛衰必系乎时三辰明明所主有程万灵章章所立有常历数莫逃符验可信违之益速其各顺之爰契其理自然之道也臣言有所闻情不敢隐思欲披露以赞圣明臣某诚惶诚恐顿首顿首臣于太平兴国四年任宋州録事参军太宗圣驾在镇州抽臣赴行阙是岁三月二十四日臣至洺州南旅店中遇晋人程再荣自镇州回臣问收太原事程再荣言太祖水浸河东年再荣在河东为伪命殿直河东主命再荣间道驰入契丹求救兵到西楼契丹有宣徽使王白善术数四月十三日北主帐前王白召再荣于家园亭中食再荣告之曰南朝令收敝国兵甲甚大敝国危蹙不保存亡王白曰子无忧晋无患南朝於五月十七日必回晋于五月十九日济大事再荣又问之此既必回後复如何王白云後十年即晋破破即扫地矣王白曰非惟晋破而契丹亦衰也然犹再去一犯中原饮马黄河而返晋破二十年後契丹微弱渐至灭絶此灭不同往古时灭必无余种矣再荣即离敌廷至代州後归于太祖以言忤太祖意宣充宋州宁陵镇将今为亳州镇将也王白者冀州人年仅七十言事多中以数之十年也晋必破矣臣开至行阙授赞善大夫从太宗四月抵晋垒五月六日继元归命太宗即焚掘其邑晋果扫地矣太宗征渔阳旋兵雍熙丙戌年会曹彬伐燕不利是年冬敌报役王师败绩于河间敌乘胜明年春破德州抵黎济寨留于黄河而退臣又以程再荣昔话王白之言开宝二年五月十七日太祖不尅并州而回一有验也复言河东後十年必破至太平兴国四年五月果十周年晋垒平平而坏之是扫地矣二有验也又云契丹再去一犯中原饮马黄河而返当雍熙丁亥年春敌破德州抵于黄河是三有验也又云晋灭二十年後契丹微弱渐至灭絶者臣以太宗平晋年岁在已卯今岁至在已亥二十一年也此来契丹兴兵无名以小加大其理皆逆非天助也太凡兵为凶器圣人所诫用之除害不可以害人养以防乱不可以举乱中国之君躭而玩之犹为不善况契丹乎且用兵之法必审天地人之道以察得失出师所忌日月交蚀先举之国咎必当之今岁九月太阳太隂朔望之辰俱有灾变悬象在上着明在下契丹先举必受其殃所谓失之于天者也保州定州城寨相望王师环列其衆且多瀛郑巳东各厄要害所入既隘所出必难随驾精兵巳次具进彼进无大获退无善归所谓失之于地者也而又牝鸡司晨女主专政腥秽盈溢夷夏闻知韩氏弟兄执权擅国尤从近岁不道益多黩武穷兵侵陵虐衆东征倭国巳丧其徒南伐高丽不胜其弊将新集之衆犯中土之师无劲悍之渠魁无雄杰之将佐所举仍旧所行复稽陛下登位巳来皆遵法式上下辑睦岁稔民安风雨顺调赏罚无滥外絶陆梁之辈内除奸慝之臣四海晏然百官允若谨戢疆吏不使侵渔谅隂三年克终孝道而契丹合扣塞门而纳欵望帝阙以归心岂可擅动干戈强凌边鄙深掠生聚大肆奔冲所谓失之于人者也以臣度之契丹有三失之尤陛下有三得之美臣所以知其不可而程再荣
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 10:27:50-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>