<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="提要,原序,卷一,卷二,卷三,卷四,卷五,卷六,卷七,卷八,卷九,卷十,卷十一,卷十二,卷十三,卷十四,卷十五,卷十六,卷十七,卷十八,卷十九,卷二十,卷二十一,卷二十二,卷二十三,卷二十四,卷二十五,卷二十六,卷二十七,卷二十八,奏议卷一,奏议卷二,奏议卷三,奏议卷四,奏议卷五,奏议卷六,奏议卷七,跋,续集序,续集卷一,续集卷二,续集卷三,续集卷四,续集卷五,续集卷六,续集卷七,续集卷八,续集卷九,续集卷十,续集卷十一,续集卷十二,附录上,附录下,见素集全文在线阅读,见素集全文在线下载,大玄古籍书库">
<meta name="description" content="诗文别集。明林俊(号见素)著。。四十七卷。其集原为诗集十四卷、文集三十五。卷,版毁于嘉靖四十一年(1562),其孙林及祖。于万历时重刊,统成本集,有文集二十八卷,续。集十二卷,奏议七卷。文集卷首有正德元年。(1506)张翊等序,二十八卷均为各体文。续集。前有嘉靖十五年王凤灵等序,卷一至卷五为。诗,卷六至卷一二为文。后有附录二卷,收录生。平家世文献。并有万历十三年(1585)林及祖。跋。文集与续集中之文正好三十五卷,而诗只。五卷,已不符十四卷之数。其诗集十四卷,今存。有明正德十四年原刊本。有万历十三年林及祖">
<title>见素集_林俊_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">见素集</span> <br/>
          作者： <span class="inputVal" id="bkauthor">林俊</span> <br/>
          朝代： <span class="inputVal" id="bkdate">明代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">类书文集,诗文集,完结</span> <br/>
          字数： <span class="inputVal" id="bknum">[book_length]353839</span> <br/>
          说明： <span class="inputVal" id="bkdec">诗文别集。明林俊(号见素)著。 四十七卷。其集原为诗集十四卷、文集三十五 卷,版毁于嘉靖四十一年(1562),其孙林及祖 于万历时重刊,统成本集,有文集二十八卷,续 集十二卷,奏议七卷。文集卷首有正德元年 (1506)张翊等序,二十八卷均为各体文。续集 前有嘉靖十五年王凤灵等序,卷一至卷五为 诗,卷六至卷一二为文。后有附录二卷,收录生 平家世文献。并有万历十三年(1585)林及祖 跋。文集与续集中之文正好三十五卷,而诗只 五卷,已不符十四卷之数。其诗集十四卷,今存 有明正德十四年原刊本。有万历十三年林及祖 南京刊本,《四库全书》即据以收入。</span> <br/>
          封面： <span class="inputVal" id="bkimg">Z_19387.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]见素集
[book_author]林俊
[book_date]明代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]类书文集,诗文集,完结
[book_length]353839
[book_dec]诗文别集。明林俊(号见素)著。 四十七卷。其集原为诗集十四卷、文集三十五 卷,版毁于嘉靖四十一年(1562),其孙林及祖 于万历时重刊,统成本集,有文集二十八卷,续 集十二卷,奏议七卷。文集卷首有正德元年 (1506)张翊等序,二十八卷均为各体文。续集 前有嘉靖十五年王凤灵等序,卷一至卷五为 诗,卷六至卷一二为文。后有附录二卷,收录生 平家世文献。并有万历十三年(1585)林及祖 跋。文集与续集中之文正好三十五卷,而诗只 五卷,已不符十四卷之数。其诗集十四卷,今存 有明正德十四年原刊本。有万历十三年林及祖 南京刊本,《四库全书》即据以收入。
[book_img]Z_19387.jpg


[book_title]提要
钦定四库全书　　　　　集部六
见素集　　　　　　　　别集类五【明】
提要
【臣】等谨案见素集二十八卷奏议七卷续集十二卷明林俊撰俊字待用号见素莆田人成化戊戍进士历官刑部尚书赠少保諡贞肃事蹟具明史本传俊始以疏劾权璫远谪及抚江右则抗逆藩抚西蜀则平巨寇为孝宗时名臣所着诗文张诩序谓俊手编成集者五十余卷尚在致仕之时今此集文二十八卷奏议七卷续集诗文十二卷兼及起废以後所作而遗疏四首亦附焉则已出後人重辑非俊自编原本故卷数与序不符也俊为文体裁不一大都奇崛博奥刻意自为其诗源出江西而于黄庭坚陈师道两家尤所摹仿故颇多隐澁之词然大抵气味孤高终能远俗奏议分西曹外台内台西征起辅新政秋台六稿无不委曲详尽通逹事机亦足见其设施有本非徒托之空言又案王凤灵续集序称俊原有诗集十四卷而此本无之朱彛尊辑明诗综称俊有西征集为选録四首而亦不言见其全集观其孙及祖跋称重梓是书而诗集尚阙是当时本未同刋故流传颇尠今仍其原第着之録云乾隆四十二年八月恭校上
总纂官【臣】纪昀【臣】陆锡熊【臣】孙士毅
总校官【臣】陆费墀

[book_title]原序
见素集原序
文章以救时为贵中古来文若韩退之之佛骨表欧阳永叔之朋党论胡澹庵之乞斩秦桧疏诗若杜少陵之八哀石守道之庆历圣德之作之类排异端崇正道斥奸谀百世之下读之犹使人毛发森?恨不生竝时而愿为之执鞭也下此则鬬富夸巧虽极其工致第取悦人耳目而於纲常世道无所关系焉亦奚贵於文章而必以是传世为哉始予计偕至京师於士友家获覩莆田见素先生林公为秋官员外郎时抗宪宗皇帝疏草三复流涕见其劾匪人纠权幸凛然鈇钺之严而血诚骨鲠溢乎言表殆掲日星而耸山岳也公虽坐是远谪而一时国是士气赖之议者谓与澹庵一疏相伯仲文章若是岂非所谓救时者邪未几还公留都荐历外台长一旦拂衣去朝抗章夕就道未始待报也越数载先帝以言者起方伯不赴再起为佥都御史持风裁於大江之左右贪墨吏多望风解印绶去虽当路左璫素号桀黠者亦为之歛迹潜避公出而救时其事功之伟又在在如是盖不啻见诸文章而已也使公在朝廷则必有以寝淮南之谋在边陲则必有以寒西人之胆而在山林则又必有以一丝而重汉九鼎者矣盖公精神心术之所寓有未易以寻常窥测者故发而为文为诗或赠送或酬答或寄托虽体裁异制风格殊指要之其归与曩疏救时之意异者几希矣然则公之文章虽欲靳不传於世不可得已而公方退然以为此特酱瓿上意思耳夫岂以是为自足者哉间手编成集凡五十余卷而以其别号见素者名焉不远数千里缄书遗予曰子其为我叙之得书时薄暮矣亟篝灯快读次日即促笔于以见予仰公之至方以托名是集为幸遽忘其陋且让云正德改元丙寅冬十一月上澣南海病夫张诩廷实序

[book_title]卷一
钦定四库全书
见素集卷一
明　林俊　撰
序
瑞竹诗序
丁未盗起赣州介闽之间蚁聚而蜂屯郡用大扰今上嗣大历服若曰今惟民弗靖其抚之来与之维新人用去罪死齿平民有以自効惟兹渠党犹干天罚乃拜王公述之为都御史其往循之声威所被胁从解散渠首俘而还郡告康乂公归自汀过王台之左有竹一本叶白而茎菉异常竹然根植寄於浮风露分於凡草容顔枯悴负抱郁结如盐车之骥在林之鹤欲自见而未能者公心异之剗其荒秽溉以泠泉轻飈徐来柯叶踈理意态欣悦瞻盼久之顾而思曰竹遇知幸矣舍是而往秽可使毋滋泉可使毋涸逵陆之冲樵苏遝至其又可使毋伐耶于是移之于是植之宪台之右灌溉护持昕夕坐对若罗致而抗礼者因纪以诗闻者属而和之卷成太守陈君宗器属俊为序俊熟公声望于士夫间植竹其将以自况也凡物常于同瑞于异闽南竹箭之美布满山麓而是竹挺生不乐为伍虽出於荒榛宿莽之中其所谓瑞而自见者恒未冺也又况置之深严沃壤之地以全其孤虚劲节之性其拂清风凌霄汉旁致同流垂?宇内亦孰能御之耶俊不敏将为竹以谢公知又因公以感竹之遇也夫事即类以推余竹失其所犹将植之况灵於竹者乎竹之瑞犹爱之则瑞于竹者又可知矣俊又以知公之心将无乎不用其至也公事明天子为大臣时有可为位有可致才若力又足以充竹若有知将剉身青简以纪公之休烈于无穷所不辞也
送郭子声入贺诗序
七月三日上万夀节臣工胥庆万国方来云南地最远骏奔走最先同寅佥事郭先生子声奉臬表当行先生闓朗轩豁嗜义如饮食由进士选兵科给事中抗节敢言宪庙郊甘露降大臣议当贺先生疏不当贺可之遂为舆论所归晋都给事中通政参议佥都御史巡抚宣府大同辽东坐同事失律不欲自直落六官出知射洪用大臣荐陞今职敭历中外几三十年义槩汪度足以胜之故处上处下在荣在辱无施而不宜予尝私评先生之量盖所谓澄之不清溷之不浊者也夫观人者不於其大於其小不於其顺於其所逆亚夫之忠勇长卿子厚之文章一失所志懑闷悲愤卒至夫不堪惟元城槛车之徵神色自若文忠以为铁汉然则先生其不贤於人远矣乎士君子惟义为可从命为可安圣贤为可法否徒赫赫无取而偃蹇败踣顾为士大夫之所推爱况夫起而仆仆而复起而又卒无愧词者乎或疑应州之战为先生病者夫乾时之败春秋荣之姜维伐魏累举不克纲目书而不贬讨贼之义不可一日忘也己巳而降敌势寖张今年寇云中明年寇鴈门渫扰我边徼创毒我边氓未闻有冒其风而震慑之先生鼓义深入独挫其锐即不幸不树有奇功而敌人亦自胆落数岁之间少入为寇然则先生之志之举岂诚无得也耶春秋纲目固未得而深贬之也予故为讨贼大义详之若夫兹入也华封之祝金监之献忠贞之笃则先生之所自尽予之私杞梓之收瑶环之赐股肱之付托则圣君贤相之所必尽而亦予之私赠行诗成予僭序诸首
赠郁长史序
鲁尽儒服哀公使人号诸国曰无是道而是服者辜及身服者悉变既之独一存询以国事无失庄生曰以鲁而儒一人焉夫鲁多君子孔子尝云然固哀公时人也庄生岂寓言耶将以儒为讪耶国朝以人文化成天下养之乡校收之科目曰儒生分教郡县陞之太学曰儒师职馆阁列侍从曰儒臣以至外服内服皆儒取之他之科不与焉岂非儒可贵而然耶今之儒固多也服是服而有是道徧天下非徒如孔子所称而已也江浦郁君以礼经荐京闱儒生也三历学官再教国子儒师也虽未登馆阁为从臣然今职长史为亲王首相儒臣也以儒臣辅亲王君德之修否国政之弛张风俗之隆汚皆系焉君将幸儒之用而不收儒之实乎尽忠以事上正已以率下主德显而身名章邦国安而福禄随之使国人称愿曰儒哉儒哉君之立其不既伟乎昔董仲舒相胶西王王闻其大儒厚礼敬之夫胶西骄王也犹知敬儒今之鲁非昔之鲁也守礼秉义世有令王儒如君其有不敬者乎吾又知君之道必行於鲁无疑也儒之效不白於世久矣君幸勉之庶几如吾孔子所称而毋为庄生所讪也滨行监丞陈君正初偕诸僚采请曰必有以赠郁君俊因与论儒然耶否耶必能与鲁诸君子评之
赠张希白序
闽邑张君希白性沈毅力读书组织文字成化甲午以麟经魁八闽荐明年登进士又明年拜南京大理评事历寺正副凡七年擢拜淛按察佥事筮日戒行秋官林君廷珍以赠言委昔长安圩镘计功而食柳子举受直怠事为入官之戒古今宗为名言希白起布衣数禩而膺一面虽危峦下石桅颿之饱顺风取疾无踰是者然食不可素而直在必偿世厄于饥者致哀而与一饭则誓死论报至阶一官被一命其章服足以文其身其禄入足以仁其三族故旧朋友顾视之当然恬不为德及期未调於邑旁徨郁勃如不能生叩所职不什二三乎举质之由曰某若某非不知不可问也事立而谤兴法修而屈辱至呜呼不能事者不受直食食者必功曲艺则然谓士而不逮是其可不可耶彼不知者不明也知不为者无勇也忘恩者昧也图进而不止怠事而不以告以称诸能者贪以惑也嗟夫浑朴既散浇风日鼓以吉而不案掾吏劝相慎重取大官以普而簠簋弗饬以真卿而不知退他又可知矣则士之病于是又不但今为然也然则其孰能反而正之奋发思励以自方圩镘之论无愧柳子之云耶希白方实敦雅重内而简文不为威富异法穷独无告咸依以生曰公廷尉吾属其平其固知而必为如此浙首诸藩其司之长贰又多仁贤君子希白其将暨乃僚矢心膂叶恭将事偿値而计功以能其官绥齐民风示天下无负所委任无惑也廷珍曰子之言然书为赠希白序
送陈监丞诗序
国子监丞陈公正初满三考以老乞骸骨休於家六馆师生留者十余人状数十上大宗伯少宰而下以及科道郎署之士夫井野行道之人咸谓大学绳纠之任非公不可或者谓公例晋秩翰林未宜以是官去公毅然曰壮而仕老而休人情也吾年且七十气之盛者日益衰聪明之昔有者日益耗且故园就荒计归故已晩矣秩之崇庳则尤非吾志也竟之不欲留俊闻之是诸人而敛容于公盖公历官垂四十年始终如一日持行纯白真可以亷贪立懦与古之杨关西赵清献者侔而师道之尊教法之严则杨次公胡安定其庶几矣引身知退末路不迷则又与疏太傅杨少尹奚异然留公者公论也决去者自处也或者固无论矣车未及膏厚公者预以诗言别私淑景慕而得诸人心之同者无问识不识亦有诗献积如束笋然俊交公素厚未忍噤无言乃偕院判周君原巳郎中邹君宗道陈君时安员外郎林君长深冯君朋玉宋君惟寅主事王君廷光娄君元善龚君元之储君静夫凡十一人摘支遇各百韵?为联句以赠公行李赠别之作故无是也俊来官南都观诸老引身之荣颂歌饯送之盛惟大司马三原王公介庵冢宰吾邑陈公愚庵大理卿乾阳宋公克敬及公盖四见焉三公者跻位通显泽易流而声问易以被公一教秩顾出而与之并则又知清修独行无处不可固不以位散要拘也俊故掲而大书之与有志之士胥勉焉
送冯时用衡永兵备序
兵备以文可乎曰可兵以文为种以武为植审利害察安危文也犯强敌力攻守武也相为用而不可以相无故曰文与武左右也先王经国以邦政付司马而徵帅布令冢宰实专之无燔屋垣无取畜牧无伤老幼不加丧不因凶不穷不能明仁也成列而鼓明信也利不争明义也降不杀明勇也审事几全制胜明智也谓非文能之乎专之武则反是批亢而捣虚贾勇而售力袭其无备攻其不意赭其人民灰其室庐撒其窖廪尽利其所有故文而兵御乱也武而兵为乱也专之武而将之兵纵乱也国家深监于此全师付总兵都御史参之偏师付参将兵备又参之百余年来民不识兵兵不识战其有由然哉弘治壬子衡永兵备缺员四明冯君时用以按察副使授玺书董其事君文献得於乡诗礼得於家切偲得於师友刑名得於官序盖文之尤者也佥臬湖南甚久利害之机安危之势险易虚实之形固心存而目熟之矣移而治兵於武乎何有然请终其说焉圣人制棺也不欲使人用制医也不欲使人求制兵其得已耶渐以仁摩以义节以礼和以乐不得已则刑焉有轻典有中典有重典而又不得已则兵焉兵其得已耶有虞不赏不罚夏赏而不罚殷罚而不赏成周有赏有罚则今固赏罚之时也其可毋兵乎然兵备以文又以按察任之可仰窥君相之意矣曰仁义礼乐兵刑奚居曰毋亦仁义耳礼乐耳刑耳然则曷为而言兵曰备耳
送宪副戚时望贵州兵备序
兵备边之重寄也扞外侮绥内附置人国於乂安不摇实藉於此国朝文德覃被海宇宁谧尤择老宿宪臣膺兵备以填抚边陲致治保邦之虑精且密矣贵州都匀生苖寇边鄙者四十年上度不可抚乃命将征之王灵所振胁从风靡渠首俘而还于时兵备以战功迁秩去铨司惟凋瘵之余抚循控御非其人不可乃以永宁授金华戚君时望都匀授西安周君鸣岐皆以佥宪晋副使授玺书莅其事上闻制曰可俊旧莅滇阳鸣岐同官也来湖南时望同官也二君皆时伟人膺简以去无亦公为得人贺私为得友贺耶戚君将行同寅周君文化赋诗为别诸君子咸和之以序属俊夫制治易致治难致治易保治难方苖之始也同仁垂育则苗被吾化恶不得而萌既萌矣申画郊圻则苗知吾守恶不得而渐既渐矣来则击去则勿追则苗慑吾威恶不得而炽既炽矣兵又可已耶则格鬭之苦输挽之勤驿书之旁午功虽告成其为劳亦甚矣曷若制其初之为愈乎戚君兹行或谓可高枕无事者然饥者思食劳者思息疮痍颠沛者思以苏穴居露处者思以覆盖而衣被内治之责其亦繁且难矣况苗犬羊之性难安易摇往之大埧尝征矣谓无大埧也西堡继之又谓无西堡也都匀继之永之羿子乌合鸱张杀越人于货又都匀之渐也其诛之抑思以处之耶曰树风声旌别可为也卖刀劒力田可举也置博士学校可兴也分南顾之忧广一视之仁以潜消其犷悍之性保其治於无虞实不外此戚君粹雅而靓深其筹是亦素矣会周君幸共?之
送别序
古称诗穷人文章憎命达宰物者固不若是靳也人有欲则争名之於朝犹利之於肆又欲之尤也欲必争争则必怒而变以求胜宰物者亦容得而深庇力御之哉後而千百世独耀闻焉则宰物者之终惠而争者迄莫置一喙其间周公孔子大圣人也流言於管蔡毁於叔孙武叔而其道益明下而司马子长班孟坚李太白杜子美韩退之柳子厚欧阳永叔苏子瞻诸贤率以德业诗文名名天下楷模後世与三代而上几颉颃然皆邅回踬踣时遭贬窜容或滞一官夫蹇其时啬其位咈其志故德业益盛而诗文益以昌宣溪王先生世赏其然乎先生大司寇恭毅公佳胤童丱举进士官翰林益读中秘书发为诗文英爽典丽如大贾之肆益索以有同时名辈莫敢撄其锋甘北面者亦往往有之今上在春宫先生日侍讲筵时见眷遇坐争者隂中竟官留都然先生诎不久穷不极又将进而都显秩佐明天子藻会人文宣昭鸿化以比良班马兼丽李杜集韩柳欧苏之大成则宰物者玉成之心抑亦先生之责之虑也争者宁得终掩之哉先生使岐藩道武昌偕沈思古诸君子倡和聨句凡若干首俊裒为卷序其所以争者以赠行李以公天下後世之人心为爱才者地也传曰良贾深藏若虚君子盛德容貌若愚惟虚惟愚则人不争先生盖熟此矣
永感序
黄门胡君声之尊甫封君卒黄门哭甚痛柴瘠殆不能生俊往吊焉曰曷以礼自将黄门复声呜呜曰生其云何比阅月再吊焉黄门曰金夙岁丧吾母客岁丧如母而今复丧吾父往而不可返者亲也诲言在耳手泽俱存而音容不可复即木欲静风弗停吾奚生为遂哭几绝一日黄门出永感诗属予为序以系其思呜呼黄门之思其亲其亦可谓至矣昔子路既贵思负米而不可得毛义亲终而隐曾子曰吾初为吏禄不及釡欣欣而喜乐逮亲也既没之後南游於楚得尊官焉堂高数仞传尝百乘犹北面而泣不逮亲也故椎牛而葬不如鸡豚之逮存居处笑语之思於凄怆奉祭之时视承欢膝下何若也然修短有命不可必而致则有幸不幸其间者有具庆有偏侍有永感具则乐偏则感永感则尤难乎为情者沧海可填白石可烂而此恨不可穷盖壤间迄无人子地者其感宁有既耶吾闻君子付不可能於天责可能於己子报其亲百为之而不过盖还以施非增益以与之也人禀气於天赋形於地而孕育於父母舍父母蔑以为心者体曰遗体何肤发之敢慢德曰世德何言行之敢违学曰家学何记诵之敢废运诸心思着诸论列措诸事为本诸身刑诸家达诸国天下无一而不致其至德立而道尊誉扬而亲益显其於地下庶乎慰矣否则墓木徒号泪徒枯五内徒崩裂如远且大何哉是为之序
两汉书疏序
文章与世道相轩轾六经鲁论浑噩简野孟氏雄以肆至战国而极矣中间老耼左丘明韩非荀卿列御寇庄周之文闳深奇诡并列名家西汉公孙弘晁错贾谊董仲舒司马迁刘向诸人朴直峻整壮丽而辨博庶几古作者汉而东杨震孔融班固辈流习尚对偶气駸卑弱夫世日降风日漓文体日趣以薄其势然也然亦岂三国两晋例论哉唐宋文章名家韩退之学史记柳子厚学西汉会子固学刘向苏子瞻学战国亦剖其藩升其堂者矣夫文不难於华难於质不难於烦难於简不难於奇曲难於拙直嘉佑间欧阳永叔务黜险恠崇平澹格始一变予尝私评作古文字须削去近格专志六经鲁论翼以孟氏书参之谷梁国语离骚史记以集文章之大成以尽其妙以追古作者为徒盖窃有志而未能也同年缙云周君文化副宪湖南间出尊府封监察御史怡菊公手抄两汉书疏见示授而阅之再旬乃叹曰参苓姜桂药笼中物有志学古文者此书可少乎哉疏中所载曰正心以正朝廷正朝廷以正百官曰太子在早谕教选左右曰正臣进者治之表曰舜正二女以崇至德曰天德无私亲顺之和起逆之害生要之皆为至言乃若婉而讽颂而规特立而道不渝尽言而主不怒则又古三代君臣忠厚遗意可风示後世无疑者殆将不直古文之师而已因正其讹谬别为卷凡十六谋诸同宷刻梓以传广公用心云耳公名珍字廷璋先教是职刚实庄整读书老不厌所着有应酬稿观书类记皆可传也
见素集卷一

[book_title]卷二
钦定四库全书
见素集卷二
明　林俊　撰
序
廖佥事挽诗序
郁于中而泄於外者言也善易以公而宣之不平者易以激呜呼孰使予激而公言者寸瑜尺瑕十珠而九以纇同时如德徵君厥亦无满数指矣廖世澄坂农家君且耕且读遂第进士授大理评事服内艰忍贫匿晦退然若无官耨薅时斗笠草衣偕群农荷畚锸辇粪壤星言南亩以去人曰公贵官不可为是君安遣之即事如初迹不涉城府村叟畦丁迄不知有廖评事部使者亦鲜知者服除如京要人问家政君对尽甚在座吐出舌都御史朱公英中贵人交恶成狱君辩雪之静澹恭恕为寺正尤平反专虑刑书蓄劳成疾医讽调摄君曰近颇食肉医曰几何曰日市四两医绐曰果尽曰损惠儿子几半医笑叹涕出赴湖南按察佥事道死扬州妻括簪珥市棺弗办乡人杨知府賵焉榇归薄田丧尽三丈夫子弗谙农勤士业卒未効百指仰纺织无富亲友可依呜呼其命矣乎易君之为自可致富假弗死自可致弗匮成厥子名自可有立顾穷以亷穷以夭穷以子弗售高之无宗元之中立东野之宗师卑之无叔敖之优孟轸念惟予亦穷而已矣呜呼其命矣夫拂膺拊髀孰使予激而公言者言不言於君固未尝损益也呜呼冷煖恒态盈虚循环恒理泡沬风灯其不可恃亦故矣仅把之松庸知非参天巨物予言可信君後决不穷穷非君也序挽者之诗归知时兄弟使交相劝速我之立以徐观天者之定以飨君之贻焉
北山倡和诗序
京圻文物渊薮衣冠而游不并郡邑士事事之暇寓词咏歌陶写情性俊不类具员两京秋曹以声律从诸君子後受知深而荷诲益者北有卜君从大南有王君元勲从大诗闲肆警敏穷情尽变如电掣星流矢发机而马历块也与之游者六年元勲雄深雅健吐语惊人而格调亢爽兴致逸发如仙裾轻举野鹤之离风尘也高山出泉而风雨夜至也与之游者一年疑焉资以解之非焉资以正之不知焉就以问之二君虽予友诗固予师也然北之事繁又居闤闠鞅掌中自公一见而已南事易以简为署揖锺山枕玄湖翠竹白沙浴鳬飞鹜纷错而前陈寓目寄怀真足涤尘虑豁烦襟而遗外声利俊与元勲每昕夕往还其间或引辔徐行或轩衣联步或翳嘉林藉芳草或陟山椒以达江南之观石城天堑之胜风物俱收有倡斯和元勲尤乐引同辈如寒与衣饥与食病而投之剂也故俊获游虽不久而得吾元勲者将不让吾从大也从大佥宪湖南予亦来南都方将资元勲以卒业元勲复有湖南少参之命岂岳鄂山川之灵拔二公以往宰物者抑予忌而为之限耶元勲鬯茂缜理知名士咸愿内交及兹言别皆不能忘情者北山设祖相顾怛然元勲作留别诗衆和之元勲执爵而起指北山而言曰亨会匪常曷系之怀吾侪其毋忘兹山又言曰纯终领闻勇退急流吾侪其毋负兹山衆用觇元勲之款款其不涊以酣惑也引觞共流一笑而别诗若干俊占序其首且致予私云然
送王中丞董理鹾政序
敌为边陲患师往征之先事开淮南盐实边商无往者户部以盐弊闻廷举风力大臣董其事上八人琅琊王公廷采在焉上擢公都察院右佥都御史奉玺书以行盖公由进士为知县监察御史光禄少卿直节亷问自结主知及是晋南京鸿胪上卿裁两月尤隆遇云车载脂巡抚彭公总督叶公举赠章授简於俊尝闻之盐法兴於管仲其後桑弘羊第五琦刘晏诸人毛收茧聚干时而取宠利源竟不可塞然沿山泽之有充军国之需缩漕挽之劳致仓庾之实犹近道焉肆在国朝循以无废而阖辟利柄驱驾商贾胡昔然而今异也彼诚利而趋之耳古之法有刍粟则有盐引其原甚清也今则有卖窝之名有盐引则久次视支甚简也今则有劝借公使之名盐取私市以实官又甚苦也则又有出仓掣引之名费于私门者如此罢闲之弄舞游侠之纵恣恃短长以渔己利饵巡官则张口狺狺食其肉无厌困于无赖者如此行盐故有地今衡永则广昌信则闽南阳则河东分于越壤者又如此近戚私人夤缘赏赉在沧则多夹私盐衔尾以进在淮则搀越抵冒尽废常格其阻于怙势者则又如此无惑乎盐商解体而深避也公奚致之乐趋哉私门可革也无赖可惩也越壤之分怙势之沮卖窝之占抑能尽澄之乎其不然避者终不至矣国奚以富边奚以实固有任其责者夫烛宿弊而举大臣也剔宿弊而慎以付公者圣天子也有不得行无不得言有可得言则亦无不得行者矣易损下为损裕用莫如节理财亦自有要淮南七十二万之课有常额焉大历之末盐利半常赋元佑有加至绍兴则泰之一州已踰其数是非所以望君子也
送任宗海序
江之西大省也人秀而服儒吾伊占毕连东西家焉田叟村甿下逮执役之贱亦口掇书史援章条以相挤轧大吏至则旁听仄睨以下上其讥评适当其意吹声鼓誉恒若弗及其弗然媒糵以甚其真其亦弗少矣故官于其地才能之收叙恒首它藩而庸冒偾事亦往往而有温江任君宗海之为江西按察佥事翰林学士紫崖马先生来速赠言先生文章家不自为告欲以公诸人示信重不自其乡始也其可辞君慎密澄莹由进士拜行人积有贤问遂拜南京监察御史弹劾不避批逆鳞而几不脱虎口者屡之其按凤阳监龙江商课也宿蠧梳爬风裁尤炳烺可谂左璫失故利私患苦之然对人必曰真御史真御史江西声烈其无是豫占耶夫讯谳之司激扬风纪之任无所择於中外迩疎焉尔策健马驾轻车以载驰乎熟路无忧其弗至矣古者赭墨其衣冠而禁行人肃後世法日峻犯日以多日械挛敲扑其无畏也独何欤礼义不施而亷耻之风无足以胜之也夫冠九人髽一人则髽者视为耻三之一羣忘之矣半则又忘之矣髽九人冠一人则冠者顾独视为耻故礼义亷耻是为四维风化大机轴在此也先之以礼义以立其防重之以亷耻以端其避趋之路夫然後刑以示警则其始也人畏之中也人愧之终也人服而习之以率教为当然失礼入刑为大诫夫何患贪者不亷暴者不良矫伪者不诚信以自将转移感动之机有不自我者乎昔晦翁先生提刑淛东以严为治清献公官成都以惠利为本至於治杭诛锄强恶奸党魄落寛猛翕张之政宜亦有可思者先正有言一家哭何如一路哭不善人之不去善人之贼也君必勉之吹声鼓誉将遍之江之西以达之朝堂之上雄秩峻命容於君独舍朱赵行业予於君深冀焉弘治辛酉七月上浣莆田见素子林俊书
送丁玉夫序
南京礼部郎中丁君玉夫擢提刑按察副使授玺书董学事广南君初以中书言天下事倅远州上念之三以职事起于家及是未四月有是拜大臣之所简闻天子之所超叙视凡格数等以首励亷退崇士风固非直广之得君与君之道之得行於广也君独味道腴力探理奥超见特悟趣尚甚高将门户陆吕堂室朱程藻会乎韩欧以华其文未弱冠即抗顔弟子师立行辈床下不为愧芥拾科第不为奇描摹媒糵摇曳而顿撼不为挫冗散不为卑进不为荣颓垣腐栋残甍断础而居不为危衣鹑竈鼃无足隐乎中而有所系非深於道能之乎徵诸往则其来可知也持衡运轴广人士将司平致远于我者矣海南之风其无翕然矣乎或疑世以文章第伦魁服有官序丁君道虽工其如世弗重何予曰是未然文道之器也不深於道而能文者希矣夫山不自辉惟玉之所为水不自媚惟珠之所为文不自工惟道之所为文而不深於道未见其能至也屈平之怨刺宋玉之柔婉庄周之纵放扬雄之艰深文乎哉韩昌黎欧阳六一因文入道至而未至者也道之至者其文雅以纯简以肆闳以隽永丽以则神畅心舒而剸烦理猝丛寄穹受绰有余意子奚文之是而道之遗耶然又告焉古之道无负於今今之人未尽然於古也庸有与君争名者矣抑均有责也子瞻贤者也未能脱攻洛之一瘢自为者固将以自创矣君亦无预为程叔子一地哉滨行广士夫因邓正郎公甫之旧来速赠言附所私者如此白沙孤碣苍烟草棘之间文斾所临为我注深意焉
夀宫保刘先生诗序
记称武王梦九龄无怪欤夀圣人不能知亦无能增益以与之者即能之文王将不私所爱武王亦岂忍受父以自益哉桓常骞对景公益夀之数天子九诸侯七大夫五皆驾虚无经见之言黄眉翁反骨洗髓李少君丹砂黄金尤为荒诞难信天之生人气机形冶以盈缩之化有所尽则夀有所终惟禀有厚薄故夀有修短斯命也修身养性无害其夀斯立命也夀之义久也中庸言至诚无息则久修之身施之事皆可久独命云乎哉程朱欧曾韩范之生亦久矣後世言学者必宗程朱言文者必宗欧曾言事业者必宗韩范聃铿之迹落落无闻顾得而言夀哉太子少保镡川刘公之夀俊将得而言之公宣灵胤淑全萃之闽中而膺运赉弼则实关之天下独策儒区鈎玄理窟盖已植志古学而雄词逸韵直欲啓文钥而撤其藩亷白方重刚贞之体又足决官疑稽国是尤表特者名位日起宠注日有加士大夫延颈以赞重光兴寰宇理平而公以满盈引疾挽留不可已遂进宫保驰传以归给廪给力所以隆重之者甚至今年夀七十三七月朢又二日夀之辰南都诸大老赋诗为夀俊受知公不容无言夫修之身施之事文学政事信今传後无疑也区区之岁月胡足为公夀哉抑彼劳一生为世道地今始息烦解要饭有公粟无患乎罢无所归役有公卒无患乎徒御之散林风川月有乐而无淫村叟溪翁有戏而无虐於世无求於物无竞蒙庄达生元亮随化吾不知山中岁月与当官何如世人莫不瞻敬搢绅士倚为矜式彼落落无闻樗栲阅世者恶容一喙论哉吾闽人物林公庄敏陈公康懿彭公惠安及公称四贤公独岿然灵光殿我闽服固非独受知之私庆也昔富郑公以司徒李文正公以司空致政为耆英九老之会今公亦司空尝贰司徒视二公为无愧耆年宿望乡侪辈宜多矣嗣是有会将於镡见之不知是日有温国有方外名流幸致吾诗盛传美焉
送李君德举知长沙序
唐宪宗时李逢吉请示威李绦进曰王者之政尚德不尚刑上是绦羊杜守襄阳後之人思羊之深杜不及焉德刑之效异也长沙古湖湘重镇限五岭界洞庭川岳孕淑忠节成风而偏村下聚豪宗甲姓相蟠结逋租税武断强食不可爬梳以理吠声所流则曰郡难治难治守者至辄临以威予尝过其处守以舆夫弗办索健隶拳其耳根予疾止乃止曰是非是弗治又过守者尤严杖人动百数予假事以讽曰凡牧在拊循笞人比二十乃已守阳诺别去继见言曰适教言长沙万不可治近指原役某犹杖之至百死者十二三民犹视若故常诚公言如长沙何予曰则顾重之耶去岁月予更繁湖南书公移之尾曰省刑罚以重民命劳抚字以宣皇仁其人愧畏而刑遂就简呜呼刑圣人所需齐世不得已而用者也治民如治绳急之则棼不可理刚而独任亦难矣南京刑部郎中李君德举之出守长沙也其同寅尚君美信戴君景伊属予赠言君浙之台州人浙多贤称天下文章气节台又其尤也君闻见而知亦熟矣其为得亦既深矣不然胡卓卓然之若此也君简远冲邃粉墨内寘而服官绳已绰有次第在刑曹踰十年权物铢两而人无寃称为司寇所委信侪辈推先长沙劳望将无如刑曹时乎夫旱久则澍甘风霜凓冽阳和益自可爱参以数宜亦有君以更化其後以起长人之速苏也至愚者人而至灵易感者心也诚则动仁以摩抚则易悦而从故蒲鞭治不挞一人亦治深文峻政救火扬沸者顾以长奸而破觚断琱禁网疏阔竟以禆俗而成化由是观之在彼不在此也或曰催科无善政守先事在此也长沙逋赋十数年甚者至欲临以兵子欲德举以优柔成治其或未然予曰是所谓诚之仁之之道也夫律吏奸则无私扰防民欲则俭而省费课农勤则无蔓草而庾有余粟教则礼达而知分子惠则民父母之输赋以急公上均是心也夫弗治其本治其末则曰民顽民顽岂惟民之故哉德举固有以辨此矣不然诸君子所以深服而委重者果诚无见予亦将蹈失贤之责矣
送范应祯按察福建序
古者兵出於农井田制而兵寓焉要之七家一兵七征始一遍藏於田亩简於暇日而调发於临时故无召募之劳无养兵之费均以便也汉南北军唐府兵亦仿于此我太祖远稽近绍屯守之兵居然古意内地则屯八人守二人边地则屯七人守三人卫五千人输岁六石守人食月一石以岁输充岁食二八则岁赢一万二千石也三七则岁赢三千石也廪官之费民赋商征有余办矣夫何岁久弊滋今之兵额率耗其半田则故存也於是有赢丁之补种细民之租佃食之愈寡粮不赢以告乏何欤予尝数发问而执事者不能告也厘正之方宜若可谂者图籍鲜存畦畛数易故疆今鄙漫不省识考之甚难也吞隐者宁死不自实私市者物故冒民版者岁以深一家仰赖焉以法复之则私直罔偿公租无所豁一家之生事去矣此一怨也欲求其端必开告讦之门予尝见督屯之使惟利得田希已功奸军乘气势夺民产无控愬此一怨也豪右私屯田连顷亩无敢发其奸官治之则构扇谤讟此一怨也下官承上意为出入亡可否彼售其私我贾其责此一怨也则是亦怨非亦怨我者若罔安於位况望之济哉溧水范君应祯洁莹慎缜有干局其在南京户部有名今年以员外郎擢按察佥事玺书督屯吾闽是固所熟试而验矣因熟试晋新衔收有来効孰御哉春官陈洪载述君论屯之政曰吾惟无适莫其间耳职屯必利屯若职民复利民耶世岂有是亦示之以狭矣吾奚有倚哉屯是屯可也民是民可也屯是而诡之民则正而曲处之视故误而轩轻焉除其租以上下其直毋泛清也必额以为定毋遥度也必簿以为凭毋偏任也必师以为听毋疏核也必差以为察毋躁决也必详以须之尽兵与民均也吾奚有倚哉吾仁存而义施焉额幸而足耻言功不足宁任其咎直之吾不知为德绳之吾又恶辞为怨哉予惊喜曰名之下无虚士哉是可惠吾闽矣抑宣力之任也国家永无兵食之忧则有兵农故事然岂易言哉亦经世深念也
夀东园郑公七十序
山受土而高也水受之而倾求沟浍其间不可得也海受水而深也土受之而澄求丘陵其间亦不可得也况望昂具瞻汇衆流以高以深以与天地相悠久者哉故受有所至而居有所宜人天地之受也其胎殰婴札受之未至也其生鲜慧其境俱逆其居之未宜也则恶在于夀耶南京户部侍郎仙溪郑公东园轩特峻爽在翰林与晦庵少傅东白学士吾乡井庵御史翠渠布政未轩佥事以经济相许与公搜奇剔恠铿发金石而深博醖藉益探以有旣家食循义门家规蓝田乡约以自见治生养树之术翕辟纾缩族是用裕起初官超拜浙江提学副使国子祭酒改南京通政有今官闳达宣朗遇事时出新意才高物忌连疏引归上倚注弥渥今年夀七十精强难老无异昔时公子婿陈君在充丐文为夀俊尝疑仙溪山水之秀毓英锺淑世宜有人而公生百年希阔之会郑世宦门衣缨中落而公岿然以起山川之气诗礼龎厚之泽之所均萃公将无得而辞者矣而又树植以隆基藻绘以杰词居高滀深章宠而优裕者完至筋骨不殊子孙满膝下人世间无一咈意山林廊庙若进若退公奚处而不宜如冈如川之夀公亦奚靳而不跻其极哉俊贫病先老百不自谋视公如在天上莆完福亦鲜如公者受者弗专而居者未易尽宜公独不可自贺欤
赠查毖斋副东台宪序
国家布局待士登其成任寄之弘上恩以霖霈逮下之泽百年而收既然矣竟之不四三以副是无它工藻饰者落真源习权变者乏风节喜功立名则往往随俗以化材实兼备难其人尔矣予任方泥变然颇以好贤名常思海内士执鞭焉晩得黄公公献姚公英之王公道亨及吾查公原博毖斋皆足树风猷殿翊名教世道幸赖焉毖斋洁已先物闇日章智不尚察辩难若无奇而绩效之收如秋霜肃物有不出钧陶之外非所谓谦谓恒无成有终之君子欤佥宪吾闽久之擢副山东察使以去夫贞宪度临制百司坊民欲而评事反固已试者况东古齐鲁封地有周公之教化太公之政理孔子顔子孟子三数圣贤之心法具在俗易与而治固以易为也顷者流寇蹂躏水祸为患苦食生瘗死公死有余累治未可以易言者亷浊身始也驯暴法始也坊淫约泰又风俗始也本之以贞治之以固终之以久焉不变之节道有固然者宪骖戾止今黄公为巡抚姚公为左辖王公为总宪暨公四君子并临于东身率诚感浊不足汰也暴不足柔也荒不足虑也淫侈之俗其不足厘以正也立广大之治功以成浑厚和平之治体以无愆风范之素以尽还前正之旧使论治者必曰东曰东论相观而治者亦必曰自东自东而推源治始无独四君子自信予亦将与知贤之幸矣宪伯卢公伯居偕寅宷诸公属予赠言附所私者如此
见素集卷二

[book_title]卷三
钦定四库全书
见素集卷三
明　林俊　撰
序
西团张氏家谱序
氏族之官废望家右族往往自谱其姓之所自出而联其世系之详以序昭穆合疏戚明本源之故沧桑变灭天地无全经谱固一家之书欲人存而世具之意者其难矣乎夫兵燹失子姓衰落又失失而不幸以久则无徵无徵而续则又难也耀门第者率附显以文高穷远以章故荒见臆说自诬其祖遥遥华胄识者讥之呜呼世有不附梁公如狄青者几何人哉吉水西团张氏出曲江公之後按欧阳文忠宰相世系曲江五世孙景重为洪州都督参军三传为渥西团渥所迁建隆庚申时也谱之失屡矣嘉定壬申渥八世孙子仪续修之子仪之序谓出始兴之清河至渥始徙吉水至元甲子九世孙同老之序又谓里中同姓十数皆谓出清河而西团之族实自渥始故断渥为始祖而阙其所不可知是後元统甲戌治之序永乐甲辰宗琏之序今弘治壬戌予友兼美之序皆主同老为然渥距今凡二十世名行仕处生卒历历有稽亦既远以详矣夫详可知谱法也古诸侯不敢祖天子大夫不敢祖诸侯始封者其始祖也士庶人受姓为原始迁者亦其始祖也则张遡曲江而祖断始渥者为近又况世德济美文区仕轸连世有人而林樊养高亦居然风致斯世族所恒悭而张独盛者也张之谱兼取欧苏而岁时之祭一宗朱子义田则又范氏余意斯又世族所恒悭而张独备以举者也谱续修出兼美则尊府封君绎贵志也封君仲子兼素纯重有古风成化间由进士出知宿州负时亷名入为督府参军予见之陈白沙旅次私若有所念迹固甚疎也予後以出位言事几不测公冒昧论救同下狱又同贬官又同叙复呜呼死友也兼素物化十八年予承乏西视谓得携一觞浇宿草慰我兼素泉下而中遭大故宿意罔酬序谱之文岂直生者之情而已兼美有先请二侄琳珊有书问稽命感嘅之余收泪书此
送罗漳南考绩序
凡以察章神整集事衆所厚信识治者所逆计而疑也夫自售之术工则逮下之泽弗流泽弗流民奚利於官顾使食其土为已厉哉南海罗侯由南道出守吾漳平生重镇躁简御烦仁化暴区区自售之术茫然无得也予深独信为贤始知蒲圻岁计月考有明効焉为御史韬颖落芒不为显地易槩当局疏事危论铮铮既莅漳益谢去声色退然老成言动如儒生而仁柔抚视如慈父母不察而断不威而事告集人安以宜之惟南诏介漳潮壤接之墟斗崖深箐鸟道数百里无列骑方轨之地盗所窟穴黄四罗大师纳亡命时出抄掠云霄间犬发鹰纵风至而鬼出杀人夺货掳汚官男女红巾赤日数舍无人迹滋蔓重不可图侯至柔之不可惊惧之又不可则率兵临其穴擒二恶魁获其党二百有五十而余胁从就抚居民行旅倚枕席为安举额相庆颂声作焉侯例当报政郡博士弟子谋曰侯仁威人也数十年巨蠧侯则剔之民则有颂吾侪其容自喑乃具事概授涂生燎来请序言宪副黄公敦实亦贻予书道侯美甚悉予未由至漳以见侯之政亦非诚识治者然约以畴昔之见近时道路之所传闻宪副公之书之所道述所深幸而信也侯得最书矣忆尝读漳之谕畲记南诏宋南畲地南畲据嶮左翼军统领陈监会兵剿捕仅得二捷畲不为惩朝廷选守得卓庆掲榜谕之旬日畲止侯不为庆而为监独何欤是盖柔而不可者侯有所授之也昔子路治蒲夫子不见其政而称其善曰恭敬以信民尽力也忠信以寛民不偷也明察以断政不扰也大叔政寛而郑多盗深悟子产尚猛之言攻萑苻之盗去之夫子曰善哉寛则慢慢则纠之以猛猛则残残则施之以寛政是以和今侯视子路治人视大叔治盗夫子之所与也予容赘言哉抑易曰劳谦君子万民服也恒亨利贞久於其道也新天子不薄远民不夺侯而借之漳嗣是之政将大书不一书民之心亦知己者之意侯终惠之
邵武府续志序
志始於夏禹贡周职方两汉之地里郡国唐宋之十道九域与夫王会三辅之图方舆寰宇舆地之志迨皇明一统志而始大备然固天下志也法不得以详郡则得以详譬之目备纲可以举之矣故陆游有会稽志马子严有岳阳志昌黎过韶借图经夫子悼杞宋不足文献郡之志其未可少也闽之邵武旧有志曰和平志者出上官氏曰武阳志略者出陈士元氏至成化间郡守冯公孜修之刘公元又修之论者谓冯过繁刘过略斯夏公育才续修之所有事也意良勤而其事精以核矣然以时考之要之二十有许年之期岂其数固如是耶冯虽不及识然尝闻其风贤也刘夏予及识夏且厚又贤也今之吏委文事为不足谈况肯公牒丛委分神寄虑人蒐事猎於简编充汗之间以成一郡之志者哉是可观其人矣夫古今此山川夷阻殊焉此户口登耗殊焉此则壤莱辟殊焉此庸调繁省又殊焉此学校人才风俗修坠盛衰醇漓又殊焉是若数而不专在数也庸有执其机者昔蜀知学东郡善吏说者各本之文翁延寿之遗吴札闻卫之风美康叔之德於唐谓有陶唐氏遗风然则嗣是而莅樵者尚知所本或将采其风以为今日神化之助是志也官之规其天下志之辅欤
秋堂事纪
正德丙寅秋夕余痰疟三发愈愈数日复发发一日又愈家人市一海蟳侑鲜巨且壮时传罗君汝文取旧事绩来莆予命养以须以偕君择最佳处共烹而擘焉比过余余疟复微发阁白板扉布席其上以卧听君谈不觉疾之去体也既又谈一二老解去事予疾犹初又恭述我孝宗敬皇帝大渐顾命我皇上及三阁老之言余老泪横出呜咽重不可胜疾遂大作手别君姑去则烦懑沈覆殆若难支呜呼是无浪翁与元子说化孙樵读开元杂报之感者乎以一衰老之躯俄顷而症三异焉孰速予差予复而又予加也又数日君又过予坐谈余又卧白板扉以听一差一复一加心欲留君而力不可耐海蟳者谁予家亦不得共烹而擘矣又数日强起致君鷄一豆肉一豆适馈鱼者至鱼又一豆则三味已如例海蟳者又不得越烹共擘如宿所期云又数日君有九鲤之游予四十年贮结处也神爽遄迈而病相阻留则生致是蟳於君君得专而享之矣鸣呼谓微一蟳有成数默运其间如是者耶前四年予二人均以内艰解台郡务君东归予南旋芋源白沙之交舟上下相失自是予戢羽夕林君长风寥廓纵翰且九万里邂逅无复期孰意有今者之至游予事偕君游予乐也孰意有予今之疾如许事会适值而又出不齐其间是未能无怏怏也抑数日又别也後日之会则信乎不可期宁复惜一言为赠哉君予所畏也赠言之篇亦古恒言云耳何能别置喙以新观听于君哉凡在我者皆内也大之奠人极而翊亮皇化次之镇雅而运淳儒区道轸有事任焉余无若擘蟳然君决不动睫物冶秋堂之言固在也君以问诸柴墟
南山别言序
孝宗敬皇帝山陵毕故事开局纂修起初潜讫顾命时事谓之实録乃尽召史官起之于时壶隂黄先生以在告当行或问曰壶隂行矣曰行曰胡为乎前日之归曰归或者突然谢去一日郡大夫合饯之南山或又曰壶隂信行矣予曰夫道纲常而已其先後缓急体道之权度也方壶隂为翰林编修史事未急父丧未归土母孺人年望八二子孱弱违严训事有先且急于是者乎宜乎有前日之归也今则大事襄矣北堂之甘旨益备矣望九之寿坚泽不衰二子成立拾科而缀美壶隂之子道父道归尽之矣今史事方殷纂摩属其本务事又有先且急于是者乎夫有道之碑不愧为幸又况铺叙鸿烈搦笔之大快臣之道其又尽于是者宜夫有今日之行也酒既半同饯皆有诗郡守陈公志学相属序引予恶容以狱吏儗史官然窻友有告也狱系一人之是非史则关一世而信後世其无尤慎矣夫昔昌黎惩崔范之覆不敢作史至修顺宗实録以切直见忌卒之窜定无完篇史虽公犹难如是重以意与疎失之如杨亿之丑诋张洎令狐峘之遗落顔真卿宜夫静修有无边受屈人之论矣予又特嘅夫宋孝宗实録出傅伯寿所撰视他録尤疎今我孝宗神圣寛仁等成康而同尧舜宋之孝宗无论焉史赞尧曰放勲舜曰重华吾夫子赞尧曰荡荡舜曰巍巍夫天之高大不可绘今之史官居然班马宜无患宋孝宗之録然亦绘天者所畏也壶隂曰唯正德纪元秋九月望见素子林俊书
送林世明序
世明将北上春官来言曰兄幸有以教弟即第惟是之归即不第为教官去亦惟是之归不更及赠言予与世明同林而异裔世明曾大父宪副公则予先妣黄淑人外祖也宪副公直声亷问为时令人郡志名宦有传公旣终于官子孙贫落然皆读书守理负奇气缨组至今而世明又崭崭然见矣前数年世明以所作文字质予予尽篇而读之其运意高其命词远其究理深以刻其议论出入六子其气壮激其视世之陈词浅语若不涉于意夫举有司者高张科格聚而较之一不在机综虽齐纨鲁缟无顾者是惟乡论尤然世明能别出机综哉然诚宝者其不终逸也世明既售之矣今之礼部则良商钜贾物色奇货世明以鲛室之绡氷蚕之锦往投于其间有不翔价争售者乎世明义不得为教官为进士不为世明喜也凡学以专而精分以事则杂新者不时增旧者将日舍而去之矣则犹夫人也敦若教官日从事简牍笔砚之间以精所业就远大如古闻人哉今夫高官峻秩进士起者也任大者忧亦大世明布衣与天下之忧在事局其末由已也世明有祖风烈刚者也昔暴胜之为直指使者威震州郡隽不疑曰吏太刚则折胜之纳其戒李至取为座右之铭夫士患不刚刚不善用悔吝随之矣易壮与夬君子用刚之时阳衆隂寡攻之则用壮乘其衰而决之则用夬有渐而不失其宜焉然彖象之词犹以正以礼以说以和而二卦之初九均有壮趾凶咎之戒则刚不可独任而初者其不可不谨也抑学至则养熟而善用刚世明为进士无废学哉
送夏必顺广西文衡序
故事岁大比则预致所以司文衡者藩臬亷其实以荐于御史商较之必参合则礼币将焉其间百一之不齐容有之余皆贤者也公无私也故公道未去惟科举一途为然是固成法之懿抑亦诸司率由胥慎恊恭弘是道耳是年莆郡典教夏君必顺应广西之聘君亷实而举者也贤者也公无私也君治礼礼自秦焚灭之余视他经尤缺汉萧奋始得仪礼於高堂生刘歆始得河间献王所传周官於秘府穿凿附会嫁伪袭讹晦翁朱夫子考定易书诗春秋四经独礼未叙正而卒吴草庐定之晩年亦未竟编而授意於其孙当者则亦未就是固未成之书而简帙繁瀚在昌黎已有难读之叹近制虽备一经而天下读者盖鲜嫡承真授独擅余姚君余姚产也夫以冀人视马难为马粤人视珠亦难为珠君兹行毋患乎不精患乎未足以尽君之用也君又将去而上春官夫师儒举进士近例也取人何异取於人者哉不得尽於彼将得幸而尽於此者矣礼敬业知类其学有序俊士造士其升有渐始仕强仕其授任有阶君尽值之矣能为师然後能为长君身试之矣翼翔颖耀君殆其时矣抑吾道自有长世不在举进士而成否利钝又有司其间者君固未是为轩轾也同官诸君子与门下士别之郊予叙所以赠者如此
木兰陂集序
行水之道因利害而顺逆之耳夫水溢而上则下民其鱼顺疏以熄其害若导河积石岷山导江者是也水趋而下则上田不毛逆壅以收其利若凿郑国渠堰钳卢陂者又是也然顺之势易逆而壅虽小犹难者以人之力而与水争也逢其怒则不可御矣木兰之溪源永春流德化历仙游趋莆而注之海不为不远汇三百六十涧之流不为不多引以漑南北二洋万余顷之田不为不利以博溪而不陂容无蹈西门豹之议者乎然李氷疏蜀终深陆海之思河伯循崖徒切望洋之叹以郡而无奇男子贤士夫良守令不信也而钱媛仅女人林从世仅进士李长者仅富民皆自邻郡而至捐金济物不待一命而然俱伟以烈矣私惜者急义同而役智各异故长者独垂无右之功尝蹟故陂论之行水行兵道一也兵法得地者胜钱之始筑将军岩下右坚左脆水薄其脆林继筑温泉之口上急而下涣水袭其涣其取败固宜长者重有创焉木兰相基天假神授两山夹峙左右翊以当其冲伐石海洲卧牛抛马纵横牙互而鈎锁以固盖以人之力助其中坚水不得不循我渠道以行支川走二洋归斗门以漑以宿以节而入海陂成而利莆世世命脉在此也夫财贵能散者也长者之义与卜式同而助边助陂杀人养人异耳公非刘氏七庙之记谓贾濞攻城野战杀人以取王封而信堰水漑田兴养人之利仅羮颉侯今长者与信同功而祀义庙食侯封沐我孝宗敬皇帝岁祭之锡信不及矣陂有诰文记传诸纪其裔孙郡庠生熊类而集之请序於予拙宦委散未能买田卜室以托老是陂笔耕硗薄间尝窃烟水自润斯序也其容衰落厚辞
城仙游诗序
丁卯冬城仙游先孝宗朝言者欲尽城诸县部主其议而虑诎其力则以属诸令之能举焉嗣是县间有城者是城御史韩君守清力也仙在万山中大姓因田而族县无当一聚巨盗至则富走郡贫藏伏崖谷草莽至正间巨寇陈君信陷县治李文再陷陈同柳伯顺白牌又连陷沟壑捐瘠殆遍乡东西圣明扫清区宇百四十年民物康阜然而温邓之寇惊疑县人亦屡矣岁之首春漳寇乌合无赖肆钞掠于仙郡大夫逐之而虞复至乃偕大司徒郑公东园议曰城盛民也王公设险以守其国而御暴卫民城其可久也以告巡按何君道亨而时已初夏恐涉城郎之书期以冬月从事而何猝解去君代之毅然曰城役固重然前治己业无难者昔齐桓城邢春秋再序三国之师美救患分灾之义今专仙之力而分莆之财无不可者曰汪汝通判其摄令事程土物平板干命日量功曰曹汝同知其相财用其偕考极略基曰汪汝专役事毋惑於揺言以奏厥功予其简稽最汝曰曹汝摄守汝出内台其往镇定未事富吝财贫吝役羣讧于官汪不揺曹遏之君又遏之而任益专又偕总镇平公租之直而取其赢以相城事不四月而功告成士民称快呜呼民其可乐成如是哉夫一劳而永逸大功不计小费仙八百年分县而今城焉岂有待耶抗大义布大惠排异议专责成无不济者独一城然哉窃闻之偏禆効命指纵擅其功羣役受能而绳引之梓人独收其巧城之成端有自哉庸举以序诗者
郡斋别言
萧山张公时峻守吾郡方七月人方倚赖之公以刑部时余累趣解官去予忧病不可出强起候公门公青衣丝屦笠帽而苇带迎我於门外言笑让入若幸脱凡累而然且曰吾将登凤山眺鲤湖憩止古囊僧寺以俟公移之至翼日当贺正公朝服公庭祝圣寿退而易私服杜门诸司请贺节以待罪辞免观其貌察其言而审视其举措得丧俱忘忠爱之心其无已矣乎身逹者之所视为累者也有血肉而疣赘生有毛髪而虮蝨生血肉毛发为身累身为人累者也十寻之木雨露之华腴润液生且长以盛而繁霜夜零摧顿而约束之岁恒一至焉人而长亨久顺有是哉一阖一辟天地所以成化一张一弛圣人所以成政化成而物之材者归焉政成而人之材者归焉天地圣人一道也物材而天地之心见人之材而圣人成能之心亦见重耳不十九年於外不能霸子胥不奔不能入郢司马不居洛则无相业子美不穷退之不潮阳子厚不久於柳则後世无文章方数三子幽沈困郁忧谗畏讥之时不有身为多而疣赘虮蝨外物者哉然而挫而成抑而愈奋以增益其不能者宜多公有数三子之时不患无数三子之心而诣极养重成远大之器以自附数三子公不自贺予将为公贺为圣天子玉成人物贺公何有不自喜且幸而谬致戚戚然其间而推见至隐又容知非戚戚之尤如吕献可杜世昌诸公者哉监湖之蓴莆未尝有也为我语潘南山致数本植之木兰清处使人知自予者始
见素集卷三

[book_title]卷四
钦定四库全书
见素集卷四
明　林俊　撰
序
赠徐罗源奏绩序
前十年开化徐侯良璧以唐邑学谕来主吾闽文柄公明称焉其後閲保定郡志知侯有序述之勤阅中丞高公荐章又知侯有禔身律人之奇绩侯名应御史选有沮者仅令罗源便其僻且简也仁施而义以济治理静专守以坚定有疑狱必公诸人有时疫责已以求消弭司郡之政有为民病者必力争乃已盖分若君臣恩有父子之道焉文庙祭有器乡贤祀有田生徒之业有课儒学孔道旧由南径抵溪旣纡且泞行者言开东西二道便而令者匪才财者缩地之人安土不易迁侯优举无怼部使者连奬贤劳更之繁晋江事闻中止隣邑福安民私之欲夺以去罗争於当道竟以还罗治罗且六年以能名被殊委不得去今年始上初考之绩邑师生潘司教广因周时谦之旧属予赠言予邑侯周以仁亦交侯兄弟以熟言可信也噫亦异矣古者官以德建授事之大小以才而甄收之权量人物者道固当是也而身所自处亦惟意所适而已侯家庭之学可甲科剸事之才可御史可剧邑可郡大吏而皆不然者无有数在耶然侯无胶杯覆餗受直怠事之讥在唐时弦诵诗书仕无异乎学在罗时峰峦复叠晴岚霏翠遶其署吏无异乎为隐志未尽伸竣事之才未尽发而人闻其声家食其泽同时贤令未能尽儗也侯固将分之甘而亦深乎意之适位浮于侯有深欲而未能于是者多矣古之吏长子孙今率为三数年迁去然迁未迁非侯意所系也
湖南道学渊源题辞
庐陵陈先生文鸣总学政湖南也崇右正学心律身度而课程词语督招之又蒐采元公二程考亭胡文定张南轩六先生事行成是録以标的诸子其立义首元公不曰舂陵曰湖南亦犹纪吾夫子孕圣之地舍曲阜而称东鲁遗意嘅之後羣圣而生吾夫子实集大成後诸儒而生吾朱子实集大成夫子祖三皇宗五帝父三王故叙皇帝三王道统之传以及夫子本而盛之也元公子二程孙朱子故叙元公二程道学之传以及朱子推而盛之也胡张则元公旁泒亦犹帝之有稷契王之有伊尹莱朱云尔然则收程朱而遗横渠收张胡而遗广平上蔡勉斋九峯可乎哉曰序备之矣生於是学於是游於是是斯録矣横渠关中人未尝至湖南游谢黄蔡伊洛考亭之渊源固系之湖南固未得泛该之也呜呼夫子而後有孟子濓洛关闽衍迤继盛道未尝絶也元之儒静修予畏也一二先正时有致私憾其间者剥久而复宜亦有继之者继必自湖南始元公开道之先是録又吾道之托之地也考时揆世诸士子崛起而承之斯总学盛心亦予小子俊愿士之意
雪堂叙隐
见素居雪堂闻叩门则汪君孟哲过焉慰问失喜则君以良滦州牧擢少伯温陵矣记京师时君侍尊甫都宪公官邸青裘白马眉目清整闲适如画予寒畯君独缪予通好寒暄数数焉计今别二十有余年予皤然老翁君亦头颅苍短不能无婴情邂逅少壮离合之感也坐既定予入语治具延君不知君尚记闽语也三豆例设君曰适属意殊勤其止是耶相与为笑後数日君温陵之声来方用为慰君则归意满腹过予言曰吾今而後知被绣之牺牛不如草间之良便饲笼之鸟不如青林碧落之优游夫以五斗红腐置身於畏途深穽之中吾之志其不可以行矣事非吾事吾其容故吾耶碧山不负吾将谢浮荣返初服拥肩抱膝盘礴於悬崖倒树缀丹丛翠之间啸长风而弄寒月以纾泄其突兀磥砢不平之气予念之固亦未谓诚然也继辱君书前意复满纸一日温陵人言曰汪公去不可留矣老穉攀送聨缀数十里公温存慰遣无几微见於顔面无诚丈夫哉日且夕君来别予解衣班坐烛数更曰能忘是别吾惧兄薄吾之浅也其果吾情哉夫漆园掉尾彭泽耻折腰申屠蟠絶迹梁砀自同佣人私慕之亦私论之乃今知其机之圆而识之早商山之歌曰??紫芝可以疗饥富贵之畏人不如贫贱之肆志吾不欲愚溪寓怀北山献笑宰夫断犀而释谤詹尹拂龟以决疑不然吾岂安滦州而薄温陵者哉予曰善哉君之去也夫不易者道也不忍易者心也不得不易者政与化也徐邈一也由前则为通由後则为介蔺相如大勇小怯其固诚然哉君子不能必道之果行心之果尽况能必政化之果合哉亦自尽而已矣乃歌曰鸟白兮江清水渺渺兮云冥冥杜蘅兮薜芷桂树离披兮厓石齿齿酒香兮蠏肥山人去兮归不归猿惊兮鹤怨菊将霜兮岁将晏君不来兮何时秋社燕兮春候鴈涉园兮经丘弄云水兮招巢由下丛薄兮山之幽香风发发氿水浏浏细葛兮轻舠村醅兮野笛终吾生兮徜徉与造物兮消息
迩言序
凡学所以明道而仕所以行其学者也穷无所用於今思欲以信诸来世而托之言至孔孟而书出焉孔孟穷者也屈原放而离骚作左丘失明而国语着司马迁之史记扬子云之法言钱神定命逐贫之论憎王孙之文要皆发泄其胷中偃蹇拂郁不平之气以寄其弗售之怀书谓无着乎哉夫貌美者生嫉行高者招毁盗嫂无兄挝妇翁者娶孤女直不疑偿金刘寛归牛在易之困曰有言不信尚口乃穷也事固有不待辩不欲辩不易辩者长寿戴公伯絅高古冲晦立特而行完以慷慨数言事柄臣者中之窘蹷穷悴流寓徐淮间授徒自给後数年始得自归公之穷亦至矣锁户无聊稽较旧事而参以新意间复托之楚声词调舂容不激不怒而意趣所极私欲古人者为归名之曰迩言呜呼公之志固大而其所自寓者固小也公固自韬匿海内士少知者乡人士亦少知之惟储柴墟静夫暨予惜焉竟亦如之何哉呜呼元人钜夫之不遇盖有之未有如公者公之穷斯至矣然公虽诎於人而自信於已虽诎於今而未必不由是书以终信於後也书必穷而後工前辈论着书俟五六十为之未晩其时矣夫博如荀专如杨昌黎子犹病焉书果易着耶立言以明道也道不明言不纯则不足以垂训而贻点书果易着耶迩言其知免矣
赠方松厓序
五行具而五性分酸甘辛咸各一其味而各相入也故皆易和惟苦独无和酸甘辛咸各有好惟苦独无好翰之蓴亮之薤元修之菜槎头之鯿通印之子鱼岷山之蓣邕之姜蜀之椒桂解之盐调而和之其皆相入也均之为瓜不削者必苦均之为李不摘者必苦均之为笋独成竹者亦必其不甘于味不相为入者也古之人行之苦有喻矣蘖是也政之苦有喻矣荼是也苦之不可近如此宜其好之者独也抑闻之直木先伐井甘者必先竭又患夫生于材者之为已累也苦无适用之材而亦善收有自夀之利其未可少也予弦直石介泥古而病为通譬之於味所谓苦也落落无合动触世机好咸者之所弃酸者所色喜而心遗者也无适用之材而又不收有自寿之利予之苦尤乎其不相入也然亦有闻其风而起抗衆诋而不夺者其固何谓耶予取友於天下与其一乡有未及一面而自谓知己有肝肺相示久之而益见其亲若松厓君者其是也夫善化者运独为同予仅安于独者也然私计之苓连栀蘖味之至苦者也自相为类而自忘其独故虽卢扁不废夫调益元气虽不敢与参苓同功然燥极脉脱气促而神昏以絶一转息间熄薪止沸苦亦奏有微功矣夫神完气足腠理弥密内体固则外邪不能干置一苦於无用之地医之至也松厓其无思置予无用之地者乎松厓有学识操养以不涉媕阿忤逆璫意退伏林下及是起宪副监军川东而复囘湖南也予亦欲东者因叙所赠处者如此
续近思録序
天地之间无适非道有而非无也实而非虚也至常而非恠至近而非高远而难行也惟其忽之近易而骛其高且难故无求之虚求之恠又求之沦于拘溺于蔽流于诞而亡检去人伦外事物立愈异而害道愈深非达道矣今夫天无二日月无二昼夜则无二隂阳又安有所谓二道者哉道非各立门户物也塞天地贯古今初不越乎日用事物当然之理无窈幻诡奇诧眎骇听之事故曰尧舜之道孝弟亦岂远乎哉近思者以类而推进道之科级也学而至於圣贤其端在此此考亭朱夫子近思録所为作也録止濓溪周子河南二程夫子横渠张子盖考亭録也考亭集四子而大成之语类尤多要非初学便览此刘君维深续近思録所为作也立例编类亦卷一十有四考亭谓四子之书六经阶梯近思録四子阶梯考亭阶梯其无在于是耶维深之心固勤其夙尚亦自见矣夫着书多晩年积久历深择精而语以醇故其为书传永永无弊韩子谓俟五六十为之未晩吾夫子年六十八始用着书吕成公史记详节成於早年故芟辑阔疎文中子续经尤属僭妄或疑维深亦太早计者抑不知采摘要语为始学啓扃亦信古传述遗意故无作也曰续骚如何曰是非晩学容喙然前编犹牵合大事记犹断例折衷是録故无作也曰近时潘南山顔子何如曰顔子鲁论已传无作可也西事孔棘寝食忘味草阅是编谬序数言请从仲父东川先生质之
东白集序
宣于心而饰以成章者文也而其隐盖自见焉夫水之流滀其源自见木之条枝华实其根自见不待较而知者也王风浑融而雅博霸习激壮以纵横禹皋之谟不可尚矣伊周之训诰王也贾谊司马迁刘向班固未失为王者也管韩战国策霸也相如枚叔张衡未离乎霸者也世风逓降文体渐以浇漓隐而晦之玉璞金浑宣而昭之龙翔虎变其可复殚耶昌黎子欧阳子文起历代之衰以擅鸣唐宋之盛求其深去秦汉远矣国朝文运隆复前古当时作者如濳溪宋公义乌王公括苍刘公并步二子之踪至东里杨公又学欧而近嗣是学步徒局致远则泥而徐疾周折殊乖故武东白张先生起自洪城轩翔醖藉出语豪宕自童幼时已然旣入翰林读中秘书文字简严必欲造贾马刘班之门深其堂奥居常经济气节自命纲常治道多论列英庙实録成故事当晋秩先生论元臣不当谬加孔子号以文废立复起之奸不合径去家居垂三十年善流委心有忠义恬退学际天人之荐深源苍生固有余望焉起修宪庙实録受知孝宗累被殊遇特设讲筵前席治道称上意劝讲太极图书上索观慰怿有天生斯人开朕之惑进吏部左侍郎兼翰林院学士食从二品俸极意大用不幸宫车晏驾先生为实録副总裁感泣奇注黾勉素业以摹写圣神日月之光而事猝龃龉连疏乞休上温旨恳留先生意不自释竟疾弗起呜呼是无入宫见妬嶢嶢然易缺者耶何其收之家而损之於朝也先生仕籍四十有七年在朝不满九年儗之持禄无过耶先生其无犹人者乎容容厚飨终其身未尝一日去其官者何限何详此而略彼也无害为同又何害先生为独耶呜呼古之道其信乎不可行於今矣先生诗文不自收拾其徒赖生丕索存稿与遗落人间者得若干卷徒步之莆谒我云庒谓予故人宜序呜呼先生之隐集可具见矣癸亥太常之起予方视江右僭及行止为先生谋先生曰学有体用某将行所学以自副避言避色其容竟一日留耶呜呼斯先生志也序以付丕以属其甥卫侯徐琪锓梓以传呜呼後将有论世先生者矣正德壬申夏六月上澣莆田见素林俊书於木兰烟水
赠罗福之序
壬申上在位之八年也故事诞节有贺臬贰罗君福之以次当行长僚与乡之士夫赋诗为赠属序于予按华封人祝圣人寿自尧时有也江汉天子万年未央置酒羣臣皆称万岁周及汉又有也唐明皇以降始用诞日为例所谓天长天申瑞庆者是礼也夫臣子爱君亦何所不至哉寿一人所以寿天下也人君为天下民物之主其心天地之心其气天地之气休咎之徵自我发之民物所寄命在此也易曰首出庶物万国咸宁书曰一人有庆兆民赖之君宅中以基其命者也课树艺节土木则无饥死劳死毓神风布文揆则无刑死兵死崇朴政察神奸调燮氛祲至候则无窘死夭死横死至乃致极中和寅亮天地则乾清坤夷坎止艮静飞走潜泳庶植之各遂其性所谓夏先后懋德罔天灾山川鬼神以宁鸟兽鱼鳖咸若者也夫以天下民物之寿系之一人其为系亦重矣而人寿所至率百岁为期黄帝尧舜过之黄帝百一十岁舜亦百一十岁尧百一十八岁帝喾禹汤皆及百岁故寿百岁者称上寿祝以上寿亦至矣而又千又万以至万万宜寿所必无而祝欲其必有斯无已之心也幸一人所以幸天下也吾人者其孰无斯世民物之心夀之祝而岂徒哉夀非可以幸致也祝百千万年之夀必将符之以百千万年之德而举斯世民物囿之於百千万年仁夀之中以偕之於无穷其不然上倾下荡崩腾摇扤膏血涂草野生齿化而泥沙飞走濳泳庶植之不得其所可胜道哉君臣情义纲常之不容已者也独怪夫执玉而朝万国捧觞嵩祝无越颂祷之弥文惟张曲江金监之録谓之得体君采风为职者也瞻拜阙庭前席有问凡治属所临道路所经见民隐吏治与繁落之风景其有可言者乎前十年予在南台君来为御史老成慎重出辈流刑名之试介庵张公以乡嫌自沮予特拔寘第一嗣是果副所知方士夫骈首罹祸君独以冲晦竟免巧宦多速化君独以贞静竟淹夫时诎而诎亦时信而信出处之道不当如是耶然闽欲借君君亦幸无暂鄙予闽当道者固亦有以处君矣
笋峰纪年纲目序
元气以母万物草木其尤定者也方阳复而泰勾出萌达怒长於巽柔液润之间无以甚异也殆繁霜夜零旦日视之如战败之卒卷旗弃甲裹疮而疾驰面无人色惟松栢挺然凡植之中藏其贞以材其用所谓疾风劲草临利害而守可见也肤使笋峰刘公第显科跻膴仕荐历亨嘉无松栢之混衆植者乎而一折权璫一抗强藩肉视悍虎氷顾鼎镬以隂益其有日进其所未能无松栢之历繁霜以材其用者乎呜呼药之毒期於伤人而顾资以去病中公者容知所以玉成公哉势之所在其亦可畏矣萧望之帝者之傅建白涉恭显竟死于狱晁错以御史大夫请削吴朝衣弃市况疎远臣耶公所指斥殆望之而过所裁抑在敌已有所弗堪使主者一揺祸奇不可测我孝宗天纵神圣烛至隐布至公谪薄寻起右忠鲠以作敢言任事之气当时朝着言之我孝宗受之都俞吁咈再见焉公贤子贡士教纪公事行名曰纪年纲目夫编年古史也司马迁始为记传温国公又为通监子朱子纲目因焉教本编年纲目之例为一家一人之史以传公为信也纪止丁巳教不年而笔絶也泉山大老序其事予备观焉噫子道也臣道也又君道也大中间孙樵得遗报恨不生太平时及覩开元中事是编也将无得覩为快者耶
赠黄君参政广东序
夫友声应气求以道相师下者也予取友于天下凡十数人未交一臂而自谓知己三数人焉张君东所其一者也於一乡亦十数人一见相忘而自谓知己三数人焉黄君易庵又其一者也夫静观其养动观其识隐观其诚而变观其定质木观其近古既已得其大端矣而慎重不渝相观而善惴惴然惟恐贻知者之愧数公者吾何疑焉易庵有参知大政之拜陈君如宾属予赠言先数年君守肇庆劳积孚於上下及是守武昌裁数月亷问腾播予由蜀而闽所见仅一慰心而君遽尤拔以起君不自负当道者亦曷尝负君哉藩若郡大若小不相侔要之在守土均耳宣上恩而布民急藩政亦郡政也肇广一隶郡列郡民俗大概然也君固不待问而知不待试而効先声所及民固不待施而感不待怒而後威者抑俗革本诸政治道去泰去甚自贼阉擅柄掊尅袭以成风民颠敝不可支率转徙而为盗今日征西川明日征河南又明日征东征北横屍蔽草野民版变而盗籍是岂民之自为哉吏驱之化而盗耳民化而盗又岂不欲化而民哉夫改邑不改井故是民也泉浚则冽而浊化为清井为甘井今墨吏腐垢也鼃与鲋食于官之胥史卒徒也腐垢去则鼃鲋无所宿是为寒泉食可用汲王明并受其福民驱之而盗亦不为矣夫以民视民奚啻秦越之不相系以身视民其疾痛岂容一日留于身而不谋亟去之乎抑亲贤逊志君子所以远其到以有成也古者乡先生考德问政送入仕曰在讲学东所广人也君无惮求之亦必无惮告之行於君亦行於东所也予亦与有幸焉
见素集卷西

[book_title]卷五
钦定四库全书
见素集卷五
明　林俊　撰
序
彭惠安公文集序
语人以其盛其所能盖自见矣鲁公之忠节温国之行烈书法史材未之有掩也矧文章特儒者事吾郡从吾彭惠安公殆其然者公自刑部属以气节行烈自効及外而藩臬内而中丞少宰以至司寇际我英宗宪宗大际我孝宗知遇之盛方是时世道允升士气丕振公得以翺翔展布其间伸其志达其道以大行其所学晩而与王端毅何文肃张庄简数君子同心辅政天下称大老公葆养性灵探索道奥繙阅经史百子每作述评校物品衡量治势命词运意根理道而系续纲常如蓍蔡前知嘉谷轻缣之济实用夫文实之隐寓焉休文文冶灵运文傲鲍昭文怨庾信文诞识者有以知其人若公者其无谓君子欤尝记公记铁汉楼张东海称一代作家托之草书流布海内私欲与元城与公并称三絶予未敢僭论然莆前辈心学有林艾轩公无愧焉气节有方宝谟行业有陈正献公欲私与匹休若刘後村之诗陈衆仲之文公则未尝多让川岳灵秀为天下生公也仅一莆而已哉予少公二十有二年非分晩流累偕荐剡酸冽之味将不谓无同也甚恨者仕同时十七年宦迹出入仅一再会弗获幸卒教于公而公遽病以归归以弗起矣山颓之叹致吾私为士夫为天下恸也呜呼公其不可以起矣平生所着滞稿为卷凡若干侍御陈君时周辑其要得若干卷吾闽提学宪副姚公英之锓梓以传序公之文予来进责也嘅惟老成风逝声望所及长养成就功为多所谓典刑者为信公功在天地名在华夷太史氏书之矣得是集备考之深自见矣
夀戴孺人七十序
族子士实求予文为母戴孺人寿且曰冬十一月某日母寿之辰徵文姻族之意母既不得谢谨命云然前三十年族父德华处士与予居连壁处士质木无华治家勤俭身不识纨绮非宾祭不一御鱼肉无奴仆以供炊爨舂浣箕帚樵牧之用每旦起与族母蓬首垢面短衣敝裳偕造化宛然村落翁妪而布盈于笥粟米陈红于仓庾畜牧蕃息宗党无及焉人曰其无已固乎曰然吾莆风且异吾知其必去而为後之奢也夫俗侈则力不继力不继则贫者先竭富者日以削贤者忍不贤者纵而从之乱堦其可已乎吾示吾子孙守吾业也处士既化去莆风果异既又大异其子时敬兄独守训无违时敬兄不禄孺人又守训无违絶薰泽勤紃组矢志妇节以葆育幼孤时祖居洳湿不为居人利徙而新之余故物悉完生有养死有葬祠墓有祭公征庆吊有给材丈夫无及也今已男室女家内外孙林立孺人亦踰有七十之寿矣夫以七十之年中间听於父母舅姑夫子之所裁三十年耳四十年独制家政目中所见起者落落者以尽甲族化而清门指不尽数林独居然以完处士前者之固容知其为後者之通耶杜不可久之渐以为必可久之贻其家法固在孺人不移所天守而不变其不为烈与夫立之难守之又难寡妇人尤难也孺人之寿以上承舅姑中承夫子下衍子姓为林氏寿也自古有国家者未尝不以勤俭兴逸欲奢靡而失周人葛覃之诗见其贵能勤富能俭成内治之化以开隆长之基妇人者国家之所由兴替者也昔莫侯陈氏有采蘩之德以相我睦州实开九牧孺人俪德莫侯而其境尤有异者食报之厚固将济邵州之美以大吾林如桓少君之鲍辛宪英之羊其独寿而已耶书以待且以训林之为妇为母为子孙者
方忠惠公文集序
宋自晦翁朱夫子起建安以上集四儒之成四方学士师宗之闽为盛莆又宗之方为盛履斋若水伯谟尤着者也殆尚书忠惠公祖尚真源沾溉醇馥于西山鹤山二大老而追慕元城公为烈铁庵之号见志也公弱冠擢南宫词赋第三人不祈速化沈郁下僚余三十年亦遗材矣端平初郑性之当国搜进名士拔致谏垣危言正论选亲贤远声色杜佞幸以襄之失蜀之败为耻荆淮之扰为惧及缴驳数事尤忠戆所难言公无讳焉申大义以雪济邸之寃追罪奸相之弥远屡言之临安火又言之为其党蒋岘所中予祠鸿禧噫是无遗直者欤公终宝章学士广东安抚使为治尚风化崇正学表先贤薄官征恤民隐参行晦翁家礼社仓诸法利关人国为之力无阻以故生有祠殁致荐享举扶揷竹以奠请赠諡而梓行其遗文皆广人德公之报也噫是无遗爱者与公殁淳佑丁未至是二百六十有七年公族孙良节嗣响家学大参广藩因旧本辑之为若干卷复梓以传盛举也公後村同时人平生着述甚谨尺楮片翰刋落陈言辨博虽间不及後村而粹缜过之命词运意以心术为根柢气节为枝干义理为华实名贤为标格澄润丰洁如寒江素月碧落之峙青峰虽无幻恠献艳应接之劳而丰神自适争先覩之为快亦名作矣太常諡议谓公源流晦翁徐验之晦翁及公仕籍俱余四十年晦翁在朝不满四十日公亦仅一年几半其出处概自相类莆先正自端明蔡公谥忠惠继之亦仅公一人而已端明庆历四谏温陵海桥之声蹟天壤俱敝可也而胤嗣凉落遗文晦蚀逮之今无几公旧本无恙兹复焕然以新梓行又适在广是固德门子姓锡类之贤文献足赖抑公之精神在广与故民相纠结不涣散以默运之今耶不能不为名德幸也俊乡閈晩出前哲景行序文大参之请抑亦俊之责也公讳大琮字德润累赠银青光禄大夫
二忠録序
士君子在治在乱曰凤夫逢时遇主翊赞鸿猷不幸而乱则抗节以死若龙逢比干者至于今犹烈也宋亷耻养士三百年希文永叔子方数君子载倡忠义士夫气节相高靖康之难勤王死事相属焉宝庆德佑之际元兵日南帝显全太后北狩益王称制于福州寻入广于时陈公文龙以参知政事归于家特起而当国难开阃兴化军抚叛命平乱兵斩谕降以激忠义然江之南北已混一于元全闽又为元有独兴化在耳林华陈渊曹澄孙开门卖降公与母夫人被执临难慷慨指腹自示曰此节义文章也可相迫耶械至临安哭武穆庙不食以死母亦不食死福州景炎丙子十二月也公从父瓒起布衣为国发愤括家财航海助张世杰兵于邵武迨元兵登城兴化不守犹巷战终日被执大骂至车裂以徇明年丁丑九月也事闻文龙諡忠肃庙号昭忠瓒赠兵部侍郎諡忠武二公死则闽尽广亦去而宋亡矣噫痛矣迨今弘治乙丑二百三十年乡人徐评事元稔始疏于朝诏有司立庙春秋具物以祭公族孙贡士河彚为録示予窃惟纲常之在士夫犹命脉然不可一时息也故治则良臣大勲建焉乱则忠臣大节以立焉嘅自宋足一南亡已先兆李纲之策首沮於汪黄岳飞之功再堕於秦桧侂胄弥远似道继续任政而汝愚德秀了翁迹如弃梗不待三闽四广事可知矣会元灭金规恢挑衅海宇尽入北朝甘心臣仆则杨大渊降吕文焕师夔等又降抗义不屈则曹友闻死赵卯发李芾等又死忠肃故相也忠武又故相之子孙且民也若可自逭而感激赴义视死如归诚以天若祚宋主翁之一脉犹存天祥世杰秀夫诸贤之恢复可冀也孤城独守犹足做平原牵拽之几大之成一旅中兴之业次之亦不失鼎足偏安之势二者不一遂则城亡与亡答世恩而殿名教与杲日争光秋霜争烈与近而故相江万里故民熊飞争颉颃远而龙逢比干游于地下使事仇者生无立地後世怀二心者视有余愧焉二忠可谓得其死求仁得仁者也敬序之以发吾党之气
竹江刘氏族谱序
气为万物之祖与形相附丽者也其始也化诸气气类为形同之人皆族也其渐也化诸形形原诸气同之气则族也气之初也其又盛则同生而别之姓如黄帝二十五子为十二姓又一初也初生继继生析析生疏末异而本则同王公贵人马走牛医之贱其无能易也巡抚湖南兼督军务右副都御史安成刘公文焕某斋竹江之系出沛公沛公出御龙氏累累出陶唐因宷为氏沛公传汉景景封其子发为定王国之长沙安成故其封内以侯礼也比失侯犹为庶故地故邑多刘殆不相系属其出长沙不出长沙未可知也竹江之刘出长沙不出长沙未可知也然上世遗集动曰沛郡沛郡其出沛无疑竹江某斋始迁之祖五宣教绍贤竹溪公也再世则十九宣议节四世仲英仲英生谋章又生谋卿怀古谋章泒也南窻西窻谋卿派也怀古奥学卓识戢采宋季为须溪文字之友四传为英入国朝用季子实恩赠顺天治中实谓敬斋也举进士选翰林庶吉士官终南雄知府生斆谓学古也与伯子壬皆举乡贡士公积翰林孔目再封为监察御史壬为某县知县叔子即某斋亦举进士选庶吉士累今官物望属焉竹溪迨今亦十七世二谋衍派蛰蛰千余指生娶卒葬足徵也古者姓有苑官有谱氏族有志以酌流品商姻娅以致严也若欧苏谱则参杜陶之法为一家之谱以系尊降联疎戚以致睦也故士夫宗之今刘之谱欧法也不附长沙犹苏法不附味道同义其系远故略也抑大夫不敢祖诸侯礼以防其僭也録所受诰勅以及表志诸文与仕隐之行业勲迹致重也亦致劝也谱成某斋走介之莆请序噫远矣道同也亦致专也夫一气之运万殊分焉其散也不能不异其合也未尝不同贵者贱者才者能者愚不肖者犹老木然必有悴枝谓气之不齐则可谓岐而二可乎哉刘於陶本也沛干也长沙安城竹江皆枝也竹江一枝其硕蔚以蕃敬斋名在国史在名臣録为世亷吏学古官久犹贫某斋又久且要也又贫清固有本矣袭禅特介不涉为时趋三世无坠翰苑之业无本然乎哉儗诸刘敬斋其平视荣祖学古其流亚静修安世风烈某斋将并峙焉後视之今犹今之视之昔也树木者顺其天以致其性尔矣故硕以易蕃刘自树如树木树族人亦如树木竹江之枝将愈见其硕蔚以蕃其未已也斯作谱之意亦似续之责
入贺诗序
郡臣置酒上寿古者颂祷之仪有为得鼎寿者为宫成寿者为荒夷朝黄鹄下武功成郅支诛寿者圣节上寿自唐玄宗垂拱始以诞帝之辰上万岁寿着甲令为常嗣是曰天成地平节者肃宗九月三日也曰天兴节者代宗十月十三日也庆阳节者武宗六月十一日也寿昌节者宣宗六月二十二日也延庆节者懿宗十一月十四日也又有应天嘉惠天夀天清乾明承天乾元寿圣诸节月日历历可考我朝例以万寿圣节为文祥光照室之旦四方万国皆奉表为寿我太祖九月二十一日也我太宗四月十七日也我宪宗十一月二十一日我孝宗七月三日皇上流虹毓圣则九月二十四日也是岁癸酉吾闽少方伯郑君立之当奉表入贺故事赠有诗诗有序以属之予夫君犹天也事君犹事天也隂阳天之吏不失其职则化功成而天安於位臣工君之吏也臣工不失其职则治功亦成而君得安享於无为然元气不运天不能为天於隂阳何有哉悠久而不息者常也於穆不已天之常天之寿也隂阳之所欲也然则君之寿容非臣工之所欲哉夫皇皇忧坠孰若快覩穆穆以常临故百祝千祝而万祝之欲如天之不已焉尔是无他受恩者至惠也宣力者浅劳也寸偿而尺负一羽而较千金其不侔亦至矣怀惭思惕区区报谢之私无过寿祝之微勤故诗曰虎拜稽首天子万年祝君犹祝天也然岂徒祝而已哉曰明明天子令闻不已曰矢其文德洽此四国欲君进令闻而不极意於武功祝以规忠爱之至意也召穆公承王命平淮夷方寄武功之任而宠异告成寿祝报谢所以劝其君者如此今君亦承旬宣之任殪武平之寇报成锡宠将与召穆圭田命服之赐无异而入贺阙廷万年之祝又将无异於召穆公劝修文德而不极意於武功其又将无同乎尝疑周宣志存拨乱而侧身修行固其所自图抑召穆公有以啓之今羣盗悉平圣天子专志文德之修周宣无足言者然召穆公祝规之词抑君所未宜少也是诗将无江汉并传者乎
送周虚谷尹慈利序
夫今者其视古为的也的而弗中其去的弗远矣安定之教师儒之的也颍川太丘之政理又民师帅者之的也国朝内而六馆外而四庠专用儒儒而効郡贰邑长升焉参互布列究体用之全以收复醇古之盛为儒道世道计至矣天台周君时谦以凝重之资修整之行精敏之问学博士吾莆庠也方不忤物和不尚同交择而不泛不为势怵不为利饵教规学则虽未尽安定要之亦今时表表者吏部荐为慈利邑令莆博士未代而迁仅典也君屡以贤能获褒旌例得为御史人论犹若未平夫物欲其大先小之进之将以渐也历而熟之也令寄百里之命其不谓小矣有父母之道焉民所好恶而好恶之望衣望食望疗治积弗平以望直于我副之後期处之失其当将蓄怨于生育我者之身况分之似而非诚然者耶抚则亲虐之则疾视如讐心诽背诋而幸其亟去悦其心宜有道矣夫施不能尽施也惟利而无取则亷亷所以为惠也爱而不能尽爱也惟刑而无颇则公公所以为仁也不能无法令之弥缝租庸之徵调惟静而无扰均而省以无偏则安而无怨责已者厚人者轻已者严人者恕则上可事也下可使也近可悦而远可来也已瘠而人肥巳劳而人用逸君之治将不于是求之蹑黄陈之踪以立今人牧之右者哉临沣囊山带江与永顺容美桑植相襟带扞以永定九谿大庸安福数镇之兵虎旅难调鸟言夷面兽心之苗夷尤不可以人理导说甘辛和剂若是其难也君盘错以自见与策慈利之勲以大收师儒之効将自君始矣夫君子患举职之难泡灭而澌尽者可耻也大丘之名自足长世位极之颍川顾以致损力可有余而事任不可以过重絶脉覆餗有明戒焉谦之九三曰劳谦君子万民服也升之六五曰贞吉升阶大得志也夫劳而能谦正固而自守人之所与天之所畀也其升固易易者君曰谨如教庸书以复二庠之请
白斋诗集序
夫诗存诸心者也感诸物而声发焉包举八紘牖纳万彚通幽微之故而执造化屈伸之几其妙用也动天地而感鬼神着其教者如此然而成名立方亦若是其未易也夫意深者词踬局下者词拘轻浅者词浮旷达者词放荡者词淫苦者词滞恇以怯者词卑弱若乃触而形会而遂通天趣悠洋充乎其自得吾得吾白斋张先生焉澄澹简远情虑俱忘羣脾竞骛於先生奚有哉独於诗若饮食然无少壮与老而异夫好则乐乐则专含吐性灵纾写物故博以收约而广以辩方刓精竭神窥高而猎要於是乎其不遗余力矣先生古诗祖汉晋律诗祖盛唐而参以赵宋诸家之体气格疎爽词采精丽音调孤絶听之洒然咀嚼之隽永而有余味庄而整如营巡大将静而寂如龛栖老禅如词臣鹄立雍容闲肃可谂仙子踏气驭云飘翩而风举联后山之武以駸駸上接少陵之席与陶谢潘左参辈行使人拈弄篇章拾残楮断墨以自快近时中杰作也古称诗穷人先生用是亦孤蚤遇世无尽知者知不知要之非先生病也评者谓陆机体裁出陈思王仲宣实出李陵先生虽杂备衆体而收功实由山谷宁川一派今流明州矣予云庄纵浪海内士不相接者余二十年先生来视吾郡始拜篇章之辱敛袵终读作而叹曰世自有士奚意之今见郜鼎敦彞老耳而听采齐肆夏之音也夫诗可以观志以得其为人推是诗也脱凡近而絶之俗垂之百千载可具见矣先生文字开阖正变老气光炯动人要不在是集也请论诗与知者评焉
庭荆意晩序
予既蜀归也待育南雄归待受寿州归昔韩献肃归许二弟寻请谢予焉取妄附要有同者及是又六年予寿六十有六待育夀六十四待学寿五十九待弼寿五十六待受亦五十而寿此令有裕独不见二亲登堂上寿时也噫其已矣夫记传衣侍食昨日事予皤然诸弟头颅苍短斯时斯境殆亦人世难得其不可常也於荆窃有感焉脆而丛谁形之韡而华谁色之归根复命又谁而割制之殆有数存焉树植溉润完其天毋伐其性於是乎有赞化之功而枌榆之景撝护尤难吾五人者不于荆私幸哉晦翁之诗曰临深履薄谅无几且将余日了残编固晩暮结束时也君子自强不息其恶有已哉世兄弟吾五人而过五人寿而过其亦岂少其重其否其未可知也吾五人乘时应会皇极敷锡受之君积善流庆受之先而忠实朴谨局诸拙以然岂有它自异者哉待育杜门谢客其寂若处女非谒祠无见者待学麄衣敝屦曹郡丞戏曰都宪弟不作是庄家传以为笑待弼酒数盂饭一瓯蔬畦捧腹公府无其面予尝目为散仙待受末疾专课诸子吾家袭韦布为常呜呼固若是基也有基无坏必常有是意则间有是日凡身皆寄也而同归於无又安得强所无而有之盈虚消息天不人私也亦非巧者能移噫畏哉
见素集卷五

[book_title]卷六
钦定四库全书
见素集卷六
明　林俊　撰
序
宋丞相李忠定公文集序
自古扶倾已乱非得刚贞忠亮之臣无足以弘济艰难而奠安国势夫翊赞太平易为功而遏絶酷乱难乎为力魏郑公曰愿为良臣毋为忠臣夫以孔明基鼎足之势君臣辑睦志则可为也仁杰树扶日之功奸后隂诡诚犹可动也李忠定公伯纪靖康建炎之际殆又甚难者宋文治百七十年阳德弗刚羣邪交扇朋党倡而正人为空宣和大水公以起居郎极论消弭左官监当呜呼谓小臣独忧天下事哉竟之金人入寇公决策内禅独任城守力战而却金兵而罢命下矣公再留金兵引去京师解严公独以再至为忧力陈邀击备御至计而宣抚命又下矣继之罢命又下安置命又下金兵再入公再召未至而京城失守二帝北狩公再相毕力修攘任宗泽张所傅亮为必守中原之计而罢命又下安置命又连下高宗遂如扬州奔镇江如临安竟之航海如旋风飘梗益震以摇呜呼元夫钜人为国倚命者也金至公相相则守金退公罢罢则不守夫使始而不罢二帝不北狩再而不罢高宗不南迁再後宣抚虽徵罢命寻下宋终不竞而王业偏安至革命而後已呜呼谓独系安危有公为烈者哉公孤忠大节血诚危论动天地泣鬼神日月为之无光至今读之犹嚼齿填胷一字一泪当时和议误国者何情哉是集故有福国正献公徽国文公先生之序侍御胡君士宁祖尚风烈复梓以传某僭序所不究用於公者致余臆焉呜呼无亦数然耶
赠锺理夫序
郡承藩而统邑为天子收一郡人心而萃合之其道投所好其要财与命也郡守为天子寄一郡之财司会事丛力无得以独举丞倅副之势然也节推为天子寄一郡之命司刑事重权无得以滥移推专之亦其势然也徐而较之司会之弊其害浅司刑之弊其害为甚深贫与夭异也故推之於守地若悬而系若尤重书罔攸兼惟良折狱任虽专非其人无苟与也顺德锺君理夫取进士甚早节推吾郡予曰官之难惟狱然释褐新人付法比以主张人命无雍熙司理之诏者乎比见老成周慎予曰是能办推事者不数月茂着廉永明察之声予曰是无钱宣靖同州之理者乎君摄令又摄守财节而事以济濒海连三岁饥举行贱粜旧格候食於官得与损半而利归冒滥之市民君单骑入境验实具口约日而授粟人有实惠部使者至民肩骈投牒愬愬然求哀皆欲得君判比郡亦欲君判甲出乙入无停晷而南东其马亦无停蹄优推之专而竝举其守之泛噫韪矣哉道不胜时也久矣少恩者言文而不及理集事者言政而不及化君重有不然者纳民以仁而动之以天衷民彞之懿於古而近之矣人心固结恐恐然惧其擢去予亦为莆私念报政行思欲为莆一借而台谏之席虚以待亦久矣言行天下之利也其独莆然哉往自爱哉道莫大於易刚柔者立本者也变通者趣时者也动贞夫一者也君子之所以远其到也
赠周来轩湖藩右辖序
湖南为藩最大控七藩以拥护金陵其地重其杜塞祸衅命牧为尤难近时龚蒲川为其藩左辖王石泉副之藩之右辖又以属我周公来轩皆拔闽之材而湖用之其果忘一念吾闽哉予历湖数四最後西征时也乡聚凉落人悬席挂草无人色问之曰会计苦我也田牛去而子女犹幸存赈济甚焉施一而责倍其酬则子女去矣为之哽咽呜呼贼瑾固然吾人者忍一藩之民命易一身不可恃之富贵耶东归所历守令多弗副人意寇至而民乐趋焉斯时风景谅异然亦无得不犹为之所前是公有湖南虑囚之命全盛时也及总湖臬虽以忧弗赴而物化人隐已得大都有余念焉天下事谈之易行之难忧之易而济之尤其难诬世以乏才恶可哉公凝永内定素朴而润以文在诸生与伯氏中丞公相师友敭历中外儒局吏贯所至奏绩効同考会试而督学滇南也尤以儒委裁抑柄要崇重风节平反大狱与行寺之马政外台之风纪尤吏能章章者也公固有以行亦重有以济矣又况蒲川石泉三君子同处一藩者哉易二人同心其利断金书庶绩咸凝归之百僚师师之効三君子心同而道相下其独一藩济耶宪伯陈君时济以予不及尾芋原之饯来属别言予通家公者为忠如此
芝峰别言序
事由故而习敏而办静重而收以济者也寒畯识事门廕之练习不啻加矣理棼剧於迟囘之手秖见其劳镇浮靖躁亦非褊心狭量之所优举也姚江孙公德成自其先烛湖先生倡明道学超河汾绍伊洛紫阳翁许之如此君高曾而下为御史为太常博士为郡同知为教授教谕袭组承圭指不尽数焉烛湖正脉传双梅为盛公大父也家庭熏习学有委源与闻莅官子人之大致举进士为刑部属据按指挥老吏缩其首大章奏长僚怗怗以服上易以报可奉命録囚江西搜生剔伏无网漏无寃民与予巡视主良合若宿计然公居以镇静柄要隂持潜运默绾无际岸可因为衅用能脱横祸於罗织蝟兴之时逆臣既正法公复正郎崛起而参大政由刑曹得殊擢也得闽殊地也玺书行部藩务而臬权殊委也未再岁有贵州察使之命又殊拔也士大夫胥与为荣而惜其为贵夺去芝峰别言言别也杨忠夫谓予宜序窃惟物之盛否人与数存焉名德之所系属招徕感召有不疾而速之几居使然也方木斋翁以耆硕秉钧贤俊景从如飞走之宗麟凤凡缙绅皆然况乡耶故莫姚江为盛及以直触祸其所延及凡缙绅皆然况乡耶故亦莫姚江为否然否不几时复以盛斯数之不足胜理而天者之固定也公复引晦先举挺出乎造物牢笼之外以待夫浊渫之清不有郭泰申屠蟠余烈者乎兹去而总宪度肃风范厉霜棱临照官邪振威声於西南荒徼使朱崖木阁易旧观天下之人皆欲覩麟凤为快将又有夺公者独贵然耶庸书以俟
蔡文继字序
诗烈之训为详烈文辟公言光也休有烈光言大也烈假不瑕言光大也惟无竞维烈言功烝衎烈祖言业书之训槩之诗云耳而諡法秉德遵业曰烈蔡生名烈取扬武烈之义其字文继谓必师文王非欤夫文言德武言业因时而举其盛无德无武犹时而无德无文齐圣而宣重光有间哉文道也在天垂象文之常鼓扇翕辟参互以通其变变也易曰观乎人文以化成天下三坟大道也五典常道也谟训誓诰师友问答之词道之正变也舜继尧禹继舜文继禹自然也武继汤不得不然者也至是盖一再变矣孔子以春秋一字之褒贬为世赏罚又一变也孟子泰山岩岩七篇仁义与杨墨角其是非又一变也濂溪明道近孔子伊川考亭近孟子时也者圣贤不能易也然天能使圣贤无时不能使圣贤无烈昭当时而垂後世道有异乎哉迨自人文既南闽海滨称邹鲁漳朱子过化之地建阳一脉已流北溪矣文继曷自近始文继砥学饬行趣尚近正以躬所未逮而力有可行仁族姻以流乡惠推是心也秉德遵业於光大何有文继其终惠之
小録前序
上古宪猷经运率惟士焉求道隆汚实系焉战国任权略西汉喜功名东汉贵节义乏通变东晋乐恬旷罕实用士习固尔宜世道之日趋以卑也隋唐而降词赋取士无越无用之文国朝按先臣朱熹之议而折衷之经义以端其本论策以宣其用学非是弗教士非是弗习主司非是弗取朝廷非是弗以用百五十年士无不治之经无不猎之史贤智奋庸式登至治虞之共臣周之多士盖嗣休焉丙子广东当试事巡按监察御史某承德意惟谨总督太子太保左都御史某实与临焉总镇太监某总兵官某清戎监察御史某与领使命某官某某实与赞焉督学佥事某实专任焉抉剔垢弊则某自为勤提调监试某某胥躬莅焉某某某咸周外之防暨试官某某某矢心攸同弗弛弗辱棘垣锁局更书袐名比伍澄汰约十三始得一登其文无害者於録呜呼亦殚厥心矣乎不知亦竟得真才以仰副上意否也夫抡材於山左规右度间録小以遗大不预逆其中之不蠧矧较士以一日之文之长者乎迟工者速拙优於平素者或落意於临时加以剽窃记诵之偶然虽明无施焉谓无遗才不信也朴讷者悃愊无华功深者城府难测加以末节中路之改弦则智者失焉谓必符实用不信也逭主司之责僭为诸士子图焉夫史子百家皆文也六经文之至也周程张朱皆学也孔孟学之至也房杜张宋韩范富欧皆事功也臯夔稷契伊傅周召事功之至也祖其文宗其学追迹其事功远骋高厉直趋其至不自蹈饰辕泽鞭之讥使天下来世改容易视曰此某科士也无亦韪欤
赠廉访姚东泉序
姚公英之东泉前副按察使董学政吾闽去之而察使贵臬也未踰年复右辖吾闽未踰年也又去之而左辖山东公酬物宰事不为问学终掩所至効其职风令迅疾扫积弊落叶去之公在方成官府儒之道其将大行矣同寅伍公嘉言诸君子书道将别属致爱助於公夫问曙於盲问途於兀谓知日知津然乎哉旬宣之安辑其无俟复告也然僭谬言之昔有盂水之饯以言之送者公清粹忠勤无所事此有生刍之赠者其诗曰生刍一束其人如玉公於是比德焉予则他石公也尝阅玉之府矣有度寸者曰环珥材也直十金有倍寸者曰鞶带材也直三百金有度尺者曰镇国材也一观五城在宝中独为无价具衆美藴百灵温然栗然瑛以莹者清以越者玉德无瑕而万宝为之退舍君子纯中粹理乘时会运执其事枢而通其权度之变道谋大世谋深和不涉同而博大足以容物庶猷羣策收为已有以冺乎其迹之似中外倚心焉夫然後位逼无嫌处柄要无见其所谓专守道之谦佐时之泰以行乎保身之哲公之道其无将在此欤抑宝不玉忌而人则贤忌公比德固然韬葆护惜其将无於玉加至欤是为爱德之助
严沧浪诗集序
诗写物穷情嘅时而系事寄旷达托幽愤三经三纬备矣降而离骚一变也而古诗乐府苏李张郦一变也曹刘张陆又一变也若宋若齐若梁气格渐异而尽变於神龙之近体至开元天宝而盛极矣而又变於元和於开成迨宋以文为诗气格愈异而唐响几絶山谷词旨刻深又一大变者也最後吾闽邵阳严丹沧浪力祖盛唐追逸踪而还风响借禅宗以立诗辩别诗体诗法诗评诗证而折衷之决择精严新宁高漫士唐诗品彚引为断案以诏进来哲夫沧浪之见独定故诗究指归音节停匀词调清远与族人少鲁次山号三严同时台人戴石屏深加奬重其子姓凤山子野半山邑人上官阆风吴潜夫朱力庵吴半山黄则山盛传宗派殆与山谷之江右诗派为近要亦唐之赤帜有摧坚扼险号召鼓翊之功者矣宋季避地江楚诗散逸为多吾闽宪伯淮阳胡君重器购存稿仅百三十有余篇与诗辩等作竝锓之梓至宝终出知宝要未诚乏为兆尔矣宪伯隽特有英槩寓怀寄兴清丽悲惋与沧浪意气相感发二百五七十年之下上是集行世为沧浪贺亦为得沧浪贺也淮南法席将无嗣正眼以传者乎集故有黄公绍序宪伯君重以为诿尽读之正坐沧浪禁例奚取序沧浪序自创也
云庄叙言
予亡慧执故滞真无足世道击也居闲处独谬意作古文词取六经传记秦汉而上书谬读之亦谬效之竟无得其大都如航广川茫然津涯捕风影无所得镂脂刻冰负成劳於工巧又如宿留东莱凡骨未蜕身固在此也今年年六十六倦以老矣榕人郑少谷继之齿後予以倍悟独前庚申予过其诸祖藩参建中少谷尚少语次忘之矣嗣是少谷文日起伸缩两仪颠倒万化轮古今而下上翫弄作者於掌股之间超凡突诣易吾难如此也蜩与鷽鸠决起而飞抢榆枋鹏抟扶摇而上者九万里凡马挝策不尽一舍一日千里国马固能之物诸天异也抑风之积不厚则其负大翼无力马食日尽粟一石则饱饱则力而材美外见少谷将无是之遭欤善自爱哉少谷袖稿来云庄商略其臧否驳纯以订正所学噫子实惠我恶置子一喙哉无已则有告焉文寄道者也韩子踔絶奫澄千状万态而卒泽於道德仁义炳如也矧不为韩愿者乎少谷善自爱哉予将焚笔瘗砚以答子一喑遂强疾仄枕书为别
赠刘执斋入为大理序
刘先生咸栗以副按察使总学政吾闽及是有副廷尉卿之命人谓登仙羣博士弟子愀然见於色固知道由今可行也一方道化由今觖赖焉先生义不可借则来谋赠言予世交先生有告焉处人者权世责轻重为舍留尔矣近世无世官而聨珪续组亦则世臣也雅量沈中得诸素养粹言懿论得诸素闻而流风善政理体之後先又讲之家庭以熟临局制机与崛起之士不侔然荀陈之後朱子叹嗣述之难万石君尚无恙而孝谨衰世济其美其可多得耶君牙之命称乃祖乃父世笃忠贞其望之缵服者曰由旧典曰无忝曰追配先生先司寇公先方伯公正色贞风视君牙祖父无媿先生视君牙其亦果後耶刘三世法家廉特之操公明博大之体循以今无异五刑五罚其所权量情齐也先生三总学政有教道陶型德礼性又齐也是入也其徒法已哉德阳而刑隂也刻制之力严则发生之道缓天下优春夏而缩秋冬积之无用所以为用而期之无用所谓刑罚精华者也虞推明刑弼教之美至於刑无刑民协中周长王国归之敬由狱今之世虞周时也亦宜有臯陶苏公是赖大同之化奚谢於一方祝先生先生去毋留焉
蒲坂郑氏族谱序
一元之气统天地而万物之人身一小天地子舆孙一小万物也支分派析涣然无统吾人途人其恶足卞之故法有所聨戚疏迩远领挈纲提义羣而恩结犹一身一家一时也谱而已郑自三先生倡学南湖其後裔或起或落未必尽传其宗然海滨邹鲁文献轶中州而盛推原初响必曰三先生三先生他闻家望姓无与焉三先生固一方文学始欤今莆族者露後兴者庄後仙者淑後桃源者露四世孙刺史肇後十传蒲坂而族至今焉族五房吾友左方伯山斋岳书巷房也去冲远一十有六世金桥方伯尊府主事公城初徙书仓再徙和美则方伯伯氏尚义君嵎徙也谱之修方伯也稽诬订误法例甚严而系详蒲坂致亲也郑厚之文章樵之纪述可学献翁之源流指授侨之大魁之政府与良士伯玉近时纪瑗之名章显遇历历可书可蒲坂耀闻方伯为盛盖亦族之中兴贞声气烈不偻指尔矣夫用而宣所学以树徽当时不竟用而含敛以精所学以垂蹟来世天之意固皆有在也予请广方伯之意为郑氏属焉世族世德也蓄仁累义世演其泽承孝袭友世笃其庆嗣书香衍道脉机轴若一使人人敬而慕之曰此谷口真风也康成素业也义门故家法也三先生物已化而歆感若存若乃贩鬻松檟漫世阀矜高狭儿儇子追负显门以黜伏寒畯其不足徵矣
南湖郑氏族谱序
郑少谷善夫在光德里别驾淑之後中丞元弼之派莆而闽迁也而犹曰南湖仍所自也祠始源深祖始迁礼也配以天佑贤也少谷访族於莆得通中丞以上诸谱继於仙得八虎而下之派而订疑证误见诸往返族方伯君岳数疏为详少谷忠於郑友之鬼不孤矣谱祖欧阳氏世纲人纪史法也参以苏氏系聨派属本於礼也兄弟则行明有序也子则名明有继也传赞铭志备本支间及他支亲亲而贤贤也僧道不系妇出不系失节不系絶之也世无无母之子降系於子寓不幸也贤而烈女附其父妇附於其夫幸也以寓劝也谱而书之法具焉燕齐之祀与周竝传割符刑马汉功臣澌消於百十年後魏证曲端之裔落落然谁纪开创维属固有存乎人者易君子万夫之望既然矣又立其本胜之苗盛无莠一髽衆冠之前不亟易而同将却避而走之矣君子锺诸情笃诸礼诚通恩结气义为督齐使勤生趣正顾检而防淫令问长世族之恃在此也郑圭组相望藩参君观予同寀州伯君某予同年隐然大小郑公今少谷亦夹漈无媿南湖倡学世其足徵矣抑义门风范旧观若难亦嗣述宜告也
赠傅节推考绩序
国家无常清之戎常理之财常平之狱分局厘务至郡而三责兼之柄提纲挈守也戎丞清之财倅理之守执计而责成功惟狱无定情亦无定执民之命寄焉故守罔攸兼专郡推以理平之任盖非虚无以尽词非明无以烛隐非公无以当法而杜嫌宣惠洁与恕以然理无寃民守因得以收靖嘉之效固辅守也正德戊辰高安傅侯美政之郡推吾莆也以虚以明以公以洁以恕当政细之际独以平称岁余忧去士民送者阗郛郭莆郡推缺则悬注於侯侯改推杭郡也复以忧去莆郡推缺复悬注於侯及是以侯还焉侯至迎如送时侯之理如侯之初民德侯又如侯理之初守冯君委政侯也又与前守无异夫顺阳思騊駼以复来并州迎细侯於再至阅道重临之感子容府政之属侯殆有然者侯上初考之绩守业侯留台臣藩臬听以去客有问者予曰留情也公在民许制也公在法情不胜制且官十一年书三年绩既淹矣嗣侯莅者率三两岁以迁一内台一外台次之亦不失州守侯固侯也无足念欤抑吞舟之鱼不游渊鸿鹄高飞不就污池未足尽其大也侯尝摄丞矣尺籍清倅矣会稽理摄守而及於令庶废具兴大固侯有者还之大以用其大子何渊池侯也於是士民相与听侯去
古崖诗选序
诗写物系事穷情而尽变二南知风化之原大雅知周文之盛歌唐知陶唐氏遗民风雅之变世道足悲而观人以言王杨卢骆君子顾有惜焉莆之诗欧阳四门名於唐後村尚书名於宋後先有作辉暎声聨然气过乎文则酝藉少力绵乎识则警策疎绮错涉浮艳之词典质伤直致之病譬之於乐洪声细响无足辨宫商之音恶望识断弦感跃铁者哉古崖先生貌古养充隐然有道风度自治举子业固已古作竝名为族祖会元公独赏陈太常媿斋在诸生愿属讲下先生谢为友柯学士竹岩为之延誉名遂动词林而怀奇弗售仅学职以老偃蹇拂郁不平之气尽发之诗而兴致幽玄体裁庄永词彩丽密使读之而有余情欧阳子谓梅宛陵之诗穷然後工近之矣先生子最晩诗蚀虫鼠流落人间者数十年仲子汝澜始蒐辑成编周渠翁为删正郑山斋为选加严焉门下士傅节推为之属梓夫诗人不数篇凤凰芝草少为瑞者也抑李羔辑遐叔既逸之文昌黎得李汉而文无失渠翁之序无媿独孤至之而山斋校评视方崧卿准墨审矣
容春堂集後序
内至者言焉成文如三精象垂衆凑效乎其职皆化机自默根诸道而发诸气者也故曰观乎人文以化成天下六经羣圣人之藴经纬天地纲纪人伦立万世常行之矩其根深其充养浩然其化机在我文之至也後世敝经则杂敝璞则靡敝庄则散敝润则流而入卑弱发乎才而语道浅要诸理而语气为或衰文云文云乎哉前辈谓太极图像经西铭自孟子而後未见易传甚实而自得今与原道竝观相去远矣数先生者曷尝屑屑然属意文事之工理至词至机有在我者矣予尝谬意古文懵於道而病乎其蹐於气也尝思名能文者听命焉心存意往海内士三数人弘治丙辰始得会吾二泉追讼相见之晩既而静思之百能媿诎独吾齿长尔尝见品士亭记曰其择也如此庙学记曰为夫子作也白鹿数篇曰为朱子作也及是容春堂集出得尽观焉曰是文也其是气也其不离是道也纡徐容与和以平乎庄以洁乎居而不有辩博而不肆黯然其长油油然其光将根干宋儒标枝秦汉收韩欧数君子之华实乎起衰斯文其先生始矣先生副上卿惜士者犹未酬其望世固有不相易者
南征奏凯序
荆楚闽粤文物齿上国旧矣介其间邃谷长林鸟道数百里足以渊薮逋亡遗其身以种其子孙袭盗恣狂时钞掠为边患朝议以宪臣分省备兵都御史开治?州临制之非有文武威风不委付然兵校习安少任战贼巢穴险厄猝难轻入故必徵兵四省或借助於夷则岁月有期寇已预侦兽骇而鸟逝之矣以其征之难略之略益肆抚之抚益玩方隅之患其未有已也今阳明公始至议征衆以地险兵弱为疑公曰且用之乃简阅部署以令以申公身先之诸帅亦罔敢後命疾雷行而风雨骤至也遂破桶冈横水左溪诸寨俘戮丑类七千有畸而释其老弱弗治捷闻天子録师中三锡焉古者军将皆卿升陑鹰扬其不可尚矣晋郤縠尚称儒将至秦汉而文武始分世率谓儒文墨议论而戡乱制胜必属之介胄熊虎之臣由公之奇武夫悍将其未可望也昔张南轩侍父开府内赞密谋外参庶务参佐自以为弗及林艾轩克平茶寇孝宗曰光朝儒生亦知兵耶南粤平孝宗谓杨万里仁者之勇三先生以儒学鸣当时其作用固在公怀奇负博明习典故为上宰贤子既之专志诸儒之书迈往超悟盖将辨析朱陆之学而会成之为後进师宗言阶触祸议论风采不少颓试之难其显效若此儒道果有禆於世而嘅兵寄者不皆公也余滥寄西征竟贻鬼方之愧三复奏凯之篇重加歆慕惜无江汉之笔以自寓遥勤序是诗刺恧焉
内江乡先生徵信録序
蜀江水所出汉经焉襟渝巴控瞿唐以固风气内江尤江所束气尤锺刘先生德符在史局采人物表着为山川重者宋赵舍人庄叔赵丞相文定赵佥判希光元山长黄楚望国朝则吴刚靖若思李给谏秀实隂处士振平刘佥宪用行凡八位进之乡贤祠以祭又録传志遗事为徵信録以传比督学淛台函书授使者诿序予不及会先生及先生为信也古者庙学祀先圣配以高弟子与儒而卫道者乡先生旧祭於社今於学殆亦世教一助神而明之示有趋也乡有録亡致存以示信也政与化归於一者也齐道德同风俗有不由人者乎表异前德开畏慕以发阻劝之端於彼焉於此焉不言之教具矣子产遗爱夷惠後百世而兴起昌黎殁斗山不衰道化熏染人视物易焉欧冶所铸干将发神黄筌朱緑并其质化之君子拜其祠退而徵诸録为信风有不足还者矣先生佥宪贤子给谏亦都宪士修是孙象贤济美竝以问学风节重当时他日董狐之笔以决择一代之是非有不先生是録相与集一乡之大成有不是録始乎序与幸徵信焉
我斋归山隂序
达子来省问所友天下士以蔡我斋希渊对是时我斋方以养母乞教授吾莆孤风远韵隐隐来云庄详叩之曰是固阳明先生董常中有余养而祗见夫外者之轻以壁立千仞之上将其至羣儒依归焉家甚贫非其道义虽与之以晋魏之富不欲苟焉处也乡书十年不欲取进士取进士辞庶吉士兹固为母而出亦未知其果来来亦未知其果久以处否也予喜为莆得师达至崇安书语诸弟曰蔡先生来矣吾家子弟无问学籍未学籍时往参候我斋来一去沿袭而自立风格贤者慕其未贤者力沮以媿道风翕然方成一学校久其位何如耶我斋厓壁若不可攀即之而冲永平粹立孤而礼恒下守虽固而其量未尝不洪兴寄高远常思自放乎山风水月之间筲斗之禄其无足留也来访云庄神游意往如蝉蜕埃轻鸿遡乎寥廓予笑曰高则高矣秖恐无福我斋数数思去予数数留一日太夫人亦思去我斋辞夫子庙退而语诸生别诸生哭留不可羣走乡大夫语留予偕山斋造焉我斋嬉笑自如则已方巾野服飘飘然遗世神仙山斋曰是可留耶於是松厓至士夫继至耆旧亦继至来进知方之士连屦而入或语留或求识面以去市居童儒贩鬻松檟者流刺刺私相语亦惟其留之幸彼固诚知我斋哉呜呼风之动人有是举幡足信矣古今人其未相远也有八十日之元亮有百五十日之我斋独意夫依中庸者为难易进退无恒非离羣也吾人有斯世之责焉持禄固为可愧亦盍思果哉而末之难容有执其几者抑东汉奇节归数尺之羊裘殆有托始今日者矣序我斋去
筑堤林氏族谱序
羣物祖天地而各祖其物夫原形知异异知分原气知同同知贯所由出也长林林所由出林祖也晋安郡公莆之林所由出莆之林祖也其後散徙闽粤间长乐则智清智海智溢给谏遯民公裔慎思九牧雷州公裔莆谱称水部郎中者也今大司空竹田公筑堤之林出雷州而谱源历化蹟序罔稽公八世茂七世正仅名讳六世万原而下始徵信足书万原三子昴居阜山晨居感恩赘余昊居筑堤赘樊皆袭其姓公先都宪梅隐公意不谓然公既为御史始追奉遗命奏复谱之修亦梅隐意也水部不系至万原始系无敢有苟尔矣昔狄青不附梁公崇韬有令公墓之拜仲淹改朱从范而婴以夏侯冒孙易同人类族辨物夫为汉为沧浪漾也闽均之林筑堤不雷州容不给谏晋安者乎鲁可以望泰山而楚不可以祭河林祖而余樊祝之庸飨耶抑穆公召公是似林世既有人矣筑堤又大振於公假方尹以专东南总制之重邦土徵入连疏恳归勲伐之盛动朝着而纪旗常以载光林氏独筑堤已耶昔宁州黄山谷与会稽黄渥同出婺州年望相近为兄弟合族俊与公九牧同也年望亦相近兄弟者四十年言念扫松追陪杖屦於紫霄澄渚之下殆今老犹是寄焉序斯谱其容衰落厚辞
元老木斋谢先生寿篇
世之仕孰不欲遭时遇主树勲伐保有完名耀当时而垂来世者哉然而穷经皓首一第淹焉龎白为郎一官滞焉钟鸣漏尽晩节亏焉元老少傅木斋谢公取第最早二元一魁与王沂公几为类君子以为奇宪宗朝蓄学养望在翰林者几二十年章得象安於其职公有焉相孝宗辅遗今上两朝辅硕允矣韩魏公之重而委身人国若又为难止足预戒敛其身与弟若子以寂居汝湖者十余年则又独乐緑野二疏二李风致无异智且勇矣公长身玉立仪观都伟而陶融景化佛是仔肩绘藻王言奋庸熙载致其主於明圣运乂安於中国而四方以之无侮位既诣极功亦时叙知者犹以为朝廷若不可一日无公引领望其复相古者旧德元臣八十犹应召命公寿始七十元老壮猷载扶昌祚寿固宜岁隂前二日督学胡先生文振遥致贺勤以言谬属俊拙讷简与在刑部聨马朝趋论理道及古今事误有所爱逮预宥密犹枉教言虽例无报书私固谓之知己於公於世道深有望焉寿公俊之欲也夫所谓寿无过曰宜寿之家之乡之国云尔已矣公之寿寄稽德於寿耉基年所以平格七庙赖以尊安两仪因之奠位固非寻常为寿者班抑独逸流韵辈把酒赋诗乐枌榆之景暮已耶谨书为篇
四同年会诗序
孤生崛起而乘亨会策制科联朝籍熟姓名於天子虽土风异候梯航不相引亦得以声搜意和膝接而期集若俦侣之素昆季之雅有世讲之义焉谓之年家凡同进皆然乡则尤厚也成化戊戌进士三百有五十人莆者十人意气之相与行业之相期待固不欲後古人而独齿今人也未能无昌黎榜中龙虎之慰光景转瞬三十有七年今惟正郎王公自庵宪副吴公莱庵吴公及轩暨予乎在又未能无梦得落落晨星之感其间通塞又殆有不能齐莱公使相之引愧无乎魏公者之地夫以自庵之质重莱庵及轩之轩特闓朗又当二圣有道之朝竟不得以尽如所志虽榜称得人而遗材之憾盖亦多矣然而脱垢离尤长鸿孤举狎烟霞就松菊以偕夫桑榆之收是又黄发事任所不能酬而乘牛跨驷把酒赋诗与朝马青霜敝敝然赤日官书吏贯之下其亦殆有间者及是自庵寿七十六莱庵寿六十六及轩寿六十一予亦六十而三皆负有乡国老成之望来进典刑焉夫道不行之天下犹可敛而行之一乡遗於彼固有尽於此者矣景前良崇令德为世凖程以尽还淳古之风斯居乡之作用传所谓亦为政吾人所报答在此也於是人主一席致画史傅子岩为图予倡以诗三君子和之予又序之
正学类编书序
夫道宣秘於天效灵於地而发隐於圣人故马图肇人文之祥洛书啓彞伦之叙删修赞定麟笔终焉於以昭示化元恢弘道要一人心而齐风俗然而奇衺恠诞亦世所不能无故虞絶天地之通商谨风愆之训迨周风弗竟霸术恣行自是而豪夺兴游谈盛入於杨墨佛老至大坏极弊道愈岐而後己正学於斯乎蚀矣我太祖应天受命迅扫故元身天地万物纲常之主佐理儒臣符期应会圣有所作而贤有所述遡洙泗以直祖皇王之传综事辨章无越大中至正之榘百五十年人文成化其有由然矣四明季公时升归堇山也谢邦土以独当校讐之任辑四明乡贤人为传赞之又辑国朝诏制与名贤着论称文献者为制命奏对论述郊庙馆阁忠勲辟邪遗才等类名为正学类编走书数千里属序於某授而阅之将所谓浑浑者噩噩者寛厚完博者渊泓澄深者发挥正学铺叙皇猷畅性灵而昌景运文云文云乎哉古者黜子尊经经正也唐太宗之宫体虞世南曰圣作诚工然体非纯正国朝诏制诸作纯正者也其典谟雅颂之风过沛宫祀后土无足言者着论依归训诰与孔门授受同其宗旨不屑意落迹秦汉间夫一欧冶也自不出型范之外饮河固知源哉书所自序是集者
蔡虚斋文集序
温陵蔡介夫虚斋饬躬砥行动凖古人其学以六经为正宗四书为嫡传四儒为真派平生精力尽用之易四书蒙引之间阐发幽秘梓学宫而行天下其於易深矣究性命之原通幽微之故真有以见夫天下之赜象其物宜天下之动通其典礼四方学士师宗之曰虚斋说也守毋变扶衰振落温陵造就可谓易学一时矣经义趣深理到论策诸作畅达流爽诗文别出体格掖人心而系名教卒泽於仁义道德粹如也贞刚善晦而亦间取夫名者之忌在礼曹三原王端毅公引入为吏曹竟复为礼曹乞南又乞告特起按察副使督学江西宁庶人雠予因雠介夫介夫引而去逆瑾乱政起祭酒以镇压人望而介夫先殁矣呜呼介夫之不为鼂错龟山非幸耶景尚遗德姚英之诸君子为立祠葛石厓志贞为辑遗文梓之一时交与予在也序其可辞夫有造道之文有述事之文杨子云曰商书灏灏尔周书噩噩尔後世有作其雄视前人亦不为少矣卒之无足嗣往徽而歆来听又况移情役物越礼分而为者呜呼邪说也赘言也雅论也知斯三者可以定是文矣其不然文华作气质雅收声而去道远而昔後村序艾轩之文曰以言语文字行世非先生意也介夫言语文字间哉介夫初主於静既又主於虚杨方正曰主於静是时理学中辍二公甯永贞丁玉夫江朝东崛起於旷鈎深索隐二公殆独得云
艾轩文选序
昔者孟子殁夫子之道不传二程子殁周子之传亦几乎蚀矣吾家艾轩崛起南服专志圣贤於时遗儒陆子正施廷先尝学和靖龟山先生特从指授以上绍伊洛之传穷博而会之要絶意着述东井倡道尽羣俊而朋来之四方质夫显道门墙者不少文祖六经辅秦汉诗派山谷后山半山而祖之於唐檀弓谷梁後村有成论焉年五十始奏名十一转而至中舍平茶寇讲中庸一再为孝宗褒奬坐封还词头改工部侍郎以集英修撰知婺州提举兴国宫以卒先生长晦翁一十六岁晦翁商略理道独先生意合嘉其精细退若有得请质时见於书兑泽南轩於易有所异为晦翁独与其缴驳新端也东莱曰平生保任此老不负諡文节也君子谓允去今三百五十年祠久圯墓之田易数姓穉弱二孙稀落可念龙坡之为仰止书院冯公行健雷公孟升意也俊偕汝华谋曰先生尝同晦翁讲道以齿则兄以道则友晦翁固道学渊源先生亦道学名派起一方而名天下称南夫子无异词宜竝祀雷喜白之冯暨贰暨大巡宣司监司督学议可竝祀二先生侍以莆高弟子而复梓其文以传噫先生亦再遇矣昔祠之立也以林元仲行健元仲非欤梓文方岩仲汤伯纪也孟升二君子非欤扶衰竟事郡大夫业为之先生名光朝字谦之
赠黄后峰序
国家承平久禁弛虑疎三渠奸诳惑以窥伺神器瑾诛死彬与宁固在北巡复南巡也国势如一发引千钧孰敢抗声大义以择肉虎口者哉黄郎中后峰疏六事偕同官陆汝亨以进诸司响和竝下诏狱为祸且不测予诸孙以乘复疏以进廷跪廷杖死者十二人后峰幸不死彬甘心焉变姓名亡匿仅免鬼神者固有以相之矣宸濠叛武皇帝始下宁狱慈寿皇太后复下彬狱中外人始席为怗上入正大统首列更始之诏复谏者官恤其死事诛二奸并连其党於是后峰有南少廷尉之擢呜呼谓世无士非诬欤后峰倡之诸司羣和之新政訇发有翕然者士气盛国家元气亦盛识治者卜世焉予初阅后峰疏曰是胡澹庵封事日月争光者欤分一死与龙逢比干游无易也为之私幸不失后峰盛名难居然哉完固有以破之矣后峰怀负纯完记览精博修饰谨而进取澹无患难居昔邹浩谏立刘后除名其友田昼谓曰士所当为未止此也后峰当为固未止此其浩然之气固在无俟予告也命既下后峰谦让惭怍予曰新天子搜选忠贤为寃人倚命所谓千载一时者近卿云现壶山识者谓至人在宥莆士彚征之应后峰时出之以茂赞无刑风发善类以发灵山岳至宝匵藏予未知其可松厓诸君子曰然序速君君无缓焉
见素集卷六

[book_title]卷七
钦定四库全书
见素集卷七
明　林俊　撰
序
赠姚督学报政序
宣风猷而藻绘元化文章圣贤之道术神用也嗣前徽而流远响其恶从事哉矫华就雅入之实以收载道之文曰经义云尔经义以训绎微言探心源而揆治范而曰时文时文无亦陈韶奏缶宗鸟迹而行草为工者欤夫视今为时则视古为古古与今一道又恶二文哉苟且一间架以为媒名取科甲之资所教所学所考成者率无越是宜文体之卑以弱也易曰观乎人文以化成天下夫繁星丽天寒芒色正衆流宗海派别而同归人之文固天地似也岐而二可乎哉句章姚先生英之视学吾闽身起而厘正之立文帜以指麾羣迷鼓翼多士之气囿博泽枯而别罏鞴之固已奋迅人殊风趋而日以化矣而凖量中审虚明内照连篇累牍流电一睒即付外号目吏填姓名以进据案嘉奬摘瑕类而斥正之随人覆诵连数十语不落人惊为神安其公服其精鉴深以愧屈焉长养成就文体於是乎改观夫文章与时高下者也气化人事相沿文体不得不因而异兴衰振落固有执其机者胡瑗教授苏湖士知有体用之学高锴欧阳修知贡举文体为之一变意者其时也前成化间邃翁在中书士争出其门无问可知为杨公弟子及视学河北而再视关西也西北人材由杨公为盛近弘治间先生在礼部亦踵杨公为烈视学广右而再视闽南也东南人材亦由先生为盛二公之大致同也而精敏识治亦几颉颃无愧邃翁之今日先生之来日也抑当时仅邃翁今海内士不知有与先生齐名与否代先生者果亦值是人耶又乌得不为闽士虑耶岁之九月先生报政行博士弟子者曰吾闽文宗由今一良遇姚先生其不可借矣予二三子其畴依太息而去予退而私喜曰泽之感人有是序以寘先生行李以竝告嗣先生者
乌石寿篇
莆东濒海环三面皆山也锺发灵秀山为盛然而无与郡城三山者比三山梅山凤山乌石山也然梅凤之秀公宇学舍当之矣惟乌石甲姓所专元夫林立联寿隽以盛山之麓族诸兄菊逸公居焉是为少伯静斋公之子侍御翠庭之兄既寿七十配孺人张亦寿六十有九翠庭偕郑氏壻别驾希悦各诗若文为寿诸姻友复属乌石寿篇诗所谓如冈如陵意也夫山或焦而童或伐而赭或仅而蓁莽之林若灌木云连其地力物产宜有异者又况密迩闤闠有长松古茘屯拥是山者哉毓之人可徵之物也公邻竝郡博郑顺庵寿八十八处士陈耻轩寿八十三林乾斋寿八十五方厚庵寿八十一而方郡博哲斋之母寿九十九林侍御时献之母寿九十二乌石固寿乡也公高祖高斋公寿九十一配寿九十少伯公寿七十九配寿八十六林固寿种也又况累叶载德培夫寿者有基化日舒长跻夫寿者又有域而生以九月九日菊候也非所谓晩荣者耶菊而逸非隐自居餐英饮水非取夫寿以自况者耶昔纯佑以不违文正左右不应辟举其择将帅城大顺得鈎摘扞卫功为多故称纯佑贤子晋叔向垂声迈烈兄铜鞮伯华匿德为隐故称羊舌氏进退两尊今公之裕蛊少伯也无亦纯佑之孝聨辉侍御也又无亦伯华之高其犹夫人之子若兄者可例论耶予又爱高斋寿图予高祖邑博三复公寔秉是笔洪武壬申岁也迨今历两壬申予又秉寿篇之笔是固水木足念而通家宿好亦足徵矣抑二高齐寿者也二玄是似造物者可借寿篇屡役予弗腆无得谢焉
云庄叙怀
今年春张使君白斋先生将请老於朝致莆郡事以去以予特道义厚也过予云庄叙怀予曰先生故长者务寛大休养生息吾郡人安焉老於年亦老於事以充养完就其德器张声矫行先生奚有焉其幸终惠吾人先生曰非是也前大理时一疾甚奇每大作目晕面发赤首重殆不可举以犹力之差强寺之政易以治也兹间时月发发则无复可忍将日昃之离也犹役役簿书病且劳劳且复病为吾计不既左乎人不吾舍吾其如人何哉且地有所宜而性有好不好林区川浸禽鱼之地亦禽鱼之乐也易其地则不可强矣昌黎子曰人各有能有不能与强能之竝以戾矣方予之结志藏修也将谓鼓之无前而久仅一遇又将谓掉笔词垣发铿锵而文金石而吏局仅淹重劳以郡县之事我其既俗矣造物者之不吾谋有是夫绘二牛感倦鸟东臯子托风自逃其固无谓哉吾将对碧山怡悦白云匪石之心其不可转也疏既上涉秋犹未得报则报政有期先生曰吾去而俟命於道未得请将面疏天子祈哀焉予曰贤哉先生其志高以决矣世尝患古今人不相及先生与二疏异耶先生襟度夷洒诗力老不衰子美介甫夔州锺山时也予解兵东还力尽沮怍其不能军矣先生每出挑予则闭壁夺气兹去而果得请也主盟云物於二百八十峰之上与川鱼林鸟同其乐气当自倍视弃繻生而少之将有甘受巾帼者矣二庠师生谋留行予曰报政自故事予恶能用情哉抑先生志也书以为赠
王南郭诗集序
诗抒性灵而补裨风教者也感遇可以观化讽谕可以观情托兴可以观物关雎鹊巢见王化之盛其衰也黍离扬之水作焉旄丘斥其臣北门归诸天诗人忠厚如此而朴杕杜鸨羽驈皇草木鸟兽之名其可胜道耶然其始也多出里巷之歌谣要其归非贤人君子莫能作也虞夏而降汉魏腾声苏李顔谢按音节而谐风雅迨沈宋律体盛而诗一大变李唐时也朱夫子欲集汉魏与景纯元亮为一编真西山诗选不及唐律可谓树古诗之赤帜然亦未之有改焉尔国朝参集诸体作者益盛成化间刑部属称小翰林王南郭存敬尤号奇崛逸才横发壮思雄飞泉地出而星空流主盟云物以尽泄桃源山川之气陈思之风骨少陵之体裁出入韦柳苏黄宋筋唐响通其正变意所诣极将欲自附名家者流而未见其止也公於是乎有遗音矣吏事精絶自起进士宰溧阳聿发清敏之声由郎署出守吾莆褫奸剔蠧宴然以靖赤子父母之病为祷殁葬其衣冠尸祝之公於是乎有遗泽矣夫诗名吏望尝相掩者也公独不然文与行恒骛违者也公又不然柄授方属中身而委其化斯公之不能为造物独争者也然由莆之绩前无其始亦无後以蹑其踪丰碑峩峩名宦血食重以诗篇之流布天壤俱敝可也其得终诎之哉公族人佥宪朝器梓其粹以行方石翁为题其略予披读挥涕序交游事也书语其子进士坊予意着秽佛首既愧既怯及是逾十年病以老矣前诺义在终酬遂饮痛书之以慰公冥冥之属噫文乎哉
畏斋存稿序
文章自秦汉而下作者益衆唐人诗至六百余家然浑金粹玉无越徐铉吕祖谦杨士弘高棅诸家之所选定至正宗轨范精义会编益以密矣初若病其太隘及得全集观之似亦无甚漏遗他篇无作可也甚矣着述之难也非发灵宣秘走金石而震撼鬼神以泣效颦铅椠秖见其繁也抑存乎人尔矣宋广平张曲江之诗范文正司马温国之文无害为少若无多而使人惜之其又何如耶今观畏斋公之稿遗落殆若可念然恶在以多为耶诗文知公亦浅矣公之先同吾林氏由莆阳徙福唐又徙黄岩居之泉溪今太平人袭和累祉蓄所未发与发而未尽尽萃於公所谓麟趾麟定者为信先侍郎公义育之所薰蒸蓝青朱赤重以卵翼之素如丹穴之雏灿乎九苞之先具方是时陈翰林逸庵以纯深雅博名当世公亲及其门度尺之璞付之良工脂肪蒸栗有不以玉德擅名者乎公孝根天性礼由天衷而学周国
<集部,别集类,明洪武至崇祯,见素集,卷七>家用庄肃邃永意之所至将力斡世道而坐回纲常行高辞寡屹乎万夫之望起於乡人曰麟为时出矣为御史人听冈凤之鸣长於畿郡於大臬於大藩以贰司寇羣幸冠玉之售薄秦割而轻楚封事烈明伟高可视鹤山次之亦不失阅道辈人呜呼孰使公逢时而生生而用而弗究耶公之问学絺章绘句云乎哉稿之存不存奚在憾不憾耶抑嗣述之难朱夫子尝为陈荀氏惜之矣公之子薇同知寿州予弟僖实偕官寀有观道焉廉白家法薇守之以无愧厥父僖守之以无愧厥兄人将曰林氏佳子弟关西之杨其无足多矣斯公泉台之慰亦予之藉手云庄者也稿之存不存奚在憾不憾耶至宝终出後之二百年有欧阳子将有得韩集於李氏敝筐者矣公鹗名详见明名臣传
孝廉优奬序
元气会而瑞符生景星卿云醴泉芝草麟凤龟龙神马希世之奇其可胜道哉然可快其有而亦无害乎其无惟卓行之君子为人之瑞可有而不可无者也扶天常立人极表律歆动之机固有不待令而从不待痛而後威与居轴同其运化而冺乎声迹之临乡有是乡之光国有是国之光表异尊崇君人固因为重世道之光不少也近事言之处吾如宾其不谓是也君温之瑞安望家尺籍吾兴挺立杰出自孤幼已然弘治戊申予过家数贡士来谒既去予曰最後毋有道者予弟待育笑曰何神陈时周也乡以为古数日过焉土屋低短气蒸蒸如甑院一柳独隂君坐予柳下入告其母太孺人儿所慕先生来太孺人促具茗君出与予语久意以合昔周党孤洁自谓不及闵贡诚是言哉君为推官为御史益卓絶母老疏终养问安视膳外危坐斗室穷理居敬清其心研究性命之源服器敝匮斤篲时自执劳一苍头应客不知有官容知有意外之营忘於贫犹若过乎其分之适粹衷完行动天地质鬼神坚苦不沦古之人或後焉吏部重其廉忧其不足备养奏食晋江学禄君辞又以陈方伯珂舒侍御晟交荐奏引殊格优重上特嘉清苦月给米三石君又辞上若曰朝廷以孝治天下给米资养其毋辞异举流闻遐迩懽快善流生气羣浊冒之风为之愧沮呜呼海内修谨之士如君复有几人哉固不独为莆幸也皇上?拳特复之恩斯其谓至矣东汉汝南黄宪言论风旨无所传闻史称其隤然处顺渊乎似道莫能臻其分而议其方荀淑以为国有顔子夫顔子岂易儗人者屡空不改其乐夫子以为近道不迁怒贰过请事无违夫子以为不愚而好学有若无实若虚犯不校程子以为大勇然则君及孔氏之门殆将近道者不愚者好学者大勇者荀淑及见殆将许宪者许君熟养而须後効之收际主翊运道风事烈将匹休前闻人汉高士无足班者挥使徐成卿欲专为其卫光重求序於予予曰如宾人之瑞世所共荣莆不得独专也况卫耶书以为有志清修者式激声闻而先镜监莆风动自兹始矣
送汤新之总宪江西序
巡省风俗之使始於直指於观风於按察观察察访於提点刑狱提刑按察司国朝因之总司视御史台道视十三道中外并峙以提振宪度整齐百司坊民欲而平事枉非隆实峻望无足副者於是吾闽宪副汤君新之有江西察使之擢君始令崇德也有廉声予起视留台过焉优以坐君谢不可予曰奬廉也既别予曰自爱自是君贤名予心口以熟君为御史以风力闻方逆竖之中祸士夫也位为蹇力为困剥为及肤君摇撼颠坠濒坎陷而无悔逆竖既正法君连起有今用益究而刚不渝穹阶固有属矣夫事任分者易为责总者难乎为委察使总司者也震撼之镇定甘辛燥湿之调剂果尽服其心乎故处同僚难下者难见而上者易观也一病利之置施廉墨之举刺果尽服其心乎故莅百司难深情厚貌张虚而驾浮发摘奸隐烛幽隂而皂白一二之果尽服其心乎故刑狱之讯鞫又难一明独运而羣蒙以昏一诚自将而羣售以诈故驭吏又难通者身之便非勑法之宜公者政之平非媒私巧请者之便故处柄要又难其亦故有道矣夫仁以宅心义以临政寛以养量而明以秉几裒多益寡谦其可循也明慎用刑旅其可象也立电照之体以施有雷震之威使美恶无遁情而威富无得以干吾法噬嗑又可用也夫然後素也谁汚之完也谁缺之自爱之言为君重属致成终焉是亦计世道者之意正德甲戌夏四月莆田林俊书
赠张白斋报政序
吾郡郡伯白斋张先生再以老请於朝不得命至是上初考之绩天官卿业已不可强留其寅贰张君仲怀锺君理夫以赠言来告予受役多意不欲数数然二君曰先生之欲也前二年解兵东归拜先生公署获覩屛间聨句有所谓鹤踏春晴者予为之惊诧曰思之精有是既又得先生见遗数诗最後得所着白斋净稿尽读之疎宕孤絶如峻峰激流景出象外平生龊龊坌垢之肠为之一盥每拘局堙郁偃蹇沈滞取先生诗枕肱疾读则风融气流神爽为之飞越古所谓诵子美诗已疟读陈琳之檄愈头风有幽忧之疾受孙道滋琴数引不觉疾之在体者庶几焉方故人落落坛荒社散之余藏声卷迹韬其芒以自老孰谓海隅天角天遗一嗣音以主盟风月於我云庄之上相长益不落莫如许耶亦深幸以快矣先生冲澹简远充养完至洒洒然出凡格吏事谙委是是而非非物无遁情而售奇运察要非心之所乐也夫立体所以成化长孺之重卧治子贱之尽日鸣琴亦治何武无赫赫之名而去常见思吾人道殆将如是也先生请老不得去兹托之报政以行为几固微而为意亦深以决矣今君相搜进羣髦商略文治而咏歌太平固不欲劳老成以筋力之事安车蒲轮在山林尚欲迎致又况对扬清光之下参检阅而备筹量者哉处先生固有地矣
遥寿元老韩洪洞公序
士君子有大同必有大异露扬佻浅可以卜其中之所存而旋天扼海要非绵软之所能任也我洪洞韩公质庵谏垣时也不立厓异於物无所於争而论事侃侃筹诸心体量诸事为理当否物势便戾政因革所宜盖有人不能言独言之者矣历大藩以至中丞少宰司马司徒廓大邃永庄简而凝重休休然其容抑抑贬损亲贤而下善以询咨远猷根求彞宪默化潜运冺乎其无形而天下隂受其赐盖有人不能行独行之者矣当其时与司马刘公东山都宪张公介庵称弘治大君子既又与二三元老大小文武臣伏阁论事赖宗社神灵皇上仁圣名德始终以完优游然桑柘之境伯子士聪辍州守来侍仲子士奇叔子士贤官部郡江南水陆之甘时一走致公颐养天和弄孙子结盟野老之社明年乙亥年七十又五矣洪去莆八千里而远问遗往来如东西家意索形求不知日之午月之夕予入公几梦风雨寥泬公亦悬予几臆也又不知夷吾鲍叔居易微之景仁君实当其时有是事抑未然也莆人善传真予欲图吾二人真於短壑苍松之下寓壮衰绻怀与意似而合贻两家孙子世好之厚公不予为迂谓然否也公平生絶媵婢自夫人先世独处者三十年及是形神坚壮面沃若有光盖所完者固一身之元气亦士风世道之元气也老成耆德士类倚为元气觇国者问安否知吾国有人世运汚隆身卜焉公之寿与予之所以遥寿公者其循常寿岂规规畴昔朋故之私云然哉公诞贤之旦去菊日十有七日餐英据图固简饮谅亦为予亦醉
赠王石泉山东右辖序
吾闽幸王公石泉总吾臬也右良植弱浊冒敛戢豪食风为之沮未半岁公有山东右辖之命民羣言之当道请留非不知其不可而愬愬然以幸闻於上以终还而畀之闽斯人心也公初为御史有名巡湖南湖南人称真御史必曰公曰公及知广陵广陵人安而服习之历两迁始总湖臬而再总吾闽也人以为滞公邃学精识材优激扬而宿望足以镇之如銛斤运风骏足之骋熟路由今之见以符於昔者之闻公之席宜於南未煖而夺之东也夫劳极天下惟狱然霜清冰寒有畏而无爱故职曰雄职政称肃政而司刑谓之秋伯亦既优而举之矣方伯旬宣之重有逸而无劳布德和令阳春袭物煦煦然流泽之所优於臬宜优於藩也公之席又将不煖於东由中而夺之矣尝私考之风俗之论谓齐经术鲁学问由太公周公之教然以齐鲁论治与夫子变俗之渐观之鲁遗风尤在周礼犹在鲁也夫子大圣鲁人也孟子大贤邹人也承文武周公之道以垂教万世而邹鲁之重有今闽海滨犹儗之况诚其地者耶王道先庶富而後教化近者流寇蹂躏民壮穉枕藉死殆不可谓庶矣十年生聚省其役以蕃息之者竟何道青之田上下兖之田中下近容有不耕之田禹定土赋兖作十有三载乃同今不知何时得与他州齿何术以竟省其赋固未易能也况教化之施以尽还邹鲁之俗者乎则东亦未谓无劳也得人而久任之东之所也而滞收尤拔以授柄於内者日常乏材贤如公容独责岁月之效以霈东之泽哉予不能为东谋也又焉能为闽求畀哉
赠龚蒲川湖藩左辖序
成化间予与李少卿范庵储少宰殖庵夏通政梅所今大方伯龚公蒲川十许人同在留曹颇自贵重为一流人其後历中外皆有迹予独落落无奇负余愧焉弘治壬戌天下诸司朝京师孝宗敬皇帝旌治理尤显验者数臣赐宴服以风在位蒲川在数臣中方须有殊用蒲川以大参病告言者数疏起用上可之迨正德甲戌始以右辖起视吾闽方是时藩臬多君子公与左辖胡公竹亭介特清简如一罏鞴闽则何幸二公也居数月蒲川假行部之便过予叙怀悲哽欢快孰谓露稀星灭天遗吾二人良晤如是耶明日约游我云庄诘旦竟阻以事促还云物盻盻然觖望犹时寄声游期方俟之公有湖南左辖之转书来道别竹亭亦来属赠篇矣予义不及送後之会无复期云庄之游者梦也公素履特定归特早复与人世一责则斯出梦也公仕牒几四十年由昔诚迟由今若诚速迟与速则亦梦也而乘除弗爽物价终酬失东隅而收桑榆者如此梦而非真梦也吾道之行为吾人一大愿耳奚足留一意区区离合间哉抑均之迟暮感耳晩节末路尤吾人所深留意无容有苟焉者弥纶应会顾所自处以旋转开合副天下之望者何如夫迹寄者易纇名者争之器君子有其名未若无其名而显秩要枢敝敝终日夕以独膺丛寄孰若处闲任散对樵牧语为适哉湖南旬宣行也不言旬宣语所大者如此夫无智名无勇功而天下隂受其赐如狄梁公如司马文正身殉社稷可也如吕正献如文潞公平章军国重事可也如疏太博辞位而去如崔清献未尝造朝亦可也公筹於斯数者
程氏姓源序
系牒至周为详汉而下有世谱官谱百家谱氏族志姓氏録官有世胄而谱有世官名大姓者过江则王谢袁萧东南则朱程顾陆山东关中则王崔卢李韦柳裴薛其余邑各有望衢在开化则程在常山则江程起程伯周宣王时人也其後婴存赵封君黑从汉灭秦普从破曹操皆封侯元谭为新安太守侯景之乱灵洗起乡兵保有州郡封忠壮公嗣是富起乡兵定六州追封昭烈侯宗楚讨黄巢战殁赠司徒其子金紫勲孙御史大夫彦光曾孙克柔三世守德兴以扞饶衢信之地澐守东密淘与其子旭扞开化皆庙食龙山赐额显佑传其从子杭从孙淮沅皆居开化故程之族始新安传饶衢为盛开化上湖之程盖淘始也江出玄仲封江其後居陈留至源始居开化景房徙桂岩基徙番阳泰徙常山故江之族始陈留亦传饶衢为盛常山双溪之间盖景房始也二姓仍世有连绍兴间元初自程来後於江遂附江姓按江氏谱称彪未有子择於程而子元初其後彪生元鼎元复仍子元初则元初殆李氏之存孝传者谓元初随母适彪故冒江姓又殆朱氏之范仲淹居今世已七传而姓犹未复噫其亦晩矣夫元初之後岁时所祀与所拜者江之祠江之墓则江祖也程则何祖哉昔狄青一武人犹不附梁公程儒衣冠肩武骈接容无青为烈者耶识者耻崇韬拜令公之墓固同姓也矧姓而异者耶揆之春秋之义程固灭江而亦自灭也然循袭既远食指实繁非元人钜公为之领袖谁从而复之吾郡分教君铤用之以义起礼特谱由程其复姓之大几与予故考程所自出与入开之始为铤立赤帜以指麾族人呜呼水木源本之论程者祖而江者非祖也世无无祖之身复程之疏朝具而夕以闻无不可者与仲氏司宪兄绥商校焉求真谱而详系之则程之世既蚀复完而予之臆揣为可逭因僭更为程氏姓源而序之如此
赠丁继卿得代序
令甲世官惟武臣为然劳其身以优答其子孙责以宣力排难亦世如乃祖乃父之时其优之固赖之也传序既久殊失前意甚至谓文事不足习而国章人言有不足恤呜呼开国靖难之臣其亦几完旧物哉总镇丁侯继卿世以武功进明威将军守兴化习尚文雅慎庵退然儒生介轩树而为宏伟光大之烈荐都阃以体统行其事侯袭官甚少纨绮无余习才猷宣茂韬略多讲求应猝整暇而公慎副之同类自谓不及吾流中间有愧者为东山司马及台使所知屡引屡旌而屡荐之兵部上为都阃者三官三十有余年无日不膺柄任濒海五镇权同副参卫使贰官虽尊犹韔弓房矢戎服听帅令台下侯推总四镇二十有余年南日建在中幇为四幇仰视隐然又一大镇择而慎以付侯侯再莅值岁连饥漳泉盗连起侯饱士练兵修战舰严斥堠申令遣谍优有以待之至则就擒引而去帅令间肃冗兵侠校醉詈而豪夺者无敢迹故武村市宴然人惟侯安也忧其期日代去去复弊海乡父老谋所以再借於侯侯闻之曰负父老甚吾不故吾矣方欲角巾野服以藉手游乡先生故物犹厌容腼顔大镇然哉强之又不可因予姻丈莫君廷昭以求重於予予曰侯不渠借也河漘之间佣车而酬直者广原如砥日驰数十舍车人安之秋水时至河决殆若峻坂续絶泞淖而车不得驰不得驰则不虚取直矣物化固有夷而险易而难者君子与道消息能智能愚能勇能怯徐邈人以为通而又以为介其固始为同终为异耶父老曰侯不终借矣乞言於予刺之绮以为侯赠
榕城别言
府尹牧畿内之民古三辅之职近时杨公月湖始莅李公仕修继莅未至代以竹亭三君子一时道望公禔身砥行内完而外晦起曹郎历大郡大藩在有劳绩及是命人皆曰声先实副挈而与之矣数日公书来云庄曰吾敛四方之志为一壑之云力亦有弗逮也顺天人稠物杂其化物已久爬栉澄汰反之正难且势以地异远则专专则其志可行故吾也近则分分则动有牵制不故吾也吾胡取一纇哉投鼠忌器熏狐者顾其城有不可问者矣为鸡谋菽狸伏而掩之为羊谋草狼恣而噬之有不得制者矣薙棘燎蔓惟恐夫蕙兰林木之伤有不容择者矣以刚则敌而徒以速悔以柔则随依违附和委弛而不自振辱殆甚焉吾焉折衷哉予答书曰斯所谓循良公也公继月湖者也月湖镇雅黜浮居然古意树奇运察於公奚有哉尝观夫医矣补益元气无责夫岁月为功而攻熨速效知医之所无取周人东郊之治历三纪而风始移慎始周公也和中君陈也成终毕公也政不同而心同也俗因俗革奚局哉故曰三后协心同厎于道继月湖之政岂在规规守勿失间哉吾夫子论政以寛而许举政者以猛子朱子亦主用严之说刚柔相济殆其然乎公自念哉有子人之大政有洁已之大几造物无足吾人屈久矣僭公谋焉藩伯姚公东泉陈公蓉湖郑公岩山喜曰是可为赠
赠王石泉大参湖藩序
翼城王公石泉在进士齿特少候朝之次退然寂坐羣喧中予时在刑部属私异之曰慎重有如此者起贰闽臬顾我云庄中间契阔者余三十年公鬓毛苍短德器益以浑成冠服仗卫皆数十年陈物历阶登席一起居外无复话言茶毕请而退私异之曰朴简有如此者公衙非致胙致餕食惟菜豆临视下属厓角俱化而区别畛域无爽使人无少涉蹊曲之萌词降而心愧屈焉又私异之曰廉永有如此者予所宿与名下士李公士修黄公公献意者公品流长短补截意者或右焉一日龚蒲川道公在诸生为沈思古独赏儗之吴下奇士在留司视狱外不释手书卷有博洽名为员外郎移病归养老母既又疏终养疏致其政家居二十有余年逆竖诛例以清流起用不养交不循俗速化同时人俱尽无知者而载淹以久中实外晦冺一定於纷翔竞骛之时士居今有是哉乙亥公始有湖南大参之转寅寀稍稍为泄所弗平而重致弗满为公之地公自若也予於是求公於古人要所谓有道之士非欤始公引疾包孝肃亲老侍养之本怀乎继致其政北宫子衣褐之终身乎继而起越石父敝冠反裘而负刍乎继而又淹太史公周南之留滞乎夫为亲自为竟而未免人役迫於势也不见知而不终悔命与义也求公以谐世不逮人亦远矣求以集事犹夫人也雍容庙堂标表来进翊雅而愧浮歆发感动与防范而刼制扶掖之机有前此而後彼者总臬周公公仪偕寮寀三数公以序为役予僭为显幽之论使识治有闻私失士自创而箕颖初怀归意满腹不置此么麽也
荣寿图诗序
国家崇右风教优异臣工内七品秩而上三载初论称得封父若母以旌年劳敦孝理於天下户部主事龙坡黄君伯望用是例封尊府廷立先生如厥官母方封安人士大夫作荣寿图并诗为寿而俊实滥首简惟子之爱其亲亦犹亲之爱其子爱其亲欲其荣寿犹爱其子而欲其才且贤也其性至真而其情为甚切然才贤者可自尽荣庆者莫之致而至故洪范五福不及乎贵孟氏书着一乐释者谓系之天物固有造化不能齐者先生年七袠太安人七袠有三冠翟交辉椿萱偕老亦荣且寿矣莫致者可致不能齐者顾得而齐亦何以得此於天耶先生夙承尊府广元教谕公庭训授主事君以世儒业教谕为父主事为子其作述者恒无忧闾井撝谦林泉毓晦其盛丽者恒无萦诗书衍泽孝友睦家安人和懿艾安闺壼雍肃其俯仰者亦恒无愧得之天者宜夐异矣今夫水澄之则愈清木培之则愈茂而谓人不然愚如俊不信也先生蔗境清夷齐眉荷宠主事君凝重服官树有风节究所自尽以迓续休命於天良亦深致助爱云耳身亲枝也不重於身亦重於亲轻其身而能重其亲者盖或未之前闻也则所以守己者乌得不至为学者恶得不坚莅事者恶得以不慎且勤身重则德尊德尊则业久业久则名彰而亲之心以乐心乐则致寿积久可以累荣得之天者则又宜夐异矣俊庸序之以发始事之端为後日愈寿愈荣地云
黄鹤楼赠别诗序
黄鹤楼名天下山延袤数百里趣鄂城距大江名曰黄鹤山山尽处石窿然崛起石之上楼也杰栋峥嵘层甍飞舞伟然湖南一奇观岳阳滕王不及也予尝评斯楼有君子道焉屹立天南下瞰八极俯岷峨倚星汉而不知其高纳洞庭吞云梦而不知其大洪涛弗惊疾风无靡寒期暑候与时偕行隂惨阳舒忧乐同态喧而能寂特立而不隘斯其大凡也登斯楼者其亦将无取乎有是江山有是楼无是人其不孤乎登斯楼者其将能无负乎进士金沙冯君时济朴直沈晦好问学善记古今事颓然儒者奉使岐藩道经武昌宪副沈先生思古暨诸君子饮饯之黄鹤楼绘图赋诗为别俊序其胜与其所以登者如此君固取斯楼哉楼不孤哉君固能无负哉异时翘楚士夫洸爀闾井振耀古与今如斯楼擅名湖南等而上之其必君也若曰凭高眺远把酒临风旅烟霞亲鱼鸟乐斯乐矣殆非诸君子之意亦非所以赠君子也
少宰何公燕泉赠篇
命物之不齐气也少慧乏远至之期而晩达亦孤蚤遇之适德优者才局质厚者寡文气之锺有如是尔燕泉何公上世再以易学取进士树英称迨公而清发颖异昌黎子谓南诸山独衡为宗而郴当中州清淑之气竟归之老氏者流予常薄其轻妄公有得当者嗣学於家成学於李文正公之门也怒长迅发谓慧也少未冠抡乡魁第进士谓遇也蚤而腴中瘠外退然若无能盘错开解恢恢然有余用矣仕而无忘力学会博领要尚论古人高词巨策作者相颉颃无愧其在司马曹也劳望积以逾久始大政山藩长卿太仆君子谓淹副都宪巡抚滇南也君子谓允方是时羣奸柄政私门溪壑之欲倍於常供民摇扤不可静公悬法杜横守贞而运恒奸豪敓气台宪生风焉迤东夷引类连羣干我王度公曰养之过也吾芟艾之算授而功告成君子谓智且勇新天子更元嘉靖拔用正人进公少司马南京方俟代又入以为少宰夫本兵固所习闲而铨镜之重又非公不可於时白岩乔公石潭汪公暨公皆极三铨之望辅成新政羣心具属焉夫治道在风俗风俗在人材吏洁於上则风清於下表仪歆发重有执其机者拔真斥伪本衡量之公而柴车藿食亦本朴俭之化正身率物固节用爱人地也亦浑龎敦大王化显行之大关纲领五曹训齐百职以上赞皇猷其非细故也滇去闽万里藩臬方陈诸君子专价属言意若有所授拜公辱焉不揣忠告为斯人翕张抑亦自考云尔
大礼奏议序
嘉靖厘革可谓前无古人後无今人圣君贤相其若是盛也方大老石斋公服忧解柄先皇帝专使强起於家禫毕敦迫以来不溷俗化不养交不草南巡制勑争国玺不以随固已窥见其独一旦翊真主以运斡泰平元猷秘策如阳春播物万象改观挟日以升遐隐毕照然後知老成谋国晦须以章天地祖宗其固有以待之也尊号之议首尾数十疏义正词严上烦圣天子委曲引谕如家人父子不以卒变一时偕事侔德协心至封还内降决从违为去就臣直君仁一时之极矣议濮温公蜀公王吕诸君子固在无赧词魏公六一地下犹有余愧也公身当国怨揭家族以博中兴古社稷臣也譬诸举鼎百钧尽气再絶膑方知举千钧者之难舟百斛尽量再胥以溺然後知万斛之舟长风骇浪如轻舸稳流之不可及也公有挚旦之烈以不居无右之功峻阶穹爵恳辞若凂焉是谓劳谦有终俊无似愿祝公卒佐圣天子圣天子卒用公公卒用天下之贤中外顺则囿毓太和以造民福为皇明卜世俊云庄一席其有余帖矣
金田王氏族谱序
留台右辖王金谿公之族出抚之金谿至安成金田为盛又二十有一世为公犹号金谿寓无忘也夫万有一气有所始尔矣诸山纷错而皆本崑仑叶令王所由始金谿之崑仑也吉守德载翁王载迁之始金田之崑仑也其间昂伏续断脊而冈阜而陵夷而陆
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 10:29:40-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>