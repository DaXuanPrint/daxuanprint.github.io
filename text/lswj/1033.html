<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="提要,原序,卷一,卷二,卷三,卷四,卷五,卷六,卷七,卷八,卷九,卷十,卷十一,卷十二,卷十三,卷十四,卷十五,卷十六,卷十七,卷十八,卷十九,卷二十,卷二十一,卷二十二,卷二十三,卷二十四,卷二十五,卷二十六,卷二十七,卷二十八,卷二十九,卷三十,竹溪鬳斋十一稿续集全文在线阅读,竹溪鬳斋十一稿续集全文在线下载,大玄古籍书库">
<meta name="description" content="宋代诗文别集。30卷。林希逸著。据《宋史·艺文志》载作者尚有《鬳斋前集》60卷,已散佚不存。本书为其门生林式之所编。作者为理学名家,文章大多以宣扬理学为宗旨;在《学记》中论及文艺,尚有部分可取的观点。诗歌多遣兴应酬之作,无重大题材;作者擅长山水画,一些描绘山水的作品中往往富于诗情画意。《溪上谣》一诗写道:“溪流自漱溪不喧,山鸟相呼山愈静。野鸡伏卵似养丹,睡鸭栖芦如入定。人生何必学臞仙,我行自乐如散圣。”表现出隐居遁世的志趣。在题画诗中,亦偶有佳作,如《题马和之觅句图》就颇具幽默之趣:“先生隐几奴煨火,斜插">
<title>竹溪鬳斋十一稿续集_林希逸_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">竹溪鬳斋十一稿续集</span> <br/>
          作者： <span class="inputVal" id="bkauthor">林希逸</span> <br/>
          朝代： <span class="inputVal" id="bkdate">宋代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">类书文集,诗文集,完结</span> <br/>
          字数： <span class="inputVal" id="bknum">[book_length]182725</span> <br/>
          说明： <span class="inputVal" id="bkdec">宋代诗文别集。30卷。林希逸著。据《宋史·艺文志》载作者尚有《鬳斋前集》60卷,已散佚不存。本书为其门生林式之所编。作者为理学名家,文章大多以宣扬理学为宗旨;在《学记》中论及文艺,尚有部分可取的观点。诗歌多遣兴应酬之作,无重大题材;作者擅长山水画,一些描绘山水的作品中往往富于诗情画意。《溪上谣》一诗写道:“溪流自漱溪不喧,山鸟相呼山愈静。野鸡伏卵似养丹,睡鸭栖芦如入定。人生何必学臞仙,我行自乐如散圣。”表现出隐居遁世的志趣。在题画诗中,亦偶有佳作,如《题马和之觅句图》就颇具幽默之趣:“先生隐几奴煨火,斜插疏枝破瓦樽。鹤梦未回更几转,吟成应是月黄昏”。</span> <br/>
          封面： <span class="inputVal" id="bkimg">Z_19222.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]竹溪鬳斋十一稿续集
[book_author]林希逸
[book_date]宋代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]类书文集,诗文集,完结
[book_length]182725
[book_dec]宋代诗文别集。30卷。林希逸著。据《宋史·艺文志》载作者尚有《鬳斋前集》60卷,已散佚不存。本书为其门生林式之所编。作者为理学名家,文章大多以宣扬理学为宗旨;在《学记》中论及文艺,尚有部分可取的观点。诗歌多遣兴应酬之作,无重大题材;作者擅长山水画,一些描绘山水的作品中往往富于诗情画意。《溪上谣》一诗写道:“溪流自漱溪不喧,山鸟相呼山愈静。野鸡伏卵似养丹,睡鸭栖芦如入定。人生何必学臞仙,我行自乐如散圣。”表现出隐居遁世的志趣。在题画诗中,亦偶有佳作,如《题马和之觅句图》就颇具幽默之趣:“先生隐几奴煨火,斜插疏枝破瓦樽。鹤梦未回更几转,吟成应是月黄昏”。
[book_img]Z_19222.jpg


[book_title]提要
钦定四库全书　　　　　集部四
竹溪鬳斋十一藁续集　　别集类三【宋】
提要
【臣】等谨案竹溪鬳斋十一藁续集三十卷宋林希逸撰希逸有考工记解别着录宋史艺文志载希逸有鬳斋前集六十卷久佚不存惟续集谓之竹溪十一稿者尚有传本即此三十卷也凡诗五卷襍着一卷少作三卷记二卷序一卷跋一卷四六三卷省题诗二卷挽诗一卷祭文一卷墓志二卷行状二卷学记四卷其门人福清林式之所编共十三类而谓之十一稿不详其故或十中存一之意欤刘克庄尝谓乾淳间林光朝始好深沈之思为文极锻链一传为林亦之再传为陈藻三传为希逸比其师槁乾中见华滋萧散中见严密窘狭中见纡徐所以推许之者甚至今观其集多应酬颂美之作且以道学名一世而上贾似道启乃极口称誉至以赵普文彦博比之殆与杨时之从蔡京同一白璧之瑕集末载学记其中解太玄经者居其半诗亦多宗门语为王士祯居易録所讥然南宋遗集流传日少其诗文虽不尽如刘克庄所称而尚不失前人轨度其学记中所论学问文艺之事亦时有可取録而存之用备一家之言固无不可耳前有咸淳庚午林同序称戊辰九月上擢鬳斋长仙蓬侍缉熙明年春再入禁林长词翰趋行之诏联翩而下行有日至是而续集之入梓者为卷三十云云则是集成於希逸内召时也乾隆四十四年九月恭校上
总纂官【臣】纪昀【臣】陆锡熊【臣】孙士毅
总校官【臣】陆费墀

[book_title]原序
竹溪鬳斋十一藳续集原序
鬳斋林先生之自玉堂翠帷求奉太夫人出临莆郡也实淳佑戊申後村先师时方辞宗正少卿之召先皇以魏国年高就畀宪节即家建台一时麾节照映之盛真有壶山之所未有宾僚乎其间者盖莫不人自磨濯奋励求以所讲习所藴蓄所设施而於学问於文章於政事有可以表表自见者爨下之音囊中之颖又夫孰无是心哉既而台与郡各以郡之法曹掾为举首掾则同之再从兄子敬也莆於七闽为军垒子敬於郡幕为底僚一旦揵出腾上受国士之知於二先生是所谓空羣於冀北拔尤於河阳者其荣且耀固万万而始是臬台祢表已具中以亲嫌为疑虽重之魏国之命有不能自决惟一闻守侯合荐之说乃定此造就之仁终始之谊子敬於鬳斋不无重惓惓焉後村第一集六十卷之行也亦子敬効程督其间前五十卷则鬳斋在郡时以却例卷资其费及易镇延平通守王公实绪成之今後十卷卷末有子敬监雕名衔在焉可考也故子敬於欲以自表其惓惓焉者则亦惟於鬳斋之若诗与文思所以淑後学诏来世如鬳斋之於後村焉且可与後村诸集相为不朽於穹壤之间是固子敬之心也而素食贫多家居愿有莫之遂志亦莫之渝其於前集後集之行亦惟知於顔杨二君致其欢喜赞叹焉尔归自括家食又且十年及通守三阳咸淳戊辰秋抵官下将一考以书为同言吾此来得绾郡绂薄有俸入节缩裘饪铢积寸累或有可以足吾生平未足之志者愿以鬳斋集为先子其为我请续集於先生而行之且毋以惮烦辞同敬诺於是鬳斋方卷退处之怀袖观之手其年秋九月上擢鬳斋长仙蓬侍缉熙明年春再入禁林掌词翰盖是癸亥东归一闲七朞矣旧词臣真学士有不惟一堂之上明良胥会於所都俞者则然下而九州四海人士亦孰不曰是当行铺席也是我家旧物也顾非斯文之一泰吾道之一春乎鬳斋屡辞不获命趋行之诏聨翩而下行有日至是而续集之入梓者为卷三十矣昔人怀一饭之感捐千金之报以情不以物以谊不为利也况举之入云嘘之上天乎寂寂谁从翟廷尉滔滔去事霍将军此後村所以为世道感也此同为子敬别鬳斋续集三十卷为一集之意也鬳斋前集亦六十卷续集宜视前继自今赓殿阁之吟陪氊厦之咨云雾裁剪日月献纳必且至於手抄而腕脱者当揭为文续集以遂子敬兄之志云是年为庚午春为正月元夕前一日石塘林同谨书

[book_title]卷一
钦定四库全书
竹溪鬳斋十一藁续集卷一
宋　林希逸　撰
古律诗
和後村忆昔二首
应世只愁一着差少曾苦学鬓今华爱牛因见无伤也喻马还非俱是耶工苦从人夸腹藁发明自我看心花蝇头蜗角人间事回首惊看似乱麻
白云深处卧元英莫问卿君与我卿说向老禅成寐语误他壮士爲虚名镂脂须信文徒巧隔膜只愁性未明空忍饥穷吟乐府也疑太祝似心盲
和後村口占一首
老去田翁多狎友年来观主换新衔缘溪竹杖时行散面壁蒲团渐放参休梦笔花寻砚滴但看贝叶守灯龛清朝越绋将修礼留滞何妨似史谈
和後村唐衣二首
非晋非唐落魄?人生行乐不知他可曾痴说飞霞佩那肯吟思叠雪罗带眼减多癯已甚布毛吹尽意如何溪邻更有笭箵伴时整蓑衣共缉莎
初服能寻恨已迟便如野鹿脱拘维闲因解带迎风处冻忆穿靴立雪时老守渔蓑随分乐古多蝉冕叹机危不知穷苦哦诗相破帽从前略似谁
和後村记顔一首
精神归阿堵一点定如何问景论蛇跗吹毛笑鸟窠鬓知谁甚似音比旧尤讹但拥维摩几时时閲贝多
和後村漫兴一首
儒冠能误甫休忆早充宾既得林间趣甘爲局外人法书喜皇象古画爱公麟屡典衣偿直因痴不恨贫
行田间见新秧作【丙寅三月初九日】
新秧成段见连连风弄轻柔雨後鲜细出水如青缕线平铺田似绿毛毡国贫民困忧无日身远心存冀有年试问维鱼谁入梦牧童三五涧头眠
锦溪谒坟作
鞠育恩深愧老身少营甘旨苦长贫如今有酒空浇酹对此伤心十一春
松下殷勤奠献回山房四望小徘徊常年不似今年晚待得花时过尽来
资福岭庵前作【岭内有神祠旧时课社十日一集其间】
岭路松阴好归鞭为小停苔封石面紫藤络树身青庵古无人住蝉多过客听少时文会处近里有祠庭
和莆田陈宰筱塘庵韵【贤有十不去】
竹根墙下一灯龛旧事伤心未易谈十颂尚留禅髓在诸方应作话头参高情写入阳春调远望吟思落日酣魔种纷纷堪可笑得君点破料知慙
崇安忌日【丙寅四月】
生死涂分久追怀谩自伤怜渠眉旧白叹我髪今黄聚散萍来去悲欢梦短长纵能排遣尽此日亦难忘踰月苦旱忽得邑宰喜雨诗用韵二首【丙寅四月十二日】
连日非无数点飞滨溪底见响舂机甘霖君已吟成卷炎赫吾方汗湿衣雷邑未能均泽施龙君可要逐方祈笺天更仗伊谁力外史臣慙似螘微
布谷催耕叹雨乾诸贤欢咏我辛酸瓢分不到田犹涸琴化虽均天作难底要岁遗三九食但爲民几一分寛未县龙骨鱼无梦那得新租上送官
和萧教韵
声华六馆压羣雄独坐臯比信国工弟子三千徒共喜法筵第一义尤公我开荐口慙如愈守自知名盍敬融料得芹香留不住会须班入大明宫
四月二十日得雨方足闻城间一祷即应沾渥久矣此余波所及也再用前韵一首寄呈恕斋
晴云卷尽雨云飞多谢元工已转机恳切敷陈緑封事殷勤持送紫霞衣十连如佛仁均施一念於民福可祈秧马既闲青徧野摇摇争弄晚风微
和一隐堂【义江陈吏部】
少陵那肯缚微官谩结陶庐杂市闤五客昂藏图素壁一翁偃蹇对青山我因月忆人千里公比云居僧半间老去得闲应浪喜何如未老已先闲【堂中画鹤鸥五禽】
贺後村得第七孙
恰喜长房儿纳妇兰堦又报送麒麟一夔四海名千载三凤诸孙见七人新缀锦綳饶献笑賸留宝砚要分珍太翁从此应投镊却许貂金映鬓银
既旱得雨连日不小住
旱余得雨又伤多尘世因饥百种魔便使有方能辟谷我虽独乐奈人何
喜雨还忧雨过多人生可煞是多魔事难恰好天谁问天本无心可奈何
再和後村得孙韵
含饴方乐燕嘉宾画果犀钱胜擘麟老凤逓看雏凤好犹龙行见共龙人孙夸奇骨硗如玉翁喜龎眉从以珍产有万金谁敌此他山何羡器车银
送用和刘推官入京班改
幕画如兄有异才岭南声价动诸台登龙尾道呼班去爲鰐鱼州守印来定有赏音相料理何妨进卷小徘徊遥知得意行吟处傍柳堤看菡蓞开
山丹已盛
夏半葵橊亦顿空临池还未见芙蓉花神也念翁岑寂数本山丹着意红
小盆新种水芝方有生意
买石殷勤种水芝主人欲速讶渠迟朝来喜见芽如粟点点青青上下枝
行楮
救楮爲谋意甚忠人间岂不愿流通未论子母权轻重无奈官民价异同【州县入纳只用时价纽中半之数】产计高低藏自可用难节缩出何穷秤提须信无奇策贱则因多少则穹
和吴帅古灵祠堂韵
学问功深笔砚灵南来题咏徧吾闽诗书礼乐宗元帅俎豆衣冠友昔人顔色如存满梁月襟怀长想浴沂春新成翬革添吟句传入图经字字珍
用珍字韵谢吴帅分惠乃弟山泉所寄庐山新茗一首
五老峰前草自灵若为封裹入南闽锦囊有句知难弟玉帐多情寄野人云脚似浮庐瀑雪水痕堪鬬建溪春龙团拜赐前身梦得此烹尝胜食珍
题郭进士所进万世宝鼎鉴
学苦功深老更癯储闱一念许渠渠抡才合作金闺彦忠国无踰宝鼎书未见龙图携处士但闻狗监荐相如明时主相求贤急指日香名入诏除
谢刘正奏惠文戱效昌黎体仍用送贾浪仙韵一首
可人忽及门莹骨清照胆衔袖子何谦拜手吾岂敢于嗟泥尚蟠有兴月可揽何居欲困衡乃尔蹈坎万言蛹吐丝一第髭摘颔攀天桂非高佳境蔗方噉但思俗茫茫颇怪云黯黯顾我方厄穷相看合凄惨藿食恣酣饕大羮鄙漓澹甘守竹笭箵畴忆盖菡蓞孤熊辈狸狌芳卉杂葭菼躏藉衆靡怜访求情易感玉肆混琳珉珍筵侣菹歜岂伊厌葱珩雅欲共藜糁见睍失瀌瀌闻雷嗟坎坎俪笺价编琼璆藁愤削椠新知乍激昂老我长顑颔惟应旌翘翘曾是御憯憯期君骐骥骧眇彼蜉蝣撼层青富修程坟索且玄览
和後村二首
琼筵追补庆樗庵寿宿荧荧耀斗南诗胜卢仝酬马异客无李四与张三【深村酒小溪鱼李四张三来便留】顔红鬓白国元老眼赤腰黄世美谈索和多慙供狗尾公如大楚仆毛聃
其二
但喜僧歌不坏庵可曾佞佛学和南溪深却有鹂千百城远何妨家两三诗未能工多纇句书无高论搃常谈身穷久欲逃名姓任把秦儋作史耼
耳鸣戏作
底事虚聪里长闻风雨声史尝云蚁鬬医却比蝉鸣老纵聋何惜愁因聒易生道书疑太诞如磬是丹成【丹书云第三转则耳中常有笙磬凤凰之声】
六月二十四日雨後苦热作
今年一旱热良苦既雨才晴热如故桔槔蹔闲稍解忧赤日当空蒸湿土晚田切切更望霖早禾已失十四五溪泉渐涸衆撮眉老我垂头汗如雨有身有患信可怜亦既忧农还畏暑
乐轩远日之祀岩尹方兄赋以七言用韵一首
事师如父理云然到底难忘讲席前身在必忧惟忌日义存虽死似生年亲祠执奠疑容见浅学孤恩枕膝传长愧後生香一瓣玉楼十二抵三千
得大慧顶相有亲笔赞【赞中有呼聚又喝散之语】
见师画像如师活聚散如何呼又喝似与不似吾不知却是梦中青直裰
四睡戏题
多少醒人作寐语异形同趣谁知汝四头十足相枕眠寒山拾得丰干虎【其像三人交头枕虎而睡】
咏松石【松化爲石】
生生化化果何如物类虽殊气不殊疎密尚留松脉理嵁巗却是石肌肤今身肯羡陈三品往事堪羞秦大夫斸药仙翁何处问云根还似树根无
和柯山玉上人三首
身如孤鹤万缘空吟得交情底许浓我老学禅无长进相逢却讲少陵宗
闻说高人意已消非坡谁解识参寥何年共赋浮花雪一棹清溪两岸苕【坡诗溪上苕花似浮雪】
赞尽俱佳见似亲殷勤远寄证前因虽然说我梦中梦却要知渠身外身【知某曾梦大慧似慧自赞顶相见寄】
贺後村生日庆八十
星履班头跨锦鞯乞身玉座赋归田当行两制文章老来处三壶功行仙生比莱公过半月占求尚父恰今年先皇法从新皇忆须落前衔拜榻前【七月二十九日生寇公七月十四日生】
宸奎辉映画堂深瑞旦华筵酒满斟三凤七雏樽捧玉双鱼九銙带横金未须人诧耆英会更看公求耄老箴却此赵州行脚後百三十岁主禅林
戏效刘苕溪十二辰歌
华门鼠忧多唧唧我贫不厌瓜牛窄痴人虎视欲眈眈我宁老守兔园册莫愁龙具苦酸寒等爲蛇跗祗瞬息试问蓝関马不前何似金华羊可叱娇羞已笑沐猴冠卑栖那更争鷄食掉头一任犬狺狺掩耳莫听猪嚄嚄晚日既入红云满空以东西言之此间去日入处几千万里日既到海而其光上射於天如在头上非天高地小四面海濶安得如是因以纪之
几译天西到海东日沈犹射半空红吟思益信人间小海濶天高地水中
天高地小水茫茫取喻只如鸡子黄西日既沈光倒射天中还是水中光
袁命士
言多奇中邑人夸得妙无过六十花术学要须来处好驰声贞观是渠家
题赵工部柞山堂【以半山五愿木爲柞自名其堂求余书扁】
太白前身锦绣肠字书捜尽入篇章作归田赋辞兰省取半山诗扁草堂自拟百围庄散木不夸五柞汉长杨却愁金殿催班去风舞槐龙影正凉
和鞯字谢後村和篇
狨鞍更合破花鞯【亲王而下鞍上綉花随品支破】挥手归寻种玉田琢句工如贾岛佛引杯豪似翰林仙作蝇头字无虚日辞豹尾班不待年活底寿星公即是轻安尤胜者希前九袠筵开喜更深金杯从客十分斟新词岁岁歌县矢回啓人人得碎金短韵岂堪勾白句初心却似欠韩箴如公搃是书融化椰腹多於汉学林
再和前韵谢後村惠生日词
野客相过坐马韀论谈大半是农田生慙弧矢爲男子老脱簪裳似散仙锦卷新词歌永日茅檐小酌胜常年痴因好佛蒙嗤诮更敢夸张灵运前
老去劬劳念转深一樽聊尔可曾斟中年爲拙辞宫锦晚岁虽贫笑汞金破被与儿眠似铁败氊留客坐如箴【箴与针同】多情曲意加题品错比唐溪与晋林
三和鞯字二首寄後村
谁道林花不是鞯山如奔马下平田哦诗不记身投老对酒犹狂兴欲仙勾漏丹砂寻旧令云安麴米问长年如翁一事尤痴絶醉却逃禅綉佛前
胜败如碁閲世深夏商犹尔况戈斟痴人倚柱思全璧达士挥锄不顾金頴自忉?宜愈传酒何殃咎要皮箴过从怕听闲言说闻早移家避入林
偶题
溪南溪北鸟相呼听雨看云足自娱不羡笔书黄纸尾但吟诗捻白髭须身谋只合交猿鹤眼见浑如掷雉卢堪笑少陵高自比到头老大始知愚
再和柞山肠字一首
县知书卷饱撑肠一倡殷勤十和章茅卷三重怜杜屋株高八九羡韩堂利名谁信为缰鎻圣知人犹比桁杨万事不如祗浩饮葡萄切莫换西凉
溪居古榕甚佳未尝有所赋得柞山诗卷借奇字韵戏成一首
古树婆娑谁手种有藤纒络似髯垂但看窗草求溪意自觉庭楸欠愈诗才拙岂能酬郢曲心降但合靡齐旗吟渠却羡公家柞短韵长篇句句奇
春谷惠示榕桥精舍二十四诗借首篇韵赋一首
春谷因榕费苦吟爲怜夹道緑隂隂身藏岩涧风霜老名入图经岁月深北客未知题咏少南州莫向字书寻莺啼庭叶曾留句独有河东柳赏音
题僧雪岑诗
本自无须学捻须此於止观事何如诗家格怕无僧字圣处吟须读佛书得趣藕花山下去逃名枯木衆中居早梅咏得师谁是见郑都官却问渠
题范月溪欵乃集
欵乃溪干入听时忽传新集到柴扉自惭我老眠云惯遥羡君吟弄月归正始余音何寂寞四灵苦思尽光辉当行家数今谁是消得渠侬论锦机
送徐谘议縂管
美矣军谘议元戎喜借留吟多磨盾鼻心久折刀头梅日相求去花时寄别愁天风题石处从此梦同游括要翁精训君於翁又贤吟工如射巧藁富已刋传资格宜分竹功名早着鞭从军诗更好因鴈寄溪边郡圃小山大资可斋先生所作也石久散而池亦荒恕斋来公补处叠之浚之访求旧记重刋之仍续留题之句以寄可翁翁又和之以某同出可斋之门不鄙赐示借韵爲谢
湖嵌散尽重堆叠池碧堙多旋斸开旧记幸存新入石胜游端待可人来
旧留岸柳千株老新种池荷一度开此是可翁题咏处元戎领客喜同来
石好岁深欧记在雨多云为段游开同门一士头如雪许待龙图老子来【时方苦雨恕斋一祷即晴咸淳丙寅九月】
吴帅用前韵以别再赋以谢
碧油幢下诗书帅吏案如山强拨开领客雍容游郡圃柳间松下步行来
主人爱客情何厚尽日移樽逐处开古栢寒梅俱问讯追思犹说海棠来
清晨玉帐方违拜一叶江干舣未开多愧元戎怀旧雨殷勤惜别袖诗来
村居僻甚城闉远避俗柴门久不开忽漫出山归自喜龎翁还谒恕翁来
题天风海涛
亭後千寻屴崱峰亭前万里见晴空山藏落照生新月海涨轻涛带晚风世事浮云变今古客游鑱石徧西东近檐澑雨霜皮栢却是渠曾识晦翁
题梁秘阁玉堂何似亭
放眼久知亭外景连朝苦恨雨昏昏红飘落桂浑如雪青失平林搃是云与世相忘真有道休官曾不待移文玉堂天上空回首白髪追寻我愧君
喜新晴和前韵【梁丈三径堂中作】
清晓秋声枕上闻倚栏顿觉失眵昏潮分新水添池水山放晴云换雨云翠洗方壶如着色稻摇平野自成文荷枯菊少梅全未风叶萧萧对竹君
题张尚书画册四首
松间睡道士
高枕松间石如侬未易知世情祗益睡不是学希夷
犬
辞家何处附书归纵猎何年投絏去斯入咸阳机洛阳料知黄耳嗤渠误
牡丹
生意草亦佳可但莲菊好富贵本何心莫以色见我
雀
勘破鹏鸠事人间百念消茂先老自误不记赋鹪鹩
菊庵相道人求赠
抛汝庵中菊寻他楦上麟休将穷达事来语菊边人
送建宁倅林太博用後村韵二首
清班早见扬休立自诡俄爲九仭翔教雨久沾儒馆下屏星还照建溪傍助行好事趋铃合课了康功向玉堂禹锡文章终得力吾侪觕细要更尝
家年爱友相期久注目云霄看凤翔半刺暂烦书纸尾一翁分守繋篱傍多携客上丹青阁易事贤居夷白堂更喜宦游逢乐地户无贵籴稻新尝
寄题赵武子鹤泉
可人何事着斯名知傍清泉筑小亭遥想倚风看鹤鹤更须和月掬泠泠君於醉後流应漱渠若来时舞不停莫谩濯缨歌此水会当冲翼上青冥
别林伯常国博
解印南来久卸鞍未甘遮日向长安洪都别驾何廉取斋殿除书果趣还再入美传喧辇下多情远别到溪干才名藉甚如君少此去应须立要班
岁晚交亲久寂寥明时賸喜入旌招玉融名邑虽多士槖从无人已四朝我分长闲守龙具君宜闻健侍鸡翘从今出处分岐路对月相思梦愈遥
偶题
清晓焚香罢书窗只自娱时爲五禽戏闲看六牛图遯世元无闷衰年不厌癯围棊三稚子夜夜笑翁输题国清林氏海山精舍【取乐天海山不是吾归处为名】
白醉吟翁颇似痴当仁一见却无疑但寻来处知归处莫把迷时待悟时风过更看云不尽潮生长与月相随海山此趣谁能会也是禅关也是诗
丙寅再至水南吴景朔家
旧游人物转头空此地重来恨不穷闻笛久怀中散氏对床仅有小苏公门前旋辟园池好壁上芳题子侄同尤喜芝兰书种茂迎门欢笑挹溪翁【景朔男子谦侄定子皆请举诸孙亦好学】
和後村问讯水南失约二首
忆昔从容陪燕几别来岑寂守渔蓑论谈苦羡江河决离索深慙岁月磨觌面难逢善知识钝根空比老禅和当时言语何曾会路滑山高敢再过
学荒久欠亲谈麈居僻谁同理钓蓑砂欲作糜那解饱塼难成镜只空磨出乘雪兴思安道归逐风吟笑志和赖有先生前约在扫门直候愈轩过
题刘某诗集
邻居前此未相闻到手新编喜得君一事更令人动念曾吟诗谒网山坟【集中有谒网山坟两絶句】
夜坐偶成
涉世才深误转深鬓毛赢得雪霜侵人多痴到未来刼禅要空无见在心昼暖枕书高鼾睡夜长樽酒纵狂吟花开花落春何意潮去潮来古即今
书窗即事
此心无着自超然麄粝随宜醉即眠喜读佛书非佞佛赋游仙曲岂求仙涪翁语忌随人後康节图看到画前老尽蓬窗聊尔耳何曾敢道慕诸贤
竹溪鬳斋十一藁续集卷一

[book_title]卷二
钦定四库全书
竹溪鬳斋十一藁续集卷二
宋　林希逸　撰
古律诗
晚晴
云收风止晚晴初池减波痕见緑蒲鹭入田行如数步鵶随林去似相呼赋形宇宙真如寄息意林泉不是迂疎柳欲黄枫渐赤来今去古几荣枯
题吴司户忠斋【名汉英谷城人乙丑科留忠斋知举】
事业心期在汉廷师生莫讶共斋名当年取履封留者入梦秪因住谷城
题吴司户思忠堂
我既题斋扁堂名却又同进思臣职分意慕世宗工欲问传心法无如尽已功游扬朱吕後先且学忠公
三和除字韵
终岁吾伊秪自苦多生习气未全除却嫌俗态骚骚尔宁作闲民皥皥如肯羡孔光灵寿杖且烧韩愈送穷车一编受用床头易却似忘筌已得鱼
诗赠友人程乡次子和甫兄
苦恋庭闱戏彩衣其言虽讷未全非旁人竞喜广长舌之子还如杜德机他日必多麟抱送妙年肯叹雉孤飞但能寡过何妨拙却恨郷闾识者稀
雨中怀後村石塘之约爽矣
好读书多昼苦短细行历到岁其除无端竹雨萧萧下可奈松风谡谡如更仆诗来几满箧过门约在待安车大寒不出空回首何日同观濠上鱼
四和除字
白髪余生甘寂寞丹书微累幸蠲除天留老眼谅人只云本无心於我如千岁不知碁几局二乘且论宝三车香山见彻人间事断道爲龙苦似鱼
客至五和除字
衡茅有客同欢笑径草呼童旋剗除刍酒熟迟聊酤我藜羮生怕有卷如夜长不必论升斗岁晚能忘誓笠车邻舍多情还解事频分野菜馈生鱼
和披字寄後村
不羡新雕绣毂驰不嫌自织草衣披谈禅客至眼俱碧联句人来髻似椎愁絶只凭杯遣兴意行全藉杖扶衰旧游历历天南北梦不能忘随所之
送陈莆田【僴】
【归时得後村力】
邑以滩名处处同此滩加似打头风吟多正恐招穷鬼怨作无端谤杀公怒欲怀砖嗟薄俗义为全璧赖宗工冲寒溪上携琴去羞涩囊如子美空
和春谷用弓字见寄
奴去看鱼笱儿寻射鸭弓养痾三径里取友一溪中日苦经檐短天如罩野穹过从人絶少访问愧春翁星晓有残月明明挂一弓四天垂野外万象蓄山中水动知冰薄林疎见谷穹傍人应比我观物邵家翁齐物书非放师传自子弓人多谈稷下我独守环中道贵身无贱名高位莫穹元和虽五相千载一渔翁
三和磨字韵
休忆朝携香满袖从教人画雪披蓑诗狂黄鹤楼堪碎颂美浯溪石欲磨安得谷论肥定武却嗤甫贵瘦光和老痴只弄穷生活散帙多闻暮鸟过
再和除字韵
洛下玄功须究意人间杂念早消除才情向老无多许梦觉何时解一如失马塞翁云得马数车柱史论无车浮生宠辱浑闲事胜负真如射?鱼【?音塌骰采之名】
第三孙弥月小饮
茅檐喜得第三孙草草团栾笑语温晚菊客贻黄似盖新篘儿喜緑盈樽生涯素薄书差富旧物能留砚仅存儒级传来方四叶九龙入梦始曾门
四和除字韵寄元思别驾
多生已被禅勾引万事秪凭酒破除节物变衰黄落矣儒功寡要白纷如怀贤疑似渴司马避俗佯爲瞶仲车好友年来吟骤进相逢何日语姬鱼
雨山徐縂管袖诗见访以道间见梅而作少留一夕次韵爲别
何曾问柳与寻花访友轻车到海涯少爲梅吟看倒挂【坡词倒挂緑毛么凤】会须木餫出褒斜霜寒尽夜同煨芋月过残星似撒沙村落常时无此客多陪僧话送年华
二
天放寒梅三两花殷勤粧点淡生涯巡檐索笑忘霜冷倚树长吟待月斜君去定趋丹凤阙我闲但占白鸥沙孤山好处空回首典祀何时到玉华【玉华宫名见杜诗孤山今为西太乙祠】
三
岸帻冲寒嗅雪花兴随云远到天涯月知玉斧修成近星伴银潢左界斜佳客过从聊把酒浮生聚散似团沙新吟何日重商?苦学无功鬓已华
七和披字韵
意马难调繋更驰【繋马而驰】空沙莫爲拣金披忘机每笑碁争局爱礼时看斋白椎正月书因王不竞变风作爲教先衰圣朝可托狂歌乐况有羊何共和之
泳得男再蒙後村先生和除字见寄戏和一首
贫惯人人嗤不管老慙幼幼念难除有孙何必位爲喜【萧愿】戏父谁云翁不如【张凭】夫子忘年容撰屦长文何日抱随车殷勤好伴腰鎌叟莫学娇痴女觅鱼
题朔斋铁壁堂
耐久声名参古柏絶清词翰赋薇花几闻人似南都老再有公生朔党家题扁不惭名铁壁持荷更合侍金华元城志业须翁了推美还看入制麻【堂以纶言名】
丁卯元日作
泰畤钦柴已庆成金鷄赦下是兹辰百官班立楼前拜万岁嵩呼竿上人正喜含饴看稚子还叨祭泽及微臣老逢嗣圣徵前梦三十年前岁在寅【庚寅梦应今上御名】
二日野望作
麦壠高低一様青淡云笼昼雨丝轻梅花烂漫开将尽松叶稀疎落又生遥企钧天知梦断欣闻玉陛庆熙成人人尽说新年好除夕无风岁旦晴
丁卯立春作
岁阳更始财三日辇路归来第四春野菜旋挑丝未细村醪浅酌酿差醇团栾弟侄何妨笑淡薄盃盘莫厌贫却忆先朝供帖子伤心白髪旧词臣
邻园惠晚菊数月有花高大甚奇
菊种虽殊多短短忽传一种自比邻围过十尺高七尺开到初春始小春团比盖擎身极瘦碎如金散色常新梅时得此真奇絶更有清香细袭人
放歌【读放翁诗作】
朗诵乌栖曲数终乾坤何事老英雄纵令经有千名佛敢道诗无两放翁九万里风来海外二三更月到天中便教挽得银河下今古闲愁洗不空
晨兴闻檐雀作
晨起喧喧暮自栖梦回每每当闻鸡有渠何用门前客廷尉当年见处低
石竺山紫云恭老【得樗庵尚书书往温陵见洪阳岩】
几载空拳把疏头新成楼阁石山幽未忘嘱付樗居士送紫云师紫?游
师知缘熟向温陵骑虎仙翁现化身袖有先容应得力阳岩佛地位中人【紫云仙旧骑虎】
雨後赠雁来红【闽中谓铁树】
雨後欣欣緑万丛怜渠叶叶但焦红旁人莫作荣枯看时节因缘各不同
先母忌日【丁卯】
儿正痴时赖母贤如今满镜白於绵可堪远日思存日更向衰年忆幼年嫠早独携三稚子世贫能有几硗田书灯督课无虚夕曾解衣还束脯钱
有感【丁卯二月】
世事年来百色难沈思触目是忧端田家仰麦嗟伤雨海市无鲜爲苦寒楮欲秤提官自抑苗多走弄吏尤奸【时有秤提推排指挥】身逢昭代还如此独喜三边虑少寛
遣兴
风流不羡三学士衰退甘爲一腐儒嗜古心痴迷黑鬼【见欧公与刘原父简中】养生胎息学玄夫兴阑日下新吟少静胜年来杂梦无醉後枕书时鼾睡长孙唤醒小孙扶
戏效梅宛陵赋欧公白兔
毛虫虽小着仙籍云渠千岁皆化白中山山中衣褐徒生长何年换顔色岂其孕育自卯宫又是金公付精魄渠宗学孔非学朱拔毛不蕲供书册老蒙将军纵猎时遁向何方爲窟宅纷纷尔後更几秦避世甘心飡苦柏明时作意始出来五岳徧游无定迹多生曾识六一仙知道琅邪有新刻要寻此碑龟与螭何事乃被滁人得滁人知渠慕醉翁翁归已在云霞中期翁千岁亦如汝殷勤远致提金笼传夸瑞物徧都邑倡和千篇模写工翁携入直金銮殿渠应自比广寒宫寄声树下捣药者汝伴嫦娥我伴公
三和庵字韵
新吟度度到溪庵讽味铿鍧似雅南笔健称雄一当百韵严苦和二生三舍襄阳外无新语除谪仙来可剧谈觌面犹龙谁复识杏坛人在庶知聃
题平远轩
伊昔营此窗眼前颇有趣往来多胜流必和壁间句人事一凄凉牕亦不如故旧诗无一存谁复闯其户新来改作之好景欣再遇清溪漾浅流长松列古路高下见青山浓淡云来去西斋平远名移以扁其处我闼纳八荒令人心领悟星垂平野诗云征远游赋倚栏拍手歌百盏吸琼露
新晴四和庵字韵【三月三日作】
衰懒如僧不出庵雨晴春又徧溪南周天日度一日一初夜月生三月三还丹只是安乐法虚白应难容易谈最喜无名公自传何须儒学记齐聃【唐儒学传徐齐聃】
偶题
浮沈上下一虚舟久喜身心得自由知我要须高着眼逢人多是懒擡头诗名遣兴元非兴酒道消愁有底愁学圣玄宗搃如许莫疑老子习单修
别黄尉【止堂左史之侄】
梅隐多留誉花残乍语违慈空县棒在廉得荐书归好是家声着贤如柱史稀清时衡尺定着意称传衣山长潘同舍南归袖诗爲惠奉和一首
南郡谈经得誉还久知言行有防坛合从金帖氊书後便入宫花院柳间雅抱清如漉明月俗情险甚渡扬澜殷懃话旧溪干去好友相期向道山
了不了语
龙去拔髯嗟帝远鹤归留语笑人非龎涓死怨悲题树豫让酬恩喜撃衣
胥驾鲸来潮上下羲鞭乌急日西东万世不竭箠取半一是无穷枢得中
和元思朋微韵二首
吟清字字使人氷惠我多於锡百朋照破尘心如镜镜【镜镜相照齐丘化书】续传诗派似灯灯【灯灯相续禅家语】句工可信堪呈佛格老谁嗤要惹僧【郑国诗坛恶惹僧】但把功名付篇什莫论青竹几人登【杜诗】
宫衣我已换禅衣读得狐书颇造微晚岁斗思蓬【阙】去早年浪夺锦标归多生自苦滔滔是一悟应知念念非【八十年来念念非放翁诗】投老但留诗癖在羡君珠玉入毫挥
苦雨
半春常值雨人叹久难禁桥断溪仍涨秧寒水更深老天因底漏无日不重隂兀坐凭谁诉愁多只自吟
刘躔甫七十【四月初四日】
早岁耽诗学乐轩如今霜鬓作吟仙回思同舍二三子几见生朝七十筵竺岭佛来争四日崆峒人在更千年称觞岂必纒头锦醉舞何妨共醵钱
别吴帅恕斋
学问功深道得民但曾补处誉俱新来爲闽岭诗书帅归作甘泉侍从臣政剧不辞身自苦施多却似郡非贫前贤好事推行徧玉帐如今有几人
猎猎江滨万彩旗恋恩非止送公时贤如司马家求像教比文翁学有祠半月趣行三被旨残年惜别两攒眉东南民力闽尤困到日论思首及之
七聚人人苦恋行吾乡一事更关情郡贫已极民县罄岁计秖於寺取盈官要板曹寛未许闽无保障害非轻扶持有意公还去条约春初恰讲明【今春恕斋方爲诸邑不济权管区处】公来植纛我扶犂苦忆京尘判袂时墀下一回樵服谒溪干几度锦笺贻去思定有爱棠集恋别空吟折柳诗梅子正黄晴又雨风樯语燕梦追随
送徐仓用後村韵
君王玉节选非轻远部何如乡部荣得志可酬公学问用人如此世清明名犹高似南州士性本刚於东海生振廪岂应烦此老论思便合向西清
鲲横学海孰知修万卷胷中古索丘滂喜澄清真有志籍违礼法亦如雠发棠事亟聊行锦活国忠存待借筹圣要直臣流俗惮会须览镜说韩休
再用仙字韵答刘躔甫【刘生日醵饮】
柴车本不羡华轩吟苦何妨浪号仙扶老底须九节杖欢呼还费一金筵正闻僧去坐长夏那得君来论大年会面苦难辰去速柳绵飞尽见荷钱
题建安曹兄深居小藁
得君诗一卷自命曰深居苦爱惊人句多慙寄我书絶知吟可老更问法何如叟已忘言久离鈎正待鱼
二
伊昔君居里宗师有大贤字尝疑吕哑诗怕爲扬颠堪恨梁颓久祗余棹曲传【九曲棹歌】要令吟律细但学紫阳仙
题陈兄始鸣集
集编名甚雅之子信吟徒不是綦闻籁应如惠?梧但令鸣中律何用句成图蝇蚓嗤时辈能联石鼎无
苦雨
一春苦淋漓既晴差自喜四郊遽如壑晴日共能几人言山雨骤每点大如指新秧过半空农泣向妻子今年种如金典质到衣被忍饥事犂锄岂料今乃尔一饱强营营天公难指拟先淫後必涸我虑非止此可奈漫空云如墨来未已长宵欹枕听揽衣四五起滴碎愁人心不滴愁人耳
太平莲者草花也本如藤蔓好事者结竹而植之其花大如当三钱四围先绽中有一萼如初出水莲最後方拆想以此得名一花可十许日邻人馈以一盆亦自可爱推其所以名者戏述一首
柔条细叶緑层层盘结何工岂易然绕竹似藤浑似草开花如菊却名莲知渠耐看令人喜入我新吟与世传性分本同无细大休夸太乙叶爲船
记事【四月卄八日】
清晓奴传事异常白浮碧瓦徧银床正愁炎夏多淫雨那更阳秋记陨霜我爲太和思保合谁知小雅赋忧伤中朝定有更生疏野老空添雪鬓长
送三文书院陈上舍入京
翁季能贤有月评频年相与愧深情三文书舍新求友六馆英流喜得兄秋赋屡曾飞祢墨夜寒未肯舍韩檠殷勤拭目看双凤同向龙飞榜策名
三文主席刘兄翼运相别
百尺刘墙未易窥笔无尽思信瑰奇早闻大字书毡墨肯爲三文坐虎皮注脚根株谈未了状头名第久相期锦衣归後如相访却要重论芣苢诗
闲居
已喜尘缘断虽然未尽闲笔因求字秃烛爲检书悭可愧家牢落难辞客往还苦须穷壁观除却住云间
六月卄九早题
【夜来颇凉与月仲弟饮散再欲一酌以姜醯萝葡荐之】
时难禁酷暑晚喜动凉颸已饮阿连去仍招欢伯来数根煮芦服一酌热茅柴睡到窗明足摩挲醉眼开
谢石塘小孤山惠酒
好友怜余渴饮溪醲香每月入缄题分无内库黄封赐似有孤山赤幇支把盏惭非浆玛瑙倾瓶尤胜碧玻瓈三升美醖何须恋绩也当年可煞痴
梯飈惠酒且有和篇用韵爲谢
襆被当年去省房村沽空忆御流香花城不靳分新酿应笑三升恋帝乡
入斝浑如琥珀红谁家酿法似渠工爲怜渔父鸣鞭送尽有醒人羡醉翁
赠僧宗仁回江西
少别溪干去于今识者稀腰包留一鉢顶相称三衣未得逢渔住还如化鹤归马驹江上有着意访禅机
题临清堂
一派清流绕屋长隂阴古木隔修墙枯梅照水横疎影新竹摇风送细香诸老旧游如洛社百年陈迹有溪堂扁题祖笔真奇絶竚立沈吟两鬓霜
题林桂芳洲集【丁卯五月十日陈左秋转求】
知子吟情美工於学选诗音惟追正始派不入旁支谢句人难梦锺评世有谁匆匆酬雅意勘辨待他时
和後村三絶句
求齐若拙瑟徒工已谢孙刘不作公抛却巢由思稷契许身却笑杜陵翁
谈玄要似蜜中边末学纷纷纸上传撃竹卷帘如未会要无疑去待驴年
衰翁分已絶尘缘自和新诗醉撃辕不是灯灯相照者个中消息也难言
再和
艺业虽多蜕不工差头分付是天公之乎者也成何事却是天公误此翁
白髪攒眉住道边钱荒籴贵怕人传溪干早稻垂头久次第今年似有年
少小田家有熟缘自骑牛背赋犂辕闲思耒耜经高古朗诵龟蒙数百言
朔斋惠龙焙新茗用铁壁堂韵赋谢一首
天公时放火前芽胜似优昙一度花修贡蹔烦铁壁老多情分到玉川家帝畴使事催班近仆守诗穷任鬓华八椀能令风两腋底须飱菊饭胡麻
六月频雨
雨患先淫後必悭春来数月爲眉攅如今早稻黄几徧却怕收时雨未乾
春雨伤多衆虑深那知六月似梅霖天公事事俱难凖扫尽闲愁信意吟
又一首【讲堂前作】
半空如墨半空明乱洒斜飘却又晴细柳墙边飞拂拂随风不住带蝉鸣
三文祠堂七月二日礼成作
九龙山外筑祠宫崇祀三师敬则同此礼独行秋远日身曾逮事乐轩翁
明星落处是溪边回首如今四十年清晓深衣来会拜人无少长识师传【乐轩没於子晦宅中正在小桥之侧明星事见先师传】
在三之义父师均往事追怀等念亲当日西轩同社友相看白髪只三人【是日会拜独余与月仲弟嗣功林丞】
卜筑虽殚岁月勤事於州县不相闻祠田更拟图升斗要与春秋祭二分
别莆阳郡斋张文学归建安用後村韵
君住壶山参请徧樗翁却似岭松孤学如禅派求潙仰师比医宗要扁俞到此几尝名谱茘归欤独忆故家鲈我慙九曲身遥领空诵仙经说黍珠
再和自赋
意散久知流不竞交穷甘与月同孤酣歌斫地凭谁听心事笺天恐未俞何必红云班立鹄只愁赤壁网无鲈身名自要分轻重人世多慙弹雀珠
後村先生再寄新出名茘赋谢一首
远使殷勤访草堂见书已似饱琼浆曾叨独乐园中赐犹寄端明谱外香珍重朱篮分五品衰残白髪喜初尝灯前把玩如珠颗强忍馋涎且庋藏
清古源以隆茂宗画华池佛求跋
画如禅有派此派自公麟试我银丝髪幻渠金色身淡无脂粉气清与雪霜邻具眼须珍惜休将示俗人
七月十五日作
【早禾已熟连日风猛颇以田间爲忧朝来得雨虽小而风止矣喜而赋之】
连日秪愁穗落空松飘竹断似飞蓬喜看密密漫天雨止得萧萧卷地风俭岁久难禁贵籴早秋今幸有全功田家更仰冬收好倚柱攒眉祝化工
竹溪鬳斋十一藁续集卷二

[book_title]卷三
钦定四库全书
竹溪鬳斋十一藁续集卷三
宋　林希逸　撰
古律诗
夜凉饮罢月中作
早秋凉夜那无酒明月清风不用钱重露正随松叶下飞星忽过柳梢前骑鲸昔有李十二控鹤今无员半千头白如绵空醉舞歌长意远有谁怜
怀古
万事信前缘陶窗稳醉眠笑他名下士底似饮中仙乐在身何羡闲多性所便不穷能有几试数昔诸贤
二十日待月有感
秋来余暑未能清夜久凉因露气生星影渐微斜汉落月华欲上半空明人间寒燠能无变世事更尝孰与评不鼓昭文深有意宫商才动几亏成
题陈道古留远堂【卓山宪使之兄】
乾坤不毁易宁熄风月常新诗岂亡可但功名须久远也知道味更深长留题底要穷东野取友何如贤李方料得对床吟乐处平章欧蔡到程张
咏莲花
梅有幽人骨兰如处子姿二者岂不贵清矣仁未知美哉水芙蓉百花谁庶几可爱非可狎不癯亦不肥充然德之容莹矣仙之肌芬芳不容挹既远而有遗洛阳妖艶品红紫薄易萎东篱败坏相着枝黏如此花虽已落泛泛看红衣有房如粟玉尚以金丝围吟翫苦不足赋予何其奇因思爱莲说稽首百世师非汝溪不爱非溪不汝宜何人斯取斯有道者似之
遣兴
车轮到处碾成尘苦乐伊谁见得真蚁聚万缘皆假合驹隂千载几新陈虽云入息非出息或说前身有後身此事谩然成诤论且看古月照今人
玉水记方流【白傅省试题偶读其集同赋一首】
玉水何从记工因卞璞求若非藏异宝那得有方流远派来元圃潜珍向某洲璧沉疑月在斗折认波浮山鬼休持献江神不暗投磬襄何入海应爲访鸣球
和王臞轩旧题紫阁寺诗
余初识此寺是臞轩约饮题诗时也今甫三十年寺已中废余守郡始复之丁卯寺僧擕此诗来访和付之
阁为山名紫松依水更青僧谈畴昔事我记始初经败壁题仍在臞轩唤不醒个中安稳住但要主人惺
问讯後村目眚【前书云食茘多得此疾】
赤眚因何久未除客来多爲茘分疎苦云牛背寒光减病在蝇头细字书老学常时资共订诗筒两月顿成虚人间未有医龙手梦索仙翁拟访渠
清晓
清晓沉思自点头年将八十又何求便令?合扶鸠杖底似渔矶弄钓舟邓禹不妨嗤寂寂司空自信合休休年来点校书多在但嘱儿曹着意收
梯飇遣惠菊糕且以铁壁和篇与兰闱魁卷示教戏用前韵以谢
诗来已似风敲竹飣巧还如雪糁花便把菊杯邀酒伴谁将糕字问吟家独怜卷上文成锦却守琴边鬓欲华饱听溪干人颂咏鳬归早早进三麻
月仲重九生朝喜赋二首
自得生涯一室中不於牛斗问穷通傍闲婚嫁先时了随分衣冠与世同伊昔阿奴俱养母如今予季亦成翁相看各喜贫强健对菊休辞酒盏空
长年冷淡似难堪自比荣期乐有三就书卷中时借问除杯酒外老何耽定知丹桂还儿折且把黄花对我簪好趂月明来痛饮不妨握手共迂谈
赠别张养晦
访我溪干住蕉衣换裌衣甘同蔬饭久饮了菊杯归论药方书熟修丹咽息微浴氷还啜火此事世应稀【饮酒极热如火而盥沐只用冷水】
遣兴
於鱼於蚁皆非计爲马爲牛一任呼文字要须心自肯功名只怕命元无痴人底信高僧黠俗士从嗤我辈迂老作凡夫差了事得闲不厌弄心珠
即事
学必苦心非易事世多抵掌是痴谈评量人到九分九指拟天穷三十三彻底书须随字解造微诗要似禅参眼前定与谁商榷忽谩狂吟付一酣
寄兴
黄花未有红花尽秋思撩人欲上眉耕不逢年难靠笔穷知有命错寃诗旋沽来酒聊供客留读残书要付儿犹向醉时歌衮衮少陵虽老有些痴
长孙遣聘五更戏作
生涯太极一图中白鶂犹鸣上下风蚁穴蜂房人世是鸩媒鸠妇性情同谁家不欠儿孙债缘法还归造化功月下有书何日定一门三见线牵红【祖子孙皆婚方氏】
得京中书
故心人在贻书及秃鬓翁惭信道痴千卷一琴甘隐矣五穷三揖喜延之空山賸拟藏书去好景只愁得句迟倚杖看云陶处士乐夫天命又何疑
夜坐偶成
涉世才深误转深鬓毛赢得雪霜侵人多痴到未来刼禅要空无见在心昼暖枕书高鼾睡夜长樽酒纵狂吟花开花落春何意潮去潮来古即今
三十年前尝与陈刚父论诗云本朝诗人极少荆公絶工致尚非当行山谷诗有道气敖臞庵诸人只是侠气余甚以爲知言追怀此友因以记之
目断千山嗟宿草言犹在耳奈从何文人纵有诗人少侠气不如道气多哲匠久埋泉下骨吟徒今似法中魔【佛云五百年後魔生吾法中坏吾道场】吾非具眼空饶舌自掩柴扉适意歌
痴翁
痴翁痴处苦难言半似禅宗半似仙适意酒杯中味道寄心诗句里参玄虽然也作人间梦但觉元无俗下缘剩把残编消日子不妨吟罢枕书眠
寄兴
少时攻苦已成翁学似无功亦有功身外事皆随顺去人间念已扫除空痴儿莫指第二月快士休夸九万风世界虽然许空濶等闲分付酒杯中
别躔甫
一别三秋喜我过旧游如说梦南柯功名会上前缘薄灯火社中遗恨多几刼曾爲诗法眷两鳏堪号俗禅和相看未久匆匆去可奈能吟不饮何
十月朔日作是月十一日立冬
静看历推移天公巧孰知朔先旬日改冬早小春迟?手闲中老欢顔乳下儿小窗残藁在续纸旋抄诗
二
身外无余念残年守旧书窗先寒日补园趂小春锄边耗多疑信邮传久缺踈往来南北客时得问何如
十月初六夜偶成
寒鸥归尽暮烟生野草墙根络纬鸣岭外斜河双派入檐前新月半轮明厉阶莫甚董狐笔避世宁随桀溺耕尧舜不惊秪爱酒痴人往往笑长庚
怀後村作
无端对酒忽愁生酒欲浇愁愁未平老我厄穷如子美故人忧病似丘明常时交讯无虚日每日迂谈尽五更手简近来儿代作得公手简若爲情
十月九日回书偶作
炎炎翕翕何关我是是非非厌听人莫谩揣摩当世事且须康济自家身【康节语】囊空米尽挨排去菊老梅迟问讯频南北尚留书债在未能痛絶爲情亲
客云今年小限甚佳戏题一首
晓呼儿读新诗草昼引孙看槁叶莲但得天教闲度日休将星筭小行年耐饥不管尘生甑啬筭犹存纸裹钱一事近来堪自笑关心数月爲桥缘
寄刘躔甫
涉世还须着眼高尘浮浪汨世滔滔功名纵似秋风客见解何如春梦婆握手纵谈抛我去关心往事闷人多西轩旧友今余几掩卷长吟叹逝波
昔与诸友同登香城最胜阁有长歌一首今壁题已失仅记炊烟不尽愁不尽七字追怀往事遂爲律体以足之
曾向山巅望海涛远村簇簇树如蒿炊烟不尽愁不尽立处愈高见愈高追记壁题才一句同游沤聚惜诸豪等闲试足成章在却叹吟时鬓未毛
秋闱放榜作
三载抡材棘屋中不知老尽几英雄争先谁是穿杨妙偶得依然拾芥同衆噪似狂俄寂寂【试後乡人聚饮而喊谓之喊榜】捷传未定愈忡忡人间万事皆儿戏注目长空送暮鸿
晩步偶成十月廿八日
半空浓碧云成峤上有明霞如野烧緑田黄犬吠行人白鸟青林送残照连朝毒热胜三庚万木号风无一窍松间散步信意吟安得孙登与长啸
老来犹喜看书清晨有警书以自砭
千古兴亡大略同自爲儿戏是天公人如流水浮云去事落残编断简中已分尘埃嗟齿髪休将点画汚心胷香严喜把经遮眼悟处虽高性未空
禅学元非妄诋诃声前句後搃成魔本来性即虚空是自障尘因闻见多过眼皆如云不住举头但看月如何传灯诸老还痴絶只翫心珠?用歌【传灯有翫珠歌】
偶题
求之有道果何如莫信邹书恐自愚生怕不祥如跃冶底曾大叫肯成卢言禅尚要空诸有定分谁能得所无却喜天公最公处人人可索是玄珠
游应天寺
白屿有僧初业农因见虾蟇跃苔而出忽然省悟去而爲缁徧游诸方老归西禅寮居帅以某寺招不就访之寺中煨芋烟满室竟不出户帅敬叹良久而去此畴昔所闻也乡邻有寺曰应天虽相去不远未尝一至偶因溪行见之四围破碎中殿竟存西廊小屋一缁尚留问其寺所由起则曰开山白屿僧也其名曰智淳塑像犹在双眸异於人崇宁四年有旨住西宁州万寿师进偈辞既而还乡遂剏此寺绍兴壬子也旧碑载三偈磨?尚可读偻指寺成才两壬子其季方十六岁入亦不薄以主僧不得人官吏又重困之遂爲不济人间百事兴废不常良可感慨因赋一首
万安桥北破僧坊追数梁题岁月长师祖碑残微有字世尊炉在久无香虾蟇撞破青苔去龙象凄凉宿草荒四壁不留风雨入仅余一衲住空廊
偶怀丙午丁未同朝诸公怅然有感壬戌再预经幄先帝犹记小臣爲安晩门人
前朝旧事怕追寻欹枕更长忽上心七贵五侯俱梦断【李太白诗】一翁六士谩愁吟雪歌黄竹游何邈云叫苍梧恨更深再割铅刀尤可叹白头赢得涙沾襟
和吴检详飞跃亭韵
心有灵渊性有天得渠乐处自难言谁传仙去曾骑鲤况说南征看跕鸢
圣师知远又知微率性而修教迪彛物性高高还下下与渠相赏莫相违
六爻万象理俱陈物物皆诚在反身飞鸟音遗鱼信及中庸尽性易穷神
梦如爲鸟何妨乐计得於鱼底是愚化化生生机在目紫阳深意注隂符
有我何能与物亲物无非我学方淳不知目送飞鸿者何似观鱼濠上人
跃跃飞飞共太虚痴人底解见遗余师传吃紧知何处乐在中心不在书
万善皆由一念基学能自悟不妨迟得他渊默天游处何异抠衣侍子思
题范曦文诗藁【武资请解】
年翫新编比碎金知君风月满清襟才高欲进竿头步兴到还磨盾鼻吟字有三千何日奏藁留五七巳年深汉廷射策无苏李千载河梁是正音
答吴检详用饶字韵见寄二首
星省论文久追思去日饶同趋花底路执别柳边桥【山泉出使别於江涨桥】我已甘肥遯公还惜髀消新诗时见寄莫怕鴈程遥
白髪溪干住虽贫买竹饶名慙五云吏梦断七星桥烹鲤梅春小归鸿柳雪消两乡同此月庐阜亦非遥
晓起即事
枕上吟安未了诗披衣趺坐自支颐今年暖过冬强半昨夜霜浓晓始知腰带愈寛只强束髪梳常落不多丝衰残却喜身强健岁稔村沽醉度时
和梯飈薛宰镜中我韵
菱花泓里炯相亲久翫还疑假是真觌面果爲谁氏子回光须照本来人正惭我老羞看影堪笑渠痴苦效颦陶叟但知身有二当年问答只形神
送刘漳倅
捻髭袖手耽闲久岁晩俄闻辂骑催翁喜为亲负米去守需监郡及瓜来但令岸帻歌司马莫恋斑衣戏老莱迂叟有康人所羡竚看扶对殿中槐
南郡久闻非旧比民贫甚矣吏奸深凭熊正试活人手展骥仍多及物心箝尾决无闲署字支颐莫谩喜工吟殷勤惜别龎眉老洗耳溪边听好音
再和镜中我
把照相看意自亲是身非幻亦非真徘徊似月歌中我上下如氷梦里人喻以不言只见色愁於何有亦同颦本来面目伊谁识却诧僧繇解写神【第三第四句一作似歌月处徘徊我如梦氷时上下人】
三和镜中我
百骸虽在果谁亲本地风光见是真隐几正忘吾与我开奁忽讶彼何人叔敖还许伶优学西子何如里妇颦遥想当年游镜殿化身千百未爲神
丁卯重作化龙桥嘉平甲子修梁方举两虹忽现里人皆以爲瑞辄赋一首
下手高秋忽暮冬霜晴水暖荷天公旧碑语妙谁能继新筑工多事却同健笔早题需驷马修梁朝举现双虹殷勤着意溪干友应?桥门况已通
三偈寄白沙和尚
叠石爲梁岁月遥溪神毒发恣飘摇万事有缘人赞叹白沙师造赵州桥
桥长百丈架溪横半水工夫次第成人言不是慈悲力那得霜冬暖又晴
作缘道者信难哉小工石匠亦持斋世间苦行谁能此爲向白沙会下来
玉融嘉禾歌
新来盛事喧南北争道玉融调玉烛乍可优昙现出花未见嘉禾长似竹一茎五穗各垂头千人万人齐拭目元戎如佛令尹贤清朝有道吾君福来处况是太平郷此事须传瑞应录便当图本上九天看取三登上上熟
送方岩尹到省
可人家世文章籙骑气如虹向上都姓字儒流称作者工夫圣处及原夫临轩黼扆新龙御射策彤墀引凤雏鹤髪溪翁勤洗耳首听翁季共传胪
送方兄【岩尹之子次云正字玄孙】
清姿乍见似兰芽未识多闻士友夸健笔如翁宜跨竈着书先世久传家妙年秋日高攀桂来岁春风早看花竚听龙飞新进士一门姓字耀京蕐
寄题陈非潜达观堂
诎信时也古犹今耐事闲居且醉吟看破人间须具眼驰求身外枉萦心乐常在我穷何有名欲爲宾见未深闻说君如濠上老会当握手论升沈
子真昆仲用虹字韵坚十七之约因昡而爽和以谢之
握手归来四见冬窝中风月忆先公情知梦逐飞鸿去愧与饥吟病鹤同既老岂应忘旧雨相寻恨不渡横虹云龙上下心期在彼此秪凭一念通
答子常
清晓霜晴不似冬多情剩拟谒龎公若无檄得头风愈却引帆如弱水同见讶令人时阿鹊清吟惠我气舒虹殷勤一使来何远双凤华笺袖两通
和福清鹿鸣宴诗
雪花飞舞上貂裘此去朱衣定点头字奏三千高射策璪垂十二拜凝旒乡邦正说龙年好吾辈相期鹏路修日下五云知有兆瑞光先向玉融浮
和後村答空青韵
病能祟眼似波旬闻说仙方妙入神定要空青爲药使解除翳赤见瞳人仆贫何计求珍剂天寿斯文保玉身岩电竚须光烁烁检书看剑乐千春
和後村韵赠砚士方生
精能磨石似磨砖巧手驰声积有年想见割来云制作妙如修得月团圆我虽成癖耽求砚家苦长贫恨少钱却羡樗翁藏甚富?题欲付子孙传【溪工割紫云李贺端砚诗】
桥缘渐毕再用冬字韵
未雪爲梁正御冬主缘賸喜得支公如膺下手知谁会与洧褰裳涉不同列屋饥贫几似鹤高轩来往谩如虹【高轩过】成裘岂有毛堪聚不待青铜助半通【赵州问僧赵州石桥谁造僧云李膺造州云当初如何下手僧无对州云既知造桥问着下手处却不知】
送方汝则西上【同年之子】
才华少日早峥嵘万里鹏抟始发程丹桂籍中曾定价金花帖上合书名同升每爲翁称屈此去深期子有成便好输忠酬圣问胪传听取最初声
送刘兄西上【乃父同行】
春光已入柳条催雪後孤山尚有梅泉上老人携子去天中多士待君来絶知戏彩怡顔久便合看花得意回遥想端门迎马处不妨翁季共传盃【天中多士刘禹锡送吴应制举诗】
戊辰元日作【除夜暗而无风乡人以爲丰穰之兆】
云暗长空夜不风新年又与旧年同身前百念翁俱足但几乡田岁屡丰
初二日作
一饱秪期与衆同残年自分乐溪中此心久爲云留住犹梦持笺入帝宫
象祖戊辰元日初冠仍拜勑命
老得渠爲第二孙加冠还已向春元蓝?试拜痴翁喜初勅题名圣主恩好续世科如汝父勉求师学大吾门一樽长幼团圞笑虽愧儒酸礼略存
临清堂前观红梅作
滨溪竹伴老梅丛一种风姿与杏同直者倒垂横者瘦水中同漾影青红
送林少嘉西上
声名早出自儿曹场屋尤推笔力高老大诗魔空白髪几多榜少已青袍穷通有道吾何畏文字随时看所遭簪取宫花归锦後不妨痛饮诵离骚
送吴子谦西上
君家学问富源流世守书窗志未詶曾记麒麟初抱日喜看鵰鹗再横秋龙飞恩数优多士胪唱声名占上流我爲汝翁期望汝捷书闻日报溪头
送戴兄西上【端溪簿之子】
乃翁白髪栖鸾去夙志勤勤待汝成自古文章有定价如兄词赋合先鸣今年恩数非常比上甲科名着意争语别溪千聊赠句南归竚看锦衣荣
送王税院西上
词场百战气尤豪此友真如老伏波本色蓝?须用着到头铁砚岂空磨向来鹗荐飞腾屡此去龙飞恩数多遥想玉阶胪唱後小璫觅句看挥毫
用韵送徐平父西上【徐释之後艾轩外孙】
鸣鞭西上访渔村倒屣霜朝喜及门豹隐频年聊蓄鋭龙飞今岁有殊恩诵先朝赋知名祖读外家书见此孙千载艾轩吾敬慕袖中锦轴两诗存【以老艾墨迹二俾余书其後】
送林汝大西上
一第於兄何足溷相期十载恨悠悠未闻鲤化三层浪但见鵰横几度秋手妙八义时辈服眼迷五色主司羞舒徐有待知天意要作龙飞榜状头
送陈清夫西上
健笔朋俦推许久芬芬几播桂花秋词场多羡君义手省户须看鬼点头昔送广文生有序今无瞌睡汉争筹高科迟取君休讶恩数龙飞榜最优
送林毅夫西上
【乃父特奏仕止法曹昨赋挽章末句押臯字正以此见能赋】
乃翁赋手妙驰名白髪青衫恨晩成宋玉大招慙老友枚臯末句属吾兄专场见说词锋鋭跨竈应知话柄行圣御六龙新策士输忠不厌字纵横
戊辰谒伯祖惠阳使君坟三絶
一山双脉两翁藏最久凋零长一房谁道败墙荒草里冢中枯骨昔金章
少日春秋学最高年踰弱冠掇危科也乘五马鹅湖去埋玉凄凄草一窠
手足情锺共处埋荣枯顿异可胜哀长公松下无人扫三从诸孙岁一来【惠阳与山斋提刑相并爲坟】
送余兄西上【曾祖乃祖俱龙飞登第年方十八】
得意秋风早香浮桂籍中清疑卫玠是年与贾生同鹏化多诸从龙飞上两翁此行宜趾美竚见赋摩空
竹溪鬳斋十一藁续集卷三

[book_title]卷四
[集部,别集类,南宋建炎至德佑,竹溪鬳斋十一藁续集]
钦定四库全书
竹溪鬳斋十一藁续集卷四
宋　林希逸　撰
古律诗
送蔡弥坚西上【戊辰榜郑孙黄三魁皆三山人】
春试新因闰少迟行行应见柳舒眉香留丹桂籍中久名写金花帖上宜一榜三魁同我里重轮六戊属今时赠言此意殷勤甚就有安书寄小儿
次韵题马氏亦乐园集【建安马氏晦翁放翁皆赋此韵】
何处君家亦乐园遥知眼界与天寛年时料得羣花好岁晩秪留老树蟠佳客酒中吟李白主人林下见韦丹事随鸿去今如梦却有赓酬集可观
用韵和黄兄【黄号梅坡寄桥成诗和虹字韵】
老如枯栢傲霜冬名实俱忘赋芧公正苦岁寒无竹伴喜知春思与梅同囊书待朔登金马琢句追坡咏玉虹他日肯寻翁住处花边野水与池通
昨晚溪缘之论闻善友颇不能堪戏成八句
作室道谋虽不可同舟义等又何疑自贤必去能贤也不受何宗是受之非马固知难喻马围棋恐未及看棋溪干老子归来笑忆到行河集议时
题化龙桥碑【桥本名万安中间再修得石碑化龙桥字於潭中】
桥以乡名曰万安篆碑谁作曰溪干化龙二字重修得归鹤千年耐久看鈎画不凡非世有精神欲动肯泥蟠崇宁石在文尤古虹笔相辉射斗寒【重修乃崇宁间石记犹无恙】
赠周医主簿和後村诗
紫槖埙箎派易推丹炉芽雪妙谁知方因龙得来何处棘爲鸾栖住几时见似臞仙清可掬胜他流辈俗难医樗庵有句吾拈出谒两孤山共和之
寄兴
生涯薄薄仰田畴破敝犹存晏子裘聊向太虚中过活何曾自己外驰求狂吟时有衔盃兴退省知无障扇羞老守残书差得趣人间别一种风流
洗石蒲作
似发青蒲石顶鲜与奴疏剔换青泉莫嫌水部寒贫气【何逊传】聊结涪翁潇洒缘昼永久看云独立夜寒略对月还眠焚香弄镜皆书味时有新诗入续编【涪翁事在题跋中】罗真隐已化数年曾纠仕五羊病中尝访渠爲之求药曾知其已逝颇有问答曾今爲漳倅亲与东庵道老言之
生时句句有玄机语我因医偶造微霞屿已题新窆石羊城还着旧深衣曼卿见说乘骡去丁令尝闻化鹤归葱岭相逢提履者宋云恐被後人讥
戊辰二月六日作【是年闰正月】
事随时去似飞澜具眼应须以道观汤武交争棋里见唐虞气象瑟中看【伊川语】寄情物外吟差乐回首尘间意久阑多一月春还过半先生随分老溪干
读昌黎与孟简书作
学能害道义当排深浅还须究竟来动静理如双转毂危微心要两俱灰俟之不贰知天矣逝者如斯叹水哉却笑留衣韩十八羡人明识外形骸
遣兴
老後粗知见处真世缘随顺不妨贫静看星斗尊吾性闲对烟云笑此身旧学易忘缘懒散近诗多拙欠尖新从今只合逃名去似此饥穷昔几人
晓作偶成
饮粟羮藜漫曲肱病无俗物也身轻万钱下筯非吾事数卷残书了此生学浅幸无禅二障心闲喜与迹双清更长睡足元无梦又听檐间足足鸣
和後村喜大渊至二首
可笑儿痴觅句忙先生善诱许升堂未应得髓能如可敢道言诗亦与商笔落更夸风雨疾袖回犹射斗牛光句中有眼容参取肯靳涪翁古印章
问疾维摩本不任【佛遣弟子问摩皆云不任诣彼问疾】招延多谢屡挥金伏波床下容松拜康节窝中爲客吟新语粲花空把翫旧游煨芋阻追寻老慙筋力难爲礼南北相望只嗣音
和效颦一首【屡劝吟多恐妨目眚答以自乐不爲劳】
诗能妨病语情真才大犹如富傲贫强作手书诚愧我那知腹藁不劳人生平酷好乐何苦集本多传续又新却此身吟送老百骸虽在果谁亲
叶万山以诗求诗爲赋一首
闻说君家旧业儒贪游到处曳长裾学青乌子通砂法傍紫阳翁故里居吟苦虽无堪煮字交穷却有救贫书虚中融结皆真理朱蔡犹谈可但渠【风水家杨救贫文字最佳】
送陈伯厚试上庠
才华早已逼难兄声动贤关指日听万卷饱看双眼碧一篇聊换半身青三都赋出愁无纸千佛名题会有经投老溪干吟送别旧游回首梦炉亭
後村再和堂字二首且云欲谢遣孤月一意祈天用韵爲谢【医者号孤月】
问药虽忙吟更忙新诗必富似龟堂未能载雪寻安道恨不乘风学老商伊昔虱心看愈大因何牛背射无光疑公只欠长明颂不用云璈共绿章
诗工如沈笔如任【沈诗任笔任昉传】到手篇篇玉应金【金□玉应韩诗】月好岂无搔首梦【杜梦白诗】　日长谁伴捻髭吟如今具眼师能几何处还睛佛可寻【西湖有僧梦观音云还汝一双眼睛今有还睛庵】来往莫嫌贫问讯也胜空谷听跫音
和桃巷吏部用鄙韵三首
人间波浪胜扬澜对镜知公有达观晚喜骑驴半山去早曾立马万人看平头八秩身逾健信手千诗兴未阑应笑溪翁耽贝叶但寻破寺访丰干
袖疏曾将紫闼排山今排闼送诗来试评藜杖爲吹火何似麻衣共拨灰濠上鯈鱼真乐也山梁雌雉信时哉只愁驱上蒲轮去不许笺天强乞骸
老学黔娄已逼真他年谁解傅寒贫曾供天老书题目空守将军醉告身山似友于青眼在世多交絶白头新痴儿浪下龎公拜许作樽前问字人
送吴司户之任
南州诧说才名早到手青衫已二毛自守氷霜真铁汉肯淹岁月待珠曹遥知玉节将争致暂掌牙筹莫厌劳圣世怜才甄拔易倚须去着锦宫袍
再用前韵谢桃巷
清吟思涌似回澜家数他年比务观歌舞丛中知散易功名纸上要留看吹残柳雪寒仍在数尽花风春欲阑好景纵多公不饮谁论?糵向江干
老境浑无闷可排交情莫逆有舆来骨寒底爲哦诗瘦心懒非因忍事灰蔬水生涯聊尔耳轮云世故奈何哉漆园未悟身如幻更把君臣论百骸
山深林密乐吾真从古吟人例是贫参句似禅诗有眼还丹无诀酒全身我闻竹後痴犹甚公见桃来思许新有雁莫嫌时问讯旧游诸老更何人
闲题
老守寒溪作逸民未尝忧道况忧贫生涯宁薄吾无愧分外求多天亦嗔一点要须明不昧万缘搃是假非真有书数卷诗千首便是人间了底人
四和澜字三首谢赵工部
汩汩难回既倒澜我今忘世漫游观雀罗生怕客惊散鱼笱长呼儿去看笋蕨弥山求易足园林到处入无阑渔翁樵叟相过熟一语何曾非意干
已分金门不可排何须竹帛诏方来囊收玉子开云种炉养金公候火灰老见明时真乐只身缘吾党合归哉年丰处处炊烟好追忆边城叹析骸
芋栗先生语最真有园我亦未全贫闲寻往事浑如梦作清吟老此身但愧淹才随锦尽何如韩思与花新柞山集即杼山是佛地中来有几人【赵有柞山集自比杼山僧】
山前山丹己见微红【四月初六日作】
一种村居富贵穷多年饶润谢天公眼前黄白方吹尽已放山丹蓓蕾红【楼前黄木香酴醿方谢】
再和效颦一首寄後村
读易伊谁见得真能见富定不如贫【向子平】涪翁但冀天还眼子厚何求愁化身【若爲化得身千万】语燕殷勤如话旧良苗次第又怀新往来独恨诗差少便觉江山憔悴人
用韵答徐古爲【寄进易与诗】
金问天南使过门欲尽春理谈经独妙诗当札尤真图进知天喜纶颁人日新相思梁月在吟望向江滨
悼刘主簿【後村之侄善书工琴後村目眚日在侍傍代亲书】
忽传哀讣泪难禁忆在樗庵别至今遗迹几何留子墨知音多是惜人琴汝身汝伯相爲命一死一生尤痛心幸是栖鸾本无意遽令题墓向空林
雪峰藏叟过门见访赠别一首
山头老汉老尤癯忽谩溪干访老夫问讯辊球思古宿等闲隐几说今吾多留旧日题诗在近有寒泉答话无握手依依还别去十年一见只斯须
看风穴语偶然有感
【风穴一日於念法华侍次垂涕语之曰临济一宗今坠地矣念云观此一衆岂无人耶穴曰虽敏者多见性者少】
一点关心道即非到关心处又谁知渠宗爲此犹垂涕益信傍人不是痴
偶得虾酱怀所翁作
【所翁向同舍时偶有鮓酱招饮必曰吾得一宝请速将就此三十年前语】
送酒无如鮓酱宜所翁旧以宝名之看渠忽洒思翁泪爲忆相呼得宝时
平远窗中作
祠宇小窗西松高柳尚低垂垂青可爱一带遶长堤
夜立池边作
烦促耽凉夜穹虚望碧霄云行迎月入波动带星摇
送黄蘖老子住西禅
贤哉断际堂中老法席新移向凤山妙选碧油翁具眼相迎黄面佛开顔老来得友如师少别去伊谁伴我闲十二峰头明月在不妨言句落人间
雨後溪桥看水
緑遍东西岸田家亦喜晴溪因急雨涨云放半山明沙外看流势桥边听浅声向令平十里应与剡争名
读契嵩非韩三十首
此缁何事与韩仇可怪真如撼树蜉唤作辨才知汝误看成寐语使人羞赐云日月无容毁甫叹江河不废流者也之乎三十首千年贻笑几时休
送岭口仓季高兄用後村韵
士能优即学岂必爲贫驱翁有三珠树兄如千里驹敏知才脱頴慈是德充符盐户雕残甚殷勤爲掖扶
又
竈户年年减苛征可柰何给符催起火输赋仰晴波民困官谁察兄贤政必和虽云纲有本久例尅除多
雨中看山丹作
簇簇团团似剪霞雨中相对爲咨嗟固知沾足徧宜稻只恐淋漓解损花
再和送岭口仓季高兄二首
此客熬波去初程宿暑驱名家真凤穴内厩待龙驹台自催征课官惟守信符少留翁必召温国要康扶
又
尽职随高下吾无问孰何留看烹玉雪入对丽金波任大盐中举官卑柳下和当涂须刮目父执故人多
得浩书自维扬至京将归矣【五月十三日】
汝渡长江後南来北客稀梦寻骑鹤处愁对钓鱼矶淮仆行方半京书报欲归抵家应一喜稚女解牵衣【遣维扬书方数日】
读候官刘宰山居集一首【同年刘侍郎子】
琴思清於五柳陶词源浩浩似秋涛落花未赋时争价香草曾吟处得骚七字法传山谷秘数篇文比曼卿豪衰年酷爲齐年喜紫槖仙翁有凤毛
麒麟猫【新得狸奴满口皆黑人谓含蝉甚佳絶不能捕戏以号之】
道汝含蝉实负名甘眠昼夜寂无声不曾捕鼠祗看鼠莫是麒麟误托生
贺刘尚书除龙图阁学士
名在先朝擅斗南圣心求旧眷非凡龙图字足新三画凤诰书来更几函指日即须携手上耆年可但改头衔玉阶正要康扶对新渥相辉共引帆【长子除架阁】
和前韵谢後村饷甘露团茘子一首
日日亲朋饷自南比公所赐似仙凡擅名甘露珠百颗入手好风书一函苏老黄柑休立传半山红柿莫分衔金茎仙掌何曾得要枣如瓜谩举帆
寄题京山书院【胡兄申甫新作祀文公与安定】
天南胜处是京山精舍新成数百间柱石规模何整整衣冠人物想班班昌黎教法依然在安定家声喜复还受用不穷书富贵吾侪本领学曾顔
送严陵教方汝楫用後村韵
官是东莱初补处诸生料得熟香名县知讲席通三昧合向明廷听五英君有奇才宜凤翥我安穷分乐鸥盟鷄羣有鹤令人喜伊昔翁曾共短檠
所翁爲泳作小卷翫珠龙极其精妙赋翫珠吟一首追忆此友
翁爲髯相小尤稀此卷於今信絶奇墨晕浅深行笔意红光上下吐珠时名高擅世无他手语硬盘空况此诗散髪不知何处去想应龙尾学骑箕
用韵谢子真【时得章贡二兄见贺而罢命至矣】
到了於鱼真得计从前飞鸟倦知还低头未羡居辕下拙手何妨缩袖间说偈不嫌如泻水着书岂必要藏山渔翁学士皆闲梦此事谁知若是班
用韵谢子常
轮云世事去还来老眼曾经见几回乍可洗心清净社何须觅句郁孤台痴儿归语差精进野叟衰颜觉好开一件却令人愤闷秋阳骄横胜恢台
七月十二日作【是年六月十九日立秋】
投闲不厌玩心珠遮眼无他只旧书得马塞翁从丧马知鱼濠叟且观鱼三旬不雨田俱涸一月先秋暑未除此念却难排遣在家无大小仰犂锄
七月苦旱
徧走仙坛与九渊三旬涸尽涧中泉垤无鸣鹤嗟何及古有刑鹅法孰传父守井槔形似鹤儿归市籴瘦於猿旁人若识农家苦粝饭藜羮直万钱
送泳宰安溪
好为君王去字人乃翁知汝耐清贫求民疾痛当如子有道弦歌是悦亲月解前期须趣办日生公事怕因循扫除诗癖祗勤政最急无如赋役均
二
邑小虽贫亦自嘉遥知?僻似山家我思宫锦袍如梦汝向黄绸被放衙守忆旧游须易事吏存古意要无华但令禾麦秊秊好肯羡河阳一县花【迓新甚朴陋】
三
此邑先曾有美传雨阳仰佛令多贤复斋名比太丘长清水仁如姑射仙亷白不惭居补处精?更为祝丰年殷勤办此身心去莫怕溪滩稳放船【陈复斋为宰清水佛在邑数里甚灵祷雨阳必应】和王此山午寄虹字韵一首【金陵人隐居西湖上】
早气如春夜即冬操存要有主人公斯翁枉向尘埃老好我遥知臭味同案上两图圆似月毫端万丈吐如虹渠侬落处应谁会未羡他家那一通【此山有两图其一□三径一中书心在鬼神莫知处其一外圜内方中书人立乾坤规矩中】
和赵春谷南溪双莲二絶
蕖仙彩袂湿银泥共蔕分红照碧溪桃叶桃根双姊妹未应拟入句中题
文耀祠前花满池花神爲谷献珍奇会看两两红莲炬先遣秋风瑞入诗
程君履以薛宰书见访【其父寒谷】
游历江湖久刋诗已百篇梅花曾共笑杨叶不难穿朴厚如翁好推敲何处传雀罗空自愧爲我谢琴仙嘉禾瑞於丁卯此粟瑞於戊辰两年之间嘉瑞迭见所产之地其名亦美琴化所感盛矣哉再赋此爲梯飈明府贺
我贫冬舂苦不足常时屡贷监河粟大贫忍口活小贫仰天但冀田中熟去年己喜见嘉禾今年得粟喜奈何一茎六穗最奇者四四三三云更多禾生之乡曰太平粟生之里曰永福天公此意岂偶然拍手歌之仍鼓腹忧国何人不愿丰太仓那得相因红但令此物如水火酒肉如山八蜡通人言此邦今乐土长官於民如父母曰阳曰雨天应之叶气嘉生有如许长官宁非佛地人三年一念何其仁要知此瑞爲谁出金粟如来个後身
二偈赠余干震上人
芝云深处远携筇行徧闽山访野农问我旧游诸大老云渠识涧住依松【依松东涧祖坟庵】
老漆园仙数卷书最佳公案是观鱼濠梁水上宁无影悟得应知我与渠【求庄子解】
九月山丹
数本山丹似晓霞多情恋恋野人家自从五月至九月还有三花或两花莫笑萧疎同寂寞早曾烂熳见纷华篱边黄菊今全未且对芳樽拾堕葩
月仲弟重九日庆七十
自得斋中得乐全对床白髪者希年尚平债了闲无事洛社交多誉独贤女嫁比隣来往密醉忘巾栉起居便紫薇旧伴今如梦喜插黄花寿阿连
送丘进道入京
孝慕三霜不脱衰月评甚美况清才爲贫遮日投竿去得趣吟风讲学来翁岂常人嗟宰木我尝爲子指庭槐有臯能赋谁嘘送莫使君王忆老枚
送光泽苏县丞
种花城里谈经席三载何曾有束修别换头衔聊佐邑重拈手板向邻州松厅莫笑无公事蕖幕时能致俊流握手溪干留饮去相思那肯靳书邮
前後身
幻影匆匆托太虚问身前後果何如李如画马沦爲马庄亦观鱼化作鱼房相未忘前世字谪仙曾读几生书古今传说多蒙昧觌面须知我即渠
送林帅参
羊肠历尽鬓今皤官职因才自折磨议幕重来还去也攀辕不住奈愁何情知直道能容少空喜阳岩得助多劵内功名终久在非非是是一东坡
十九日作【戊辰】
霜残已报春消息未见篱边蓓蕾黄爱菊苦迟今十日漉巾须作後重阳酒知圣处何妨醉药纵仙方不用尝拍手自歌儿和我别无曲调只沧浪
偶题
钓鱼矶畔赋沧浪不是狂夫老更狂心是罢参僧养病身如拣退卒还郷谈玄近喜儿差进得酒先邀弟共尝遮眼有书时掩卷小窗趺坐自焚香
赠月溪孙相士
紫霞焚香青霞哭此诗此事谁堪录二公如此讼君寃身虽掇祸名不辱天留老眼见时平君既生还丁已戮仙无点铁救君贫佛却有箆刮君目令君看破玉管书养生聊借君平卜纵谈风骨妙入神江湖诸老争推毂君能相人我相君岂无武襄与英六【月溪豪士也忤丁得祸今以姑布子卿之术自隐因话二霞初见时因缘霞皆吾故人也因以赋之】
送赵兴化
壶山虽好俗难平新下车来有异声得乳雏均心恻怛害羣羊去听神明永丰陂上碑遗爱德礼堂中实称名执别溪干情可耐公家资相老门生
潮阳赵秋惟乂作新廨成以景阳扁之谓阳岩尝历此官也余既爲作二隶古因赋唐律一首
画栋危梁喜落成主人高致着新名义存必葺规模远贤要思齐慕尚清丹笔平反真养志绿绨催趣看登瀛阳岩住处今君住料得夸张徧凤城
豨冻宜酒以皮爲之入口爽而色可爱客以山谷醒酒冰比之余谓冰鳞物也其性寒比之玉狸又不莹戱成一首
豚膏鼎化元非胾切入金盘得许清鳞雪性寒空细缕狸霜糟重欠通明渠嗟不遇黄山谷我爱浑如碧水晶醉後不妨氷着齿最宜人是味温平
题梅花帖【爲徐山长作】
梅经和靖诗堪画兰识灵均赋是经两得清名还此卷梅花石上古兰亭【後村旧有此帖与余所藏一同本差胜更以质之金凤可也】方遣三山学记仍寄径山文字笔砚稍寛梁秘阁忽送金锺千颗此吾乡名品也
埋头汩汩应酬中一喜因何到此翁恰了数家文字债满篮人送茘枝红
虽云莆茘胜闽中诸品如今未改容寄语宋香陈紫辈还他先进是金钟
竹溪鬳斋十一藁续集卷四

[book_title]卷五
钦定四库全书
竹溪鬳斋十一藁续集卷五
宋　林希逸　撰
古律诗
和後村书牕韵四首
尊知笼愚笑火驰人间翻覆任纷披偷桃儿羡侏儒粟辟谷翁怀博浪椎座下固知师也喭门前却叹凤兮衰世无齐物庄夫子那得渠侬一问之
乍可轮生角莫驰蓑衣好在不妨披相寻日月急如箭休笑尘埃钝似椎老去诗篇多感慨古来书卷几兴衰箪瓢乐处虽难会却是知之亦好之
痴人如马系犹驰我有心经喜自披解使伏戎仇李石何如瞠视友桃椎老怀只付一杯足壮气浑如再鼓衰得失到头堪献笑纵令有道莫求之
有余宁要厥闻驰架上书多已懒披学养丹须明鼎竈要参禅莫怕钳椎痴心浪说诗穷达冷眼闲看世盛衰千古纷纷皆梦事道难行矣却知之
再和磨字韵谢後村以余评新藁见寄
持荷苦口辞宫锦伐木多情忆钓蓑童子无言堪问答武公虽圣更磋磨禅宗尚别偏中正圣处犹分清任和吟苦正求人订正柴门何幸许相过
至日再和磨字韵一首
长边久息追风骑散地闲披钓月蓑锁谏忠劳多叔达铜光谐谑絶新磨笙镛尚閟须终岁珪币将陈待始和老太平时逢此日负暄檐下看云过
冬晓
云树晓层层初霞照屋棱冰池纹似镂霜瓦气如蒸冻想歌樵客闲思煨芋僧痴翁吟太早窗尚有残灯
即事
寒林叶尽见巢乌独坐闲吟自引须万刼縂如萍聚散一身几见树荣枯昨日明日算不尽先天後天易本无事有难言长隐几何人曾识我非吾
与友人论文偶作
坡翁好语嗟难读介甫新经苦尚同举世笑时韩自喜无人爱处陆云工能奇却怕翻空病得妙还须苦学功旦暮烟霞千百态伊谁巧似老天公【意翻空而易奇语徵实而难工晋人语】
信缘
尘世情知事不然生涯漫浪只随缘閙篮身入从初误逆境魔多向老便未肯羡人昇白日不妨存我送残年声名官职俱何有枉见匆匆髪似緜
晓起即事
千古宗传有正音纷纷俗学误人深痴生佛说成魔说见彻尘心即道心老眼惯看碁世界浮生难恋隙光隂凡情圣解凭谁诘独坐蒲团只自吟
即事
旧留蓆帽知何在秃鬓乌巾一任斜病发相如空视草梦迷太白谩生花古今来往三千载文字消磨几百家底为藏山痴作计衰翁笔砚是生涯
论文有感
纷纷见解何差别豪杰还须间世生识在雷从起处起文如泉但行当行均爲千载无双士莫问三苏与二程丹井红泉南谷老似渠宗旨更难明
题徐司理诰【初爲理曹後爲宝应主簿以徐寅爲曾祖】
端拱雍熙诰尚存栖鸾衣鉢诧曾门龙飞黄勑新来好先辈名家又有孙【建安山长徐平父宝应之後也於先辈爲十三代孙咸淳戊辰廷唱後两月林某书】
题王元之行徐簿诰词
文林有底迁登仕簿领如何压理曹官制虽殊纶笔美黄州一字肯轻褒【後村前跋始末备矣因赋二首】
莆田陈尉新作二轩於其廨舍寄题二首紫薇轩
双松厅上念先差晩节渔翁谩叹嗟试问归摩青玉笋何如坐对紫薇花【乐天爲盩厔尉厅有二松】
青云轩
千载流传感兴诗爲渠黄绶叹官卑便令图上凌烟阁何似青云传伯夷
寄题名登楼【漳州陈氏名登皆山名】
危檐飞处緑周遭遥想凭栏似跨鳌取义两山名甚美凌空百尺卧尤豪惊人姓字层层见作圣功夫级级高直要襟怀如范老岳阳楼上赋云涛
贺李教授挂冠
鹄袍未脱先谋隐雅操如君世所难甫拜衮龙怀勑牒便寻神虎挂衣冠定应传入逸民去更有文留後代看高卧东山还不稳令人远笑谢公安
後村爲李教赋诗且以索和辄课二首
莆在东南夸独盛材如荆楚信多奇爲祥以德麟昭矣增击何心凤去之玄岂可嘲嗤范蔡廉无敢溷慕随夷情知结束非时样冷看人间半额眉
诸老赓吟如许富一翁寒瘦岂能奇君爲严郑其清矣仆岂羊何敢和之投匦疏高闻殿陛入图赋妙徧蕃夷子云自许千年後觌面何须彼俛眉
送刘元思倅三山
碧玉峯前诏趣回雅知金耀要清才彯缨即盍班行去岸帻还因便养来丽句时应梦池草安书日可到庭槐府公况是深知已引领同看禁苑梅
赠命士吴月堂
爲养秪凭卖卜钱术精云有异人传如君合把堂名月得姓元同斫桂仙
和後村韵二首奉寄府判真司令
听雨楼
取放翁诗扁此楼知君心企古名流苏吟韦句虽欣慕樗记曾云不是由【刘後村有听雨堂记爲曾氏作】大被长衾佳伯仲高门素学尚姱修俱存无恙邹书训此乐人间底处求
格轩
祖学单传信有原秤停一字自名轩肯令公愧太丘长要似思爲孔子孙知格格知须细认有无无有果难言读书记在门生老愧有君家未报恩【知格格知张子韶与大慧语】
寄建安山长徐平父
钓石摩挲久席珍儒冠非误一朝伸修程鹏撃三千里次榜龙飞第二人讲紫阳书聊倚席纵青云靶早彯缨十传先辈家声大又喜中朝诵句新
题松涧徐氏余庆集
三派分来久松高不计年扁题六大字【坊名徐卿积善之家】姓氏两魁躔太末韩曾记中间穉更贤爲君期望远声节要俱传【两魁徐寅徐铎也】
戊辰除夜作
今宵明早爲新岁明早今宵是旧年却羡山中无历日循环只认月亏圆
年来朋友多称所交某公某卿爲老师者因赋一首
年来俗客似禅缁开口人人王老师何处得鳞皆透网谁家有米各经簁本无桀溺问奚自刚道刘君胜自知此语但能亏雅道旁观冷眼爲攒眉【透网金鳞三圣之语喻其得法於临济也】
己巳元日二首
诸祠谒後乡团拜得健多惭造物怜老去一毫无杂念闲来六度见新年饭蔬老幼呼同席记礼儿孙讲半篇此事此朝爲例卷清贫聊且守家传
占年五子推壬子端月三旬看上旬新把历书欢竟日旧传?度属今春残生一饱无他念半世多魔笑此身清晓冠裳八十拜老能强饭不输人
罗云谷诗集跋
【云谷余同年友也丙午以後同仕于京数年相与懽甚遂得以诗交知其思远而识高必以诗鸣於世一别二十年今以经幕领印古论寄余此集俾书其後因爲数语以寓君苗焚砚之意】
人间好诗不易得江湖近事诗之厄梅花知已欠逋翁明月论交无太白何人识尽谷中云将渠去作天南客凤冈传酒赋凝香龙岭行歌欣应拍题书忽与燕同来入手恍如鳞有获彩霞封裹策二三珠露穿排首千百吟将麈柄击玉壶听是氷弦调锦瑟岂惟句字费推敲好是典刑见风格问之乃是吾故人对此悠然记畴昔杏园初会固匆匆蓬省旧游思历历我今娱老但醉眠君要惊人更精索诚哉老子共风流龟堂主人忧火逼料知得意风月前独立长歌天地窄生民清庙要新声底处当行求巨擘看君定作出谷云鹤书已到罗含宅【凤冈龙岭肇庆府事】
占岁
秋田已歉期新岁人道占书必有年料事每难凭者半知几谁见吉之先米荒邻送荷包饭铜泄市无纸裹钱解使乡居长得稔不妨吟钓老溪边
老去
老去人间念不生旧来诗兴亦雕零故交可数半黄壤邻舍相过多白丁倚杖溪边看过鸟焚香窗下守残经後村已病赓吟少纵有牙弦孰与听
自误
老守平生自误书人间事事付痴愚万缘已息心如石一点能明腹有珠门外设罗秪见雀溪边买钓学爲渔生来虽欠封侯骨未羡凌烟阁上图
穷理
磨旋盖倚机谁悟镜缺弦生意最深知历知星方识性潜天潜地要非心山须鳌负诬仙圣潮爲鲸来误古今我不信书祗自信千年未必有知音
有感
人间分有高卑在世界嗟如缺减何楚客骚吟小司命杜翁诗诮寡嫦娥拙知尊爵非吾有贫爲鳏居失助多独坐蒲团守书卷长年恰似病维摩
观物
天旋底背东西日月正河平昼夜潮空里华生空里?静中声起静中消移舟远浦疑山走汲水清溪觉岸摇人世自迷顚倒见达观何事不逍遥
寿溪刘岩傅唐御史之裔乃翁国学前一辈同舍也筑新居名曰西村以此求扁为赋二韵
李唐御史入闽居衣鉢才传两副车六馆未酬先志在儿贤正读乃翁书
主人作意扁华轩不厌溪寒自欵门似此相求差可喜爲渠隶古作西村
痴人
痴人多见筭穷通我亦痴人却耐穷幸有读书闲日子何曾问命老星翁岂能忘世差无欲纵似谈禅不落空千载英豪皆可数未知约略与谁同
和洪帅燕新进士【正月八日】
涂抺年深满鬓星招呼愧莫簉宾荣龙门客趂新正宴鹏路人看第一程七字如珠真好语诸贤似玉要修名樽前况有师模在学得阳岩是德成
己巳元宵雨
里社由来庆上元常年鼔笛徧诸村缁黄香供人人冗红白灯竿处处喧积雨连朝寒可畏祈天一念礼犹存夜来见说柴炉少清磬行时半闭门
诸侄约至黄蘖因思前岁刘朔斋同宿约後村不至慨然有感
黄蘖山前古梵宫早年屡宿此山中猿啼十二峯前月鹏送三千里外风日者共游因朔老期而不至有樗翁骑鲸人去相如病更欲跻攀谁与同【朔斋戊辰仙去後村以目眚不可出】
送子晦宰南安
送子南征爱子深殷勤听取拙翁吟爲儒但有书堪信试邑元无谱可寻民病盍知渠即我郡贫应念昔非今圣门絜矩真良法彼此秤停要尽心
此邑曾爲掾往还昔云优易近雕残士嗟前辈风流远吏苦专人月解难琴以道鸣宁择地篙如手妙岂愁滩竹湖亲授侯心印不比他时事上官
紫帽山前墨绶新此行一喜异於人公车荐口多诸老便邑怡顔奉二亲伯氏横经如共室吾儿学制不爲邻书邮见说无三舍细大相规莫厌贫
次韵方持叟见寄一首因悼後村
鹤髪荒三径溪干久赋归人皆笑金帚子尚记蓑衣笃学藏书富工吟信笔挥多情慙眷眷入手觉辉辉鸾棘方娱侍鹏程待奋飞讲经融有帐进酒贺无帏底是锋相拄应怜带减围新知虽可乐故友渐俱非忽忽纒悲绪茫茫恨化机何时吊乌石有泪湿渔矶此老真基杖遗文半掖扉苏梅今孰是谁复识邻几
初八早枕上作
新种梅家萼緑华缘渠关念似痴家不知青叶朝何似展转残更听过鵶
读敬箴作
先儒只此是单传圣处初无别入门人与两仪三并立天分万化一爲元知无适处乐何喻到放参时妙不存勿正勿忘真见解此翁千载有名言
隐几
守定残书雪满头眼前散尽好交游重拈旧话无人会纵有新知惹我愁是圣是凡谁与辨非心非物果何求梦回隐几窗才白远听林间唤雨鸠
独坐
掩卷闲窗独坐时生涯自笑昔俱非枯铛了尽残生事暗想空山老衲衣
诗送鳍叟建安理曹
能廉不患不能官折狱偏劳是建安一掾虽微关涉大三司分立应酬难平反送喜非徒养叹息求生岂尚寛积庆如翁须趾美厚培福本称鹏搏
次韵梯飇明府燕新进士一首
领袖羣英有钜儒蓝袍端不负三余开樽笑把杯相属即席吟成锦不如鹏化修程知翼健鳬归要地看纶除招呼意厚惭居僻老怕冲寒驾犊车
东涧以且静坐三字赠莆阳郭堂长阳岩谓莫作禅会名言也用韵一首
作镜如何塼可磨个中方法似无多定而能静吾师也不比伽趺佞佛何
送新饶州陈教授
学深行粹乡评美三舍成名号胜流定价盍归羣玉府横经暂访百花洲湖山称侍亲行乐岁月追思仆旧游台府诸贤皆具眼相知应不待相求
寄题春谷工部自心田一首
笔耕虽苦未逢年解印归来且醉眠谁毁谁誉平眼界我疆我理自心田庵无宝贝主长在家有诗书种已传遥想个中梨枣熟饱餐且作地行仙
退老吟
圣絶微言大义乖六经犹幸出残灰知行大学工夫密理欲先贤体贴来岁晩筑场多识赐早年陋巷屡空回同门人尽师资远退老西河只自哀
读子厚李华释氏二碑作
佛学纷纷半是非若爲疑议到昌黎柳推性善碑南岳华指心宗传左溪有诞有微须自别或排或赞搃非迷痴人但道书皆好读得明时论易齐【藏中诸经皆可翫】
吕洞宾生日
瓣香知敬自童儿梦得先生笔一枝老愧乏才疑索去少曾耽句岂能奇犹传薜茘图中像【今在东林寺】那见橊皮壁上诗此日殷勤加额拜人间说是降生时【余十岁梦真人以笔见予家传画本乃模李祖母家真人自画像也】
得安溪书知义役义舟图册已成喜寄二首
山邑煎熬百弊俱就中二事最堪吁小船有限家家占役户难差处处无惭愧痴儿差解事编排册子见成模从今溪运均输去朱记还闻徧十都
邑苦如滩险渐夷翁犹忉怛爲怜儿人生要有余无尽公事元非了是痴二籍幸成吾所职一毫自喜道之亏药中最是醍醐毒着眼看渠道好时【喜一作眩】
有警示训
不比深山空谷翁人间寃债日相逢大须勤拂当台镜莫道南宗笑北宗
种种心生种种危急须毒手下钳槌要令独坐空斋里打出人间万弩围
紫霄岩作
紫霄闻久真奇胜三友同游亦不凡满袖清风来缥缈衔盃落日踞巉岩客携老艾遗书至僧诧沧浪古字鑱大小壶山俱翠碧谷青平处见归帆
和平父游紫霄韵二首
杉松夹径去犹远桃竹随人强自搘水界平田疑刻画烟笼远日状琉璃何波爲续游山记好友先吟访古诗清思如君真可爱行须入赋万年枝
诸贤盛气趋华毂一老闲吟乐老盘旧友醉郷祗白堕新衔散地号黄冠束刍已了林宗吊孤石因陪子美看絶顶洪崖肩可拍乘风何许觅还丹
送方潮州
中朝人物久无俦何不容渠侍璪旒直疏勇干丹凤阙勅书去管鰐鱼州名高北斗知相敌吏问南宫莫苦留召节鼎来宜略住郡贫民病待公瘳【吏问南宫刘梦得语】
寄安溪
书判可传今几录就中亦有客先夸强宗理化知无薤住处名香可当花案牍正劳诗倚阁扁题俱妙篆名家新来一事翁尤喜看小孙吟寿阿爷
和山中后社韵一首
君家文曜授翁诗椿老还如窦有仪枕膝固应传已久趋庭岂待问方知山中香火留吟处殿下云屏有隔时愧我衰残谁伴侣但寻莲社守禅规
六月十日晩饮呼行祖共吸荷盃
寂寂长闲日炎炎酷暑时纳凉惟竹共对酒得蔬宜韭嫩须新剪菰甜要旋丝荷盃时一吸聊与小孙嬉
偶成
老去溪干作钓翁心闲无事与僧同梦回喜见晓窗白旱久愁看暮岭红案上旧书因暑废樽中美醖爲贫空不凡不圣伊谁会别是吾侬那一通
喜雨【六月二十日】
闽南爲雨久嗟吁守令焦劳巳月余儿在蓝溪祈更苦翁缘忧旱又忧渠
黄蘖山前五百仙诸村迎祷过溪边隂云竟日凉如水不待仙回己沛然【十九日】
晓云如墨幕诸山飞瀑倾河顷刻间一喜令人无着处长歌欹枕听潺潺
望望蓝溪未得书痴儿见说爲斋癯逢人多问南来者紫帽山前雨有无
志喜【廿三日作】
溪邑儿因旱久劳正愁无处问如何童奴忽报行人说中澣泉南得雨多
瓶中指甲花初来甚香既久如无之
胆瓶花在读书床坐久看来似不香便比古今求道者学成却与道相忘
溪桥作【廿八日】
闻说溪流涨看来势渐停云笼山际白水没野畦青旱久知天悔祠多诧佛灵老农忧雨过四望尚冥冥
连日雨骤颇以关心【廿九日】
旱余虽喜见滂沱可奈连朝不己何万事人间如此雨无时太啬有伤多
今日多愁後日悭晩田要见是秋残过犹不及天谁管世事终求恰好难
前日苦旱禾恐立槁今雨太多己获者生芽未获者欲烂因叹耕者之苦辄赋一首
老守田畴正学耕寻思一粒也难成晴乾久叹头未下雨过还忧耳渐生斗米三钱何日见五风十雨望时平村居饱饭犹难必更敢痴迷望糁羮
夜雨不止枕上作
得雨初愁雨暂停如今彻夜怕泠泠此心果是谁差别一样声成两様听
别梯飇
持钱老叟送公还诧说吾侬好长官曰雨曰阳三载里如冰如雪一廉难新陂旧学鑴碑去瑞粟嘉禾入画看截镫莫留休怅恨此行要看触邪冠
儿忝同升辱爱深诗情道气两知音衔盃欲挹浮丘袂倚杖长听子贱琴未别已愁残月梦相看难忍此时心我衰何日重携手有鴈南来字抵金
柴门四壁愧贫居惜别殷勤不可虚铜雀瓦存聊赠子金銮坡去好同渠掉头莫惜题新句敏手还看草赞书若见薇花烦寄语前朝学士已爲渔
溪干喜睛
隂云西卷去徐徐照眼睛空意豁如何处飞来双白鹭浅溪逆上小红鱼经风忍见折残柳饱雨欣闻暴长蔬新月宜人须痛饮南来况已得儿书
涵江山长韩同舍以先大夫障东志与所着反舌蜩蛙辨见示志爲改永阳县前之水欲流归巽因此下狱陈复斋有诗美之辨乃山长同六士攻丁相时避祸作也诸贤既分而跋之余啬於文合二字共赋七言一首
永邑从前盛俊英谁家再世擅时名乃翁障水流归巽此士笺天拔去丁标美於嵇如鹤在文工似愈以虫鸣同时六士多翔翥事业轩轩洗耳听
山丹
秋半山丹树树空几回惆怅恨痴风那知九月明朝尽个个枝头数颗红
竹溪鬳斋十一藁续集卷五

[book_title]卷六
[集部,别集类,南宋建炎至德佑,竹溪鬳斋十一藁续集]
钦定四库全书
竹溪鬳斋十一藁续集卷六
宋　林希逸　撰
杂着
日月食说【己巳正月九日】
日月之食见於历家其说详矣然其间有甚难诘者而昔之人未有疑焉虽康节以观物爲学亦不及之何也且日之与月皆行於天其光下济九州六合同一明也有时而蚀苟未至於尽三分二分以至七八光之在地初无亏损独屋上之罅窗中之窍其大如卵其小如豆随其分数皆有缺焉累百累千无不然者何野外所照远近皆同未闻某所某方有明有暗而此光所入独变见於窗屋之内此其难诘者一也又如木叶在林若与日月无预当其食时叶叶之影皆缺或细或大分数如之缺则俱缺还则俱还直干横枝却不如是此其难诘者二也而况月之明魄消长有时爲朏爲弦与食何异而诸木之叶独无此影又何耶此其难诘者三也余尝疑此有年矣夜来思之偶得其一盖日食必於朔月食必於朢常时月体与日不同如镜之圆独在於朢彼以圆光爲物所食故影之於叶亦如日焉朔望之余明有消长未全之明乃其正性譬如火之於薪多亦火也全者性之全亏者性之亏以食例之则非矣臆说如此未知然否并由前之疑姑识于此以俟来者
拟制一首
李全特追复彰化保康军节度使开府仪同三司京东路镇抚使依旧京东忠义诸军都统制
门下记功忘过君无终怒其臣立身扬名子欲致孝者父爰徇肯堂之请聿新告墓之荣犹有鬼神式时猷训故具官某姿函英杰识造高明愤时因衆怒以激昂提师决大义而去就涵养念累朝之赐杖策来归间关竭百战之劳纳刀自奋万人呼而枪急两河辟而玺来授钺登坛已视衮圭之贵书常作册丕昭彛鼎之勲俄?跋以失常怅幽明之遽隔猛知正朔想垂殁以有言陵岂孤恩叹自明之无益赖有传家之庆能殚报国之忠胙土分封既受功臣之誓奉先思孝必盖前人之愆悯其至情还以旧物仍改春秋之史式慰霜露之心於戏参合何归喜弓高之鼎贵山桑虽失怜平北之初心宠服涂芝报图结草可
尤揆父字说
梁溪文简尤公淳名法从也余生晩仅及识木石诸昆仲於端平间既而木石长蓬山余爲之属每会食退常与径畈独留木石喜茗坐半日饮至七八瓯平章诗文商榷今古乐甚人谓梁溪风流醖藉木石有之岁晚投闲溪上有以长邑令尹来访者语从容及旧事则知其爲直心之子直心於木石爲母弟风度甚美令尹颇似焉临别俄语我曰吾名葵而朋友呼以揆父未得闻其说愿有请余曰乡日者葵也鸿烈解尝言之葵者揆也郑康成於采菽笺之微而有尊物莫贵焉以道揆物学莫难焉仕则慕君学必乡道此士君子之事也闻君来此邑以才名选劳心於民事揆事必以理无负於家学矣积岁月之勤遡梯级而上进倾心以尽忠退揆事以尽职使上不负天子下不负所学则诗人所谓乐只君子天子葵之乐只君子福禄膍之君其有焉勉哉毋怠
二损箴
触物而怒非性所无爲怒所使则心爲奴能无固佳欲无乌可以渠怒渠无我怒我怒而及我其伤必多是之谓忿有毒如刀我能自持则有宾主不迁者顔实圣所许易爲此训但曰惩之万古之病一字之医惩之如何以损爲益能如是惩无愧於易
可欲之欲字不从心爲心之害惟慾最深根阳根隂固有人理违者癯之迷则误矣三戒之一严於方刚能损而窒则仁之方矧是沈绵屡作屡止不早惩之身其余几病爲良药此语最奇药而不悟是则终迷我爲此箴以劝以戒古佛有言生死事大
迁老画赞
去五峯住住五峯去空山饭半盂古寺香一炷不问即心非心莫管有句无句蒙头破衲老诵经此是残年受用处
幽化渊画赞
把数珠放初柄败衲枯藤古松幽径但知靠实修行不用谈心说性长年窗下一函经清晓佛前数声磬
上丞相劄
某日僭紊钧严以封事副笺率易呈渎非敢出位嗫嚅忱以浅学虚谈欲尘信史其於事体颇有关繋实区区爱助之忠也近者又得其所上钦翘一书与所谓十说者未免再摘其最甚者以告且其十说之中无非常谈第一段谓之正天行数乃其异论之本也其言曰左旋称天左行西转过周一度右旋称天左行西转只是一周又曰儒家历家不明道以正经不按经以正历谓考四仲齐七政爲不足法舍本逐末至称天行每日只是一周某不知其所指儒家爲谁也按考灵耀之注曰天左行一日一夜一周天一周天之外更行一度孔颖达已引之而疏月令矣其言明白如此既曰一周天之外更行一度非黄校勘所谓西转过周一度者乎孔颖达亦儒家何尝以天行每日只是一周耶况四仲之中星七政之往来诸家经解考订甚详场屋亦以发策何尝以爲不足法哉此其不学虚言一也又其所上之书有曰测验者所以候在天自然之象算造者所以立在人使然之法象者道之所以见法者术之所从生某又不知其所谓法象道术者何也张衡造浑仪置之密室使灵台观天者候星辰出入以应之是造法也亦观象也况诸史历志皆有求中星法求日月五星行度法算造者何尝不测验测验者何尝不算造以彼爲术以此爲道不知其何以别之此其不学虚言二也况文公尝曰天行过一度某自看得如此後来得礼记说暗与之合此汤泳所录也文公既曰礼记说有之而彼谓儒家历家皆未之知将谁欺乎由是而观非惟不见诸经疏解亦未尝读文公语录也又何以知文公之学乎置之史馆已爲非据又欲秉笔以志天文窃以是僭爲朝廷惜也不避谴呵与之辨析敢望特霁崇威俯赐钧覧
横渠晦翁所说
正蒙
地纯隂凝聚於中天浮阳转旋於外此天地之常体也常星不动纯繋乎天与浮阳运旋而不穷者也日月五星逆天而行并乎地者也地在气中虽顺天左旋其所系辰象随之稍迟则反移徙而右尔间有缓速不齐者七政之性殊也月隂精反乎阳者也故其右行最速日阳精然其质本隂故其右行虽缓亦不纯繋乎天如常星不动金水附日前后进退而行者其理精深存乎物感可知矣鎭星类地然根本五行虽其行最缓亦不纯系乎地也大者亦隂质爲阳萃焉然其气比日而微故其迟倍日惟木乃岁一盛衰故岁历一辰辰者日月一交之次有岁之象也【参两篇】
此段言日月右行甚明
凡圆转之物动必有机既谓之机则动非自外也古今谓天左旋此直至粗之论尔不考日月出没常星昏晓之变愚谓在天而运者惟七曜而已常星所以爲昼夜者直以地气乘机左旋於中故使恒星河汉因【一作回】北爲南日月因天隐见太虚无体则无以验其迁动於外也【参两篇】
此段言天非左旋乃地左旋所以常星河汉回北爲南其说近於盖天即未尝以日月五星非右转也故曰运者惟七曜而已
天左旋处其中者顺之少迟则反右矣【参两篇】
?此一章承前章之下所谓处其中者指地言非指日月五星也
朱文公语录
正蒙中地纯隂天浮阳一段说日月五星甚密【李闳祖录】此段本言右行朱文公以爲甚密则未尝不是之也
先生曰窃恐所谓日月右转者不是如此天行至健一日一夜一周天必差过一度日一日一夜周恰好月却不及十三度有奇只是天行极速日稍迟一度月又迟十三度有奇耳因举陈元滂云只似在圆地上走一人过急一步一人差不及一度又一人甚缓差数步也【廖德明录】
此言窃恐则非定论
义刚归有日先生曰公这数日也莫要闲义刚言伯靖在此数日因与之理会天度问伯靖之说如何义刚言伯靖以爲天是一日一周日则不及一度非天过一度也先生曰此说不是若以爲天是一日一周则四时中星如何解不同更是如此则日日一般却如何记岁把甚麽时节做定限若以爲天不过而日不及一度则?来趱去将次午时便打三更矣【黄义刚录】
此数语乃辩伯靖所言之非今史馆书援以为证
程子言曰升降於万里是言黄赤道之间相去三万里天日月星皆是左旋只有迟速天行较急一日一夜绕地一周三百六十五度四分度之一而又进过一度日行稍迟一日一夜绕地恰一周而於天为退一度至一年方与天相值在恰好处是谓一年一周天月行又迟一日一夜绕地不能匝而於天常退十三度十九分度之七至二十九日半强却与天相值恰好处是谓一月一周天【周谟録】
程子所言升降三万里乃是郑康成南戴日下一万五千里之说今语录以为黄赤道之间恐门人误记也但此言月行一日一夜绕地不能匝今史馆书以为月亦一日绕地一周
黄校勘正天行日行月行度数
正天行度数一
【左旋称天左行西转过周一度右旋称天左行西转只是一周】
易曰天行健不知何如其行健也按今秋分戌初斗宿二十度午中南见午而未未而申申而酉则西没矣自西而北自北而东自东而南至次夜昏时戌初斗宿二十一度午中南见又次夜昏时戌初斗宿二十二度午中南见每天行一周再过一度是一日之健也天行二十九周半再过二十九度半是一月之健也天行九十一周又过九十一度三十一分二厘半是一季之健也至於三百六十五周又过三百六十五度二十五分差劣则足二十四气而成岁矣儒家历家不明道以正经不按经以正历反谓考四仲齐七政爲不足法舍本逐末至称天行每日只是一周不知每日中星何爲得过一度每月中星何爲得过二十九度半每季中星何爲得过九十一度三十一分二厘半至越四季则过三百六十五度二十五分少亏每日过一度处即造化所以成岁功者昔朱熹学者谓天西行一周熹曰不然若以爲天每日只西行一周则四时中星日日皆然何以纪岁此天行度数不容不正一也
正日行日在度数二
【左旋称日左行西转一周右旋称日右行东转一度】
按今秋分日出卯正一刻初历辰已至午中二十五刻以中表影验之午中正到中表过午未申至酉中二十五刻日没入夜酉戌亥至子中二十五刻夜半过子丑寅卯二十五刻日又东升是一刻日行三度半十分度之一又百分度之五分二厘半百刻日行三百六十五度二十五分少亏今日午时正中表影至子中无分毫欠剩次日午时正中表影至子中亦然以至无日不凖洪范称日行则有冬有夏冬昼短夜永夏昼永夜短时有冬夏刻无余欠此日行之度也天一昼夜行三百六十六度二十五分日一昼夜行三百六十五度二十五分每日天行健一度日在次度次日天行又健一度日又在次度以刻论之一刻在一分百刻在百分共成一度礼称冬至日在牵牛夏至日在东井春分在娄秋分在奎记称孟春日在营室仲奎季胃孟夏日在毕仲井季柳孟秋日在翼仲角季房孟冬日在尾仲斗季婺女此日在之度也然当在某宿几度与不当在某宿几度今之在昔之不在昔之在今之不在如尧典四仲中星今皆後二十四度如月令孟春日在营室今不在营室孟秋日在翼仲角季房当时已差记月令者莫觉其非臣所经当以道正历当以经正也考之历经称日行某宿几度乃日在某宿几度以在爲行是爲失之此日行日在不容不正二也
正月行月离度数三
【左旋称月左行西转较之一周不及天行十三度日行行十二度十九分度之七右旋称月右行东转十三度十九分度之七】
按仲秋初一夜昏时戌初当斗宿五度到中表其日日月合朔於昼午初一刻翼宿七度内其时合朔日在日中合朔後月每一刻行三度五十一分八厘八毫一杪五忽又一忽之七分八半至戌初已过二十九刻月已离到翼宿十二度自初一戌初至初二日戌初足一日计百刻月行三百五十一度八十八分一厘五毫七杪八忽半每日共不及天十三度十九分度之七其时斗宿六度到中表月已离到轸八度至初三昏时斗宿八度到中表月已离到角宿三度以次离到後月初一乃离一周又二十九度半则再合朔在轸宿十七度凡自东而西即月行之度自西而东即月离之度一刻离十三分有奇百刻离十三度有奇洪范言月之行则有冬夏周礼称春分月上弦於东井下弦於牵牛秋分月上弦於牵牛下弦於东井此月行之度也洪范言星有好风星有好雨月之从星则以风雨故月离于毕而滂沱月离于箕而扬沙此月离之度也後之历家称月行十三度十九分七乃月离十三度十九分七以离爲行是爲失之此月行月离度数不容不正三也
此校勘黄兄所进十说之三也余向在番尝以封事辨之已见前集又有庙堂一书偶得之败箧并取而录之恐异时黄说不传何以知余之所以辩者是犹讼者之两造也知我罪我付之後人吁余岂好辩哉予不得已也咸淳丁卯十月
竹溪鬳斋十一藁续集卷六

[book_title]卷七
钦定四库全书
竹溪鬳斋十一藁续集卷七
宋　林希逸　撰
少作
金天移文
【时友人以丧偶自号在家僧戏作赠之嘉定庚辰】
金天宝界竺岭玄云飞轮驰骑曰我访闻有人下土口业云云期申峻约爰勒移文夫空桑孤特之流超尘迈俗之相脱苦海以冥捜小人寰而遐想此固人间希有上士也至如色界沈昏爱河汩处投之埃氛昧此宾主虫窠蚁穴之中蜂雄蝶雌之侣迷以执迷谁谓荼苦下愚之常我所不数其或身被绚华心厌尘浊乃求道於玄微知用心乎寥廓悼世网之莫逃具禅心之先觉有若宋人谢康乐者我西竺所谓在家菩萨也亦其神超识到烛道所在不沈於己昏不溺於可爱虽非妙达於根株是亦粗得乎三昧若是者亦足尚矣今有海滨俗士陈某者窃其名而强自号曾不逾时迹与心背破玄门之规犯前修之戒惟口是而心非故前贞而後败盖其始也燕孤无偶鸾只不双粲虽不哭岳实悼亡霜寒冬瓦月冷秋床情凄凄而易感哀续续以难忘於是借说空无纾悲寄意期以玄机祛此俗累昧生天之因窃在家之义诱我云月欺我松桂虽驾言於双修实撄情於秽翳然且和铅舐墨引类呼俦私相标置彼唱此酬演长句束短篇爲欺爲诞曰赜曰玄自以证身如来可同李白思归兜率何异乐天使我龙象欢传法筵瞻仰以尔尘中人能作如是想奈何凡骨难医慾流莫断飞絮不黏泥蒸沙求作饭故七情作炎五欲交起见惑温柔顿忘法喜求卿卿之欢忽如如之理於是讴歌绕梁粉黛列屋主人之心日且不足何怀贝叶书有意采莲曲当尚子平毕婚娶之年叹牧犊子雉朝飞之独犹且续宝瑟之鸣弦粲洞房之花烛昔兮同世界於浮沤今兮忘泰山而逐鹿此时此心将玄将俗嗟夫禅关既键火宅自焚重将恩爱子种此忧恼根是岂不污我缁梵辱我法门使玄猿抱惭白兔怀耻恨斯人之我欺叹迷波之易靡然诗案具存前言在耳亦乌得爲无罪也已我缘此误惩艾永刼遂勑禅关具载玄牒嗟尔後来人莫造绮语业
问云将辞
玉融子以周瑜赤壁之年困不得骋神纡思结兀兀无聊欲访童子於崆峒求神人於姑射彷徨广漠之野忽遇云将天游於涂跪而拜曰先生至人也弟子幸矣得承下风窃有所疑愿从先生质之云将曰嘻何居乎子其语我来又拜而进曰方今荃宰道明衡阶正平登良选公越有常程垂髫者习史黄觜者谈经投卢掷雉摸索姓名幸而得隽羽翼乃成走也生不逢辰命穷在斗挟傲世之愚昧适时之巧窥陈篇而不事鈎纂味前言而不工雕镂年不後人茫乎何有处穷厄而不羞爲獱獭之所笑逝将改图莫得其要宁曲肱饮水以自足乎将捷径窘步以追曲乎宁捧心以效里妇乎将娥眉以受謡诼乎宁逆旅栖栖乎将执御扬扬乎宁爲泽中雉乎将爲韝上鹰乎宁爲饮啄之鹜乎将爲浩荡之鸥乎爲鱼而透网乎抑点额乎爲鷄而吐绶乎抑断尾乎宁看跕跕之鸢乎抑友昂昂之鹤乎抑伈伈俔俔以拯穷饥之水火乎将寂寂默默以保膏肓之泉石乎宁爲唐衢之哭乎将爲孙登之啸乎宁纵湖海之豪高卧百尺楼乎将学农圃之事退守三亩园乎宁沈诗於瓢乎抑诵佳句於左丞乎宁瘗文於塚乎抑持奏牍上公车乎宁藩墙置笔爲子玉乎抑簸弄排偶以爲摩空之赋乎宁拓落爲玄效子云乎抑破碎章句以明拾芥之经乎宁从八仙饮乎将食五侯鲭乎宁饱鱼羮饭乎抑擘麒麟脯乎宁安公居乎抑寄蘧庐乎宁樵服以候麻衣乎抑櫑具以谒暴公子乎宁披羊裘以独钓乎抑坐臯比以高谈乎宁爲盐车之骥乎抑爲文绣之犠乎宁爲宋人之迷乎抑爲樗里之智乎宁坐浣花之马韀乎抑披青莲之宫锦乎宁风卢仝之两腋乎抑梦陶翁之八翼乎宁荷渊明之锄乎抑枕祖逖之戈乎宁破戴逵之琴乎抑挝祢衡之鼓乎宁抱书以随半山之驴乎抑候气以逐出关之牛乎宁餐霞饮露以求轻举乎抑尝粪舐痔以希进取乎然富贵神仙恐两误乎宁饥吟困饮以诗酒自汚乎抑熊经鸟伸以纳新吐故乎宁爲打锺义山乎抑爲曳裾邹阳乎宁爲书蠧乎将求禅悦乎宁蒙破衲以究三玄三要乎将繋芒鞋以待三熏三沐乎宁槌鹤楼翻鹉洲以快意乎抑营燕巢守蜂窠以苟活乎宁槁项黄馘以求其趣乎将抚壮弃秽而改此度乎路何识而可通身何居而可容宁爲工乎宁爲农乎岂数不终奇会有逢乎抑穷果有鬼不可送乎岂徒耸其肩以鸣不平之悲乎抑将假其喙以声太平於时乎孰从孰违何是何非帝乡不可期兮思誓墓之羲之世情祗益睡兮逝将访豹林而师希夷言未既云将掉头舞手抟髀雀跃而歌曰天浮乎地游乎百川东逝而斜河西流乎覆我载我劳我息我爲又何求乎天游起而和曰失我者竞知我者静世汩汩兮如轮我荧荧兮如镜彼大块兮何心孰爲吾之司命二仙三倡三和余亦涣然释怡然悟与之三歌而後去
孔雀赋
夫离合聚散悲欢怨怼之情非必含灵而具识者有之物亦与有焉而怀怅恨以相感者又非必有族类俦侣者也物亦我我亦物也奈何哉其相物也余往尝读鹦鹉赋戚然有得於余心及今而见斯雀也形神意趣高怀远慕怅然有异於常日故采其情而爲之赋以解之其辞曰
猗珍禽之何来粲五色之华郁擢双骹於空庭乃点首而彳亍【上音勑下音秃】角蓬松以特起尾纷葩而欲秃循堦除以数步味屡俛而不啄闯长径之肩肩【阙】四顾而疑愕虽樊笼之乍解不振迅而萧索长引吭以不鸣类欲诉於寥漠於是仆本恨人壮怀易感对斯禽而贻讶情遽集於所览谅中心之有违乃凭拊而问讯谓口噤以莫言请臆对而神应托玄嘿以【阙】听爰舒写於篇咏尔其产遐陬毓下土间洪涛越重阻三代唐虞此何处所更秦历汉哆意宕心珠崖拓郡儋象桂林重译累堠远极天南索王府之琛贡遂徵及於鱼禽惟斯名之一出故委祸而至今嗟彼巧匠胡爲肆情分雌雄而入画合姚魏以爲屏曾颜色之足眩乃晃耀乎丹青玄胡髠鬝亦以名经侏?【音摊】【天上】乃效予声又有伶人乐工夸训虫蚁对华筵之嗢【乌骨】噱【巨略】呈薄技而披靡扬青秋植翠尾腾觚爵以爲欢在予心而良耻於是公子王孙贪奇好异闻佳名而竞喜挥金帛以罗致嗟进献之有时柰斯求之无已惟蛮惟徭以货以市尔乃?巉岩而爲弋冠云日以张罝连柯结蔓以爲储胥苟一目之所暨贻碧落其焉如离俦失侣絶母弃雏怆哀鸣而谁念竟快意於锥刀之余於是委命归穷飘流万里闭以雕笼饲以粟米宁一饱之足谋怅吾生之己矣眷炎路以长怀感寒燠之殊气嗟俦匹其奈何痛天属之睽异虽五客之相从亦南北之殊类遇物感时相顾垂泪量陋质之?臊岂鳬雁之同味名虽载於陶仙曰方家之所弃何品别於盐凉又见录乎藏器曾祸福之由生恨不效雄鷄之断尾且其岭岫崎崯林薄蒙密山风海涛昼夜豗撃动扤乎林根濆沫乎崇壁山妖木魅闪屍於其巅玄猿鼯鼠嘂啸於其侧尔乃朝飞暮翔羣聚卵息求偶命子节节足足纵流落而依人亦羽衣之僊客是余固不厌於危苦而无乐於闲逸也若夫芝栭藻井之华雕朱镂碧之饰触之而惊盻之而惕物固有所宜情固有所适矧才能之何奇敢无效而素食长缔思以展转愈【阙】怀乎畴昔情靡乡而不凄况今夕之何夕陈情未既戞尔长鸣有怀余思尚托歌声歌曰寒月惨兮玄云愁叶崒崒兮虫啾啾故乡何许兮此淹留惟圣贤之羁寄兮哲智拘囚何微禽之足迷兮於天道而诟尤良委情以若命兮奈何乎休
见陈郎中【贵谊】
仁义道中提瓶挈水未有夙缘祖师门下拔楔抽钉请从今始言之似僭见则不疑虽未知际可之何如亦不厌略陈其所有窃念某滔滔碌碌怪怪奇奇虽少年不过作俗下文章而此心非止随人後选举自解芃兰之佩即贪贝叶之书然得禅关而不谈禅好佛书而不事佛尝谓佛虽诞而天下不知其所以禅虽高而天下不知其所高必见者自见而闻者自闻则非其所非而是其所是且形骸内也而佛以爲外食色性也而佛以爲邪以乾坤之德生生而湼盘之功灭灭有如此者谓之何哉盖百王之用穷而仲尼生六经之力微而释氏作仲尼以庄说而释氏以矫说仲尼化善人而释氏化恶人即其扶持诱掖之心推以恢诡谲怪之论?祓禳禬岂爲我辈设邪果报受持正与俗人言也其书固至矣尽矣不可有加矣其心亦愚之侮之而一切诳之佛之至意则无愧於孟子舆佛之不恭则有甚於柳下惠然人知佛出於秦汉之下而愚谓佛始於羲黄以前惟精之道何心退藏之密何地独当时存而未显故圣人秘以不言盖帝王之世虽不容妖幻之谈而天地之间实难去清虚之说况南华之三十卷即大藏之六百函轮回化後之鼠肝死生梦中之蝴蝶一十六观晓然止水之鲵盘千百万身何异南溟之鲲化如斯原委不尽机关尝於中夜舞手蹈足而得之未肯向人倾肝露胆而论也兹盖伏遇某官性根福慧识本圆明具脑门眼而读书吐广长舌而论道藏万卷於椰子悟一见於桃花蹔领使軿人谓西江之口吸少留郎省我知大地之手擎某纵迹虽遥皈依惟久自谓岭南之邑子肯爲城东之老婆横锡而来投机则住禅家相见以佛法何求蟠木之容此老未免有乡情岂弃浮萍之迹我闻如是於意云何
见林郎中【岊】
浪次山之迹居怀野鹤之心顾伯乐而鸣犹窃骅驑之志谓蟠木轮囷傥归题品则箪食瓢饮又有依归爲此而来麾之则去伏念某赋材有限属兴无涯神散意散居然散人学穷行穷厄於穷鬼虽少年亦随人後科举然生平耻作俗下文章怪怪奇奇萧萧索索哦诗尽夜伴四壁之虫吟得句空山疑一身之羽化第苦饥肠之煎迫莫能饱意於讨论雕虫之技未除妨人岁月盟鸥之约莫遂入梦林泉所以心迹俱违形神交诮虽读书二十年矣回视欿然便逢时万户侯哉自知明甚徒以斗升之计庶几铅椠之功然文辞既非场屋之章程而言语又有渔樵之气象顾自笑齐门之鼓瑟人徒惜伯牙之鼓琴方将效西子之颦又恐失邯郸之步飘零爲客空怀李白之飞扬涕泗交颐终悼昌黎之变化谁肯顾於盐车之下疑遂沉於涸辙之中兹盖伏遇某官学擅儒宗文名天下书藏富於椰大笔久梦於花生时辈标题好云破月来之句家传苗裔追影斜水浅之诗满城士夫而独有接後进之名当世英才孰不在弟子之列遂令疲薾亦起觊觎虽退量已分其於自视何如然今有仁人育之成材亦可一丝一粟我其杓之人邪三沐三熏则在鑪之间耳重念某世家藜藿门地氷霜窃尝比数於卿大夫见辱纪名於大手笔宗固殊於南杜念傥及於西华推而内之沟中岂不动匹夫之念引而置之门下若以爲俗客则非
代怀安林丞上杨安抚【诚斋子】
具位某谨熏沐裁书百拜献於某官阁下曰韩退之有言曰王公不借誉於布衣则无以广其名士不借势於王公则无以成其志愚曰不然此特其凡者尔若夫英雄豪杰之士又岂轻誉於人而借其势哉孟尝之门三千珠履识者不贵其客曰吾宁见简亢无所交接之李膺无宁见填门食客之公子何者骅驑顾伯乐而鸣也塡门之士鷄鸣者与焉狗盗者与焉彼虽简亢一登龙门非郭林宗则荀慈明矣某无闻之人也名叨於计簿而不上於太常之版籍厠於金闺而未脱乎奔走之吏伈伈俔俔於百僚之底蝇营狗苟於俦人之後视之若愚即之若庸亦孰知其胷中之有以也然某艾轩之裔也所读者艾轩之书所守者艾轩之道亦尝肩下僚於州县之间尾谈客於公卿之箔旅然而进旅然而退未尝苟有求知之念盖孟尝李膺之说有以锢其中也习闻前辈惟曰江之西有诚斋先生者其时与艾轩相先後而名过之某窃求其书而味其道尝曰生世何用早我已後此翁而竟不得俎豆於其门良可恨矣二十年又歛衽於公之盛名自南而来者曰龙驹也自北而来者曰凤雏也某闻其风而悦之每曰一代不数人百年能几见第惟鵰鷃低昂悬隔宇宙李星莫覩韩斗镇明守次家居惊闻邸报荷锄而知名者则曰福星照吾闽矣戴笔而知名者则曰南斗避文星矣某引臂欢呼顾朋俦而起舞私曰生平所愿识者一人耳谁啓其逢与名邑佐且密迩於耳目之前岂非木生於匠石之园璞入於卞和之肆乎及瓜朅来种竹己久虽尝屡至大府瞻望阶符而卑栖下僚谁复比数窃自谓曰荆山之璞凡夫失之则人不以爲毁誉而卞和不之眙则百年块石矣南岗之干庸工委之则人不以爲轻重而匠石不之度则终身凡木矣夫以下寮而过求干进固其罪也然与其见斥於自炫无宁委心於自嘿与其见诛於自进无宁絶意於自退进而自炫知与不知犹未判也纵令不知则曰不遇徒然自嘿则甘尘埃而分泥滓矣且使某而在远郛则己而在下邑则已麾幢节钺朝趋夕承而不蒙一顾眄之异他日明眼之士相遇於江湖必曰杨公在闽子师之云乎事之云乎仆将曰事之矣事之何如则仆将何辞以对彼必曰诚斋艾轩以道相高於南北子爲艾轩之末裔而不见录於诚斋之嫡孙子絶长者乎长者絶子乎某爲此惧故直然不顾犯严於斧鑕之下以待诛斥若曰爲邑贰於斯而求媚於上人以借势则非也辄采民謡以歌以颂列爲十章具于右幅又欲道其所以来之意不觉喋喋
十诗
止戈堂外戟森森画鼓无声昼漏沈好是风流贤太守空斋一片读书心
先生旧把钓鱼竿弄月云涛手本闲只爲春风藏不得却来摇笔对三山
千载斯文关洛翁祠堂新辟焕儒宫司南又是杨夫子管取闽中胜洛中
一样新缝战士衣指麾貔虎上旌旗太平侍从资文武肯向春风卧鼓鼙
一昨潢池波浪惊将军随手卷红旌碧油幢下诗书帅真个胷中万甲兵
听得溪边撃壤声年来官府是昇平吏呼不到韩卢卧整理犂锄待雨耕
春雨来看一派河却愁无地着恩波东风剩与栽杨柳留作甘棠去後歌
篇篇浑不费安排霁月光风自满怀岭海声名谁得似一家句法老诚斋
元戎根柢是公平玉肺冰肠彻底清一点吏奸无隐处逢人个个说神明
一持使节两持麾五岭依然双鹤归见说只今杨子宅庭容旋马地生衣
纪异诗【幷序　嘉定十二年寓城中作】
岁己卯亢旱乃二月下弦之三日赤舌之祟自城东而来延连一夕熇灼不可向听自止天明焰絶乃有破屋数椽屹然灰烬中问之则洒扫衢巷一贫妪也家无半升粟惟周身一具火方炽以此祝于天而获免骇乎异哉是乌可无传也遂赋云
城中醮龙龙苦蛰城门夜开八人入粤从东关煽喊呀飞烟卷作半空霞祝融熛怒咋齿牙彤幢绦斾纷要遮扶桑剥落喧撑义两岸炮焦几百家当时诸校阵阵来传呼数里声如雷州官令严兵官急斤斧鑱锄勾绠集其奈枯河无渖汁炎曹横恣玄冥讋天虽有涙不敢泣千人万人瞠眼立扑之愈张听自戢就中那得十数椽败壁穿穴檐瓦悬四围灰烬渠岿然邻人惊怪一郡传扫街老妪今几年只身穷独头如绵家无一孔破絮纒只余一棺候弃捐以此吁天天见怜幽明之理岂眇绵天在屋头非虚言陆浑山火虽富妍无所劝戒何足编惜渠不遇昌黎仙
朱典卿和章有结茅孤青之语戱爲古风以絶之【孤青艾轩拟小筑处也】
盥手捧诗神索索高怀细把重抽绎冥心不觉有鬼知消息漏传到姑射个中昨夜有使来梦魂暗引飞双腋楼高百尺锦户开中有一人犹岸帻低头未敢问起居自言我是壶仙客紫薇花下引笑归世缘已谢来兹宅虽然旧隐也未忘离宫尚浸孤青碧侧聆有客身姓朱结茅凖拟欺泉石山神火急报此间移文便已回飞驿冯夷奏记奉指挥严兵锁断青松壁公爲诗案有引连归到人间凭解释云渠姓字在天衢捡点不上幽人籍明年已着瑞鹤袍浪言谁与飞鳬舄便令勲业了鼎彛也莫迂我云山迹宇宙如今况未清经纶不任伊谁责更是蓬莱有新禁岩扃不许金?惜诗词固然多孟浪此事也须先禁格划然惊觉汗满身捉笔书之窗已白诗君从此莫戱谈恐有鬼神重听得
送王少逸还乡【己卯同出冬先归】
点点琼花上旅衣还乡心壮任寒欺飘零爲客看归客记忆来时惜去时家书一半凭君说客里三千尽梦随握手桥门重约在芒鞋莫便厌奔驰
中秋後三日寄吴景朔
离鸿影断中秋月病鹤心愁薄暮云爲语白莲同社友得君书後愈思君
寄橘与吴景朔
碧云愁望夕阳西好景无因与啜醨霜雨满林黄欲尽愧君书後不多题
病中送丘升叔复入广【是岁同自临安归】
出岭相逢话上京归鞍齐卸独南征风摇五两南州去月傍孤灯病客惊莫倚能诗心便纵大须力学眼还明无因别後知分寸得趣深时远寄声
羡子论文见解深无端聚散苦难禁虽然後会刚期我忽漫离筵已着心穷杀昌黎缘怪怪谁怜子美独涔涔寒梅鬬雪看何处还忆花前抱病吟
游孤青作
野水茫茫去渔歌远远听醉酣觞大白乘兴棹孤青明月长如此浮云不暂停拜经遗趾在谁与拾残萤
读史
有人读史不读经史在目前经杳冥有人读经不读史经有道腴史泥滓我云经史无异同八窗八面俱玲珑经爲律兮史爲案古来已断与未断是贤是圣何世无贤圣身全此身散既息而消消又息便是先天後天易何祸非福吉非凶何成非毁始非终西麟絶笔汉纪凤晋马食曹江化龙千龄万载事不尽縂是禅机与道锋乃知龎眉太史有眼目一家自作新机轴至今史法有凭?残书断纪收成束拘儒足足笑杀人白头苦向河汾续
秋日凤凰台即事
凤凰台着名以李翰林一诗也余思翰林题诗时台必不尔白鹭洲问之故老指点固无定所而三山则於此台望己不见乃远落於前江之尾若当时果尔则诗辞不应如此模写也谩刋正之以俟好古者
三山远落穷江尾一水横过接石头兰棹几双船细细芦场无数屋浮浮断云归去商量雨黄叶飞来问讯秋縂爲登临能作兴若爲陈迹替人愁
王日起谋请乐轩先生主席其乡隐山堂喜以诗赠之
场屋时文百态新六经门户冷如冰江湖有客奔驰倦来问诗书向上层
论文欵欵细留心一点尘埃也不禁爲语隐山同社友读书根本是胷襟
相逢刮眼试金箆直下承当是嫡儿长恨马驹天下少汝今分骨我分皮
刘躔甫许以古诗集见假而竟不至代书促之
好书千束且万束前身後身读不足刘郎好古喜收诗一篇半篇惜如玉知君此性人所希旁人浪指爲书痴旁人肉眼君似月好句何从向渠说相逢剑客心相许青萍莫惜当筵舞
七月二十三日奉寄濑溪书堂吴景朔因讯旧游
闻向秋山苦读书吟中还解忆人无强颜爲客心何在忍病哦诗骨正癯明月青山追昨梦去年今日下姑苏长桥一带关心否问讯高阳旧酒徒
独夜偶成回文
身随影立孤灯暝杖倚人行独月明新得病形成瘦鹤乱添愁思惹飞萤
长门怨回文
伤情暗断恩和爱擦泪空添怨与愁霜透衣寒轻卷?月移窗去罢吹箫
竹溪鬳斋十一藁续集卷七

[book_title]卷八
[集部,别集类,南宋建炎至德佑,竹溪鬳斋十一藁续集]
钦定四库全书
竹溪鬳斋十一藁续集卷八
宋　林希逸　撰
少作
春秋义
【兴化军秋补都魁】
三卜何以礼四卜何以非曰求吉之道三禘尝不卜郊何以小
礼有可止而不止者君子有以知其心之僭礼有不用而或用者君子有以知其心之疑甚矣人心之不能自秘也率然一卜而君子乃得以推原其疑僭之所由则是心所存人焉廋哉吾於僖公见之矣夫卜亦有礼也简之则失於慢繁之则失於渎一再之未止惧其简也至三而不止则渎矣僖公之於卜可止而不止岂非其心之急於僭欤夫卜则有疑也习常则自信求异则自危褅尝之不卜安其常也非其所祀则危矣僖公之於卜不用而或用岂非其心之怀於疑欤春秋王政衰微僖公将以诸侯而僭天子之事其心虽急而又疑焉迹僖公之事求僖公之心是知法制之不足畏而犹惧神明之不可欺也公羊於僖三十一年传云云自图书演於圣人而天下有卜筮之事卜筮之道成变化而行鬼神也盖理隐於太虚而寓於神明太虚之理隐於人心而神明之道显於天下斋明盛服以承祭祀谁不知神明之可敬知神明之可敬则知神明之可信人心不能无疑而求信於神明此卜之所由兴也故凡卜不可渎而卜必有疑我之怀也将以求之神也始之从违犹未容己故必谆谆而再告之再告之从违而又审之则吉凶断矣是岂容更渎者哉曲礼所谓卜筮不过三者此也然我之自信也可以质之神也心之对越自已无愧尚何必喋喋而叩之既叩之是非而听之则必非安矣是岂为无疑者哉此鬬亷所谓不疑何卜者此也僖公之心何心也僖公之时何时也名分不存纪纲不正王章之不能以自用征伐礼乐其权同出二百四十二年之诸侯犹有以征伐自用者大柄既移其如礼何此欲僭之心所以勃勃不能自遏也僖公之卜何卜也僖公之祀何祀也典章虽乱法制虽亡王法虽不足以为惧公议虽不足以为畏而帝鉴昭明不可欺罔八十六年之祖宗未闻以郊礼自用者此日虽僭其谓天何此自疑之心所以昧昧而不能专决也僭有所不可僭疑其所不必疑既卜而渎甚矣僖公之不思也吾尝求古之卜矣易有再三凟者矣太玄有三经三纬者矣未闻有过是者盖祀神之礼不可以简也亦不可以繁也简之罪则慢神慢神为不敬繁之罪则渎神渎神亦不敬夫敬礼之本也曾为祀神而可不敬哉再卜而未己知神之不可慢也三卜之不敢过知神之不可渎也求吉之道止於是矣公羊据古以明今而断之以曰之一辞所以着僖公之急心也僖公之急僭也道非所知也礼非所知也再三而不己犹庶几苍苍之或从不知神不可诬天不可欺四卜而不从上天之神明可见矣故曰事有可止而不止君子有以知其心之僭吾尝求鲁之祀矣前乎此者有禘尝矣後乎此者亦有禘尝矣而未闻有卜之者盖凡人之情於其常者安之於其异者危之心之安则自信自信何卜心之危则自疑不卜何决故未卜者疑之端也曾谓卜而无疑哉禘尝之不卜知其心之危也考鲁之祀尽於此矣公羊由前以证後而设禘尝之问所以察僖公之疑心也僖公之疑宜也禘所可用也尝所可用也僭礼而为郊恐神之或我吐是知王法不足威明鉴有可畏自僭而自疑人心之神明可见矣故曰事有不用而或用者君子有以知其心之疑经着其非而传发其义非惟有以察僖公之心而天人之道亦尽於此矣夫天有神明而人心亦有神明隐显虽殊而理实相因不能以间断僖公之不畏其心而畏天不卜于心而卜於天疑其不可而後卜卜之不从而後已是知天之神明而不知心之神明也夫人心本明昏之者有所惑也僖公之昏惑於僭矣僖公之疑觉之机也不知自觉而又愈渎焉僖公其有蓬之心也夫然公之在位犹一二年而终不言此者非王可畏而天可畏也嗣是而後有五卜者矣有用郊者矣卜而至於五渎愈甚也其欲僭之心愈急於僖公矣不卜而用惧不从也其疑之之心盖有惩於僖公矣僖公萌於前而子孙成於後周公其衰矣虽然四卜固非也使鲁而三卜则得礼欤吁传之言论常事也礼有之天子不卜郊当郊则不卜矣非所当祀而祀何取其得礼也哉禘固不卜也在鲁而行禘所宜用欤吁传之言失其义也礼有之禘者禘其帝之所自出非天子则不宜禘矣非所当用而用何取其不卜也哉学者又当详传之论而求传之失
第二道
名有公万世之所重者圣人之书法辞有出一时之所乐者圣人之述史此春秋之作所以辞严而事信也夫孰不名也而於季友曰季子一字之褒称万世之贵重
[集部,别集类,南宋建炎至德佑,竹溪鬳斋十一藁续集,卷八]圣人之书法宜不苟也夫孰不归也而於季子乃曰来归民望之所属一时之喜辞圣人之述史宜不易也贵名褒於夫子而喜辞称於国人季子其贤矣哉谷梁於闵公元年传曰其曰季子贵之也其曰来归喜之也意或如此夫经作於圣人固将以垂法也然其事其辞圣人亦因旧史以成文特加刋削耳文存而义自见圣人无容心也且夫名也者圣人之所重书爵书人曰名曰字圣人固不以轻假人一字之华衮不以加非义之人一言之斧钺不以及知礼之士此书法所以甚严而甚重也然其事则国史之所述其会其盟曰与曰及圣人岂得以私生义非弑而曰弑则以为诛心之法或与而不与则以为文实之异此辞义所以愈穷而愈远也夫春秋正名也亦述事也正名之不当固不足以为训述事之不信亦何以为经此季子之称所以垂万世之褒而来归之义所以着一时之喜也夫季子何如人也知国之将乱先之五年假辞而出季子知几矣知宗国之不可忘嗣君新立翻然而归季子知义矣鲁之国以季子轻以季子重鲁之君以季子安以季子危圣人之贵贵此者也国人之喜喜此者也圣人则曰季为宗臣也可以去则去而不留可以归则归而不怨卒能扶持国祚平定患难宗国不亡伊谁之力名所当归圣人安得而靳之国人则曰季为贤臣也昔其去我我何望矣今其归我我获依矣来矣我喜去矣我悲辞之所称圣人亦乌得而没之名为季子简册着荣着荣非圣人之所贵万世之所贵也来归之称如爱如慕非圣人之所喜一时之所喜也万世之所贵书法所以甚严一时之喜述史所不容冺其辞如此岂不为严其事如此岂不为信此春秋之所以无异说也嗟夫季子何以得此哉曾顔荀孟之流则以子称此名不轻予也而季子得於圣人周公之东留则西人欲其?此情不易得也而季子得於一国季子信贤矣然则春秋外此有之乎曰有天王使季子来聘齐人来归子叔姬辞同而旨异
第三道
礼有不同意亦随异甚矣礼之不苟制也知其礼而不知其意非知礼也夫备物有仪谓之享燕乐相欢谓之宴仪必有节欢必相亲此之训示所以不同也知燕享之异名又知宴享之异意始可与言礼矣左氏於成公十二年之传着却至曰享以训共俭宴以示慈惠其义如此夫礼作於唐虞三代而着於六经愚尝於六经求礼矣虞氏养老以燕周享公侯有三享再享昌歜白黑形盐物备之享也厌厌夜饮不醉无归湛乐之燕也嘉宾之交际一也而礼有不同古人岂无意哉夫享以仪观而燕以情亲备物而陈登杀有数使之视而知共盈而不饮乾而不食使之视而知俭此享之所训也献酬之交错尊卑之忘分非慈而何俎豆之所交?羞之所逮非惠而何此宴之所示也享不徒享而必有训焉宴不徒宴而必有示焉则唐虞三代之圣人所以制礼者莫不有深意也春秋之世礼已亡矣荆楚何邦礼不及焉却至聘楚而陈之左氏作传而着之使礼意不亡於後世者二子之功也愚尝因是而求春秋之士其所以知礼者非一甯子之於卫知享食之观威仪叔孙穆子之於晋知饫尝之亲和同是皆讲求礼意不徒言者也虽然朋酒斯享曰杀羔羊享亦有示也鹿鸣宾燕讲道修政宴亦有训也是不可以不备论
策
分野
银河着象横首尾以经天水脉沿山顺高卑而流地星视河而分面势地由水以别隂阳此天文分野之所由辨也抑尝深考其来粤自圆明布位历象有司盖造化之机寓乎其喙言星则必言分传记所传虽自尧封阏伯於商丘使主辰然分野之说必非昉乎是矣自是厥後周有保章氏汉有孟坚地理志其详则蔡邕之月令其纎悉毫末则陈卓之州郡躔次是固其传历历可考也然竟莫遡其所由将无所据耶则员穹辰位犹人间也地之凝也固少天之覆也固宏拟之而议亦必有故是何吴东南而位星纪星纪东北也周土中而位鹑火鹑火南正也晋北赵亦北而或西正或东南郑中宋亦中而或东南或东正负海之齐而居元枵之北西戎之秦而在鹑首之维乾维不可以为鲁卫而为鲁卫巽维不可以为荆楚而为荆楚十有二次而仅一燕可言何以为据也将以为诬耶则荧惑之入其分崔浩以姚兴为必亡太白经其方傅奕以秦王为得位星孛大辰光芒及汉则鲁梓定四国之灾玄枵失次祸行其冲则禆竈指鸟帑之恶仰观俯察其验若神何以为诬也欲据之莫据之欲诬之莫诬之果何以为定论其分封之始断诸岁星之所位乎其南北之陆指日行以为次乎吁古之人其如有所至矣有以天河断两戒者至矣尽矣不可以有加矣且天犹卵也经星之次环其四周银河之所界者半其余则天市太微布列焉故二十八舍其附於河者三之二矣沿之河以分其势稽之紫宫以定其余井井乎其条秩秩乎其次况夫广轮之数虽若散漫而天倾西北地不满东南则上下流之势自可考也江源河源截为二纪则南北之疆又不容紊也是故秦虽西而位坤维之鹑首云汉之升两戒之道也吴虽东南而位艮维之星纪云汉之降两戒之终也燕穷北纪之曲故以末????之析木为燕晋赵河隂之国故以上流之参昴为晋赵接紫微者为中州则卫非在西北也连太微者位纯阳则楚非居东南矣降娄玄枵与山河首尾相远非中州负海之齐鲁乎鹑火离正上接黄帝之祗非寒燠所均之伊洛乎寿星在天门之内则近畿者郑也何有於巽维大火布明堂之和则中州者宋也何有於东正盖以星河之流起於井终於箕则南者反北北者反南矣又自是而分内外则一彼一此皆有定论无复顾其方维四正也他人之见执方位而言一行之见反方位而言他人之见胶柱之瑟也一行之见脱囊之锥也传上世之微妙破万古之昏迷虽隶首复生无能易斯言愚故曰银河着象横首尾以经天水脉沿山顺高卑而流地星视河而分面势地由水以别隂阳此诚要谈至论也虽然一行之意盖亦得於两戒夫山川之论马融三条康成四列其分其合脉络不通疆理犹胶何以言星分惟一行也断以南江北河而为两纪又以胡门越门而定两戒於是引之以合银河折之以论上下宜乎了然易明也呜呼两戒之论亦非强为臆说禹贡之言山也错综不一焉而南北曰导者二虽非言戒孰谓戒参之理而得其当稽之经而知其源故敢确然以复师问
离骚
闻之师曰不知诗之旨趣无以知骚之风骨不知诗之蹊径无以知骚之门户诗者骚之宗而骚者诗之异名也盖乾坤之宫商而寓以诗人之喙其写情寄兴多出於元冥罔象之中而言语血脉有不可以文字格律求者自夫诗派不传文习益胜辞尚於浮靡而不务於真实言出於口耳而不根於肝鬲流荡於风云月露之形祖袭於四六红白之体三百篇之义尚以章句训诂求之而况骚乎故夫天问近诬九歌似怪宓妃娀女非典谟所谈崑仑元圃非经义所载求於笔舌而不索於性情无怪乎昧真而失实也其或好名之士以文相高指瑕前辈轻议古人至又有援笔而为广骚反骚辨骚悼骚之辞者悲夫原之不遇也原宗臣也楚宗国也其爱君则鸱鴞也其伤谗则巷伯也怀黍离靡靡之忧有柏舟悄悄之念遭诗人之所遭怀诗人之所怀放言遣辞写心寄意非惟以鸣一身之忧亦以鸣宗国之恨非惟以鸣一身之不平亦以鸣吾国之不幸荃化为茅则惜芳草之为此艾也偭绳墨以改错则又不忍为此态也鸷鸟不羣蛾眉衆嫉余固知蹇蹇之为害而不能舍也故行吟非怨而人以为怨被髪非狂而人以为狂出处进退既律以圣贤之规矩而言语文辞又不免後人之指摘悲夫原之不遇也盖尝以诗求之静言思之不能奋飞非变风之辞乎原之所谓怀椒糈召巫咸者其萌芽於此也夫内怀忧愤情不自逹驾言出游以写我忧而寄情於无何有之地此诗人之逸兴也何有於谲怪夫遭穷遇厄岁月易暮怀疑蓄恨委命於天而欲求讯於冥漠之内此诗人之真情也何有於虚诞且其驱飞亷指望舒兴言扶桑属意沅浦其兴若远矣而终篇乃有反乎故都之怀则其所以若谲若怪者子虚乌有之谈耳非真有涉於神仙之迹且其要灵氛召太卜属辞拂策驾意卜居其事若信矣而终篇乃有龟筴不能事之语则其所以若虚若诞者假辞设问之类耳非真有涉於鬼神之事演而伸之触而长之则其所谓浇羿姚娀驱云役神者皆诗人之寄兴者也反於吾心苟有得於诗之遗味则当於此一唱而三叹矣又何暇议其曰经曰传也哉三百篇之诗出於小夫贱隶者不少而皆以经目之系辞之文古之大传也而槩以易经列之离骚之曰经九歌而下之曰传又何足论也故夫求骚以文者不若求之以诗求骚以义者不若求之以情以文求骚则得骚之门户晁补之新序有曰离骚既作诗虽亡而不亡此知骚者而昔人之读骚至有以焚香者以痛饮者是岂可与浅浅者道哉故尝谓三闾忧愤之辞当与杜子美论不当与扬雄贾谊论二十五篇逸放之辞当与李太白论不当与班固刘勰论扬雄贾谊忧在一身而不在天下其行已可考也故指笑湘累以为其度未广托讽凤凰以为不避缯?若夫一饭不忘君者又肯为此谈耶班固刘勰缀缉词章而不逹比兴其文可考也故露才扬已妄致其讥不合典雅窃生异议若夫俱怀逸兴壮思飞者又肯为此言耶是故虽乏谏诤姿恐君有遗失此杜拾遗之诗也非骚之忧愤乎仰天揽明月散髪弄扁舟此李翰林之诗也非骚之放逸乎由此观之则信乎诗家之风骨蹊径与骚为同出也千载而下不遇诗人使缀文之士指议骚之是非未有一人如王安石谓刘向非强聒而实其宗臣之情也愚不敏尝学於诗矣敢以此谢明问
闰
戴履之民固有终身听用岁月而不知所以有闰者又有操觚握筭研精筭数而不知所谓本无闰者愚尝穷思有年矣窃有以得其起闰者推闰者置闰者而後知夫在天本无闰也起闰之法系於月行周天三百六十五度四分度之一日行一度月行十三度十九分度之七月常速而日常迟故三岁之久为朔望者不止三十六此闰所由起也推闰之术系於日法或以九百四十分或以八十一分最後又有千三百四十分或繁或约要皆定其余於二十九日半强而纽於周天之所未足者故有月余岁余之法此历所由推也若夫置闰必求之节气焉一气则十有五日而有余分常月刻皆未尽故有越岁而气未周者渐而积之至於月气之中者或加乎晦则闰之所在矣故曰校中朔以正闰分又曰闰月有朔而无中者此也虽然是特起於历家尔在天之岁本无赢分何以有闰人之为年也以月天之为岁也以气以日气始於立春则必尽之大寒而後为终也冬至日始牵牛一度则必复至於是而後为始也初何为而缩初何为而赢明生魄死系於我者也合则为朔对则为望渐近则受明离远则生魄我之行也十九周而彼生於我也二百三十五此历家所谓一章闰分尽是月自月也而为岁者如彼故常岁之日每求於周天之法而未尽乃以日行为余分是在彼者未足而以在我者为有赢古历所谓十一日弱者此也然彼之积余必於岁终也岁果自何而终自何而始尝试求之古今之历矣唐虞以前历不可得闻秦用颛历非果颛历也以其用水行合於颛帝故取以为名是古历盖不可考矣吾求之三正夏以寅商以丑周以子三代之岁首各异建子者则岁分终於亥而积为赢矣丑也者则终於子寅也者则终於丑在周为余商分则未余也在商为余夏分则未余也以其余之名加於我而所由余者在此在彼又无一定之论果且为有余乎哉求之节气莫得而余是之谓无闰且其於是岁也闰农时作息又常听於是气之何如析因夷隩乃在鸟火虚昴之候虽闰弗闰候常在也是则岁在天下本以岁不以月月也者有国者自为朝会颁正之节也故晋人有曰山中无甲子代谢自成岁以代谢而论岁则复何闰矣且历家之闰又取证於斗故有斜指於两辰之说冬至夜半是为杓建之始始於子终於亥二气尽则一辰终初未尝少加进退惟其常月求之斗而有余故其积既久乃有囘斡於二次之间者以斗而定闰则可以斗为有闰余则不可故尝谓归余之名不在於斗不在於气历家自为法也公羊释经谓天无是月非无是月朔晦弦望固有赢者求之二十四气初无余分也虽然於此又可以窥天地之巧焉天之运不周於一周而过其周月之行不尽於可尽而为半强是则虽历家之法亦造化自有不齐者潜思而默识之观化之妙也先生曰古之业是者或有道不专乎技愚曰信然
太玄
博书着文千载而上有若扬子云者吾当敛衽矣读书摘疑千载而下有若苏老泉者子云当敛衽矣子云之文固不可以六经论亦自为一家之长劳心苦思理不足而才诚有余皓首之年羞与贾马等列故捜奇摘异以尽其笔力之余健惜其闭户穷巷载酒与游者独严李仲光之徒无可商略一人独见故不能无偏蔽使其有高见远识之士相与细论一二则其成书必不至若是之疏故尝因雄书而观老泉之例未始不掩卷慨叹而重惜其不遇也老泉之论大槩有二曰筮曰历其於筮法也曰一仂之多不过乎六其余可以为九而不可为七八不若再之则八仂之余四位自成着书之始不应有差必其传之讹也吾固不以是疵子云而旦夕之用经纬之说与夫二六一九之数虚三於地以扮天之论是则子云之蔽也去其旦夕经纬之?而从其辞之不可以前定舍其扮天二九之数而正以三十三为不可加损斯论例之至谈惜子云之不遇老泉者此也其於历法也曰日书斗书而月不书则无以齐其不齐者定一朞之说於前而存五尽之法於後似若强存而无与乎其书然太玄以节气言也一岁已成而千岁可致月视日而进退日书矣则月在其中五尽之说吾不以是疵子云独七百二十九赞可以当朞之日三百六十四有半其不尽者四分日之三加以踦赢之赞而又余四分日之一是四岁而加一日也且玄拟易作也重以历不足而轻加其书是为太初历也是则子云之蔽也今以一百八分而为日则四分日之三所得者八十一加之其首而无赢求之於天而相直不必为赢不必为踦而历自成斯为论例之巧说惜子云之不遇老泉者此也盖自三圣絶笔之後虚空之间是数犹有所未尽者子云之书一而三三而九九而二十七二十七而八十一是或一数也黄锺之长八十一分则是法盖始於律河图之数藏十用九则是法亦得於河图故列之成书散之为图整整而可观子云之文笔自圣贤不作之後诚为独步当世研精覃思有得於是借之以摅其才虽未免於好名之累实苦学之用心独其考论不精故有所不必强而强为者夫易之於筮特因是以神明其德於六十四卦初无轻重六日七分之说不见於大传是特起於後人纵出於後人亦自然之数所配合耳而非其?心雄也何必胶扰而用力於是耶使雄有得於至理借是以为书不为乎占不详乎历将不为玄邪後之人将以求筮也曷不为易之直且径而奚事於玄之纷纷将以为历也曷不为易之流且通而奚事於玄之拘拘雄之心将以追踪古人而刻画嫫母唐突西施反以取识者之笑然雄之书亦未易侮理不胜词固其文不能如大易之天成而庄骚之下谁可与并驱争驾今观其辞如曰阳气潜萌於黄宫信无不在其中又如曰月阙其博不如开明於西险古奇异岂耳目所易到之语海水羣飞诚状物之至工侯尫尫天扑其颡宁非措辞之极到使雄能脱然自为一书祗以文鸣谁敢轻议凡其自为抵牾者皆雄自为拙也故尝谓太玄一经後有子云者作复加刋正真可以抗衡於後世作者之上请试言之说卦杂卦乃圣人紬绎其所未尽者玄何必仿乎则冲可去也错亦可去也文言大传乃当时议论之所及者玄何必仿乎则攡可去也莹亦可去也玄文亦可去也无乾之四德则何必为罔直酋蒙冥无十三卦创物之义则何必为元掜无八卦自然之象则何必取五行之常论而及形色声味之繁且碎也故其数可存其图可存若此则不必存者惜乎雄之无所考论而不遇作者也大抵一人之见自非大圣大贤则不能无所蔽老泉之言着论将以子云复生当无愧乎其言而方州部家之筭紬绎於太元所未尽者而为图自五十四至於三部之筭六皆以三乘也而三家之筭参则以两乘之是岂得为浑成而非出於有心况不尽之分归於赢踦者如故前之论以为不可加而又若不可去殆何为邪向使老泉以首加一分而算之则其余分难总九之半之终不可合又使老泉以踦赢为一度如所谓岁羡四分日之三者而附之三家焉则三家之算又奇而难乘推之而又不合则是图似亦不必作也一子云着之於前而不自觉其失一老泉正之於後而不自觉其非後之作者有能刋之正之而存其余不以占不以历不附於易而玄自玄则论文之士亦安敢有覆酱瓿之讥
古封建唐藩镇
【阙】
距盖复得於羣雄之手而不止乎系组捧玺之日秦之郡县其果郡县乎七国之变诿以惩艾之失犹可也炎德既微刘袁董曹之衆尺攻寸取连城自固卒除鼎峙之势鼎峙之势方除而分裂之祸已起迄六代而後归一是非春秋战国之势乎故尝谓封建者天地自然之形也法虽立於古而非古之所能立制虽亡於秦而非秦之所可亡当其盛也虽封建未尝不郡县及其衰也虽郡县何尝郡县哉唐人藩镇之祸浑然封建之势也方贞观之初世袭刺史之议纷然不已卒亦罢之节度之名始於永徽而景云都督复罢之虑亦甚悉也尾大之叹岂非监周汉乎然而河北一裂於因循之主背胁疽根终以促唐家之命八镇之雄更强迭叛或蹔服而复暌或已平而终乱才如德裕空尔慨想贤如裴度仅亦一清此其可归咎贻谋者之不臧欤世之论封建者曷尝不曰狂嬴贼之计乃自私不公之童心是岂後世之所可循者土地自有人民自保无朝夕苟简之谋嗣子传孙自贻家法必有丰芑燕翼之念与夫视官居如传舍凭熊轼如逆旅往来劳费道里憧憧忽略无赖岁月是计盖不同日语
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 10:28:53-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>