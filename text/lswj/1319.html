<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="提要,目录,卷一,卷二,卷三,卷四,卷五,卷六,卷七,卷八,卷九,卷十,卷十一,卷十二,卷十三,卷十四,卷十五,卷十六,陶山集全文在线阅读,陶山集全文在线下载,大玄古籍书库">
<meta name="description" content="诗文别集。。北宋陆佃(1042—1102)撰。十六卷。佃字农师,越州山阴(今浙江绍兴)人。陆游之祖。熙宁进士,官授蔡州推官,郓州教授,国子监直讲等,徽宗时为尚书右丞,未几出知亳州。佃少从王安石学经,为政不以新法为是。有集二十卷,原本不传已久,清乾隆间,四库馆臣自《永乐大典》中复辑成是集,厘为十六卷。有诗三卷,收七言古诗、律诗、五言律诗、绝句等二百二十四首;文十三卷,收札子、状、议、表、策、经解、制文、序、跋、记、书等,凡百二十二篇。其文论新法与王安石相左,故虽为师生,而政见相敌。诗以七言律诗见长。《试院夜">
<title>陶山集_陆佃_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">陶山集</span> <br/>
          作者： <span class="inputVal" id="bkauthor">陆佃</span> <br/>
          朝代： <span class="inputVal" id="bkdate">宋代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">类书文集,诗文集,完结</span> <br/>
          字数： <span class="inputVal" id="bknum">[book_length]84438</span> <br/>
          说明： <span class="inputVal" id="bkdec">诗文别集。 北宋陆佃(1042—1102)撰。十六卷。佃字农师,越州山阴(今浙江绍兴)人。陆游之祖。熙宁进士,官授蔡州推官,郓州教授,国子监直讲等,徽宗时为尚书右丞,未几出知亳州。佃少从王安石学经,为政不以新法为是。有集二十卷,原本不传已久,清乾隆间,四库馆臣自《永乐大典》中复辑成是集,厘为十六卷。有诗三卷,收七言古诗、律诗、五言律诗、绝句等二百二十四首;文十三卷,收札子、状、议、表、策、经解、制文、序、跋、记、书等,凡百二十二篇。其文论新法与王安石相左,故虽为师生,而政见相敌。诗以七言律诗见长。《试院夜雨思秦叔仲呈道》:“秋声秋色总无聊,千里相思鬓欲凋。独绕曲廊花院闭,夜深灯火雨萧萧”,有唐人风韵,方回《瀛奎律髓》称其格与胡宿同。其孙陆游诗鸣千古,也学有渊源。有《丛书集成初编》据《武英殿聚珍版书》本排印本,《清芬堂丛书》本。另《四库全书》本作十四卷。《四库辑本别集拾遗》补一篇。</span> <br/>
          封面： <span class="inputVal" id="bkimg">Z_19508.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]陶山集
[book_author]陆佃
[book_date]宋代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]类书文集,诗文集,完结
[book_length]84438
[book_dec]诗文别集。 北宋陆佃(1042—1102)撰。十六卷。佃字农师,越州山阴(今浙江绍兴)人。陆游之祖。熙宁进士,官授蔡州推官,郓州教授,国子监直讲等,徽宗时为尚书右丞,未几出知亳州。佃少从王安石学经,为政不以新法为是。有集二十卷,原本不传已久,清乾隆间,四库馆臣自《永乐大典》中复辑成是集,厘为十六卷。有诗三卷,收七言古诗、律诗、五言律诗、绝句等二百二十四首;文十三卷,收札子、状、议、表、策、经解、制文、序、跋、记、书等,凡百二十二篇。其文论新法与王安石相左,故虽为师生,而政见相敌。诗以七言律诗见长。《试院夜雨思秦叔仲呈道》:“秋声秋色总无聊,千里相思鬓欲凋。独绕曲廊花院闭,夜深灯火雨萧萧”,有唐人风韵,方回《瀛奎律髓》称其格与胡宿同。其孙陆游诗鸣千古,也学有渊源。有《丛书集成初编》据《武英殿聚珍版书》本排印本,《清芬堂丛书》本。另《四库全书》本作十四卷。《四库辑本别集拾遗》补一篇。
[book_img]Z_19508.jpg


[book_title]提要
陶山集　　　　　　　别集类二【宋】
提要
【臣】等谨案陶山集十四卷宋陆佃撰佃有埤雅已着録此集据书録解题本二十卷岁久散佚今以永乐大典所载裒为十四卷盖仅存十之七矣佃本受学於王安石故埤雅及尔雅新义【案尔雅新义久佚今散见永乐大典中讹脱断烂殆不可读】多宗字说然新法之义独断断与安石争後竟入元佑党籍安石之没佃在金陵为文祭之推崇颇过然但叙师友渊源而无一字及国政元佑初预修神宗实録亦颇为安石讳数与史官辨争是外补然徽宗初召还复用佃仍欲参用元佑旧人复与时宰龃龉而罢盖其初悮从安石游故牵於旧恩文字之间不能不有所假借至於事关国计则毅然不以私废公亦可谓刚直有守者矣佃既以新法忤安石不复问以政事惟以经术任之神宗命详定郊庙礼文佃实主其义今集中所载诸篇是也其他文字勘以史传所纪亦皆相符惟元丰大裘议集称佃为集贤校理史乃称同列皆侍从佃独以光禄丞居其间当为宋史之讹又佃绍圣初落职知泰州亦为字谢表有海陵善地淮甸近州语史乃称知秦州亦为字悮殆修宋史时其集已不甚显欤佃所着有礼象诸书当时以知礼名集中若元丰大裘议诸篇大抵宗王而黜郑理有可通不妨各伸其说惟其中自出新意穿凿附会者如以特牲馈食礼饎?在西壁主妇视饎?於西堂下为在庙外引尔雅门侧之堂谓之塾饎?在庙门外之堂堂下今以仪礼考之燕礼曰小臣师一人在东堂下大射仪曰宾之弓矢与中筹丰皆止於东堂下宾之矢则以授矢人於西堂下公食大夫礼曰小臣东堂下士丧礼曰馔於东堂下既夕礼曰设棜於东堂下少年馈食礼曰司官溉豆笾勺爵觚觯几洗於东堂下凡此诸条俱未有以东西堂为东西塾之堂者士冠礼曰具馈於西塾聘礼曰摈者退负东塾而立又曰摈者退负东塾又曰出门西面於东塾南士丧礼曰卜人及执燋者在塾西士虞礼曰七俎在西塾之西特牲馈食礼曰筮人取俎於西塾凡此诸条俱未有称东西塾为东西堂者又士冠礼曰适东壁士昏礼曰退适东壁亦无以为在庙门外者佃之说殊为牵合佃又谓北堂有北壁考大射仪工人士与梓人升下自北阶注曰位在北堂下既有北阶明知其无北壁佃弗及考详而轻诋贾疏亦为未允至谓禓袭之袭从龙龙衣为袭则又附和字说而为之尤无足深诘矣方回瀛奎律髓称胡宿与佃诗格相似宿诗传者稍多佃诗则不槩见惟诗林万选载其送人之润州一首瀛奎律髓载其赠别吴兴太守中父学士一首能改斋漫録载其韩子华挽诗一聨而已今考永乐大典所载篇什颇夥大抵与宿并以七言近体见长故回云然厥後佃之孙游以诗鸣为南宋与尤袤杨万里范成大并称虽得法於茶山曾几然亦喜作近体家学渊源殆亦有所自来矣乾隆四十七年十一月恭校上
总纂官【臣】纪昀【臣】陆锡熊【臣】孙士毅
总校官【臣】陆费墀

[book_title]目录
钦定四库全书　　　　　集部三
陶山集目录　　　　　　别集类二【宋】
卷一
五言古诗一首　　　七言古诗三首
五言律诗十五首　　五言排律诗一首七言律诗三十八首
卷二
七言律诗七十八首
卷三
七言律诗六十三首　五言絶句四首
七言絶句二十一首
卷四
劄子十三首　　　　状八首
卷五
议二首
卷六
议四首
卷七
表二十首
卷八
表二十二首
卷九
经解四首　　　　策一首
策问十二首
卷十
制二十六首
卷十一
叙论一首　　　　　序四首
书後二首　　　　　记四首
卷十二
书六首
卷十三
啓二十九首　　　　祝文十一首
祭文六首
卷十四
志铭九首
卷十五
志铭十六首
卷十六
志铭七首　　　　墓表三首
行状二首

[book_title]卷一
钦定四库全书
陶山集卷一
宋　陆佃　撰
五言古诗
依韵和毅夫新栽梅花
谁赋梅花诗拟继三百五昔闻林居士幽栖贲岩坞琼章虽在人玉树已埋土湖山今寂寥五云谩无雨夫君擅文章颇以诗自许芬芳春草生光芒夜珠吐人间再生岛名在诗书圃锦囊贮西施佳丽生百娬翺翔道家山文采动人主阳春定能和白华应可补後生谁敢当柏直口尚乳【案汉书高帝纪问大将谁也对曰柏直上曰是口尚乳臭此诗节取成句原本讹柏直为相值今校正】老夫幸未疲腰剑犹能舞
七言古诗
赠王君仪
尝思孔子昔在世门生弟子三千人大哉卷舒圣人道弦歌讲诵邹鲁滨立身非以利欲诱至诚惟学义与仁雍容德艺愈磨厉烜赫光辉弥日新追尘力行慕汲汲忘疲善诱思循循外荣岂就卿相位内乐惟知探道真所以万世作师法望之仰之如北辰吾尝苦爱孟子语渊源事业醇乎醇得君达欲善天下陋巷穷惟周一身当时举世谓迂阔进退何妨吾屈伸纷纷流俗何足托以道优游能自遵瞥然顾彼万锺禄有如聚散空中云乃知君子所为学志将忧道不忧贫君仪建德一儒士笃学沧溟陶粹纯年强有志辟邪说气壮力苦锄荆榛放出森森梓杞材秀枝烂漫敷青春读书侵暮即然烛为文夜坐常达晨谁悯顔瓢啖藜藿自怜范甑生埃尘每云外物未尝恤披卷动能经累旬有时挥笔泻霖雨但闻霹雳飞车轮云开雾散却晴霁清风淅淅无纤尘【案此句用韵与前复】佳花美木竞妍秀高山远岫皆嶙峋有时高谈倾耳听又如天马超崑仑回顾驽骀百千辈疲筋竭力安可羣我嗟才识顽且鄙书斋日得相依亲勤勤顾子能如此固宜使人长书绅
依韵和孙勉教授
汝隂先生学虽兴官职冷静真如冰门前鸟雀可罗网甑中埃墨随炊蒸收拾人才妙长养落笔虽误犹成蝇至于败羣亦不受画脂徒费知难凝从来说详富学海发挥春秋破晻暧仲舒玉杯足瑕纇中散珠船不光彩【原注中散谓王微之】着书固知非一日作诗又欲重千载公卿争迎为上客信知淮楚文章伯应许曹参避正堂未甘贾谊虚前席男儿富贵固有时如何宦达微愆期衮衣绣裳毕竟在秖是即今髭鬓改平生耿介性不容凛凛劲节凌秋风金华中丞最称赏惜也未老先龙锺去人阖棺命云促浮生瞬息风中烛【原注莘老尤称重诚之】华萼飘零不得归涕泪数行悲手足顾予未放雪满颠乞得清颍如升仙喜闻故人在学校宛若见面初开牋扬州骑鹤未足羡便欲共醉花中间西湖风景事事好不似吴越惟无山海棠方恨我来迟君欲归去将何之期向圣时同尽瘁况复交情淡如水他年若和【原注去声】傅说羮免使盐梅鼎颠趾
依韵和李知刚黄安见示
蒋山鳞鬛苍嵯峨参伐可扪斗可摩建康开府占形胜千樯万舳来江艖忆昨司空驻千骑与人倾盖肠无他有时偃蹇枕书卧忽地起走仍吟哦诸生横经饱余论宛若茂草生陵阿发挥形声解奇字岂但晚学池中鹅余初闻风裹粮走愿就秦扁医沈疴登堂一见便称许暴之秋阳濯江沱夜深归来学舍冷鼓吹有蛙更闻鼍曾参捉襟肘屡见回也箪食倾瓢蠡谁云寒儒偶遭遇驰道马疾揺鸣珂因缘乞郡得金印关吏虽识难谁何迩来二纪世已换仙棊一局真烂柯孔林父子久同葬谢安墩在空坡陀顾瞻思贤有仪象挂壁未去聊随梭中年触绪易感慨赖有二子相经过陇西家儿信奇伟美玉在岩珠在波慙非冰清托之女亭亭松柏垂茑萝黄生初来似蚕蠋被丝纒裹今成蛾磨砻爪距擅场屋拟与羣俊争殊科惟黄与李岂易得一二自抵三千多回思争雄六战国竞致宾客寻干戈黄金筑台礼郭隗玉盘进手延荆轲鸡鸣狗盗何足数虽欲定霸终蹉跎大哉皇宋圣人出日月双丽君臣和岁时金穰玉烛润纪功泰山崖可磨平生慷慨慕荆国自誓中立无邪颇异时与子共勲业请效夔契赓尧歌
五言律诗
登塔
题写看前辈跻攀接後尘日边窥两观云下念双亲宫线徐添昼林花顿减春夕阳犹独立万虑入经纶
依韵和彭器资直讲
岁久亲谈麈春深集试闱才名非画饼科等是传衣莺稍迁乔出鸦应反哺飞羡君亲膝近昨夜梦先归
呈张邃明舍人
世掌丝纶美声名壮紫微赐茶天上坐退食日边归简在除书密时清谏疏稀伫公参鼎席寰海望余辉
思岩老呈彭器资
春远下楼迟城高背落晖鶺鴒经岁别鸿鴈几时归柳阔行人尽花残驿使稀濠州在云下深欲伴归飞
寄龚深父给事
往岁手曾携穿云路欲迷蓬莱风引近灵鹫月飞低昼永棊相对春深鸟自啼别来真约在何事少书题
苏丞相挽歌词二首
乐易虽难老艰难亦备更高官谁不死厚德是平生曾负阿衡鼎仍调傅说羮须知夷险异高卧看南行世德层层外年龄九九余浪传千岁字真记五车书帐冷闲金鸭泉深暗玉鱼前时傅岩像今得几分如
锺评事挽歌词
银餠当年遇金钩几代收一经知教子千橘等封侯瘴雨松门夕悲风桂岭秋江深人不见依旧水东流
冯朝奉挽歌词
仕宦惟遭遇神仙信杳冥老年多感慨同牓半凋零附葬铭旌暗平生信史青须知玉川子传後有添丁
公议郎中挽歌词
恺悌虽平进艰难亦备更冰厅谙冷宦梦境过浮生云海仙舟隔风旌粉字横莫埋言行録留着後人行
刘大卿挽歌词
许国丹心壮传家素节清葬无金椀送庭有玉棺迎红幕宾朋散青囊宅兆成惟余原上月犹是旧时明
陈夫人挽歌词
邻与邹人卜门归太史评忽随双佩失不见一珠成梦入清都杳船维彼岸轻空余江上月依旧度牕明
魏国太夫人陈氏挽歌词
漏逐晨钟尽舟随暮壑移文归大家传行在小星诗珠佩临江失金丹渡海迟侍郎头已白儿慕不胜悲
赠慈觉大师
讲花天散坠醉草客争收明月来相识孤云学自由隙曛穿薄暮檐溜滴高秋不锁西牕梦名山有旧游
赠李柔得道士
传得真人性长安久卜居噀成西蜀雨换得右军书【原注一作桂林无杂树鼠壤有余蔬】酒散颠狂极香消寂寞余更能盘礴画传写十分如
五言排律
再用前韵呈毅夫【案此所云前韵一首永乐大典缺载】
洛阳曾识面穰下竟论交久若居兰室初如食蔗梢故非偷姓孔谁敢僭名郊作事常师古当官肯代庖匪躬期蹇蹇夷行笑嘐嘐稷也真尧力参乎岂桀髇金楼传宝构杂俎当珍肴讲舍推攸止宾筵絶载呶孙牕余腊雪徐榻卧寒茭反舌宵鸣蝈长踦暖挂蛸即今除户墐那得曝檐茅远梦方随蝶轻绡拟换鲛历来双凤阙律动半山坳草色揉蓝染花名篆字钞膘肥熊自扑香满麝争跑乳雉翔仍集鸣禽语渐剿柳将金自比楮与玉相淆节应豳三日阳添泰一爻碧圆牵翠荇红蕾破香苞莺出求同志鸿归学共胞形容当舞龠音韵中笙匏丽苑闻亡是熙台亚有巢不材真是栎何算信如筲交淡非同醴流清岂为胶往来须倒载生灭任浮泡纵阻陈歌管犹容听镯铙北牕寜独卧南岳谩相嘲酒用陶巾漉诗须贺锦包尽教谈麈尽仍取唾壶敲不向花前醉应慙薄荷猫
七言律诗
闲居示王君仪
五色文章烂锦开谩劳天女翦刀裁黄莺窥水亭亭立白鸟投空远远来清昼光隂输静客碧云岐路属多才羡君直入文沧海探尽骊珠始肯回
送诸张
就学经年客会稽父兄应久怪归迟故知子学优来日想得人看胜旧时食蔗已甘佳境近为山才止素功亏少年况有修身志莫为区区应举移
依韵和尚用之秀才梅花二首
假借铅华素不曾肯将桃李较衰荣向人有意如相识混雪无言耻自明青帝信音元苦远素娥风调不胜清爱君诗思诚高古睥睨玄尊与太羮
年年先发更谁曾憔悴中间独自荣素艳得如人淡伫暗香能共雪分明银河魄转霜风耐青冢魂归月夜清莫与将军轻止渴须知丞相要调羮
送能协
禹门千尺晚登龙稽古从来缓见功清节藴珠函柱白高文浮蜃吐楼红落花正值行时尽圆月还成别後同寄字好凭鱼上下汴渠流水洛新通
呈越州程给事
南海归来请会稽锦衣新过浙江西暂违香案蓬莱小久擅诗名太华低花影欲重公事退鸟声初闹吏衙齐云衢已怪朝天晚乘兴无因访剡溪
依韵和程给事留题法云寺方丈
净室兼容海衆临维摩憔悴病仍侵且将灯续光明藏时见珠随咳唾音素壁短碑深掐【原注去声】玉画檐新牓大书金故溪曾指桃花记乘月何时更一寻
题适南亭呈程给事二首
子真仙去学乔松华宇经营得我公海近蓬瀛全彷佛山经楼阁半虚空一千里地檐前月九万程天座上风从此监中登望好却应浑胜水晶宫
参陪初见翦蒿莱顷刻疎红户牖开贺老湖光浮枕簟梅家山色染楼台翠微已借云根筑青琐仍供月影来闻说紫泥追诏近使星躔次傍三台
依韵重和再住法云寺【案此云重和自有初和一首永乐大典缺载】
闻说重来住法云旧缘香火一番新桃花可认曾移主鸥鸟还应不避人脑玉几陵虹气势颔珠长借月精神何时乞得东南守共礼黄金丈六身
赠真戒大师
时访城西长者家欲将无定友烟霞百函贝叶听挥麈一炷炉香看点茶猿立砌台偷落果鸟穿檐柏献新花旧曾题处烦师护肯学常流旋碧纱
登塔望太行
浮图千尺俯楼台天地晴无一点埃日薄马初经具次【原注具茨之山一从具次】风轻船稍近蓬莱迁移曾费愚公力分擘寜烦巨掌开东北若无丘垄碍好同灵鹫却飞来
依韵和彭器资直讲二首
三年清苦下书帷诸子专门盛一时研尽锦砂重注易草残饶纸谩笺诗鼓催闽越茶应早线引昭阳日渐迟侍讲会须拌共醉状元新约未差池
归尽春风未得归相逢还是落花时文衡仔细夸程石饮量麤豪笑满巵安稳鸳鸯多左翼低回乌鹊尚南枝稍寻前度曾游处更觉新怀慰旧思
依韵和萧惟申检法同年
老骥如龙久屈盘追风消得用金鞌即今将相多同牓自古神仙有法官病起纵惊秋鬓改诗成犹伴夜珠寒他时直上三千里愿看云天一整翰
门下王相公南郊谢雪子敏甫学士监礼杨杰有诗次其韵
雪拥平田万顷寛一郊和气属天官撒盐久欲资调鼎成璧初疑捧上坛雀带玉飞金屋煖龙和珠睡锦牕寒他年祠罢亲陪燕应得屏风隔坐观
依韵和元参政祈雨
翦爪七年矜久旱斋心三月愧疎云地锺润泽来耕壠天借清凉入绣纹常膳鼎寒揺萐莆正衙炉煖和兰薰【原注是日得雨上复常膳御正殿】越裳会见朝丹阙共识中原有圣君
次韵和曾子固舍人二首
阊阖晨开玉殿浮灵鳌不动海波柔是般仙果三千岁一样春风四百州鸾扇影寒裁就月蜃炉香煖结成?从今不顾瑶池宴闲却西巡八骏骝【原注右集英殿春宴呈诸同舍】平明下马锦蒙鞍暂向飞廊一整冠行近柳隂移昼寂坐来花气辟春寒别张翠幄黏丝絮更想金人捧镆干洛下少年今亦老宴游无复似前欢【原注右上巳日瑞圣园锡宴呈诸同舍】
资善堂御筵奉诏送陈资政出守邢州
共辅龙飞与五蛇一时恩礼有谁加华堂玉椀更传酒便殿金瓶独赐茶宝带光芒腰下印绣衣形影幕中花平生自与韩公合名德应归太史夸
呈王圣美
少谈奇字客长安妙斵无人得郢墁两鬓已秋陪後进十年如梦守前官【原注公改中允十年矣】竹延西角东须徧梅发南枝北尚寒【原注佃先圣美进职】从古晚成终大用扶揺行见海鹏抟
依韵和章枢密景灵宫奉安列圣神御
彩舆同日会仙山金锁晨开玉殿关驾象法王趋侧畔骑龙真祖护中间紫浮渭北衣冠气红压终南衮绣顔更祝圣孙千万夀奉祠长御景灵班
依韵和曾子开舍人从驾孟飨景灵宫四首
泛洒从夸雨点匀九天宫阙自无尘五更玉勒争门入十里珠帘夹道陈薄宦即今双鬓改从官还是一番新须知鸾驾重涓日不似春秋四卜辛【原注是时有旨别选日】夏木隂清气候匀平明鸾仗簇芳尘百年礼乐传宫注万国衣冠拱庙陈红芍药开迎昼永紫樱桃熟奉时新天街自不容生草布屑由来枉用辛
三宫同日下云莱带晓千门万户开黄繖日随清景驻玉炉风度暗香来眠当道路驱除柳守得宫庭委付槐亭午扇还新庙閟紫云重复护周回
修廊图画列伊莱金碧旁看啓佑开山压巨鳌初踊出宫随灵鹫忽飞来潇湘伫泣空留竹海岳遥趋想畏槐闻说都人争拥道凤舆才见第三回
琼林苑御筵奉诏送文太师致政归西都四首【原注元丰七年三月二日　案七年原本误作元年考神宗本纪元丰三年文彦博为太尉九月加节镇六年十二月以太师致仕七年入觐三月辛丑宴琼林苑帝制诗以赐之与诗中节次相符今据以改正】
车後鵷鸾随劒履帐前貔虎拥旌旄星环紫极三阶正鳌立青天一柱高上苑金杯新锡饯下都银钥旧均劳重来更捧宸章烂华衮何如玉字襃
黄钺新兼两镇雄至和前已冠三公传将名德蛮夷外老却年华将相中十雨燮成尧壤厚五云飞尽傅岩空【原注易飞候云视四方有大云五色具而不雨则其下贤人隐矣】更闻定策刊彞鼎千古英雄伏下风
太师勲业在丹书乞得身归主眷殊五色诏容瞻凤阙白云篇不换蛇珠闲应物外神仙有健复人间将相无明夜画船回首处汴堤烟月柳千株【原注公归上特令具船】黄金曾酌御尊余恩礼何人更得如北极星辰趋观阙西京花木卧田庐手持宸翰春罗馥身入仙壶昼景舒八十为师精力在太公应愧齿先疎
兴龙节口号【案宋史哲宗纪帝生日为兴龙节】
祥云好色近蓬莱列辟称觞广殿开乐奏九成丹凤降香焚百和玉龙来三农腊雪方呈瑞万国春风已暗回共祝圣君千万夀年年长奉白云杯
兴龙嘉节会簪缨步武跄跄鹭集庭拜笏竞从花外见仙歌疑是梦中听升平圣世真难遇醉饱君恩敢独醒同望阙庭称万夀庆云中见老人星
依韵和王微之学士
坐筹国事尚才堪屈指同年秖二三平昔醉乡营别业如今仙籍换头衔光隂老去犹能惜世事闲来不更谈闻说进书归秘阁絶胜流落在山岩
尔雅新义成查许国以诗见惠依韵答之二首
背未成鲐齿未鲵暂时来放五云低初从荆国犹年少久侍神皇见日跻近正铅黄新眼目指南尘土旧轮蹄爱君文采真难敌他日横空是紫霓
探尽骊龙凿尽鲵明珠未出价犹低晋人已觉蟚蜞误汉客仍从豹鼠跻到底错薪须刈楚从来得兔要忘蹄他时若缀三经後五色云中有紫霓
戏和郑通叔仲春晨起
春来燕姹复莺娇不饮喉咽顿觉焦桃被脸深将露洗柳缘腰细得风饶船中载酒犹嫌少席上看花每恨遥可惜襄王今老矣不堪云雨梦朝朝
送文太师再致政归西都二首【原注元佑五年二月】
太师天赋与人殊除却汾阳尽不如万乘有时前膝席百官随处避肩舆钜公多出陶熔後重事仍归议论余闻说挂冠恩宠厚恨无官职可教除
乞身章疏竟难移双镇辞来亦重违絶域共惊吾父在别都今喜我公归渭川士宦相先後辽海人民半是非谁念昔曾陪祖帐同时宾客坐中稀【原注公元丰间致仕西归赐宴琼林苑今惟苏子容并佃二人再预】
陶山集卷一

[book_title]卷二
钦定四库全书
陶山集卷二
宋　陆佃　撰
七言律诗
依韵和呈刘贡父舍人三首
鵷鹭朝来又集西聨镳初卸锦障泥夺袍况有诗先捷倒玉何妨酒屡携诏下竞看花作判赋成曾借柳为题衣冠异日传图画惟有三家盛事齐
酒半诗成日转西骊珠才抵一丸泥未饶白雪无人和不忿东山有妓携班缀定应连玉笋姓名还得梦金题飞腾便见新官上传语花开慎莫齐
三家成佛本来西共坐莲胎出淤泥【原注旧谓知制诰为一佛出世】归侍玉除还似约去腰金印定如携殷懃鸟劝花前醉邂逅人逢叶上题纵有凤毛传序远未应能似鴈行齐
用前韵呈苏子容尚书
颦里从来敢效西龙门登日尚云泥紫垣正掌丝纶美绦帐初将杖屦携【原注公在掖垣知贡举佃始以门生登第】红锦未酬青玉案黄金应护碧纱题正堂若许曹参避愿更虚心问相齐
依韵和顿起郎中琼林苑奉迎神主追怀同年兼呈座主苏丞相
清风明月本闲人凤阙初来一幅巾淡墨姓名才烜赫横金班缀偶叨尘鼎湖龙去池台古辽海人归冢墓新惟有苏家老仙树能将五百岁为春
送杨损赴黄陂主簿
诗酒相从秖岁余云楼凤阁在空虚骊龙光焰随尊俎鸾凤精神入簿书内翰风流知有後状元门阀是当初恨无一物堪持赠梅未全开柳尚疎
送虞太熙学士知太平州
黄尘初出国门东杨柳青青画隼红占得度关云色异想知登望月明同曾传嚼蜡风情外更悟烹鲜政事中闻说太平迎候远安排骑竹有儿童
送致政邢定国通判
七十平头便拂衣舞雩风月有光辉寻常薄饭犹能足多少高官未肯归鸥鸟等闲还自乐杜?容易重相违想知辽鹤归来早城郭人民未尽非
圆石
苍仞千寻画不如信知韫玉胜怀珠一卷会使民瞻峻三品何妨主眷殊看日谬烦鞭气力补天真待链工夫寄声欲取黄金印雨後还曾堕鹊无
送张颉待制帅瀛州
食货方艰不忍笼长才宜有济时功阁当龙马图书後钱入红牙算子中音信定应随朔鴈梦魂多拟托南风如何更讲黄河策定取横流副两宫
送许遵少卿知润州
丹阳太守旧名卿骑竹儿童夹道迎醉尹笙歌甘酒病谪仙风月苦诗情江湖天气农桑早水竹人家枕簟清白首爱君心未已梦魂犹遶凤凰城
题海岳楼赠米元章
千级仙梯第一层阑干常为水云凭起为霖雨从肤寸活得鱼龙用斗升鹏有程途知可到鳌非番次信难胜即今姓米仙人住云母中间一片冰
依韵和青州程给事见寄
出守东州异故园临岐花鸟共无言度关有客占云气夐野何人肖梦魂兰辟白蟫书殿秘茅分青土社壝尊相望几直蓬莱宿灯影寒笼月满轩
送王柄教授
场屋论才昔议魁教庠官冷尚低徊灵龟缩甲专藏六老雉斜冠怯应媒半醉珠玑随咳唾一方桃李待栽培塞垣错莫风沙晚南北相望首重回
和岩老
遭遇何人更得如同时几许待公车官清自可看奇字俸薄犹能写异书千里水云藏旧隐一番雷雨报新除自怜霄汉华涂稳鸿鴈横飞序尚疎
依韵和查应辰朝散雪二首
三阳新已换三隂润泽才踰一寸深无地得施调国手惟天知有爱民心霜毛一半浑如雪玉貌诸余少似今且向尊前尽情醉不须辛苦问为霖
抱瓮何人似汉隂一番膏润及根深稍苏南亩耕耘力甫逼东君造化心堪画不应须到晚可收除是趁如今宝陁若更施余力岂独坊名揭望霖
依韵和蒋津雪中见寄
蓬莱宫阙锁崔嵬书史频看秖乱堆华盖稍瞻天北极紫云曾识道东来功名方与英豪共怀抱仍逢故旧开造物为君如有意一番风雪洗浮埃
答张朝奉二首
太公年甲伯夷清早早休官乐盛明西子横陈花一径北牕高卧稻千城喜闻客去如多病老见春归似薄情曾向先师得门户不知何日炼丹成
一番相见一番清坐久精神转更明诗里欲投亡命社酒边甘在受降城此身到处堪乘兴万事由来枉用情试问仙翁多少夀定应三度见桃成
依韵和罗畸学録
一番惊雷一番风巨鱼看得化为龙【原注君登科日佃预考校】销残白日书千卷付与浮云禄万锺珠玉贯穿成把握星辰罗络在心胸怪来佳句清人骨正值溪寒雪满峯
呈周承议兼简通判签判二首
政事相传旧有经为州前後半台星岁教诸县无公事【原注今秋陈蔡皆被水而颍独丰登如常年】雨使佳人上使厅【原注大排以雨遂令升厅行酒】太守未甘双鬓白西湖惟欠远山青经过况有风骚将乞取篇章作画屏
下车明日燕西湖醉倚高花不用扶鸥鸟便应知我意海棠今复恨公无佳人舞罢头纒锦座客诗成咳有珠圣主若容长守此不妨生就白髭须
呈幕府诸公
十年骑马困京尘乞得州来颍水滨苔藓满庭无字押莲花全幕是诗人【原注签判节推皆善诗尝以新集见借】楼台雪後如闻雨歌舞尊前秖看春半刺会须拌共醉银条方共德争醇【原注通判德性醇厚飮银条酒至斗不乱】
宴西湖用前韵呈诸公
十顷湖光辟尽尘女郎台榭占沙滨杜鹃言语瞋为客杨柳腰肢瘦似人便拟曲留今夜月已知虚度去年春凭君为伴花前醉况复香醪特地醇
依韵和再开芍药十六首【案此诗系佃守颍州时作第二首原注云今岁闰月两见中秋以哲宗纪考之则元佑六年也是年佃初补外故诗中多寄托语】
同时几许已成空回首荣枯是梦中自昔一般称国艳而今两度嫁春风谁人与刻三年叶何事惟开十日红试倚玉梯丹汉外为渠方便问元功
百花羞缩敢争先雨露仍随爱惜偏青帝拟教春一见素娥留待月重圆【原注今岁闰月两见中秋】相逢可惜非三月自叹无因更少年终日倚阑看不足直须风雨送归天前来楼子妙凌空若比今生是下中曾与阿衡调鼎铉拟教周昉画屏风再生桧老无多緑四季花凡一饷红认得洛阳人未识信知天地有奇功
秖受姚黄一着先儿家元在郡西偏解残珠佩迎新见寻得金鐶依旧圆一过馨香犹半日再来期约本明年向人自有凌云意不羡城南尺五天
市井初传为一空直疑伊洛谩当中【原注花谱云洛阳得天地之中故花比他州特异】别承仙掌非时露剩占薰弦几日风自愧霜髭难更黑谁怜粉面不长红岂惟画史愁传貌兼使诗人费尽功
一番风信作花先未必春工会党偏玉杵买来容再覩金钗分与却重圆几回衆里知谁似一堕人间有几年我是玉皇香案吏可能相与便朝天
十方生灭尽虚空往往看花似醉中再见倾城弥爱日一闻絶代竞趋风不知世逐仙棊换未免身归爝火红自断此生真梦幻直须成佛是殊功
牡丹犹自欲推先传语诸花莫恨偏泪眼始看金谷坠指环寻伴玉箫圆【原注玉箫韦仆射妾後再生侍韦其留别玉环隐然在指见云溪子】此身那复思前事半面犹应记往年毕竟得归归甚处玉楼深在九重天
谁言见惯是司空旧说扬州未必中可是两三千处月【原注见扬州诗】能如二十五般风【原注此花再开又添一般风】依稀仙帐魂今返遭遇神针肉更红却得蓬蒿遮蔽力便教重见太平功
诗成赢得锦袍先自是高才遣将偏稀遇仙丹时下熟荐惊神女梦中圆丹梯直上三千级间气于今五百年为报百花休暗恨便开三度也由天
春归岑寂厌书空赖尔相陪酒屡中未必前身非叔子不应後至似防风赌留坐客排双陆借与都人画二红须信年芳有虚发莫教杨柳误前功
阿谁莲步拟搀先相见从他次数偏曾学驻顔知药喜免教渝约问蓍圆春风省识非平日昬雾中看类老年闻说上林今更好一如尧禹旧时天
来时宾客正谈空更值僧斋饭一中【原注此花至日适斋荐福送与诸公同看】便拟商量归慧日豫传消息与香风夏蚕三叶空余緑秋木重花秖浪红惟有此花花与子两曾相见是神功
姿貌新来胜日先托根何事得州偏起将玉骨灵符异分出金身觉性圆如不能言常竟日似曾相识是今年也应解笑山茶晚长占东南小雪天
诸县丰登狱屡空珍祥如欲助升中不妨故故留连月未到频频恼乱风向上郁葱佳气紫现前圆满报身红自今长许汾阳醉内外曾无缌少功
发居衆後摘居先玉色无端禀赋偏华表却归仙梦远宝陁重现瑞光圆少师花谱三千字吏部春诗二百年【原注花谱专论牡丹吏部独无夏诗】两处偶然浑忘却不须惆怅对炎天依韵和双头芍药十六首【案此诗亦守颍州时作第十一首聊伴西湖地主人句可证末一首云故应此战今须解兵法曾教避不如正叙当日所以乞郡之意诗多寓言与前篇同】
品格由来自出羣就中相竝转惊人且同药使求民瘼终与花王秉国均李广无双空自老崔徽有两竟谁真因君翦寄和诗看始信人间别有春
怕草侵陵为翦除新诗应笑病尚书潇湘烟水愁相对巫峡云山欲独居有客弹冠连茹进谁家高髻合欢梳年来太守虽加老为尔情怀亦自如
不与寻常草木羣看来端的好于人神仙比竝容顔似姊妹推排次第均浮薄未应随世态靓妆浑似任天真得他和气知多少占尽河阳一县春
曾与宫花傍玉除芳名消得用金书已教庄蝶双双引更伴台星两两居官样自应能笑语家常谁欲傚妆梳大都好物难摹写未信屏风画得如
白也虽云思不羣赋君犹有调高人更相汲引风流在各自芳菲雨露均因药封王谁是假与花为后自应真思量消得黄金屋回首戎葵也是春
谁将花谱更删除妙品须教末上书【案末上书未详所出无别本可校姑仍之】未必楚王曾梦见秖应青女解孀居行云莫向中间度新月才成一半梳若使觉王今识汝莲花寜复竝真如
竝骖鸾鹤下珍羣为爱诗人不避人半醉奈何非李白独醒愁杀是灵均空花在处黏成妄草木何时链得真顾我无心争彼此即今开落任青春
尽日经营对广除旁边奴婢亦诗书俱飞蛱蜨浑相学共戏秋千秖竝居说着定应成脍炙买栽真是置箆梳更嫌病眼无凭据细看元来玉不如
一经瞻顾遂空羣疑是同时解佩人曾对丝纶当禁掖终随弦诵到成均有如一梦邯郸假未始相离浑沌真可怪满城寻国艳不知花在此中春
玉顔高竝向阶除静笑寒藤学草书未信东君无职事不慙西子是邻居曾教王母藏青鸟拟问嫦娥借玉梳尊得花王威势重也应知慕蔺相如
共抛花县暂离羣聊伴西湖地主人艳粉两应归藻绘香泥俱合在陶均雄风为借吹嘘力雌霓叨蒙激赏真移在洞天深处种与谁同见八千春
几时诗债许蠲除直待金鸡放赦书神峡自来云一片仙山多是玉羣居秖缘貌类欣临镜却为情亲忘见梳不怕飞泥侵妙质吾家斤斧正风如
神仙流品信难羣絶似人间两丽人暂得借观犹占久便教偷戴也分均【原注庄子曰分均仁也】秖邀竹叶相为伴更对菱花自写真【原注事见遗史】开向夏天缘底事算来多是不宜春
桃茢无堪谩祓除芭蕉何事倒抽书凤凰骑罢犹轻举乌鹊桥成得燕居抵死劝持雕玉盏象生描在镂金梳当时若使阏氏见未怕平城刻得如
晚菘早韭谩连羣过眼终无爱惜人照日舞鸾情款曲趁风飞燕势停均【原注见九章术】名归本草千方秘职在司花一命真回首凤凰城阙下倩谁移与後园春
曾伴长杨草诏除信知长合在中书暂违紫袖双瞻立聊伴红裙一饷居小子正狂心已醉老奴犹爱髪方梳故应此战今须解兵法曾教避不如
依韵和门下吕相公从驾视学【案宋史哲宗纪元佑六年十月幸国子监佃时在颍州故有侍臣独恨身千里之语门下吕相公谓大防也】
纁帛升龙日月章平明鸾辂幸胶庠侍臣独恨身千里邸报空看字数行故事一遵皇考庙【原注仁宗有视学故事】余波仍及武成王谁知玉尺横经处犹是当时旧讲堂
依韵和赵令畤三首
百步厅边放两衙夜深灯火见人家提壶劝我教沽酒鸜鹆逢君要点茶舞得六么除是柳啼消红粉奈何花使君被尔牵诗思可是无心忆浣纱
鸟排行阵树排衙且喜西湖属当家扬子已无骑鹤事【原注扬州既无湖榭胜?兼俸入今亦不厚】会稽惟有卧龙茶【原注会稽州宅产茶虽及殊品然去镜湖颇远】未妨春帝常为帝须信名花始是花更住一年方五十不应情味薄于纱
方朔无端溺殿衙得州仍是地仙家海红谩与陪尊酒【原注果实惟常见海红在筵应以耐久】淮白犹堪当分茶【原注茶虽不及京师而淮鱼甚美】夜静青天十分月春深平地尺余花谁将园里新蜂蜨织就佳人护项纱
依韵和赵令畤
争标才气两相高不独诗豪酒亦豪战得蚁酣成後殿探知龙睡遇先逃曾于宝月求斤斧欲以春风代翦刀他日若称诗宰相定应先後秉钧陶
依韵和田虎通判兼呈吕防签判四首
楚尾秦头俗久移丰穰仍值太平时渚花尽日临书幌潭菊如今在酒巵十里麝香行驿近三竿红日坐厅迟爱君古锦囊中句不负文忠国士知
冉冉年光逐闰移厅闲宾客坐多时主恩未报空持橐军政无妨数举巵潘鬓雪霜何太早傅岩霖雨不应迟【原注近时须鬓稍有白者时雨稍缺现祈求】颔珠竟被君探得正值骊龙睡不知
剧谈终日少文移幕府新开盛一时羊酪未妨留灌顶蟹螯何苦负操巵【原注南阳多酪而无蟹】诗成醉里遗忘易思发花前属和迟更许此生刚节在秖应惟有岁寒知春花秋叶两推移未有涓尘补圣时新识豹胎休负鼎旧成蛇足谩持巵山如水墨屏间见日向棊盘子上迟便使北归应念此白鸥黄鸟尽相知
用田倅韵答孙勉教授二首
浅红深紫旋教移直待开无空阙时花十八中看蹋鞠玉东西外听扬巵笙歌船舫天围合灯火楼台月上迟顾我若非乡曲远定应长占此州知【原注时方上书乞四明】造化从他密密移聪明非复似前时暂披金甲为儒将曾燕珠宫对玉巵一日看回花恨疾三年生就叶嫌迟殷懃为访春消息赖有羮梅探得知
用前韵答谢推官
小立桑隂尚未移便如相识已多时锯沙我就玉界尺点砾君成金屈巵【原注君诗以屈巵自况】灵运自应为佛早退之今恨学仙迟当年江左堂前燕却又飞来未可知
依韵和赵令畤
无事何妨数命宾一湖清境是西邻栽花要与春为主对酒瞋将目借人诗就彩牋斜卷玉舞余花椀倒垂银由来景物常无价谩道钱多会有神
和朱昪朝奉
湖上寻常日一临年华无用苦相侵梦随蝴蝶悠悠觉日待蟾蜍款款沈醉里笙歌传盏疾壶中天地着花深回瞻象阙恩难报愿尽平生一寸心
答张朝奉四首
赤松居处近州衙况复诗情是作家收得夕阳归老境破除春睡有新茶年华一任随流水世事多应似落花却笑宦游闲不得尘埃昏尽幞头纱
谁将两制比三衙千骑犹如布素家何日龙巾容吐酒而今纱帽自煎茶十年胶柱空调瑟三月羮梅始见花醉里不知身在此梦魂犹傍御袍纱
押了文书坐了衙寻常行过秖如家苦无公事妨携酒赖有诗情得试茶便到五更犹有月算来一日可无花垂纶更作轻鸥伴坐看寒汀学绉纱
门锁寻常付守衙穿湖曾不碍民家惯看妙舞资豪饮生怕清歌送好茶山盍飞来围着水春休归去带将花从教魏紫姚黄下也合翬衣里素纱
依韵和孙勉教授菊花
芳丛宜密不宜疎何事琼花秖一株苦劝白衣成酩酊尽饶红粉插茱萸定应青帝稀曾见端的黄金似得无便拟栽培伴桃李尽移春色入洪炉
依韵和李元中兼寄伯时二首
龙眠三李晦声尘长望淮壖与海滨自古市朝成底事即今猿鹤伴他人细思南陌东阡月大胜千门万户春可惜欲归归未得不知家酿为谁醇
五丈河边避俗尘闭门情味似漳滨抛离鹊渚今三岁成就华严秖两人【原注伯时画华严元中写】贫里有时求得玉老来无可奈何春平生共学王丞相更觉荀扬未尽醇

[book_title]卷三
钦定四库全书
陶山集卷三
宋　陆佃　撰
七言律诗
依韵和毅夫即事五首
昨日红裳伴燕游渚花争好草争柔依稀黄鸟浑相识期刻青山卒未休风似去年搴翠幕【原注去年天穿日晚筵亦风】雨分明日与芳洲【原注次日雨还移会花洲】即今太守无佳句空愧当时宋采侯
却笑元宵是夜游金针穿石彩丝柔萱堂帐幄闲仍出幕府文书了即休顾我宝珠连合浦爱君仙果满瀛洲谁知竝辔聊同俗拜後如今有鲁侯
平明一雨阻重游风绉前溪绿谩柔况已上元连夜出不如寒食看春休弄珠滩涨平侵岸摸石江深抹尽洲自是苦隂无意思莫将潮信枉阳侯
十年京洛从宸游得郡终难绕指柔庐舍昔希三肯顾亭台今负四宜休何人正在芙蓉岛有客空吟杜若洲为问西街孔君子设监那得似诸侯
谢安携妓是清游玉莹金尊十指柔桃自三千年结子鳌于六万岁更休猿啼谩想黄牛峡凤去空传白鹭洲我若他年封万户秖来穰下作穰侯
依韵和毅夫百花洲新桥
省中何必就尚书且向新桥一振裾娇女顷嫌撑小艇偏亲今喜度安舆假饶跨鲤终难学除却垂虹尽不如【原注垂虹松江桥名】从此使衙乌亦好岂无遗爱在胥余【原注事见尚书大传】
答毅夫遗橘株之什三首
平生希慕范莱芜耻把耕耘一问奴碑较智愚能几里树争贫富没多株报之琼玖如投李遗以珩璜恍弋凫传语小城休负固元侯今後不言无
亭榭新修道不芜丰年焉用橘千奴请教青帝留三月拟就嫦娥乞一株种玉水田飞白鹭泳珠风槛对沈凫便难图画犹争看定是京西一路无
曾因书史翦繁芜更与花王置木奴蓝旧出师青万顷竹新齐母緑千株睡余枕簟屏开凤饮尽尊罍勺用凫一种梧桐亦遭遇翦封终愧内虚无
和毅夫倒用无字韵春诗四首
皇家宝历万年余礼貌羣臣自古无龙马己陪阿阁凤鼎湖犹想裕陵凫刘郎莫恨桃千树匠伯应怜栎一株犹喜後来门户在小儿能赋崑【原注入声】仑奴
一别勾芒仅岁余不知今度老顔无管人忧喜何如鹊与世浮沈可奈凫拟看笏头花四朶更栽槐面树三株若教上番成新竹须戒人家婢与奴
附庸新又进於余【原注花洲中新为十花渚】欲共南邻鬭有无横列谿山埋积雪卧开桃李映新凫拟舂玉臼丹千杵更种金鎚麦一株【原注酉阳杂俎】从此有人殽亦有不烦公帑与官奴
公钱虽少俸钱余明日如今作会无况有鼈裙胜脍鲤岂无鹅掌代蒸凫庆归子舍芝三秀官入卿曹棘九株闻说丽人推不去爱才何止十年奴
和毅夫病目三首
使君诗思谩雕肝安得头风与阿瞒然艾为谁甘受痛看花缘此负追欢通天犀带应怜瘦云母屏风尚畏寒何日长安同一醉拟教歌舞衒华丹
诗战空怀壮士肝未容旃旆累祁瞒竝游曾许花含笑孤愤今慙树合欢五朶谩将春色寄二篇还伴夜光寒凭君休造斑猫毒且向三田养就丹
报君平日愿输肝常笑飞蝗累李瞒一雨固宜知上德是花犹可尽君欢孤根自识恩波煖老健谁争气候寒从此忧民免髭白却疑甘泽是金丹
依韵和毅夫儿病
二毛萧索未应羞谩说初怀弄瓦忧【原注毅夫尝有诗云所忧惟弄瓦又云二色慙衰鬓】珠母光芒今吐月豹驹才气已窥牛自知隂德仙能学谁有灵符鬼可囚早晚病除闻药喜与君诗酒共清游
易守建业毅夫有诗赠别次韵五首
太守无堪久借留君王恩礼与昇州亲舆自可时来往渔唱犹能数【原注一作侑】献酬【原注公在金陵有渔家傲十首】风色得经扬子渡月明知在海棠洲北山楷木今成列独傍师门想见丘
凌晨寒日弄辉辉我旆东来子旆西对此销魂两无语恨初相遇一何稽梅花可惜空随驿鸥鸟多应不下溪犹有往来鱼与鴈好将诗什当书题
紫案焚香拜敕黄无因久借盖公堂不堪落日离魂断赖有薰风引梦长吹律渐知寒谷暖卖浆曾值暑天凉他年果若成功去乞取南阳作邓王
春渚秋潭不可寻回头城郭碍高林但知自白三分鬓更与谁论一寸心红粉泪痕消片玉故人情分重千金临岐不忍醒时别一任玻瓈酒盏深
谁信金陵刺史肠曾怀珠玉夜光芒一尘侍从才虽短双奉君亲日更长得郡免营三釡粟过都容捧万年觞遥知南北相望处风在檀栾月在棠
依韵和徐大夫凤凰池九首
借山楼小已新奇更近东边得凤池一日未尝无客过百年今始有人知【原注案图经凤凰池百四十年前曾有刺史增修】舞余裙带双垂緑诗就珊瑚半露枝为问鵷雏归得未虚来阿阁已多时
使君年老强搜奇来傍吟牕拥被池明月清风初未觉【原注公诗有明月清风尚不知之句】白鸥黄鸟旧相知【原注佃昔尝有诗句云白鸥黄鸟尽相知】水通河汉无多地凤在梧桐第几枝好是与民同此乐丰穰仍值太平时
池就台成竟大奇画堂新燕亦差池人非杨柳看来瘦春有梅花探得知华发渐惊强半白素娥曾与第三枝海邦莫道无宾客冠盖如今盛一时
东君着力信神奇桃李中间水满池定是秖教淮甸有若为长得泰州知【案佃在绍圣初落职知泰州诗即作于此时徐大夫未详何人按其语意盖亦同时长官也】行藏正倚楼千尺勲业初横草一枝投老尚堪驱使在问春何似少年时
公事稀疎已自奇那堪园更胜舒池诱将醉尹来无数禁得诗人瘦不知蝶梦几随蝴蝶远凤雏仍在凤凰枝赏心乐事知多少雪月风花是四时
平生仕宦不求奇谁怕他人夺我池地胜更无尘可到天隂惟有病先知从教宝塔来当面消得云楼为折枝看取鶠堂何似好夜深歌管月明时
老嬾由来怕立奇偶然寻得旧家池一州秖此为无及累政因何尽不知歌吹彻云城百尺楼台侵夜火千枝凭谁为报莺花道一日须来十二时
彷佛华胥一梦奇斩新楼阁旧城池夜深犹有人家看昼寝惟应燕子知疎雨有时三两点好花何啻万余枝诸公若肯相追逐趁取春风烂漫时
恰似蒲萄水亦奇游人多似後园池壶中日在归前落醉里诗成醒後知芳径绰开杨柳树小墙阑出杏花枝老拳毒手浑相若望立降旗是几时
朝散【案宋官志朝散大夫从五品下朝散郎从七品下此云朝散似非即徐大夫据本集有和查应辰朝散雪及赠新恩先辈之什疑是指应辰言而上下尚有阙文】
使君竟亦不能奇赖有诗翁壮观池二百年来无此作两三人外有谁知鱼应变化垂天翼鹊不经营堕地枝况复凤毛如得凤古来遭遇或同时
依韵和张椿
一年三十有余旬最爱韶华是令辰坐久落花深一尺睡余浅粉看重匀况当诸县无公事且与云楼作主人今日与君俱白髪看花情味尚青春
依韵和查朝散赠新恩先辈
收得宫花上带春緑袍仍共草争新发扬杜老诗无敌盖覆吴侯政不神平地彩云看接武一天明月负垂纶怪来濒海多儒士龙阁从来是里人
依韵和徐大夫
朱丝同直水同清红袖何妨当使令可惜去年他处看【原注公去年不同此会】不知今夜几州明年华老去知无补眉妩初闲似有情且向云楼拌共醉尽他灯火暮禽惊
中秋微隂
年年月色是中秋莫为今宵海上楼要得长圆真妄意放教微暗亦良筹步金甎上顔仍好颓玉山前德尽柔生怪嫦娥苦羞涩都缘瞋不强公游
中秋用别韵答张椿兼呈徐瓘
偶被微云掩素娥昏昏如似隔轻罗【原注是夕中秋有纤云蔽亏】秖应梦里朦胧惯可是秋来淡薄多舍此岂无珠可玩学渠犹有扇能歌会须明夜分明在况有诗人为琢磨
依韵和查许国二首
重渊谁道探珠难恰值骊龙睡重间工部藩篱今梦草司空门馆旧衔环心肠何啻吞云梦身手犹堪擘华山况有旧家仙桂在姮娥留着待君攀
谁作明堂一柱看谪官犹诖罪中间名成何必频看镜道在终须得赐环一片灵台江上月七株仙果海中山回头为报姮娥道拟把高枝次第攀
寄龚深之曾子开
先生官冷久京华衣有尘埃饭有沙半夜尚闻亲旧草一春长是负新花两龚清洁推君子二陆文章属当家更忆巷南曾学士坐将盘诰解聱牙
依韵和查许国梅花六首
腊月狐裘尚御黄靓妆先了为谁忙与春不足都缘淡教雪难知秖为香曾拥旌旗闻鼓角终随彝鼎见烝尝少陵赖尔牵诗思得向诗中号帝王
水天清浅月昏黄传语诸花未要忙词客尽应相识早玉人谁有自然香秖承雨露尤消得况乃冰霜已备尝未用夜寒吹玉笛切须丁嘱与寜王
平日栽培土尽黄看来人自有闲忙池台直下疎疎影帘箔中间淡淡香命说梦魂犹未破说汤滋味得先尝凭谁为访桃花浪何路能酬百谷王
妆阁无端画月黄见他闲淡转苍忙陇头惆怅经年别衣上殷懃尽日香期刻莫将蓬鬓插思量消得瓠犀尝若教梵竺诸天有何必龙华引象王
北牕高卧识羲黄静看东君职事忙短帽上垂年少事净瓶中养月余香镜鸾羞愧临梳裹盐虎推先在飨尝试问古来谁可伴风流东晋有诸王
共月新成牓字黄使君霜鬓未须忙春前腊後千回顾天上人间一分香庄子梦魂休道识太公牙齿要须尝论功纵在姚黄下果子花中合是王【原注共月亭名】
依韵和许安石
风和鹊喜就中灵忽报轩车到驿亭解得礼经归指掌弄成诗笔胜丹青早年花萼光原隰今日芝兰满户庭闻说龙州佳阙近蜀人先已望流星
从驾幸龙德宫【案宋史徽宗纪元符三年九月己巳幸龙德宫时佃为吏部尚书诗中第六句及注与史事正合】
玉锁晨开厚载门人家随处着雕轮潜龙宫邸来惟旧复辟帘帏卷尚新深巷尽言窥日月麤官难得後埃尘【原注尚书非游幸不许从驾】戴恩自觉丘山重愿放鳌更六万春
天寜节口号【原注亳州　案宋史徽宗纪帝生日为天寜节】
九天宫阙五云新共向中间望紫宸几杖一千年父老衣冠三万里君臣濑乡老子如今桧蒙县庄生上古椿就祝圣君千万岁过于天上夀星辰
寄彦猷阁老某前岁奉使还领扬州今彦猷亦自境外归得姑苏【案宋史本传佃以吏部尚书报聘于辽据徽宗纪在元符三年七月逾年拜尚书右丞未尝领扬州前此亦未尝奉使此诗与纪传不合疑非佃作或误以他人诗杂入者今姑存之】
相望持节出卢龙继踵分符别紫宫汲黯虽嫌弃为郡袁丝应惮久居中文章不见于时益出处何知与子同红药万株天下絶谢公来肯醉薰风【原注此州芍药冠絶天下】
和周邠朝奉
相见还如颍水滨不应衰迈久风尘几回醉里成狂客一向诗中作贵人故国生涯元自薄老来情分剩相亲荐贤况有诸公在早晚除书下玉宸
新桥
碧光新近跨长桥免使游人隔岸招想像蓬瀛今彷佛丁寜风雨莫漂揺少浮蛟蜃平生气才露虹霓一半腰明月满天天似水直疑霄汉路非遥
题周中散至乐堂
一瓢到底胜珠玉万籁由来当管弦尽日海鸥陪燕坐有时溪柳伴闲眠不知萱草忧何事今见蟠桃定几年回首真人足官府刘安何苦要升天
丞相荆公挽歌词
惯识无心有海鸥行藏须向古人求臯陶一死随神禹孟子平生学圣丘雕篹想陪清庙食玉杯应从裕陵游遥瞻旧馆知难报绦帐横经二十秋
吕申公挽歌词
家世从来耸具瞻平生僚友惮方严挂闲麈尾清谈罕傅尽龙髭老病添共惜一朝埋玉树正当双日下珠帘自慙曾借风雷便初与鱼龙出滞淹
韩康公挽歌词三首
熙寜初见筑堤沙曾与千官听白麻常棣行中排宰相【原注公家呼公为三相公洛中相公为六相公】梧桐名上识韩家【原注京师人呼桐木韩家以别魏公】平生事业留青史一夜尘埃暗碧纱闻说手栽桃李在春来应有万株花
三台光耀紫微中康国仍兼万户封有子晨昏长侍膳【原注公子少卿未尝出仕常在左右】谁家兄弟尽登庸非关庚日曾占鵩自是辰年倂值龙【原注公以辰年原月辰日辰时薨】他日凌烟求绘匠愿凭丹笔为形容
龙虎常瞻牓上名识公初向凤凰城三千宾客知毛遂【原注晚登公门最辱知遇】五百人家待晏婴【原注公分俸赡族人甚衆】拟看玉书容拔宅安知金鼎误垂成後园履迹今芜没惟有清风伴月明
吕尚书挽歌词
祸患相仍涕泪频司空坟上草犹新鶺鴒花萼空余子龙马图书并失人【原注孙莘老李公择蔡仲远王子难并公五人皆以是年卒】徧历名藩今始老长如寒士本非贫如何一日埋金椀独向清时不秉钧
蹇翁待制挽歌词
仕宦声名四十年归心日夜望林泉文移竟负登山屐牋记空随过海船【原注上命儒臣草高丽书独用公词】花坞夕阳今逝矣锦江春色谩依然传家况有珠玑在会向人间月夜圆
程给事挽歌词
桃花坟坞土新乾叹息高才又玉棺竟逐两翁谈笑尽空留三老画图看异书会见传吴市妙斵何知失郢墁闻说锦囊佳句在光芒犹伴夜珠寒
王圣美学士挽歌词
使君政事与文章忧患平生亦备尝资善故人今白髪邯郸一梦已黄粱田园倚仗千株橘花萼飘零一树崇闻说异书奇字在不妨分付与诸郎
魏国太夫人陈氏挽歌词
门户同归太史评传芳消息在瑶琼凤衔诰诏从夫贵龙负图书识父清金鸭火销香自远玉匳珠在月空明也知欲向华胥问炊尽黄粱梦不成
五言絶句
送李劭县令
长官衫色暗玉雪久甘贫为问江西月如君有几人
悼亡二首
门巷雨萧萧黄昬掩寂寥曲终人不见花落梦无聊灯火夜寥寥残香不可招朱扉寒半掩金鸭煖全消
咏史
珠履三千两金椎四十斤阿谁知狗盗郤解脱田文七言絶句
景德寺考试秋日即事四首
朝来爽气雨初乾乔木隂隂锁昼寒深院下帘风不动夕阳幽鸟傍阑干
秋声一夜满长安密雨疎风次第寒幽草落花归思乱寂寥终日倚阑干
西风吹绉一池秋故殿疎帘半上鈎满眼夕阳归未得菊花桐叶伴人愁
看尽斜阳夕未还夜天如水断云闲玉楼咫尺无人去月上珠帘第几间
又景德再考试秋日即事
重来时节又秋深黄菊香中一炷沈浑觉去年无限恨物华人意总如今
试院夜雨思秦叔仲至呈信道
秋声秋色总无聊千里相思鬓欲凋独遶曲廊花院闭夜深灯火雨萧萧
依韵和程给事赠法云长老重喜
识字如今尚未深扫廊才悟便能吟法云香火修行久夜半潮声避梵音
送俞括知贡州
太守官清着破衫秖应泉水误名贪遥知鴈足书难到州在衡阳尽【原注上声】近南
悼亡八首
索寞还寻静处行物华如旧岁华更緑槐苍桧曾相识想见英雄讶瘦生
深炷炉香浅点茶午庭愁寂下寒鸦佳人仙去无消息肠断春风一院花
雪消姑射丰肌尽云入阳台短梦频可惜舞衣犹粉黛不堪歌扇已埃尘
春远落花随水尽夜深明月向人圆崑仑欲使知无路仙苑分明隔洞天
风月相望也不多秖应清浅隔天河欲凭乌鹊传消息一度逢秋一度过
忽地轻红四散飞寻常春色未应稀东风大是无情思吹落余香便不归
百花流转逐浮萍柔质那堪殒妙龄画手若能图列女玉顔应许上丹青
淡红浓紫总销魂春恨无人可共论徙倚暮寒襟?薄落花门巷月黄昏
题李门下江行初雪图二首
渔翁披得一渔蓑物色虽幽奈冷何长怪高宗问霖雨元来黔首要中和
须知元化仗丹青移得沧江在画屏看取乾坤一般色可怜长短谩相形
题王允中至乐堂
顔巷虽贫乐有余箪瓢终不换金珠长安大第连云起还有君家此乐无
传神诗
富贵从来我自知商岩霖雨偶愆期秖应须鬓年来改不及高宗梦里时
送陈初道録
巉岩瘦骨欲成金云锁三茅洞府深莫遣桃花流水出等闲应被客相寻
陶山集卷三

[book_title]卷四
钦定四库全书
陶山集卷四
宋　陆佃　撰
劄子
乞添川浙福建江南等路进士解名劄子【原注元丰八年】
臣伏见诸路州军解额多寡极有不均如京东西陕西河东河北五路多是五六人辄取一人而川浙福建江南往往至五六十人取一人窃缘士人之盛无如川浙福建江南今解名极少不无遗才其京东等路荐送之数太寛滥得者衆臣备员同知贡举具见诸路举人程文若五路试卷取至中等仅能满数余路虽中等以上取或不及契勘熙寜中更选举制自五年以後诸科不许新人投下文字却以诸科解名添充进士解额今开封府诸科消减殆尽见已有解额二百四十人内除五十人近准朝旨添拨解发本府进士外尚余诸科解额百九十人及诸路逐次科场诸科渐少并已增解进士缘五路进士见今解名极寛欲乞特诏有司许将开封诸科所消解额百九十人并自今诸路消到诸科合增解进士名额并于川浙福建江南等路举人至多解名极少州军量行均拨所贵五路州军不至滥取余路解名窄狭去处得以兼取取进止
乞立武举解额劄子
臣伏覩朝廷选举之制虽备而诸路武举未有解额遇有科场止是兵部牒官文臣自提点刑狱武臣自路分都监以上各保举一名于兵部类试其间寒素之士或难得知旧论荐往往有妨应举欲乞令有司立法每遇科场许于逐路转运司类试量行解发兵部更不牒举所贵寒素之士得由艺业以公自进取进止
乞颍州第一劄子
臣昨自官制肇新叨尘侍从迨今首尾已及九年未尝更历外任重念臣仕进甚寒羇危少与蒙先皇之识拔荷二圣之保全仰辜休明无所补报矧烦言之可畏亦孤植之易揺愿假一麾少图寸效欲乞除臣知颍州一次伏望圣慈特赐矜允
第二劄子
今月二十四日伏奉圣诏以臣乞知颍州未赐俞允训辞深厚非臣所能副称而区区所怀义不敢止者诚以臣更练尚疎践修未至久编钜典尝讲多仪猥次成周之天地官实惭太史之牛马走坐贪荣宠弥历岁时已负难酬之恩尚睎易退之节敢再干于宸陛愿一试于藩维庶宣教条少赎尸素
第三劄子
今月二十七日准尚书省劄子以臣乞知颍州伏奉圣旨依前降诏书不允圣恩深厚未赐矜从而下愚难移辄复有请者实以臣子许国命虽甚轻士人洁身义亦自重矧惟孤进曾乏兼长偶缘遭逢猥致超越久叨尘于法从深辜负于明时虽荷并容未加捐弃粗识盈虚之常数庶全去就之大方况复凫鴈集不为之寡多燕雀飞无繋于轻重更叨紫微之邃愿成清颍之行惟仗忠诚冀回聪听
乞明州劄子
臣辄沥恳诚上干天听臣昨知颍州伏蒙圣恩就移今任寄委增重宠荣至深非臣所能副称重念臣生于东南寒乡偏亲怀归惓惓在念臣初不敢遽有所陈黾勉从事迨今已踰半年稽之昔日国尔忘家虽曰公义而将母来谂亦容及于私恩方当二圣临御纯体仁孝徇万物之至情各获分愿是臣得以私恩控愬之时伏望圣慈特许差臣知明州一次异日如蒙朝廷别有繋使自当糜捐仰图报效臣无任
辞免吏部侍郎劄子【原注元符三年二月】
臣昨在任准正月二十九日尚书省劄子已降告命授臣试尚书吏部侍郎今依条交割职分公事讫乘递马发来赴阙臣今已至祗候朝见圣恩深厚非臣糜捐所能报称窃缘天官之贰所系非轻宜得实才以副任使如臣虚孱已试不效苟贪荣宠昧冒而居恐累圣神知人之明所有告命未敢祗受
蔡州召还上殿劄子二首【原注元符三年二月】
臣窃惟圣君践阼要在正始正始之道当自朝廷朝廷一正四方远近莫敢不一于正记曰朝廷曰退燕游曰归师役曰罢盖用师役未有不罢者也燕游有出而无归则纵朝廷有进而无退则争又曰朝廷之美济济翔翔所谓济济舜命九官是也所谓翔翔翔而後集是也朝廷之上公卿大夫如此可谓美矣窃见近时学士大夫往往竞进务相倾夺以善求事为精神以能许人为风采以忠厚为重迟以静退为卑弱相师成风莫之能止正而救之实在今日恭惟陛下宪天聪明深烛民隐修明百度首以人材为急而臣逮事神考元佑补外迨今一纪陛下即政之初首加识拔此臣夙夜未知所以论报之方区区愚忠不能自已伏望陛下慎初谨始正自朝廷眷忠厚之臣擢静退之士使躁轻者革心浮薄者易虑建用皇极布宣中和以熙百志以凝庶绩以追唐虞三代之治臣愚不胜愿幸取进止
臣伏覩陛下即政之初乾清坤夷玉烛明润臣民欣戴无有远迩惟知鼓舞懽呼恭惟陛下仁孝恭俭粹然天成圣神之姿人久属望加以温恭好问学有光明方将绍承谟烈以登太平如臣凡陋首与收召臣诚不自揆愿効涓尘之微窃见神宗皇帝聪明文思延登真儒建立法度布在四方以幸天下後世而元佑之际辄见诋讥绍圣以来又皆称颂夫事无当否一切纷更国有常刑固在不赦然理有损益不无赓续惟务称扬亦已过矣尔雅曰赓扬续也夫续前人不必因前所为利则赓之善者扬焉是为善续诗书所称後世咏叹不息是也若元佑纷更是知赓之而已不知扬之之罪也绍圣以来率皆称美是知扬之而已不知赓之之过也伏愿陛下咨谋人贤询考政事有赓有扬以续大前人之光惟其时物与其当之为贵大中之期实在今日伏惟圣神采择取进止
举台谏官劄子【原注元符三年三月二十五日上二十八日谔以右司谏召】
准元符三年三月初五日尚书省劄子奉圣旨台谏官员阙甚多内外两制以上可各选举合入通判以上资序朝官须学问该博操履端方德义着闻明于治体可任言责三人密具姓名闻奏右臣伏覩承议郎枢密院编修文字王涣之承议郎孙谔奉议郎前太学博士吕益柔问学该通行义修饬兼明治体守正不回可任言责谨録奏闻谨奏
辞免修哲宗皇帝实録劄子
建中靖国元年六月准合门告报伏蒙圣恩授臣哲宗皇帝实録修撰者圣知益厚非臣九殒所能报称窃念臣昨尝预修神宗皇帝实録以不称职摈斥累年辜负裕陵识擢之恩已试不效循愆省谬惭悔迄今伤禽惊弦痛定犹怯战蚁奔北语勇甚惭私义未安礼当披愬伏望天地之造父母至恩怜其诚心非为伪饰改求俊乂免误使令所有敕命不敢祗受
又寻准尚书省劄子【原注奉圣旨修史事先朝已自辩明更不许辞免翼日兼修神宗皇帝宝训】
臣伏奉圣诏以臣辞免哲宗皇帝实録修撰不允者天光照融下监幽隐蚍蜉有藴虽小得伸窃以泰陵之书将示无极摹写治象精神为难如臣荒芜久废笔砚文从字顺与年俱衰揆称度宜实不堪可重念臣顷在绍圣纇虽播迁中靡他肠敢怀纤芥尚惧愆尤未盖志行未孚佥言未谐【案此下当有脱文今无从校补】
辞免奉使大辽劄子
窃念臣犬马之龄行将六十艰难末路血气日衰外虽虚憍中实疲瘁兼以生长吴越但谙炎蒸既未尝冒大寒又不任久乘马虽欲黾勉有所不能川途阻修必致疾病一误国事罪悔难逃伏望恩慈特赐矜免
状
辞免资善堂修定说文成书赐银绢状
今月一日准学士院送到诏书伏蒙圣恩以臣修定说文书成特降奨谕赐银绢五十匹两者义有未安虽荣而愧窃念臣预修字训初误选抡问学浅微良淹岁月偶天与幸遭值独深编摩甫终已陟严近虽使古之真贤克生圣世因时际遇善建勳庸受恩若此未易云报况如臣愚才劣于志虽誓报称不知所为区区一书何足言者敢图圣慈复有襃赉仰承明诏光贲大矣藏示子孙永以为宝所有银绢不敢祗受
辞免集贤校理状【原注元丰二年初有御批付中书陆佃资性明敏学术赡博可除集贤校理】
窃念臣赋材昧陋涉道浅迂比蒙圣知拔自孤远讲求字训参议礼文岁月既多无所补报校雠之职以待俊良顾臣无堪何足以当陛下奨擢之意所有敕命不敢祗受
元丰转对状
臣伏覩朝廷所修敕令实一代之典必令文简而该贯之事备乃可成书以参先王垂法後世惟该贯之事备而文简则其因革增损离合与其所以去取之意别载看详虽可考知缘颁行之际止是净条而看详之文不出自非有司晓习法令以其文简不无疑者旋禀朝廷即成迂滞若便以意推行又或不皆当法欲乞候今编敕书成布之州郡并以看详之文与之庶几官吏得知因革增损离合与其所以去取之由推行无惑不至违误谨録奏闻伏候敕旨
乞宣仁圣烈皇后改御崇政殿受册状【原注内批并诏附元佑二年二月寒食假中佃入此奏假开即闻批付三省又五日遂降诏】
今月二十日奉敕【原注节文】太皇太后受册依章献明肃皇后故事详定仪注而臣愚区区辄抱蝼蚁之诚有不能自已者伏惟太皇太后陛下自同听断以来保护圣躬裁决万务敬天爱人动怀谦畏至公至明度越前古尚虑臣下未能将明圣意一切检用章献明肃皇后故事弗加讨论万一典制阙失或累圣德故臣愚区区辄慕古人事上笃于爱敬之义窃见天圣中翰林学士李维等尝上章献明肃皇后御崇政殿受册仪注後虽改御文德缘文德外朝在紫宸垂拱之外故至今公议犹以维等所定仪注得礼之中惜其不果施行方当太皇太后陛下至诚虚心每事求当乘此嘉会或蒙收采特诏有司改御崇政受册一明内外之辨自我神母垂训万世不胜大幸况于盛德至仁有光无损臣职在礼官苟有所怀义当罄竭不敢辄以愚昧自止亦冒国恩深厚思以涓尘求助海岳仰渎圣慈臣无任惶惧陨越之至谨録奏闻谨奏
贴黄
臣见候假开即集礼官依敕以章献明肃皇后故事详定仪注今来所陈只乞作太皇太后圣意批出伏望圣明曲加矜择【原注三月二日内批将来受册有司虽检用章献明肃皇后故事当御文德殿顾予凉薄岂敢上比章献明肃皇后所有将来受册可只就崇政殿宜令三省叙述此意降诏施行仍先具诏本进入三月七日诏祥禫既终典册告具而有司遵用章献明肃皇后故事当受册于文德殿虽皇帝孝爱之意务极钦崇而朝廷损益之文各从宜称仰惟章献明肃皇后辅佐真庙拥佑仁皇茂业丰功宜见隆异顾予凉薄絶企徽音稽用旧章实有惭德所有将来受册可只就崇政殿】
赴江寜府过阙乞朝见状
臣昨知邓州伏奉敕命就移知江寜府窃念臣偶遭圣时久备法从今路由京阙伏望圣慈特许依例朝见讫前赴新任臣见迤逦起发沿路听候指挥次伏候敕旨
赴江寜府乞给假迎侍状
臣伏蒙圣恩移知江寜府窃念臣本贯越州臣弟传昨自邓州侍偏亲先归契勘越州去江寜府不至迂远欲乞暂给假至乡里迎省前赴新任伏望圣慈特赐矜允伏候敕旨
赴蔡州过阙乞朝见状
今月十三日伏奉吿命蒙恩授臣集贤殿修撰知蔡州窃念臣一违省曹十换年龠身在湖海神驰阙廷勘会淮康军路由国门出陆伏望圣慈特许臣朝见讫发赴新任臣不胜惓惓蝼蚁之情见迤逦前至南京以来听候指挥伏候敕旨
举进士王昇状【原注建中靖国元年】
臣伏见睦州进士王昇秉义甚高操行至美年几五十读书未娶访求师友徒步千里焚膏继晷率常达旦逮今二纪秖如一日衆经羣史诸子百家无所不读虽佛经道藏亦皆博极其事亲孝奉兄悌丧亲水浆不入口者累日寝食如礼使推所藴更政閲事必有可观方当陛下绍隆圣考求贤以任择善而使如昇者宜见收録伏望圣慈特赐询察如臣所称不诬乞赐检会陈师道家素等授官体例除昇一命处之学校以劝多士取进止
陶山集卷四
<集部,别集类,北宋建隆至靖康,陶山集>

[book_title]卷五
钦定四库全书
陶山集卷五
宋　陆佃　撰
议
元丰大裘议
【时张璪等皆请服无旒之冕不被衮且以黑缯为裘佃独上此议】
宣德郎守太子中允集贤校理充崇政殿说书详定郊庙奉祀礼文臣陆佃臣看详冕服有六而周官弁师云掌王之五冕则大裘与衮同冕矣故礼记曰郊之日王被衮以象天戴冕璪十有二旒则天数也又曰服之袭也充美也礼不盛服不充是故大裘不裼此明王服大裘以衮衣袭之也先儒或谓周祀天地皆服大裘而大裘之冕无旒非是矣盖古者裘不徒服则其上必皆有衣故曰缁衣羔裘黄衣狐裘素衣麑裘如郊祀徒服大裘则是表裘以见天地表裘不入公门而乃欲以见天地可乎且先王之服冬裘夏葛以适寒暑盖未有能易之者也郊祀天地有裘无衮则夏祀赤帝与夏至日郊祭地亦将被裘乎然则王者冬祀昊天上帝中裘而表衮明矣至于夏祀天神地则去裘服衮以顺时序周官曰凡四时之祭祀以宜服之明夏必不衣裘也或曰王被衮以象天此鲁礼也臣以为记曰周之始郊日以至王被衮以象天则岂得以为鲁哉或曰祭天尚质故徒服大裘王被衮则非所以尚质臣以为谓之尚质则明有所尚而已不皆用质也如苍璧以礼天黄琮以礼地旗十有二旒龙章设日月此岂用质也哉故曰祭天扫地而祭焉于其质而已矣牲用騂尚赤也用犊贵诚也王被衮以象天戴冕璪十有二旒则天数也旗十有二旒龙章而设日月以象天也夫理岂一端而已亦各有所当也今欲冬至禋祀昊天上帝服裘被衮其余祀天及祀地并请服衮去裘各以其宜服之如允臣所议乞赐施行候敕旨【原注元丰四年十月二十二日中书劄子奉圣旨依奏　案宋史佃本传神宗问大裘袭衮佃考礼以对神宗悦用为详定郊庙礼文官即此议是也据史云同列皆侍从佃独以光禄丞居其间今集中载此议在元丰四年佃于二年已为集贤校理时转官已久足证载笔之误又裘字史讹作丧诸本竝沿误】
元佑大裘议
朝奉郎试尚书礼部侍郎充实録修撰陆佃检会礼部奏元丰新礼皇帝祀天服大裘虽用黑羔皮为之仍作短袍样制袭于衮衣之下与衮服同冕虑于礼典未合乞下礼部太常寺讨论改正者佃谨按礼记玉藻曰服之袭也充美也又曰礼不盛服不充故大裘不裼则大裘袭可知袭从衣从龙亦或从龖龖二龙也则大裘袭衮可知大裘袭衮则与衮同冕亦可知故郊特牲曰王被衮以象天戴冕璪十有二旒则天数也而周官亦曰弁师掌王之五冕王服有六而弁师掌王之五冕则大裘与衮同冕明矣据此王冬祀昊天上帝被大裘服衮戴冕璪十有二旒经证甚明无足疑者今何礼部申述以为有可疑者八缘事无实质岂可以一人之私疑而欲改易大礼又况看详并无可疑者具下项
一何礼部云谨按周礼弁师掌王之五冕而司服实有六冕所谓大裘而冕衮冕鷩冕毳冕希冕玄冕是也又节服氏掌祭祀朝觐衮冕六人维王之太常郊祀裘冕二人执戈送逆尸从事既云衮冕复云裘冕则是裘衮各有冕不得大裘与衮同冕然弁师止有五冕盖其职以旒玉为主而大裘之冕无旒故不聨数此其可疑者一也　看详周官司服掌王六服即无六冕之正文而弁师云掌王之五冕则是大裘与衮同冕若谓大裘之冕无旒故不聨数缘无旒之冕其说始于郑氏实不经见而郑氏言盖无旒亦自以为疑则冕止于五可知又郑氏谓大夫亦服无旒之冕今王祭天而与大夫之冕同则人俨然望之亦何以示尊卑之别哉节服氏云衮冕六人惟王之太常裘冕二人执戈送逆尸盖大裘而冕谓之裘冕非大裘而冕谓之衮冕则衮冕必服衮衮冕不必裘今特言裘冕者主冬至而言之此无可疑者一也
一何礼部云王有六服后亦有六服王之服自裘冕而下公之服自衮冕而下侯伯子男以至大夫士之服皆以降一等为尊卑之别王所以异于公者止有一裘冕耳今乃云裘与衮同冕当以衮袭之裘既无冕又袭于衮则是裘为里衮为表凡所以谓之服章者盖以章明贵贱之等以表于外而已今中裘而表衮则人俨然望之何以示裘衮之别是大裘徒有其名而无其实司裘何得云掌为大裘以共王祀天之服司服何得云王祀昊天上帝则服大裘而冕此其可疑者二也　看详王有六服后亦有六服王之冕五后之首饰三则六服不必六冕王之所以异于公者自以五采缫十有二就五采玉十有二玉而公三采九就九玉则衮服虽一而旒玉不同此正所以章明贵贱也岂得分衮冕裘冕而後为异哉若谓中裘而表衮无以示裘衮之别缘凡衣必有领焉以表于外如绣黼丹朱中衣是也何患裘衮之无别哉此无可疑者二也
一何礼部云夫冬裘夏葛以适寒暑非有甚难知之理也古人虽质不应以裘为夏服但礼文残缺无以言之然亦可以理求也如韍字从韦或从糸记曰有虞氏服韍易曰朱绂方来是从韦则冬服从糸则夏服必矣如韦弁服先儒解者云以赤韦为弁又以为衣裳或曰盖韍布为衣而素裳二说非相戾也是亦顺寒燠而已虽屦亦然士冠礼曰屦夏用葛冬皮屦可也以此推之则冬用大裘至于当暑不害其同色缯为之也若曰夏祀天神宜衮而已则衮乃飨先王之服非祀五帝所用其祭地只之服即不见于经故曰祀昊天上帝服大裘而冕祀五帝亦如之飨先王则衮冕此其可疑者三也看详大裘冬服也冬日至然後服以祀天若夏祀天则惟衮而已其祭地盖亦如之故曰凡四时之祭祀以宜服之先儒谓崑仑神州亦服大裘谨按司裘曰掌为大裘以共王祀天之服则祀地不服大裘祀地不服大裘则以夏日至不可服裘故也今谓大裘当暑欲以同色缯为之又谓祭地之服不见于经然则欲以同色缯为之岂见于经哉兼与所引屦弁不同缘裘之名施于冬而已又经曰王被衮以象天则衮正祭天之服飨先王则衮冕云者是以祭天之服飨先王岂可执云衮乃飨先王之服非祀五帝所用此无可疑者三也
一何礼部云记曰郊祭之日王被衮以象天戴冕璪十有二旒则天数也若谓裘上被衮以被为袭故引以为据则家语亦有此文但易衮为裘曰被裘象天又此一节正与周礼不同何者周礼祭天圜丘以冬日至此云郊用辛则冬至不常在辛是日不同周礼玉路以祀此云乘素车是车不同周礼苍璧礼天牲币仿器之色此云牲用騂是牲不同周礼王祀昊天上帝则大裘而冕飨先王则衮冕此云郊祭之日王被衮以象天是服不同然郑玄以为鲁礼王肃以为周礼若以为鲁礼即不当言被裘若以为周礼则郊用辛乘素车牲用騂有所不合此其可疑者四也　看详郊之用辛自上辛之郊所谓啓蛰而郊者是也周之始郊日以至之郊所谓冬日至于地上之圜丘若乐六变则天神皆降可得而礼者是也故先儒曰谓之始者对建寅之月祈谷之郊为始据此非日不同又周礼乘玉路而此乘素车者盖冬服大裘故乘素车皆以象冬反本之时余郊则服衮而已故乘玉路故郊问上言服大裘下言乘素车同是冬时据此非车不同又牛人曰凡祭祀共其飨牛求牛飨牛盖飨神之牛也求牛盖求神之牛也牧人曰凡阳祀用騂牲毛之隂祀用黝牲毛之盖求神之牲也大宗伯曰以苍璧礼天以黄琮礼地皆有牲币各仿其器之色此飨之牲也然则苍犊所以祀天騂犊所以求之故先儒谓天神中非直有升坛玉帛牲亦有礼神者也地示非直瘗埋中有玉帛牲亦兼有礼神玉帛牲也据此非牲不同由是言之被衮服裘无疑又非服之不同此无可疑者四也
一何礼部云郊特牲之文大槩与家语同家语曰天子大裘以黼之被裘象天既至泰坛王脱裘矣服衮以临燔柴张融所引家语复异于是曰临燔柴脱衮冕着大裘象天据此或言脱裘或云脱衮冕着大裘又以衮与冕皆脱然後着裘则是裘衮无同冕兼服之理今以二服合而为一此其可疑者五也　看详家语之文或云脱裘服衮或云脱衮冕服大裘虽古今不同然张融所引本曰临燔柴脱衮冕着大裘则未临燔柴止服衮冕既临燔柴则脱衮冕着大裘所谓着大裘者岂可以徒服乎必复加以衮且郊问曰既至泰坛脱衮衣服裘以临燔柴戴冕璪十有二旒今欲取脱衮服裘而舍戴冕璪十有二旒之文而取无旒之冕何也由此观之衮裘不害于同冕而兼服此无可疑者五也
一何礼部云周礼祭服以衣名冕则曰裘冕衮冕皆衣在上冕在下象上古先有衣後有冕也朝燕之服以弁名衣则曰皮弁服冠弁服皆弁在上服在下余服既轻举首为重也皮弁服之下有狐白裘冠弁服之下有黑羔裘若大裘非上服何为独以衣名冕若狐裘羔裘非下服则皮弁冠弁何为俱以弁名衣盖羔狐之裘?故以衣裼之郑氏曰袒而有衣曰裼必覆之者裘?也惟犬羊之裘不裼大裘不袒彼以贱此以尚质故也凡裘上有衣谓之裼裼上有衣谓之袭者裘上重二衣也记曰君衣狐白裘锦衣以裼之羔裘缁衣以裼之麛裘素衣以裼之狐裘黄衣以裼之诗曰锦衣狐裘论语曰缁衣羔裘素衣麑裘黄衣狐裘皆据裼衣为言也裼衣与裘同色袭衣与裼衣同色若狐白裘以白锦衣为裼则以皮弁服为袭黑羔裘以缁衣为裼则以冠弁服为袭麑裘以素衣为裼则以诸侯视朔服为袭狐裘以黄衣为裼则以大蜡服为袭袭皆朝祭之上服也大裘则天子吉服之最上谓之大若大圭大路之比是裘之在表者服以祀天示质也记曰大裘不裼说者曰无别衣以裼之盖他服之裘?故表裘不入公门事天所以报本而复始非表裘无以见至诚也夫因其自然之谓质祭天因物之自然者也以文则离其本矣故兆为圜丘因高之自然也扫地而祭因下之自然也器用陶匏因性之自然也至于服岂不因裘之自然或宜其露质见素不为表襮而冕亦无旒圣人用是以飨上帝所谓至恭无文大事不崇曲敬也何必假他以藩饰之乎今云大裘以衮袭之似非礼意此其可疑者六也　看详古者裼袭一衣而已被裘而覆之则曰袭袒而露裘之美则曰裼故传曰裼袒也又曰裼左袒也盖君衣狐白裘锦衣以裼之亦以袭之羔裘麛裘其裼袭皆仿此记曰凡敛者袒迁尸者袭据此袒无别衣以袒之则裼无别衣以裼之明矣先儒以为裘上有裼衣裼上有袭衣袭衣之上又有正服不知何所据而言然郑氏注礼虽曰诗云衣锦褧衣裳锦褧裳则锦衣复有上衣明矣天子白狐之上衣皮弁服与与者疑辞也郑氏以无正文言之犹不果先儒遂以谓凡裘皆有裼衣裼衣之上皆有袭衣袭衣之上又皆有正服误矣谨按中庸曰衣锦尚絅恶其文之着也据此是惟锦衣为有上衣若缁衣素衣黄衣则何所为而尚絅其无上衣亦明矣故佃以为羔裘以缁衣为裼即以为袭麛裘以素衣为裼即以为袭狐裘以黄衣为裼即以为袭故孔子一言而尽曰缁衣羔裘素衣麑裘黄衣狐裘盖非专为裼言之也今何礼部称若狐白裘以白锦衣为裼则以皮弁服为袭黑羔裘以缁衣为裼则以冠弁服为袭麛裘以素衣为裼则以诸侯视朔服为袭狐裘以黄衣为裼则以大蜡服为袭按郑氏谓冠弁委貌其服缁布衣则所谓缁衣羔裘是也羔裘上既以缁衣为裼缁衣上又以缁衣为袭此何谓也且黄衣狐裘息民之服也皮弁素服蜡服也郊特牲曰皮弁素服而祭素服以送终也先儒谓服此以祭蜡又曰黄衣黄冠而祭息田夫也先儒谓服此以祭腊今曰狐裘以黄衣为裼即以大蜡服为袭则何以分蜡与腊若以谓中裘而表衮无以示裘衮之别今欲内黄衣而外皮弁服亦何以示黄衣与皮弁服之别若以谓露见裼衣谓之见美则缁衣之下又见缁衣何美之有然则所谓裘之裼也裼裘而已其袭也覆之而已大裘不裼则非衮而何此无可疑者六也
一何礼部云且袭者对裼之名礼未有不裼而徒袭者礼曰执玉有藉者则裼无藉者则袭又曰裼袭不相因是行礼之时有裼必有袭也以衣服言之则裘上一重为裼故曰君衣狐白裘锦衣以裼之上当被衮宜曰以龙衣裼之而已礼有裼裘袭裘记曰裘之裼也见美也吊则袭不尽饰也服之袭也充美也无事则裼弗敢充也开袭衣而露裼衣不曰见美乎揜袭衣而不露裼衣不曰充美乎是裘上重二衣为袭也大裘本不裼郑志乃云裘上有玄衣与裘同色盖赵商之徒附会为说不与经合故前奏所不取今又以一衣为袭似于名亦未正此其可疑者七也　看详玉藻曰礼不盛服不充故大裘不裼则明大裘不裼而袭故曰裘之袭也充美也郑氏谓大裘之上有玄衣据此虽不知祀天覆裘以衮然尚知大裘不可徒服必有玄衣以覆之又疏云礼不盛服不充者充犹袭也服袭是充美于内惟盛礼乃然大裘不裼者证礼盛服充之时也若以谓大裘则天子之吉服最上是裘之在表者服以祀天示质不惟于经大裘不裼之义有害亦于先儒之说不合又玉藻曰服之袭也充美也是故尸袭注云尸尊疏云尸主尊位无敬于下故袭也节服氏曰郊祀裘冕二人执戈送逆尸注云裘冕者从尸服也疏云服与王同大裘节服氏亦大裘夫尸服大裘而袭则王服大裘而袭亦可知今以为大裘则天子之吉服最上是裘之在表者以祀天示质不惟于经是故尸袭之义有害亦于先儒之说不合又礼所谓见美者露裘之美使见于外充美者覆裘之美使充于内若谓开袭衣而露裼衣为见美揜袭衣而不露裼衣为充美则是露揜反在裼衣不在裘与玉藻所谓裘之裼也见美也之言有害若谓至恭无文大事不崇曲敬大裘不必假他衣以藩饰之缘裘?不可徒服故被以衮又非借衮以为藩饰此无可疑者七也一何礼部云袭古文作?盖用兵因其不备而揜之曰?若裘上以重衣揜之亦曰?故从习有因习之义从戈有揜覆之意篆文从龙从衣许慎曰从衣龖省声籕文不省然今之袭字虽从龙其义本出于重沓而已盖龙者龖之省也如曾子袭裘而吊又衣一称亦谓之袭大要以重沓为义今或云于文龙衣为袭此其可疑者八也　看详袭于文从龖龖二龙也盖衮之象亦或从龙龙亦衮之象也若止谓有沓之意何不从沓而从龖也又谓衣一称亦谓之袭大要以重为义盖裘上有衣是亦为重此无可疑者八也
一何礼部看详古者四命以上斋祭异冠斋服降祭服一等诸侯自祭不得伸上服皆用玄冕则其斋亦以玄冠故记曰斋之玄也以隂幽思也以天子之祭为言若羣小祀以玄冕祭则玄冠斋社稷五祀以希冕祭则玄冠斋四望山川以毳冕祭则希冕斋先公以鷩冕祭则毳冕斋先王以衮冕祭则鷩冕斋昊天上帝五帝以裘冕祭则衮冕斋故郑氏云王斋服服衮冕是衮冕者祀天之斋服也然斋路比之祀路亦降一等玉路以祀金路以斋後汉显宗初服日月星辰十二章以祀天地自魏以来皆用衮服是又以斋服祭天梁陆玮深诋其谬以谓祭天犹在扫地之质而服章独取黼黻为文于义不可谓依古更制大裘以黑缯为之其制式如裘隋以黑皮为裘取同色缯为领袖其裳用纁而无章饰唐则缯表黑羔皮为缘开宝通礼祀圜丘鸾驾出宫皇帝服衮冕入行宫祀日未明一刻皇帝服衮冕至大次质明改服大裘而冕出次至此始复用衮冕为斋服裘冕为祭服兼与张融所引家语云临燔柴脱衮服大裘象天其义相合所以本局前奏乞依开元礼开宝通礼鸾驾出宫以至大次竝服衮冕至圜丘行事则脱衮服裘庶得礼意今与陆学士所见不同谨考据经义在前须至申请　看详周礼曰共斋服则有玄端素端礼记曰玄冕斋戒又曰玄冠丹组缨诸侯之斋冠也玄冠綦组缨士之斋冠也又曰古者冠布斋则缁之大戴礼荀子又皆曰端衣玄裳絻而乘辂者志不在于食荤也据此斋服大则玄冕次则玄冠而已其衣皆玄端也故曰斋玄而养又曰斋之用玄也以隂幽思也今谓祭天用衮冕为斋服裘冕为祭服此乃袭先儒之谬误不惟不见于经而又与以隂幽思之义相反矣古者狐青裘则豹褎麑裘则青豻褎羔裘则豹饰未闻以同色缯为领褎也欲以黑羔皮为裘取同色缯为领褎无所经据又古者惟衣有裳未闻徒裘而有裳者今欲为大裘之裳纁色而无章饰亦无经据且後汉显宗初服日月星辰十二章以祀天地自魏以来皆用衮服则汉魏祭天尝服裘矣虽无大裘未能尽合礼固未尝有表裘而祭者也且裘内服与袍同又与絺綌同袍?必有以表之经曰袍必有表不襌是也絺綌?亦必有以表之传曰当暑袗絺綌必表而出之是也裘?亦必有以表之故曰君衣狐白裘锦衣以裼之郑氏谓必覆之者裘?故也夫裘?矣而欲禅以祭天以明示质则是欲衩衣以见上帝祀天虽云尚质何至于是且云尚质则有所尚而已不皆用质也兼裘内服也安得有裳昨礼文局建议皇帝祀天圜丘脱衮被裘服无旒之冕佃以经传参考谓裘不可徒服当被以衮戴冕璪十有二旒与何检讨所见不同先帝诏从佃议当时详定衆官亦别无异同窃缘郊丘大事又尝经先帝圣裁兼亲郊已曾服裘被衮难以一人之私疑辄议轻改合依元丰新礼施行候指挥
陶山集卷五

[book_title]卷六
钦定四库全书
陶山集卷六
宋　陆佃　撰
议
庙制议
台门　周书曰太庙路寝明堂应门库台注谓门者皆有台于库门见之从可知也臣谨按尔雅曰閍谓之门正门谓之应门犍为舍人曰閍庙门也应门南向大门明堂位曰九采之国应门之外北面东上然则太庙明堂同制大门谓之应门盖筑台为屋于其上礼记曰天子诸侯台门有以高为贵也又曰台门而旅屏大夫之僭礼也正义曰两边起土台台上架屋谓之台门玄阃　周书曰应门库台玄阃注谓以黑石为门阶也提唐　周书曰太庙提唐注谓唐中庭道提谓为高之也臣谨按考工记曰堂涂十有二分注谓分其督旁之修以一分为峻也尔雅曰庙中路谓之唐堂涂谓之陈诗曰中唐有甓注谓中中庭也唐堂涂也据此中唐有甓谓中庭道则庭外庙中之路提使少高而已弗甃也疏屏　明堂位曰太庙疏屏注谓疏今浮思也刻之云气虫兽若今阙上为之矣疏曰天子外屏人臣至屏俯伏思念其事臣窃谓疏屏盖谓疏其上也尚书大传曰诸侯疏序注谓序墙也于上为疏疏牕也谨按义训曰交牕谓之牖棂牕谓之疏郑氏谓刻为云气虫兽误矣四门　家语曰孔子观乎明堂覩四门墉有尧桀之象而各有善恶之状兴废之诫焉臣窃谓宗庙与明堂同制则庙亦四墉有门其南曰閍三面谓之闱故蔡邕明堂月令论曰古大明堂之礼膳夫氏相礼日昃出西闱日闇出北闱知宗庙之门四也
九阶　考工记曰世室九阶注谓南面三三面各二疏曰明堂位曰三公中阶之前北面东上诸侯之位阼阶之东西面北上诸伯之国西阶之西东面北上以此知南面三阶也大射礼云工人士与梓人升自北阶礼记云夫人至入自闱门升自侧阶又曰升自东阶以此知三面各二也
左墄　蹴鞠者传曰黄帝所作王者宫中必左墄而右平薛综曰墄限也谓阶齿也天子殿高九尺阶九齿各为九级其侧阶各中分左有齿右则陂陀平之
玄陛　周书曰太庙内阶玄阶注谓以黑石为阶臣窃谓内犹中也南面三阶其中阶之陛以黑石为之重屋　周书曰太庙重亢注谓重亢累栋也
复格　周书曰太庙复格注谓复格累芝栭也臣谨按芝栭山梲也方小木为之尔雅曰閞谓之槉栭谓之楶注槉欂也疏曰欂一名枅字林云枅柱上方木也栌谓斗栱又明堂位曰山楶藻梲天子之庙饰也郑氏谓山节刻欂卢为山也藻梲画侏儒柱为藻文也礼器曰管仲山楶藻棁君子以为滥矣郑氏谓大夫无画山藻之饰然则山楶刻而画之天子庙饰重焉
黑楹　明堂位曰太庙刮楹注谓刮摩也疏谓以密石摩柱广雅曰天子诸侯庙黝垩大夫苍士黈臣看详说者据尔雅以为墙谓之垩地谓之黝按庄子郢人仰涂垩墁其鼻则不特墙谓之垩又谷梁曰天子诸侯黝垩大夫苍士黈丹楹非礼也按此刮楹亦以黑白饰之故春秋正义曰礼楹天子诸侯黝垩徐邈云黝黑柱也然则黑柱以白画之
丹桷　尚书大传曰天子之桷斵之砻之加密石焉注谓砻砺也密石砥之也汉书解诂曰桷椽也诸侯丹桷以丹色也臣窃谓宗庙丹桷礼也刻桷非礼也谷梁曰楹天子诸侯黝垩据此诸侯丹桷则天子桷丹可知也饰礩　尚书大传曰士大夫有石材庶人有石承注谓石材柱下礩也石承当柱下而已不外出为饰臣看详士大夫石材外出为饰则天子诸侯柱礩饰之从可知矣
达乡　明堂位曰太庙达乡注谓乡牖属谓夹户牕也博雅曰牕牖?也臣谨按考工记曰四旁两夹牕谓于重屋四旁面各两牕以纳日月之明所谓达乡而郑氏以谓每室四户八牕非是也说文曰在屋曰牕在墙曰牖则牕在屋明矣
交牖　义训曰棂牕谓之疏交牕谓之牖臣谨按说文曰牖穿壁交木为牕也仪礼曰司宫阖户牖则牖盖交木为之可以开阖已祭则闭焉
藻井　周书曰太庙旅楹舂常画旅注谓常累系也舂常谓藻井之饰也言皆画列柱为文风俗通曰殿堂象东井形刻作荷菱荷菱水物也所以厌火
贲墉　尚书大传曰天子贲墉诸侯疏厚注谓贲大也墙谓之墉大墙正直之墙不衰杀其上臣窃谓庙垣谓之墙今其外绕墙也承室之墙曰墉仪礼或曰北墉下或曰西墙下墉与墙异明矣墙盖衰杀其上考工记曰囷窌仓城逆墙六分注谓逆犹却也六分其高却一分以为閷
设移　周书曰太庙设移注谓承屋曰移臣谨按尔雅曰连谓之簃注谓堂楼阁边小屋博雅曰宫室相连谓之簃盖天子宗庙重廊故于堂边设移屋连之诗曰绎绎寝庙绎绎连也
重廊　周书曰太庙重廊注谓重廊累屋也臣谨按古曰廊庙庙之有廊明矣
山墙　周书曰太庙山墙注谓墙画山云臣谨按子贡曰譬之宫墙夫子之墙数仞不得其门而入不见宗庙之美百官之富盖其修之数
右臣谨按周礼匠人夏后氏世室堂修二七广四修一五室三四步四三尺殷人重屋堂修七寻堂崇三尺四阿重屋周人明堂东西九筵南北七筵堂崇一筵五室凡室二筵郑氏谓世室宗庙也重屋王宫正堂若大寝也或举宗庙或举王寝或举明堂互言明其同制周书亦曰太庙路寝明堂咸有四阿重亢重廊复格藻井设移旅楹内阶玄陛提唐山墙台门玄阃则三者同制明矣故明堂位曰太庙天子明堂而月令仲夏天子居明堂太庙先儒谓明堂制与庙同亦曰太庙也然则天子太庙五室土室在中大于四室故谓之大室书曰王入大室祼是也其左为东房其右为西房皆南户而木室在东北火室在东南金室在西南水室在西北木室东户火室南户金室西户水室北户诗曰筑室百堵西南其户传谓或西其户而家语又曰赐观太庙之堂未既还瞻北阖皆断西户谓金室北户谓水室也四室中夹室刘熙释名曰房旁也在堂两旁也夹室在堂两头故曰夹也夹室皆有前堂谓之厢尔雅所谓室有东西厢曰庙无东西厢有室曰寝而觐礼云几俟于东厢是也说者谓天子宗庙无厢夹不已误乎其四中则南曰明堂北曰玄堂东曰青阳西曰总章月令所谓春居青阳太庙夏居明堂太庙秋居总章太庙冬居玄堂太庙孟月居左个季月居右个是也至于闰月则阖门左扉立于其中而还适路寝居门终月郑氏谓于文王在门谓之闰则太庙象先王平生所居与明堂路寝同制五室十有二堂理宜然也或曰宗庙与路寝明堂制同则上有五室不得有房又惑矣按书路寝实有东房西房东夹西夹而明堂位曰太庙天子明堂则鲁用天子礼乐太庙如明堂制而季夏六月以禘礼祀周公于太庙君衮冕立于阼夫人副褘立于房中则太庙路寝明堂有房明矣今先所图上庙制欲以八庙约少牢大夫宗庙为之虽增四阿重檐山节藻棁堂九尺阶九等略应王礼然未有五室九阶台门玄阃内阶玄陛山墙贲墉重廊累栋复格设移四门达乡黑楹丹桷藻井之制又以房为堂且谓房无北壁故得北堂之名夫堂与房异着矣安有为房而无北壁者哉至于饎饔又在庙中西堂下凡皆所未尽也说者谓饎饔在西堂下逼西壁为之夫爨置于庙中理不安矣况欲逼宗庙西壁为之乎说者或谓西壁谓西墙也按仪礼有曰西墙有曰西壁则壁与墙异以臣考之特牲馈食曰主人服如初立于门外东方南面视侧杀主妇视饎爨于西堂下盖堂谓门侧之堂尔雅曰门侧之堂谓之塾匠人曰门堂三之一古者爨在庙门外或在东或在西故饎爨在庙门外之西堂下少牢馈食云饔爨在门东南北上廪爨在饔爨之北特牲馈食云牲爨在庙门外东南鱼腊爨在南皆西面饎爨在西壁士虞礼曰侧享于庙门外之右东面鱼腊爨亚之北上饎爨在东壁西面由是观之饎爨在庙门外之西堂下逼西壁为之明矣故曰饎爨在西壁又曰主妇视饎爨于西堂下臣稽考载籍庙与路寝明堂同制虽具其凡如右然其修广之度匠人以为南北七筵东西九筵凡室二筵谓之凡室二筵则太室大矣太庙五室十有二堂太室又大则广九筵修七筵不能容之按匠人市朝一夫郑氏谓方各百步则东西九筵南北七筵亦谓南北各六十三尺东西各八十一尺欤且古者寝不踰庙燕衣不踰祭服而宣王考室之诗曰如鸟斯革如翬斯飞则先王宫室其轮奂至矣又曰哙哙其正哕哕其冥哙哙大声也哕哕小声也言其闳深可以答响岂与大夫之陋同日而语又况後王弥文积隆以至于今也然则天子庙饰虽古制残缺不可尽见而今亦有不可尽如古者要之考先王度当世与时宜之而已其前代载籍所传不具与其後世未之有法可以道揆礼可以义起使华副实称昭明垂之百世取度于身实在圣衷如允臣所议乞参校旧图择其善者以圣训裁之
昭穆议【原注图并劄子附】
宣德郎守太子中允集贤校理充崇政殿说书详定郊庙奉祀礼文臣陆佃臣伏覩中书省批送下张璪何洵直所论宗庙昭穆欲以宣祖为昭翼祖为穆真宗为昭太祖太宗为穆英宗为昭仁宗为穆尊卑失序非礼意也窃谓昭穆者父子之号昭以明下为义穆以恭上为义方其为父则称昭取其昭以明下也方其为子则称穆取其穆以恭上也岂可胶哉谨按祭法曰去祧为坛去坛为墠议者以为坛立于右墠立于左臣以周制言之太王亲尽去右坛为墠王季亲尽去左祧为坛左右迁徙无嫌则洵直谓昭常为昭穆常为穆左者不可迁于右右者不可迁于左之说非矣璪谓四时常祀各于其庙不偶坐而相临武王进居王季之位而不嫌尊于文王及乎合食于祖则王季文王更为昭穆不可谓无尊卑之序臣窃以为古者合食毁庙之主有不皆祫者则璪之说非矣大传曰大夫士有大事省于其君干祫及其高祖干者预也言大夫士本无祫祭惟其有功善于其君进使干祫则毁庙之主不皆合食特自高祖而已假令大夫昭穆以世次计曾祖适为昭高祖适为穆父适为昭祖适为穆同时合食则将偶坐而相临义不得以卑而踰尊则璪等将令昭常为昭穆常为穆乎如此则曾祖居尊高祖居卑父居尊祖居卑矣非所谓父昭子穆昭以明下穆以恭上之义许慎曰父为昭南面子为穆北面大夫干祫若使曾祖复为昭高祖更为穆则是子为昭南面父为穆北面大传曰旁治兄弟合族以食序以昭穆则是生而居处同堂合食亦序昭穆假令甲于上世之次为穆今同堂合食实属父行乙于上世之次为昭今同堂合食实属子行而偶坐相临则甲宜为昭乙宜为穆岂可远引千岁以来世次复令甲居右穆乙居左昭紊同堂父子合食之序乎璪又谓既为昭矣又有时而为穆是乱昭穆之名臣窃以为昭穆父子之号耳苟为昭者不复为穆为穆者不复为昭则是昔尝事父为之子者今虽有子不得为父苟复为父则以为是乱父子之名可乎祭法曰天子立七庙曰考庙曰王考庙曰皇考庙曰显考庙有二祧焉则天子立庙自亲始矣初立考庙于是立王考庙其次立皇考庙又其次立显考庙犹以为未也于是立二祧焉与太祖之庙而七显考庙王考庙与左祧为昭皇考庙考庙与右祧为穆所谓三昭三穆如曰成王之世武王为昭文王为穆则武王为父不入考庙而入王考庙矣故臣窃谓八庙之制当以僖祖居中翼祖为昭宣祖为穆太祖太宗为昭真宗为穆仁宗入王考庙为昭英宗入考庙为穆是为父昭子穆称情顺理尊卑协序而议者蔽于所见与臣未同伏乞断自圣学一正羣议不胜幸甚宣祖昭庙　　　真宗昭庙　　　英宗昭庙
僖祖祖庙
【贴黄据此子乃为昭父更为穆】
翼祖穆庙　　　太祖太宗穆庙　仁宗穆庙
右张璪等所定图
翼祖昭庙　　　太祖太宗昭庙　仁宗昭庙
僖祖祖庙
【贴黄是谓父昭子穆】
宣祖穆庙　　　真宗穆庙　　　英宗穆庙
右臣佃所定图
臣窃观陛下创法立制必先本之性情稽之度数师成于一心务使仁协义称後世无得而议尧言禹度影在四方又将大新八庙泰然不疑以齐三代盛王所以隆祖亲考之意然而昭穆之次议者与臣未侔而臣区区愚忠偶怀单见不敢辄止谨上八庙昭穆异同并条次尝所答述者乞赐折诸圣学垂法万世取进止
元符祧庙议
准元符三年五月四日敕中书省尚书省送到礼部状据太常寺状本寺稽参典礼窃以为哲宗皇帝升祔宜于太庙殿增一室本部看详合降指挥令侍从官并秘书省长贰集议三省同奉圣旨依告报逐官集于本部尚书厅参议闻奏
右臣谨按书曰七世之庙可以观德则记所谓天子七庙三昭三穆与太祖之庙而七也恭惟国朝自僖祖而下至仁宗始备七世故英宗祔庙则迁顺祖神宗祔庙则迁翼祖三昭三穆合于典礼将来哲宗皇帝祔庙于序为穆则合迁宣祖为允盖哲宗皇帝之于神宗正如唐敬宗之于穆宗当以庙世数之今祔庙不入世数则与宣祖为八世是四昭四穆古所无也
庙祭议
臣仿古度今详定八庙之祭庙各三献同日而毕盖约其礼务为可行欲以施于春祀而已至于夏礿秋尝冬烝当如古制合食于祖盖古有宗庙之事一日而毕至于祫祭余祀庙各一日少牢馈食礼曰来日丁亥用荐岁事于皇祖伯某以某妃配则是丁亥一日才祭祖妣而已贾公彦谓大夫三庙少牢筮日止于丁亥则明祭无尊卑庙数多少皆同日而毕误矣盖祭祀卜日卜其首日而已若大夫丁亥有事于祖庙则其昭庙以戊子祭穆庙以己丑祭理宜然也且大夫室事不祼又无朝践之事其礼固略矣然而荐腥馈熟品其笾豆奉其尊彝修其簠簋迁其鼎俎陈其巾幂升降进退侑尸献酬宾主百拜餕彻之序品节衆多假令逮闇而祭继之以烛奔走趋事三庙一日而徧则虽有强力之人不能支矣又况天子礼具乐备品节之多乎然则先王之时各祀其庙无有一日而毕者也谨按王制曰天子犆礿祫禘祫尝祫烝诸侯礿犆禘一犆一祫尝祫烝祫郑氏谓天子言犆礿诸侯言礿犆互明其文则天子言祫尝祫烝诸侯言尝祫烝祫亦互明而已也然则古者天子七庙四时之祭春祠各于其庙而夏礿秋尝冬烝则三昭三穆皆升合食于祖故周旅酬六尸而仲尼燕居曰尝禘之礼所以仁昭穆也若夫诸侯春亦犆礿烝尝皆祫于祖而禘则一年犆一年祫下天子也明堂位曰夏礿秋尝冬烝天子之祭也夫礿祠烝尝诸侯类有之今鲁更以为王礼又不言春祠者春祠特祭天子诸侯同故也其夏礿秋尝冬烝则天子与诸侯异故曰诸侯礿则不禘禘则不尝尝则不烝烝则不礿又曰禘一犆一祫由是观之虽周春祠特祭而三时亦祫非特夏商之制虽然天子时祫才及未毁庙之主而已至于三年一祫于是毁庙之主皆合食于太祖故谓之大祫言大以有小故也按文二年八月丁卯大事于太庙公羊曰大事者何大祫也毁庙之主陈于太祖未毁庙之主皆升合食于太祖谷梁亦谓大事者何大是事也着祫尝盖着犹别也三年一祫大于祫尝祫尝秋祭也今鲁合祠太庙亦以秋祫故言大以别之也且天子七庙日祭月祀各就其庙三时皆合食于祖其毁庙之主则三年然後大祫亦礼之杀也由是观之先王之祭有祫又有大祫明矣此自汉以来论者未之知也陛下圣学高妙德蹈尧禹以操为验以稽为决复千岁之坠典实在圣时今欲八庙既立春祠各就其庙而夏礿秋尝冬烝皆升合食于祖既应典礼又与旧仪四时八室并飨少近独为合古之制宜若可行亦其七庙之主会于祖庙委蛇从祀优而不迫盛礼大乐得以备举如允臣所议乞下有司参定仪注施行
陶山集卷六

[book_title]卷七
<集部,别集类,北宋建隆至靖康,陶山集>
钦定四库全书
陶山集卷七
宋　陆佃　撰
表
谢资善堂修定说文书成赐银绢表
臣某言近以臣修定说文书成伏蒙圣恩特赐银绢寻具状奏闻不敢只受伏奉圣旨不许辞免者铅黄初具曾微只字之奇银币曲加更误十行之重赏踰所艺愧溢于顔伏念臣本以下愚亲逢上圣早玷龙飞之牓旋居鹭集之班稍逮陛升寖蒙器使一觐清光之邃屡叨殊宠之荣恭惟皇帝陛下独智泛观同仁博施宪天为大济世用光夬决明庭绳难施于农政汴通温洛龟将兆于禹书式究人文使新世教偶逡巡而代匮姑黾勉以奏成训发罔功匪颁非次增咸阳之字几同扬子之载金上建光之书窃陋许冲之赐布誓坚丹恳图称鸿私
谢中书舍人表【原注元丰五年四月时官制初行佃与曾巩同命方具奏辞免合门告报奉圣旨竝不许辞佃与巩皆就职　案宋史神宗纪及职官志改正官名在元丰三年九月此言元丰五年四月官制初行与史文互异】
伏蒙制命除授臣依前通直郎试中书舍人兼侍讲仍改赐章服者叨膺殊宠弥切震惊伏念臣遭值盛明获亲文艺秖知自守实无他长每以信书之太专更成与世而多迕比缘孤进独被圣知察臣于隐约之中擢臣于疎贱之外方陛下以圣文乐育秀异而臣滥游文馆陛下以神武揽御雄俊而臣滥处武庠考正书名多忘阙之陋诠録史事微善叙之能荏苒岁时费糜廪禄叨尘踰量憎嫉寖多屡招繁言几致颠殒陛下曲加辨察每赐保全久辜天地之恩莫効涓埃之补敢图睠瞩更致超踰拔从经幄之严进直纶闱之重受恩弥大图报益艰况当陛下董正官名布新治具维时在位思日奏功体尧舜之其难迪夏商之用乂臣敢不持循素学追跋前修承问尽论思之忠代言希润色之美徐收薄效少副洪私
辞免给事中表【原注元丰五年五月】
今月初二日准合门吿报伏蒙圣恩授臣依前通直郎试给事中兼侍讲者承命震惊不遑寜息窃念臣刍微近识芜陋浅闻出于休明好是朴直初攀缘于仕路耻依傍于人门敢图遭逢独被简拔眷怜异甚称效缺然试言之墨未乾裁诏之席不暖亟从纶掖旋易琐闱况当陛下好恶遵王陟降在帝宅尧临之四表宝禹惜之寸隂改新官仪协用彝训盛德在夏爰乘运以对天爵名从唐【案章如愚羣书考索神宗喜观唐六典慨然欲更官制元丰三年八月遂下诏肇新官制九月详定所上寄禄格会明堂礼成近臣迁秩即用新制】姑俯身而询世法贻千载选极一时顾惟量踰诚已顔厚敢怀叨窃复冒宠荣所有吿命不敢祗受
谢给事中表
伏蒙圣恩授臣依前通直郎试给事中兼侍讲者宠荣甚渥尘窃至深伏念臣为学寡能莅官孤进自愧超踰之速衆惊遭遇之隆陛下政无阙失而臣以论駮为官学有光明而臣以劝讲为职虽抱蠢愚之极固知称惬之难兹盖伏遇皇帝陛下德务兼容道惟善贷故无弃物而有成功咫尺便近天光毫髪无非帝力臣敢不竭诚以处推理而前叱雀官仓弥极向公之意服羔私室更坚退食之忠少着微劳仰裨洪造庶几蛇雀之报不胜犬马之情
谢赐对衣金带表
伏蒙圣恩授臣给事中特赐衣一对金带一条者犀未离角带莫贵于黄金鹈不下梁服难叨于赤芾内循尸窃仰愧匪颁伏念臣抱瓮迂愚挈瓶细智曾乏削缝之益更尘衣被之荣兹盖伏遇皇帝陛下刚健日新聪明时宪惟衣在笥常欲劝贤束带立朝务令图报臣敢不禔身衆正宅志一中永怀改造之宜奉兹更化近取忘腰之适移以捐躯
谢入伏早出表
金气伏潜方属初庚之後玉音温润甫传夙退之期怜眷有加感惭罔极伏念臣等获逢昌运代匮近司共惟夙夜之致勤少副旰宵之求治伏遇皇帝陛下深仁恤物厚礼使臣虽夏后之惜隂是轻惟璧而周王之扇暍所宝在慈俾当藴隆早就休燕舜琴静御民咸阜于薰风羲辔徐行天迥长于化日誓收薄效仰称洪私
谢加天章阁待制表
伏蒙圣恩授前件职者祗奉制函宠升延阁仰怀睠瞩内窃兢惭窃念臣起自寒生会逢神考执经轩幄倏更再闰之余论駮琐闱乃涉四秋之暮【案佃以元丰五年试给事中至八年三月哲宗即位时则已历四秋矣此表当上于元佑未改元之前】虽衆嗤其朴钝每自愧于叨尘属上圣之嗣兴厠羣英而孤进猥当剧选累玷华资兹盖伏遇皇帝陛下学有光明体纯仁孝将缮完于官制姑修讲于职名遂令荒芜亦被甄奨誓益殚于鼠技用少答于龙光
谢太皇太后加天章阁待制表
丁吉逢辰方预中台之列累劳积日更跻内阁之华祗荷眷怜伏增悚惧窃念臣器惟凡陋学匪该明偶遭遇于先朝遂叨尘于近侍逮圣神有作首庶物以惟新顾愚陋无堪尾百僚而乃分敢图冒昧亦与甄收兹盖伏遇太皇太后陛下德?兼包仁天广覆思补六官之典俾益三阁之名誓更竭于驽骀期少酬于覆帱
谢转左朝请郎表
伏奉吿命蒙恩授臣左朝请郎依前充龙图阁待制差遣勲封赐如故者奏课上闻幸叨于岁比叙官增峻误被于阶升闻命若惊抚躬罔措伏念臣早缘雕篆获际盛明以闾巷鲰薄之孤生蒙朝廷采擢之不次入持荷槖久贰星闱日月虽勤事功蔑着比丐居于藩辅方勉奉于诏条尚未报成复蒙进秩此盖伏遇皇帝陛下容光必照广覆无遗不弃薄材曲矜旧物岂独举陟明之故典盖将劝宿业之庶官遂致孱微亦膺宠渥敢不铭肌沦髓誓坚顶踵之酬续短增长仰答云天之赐
颍州谢上表
伏奉告命授臣龙图阁待制知颍州已于八月二十四日到任讫涓选日时祗见民吏道扬圣泽懽动羣情伏念臣自奋单门敢求伸宦学古有信书之累逢时无应用之长偶遭睿明特达之知遂备高华侍从之列叨尘甚矣报称蔑然属二圣之当天拔羣贤而授职更以先朝缉熙之典付之晚学琐末之材岁月屡淹简编仅次深惟愚闇久负圣明因剡奏以上陈得分符而共理而况汝隂山水之郡最为京西鱼稻之乡地本赡腴民无捐瘠追胥不扰赋敛以时第遵奉于教条自妥安于里俗物旨有庭闱之养俸赢无婚嫁之虞岂期公朝并获私愿此盖伏遇皇帝陛下尧仁天覆汤敬日跻德合并而为公躬明哲以作则乃眷搢绅之末未忘簪履之遗委以名邦辍从清禁恩荣及此职分谓何不敢怠遑体上圣好生之德庶几夙夜为微臣报国之忠
谢赐元佑六年历日表【原注颍州】
绍尧之後茂跻五帝之隆行夏之时丕举三王之政诞颁玉历申饬训词恭惟皇帝陛下德契离明道符乾健奉三无而劳天下总四大以居域中爰覃太史之书以谨诸侯之度臣敢不寅遵诏令祗奉教条敬授民时既协齐于五纪钦成岁事庶昭格于三登
邓州谢上表
伏奉敕命授臣依前朝奉大夫充龙图阁待制就差知邓州军州事充京西南路安抚使臣已于今月某日到任讫一麾出守方临东颍之优十国为连俄徙南阳之重已涓时日初见吏民祗荷宠灵惟深感涕窃念臣斗筲近器樗栎散材早玷儒科寖阶仕路三年太学官冷如冰十载长安粟贵于玉偶被先皇之识擢实为希世之遭逢一侍书惟久陪法从粤圣人之继统与英俊而并升恩重丘山效微毫髪辄缘私义得请便州事为不烦俸入良厚敢冀严宸之异眷更加巨屏之优除而况卧龙凤雏多异人之间出召父杜母有循吏之相望年谷屡登闾里无事絶鼠偷之出没任燕户之往来夫何浅迂而此幸冒此盖伏遇皇帝陛下聪明渊懿刚健粹精缵禹俭勤体尧仁孝雨阳略无违拒神民长有依归遂令孤生亦预共理臣敢不旁求民瘼上报国恩慕史氏之循良蹟诗人之岂弟玉堂金马时梦到于华胥花渚菊潭日心游于魏阙誓收薄效用赎空餐
谢赐元佑七年历日表【原注邓州】
凤鸟名官饩羊视朔钦崇天道敬授人时恭惟皇帝陛下昭明三辰协正百度广轮所抵声教是加视南向四星之中正西流再闰之失臣猥临侯屏欣戴国恩虽莫陪观台书云物之仪而幸预明堂颁政教之赐矞三庆五徒望日于尧天箱万仓千姑祈年于穰社用遵圣训以协民彝
谢郊祀加恩表【原注元佑七年十一月】
伏念早以诸生出逢丕旦和铅怀笔曾无横草之功持槖乘轩徒有受薪之诮簪履未终于弃置涓埃尚冒于采收而奠玉泰坛莫预骏奔之多士称觞华阙阻趋法从之清尘遽被恩私惟增战栗此盖伏遇皇帝陛下拱三灵之密佑席六圣之宏图乃睠初郊丕厘钜典畴勲进秩第惭犬马之微劳陈力捐躯誓答乾坤之大赐
江寜府谢上表
伏奉敕命除臣依前朝奉大夫充龙图阁待制就差知江寜军府事臣已于今月某日到任讫规求家便昧冒国恩初许觐于阙庭仍容归于里閈并叨宠假深积兢荣窃念臣门地素寒人材甚陋偶缘遭遇遂致超踰少年通书有未离于场屋同时赐第独先在于朝廷五十才历外官三迁皆为佳郡秦头望重颍尾俸优维是建业之为邦实臣熙寜之游学人来日下稔闻江左之风流山似洛阳犹识京西之气象土风甚美公事不烦又况若耶之快风非遥秦淮之明月未改棣华相望知亲养之甚欢楷木成隂顾师承之可想伊臣何者有此幸焉兹盖伏遇皇帝陛下缵禹成功急尧先务王者之风粹美圣人之学光明宠绥方维恩礼臣下致令蹇薄获被矜怜臣敢不布宣邦条勉励州事庶收尺寸图报万分执玉造朝敢缀诸侯之後赐金久任愿居循吏之间
谢赐元佑八年历日表【原注江寜府】
少昊纪瑞致凤鸟以名官有虞颁常在璇玑而齐政聿追治古允属清朝恭惟皇帝陛下敬授民时曰稽天若颁诸侯之正朔察上帝之休祥臣敢不深体眷怀谨遵彝训仰观俯察实繄裁成之功东作西成愿伸劝相之助
谢落龙图阁待制表【原注绍圣二年二月初有旨降一官言者不已遂落职复有旨还所降一官仍与小郡】
今月某日准越州公文准都进奏院递到诰一道授臣朝请郎落龙图阁待制者芜功还官有罪落职惭悔为之汗浃感叹至于涕零退惟虚孱仰荷矜贷窃念臣久尘侍从初出遭逢狗马故识主恩蝼蚁颇知臣节方勤报礼适会修书人其异心臣则尽力岁月之更固久涓尘之补亦多惜未终篇忽先去国从前之所争辩去後之所变更既无具藁之可寻难逃疑似纵有司存之能识敢自辩明此盖伏遇皇帝陛下茂圣神之姿纯仁孝之德明慎刑罚缉熙典章重爱惜于羣材赐保完于孤进止从薄责未忍遐遗虽褫延阁之图书仍付小邦之民社重念臣持心过厚推理辄前与世曾无机防立朝粗有本末尚怀荆国之诲育敢负裕陵之眷知虽忧患之余顾岁时之能几惟精诚之至冀天地之终回
谢特许任知州差遣表
臣自十月得疾久在病告伏准十一月初八日进奏院报籍记人除陆佃外并不得任知州差遣者挂名罪戾已分隔于云泥曲意矜怜独容有其民社阖门饱煖举族依归窃念臣熟烂腐儒聱牙曲士久叨法从滥预政机果然灾兴忽以罪去惊魂战灼病骨纒绵谁谓再生自知千死忽覩恩言之照察得与罪党而差殊回顾沈疴不知去体此盖伏遇皇帝陛下体尧蹈舜跨商轶周孝友有光慈夀无极火炎玉在实资鸿造之私桂死魄苏弥极大明之望
泰州谢上表【案泰州原本作秦州与宋史本传恰合但据表文云矧海陵之善地亦淮甸之近州海陵乃泰州非秦州也又佃在外前後所历州郡皆有可考未尝为秦州今改正】
伏奉告命授臣朝请郎知泰州军州事已于今月某日到任讫图书三阁尚怀降褫之惭饱煖一麾更荷矜容之赐恩私甚厚性命惟轻窃念臣樗散薄材刍荛近识偶遭逢于先帝遂度越于稠人亟践禁途切循分域逮及信书之作误膺良史之求纂修无功报称不效惟私心之曲尽曾公议之难逃尚赖宸慈姑从薄谴矧海陵之善地亦淮甸之近州居民靖淳出产繁错飞蚊渐少迥无泽国之风过客甚稀至有道堂之号于焉循省乃尔叨尘此盖伏遇皇帝陛下睿哲渊深至仁天粹诸福之祥毕至九功之叙惟歌遂容孤平亦预共理再念臣顷罹家难久愧国恩诵尧言之传每深欣戴睹禹功之复惟有涕零想魏阙于江湖形清都于梦寐云天在望心目交驰问宣室之鬼神颇违始愿执涂山之玉帛犹冀终谐更为後图以赎前咎
谢赐绍圣三年历日表【原注泰州】
舜玑观政仰合于乾文尧历定时俯颁于人统拜恩知幸藏朔为荣恭惟皇帝陛下表正万邦协修五纪钦崇天道恭授民时独观新化之隆兼举旧章之重秉文之德已收顺帝之功行夏之时更极为邦之用岂期僻陋亦荷颁宣臣敢不祗奉王正率循国典土膏才起便候于农祥蓂荚再荣即歌于圣瑞
陶山集卷七

[book_title]卷八
钦定四库全书
陶山集卷八
宋　陆佃　撰
表
海州谢上表
臣某言伏奉敕命除臣依前朝请郎就差知海州军州事臣已于今月某日到任讫海滨相望路分不改举家便幸荷国恩私窃念臣忧患余生孤寒末族偶受知于神考尝承学于真儒遭逢固稀颠踬亦速赖上恩之矜贷与外补以保全而况东海便州淮南善地盐形似虎知威教之兼怀山色如朐信登临之最乐未知报称但有兢惭此盖伏遇皇帝陛下道极圣尧德兼神禹择循良而共理抚远近以同仁遂使孱虚得承匮乏臣敢不视民之忧若己当宫之事如家益励前修更图後效仙梯失足久违英俊之躔灵剂灭瘢尚冀圣神之造贺受玉玺表【案哲宗纪元符元年咸阳民段义得玉印一纽诏蔡京等辨验五月戊申朔御大庆殿受天授传国受命宝行朝会礼此表文与纪合】
臣某言准都进奏院递报五月朔皇帝御大庆殿行受宝之礼者降年有永传国无穷俾炽而昌式歌且舞厥惟景贶兹谓兴符臣窃以龙图授羲宝鼎归汉书称锡禹洪范诗云诒我来牟虽并为前世之珍固未若今日之盛恭惟皇帝陛下继志神考追功圣尧德泽昭天而漏泉礼乐极高而蟠厚故地不爱其宝而天申命用休致仙鹤之珍羣发神光之佳气尽扶景祚并效殊祥臣端遇明时侧闻熙事九州建千七百国同极懽心三皇治万八千年是为圣夀臣伏限守职在远不获躬诣阙廷臣无任
谢复集贤殿修撰表【原注元符二年二月先是有御批付三省陆佃复集贤殿修撰就差知蔡州】
今月十三日准进奏院递到告一道伏蒙圣恩授臣集贤殿修撰知蔡州者愆尤一洗疑似顿明此生未终九死难报窃念臣蔓绪犹近声鸣甚微虫淫诗书鼠窃名器偶被老商之眄误膺神禹之知夤缘遭逢骤致超越久叨尘于法从深辜负于明时容貌窃鈇已分甘于冗散面顔发赤但中抱夫兢惭敢图圣慈俯赐昭察矜怜抚掩澣濯烦撋加秘殿之隆名付节藩之近服惊魂初定感涕交零此盖伏遇皇帝陛下仁渐穷荒明烛幽隐赓扬前烈驾驭羣才遂令败鼓之余亦厠遗簪之旧青云得路更寻英俊之游白骨成人尽出圣神之造
蔡州谢上表
伏奉吿命授臣集贤殿修撰知蔡州军州事臣已于今月某日到任讫罪戾至深恩私甚厚仁归沦浃义在糜捐窃念臣早窃词科久尘禁从进退不果建明无闻既辜先帝之深知仍昧古人之远识合从废斥尚荷矜容四扈推移已侵寻于老境九重清切但梦想于钧天允赖圣神灼知芜陋念臣才能虽薄犹是旧人察臣悔咎固多实非余党拔之末路责以後图矧京右之名藩实淮西之乐土地生神草天在仙壶夫何贱疵乃尔侥幸此盖伏遇皇帝陛下尧夀无极舜仁自然兆穜稑繁滋之祥臻鱼藻恺乐之盛悯怜旧物收拾遗才遂使孤生得归再造蚁子载粒敢萌过分之思鲛人泣珠难尽感恩之泪愿收薄效少答洪私
贺城西安州表【案宋史哲宗纪元符二年五月建西安州及天都等砦疑城西安州即在此时】
伏覩进奏院报泾原路城西安州毕功者灵旗所指一方尽平鼛鼔弗胜百堵皆作张军势之十百收战功之衆多庙社交忻寰宇称庆窃以王命南仲往城彼朔方昔在召公日辟国百里聿追粹古允属熙朝恭惟皇帝陛下穆若而文赫斯以武遵艺祖之遗业卒裕陵之骏功尽消猾夏之虞高迈惩荆之事一劳永逸甫臻偃革之期万夀无疆愿上称觞之颂
贺册皇后表【案宋史哲宗纪元符二年九月立贤妃刘氏为皇后时佃在蔡州故篇末有限共侯服云云】
伏覩制书册立皇后者王假有家天立厥配宫闱欣奉海宇瞻仪臣闻易基乾坤礼重婚冠禹之兴也则以涂山尧曰钦哉亦于沩汭载惟王道之易实繄母才之难若圣与仁以今准古恭惟皇帝陛下德运而海内服身修而天下平以隂礼教六宫请玉女事宗庙又况鸡鸣践贤妃之戒熊梦发圣子之祥是宜正椒房之称亚郁尊之祼周召自北并歌风化之行伊洛而南具载采章之盛而臣限共侯服阻造王庭望长安之云惟知徘徊于其下听钧天之奏不获鸣跃于其间
贺收青唐表【案宋史哲宗纪元符二年九月青唐酋陇拶以城降诏以青唐为鄯州】
伏覩进奏院报收复青唐故地者持绦虑无匪俟行枚之出以红帕首奄观捷布之驰丑虏归穷王灵大赫神人懽喜河陇晏清窃以鱼烂湟中兽穷徼外苇苕颠覆桑椹变移争奉玄黄之篚以迎王师罢持赤白之囊而撤边警渥洼龙种致圣汉之所未来崑仑河源穷神禹之所不到自今伊始于古有光恭惟皇帝陛下用夏变夷以文经武高蹈无前之迹坐收不战之功招徕降王羁致伪主临殿閲武踵神宗之闳规御门纳降讲艺祖之故事方且却走马以粪岂云得白狼而归而臣老见太平屡闻庆事前年星变已兆扫氛之祥明日夏亡更申奏凯之喜马迁之网罗放逸副在京师韩愈之铺张闳休荐之郊庙仰惟我后宜有斯人
贺徽宗皇帝登宝位表
今月某日伏奉赦书皇帝陛下登宝位者溥天率土罔不依归大国小邦永有尊奉燕及郊望庆流社宗伏惟皇帝陛下缉熙昭明遵养潜晦雷雨之动蓄而未施乾坤之容衆所先仰慈孝极仁祖之道英睿有神考之风果膺天心式副民愿而臣限拘符印阻造阙廷凤跃龙飞是谓亨嘉之会鳌拚兽舞不胜驰向之诚
谢吏部侍郎表【原注元符三年二月】
伏蒙圣恩特授臣依前朝奉大夫试尚书吏部侍郎仍赐对衣金带者买臣出守久惭印绂之荣季友来归猥贰铨衡之重善衣纡紫宝带围金人谓遭逢臣知忝冒窃念臣书衣中蠧瓮器底虫虽力学麤有寸心除自守更无片善君臣际会荷神宗特达之知师友渊源觇王氏发挥之妙寖罹谗疾几致颠跻一去国门十更年龠忽遘真人之出信知名世之兴孰云虚孱首与收召此盖伏遇皇帝陛下体尧仁孝陟禹俭勤日上九天春回万物罢工作之非度损徼巡之无名徧雨曾不终朝太平适在今日臣敢不老当益壮久而弥新初心虽愧于前时晚节庶收于末境涓尘有补誓求报国之门抡选无疵愿尽得人之路
谢皇太后表
伏奉圣恩特授臣依前朝奉大夫试尚书吏部侍郎仍赐对衣金带者斵雕成朴甫观圣政之新返絶以环猥与天官之旧善衣曳紫宝带横金退省叨尘俯怀兢栗窃念臣中阿微草大道醯鸡行未追于古人言无补于当世徒以遭逢上圣亲炙大儒偶骤历于禁途遂寖淫于拙宦一违天日十换星霜忽遘圣君之作兴更繄神母之保佑渔樵骈首而谈至德耆老拭目以望太平孰云空疎首被收采此盖伏遇皇太后陛下永怀谦畏暂济艰难娲皇之补青天转增具美娥母之为明月或仰余光臣敢不贰正治官参稽中德冰霜一节保清白之相承洛渭同流俾浊黄之自辨
谢权吏部尚书表【原注元符三年六月】
伏奉圣恩授臣依前朝散大夫权吏部尚书寻具劄子辞免奉诏书不允者吏部四选实画省之剧曹尚书六聨盖彤廷之上处不濡咮翼胡取囷?但负愧于称须敢振矜于听履伏念臣伐冰末族积雪寒生呻吟诗书匍匐步武食常并日偶未絶于昬昕马固多年了不知其牝牡终缘朴学早玷华资久谙仕路之风波仅满谪仙之年月面顔新皱谓老将至而耄及之踪迹前游则昔之甲者今果矣流光易失盛际难逢敢意误知更容虚受此盖伏遇皇帝陛下由舜慈俭克汤寛仁龙德正中玉色温润奉尧典常行之道蹟周官太平之书内厘百工外倡九牧遂令流落之後亦厠召还之中恩私频烦资望浅窃臣敢不增增自励俟俟相先上天之官府固多後世之文书虽广愿清吏治期尽人材六燕相亭试铨平其轻重孤鸾可照更区别于妍媸少着微劳仰酬殊眷
谢充钦圣宪肃皇太后钦慈皇太后山园陵礼仪使放罪表【原注建中靖国元年三月初少府监韩粹彦太常少卿李昭玘奉引木主入黄堂佃察视之乃空匣即按发其事又自劾失职有诏放罪】
昨充钦圣宪肃皇太后钦慈皇太后山园陵礼仪使为失点检礼直官等擡空腰舆行等罪奉敕特罚铜十斤者罪大责轻恩深德厚粉身难报感涕易零窃念臣生长寒乡出逢盛际夤缘厚幸玷窃华资一昨宪肃因山钦慈复土仁圣昭格神灵护持雨阳为之调和嵩洛至于清润何太常之迷谬仍少府之愆违而臣职在总临失于检察论辜应坐罪非可漏之鱼怀惧实深奏有不全之马卒蒙矜贷尽出生成兹盖伏遇皇帝陛下上德能寛至诚乐与虚成康之囹圄画尧舜之衣冠委曲保全始终覆护姑从轻比止以赎论臣敢不沦髓知恩惩羮慎过玉瑕不掩已难盖于前愆金链而精冀或收于来效仰酬洪造誓毕余生
谢试吏部尚书表【原注建中靖国元年五月】
伏奉吿命授臣依前朝散大夫试吏部尚书寻具劄子辞免奉诏书不允仍赐对衣金带金鱼閙装鞌辔马者九重之深每疑于梦到八座之贵敢意夫真为宝带垂鱼华鞯饰骏丘山加重蚊蚤甚微窃念臣嘉佑诸生元丰近侍久低徊于流落渐荏苒于衰迟忽因遭逢曲先收召曾莫成于薄效但有负于洪私而况周礼太平之书尚书百官之本粤新彝制尤慎诏除官至银青仅能参其班缀头如白雪或未入于诠评夫何浅迂乃尔侥幸兹盖伏遇皇帝陛下舜功甚大尧性至仁文景不言兵戈成康几措刑辟深怀记履慎付持衡猥令鴽鷃之卑滥冠鵷鸾之盛臣敢不扶偏用正去甚惟中雨鷇风胎顾难酬于啄抱山尘海雾愿少助于崇深
辞免尚书右丞表
伏奉告命授臣中大夫守尚书右丞具劄子辞免未奉诏书伏蒙圣恩特降中使传宣押臣赴合门受告及都堂治事尚书省供职者蝜蝂不止将致疾颠蚍蜉自量敢忘微分幸未昬于荣利愿终写于精诚苟知不能何敢但已窃以弼谐之任上应台躔丞辖之司今为政府遴朝廷之任选具寰海之观瞻故曰才难信为德举岂伊微昧敢预登崇倘反汗之无嫌虽还风而何害伏望皇帝陛下悯怜薄祜照察微衷知蚊负之难胜念驽疲之已试特颁俞旨使免空官以全圣主知人之明以遂微臣量已之义
谢尚书右丞表
伏奉告命授臣中大夫守尚书右丞者风行不再知初命之难回魄至于三愧终辞之莫遂召拜恩于上合押莅事于中台可谓光荣如何报塞窃念臣践修甚苦遭遇最先早依天子之门墙曾侍先皇之簪履顷尝失路久分行泥倦鸟回翔谁记不双之誉寒龟退缩自深藏六之思兹盖伏遇皇帝陛下文武圣神孝慈恭俭收臣于流落之後察臣于隐约之中父母爱怜天地包覆粤从执事迄至登庸莫知幸会之何由但愧糜捐之无所重念臣儒流迂阔仕路孤寒涉道未醇更事盖鲜生长文字颇类蠧书之鱼作为词章仅同拆袜之线深知无用姑务有常敢图制恩使预机政辛勤积累忽逮九层之高勉强磨砻试睎一割之用赞明先烈允蹈中行体君子之用心俾小人之革面仰承至意少赎空飱
辞免尚书左丞表
伏奉吿命授臣依前中大夫守尚书左丞仍加食邑四百户食实封一百户寻具劄子辞免未奉诏书伏蒙圣恩特降中使传宣押臣赴合门受告及都堂治事尚书省供职更不令辞免者忱词虽罄聪听未回辄干鈇钺之诛重叩冕旒之邃恭惟皇帝陛下德渐穷髪刑漏吞舟行顾大中事惟至当曰求佽助使佛仔肩岂臣所知敢逮斯意苟失辞荣之义是迷知止之方惟伏素心冀还新命
谢尚书左丞表
伏奉告命授臣依前中大夫守尚书左丞仍加食邑四百户食实封一百户者立朝无补方抱兢惭坐席未温又惊昧冒丘山在顶冰炭交怀窃念臣数眯迂儒屡空寒士聚萤积雪初未识于道真种术驾羊老安知于时务偶叨殊眷获厠近司将少答于圣知姑暂妨于贤路敢期柄任亟被甄陞此盖伏遇皇帝陛下道侔太虚德备皇极谅隂之孝迈于高宗梦龄之祥绍我文考旁求魁杰共致丕平谓臣每怀永裕之威神颇识元丰之政事遂容冒宠试与图成臣敢不在在勿欺常常匪懈赞绍?而上下务柴立以中央私背之为公敢纤毫于异意忠贰之成患更砥砺以同心
谢赐生日礼物表
伏蒙圣慈以臣生日特降诏书赐臣羊二十口法酒一十瓶法糯酒一十瓶糯酒一十瓶秔米一十五石麫一十五石者生当盛际实千载之难逢仕至近司知几人之能逮诏音单厚恩数实繁揆宠踰涯置惭靡所窃念臣性惟鄙朴材匪将明流落初归微洛阳之半面侵寻已老俄甲子之一周敢意记怜曲加庆赉此盖伏遇皇帝陛下义均家国礼厚臣邻既优凿御之陈仍备饩牵之赐双亲已远永辜生育之恩三代可还尚冀弼谐之效
辞免冬祀加恩表
伏奉告命授臣依前中大夫守尚书左丞进封吴郡开国公加食邑七百户食实封二百户者日以至而始郊漏当午而大赦受福上帝加恩羣臣冀逃虚受之惭敢布缕辞之义窃念臣不材病栎无字顽碑偶备四隣之间滥陪五使之後虽骏奔之有恪曾显相之无闻式造在庭而多与邑自知明甚谁谓当然伏望皇帝陛下移日月之明回乾坤之造亟还茂渥大示至公成礼鼠之能辞庶恩鱼之可报
谢冬祀加恩表
伏奉告命特授臣依前中大夫守尚书左丞进封吴郡开国公加食邑七百户食实封二百户者至治馨香属肇禋于有昊湛恩汪濊遂洽比于无垠猥令虚孱误玷优渥叙封而光祖考延赏而茂子孙已极戴天更容加地恭惟 皇帝陛下网罗漏典斧藻上仪曲礼三千驾龙十二泛扫反道务极于平夷戛击鸣球期深于感格菲食追禹藜羮绍尧既却辇而疾趋又虚次而端立是以於穆清庙始雪而终晴爰熙紫坛下风而上静欢声载洽庆事告成欲均被于神禧故隆施于圣泽又况修明初祀锡予近司象笏?袍副万钉之宝带绣鞯金勒兼千古之名驹甫及骏奔终微显相咸被食加之宠独怀代匮之惭尚誓同寅克膺殊奨
亳州谢上表
伏奉告命罢尚书左丞依前中大夫知亳州军州事仍放谢辞臣于今月初四日到任讫噬脐悔过空形何及之嗟刻骨知恩实抱未酬之恨追惟遭遇辜负盛明有腼面顔不胜涕泪窃念臣德非称骥材不中轮忝侍臣鵷鹭之间缀太史马牛之後曾微补报居足悔尤既累误知之恩复迷引避之义合从摈斥尚备承宣此盖伏遇皇帝陛下成汤克寛大舜纯孝尝奉冕旒之邃每闻金玉之音有所施为无非慈恕谁言春草能报照临之私自知秋毫尽出生成之力擢发不足数贾罪犹冀自新虽天无以喻尧仁敢忘胥戴愿图来效式盖前愆谢赐崇寜二年历日表【案佃以崇寜元年五月罢此表当在亳州时上】
凤凰适至方瞻享御之休蝼蚁甚微亦荷匪颁之赐恭惟皇帝陛下先天凝命绍祖膺图气游玉烛之间政在璇玑之上三年成叶知洪造之难名十月书螽愧闰余之易失九功惟叙万福攸同臣敢不仪舜丕彞体尧至意载祀六百颂永世之休祥弼成五千奉敷天之正朔
陶山集卷八

[book_title]卷九
钦定四库全书
陶山集卷九
宋　陆佃　撰
经解
易解
凡物有挂者有象卦挂也故孔子释卦体谓之象天行健地势坤之类是也有效者有系爻效也故周公作爻辞谓之系潜龙勿用履霜坚冰至之类是也周礼于天官言悬治象于地官言悬教象此有卦者有象之证也曲礼言效马效羊者右牵之效犬者左牵之此有效者有系之证也悬者挂之也牵者系之也
八卦解上
方近刚圆近柔柔非所以为健也圆则通方则滞滞非所以为顺也天之形圆以柔地之形方以滞圆以柔故其形不健方以滞故其形不顺虽然天形不健其行健地形不顺其势顺故乾曰天行健坤曰地势坤天在道故乾以行言之行出于德故也地在器故坤以势言之势生于形故也夫天以刚济圆地以柔济方此性命自然之理也王弼曰圆而又柔方而又刚求安难矣柔说而附之者丽也刚止而并之者兼也故艮言兼山兑言丽泽行而从之者随也存而断之者洊也盖气以散相推而成风以聚相持而成雷存则聚行则散故巽言随风震言洊雷起而上者作也推而下者至也火炎上水润下故离言明两作坎言水洊至两物相差为二二物相敌为两于离言两作者以重明相继而作于上也文于象形鸟飞而下为至于会意水洊而至为洊于坎言洊至者以重险相继而存于下故也
八卦解下
乾言重刚则坤可知也巽言重巽则震可知也以重险言坎以重明言离则艮兑皆可知也盖天下之理有体斯有用有性斯有材故乾以重刚言其体巽以重巽言其用坎以重险言其性离以重明言其材非独如此而已也又其以健设位高而大者乾也乾者体之至以入行权称而隐者巽也巽者用之至故乾以重刚言其体巽以重巽言其用离者南方之卦也南者材之所坎者北方之卦也北者性之所故离以重明言其材坎以重险言其性材则华性则质华则见质则隐故离为文明坎为信坎为隐伏离为见也夫有体以藏其性而性足以成体有用以显其材而材足以致用则天下之理具矣于父言体则于母阙之者举阳以见隂也于长女言用则于长男阙之者举隂以见阳也言性于中男言材于中女而阙于男女之少者举隂阳以相见也乾也者用天者也坤也者用地者也以乾坤而推六子则震巽坎离艮兑者各用其形者也离之性丽坎之性陷以坎离而推六卦则健顺动入止说者各因其性者也故以重巽而推之则天重乾地重坤雷重震水重坎火重离山重艮泽重兑从可知矣以重险而推之则乾重健坤重顺震重动巽重入离重丽艮重止兑重悦从可知矣以重明而推其材以重刚而推其用则诸卦宜亦若此而已
河图洛书说【原注误载荆公集中】
孔子曰河出图洛出书圣人则之夫图必出于河而洛不谓之图书必出于洛而河不谓之书者我知之矣图以示天道书以示人道故也盖通于天者河而图者以象言也成象之谓天故龙负之而其出在河龙善变而尚变者天道也中于地者洛而书者以法言也效法之谓人故龟负之而其出在洛龟善占而尚占者人道也此天道自然之意而圣人之作易所以则之者也策
御试策【案佃本传熙寜三年廷试赋遽发策题士皆愕然佃从容就对擢甲科此策即其廷对时所作】
问朕德不类托于士民之上所与待天下之治者惟万方黎献之求详延于廷诹以世务岂特考子大夫之所学且以博朕之所闻盖圣王之御天下也百官得其职万事得其序有所不为为之而无不成有所不革革之而无不服田畴辟沟洫治草木畅茂鸟兽鱼鼈无不得其性其富足以修礼其和足以广乐其治足以致刑子大夫以为何施而可以臻此方今之弊可谓衆矣救之之术必有本末所施之宜必有先後子大夫之所宜知也生民以来所谓至治必曰唐虞成周之时诗书所称其迹可见以至後世贤明之君忠智之臣相与忧勤以营一代之业虽未尽善要其所以成就亦必有可言者其详着之朕将亲览焉
臣对臣闻圣人之王天下也教有条理政有节目其为数虽大且多而其要乃在于任贤立本而已盖其哲足以知人然後有以任贤其惠足以安民然後有以立本哲者智之发也惠者仁之施也其智能哲其仁能惠则其施于任贤立本之际也无所不宜使之以因任责之以原省翼修者无卑栖器近者无远用而长于教者不以典刑审于礼者不以司乐此百官之所以各得其职也道德已明然後次之以仁义刑名已详然後次之以分守其治至于定然後文之以礼其功至于成然後文之以乐小大有秩先後有宜此万事之所以得其序也当是之时政教既成道德同而风俗一上有道揆下有法守朝信道工信度君子不犯义小人不犯刑所循者一理所共者一意而为之上者有以见天下之赜又有以见天下之动而至精之神足以通天下之志至变之机足以成天下之务其所更者必其民之所既倦也其所循者必其民之所已安也是以凡所谓精义入神备物致用立成器以为天下利者莫不家使之同人与之共也而又未尝不鼓舞以尽其神变通以尽其利此其有所不为为之而无不成有所不革革之而无不服也臣闻唐虞之际建官惟百至夏商而二百又至于周而三百其员亦可谓多且备矣然迹而考之官之为农而设者盖特衆也故方是时闾有胥族有师与夫田畯大夫之徒夙夜劝相而其相见有至诚之喜丝事既毕而麻事继兴野功既讫而宫功寻至藏蔬于其秋以备不给之冬索綯于其夜以备不足之昼勉之如此其至也然不耕者其耻无盛而其罚有屋粟不蚕者其耻无帛而其罚有里布驱之又如此其备也而井牧之内十夫有沟百夫有洫千夫有浍万夫有川旱得以聚水得以泄此田畴之所以辟沟洫之所以治也当是之时百度修而万事理上下治而财用足其神德有以范围天地之化其圣功有以辅相天地之宜而所交者有道所奉者有礼豺獭既祭然後渔猎兴鹰隼既击然後罻罗设妄斧者有诛数罟者有禁胎不得而损巢不得而覆四海之内山繁川富区萌达羽翼奋夏希革冬氄毛各得其时而鱼丽之盛多崇丘之高大皆得而极焉自晚周以来而世所谓隂阳失序非春而燠非冬而寒草木不待霜而落昆虫不待雷而奋者于此之时盖未之有此鸟兽草木之所以无不得其性尽其宜而其礼足以备其乐足以广其刑足以致也是以唐虞之际行天道以治人行人道以奉天建天官以熙人绩建人官以亮天功明之以俊德神之以妙用而政教之及其远至于阳谷幽都之方其详至于东作西成之事其微至于希革氄毛之类其象至于日月星辰其器至于律度量衡而推而下之至于有周其治又极矣故其齐庄有造之德至于始笄之季女未冠之幼士而其戒慎无愧之行至于汉上之游女林间之鄙夫有後世壮夫老妇礼义之士愧而惧之者也先王之往既远矣自汉以来其余泽已熄其旧法已微虽欲治之主合谋之臣固多而创法立制庶几于先王之意者独有唐而已盖常员定设官之制永业限授田之法置府卫之二兵以寄习军之政设租庸调之三法以制取民之节此其有以宜于当世而庶几有古人立法创制之意其详可得而言者也若夫致今之治革弊之本末制宜之先後盖陛下有天地之体有神明之用而方举贤于朝协心委诚敦守位之仁讲理财之义兴农桑以根天下之政事开学校以本天下之礼义一切不惑于流俗之言可谓尧舜之用心而笃于自信者也虽然臣抑闻之图天下之治者存乎意无良法以施之则虽有良意不能立施天下之意者存乎法无良材以守之则虽有良法不能行陛下之意可谓有至诚恻怛求治之志而其创设之法又已良矣惟成之以不倦之勤待之以勿亟之渐而择天下之良材尽得以任之则所谓唐虞成周之隆可以坐致而彼有唐之制焉足以参其议哉臣昧死臣谨对
策问
太学策问【案佃尝为国子监直讲疑此策问即为当时试诸生之作】
问大学之道方兴未艾也士之来学者盖已千数有司为之并锡庆兼朝集而地乃至更乏别为憩宾溢为待试而人乃至更多可谓盛矣然窃或有疑焉盖诸生之从事于斯也弥年矣学有制斋有规而行未尽笃实或至于冒戒禁公有试私有课而言未尽简文或至于戾劝讲意者刻核太至法有难遵而诸生固不得已耶意者非法之罪诸生言失于率尔行失于且然而智不能自工义不能自克耶伊欲论古之长道议今之圆法因贰参合以率于大具而使诸生共宜之庶几言皆有文行俱有实也然其所以时措之方未烛厥理吾子为陈之可乎
又
问尧舜三代远矣区区汉唐虽欲追古然君臣皆卑弱不足以堪其任故道化政法寂寞无闻而先王之风以至于今未返也圣上闵焉以盛德作新之士为之崇学校训经术更选举之具官为之饰府寺增吏禄操督责之柄农付之常平商委之市易皆以兴利除害而其为法深远矣又以在我者润泽之盖意常向望尧舜三代是所以千万于汉唐而无算者也今将讨论似续一二以还先王之政则因此数法者须之以久遂可以追于古欤抑将有续终成後者而施设之方序有所未逮势有所未遑欤夫治古远矣且欲追而复之以偿千世之望则事半而功倍正在圣时二三子其为言之
省试策问【原注元丰八年】
问昔之善为士者问学必有师讲习必有友以论经则明以议史则达以立文则工以造行则美其磨砻陶冶之渐非一日也今诸生蒙被德泽而从事于斯固勤矣愿闻平居所以严师亲友之义经如何观而得道之真史如何閲而得事之要立文曷为而工造行曷为而美其悉数之以应有司之求可乎
武学策问
问天下之理至精无二孙武之书一义不容两为之说而注之者至十数家何其说之多也今欲集诸家之善统异端庶几学者有所折衷而衆言具在于武之意孰得一二孰得三四孰得五六诸生从事于此久矣当能辨之又当有以自得之者以发前说之所未尝也有司愿并闻之可乎
又
问天右序有宋笃生圣上全治所覆从化之以文横励之以武英威俊德度越前古是以东怀高丽南屈交趾洮河以西穷髪之北莫不宾顺而国家闲暇矣吾子幸丁斯时惟闲暇故得嫺习于此然而孙武曰善战之胜无智名无勇功武之为说虽多未有贤此者吾子以古求之孰有智名孰有勇功孰无智名勇功且其智名勇功奚自而有无也其有与无厥效如何试为言之
又
问材勇机智人各有能求其兼长岂易得哉有词辩纵横足以屈人而不可以决战者有气侠精悍足以摧锋而不可以合变者有习知天时而昧于伺敌之情伪有明识地利而拙于出奇以攻守行师之际用非所长则安可以辨胜今子之应选固将以就功名也其材勇之所堪任者何事其机智之所优为者何术愿罄所藴以陈庶观异日之效
又
问方今夷狄款附内外无患主上以士之或不习用兵也学校以养之以民之或不习于为兵也什伍以教之选命将帅修饬器械十年于此士有所养矣或述其答问计数之故智而虚实奇正之势未必皆知也民有所教矣或安于坐作进退之常法而战阵撃刺之事未必皆勇也将帅选矣而尚虑人材之或遗器械利矣而尚虑法度之未尽诸君以策应有司之求如之何使士于虚实奇正之势皆知民于战阵击刺之事皆勇将帅无遗材器械无遗法其详言之
又
问孙吴韬略之书具在子尝学之矣然其论兵孰疎孰密其合于先王之师孰多孰寡设此四人起于一时其兵同战之地又同各以其术决战则孰胜孰负以之城守孰坚孰脃试为言之
又
问兵无选锋曰北故古之善为武者後必有殿而前必有选锋诗不云乎元戎十乘以先啓行凡乌合之衆易散胜不相推败不相救非若礼义之师则突前之利尤在选锋一入而以後继之此胜势所以如破竹之声今天下无事矣而未忘讲武者盖求所以御边之策而已方将复先王选锋之法而教所谓车战则造车必有制行军必有法若为徒若干则其为乘宜几何其为阵宜奚若子尝从事故知之愿言所以为此之方也
又
问古之善用兵者岂必同哉归于能胜而已故李广简易而程不识繁密子仪寛厚而李光弼严整体虽不同皆足以取胜号称名将诸生求学为此久矣审已之长其志宜有所在设为圣时任使则驭军决胜将为简易乎为繁密乎将为寛厚乎为严整乎不然其志安在
又
问兵者百世不一用不可一日忘也国家承平百年兵习久安而惰骄民非素教而惮怯数岁以来主上以训齐之法新之而精鋭并出盖昔之惰者今奋怯者今勇矣今诸君见用于世以制戎狄得此兵用之自度能几教如何行爱如何立愿闻其略
又
问学之法所以选试诸生先之以弓马申之以策义者岂诚以为验天下周智全勇在此也哉抑亦以观诸生之略而已今诸生应法之求弓马虽或优策义虽或善然所谓周智全勇果在此乎将在彼不在此也其在彼则所以养之当自何始愿闻其道
陶山集卷九
<集部,别集类,北宋建隆至靖康,陶山集>

[book_title]卷十
钦定四库全书
陶山集卷十
宋　陆佃　撰
制
翰林学士除节度使制
门下周寄军政将皆出于命卿鲁用真儒文必兼于武备乃眷诗书之帅以提仁义之兵敷告大廷载扬明命具官某社稷之器邦家之光才足以资修饰润色之嘉道足以赞经纶戡定之美壮猷能决老志善图无狐鼠进退之疑有龟蛇扞避之固早陪法从良副具瞻非独擅制作之文抑亦穷战鬬之事禁林甚密岂意得颇牧之才方略又新不至学孙吴之法足当阃寄以协庙谋是用筑上将之坛场建中军之旗鼓式消寇虐用遏殊方於戏韎韐作师予方勤于赏善黄河为带尔其顾于誓功只服训辞往膺荣号
宣徽南院使除河阳三城节度使制
门下天下虽安敢愆忘于武备阃外之事尤属赖于将臣宜得真才以谐实用粤敷明命咸告大廷具官某老志善图壮猷能决沈鸷而怀气节慷慨而志功名顷副简求屡更烦使玉关万里繄绥抚之才金匮六韬得经变之略威号素着恩信甚明作之而鼔鼙之声讙令之而麾钺之色倍是以杀敌惟果攻无坚城战功实多兵有常胜眷予爪士时乃虎臣比宣令猷弥膺羣望兹用锡元戎之旄钺筑上将之坛场付以三城委之一面式消寇虐用劝臣工於戏韎韐作师朕方勤于赏善黄河为带尔其顾于誓功惟寛仁可以爱民惟秉义可以报国往膺宠命祗服训辞
宗室除节度使制
门下国以宗强盖本怀和之义政由亲始实先比佽之仁于古有稽肆予敢怠在书则分宝玉庸展伯叔之亲顾礼而有脤膰以同兄弟之福矧兹近属时乃真才惟明綍之将施宜搢绅之是告具官某肺腑之戚声闻之贤贵而有谦靖之风富而无亢满之累外御其侮絶谗阋之嫌旁明厥思保践修之善而又沈鸷而怀气节慷慨而志功名敦閲诗书究观韬略无俾城坏既宣夹辅之劳何以家为更怀忠勇之意乃付元戎之钺俾分大镇之符匪出私恩实从公义於戏茑萝施于松栢虽实托予之尊葛藟庇其本根亦惟资尔之助往钦宠号祗服训辞
边镇节度使除开府仪同三司制
门下设位语能无重经邦之贵叙阶言极有严开府之华属肇制于官名尤慎班于爵号使膺实用爰得真才敷告大廷载扬明命具官某有刚实之德有柔令之仪忠孝禀于天成文武惟其器用玉关万里繄绥远之功金匮六韬得经变之略克寛外顾式副旁求壮矣?家之基居然廊庙之器天将大任民具尔瞻况以久于建旄宜进同于补衮断自朕志往哉汝谐於戏角犀丰盈耸四方之望威仪赫烜视三公之崇体予眷怀茂乃嘉绩亦若虢叔共修诸夏之和无俾阿衡独擅有商之美
吏部尚书除尚书右仆射制
门下伊尹格天暨汤咸有一德高宗享国惟说命总百官顾臣主之俱贤致朝廷之既治将布伟绩爰吿大廷具官某行可以镇浮才足以经远中道而立无昵于小人当官而行不陨于流俗安危攸系左右具宜比副明扬屡膺器用厥猷翼翼深符王国之思维石岩岩大耸师垣之望乃眷前王之盛实资上相之良燕及神人阜成华夏虽眇躬之莫及或硕辅之可图尚济登兹是用命汝爰自治官之正使陪令席之尊其式往钦以经来效於戏黄耳金铉永繄调燮之才赤芾葱衡益称襃嘉之命恭朕之诏惟乃之休
枢密院副承旨元宗孟可文思副使制
敕某将事枢府克谨奉承厥由省官往贰使秩服劳于外思称茂恩
皇太后遇同天节典入内东头供奉赵谅可文思副使制
敕【原注脑词同前】同天之泽进序官荣往服恩章愈思懋勉
西京左藏副使智诚可文思副使制
敕疆场之臣久勤征戍不有劝赏何以闵劳迁尔一官是为宠数
三班奉职周闳中可右班殿直制
敕具官某尔父将事公府以能屡迁今复累劳盍升使秩颇睎廉善乞寝茂恩是加尔官以就清志往维祗服共励忠勤
堂後官兼提点段继隆可承议郎时恢可奉议郎制
敕具官某尔为公府之属而能将事恪恭有劳可録朕于爵赏何所爱焉叙进厥官往祗乃服
宣徽院通引官行首解中立可三班借职制
敕朕罢不职之官而宣徽院废以尔祗事岁时颇久锡之一命其往慎哉
奉议郎萧国镇可降授宣议郎制
敕具官某朕顺考旧典敷同官仪凡在臣工卒从新秩尔虽罪废犹不汝遗锡之训词用更位号其往祗饬尚盖厥愆
步军都虞候英州刺史林广可卫州防御使马军都虞候制
敕曩者泸南之戎寇我边鄙蠢尔匪茹敢烦王师朕命将臣讨兹无赦具官林广有勇有谋克承庙算往殄巢穴人罔绎骚战功居多无负任使擢登御防虞度骑旅是为休宠益务忠勤
东上合门使王光祖可四方馆使皇城使忠州团练使姚兕可果州防御使制
敕泸南之寇负固乱常乃烦王师罪在不赦前啓後殿左右是翼惟时将帅各迪有功具官王光祖忠义秉心深入击讨蚁聚殄灭师不踰时朕图汝劳擢司宾馆其务忠报以对茂恩其姚兕朕嘉汝劳图厥襃劝进司兵防往务忠报
宗室仲峭可赠安化军节度使制
门下先王崇建蕃屏无专享于文武之功同姓分锡脤膰庸展亲于伯叔之国乃眷公族之茂蔚为王国之华其于云亡恻然永悼具官某小心而畏义强志而婉容颀然高明辅以礼乐用能帅乃旧德光于前人岂独恭俭孝悌之修没有遗范以至始终哀荣之极备于归全日月有时窀穸吿具其锡尔祉以将余哀虽云饰终特出异数苴茅元社易乃通侯之封金节雕戈畀以元戎之命
故皇侄右千牛卫将军可赠右监门卫大将军制
敕具官某祖宗之法敦叙九族生见襃优没有荣号情协礼称朕用丕承尔以近亲秉德信厚永言沦逝良用衋伤襃荣饰终国有旧典尚兹冥漠克享显休
濮安懿王孙右监门卫大将军仲江左千牛卫将军仲邮仲的仲葳各王韶【案此上有脱误字】女封邑号制
敕朕于大臣之後恤孤録遗而遗奏以尔为请用锡封邑庸示襃优思显而亲其务祗服
宗室仲容所生母王氏可封县太君制
敇具官某所生母王氏静德是将嫔于宗室克生贤息似续有休爰啓邑封厥惟华宠思称朕命其克钦承中大夫守尚书右丞王安礼曾祖明赠太师中书令兼尚书令可追封英国公制
敕朕惟成王推皇考右烈考之心而後及于文王又推而上之至于后稷率祢之义岂特王者有是心哉盖王天下者独致其隆耳朕钦辅臣原其亲考尊祖之意使伸其恩以追荣三世盖非远求也具官某曾祖明含章在躬克开厥後积仁累庆施及孙曾後先相望作我良辅嘉谋在国维尔之诒有华衮章亦既无愧光灵弗昧尚监兹哉
中大夫守尚书右丞王安礼曾祖母某氏可追封韩国太夫人制
敕朕广德泽申劝辅臣有以一身而荣三世其生者贵死者见封曰惟故常厥有宜称性情度数盖无得加焉具官某曾祖母某氏有言有容行应图史作合良士家用荣怀亶侯多祥实始茀禄来毗国政是生曾孙朕择尔封莫如韩乐尚兹休享长佑後人
中大夫守尚书右丞王安礼祖用之赠太师中书令兼尚书令可追封卫国公制
敕自古忠臣常出于慈孙孝子而孝子之爱其亲慈孙之尊其祖天性厚矣苟用人之子孙而薄其祖考尚何以责其忠哉具官某祖用之处身恭恪应物和靖天笃之庆以有闻孙为时宗工恂善之效徙封大国尚克歆承
中大夫守尚书右丞王安礼祖母某氏可追封燕国太夫人制
敕礼者因时而造固有起于後世而先王未之尽者变而通之存乎其时而已朕即人心以义起礼襃其子孙因使死者有爵虽古所无岂负于礼之意哉具官某祖母某氏克明静德休有淑声是兴孙谋以佐王国载锡之地自越徂燕灵其有知歆我明命
中大夫守尚书右丞王安礼父益赠太师中书令兼尚书令可追封楚国公制
敕先民有
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 10:30:13-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>