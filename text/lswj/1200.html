<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="序,解学士文集一卷,解学士文集二卷,解学士文集三卷,解学士文集卷之四,解学士文集卷之五,解学士文集卷六,解学士文集七卷,解学士文集八卷,解学士文集九卷,解学士文集十卷,解学士文集全文在线阅读,解学士文集全文在线下载,大玄古籍书库">
<meta name="description" content="诗文别集。十卷，其中诗四卷。明解缙撰。解氏冤死后，家被籍没，诗文稿零落。明英宗天顺(1457—1464)初，黄谏慕其人，方始辑其遗稿。黄在序中曾缕述辑解缙诗文之难。缙天才骏发，属文作诗多不留稿，另外由于缙遭遇奇特，生前即享大名，冒名顶替之作亦颇不少。黄谏初编，仅在京师“遍求士大夫家及闻人口诵而录之”，加自己所藏者，共得古、今诗二百五十五首、文十七篇，编校成集，分为六卷，托人刊刻。此为缙身后第一个诗文集刻本。六卷本行世后又从友人手中及解缙经行之地收录一些解缙诗文，按地里岁月远近编为三十卷，名为《解学士先生文">
<title>解学士文集_解缙_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">解学士文集</span> <br/>
          作者： <span class="inputVal" id="bkauthor">解缙</span> <br/>
          朝代： <span class="inputVal" id="bkdate">明代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">类书文集,诗文集,完结</span> <br/>
          字数： <span class="inputVal" id="bknum">[book_length]313725</span> <br/>
          说明： <span class="inputVal" id="bkdec">诗文别集。十卷，其中诗四卷。明解缙撰。解氏冤死后，家被籍没，诗文稿零落。明英宗天顺(1457—1464)初，黄谏慕其人，方始辑其遗稿。黄在序中曾缕述辑解缙诗文之难。缙天才骏发，属文作诗多不留稿，另外由于缙遭遇奇特，生前即享大名，冒名顶替之作亦颇不少。黄谏初编，仅在京师“遍求士大夫家及闻人口诵而录之”，加自己所藏者，共得古、今诗二百五十五首、文十七篇，编校成集，分为六卷，托人刊刻。此为缙身后第一个诗文集刻本。六卷本行世后又从友人手中及解缙经行之地收录一些解缙诗文，按地里岁月远近编为三十卷，名为《解学士先生文集》，刊于天顺八年(1464)，前有黄谏、蔡朔二序。此本传世较少，近世藏书家很少寓目，可想在明代流播似亦未广。明世宗嘉靖(1522—1566)间，罗洪先与缙从孙解桐在三十卷本基础上(从此本首录黄、蔡二序，可知罗、解曾见黄氏刻本)，蒐辑散亡，稍剔其伪，重编缙集，分为十卷，其中诗集部分，先将应制之作另编一卷，排在集首，其他按体编排，依次为四古、五古、五律、五绝、五排、七古、七绝、七律、赋、词等。此本刊于嘉靖四十一年壬戌(1562)，传世稍多。清圣祖康熙间，缙十世孙解悦重编解集，并加补葺校勘，厘为十六卷，诗五卷，刊于康熙五十七年戊戌(1718)。另有清高宗乾隆(1736—1795)间刊本。</span> <br/>
          封面： <span class="inputVal" id="bkimg">Z_19389.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]解学士文集
[book_author]解缙
[book_date]明代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]类书文集,诗文集,完结
[book_length]313725
[book_dec]诗文别集。十卷，其中诗四卷。明解缙撰。解氏冤死后，家被籍没，诗文稿零落。明英宗天顺(1457—1464)初，黄谏慕其人，方始辑其遗稿。黄在序中曾缕述辑解缙诗文之难。缙天才骏发，属文作诗多不留稿，另外由于缙遭遇奇特，生前即享大名，冒名顶替之作亦颇不少。黄谏初编，仅在京师“遍求士大夫家及闻人口诵而录之”，加自己所藏者，共得古、今诗二百五十五首、文十七篇，编校成集，分为六卷，托人刊刻。此为缙身后第一个诗文集刻本。六卷本行世后又从友人手中及解缙经行之地收录一些解缙诗文，按地里岁月远近编为三十卷，名为《解学士先生文集》，刊于天顺八年(1464)，前有黄谏、蔡朔二序。此本传世较少，近世藏书家很少寓目，可想在明代流播似亦未广。明世宗嘉靖(1522—1566)间，罗洪先与缙从孙解桐在三十卷本基础上(从此本首录黄、蔡二序，可知罗、解曾见黄氏刻本)，蒐辑散亡，稍剔其伪，重编缙集，分为十卷，其中诗集部分，先将应制之作另编一卷，排在集首，其他按体编排，依次为四古、五古、五律、五绝、五排、七古、七绝、七律、赋、词等。此本刊于嘉靖四十一年壬戌(1562)，传世稍多。清圣祖康熙间，缙十世孙解悦重编解集，并加补葺校勘，厘为十六卷，诗五卷，刊于康熙五十七年戊戌(1718)。另有清高宗乾隆(1736—1795)间刊本。
[book_img]Z_19389.jpg


[book_title]序
○羅洪先
重刻學士文集序
始余遊東山經三麓而後躋浮黎浮黎者東山之巔也據是返顧培塿層疊環以百數當是時第謂高厚必資積累理固然耳後數年友人相期于衡百里而近望其高與東山似即而仰攀百折縈紆窮日乃至祝融之峯自峯頂下視旁無倚附緣麓一谷橫四十里盖拔坤維入漢紀特立而博敷諸山非其倫也又數年入匡廬其它不異東山獨瓦老峭峙得衡一體於是悟曰物固有至鉅者乎彼名岳者山之至鉅不由積累而高厚者也匡以五老亦得名垂譬之形貌兩人戴立豈不矗然而不可為鉅偏長拘行無以語聖賢之大亦猶是也夫聖賢至矣彼畧毀譽輕穪害視天下事無不可為而不可罔以世俗之見故卒應王佐而稱高傑若是者亦謂鉅人春雨解公幾之方高皇揮斥英雄濯拭宇宙此何時也而公未弱冠天眷獨隆成祖之初契符魚水觀其應制寓諷封事犯顏有鄭公之正乳兒朝貴敝屣爵位有方朔之奇忤權蹈危投荒厲節有太白之邁保儲忘身徙家戍邊有柬之之烈是果積累得之否乎即使有歉於聖賢亦當不失為豪傑何則其才固自殊也世之知公者淺類以詞翰賞之至論平生莫定題品伏聞仁廟嘗曰人言解縉狂縉非狂士嗚呼非日月之明哉公亦有言寧為有瑕□莫作無瑕石斯固且自况矣公蒙禍既酷藁□外氏洪先再過其下欷歔嘆息不忍輒去會柱史遵化古松段君來江省吊古采言檄縣禮葬將刻其遺文以傳公天才逸發援筆萬言不事屬稿而又經籍沒故多散亡從孫桐緝錄凡十卷求加詮次稍剔其偽不盡刪繁亦以見公不屑屑尺寸間所謂不由積累一驗也嗚呼覽者其辨人中之岳安在無徒高卑之挍哉
嘉靖壬戌春邑後學羅洪先撰
○黃諫
解學士文集序
大江之西山川之靈秀最多者由得天地盛大流行之氣為多也山川之靈秀磅磅而欝積必鍾而為人蘊乎道德發乎文章著為事業以炳耀天下而垂萬世者非得天地之氣為尤多者乎唯其得是氣之多寔為雄偉俊傑宏博碩大之才以乘丕隆之運而昌其所得盛大流行之氣其宏辭鉅筆足以鋪張　神藻繤敘鴻業鑑乎有聲燁乎有光彌滿宇宙超軼前古使天下知　朝廷之大遠夷知中國之尊後世知　今日之盛其為用甚博者不本於是氣之所為乎自胡元運隳光嶽之氣分至　國朝始混一西江山川靈秀所鍾而廬陵解先生縉紳出焉文章始復大振故在當時天下之廣人物之眾以及四夷之遠千百世之悠久皆知有先生者又非本諸文章之發見乎古人之文見於經者是也豈雕琢而為之哉其出言吐辭于論事之頃皆成文章盖以大樸始散淳龐雅大之氣在人猶多故也漢唐以來治雖不如古而述作乃或有古之風者抑幸而際夫天地之氣漓而復合也以天地之氣混合而為一未有盛于　今日如先生豈非得盛大流行之氣於混合之日而西江山川孕靈毓秀之所生者乎諫在童稚始知人事時即知先生名先生先謫河州河州去敝邑二百里也諫生也晚恒以未識面先生為平生恨每得斷紙點墨以為珍玩日臨寫之如接先生於几席之上暨得所作上　高廟書六十餘事及五七言詩歌讀之其論切時務其言格　石心其忠犯　人主其學之贍才識之高如布帛菽粟充溢庾藏視金玉雖貴繡錦雖羙而卒有益于人國之用莫是若也如士師用法雖不拘拘于律而權衡輕重之間自然合乎情而當乎罪也如削壁萬仭瀑布奔瀉而畧無滯竭如勇將雄師戰勝攻取而志不少攝也其詩如古體諸篇使入太白集中孰別其為近時之作其言非雕琢其意卓然有見而非泛其氣象嚴峻凜然而有不可犯之色也豈非一代雄偉俊傑宏傳碩太之材也歟及來京師訪其全集于先生仲子中書舍人禎亮家謂先生之於文有求輒應下筆滔滔不待思索雖千萬言頃刻立就所作流播天下遺稿不復盡拾合存萬無一二於是遍求大夫士家及聞人口誦而錄之併諫所藏者共得古今詩二百五十五首文雜體共十七首為之挍編成集分為六卷乃積所得俸資括宗友用和謄刻五七言絕句事五十首因被　命脩史日趨舘閣不暇以為南京國子監吳祭酒與儉聞之復寄詩一集及御醫胡秉常處又得序記十餘首所未載者仍為併入又增六卷自喜所得之富盖有待以完也今年春　皇上光復寶祚諫叨進侍讀職朝回無事欲畢前工無幾使交南　命又下矣茲工不果就重為慨然秋九月使自南回過廣西龍川太平至橫州貴縣皆先生經行之地於致仕蕭教諭鳳岐諸君處共得雜文六十餘篇詩百首梧州又得廣西何布政孟煥所寄詩數首曩嘗以類廣而未考其作之先後茲於舟中按地里歲月遠近而次第之共成三十卷先生雖終交廣參議而而學士則天下人所共稱而易知者也因名曰解學士先生集先生於洪武戊辰自吉來京師又一年賜歸故里三十一年戊寅赴京扼於權臣謫西河州曹國公子李隆錄登華嶽詩聞始用為翰林待詔　太宗文皇帝為眾心推戴登寶位先生即入應詔遂得大用又七年以廣西巨藩出先生佐理後遷交趾往來湘桂蒼梧海南思明龍州欽化題詠甚多此盖得其半耳昔為興慨茲喜過先生故里與所經行之地所得之富尤倍於昔又非有所待乎十月丙申至南海廵按監察御史徐公迓予舟中因見是集特以示中貴緫戎及藩臬諸公交口譽諫較輯之勞又謂所集之文乃公天下事勞則固爾費難獨任也咸助已資命工刻梓以傳俾諫之心果於有成而使先生之文與名得傳於後也雖然先生之名豈待是文之傳而後顯哉昔在　太祖皇帝　時先生以江西第一人貢至京師隱然名動公卿間暨登第即蒙　寵眷授中書庶吉日侍　左右諮訪政事俾補甚多嘗進封事切中时宜皆見采納時先生年方十九毅然以天下自任雖老成練達莫之或先比之賈誼尚少而才亦優故　高廟之待遇又遠過文帝雖百綘灌之毀而終莫易帝意此　高廟洪度如天地又豈漢文之所及哉柰何龍去鼎湖而竟遭權臣之害遠謫西陲文廟正大統首召為翰林侍講尋陞學士凡朝廷詔勑及大制作大經典皆出先生乎與凡大政事大議論有關　國家生民之重者先生皆與之建儲之議羽翼之功尤多其知之深信之篤任之專一時文臣未有及者雖在位不叉而道行當時功施　國家澤被生民聲名之在天下雖遐方異域以及千百世之遠無不知之初非待文而後顯也誠以先生得之天地鍾於山川本諸道德著為事業以炳耀天下而垂後世者必於是焉發之則先生之可傳者未必不在是也鳴呼西江山川所鍾前乎而有歐陽脩文天祥數百年後復於先生見焉使先生久於其位其匡君澤民不在二公下使在德祐景炎之日其精忠大節凜然不可奪又未必不與文山相頡頑也觀平日之直言正論如所謂事有不窮之變心有不易之主與全軀不學禇淵生嚼舌耳為杲鄉死之語則先生之心可見矣予雖未識先生而於先生之文見先生之心讀者尚於此求之
明天順元年冬十月望日賜進士及第奉議大夫尚寶司卿兼翰林院侍講金城黃諫序
○任亨泰
古今人論文曰理為主曰以載道曰昌其氣大要不出孟子知言養氣而已古之人動靜語默無非文者豈操觚輸而後為文也哉後世之文愈趨而愈下非文之下也文與行岐而二之也今翰林解公縉紳自生七年以來至于今其文若干卷一時耆俊皆屬而序諭之余幸同朝讀之徒不釋手而莫措一辭其間深自咎其言未至也因公之行以序論公之文庶幾不至於謏亦不至於誣也聞公自幼能言諄敏超絕郡守令至其家或抱至膝上應聲成文皆錯愕驚歎稍長小心靜密識量過人知讀書為文皆不勞而習既敏而益勤父母惟其病之憂也時時勸之少息為文口占操筆皆立就未嘗起草其簡纔數語以足其多至萬言不窮命一題一心不厭倦而思益精到崇正學而闢異端不為支離誕謾之說不為艱難辛苦之態隨事置作洞視萬世而恥規摹古人求其歸則未嘗異干古人也此鍾山川河漢之靈南方極盛之會天資之明大非人之所可企而及矣甫十七江西以第一人貢于　京師士大夫素聞其盛名相期會連祍結駟往見公應答舉止如平常不以為異既登高第擢甲科上及東宮奇其才眷注之隆前此未有即入中書知誥兼翰林內外制皆掌之謁告時刻上輒問安在嘗與間語屢上封事上輒自持入其論思獻納親故莫聞而中止才敏兩制皆自以為莫及也廷辯直言聞者肅然其自處犯而不校居常恂恂人不見其慍怒光善開導人心獎勸後學休休樂善愛人之心一息不間浩然之氣發心由理所以年甚少而巍然有碩大之望又嘗自誦曰處其心常在熙春巖日之間則天下無可怒之人咸以為名言公之文所以汪洋大肆而無齟齬其間正直閑深而無偏陂之失未嘗拘于一足之法而未嘗失其一定之法也兼說萬有貫通而時出之浚其源於六經要其歸于周孔雖不求工文與行如影響之出於形聲也混然天成卓爾出類集義養氣孳焉未已余何足以知公之萬一哉公名縉薦紳其字其族自唐家吉已七百年餘每舉進士必父子兄弟聯疊以為常至宋有諱元者累破兀朮累功至封王元初從祖諱成速連三世國公其諱真我以名進士死節贈中書平章其祖也以名進士勑脩宋書諱觀者其從祖也其父元末辭參知政事為世大儒學者稱筠澗先生公生名家道授有緒姿淳穎秀望之玉立
天子愛惜其楷書至親為之持研行草精妙絕倫善議論古事皆如目覩聽者忘倦初與伯兄綸俱登第履歷華要遠方異域皆能誦說其名而　天子每臨群臣誦以為榮且朂勵諸王貴人皆注視之余非欲評公之文與行事如此以見公之為文天資學問充積發見不能自巳而至於如此初非若操觚翰而學為文者之所能至也
明禮部侍郎襄陽任亨泰序
○蔡朔
士稟天地之正氣出而為世之豪傑千百世之下足以起人之敬慕而信其為豪傑者夫豈無自而然哉若唐之韓昌黎柳宗宋之歐陽脩蘇子曕輩皆以詩文盛鳴于時在後世之學者舉以豪傑稱而師仰不置者盖以詩文流行于世有足徵也洪惟我　朝太高皇帝混一華夏太宗文皇帝纘承鴻業以聖繼聖四方豪傑風漢而雲合然以詩文擅名當代則翰林學士解先生其一焉先生名縉字縉紳江西吉水人也余少從事於文學每聞長者誦先生詩文輒錄而記之盖已知其豪傑迨壯入仕京師間得一二什若獲珙璧益加甄重天順癸未秋予以南京戶部郎中出知湖廣寶慶越明年春揮使女?乖侯深得內翰金城黃先生所編先生全集不自私捐貲鋟梓以廣其傳其用心亦仁矣哉工完請余序予惟姚侯武將也尚能尊信而表章之顧余自幼而壯壯而老師慕于先生者得無一言以成姚侯崇儒之志哉先生自幼穎悟過人未十歲日誦數千言終身不能忘年十七中江西鄉試第一會試廷試擢居首選經義策學錄出為天下式繼入翰林即知　制話屢上封事切中　宸衷當時廷臣莫能為之先嗚呼先生之才本之天成豈易得哉觀夫是集諸作立論措辭各有拫據至於新奇宏壯豪縱放逸一自胸中流出畧無適俗韻譬之長江大河一瀉千里覽者靡不心驚而目駭非稟天地之正氣出而為世之豪傑者能之乎嗚呼先生浙矣先生之作尚足追踪乎韓柳匹休乎歐蘇是集一出播傳中外吾知先生之名與韓柳歐蘇長留於天地間雖千百之下誦其詩讀其文感發而興仰者??寽亦驗其為豪傑否乎敬書此以質後之同志云
天順八年歲在甲申夏四月望中順大夫湖廣寶慶府知府潮郡蔡朔書

[book_title]解學士文集一卷
○河清頌（有序）
臣縉承詔總脩大明大祖聖神文武欽明啟運俊德成功統天大孝高皇帝實錄自渡江七年辛丑冬十一月三門磧下黃河清實啟聖之徵帝業田是遂成明年平江漢又明年服荊楚又明年定兩浙又明年克姑蘇廓清中原四表寧一廼即帝位紀元洪武之年三門磧黃河復清帝業由是而盛高麗來朝為海外諸國先殊方接武而至逾三年皇帝陛下重華恊德瑞應同符和元永樂之二年冬十二月戊辰朔十七日甲申三門磧之黃河清先是榮光燭天隱隱紛紛倏然捲收洞徹見底淪連五采間日迭耀乙酉之旦河兩傍近白光湯滉如金鎔如鉛如汞如玻璃色悠樣不定素練捲而掣之也居二日有玄文如綃輕幕水上如犁雲隱空已廼若漆光可鑑黝然靜深非涅而緇洞絕渣滓又二日乃見濃綠又如翡翠如青琉璃如遠山黛繞磧下如蒼虬翠蛟飛舞於流荇文藻之間望之而可掬也二日後如朝霞映日紅雲上波初陽迤邐花卉紛披倏如胭脂浮流薄膩一洗下見沙石如芙蓉丹砂燦然郁列於■〈毛瞿〉■〈毛俞〉綿綺之間可指而數也後二日如泥金霏屑隱約浮沉流薄采鳳羽毛鱗鬣泳發潛動金芝暈文琮王在鍊錯雜班映瑩無纖塵又如築琥珀以為堤釀金香而注之也已廼微碧與天一色橫渡亂流者扣舷鼓枻洞見眉髮疑若步空虛凌倒影挽銀河而下之也於是夾河觀者耄倪歡呼矌古罕遇自河冿傳播于晉絳之人相率來觀肩相摩也自韓城播皆于秦隴之人觀者扶携皆項相望足相躡也四方之人行旅過之莫不為之驚喜歎息閱玩坐起裵稟而不能去者晉高平王遣使馳奏之繼而吏民報至皆啚其狀秦王上表賀獻啚與晉人克合於是群臣上表永樂三年春正月戊戌越十八日乙卯迺復其舊實三旬有二日按所上啚咨詢群言既審同異　恭惟皇帝陛下謙抑弗居謂何德臻茲稱大祖高皇帝神靈然自陛下即位以來四方萬國之外感恩慕德高麗日本安南占城暹羅爪哇西洋流球真蠟拂林覽邦緬甸波勒迤比兀良哈女真野人西番哈梅朵耳鳥思尼巴天竺否召不約咸至于庭瑞應大來震動天地不可掩抑大平之業將由是而極監臣縉職司紀載歡欣無已謹拜手稽首而獻頌曰天啟聖明休命赫奕洪河屢清龍門之碣昔在大祖廣運神武銀河昭回洗滌九土洪河孔神佳氣恊順應茲昌運歲在辛丑雲雷構迍河清獻瑞既肇龍門天戈所指六合風靡景呪朝宗如河之水功德格天即位紀元龍門河清應干明年東夷始服三陲接踵如何奔趍有赴無壅我皇繼統永樂紀元龍門河清亦越明年惟此龍門神禹所闢功在生民宇宙無極惟茲瑞應先後同符大祖在天昭昭不誣禹功帝德世萬世億帝德禹功與河俱東河源崑崙太古積雪九河駿奔濺目沃鐵闢石廻瀧盤束地底龍門天開弦激蝟起衝奔九地滅電走影聲喧怒雷淖汨沸鼎經緯天文橫絕地紀貫一百川羅絡萬里五行之生莫先於水四瀆之列莫大於此於此考祥粵古是常昭茲大運塞其榮光虹飛雨翳霧密霞流倏陽忽陰乍闢乍收其騰氳氳其下繽繽其旁囷囷其隙紜紜海市青紅仙神豔淑醫鳳驂麟朝暾若木轉盻一空伏波凝席沉沙躍金堊壤薦璧驚鷗鷁群下顧毛羽隔岸見魚空行曳尾星芒耀月影夾鏡倒浸廻光動植交映既自既女翕忽丹青黃旗紫盖春卉秋英五方歲融五緯宣精五運合一五采流形事有絕世久而後應物有絕倫久而後盛地闢天開多歷年所堯舜重華卓冠萬古草木咸若卿雲爛垂干羽苗格簫韶鳳儀于時河清榮光既塞不游不驚貢賦絡繹冀通島夷夾石兗導九河轉輸濟漯浮于磧石龍門會于渭汭匪緩而渟曷勝舟載盈變謙流時移變易不有來今曷知古昔於昭大明聖聖相承殊音重繹日造在庭堯舜惟欽我皇日敬窹寐丹書典謨金鏡祥謂不祥聖不自聖惟謙授益惟人無競河流載清尚或如帶聖壽齊天萬世永賴河流載清龍門如礪聖德同天永賴萬世
○四夷咸賓（有序）
皇帝臨大寶之明年紀元永樂嘉與萬方共躋仁壽一德咸孚休祥昭應民安物阜四夷畢來東若朝鮮日本暹羅東南若流球中山南北有安南古城西南海東洋爪哇鬼方緬國木邦孟定麓川威遠八百老摘里軍西若烏思尼八剌西北畏吾匈奴哈迷遠者數萬朝聞久引奉貢儀物皆至　京師其文辭稱述盛德對楊鴻休誠服心悅發見于外殊音重譯異服奇詭懽忻攸同嚮慕無已庶眾聚懽天下抃喜咸相謂聖神光被如日月之照臨天行雨施妙運莫測垂裳拱手於穆清而有生之類盛見于四方萬里之遠鼓舞輻輳而歸之來享來王而不能已吾民何幸而臻茲嘉會實萬世一時也朝之群臣亦咸相謂虞舜有三苗之征周公有戎狄之膺宣王逐獫狁而秦漢及隋疲弊中國力夫之爭無時或寧唐宋否極上天厭罪命我大祖聖神文武欽明啟運俊德成功統天大孝高皇帝起而定之不令而從不言而化八表同風四十餘年皇帝以聖繼聖北隆唐虞殊方歸命者接迹而至宜有詩歌垂之頌聲軼遠古而過之又咸謂臣縉宜為義不可辭則合群臣之言從容奏寫皇帝曰咨周家九夷通道大保進旅熬之訓虞庭于羽既舞伯益有儆戒之箴故愚者常以小康肆志賢者不以外物動心朕方兢業於初服是何足云頌聲其為作君臣相飭之歌以繼虞周之治臣縉竊謂自古頌羙而寓規諫皆臣子攄誠委曲之小心臣愚不及此乃自皇上發之是訪萬世一時也謹拜手稽首而獻詩曰皇帝明德與天同運華夏奠安四夷效順限山順海風氣不通不招不約奔走來同梯陡踆阪航涉濤瀧沍寒溽暑赤雪玄霜殊形奇醜異服紛龐■〈髟上忽下〉髮焦赤睒聃深黃猩唇猳啄黎面文身祖疏椎結皮裳卉巾離披落索摇曳縈纏鞮鞻殊音侏離禽言吚嗢重繹舍舘授粲窮物式陳兼金玉瓚齒革羽毛服食器用皇帝勤儉異物非重厚往薄來懷柔無外八表同仁膺茲嘉會以心感人人心自歸其來無矧往或追陋彼漢唐好大喜功本之不競而末是從苟得其人不為富強苟得其地不足廣疆耳目細玩惟彼所產躭玩惑心悔之已晚皇帝明德謹之於細慎始惟終圖難於易照乘之珠眾庶所喜詎若得賢照千萬里四夷畢來眾庶榮之曷若中夏一民無飢明良責難安不忘危小臣作戒賢聖是師
御書贊（有序）
·御書贊（有序）
右丹書義字我大祖聖神文武欽明啟運俊德成功統天大孝高皇帝御書今吏部尚書詹事府詹事臣蹇義為中書舍人時洪武丁卯春三月七日賜名也十有八年於此矣義初名鎔洪武乙卯進士甲科孝陵親擢為侍從掌外制時最重兩制官非有文章學行□結上知不能得而得仕者亦皆合時譽義賜名後以憂去乘傳歸蜀臣縉以戊辰進士承乏詞垣兼知制誥親聞上語稱其篤實明年起復同官出示此卷俾識其下方辭讓而受　命為御史監察本貫江西未暇也又明年侍父南歸縉之父載朝于　京師許為之頌以勸亦不果但歸而語縉曰聖天子知人之明事必傳於世宜有贊揚之以為天下訓也縉嘗念之不敢忘茲蒙　恩俱屬東宮又同官也義因復出此卷驚喜感泣不知所云尚惟君父之遺言嘉以朋友之同志仰瞻　奎畫之照臨益竦寸心之惕勵繼自今而臣縉臣義之心敢有一頃刻一毫釐之非義乎他日史官書之可使之得無間然之義乎贊曰神明載興開天應期經高緯厚翊贊書詩謨明訓彰汪汪百川宣玉詘要約一言天尊地卑非義不定人靈物生　非義不成仁愛之施非義則墨禮貴適中非義則忒知有變通非義則譎忠信非義尾白奇拙惟義在心理之中正萬物是制萬事是宜則成輔相左右範圍造化非宜聖人制之尺度權衡是有是特勿長以欲勿短以私勿以好昂勿以惡低勿高下手與人推移剛毅有執金石匪堅紅光貫日劍氣徹天人惟愛生有重於生人惟惡死有重於死惟義之歸俯仰無愧惟義之全生順死安於穆高皇天作君師殊音鼓舞庶草蕃滋矧茲近臣日轂軌朝漸夕摩淪肌浹髓丹書煌煌媲于天光天光霄晦丹書不昧耿若河漢五緯昭廻夜光明月映璧瓊瑰不昱于畫賈禍長奢豈若丹書戒謹夙夜稽于古人豈無烏號豈無天球豈無赤刀豈若大訓惟德惟義豈若帝訓無偏無陂豈若丹書致或怠欲高皇師善惟日不足今皇繼統圖任舊人凡昔簪履既秉衡鈞孜孜贊戰戰兢兢思恩思義遍告在庭
○嘉禾頌（有序）
洪武二十有八年秋九月壬辰朔庚戌北平永清衞之龍門千有異莖同穗之祥其三幹合為一仍三穗者二二穗合為一仍二穗者六是歲大熟今上皇遣使來進群上表賀大祖聖神文武欽明啟運俊德成功統大孝高皇帝親御墨為詩一章以賜今上皇帝其詩道言創業之艱天命之不易除暴禁亂之師撫民致治之畧中言天賜豐登之屢史書垂示之嚴明堂禋薦之重末示謙冲戒謹之意為善不足之誠大矜下民之惠與民同樂之盛心溢於言表盖不以喜禾為可矜而以為可懼而思以自勉聖不自聖兢兢業業足以垂訓於千萬年今上皇帝服膺聖訓念手澤之存諷誦追惟不能自已乃永樂三年九月朔旦用墓勤于石拓本裝治成軸分賜諸王及近臣於是臣縉亦得與賜焉又適有嘉禾之瑞臣縉仰惟日月之光華昭著於天地其溢而上者為慶雲為景星為霞五色其下者為璿珠為羙玉為丹砂使人欣慕而寶□者皆日月之餘光也古先聖帝明王有日月光華之德其禮樂文章流風遺韻之傳若詩書所刻百世之下光景常新猶足以使人欣慕與景星慶雲諸福之物同一快覩而况身被其澤目覩其盛鼓舞涵濡其有不發而為華封之祝康衢之謠以自鳴其慶幸之萬一乎實人情之所不能自己也拜手稽首而獻頌曰洪武乙亥秋穀登朔方龍門嘉禾生三穗二穗交兩騰異本同類同敷榮蕋珠金粟隔露凝親藩錫貢來神京玉匣上有黃雲蒸袞衣當曰御彤庭百辟忭嘉陳休徵四野歡呼傳頌聲　帝曰俞哉稽之經旅命歸禾凜不矜作詩致戒大丁寧昌言受命畏天明降福穰穰恐弗勝庸錫親藩鍾　聖情亦知玄德由茲弘十年事驗　天威靈　聖孝通天推至誠永樂重華信有禎　賜詩日閱心屏營手澤猶存訓服膺每御翰墨懷墻羹想當　睿思玉几憑智周八極通杳冥重念稼穡憂農耕暑寒怨咨憐獨煢祗願年登百穀成群臣環列忭且驚百神降鑒來軒盈雲霞灼爍飛陶泓鴻章　聖藻驅風霆造化萬彙皆流形工巧人為何足穪奎璋爛爛不可名但見東璧餘光精刻以端溪紫玉英摹本裝以龍鸞續頌錫群臣荷　龍榮天球大訓河圖并人文至寶奠八絃夜夜虹光燭大清　聖子神孫萬億齡萬世黎民歌太平
○白象（有序）
粵稽成周象輅之飭以象禮大夫之笏用象詩穪象秭禹貢言齒革則象之為中國服用久矣交阯諸國即唐虞以來南交之地五服五長之所疆理以象為貢豈古昔之常制也與惟我聖明受天明命全復唐虞成周之地迨南交順附而馴象藩息於輦轂之下者四十餘年矣邇者交人作亂聖天子命將征之師行未逾時而白象來獻臣按昔周獲白魚而勝殷漢得白麟而定西域唐得白龜而平淮蔡白象之獻安南克平之先兆也若彼漢晉魏唐宋九真林邑陀羅文犀之獻以為異者以求而得之文皆無其應豈可與今日之盛相挈而擬倫哉臣謹再拜稽首而獻詩曰聖人垂衣朝大清四方萬國皆來庭考圖按籍一疆理田賦貢錯稽諸經占城交阯古荒服漢唐列郡猶連城自從來季歷當否淪入異境誰能懲蠢蠢小醜作威虐清問赤子行天兵感茲白象來入貢執訊獲醜斯吉徵維南巨獸有馴性視瞻四躰多震驚肉豊味異鼻拾芬齒貝側理雷紋縈時來變化北頳玉隱約有似蛟龍騰智能拒害思報謝駕車服戟由性靈傳聞西竺多此物治平之世來南溟黃金羅轡昡晴雪琉璃絡索分水晶月光夜寒催立仗露珠下滴摇光星天河浴出雲浪湧玉山迤迢空中行楊花煖風吹不起白雨一洗堆銀屏乃知和氣有充塞地不愛寶呈華英中朝賢俊出濟濟澤及鳥獸通幽冥雞鳴犬吠桑柘墨百穀披野雲蒸聖情謙撝勵宵旴慮及八表多鰥煢聖德萬歲白象顧但喜指日南交赤子被聖德萬歲萬歲歌神明
○瑞應歌辭（二十四篇有序）
臣伏惟聖明大祖聖神文武欽明啟運俊德成功統天大孝高皇帝開天闢地之鴻業運合乾坤包涵宇宙鈞陶顯幽自受命降神淵潛濠梁至在在位七十有一年天人洽合和應大來若所居紅光燭天綘衣神人端簡致詞途中遇疾有紫衣饋食丹師出淮則淮泗水湧渡江而青雲隨之親征婺州五色雲覆軍上下寧國亦然攻雞籠山有龍盤帽英舟彭蠡至馬當有白龍夾舟而上甘露降五緯聚河　流清龍馬來廷野蚕成璽草木孕生並帶連理嘉禾瑞麥之生見疊至雨晹時若臈雪應期五穀屢豐賢俊登庸下至技術皆可名世謙恭抑畏謹終慎始巍巍藹藹不可悉　洪惟聖天子達孝至仁纘承大寶重華日月光前啟後瑞應同符益以騶虞神龜醴泉寶盖青鸞白鶴白象黃犀神人呼化日舒長四夷畢來視前益盛而謙恭之詔屢戒飭臣工者甚至尤與大祖同符合轍自生民以來未有盛於日者也臣聀在太史謹備書其事業為永樂歌詞二十有二篇薦之郊廟勤之金石頌揚神明永樂無極騶虞出於釣許之神后山獻之朝為騶虞獻第一樹石孝陵求厥跌龍潭山之麓得龜呈第二三門磧下黃河清凡三十有二日為洪河清第三醴泉出神樂觀為醴泉湧第四有事于治城觀五色雲降自天中為慶雲垂第五甘露屢降鍾山治城草木沾潤疑輝燦然為甘露降第六山東野蚕成蠒遺山谷作野蚕第七北京暨四縣嘉禾屢坐作嘉禾生第八河南關隴暨四方郡縣瑞麥疊見作瑞麥秀第九禋薦上帝有寶盖浮空而至于正陽門入于宮城敕不以宣作寶盖第十有老金羽衣至神樂觀大呼萬歲者三故復都邑已而忽不見迺知其神人也敕勿以言作神人呼第十一有瑞石呈圖日月合璧重輪宛然作瑞石圖第十二青鸞下朝天宮作青鸞第十三白鶴祥集以萬數作白鶴第十四得白鹿于北京作白鹿第十五占城白象作白象第十六廣西以白兔進作白兔第十七南夷屢獻靈犀作靈犀第十八蒲蘆上有文曰太平或取以獻上郤之為本孕文第十九瑞雪應期作瑞雪第二十雨晹時若作雨晹時第二十一登俊登庸第二十二化日舒長作永日第二十三四夷畢來作四夷來第二十四
騶虞
神龜
河清
醴泉
慶雲
甘露
野蚕
嘉禾
瑞麥
寶盖
神人呼
青鸞
白鶴
·騶虞
聖德至同天地感騶虞應嘉瑞均許有山曰神后嵩岳之輔高岧嶤榮光紫氣徹漢霄瑞靄密密並祥飈洽幽明神駿奔民懽欣月光蕩樣浮矞雲晲視如有白石蹲非熊毛質異威若虓虎何其馴叄旗旦七夕爛渡江來雲影燦如玉斯溫雪斯溫雪斯白白毛滃滃間花黑露漙漙凝石黑率舞明庭感　聖德感　聖德荷　上天永樂禎祥出簡編大平萬壽萬萬年
·神龜
瞻孝陵答大清豐碑銘神龜呈都城萬姓騰歡聲啟土蒼珉若平竇宂於爍霞流頳有物跧伏恬不驚質璵璠文理斑分方圓昂首穹窿正不偏兩月照耀璿璣九宮戴履應星躔虛危夜夜光精連孕元氣化亭毒鬼工攢月斧縮肉好中邊巧承覆水精結珠漙漙鎔鑄妙合無瑕瘢吸沆瀸麗重淵綠文水虎垂銀爛鉛氣火龍騰紫氛代毛洗髓翠薄堅水鎮厚土壽齊天壽我　神明萬萬年
·河清
聖道成　聖世平銀漢明黃河之流至龍門迸落九土千丈渾惟華勛暨大祖三千年德施漙榮光穴?幕河河獻圖五色照映氷玊壼昔洪武今永樂襲休祥頌聲作河水經天橫地洛騰氤氳下繽縯旁囷囷潦云云海市青紅豔采雲纖塵靜夾鏡空露沙石海亟通離婁下見馮夷宮三旬二日古莫同　聖德至與天地比天也儲祥不敢秘瑞應　神明萬萬世
·醴泉
聖德通玄澤融　聖孝格醴泉溢闡神珍示昭錫使蓐收灝氣浮月華桂露瓊芳流命素靈勑金精下汲東井輸玄冥??斗北斗運璇星苾茀已覺椒蘭馨味醇和氣芳烈酒醴甘氷玊潔飲者痾痊沉一啜蟾光滴玊甃溢禽下衞覆以翼抃且舞侍朝夕庶類豈知蒙　帝力天遺奇祥示無極頌醴泉荷上天　聖壽徵福綿壽域同躋億萬年
·慶雲
鍾山龍蟠海與江水潤通銀潢潢織女煥經緯線綵五色天機張天遣榮紆降成匹蕭索輪囷耀朝日浮雲積翠翻如練縹緲朱絲絡金鈿非丹霞非紫煙祥光郁郁繽紛紛瑶壇下覆香絪縕廼知和氣為慶雲良由　聖德通山陵光華旦旦歌虞庭　聖壽天齊億萬齡
·甘露
洪武年中　天子聖養老尊賢崇孝敬　御手調金鼎鑾坡賜近臣賡歌洽四國　龍章寶翰尚如新軒輆寶鼎咸陳迹海晏河清在今日永樂重華萬國賓繼志述事崇明禋亦知孝感由天造歌詠宣章屬縉紳甘露降鍾山陽丹厓潤靈草芳金光玉縝粲朝陽甘露降降治城琳宮滿玊砌盈瓊林琪樹明華星甘露降降自天天孔垂灿五色鮮仁惠膏流通上玄潛靈厭浥敷紛紛飴密甘脂肪白竹葦瀼麗松栢天啟神明昭　聖德萬歲萬歲蒙　聖澤
·野蚕
聖治康垂衣裳教養老重蚕桑野蚕成蠒彌山岡金丸玊果若林粧飛絲白如白雲粲五采凝朝矄望中都若方春萬歲稽首歌陶鈞往掇取去如雨斧遠揚載筐筥手挽繰車心口語　聖皇儉德符堯禹禎祥應王道成惟寬征帛縷盈萬歲萬歲歌太平
·嘉禾
聖治成和氣盈歲豐禾生同穎同榮夾兩塍十穗九十穗常合迸乃有百穗車箱盈實桴實好浮光晶金堅玊藻粲列星連莖疊葉瑞氣蒸五色粲粲甘露凝連疇競茁耆艾驚詩書所載信有徵獻于朝庭　天子聖情謙抑稽之經史丹垂光萬歲承萬歲歲歌太平
·瑞麥
瑞麥秀秀兩岐歌漢謠世已稀豈知　聖世名重熙麥秀五岐常見之□萋萋實離離萬里黃雲覆金粟小家常剩百萬斛來牟價賤不論錢瑞麥呈祥先百穀人民育萬歲萬歲仰　聖明聖明治世敷民福
·寶盖
泰堦平璇極明薇垣列宿垂光精寶盖冉冉來宮城閭閻照耀霞流頳纓絡索鏘有聲從以玉珮和鸞鈴黃金擁矗朱冕紘葉葉金弁玄復清五采相宣七寶成正陽鏆闥晨啟扃損蠙委羽轍迹盈萬神輿衞森霓旗神物降鹽赫有徵萬歲宮中朝大清
·神人呼
神人呼自碧霄羽衣舉霓裳飄星冠霞珮金鳳翹神人呼震天聲海甸騰山岳應萬姓歌舞懽都城神人舉疾風雨隨流星减飛羽倏爍神光照區宇宇咸懽謠靈徵同軒堯萬歲山呼仰　聖明
·青鸞
琳宮啟瑶壇麗絳節朝青鸞至噦噦蹌蹌威鳳儀廻翔炫轉霏虹霓黛毛翠羽蔭桂旗碧天碾出青琉璃綴??二采金明芝抃舞合懽和塤箎隨帝來車徐徐度雲英甘露濡上帝陡降情所娛感通　聖孝來寰區萬世萬年垂簡書
·白鶴
皓鶴飛青天中澣海淮驂乘鸞車翠鳳旗皓鶴舞朝扶桑暮玄圃弄影瑶池玉簫譜月玄精咏玉王?央項丹砂羽白雪千秋萬歲見河清萬里翱翔狎雲月護瑶壇繞翠邊行翩翩舞躚躚成群下遶金爐煙靈芝銜出上朝天壽域同躋萬萬年
◆五言絕
上賜虎顧眾彪圖
○上賜虎顧眾彪圖
虎為百獸尊誰敢觸其怒惟有父子情一步一回顧
◆五言律
大皇大后挽歌（三首）
○大皇大后挽歌（三首）
姙女?似興姬國塗山啟夏王萬方仁覆下奕世壼儀光赤子天空籲玄宮地永藏哀歌隨逝水河漢遶天長
翊運符坤厚承天恊睿謀星華光帝座月彩麗神州仙馭蟾宮遠祥雲鳳闕收萬方俱失恃揮淚濕清秋
謚冊徽音嗣山陵吉兆符聖情昭儉德陶瓦送靈車北地興王運中山淑慶餘仙遊廣寒殿長照　聖明君
◆七言絕
文華殿侍宴（二首）
紅冠白啼雞
白鷄冠花
○文華殿侍宴（二首）
昨日文華侍宴回中都父老一齊來謳歌盡祝千年壽更說詞官總俊才
侍臣自愧廟廊材得奉　召王萬壽盃酒灔金波浮日月萬方喜氣一聲回
○紅冠白啼雞
頂上芙蓉不用栽渾身如在雪中來平時何見閑言語一呌千門萬戶開
○白鷄冠花
鷄冠渾是臙脂染今日如何淺淡粧只為五更貪報曉至今猶帶滿頭霜
◆七言律
武英殿喜雨
宴文華殿時雪方霽宮樹皆如玉石刻鏤
萬壽節
早朝
應制（四首）
春日早朝
恭和御製宗泐韻
蹴踘（二首）
○武英殿喜雨
春殿微微動好風密雲將雨下長空魚龍變化九天濶草木敷榮大地同洙泗夜添三尺水京華日長萬年松小臣賸有為霖志一滴天瓢海宇豐
○宴文華殿時雪方霽宮樹皆如玉石刻鏤
上命取瑪瑙盤和以蔗漿且啖且賦萬年枝上雪花塞摘下傳呼瑪瑙盤薇露洒時珠的瀝蔗漿凝處玊闌干鵷班左右題詩急鶴駕從容帶笑看聞道征西人最若飛書昨夜到金鑾
○萬壽節
御氣排空雉扇開金衣照日近臣來綠囊已進千秋籙黼座還稱萬壽盃三子吹簫雙鳳闕羲娥攬轡六龍回侍臣此日承恩澤散作祥風遍八垓
○早朝
紫禁追趋曙色寒景陽鍾動漏聲殘兩行銀燭通雙闕一道朝儀引百官星斗遙臨花外落旌旗只在仗中看侍臣欲進陽春曲　聖主恩??采賦轉難
○應制（四首）
璚階玊殿迥無塵　天子臨軒策小臣綘蠟珠簾光照曙紫駝銀甕色浮春扶摇九萬飛騰異禮樂三千制作新草野書生何以報願隨丹禁絲綸
粉蝶巍峩倚碧天九重閶闔五雲邊飛龍　天子黃金屋戰馬將軍白玉鞭文苑花開千樹錦御溝柳拂萬條煙儒生幸際昇平世永樂昇平萬萬年
禁樂初傳玉漏遲九重門外直多時藍袍擁日千官會綠柳生風萬馬嘶露滴銅盤露路近香浮龍袞御煙微書生十載燈窓下今日承恩到鳳池
紫金山上玊芙蓉佳氣浮空擁六龍天地肇開洪武國星辰旋統大明宮文章才子聲名遠武畧將軍膽氣雄行過御橋流水外一泓含玊影玲瓏
○春日早朝
金陵自古帝王闉此際風雲慶會晨鳳閣九重仙仗肅鵬花三月錦城新雲開御苑千峯曉氣轉陽和萬斛春安得致身青鎖闥願隨冠服侍楓宸
○恭和御製宗泐韻
錦綉山河畫素秋梵王宮繞　帝王州九天露下凉如洗百衲雲蒸翠似流玉殿錦鴛飛欲下金爐寶篆落還浮詩僧久在紅雲裏豈有涓埃荅　聖猷
○蹴踘（二首）
畫袴分行兩兩縱當塲蹴踘位西東上時滄海月初出停處青霄日正中八面四方無定在千回萬轉又相從亦知從諫如圜者魚水君臣意氣同
制器由來尚象同綵毬八面拱當中規圓日月蟠雙鳳滿貯風雲載六龍本是無心涵太極卻能有物合虛空從知消長由真宰橐鑰乾坤一氣通
◆文
大明帝典
冊立皇后文
立皇后詔
大庖西封事
太平十策
論袁泰奸黜狀
論韓國公冤事狀
進實錄表
謝恩表
伐作賀河清表
賀平交趾表
賀中宮箋
賀東宮箋
○大明帝典
【 洪武戊寅】
惟大明開天闢地正倫復義通幽達明神識睿知用夏變夷啇周漢唐宋罔匹俊於放勛世系緒本顓頊周諸侯國于邪漢大司空浮裔丹徒句容族以顯渡江穡于泗　玄淳篤慶　仁祖暨陳后習夢于休靈冠黃舍止索於牟秸糖璿圜苾薌曰食以食藥既窹齚蘭郁夙震有娠天曆戊辰九月丁丑旦天光臨焱騰采登眾託驚己卯膨不懌　仁祖夢之寺抱拭千金人植璋於膂瑞窹瘳罔疢夕即焱興夙祗于上下神靈動徵止隨陰郁有應惟不黷歲甲午夢江東有木天齊日輝帛書　帝翱翔太平羙中華霽歲乙未渡江挻登采石遂取太平恊于夢徵止坊日升平舍陳氏誕　懿文陳媼賢夢龍見天雲光爛然具盤金□讙曰太子生太子生及降陳勝大拔勍兵戡定建業宥密本基　帝曰咨爾善長文政文忠爾達爾遇春爾愈爾和爾大海爾璟爾惟戰惟守毌或輕於戮無彼我皆天民惟天是鑒僉曰疑眾降用劉　帝曰天下違于人人敢違天惟天殄矧有眾克用威戰鄱陽日重輪愈曰以火攻疇曰底哉俞乃言友諒卒死降十萬　帝拜手稽首誓于將士曰惟毌殺有戮于一人罪及爾眾眾拜手稽曰唯命乃定姑蘇乃定閩海乃定西蜀縳張士誠致陳友定走橫廓降明嬰四代而天下大定基曰惟　帝天生獨稟全智文臣將臣惟成筭是視雷行電馳罔有髮不利惟天授非人力是致帝曰朕罔聞知惟罔傾間以私惟克誠陰陽表裏赫有明徵非心黃屋拯生民于塗炭收天下于群雄繼天出治經綸萬邦由一心運量歲郊祀祗祗夔不敢仰視惠鮮小民一夫不獲如灼于肌極天所覆罔不率俾　帝曰爾后妃惟居中罔有髮于外爾外戚惟畏法毌以親是恃爾寺人惟給事掃除是司爾將臣惟出則用眾襄事則歸于第罔以權或昵天休滋至　帝勿休曰朕德罔克臻茲龍據于頂不震不驚五緯聚河流清雲綉卿鳳衘圖龍馬來廷赤烏翔白兔見蓮並萼木孕文屢豐年甘露降嘉禾秀麥疊然益至於菓蔬　帝勿休曰朕德罔克臻茲惟勿怠是非祥惟災　帝經文神煥聲中律度夙興夜寐克儉克勤不脩宮至不為遊畋服御無華聲色不邇絕不湎于酒受命五十載惟終始如一惟　懿文開天闢地神識睿知恊于　帝佐命丕圖夙播于徽柔輔運臣心翼從惟謙不自庸承天時行克孝恭克儉克勤乃文乃武陰騭于下民惟至仁乃殂落民用誠若喪考妣
○冊立　皇后文
【 壬午】
皇帝制曰粵稽古典內治之隆媯汭嬪虞塗山翼夏姬周之盛本自姜任厚德承天彛倫攸敘昔我　皇考太祖高皇帝龍飛啟運身致太平亦惟我　皇妣孝慈高皇后坤元合德克相肇基日月光華照臨下土化成俗羙有關睢麟此之風淑慶方亨壼儀猶在咨爾徐氏中山武寧王徐達之女為朕正妃內助藩國二十餘年朕恭行天討無內顧之憂濟朕艱難同勸開國今寰宇肅清朕登太寶允賴相成成宜正位號今命使奉金冊金寶立爾為皇后以奉神靈之統母儀天下表正六宮爾尚遠尊古道謹守　高皇后之訓夙夜儆戒永保貞吉耿光萬年於戲敬之
○立皇后詔
奉天承運皇帝詔曰朕荷天地神靈　祖宗敷佑繼承大統華夏肅清稽于古典夏殷周之盛亦資內助以致雍熙朕　皇考太祖高皇帝肇脩人紀惇典庸禮臻茲治平薄海內外室家相慶功德兼隆與天同運亦惟朕　皇妣孝慈高皇后效法承天肅雍顯相德配　聖神化家為國朕正妃徐氏開國元勳中山武寧王徐達之女達佐朕　皇考咸有一德格于　皇天天惟申命用休君臣篤慶榮裕始終毓茲貞淑嬪于肇封家政攸寧朕恭行天討無內顧之憂厚德嘉貞姆儀懿範同朕恭勤保茲天命君臨爾萬姓之上是用於洪武三十五年十一月十三日命使奉金冊金寶立徐氏為皇后正位中宮共承宗廟布告天下咸使聞知
○大庖西封事
上論公曰爾試思當今施政所宜直述以聞公退即日具疏遂上　皇帝封事臣伏奉　聖旨朕今命爾義則君臣恩猶父子當知無不言古云爾有嘉猷嘉謀則入告爾后于內爾乃順之于外曰斯謀斯猷惟我后之德嗚呼人臣咸若時惟良顯哉臣謂成王於是失言矣歷觀載籍以來固以進諫之臣為善亦未嘗以　納諫之主為非唐虞君臣更相勸戒更相推讓光昭不窮載為盛羙昔人有譖魏徵于唐太宗者為其錄前後諫章以視起居郎禇遂良雖未必然借令有之亦足垂世臣主同休停婚什碑臣竊謂太宗怒非其怒矣　陛下當曰符堯舜師表百王豈宜不比太宗則非臣之所願望也臣願與皋夔比肩不願與魏徵同列則臣之感恩服義懸切以為言者尤願　陛下毌自狹小誠萬世一時也　陛下挺生南服一統華夷功高萬古此放勲也得　國之正皆非漢唐宋所及真所謂取天下于郡盜救生民于塗炭　命將出師皆受成筭不假良平不倚信布徐定燕都市不易肆女寵外戚寺人藩鎮之患消融底定皆處之有法朕兆不萌矣不邇聲色不為遊畋既皆遠過于漢宋又何謙遜于唐虞惟願　陛下篤惇信之本右慎獨之功登臨若對之功益加密不覩不聞之地能無閒雖處深宮之內亦如郊祀之時即前日郊祀之敬繼今日存養之功推所以愛臣之心以愛天下推所以待臣之心以待萬物喜怒哀樂一聽于天理上下四旁一視而同仁以天地為一體以天下為一人令出惟行也不宜於數改刑期于無刑也寧失於不經故令數改則民疑疑則不信刑大繁則民玩玩則不清國初至今將二十載無幾時無變之法無一日無過之人　陛下嘗教臣云世不絕賢豈億兆之眾果無一賢如古之人而盡皆不才者哉　陛下嘗教臣云民不畏死柰何以死懼之良由陛下誠信之有問而用刑之大繁也宜其好善而善不顯惡惡而惡日滋者善未必蒙福而惡未必蒙禍也嘗聞　陛下震怒鋤根剪蔓誅其奸逆矣未聞　詔畫褒一大善賞延于世復及其鄉尊榮奉　恩始絳如一者也或朝賞而暮戮或忽罪而忽赦施不測之辱則有之矣誠以陛下每多自悔之時輒有無及之歎是非私意使然也存養之功湏臾少加密耳是以有過不及也　陛下天性素嚴或差于急克伐怨欲臣知　陛下聖性所無也臣見　陛下好觀說苑韻府雜書與所謂道德心經者臣竊謂甚非所宜也說苑出于劉向向之學不純溺于妄誕所取不經且多戰國縱橫之論壞人心術莫此為甚韻府出元之陰氏鄙猥細儒學孤識陋蠅集一時兔園寒士抄緝穢蕪畧無可采　陛下若喜其便於檢閱則願集一二志士儒英臣請得執筆而隨其後上泝唐虞夏啇周孔之華奧下及關閩濂洛之佳葩根實精明隨事類別以備勸戒剛其無益焚其謬妄勒成一經上接經史豈非　大平制作之一端也歟今又六經殘闕而禮記出於漢儒蠢駁尤甚宜及時刪改日御　經筵訪求審樂之儒大備百王之典作樂書一經以惠萬世以承唐虞　尊祀伏羲神農黃帝堯舜禹湯文武皋陶伊尹太公周公稷契夷益傳說箕子於大學而孔子則自　天子達于庶人通祀以為先師而以顏曾子思孟子配自閔子以下各祭于其鄉而魯之闕里仍建叔梁紇廟贈以王爵而以顏路曾晢孔鯉配一洗歷代之因仍肇起　天朝之文獻豈不盛哉若夫　祀天宜復掃地之規　尊祖宜備七廟之制　奉天不宜為筵宴之所□文淵未備夫舘閣之隆大常非俗樂之可肄官妓非人道之所為禁絕娼優俾於變之民不遷于淫巧易制寺閹尊天子之貴不近于刑人執戟　陛墀皆為吉士虎賁趣馬悉用俊良雖門戶掃除之役命公卿子弟之賢任諸侯王於眾職定久任法而加封待臣子於一體示天下之為公除山澤之禁稅蠲務鎮之征啇木輅朴居而土木之工勿起佈墾荒田而四夷之地勿貪釋老之壯者驅之俾復於人倫經咒之妄者火之俾絕其欺誑斷所謂瑜珈之教禁所謂符式之科絕鬼巫破淫祀省冗官减細縣痛懲法外之威刑永革京城之工役流十年而聽復杖八十以無加婦女非帷薄不脩毌令逮繫大臣有過惡當誅不宜加辱治曆明時授民作事但伸播植之宜何用建除之謬方向然神事甚無謂孤虛宜忌亦且不經東行西行之論天德月德之云臣料唐虞之曆必無此等之文所宜著者日月之行星辰之次仰觀俯察事合逆順七政之齊正此類也元首叢脞則股肱惰而萬事皆隳人君不以察為明　帝德罔愆則帝志應而天命用休　人君惟以德為政　陛下拳拳於畏天畏鬼神而所謂畏民者則未至也孳孳於治民治強暴而所以治心者猶未至也且粢盛之潔衣服之齊脩舉之時儀文之備此畏天畏鬼神之末事也　陛下豈誠以此為足以盡事天事鬼神之道哉簿書之期獄訟之斷詔誥之勤鉤鉅之巧此治民治強暴之支流也豈真以此為足以盡治民治強暴之術哉古云天視自我民視天聽自我民聽孔子曰聽訟吾猶人也必也使無訟乎惟一于敬則心即天祭不必瀆而受無咎之福神不必勞而享□無為之治與天地合其德日月合其明四時合其序而鬼神合其吉凶矣近年以來臺網不肅果若人言以刑名輕重為能事以問囚多寡為勛勞甚非所以勵清要長風采也夫人自救過之不給何暇劾人之過人自以言為諱何能有諫諍之言御史紏彈曾承密旨未聞舉善惟曰除奸但聞上有赦宥則必故為執特意謂如此則上恩愈重而不知被赦之人疑上好謏此輩皆市井小人趨媚劬勞之細術　陛下何不肝膽而鏡照之哉何嘗真有一夫持法固爭謂某不當刑某當刑如舜曰殺之三而皋陶曰宥之三哉臣篤知　陛下輕天下之士者皆此輩無以稱塞淵裏也然誰不願其父母妻子安榮哉所以諫諍實難禍愆不測人人之罪或謂無私而出人之罪必疑受賄逢迎甚易而或蒙　褒營救甚難而多得禍禍不止於一身刑必延乎親友誰肯拾父母妻子而批龍鱗犯天怒者哉陛下進人不擇于賢否授職不量于重輕建不為君用之法所謂取之盡錙銖置奸朋倚法之條所謂用之如泥沙監生進士經明行脩而多困于州縣屈于下僚孝廉人材冥蹈瞽趨而或布於　朝省驟歷清華稚埋嚚悍之夫闟葺下愚之輩朝捐刀鑷暮擁冠裳左棄筐篋右綰組符剔履之賤袞繡巍峩負販之傭輿馬赫奕雖曰立賢無方亦盍忱詢有德是故賢者羞為之等列庸人悉習其風流以貪婪苟免為得計以廉潔受刑為飾辭故有無錢工役無盤纏之俚諺鬍膀官人沒啇量之童謠出於吏部者無賢否之分入於刑部者無枉直之判黜陡無章舉錯乖方八議之條虛設五刑之律無常天下皆謂　陛下任意喜怒為生殺而不知皆臣下之乏忠良也古者鄉鄰善惡必記今雖有申明旌善之舉而無黨庠鄉學之規互知之法雖嚴　訓告之方未備序禮講學必有其地有其時先之以仁義而後之以法制則庶乎磨之有漸而行之有效如影之隨勢也今也應故事立虛文善惡二字蕪穢而莫之顧長幼之民掉臂而不相楫紀綱不立節目無依勢使然也臣欲求古人治家之禮睦鄰之法若古藍田呂氏之鄉約今義門鄭氏之家範布之天下世臣大族率先以勸旌之復之為民表率將見作新於變漸次時雍至於比屋可封不難矣　陛下不可視為迂濶而不切當今之急務也　陛下天資至高合於道微百家神恠誕妄恍惚臣知陛下洞燭之矣然猶不免欲以愚弄天下若所謂以神道設教者臣謂不必然也　一統之輿啚已定矣一時之人心已服矣一切之奸雄已慴矣天無變災民無患害聖躬康寧　聖子聖孫繼繼繩繩所謂得真符者矣何必興師以取寶為名　諭眾以神仙為徵應謂有所某仙某神孚佐　國家者哉且以傳國寶論之潞王從琦已焚之矣屢求屢得真偽莫明假令真有之則區區李斯之書秦政之制何足為寶哉周武之時未有神仙符應書之所載可見也已而古今享國之長未有如周者神仙釋老誕嫚恍惚何足稽哉臣觀地有盛哀物有盈歉而啇稅之徵率皆定額是使其或盈也奸黠得以侵欺其歉也良善困於補納夏稅一也而茶椒有粮菓絲有稅既稅于所產之地又稅於所過之津何其奪民之利至於如此之密也且多貧下之家不免拋荒之咎或疾病死喪迯亡棄失今日之土地無前日之生植而今日之徵聚有前日之稅粮里胥不為呈州縣不為理或賣產以供稅產去而稅存或賣產以供稅產去而稅存或禆辦以當役役重而民困又土田之高下不均而起科之輕重無別或膏腴而稅反輕瘠鹵而稅反重此丈量之際里胥之弊也欲極其困而革其弊莫若行授田均田之法兼行常平義倉之舉積之以漸至有九年之食無難者臣愚所謂願除天下之征啇者此也臣聞仲尼曰王公設險以守其國故小邑必有城隍重門擊析以待暴客聖人之所制也而近世狃于宴安隳名城銷鋒鏑禁兵諱武以為　太平一且有不測之虞連郡至望風而靡良平不暇謀賁育不暇鬪武備隳之過也及今脩治不直動眾但　勑有司以時整茸寬之以歲月守之以里胥額設弓手課之以弓弩兼教民兵習之兵農開武舉以收天下之英雄廣鄉校以延天下之俊義古時多有書院遺基學田舊業貢士有庄義田有族皆宜興復而廣益之夫罪人不孥罰弗及嗣連坐起於秦法孥戮本於偽書今之為善者妻子未必蒙榮有過者里胥必陷其罪唐虞之世四凶之罪止于流竄故殛鯀而相禹禹不以為仇舜不以為嫌况律以人倫為重而有給配婦女之條聽之於不義則又何取夫節義哉此化原之所由也孔子曰名不正則言不順故賈生欲易服色而定官名尚書侍郎內侍也而以加於六鄉郎中員外何職也而以名於六屬御史詞臣所以居寵臺閣郡守縣令不應迴避鄉邦同寅恊恭相喝以禮而今內外百司捶楚屬官甚於奴隸是到柔懦之徒蕩無廉恥之節擎跽曲拳於進退下氣怡色而奔趨一為下官肌膚不保甚非所以長孝行勵節義也臣以為自今非犯罪惡觧官笞杖之刑勿用催科督厲小有過差蒲鞭示辱亦足勸懲矣臣但知罄竭□哀之欲言固不止此奉　命忖量急於陳獻所陳畧無次序亦不暇組織成文冀以將來取譽惟　陛下幸垂鑒焉
○太平十策
臣聞有堯舜三代之君而法堯舜三代之治則超過唐宋而大平千萬世者理道之必然也欽惟皇帝陛下德侔天地城堯舜三代之君而今之治尚未及唐宋此臣所以日夜有望於陛下也况臣蒙陛下之恩至深至厚刻骨銘心思所補報是以思當今之急務王政之大端不過十事而已一日參井田均田之法二曰兼封建郡縣之制三曰正官民四曰興禮樂五曰審輔導之官六曰新學校之正七曰省繁冗八曰薄稅歛九曰務農十曰講武謹條陳以獻名曰大平十策惟　陛下憫其愚忠少加采覽焉一曰參井田均田之法本無難事但以為江南地狹田少不可井治溝洫勞民而不易成且一時動摇令民失業故歷代紛紜莫知適從唐太宗固有意矣而無其臣周世宗亦有志矣而無其時則大平萬世之法固有待於今日也為今之計參井田均田之法而行之不以拘拘於方里而非勞民動眾沒溝治途而事事合古也宜令戶部會今天下丁口若干田畝若干令民二百丁為一里里同巷過失相規出入相友守望相助疾病相扶持中為堂右有塾左為庠推其父老年高德厚一人處于中堂朝夕告謁而取正焉擇有文行一人居于右塾民年八歲者入焉教以灑掃應對禮樂射御書數之文一人居于左庠民年十五者入焉教以詩書禮樂脩己治人之方毌敢縱逸每丁受田若干畝廬舍邑居池井畜牧山林蔬菓之地若干畝樹藝各隨其土之所宜一里之人各治其私田若干畝而共耕公田若干畝山林畜牧之地亦如之民年二十受田老免及身後還田賣買田地則有重刑朝而畢出各事其事暮而畢入習學左庠後為中堂婦人相聚以治女工有地狹人稠土地磽瘠之鄉有司資以舟車給其衣食徙之江淮之間閑矌之地孰不懽然以相從哉如此貧富何患其不均詞訟何患其不息天下何患不治大平萬世理有必然也一先將古人井田均田小宗之法及小學朱子家禮顏氏家訓呂氏鄉約女教及今義門鄭氏家範等書類聚考訂刋行天下長幼習讀有親族異產者務要即時同居共爨如有不遵遷于化外二曰兼封建郡縣之制夫眾建諸侯而少其地此萬世不易之論周家以是長久天下之所共知也世儒議論紛紜不足稽考為今之計異姓不可封也惟諸王所封之地宜以一縣令主治之一循古者諸侯之制擇賢以輔惟世于襲爵其庶子十歲以上者□於水陸都會山川要害□處別封以一縣擇賢能之人輔之如此則歲有封建不過五六十年之間州縣將盡為侯國而天下諸候皆陛下子孫矣豈不萬年盤石之固哉一惟　帝子封王王之嫡子襲王爵庶子定封侯九年考其賢者封王次賢者封公其有過降為伯子男封地廣狹並同有無子者他國庶子繼立務要親疏昭穆得其至當　一先將古者侯國制度考定成書刋行天下通知先給一本諸王一古人削地之法不可行盖削地益地後致強弱不同三曰正官名今之六部即古之六官而尚書之官本漢朝內臣如尚衣尚寶之類而以為六卿名實不相符矣侍郎之名亦自不通宜改從古四曰興禮樂一今天下祭祀無樂宜詳定頒行天下一古者庶人皆通音樂今天下和平宣令百姓並習音樂一宜令天下訪求精曉音律通究禮典者條陳盡圖以進一天下生員每間日習禮樂如出榜畫圖曉示之後無能通曉者或選樂生往教或令自求師如是數年之後今大常樂舞生及教坊司皆可罷斥矣一禁天下胡琴羗笛一應俗樂禁庶人不可作圜社一京城及天下官路宜分為五級廣若干步中為　御道高於地若干丈其左官員儒士路一農啇行路一其右工人行路一婦人行路一使四民不收之人無自出焉古人男女異路亦此意也並以欄墻隔之墻高及肩於上印刻禁戒不許參越其士農工啇之人異其衣冠使四民不收之人無容其身士緇布冠鳥紗深衣漆為之骨簪履襪以白皮布任用黑質白緣其常服許戴今之頭巾及　大明帽圓領衫絲絛皂靴等生員並同農王啇賈不許農臺笠棕草任用上衣稍長下及於膝布裳履襪以布布草任用色以皂工帽以皂皮為之布褶履襪以布布草任用以皂啇臺笠以行直領衫履襪白布布草任用以白　五曰審輔導之官夫輔導諸王宜擇方正之士以佐王王必敬而禮之朝夕諮訪今後凡王府官宜審試之一教世子之法及左右前後之官今皆未備宜先令搜求古法及賈誼之策而行之六曰新學校之政一每縣學生員三十人府學百人每歲春秋二季縣之儒士試於學試中曰俊士始入縣學縣設公宴迎榜至其家縣官親送二年各縣之生員試於府以八月試中曰選士始入府學莫迎之禮亦如之三年鄉試會試殿試如今制始曰進士每歲府學貢十人於國學曰貢士試中縣官傳榜名至其家府縣濫取並有重罰　一開制科取士不用大臣保舉餘從宋制宜少取數名並賜進士及第前進士及三甲者許應　一宜今天下投進詩書著述官為刋行令福建及各處書坊今國學見在書板文淵閣見在書籍參考有無盡行刋完於　京城及大勝港等處官開書局就於局前立牌刻詳書目及紙墨二本令民買販關津免稅每水陸通會州縣立書坊一所制度如前一法帖本亦宜求善本類聚刻石一木　七曰省繁冗　一州縣地方民戶大小不均宜均平之官員繁冗不足為治州縣繁要去處止用正官一員首領官一貝僻遠去處止用一員若所用得人一人為之有餘矣　一各處卷宗長幅大卷常有遺失令後每年一縣將簿十二本赴　京用結勘合回縣書寫案卷其名衙門行移狀詞等項刪去繁文止用小紙勘合一張廣狹隨文多少務要與簿相等立卷隨即粘上於簿歲終六本觧赴　京六本收本處　一後堂設案六隻櫥六箇吏當官前寫辦文書一置一櫃於公廳專收文簿朝則官啟之暮則官封之　一如事多未一年而卷簿滿者許奏添　一以里長代吏胥禁子一年一更此亦絕奸吏之良法也　一各宜立鑄鈔庫　一偽造鈔者滋多刑之不絕宜於鈔上置半印勘合流派字號盖一貫一號兩貫同號真偽可辯矣　八曰薄稅歛一宜令天下錢鈔金銀穀帛金銀使用　一啇賈之利有盈虧都會之地有興廢今稅有定額民必受害宜令各處稅課隨時多少從實徵收或令百姓各人戶上先行補納官收稅錢至冬均給還之則眾輕易舉官民俱利百姓無廵攔之困矣　九曰務農　農者天下之本而食者民之天故蓄積多而備先具兵荒歲旱誠不足憂也及　今天下豐歲正宜於天下要害之處每歲積糧若干民樂近輸而國受長久之利計之善者也　一每一里設由畯一人以今之者宿為之專一廵察以警勤惰以農桑集要等書教之　一先將農桑集要齊民要術及樹藝水利等書類聚考訂頒行天下令各家通曉　一義倉之法宜悉講求即令天下民自建立則雖有水旱不足憂矣　十曰講武　一宜依唐宋舊制開武庫盖郭子儀之徒亦出於是也　一古令通患郡縣無城器械不完芻粮不備□賊長□所在風靡　今太平之世正宜於各處州縣皆立城池令民冬月脩築就各處立武學　一各處夜則擊柝守城各處生員尤當講兵書習武事文武並用久長之術也　一□器木石草穀宜於武學之後各置倉庫每歲成造時時檢閱務要堅良　一武舉凖科舉之制　一國學宜高大其制環之以水春秋教以禮樂冬夏教以詩書早則升堂一揖退而會食各處其所聽其自相講貫學門之內聽其自然止禁其戲言戲動無故而出學四時之季一試有不善責今改之一不改降之下等再不改免冠責之三不改加刑焉四不改屏之遠方三年而不悔投之四裔終身不齒　一將武經之屬考校而使之習武舉定式宜參唐宋制　一大將凱還宴於學宮凡武舉之子皆令入學可用則受之以職其不才則罷黜之
右十策謹如前萬一可采伏望　內降手敕付大臣施行不勝□甚臣復切念前者妄論邊謀干凟聖聽戰兢累日以待斧鉞之誅　陛下憐之不已赦其罪戻臣愈感　恩浸入心骨知　陛下既以臣為親臣矣臣固不敢自同於眾人也若此陳獻非云報　國以見臣一介愚蒙拳拳之忠耳至於臣之許　國天長地久皆建功立效之時惟　陛下幸垂憐之
○論袁泰奸黜狀
臣謹按袁泰本一奸兇素無學術謬登科甲忝辱憲臺居無鄉曲之譽仕無州縣之聲獲罪刑徒尚遺賄賂侈然自安　陛下洗滌陛遷不思補報一恃奸權肆無忌憚廉恥蕩然放僻尤甚槩其大節則不忠疏其細行則無禮罔曲直之是非縱喜怒為輕重法所當宥則深文巧詆必致其辜法所當刑或匿重見輕而緩其獄凡其罔　上之語盡是入人之私私賣恩惠於隱微詐受公平於奏對心毒口甘陽助陰擠伺察淵衷轉意簧舌包藏眾禍傾巧百端專行已意莫敢誰何每有奏聞恣其改削眾庶銜冤官僚畜愧　君恩不得下施輿情不得上達此固天地不容人神共怒者也而况數其鄙猥尤可慚羞久玷清華大興怨謗面目可憎素乏溫和之氣語言難狀絕無愷悌之辭輕佻肆虐躁怒發狂出穢詈於朝堂視同寅如奴隸微而服食之驕吝傳播兒童之笑言貪黷穿窬恬不知恥皆奴輩小人之所不為者臣將悉數其罪然不覺自慚汗下伏望發自　淵衷退人以禮觧其機務投置四夷以稱　唐虞之治
○論韓國公冤事狀
臣聞君親無將春秋誅意臣子事嫌于不軌固天下之所共誅幽冥之所同憤者也然於事嫌不軌之中辯析幾微之際此禍機之所不測骨肉之所難言者惟　明主能察焉竊見太師李善長與　陛下同一心出萬死以得天下為勳臣第一生封公死封王男尚公主親戚皆被寵榮此人臣之分極矣志願亦已足矣天下之富貴無以復加矣若謂其自圖不軌尚未可知而今謂其欲佐胡惟庸者揆事之理大謬不然矣人情之愛其子必甚於愛其兄弟之子安享萬全之富貴者豈肯僥倖萬全之富貴哉雖至病狂亦不為矣善長於胡惟庸則姪之親耳於　陛下則子之親也豈肯舍其子而從其姪哉使善長佐胡惟庸成事亦不過勳臣第一而已矣太師國公封王而已矣尚主納妃而已矣豈復有加於今日之富貴者乎具善長豈不知天命之不可倖求取天下于百戰而難危也哉當元之季欲為此者何恨莫不身為虀粉世絕宮污僅保守領者幾人哉此善長之所熟見也且人之年邁摧頹精神意慮鼓舞倦矣偷安苟容則善長有之曾謂有血氣之強暴動惑其中也哉又其子事　陛下托骨肉至親無纖芥之嫌何得忽有深讐急變大不得已之謀哉凡為此者必有深讐急變大不得已而後父子之間或至挾以求脫禍圖全耳未有平居晏然都無形跡而忽起此謀者也此理之所必無也若謂天象告變大臣當災則殺人以應天象夫豈上天之所欲哉今不幸以失刑而臣懇惻為明之猶願陛下作戒於將來也天下孰不曰功如李善長又如何哉臣恐四方之解體也且臣至疏賤非不知言出而禍必隨之然恥立於　聖明之朝而無諫諍之士始者側聽私室引耳　朝端意謂群臣豈無忠智左右侍近必有為陛下言者公卿大臣必有為　陛下言者臺諫御史必有為　陛下言之者臣所以忘其疏賤冀　陛下言者感悟臣甘就鼎钁無所復恨矣
○進實錄表
伏以聖人受命啟萬世之鴻基史氏纂書示百王之大法是□堯舜之事載於典謨文武之政布在方策昭明日月炳耀丹青俾文獻之足徵實古今之通議矧創業垂統皆在於詒謀而繼志述事敢忘於紀載鼎彛有勤　聖哲相承鋪張極盛之閎休揚厲無窮之偉續歷述前聞之作允為達孝之規欽惟　太祖聖神文武欽明啟運俊德成功統天大孝　高皇帝應千年之景運集群聖之大成　天命眷顧之隆起徒步不階於尺土人心悅服之固未三年已定於　京都龍飛雲從而華夏變貊罔不率服日臨月照而山川鬼神莫不攸寧有過化存神之妙有綏來動和之應英傑不期而會遐邇不令而從盡收當世之賢才大拯生民於水火群雄歸命不戮一夫元主遁荒禮遣其嗣四方幅員之廣亘古所無中國先王之典悉復其舊傳聖賢道學之統守帝王心法之言罷黜百氏彌綸六經範圍化工曲成萬物天休茲至而兢業貫乎始終諸福畢臻而謙抑純乎表裏在位之久三十餘年升遐之日萬方哀悼比于近古邈焉罕儔漢高年不登於中壽光武運僅紹於中興唐高祖因隋之資宋太祖乘周之業元世祖席累世之威皆未有若斯之盛者也欽惟　孝慈昭憲至仁文德承天順聖高皇后天生聖善克相肇基側微德邁於嬪虞開劍功超於胥永恊坤元之吉夙開文定之祥鳴鳩均眾子之恩螽斯奄百男之應保合承天之慶簡能造化之仁歷考古之后妃盖莫盛於周室然摯任誕聖而無輔運之績邑姜輔運而無誕聖之祥矧皆起於邦君或克成其世緒降及近世皆非等倫若夫同起布衣化家為國調元翊運參機贊謀正位中宮十有五年慈訓昭明文德通理家邦承式天下歸仁誕育　聖躬萬世永賴目古以來未之有也欽惟　皇帝陛下體合乾坤重華日月上天申命卓然中興煥帝堯之文章纘武王之繼述孝事太祖有見而知發蘭臺記注之書而微以藩邸之副抽金縢石室之秘又考於世家之藏爰當嗣位之初首頒脩史之詔臣縉總栽臣某等纂脩慎選多士宴錫便蕃即開舘于禁中屢繙閱於幾暇以百人之眾歷期年之久惟務校讐之事實無黼散之能魏巍道冠於百王蕩蕩功超於千古是知禮樂征伐所自必有訓誥之文雲霞華卉之生何勞繪畫之力仰青天而瞻象緯尚奚罄於名言開玊府而見璠璵惟自慶其希遇困文序次莫抽一辭之贊揚據事直書永示萬年之大訓謹譔述太祖實錄一百八十三卷繕寫成一百二十五冊謹伏關上進臣縉等無任瞻　天仰　聖慚懼屏營之至謹奉表以聞
○謝恩表
大祖皇帝寶錄告成蒙恩賜臣等白金綵弊衣服鞍馬加賜筵宴謹奉表稱　謝伏以史冊光華紀載　聖神之實惠　睿恩錫類誕敷雨露之均恩是知達孝愛其所親至仁不擇所施欽惟　與天同運如日是升至孝為天所相而謂孝莫先於顯揚至仁為眾所歸而謂仁莫大於尊親爰自　君臨大寶之初即下脩史之詔兢業萬幾之暇不忘開卷之勤臣筭繆悠末學承　命惶悚日覩　聖明之事手授傳信之編　鑾坡螭陛之書無庸黼黻石室之金縢之秘不費討論但日食大官之膳又時承　異數之褒雖盡力於朞年實無加於毫末者也茲編次成書伏闕上進　恩榮稠疊慚懼交并錫以天閑之駟馬頒之內帑之金帛榮及眾足其用錦服焜煌照耀都城之耳目華筵沾醉驩騰士庶之榆楊臣縉等省已無勞服膺莫報　聖壽齊天一經行世幸附姓名於不朽仰惟日月之長存
○伐作賀河清表
永樂三年十二月二十九日平陽府報本月十日蒲州河津縣黃河水清事干大瑞謹奉表稱賀者伏以聖人在上瑞應河清曠古奇逢適當盛世欽惟　天地合德日月同明所以川嶽効靈而光昭盛德也臣等居近河濱觀茲上瑞九萬里從天而降三千年一旦而清雲漢昭回神人交慶
○賀平交趾表
聖人得位寰宇同春弘敷濟眾之深仁克廣普天之鴻業華夷一統海岳均安恭惟皇帝陛下德合重華功高神禹萬里救民於水火六師致討於渠魁肅清嶺徼之餘風光復唐堯之舊境實有同於開天闢地之功啟運肇基之盛也臣某職守南□躬逢盛事同懽情於億兆祝　聖壽於萬年
○賀中宮箋
天啟聖明政資內助輿圖益廣臣庶同歡敬惟皇后中宮厚德承天深仁逮下邇以南夷弗靖師出救民肅恭宵旱之勤恊順含章之羙是以母儀天下宗廟永安天之壽
○賀東宮箋
聖明啟運　寶曆應期大本奠安普天懷服敬大子東宮　睿資天縱聖學日新邇以南夷干紀邊郡靡寧龍樓溫清而弼諧虎旅感興而用命是以救民之功同於創業之盛也臣某等忻逢盛事聀守承宣仰瞻日表之姿敬祝千春之壽
解學士文集之一終

[book_title]解學士文集二卷
○解氏世系歌
明明我祖本于軒轅至周武王二十世傳唐侯再世號晉始大【一作唐侯嫡嗣而晉始大】庶亦有官食菜于解至今平陽粵余故鄉以邑為氏傳称解揚曰張曰狐皆顯于晉后恥事秦散而多胤代丞相福著以鴈門不仕高漢【一作恥事】隱而終焉侍中道彪僕射曰祈子著簿書延年受詩萬年將作罪徙燉煌尚書宗明生司隸光監郡詹事生中庶於少子曰勝烜赫繼顯建武侯封嗣子曰恭太尹【一作太守】都尉御史相史涉步征西相史之子及梁鄒侯光于【一作光名】漢魏武功吏治考績称最梁鄒有子系及結育清聲潔已倫賊所毒永寧有詔追贈葬祭濟南著族晉史所志征西我系賓客散騎諱澈諱輿龍子輿弟將軍式成護軍奇之拜侯希石康晉燕師祈仕后秦明晉瀆震父子仕燕侈止生鎮【一作震】震業亢宗高士叔謙事具南史寔生觀占尚書才華都俞天嘏濟陰應愷慰藻侯北夢康世績忠鯁周大司空【一作司空將軍】生琬公琰事具唐史退翁其子諱隱官蘄始寓于此吉本廬陵子禹剌史肅宗之初世亂未靖
【 一作此未底定】同水臻善南山形勝鷓鴣迹符【 一作符嶺】胥宇延慶
【一作毓焉其慶】禹字德遠生幹寵材參軍武衞兄弟鼎台軿字德輿貞白賜諡進士兼善從美其諱金吾僕射一門皆貴桓桓世隆自西徂東建第營寨【一作墻墉】吉陽肇封力走黃巢退不言功子弼皋謩吳加尚書吳唐叔
【 一作季】 世家襲
【 一作亦衣】 紫朱文粲麗正儒將知兵【一作南唐治兵】保身亢宗迓宋之平
【 一作及宋理平】希孟伯軻魁名天聖生安及定吉甫彥聖熙寧進士吉甫參軍五子文儒持國尤醇【一作子五齊芳持國本醇】千齡千秋必達必文敬之諱夤世精典墳五世辟雍世亦罕同篤于生春漕魁神童進士巽川其字厚甫龍翔天飛纂圖序譜莊山上舍忠抗奸權辰峯典教德擬平園竹梧死節光于信史二妙同升人謂有子家君壽考訓我奉先拜手陳詩幾千萬年【一作諱夤下有曰必達之精】洪武三十一年戊寅正月望日蘄州公二十世孫縉紳謹書
◆五言古
題吳山伍子胥廟
過曲江張九齡祠
題胡忠簡公敕書
謁青陽公祠
題四景畫（四首）
墨菊
杏林精舍圖　為環州李允誠賦
為康中正書
送劉日昇南遊庾嶺
寄蕭公遜
西行寄同鄉諸友
南行寄友
○題吳山伍子胥廟
【 乙丑】
朝驅下越阪夕飯當吳門停車吊古跡靄靄林烟昏
【 一作桑麻村】青山海上來勢若游龍奔星臨【一作分】斗牛域氣與東南吞九折排怒濤壯哉天地根落日見海色長風捲浮雲山椒戴遺祠興廢今猶存香殘吊木客樹古哀清猿我來久沉抱重此英烈魂吁嗟钃鏤鋒寘爾國士冤峩峩姑蘇臺荊棘曉露繁深宮麋鹿遊此事誰能論因之毛髮竪落葉秋紛紛
○過曲江張九齡祠
停舟曲江滸吊古謁遺祠巖巖始興公遺澤芬在斯堂傾風雨萃碑斷苔蘚滋芳春奠行旅落日歸文貍唐宮甘無事衡鑑良獨持弼諧展嘉猷讜論非詭隨■〈口雝〉■〈口雝〉朝陽鳳粲粲補袞絲側聞臥病沒九廟烟塵飛漁陽突騎來中華混群夷壯哉砥柱功用舍共安危昭陵鐵馬空仙李祚久移惟聞蘭菊存千秋恒若茲我來薦微誠載拜當前墀顧瞻相貌間丰度猶可師武溪何淵淵芙峯亦巍巍只今相業隆孰與前修期臨風一長嘯山雨來霏霏
○題胡忠簡公敕書
渡江炎德衰顛倒由奸檜胡公進讜言直欲掃蕭艾居然新州謫名震天壤內恢復事已非能保清靜退孝皇眷先臣拔擢起滯廢羽儀廊廟間議論猶正大丘園將佚老耿耿丹心在耆朋既凋謝一札重恩賚矯首仰乾淳芳輶傳異代龍章儼如新字畫有餘態前修不可作展卷一長喟
○謁青陽公祠
維舟大江滸西登皖城隅遐思浩無際懷古在踟躕桓桓青陽公忠節隘寰區堅軍守茲壘七載枕戈殳上書久不報援絕形勢孤全家俱受死取義捐厥軀時去事已往令名天地俱我來拜英姿靈爽猶儼如褒封顯幽憤廟食揚休都起敬仰餘烈臨風發長吁媲美巡與遠偉哉皆丈夫
○題四景畫（四首）
春陽忽將違紅芳坐來
【 一作米】歇山深雲木凋流水鳴鳴咽樓觀隱空青幽人息環轍望來不可親未得與世別
夏雲歛虛壑
【 一作宇】 輕飈散林坰祖息坐幽宇【一作軒】曾無塵事纓磑泉響非聒聊且均凡情騏驥甘伏櫪飼秣便清泠物情已俱逸樵路無商聲
秋山風露寒林莽忽摧落山家樂餘暇賓客時剝啄開門掃敗葉隔屋供醴酪忘情係城府野興轉淳村白雲淡無心紅樹相羅絡山僧亦忘機逍遙俯虛壑此景良已佳何用翔寥廓
冬嶺森瑤林積雪縞絕壁天飛失孤鳥萬鏡喧一【一作俱】寂何物行路入旅騎猶歷歷天高人事異長途未遑息獨有高居月綸巾坐方適幽觀失歡喜感遇相勞逸孤舟盡日橫桂楫空倚石立待東方曒【一作暇】迢思無極
○墨菊
【 丙寅】
春苗茁芳露貞脆無異姿濯渥等鮮研猗猗競華滋秋風颯然至殞落紛蓬茨獨茲異眾草烈士當艱危佳色不為豔貞心常自持稟性夙已定造化無容私
○杏林精舍圖　為環州李允誠賦
岐黃去我久世情恒忌醫所以盧扁儔韜光隱蓬茨偉偉東　公著述無瑕疵遊將有知已千載能求師廬陵市闤闠同姓業在茲翩翩去炎熱寂寞山水涯再傳志隱逸湖海自遊嬉環州結精舍種杏成陰翳開花二三月遶天紅雨垂勃如赬霞爛郁若雲離披朱實破綠葉金凡墜春泥未有馴虎異林密眾鳥棲鳥喧景益靜坐起無愁思疾有不諱老問藥施與之歲久功益茂孚信理不疑悠然順造物自詠精舍詩采椽無夢寐藻梲非所宜詠茆試加剪環堵平塗泥戶牖洞虛敞軒楹直無欹此居誠豁達足與明軒岐我家文水上爽塏頗自怡倦游二十載會有歸來時醫書亦通曉杏樹陰成帷斯民躋仁壽皞皞同雍熙環州許來往共享黃髮期
○為康中正書
懷君屬秋夜散步詠凉天山空松子落幽人應未眠露滴梧葉鳴風飄桂花發中有學仙侶吹簫弄山月中正求書匆匆無暇有此佳紙而筆不称意為寫真行草數字用筆傲讓連屬大槩如此其備則求之古人可也永樂丁亥十一月初八日縉紳書
○送劉日昇南遊庾嶺
楓落字江雲霜清寒夜月飄飄劉真長揮手捐珮玦鴻瑤篋中書久作紅爐雪近別心已遙遐思幾時輟明明空前鏡照見絲與髮子行勿遲留出門志已豁人心不如鏡對面異燕越珮玦無用捐贈以雙巨闕
○寄蕭公遜
貴人難得意賞我在湏臾莫以心如玉探他明月珠昔称夭桃子今為青市徒鴟鴞悲東國麋鹿泣姑蘇請看鴟夷子扁舟泛五湖
○西行寄同鄉諸友
昔與六七友頡頏麗江鄉上泝濂與洛下撻班與揚齊聲逞逸翮萬里雲中翔都喻冀稷契熙皞窺虞唐未重閭里選誓作邦家光榮名各忝竊進退齊　昂周子最英特雄劍白有芒春秋六經學明月抱文章上下數千載歷歷陳興亡劉君事高節友誼金玊相輕財好結客慷慨非猖狂落落遂寡合悲風激清霜於中獨少者江夏真無雙總角貫經史下筆神揚揚錯落粲星斗翻騰倒湖江典章夙所習不愧瓊與香風波蕩萍梗各在天一方十年屢屈指會晤不可常死生遂契闊悲痛切中腸緬懷鬻熊後喧嘲孤鳳凰飲啄既孔時嗈嗈出扶桑安定得吾弟接翅迎朝陽我行忽萬里飄飄在河湟嚴親且百歲慈母事未襄仰天指日哭淚若東海洋雞鳴引霜角差逐奴輩行積雪照夜白羈孤轉凄凉侏禽邇羌羯被服馬與羊平波漉如赭鳥鼠凌蒼蒼人掘得鼠者此鳥悲徬徨神哉此恠異稽首夏禹王禹功遍安豐【一作遍九有】此土功最詳我欲事著述有筆如長杠鬼神或呵護金石猶鏗鏘秋成買寶笈持以獻吾皇
○南行寄友
結髮事明主摛文翔鳳池載筆侍幃幄衣繡當前墀煌煌沐　恩眷省覲歸庭闈十年遭運否河隴孤棲遲東還未展翮一麾復南馳時來過鄉郡訪舊同遨嬉留連接歡宴不忍暫相違稚子知我去窹寐牽裳衣小妾中夜泣為言歸何時丈夫四方志離別何足悲今逢天子聖底定如京圻多才實濟濟中外羅星棊治效日熙皞斯民信無為自當安蹇拙守此年合奇聖恩許謝事樂矣不復疑壼觴集群彥遲我從南歸
◆五言絕
縉五六歲時長者戲之曰小兒何所愛應聲作詩四首
早朝
贈西平侯沐英
簡胡學士光大二首
謫西竹
題王俊卿壽星
白頭翁圖
寄王恒齋
寄劉日升
寄漁旌野客
贈寫真劉士榮三首
送西昌歐陽永清韶州訓導
題清沂書隱
柬李仲侃客蜀忘歸
題畫
鶯聲
題棠雀圖
胡馬圖
題鴈
芙蓉
蘭
竹（四首）
鰣魚
送人
○縉五六歲時長者戲之曰小兒何所愛應聲作詩四首
小兒何所愛愛者芝蘭室更欲附飛龍上天看紅日
又
人道日在天我道日在心不省雞鳴時泠然鐘磬音
又
聖人有六經天地有日月日月萬古存六經終不滅
又
小兒何所夢夜夢筆生花花根在何處丹府是吾家
【余未能言時頗知人教指夢五色筆筆上有花花如菡舊者當五六歲來遂盛有作未甚能書往往忘不復記此由從祖淵靜先生戲命賦成詩頗傳頌不欲棄置因識于此聦明不及于前時道德日負於初心益見韓子之言為信然縉紳書】
【附錄　公孩童時父母恐勞心力戒作詩公領諾一日毋掃地那移雞罩公見之遂口古曰凈掃堂前地輕那罩內雞毋曰著你休吟如何又吟分明只說話又道我吟詩洪武中　　上遇雨　上問卿衣濕否對曰未濕上笑曰解卿言無實如何不濕衣公遂對曰前有明君在後有太陽隨一日時雨降族祖淵靜問曰此雨值價多少公對曰墻上三板濕地下一犁深問兒多少價遍野是黃金公若此甚多不能載載其一二以著公少時神異云】
○早朝
驄馬五更寒披衣上繡鞍東華天未曉明月滿闌干
○贈西平侯沐英
彩鳳有遺雛喤喤泣載途　神龍親哺育躍馬贊皇圖
○簡胡學士光大二首
聖主開東閣群賢已滿朝早驂孤鳳尾側目望雲霄
又
青雲坊下路萬里此分襟俟有傳書鴈相期弋上林
○謫西竹
作吏謀全拙從軍事亦非鄉心秋塞鴈盡日向南飛
○題王俊卿壽星
寶笈龍懸杖琪英繡紱麋德星槐樹裏長照萬年枝
○白頭翁圖
倦飛甘白首竹實正穰穰不敢先嘗食睥睨待鳳凰
○寄王恒齋
先生天下士野客獻龍頭南極星如月河洲不可留
○寄劉日升
西河四千里暫去憶重回多種林園杏花時共舉杯
○寄漁旌野客
最憶羅昭諫超然樂簞瓢歸來萬里道細細問漁樵
○贈寫真劉士榮三首
僕也慙瓌偉丹青賴爾傳皇風清薊北有待畫凌烟
又
積陰連十日定有上江風千里難為別因君羡去鴻
又
春盡故鄉來秋深別我歸宦情斜日薄猶自念庭闈
○送西昌歐陽永清韶州訓導
獻策黃金闕之官嶺外州送君離恨少江水共悠悠
○題清沂書隱
清沂河上路芳草東西渡時有讀書聲雲山自朝暮
○柬李仲侃客蜀忘歸
寄語君嚴父烏江錦似花故園如此好安得不歸家
○題畫
溪船蕩悠悠溪翁時相語何事溪上鷗向空忽飛去
○鶯聲
驚覺蘧蘧夢頻聞恰恰啼只疑窓紙外卻在柳陰西
○題棠雀圖
秋實正離離差池未欲飛朝陽鳴鳳起還向上林
○胡馬圖
破衲自風沙兼天壓雪花草間狐兔盡歸去　帝王家
○題鴈
昔與鴈同歸今來鴈此飛殷勤囑鴈過來往莫相違
○芙蓉
木末有芙蓉宛在水中沚若向春風開無人看桃李
○蘭
幽蘭不避春難為蘭上雪紉佩焉敢多留根待風月
○竹（四首）
此君心事好不與眾爭榮秪許凉風至時聞玊珮聲
又
渭水自悠悠年華春復秋竹林空翠影長伴月光浮
又
春雨蛟龍變不妨苔蘚侵蒼蒼孤直者空洞本無心
又
王屋住來久篔簹最愜情水霜知晚節風雨耐寒聲
○鰣魚
記得長淮上金籠進御時秪今無貢獻終日獻漣漪
○送人
落日照大堤花間聞馬嘶城頭鼓角起相送午門西
◆五言律
回京
贈東平侯韓勳之雲南
七里莊為李士鼎題
題鳳凰臺
聽雪軒
寄友（四首）
寄胡光大（三首）
寄宋子環
發龍江（二首）
采石
東西二梁山
荻港
拏吒石
李楊河
小姑山
彭澤
廬山
過生米市
贈人
清江晚眺
○回京
聖恩寬逐客萬里聽歸來未上凌烟開先登望海臺水圍翠浪擁湖拓碧天開目斷雲飛處終身愧老萊
○贈東平侯韓勳之雲南
青春二十餘文武竟誰如手揭千鈞鼎胸蟠萬卷書誓心依日月盡力剪羌胡称爾封侯貴雲臺有畫圖
○七里莊為李士鼎題
七里幽居好江深釣艇閑石僑流水碧啼鳥落花班載酒尋春去哦詩涉月還陶然天地外萬事不相關
○題鳳凰臺
久遊龍虎國每上鳳凰臺一水浮衣帶三山落酒杯東南形勝在遠近畫圖開有感風雲會從天五馬來
○聽雪軒
虛簷迸玊鳴入夜轉分明風響不相似雨聲無此清倚憲情不卷撥火耳湏傾想是梅花落梅花落更輕
○寄友（四首）
一自登天府聲名舉國傳鳳池皆縮首禁死盡推賢威鳳青雲上祥麟白日邊上林人共喜幾度錦衣還
又
風高楚天碧秋醉鳳凰池京國三年客扁舟歸獨運滿傾桑落酒折盡柱花枝政爾相思處逢君又別離
又
鶴髮重華簪都門酒共斟家傳三世學橐有二疏金聖主恩如海故山雲滿林承家賢子在相朂嗣徽音
又
久淹詞舘寓新捧璽書還白髮臨漳水青雲動楚山文称一道重政靜百司閑後有湖南騎因之解別顏
○寄胡光大（三首）
前日及柴扉行休頗自怡問人別後事得爾寄來詩處世的如夢勞生能幾時氷霜惟自潔窮達任何如
又
上蔡音書近高談復論文六經懸白晝千載信浮雲漢簡何多鑿秦坑亦合焚操觚任緩顂安得見華勛
又
斯文天所賦吾道晚初成閑若陶元亮狂為禰正平登高天已曠對月鏡逾清坐到晨鍾發寂寥三四星
○寄宋子環
聖恩寬逐客不遣過輪臺談笑潼關去雲霞仙掌開故鄉深念汝遠道竟能來明日相思處高秋鴻鴈回
○發龍江（二首）
龍江候明發戀闕倍思親風急回征鴈舟行別故人望中知里閈夢想聽韶鈞後夜多遙念風生淮水濱
又
仲氏同吾去伯兄還帝城重來應有日此別不勝情一二帆檣去雙雙鷗鷺迎到家無限好桑梓盡經行
○采石
采石磯過頭浩歌歌北風英雄爭戰處今古有無中李白猶青塜桓溫失故封五通遺廟在陳氏拜郊宮
○東西二梁山
舟行過絕壁望望似蓬瀛亂石差差下閑花丹冉生潮痕當日淺風浪一時平自昔當空立湏應作外城
○荻港
長江天設險成敗百年中荻港鳴鑼退天驕殺氣雄三軍猶未戰兩岸一時空萬古奸臣禍誰云曆數終
○拏吒石
巨石水中流巑岏水面浮端然勞砥柱恍若隔瀛洲風雨波濤險魚龍窟宅幽江湖多胖迹來往一凝眸
○李楊河
自入李楊河青山兩岸多馬當峯夾險龍渡峽流梭突兀一拳石奔騰萬頃波今朝逢小至擊楫大風歌
○小姑山
海門第一關巨石水中間陰雨蛟龍出天晴鸛鶴還一川浮玊笋兩岸見青山亦有摩崖宇蒼苔點點班
○彭澤
青山圍一縣隱隱見人家亂石江邊出孤帆帶日斜翠添官舍柳香泛驛樓花不見陶彭澤湓城起暮鴉
○廬山
扁舟過彭蠡遠遠見匡山巨石危將墮陰雲去復還平鋪三百里高出九霄間久在風塵際覽觀心自閑
○過生米市
舊日聞生米如今屬舊遊仙人傳有術我輩見無由楓□長洲晚仙茆舊宅秋平明聞磬響樓觀在山楸
○贈人
汝父匆匆別心知去路長誰憐吾獨往汝復鴈隨陽淚洒驚秋葉登樓望故鄉天憐歸及早猶得拜高堂
○清江晚眺
清江臨望處一一見鄉山玊笥浮雲去金川夕照殘維舟訪舊隱飛鳥倦初還歸到仁山下漁樵日日閑
◆五言排律
過安慶謁青陽祠
思親堂
○過安慶謁青陽祠
舊日聞余闕連年過故封江聲長不改山色更無窮廟貌空陳蹟凄凉近學宮鷹鸇雖逐鳳豺虎竟從龍忠義聲名著奸雄事業空遺民思舊德後代慕遺蹤尚有雲仍在蕭蕭多老翁
○思親堂
江右多名邑延陵著李思仙家傳壽考宦譜益華滋陡岵勞行役雲山屬望依發身異楊顯歷代廢戎機雲路丹心烱迥堂白髮稀豈漸毛義檄惟戀老萊衣釋??曷看將近懷章足可知晝游衣錦日晨省及門時蘭玉清風穆椿萱淑景遲南陔宜度曲既醉可言時舉酒調珍膳安居奉履綦年年孺琴瑟歲歲樂塤箎積善臻遐慶蒼旻不爾私
◆七言古
解氏源流歌
題文山上巳詩後
送曾仲浚歸任海州
廬陵城西玊虛觀
泰和普閣寺壁顏輝畫
贑州壽量寺中興修造碑詩
句容縣茅山觀東白道官能文章且長於詩無以為壽集杜子美詩二十句贈
吉水三峯嵓真寺重修法堂詩
題贑州徐生扇詩
素扇命題
壽星歌
題壽星
將進酒
題臥龍圖
寄族中諸昆弟
草書歌
與胡郭二駙馬奉天門和韻
草書歌
草書歌
友恭堂歌
琴清軒
筆妙軒
攬秀軒
行路難
采石吊李翰林
中秋不見月
月中丹桂歌
霽月樓
元日作
求志山房歌
送趙哲赴舉
夢仙歌
聽琴歌
題山水
白鶴圖歌
題松竹二鶴圖
廬山攬秀歌
題黃仲簡所藏巙平章石刻帖後
送周同知考滿之京作朝天歌
送許志北遊
送劉孟雍之官清漳
送如先
送蕭持高
嚴進士晝遊歸鄉有新婚之燕作此以期之臚傳
贈筆工劉節文
寄蕭時徽兄弟
寄黃守一
為李君士鼎賦南樓歌
為姻君士鼎賦賞靈芝歌
藍氏如澗堂歌
贈寫真蕭士信
贈友人
送陳孟旦
送友人兄弟蒙恩侑還鄉
賦得字水成文送子魯
貴妃妙舞圖
桃源圖為李志題
題錢舜舉折桂枝
題梅
題山水障
枯木竹石
題竹
扇中竹樹
西川四景
題所翁龍
題牧溪虎
題馬
過鄱陽湖
長安別鄒生
西行示姪禎期還家
送友人起服之京
西行寄甥文瑩
寄胡敬方
廬氏秋夜賦寄王院判
寄新野袁上舍
寄浪田鍾鴻飛
寄李時秀才
謌鑑命相士銕崖詩
段炳文四十有子歌以慶之
再贈
正月十五夜有感
夜窓吟
將進酒
長歌行
踏青行
題雪景送蕭典簿邦見還廬陵
送蕭檢討引高南歸
送劉希夔丁憂還鄉
送徐其
送友人再入蜀
送楊教授之邵武
贈友人韓太守省親還安豊
望潛山歌
池口阻風
繁昌阻風
白扇歌
答胡學士光大
過蒼梧峽
題扇（二首）
紙
筆
墨
硯
水滴
題泰和普覺寺壁上畫水
寄周吉士
趙子昂梅竹圖
題王家節婦圖
東湖覽勝
送袁士梅之武昌
送太尹郭子成之房縣
送伴讀黃體方之汴梁
送黃希永給事歸
吳山書院詩
葵軒
雙栢軒
攬秀樓
鳴琴亭
拙存齋
題恒齋卷
劉于京行樂卷
龍山李氏行樂卷
題琴歌
萬竿烟雨圖詩
胡馬出獵圖
龍門行樂圖
松下有老人携童子抱琴
春輝堂
春萱堂
雲林書屋
題于子通聚禽圖
戲筆買魚歌
筠窓讀易
題百子圖
挽辭
怨歌行
少年行
贈蕭士信
桂林歌
憂患中贈友人之子入覲
春來曲
吉水清潭集虛觀詩
吉文水西重修崇仙觀辭
寄希顏張先生詩
○解氏源流歌
【 丁卯載親筆族譜】
鴈門叔謙楚梁顯元城之居琬公琰安史之亂遷廬陵隱退翁子禹德遠幹宏材生軿德輿從美蒹善同水居監世隆家【一作營】寨吉陽生弼皋謨迨事唐文粲麗正子希言解氏門祖朝元坊
【 一作其子翔衢遷北坊】 希孟軻母曾氏是曰希言同父弟【一作異母弟】仁宗嘉祐徙鑑湖篤生參軍安吉甫世維持國出冑監千齡慶邁亦接武承事必達夤敬之生春諱谷生登仕登仕兄弟有四人次子夢斗昭子字【一作次四莊出昭字子】昭子莊山二嗣賢
【 一作莊山二子皆剏試】 應辰是兄應申弟辰峯浩軒學者師【一作眾所師】辰叟叟是其字子元真我竹梧號子蒼存我蒼林老子文先我及子期立我則參亦其號時我子雨称時雨五兄弟者皆聞道浩軒有子觀與蒙觀我求我名蟾宮于上子脩其本字蒙曰仲正觀伯中八人真我登高第成我最季泰季通一源萬派流汪洋一木萬條陰蔽芾廬陵至是十一世萬世子孫宜善繼
○題文山上巳詩後
崖山雲寒海舟覆六載孤臣老燕獄東風杜宇三月三五陵望斷春蕪綠墨花皇皇五十六寫出江南愁萬斛當時下筆眼如虎日落天低么神哭揚帆昔走儀真船手持鰲柱擎南天間關嶺海血灑檄回首家國隨飛烟六宮粉黛黃埃裏漢火無光吹不起全軀肯學禇淵生嚼舌甘為杲卿死薊門草碧春凄凄高官不換西山薇哀吟一曲肝腸裂勁氣萬丈蛟龍飛當年恨殺葛嶺賊恨不刳心食其肉堂堂忠義行宇宙白日青天照遺墨落花寒食風雨時展卷如對龍虎姿再拜酬公金屈巵有酒不讀蘭亭詩
○送曾仲浚歸任海州
吉州屬邑雄西昌龍河武姥青玊光霸先城頭霧氣紫山谷祠下洪流瀧黃頭將軍擊妖賊萬鼓天聲響橋側至今父老傳誦之忠義名邦字深勒曾君世系出西昌初來吏部神揚揚三年佐郡壓青袞九載相逢歸故鄉我服衰麻世所哀君今衣繡世所榮哀榮共在故鄉好明日分襟無限情
○廬陵城西玊虛觀
廬陵城西有黃壇五岳秀拔當天關黃君昔年此煉丹瑞霧倏燦霞采殷龍光騰騰霄漢間井水玊液溫可飡丹成白日遊區寰陡降珮玊聲珊珊餘光下燭凝可拔星冠雲集振鷺班棟宇金壁垂雲爛視釐祈祥夷險艱福慶大來若河山稽首上帝不違顏五風十雨如循環
○泰和普閣寺壁顏輝畫
凃生少與鬼神遇家在吾鄉社山住踏破山河畫得名顏輝服役從之屢清貧四壁自輝手旋題粉垔分新舊匣移好事為汝留百年風雨人間壽泗州一盂捲滄海娉婷妖孽顏如灰水平咄嗟具湯水運持萬斛青蓮開胡奴金童髮拳曲鼗鼓聲喧呌萬回玊環堆瓌不能扶天台惠林游國都扙頭三國幾英傑識者當時知有無忽從殿角見彪虎倉皇悔不彎弓弩走過盤拿值一龍前額披鱗咸爭武兩禪痴坐殊不驚松陰露滴秋冥冥寒山拾得笑何事老佛垂髮東南行定光亦向長汀去千年獮猴作人語徵也光華照末來胡鄒那得相賓主光中兵甲血相濺石勒諸兒眼如鼠括囊笑殺萬緣空醯雞起滅何匆匆男兒一身佩宇宙後萬億刼應相逢神交語了未可終金雞飛出扶桑紅靜菴道人正結夏赤腳擬踏崚嶒峯邀我題詩畣明月如此風流何遠公古來夢幻當相續天地茫茫有形梏生事不豈隨眼前世間何事非蕉鹿跨牛菴前芳草綠直上青天放黃犢機鋒禁署騰玊霄風流太史黃山谷
○贑州壽量寺中興修造碑詩
空同之山高嶙峋章貢二水城夾闉欝孤臺前氣氛氳異人感化通明昏廬氏花果真祗園珠林靜鎮廛市喧一彈指頃五百載苦行持立志孔仁度超刼灰敢呌閽精神有格回天鈞緇衣寂寂樂復臻屹立砥柱洪河津金鋪哭闥眩錦新庶士趨拱來如雲祝仰聖世宗華勛萬歲日月同朝曛萬歲表揭太史銘
○句容縣茅山觀東白道官能文章且長於詩無以為壽集杜子美詩二十句贈
氷壺玊衡懸清秋神仙中人不易得往時文采動人主自恠一日聲輝赫憶昨逍遙供奉班風雨不動安如山詞源倒流三峽水時聞雜珮聲珊珊先生早賦歸去來鯨魚跋浪滄溟開致身福地何蕭爽石田茅屋荒蒼苔繡衣春當霄漢立雲近蓬萊常五色池上于今有鳳毛秋水為神玊為骨百花潭水即滄浪星宮之君醉瓊漿西望瑶池降王毋南極老人應壽昌
○吉水三峯嵓真寺重修法堂詩
嵓真之峯青插天中有佛手盤之圓佳花美竹秀以娟豔豔嵓窟開金蓮大雄樓殿虬龍騫禪伯歌笑雲裏眠昔年曾此書石鐫當時賓客何駢闐即今一十有七年梵宇咸備施周垣矧有餘力及福田離相興國危復存兩賢高誼古所敦仁愛吾儒將赧然天龍守護鬼物跧坐看滄海思綿綿
○題贑州徐生扇詩
【 戊辰】
虎頭城中十萬家家家種得冬青樹葉葉凉生五綵雲看雲直過江東去江東徐生真可人相逢忽若平生親齊紈照落崆峒月趙酒醉覺南溟春扁舟遠過維揚去三川浪拍銀沙渚夜半凉風吹水衣頃刻湘雲化龍虎徐生知汝一心凉貯看蒼生待霖雨
○素扇命題
紙竹修成白似雪湏比銀蟾光皎潔任君展放又收來覆覆翻翻重摺疊舉摇飄飄起清風能解三伏炎暑熱玊堂學士也曾懸公侯常帶朝金闕自從分別在人間每歲相逢五六月榴花噴火正當時梧桐葉落方纔歇
○壽星歌
紅雲晝繞金銀闕樓觀重重高日月人間未食【一作薦】瑶海梅靈颷已送燕山雪風吹　背秋色深龐眉皎首坐松陰名香一炷祝高厚八荒壽或同人心漢庭鳩杖勞君賜白水
【 一作石】 水滿自【一作任】煎煮道成合得再相逢天土蓬壼作賓主
○題壽星
玊堂燕寢眠紫雲夢謁蓬萊東海君手招太白搴若木身騎箕尾跨南辰是時秋分日在丙南極老人坐真境精神散作白銀光烟霧葱蘢出東井蕭蕭兩鬂明如雪笑我青年惡華髮手持綠玊當我前度我長生九還訣朝來旭日開瞳矓按圖忽見白頭翁不知宇宙幾甲子丹光滿面生潮紅長松團空結深綠芝草琅琅滿空谷一泓清沼活靈龜數尺階除伏馴鹿滔滔逝水催時改碧桃花發春長在請君細和白雲謠小住崆峒八十載
○將進酒
故人千攀金屈巵進酒與君君莫辭仲子不援同產服孟公肯顧尚書期當歌感激風相結吳姬楚苧莫停舞黃河東走不復回白日經天豈能駐田文昔日甞經過朝酣暮樂豔綺羅高臺已傾曲池廢秪今誰聽雍門歌我有一曲側君耳世事悠悠只如此子雲浪作投閣人賈生空吊湘江水春風南園花滿枝莫待秋風搖落時東山嘯起徒為耳來時莫負高陽池
○題臥龍圖
百二山河龍彩　漢家蒿萊滿宮闕中山帝子絕世賢散盡旌旗計成拙蒼皇落日南陽低抱膝窮簷聞馬嘶陰陰桑樹轉疏影何意忽感王孫知曹瞞欺孤如蜮鬼豈料君臣得魚水三回鞭轡入柴扉主賓顏色皆英偉開心見誠兩不疑指掌經綸見尚遲華容空令一兔走榮水徒慙六出奇堂堂雲長悲若救區區陸子能深計相國空懷十倍才孫曹弱主皆為帝王雙血寒鐵夔鍪張邰夢銜金僕姑皇天竟夭中流柱江水空流八陣圖雲龍風虎護儲胥白日高懸照肝膽徒今忠奮貫乾坤每讀飲人動悽慘
○寄族中諸昆弟
自從到此忽三月每日揚鞭歷城闕花驄蹴踏御苑塵南風處處飄香屑天闕黃雲身世高親舍白雲情更切諸兄飄然絕世姿每念情親思激烈江湖千里多風沙恨不日日見顏色都門柳色長青青上林鶯聲如有情長淮萬古去不盡鍾山朝日摩青冥又聞征鴻呌河渚雙雙紫燕鳴鵰楹縱觀萬物皆得所感我躑躅心未平鄉人前日西江來歡呼倒徒爭相迎家書一字千黃金何得許久無丁寧夢寐常思誦堂棣覺來不忍歌鶺鴒吾宗之盛聞自昔未有遺子金滿籯抱玄白首不足怨况乃八世當莫京干將莫邪世不識屠龍斬虎人始驚丈夫落落事高潔蒼蠅貝錦徒營營生逢堯舜難自棄况有門戶憑誰撐古云學所以干祿但將無忝爾所生天生富貴時自來豈肯逐逐為縱橫况聞進銳者退速人有高才湏檢束但能鞭辟近裏來左右逢原無不足古云兄弟真天倫怡怡勿以疏間親千金萬戶皆外物豈以外物傷天真千流萬派同一源千葩萬卉同一根如何同氣有乖剌致使天下誇雷陳興言及此靡有他毋以彼此殊其心芝蘭玊樹遶庭砌我今慚媿臨風前鏗金戞玊聞鈞天諸兄歷落俱群仙明珠孕蚌發光彩瑜瑾在璞晴生烟信知囊括自無咎肥遯可以棲林泉高歌擊壤天地寬仰事俯育俱陶然簡夫軒軒氣蓋世飄飄直有凌霄志銀河萬斛洗胸中日解千牛刃方試思別展轉不得寐零露瀼瀼鶴初唳同輩諸弟賴琢磨要使家聲無廢墜乘風翩然好下來素書先遣征鴻至最念從兄及朝弟自從生長無遺戾臨池絃誦喜忘飡清夜高談不知寐江南江北萬重山今年去年別時汨在家長日思登天到此何由能縮地康寧足可齊中郎好與榮也相頡頏茅穿淺土利霜戟寶劍出匣生寒芒讀書可以繼祖父有道自足輕侯王我言再三爾當記正當努力斯時康
○草書歌
右軍從龍天上飛神勇力挽青雲旗天遣明月洗兵甲錦衣珮玊趨丹墀右軍夙昔躭文儒見說生來尤好書墨池春浪玄蛟舞月中兔毫翻霜車雷驚電掣有得意神橐鬼籥輕吹噓醉醒夢寐不釋手指畫往往施襟裾書成游藝無拘束豈肯傾心媚流俗揮毫落紙頗自珍露顆麗珠豔華屋昨者朝回多暇遊人人擁馬爭來求雲蒸雨灑一瞬息千樹萬樹春光流我從結髮工書癖二十年來厭陳迹耳畔空聞雨漏墻眼前未見錐穿石昭陵雲蠒隨風海熙陵棗刻今安在但見驚沙與夏雲造化師資未曾改靜觀時聽龍一吟笑殺人間痴凍蠅為愛右軍好心事書家久許為同盟碧幢畫壁庭槐綠黃金橫帶人如玊坐想羲皇畫卦圖豈知會稽入深木龍門鐫石頌河清萬歲千秋鎮坤軸
○與胡郭二駙馬奉天門和韻
珠簾月冷風驚幄翠被宵寒悄無樂小奴鼾睡呼不醒起見銀河漸將落金爐添火試沉香偶坐高吟動寥廓當今貴人君最貴袞袞貂蟬事天爵甘心已許同斷金苦口寧辭充一藥我曹一官自身致看盡浮雲生碧落少年莫學兒女情上古聖賢志當作宴安奢侈有深戒君不見漢家金張與衞霍
○草書歌
我生十載燈窓間學書晝夜何曾閑墨池磨竭滄海水禿筆堆作西眉山豪來酒傾八百斛醉後顛狂隨所欲手持兔毫任鋒鋩掃破鸞箋千萬幅一筆橫一筆直金鎗竪地錐穿壁白虹界破青旻天清泉瀉下丹崖石一點大一點小夜半流星隨月走飛空彈石上雲霄出海驪珠爍牛斗媚如扱花美女逞新粧勇如操戈武士當戰場動如綵鸞紫鳳爭翱翔勁如秋蛇春蚓各奔忙態如濃雲千萬變勢若睛空閃雷電秋空排雲鴻鴈飛春江洶湧蛟龍戰君不見王右軍當年曾作籠鵞人丈夫有志亦如此筆下自有鬼與神
○草書歌
君不見張旭號張顛飲酒飲三盞醺來草聖傳又不見李白號謫仙飲酒飲一斗詩吟一百篇我本江南一狂客非白亦非顛飲酒飲一石吟詩吟一千不信邀我到酒地邊朝飲復暮飲揮毫落紙染雲烟
○友恭堂歌
【 庚午】
猗嗟鞠子之歌兮念父母及兄弟予信兮况妻子之好合兮宜兄宜弟之具兮樂怡怡且孺兮令綽綽而裕兮視鶺領之於急難兮瞻鴻鴈之於嘹唳兮感歷山之號泣兮與荊蠻之逃避兮雖吾生之庸兮猶成授之大器彼聖賢之重□兮是天下其如寄矧瑣尾之私利兮紛冥頑兮絆示聆漢謠於春粟兮感鄭莊之投餌宜人類之不為兮彼欣然而得計噫昏昏其流俗兮斯明明於今世堂赫赫以弘構兮聯璧當其瓊珶堂棣兮復承杜湑兮附麗琴雍雍而瑟如兮箎嘒嘒而塤逓尚油油其引類兮庶斯民之攸意
○琴清軒
大瀛海上三神洲飛仙挾我同遨遊銀臺金闕麗霄漢琪花瑶草凉如秋中有神人粲霞綺臉若丹砂玊為指遙持三尺爨下之孤桐鳳喙龍唇半焦尾芙蓉隱褥青石床慱山爐薰沉水香珊瑚鴈足水晶軫吳絲絙絃氷縷長一絃初試韻殊絕松稍輕籟鳴騷屑二絃再鼓聲琅琅石上寒泉灑晴雪彈之三四沉且幽空谷倚蘭香霧浮祥雲捧月海底出海色含光凝不流移宮變徵逾五六鳳飛冥宜秋氣肅神樓貝闕凜乎不可留離鸞翔飛鶴驚宿泠泠撫遍七絃終方壼員嶠來天風神魚躍出九淵浪潛蛟騰舞馮夷宮神仙驚駭攬衣起毛髮蕭騷颯如水恍然不知天宇皆肅清只疑身在氷壼裏我亦與之渡海堧仙凡間隔三千年幾廻夢寐想丰采妙音落落無由傳近登群玊峰遍
踏丹崖石望見紫蘭溪涓涓湛沉碧忽逢當日島中仙謫降塵寰人不識玊童猶抱一張琴囊封古錦徽黃金開懷為我奏一曲坐令萬木含幽陰群雄杳渺迥高邁似就鈞天破聾瞶萬斛煩襟欻掃除目曠神怡絕纖芥君莫是攀龍曾上九天飛學得軒轅數曲之所為又莫是早年出入宮禁侍虞舜記得五絃琴上南風詩不然何事列仙籍復向人間寄蹤跡收琴且莫尋舊遊共展飈車跨鰲極跨鰲極登玊京君彈山水調我續升天行與君唱和永終日盡寫乾坤萬古情
○筆妙軒
管城子爾能圖天文又能貌地理六經修纂點畫明群書著述文章美作之之始称蒙恬後來毛州刺史傳近代喜称陸文寶如錐如鑿還如椽喜書不擇新與故一鋒殺盡中山兔江淹夢斷多才華班超投卻終貴富聞君製作非尋常尖齊圓徤良有方當窓特書風雨作臨池點染烟雲香百體書中盡神妙金鵲虎爪生輝耀懸針垂露更清新不作拙工使人誚陸君早為人所称英氣凜凜當青春何當携取獻　天子圖畫麒麟閣上人
○攬秀軒
東西倚空看翠幙高騎勢欲橫江來青天月照芙蓉影鳳簫聲合松風廻西山採薇客長往不可接孤高顏色照霜寒片片秋雲剪松葉南山白石爛生烟叩角悲歌　　賢邇來山中亦蕭索空結雲巢擬謫仙王家東軒九江上時有山人獨來往開窓直與東阜齊遠見青雲夾河上江流黛綰光相射對容題詩坐朝日便應欻入廣寒遊何用山行羡玊質
○行路難
倚劍且莫嘆聽我行路難世途反覆多波瀾焦源九折未為艱君不見漢謠斗粟歌未闌長門瀟瀟秋草殘骨肉之恩尚如此何况他人方寸間又不見綘侯身榮應繫獄賈生終對長沙哭功成更覺小吏尊才高寧避明時逐所以赤松子遠赴中林期誰能吳江上見笑鴟夷皮驪龍有珠在滄海勸君逆鱗無浪披子推介山下屈原湘水湄當時枘鑿一不量至今憔悴令人悲行路難難為言滄浪一曲且歸去長安大道橫青天
○采石吊李翰林
【 辛未】
吾聞學士真風流豪氣
【 一作雄豪】直與元氣侔金鑾殿上拜天子叱呼寵幸如蒼頭楊貴妃捧硯石高力上脫靴兜【一云貴妃捧硯力士脫靴】平生落魄嬴得虛名留也曾椎碎黃鶴樓也會趯翻鸚鵡洲也曾棄卻五花馬也曾不不惜千金裘呼兒換取采石酒花間滿泛黃金甌醉來問明月映金波流【一作明月金不湫】大呼陽侯出江海騎鯨直向北極游我來采石日已暮潮生牛渚聊艤舟白浪一江雪滾滾黃蘆兩岸風颼颼我欲起學士相與更唱酧【一作欲寫佳句學士佳句滿懷不敢搜】恐驚水底魚龍眠不得
【 一作不得睡】天上星斗散亂難為收草草留題吊學士學士不湏笑吾儕磊落與爾俱同儔【一再疊此二句】
○中秋不見月
吾聞廣寒八萬三千修月斧暗處生明缺處補不知七寶何以修合成孤光洞徹乾坤萬萬古三秋正中夜當午佳期不擬嫦娥誤酒盃狼藉燭無耀天上人間隔風雨玊女莫乘鸞仙人休伐樹天柱不可登虹橋在何處帝閽悠悠呌無路吾欲斬蜍蛙傑其兔坐令天宇絕纖塵世上青霄粲如故黃金為節玊為輅縹緲鸞車爛無數水晶簾外河漢橫氷壺影裏笙歌度雲旗盡下飛玄武青鳥啣書報王母但期歲歲奉宸游來看霓裳羽衣舞
○月中丹桂歌
婆娑桂樹五千尺廣寒宮中遮月色八月秋清桂吐花天香散亂神仙宅西湖吳叟烏角巾帝遣伐桂三千春終朝倚困倦無力嬋娟免笑姮娥嗔我有開山新鉞斧手持直上清虛府金橋銀橋忽在前笑觀霓裳羽衣舞一砍折枝柯二砍折婆娑三砍桂樹月中倒四海不覺清光多太陰之君邀我見封章宜奏通明殿玊皇親賜天樵民留我天廷十日宴明朝宴罷踏層雲思量惟有斧隨身袖中帶得一枝出天下方知第一人
○霽月樓
【 辛未】
我昔乘槎度斗牛夢到黃姑天柱頭姮娥手把一輪鏡邀我廣寒宮裏遊廣寒之宮九霄上玊字瓊樓屹相向白羽翠烟紫霧籠蛟龍盛住黃金傍天孫裁衣雲錦香玊女織綺成文章左招南極益遐筭右攀北斗傾天漿一株古桂陰婆娑吳剛持斧休蹉跎千載寒蒼塞宇宙八埏舉棹逢山河是時白帝行秋令天與初秋金氣應金莖欲採露花宜銀漢無聲雲氣靜我起問姮娥圓缺何太苦何不長教似玊盤一序團團照千古姮娥笑予何太愚世間萬物有盈虧不論春花何濃豔當時秋葉還凋衰四時寒暑迭來往百歲光陰猶反掌顏回好學隕青春彭祖千年亦黃壤問荅未及竟銅壼催曉籌金盤半欹倒忽向天西流金雞酬唱忽驚覺毛髮竪立寒颼颼向來行樂皆如此身在清江霽月樓
○元日作
【 辛未】
喜鵲雙飛鳴飛鳴報春曉元日紅雲上赤烏萬國山河青未了我曹與世真奇逢年年此日朝飛龍幾廻遙拜黃金闕幾廻導駕乾清宮綵箋曾獻平胡頌蓮炬斜輝宮錦紅屢得升堂拜家慶綵衣猶荷君王聖玊枕【山名】初疑風翼飄金聲初響盤龍
【 寺名】 磬南隣修善誦佛經東家吾伊讀書聲道人誦經心總好同善同心歌太平
○求志山房歌
雲在山龍在淵雲未霖養晦於陰壑龍未震蟄迹而蜿蜒所以古來隱居以求志長山大谷往往多才賢君不見孔明天下士志氣凌蒼天當年未受三顧寵躬耕只在南陽阡又不見鹿門有英傑別是人中仙耕雲自得隱居志日今妻子耘其前我甞寄跡文江裏獨抱遺經究終始亂雲堆土結松巢一片閑心徹秋水閑來卻訪朋江濱落花流水迷通津溪回路轉得幽勝彷彿桃源春中有高世徒隱居謝世紛身同鷗鷺侶盟與泉石親不識季倫富不知原憲貧胸中萬事等孤鶴獨立瑤臺百尺之上月色傳其真冥觀六合間湛照無纖塵我時一見之翛然清我神呼兒具酒鱠金鱗瑶琴古劍烏角巾自言足幽志不是甘隱淪酒酣壯氣橫秋旻為君起舞君莫嗔山房之下日云邁蒼生有待山中人我欲為君鞭起九淵之潛蟄與君共駕山頭萬斛之飛雲致身直入九重人要使皇圖萬億茫無垠
○送趙哲赴舉
鳳飛五雲裏意欲周八極浩蕩乘天風超遙縱八翼趙兄英妙行玊山青雲羃■〈罒歷〉巫雲間捫參拊井弄明月挽汲平玊歸伊顏深灌莽羅絡美才子雲相如安在哉何時破浪駕飛艇共有看玊峽之水從天來
○夢仙歌
明珠昨夜紛跳蕩天風吹夢直上九天上銀浦流雲壓錦衾
【 一作免塞】露腳斜飛濕羅愰是時月姨搗藥臨丹爐霓裳曲奏皆仙徒泰階欲升【一什夢□睡醒】 若無力玊童兩兩爭相夫湏臾豐霳阿香左右總來到【一作湏聽號召】駕風鞭雭飛過蓬萊島不老時吞玊液霜長生飽食金光草周旋遍歷寰宇中九垓十極隨飛翀安期羡門幾同笑木公金母常相從手閱陰符與仙纂【一作仙作收得陰府籙笈已滿】往來玊房與瓊舘或遇滕六巽二扇威不知塞或到晹谷扶桑行行不知煖覺來飛落洞庭壩猶呼我是雲中仙瀟湘極浦知何處雲雨荒臺空惘然【一作有時經過瀟湘二女搔首仍□□】鳴呼人間亦自有真仙何必土天跨白鶴
【 一作隻鶴】
○聽琴歌
君是洪都人文采何彬彬一生節操氷霜厲十載交游湖海春有才不肯事生業往來慣作侯門客樓船海上釣金鰲車馬門前攢繡軛行囊只載書與琴秋來冬去尋知音文絃彈出白鶴舞武絃調處蒼龍吟一聲小小昌盤內明珠走梅花落地聽無聲雲淡風輕天杳杳一聲高狂風大海翻波濤梧桐葉落敲窓響半空靈籟聲嘈嘈一聲緩松篁戞玊瀟湘畔水聲嗚咽下寒川猿嘯青蘿夜將半初絃急切二絃遲鶴鳴華表風凄凄少陵無人謫仙死黃金難鑄鍾子期三絃四絃間徵羽美人簾下低低語清風明月不等閑白雲陽春奚足比五絃音韻諧宮商將軍劍佩鳴相當遊魚躍波側耳聽五馬仰秣思騰驤個中希聲誰曉會伯牙志在千山外一似仙人蓬島歸雲路天風響環珮琴中之樂樂孔多琴中之趣當如何琴調能使妻子合琴調能使君臣和琴兮琴兮有深意三尺枯桐托交契龍唇鳳沼有佳名玊軫金徽富精緻君不見大舜彈五絃又不見孔子操杏壇大哉聖人去已久大風漠漠難為攀方今
聖德開光耀九重屢下求賢詔止當携此造金門律應簫韶入廊廟
○題山水
溪山有逸趣蒼崖凌紫烟遠峯落天半中有飛來泉蒼茫樓觀出林杪丘園四顧居人少夕陽往往見漁樵古樹陰陰亂啼鳥望中峯高雲錦帳如此溪山猶故鄉玄潭觀裏三峯出白鷺洲邊二水長碧梧翠竹連江岸【一作白沙槎頭烏角巾】菊潭秋嶼花爭亂
【 一作花紛紛】 好景偏宜白日遊
【 一作醉取舊時樂】 年華每被青春換【一作人事恍忽如浮雲】寄語溪山如有情氤氳佳氣常鍾靈山中羙酒置千斛待我歸來尋舊盟
○白鶴圖歌
翼軫白榆光墮地化作長禽如老翁瑤池蓮花雪中朵末葉微露丹砂紅軒昂有意出塵表九萬餘里騫長風上天下天訴真宰朝食幽都暮瓊海月中清淚露彈珠日下和鳴雲散綵或隨天帝參龍翔或駕群仙翳鳳凰翡翠巢高混茫上皇皇四達無門傍溟渤崑崙所棲息天地側身思咫尺吳都衞國兩無情芳草寒烟幾回碧雞群誤落終昂昂閑情不語春風長羈棲豈為稻梁計且向幽人事仙賞君不聞薛少保青田寫真出天造一筆能將萬壁開氷凡雪蠒傳皆好又不聞杜少陵大篇短章神鬼驚長禽自可百千歲加之詩畫何聲名嗟哉二老世豈無何將軍有雙鶴圖梅萼橫絕角非孤水出花開香欲刳竹石落落莓苔敷飲啄不受愛者呼麾之不去喜欲舞招之不來不來磊落豈有軒車污不飢不渴天為徒如此高潔世所無如此高潔世所無上帝何不喚取歸清都
○題松竹二鶴圖
松壽千年齡竹苞回山植仙馭何方來偶此共棲息【一作長方手閑松幾挺竹幾行翩翩雙鶴來何偶此共棲息不隨凡鳥爭翱翔】東遊扶桑略西極下上九天僅咫尺時回啄食向蒼苔會見陪風展輕翼松花雪落金粉香竹實貯以仈鸞鳳九皋一聲徹雲表恠此人立何昂藏臨皋夢斷洞簫譜但見赤壁山蒼蒼丹砂作頂耀朝日白玊為羽明玄裳金芝瑤草尚厭飫肉食豈足充君腸清風徐來山月白起舞琪雪參差光乘軒肯受洪澳海【不受列侯貴】携琴羞與西山將
【 肯受幽人傍】 天長地久護松竹鳳鸞備駕天門翔
【 一無此司】 松為棟梁竹為蕩
【一作屋】羽儀常侍北斗傍
【一作雜花不飄天香】 北斗斟酌白玊壺
【 一作人言鶴壽龜筭】 南崖爛燦滄海枯
【 一作我喜鶴諧宮商】萬壽千年應
【一作呈】 瑞圖
【一作何時天上負書至我亦乘之朝帝鄉】
○廬山攬秀歌
昔年拄玉杖去看匡廬峯遠山如龍游半入青天中四顧無人獨青秀五老與我同春容手弄石上琴目送天邊鴻二儀自高下吳楚分西東洪濤巨浪拍崖下波光上與銀河通汲澗玄猿弄晴影長松舞鶴號天風吹我不能立便欲起把十二青芙蓉弱流萬里可飛越因之獻上蓬萊宮羲娥倏忽遂成晚往往夢裏尋仙蹤如今不知何人撫此景樹下一老與我襟裾同披圖題詩要相贈氣騰香霧秋濛濛子歸煩語謝五老幾時白酒再熟來相從
○題黃仲簡所藏巙平章石刻帖後
憶昔瓊林京國居時時得見巙公書長鎗大劍破秋水責人公子當璠璵賀家故物久淪沒喜有此本留堪與精神意熊宛真跡今我熟視每嘆吁子昂當日亦歛袵亦似唐有歐與虞后來藏者匪容易冀君重比干明珠再三莫與凡子語勿將至實他人狙
○送周同知考滿之京作朝天歌
大夫益國之雲仍高曾累世家廬陵憶昨元季四海沸先親避亂依錦城錦城從來山水好岷峨高高倚晴昊扶輿清淑鍾偉人容齋先生得名早丰姿不與凡俗同秀眉大顙仍方瞳携書三載齒冑監折桂一日登蟾宮先皇召見延英閣除書遠逐遼東鶴練卒朝騎白鼻騧談兵夜坐清油幕軍中勵志誇才雄飛書上奏明光宮　萬乘解顏雙闕下千官回首五雲中訃音吹風動盈耳麻衣歸臥青山裏賈誼先蒙太守徵謝安祗為蒼生起天門裏扣曕飛龍承恩佐郡來花封化雨三春桑柘綠東風九縣桃花紅公餘掃榻看家譜靜念故鄉應在邇夢中聽雨懷公楸馬上看雲敬桑梓去年入塞按邊儲將士百萬隨專車英風可繼李北海令名不讓侯尚書歸來螺浦春光早種得棠陰花滿道黃堂太守馳朱憣白髮仙人拾瑤草又騎瘦馬來文江巽樓下榻書滿床我時得待文章伯再瞻風采題鳳凰別來相憶心如病聞道朝天思報政龐統元非百里才郭公自是中書令官船明日泛長河揚花飛雪南風多攀轅臥報計已【臨岐操毫】寫贈朝天歌
○送許志北遊
金沙夜照文河白喚得薰風送春色天回星轉祝融旗剪剪蒲芽穿萍碧萋萋草色連天長離情飄若雲茫汒四方上下幾萬里安得徤翮凌風翔彭蠡湖中月初出鳳凰臺前啖玊笛廣陵橋頭白雪飛大醉千日騎鸞歸是時旌陽跨白鶴正向瓊花垷前落載邀汗漫八荒遊始覺寥陽隔溟漠我向金陵剌釣船錦袍約得瀛洲仙歸來自掃南山石俯臨綠水聽潺湲傳得琴心三疊高郢中白雪空徒勞君行忽向廣陵去驚我魂夢心忉忉雨中風帆疾如馬移時可到匡山下舊遊五老殊闊疏錦字封殘未能寫山東六逸今何在鄉郡三王不相待欲作歌詞寄寸心山川搖落無知音【一作欲作歌詞貽故人動搖山川詎能載】高詞苦情轉深壯遊直得千黃金明朝且向江頭別五雲化闕相追尋
○送劉孟雍之官清漳
去年三月金門下愛子清姿最瀟洒笑剪鍾山五色雲知是文章已無價我時正買西江船君亦送我龍江邊長淮無波碧於澱楊花落雪東風顛今年相逢春又暮之官復指清漳去羅衫紅映海榴天紗帽香生紫微露一觴難盡別離情閩山楚水烟冥冥太平正好事綏撫若有人來煩寄聲
○送如先
我來環洲纔九齡君家大父如華星開筵坐客光照席門前車馬喧不停是時君年適四五歲日方名巳知數匆匆聚散稍相違更後十年君十五讀書城南結眾賢我逐名利升青天青雲生足時來下幾醉湖舷江水邊登山便上雲霄嶺掉艇不傍風中船迷花遠浦拾翠羽弄月綺戶清嬋娟夢蝶軒高晝初永龍去塵驚思染鼎一枕耶鄲倏一年悔後醒來尤酩酊都城大熱金虞流忽見君來寬我憂為言萬事徒為爾歸弄江湖烟樹秋
○送蕭持高
少年便與君相識君家兄弟如連璧十年聚散不得去三載歸休驩更劇卻憶京城離別時相看豈忍遽相違歸舟忽報龍關去使我坐起歸心飛即今無事長相見如何又買湘江船寒砧落月一時響愁雲片片懸青天腰間寶劍雙龍紋淬以綠水生紅雲贈行直向洞庭去萬有不測長隨君
○嚴進士晝遊歸鄉有新婚之燕作此以期之臚傳
玊階登群龍黃繖下覆天章紅萬人嘖口道姓字一日宇宙聲冲冲就中年少誰第一共道嚴武如冥鴻君君容臺司典禮昭代制作蟠心胸過庭唯諾靡不究黼藻繪畫明山蟲正似黃瓊侍臺閣藍田美玊輝山虹臨川筆陣古莫比龍跳虎臥天門雄晝遊錦采出霄漢鄉郡歸榮歌國風六珈象服蘋藻潔百兩如雲桃李漕參差流采亦思服窈窕但樂琴與鍾畫艗歸【一作天工趨】朝應及早上林梅雪當青松
○贈筆工劉節文
劉君志氣雄且豪豪來不怕雲天高夜深直入廣寒殿拔取玊兔長生毫歸來經過渭川曲快刀剪破琅玕竹急呼斗酒□蒙恬製作管城書滿屋玊堂學士好者多門前車馬日相過賣得黃金買書讀讀書萬古名不磨人言善書不擇筆我言書好皆筆力試將手墨一揮之龍蛇落紙雲烟濕
○寄蕭時徽兄弟
憶昔相逢盡年少自謂同心復同調細看玊樹橫九霄凡材已怯追翲飄別來??戚踏青雲間慚愧飛騰玷華要風微海濶不盡輸嬴得歸來荷　優詔步行再上瀘水東又是相逢七年後握手一笑直顏色高韻鏘然入要妙棣萼勻黃春晝長紫翠蘭苕競華耀抱琴聽雨元龍樓扁舟弄月成公嘯倚傅江頭看狎鷗御史山前展清眺楊花落盡天風急一雨連旬若天漏新書雅句重見褒坐來陡覺沉痾療感君臨別重依依船下瀟瀧疾於鷂思君展轉不成眠空山一夜聞猿呌別來無日或相忘青天有月長相照北海無風不度鵬南山有霧皆藏豹丈夫知已遇有時天上風雲豈屠釣
○寄黃守一
武功仙人黃初平孤雲獨鶴行青冥交予十載比金石閱盡時人流電驚一鑋落魄真如寄青眼非醒亦非醉會湏喚起金華羊共飲南山萬年翠
○為李君士鼎賦南樓歌
昔年看遍江外山屐齒拆盡今始還滿身猶帶雲氣濕雙袖尚染莓苔斑歸家卻恨歸不早大行無如城東好盤谷悠悠不用尋桃源杳杳終難到故山日夕佳氣浮水深流山城東頭山光水色清掩映好處正在君家樓晝閑庭戶無塵雜芝蘭滿砌天香發夕露浮霑處士衣清風為掃幽人榻池中水暖萍香時鯉魚鱗甲光參差碧桃映日錦為樹崖柳臨風金作枝蒼松擁盖鳴皓鶴清夜泠泠漱聲作瑤池抱取月中彈玊酒携來花下酌賞心與景不相違山水旦暮含清耀陶令遙聞即解印謝公到此與忘歸桐陰午巷轆轤響鴛鴦飛山荷花蕩採山鈞水恣幽尋停雨看雲任疏放丹鳳離離蜀錦紅脆蒲裊裊生清風朝從澗阿拾瑤草暮向水底搴芙蓉昨宵寒梅放新蕋朔風凍合城束水要知清興逼人來置身疑在氷壺裏積慶孫子多才賢城東幽室城外田四時樂事都不减中間好處君獨偏樓中有書數千帙山光倒浸溪流急好將家景賦新圖墨光染透金壺汁便令下筆絕塵埃四面玲瓏窓戶開胸中自有凌雲志明日韓公騎馬來
○為姻君士鼎賦賞靈芝歌
李君家世積德門一門和氣如雲屯幽居　秀產靈卉乾坤造化成肧腪玊莖聯芳新出土寶蓋呈祥滿　戶靈光中夜吐虹霓仙質清晨沐膏露煌煌燁燁秀且肥不與眾草同芳菲珊瑚出水生紅潤璠與剖石流清輝九莖三秀誇前古郊廟薦之歌律呂閬苑琪花不足言玄洲瑤草何湏數東坡夢見龍成形庭堅記取黃金榮商山療飢保貞節謝君引喻垂芳馨君家產此符昌熾洪範終疇福兼備四種天成自不凡一心寶愛真為貴疑秀樓上秀愈添奇香飄座飛綉簾幽人縱賞歡未歇老仙躭翫心無厭我曹自是狂吟者一見靈芝索詩價揮毫酒墨為君題思若銀河向空瀉
○藍氏如澗堂歌
匥田山水好清雅秀色寒光盪原野石瀨淺淺地底來玊虹隱隱空中瀉源分流衍成千澗湛月寒雲影相射滄波日夜走禹門春風幾度魚龍化文江望族称藍氏代有高人顯聲價上遡元宋幾千載簪纓蟬聯賞未罷只今滿眼誰獨賢綉衣御史青驄馬憶昨南歸拜先　升堂遽覺淚盈把為感先人德澤深令名久繫南山下欲令孝思永不忘要作澗水供圖畫遍尋好手不易得處州高士多奇者相邀豈但三顧頻曲巷衡門屢回駕彭君夙称湖海豪歷覽滄溟登太華抽毫點染誠餘事慷慨臨風一揮灑剡藤拂拭運天機翠壑雲林遶親舍堂中美人有高趣拄杖觀瀾劇閑暇恍然一見右平生孝思悠悠詎能舍圖成把玩意無窮要使群賢結詩社蹇予自昔忝朋游例辱殷勤笑相迓事君益顯事親情篤孝如釿古來寡懿德昭昭揭後昆奕枼雲仍總憑藉覩茲高誼三大息世無燕許誰能寫
○贈寫真蕭士信
太史公疑張子房狀貌娉婷身不長如何運籌帷幃裏見撫凡轉諸侯王令喜蕭郎來畫我雄偉魁梧無一可只許雙瞳傲月華祥雲麗日春風坐粲然一笑筆生花香雲合沓霏紅霞謂予眉宇照今古鴛鴦豈羡為　鴉我感此言因嘆息此言只許鄒軻識凌烟功臣褒鄂奇房杜癯然迺無敵蕭郎胸懷亦光霽脫畧形神有真珌瓊林有筆徤如山請公亦來開爾顏
○贈友人
鳳凰麒麟不世出往者空聞今見之迺知神物別有種亦若才雋超明時君當妙年好丰采毛骨自是千金姿方駕曹劉宜獨步抗辭楊馬復先誰逸氣稜稜久無敵射策金門真破鏑試將一劍决浮雲已覺萬人皆辟易白簡晨驚玊笥班青續夜上金鑾直閣外親收進講書榻前醉草平胡檄紫塞無塵四海清承恩衣繡許趨庭遙瞻日月辭龍袞笑撥烟霞上鶴翎長林花開啼早鶯金龜解換雙玊瓶春風如此不一醉壯懷磊落何由平
○送陳孟旦
【 癸酉】
白下昔逢陳孟旦渥洼風采称行空龍頭虎榜湏臾事寶劍千金氣似虹金縢竹簡會瀾翻孔壁堯陛指顧間壁上龍梭纔尺許時來風雨撼湖山
○送友人兄弟蒙恩侑還鄉
鳳凰詔下春日溫鶺鴒原上雨露均連日昨枝辭高樹聯璧今晨歸故園故園桃李正芳華兒憐女惜看紅霞看花有淚欲滿眼枝頭乾鵲聲喳喳便應扶老出門去報道二難應到家買羊沽酒具華膳剪紙燒香賽神願湏臾見面喜復悲預擬張燈樂終宴小童牽裾白髮歌自從去後情如何共憐桎梏又同氣縲紲起處遭麾訶暑夜更迭有傳服風雪懰慄移交柯讓肥誣服古已少目灸分痛那聞多鬩墻禦侮異永嘆射牛作脯誰能間不見田家荊樹枯只說周家棠棣粲即今友義成風流手足恩深百不憂但見人家好兄弟左提右挈意綢繆有口莫說都君井有耳莫聽淮南謠平生樂只猶閑事同甘均苦思善易常思骨肉度間關復見光榮如隔世君家兄弟古莫比慎勿更為生別離居閒自可保終始永保百年黃髮期
○賦得字水成文送子魯
章江飛出贑石來大皋渡項群玊開神螺浦翠曉光發天獄山高青練向東江西江小水合章水中流何壯哉雙洲橫作兩龍劍交鎖石瀨鳴春雷一點分明飛作筆上字成文下成吉滄田桑海說荒唐焉用河圖洛書出文水生祥不可休坐談孔孟思伊周蕭曹管樂不作數倦游往往思扁舟陳君更在水西住幾回擊楫歌中流鷓鴣洞前薜荔曉赤石潭下芙蓉秋天風吹雲捲大旗玊文深發清漣漪君今歸去事仙賞我亦懷之歌式微
○貴妃妙舞圖
太真選入明光宮龍髯天子夢寐慵家遷將相李林甫門諠市井楊國忠大家醉眼看榜落雙持玊節敲梧桐鳳凰去矣不復至獨舞飛燕春風中宮壼龍渴曉漏盡錦屏翠褥金泥融霓裳曲度未肯終潼關戰血燒天紅嗚乎纖腰一束柳條重如何舞得乾坤動
○桃源圖為李志題
丹青妙手称良工筆端造化真無窮鮫綃一幅如當大江山盡入畫圖中晴雲終朝鎖峻嶺釣叟長年卓孤艇鳥鳴洞口不聞聲日出扶桑樹無影仙桃□云花猶紅嚴冬草色仍青葱人行相逢路間默鶴飛不到巖前松眾山環遶如盤谷流水縈紆武陵曲徬徨幾欲造其問去路迢詔難著足
○題錢舜舉折桂枝
憶昔霓裳清夢遊月中仙子參華輈九天風露滴蟾桂化作清香天地浮淮南小山如可招空遺金粟結離愁翠葉離披鳳凰羽寶花瑟縮紛相搖往時相見今重逢天上人間路豈通明朝手把玊清去坐令四海生清風
○題梅
我觀白榆千萬樹花繞天河看花去仙人不識造化奇種在江南更沮洳蒸翻朔雪凍作香喚回夢影凝新粧梅仙梅仙誰所指六籍已見敷項筐堂堂傳相九天上商家霖雨來蘇望化作塩梅鼎更深從此功名幾千丈黃金鑄鼎未論功白玊開花鶻神旺岳雲遶空飛不去瞥見西湖一千樹卻同天上白榆花大庾山頭更相遇詩人窮肩瘦於鶻長篇短章豈倉卒黃昏疏影弄橫斜賦得蓬萊建安骨建安諸子昔未賦北客哀吟楚三戶屈子無情不肯招離騷讀罷長歌些月華輝輝大如斗浸在寒潭落虛牖倒源水冷起清冥化作盤空好身手我觀畫梅如畫龍變化豈與常流通自從瑤臺燕丹粉獨立閶闔歌清風
○題山水障
【 甲戌】
青山白雲何處無徐君示我非畫圖不信山水會移徙如此似是真蓬壺不然何許一尺素那得成群生白鷺
【一作寫得山川帶吳楚】爛然忽見九龍舞【 一作遙峯上出插雲霄】 崢嶸削出青天怒【一作中谷空藏隱烟霧】坐來眼空泰華小玊女峯尖青未了林深只恐月光微一鳥不鳴天地杳英英茅露垂玄珠卷舒倏爍仙凡殊記得曾隨羡門子青雲步步行相扶【一作步步坐璠瑍】手持一柱擎南天天風吹下金爐烟冥綿鵠鶴啄星斗玊井墮落青金蓮蓮花能紅復能白朵朵紅雲生白石橫拖綠水行其間喚取瓊妃作朝食【一作望入青冥組無極】栢子膏殘白玊盂
【 一作爐】 芙蓉鮓熟清凉俱
【 一作蓬萊水淺浮金鳬】 放筯飄然駕鷴客
【一作麒麟有圃鳳有穴】呼風謁帝承明廬【一作萬歲千年呈瑞圖】持將補袞餘一片散在紅塵撇驚見臨川遺墨豔神仙舊遊歷歷何能羡徐君見我歌慨慷物有至寶尤難將只愁雷雨滄茫會我亦乘之朝　帝鄉
○枯木竹石
【 乙亥】
高堂白日風雨起恠石蒼蒼動雲氣藂深野竹動猿哀疑在湘江魚船裏舉頭卻見青天青老樹偃蹇虬龍形盤根九土比金石勢與五岳爭風霆絲蘿引蔓自蒙翳苔蘚附麗相縱橫霜繁露重日慄冽堅氷積雪時虧盈棟梁之姿不易得天意豈肯隨飄零新條舊發更修直老榦輪茵更錯節翠帷密葉膏沃光雲景芳華重結實扶桑倚注啟明東崢嶸載捧青霄日
○題竹
江南處處多修竹凉雨瀟瀟響寒玊孤根送出龍欲馳怒籜纔舒虎猶伏霽景時開忽往來清陰迥遶天垂綠我昔金鑾夜直時月下風前時見之天然妙影落文窓展轉江南勞夢思歸來食實時斫根斷渠流水分清妍深叢嫩篠山雞語喚醒騎龍朝日邊故人示我新圖好淇園渭水空烟草此君真節萬世同縱有氷雪自能保
○扇中竹樹
當時十五二十過手弄素月雲間磨廣寒椎碎墮蛟室龍影欻入扶桑波向道仙人一桂樹秋聲那得萬竿多洞庭日本通銀河姮娥夜宴邀湘娥曙色雞鳴柰樂何
○西川四景
【 丙子】
巫山天下無
瞿塘天下險
眉山天下秀
雪山天下高
·巫山天下無
夏雲岧嶤影空翠十二梧雲墮半地化作奇峯天下雄飛入西川作形勢楚襄微事何足云宋家小子雕蟲文君不見今古興亡幾番雨世間何事不浮雲
·瞿塘天下險
驚湍觸石石欲落絕壁與天爭一握江墅峽東轉奔雷白日蛟龍怒相觸望中砥柱何崔嵬曾見當年征戰來禹鑿漢江猶在眼金輿鐵鎮成寒灰行人記取秋風裏云是瞿塘灩澦堆
·眉山天下秀
娥眉春月閗嬋娟雷砰夜響空中泉江南客子喜空翠踏遍平羌江水邊歸來夢寐遶岩壑千花爛錦明帷幄起來如在娥眉巔畫史新圖為君作隴西太自去不還浣花草堂苔石班西川風景世閒少令人長憶娥眉山
·雪山天下高
雪山高在西極自從　　雪未消下視九州皆歷歷五丁力士移不來畫師忽遣秋毫開南州溽暑晝方永展此清景何快哉君不聞嚙氈使者去已久鮮能知味令心哀
○題所翁龍
【 丁丑】
海潮怒捲天風急白浪嵳峩雪山立老龍戲浪蛟蜃隨爪甲盡帶烟雲濕古來畫者誰最工神妙獨有陳所翁嗟哉此圖多變化雷雨淋漓筆鋒下興來展卷為君題不數僧繇擅高價
○題牧溪虎
陰森古木倒光影黑入蒼冥萬鵰隼烟微日落起回風下有於兔氣深穩翩翩神鵲噪聲頻玊?微張睡初醒金眸照耀電閃爍雪僕【虎僕毛可作筆】離披意馳騁嗟哉此虎玄錦班
【 一作夢中日月清都閑】 躭躭弛腹遊人間騰身若便鼓餘勇馮婦聞之亦厚顏
○題馬
秋露溥溥王花白金鞍紫騮度
【 一作耀】香陌奚官穩控青絲韁天仗從容閑玊策歸
【 一作牽】來意氣閑且都欲飲靈泉驚沙磧何當披甲【 一作奇仗劍馬】爾行一日長鳴空冀北
○過鄱陽湖
【 戊寅】
鄱之湖兮雲水沓萬里晴光凈如掃相逢舟子問二姑大姑不似小姑好小姑昨夜巧梳粧秋月半簾玊梳小彭郎欲娶無良媒飛入廬山尋五老五老頹然臥不起彭郎怒趯香爐倒彭郎彭郎歸去來陶令門前春色曉
○長安別鄒生
【 戊寅】
西行十月至長安鄒生萬里東南還為言曾度六盤山山下臨洮河與蘭此行不必凋心顏大雪恐墜層氷間在城飲酒強自寬明日東西岐路難我漸辭家君漸留君在甘州思越州一去三年邊月苦歸到家時消百憂我心尤切念庭闈九十嚴親雙鬂垂倚門斜日望子歸臨風托寄平安字寒梅花發報君知
○西行示姪禎期還家
平生不作汙漫遊
【一作慕從赤松遊】骨肉滿前寬我憂一時時醉黃花下萬事不醒江波流早歲攀龍客天府浪得聲名滿寰宇歸來自分閉門過豈【 一作誰】料更為名所誤旅影西行萬里遙
【一作瀟洒西逐秦】 黃葉飄蕭更
【一作飄飄忽】無數我向黃河似泛槎阿宜別我思還家一天鴈影閣秋色兩地月色愁蒹葭蒹葭蒼蒼【一作白字】露為霜朔風吹女征衣裳料應一步一回首歸到家時心轉傷弟妹若相問為言各康強嚴親且祝加飡飯我行十月當還鄉
○送友人起服之京
結髮相與友不異雷與陳風波蕩澁梗所歷為參辰君行初向河南時輕裘快馬懸明珠光輝五采照行路悔不相從同曳裾遙聞鴻鴈聲嘹喨冀得雲中尺素書素書宛見陳重面我亦揚舲別鄉縣京華為客忽相逢雕盤綺食諸歡宴豈知宴集樂未終風驚木落親庭空計音一紙淚成血僻踊祖括何匆匆我苦辭親思顯揚只言得祿榮高堂潘輿娛侍志所望墓木已扶情可傷祭之列鼎陳簠簋不似生前歡菽水更有睽離行役時去住存殁無能知君今得遇昇平日忠孝兼全兩無失三年再上青雲路萬口称場聲籍籍脫卻麻衣煥錦衣千金駿馬如翬飛但看蒼蒼佩印綬與君同向江西歸
○西行寄甥文瑩
我祖西山鴈門下西行正直秋瀟洒大雪雕弓射孽狐高秋玊勒馳天馬卻過并州是故鄉先公【一作我家】并國漢侯王西江有家未千載南望白髮懷高堂吾甥夙所親
【 一作愛】 執手未忍別黃葉下江皋離愁正如割【一作切】我當歸思如渴相思悽惻重綢繆遠在明年二三月
○寄胡敬方
【 以下河州作】
梁鴻海曲竄賈誼長沙謫儋耳蘇子瞻夜郎李太白君家忠簡在幽州功名自分隨烟流一朝行召入宣室君臣魚水還相投我視諸公豈儔匹十年曾侍金鑾側朔風吹夢入河州細語荒郊秋一葉臨行天語重丁寧萬里西行勞【一作臨行　聖主恩轉深天語丁寧推赤心】聖心鄉人憐我休嘆息羈鳥終當還舊林
○廬氏秋夜賦寄王院判
羈懷不自釋終夜臥復起長風吹河聲瀉入茅屋裏青天高高素月橫露華凄落羅衫輕干將莫邪欲自見中夜忽作雙龍鳴志士遭逢若不早遠道憂心急於搗謾說咸陽與洛陽昨日鶯花今日老我有母江之南盈簪白髮絲鬖鬖柴門半掩綠樹下落日凝望情何堪我有弟湖之北雲夢君山萬里隔三月歸鴻又盡飛相思一字無由得金蘭交契王使君一日不見心氤氳適來為別勿三載夢魂踏遍江東雲平生只欲事高潔骨肉交游總疏絕慷慨臨風一灑然淚痕滿袖都成血衣袖初乾夜向晨古來忠義多艱辛江鄉有路且歸去秋風野水堪垂綸
○寄新野袁上舍
孔明信臥龍士元亦雛鳳南陽千載人星芒尚摇動友人為道留至今新野文學如喬林松根木下伏琥珀桂枝月暈生黃金雲臺先輩會風雲鹿門肥遁猶清芬登高吊古歌慷慨冐使榮名羞後塵泮池芹藻如碧玊濟濟游歌思樂育琴瑟鼓奏合周詩義理周旋論更僕正如美玊在崑山山輝白虹五采斑又如璿珠孕漯淵午夜騰騰光燭天干將韞匣射斗牛騏驥絕足超燕然今年射策應相見承恩早拜　金鑾殿鳳凰臺上聚星期先寄長歌如會面
○寄浪田鍾鴻飛
人生倏如寄會少恒別離雖是形與影尚有不見時念爾同鄉里咫尺在浪溪起望空嘆息如隔天一涯浪溪之山九疊屏玊繩搖曳開青冥溪底金沙千萬點注射日月浮光晶朝朝暮暮懷相見霜著心旌凍如練別時芹泮桃李花振落瓊瑶千萬片萬片悠揚拂几筵念爾朂爾勤簡編明年花開應更盛香風吹遶君王前
○寄李時秀才
新野南陽近郊郭秀產從來多卓犖李生翅出特俊賢皎皎瑶臺雪中鶴自從少小攻書史萬言日誦如流水下筆騫騰若有神麒麟獨步紅雲裏又如虎鳳躍鏘然韶釣鳴穆王八駿畧西極廣樂軒轅張洞庭我愛李生如玊樹蒹葭只擬長相倚豈知會晤不可常望斷天涯百千里詞林元老愛才賢聞說俊又心歡然明年奏賦朝【一作趋】天闕為解金龜喚謫仙
○謌鑑命相士銕崖詩
銅之鑑以見妍媸不若書之鑑以見是非人之鑑可以見善惡之端禍福之機河東薛相士自称老鑑師一雙神瞳秋水碧三寸長舌霹靂飛曾相水邊遺英作貴子道上單丁為富兒前年山東睡漢是龍虎今年鴈山處士非熊羆談言一巾理予奪無依違見子勸以孝見父勸以慈見宦勸以忠直則正邪則欹鑑道如此頗合古人之教規銕崖道人讀書與詩誤蒙進士賜緋衣龍門上客一日速十年不調官何遲五湖相見談出處許我再覲黃金墀我心自鑑復自斷子卿唐舉毌容知醉來吹笛客自去天青月在梨花枝
○段炳文四十有子歌以慶之
仙宮紫府八萬里樓觀重重五雲起身騎獬豸隨九皇大笑向天天亦喜后羿抱日浴九川驪龍吐珠下秋水崑崙瑤池玄圃裂黃河蹵天金鼎熱曉入【一作影入】東溟堆早紅夜凝
【 一作露熚】 西極搖霜月鳳飛欲下西河州
【一作忽作西河遊】銀城鉄鎖監豼貅可憐櫪下老羈的一身千里皆驊騮渥洼說在【一作】熙河近麒麟墮地真神駿風前繡樹玊成華露顆靈芝金作暈亦知神物出每遲鳳凰棲老梧桐枝空青間世伏鉛汞松苓千載常垂【一作垂長】絲瓜家宿有孝子念夢叶正荷皇天慈撾鍾考鼓慰親壽大醉起舞懽相持生兒始知鞠育苦盍一念爾初生時四十年來如轉軸常苦白日西南馳親今白首爾長大【一作兒孫子】孫年似爾
【 一作長大】 親期頤□孫有子子似爾我歌此頌天應知
○再贈
明珠久在驪龍頷光彩驚人四十春玊皇案前留不住推下君家錦繡裀群蛟磊落懽未巳四座賓朋酒欲傾乾坤天上秀鍾金人間瑞應玊麒麟
○正月十五夜有感
【 河州作】
小年行坐依慈母送臘迎春事樽俎自從元日說陰晴且向歲時將十五兒童夾路爆竹喧高引紅燈笑嫫姯青獅傀儡動地來歌鍾徹夜兼鼙鼓家家粉米如雲形團脆蒸甘祀先祖驅儺擊筑鬪喧呼剪紙粘花作歌舞雲霞五綵團不飛青紅樓閣開天府黃金蛟龍珠翠鱗十丈流泉口中吐登州海市未足憐河陽花縣何湏數里民賣產事豪奢敝屣萬金輕一賭我家不與世俗同弟兄伯叔聯簪組滿堂賓客皆雄奇新吟徤筆爭蠭午我時三步詩即成諸生學士觀如堵年年歲歲盛繁華只說江南好風土那知少壯遇有殊歡樂相兼又愁苦布衣十五趨蟾宮年年看燈天九重金門夜開星斗落玊柱盡作扶桑紅群仙邀我飲河鼓大醉尚吸滄溟空南風飄飄親舍遠乘之便往辭飛龍十年宮錦燈花下都與從前觀樂同一從秋暑別京國【一作宮城禁暑烈鰲山】山川萬里書隔
【 一作山川百里霞流丹有金懸銀索錦錦班班小啄押出巠板二句】 東風一夜百花開
【一作花開】散與羈懷助吟癖
【一作朵朵散入留懷間】 湛陽江月蹔淹留
【一作照俳優】何侯祠前聽棹謳江舡萬炬芙蓉□賽殺兩岸琉璃毬那知今夕【一作一夕】在河州平生之交懽相酬大雨忽至燈不收更催添著龍□油醉來饒著紫綺裘移舡更作汙漫游江妃喚取添金甌自分江海終遨遊豈知此夜來河州氷作燈籠□自矛逐日瀝凍成□鞲襯以五彩懸銀鉤大雪大似金兜鍪我疑天公與人謀【一作與天孫】剪下玊屑如雕鏤邊城凉薄天所賙真成玊宇兼瓊樓烹龍炮鳳樓上頭紫駝白馬飫百羞惓惓夜飲豈解愁今知異域自風流向隅不覺雙淚流任他歡樂彈箜篌嚴親念我應不休燈光為我達宸旒相思何日大刀頭
○夜窓吟
更深坐久燭光短人靜紅爐火初煖朔風吹得笙簧寒碎點霜華上銀管攬衣拭目鴈行細梅稍月到松稍未敲氷化水澆醉腸寫向吟窓敵寒氣鼓鼙凍損聲不動別院人添翠衾重筆尖欲挽陽和回蝴蝶無情入春夢朝來閑倚闌干立忽聽林鴉報晴日殷勤細讀中夜詩一笑雲邊亂山出
○將進酒
故人手攀金屈巵進酒與君君莫辭仲子不援同產服孟公肯顧尚書期當歌感激風□□吳姬楚苧莫停舞黃河東走不復回白日經天豈能駐田文昔日甞經過朝酣暮樂豔綺羅高臺已傾曲池廢秪今誰聽雍門歌我有一曲側君耳世事悠悠只如此子雲浪作投閣人賈生空吊湘江水春風南園花滿枝莫待秋風搖落時東山嘯起徒為耳乘時莫負高陽池
○長歌行
有淚莫泣鮫人珠有足莫獻荊山玊赤心徒使按劍看至寶翻今笑魚目千金蹈海称達人五噫出關東去秦負芻無復遇知己空歌白石南山春楚卿相棄復何有於陵甘作灌園叟雜懸偶集魯東門惆悵胡能事盃酒長風蕭騷百草殘長劍悲歌涕汎瀾金臺駿骨久已化瑤水風波不可攀畏途羊腸能折軸作詩為謝雲閒鵠海上三峯久負期醉歸休托平原宿
○踏青行
春風綠遍天涯路滿院殘紅不知處西家有酒不肯賒愁坐茆簷日將暮出門時作踏青行晴川雲暖花冥冥時人塤管吹落日難為一段江南情
○題雪景送蕭典簿邦見還廬陵
【 庚辰】
先皇開天兆豊樂政似臘前雪霜作脆者堅良材者成流水不喧氷在壑　聖人御世垂衣裳春風動地千花香亭亭松竹洗膏露紅鱗霞羽參差光璧水橋門三數株蕭公直榦尤渠渠靈椿樹老在南極歸榮起舞當桑榆廬陵蕭家聞自昔撞鼓拷鍾祿萬石振纓青天接翼飛玉筍金門世通籍我生慣作雪中游憶者高皇淚暗流一年特許一歸省明月撾鼓龍江舟邇來往事如驚電分羹穎叔令人羡鄉人知我問如何勿言又忝金鑾殿
○送蕭檢討引高南歸
新雨不成泥■〈車勾〉輈樹上啼征夫懷遠路家在大湖西別家今幾度楊柳江邊樹念鄉車輪下漸是中年路萬事中年尚可期人生且莫長別離長別離向何方九河落花晴浦香玊睢斑斑鳬乳黃南望不見三高堂柰此遊子思故鄉我家蕭君濟世早功成身退合天道當時未必袪者賢挽不回之臥烟島後來親閱虧成事始識從初去時好我不能赤手縳虹霓又不能委身同草木生逢堯舜世肯受泥途辱昨者誤奮龍門雷蝘蜓嘲之自云足憂者舉觴酧白日唯有皇天照空谷張公二吳江生我有千載意不羡身後名為君寫作送行曲曲中摧戞難為情君行不聽我意不平明日買舡棹秋聲亦秋東不窺滄瀛飄然如去白玊京湏君禹穴相逢迎相兒不見湏相待客行雖遲心不改
○送劉希夔丁憂還鄉
我有一斗酒青天灑浮雲浮雲散盡月光醉天地與我同氛氳我有一掬淚送君歸灑文江波人生祿仕為親養得祿親喪將柰何去年八月秋風清我尚衰麻辭玊京匆匆流電別鄉里蚤夜載筆趨承明今年八月送君歸忍著衰麻更彩衣寄言具慶高堂者莫遣徒為風木悲
○送徐其
徐君夙所慕一見青天開天孫四錦光垂地剪得吳淞江水來魚龍鼓鬣抓波浪雷雨天台迷鴈蕩筆下青紅照鳳池欻作虹流一千丈給事金門仍載筆高堂訓典明朝日奏對句宣皆第一歸來峻擢衣繡天高冠巨斧臨青齊東邊大海　　　民庶已覺多瘡痍飲水食蘖分內事為子載誦皇華詩
○送友人再入蜀
昔年君去西川時白頭慈母紉征衣衣成五彩相陸離出門意氣生尤輝扁舟泝盡瞿塘險料想一險一度思庭闈白頭慈母中夜嘆嚴父寄書令子歸歸來復向西川去相看又作明年期人生飄忽百年內春葉青青秋已稀辭親掩卷懷李密酒酣擊筑思漸離丈夫老子俱可憐明日與君重相違君行慷慨當恐懼父母之年不可以父母許爾行勿疑
○送楊教授之邵武
昔在匡山下杏花手自栽杏花遶天發先生歸去來歸來雙【一作詣】闕下故人滿京華爭脩剡薦非所欲東望閩海回雲車銅章四寸郡文學夏楚不用施方畧誠能動物物皆春【一作無為】人皆無如教官樂皋比坐擁春風喧服事弟子來如泉問咨唯諾皆聖賢教官之樂不可言為爾再
【 一作為爾更】賦菁莪篇
○贈友人韓太守省親還安豊
安豊古名郡才傑信卓立世多忠孝家茂樹翔鸞集淮淝之水青若葱蒙霍山高氣勢雄興雲出雨滋稼穡黃童白叟歌年豊歲時吳會商舡來山珍海錯兼瓊瑰家家相換易絲崇賓從逢迎逢舉盃秋凈天寒事漁獵網罟歸來何雜遝擊鮮釃酒醉臨流操舫彎弧仍射鴨土俗溫良樂事多讀書讀律如懸河韓家有子更清淑楚楚瓊林玊樹柯自從推擇陞鄉郡蒞職廉平称物論十年從政在京華一日鵬程搏九萬懸知印綬佩蒼玉【一作紋】父母俱存有真樂文軒迎養載錦茵畫艗歸榮列仙樂人生得祿思養親有親具慶由蒼旻朱衣象笏宜通顯委?周疊恩榮表縉紳
○望潛山歌
東望望見九華遠西望望見潛山高江中洲渚不可數但覺萬艦春雲濤前舡遠似飛沙起從舡烟中來似螘人生快意如此時順風微波日千里安慶之城居要衝一掬之地能消萬古之英雄紛紛誰可掇將去恨血不染江波紅惟有龍眠老居士畫得山川及文字更有余忠宣公百戰死荊揚夜夜天光紫喬家兒女淚滴江水渾紅顏得失何足論三千年事堪消魂舉氣噓天天亦昏幸遇太平息征戰卻憶先皇淚霰吞聲躑躅愁雲屯仰視紅日東方暾
○池口阻風
避風貴池口維纜臨川渚白浪如山捲雪花黑雲匝地飛陰雨此時魚龍爭沉浮江湖石裂無安流馮夷擊鼓怒鼉吼恍惚可以追冥搜湏臾雲散風暫思移舡買酒澆胸臆鮮魚湏得豈問錢縱飲高歌忘岑寂便覺紅光催入顏推篷且看池陽山九華蒼翠盃中墮對景不復論鄉關尊前携手有知己前程嗟嘆徒為爾青雲有路待我來一日南風欻千里
○繁昌阻風
繁昌夾前風阻客逆浪牽舡滯行色坐數歸舡疾如箭俄頃飛帆浪中沒我非尋常流宕人等閑不遇閑悲辛讀書學得萬人敵直將富貴輕埃塵君不見當壚逸才題駟馬不如安石濟天下古來豪傑為時出肯逐青牛度關者丁寧北風且少停會看一舉登玉京未把升沉問聃尹欲共姬周論治平不湏對此漢坎坷世事到頭俱瑣瑣成功拂衣歸東山日高臥
○白扇歌
剡溪白□青篔簹素練翠濤
【 一作白波素練】霜雪光金刀剪出雲一片入手颯颯清風凉可舒可捲不盈束不奢不儉愜人欲碧波瀲灩海天平【一作長】清香瀟洒淇園綠絕勝娥眉山月半輪秋又如渤海玉樹珊瑚鉤白羽之輕不足比齊紈之潔那能儔偉哉官樣何從得不方不圓亦不缺【一作天集天機妙無敵】黿鼉躍破玻瓈紋鳳凰踏斷琅玕節疑是姮娥月下裁狂風吹墮天山側又疑馮夷捧出碧波心江妃水仙惜不得祝融南來鞭火龍閭閻盡在紅爐中窓下書生當此際便覺兩腋習習生清風飄然如在蓬萊宮又如駕馭羽輪颷車渡弱水十洲掛在氷壺裏翱翔三千界扶搖九萬里排雲呌閶闔乾坤凈如洗何湏避暑子雲亭何湏濯熱瑤池水何湏更住白玉京何湏遠訪芙蓉城青冥風露非人世何如此扇之清清玉川子丹丘生胡不持之朝帝闕為我掃除天下熱
○答胡學士光大
去年雪中寄我辭一讀一回心轉悲結交誰似金蘭契舉世紛紛桃李姿我觀百歲湏臾爾人在乾坤猶釀器清醲糟粕總成空四海滔滔豈知醉我是浮雲與世乖醉醒自是難相諧天地悠悠尚應盡百年草草為形骸吟詩作賦愁肝腎絕穎屠羊爭筆陣□筋苦骨竟何為一榻清風萬年盡襄陽太守何其愚沉碑水底誇龍魚至今人笑陵谷改亡吳帝晉今何如我有窮愁何日寬醯雞起滅閑獨看痴兒細子能萋菲毀□榮辱吾何于今年春到花應早預擬南園踏芳草細看春色天下來萬樹芳花照晴昊莊生久矣喜逍遙陶令何曾恨枯槁啜醨一醉也徒然一諾千金永相保
○過蒼梧峽
廣西下來漢復灘三百六十長短灣潭心綠水緩悠悠長灣凝不流涓涓千尺靜見底隔岸空行魚曳尾忽然路絕山勢廻峽口江深如怒雷石觜鑿鑿森鯨牙龍騰虎踞如回車我行已過正月半一夜水生浮漢槎龍潛虎伏杳不見但見滿江圓浪花浪花飛雪捲萬瓦舡下高灘疾於馬浪舡俱起空中擊舉柁齊橈不容力舟師持篙眼如虎指住石頭輕一擲水痕奔箭石竇急老稚懷憂多掩泣齒聲卜卜叩神靈拋紙燒香齊起立為言水淺僅容舠篙師失手爭纖毫水聲怒起兩厓近撇漩指顧隨洪濤龍君水白似相曉此水不大亦不小燒牲極酒謝神功好似春游在靈沼翻思初下象鼻山怕問行人多苦顏驚心樂水昭平驛盧患防虞不暫閑忽見蒼梧山在目已聞鶯語自間關豈知平地風波惡何處安流不險艱此心常似初來日三峽滄溟任往還【右予自蒼梧下平樂之作其險也如此遂成長句以曉世之處患難者書與端方必能識之】
○題扇（二首）
疏疏雨濕湘江雲湘江美人思斷魂蒼梧帝子去不歸錦城公子何時廻我欲攀天偕取清風明月三萬斛掃除□愁與昆明之刼灰劉郎劉郎絕代頗希有秋菊寒泉酌玄酒談中風味心自知天下炎凉一揮手
瀟湘翠竹堅如石開刀削出長一尺安排玊笋鴛鴦行粧點丹山鳳凰翼一陰一陽次第摺開合渾如棕樹葉西山淡月懸姮娥南園綠草飛蝴蝶擬是馮夷捧出碧波心江妃水仙惜不得祝融南來鞭火龍萬國如在紅爐中幽舘書生當此際惟覺兩腋習習生清風六月燒空火龍起路土行人汗如雨動捋不至清風生亦猶孟子見王雪宮裏
○紙
剡溪藤魚網線搗剉如麋浸水涀神工抄作五花牋鳳舞鸞翔雲片片漢庭帝子愛如寶詔下蔡侯多製造文華殿上賦新詩　御墨淋漓盡章草
○筆
未用怨頭白用時頭轉黑未用暫幽閑用時何逼迫湏臾索我風雷驚明時用我致太平君子用我流芳名鬼神見我俱潛形五經文字傳今古蒼頡由來知我苦十萬雄兵我解和那用敲金兼擊鼓
○墨
北方黑帝驅松使松使噓烟滿天地神工幻□玄霜飛一歛搗成烏玊劑腦麝勻膠香屑屑巧製如琴復如月休論價值重如金貴在玊堂堂上列出處相同毛與楮生也同生死同死結隣好箇石鄉侯親我更親二君子天池共沐恩波慣彩鳳龍光幾璀璨五經載道孰為先匪我傳來那得兄
○硯
我家住在端溪裏窈窕白雲最深處吾宗骨肉徒紛紜惟我遭際明時器瑜麋見
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 10:29:41-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>