<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="总目,原序,卷一,卷二,卷三,卷四,卷五,卷六,卷七,卷八,卷九,卷十,卷十一,卷十二,卷十三,卷十四,卷十五,卷十六,卷十七,卷十八,卷十九,卷二十,卷二十一,卷二十二,后序,题重刊香溪先生文集后,香溪集全文在线阅读,香溪集全文在线下载,大玄古籍书库">
<meta name="description" content="宋代诗文别集。22卷。范浚撰。此书卷1为古赋,卷2至卷3为诗,卷5、卷6为杂著,卷7至卷9为论,卷10为书总论,卷11至卷15为进策,卷16、卷17为记,卷18、卷19为书,卷20为启,卷21为传,卷22为墓志、祭文。卷首列宋人陈岩肖序,书后附元人吴师道后序及章懋跋。此书为作者门人高栴编,其侄范端臣刊刻。据吴师道后序说:金履祥《四书考证》已称范浚集不传,“至顺辛未始得先生文七卷于亲友应氏家,盖其首编也”。“一日先生族孙俊来言,家藏缺一至五卷,惜其无从补也。于是忻然畀之,足以成编。”除《四库全书》辑入此集外">
<title>香溪集_范浚_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">香溪集</span> <br/>
          作者： <span class="inputVal" id="bkauthor">范浚</span> <br/>
          朝代： <span class="inputVal" id="bkdate">宋代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">类书文集,诗文集,完结</span> <br/>
          字数： <span class="inputVal" id="bknum">[book_length]107025</span> <br/>
          说明： <span class="inputVal" id="bkdec">宋代诗文别集。22卷。范浚撰。此书卷1为古赋,卷2至卷3为诗,卷5、卷6为杂著,卷7至卷9为论,卷10为书总论,卷11至卷15为进策,卷16、卷17为记,卷18、卷19为书,卷20为启,卷21为传,卷22为墓志、祭文。卷首列宋人陈岩肖序,书后附元人吴师道后序及章懋跋。此书为作者门人高栴编,其侄范端臣刊刻。据吴师道后序说:金履祥《四书考证》已称范浚集不传,“至顺辛未始得先生文七卷于亲友应氏家,盖其首编也”。“一日先生族孙俊来言,家藏缺一至五卷,惜其无从补也。于是忻然畀之,足以成编。”除《四库全书》辑入此集外,《四部丛刊》续编也收入常熟瞿氏铁琴铜剑楼藏明刊本。此本除将吴师道后序及章懋跋移至卷端陈岩肖序之后,另有明人胡应麟序。书后附《范蒙斋先生遗文》及《范杨溪先生遗文》。最后还有姜殿扬跋。胡应麟序称“其诗文不甚概于古”。《四库全书总目》称其诗“近体流易,犹守元祐旧格,不涉江西宗派;古体颇遒,亦非语录为诗之比”。</span> <br/>
          封面： <span class="inputVal" id="bkimg">Z_19563.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]香溪集
[book_author]范浚
[book_date]宋代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]类书文集,诗文集,完结
[book_length]107025
[book_dec]宋代诗文别集。22卷。范浚撰。此书卷1为古赋,卷2至卷3为诗,卷5、卷6为杂著,卷7至卷9为论,卷10为书总论,卷11至卷15为进策,卷16、卷17为记,卷18、卷19为书,卷20为启,卷21为传,卷22为墓志、祭文。卷首列宋人陈岩肖序,书后附元人吴师道后序及章懋跋。此书为作者门人高栴编,其侄范端臣刊刻。据吴师道后序说:金履祥《四书考证》已称范浚集不传,“至顺辛未始得先生文七卷于亲友应氏家,盖其首编也”。“一日先生族孙俊来言,家藏缺一至五卷,惜其无从补也。于是忻然畀之,足以成编。”除《四库全书》辑入此集外,《四部丛刊》续编也收入常熟瞿氏铁琴铜剑楼藏明刊本。此本除将吴师道后序及章懋跋移至卷端陈岩肖序之后,另有明人胡应麟序。书后附《范蒙斋先生遗文》及《范杨溪先生遗文》。最后还有姜殿扬跋。胡应麟序称“其诗文不甚概于古”。《四库全书总目》称其诗“近体流易,犹守元祐旧格,不涉江西宗派;古体颇遒,亦非语录为诗之比”。
[book_img]Z_19563.jpg


[book_title]总目
钦定四库全书　　　　　集部四
香溪集总目　　　　　　别集类三【宋】
卷一
古赋
卷二
诗上
卷三
诗中
卷四
诗下
卷五
杂着上
卷六
杂着下
卷七
论上
卷八
论中
卷九
论下
卷十
书总论
卷十一
进策一
卷十二
进策二
卷十三
进策三
卷十四
进策四
卷十五
进策五
卷十六
记上
卷十七
记下
卷十八
书上
卷十九
书下
卷二十
啓
卷二十一
传
卷二十二
墓志
祭文
【臣】等谨案香溪集二十二卷宋范浚撰浚字茂明兰溪人绍兴中举贤良方正以秦桧柄政辞不赴然浚虽不仕实非无意於当世者其书曹参传後则隐戒於熙宁之变法其忠臣翟义传则深愧夫靖康之事讐其读周礼一篇则亦为王安石发而进策五卷於当时之务尤言之凿凿非迂儒不达时变者也其诗论戒穿凿易论鄙象数皆为当时学者而言春秋论欲废三传则犹孙复刘敞之余习然卢仝所注儒者罕传浚论尚载其数条亦足资异闻其辨孟母无三迁事黄帝无阪泉事周穆王无西至崑仑事虽颇失之固然皆於理无害其诗凡三卷近体流易犹守元佑旧格不涉江西宗派古体颇遒亦非语录为诗之比是集为其门人高栴所编其侄端臣刋之前有绍兴三十一年陈岩肖序後有元吴师道跋称朱子取其心箴注孟子而其集金履祥时已不传後从应氏得其前七卷又从其族孙浚家得残本佚前五卷合之遂为完书跋又称端臣蒙斋集未及刋先刋其与浚唱酬诸诗附见焉此本无端臣诗盖已佚矣乾隆四十二年三月恭校上
总纂官【臣】纪昀【臣】陆锡熊【臣】孙士毅
总校官【臣】陆费墀

[book_title]原序
香溪集原序
士以志道为先而志道以养气为本气全则道存气丧则道亡故逹而在上任天下之重安国家利社稷进贤退不肖收功於无穷者气也穷而在下守圣贤之道?古今明治忽是是而非非立言於不朽者亦气也苟气之不养则逹而在上或充诎於富贵以得失为患则道不行矣穷而在下或陨获於贫贱以纷华为悦则道不守矣不守不行气丧而道亡则乌能收功无穷立言不朽哉是则气之在人穷则独善其身逹则兼善天下举不可以不养也吾之先友香溪先生以养气为本而立言不朽者与先生居香溪之上自少至老笃学而赡於文探道而不以世故婴其虑其家世父祖为名卿贤刺史昆弟多居职仕而先生了无仕进意今天子即位之初诏复制举以来天下之士当时公卿有以先生应诏者先生力辞之余尝过香溪之上而访先生焉先生危坐一室尘埃栖户牖而凝几席败帷故器人所不堪而先生貌充体胖神宇泰然其言经术如亲得圣人而授其旨其论古成败事如目击而身履之已而出示所为文则辩博而峻整正与向所言论者相表里终日与之坐而无一语及世间事此非志於道而全其气者能若是乎是日先生谓余曰是间山水清远子能卜居以从吾游乎余方累於世故从官远方漂流异乡及归而先生殁已十年方悼若人之不淑而吾无与居也一日先生犹子元卿过余曰叔父平昔为文至多今不欲秘於家而出与世共之力有未办则先刻其诗赋论议杂着为二十二卷行於时子尝与叔父厚愿叙以冠其首嗟夫昔鹿门子着书而自叙之曰醉士隐於鹿门不醉则游不游则息息於道思其所未至息於文慙其所未周古圣王旌山夫谷民之善者意在斯乎今先生不醉不游直息於道而寓之文耳平时不以外慕累其心若求旌於时亦岂先生着书立言之本意哉故述其志道养气之实以见素所藴云先生姓范氏名浚字茂明而元卿名端臣今亦以文知名方有志於世者绍兴三十一年四月十三日同郡陈岩肖叙

[book_title]卷一
钦定四库全书
香溪集卷一　　　　　　　宋　范浚　撰赋八首
姑苏台赋
述严赋
过庄赋
登八咏楼赋
愼术赋
猩猩赋
甘菊赋
蠏赋
姑苏台赋【辛丑年作】
岁峥嵘其聿遒兮冬隆寒老访苏台之遗址兮遵吴都之古道日下平林烟横衰草慨伤时而感往增予心之慅慅念昔吴王盘游怠荒次陂池兮台榭宿嫔妃兮御嫱虽生人已困於赬尾而土木之工未央於是越人仇之冬氷是栖蠡也决策种焉建奇盖君臣鸣钟而谋于渐台者穷日夜而吴初不知种有七术越行其三取文梓楩楠以奉吴王之宫室吴乃营兹荣台历三年兮聚材斧集刃兮叠雪杵攅林兮殷雷金碧涂橑琳珉墄阶岩巍兮嶢干霄兮切霓佩长洲兮茂苑带潮汐兮濬池意将远眺数百里而下窥云海之涯当其虐用吾民骸髗莽暴【蒲木切】天厌其酷故啓越之谋而夜生神木人罹其毒故劳愁惨凄而涂嗟巷哭使台土未乾兮已群游乎麋鹿至若朝歌淫淫夕管愔愔困醪醴之酣沈则有西施蛊其心是助越人之侵又若奸谗囬惑膏唇鼓舌吠正人而媒孽则有宰嚭间其说是诲越人之伐嗟乎吴王知西施之姝而不知宰嚭之谀知歌管之娱而不知吴民之痡知华其居而不知其国之墟知勾践之爲奴而不知身之为独夫信兹台也实亡吴之权舆吁
述严赋【并序】
後严子陵千有余岁兰溪范浚过祠下仰瞻遗像惕焉景慕谓先生之不屈于建武非若踰垣闭关为己甚者揆其意而着之作述严赋
岁辛丑予东归兮凌涛江之渺弥引帆席而朝发兮夕予次乎严君之祠惕仰高其若存兮揆厥意而明之曰先生之遭世兮会炎正之中微惨余分之孽虐兮方悖道而穷威率诛忠而任残兮纷赤车之四驰荡三纲其弛絶兮谁不裂冠而去之宜先生之高蹈兮静游钓於沦漪逮赤伏之膺运兮矫白水之龙飞彼群雄之疏附兮犹响臻而应期何故人之雅素兮飜固拒而牢辞惟先生之高介兮气干霄而上跻耻一毫之或挫兮若挞市之忸怩彼君房独何人兮将使我自屈而诡随荃不察予之口授兮顾狂奴之是讥视蒲车之来思兮类被毁而遭非謇儒仲之耿耿兮繄俗党之贻訾伯兄愿修於初服兮几偃蹇而见挤旣谗巧之孔多兮予又胡为乎邅回宁超超以遐逝兮亦安能依世而突梯意先生之逹识兮不降志其由兹吁嗟器大时难容兮追巢蹑由邈俪踪兮水之浑浑山崇崇兮遗芳不泯名益隆兮何千万年激颓风兮死者如可作惟先生之宗兮
过庄赋【并序】
庄生有言大块载我以形劳我以生佚我以老息我以死世诵其说予独以为妄辩作过庄赋
大块载我以形禀我以性目吾使之视耳吾使之听言以抒吾意思以逹吾懵我饥我渴与以饮食我作我息诏以晨暝使我从容乎事物之间而不失其正天於人爲至厚稽诸身而可证何生之劳可爲吾病何必老而後佚何必死而後静苟逹观於一致何存亡之足评岂有身则爲患岂身殒则为胜顾真我之为我匪形生而气孕曾无象以独立繄常存而靡竟历千变与万化每自如而安定彼从壮而得老此何衰而何盛彼从老而得死此何损而何賸凿至理而妄辩实庄生之未圣若予者则爲如何邈与世其无竞蓬茅一室松菊三径林岭泉石娱吾游衍风花云月供吾啸咏无营无欲爰清爰静随所适而得此生焉聊乐乎天命
登八咏楼赋
凭轩楹而寓目纳万景於遐荒穷烟鸿之灭没辨云树之微茫群峰屹乎延连兮疑结根於台岳两溪浩乎奔浑兮将走集於涛江俯万落与千村欝春霭之苍苍林庐隐映乎郊郭错彩翠而相望缭蓑城之绵联带碧水之湾汪揺晴阳而荡漾射藻井而交光揽山川之壮丽睨栋宇而相羊信兹楼之奇观甲区中而少双山川兮如昨栋宇兮非昔閲古今於百代忽白驹之过隙引玄酒之一酌吊隐侯之幽魄想悲桐而悯草怅多违而抚臆岂当时之摈落亦拥节於侯国顾人寿之几何胡不怡而惨戚慕太白之来游尝坦腹而高眠虽身世之烂漫独访古而留连夸魏万之经行邈旷望乎群川流迢嶤之逸句凛生气於千年吁嗟乎怀古人兮眇眇倚飞栏而吟啸惜此地之胜赏复徘徊而临眺见渔子之浮舟正擘饵以投钓凌惊波之汹涌方危坐而独笑见田翁之引犊出城隂之落照虽市声之合杂独行歌而荷筱悟物理之一致得领略於无言苟吾心其专静岂世故之能迁彼沈郎之烦促真膏火之自煎信谪仙之旷逹脱世故之拘挛试寂默以冥观泯万虑於自然
愼术赋
人孰不良惟术也利人之伤则为豺爲狼人孰不令惟术也刼其正性则为枭爲獍彼市矢工惧羽镞无庸幸仇敌之交攻彼鬻棺子惧禅旁积委冀市人之立死岁或大饥足谷者男欢而女怡蚕不三俯椟帛者朝歌而暮舞疠疫兴而国工捧腹雩禜用而淫巫布武推类以言事胡不然习武者思乱好夸者盗权争名者不得不卖友以自遂争利者不得不排人而取先聚歛用则不得不爲桑羊为孔仅法律进则不得不爲张汤爲臧宣子贡不得不乱五国以纳说苏秦不得不辟七雄而合连故曰术不可不愼也尔其戒旃
猩猩赋
以爲猨而语惠以为人而意愚嗜屐嗜酒以亡厥躯终虽亡躯犹戒其初彼世之溺名淫利而不知省者初寜戒乎噫猩猩之不如
甘菊赋
尔英之可药兮将使人夀而不死因见髠于朱孺子尔华之可蔬兮将使人饥而得羮因见戮于天随生旣髠旣戮根茎瘁秃尔曾不如不材之木大爲盘瘿细为卷曲永无济世拯人之用兮迄天年於穷谷
蠏赋
横行蠧稻雄称闘虎贪惏无厌【平】化作田鼠吾将斫尔螯折尔股以除农殃兮酣我醑
香溪集卷一

[book_title]卷二
钦定四库全书
香溪集卷二　　　　　　　宋　范浚　撰诗
杂兴五首
遣兴五首
题八马图
寄谢潘舍人赠乌纱?
游兰溪灵洞
题茂通弟斗斋
寄题钱伯茂遥碧轩
寄题何元晋亦乐堂
送春曲
春融融效李长吉体
同伯通端杲侄效卢仝体
同茂通弟效温飞卿体
送乔民瞻倅武昌
送徐履之倅南昌
六笑
读扬子云传
读王建射虎行
冬夜有感
送茂瞻兄机宜之官广东
赠青城道人
理喻二首
杂兴四首
听琴
寓宝惠寺喜晴登山
次韵端方侄过予偕行南村翫月
送茂安兄知县之任永嘉
次韵端臣侄雨晴出郊
送袁上人还铜山
杂兴五首
雉骄有擅泽鸡雄亦专栖乘人肆桀傲未异雉与鷄虚张尽客气不知堕危机雉骄或登俎鷄雄亦为牺嗟尔桀傲子不戒将安之
荆枭昔见恶去楚将巢吴妖音不知革吴岂荆人殊枭能戒颊舌勿复轻鸣呼虽荆亦容尔何必他邦居高蝉荫嘉木未省螗斧危勇虫亦何愚不顾黄雀饥痴痴挟弹子已复露沾衣世事无不然古今同一悲鹊噪得欢喜乌鸣得憎嗔乌鹊自有口噪鸣何预人乌飞声哑哑鹊飞声啧啧凡鸟从纷纷未用置肝鬲彭亨着冠猪踉蹡上车鹤皇家一清明此辈束高阁龙夔杂鵷鹭庶位已参错少安真可待四海得耕凿我亦幸丰年从容一邱壑
遣兴五首
商山园绮徒雪发映松露山间谓终老不踏市朝路一朝前星匿羽翼起调护婆娑古衣冠笑定国储副留侯计偶尔曷遽动贞素因知古今士出处自冥数功名苟不免四老犹一助寜庸巧驰驱失尔邯郸步
少陵古诗伯未必真豪人胡为冷炙辱自分潜悲辛莫倚善题赋未悟严武嗔徒言磊落士不肯异其身我逢刘颍川竟夕不向枕余人偶对面白昼辄欲寝生来不耐俗敢妄作题品犹嫌太分明客至姑与饮龎眉困郎署白首命不遭猿臂无侯封徒负射虎豪两者厄天运材智俱莫逃向来邓氏子志行劣可褒藉非逢际会未免掾功曹
翻云覆忽雨昨火今已氷三涂九州险未似今人情人言余耳事令我不忍聼嗟哉泜水上刎颈遂寒盟
题八马图
何年画工搦毛锥貌此八马姿权奇青丝络头十二蹄调柔意态行愉怡五马放浪无维覊或齕或望仍回嘶一牧牵鞚一牧骑制度髣髴唐巾衣不知此马生何时昔周穆王远游嬉驾跨八骏驱东西高升崑仑蹑瑶池骝騄骥义劳飞驰日走万里无停騑兴元唐家危累棊百弮仅脱朱泚围黄屋进狩怀光追八马入谷七马疲筋挛肉绽行人悲两者资世皆顚羸虚名何有千载垂空得传记流歌诗未如此马闲犹夷牧垧不受鞭筴威不踣险远安无危泉甘草荐足自肥安用号骏称云骓嗟哉画意谁能知
寄谢潘舍人赠乌纱?
野人仪矩初无华况复破?风檐斜先生有意念衰丑折简远送新乌纱束巾试着出妨户色若露洗凌晨鵶舍人様好信殊俗朽质得此惭无涯白痴稚子强解事竞道宜称相讙譁轻寛不但惬当暑掉头曝背仍堪夸修容他日奉游宴便可笑诮参军嘉从今旦暮戴公赐闭关无事聊煎茶
游兰溪灵洞
朝曦杲晴空宿雾开纷披萦纡度墟曲荦确行溪湄横桥转山腰丹垩明招提谽谺觑阴洞欲入愁途迷流泉暗淙琤喷壑跳珠玑岩根石彩翠映水光参差穷高上苍岑支策行欹危林端出绀宇兀与浮云齐曾来念旧事历历经行时松长向如人今已老十围我尚喜青鬓还年未生丝偕游数君子意拟探【平声】幽奇诸峯未历覧寒日还平西同携下前麓却望兰阴归明年艶阳春更约相追随当须各努力补屐寻幽期
题茂通弟斗斋
昔人骄豪自髫鬌万里浪欲乘风破暮年志计转难量眼看一州如斗大今君容膝能自安高馆不与身相关作斋似斗意阔逹宇量寜妨广百间足明居世惟知足寛窄在心非在屋莫言斋小碍人眉清絶坐销愁万斛奉身那用有余爲身稳心安君自知软褥傍炉时枕肘不须小帐更低埀【释名小帐曰斗帐】也知丈室含无际自有壶公容客地斗斋我已戏题诗斗酒还当就君醉
寄题钱伯茂致政奉议遥碧轩
君不闻汉时遗荣两大夫群公祖道倾京都去尘寂寞絶继踵但见画手空传图君今心事能超古早束衣冠挂神武掉头不待迫悬车广受视君知孰愈世人分着金笼头或贪微名鱼中鈎寜如君脱宦海去饱看遥碧临清流似闻远目增明处宛如画出城南句欵门何日赴幽期坐挹云岑爲君赋想当遐瞩穷天垠吟怜修眉浓緑新应嗤争利推车客不惜青山碾作尘
寄题何元晋亦乐堂
士生堕尘网窘若囚飞虫思牵黄耳不可得况欲云卧听松风何郎可怜人耻与俗同调不作穷愁懊恼诗独抱青山坐长啸诛茅结屋傍林塘石兰露菊秋风香掉头万事一不顾仰天白眼倾壶觞邈予坐阻窥幽躅梦到东牕攀緑玉裁诗寄似堂中人爲楷银鈎写高竹
送春曲
春光春光劝汝一盃酒我能爲春作高歌未解春能听歌否春归有底急落尽桃花红园蹊漠漠野阴静兎葵燕麦空揺风风光几何时背我忽如客残丝欲断感春心语燕劳劳上帘额我有惜芳意一春怜物华春来雪里索梅笑春去怅望飞杨花春归知复来柰此经年别揺扬三月暮天愁鶗鴂一声芳草歇歌竟我亦醉一棹觥舡空明年待春花树下放歌擎酒相迎逢
春融融效李长吉体
天暄地媚春融融化工点染分花容东风夜半入香陌杂树晓繁争白红兰丛蕙根芳翠滴柳艳明眉轻羃?红顔緑鬓青春客壶中新醅鸭头色残丝冉惹愁如织日暮低迷草萋碧
同伯通端杲侄效卢仝体
一春痴癖门长扃两耳不闻鶗鴂声不知东南风扫尽红紫英行行点检桃李径但见树子青冥冥门前水流渠照灼须眉清科斗游其间脚股各已生渠旁草欝欝草底蚯蚓鸣韵如抽茧丝幽咽得我听念此琐细物随时变音形黄河赤鲤或点额老骥塞默长覉缨嗟嗟世路真难行
同茂通弟效温飞卿体
海棠红歇莺停歌麦风时候犹淸和帘垂深院静赤栏细柳阴婆娑池塘正觉幽事好萍叶藻蔓涵清波一双胡燕薇丛外衔得芹泥来补窠
送乔民瞻倅武昌
春风未緑江南草春信腊前梅蘂早水村着处是南枝想见君行被花恼如君久合上华途胡爲半刺犹题舆奉引未骑沙苑马倅藩且食武昌鱼频年欣接游从乐忽手别书空作恶江干跋马望行舻日暮山寒云错莫往闻南纪百战场腥风杀气吹湖湘只今江汉俱练静棹讴杂发行连樯君从鹦鹉洲边去历历遥看汉阳树莫言搥碎黄鹤楼凖拟书来寄佳句
送徐履之倅南昌
春山罨画春江平江头春舡椎鼓声锺陵别乘唤帆席笑看猎猎风揺旌明朝太末经行处悬愁望断烟绵树劳劳樯燕亦留君且共推篷话情素锺陵地雄古名都美官况复称题舆看君逸足展夷路逐电追风万里余前知按部劳绥抚簈篂行湿西山雨君家孺子有遗台试向东湖聊讯古兰阴新漉酒吹醅更折江花劝引盃圣代兴亷访良吏迟君却抱鹤书囬
六笑
我笑支道林远移买山书巢由古达士不闻买山居我笑贺知章欲乞监湖水严陵钓淸江何曾问天子我笑陶靖节自祭真忘情胡爲托青鸟乃欲长年龄我笑王无功琴外无所欲当其恋五斗乃独不知足我笑杜子美夙昔具扁舟老大意转拙欲伴习池游我笑韩退之不取万乘相三黜竟不去触事得谗谤客言莫谩笑古人笑人未必不受嗔螳螂袭蝉雀在後只恐有人还笑君逥头生愧不能语嘲评【去声】从今吞不吐誉尧非桀亦何爲讪周讥禹终无取
读扬子云传
老不晓事扬子云缀文讥诃坚逐贫班生曲笔甚假借谓不戚戚元非真草玄欲作後人计投阁自迷身不利王涯筮中好其书寜复逆知甘露事?声紫色欺昏童义士远引如冥鸿胡为颠眩尚执戟美新屈首称臣雄岷山沃野蹲?大拓落不归良已过近危竟似井眉瓶虚作反骚嗤楚些诡情怀禄遭嘲评但用笔墨垂声名文章要亦千古事久矣法言今正行
读王建射虎行
我读射虎行感槩兴长叹官差射虎得虎难山下远立常空还惜留猛虎着山里射杀頋恐终身闲有如边将图偷安遵养草窃容其奸翻愁努力尽高鸟良弓挂壁无由弯君不见刘巨容高千里留毒自资媒富贵恐毒去尽身不利坐令屈律裹头人横暴九州狂螫噬嗟嗟忠臣心不移受刀摩颈甘如饴纷纷血刃勇不顾一死未谢君王知官军壮志同熊罴风烟不靖寜家为相公誓欲平淮西慨言敌在归无期霍公裴公今已矣我吟射虎徒歔欷
冬夜有感
宵长倦观书掩帙起微步徘徊檐隙月点缀竹梢露寒空顽无风寂历鴈时度不知何处村尚急野塘戽哀哉当丙夜取水穷沮洳得无空鱼群一举不复顾那知今竭泽无复鱼可捕天公仁百物暴殄天所怒褰裳欲从之告以盍长虑浮云暗林野恐堕荆棘路出门还入门此意定谁喻遣兴强微吟凄凉不能句
送茂瞻兄机宜之官广东【时年十七】
黄芦鬛鬛秋风腓鬼雨洒草南山悲长涂客子动愁肺往往扪辙多思归我兄岂不感时节东床卷席将何之自言南州有元帅标鉴本是阳秋皮荐绅奔走欲定价一见许我奇男儿提撕表奏置戎幕使我坐幄官机宜高生所媿国士知不辞触热向武威我今去路虽千里敢以驱驰负知己南州最盛肩京都惜别欲语停盃徐地灵孕秀多异产鼊皮蚺胆如虫蛆旧闻民俗蛮顽甚蜂屯蚁杂难爬梳圣朝神化与换骨讵事草薙髠根株我兄智囊载大腹抚俗自应才有余腰间长剑生铜吼可尽沙虫快屠狗後当归路持旌麾六印黄金大如斗
赠青城道人
道人来自青城巅飘飘逸气凌云烟青鞋布袜久游世踏尽海宇名山川琴心三叠得妙旨华顶一路通幽禅自言早岁拾瑶草往往鹤上逢真仙惜哉食服只半剂犹与人世相周旋曾期汗漫九垓外决去已复挥骡鞭伊予此生一念误遂堕尘网嗟拘挛镜中华发已踈索肘後丹经犹弃捐三山银阙渺何许怅望碧海波翻天因君告我独往意技痒竦踊心茫然莫言得道两尘隔蓬岛只在柱杖前定知後会君刮眼看我玉链还颓年
理喻
邮亭覉客寒无氊夜怀家山情惘然灯前坐感雨萧瑟浩叹达晓愁无眠邻翁不出蓬茨里听雨听风心似水黄昏鼻息已雷鸣往往檐喧不经耳愁霖一种声纷纷邻翁不闻覉客闻是中转物有妙理起予暗契瞿昙旨我眠鼻息邻家惊耳不自闻齁?声我耳忽鸣韵清磬旁人对面那能听耳鸣如心念鼻息如已过心念潜萌衆莫知己过自迷人看破历历眼前皆要理举世何人无鼻耳
杂兴四首
水母虽目虾竟自了无覩如人心苟盲记诵亦何补当须见精义一覧洞千古可效章句徒冥迷自聋瞽乞火固得火不如钻燧多寄汲非无泉凿井泉盈科君子贵自得頋岂求之他心焉有余师柰彼自弃何饥人嗜败肉渴者甘腐浆一为饥渴害食饮俱失常况兹方寸间邪欲纷难量微哉此心害祸甚饥渴伤昔人称水淫好洁若无奈居然一日间洗涤十余过君看七尺躯孰与此心大洗心傥亦尔会絶客尘涴
聼琴
坐人皆听琴未必知琴音相知纷满眼未必相知心知音如子期知心如鲍叔此道久寥寥谁其踵高躅古声勿复弹古心徒自怜知音惟月露知我其惟天君不见只今人情如纸薄只今世路如溪恶咄嗟许事不足论鸟迹微茫度寥廓
寓居宝惠寺喜晴登山
喜霁出招提爱山登嶪岌林端已残照路草犹半湿丹崖断云归翠窦飞泉入长天没鸟影远水动虹吸尘襟得遐瞰爽气横来集欲逐野僧还更看空翠立
次韵端方侄过予偕行南村翫月
焚鱼共酌田家醴欢酣逓啸凉风起子谙懒叔故相携指点村南聊纵履行行林影揺参差柱杖扶我长过眉幽寻极眺不知倦路转石角时鈎衣泉声入耳淙琤玉何许泠泠砧杵续悠然发兴见南山林壑盘纡如岳麓喧卑迥隔区中缘况复华月升东边明凝苔露正皎皎浄映石瀬弥姢姢方欣清景多幽事扬辉莫遣浮云蔽絶怜萤影巧自持却厌蛙讙苦无谓归来阿朗傍隅趍示我长吟意有余明宵有月更相就还看玉轮游舞雩
送茂安兄知县之任永嘉
不齐宰单父廪廪德埀久当年诚化洽谁忍辄欺负能令夜渔人有得弃不取何因政乃尔贤助则多有东嘉侔洛师雅号士渊薮儒风旣纯古俗习自忠厚兄行试牛刀岂复劳决剖鸣弦会多暇遇事无掣肘悬知着嘉蹟远与宓生偶匪谓得声荣期兄富师友
次韵端臣侄雨晴出郊
雨中烂漫睡门径横林扉朝晖入瓮牖起我聊伸眉良游眺江郊揽袂风披披平瀛涨新緑灔漾揺晴陂云峦霭空翠烟树森华滋潭渔下罣?陇种行楼犂贪穿康乐屐更杖原思藜阿宜倦游还心事嗟多违新功在琢句非复吴下时渊明赋归来今是知昨非君看古贤逹茹草甘长饥悠悠身外事凛凛胷中奇因赓喜霁作用代城南诗
送袁上人还铜山
上人眼睛黄游艺出天悟胷中七曜历掌上九筹数通医谙百药袭气了三住余犹穷衆术辨口剧河注谁云不拘教心实谨律度提携木上座自足勤远步丁丁啄郊扉起我曳尘屦高谈翠竹法时覔碧云句语以丘轲书竦踊知咏慕南山古花界可隐玄豹雾挽使小淹留怀归锡难驻长途雪没胫栗烈正寒沍披披拂风袖笑话岩中趣巾瓶到铜山钟梵岁云暮浮云亦何意南北自来去迟尔青春深过予碧溪路
香溪集卷二
<集部,别集类,南宋建炎至德佑,香溪集>

[book_title]卷三
钦定四库全书
香溪集卷三　　　　　　　宋　范浚　撰诗
寄题余姚严公堂
叹旱
戱赠蜀僧清鉴
读长门赋
上李舍人
送徐彦思倅建安
拟李太白笑矣乎
龙游吴宰因劝农过寓居
龙游王丞过寓居
四月一日偶成三絶句奉勉诸友
送李国佐还三衢
送赵安伯县丞之任
凌霄花
题武康唐伯南扫月轩
寄题郑亨仲可友亭
四睡
暮春病起絶句二首
浦江华藏寺如胜上人欲募施者开田佐僧供以长老皎公书来求予诗作二十韵奉勉
郊行探春得梅林攀玩为乐因成诗示偕行次韵楼仲辉郎中游天王寺登城晚归三絶句次韵端臣侄感兴
次韵婺守林懿成检正游赤松絶句四首次韵端臣侄喜雨
送别姚令声删定还诸曁
示侄
示友
送张子经抚干还临安幕
送叶彦益县丞之任
对酒分和杜诗
游赤松观
次韵茂通弟立春四首
赠清鍳上人
寄题赵叔才秀芝堂
苦寒行
凄凉行
三月二十六日夜同端臣端杲侄观异书四月十六日同弟侄效李长吉体
偶作二首
狂泉
次韵茂永兄论有无之作
己巳十二月二十九日同端臣端杲侄观王右军帖并晋书以白藕荐酒成诗
寄题余姚严公堂
汉家蒲车邀客星严公高举鸿冥冥故人作帝且不屈肯复俯首趍群卿姚江知是公卿聚乡人尚敬陈山墓【严公墓在余姚县陈山】寜须封鬛卧麒麟古陇荒凉名自着徐侯健令聊弦歌草鞠犴圄庭张罗作堂县圃得面势正见列岫青峩峩堂名不为游观设标榜严公仰前哲令方氷蘖事淸修日企陈山思砥节世人慕贵不足论下马泣拜汾阳坟令今但望钓翁塚好尚与俗真莸薰往闻范公当守睦严瀬奉祠初结屋至今压水抗轩楹高?檐牙映乔木此堂徐侯能始基後来继者知为谁垩丹他日傥漫漶补理勿废兹良规
叹旱【时年十八】
我行田间叹且惊田间旱块丝纵横荆榛恶草亦枯瘁虽有稷黍何由生田边老人为予语欲语先愁泪如雨老儿百指住山西世业农桑不工贾年年此田收好谷玉粒长腰舂百斛公私取给有赢余作饭为糜肥口腹今年旱种良辛苦抱瓮浇畦寜入土囷倾旧谷已无余新谷踈芜复如许年年百指无忧畏今年百指俱憔悴饿死填沟自不辞只愁逋负官家税即今官税催输入督吏临门如火急老儿可是乐徵呼其柰黍头无一粒我感翁言情激烈却笑老翁言太拙为陈天子有深仁子惠穷民念民切况今官府皆时贤会将租责都蠲捐庶几俭岁亦得饱且与尔曹图醉眠
戏赠蜀僧清鉴【六言】
西川有一鉴子非铜非铁非鈆不假江心百链自然本体精坚从来无台可安莹磨拂拭都捐历历森罗万象岂分形影媸妍旁人不敢穷窥照渠肝胆悬悬东来吴越万里依旧虚明湛然识者知为法宝不识酬之几钱泥尘埋没不得光透三千大千
读长门赋
阿娇负恃顔姝好那知汉帝恩难保一朝秋水落芙蕖几岁长门闭春草自怜身世等前鱼旧宠全移卫子夫独夜不眠香草枕东箱斜月上金铺晓惊永巷车音近失喜疑君枉瑶轸临风望幸立多时却是轻雷声隐隐年年织女会牵牛百子池边侍宴游自从一落离宫後无复穿针更上楼长记髫年聘时节爱深金屋寜衰歇而今遽觉冷如氷不解向人佯暖热愁看空树集珍禽孔翠追飞鸾凤吟顾步深嚬生怅望伊谁一为逥天心人言消渴临卬客天下工文专大册黄金取酒奉文君愿悟君王赐顔色赋成果得大家怜凤觜煎胶续断弦不似昭君离汉土一生埋没隔遥天
上李舍人
李侯半天霞絶俗几千丈平生有劲气傲岸力高尚波涛驱笔底万里一奔放清风凛须眉挺拔舍人様蚤以鸳鹭姿簉羽迩天仗拖绶奉朝请论列专靡让言辞剧酸灼贬窜辱伤谤官资如马走曾不兴怊怅宴游长笑傲忠鲠期自谅江山穷赏目搜抉归吟唱于今富篇章态度难悉况精心极孤高丽雅略谑浪乘豪骋雄怪句法时跌宕端如抚良琴杳默变清亮连篇时讽咏飱寝每辄忘我惭语俗下有类牛鸣盎遽耳咸池音吟魂惊沮丧闻之良匠氏侏儒非冗长医师兼百药马勃用或当微言出堂下挈手烦叔向傥许揖戈铤愿奉诗坛将
送徐彦思倅建安
君不闻诗人一席眠夜泊建溪微月中犹能即事慰岑寂隔帘朗咏看朣胧今君笑拥簈篂去正有繁花明驿路修程百越渺风烟发兴自应多丽句知君踔越是名流朱绂聊烦佐上州贰政少安郎罢囝却登要路赞皇猷西风猎猎揺征斾过往题诗振离袂武夷鹤膝杖扶羸寄我他时访松桂
拟李太白笑矣乎
笑矣乎笑矣乎交情贫富古已殊翟公底用门间书尔真自尔我自我嚣然将柰吾何如笑矣乎笑矣乎世人那得相贤愚是非正用一理枢目光莫着牛背上但付捧腹聊卢胡笑矣乎笑矣乎是生百岁犹蘧庐勿谩辛苦愁其躯丁年无事且须醉可待华发伤头颅笑矣乎笑矣乎冯讙悲歌食无鱼少陵老跨东家驴宁如三高饱斫鱠坐啸一舸凌烟湖笑矣乎笑矣乎相随出关汉两疏散资千万荀隐居彼皆弃置慕闲逸得闲何乃飜区区君不见向来热手势莫俱侧肩羮沸权门朱又不见元家胡椒八百斛石家水碓三十区只今人骨久已朽空余古塜号寒狐
龙游吴宰因劝农过寓居
令君剖剧久推贤人谓贤如百里天最绩已优恩已洽讼堂无事日鸣弦
夙驾勤民力劝耕肯停车轨访柴荆谁言羇旅知交态君似春风不世情
阡陌东西驯雉鸣陌头父老望前旌争言字我今三岁其是氷清见底清
云根仙馆驻鳬飞倚阁遐观笏拄颐但赏春山多胜事不知桃李被恩私
龙游王丞过寓居
邑丞族望迈平韦谦槩能过白板扉应是德门流庆远清芬今复继乌衣
能事知君不负丞况逢令长着贤声同心坐了公家事那肯空书纸尾名
君家丞相世豪英字画文章不朽名盥手何时披墨妙乌丝栏上看真行【王丞欲以其祖荆公墨蹟相示】
四月一日偶成三絶句奉勉诸友
麦风澹荡气清和又见阴阴夏木多试问社中同志士经春学力竟如何
日正舒长好着鞭会须闻早慕高坚君看少壮荒嬉子多向衰迟却讳年
读书意绪戒荒芜要使心清一事无过眼飞光流水急莫矜颐颔始生须
送李国佐还三衢
昔人好与胜己处今世陋学多专愚惜哉计出栢马下往往自足令人吁子今年少且竞爽径拂归袖真良图人言十步有茂草行矣求益无踌躇
送赵安伯县丞之任婺源
邑丞清操如臞儒人言帝宗千里驹燃膏夜絶学更苦下笔欲命骚为奴往年给札试西省堵墙学士纷惊呼归来汀草乱袍色上食日向庭闱趍君家先烈今谁如江州黄州忠义俱緑林豪客为蒲伏刮膓洗胃投戈殳我方三叹揖盛事欲纪劲节惭才芜君其努力济世美傥登要路须捐躯春流起柂花芬敷取别草草如惊鳬君逢後日南来客莫忘书札贻潜夫
凌霄花
栽松待成阴种漆拟作器人皆笑艰拙往往後得利君看植凌霄百尺蔓柔翠新花鬰煌煌照日吐妍媚风霜忽揺落大木亦雕瘁视尔托根生枯茎无残蔕先荣疾萧瑟物理固难恃凌霄亟芳华衰歇亦容易
题武康唐伯南扫月轩
竹影扫秋月乃是仙人诗至今幽隐士想像沙塘陂开轩啸长风坐看山月吐修篁出清姿会作婆娑舞莫遣儿辈觉此乐无人知谁家复多竹风月同幽期幸当语竹知俗士久睽阙主人傥无嫌为扫石上月
寄题郑亨仲可友亭
郑君坐交穷结柳穷不去无朋长独立老大荒村住荒村扫人迹取友惟西山当应爱山标可望不可攀牵萝架风亭嶻嶭揖高调修檐入危碧阮眼坐相照嗟今轻薄子对面生九疑寜如友真山贞质终无移怜君意超超愧我劳勿勿未共结交心漫负心脾骨
四睡次茂载兄韵
门外啼鵶暗柳浓华堂翠幕度香风流莺不识梦魂远自向窗前诉落红【春】
水亭珍簟卧瑠璃日暮凉生小雨催谁刺莲船过前渚榜歌声落枕边来【夏】
小牕卧冷听吟蛩半拥轻衾乍怯风清梦不成空有恨萧骚踈雨打梧桐【秋】
满面风霜道上儿箝衔口角甲生肌幽人只有高眠兴雪拥柴门了不知【冬】
暮春病起絶句二首
病起春深白昼闲瓦松花老掩柴关坐调心息无浮念沉水烟销古博山
老去长闲百不营推书习静更真清西窗日脚篱筛动时有飞虫扑纸声
浦江华藏寺如胜上人欲募施者开田佐僧供以长老皎公书来求予诗作二十韵奉勉
浮图谢朋亲屏迹藏岩幽多规脱徭赋岂必皆禅流自言佛遗经垦土为愆尤不耕徒谷腹何异鼠雀偷告之勿浮食当须力锄耰前修举锹事千载垂风猷柰何哑羊僧百语不颔头皎公老禅伯雅慕吾孔周其徒有如胜用意非常俦欲开千畦田更辨两具牛率彼枯木衆躬耕食其秋释门有添丁乃翁坐无忧与国助耘耔疲甿庶其瘳此志良足嘉感之叹绸缪昔闻白黑衆十万俱清修鸠金置千亩给供无时休于今岂无人胜也当寻求长途触隆冬一衲寒飕飀朱门立雪久欢喜无生愁作诗劝勇往以俟岁晚收
郊行探春得梅林攀玩为乐因成诗示偕行
公不见白衣居士春风里浪走寻芳南涧底要见深红踯躅花不辞辛苦行三里吾人风味复不恶异代幽情敢相拟故穿密竹过山腰却下横桥度沙觜寜甘着脚踏残雪正欲搜春访桃李天寒桃李都未花只有山梅破红蘂低欹岩石俯苍翠倒影方塘照清泚临风三嗅忍逥头细看长吟聊徙倚牵花及此当作意归把踈香泛浮蚁莫令摽落乱飞空惆怅残英随陇水
次韵楼仲辉郎中游天王寺登城晚归三絶句
??城头五丈旗万人辇土事增陴念当拔白俱登守恨乏骁雄济一时
春来物色已争妍梅柳低昂古道边放步径从莲社去逃禅要学饮中仙
归路行吟惨夕风愁烦聊遣酒兵攻也知念国髭须白不忘朝廷醉眼中
次韵侄端臣感兴
日车走长天刼刼不容息坐令韶稚子面有冻梨色崎岖百年内贵贱俱物役独往属幽人膏肓嗜泉石伊予真爱山所向留屐迹遥岑难历脚望望怜寸碧阿卿昨远游厌俗眼常白归来对家山随遇有余适哦诗洗穷愁感事念今昔婆娑碧溪上俛仰欣自得应嗤曩行路万事等儿剧相期从此始幽赏旦连夕
次韵婺守林懿成检正游赤松絶句四首
宝积峰前露术香使君行斾照晴阳佳游会自希高躅可是空寻叱石羊
黄堂流化古风还夙驾勤民陇亩间已变呻吟作謡咏山中那用覔还丹
紫烟仙客古祠堂青士苍官屹道傍想见隼旟穿翠帐有人迎路晓骑羊
殿邦政蹟茂棠阴着屐题诗寄意深应有高人陪皂盖烟萝深处得幽寻
次韵端臣侄喜雨
初弦落微月草宇夜岑寂追凉拂桃笙伸欠聊偃息檐荣忽飞雨散乱银竹白避漏起移牀青灯晕空壁晓看蛙入户时有燕为石是节正骄阳歊?火云赤烦蒸等坐甑百体劳按抑良苖忧槁暴空有庭树碧借免抱龟膓犹应困蔬色炎埃今一洗万井沐甘泽望岁即交欢寜容须暇隙相逢如得酒釂饮莫余沥
送别姚令声删定还诸曁
昔嗟九载一相见伊我与君俱赋诗只今又话十年别襆被可辞同宿期相欢美酒如倾水我歌日暮惊风起惜君抑塞抱奇才拳局骅骝垂两耳汉朝公卿忌贾生世路古已悲难行如君不入中兴用脱?置酒来耦耕君马欲东还语别细雨黄花正愁絶一尊不更苦留君後日空嗟共明月
示侄
华顚老学似秉烛及壮贵在勤书诗男儿不解事文笔何异妇女留须眉予生早已度弱冠畋渔籍素常嗟迟尔今年才十八九着力鑚砺诚当时胡为讲道率麄灭浪自闲散多盘嬉或时使酒昧检束怒骂臧获惊纷披我旁闻尔作气势怜尔放骜如痴儿人生禀受性不恶鞚驭要使知高低常时见尔亦逊顺顿以狂药生尤违便当惩艾悼往失痛戒濡首踈尊巵专心蓄力玩经笥调护气术循绳规吾言一日可三复勿谓浪语无资禆
示友
忍过事堪喜斯言良不欺当须去钳忌佩服西门韦君看朋徒间契阔多睽离胡不事久要有酒欢乐之顾於毛发轻溢恶相嗔嗤平生结情好一旦成乖违讥呵起交攻丑语剥面皮空贻两不快呀喘如筒吹吾闻西山翁弃恶怨用希男子固尚气何以睚眦为请君谢犬尾脱略除嫌疑自然邻曲交耐久欢相持傥复不自慰君当读吾诗
送张子经抚干还临安幕
一昨暌离五换年相逢道旧各欣然已陪文酒四百刻更得车斜二十篇君家阁老名能赋蓬莱扈游方遇主吞曹夺李杜陵翁句律从来付宗武如君才藻信踰人着?犹为入幕宾别去当须自珍宠行看策足出风尘
送叶彦益县丞之任江寜
君不闻赤县诗人书案牍两衙苦被官拘束自嫌不辨世间忙犹得吟看县墙緑今君器度鼎函牛爲丞烹鲜余地优更当渌水吴京邑豪士新亭旧胜游去追礼乐群英盛岂复区区劳贰令两株松下日长哦会有刘郎互题咏能来取别思依然爲我津头一系船解手看君有知已吹嘘高翮上青天
对酒分和杜诗
桃花朱朱李花白高柳花边出多碧雨中物色更芳鲜未碍刘郎中一石醺酣裁诗角险丽坐人豪逸俱勍敌但令得醉复长吟山云从尔生虚壁
游赤松观
灵祠丹井余真迹祠下老松森百尺仙子骑鲸去不归痴人犹问山中石
次韵茂通弟立春四首
物华俱入发生辰喜见花梢刺眼新便好衔盃嚼红蘂不须枝上火烧春
青青覆雉麦畦肥柳线轻黄拂面垂拟赠物华无丽句徒惭口业未抛诗
春生稚戏我难同聊复题诗傍紫红忽得池塘梦中语知君句律有新功
富人百屋看钱堆不省东风几日来报答春光须我辈要当剧饮纵欢咍
赠清鉴上人
川勤直下生马驹早追奔电越国都至今不肯着槽廏蹴蹋万里浮江湖我来古寺长松下邂逅解包逢藞?尚看秀色带峨眉墨玉贯珠常在把问今客路迷风沙得无劳苦行天涯笑言烦恼真佛事去家千里犹吾家休公昔生我乡曲一缾得得游西蜀鉴今却自蜀中来好住兰阴结茅屋
寄题赵叔才秀芝堂
君不见邯郸邑令昔好奇强指金灯花作芝得非美瑞世罕见遂假凡草相谩欺君家闻有真三秀近出高楹照檐溜不须仙客费耘锄恊气蒸成自荣茂信知为善来嘉祥得此上药扶年长庭阶令子映兰玉要使如芝冠衆芳
苦寒行
君不见诗人着布裘愿得大裘一万里又不见诗人叹茅屋愿得广厦千万间重堂复宇御狐白今世谁念人多寒我衣穿空埀百结蓬萝盖头四壁裂却顾悲号穷独人露宿牛衣冷如铁
凄凉行
君不见神羊触邪世不省舞马应节披华衣又不见屈轶指佞没空草合欢蠲忿生庭墀勲华一去几千载神羊屈轶令人悲二物不可见我悲何日忘喧啾闻反舌炎夏亦凄凉
三月二十六日夜同端臣端杲侄观异书效李长吉体
杨花乱落青春暮燕拂帘旌傍人语缥壶买酒洗春愁回风落日檐花舞赫?断烂千载书青灯照字惊蟫鱼冬烘老生时自哂安用盘盂学田蚡
四月十六日同弟侄效李长吉体分韵得首字
黄梅雨歇春归後抟黍哺雏鸠唤妇红残小颊蹊上花翠刷浓眉陌头柳箨痕半脱烟篁瘦露裛幽香逗书牖云容漠漠晓阴愁麦信风前一搔首
偶作二首
晏食聊当肉缓步聊当车身闲贵莫比心足富有余时饮一盃酒历观千载书正尔良独难亦复将何须飞花拂帘幌亦有关篱墙随风各偶尔何足较短长富贵真传舍易人岂其常寄语穷巷士少安无自伤
狂泉
昔有大荒国水以狂泉名国人皆饮泉狂颠率无寜一者自穿汲乃独能常醒国人旣皆狂反见不狂惊顾谓不狂人无乃鬼物凭不然是狂疾救疗当痊轻施针灼炷艾肤肉无全平而彼不狂者被虐楚不胜贲然走泉所酌饮不敢停旣饮即亦狂万虑皆迷冥其狂与衆一衆始欢相倾世事今亦然嗟哉感诗鸣安得跨鹏背独往游天溟寄谢彼狂子酌泉吾不能
次韵茂永兄论有无之作
磨甎不成镜画饼不可食谈空如画饼要匪实消息泥有如磨甎未免见排辟筹量有无中背道费寻覔先天为心祖此事冥太易空毋堕渺茫有勿着声色勿同半生灭邪见徒役役万有齐一虚寥廓鸟无迹至虚本非无岂谓滞神识佳哉僧肇论妙意真的的【僧肇云齐万有故虚晓至虚之非旡】
己巳十二月二十九日同端臣端杲侄观王右军帖并晋书以白藕荐酒成诗
星囬景急岁聿除更长烛明坐蓬庐东风夜半欲入律万木先已争号呼小阮过予足风味共观古帖披前志秋蛇绾字右军书朔马腾风东晋记纷纭万古浩无涯且啖白藕倾流霞分甘恨不如船大空想峰头十丈花
香溪集卷三

[book_title]卷四
钦定四库全书
香溪集卷四　　　　　　　宋　范浚　撰诗
池上晚酌
题双清堂
陶潜咏
次韵茂永兄首夏新晴
题茂安兄藏春园
题茂安兄秀野亭
次韵茂通弟晚晴
岁暮喜晴
初冬郊行
游严州景德寺
雨後出郊二首
登富阳观山亭
张子经示所得後湖居士诗及书札想见其人寄意短韵
次韵端臣侄晚行南溪
课畦丁灌园
春望二首
读孔北海传
春雪晚晴出西村
送周西美主簿之任祁门
次韵陈叔永山居二首
西园
戏效白傅体送姚删定
避盗泊舟武康远光亭下与同行分和杜工部诗伤秋及宿江边阁二首
游南山晚归二首
贺茂寛兄赐绯
李修撰哀挽二首
冬日行兰溪道中六言二首
忘言示曾仲思
春日行兰溪道中六言
次韵茂通弟郊行见梅
次韵端臣侄七夕
赠光上人
张生夜载酒相过
幽居
寓龙丘次韵茂永兄见寄
端旻侄示游花藏寺诗且道皎老相问意因次韵并烦为简皎公禅师
次韵茂载兄偶成二首
送欧丈朝请赴阙
春饮分章字韵
次韵富修仲见赠二首
过严州乌龙岭
次韵翁承之见寄二首
怀宗臣并寄
次韵伯通侄岁暮即亊
悼致政楼少师
寓居兰溪地湿卧病
次韵端臣侄同游藏春园
次韵端方侄喜雪兼简端臣侄发一笑
送王大声
茂载燕兄弟预者六友宜尽觞咏之乐茂寛兄有诗因次其韵
池上晚酌
雨余池上兴悠哉坐?藤花藉石苔白鸟联拳相对立红蕖粲艶一时开吐吞月色云浓淡经纬水纹风去来幽事相关心自乐岸巾独啸更衔盃
题双清堂
市合喧卑外堂开磊落明大山横面势积水带渟潆野静讙蛙断林幽独鸟鸣杜陵诗句在心迹喜双清
陶潜咏
五个门前柳千年身後名挂冠真避俗自祭颇忘情且进杯中物何劳弦上声诗篇经李杜犹得擅精清
次韵茂永兄首夏新晴
燕落雨知节鸠鸣天欲晴行云飞断碧斜日漏微明笋上竹三径苗肥田一成野人知得饱索酒坐班荆
题茂安兄藏春园
春入名园何处寻【刘禹锡春有情篇云春情何处寻】东风引步上岖嶔平凝四面云岚合曲折一邱花木深碧草华滋迷絶径绿萝隂影护芳林韶光向此知归处长与先生共醉吟
题茂安兄秀野亭
山作屏风云作篱迢嶤亭子俯涟漪絶知此地风光好直为主人心迹奇侧塞乱花红被径檀栾高竹翠缘陂惠连自喜陪幽赏判却归时倒接?
次韵茂通弟晚晴
浮云卷尽绮霞明藜杖扶行得晚晴斜日水边鸂?影孤烟林外鹁鸠声且从乐处安心地可向艰时触志兵幽意欲言言不得因君聊复动诗情
岁暮喜晴
晴山喜见晓漓岏笑出蓬门不暇冠风扫断云齐万弩日融残雪上三竿早黄杨柳漏春信晚翠枇杷凌岁寒从此林芳入幽赏冻醪新压味甘酸
初冬郊行
空濶野云疎行行思郁纡露花啼晚菊风叶舞高梧日落牛羊下天寒鴈鹜呼却囬南涧路暝色拥蓬庐
游严州景德寺
出郭雨初霁到山云欲无老松看偃蹇幽径上崎岖佛屋藏岩曲天花舞坐隅向来愁絶意此地一醒苏
雨後出郊二首
晴景收林霭春郊?物华麴尘官道柳粉艶野墙花竹里草亭古沙边苔径邪遣心知有处发兴渺无涯扶舆穿密竹度彴过前溪霁色烟横野春声水绕畦映山行白鹭迁木韵黄鹂客里贪幽事归时日已西
登富阳观山亭
弭棹依寒渚临亭俯碧川嘶云征海鴈椎鼔过风舡水濶天低树山空日暝烟拟题江似练终愧谢公贤张子经示所得後湖居士诗及书札想见其人寄意短韵
後湖翰墨真追古前辈风流独到今二月书题看六纸一篇诗律抵千金周郎酒里君相得韦九花间我欲寻饭颗山头如遇会殷勤为道仰高心
次韵端臣侄晚行南溪
幽草转溪路瘦藤扶我行鯈鱼知有乐鸥鸟共忘情嵂崒望中色軥輈何处声赏心成朗咏巢鹤不须惊
课畦丁灌园
连筒隔竹度流泉约束畦丁灌小园拔薤自须还种白刈葵辄莫苦伤根瓜畴准拟狸头大草径堤防马齿繁努力荷锄当给酒无令菜把乏朝昏
春望二首
岑楼占药园高槛俯平原野秀风烟合春深草木繁晴山明历历远水去浑浑兴出青冥外心随独鹤翻眺听不知暮徘徊聊复吟归云迷近谷去鸟度前林长日凭高目伤春望远心边方杀气在天北惨沉隂
读孔北海传
叹息东京乱忠推北海豪未容禾女鬼辄代卯金刀义槩秋霜劲英名白日高犹应凛生气遗恨失吞曹
春雪晚晴出西村
步屐寻春犯雪泥村南村北鹁鸠啼堕梅残白犹明树着柳暗黄初映堤风景快晴云擘絮江天未暮日悬规最怜碧涨侵沙尾更傍横桥一杖藜
送周西美主簿之任祁门
君向祁山去修程几日期江天梅子雨驿路橘花时知迫循陔养宁辞纠邑卑美才无不适鸾翮岂栖迟
次韵陈叔永山居二首
闻君结屋庐幽意枕山隅竹开三径栽桃课百株眼根长寂寥【音历】心地不崎岖试问新诗句能穷胜事无子方夸小隐我亦爱深居出补登山屐归携带月锄旋沽新漉酒聊驻故人车有此幽栖乐虽贫亦晏如
西园
路入西园绕緑苔我来倚杖一徘徊霜林有树叶皆落风榭无人花自开奴橘甘酸千百颗侯梅萧洒两三栽幽人自是便幽胜终日孤吟只费才
戏效白傅体送姚删定
倦客长年嗟久客交游此地喜偕游後溪水接前溪碧小响峯连大响幽千里家山千里梦一春风月一春愁今朝共话明朝别取醉君无不醉休
避盗泊舟武康远光亭下与同行分和杜工部诗伤秋及宿江边阁二首
带郭人烟少通村径路微水光浮栋宇野色动窗扉小树无重数前山不合围艰危邻虎窟奔迫诡牛衣白舫竟何适丹枫看即稀西园小茅屋知复几时归
客子舟维岸人家树作门西风秋惨切南鹊夜飞翻恻恻惊心折鞺鞺戍鼓喧若为容足地广大自乾坤
游南山晚归二首
乐事惬幽讨闲情便旧游梳风修竹晚挂日老枫秋一饱桑门饭百忘尘世忧萧条茅屋下可以纵冥搜荒荒日已暮逥首兴何长稏纷乾穟森疎啸折篁水枯山石露风晚野花香归卧前檐下诗成小雨凉
贺茂寛兄赐绯
褒功传紫诏赐服下丹墀朱绂荣书记银章付拾遗舄鳬随步趾象笏映须眉更卜埀三组它年佩陆离
李修撰哀挽二首
三朝推旧德四海仰高名起起方惊梦嗟嗟忽奠楹木氷伤逹宦薤露寄哀情矫首西山下悬河泪已倾公欲攀琪树天令堕玉棺生前纡白艾身後跨青鸾令子清规在遗书旧墨乾英灵今已逝千古一长叹
冬日行兰溪道中六言二首
云顽欲雪不雪梅冻将花未花荒草狭蹊山路断桥流水人家
瑟缩鵶栖古树联拳鹭立囬塘水际风低白苇隔村时见牛羊
忘言示曾仲思
范叔初非辩士曾子本同道人欢伯解两家难忘言一笑相亲
春日行兰溪道中六言
远草连云碧积繁花照日红酣信马贪看春意不知错过村南
次韵茂通弟郊行见梅
好风催冷蘂上番即芳葩春色独先得年芳谁复加日边看暖艳雪後识真花吟翫归来晚江村月照沙
次韵端臣侄七夕
万古东西隔女牛停梭期会岂悠悠虾蟇轮破青天暮乌鹊桥横碧汉秋莫放痴儿懽彻曙且容老子强登楼举瓢更取天浆酌一洗胸中万斛愁
赠光上人
道人工小笔梅瘦竹婵娟更学有声画不参无眼禅一枰聊复尔七马独超然为足前年句真成续断弦【上人往者访予出示李伯时所画七马仍求予诗尝坐上口占六句今复来求足前篇因续成四韵故云】
张生夜载酒相过
夜卷一钩帘衣寒觉露沾未惊风割面且看月磨鎌玉椀鹅儿酒花甆虎子盐张公鷄黍旧欢笑了无嫌
幽居
幽居长杜户竟日少来人花动蜂儿去帘埀燕子嗔脱巾慵不整得酒醉仍频养拙风尘外吾宁愧此身
寓龙丘次韵茂永兄见寄
梦想常怀兄弟贤何如合眼到东川客居自幸贫无事归计犹须大有年一丈席间方隔濶万金书意要频传诗筒更喜如飞鸟愿乞【去声】清新一百篇
端旻侄示游花藏寺诗且道皎老相问意因次韵并烦为简皎公禅师
子到祗陁舍经行几屐穿想当吟出月不奈思如泉真界飞花雨寒山落木天皎公知好在香室夜安禅
次韵茂载兄偶成二首
自笑踆踆走海边栖迟已与俗相捐谁怜乞米问卢老懒以无薪告仲连案上三盃朝不饱膝头一榻夜惊穿诗人未用生羞澁尚觉囊中有一钱
君看如弦死道边由来忠鲠世人捐劔除佞士朱狂直笏击奸臣顾少连莫以古人蕲薄俗空嗟膏轴运方穿齿牙枉挿於莬口见说官家废料钱
送欧丈朝请赴阙
祖道春风外伤怀野水滨亲盟丈人行才力栋梁臣好去鞭高足荣期据要津人言宣室召未弃贾生贫
春饮分章字韵
传盃行美酿击鉢课名章月借全窗白花分小树香人情欢不尽道术醉相忘鷄黍襟期厚休论汉范张
次韵富修仲见赠二首
故人欣面欵令我得眉伸意有千金重诗无一字陈清规看後裔贤业想前人会续安边策何当谒紫宸幽栖长懒放野性耻浮沈避俗真成僻居山恨不深感君来辱意契我愿交心但愧琼瑶赠才枯欲嗣音
过严州乌龙岭
何年龙胁破鳞皴应是风雷役鬼神曲折凿开南北路去来老尽利名人秦云楚树青天外禹穴胥山沧海滨下视蓑城如掌大市声啾唧暗红尘
次韵翁承之见寄二首
人情巇险摧车路世事变迁鸣屐廊自分北宫长粝食懒从东壁借余光林庐雪後梅含白篱落天寒橘孕黄幽意只应君共醉何时拂石对倾觞
伊我索居吟雪屋怀君独夜步风廊语离尚忆三春暮共醉曾分一日光忽喜斜封书绢白更传妙语色丝黄遥知发兴虬松下白眼看天自举觞
怀曹宗臣并寄
闭关自喜脱愁笼未愧柴桑避俗翁黄你引人千里梦青奴借我一窗风緑葵紫蓼园蔬课白葛朱藤野步供尚想故人怀别久论文安得一罇同
次韵伯通侄岁暮即事
世情分付与东流含梗徒劳百念浮但使心源长寡欲便知乐地本无忧处身忌作燕巢幕脱事要如鹰掣韝节腊好同营一醉幸逢开泰戢戈矛
悼致政楼少师
雅望题舆早已贤高风晚岁更超然笑收劔佩遗荣路独往山林事引年行马正看光梓里卧麟忽叹掩松阡乡州耆旧今埀尽忍见山颓重涕涟
身後储休世或同生前有耀孰踰公斑衣五采枢臣贵宝带万钉天眷隆终始哀荣时共羡丕扬宠赠会追崇遥瞻素斾愁云外惨憺悲歌立晚风
寓居兰溪地湿卧病
病怯帘疎雨到床雨余山霭上衣裳宵擕冷杖强看月晓傍暖檐贪向阳御湿要须谋日饮乏资深恨值年荒所须药物真吾事麦麴山鞠【音穹】今满囊
次韵端臣侄同游藏春园
探春着屐犯榛荒更入名园转曲塘红认蔬畦怜小甲白寻梅楥得幽香全同花下迷山简只欠池头语葛强吾土信多行乐地絶胜酒里到家乡
次韵端方侄喜雪兼简端臣侄发一笑
川原恍若白崖天屑玉轻明瑞有年折竹掀轰宵暗积欺梅艳溢晓相鲜当知破耳冲风出未似蒙头正昼眠杲日能怜有贫者不须更作寄天牋
送王大声
腹藁才名第一流只今偃蹇困吴州牛腰但使诗章富鹤髪宁论岁月遒耻傍朱门随掉尾独寻青篛钓查头知君高胜如松竹不遇犹为萧洒侯
茂载兄燕兄弟预者六友宜尽觞咏之乐茂寛兄有诗因次其韵
南北东西遇合疎偶然良会足欢娱豹胎供馔斥鱼婢雀舌试汤分酪奴花萼成诗多共赋竹根有酒不须沽借令六逸无人画也胜当年九老图【寛兄有写作兰汀六鴈图之句故云】
香溪集卷四

[book_title]卷五
钦定四库全书
香溪集卷五　　　　　　　宋　范浚　撰杂着
读老子
读管子
读周礼
读曾子
读邓析子
对秦问
铁工问
泉志
马喻
舜跖图
心箴
耳目箴
续丹扆六箴
进学斋铭
愚斋铭
读老子
万类莫不共由谓之道在我得之谓之德仁也义也礼也智也皆得之在我者也故四者异名总而名之曰道若所谓立人之道曰仁与义之类是也亦总而名之曰德若所谓君子行此四德之类是也然则在我得此道矣以止而觉焉者言之则谓之仁以履行而言之则谓之礼以行得其宜而言之则谓之义以知仁义礼之用而察焉者言之则谓之智是特其名异耳岂道与德有二哉岂仁义礼智与道德为六哉仁之觉智之知亦非二也智之知知之用也仁之觉兼知之体而为言也礼也义也智也虽不可谓之仁而仁之觉无不在焉犹元气之发生谓之春也夏也秋也冬也虽不可谓之春而元气未尝不行乎其中物虽雕落於秋终藏於冬而发生之性未尝不存焉此易所以谓仁为元也然则道德仁义礼智初非有二也老氏之书乃曰先道而後德先德而後仁先仁而後义先义而後礼是岂诚老聃之言乎且以老聃譬之以其姓称之则曰李氏名称之则曰耳字称之则曰伯阳諡称之则曰老聃然其人实一人耳谓李耳与伯阳为二人可乎谓先李耳而後为伯阳先伯阳而後为聃可乎使老聃诚知道则是言非其言也岂後人附益之辞耶昔者曾子言孝而曰仁者仁此者也礼者履此者也义者宜此者也孟子言仁义而曰智之实知斯二者弗去是也礼之实节文斯二者是也以参与轲之言求之仁义礼智初非有二谓先仁而後义先义而後礼奚可哉学者读老书宜慎所择
读管子
东周无齐侯东周当如何曰周不国矣齐侯无管仲齐侯当如何曰将不得与於诸侯之盟管仲相齐侯九合一正为霸雄长威攘夷狄微斯人得不被髪而左其袵是仲之功与稷植卨教相上下或曰仲不能王其君而区区佐以霸道故孔子称其小器盖不其然齐侯霸则周苟存齐侯王则周必亡齐不亡周【句】复焉得王王则周必亡矣管仲俾其君尊周者也方俾其君尊周又焉得王其君乎天王使宰孔致胙於齐侯命毋下拜齐侯遂欲不下拜而谋於管仲仲进不臣之戒而公犹以三代受命异同为问仲因诡以三祥要之公因惧而下拜恐陨越于地是仲俾其君尊周者也仲痛苍姬无令王可辅以兴东周姑即齐侯而翼戴之使文武不至不祀责不王其君可乎孔子薄仲之三归反坫以为不先自治故曰小器已而美其功则又曰民到於今受其赐是非无取乎仲也仲言强国安民至矣人君苟即其书择可用用之犹足以致一正九合之盛秦汉而下未闻有致君若仲之相齐者而乃高为虚言陋仲不王其君何谓哉
读周礼
周公作六典谓之周礼至於六官之属琐细悉备疑其不尽为古书也周公驱猛兽谓虫蛇恶物为民物害者而蝈氏云掌去鼃黾焚牡蘜以灰洒之则死鼃黾不过鸣声聒人初不为民物害也乃毒死之似非君子所以爱物者又牡蘜焚灰大类狡狯戏术岂所以为经乎司关云凡货不出於关者举其货罚其人说者谓不出於关从私道出避税者则没其财而挞其人此决非周公法也文王治岐关市讥而不征周公相成王去文王未远纵不能不征使凡货之出於关者征之足矣何至如叔季世设为避税法没其货挞其人刼天下之商必使从关出哉此必汉世刻歛之臣如桑羊辈欲兴榷利故附益是说於周礼托吾周公以要说其君耳不然亦何异贱丈夫登垄断而罔市利其为周公何如哉
读曾子
世传曾参书述孝悌仁义隂阳之说甚着虽不皆底於道要与齐鲁论孔子家语礼记等书言相出入亦宏扬姬孔之一助也班生志儒家书有曾子十八篇今其存者十篇而已不知余八篇为何等语而脱亡於何时隋书録曾子两卷与今本同意其亡於魏晋之间也
读邓析子
刘向校除邓析中外书定为二篇其言大抵根於刑名蔓於老严而茨棘芜於圣道谓尧舜为不厚子谓周公为不厚弟谓左右结舌为明主谓委任臣下为亡国谓盗跖不可禁为圣人之罪邪诬横异律之王制可逃诛乎向令驷歂杀析并竹刑而燔灭之则距詖放淫之功与辞辟等矣效尤遵缪是为子然之讥方之甘棠岂其伦乎
对秦问
或问秦始皇帝焚诗书以愚天下天下其可愚乎对曰天下不可愚也始皇之愚天下是自愚也愚其子也非愚天下也其焚诗书非焚诗书也焚其国也使始皇既焚诗书矣则今六籍非诗书乎彼散为寒灰者特枯竹耳至若经之所以为经固有不因简策而存者矣况夫出於屋壁传於老生杂出於名山神物之所守护固自若也其有为秦焚亡者几何语哉诗书既焚矣而秦之纪纲日以隳败天下豪俊圜睨并起皆知拟神器逐华丽其有为焚书而愚者几何人哉诗书不可焚也始皇焚之天下不可愚也始皇愚之徒使帝王之道不渐诸心仁义之言不历诸耳计能远筑长城以扞边鄙而不知荆卿匕首接於肘腋博浪之椎近起於属车之下是非自愚乎始皇既没胡亥嗣世自幽深宫不分马鹿之异阎乐之祸已侵肌骨而犹不自知是非愚其子乎亥之愚赵高刼之高之奸子婴诛之秦君秦臣内相吞噬而国随以亡虽有咸阳宫室曾不足以供楚人三月之火是非焚其国乎自愚其身又愚其子又焚其国此始皇所以取讥万世而不已也天下其何愚之有哉问者悚然悟听然言曰子言然吾今乃知天下之不可愚又知诗书之不为秦焚亡矣
铁工问【丁未年作】
予居香溪一日过旁聚落有铁之工家窭甚视其庐蓬茨穿漏隘不踰五十弓仅竈而牀焉工手韛而冶妻燎茅竹以?试染指其釡则淡无鹾醯特水与苋藿沸相泣也一稚儿卧门旁呜呜然若啼饥其人皆霉黧疲曳殆鬼而生者予悯然叹曰人之贫有至此极邪解囊中钱千乞之工叩头佩谢如得兼金又五年再至其处则高墉华屋朱牖户而蓝棂楣予怪之以为工之蓬茨移他人矣问诸其邻曰犹工居也予益怪之欵门而见工则充然其形博颐大腹被服鲜好拜揖如礼度延予升堂罗肴陈觞如多钱翁昔之?茅竹者今钏纒臂钗挿髪矣昔之啼门旁者今结带裹头厌梨栗矣予愈益怪之问工何遽润屋及此工曰小人荷惠者也敢不以实告小人贫时无以自业恃炭銕为命而世久无事所鍜冶必农器适岁荐饥农不得利率逋亩去为末业耕者日益落吾为犁铫鎛锄穷一日力仅得一器辄一月十五日不售故甚窭如昔时已而天下兵兴戈戟载路人欲挟利刃家欲藏銛锋以刀劔镞镝来谒者日填吾门吾昏晓事鑪鎚不得休未半岁而有此屋既一岁而生生之资大裕今得拥裘纩安坐而饱吾腹无余忧矣实小人之幸予闻工言面而去之蹙然曰嘻工之幸齐人其真不幸哉
泉志
距吾庐南不能五十步有泉激激出石窦间色乳味饴与他泉不类因坎窦下锺其源以供家奴旦暮?挹且酾溢流而渠之与里人同其甘邻曲来汲日数百器泉之供哆常自如虽岁甚旱焦川枯壑而泉不知也渠之泛灎而走【音奏】下者与南涧合流以西乱於香溪汩汩穷昼夜吾知其不至海不已也夫泉之甘而利人也类有德其不涸也类有本其趋涧溪而期於海也类有志人之育德有本能日进而期於道则其渊深闳大也必矣吾於泉有感於是乎志
马喻
吴人习水而便舟不熟衔辔亊虽畜马无能名其驽若骏也有得千里骥者絷之廐秣与下乘等骥固不羣腾跳槽枥有追风籋云意主人矒其气之逸也而狞之他日御以适广野试加策焉骥久曲局不自快得骋则半汉而疾驰又辄覂驾奔踶【徒计切】主人益以为狞市诸市而微取直焉更得凡马以归顽筋弱骨短胁薄髀而偿资五倍於骥效之途则小步缓出钝不得前主人顾喜曰此真名马哉饱以谷粟终其生范子曰士有庸衆驽散者皆能餬珍甘斥厌余以豢妻子而世又贵之则主人之凡马也至迈往士意象豪逸与世俗相龃龉人每贱视之往往侧偪长贫草莱不给其不为主人之骥者几希可叹也
舜跖图　心
【舜罔念狂跖克念圣】
孟子曰鸡鸣而起孳孳为善者舜之徒也鸡鸣而起孳孳为利者跖之徒也欲知舜与跖之分无他利与善之间也夫善利之念间不容髪一髪之差遂分舜跖学者可不戒且惧哉利不必谓货利凡有利心皆利也今有人焉修身慎行服膺天爵而不倦勤亦至矣然而其心若曰吾将以是有要焉是为利非为善也必其设心措意惟以自治而不求乎在外然後可以谓之为善然则世之孜孜为善者岂易得哉此所以为舜之徒也孔子曰轻絶贫贱而重絶富贵则好贤不坚而恶恶不着人虽曰不利吾不信也孟子曰枉尺而直寻者以利言也如以利则枉寻直尺而利亦可为与盖圣贤之所谓者其凡例如此予故发孟子之意为舜跖图谓夫善利之念起于心者其始甚微而其得失之相去也若九地之下与重天之颠又以谓虽舜也一罔念而狂虽跖也一克念而圣舜去狂远矣在一罔念间与狂同失跖去圣亦远矣在一克念间与圣同体人能於危微之际而得之则亦几矣呜呼孳孳为善所以熟吾仁也苟为善而一罔念则非孟子所谓孳孳者为利之心殆将乘间而起矣故又以克念罔念之说系于舜跖好学之士必有能知予之心者
心箴
茫茫堪舆俯仰无垠人生两间眇然有身是身之微太仓稊米参为三才曰惟心耳往古来今孰无是心心为形役乃兽乃禽惟口耳目手足动静投间抵隙为厥心病一心之微衆欲攻之其与存者呜呼几希君子存诚克念克敬天君泰然百体从令
耳目箴
他耳则耳他目则目世儒之学因人碌碌聋盲於心闻见浅俗我目吾目我耳吾耳中人之学闻见由己缘於视听微之烛理不目而见不耳而闻上知之学德性是尊无视无听昭然者存
续丹扆六箴【并序】
唐李卫公作丹扆六箴献於宝历天子分章措意虽已笃忠而辞乏剀切或未能竭尽规儆辄不自愚猥继其说极人臣所甚忠而难乎言者以发卫公之讽指亦古人象箴之义也作续丹扆六箴
宵衣箴
高高者天昏昕靡忒宵终则明人用不惑惟辟奉天视朝以明宵向终矣君当遂兴宵终不明天谓失度宵终不兴君胡不惧鷄人既嘂【叫】庭燎既煇鸾声将矣敢告缀衣
正服箴
纣曳玉衣焚身之招灵纡估服为服之妖冕兮衮兮夫岂不美灵胡为异纣胡为侈服侈服异商亡汉颠何如伊祁埀裳百年齐官十笥视古己缛踰斯益愆敢告三服
罢献箴
配天立极家是九围一丝一粟王田王机惟王畀民什一是私既私什一余则不有臣何献为作君贪丑杯犀筯象君庖不充轻缣细罽补衮无庸焚裘却蛤尧禹齐风
纳诲箴
臣言劘上取喻批逆小斥大诛臣身何益臣匪干利君奚弗思凡厥鲠言君其听之愎谏违人君实自暴人亦有言永矢弗告
辨邪箴
谓犬似玃谓玃似狙谓狙似人犬斯人如正视犬人人实殊远不推类似犬自为犬奸邪乱正犹犬人疑知人则哲辨似而非灼彼似非真赝两定邪奸既明亦克用正
防微箴
貂终危齐莾卒簒汉惟微弗防以及甚乱勿云何害狎彼滥觞盈科泌溢滔天作殃貂以熏身齐视犹戏莽凭国戚汉用弗忌流蛆啜鸩臣子攸讳触瑟荐鱼是真细事
进学斋铭
今人之学吾不能知古人之学庶乎可窥进学之义古人与稽呜呼今人殊於古者习相悬也不古不今者心之所同然也今之学者期乎人古之学者成乎天也古人远矣独闻而知之者得其传也吾求诸天地天地有不言之教吾求诸万物万物有不言之益吾求诸人有善不善无非吾师吾求诸身目视耳听手执足行动息言为无非物则吾求诸心万理咸备默焉而可得吾求诸性性吾天也天可学乎性不自性能无学乎古之人进乎进知至至之止乎止知终终之不进不止不止不能不进宜吾勤斯进而止则无进无学矣且尚何为呜呼力吾进所以妄企乎古人也犹有进焉是吾有媿乎古人也思进以求止庶或有至乎古人也一浮空衆微从之成一拳石广大之基其积不已邱山峩巍有见乎此则岿然崇成者初已形乎一之微进学之义於焉可推呜呼安得知几之士而告之哉
愚斋铭
吾弟茂清筑便室而名之曰愚浚为之铭以戒坐隅曰人初生性禀一区惟所习之则智则愚稽彼古人夫岂子殊厥有过人则不可诬古人之同饮食以居古人之异执德不渝子其戒之无迷厥初昔者子渊愚於道朱穆愚於书狄山愚於忠淳于越愚於儒北山为愚公西山为愚夫子其所谓愚者岂志是欤不然则昧菽麦迷鲁鱼守钱而金其穴坚门而铁其枢静焉释耕而守株动焉触太行而败其车是皆今世人所谓真愚者也子其戒之无迷厥初
香溪集卷五
<集部,别集类,南宋建炎至德佑,香溪集>

[book_title]卷六
钦定四库全书
香溪集卷六　　　　　　　宋　范浚　撰杂着
谢安矫情镇物辨
孟母三徙辨
五帝纪辨
去四凶辨
琴辨
耻说
悔说
水旱说
题史记货殖传
题韩愈原道
书曹参传後
为周昌对吕后辞
设淮隂先生说李孝逸辞
谢安矫情镇物辨
苻坚以百鬭锐师扫国入寇长蛇?貐腾突噬食经亘数千里自谓投鞭大江可使咽流视取东晋如疾风之扫堕箨盖将指期尅也晋之君臣宜当闻声褫骇失色夺气周谋历筭以为夙夜之忧而谢安於时方且燕偃笑谈傲然自若游逸山墅对客剧碁入援之师却去不用坐示闲暇使议者怀左衽之虞然而终能败坚此何故哉抑尝闻之知彼知己百战百胜又曰师克在和自昔同役而不同心败者衆矣然则安之取胜其知彼乎其以苻氏之衆不和而必败乎方坚之谋南侵也盈庭羣议皆知晋未可图故谋之权翼权翼谏之谋之石越石越又谏之苻融其弟也则又谏之苻宏苻诜皆其子也则又谏之原绍石勒所亲信也则又谏之苻氏君臣异议如此而欲劳师伐远不败何待藉令晋以市儿田丁数十百辈折箠制挺捓揄当其前坚亦北矣况伊琰玄石皆一时奇材所将亦精卒且八万指授得宜安固审知坚之必败也则以胜筭自逸燕偃谈笑未战而却援师不用既战而得捷书不喜未为矫情谓不觉屐齿之折其野人语哉
孟母三徙辨
刘向传列女载孟母舍近墓轲戏为墓间事孟母曰此非所以处吾子去舍市旁轲又为贾鬻母又曰此非所以处吾子去舍学官之侧轲乃戏设俎豆进退揖让後世因曰孟母三徙予疑之夫生而神灵圣人也弱不好弄贤者也轲禀亚圣之姿抱命世之才固宜髫年岐嶷与常儿不类宁有戏为墟冢?肆事耶使孟母不徙舍轲岂遂为庸人耶且闻母之姙轲席不正不坐割不正不食胎教之也安有知胎教之而不知择於初者理必不然子思尝曰孟孺子言称尧舜性乐仁义是轲方初岁已卓然絶人远矣譬之麟角生肉凤毛成字天与殊异夫岂人为而曰由择邻乃贤不亦异乎赵岐知轲生有淑质犹谓幼被三迁之训盖因向承误初弗深考予不可不辨
五帝纪辨
范子曰孔子定书断自唐虞以下以为唐虞而上不可知也圣人去古未远犹难言之太史公乃欲为黄帝颛顼作纪於千百岁後何耶世传孔子家语载五帝德帝系姓等皆非古书使其说诚详如之则夫子着之於书久矣意迁姑欲攟摭传记以示洽博非复考其言之当否夫黄帝神农後也阪泉之战信亦悖妄以臣伐君犹有慙德而况为之後者信或有之则黄帝贼矣尚得为圣人乎
去四凶辨
或曰尧之时四凶犹在舜即位始去之左氏谓尧不能去然则何以为尧乎答曰左氏失言彼四凶恶未稔天下未尽闻则尧不遽诛至舜而四罪章乃诛之耳汉人固云唐尧优游四凶厌服海内唐人亦谓使尧恶四凶不待试用加之诛放天下必以为戮不辜此言是也不然以尧大圣去四凶如掇虮虱耳不能云乎哉太史公因左氏语而易之曰尧未能去谓未去之可也以谓未能则亦不可然予抑有疑者洪水方割万人昏垫使鲧治之历九载而绩弗成则赤子之为鱼久且衆矣忍鱼其民而不忍乎凶人实忍万人而不忍一鲧之身岂尧心哉此固予所疑者其亦尽信书不如无书谓乎
琴辨
友人某嗜琴范子作琴辩示之曰维神农观象制乐刳鸿梧而丝之亦既具于五声实畅天人之和维有周文王济厥用益以二弦在後之圣越君子志士罔不惟琴之尚亦罔不惟正之归厥今人昧于古声乃有不正不极异曲奇弄溺耳而慆心尔曰兹器实古清角我罔克辩曰不为郑卫之滥则不敢知呜呼古人即于琴以止淫心今人玩于琴而心以淫心淫而怠用弃于德之修则惟琴为学之蠧尔有一日之力二於书一於琴心用不戾十於琴一於书心用大放尔时惟不智哉呜呼琴惟其趣不惟其音趣之不知其能不淫苟趣之知又何为於琴呜呼尔有至乐冥于尔中其乐也天匪丝匪桐借曰未知亦即于尔心之油然者观之其几矣呜呼尚念之哉
耻说
孟子曰耻之於人大矣孟子何大乎耻夫耻入道之端也人之知非而耻焉者必惕然动乎中赧然见乎色瞿然形乎四体是孰使之然哉其必有觉知之者矣然则无耻则无觉与木石等矣耻之为义顾不大哉孔子以行己有耻为士士宜有耻者也然有是耻心而能充之者千百有一焉穿窬士之所耻为也而所以耻穿窬之心则不能充焉是於穿窬则耻之於穿窬之类则不耻其於有耻亦寡矣有耻者寡则其无觉亦甚矣可以为心乎巧言令色足恭匿怨而友其人是皆穿窬之心故孔子耻之又曰色厉而内荏其犹穿窬之盗又曰情疎而貌亲在小人则穿窬之盗也欤孟子亦云士未可以言而言是以言餂之也可以言而不言是以不言餂之也是皆穿窬之类也圣贤之於耻心必使人充之如此此学之要也人能充是耻心以求入於圣人之道岂远哉故曰耻入道之端也
悔说
传有之曰日悔昨月悔朔至哉古人之善学也夫人非尧舜不能每事尽善谁无过者惟过而悔悔而改则所以为过者亡矣且古之圣贤未有不由悔而成者成汤悔故改过不吝太甲悔故自怨自艾仲尼悔故曰於予与改是顔渊悔故有不善未尝不知知之未尝复行子路悔故人告之以有过则喜子夏悔故投杖而拜曾子曾子悔故曰我过矣我过矣圣贤未有不由悔而成者也诗曰听用我谋庶无大悔易曰不远复无祗悔悔非无过者也求寡过者也求寡过则终无过矣悔其可已乎然予所谓悔者非必失诸言行而後悔之之为悔也过生於心则心悔之勿复失诸言行而已矣过不知悔命之曰愚悔不能改命之曰愎改而惮焉命之曰吝愎与吝悔之贼也过益过者也日月之食或既或不既食之所止明即复焉悔而改改而不吝天之道也改过而吝者违天而狥欲者也孟子曰大而化之之谓圣使成汤改过而吝非化也是故欲寡其过者蘧伯玉之悔至於行年六十而六十化亦由悔而化耳悔而改改而不吝化之道也悔其可已乎
水旱说
昔者圣王之牧天下也以为土地甚大非国家所能尽治又非国家所当尽私故悉天下土地授之於民使播种五谷而什一其税焉圣王又以五谷不能自实必得天地余和以滋熟之然後有成而不害故又为之立宰相而调隂阳焉既授以土地又为之调隂阳则上之所以为民者至矣於是而民有不勤田有不治则非岁时之罪也为主吏者从而诘曰尔地肥矣而天时不乖尔田胡不遂乎尔为稼穑之不勤耘耔之不力以至若是其荒也尔责其可逃乎是虽谷不粒登督其税收之可也是非主吏之虐也其或隂阳失和炎雨愆节以水以旱而谷粟不登则非人力之罪盖岁时之不宜也於是而核其水旱所当税者免之可也主吏又从而诘曰尔之田胡为若是吾不知有水旱但知税之入也税不入从而扑之是非主吏之虐耶今国家之法若曰民田有水旱不当税者免之官吏不恤罚及无赦呜呼其旡良法耶其无良吏耶
题史记货殖传
昔仲尼深防祸原斥喻利者为小人谓赐货殖为不受命至哉言乎余读太史公书论鲁中习俗盛衰益知利之能败人也虽笃行厉志之士犹将忸忲浸淫日入於沓贪卑鄙而不自知宜圣人忧患後世稽其弊而絶之深也始高皇帝诛项籍举兵围鲁鲁诸儒尚讲诵习礼乐弦歌不絶当是时鲁之老弱被坚介父子守危堁飞石流矢雨集於谯楼睥睨之间是宜人人出力鍜甲摩刃矫箭控弦坚守鏖鬭救死其颈悸恐之不暇而诸儒乃独傲然高冠缓带歌诵古义矩步磬立拱揖拜起乎几席俎豆之间油然如无事时此其於学业可谓信之笃守之固矣逮其後曹邴氏以铁冶起富至巨万贳贷行贾徧郡国鲁人於是多歆慕之逐去文学而趋利嗟乎人之所甚畏者死也方鲁诸儒在围兵中讲道益勤阽於危且不夺頋天下何物足以移之哉及一怵於利遽弃其学而趋赴之贪惏冒没无所不至至使人谓鲁国好贾趋利甚於周人呜呼利之能败人也如此可不戒哉予闻诸前志曰以义为利夫惟义之所安然後可以为利盖义既安矣何利如之孔子厄陈蔡自以为幸而曰庸知吾不得之桑落之下是藜羮不糁者孔子之利也顔子居陋巷圣人正色贤之於德行为称首是箪食瓢饮者顔子之利也伊尹非其义系马千驷而不视孟子以不辨礼义受万锺为耻千驷万锺世以为利二子以舍千驷万锺安於义为利苟不知此而欲用积赀润屋曰此为吾利卒至或不得名一钱以丧其身岂不悖哉
题韩愈原道
韩愈原道以为尧传舜舜传禹至汤文武周公孔子孟轲轲之死不得其传呜呼愈诚知道者而略子思耶原道而不知有子思则愚知有子思而不明其传则诬愚与诬皆君子所不取愈诚知道者耶自夫子没而微言絶七十子终而大义乖至于孟轲道微久矣轲不得之子思尚谁传哉夫子思之学见於中庸又见於孔氏之遗书中庸列於经学者口诵而心维章章也其至言奥旨精深高妙非得孔子之传能语是耶孔氏之遗书述子思备矣而後世寡能究其说宜愈之略之也昔者夫子厄於陈蔡天下之至戚也以子贡高弟犹欲夫子少贬焉惟顔渊则曰不容何病不容然後见君子而夫子亦歌两柱之间欣然自喜曰於丘其幸乎盖圣贤方以是知自异於流俗而乐之其宁以不容为病乎是道也子思亲见夫子而得之故困于乐朔不为病胡母豹谓之曰子好大世莫能容子盍亦随时乎子思曰大非所病所病不大也凡所以求容於世为行道也毁大以求容吾何行焉大不见容命也毁大以求容病也吾弗改矣从是观之子思得孔子之传不疑矣而後世寡能究其说宜愈之略之也子思尝曰汲於进瞻亟闻夫子之教其对鲁穆公亦云臣所记臣祖之言有亲闻者故曰是道也子思亲见夫子而得之
书曹参传後
萧何佐汉功大矣曹参何足以拟之而时称萧曹至于今无异辞何哉惟参守画一之法不少变是其所以与何齐名比功者也秦为乱政虐刑毒屠无辜百姓以目人祈死家惧及辜而何辅高帝拯之涂炭仅以苏息如更生矣使参继何後创设新令改厥旧章则所以防民者寖密谁不怀畏其异秦虐几何惟参以为己之能既出何下惠帝之明且不逮高祖与其易律改贯过为纷扰孰若习前守旧与民安业坐以无事已而刑用几措生人滋殖君高拱臣埀绅而天下晏然计成挈効与何等矣曰萧曹宁少愧哉
为周昌对吕后辞
汉高祖既崩孝惠帝立吕太后使使召赵王如意赵相周昌令王称疾不行使者三反昌卒不遣赵王太后怒使召昌至谒太后太后骂曰尔不知我怨戚氏乎而不遣赵王昌无应辞为昌对曰臣之不遣赵王正用太后怨戚氏深也高皇帝之於赵王也有遗虑故不以属太后而以属庸臣使臣相之臣今顺旨遣王是内王铁鼎间也臣苟得没将戴何面目见先帝地下往当戚姬得幸先帝时王几代太子数矣臣不敢爱身出万死庭争之东箱之所闻太后之不忘也【昌庭争时太后侧耳於东箱听见昌为跪谢曰微君太子几废】臣其敢诬方臣之争太子也非有恶於赵王惟社稷是为今臣固不奉诏也亦非有好於赵王惟托孤之忠是力太后即召王并戚氏杀之臣必以死塞责臣死足以谢先帝矣未知太后庙见何如容耳今皇帝慈仁孝爱遇赵王有恩【句】心亦不愿太后与戚氏为寃独恐得罪故不敢言今皇帝能忘赵王前日之逼太后顾不能置戚姬於虑外乎太后始与戚姬角争宫中俱思後祸太后恐戚姬图已故以太子见废为忧戚姬亦恐太后图已故以王之不立为忧忧虽殊惧患之心等耳今太后一得志遂忘己忧而复措人於忧耶后之能无忧也以臣言今臣之为戚氏赵王言也亦愿使之无忧如太后也诚能释前恨弃旧恶抚戚氏母子终全活之则天下归仁高庙慰悦矣
设淮隂先生说李孝逸辞
唐光宅元年柳州司马李敬业等起兵江都檄数武后过恶复庐陵王天子位后遣左玉铃卫大将军梁郡公李孝逸将兵往击之时淮隂先生屏居下乡泽中闻梁公兵且至仗策谒麾下孝逸上客遇之先生间见曰仆非为将军乏前马故来备指呼也窃不自陋愿有谒也孝逸曰何以教之先生曰仆闻李敬业起兵维扬将军以三十万衆讨之有诸乎孝逸曰有之先生曰师出无名事故不成闻敬业起兵矣未闻其何名也孝逸曰敬业开三府檄郡县以复辟为名先生曰然则将军讨之何也孝逸曰敬业刺眉州以墨败既左授内鞅鞅觖望啸羣失职盗弄广陵库兵实自称乱名复辟耳天后赫怒?其先世官爵破邱墓削属籍命孝逸讨之先生曰敬业固乱人然将军视敬业罪孰与天后多今武氏贯盈神诱厥衷以三十万衆畀将军是天夺之柄而授李氏使复唐赤武族也将军不以此时亟返兵西问罪於僭临朝者独敬业是急仆愚以为过矣且敬业心虽不然而名为复辟将军以国近属讨之沮天下忠义心昔王莽簒汉翟文仲倡义东都刘宏以宗室家子将莽兵讨义仆尝为汉切齿於宏将军不幸几近之恐天下复有切齿如仆者矣孝逸曰如先生言吾亦私念之然吾衆非得素拊循者人人心殊未可以口舌说也今吾欲西脱一夫悍然叫呼不我从则三十万衆抗手旅拒吾事败矣先生将奈何先生曰嘻将军过计甚矣天后盗国柄隂忍戾刻杀人如刈菅芥母姉兄侄鱼肉残之包藏祸心剪剥肺腑耆老元舅身诛族夷羣臣凛然若兵在颈天子始即位未有愆於厥身后思肆其頟頟刼胁幽之虽名立相王实与囚等天下之人推心搤腕抱愤侵骨戴目倾耳思得扶义者辅以兴唐若旱之望雨故敬业等席人怨谋起事不旬日兵十余万楚州司马李崇福率所部应之山东梁宋士被甲蒙胄炊麦为饭以待敬业此人心戴唐可见矣况将军亲宗蕃又拥见衆势足以图国苟因民欲建大义谁不附和将军盍令于衆曰武氏反易天常絷辱至尊芟薙天枝斵丧王室流毒海内将与士大夫囬旗内向崇奨李氏灭杀诸武以成复辟功若等尚克一心其庸有济则大勲大赏当与士大夫共之如是而衆不从兵不捷诸武不诛神器不正天子不复御仆请断头穴腹以谢将军仆虽至愚亦安能以不肖之身试尝将军事哉孝逸曰先生言固善然敬业不可失如先生计姑後图之先生曰不然智者不纵敌以自灾勇者不背时而失利观事之会间不容穟行之有疑祸如发矢天后志革命欲南面而行其意非一日积也盍及其未作也而先之有如因敬业事遂易副禕袭旒衮剗剔唐号坐移鼎龟必且尽灭景元子孙而後慊将军义手从族之不暇其及图之乎且将军不即返兵又助之讨敬业是为贼抗捕自剚刃其腹也将军独不闻汉灌婴事乎昔诸吕擅权危汉齐哀王因之率兵向关以诛禄产为名禄产遣灌婴将而击齐兵婴至荥阳谋曰破齐还报此益吕氏资也乃留屯荥阳与齐连和以待吕氏变共诛之将军必欲取敬业得无为武氏资乎诚能幸听仆计命缓颊士持尺檄谕敬业等告以逆顺使受约束并兵鼓而西则灌婴策也且禄产将南北军时高后既崩矣朱虚东牟与大臣等犹日夜图之如坐烧屋之下今天后在世既擅废立事又庙其祖而王之武家羣儿挟后力日以跋扈谋危社稷势踰禄产且十倍乃反翫而不戚窃为将军惑之孝逸自以天后遇己不能如淮隂言猥曰先生固云云岂以孝逸而图武氏者使孝逸受命于庙而逸贼于野无乃得罪于先帝神灵乎淮隂察孝逸终不入其语因摩切之曰仆以将军为忘先帝遂不念也若犹念之固善往先帝为天后钳勒戚戚未尝一日欢或仰屋切叹晚岁逾愤郁至气逆不能乘马其谁之由将军不念此而废命是惧得罪先帝多矣何逸贼如之孝逸竟固谢曰先生姑休吾将思之淮隂遂不揖拂衣去曰是女子而髯其颐者何足语天下计因咋其舌至血流襟曰我失吾言以自谴也既而孝逸以兵杀敬业武承嗣忌之卒窜死而天后革命号周
壬寅岁余与故友潘彪文虎夜读唐书李孝逸传文虎曰孝逸唐王孙不知有唐何也岂无以大义告之者乎余曰是时宗子贤孝逸而不置之死以非孝逸不将也彼方见亲遇虽辩口百说且不用因设淮隂先生说李孝逸辞以祛文虎意今十八年矣尝以示李叔易叔易曰何辩若此与子它文不类余告以为文虎设辞之由叔易曰固吾所疑也庚申十月三日偶閲旧文念文虎骨朽久矣叔易近亦下世感叹泣数行下因书此写余悲且以志叔易之知言
香溪集卷六

[book_title]卷七
钦定四库全书
香溪集卷七　　　　　　　宋　范浚　撰论
性论上
性论下
诗论
易论
书论
春秋论
月令论
性论上
天降衷曰命人受之曰性性所存曰心惟心无外有外非心惟性无伪有伪非性伪而有外者曰意意人之私也性天之公也心主之也意迷之也迷而不复者为愚知而不迷者为知不迷而止焉者为仁仁即心心即性性即命岂有二哉孟子曰尽其心者知其性也知其性则知天能尽其心则意亡矣意亡则寂然不动者见焉是之谓性记曰人生而静天之性也静所以强名夫寂然不动者也然而又曰感而遂通天下之故故必於寂然之中有不可以动静名者焉然後为性孟子所谓必有事焉而勿正心勿忘勿助长者盖求知性之道也或曰孟轲知性以性为善善果性耶後世以轲与荀扬同论於轲不能旡讥善果非性耶曰学者之患在不求其是而为衆说之惑苟舍衆说而自求其是则是得而衆说之然否昭昭矣且夫性不可言而可言者曰静子姑从其静者而观之将以为善乎将以为恶乎必曰善可也然则善虽不足以尽性而性固可以善名之也彼荀卿者从性之伪而指以为性故曰人之性恶性岂本恶也哉且以古人之不善者旡踰桀纣桀纣诚恶矣龙逢比干言其不善则讳而怒之是知不善之可耻者固自善也性岂本恶也哉彼扬雄者求性之所谓而不得则强为之说曰人之性也善恶混雄不明言性之果善果不善而以为善恶混是意之云耳意之而为不明之论庶几後世以我为知性之深也雄岂真知性哉且水之源旡不清性之本旡不善谓水之源清浊混是未尝穷源者也谓性之本善恶混是未尝知本者也故曰雄意之云耳或曰子以善为不足以尽性岂性与善异耶曰善性之用也夫岂有二哉孟子知性故不动心又以性之用教人故道性善易系辞曰一隂一阳之谓道继之者善也成之者性也善继乎道则非道也性成乎道则与道一矣然则善不足以尽性明矣且孟子亦岂以善为足以尽性哉其言曰可欲之谓善有诸己之谓信充实之谓美充实而有光辉之谓大大而化之之谓圣圣而不可知之之谓神使孟子以善为足以尽性则一言而足矣岂复以信与美与大与圣与神为言乎故曰孟子道性善以性之用教人也
性论下
天下一性也愚与明气之别也善与恶习之别也贤与圣至之别也气习与至虽异而性则同也故曰能尽其性则能尽人之性能尽人之性则能尽物之性非天下一性耶孔子曰性相近也习相远也说者谓凡人之生性初相近已而或为善或为恶则相远矣呜呼是果圣人之意乎人之性果初相近而後相远乎是大不然也予之说曰天下一性也其初岂徒相近而已哉直同焉耳孔子以谓人之或为善或为恶其性未尝不相近其所以相远者特善恶之习而已如是则恶人舍其习而之善不害为善人善人忘其习而之恶未免为恶人也譬之犹水其出同源分派而别流或清焉或浊焉虽有清浊之异然浊者澄之则为清清者汩之则为浊岂不以为水者实相近耶性譬则水习譬则清浊之流是性常相近而习则相远也又曰惟上智与下愚不移何也曰上智下愚性之相近固自若也所谓不移非不可移也上智知恶之为恶介然不移而之恶下愚不知善之为善冥然不移而之善故曰惟上智与下愚不移或曰尧之圣不能化丹朱子以为下愚可移何耶曰可移者丹朱之性不移者丹朱之愚也愚非性也气也夫人之禀生气浊则愚气清则明气清之纯则为上智气浊之纯则为下愚清浊之气两受而均则为中人气清不纯则智而非上智也气浊不纯则愚而非下愚也愚而非下愚者或能移之故曰虽愚必明下愚则冥然不移矣故曰惟下愚不移丹朱气浊之纯者也虽尧其能使之移哉故曰可移者丹朱之性不移者丹朱之愚也且以子路汴之野人性鄙而好勇力冠雄鸡佩猳豚陵暴孔子惟其愚而非下愚也故孔子设礼稍诱之遂儒服委质移而之善於其死也结缨而不乱非所谓虽愚必明者乎呜呼说者不能知性而妄释吾夫子性习与不移之论学者益以惑矣
诗论
孔子纯取周诗上摭商下着鲁凡三百十一篇又总其义而一言以蔽之曰思无邪至若遗章逸句素以为绚偏其反而之类苟有取焉必掇拾诵说不忍弃去孔子於诗可谓笃矣然其为诗之说则不过以明大义初未尝深求曲取为穿凿迁就之论故其说曰吾於柏舟见匹夫执志之不可易於淇澳见学之可以为君子於考盘见遁世之士不闷於缁衣见好贤之心至於鸡鸣见古之君子不忘钦於伐檀见贤者之先事後食高山仰止景行行止夫子曰诗之好仁如此天生蒸民有物有则夫子曰为此诗者其知道乎凡夫子为诗之说率不过以明大义故当时从夫子学如卜商如端木赐其於为诗皆能因告往而知来亦务通乎大义後世无及者呜呼深求曲取穿凿迁就之论兴而诗之义始不明矣今世之说诗者必欲於是诗求是事故不得不为穿凿迁就之论是安知诗人固有婉其辞而义自见者哉葛生刺晋献公好攻战诗不言攻战事而曰予美亡此谁与独处又四章皆言国人丧亡意独言国人多丧亡是以知其君好攻战也大田刺幽王时矜寡不能自存诗不言矜寡困穷事而曰彼有不获穉此有不歛穧彼有遗秉此有滞穗伊寡妇之利独言成王时寡妇有遗秉之利是以知当时矜寡困穷也若必於是诗求是事岂知诗者哉呜呼固於诗则必为穿凿迁就之论诗之义始不明矣抑尝复熟三百篇而求其大义知诗之志与春秋不殊旨也读长发而知桀之亡商之所以兴也读大明而知周之兴纣之所以亡也读黍离而知天下之无王也读下泉而知天下之无贤方伯也读兎爰而知王师之败绩也读苕之华而知夷狄之陵中国也读角弓而知中国之为夷狄也读扬之水而知僭臣之渐其变为簒也读出其东门而知公子争立之祸也读丰而知?姻之道缺也读着而知亲迎之礼絶也读白华而知嫡庶之乱也读正月而知女祸之可以?国也读十月之交而知灾异之并见也读文武成王之诗而知太平之盛德之修也读幽厉陈灵之诗而知放逆之祸恶之由也孟子曰诗亡然後春秋作然则诗之志与春秋岂殊旨哉此则诗之大义无事乎穿凿迁就而自明者也
易论
昔者仲尼与羣弟子难疑答问及羣弟子相与论议而接闻於夫子其言具存凡二十篇曾无一以易为问者厥後孟轲以仁义之说倡於战国其书凡三万四千余言亦无一语及易世儒疑之及观秦燔典籍大经大法俱为寒灰而独易以卜筮之书得不亡灭然後知孔门弟子与孟轲之有得於易也盖当春秋时有为易说者皆出於卜筮如周太史为陈侯筮陈仲遇观之否曰风为天於土上山也有山之材而照之以天光於是乎居土上故曰观国之光利用宾于王毕万筮仕於晋遇屯之比辛廖占之曰吉屯固比入吉孰大焉晋献公筮嫁伯姬於秦遇归妹之暌史苏曰归妹之暌犹无相也秦伯伐晋卜徒父筮之遇蛊曰蛊之贞风也其悔山也岁云秋矣我落其实而取其材所以克也凡此类见於传记不可缕数未有不出卜筮而言易者况当秦之时去古益远士不知经其独以易为卜筮之书固宜然则言易者必出於卜筮则有得於易者固无待乎必言易也且孔子为上彖下彖上象下象上系下系与夫文言说卦序卦杂卦先儒以为十翼则夫子言易备矣而门人又何问乎至若孟轲说时君以正道初不为甚高难行之论特出於桑而衣田而食禁数罟以繁鱼鼈时斧斤以足材木育鸡豚狗彘以为老者之旨味使民得以养生送死无饥寒不给之虞其言虽不越乎日用易知之浅事要皆百姓所甚急不可一日无有而历千万世所必行者虽圣人复起无能变易而不用是乃轲之所以深於易也盖包牺神农黄帝尧舜此数圣人者後世仰望意其道若登天然不可几及逮者其取易象而制民用则不过网罟耒耜日中为市制丝麻布帛之衣与夫舟楫臼杵服牛乘马重门击柝上栋下宇棺椁书契类皆日用易知之浅事然亦皆不可一日无有而历千万世所必行者盖备物制用立成器以为天下利是乃易之所以为精微深赜而圣人所以通其变神而化之者也孟轲明乎此故其言王道不越乎民之日用是虽无一言及易其不为深於易乎嗟夫易之卜筮为用大矣无有远近幽深遂知来物而极乎至精至变至神古之人惟知夫卜筮之用大故知易之广大而不御虽用以卜筮不害其深於易也後世徒以卜筮为吉凶占验而已故自轲之外寡能明易者至汉人别蓍布卦以资射覆而自谓知易呜呼其几以易为戏哉
书论
予尝读大诰酒诰与夫多士多方等篇切怪其辞古义奥虽宿儒老学有疑滞而不能句者当时羣下何从明其说以知上之旨意哉或者以为三代盛时家塾党庠所以肄业者固已目习耳熟则於上之诰命夫人而能通其义然抑闻之昔者史佚不歛下殇於宫召公问之史佚曰吾敢乎哉召公言於周公周公曰岂不可史佚行之夫岂者怪拒之辞岂不可云者周公所以深言不可也史佚不达其旨谓为许已因遂行之召公贤相也史佚贤史也以两贤者而不能明周公之一言谓当时羣下夫人而能通诰命之说其可乎意者一时致仕之臣为州里父师少师坐於门塾而教出入之子弟羣下於诰命有不能晓则父师少师与州长党正之徒开谕诏告使之心释意解知所以教戒之义则庶乎可也陈寿曰皋陶之谟略而雅周公之诰悉而烦皋陶与舜禹共谈周公与羣下矢誓故也夫惟略而雅故其言浑厚简直理畅而旨显惟悉而烦故其言丁宁反覆必有义奥而难通者非圣人於作诰故为是诘屈艰深之辞理势然也盖圣人乐与人同欲发一言措一事惟恐少拂天下之心凡所以晓告羣下者必累千数百言回复委曲使天下之人涣然皆无疑於吾言而後已盖其告谕之深则民知之审民知之审则其发命而作事天下靡然趋之无犹豫不前之惑圣人以为凡民虽愚要可以理晓难以强服与其临事而民心有所未喻相视前却乃始有纷纷乖异之议孰若先事未发深陈而力告之使羣下与吾一心无怃然不乐於吾所为者此圣人寛大忠厚之至所以尽人情使天下不难於从令故其言不得不悉而烦也多士曰非我小国敢弋殷命惟天不畀允罔固乱弼我我其敢求位惟帝不畀惟我下民秉为惟天明畏又曰惟我事不贰适惟尔王家我适夫当成王时商亡久矣而顽民尝与禄父为恶翻动周公诛之岂其无罪而必曲为逊辞告之如此者意若以谓非我周敢弋取商命惟天不与商惟民秉心为我尔王家固已之我不复有变矣尔商民何为不服哉盖圣人务使天下乐推不厌故不以力诛顽民之身而必欲有以深服其心夫惟深服其心也是以周虽衰犹历数百年虽无贤圣之君人心犹归之不去然则周诰之烦是周公所以服人心也非其理势然欤
春秋论
春秋圣人所以书王法也辞严义密世之学者皆病其难明盖未尝详味乎经而徒以三传乱之则笔削之旨湮鬰而不着小儒陋生往往投编辍诵漫不晓为何等语甚者置经不问顾取三传之说可喜者诵之是所谓买椟还珠者也昔者楚人卖珠於郑为木兰之椟薰以桂椒缀以玫瑰辑以翡翠郑人买其椟而还其珠呜呼先圣大经不幸而为楚人之珠者以三传浮辞为之椟也唐卢仝善学春秋束三传於高阁而抱遗经以究终始故其作春秋摘微不任传以尊经明圣人之旨为多隐公二年春公会戎于潜左氏曰修惠公之好也夫引夷狄而会中国明隐公之罪岂修好谓哉仝则曰戎非中夏敌公辄会之是无王也桓公三年秋公子翬如齐逆女九月齐侯送姜氏於讙公会齐侯于讙谷梁传曰为礼也齐侯来也公之逆而会之可也夫公不亲迎但会于讙岂礼也哉仝则曰齐侯送女非礼公又会之皆失礼也庄公三十一年六月齐侯来献戎捷公羊曰齐大国也曷为亲来献戎捷威我也夫有四夷之功不献于天子而献于鲁所以深诛齐侯岂恶其威我哉仝则曰齐为覇主反献捷于鲁故谨始末以罪之又责齐侯无戴天子之意凡仝之说若此类者衆由其知有经而不知有传故于圣人之旨独有得乎心也窃尝取春秋之经复熟谛玩然後知圣人之辞甚严而褒贬之义甚密也隐公七年冬书曰戎伐凡伯于楚丘以归凡伯天子使楚丘卫地也天子之使而戎伐之以见夷狄陵中国之甚地以楚丘者责卫之不能救称以归而不言执则不与夷狄执天子之使且责凡伯之不死位而为戎累囚也又以责戎所经以归之国皆安视凡伯而莫之救天子方伯亦终莫之能讨也此则圣人之微旨其严且密如此而左氏乃以谓戎尝朝於周发币于公卿凡伯弗宾故见伐于楚丘公羊曰执之而言伐之何大之也其地何大之也谷梁曰戎者卫也戎卫者为其伐天子之使贬而戎之使学者读经而以三传乱之则戎伐凡伯于楚丘以归之义果安在哉故夫不任传以尊经乃可谓善学春秋者也
月令论
月令见今戴记汉贾逵马融蔡邕魏王肃皆以为周公作晋孔晁因曰周公制十二月赋政之法作月令而郑康成高诱等以为秦吕不韦时集诸儒作唐孔頴达因曰不韦十二月纪正与月令文同而小异者才三数字耳束晳则又以为夏时之书刘子珪则又以为秦诸儒取圣王月令之事记之牛里仁则又以为杂有虞夏商周之法不得全称周书亦未可全称秦典然窃考之周三公不称相至六国时始称相而月令孟春曰命相布德和令周有大司马无太尉至秦官始有太尉而月令孟夏曰命太尉赞桀俊周有内宰无奄尹而仲冬曰命奄尹申宫令周有酒人无酋人而仲冬曰命大酋秫稻必齐周以建子为正而季秋曰合诸侯制百县为来岁受朔日周以上春衅龟而孟冬曰命太史衅龟周五时迎气皆前期十日齐而孟春曰先立春三日天子齐又若孟春言兵戎不起不可从我始仲冬言农有不收藏积聚者牛马畜兽有放佚者取之不诘之类决非周公语也则月令不出周公时明甚然当吕不韦时秦始皇未并天下故尚称王而月令云天子秦未改周政而月令以孟冬为岁首不韦方招致宾客游士欲以并天下食客至三千人家僮至万人而月令仲冬云罢官之无事者凡此又疑不尽为吕氏时书也若以始皇既并天下称天子而秦人取不韦书增加之为月令耶则始皇既并天下罢侯置守矣而月令孟夏曰行赏封诸侯始皇置三十六郡矣而季夏曰命四监大合百县之秩刍以养牺牲始皇以十月朔为正矣而季冬曰天子与公卿大夫共饬国典论时令以待来岁之宜始皇子弟为匹夫矣而季冬曰命同姓之邦共寝庙之刍豢始皇更民名曰黔首矣而孟春曰行庆施惠下及兆民始皇衣服旄旌节旗皆尚黑矣而孟春曰天子载青旗衣青衣凡此则又非始皇为帝时书也既非周公时书又非吕不韦书又非始皇既为帝时书则月令果何人作耶予详求其说盖以为吕氏使其客人人着所闻集论以为十二纪初非出一手也至汉淮南王安与苏飞李尚及诸儒大山小山等着书又取吕氏十二纪附益为时则训今见淮南鸿烈解盖亦诸儒为之而非出一手也夫十二纪既非出一手汉人取而附益之又非出一手已而礼家抄合於礼记则月令岂一人之为哉意不韦宾客着所闻或取虞夏商周之遗典或据时事以为说其後汉诸儒又增加之故月令官名时事杂用虞夏商周秦汉之制何以知月令杂用虞夏商周之制也盖鸾车有虞氏之路也而孟春曰天子乘鸾路周之大司寇在夏为大理而孟秋曰命理瞻伤察创视折又凡月令皆本夏时多与夏小正合而车旗衣服皆取於商之制而有变焉以此知其杂用虞夏商周之制也何以知月令杂用汉制也按前所论季秋合诸侯制百县为来岁受朔日以为周则不当谓十月以为秦则不当言诸侯盖淮南王安与诸儒着书在文帝时汉犹以冬十月为岁首而又有诸侯故合诸侯与为来岁受朔日之说惟稽之汉制无龃龉不合者当是汉儒增加不韦季秋纪中语而汉人传者因以鸿烈解为正并易吕氏季秋本文从时则训礼家又取以为月令故今三书季秋合诸侯与为来岁受朔日文皆同以此知其杂用汉制也何以知汉人取十二月纪增加之也按周礼秋献龟与凡取龟皆用秋时实夏之秋耳月令季夏乃曰命渔师伐蛟取鼍登龟取鼋盖作月令者误以秋献龟据周秋之也周之八月夏之六月故妄於季夏言登龟以其误妄知汉人增加之也又按时则训孟春之月招揺指寅其位东方其日甲乙盛德在木服八风水?箕燧火东方御女青色衣青衣鼓琴瑟其兵矛其畜羊朝於青阳左个以出春令凡此类皆吕氏书所无则汉人增加亦多矣岂惟季秋纪哉郑康成於鸿鴈来注云今月令鸿皆为候孔頴达谓月令出有先後入礼记者为古不入礼记者为今盖戴圣删大戴书为四十六篇谓之小戴记汉末马融遂传小戴之学融又足月令明堂位乐记合四十九
香溪集卷七

[book_title]卷八
钦定四库全书
香溪集卷八　　　　　　　宋　范浚　撰论
周论
秦论
六国论
楚汉论
唐论
五代论
周论
周有天下传三十七王历年八百六十有七视夏商最为长久而卒所以失天下者无令主以复兴周道故陵迟而遂亡也或者过周东迁谓为失计是知周自东迁而衰不知东迁非所以致衰也周居丰镐谓洛邑为东都盖自武王之迁九鼎固以眷地中有意乎经营矣周公相成王成武王之志卜洛建邑凡郊祭社壝宗庙市里无一不备是岂无意乎迁哉藉令当时无意乎迁岂无意乎後世子孙计哉使成王周公无意乎迁又不为後世子孙计何利而为此纷纷也以书考之周公告王使居新邑为治王因遂东故曰戊辰王在新邑烝祭岁虽不留都亦既有事於烝祭矣则东迁何尤而以为失计哉谓洛邑形势不如西周之据函崤界襃陇耶则以德致人贤於负固而西阻九河东门于旋豁险要厄犹足守也谓洛邑土地不如西周之为九州上腴天地奥区耶则隂阳之所和异於偏方而泝洛背河左伊右瀍交灌沃衍犹足富也谓东迁不足以朝万国耶则赤芾金舄宣王固尝会诸侯矣谓东迁不足以抚四夷耶则坚车齐马宣王固尝攘夷狄矣谓东迁致王室之陵夷耶则日蹙国百里周道为已衰谓东迁致王威之微弱耶则下堂见诸侯君尊为己替谓东迁致伯国之盛强耶则胶舟不复甚於问鼎轻重谓东迁致外侮之凭陵耶则四夷交侵甚於戎伐凡伯然则东迁何尤而以为失计乎使西周不有宣王吾知板荡之後不待东迁而无周矣使迁洛而复有宣王吾知黍离之初虽移都而周必兴矣且尧平阳舜蒲阪禹安邑商自契至汤八迁盘庚五迁唐虞夏商之都罔有定止汉世祖宅洛邑延祚二百魏孝文亦宅洛邑太和称治使建国必於西周则前乎周者不都丰镐何能国乎使东周必不可国则後乎周者或都洛邑何能国乎使文武都东周周其有不兴乎使平王都西周周其将不衰乎又况周公营洛以为天下中诸侯蕃屏乎四面故立京师议者谓平王东居洛邑其後五覇更率诸侯以尊王室故周於三代最为长久然则周迁于东实资夹辅以永其年谓致衰可乎迁都之义曰洛邑之地四达而平使有德易以兴无德易以衰是都洛可以兴而所由致衰者果在不德东迁岂遽为失计乎
秦论
秦得兼天下之数而失所以守天下之道阻殽函表终华拥百二之胜以临东诸侯则秦既有兼天下之势矣自孝公以来急耕织以务富上首级以劝战亦既有兼天下之资矣於是据关固守虎视而窥周室有包举宇内之心然常自计诸侯之地足以五秦土诸侯之卒足以十秦兵是我虽有兼天下之势而天下之势且甚强我虽有兼天下之资而天下之资且甚厚我不以数图之则天下所谓强且厚者将一合而谋我虽扫境内出吾兵倾囷廪转吾粟犹不足以救败而自支尚何天下之兼哉惟秦人於此挟所以兼天下之数因其数而用其资下劲兵以临六国常深惧之而不穷其攻往往拱手以须赂地之入地入而秦肥秦肥而六国瘠以亡矣此非得兼天下之数耶彼为从者曰赵尝收率天下以摈秦秦兵不敢出函谷关者十五年夫天下摈秦秦非有畏而兵不出也计秦之虑以为六国约从急之则势愈合交愈缔缓之则旷日而隙生必自相图可无下兵而从自解吾且使辨士欺六国而败其与则我可以得志此秦所以坐关中之甲十五年不东出也已而犀首之说用则齐魏赵鬪苏秦恐而去赵则从约皆解矣秦之主数如此天下盖不足兼而有也嗟夫权术计数兵家有之纵横家有之申商有之八世所不闻圣贤所不道今秦以数取天下既甚陋又欲以数守之收天下锋镝铸之咸阳以虞下叛而不知奋白挺者足以为戎首焚灭诗书拨弃古文以愚其民而不知溺儒冠者足以建大号罢侯置守郡县六服以销尾大之祸而不知乘时蠭起者皆穷巷逋亡之匹夫坚长城以遮胡寇而不知出匕首搥属车者近起於肘腋禁偶语以防民言而不知道旁观东游者谓可取而代此其所以取天下仅再传而亟失之也嗟夫得兼天下之数固已与三代之兴异矣而又欲以数守之秦之历年四十为幸已甚贾生谓使子婴以庸主之才仅得中佐山东虽乱秦之地可全而有是见秦阻之可负不见任数之速亡也孟子曰三代之得天下也以仁荀卿曰汤武非取天下也修道行义兴天下同利除天下同害而天下归之然则三代固尝得天下以仁矣未闻取天下以数也谊之言曰并兼者高诈力安定者贵顺权取与守不同术也是以秦取之为不非也班氏过其说宜哉
六国论
六国仰关而攻秦秦常延敌无所惮秦兵一窥六国之境则六国狼顾而不能支何哉六国异心而秦有一定之计故秦能使齐楚韩魏燕赵自相攻鬪而坐制其敝也当是时天下称强国者非秦而楚非楚而齐韩魏虽天下枢然韩地不过九百里魏地不至千里至小弱也迫於敌则势不能无附故秦攻其西则南附楚东附齐楚攻其南齐攻其东则西附秦秦之谋蹙韩魏不遗余力矣齐楚之攻之国秦所祷祀而求者也齐楚不知深合韩魏以结从亲之要常攻而駈之入秦以自救是以秦常间齐楚之攻韩魏也因得收韩魏以固其与韩魏之与固则秦亦得挟以攻齐楚而无议其後者焉非徒齐楚也燕赵之地不岁危而民不岁死者恃韩魏之蔽得无受兵於秦也无韩魏之规则秦人轻卒锐兵长駈千里渡河踰潼据番吾战於邯郸之下而赵危踰云中九原过代上谷战於易水之上而燕危燕赵不知深合韩魏以结从亲之要常折而与秦秦因得弱韩魏而攻之韩魏见攻南不援於楚东不援於齐北不援於燕赵则势不得不西面而入秦计韩魏之心亦且搤腕切齿於齐楚燕赵思借秦以雠之不耻质子割地以事秦而韩魏亦且自亡其唇以相侵扰是秦常鬪六国而坐制其敝也秦所以得鬪六国而坐制其敝者患在六国异心而秦有一定之计夫惟六国异心故朝闻从人之说而合为从暮闻衡人之说而散为衡从散则离衡成则疑离则不相为救而反相图疑则虽相为救而不相安秦将商君尝诈袭魏公子而破之齐赵因亦数破魏兵是不相为救而反相图也韩公仲曰以实伐我者秦也以虚名救者楚也是虽相为救而不相安也此秦所以得间其异心而攻鬪之也若秦之为计则一於连衡凡其大臣父兄朝谋而夕议与诸侯客子凭轼结驾西入关而纳说者皆所以败从而成衡此秦有一定之计也以一定之计且有衡人成之以鬪六异心之国将不制其敝而兼天下乎向使六国约从计亦一定而不易岁并力以患秦则秦人无与为衡而兵惟无出出必掎角攻之秦亦必自忧匹马只轮之不返也是六国反得以蹙秦於函谷而制其敝也秦安得而攻鬪之当魏武侯之卒韩赵伐败魏师谋曰取魏地而两分之魏分为两不强於宋卫则我终无魏患是徒妬魏之不毁而忘毁魏之去秦疾遗已忧也呜呼时亦幸其计不和耳使遂分魏则韩孤而秦患迫其将覆亡之不暇魏分而韩亡则秦兵之出无限虽燕赵齐楚亦相随为秦禽矣尚安能及始皇之世而後亡哉
楚汉论
汉高祖与项籍俱起叛亡逐秦鹿蚌鹬相持者八年高祖之命悬籍手数矣而籍卒以败灭何哉籍专为暴高祖专为德也高祖之入咸阳也秋毫不犯籍至乃火而屠之予以为楚汉兴亡此已分矣籍特挟用匹夫小勇刼人以假息故後死耳夫以高祖权略智数揽英豪而驱御之盖真王霸才虽羽百辈不敌也方韩信为治粟都尉萧何数言其奇高祖故不用欲以忿信使亡既亡而追得之信自以为死矣反遽拜大将使信以任遇过望必效死力卒用信以灭楚然而信遂谓汉遇我厚是在其术中而不知也郦食其为汉谋挠楚权立六国後高祖非不知六国後不可立也而以问张良盖时欲观良心耳高祖固知良之可用然以良始惟为韩报仇又尝使项梁立韩诸公子横阳君成为王益树党已而为韩司徒又尝自襃中去汉归韩恐良终为韩不专为汉故因食其谋以尝良心初非不知六国後不可立也问曰於子房何如其尝良心可见也然而良方力陈八难是在其术中而不知也萧何於汉臣才最高膺专任守关中既独立万世大功高祖惧其脱自骄以取祸故遣卒为卫系之廷尉痛抑折之使自卑畏以保令终非诚疑何也借诚疑之则必踵韩彭诛矣然而何至自污以求免是在其术中而不知也三子皆人豪役於高祖术中而皆不知此汉所以取天下也若籍则无能有是得范增不能用得陈平不能用得韩信不能用皆使之怨愤弃去徒以匹夫小勇欲决雄雌於挑战间至力蹙势穷犹将驰杀一二汉将以见技能此楚所以失天下也然则籍之亡也又胡望乎天哉
唐论
尧有天下不以传丹朱而授之舜舜有天下不以传商均而授之禹夫岂不爱其子哉以为子不肖而授以位则天下蒙其害故不敢用一己之私意易天下之公心夫以圣人不私其子也犹外求贤人而授之况有贤子不能立而曰必立所爱亦已惑矣此唐太宗之所以不明也方承乾得罪太宗欲立晋王限以非次回惑不决至取佩刀自向以要其臣使必己从继又欲立吴王恪谓长孙无忌曰公劝我立雉奴雉奴懦惧不能守社稷吴王英果类我欲立之何如雉奴即晋王也嗟夫恪诚英果耶则不当以无罪弃晋王诚懦不可守社稷也则不当越次而立今太宗以一旦之爱必立晋王岂公心乎且恪雉奴等己子耳犹以私爱弃英果而立柔懦借使诸王皆朱均也其肯舍己子而外求贤人授之位乎此其去圣人远矣然观太宗尝立论讥评晋武以为知子者贤父知臣者明君子不肖则家亡臣不忠则国乱国乱不可安也家亡不可齐也又曰弃一子者忍之小安社稷者孝之大畏小忍而忘大孝圣贤之道岂若斯乎其诋诃前古如此而昧於己子卒使庸昏嗣有大位刼於牝晨几至覆邦岂所谓笑古人之未工忘己事之已拙耶身属鞬执锐取天下於百鬪之余一举而委之孱子岂不自念其国乱不可安之论耶彼以佩刀自向盖小夫贱妇之为而谓太宗为之耶勤勤托孤於李积而卒所以立武乱唐者积也岂不既不明於知子而又不明於知臣耶且以永业业齐民以府兵强本干以租调立常经之法凡太宗之规为计虑欲以维持後世者皆亿万年不易之良图至储贰之重乃独失授如此岂智以爱昏所为悖缪而不自知耶尧之时二八未登四凶未去五品不逊民庶艰食皆未尝以为言也惟急於授位得人今太宗於储贰失授而徒汲汲於维持後世之法是犹缔架巨室涂茨丹雘高墉大鐍无所不至已而付於败家之子其能传之久耶然则唐中遭革命宗枝剥丧酷吏日出生人毒痡者皆太宗立懦子之祸也人君可不戒哉
五代论
五代之乱极矣凡八姓十有二君历四十余年干戈战伐殆无宁岁其间悖逆祸败自古未有若是其烈而兴灭起废亦未有若是其亟者也周世宗以英伟之资为圣人驱除固无得而议者其余则皆可以为覆辙之戒盖梁由强藩以取唐故梁臣多跋扈末帝尚姑息将帅相残贼而梁以亡矣唐庄宗之取梁与明帝之取汴皆石敬塘力也其势不得不忌忌则石氏兵起而唐以亡矣晋之取唐资契丹为援彼固贪惏而无厌则必有所不忍德光入寇而晋以亡矣郭威之於汉犹石氏之於唐也则隐帝亦不得不忌忌则邺兵渡河而汉以亡矣大抵五代之所以取天下者皆以兵兵权所在则随以兴兵权所去则随以亡而其所以起废之亟者无忠臣义士以维持之也方晋之未灭梁也晋大臣多不欲庄宗即尊位而梁臣苏循乃先以臣礼谒见蹈舞为呼万岁及晋兵入汴诏赦梁羣臣李振喜曰有诏洗涤将朝新君呜呼有臣如此梁安得不亡乎冯道相庄宗又相明帝又相愍帝及潞王反则迎潞王及晋灭唐则又事晋契丹灭晋则又事契丹汉高祖立则又事汉及周灭汉则又事周方且着书自陈更事四姓与契丹所得阶勲官爵以为荣呜呼有臣如此唐与晋汉安得不亡乎盖自朱温图受唐禅士以朋党见杀者虽未必尽贤要之不与梁而与唐亦忠节也方昭宗时天下贤士大夫或杀或去留班列者无几矣而裴枢陆扆辈与它缙绅坐贬死凡数百人朝廷为空则腼颜于梁于唐于晋汉周者皆倾巧乱人谋身卖国如振循道者也呜呼以一旦朋党之祸使四十余年遂无一忠臣义士出於缙绅至於天下大坏极乱元元涂炭而莫之救是朱温以朋党贼虐当时之士岂惟杀数百人哉实举天下生民纳之涂炭糜烂於数十年间也彼其洞胷流膓岂足以偿白马之祸哉
香溪集卷八
<集部,别集类,南宋建炎至德佑,香溪集>

[book_title]卷九
钦定四库全书
香溪集卷九　　　　　　　宋　范浚　撰论
孔子闻韶论
夷齐谏武王论
叔孙通知当世要务论
魏郑公愿为良臣论
房杜不言功论
魏徵劝太宗行仁义论
圣人百世之师论
孔子闻韶论
孔子在齐闻韶三月不知肉味曰不图为乐之至於斯也窃尝疑之深惟夫子资上圣於多能为天得审音知乐殆其余事又尝求之传记鲁昭公之二十五年夫子盖年三十五矣顷之鲁乱遂适齐则年几四十矣始而夫子适周且未冠已访乐於苌弘宜不待至齐而韶始闻也何详味倾叹若初未闻者乎予知之矣春秋之乱子有弑父臣有弑君而不知勲华之揖逊虽韶音尚存未有明其义者也夫子以将圣之道为天下宗邦君柄臣率分庭礼之其有一物之不辨则走使而问焉以取正是所以尊信吾夫子为甚至今夫子翫韶之美至忘味彼将曰孔子圣人也而美韶音如此韶果何谓哉则又将即韶音以求其义庶几知有虞绍禅之美而耻簒夺之乱焉是亦讽而诫之之义也当春秋之时齐襄公立十二年而公孙无知弑之无知自立而雍廪弑之小白之薨也五公子争立无亏立而齐人杀之昭公之薨也子舍立而商人弑之商人代立而阎职又弑之商人之子立而齐人又废之庄公立六年而崔武子弑之已而孔子适齐闻韶则景公问政之时也方陈常擅齐政变逆有萌圣人微见其渐故对以君君臣臣是孔子感齐之乱意可知也齐於春秋为乱特甚故美韶音必於齐旨其微矣乎後之好异嗜奇者昧吾夫子所谓而徒附益其说曰孔子至齐郭门外遇婴儿之挈壶者其视精其行端孔子谓御曰駈之韶乐方作至齐闻韶不知肉味是岂有识之言哉
夷齐谏武王论
或曰武王伐商伯夷叔齐谏之而不用商乱已平天下宗周夷齐耻之遂去隐乎首阳之山且曰义不食周粟而终以饿死有诸否乎曰有之曰然则孔子以夷齐为贤武王其非耶曰夷齐固贤矣而武王不非也夫以纣之不道不可不伐者也惟武王能将天命取而伐之易昏以明使四海赤子得脱虎口而乳慈母君子称之曰顺乎天而应乎人又曰武尽美矣此胡可非耶惟夷齐之心以为臣伐君盖甚逆之道使君非纣不当伐也臣非武王不可伐也後世有乱贼之臣必将曰武王圣人也而伐纣当年无一人非之者是则臣伐君乃圣人之教其於簒夺窃取将多有之故於武王杖钺指商之初叩马陈谏以明君臣之分既不从则又耻而去之虽饿死不悔期於杀身以愈後世之乱使後世之人皆曰武王之伐商当也而夷齐犹非之是则伐君者乃臣子之深罪虽有簒夺窃取之志将逡廵而不敢发夷齐之心盖如是初不以武王为非也不然谏而不入胡不死之以示争切之心以开武王之惑以见纣之决不可伐乃於有商既亡之後空自饿死何益耶且学者之所取信不惟孔孟耶孔子尝言夷齐之无怨矣使其羞谏君之不用至於不食而死且不为怨乎孟子曰伯夷避纣居北海之滨以待天下之清其所以避纣而待天下之清岂无望乎易纣以清者予是以知夷齐之心初不以武王为非也而谏之是欲以愈後世之乱也武王之於纣不得不伐夷齐之於武王不得不谏非武王无以戡乱於一时非夷齐无以救乱於万世予故曰夷齐贤而武王不非也或曰议者以伯夷之谏无有也其所不与伐商者盖二老春秋已高自海滨趋文王之都远计数千里自文王之兴至武王之世岁亦不下十数意伯夷欲归西伯而志不遂乃死於北海又意其死於道路又意其至文王之都不及武王之世而死此有诸乎曰无之此非折中之言无稽之论也夫伯夷之与太公俱称大老年相若也伯夷处北海而太公处东海地相似也若曰伯夷之志不遂此固无所证信若曰死於道路则太公疑亦不能至文王之都若曰岁久而死则太公疑亦不及武王之世此实无稽之论非折中之言也论语曰伯夷叔齐饿于首阳之下春秋左氏传曰武王伐商迁九鼎于洛邑义士犹或非之噫使二书不出於孔氏之门人其可也若其书果足传则或人之言吾不敢听
叔孙通知当世要务论
当草昧多艰之初而为诞阔难行之事譬欲饮渇而酌河汉岂人情哉将以救世定乱则莫若当务为急知所当务则功立效矣汉高祖初定天下叔孙通欲正君臣之仪以尊高祖诸生称之曰知当世要务谓通明所以定乱之道也君臣之祸莫大於名分不严名分不严则君不自知其尊臣不自安其卑君不自知其尊则不知所以驭臣臣不自安其卑则不知所以奉君於是君臣失位慢悖偪僭之患以生至於逆叛簒窃者有矣故曰名分定势治之道名分不定势乱之道今夫嬴秦失鹿天下逐之人有自王之心故陈胜以戍卒王楚楚遣武臣略赵则武臣王赵赵遣韩广狥燕则韩广王燕已而王魏王齐王韩王西楚号称灭秦而王者不可胜数率皆自谓特起称孤无复北面事人虽使舜禹在上不以名分制之且不能保其必臣顾区区刘季特以马上得之苟非以礼法为治彼肯低首下心曲拳而遂服哉又况汉之将臣多出於刑余盗刼鼓刀市侩之徒非有至智大识通知天命者一有不快则掉弄逆旗等儿戏耳高祖其能尽诛之乎於斯时也求所谓定乱之道则未有先於名分者君臣之仪所以正名分也而通乃能为高祖制之是以明其知要务也长乐之会警卫肃饰自诸侯王以下莫不震恐前日击柱醉呼之人钳颊缩气无敢譁者使高帝一旦知为皇帝之贵此则知所当务而功立效也其後诸侯虽有反者然名分既定天下之人独知有天子而不知有诸侯故皆偏方独叛无有应助而相继受戮向使通不正君臣之仪则韩信不入贺彭越不受囚天下之人亦将乍臣乍叛为信为越而高祖不得独尊矣通之有功於汉岂汗马比哉虽然诸生谓通知要务则是也谓之圣人则大不可通挟仪秦捭阖之风且不得为纯儒其去圣人亦万万远矣是可无辨而明也
魏郑公愿为良臣论
人臣有杀身之义而杀身者每出於不得已君为不道丑行日积不知自悔臣必输忠而指言之言之不从则必号泣而苦言之於是而忤君心逢震怒赴汤冒越乃有至於杀身是君之恶至此而极而臣之义亦至此而穷且凶也岂臣心之所欲哉唐魏郑公谓太宗曰愿陛下俾臣为良臣无俾臣为忠臣盖杀身而为忠臣者出於不得已非其心之所欲故也自古无道之世臣主之名有两败无两立君行恶矣臣不能以忠死之则臣亦恶矣此有两败也君行恶矣臣以忠死之则君恶愈大而臣独得忠名於世此无两立也臣主之名两败君子固深耻之君名恶而臣独善君子亦宁乐哉而或至於为忠者不得已也故曰无俾臣为忠臣也或曰郑公之愿为良臣将爱身而难於为忠耶曰不然也郑公之於忠臣非不能为不愿为也其言虽曰愿为良臣然正欲以示其将必为忠臣之心太宗有道则公为良臣是俾公为良臣也太宗无道则公为忠臣是俾公为忠臣也郑公若曰愿陛下为有道毋为无道无道则臣将必为忠臣盖欲?其君使不得为无道云耳且以忠良异称要皆美号郑公亦何择焉其所以言此非为身谋正为太宗谋耳公为良臣则太宗为有道公为忠臣则太宗为无道君以无道见丑於天下後世而臣独以忠节有闻孰若身荷美名君都显号而臣主之善两立此公所以为太宗谋而愿为良臣也不然与龙逢比干游於地下郑公宁有贬哉幸太宗能用公计以致贞观之治是以卒擅良臣之美也虽然公之言可以为贤者道彼有庸回之臣苟於固位坐视君之愚昏而无所正救不知良臣初未尝不为忠焉乃曰魏郑公不愿为忠臣君虽无道吾愿为良臣而己脂韦塞默卒有臣主两败之祸此岂郑公之谓哉
房杜不言功论
君子有心於济世无心於立功功非君子之所当论也时方辅英主平祸乱则所以经济大业者不得不用力焉然其初心岂以邀功为哉痛生人之荼毒为之拯救而已唐太宗取天下房玄龄杜如晦力为多然二人终不言功为其有心於济世而无心於立功也切尝言之隋季不竞鱼烂土溃小黠巨奸掲竿蠭起四海之内鞠为盗区元元无聊有肝脑涂地之祸太宗於是奋布衣提三尺劒剪除羣慝为万人请命於上帝不踰十年遂定天下稽其枭威雅馘老生俘杲密掳充窦东取河洛西举汧陇南威蛮荆北走獯鬻崇功伟烈赫奕盛大疑非手足所能图者盖房杜实佐成之也太宗自为炖煌公时即收玄龄自为秦王即用如晦二人之佐太宗固有年矣奇谋秘画陈之多矣绳违正谏亦已数矣是其有功於唐殆不可以算计由常人观之则必历自辨数以希高爵大封埀荣後裔而不疑矣然而二人方且撝谦贬抑痛自退逊曾无一言及之岂无谓哉其意必曰吾君之定祸乱天下之所归也实为吾君之德也吾君不作我何为哉是虽有功归之吾君可也又必曰吾君之定祸乱衆材之所资也实为诸将之力也不有诸将我何为哉是虽有功归之诸将可也又必曰成功之下不可居也古所患也自伐以取祸功於我何有哉是虽有功持之若无可也归之於君则功不可言也归之诸将则功不可言也持之若无则功不可言也二人有功而不言意其有得於三者之说也虽然是亦无心於立功者之所为也使二人者攘袂用力区区以功名为务亦何能不自言耶抑尝闻之薛万均卢祖尚李君羡辈太宗时俱有功受封爵然而万均坐清宫不谨下狱愤死祖尚辞交州都督斩之朝堂君羡以謡?见忌下诏诛之是皆非辜小眚不获保全则太宗之於功臣初未尝加恤也尉迟恭侍宴论功争班乃至不怿而深谴之且有韩彭夷戮非汉祖之愆之语当时大臣类多畏祸李靖阖门称疾长孙无忌求解仆射惧有功而终见疑也然玄龄如晦之不言功其亦覆车之戒耶呜呼拔劒讙言攘袂指画竞占丰邑争据上位者无时无之君子欲明退逊之义其於房杜盍亦少怀仰哉
魏徵劝太宗行仁义论
人必有是志也然後勉之而益进激之而益励苟惟不役志於是事而以是事劝之则虽予赐开说挽乎前仪秦捭阖刼乎後吾知其行事不能以寸是故战国之君昧夫人道忸忲于剥歛积实攻鬪侵取之说凡其君臣早朝晏罢诹谋而建白者必功利是图谓拓土为能臣谓丰财为至计诛求无艺使民剔肌出髓而未巳玩兵嗜杀使民絶胫洞胷而不悔彼其大欲在图霸积虑在富强故虽以孟轲游谈仁义於齐梁邹鲁宋薛之间往往枘凿不偶蔑有一君行其言者非轲言不足用盖时君无役志乎仁义者也故夫人主必有是志然後劝之以是事则深听而果行昔太宗致贞观之治天下晏然外薄岭海户阖不闭蛮夷君长咸袭衣冠带刀宿卫於是帝曰此魏徵劝我行仁义既效矣惜不令封德彛见之古今议者因遂以谓太宗行仁义率由魏徵劝之嗟夫徵排德彞而勉其君以施化信有助矣然向非太宗有志乎仁义则德彞言入而莫回徵徒百说未免为虚语也徵虽贤孰与孟轲太宗虽明而贪功勤兵犹未远贤於齐梁之君使其素心不在仁义则孟轲复生言犹不听况徵其能劝之有行乎观太宗在贞观初尝谓侍臣曰今欲专以仁义诚信为治庶革近代之浇薄又曰为国之道必抚以仁义公等宜共行之惟夫素心在仁义然後知仁义之可以为国而责治於臣下者亦必在於仁义故又尝谓仁义之道当存之心使常相继斯须懈怠去之已远譬犹饮食尝令充饱乃可全生此其於仁义固克念而不敢忘则於徵之说非偶然听之所以能有助也或谓文皇芟刈手足安忍无亲此其於仁义背而驰者也何克念之有乎曰是诚太宗之慙德也然仁义何尝之有背之则为小人蹈之则为君子使太宗自艾自克处仁迁义则一洗心易虑犹可与也况能力行乎孟轲言五霸假之久假而不归乌知其非有春秋恶恶疾其始善善乐其终然太宗既久假矣胡可疾其始遂终疾之耶
圣人百世之师论
圣人备道全美人伦之至也天下之道管是矣百世之法一是矣是百世之师也若孔子是也至若伯夷柳下惠以为百世之师则可以为圣人则学者疑之中庸曰君子之道本诸身徵诸庶民考诸三王而不缪建诸天地而不悖质诸鬼神而无疑百世以俟圣人而不惑是故君子动而世为天下道行而世为天下法言而世为天下则此圣人所以为百世之师也或问孔子知其道之不用也则载而乌乎之扬雄答曰之後世君子又曰关百世而不慙蔽天地而不耻能言之类莫能加也子贡称夫子曰见其礼而知其政闻其乐而知其德由百世之後等百世之王莫之能违是圣人为百世之师若孔子可以当之也至若伯夷得圣人之清而已柳下惠得圣人之和而已岂能尽圣人之道乎孔子曰伯夷古之贤人也又曰臧文仲知柳下惠之贤而不与立孔子於夷惠特称贤而已以为圣人学者疑之先儒尝谓孟轲之书非轲自着轲既没万章公孙丑之徒相与记轲言焉耳信如是则以夷惠圣之清圣之和真轲言也直以为圣人记轲言者之过也然而闻伯夷之风者顽夫廉懦夫有立志闻柳下惠之风者鄙夫寛薄夫敦是二子奋乎百世之上使百世之下闻者莫不兴起岂非百世之师乎盖伯夷虽清而闻文王作则兴曰盍归乎来柳下惠虽和而不以三公易其介是虽未至於无可无不可要亦非滞於一隅者此所以未可谓之圣人而可以为百世之师也
香溪集卷九

[book_title]卷十
钦定四库全书
香溪集卷十　　　　　　　宋　范浚　撰书总论
尧典论
汤誓仲虺之诰论
伊训论
太甲三篇论
咸有一德论
说命三篇论
洪范论
大诰康诰酒诰梓材召诰洛诰多士多方论【君陈附】
君牙冏命吕刑论
尧典论
夫子序书辞严旨奥不越数言而终篇大义粲然可明若序尧典言昔在帝尧聪明文思光宅天下将逊于位禅于虞舜则尧之广大同天始能格于上下协和万邦终能求贤于侧陋授以天下盛德大业已备见矣後世邪说横议诋诬大圣谓尧幽囚谓舜臣尧怪妄百出特考是数言而唐虞禅绍之美昭若白日纷纷诡论不攻自破盖功成者去天道固然尧将逊位不以授丹朱而授舜是谓天下为公之道故曰将逊于位禅于虞舜圣言折衷尧舜之道益明於是又曰惟天为大惟尧则之对宰我之问亦云陶唐其仁如天孟子推其说则曰为天下得人者谓之仁盖尧以天下授丹朱则丹朱利而天下病以天下授舜则天下利而丹朱病尧曰吾终不以天下之病利一人卒授舜以天下方其念丹朱与天下利病孰轻孰重苟怀一毫有我之心则视利天下不足以病其子视利其子虽病天下不屑也惟尧无我视天下犹吾子也视利天下犹利吾子也如是则吾子与天下何择焉所利者衆则为之耳且授舜之利公利也授丹朱之利私利也不以私利易公利此天心也此其所以能视天下犹吾子而则天之大为天下得舜而如天之仁也同天如此故聪无不闻明无不见文无不被思无不通而其神能光宅天下也夫以尧舜圣德光明盛大胡可以管窥蠡测妄议涯畛而世儒谓尧行天道以治人舜行人道以奉天是不惟不知尧舜抑亦不知道又不知天人也易系辞曰一隂一阳之谓道推本而言之也又曰立天之道曰隂与阳立地之道曰柔与刚立人之道曰仁与义三者一道也在天则谓之天道在地则谓之地道在人则谓之人道扬雄曰善言天地者以人事善言人事者以天地故合天地人而言之其致一也古之王者必承天意以从事是天理即人事也王者欲有所为必求端於天是人事即天理也又况圣人和同天人之际使之无间先天而天弗违後天而奉天时圣人所行动无非天谓尧行天道岂与人事异耶谓舜行人道岂与天道异耶苟谓尧命羲和钦若昊天历象日月星辰为行天道耶则敬授人时而天与人一矣苟谓以闰月定四时成岁为行天道耶则允厘百工庶绩咸熙而天与人一矣苟谓舜纳于百揆百揆时叙宾于四门四门穆穆为行人道耶则烈风雷雨弗迷而人与天一矣苟谓舜咨十有二人各钦其职为行人道耶则惟时亮天工而人与天一矣嗟夫世儒之论是不知尧舜者也是不知道者也是不知天人者也
汤誓仲虺之诰论
汤之伐桀为天下除虐也而商人乃曰我后不恤我衆舍我穑事而割正夏此岂於人心有不顺哉盖商人以穑事为念商人之私心也成汤以正夏为急天下之公心也商人知安汤之仁而不知天下苦桀之虐谓克终穑事有食以饱吾商人足矣天下苦桀虐我其如彼何夏罪虽至极彼其如我何嗟夫知有商人而不知有天下是商人之私心也惟汤则以为普天之下举归吾仁率土之衆谁非商民博施济衆岂非吾心吊民罸罪岂非吾事苟急吾穑徒能饱吾有衆而已彼天下之罹桀残虐割剥者甚溺於涂甚踣於炉呼天无告急於倒挂吾其坐视而不救欤则吾心有外矣吾为不仁矣吾其以天下为非我矣吾其上负皇天之眷求下负万国来苏之望矣必往之誓胡可前却而不果哉嗟夫以天下为商人而不以商人外天下是天下之公心也然而汤能以天下之公心伐天下之同害上承天意下协民愿宜无不慊而犹有慙德何哉盖以臣伐君以诸侯为天子以一国有天下天下之至难也天下之至疑也圣人行之圣人之不幸也圣人之不得已也成汤于所遇之不幸而处势之不得已故果於必往行天下之至难冒天下之至疑故犹有慙德其必往也以救万方之祸其有慙德也以忧万世之乱救万方之祸者仁也忧万世之乱者仁之至也此成汤所以为圣人也仲虺以汤之怀慙虽出於仁厚而恐或至於动心以害大有为之志故陈义作诰以释汤意首言天乃锡王勇智表正万邦统言夏王有罪帝用不臧是天意释桀而眷汤汤可以仰无愧於天矣又言商家邦於有夏若莠秕之必见剪除商人危惧同心患桀又言汤之寛仁彰信天下攸徂之民相庆徯至是人心去桀而归汤汤可以俯无怍於人矣仰无愧俯无怍何为犹有慙德也哉且以常人言之凡所谓贵有天下者为得便私适己肆意极情选声以娯听选色以从欲积财储货以厚自封殖横心所念无不自如然後为快也成汤乃独不迩声色不殖货利则何利於有天下也哉亦兴天下所同利而已兴天下所同利非利己也又何慙德之有哉然而仲虺之忠笃於爱君惟恐成汤自大或有侈心骄志故虽释汤之怀慙而犹告以昭德建中制事制心之道又告以自满自用慎终惟始之戒也成汤之心不忘戒慎惟恐有侈心骄志忽不自知故虽无庸怀慙而犹诞告万方以兹朕未知获戾于上下栗栗危惧若将陨于深渊又告以朕躬有罪不敢自赦无以万方也凡汤之能有万邦实用此道故荀卿曰汤武非取天下也修其道行其义兴天下同利除天下同害而天下归之岂不信哉
伊训论
为人君者必鉴前古然後可以知兴替必法先王然後可以继统业伊尹训太甲称有夏先后禹启少康德足以格天地宁鬼神微及於鸟兽鱼鳖咸遂其生逮桀弗率天降祸灾假手于汤讨而伐之是欲太甲鉴前古而知兴替之由也又称成汤布昭不杀之圣武以寛政代桀虐用得衆心而兆民允怀又称汤自始修人事之纪以至于有万邦本乎无我以从谏诤法古以若先民为君明为臣忠其恕也与人不求备其仁也检身若不及所以能膺天命有天下其难如此是欲太甲法先王以继统业之重也鉴前古以知兴替法先王以继统业为君之要举矣至若戒以嗣德在初欲其慎始戒以立爱惟亲立敬惟长欲其务本言汤之求哲人俾辅後嗣则告以旧人可与图政言汤之制官刑有三风十愆则告以一过可以亡国言作善降祥作不善降殃则告以天之祸福无心唯人自召言德罔小万邦惟庆不德罔大坠厥宗则告以小善足以福天下小恶足以覆宗庙凡其格言善训丁宁切至如此可谓忠亮笃诚以道事君者也此所以营于桐宫而太甲不之疑天下不之议百世之下言忠臣者必推之也
太甲三篇论
太甲既立不惠于阿衡伊尹时为受遗大臣惧其失道以危基业乃作书以示训戒太甲上篇是也王能自艾克终允德伊尹又作书太甲中篇是也伊尹精忠笃诚喜君悔过丁宁申诰冀其大善故又作书太甲下篇是也历考三篇旨义大要以终始钦慎为戒夫人靡不有初鲜克有终况太甲不克于厥初悔过而反善得不以终始为戒乎人君不钦厥德乃坠厥命弗慎厥德虽悔可追况太甲尝以欲败度纵败礼得不以钦慎为戒乎是故其言有曰惟尹躬先见于西邑夏自周有终相亦惟终其後嗣王罔克有终相亦罔终嗣王戒哉此盖戒以君臣皆当由忠信而有终也传曰忠信为周则自周有终者由忠信而有终也忠盖言吾无息者也信盖言吾实然者也实然而无息岂不有终乎使不忠信则无物矣焉能有终乎大学曰君子有大道必忠信以得之骄泰以失之言忠信则得道不忠信则失道苟得之而又失之非有终也在易乾之九三君子终日乾乾夕惕若厉无咎孔子明之曰君子进德修业忠信所以进德也又曰知至至之可与几也知终终之可与存义也是故居上位而不骄在下位而不忧夫惟君子忠信以进德故能始而知至至之卒而知终终之非自周有终乎是道也居上在下莫不由之故有夏先后君臣皆有克终之美太甲所宜勉也伊尹又曰慎乃俭德惟怀永图盖戒以当慎俭德以为永图而克终也记曰君子恭俭以求役仁又曰俭近仁以俭为求役仁以俭为近仁则所谓俭者非特俭以足用之谓苟能守约而心不恣纵是俭德也是故俭於听可以养虚俭於视可以养神俭於言可以养气凡俭而守约皆可以悠久而无穷今伊尹告太甲以慎乃俭德是永图也知俭为守约则所以慎者盖有要矣亦曰俭於心而戒慎之耳伊尹又曰终始慎厥与盖戒以慎夫与贤而克终也权舆之诗刺秦康公与贤有始而无终盖知贤而不能任任而不能信既信而又使小人参之皆非与贤有终之谓也惟能待以至诚则是终始慎厥与之道若所谓至诚乐与贤者共之是也伊尹又曰慎终于始盖戒以慎终之道在先慎始易曰君子以作事谋始夫慎始而不终者有矣未有不慎始而有终者也凡欲慎终当於始而慎之故曰君子慎始差若毫厘缪之千里能慎始则终不缪是乃所以为慎终也伊尹又曰祗尔厥辟又曰钦厥止率乃祖攸行欲其钦所以为君之道而率循汤之所行也夏书曰予临兆民懔乎若朽索之驭六马为人上者奈何不敬为君不敬则有朽索之惧固宜祗厥辟也然苟不知其所止则安能尽君道故又曰钦厥止盖言所谓钦尔厥辟者在钦厥止也大学曰为人君止於仁君能止於仁则心为仁心心为仁心则言皆仁言术皆仁术政皆仁政无所往而不为仁矣然仁天理也必敬以直内然後天理存故欲止於仁不可以不敬不敬且不可以求仁其况能止於仁乎观孔子对仲弓樊迟问仁必告以出门如见大宾使民如承大祭居处恭执事敬是必敬而後可以求仁也况欲止於仁其可以不敬乎诗称文王曰穆穆文王於缉熙敬止亦钦厥止之义也使太甲能知止於仁而克钦则可以继汤之克仁是率乃祖之攸行也伊尹又曰皇天无亲克敬惟亲是又告以皇天所以亲人君由乎克敬诗曰敬之敬之天维显思命不易哉无曰高高在上陟降厥士日监在兹言天道甚明人君不可不敬敬则天必亲之虽高高在上而日监在兹也夫惟敬以直内而天理存是天之所亲也诗曰昊天曰明及尔出王昊天曰旦及尔游衍言天道未尝不与人出入往来游行衍溢以天亲克敬之义求之则可见矣伊尹又曰先王惟时懋敬厥德克配上帝今王嗣有令绪尚监兹哉若升高必自下若陟遐必自迩是又告以克敬非特为天所亲也而成汤又能勉敬厥德终至於不勉而诚诚则天故克配上帝今王亦宜监汤而勉於敬诗曰汤降不迟圣敬日跻昭假迟迟上帝是祗帝命式于九围汤之圣敬所以日跻者以勉敬厥德故也帝所以命之式于九围者以其克配上帝故也
咸有一德论
伊尹既复政太甲将告归陈戒于德而终篇以一为言所以启廸其君者可谓要矣所以望于其君者可谓重矣至哉一乎大哉一乎粤自元气未判混然纯全命之曰太一及其分而为天地转而为隂阳变而为四时列而为鬼神散而为万物则是一也无乎不在故天地以是一而成化隂阳以是一而不测四时以是一而变通鬼神以是一而体物不遗万物以是一而各正性命其在人也喜怒哀乐未发之先意我必固举絶之际混然纯全亦人之太一也及夫目得之而视耳得之而听口得之而言四体得之而动作则是一也无乎不在故视以是一而明听以是一而聪言以是一而从动作以是一而顺由是一而不知者为愚知是一者为智守是一者为贤性是一者为圣至於圣则无往而不一矣是故会万物以为一身一体之也合万殊为一物一同之也洞万理为一致一贯之也冥万世为一息一通之也摄万善于一德一该之也应万变于一心一统之也至於一天人一有无一死生一情性一内外无往而不一用能与天地配其体与鬼神接其灵与隂阳媾其化与四时合其诚天地鬼神隂阳四时吾之一与之为一矣则於治天下何有哉论一至此盖性是一者也则於圣人何有哉荀卿载舜之言曰执一如天地行微如日月忠诚盛於内贲於外刑於四海天下其在一隅耶夫何足致也荀卿又曰一与一是为圣人又曰一而不二为圣人今伊尹所以告戒其君恳恳以一为言是以治天下之本启廸之也岂不要哉是以圣人之事望之也岂不重哉
说命三篇论
高宗得傅说言梦帝赉予良弼何也曰人心其神矣乎苟惟精一则虚明洞达事物之至无不感通故孔子曰清明在躬志气如神中庸曰至诚之道可以前知方高宗恭默思道盖清明矣至诚矣志气如神矣可以前知矣则帝赉良弼形于宵梦又何疑哉世之议者妄谓高宗知傅说之贤遽欲引以为相惧羣臣不心服天下不以为宜因假梦以神其事以要信於一时呜呼其诬高宗乎使诚假梦以用说岂不为伪乎彼其三年不言亦已久矣乌可伪为乎扬雄曰夫信周其诚上通于天高宗诚与天通天以良弼赉之此甚盛德也议者诬以为伪岂非所谓邪说横议乎春秋外传曰昔商武丁耸其德至于神明又曰若武丁之神明也其圣之睿广也其智之不疾也犹自谓未乂故三年默以思道又曰使之象梦旁求四方之贤得傅说以来升以为公而使朝夕规谏夫惟高宗不以睿知自大精意思道恭默以耸其德至于神明故诚格上帝梦得贤辅初非知其为傅说也以宵梦所见之象旁求得之然後知其为傅说也考於经合於传其说甚明而议者谓为假梦是不知至诚上通至於神明之道而妄论如此意必以为高宗不能往梦傅说傅说不能见梦高宗也殊不知人之诚心殆犹明鉴鉴明洞彻无物不形虽羣象杂委於前而色色呈露无得遁者鉴非往照物无来心实感通之理冥於自然耳高宗之诚善必先知则梦得贤人与鉴烛物何异盖高宗恭默所思思得良弼以自辅耳逮其精诚感通则同焉者合类焉者应乃有良弼见於正梦初非彼来亦非此往神交默契莫知所以然而然耳从是观之岂非甚盛德耶其可以邪说诬为伪事耶然观高宗既得傅说立以为相命之纳诲责以正己使之作砺责以济已使之作舟楫责以泽民使之作霖雨又责以启沃如药石又责以为已明谟如跣视地又责以作成己德如麴糵又责以可否相济如盐梅又责以继美于阿衡其望说之心可谓切至矣而说之进言勤勤反覆大槩惟以从谏务学任人为先何哉盖从谏帝王之大烈而学之为王者事其已久矣至於任人则治乱安危系焉是三者实人主之要务又况能从谏则舍己从人无我而为圣矣能务学则可以穷理尽性以至於命而为圣矣能任人则得良臣以助而为圣矣三者皆为圣之道而傅说乃以望高宗则其待高宗者为何如哉其所以任高宗之责者为何如哉抑尝观成汤改过不吝而从谏弗咈其於伊尹则学焉而後臣之其任人也则德懋懋官功懋懋赏是从谏务学任人三者汤皆力行而尽之矣高宗之命说固尝曰惟暨乃僚罔不同心以匡乃辟俾率先王廸我高后以康兆民又曰其尔克绍乃辟于先王永绥民凡所以望说者皆冀其佐己使己蹈廸成汤之踪而继承之则说以汤之力行者为辅导不亦宜乎
洪范论
洪范九畴所谓道之大原出於天者也上天锡之大禹明之武王访之箕子申之论其所以为大法则古圣人皆得之天下之人共由之百世之王莫不法之其类虽九而天地人神事物万殊无不综贯极其同归则一於皇极而已矣盖皇极者大中也天下之道至中而极无余理矣宜乎九畴之叙皇极居中总包上下为其至极而无余可以尽天下之理故也今夫易有太极是生两仪是天地之道本乎皇极也人受天地之中以生是人亦本乎皇极也中庸之道与鬼神之道相似是神亦本乎皇极也凡所立事无得过与不及当用大中之道是事亦本乎皇极也春为阳中万物以生秋为隂中万物以成是物亦本乎皇极也天地人神事物万殊一皆本乎皇极则九畴之义非皇极主於其间可乎是故一五行得皇极则水润下火炎上木曲直金从革土稼穑无不得其中矣二五事得皇极则貌恭言从视明听聪思睿无不得其中矣三八政得皇极则食货与祀司徒司空司寇宾师无不得其中矣四五纪得皇极则岁月日星辰历数无不得其中矣六三德得皇极则正直刚克柔克无不得其中矣七稽疑得皇极则卜五占用二衍忒无不得其中矣八庶徵得皇极则雨阳燠寒风无不得其中矣九五福得皇极则寿富康宁攸好德考终命无不得其中矣然则大法之类虽曰有九而九类所以能综贯天地人神事物万殊之理者实一本乎皇极也盖五行五纪庶徵之类言天地万物之中也五事八政三德五福六极之类言人与事之中也八政之祀五纪之历数与夫稽疑命卜筮之类言人与神之中也天地人神事物莫不有中而九畴该之皇极一以贯之可不谓大法耶
大诰康诰酒诰梓材召诰洛诰多士多方论【君陈附】
尝考诸经盖自大诰康诰酒诰梓材召诰洛诰多士多方八篇虽辞语繁悉指各不同然大要以商人心未服周而作也说者或以为商自汤已下七王之德感人也深方纣肆虐如在膏火中归周如归不暇念先王之德及天下粗定人自膏火中出即念商先王如父母虽以武王周公之圣相继抚之而莫能禁也信如此言则是武王周公不足以服商人也非商人之顽为难服也盖尝以商周论之商代夏周代商其事则同汤伐桀以救民武王伐纣以遏乱其心则同汤升陑致天之罸武王渡孟津底天之罸其奉天命则同汤有万邦兆民永怀武王定天下万姓悦服其得人心则同汤武之道无不同也何为夏人归商不复擕叛而商人归周屡为翻动虽以成王之贤周公之圣又佐以召公同心镇抚久犹未服岂无自而然哉盖桀虽不道得罪人神自取灭亡与纣相似然书曰纣罪浮于桀则是纣恶视桀为又甚也观汤誓衆之辞曰夏王率遏衆力率割夏邑告万方之辞曰夏王灭德作威流毒下国此固足以失天下矣然未若纣恶之为大而天下化桀之恶亦未若商人化纣之恶之深矣观武王誓衆动数纣之恶踰数十条过桀远甚而淫酗肆虐商人化之罔不沈湎于酒草窃奸宄上而卿士相师为非度下而小民相与为敌雠其凶焰恶德余风遗毒沦入骨髓溢于後世庶羣自酒殆不可禁自作不典殆不可安武庚之恶犹丹朱然使尧在上未必不傲虐商人之恶犹苗民然使舜在上未必不逆命然则虽以成王之贤周公之圣又佐以召公同心镇抚久犹未服无足疑者是商人之顽至难服也非成王周公服之难也又况君子服人之心不服人之口化人之情不特使之革面其治人而未治也必皇自祗德不以责诸人其计安天下必为百世计不为目前一切计成王周召之意若以为商人难化非商人之罪化纣之恶深也既曰顽民矣吾其可忿疾之乎吾不能使风移俗易乐从诚服而惟禁之以令临之以威刼之以刑俾莫我敢违则是徒服其口耳彼将不敢言而敢怒讵能服其心乎是徒使之革面耳彼将苟免无耻讵能化其情乎是徒责诸人耳彼将谓我不先自治而非议之讵能无媿於祗德乎是徒苟为目前一切之计耳彼将倾耳戴目怀异志而幸祸乱矣讵能为百世计乎且周之得天下非取之也以德行仁天下自归之也天下自归之又乌可以威令与刑加商人而强服之哉此则成王周公之心也是故成王周公之於商人也念之至深待之至寛处之至厚作成周使之迁庶几密迩王室式化厥训择康叔为之君庶几乃大明服其勑懋和历言商之亡以淫泆不明取天罸使知天之所废非人力可兴又历言周之王以明慎用德受天命使知天之所兴非人力可胜告康叔有曰今惟民不静未戾厥心廸屡未同是欲定商人之心以同心也诰多方有曰尔乃廸屡不静尔心未爱是欲使商人之心爱周而自安也凡此类岂非欲服其心不服其口之谓乎诰康叔有曰若有疾惟民其毕弃咎又曰作新民是欲使商人尽去旧恶迁善而自新也告多士有曰诰尔殷多士今予惟不尔杀予惟时命
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 10:30:28-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>