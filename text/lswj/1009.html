<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="提要,原序,卷一,卷二,卷三,卷四,卷五,卷六,卷七,卷八,卷九,卷十,卷十一,卷十二,卷十三,卷十四,卷十五,卷十六,卷十七,卷十八,卷十九,卷二十,卷二十一,卷二十二,卷二十三,卷二十四,卷二十五,卷二十六,卷二十七,卷二十八,卷二十九,卷三十,卷三十一,卷三十二,卷三十三,卷三十四,卷三十五,祠部集全文在线阅读,祠部集全文在线下载,大玄古籍书库">
<meta name="description" content="诗文别集。北宋强至(1023—1076)撰。三十五卷。至，字几圣，余杭(今浙江杭州)人。庆历进士，历官三司户部判官、尚书，祠部员外郎中。原有集四十卷，久佚，清乾隆间四库馆臣从《永乐大典》辑抄诗文，析分三十五卷。诗十二卷，古诗五言六十一首，七言四十二首，附存二首;律诗五言百八十二首，七言四百○五首;排律五言二十六首，七言十六首;绝句一卷，有五言、六言、七言之分。文二十三卷，得札子七篇，表九十二篇，状二百八十五篇，启百篇，书四百五十八篇，策问十篇，颂、铭、序、跋、记、祝文、祭文、墓志铭等七十二篇，凡一千○十四">
<title>祠部集_强至_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">祠部集</span> <br/>
          作者： <span class="inputVal" id="bkauthor">强至</span> <br/>
          朝代： <span class="inputVal" id="bkdate">宋代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">类书文集,诗文集,完结</span> <br/>
          字数： <span class="inputVal" id="bknum">[book_length]220278</span> <br/>
          说明： <span class="inputVal" id="bkdec">诗文别集。北宋强至(1023—1076)撰。三十五卷。至，字几圣，余杭(今浙江杭州)人。庆历进士，历官三司户部判官、尚书，祠部员外郎中。原有集四十卷，久佚，清乾隆间四库馆臣从《永乐大典》辑抄诗文，析分三十五卷。诗十二卷，古诗五言六十一首，七言四十二首，附存二首;律诗五言百八十二首，七言四百○五首;排律五言二十六首，七言十六首;绝句一卷，有五言、六言、七言之分。文二十三卷，得札子七篇，表九十二篇，状二百八十五篇，启百篇，书四百五十八篇，策问十篇，颂、铭、序、跋、记、祝文、祭文、墓志铭等七十二篇，凡一千○十四篇。其诗沉郁顿挫，气格颇高，于北宋诸家中自树一帜。奏牍诸文，曲折疏达，切中事情，尤裨益于世用。有《丛书集成初编》本，前有曾巩元丰三年序。《武英殿聚珍版书》(活字、福建、广雅书局)本。另《四库全书》本作三十六卷。今人栾贵明据残存《永乐大典》又辑得十二条，见《四库辑本别集》。</span> <br/>
          封面： <span class="inputVal" id="bkimg">Z_19198.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]祠部集
[book_author]强至
[book_date]宋代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]类书文集,诗文集,完结
[book_length]220278
[book_dec]诗文别集。北宋强至(1023—1076)撰。三十五卷。至，字几圣，余杭(今浙江杭州)人。庆历进士，历官三司户部判官、尚书，祠部员外郎中。原有集四十卷，久佚，清乾隆间四库馆臣从《永乐大典》辑抄诗文，析分三十五卷。诗十二卷，古诗五言六十一首，七言四十二首，附存二首;律诗五言百八十二首，七言四百○五首;排律五言二十六首，七言十六首;绝句一卷，有五言、六言、七言之分。文二十三卷，得札子七篇，表九十二篇，状二百八十五篇，启百篇，书四百五十八篇，策问十篇，颂、铭、序、跋、记、祝文、祭文、墓志铭等七十二篇，凡一千○十四篇。其诗沉郁顿挫，气格颇高，于北宋诸家中自树一帜。奏牍诸文，曲折疏达，切中事情，尤裨益于世用。有《丛书集成初编》本，前有曾巩元丰三年序。《武英殿聚珍版书》(活字、福建、广雅书局)本。另《四库全书》本作三十六卷。今人栾贵明据残存《永乐大典》又辑得十二条，见《四库辑本别集》。
[book_img]Z_19198.jpg


[book_title]提要
钦定四库全书　　　　　　集部三
祠部集　　　　　　　　别集类二【宋】
提要
【臣】等谨案祠部集三十五卷宋强至撰至字几圣钱唐人官至三司户部判官尚书祠部郎中宋史不为立传曾巩序称其为韩琦所知常引入幕府自助今世所传韩忠献遗事即至所撰其历官本末见於集中者大约登第後谒选得泗掾以荐令浦江东阳元城诸邑又尝入为京曹从韩琦辟入陕西幕府其上河北都运元给事书所云四历州县三任部属者可以见其生平大槩至为大贤所嘉契其才品卓有可称而所作奏牍之文曲折疏鬯切中事情尤为有禆世用杭州志称韩琦出镇时上奏及他书皆至属稿琦乞弗散青苗钱神宗閲之曰此必强至之文也因出其疏以示宰臣新法几罢是固琦之忠诚恻怛足以感动人主而至之文章恳挚亦有以助之集中诸体诗沈郁顿挫气格颇高在北宋诸家中尤可别树一帜观所作送邵秀才序称初为乡试举首赋出四方皆传诵之既得第耻以赋见称乃专力六经发为文章有誉其赋者辄颈涨面赤恶其薄已是其屏斥时好力追古人实有毅然以着作自命者宜其根柢之深厚若此也宋史艺文志马端临经籍考俱载祠部集四十卷文渊阁书目尚着於録其後遂湮没不传近时厉鹗撰宋诗纪事仅从高似孙蟹畧方回瀛奎律髓采録二诗而其他均未之见今从永乐大典各韵中裒辑编缀得诗文数百篇虽原目久佚无由知其完阙而准计卷帙当尚存十之八九谨分类排纂厘为三十五卷而稍据其出处之迹以为诠次庶知人论世者犹得考见其崖略焉乾隆四十九年十月恭校上
总纂官【臣】纪昀【臣】陆锡熊【臣】孙士毅
总　校　官
【臣】陆　费　墀

[book_title]原序
几圣讳至姓强氏余杭人几圣字也为三司户部判官尚书祠部郎中既没其子浚明集其遗文为四十卷属予序几圣少贫能自谋学为进士材拔出辈类出辄收其科其文词大传於时及为吏未尝不以其间益读书为文尤工於诗句出惊人世皆推其能然最为相国韩魏公所知魏公既罢政事镇京兆及徙镇相魏常引几圣自助魏公喜为诗每合属士大夫宾客与游多赋诗以自见其属而和之者几圣独思致逸发若不可追蹑魏公未尝不叹得之晩也其在幕府魏公每上奏天子以岁时庆贺候问及为书记以通四方之好几圣为属藁草必声比字属曲当绳墨然气质浑浑不见刻画远近多称诵之及为他文若志铭序记策问学士大夫则简古典则不少贬以就俗其所长兼人如此魏公数荐之朝廷以谓宜在馆阁然未及用魏公既薨之明年几圣亦以疾卒几圣之遗文在魏公幕府为最多故序亦特反复见之览者可推而考之也其行治官世已着於志几圣之葬者故此不着元丰三年七月五日亳州樗堂曾巩序

[book_title]卷一
钦定四库全书
祠部集卷一
宋　强至　撰
五言古诗
次刘才邵送魏彦成韵
国朝广仁恩法令去烦苛三官贵持平除用不轻可矫矫魏详刑儒术富而夥余事及刑书议论不偏颇能令舞文吏无计得掀簸计其所平反隂功已堆垜神方介以福丰获报勤播当即趋要涂鸣玉清以傩谁云出处间此事难预揣秋风乡思动请郡向江左犹冀欵襟颜巳闻将转舵想见桐州民延首候来舸置酒乐佳辰剩插黄花朶
依韵答吴殿丞应之见寄
古人不可见空名留竹素幸而并世生千里或相去怀贤我何劳蓄道公其富老骥伏枥鸣使看驽骀步浩歌掉簪绂思极江山趣西风动游袂撇在千岩路贱子匹马来邂逅一相晤既见豁所怀私心愿执御论议攻不破牢若金城固作诗遗长髯知异衆人遇
向负春游辞以风雨开霁既久乐事未果因书百言聊以自戏
常恨春日少况遭风雨多桃李冷不觉【按原本缺二字】如浊河广陌断游骑寂不闻行歌方其正雨时乐事空蹉跎晴来又累朝日暖风祥和红入桃李枝绿转池塘波何曾到花下把酒呼青蛾屈指九十期今已一半过系日乏长绳欲却无神戈花落解笑人谓我前言何
道旁松
何年涧底栽移植俯官道腹空蚁穴衆枝瘦龙脊褭斧斤须良材霜雪岂终老大有岁寒操见尽桃李夭雷君自陕及门谒与书偕聊成短篇以答来贶
一官偶来泗举动畏谤嘲万事不挂齿终日口欲胶所学未信时尤欲密歛包贤者或我顾未免谈屡交雷侯将家子而至自陕郊踵门贶予书享馈烦弦匏始见气颇劲既语理不殽爱子欲子荐言毕徒啁啁托?须高林而乃依寸茅盍行游钜公一言变鱼蛟
闻杭饥【皇佑二年】
客从吾乡来告我岁大歉百金易斗粟富者头屡撼饿殍相枕藉亿口尽虚颔客言尚未竟予泪巳成点避席骇相问予衷不能掩位卑俸给薄用度抑难减是以之官日尽室来未敢予行弟独留居常动予慊岁凶吾产薄虑其苦麄淡所以闻客言私怀辄兴感客遽前止予君言固足贬善自忧家为微俸诚亦忝上有天子明封章日可剡先陈劭耕稼次述抑聚敛澄汰兵籍冗惇尚圡木俭坐使四海富宁患食不糁胡为所谋狭而复自戚惨再拜起谢客予言愧尘玷
上知郡都官
列郡二千石所理我与共临淮守最贤万口交一颂彼邦困飞蝗我境欲集凤彼民粒不充我黍地无空【去声】严乎如秋霜巨猾弗得纵断乎如蓍龟吏法不敢弄铃斋昼观书朱轓春劝种明堂购衆材我公实梁栋行吐胷中奇勲名光有宋贱生何为者碌碌备僚从天幸所与薄半岁侍羁鞚鷰雀势力小鹅鴈食口衆贫贱两虽甘沥恳辄披控朝廷重为邑外台荐方用岂惟进寸跖抑可利微俸私心觊公举如昔望郡贡媒衒士所丑未罪已自讼公如飞一章举族免饥冻
呈屯田
溪水日夜落稍稍露沙面经甸更不雨深处亦成淀巨篙架空航澁若泝浅淀况乃载百指数缆安可纤念此归思发急踰强弩箭公如惜滞留愿借长风便
送药王圆师
吴僧甚商贾嗜利角毫芒或以医自业利心剧虎狼今时愚鄙人平居恡私囊寒饿来求仁一毫不肯将不幸病且亟呼医计仓忙惟医所欲求万金弗较量吴僧业医者十室九厚藏张口待人哺喋喋厌酒粱求其不尔徒萧丛?兰芳圆师何许人出家本衢梁自圆之先师三世为医王圆尤得术精一丸起膏育虽挂吴僧籍亦吴其衣章仁义薰厥心愈彼不愿偿人以财?圆恶如唾沾裳晨斋未有余一饼蔬充肠行槖无长物秋风药裹香昨因赴人急挈然来浦阳始见巳可爱气温语端详再见结所好佛外喜缣缃住久见益数乃知数事长作诗聊纪师岂曰为行光
题婺源胡氏翛然堂
歙山碧参差歙水绿演漾之子山水间筑室傲天壤山空鸟飞鸣水净鱼下上观鱼悟至乐听鸟悦幽响一樽泯悲懽万事齐俯仰人境两翛然无复尘区想故人石渠英缘以命堂榜作诗羡高怀中服非外奬【孙莘老名堂且赋诗】嗟今急名人疾足投世网心挠迹固喧求得道巳枉兹理曾莫知所趋岐已两予亦慕子徒泉石久思往何当伴琴觞一鼓东南桨
擕印谒新守宿至德上方翌日马上追书二十韵
擕符拜州守半舍度微径【院距邑十五里】有僧谒道傍云我迓邑令因徐指?林佛宇颇严浄愿驱大夫马一宿憩征镫我生嗜烟萝闻此惬幽兴乃留验僧言金碧果晖映舍策游上方尘襟觉踈莹山气乱朝暮谷响答钟磬清风中宵来云歛月垂镜微吟不知旦坐席若初定遂行登修涂回首谢岩磴咨予秉微尚碌碌奚足竞一月两移府【未署事前已尝谒府】未暇救民病徒为章服裹折腰损真性予连日奔走吏事蚤出暮还君然兄数赐临问乃不果一见辱遗佳句谨依韵和酬
朝出鸡声新暮归马蹄苶思君不得往一饭或三辍自从伐木兴友道寝欲灭夫子眷独勤聊解予心结
横溪回道中作
赤云蔽层霄旱日作炎酷解带?广厦肤汗发如沐世无广寒宫何地避蒸溽嗟嗟尚未已里胥报甚速云有邑顽民饮酒溢鼠腹半酣张空拳中者致殒踣甲令着定宪继踵当视覆駈车不敢缓冒暑走山曲敝盖无大隂托庇何局促因思古贤宰民鲜犯鞭扑子贱弗下堂政务自清肃顾予今何人为治乃不淑民既冒重辟已亦若匍匐胡不树善治泰然处华屋
祠僊姑回马上作
至和岁甲午德音絶常轨寛徭且宥罪外复讲羣祀君言一朝发人神共悦喜今我官浦阳距邑越十里闻有僊姑祠独弗识何氏按图得本原云是黄帝女当年追僊游兹地倏轻举于今数千载庙貌尚留此几欲私谒欵吏事日劳止遽会郡符降奉行德音止以庙隶邑境俾我即祠所诘朝叩庭下牲体已夙庀岿然重林间楹桷极华美姑一妇人焉血食反无已丹朱虽男儿而又作尧子生失四海位没同若敖鬼大夫不自立始信徒为尔
久雨
雨师握天令汲汲不停驾疾驱鞭羣龙俛首随叱咤乘怒作霶霈不复息昼夜羲和久埋轮缩手喜闲暇山川盛奔溢若虞历阳化农民验甲子其应旱在夏【农民谓甲子曰雨夏当大旱】我疑上天漏谁能补天罅慰此农民心无使忧早稼
寄辟强
忆昨枉君轩始来就客邸尔仆方息肩顾我遽屈体守阍前通名倒屣出致礼相见吐论议所学愈根柢徐为出巨编彻若涉清济昏膜得箆刮尘心逾易洗我亦露狂简君曾不诃诋于时园正花长日瓮盛醴插枝必满头饮醆须露底未几踏归镫相将洒别涕恋恋有情照数数辱书抵自言困道途仅能足盐米频吟口燥吻久骑肉消髀首飞诗人蓬肠苦孟郊荠学舍勉栖托亨会复倾徯黄卷乐往圣青襟列诸弟爱子乏先容何人堪密啓努力着要策随诏献文陛
伯夷诗
昔纣为不道毒心无生灵四海如在鼎谁能救将烹周武从天人戎衣举仁兵伯夷独何为乃谏不听行纣徒久厌主一朝倒戈迎天下既宗周大册书武成夷义愈为耻宁死弗苟生周粟恶不食双目且饿瞑纣无王者实徒有王者名虽曰臣伐君纣德匹夫轻吁夷岂不知意在销奸萌
书感
择已要有持择人要有别浅夫脱所守柔颜附炎热庸儿昧所择目前事苟悦彼柔有时变尔炎有时歇歇者既死灰变者遂刚铁平时绸缪地一朝等楚越古人论淡交君子保常节作诗贻知言不为昧者说
奉和纯甫秋扇
粲粲机中练作扇圆中规盛夏天无风广字犹蒸炊汗流既浃体蚊齿仍毒肥团扇当尔日功利两得施一入君掌握汗却蚊攘披秋风刮地来凉气袭空惟功竟势亦去退藏乃其宜圣人制器用用舍各有时弓所以在鸟鸟尽弓胡为蹄所以在兔兔获蹄何之葛屦乃履霜刺讥见于诗作扇本御暑暑退当弃遗奚必昧用舍托怨班婕妤
八月十六夜与宗哲纯甫翫月
结客城东楼明月初出海渐如水精盘天?无寸霭清光如何买厥价珠百琲中秋一夕过已觉人意改冰轮纵迟迟此夜复谁待老蟾益自张吐辉增十倍把酒共月语世态何足罪自有昭昭晖千古万古在
冬日偶书呈县学李君择之
北风吹严雪草木无媚姿野田一穗尽雀鼠犹苦饥浦阳槩穷山不与隂冬宜今我虽旅宦一身十口随有酒奉亲寿呼妻伴儿嬉幽肠尚多感悁结对此时念子客千里形影外更谁空斋抱吟膝敝案覆饮巵我本依赖少校子反有余何日富贵涂引子并足驰朝得位夔契暮致君轩羲收身结嘉客量金买妖姬人间有闲愁安能到双眉
送纯甫仙尉
秋晩送归客别酒风前酣一揖不回归撇然就征骖挽裾问客故舍我何其甘客言有慈母三岁淮之南今将拜嘉庆归心剧风帆薄亲厚他人倒置理岂堪顾予失所问汗颜为客慙客生富豪家妙年穿青衫初仕已絶足不与羣驽参掾邑尚牵制逸骥受辔衘纵之使自驰万里日可贪持此作亲寿行矣毋少淹
将别纯甫四十字奉呈
我马将北驰子车亦南挽车马无留行相去即相远风林秋声乾落日孤峰晚後会未可知莫使别觞浅将有东阳之行宗哲为具话别以诗见招因答来贶
秋高山城幽风动林叶吼百感从中来将分故人手故人惜轻别樽酒欲相厚未饮巳颓然别恨浓於酒
别筠阳
忆初来筠阳风土习未稳家人畏山气一日或数饭愁来数去期三载若天远居之既累月吏事颇云简山水惯可观鸡彘肥堪馔却愁解印绞夺此养疎懒觞咏趣滋适不觉满铨限门前迎新官槌鼔閙田阪顾予谢邓侯宁有邑人挽水声与山光念此违耳眼
寄纯甫
相从浦阳官三十月盈缺出必并辔游居常对案啜予褊子能恕子短予还讦久而见交心中不容间舌【问詸之间】乃於穷秋时忽作远道别别肠如乱丝一寸知几结别语如悲笳一声凡数咽咽极继以号旁顾亦惨切匹马独来归山城雨初歇
依韵答贯中见贻
鱼虾泳大海龙困汚池埋鸾凤气塞吭百鸟鸣其喈犹吾吕夫子短褐包壮怀举脚踏青云失势寸步乖却视後来辈厌已犹积柴否屯岂我独升泰奚人皆一别春四归聚首邈不谐前日忽踵门谒与行李偕相迎把交臂似合已擘钗于时节清明花净无纎霾共引不筭觞倾泻犹长淮歌诗互挑战舒惨出百骸愁吟惨春晖乐咏舒寒荄男儿万里心无作伏枥騧天王下科诏罗俊基泰阶盍行取好官一为光同侪
野园移植小松
平生岁寒心颇好岁寒色一松如人长惨淡穷山侧樵儿日过之有意斧斤得予心异尔意野圃为移植醉听疎声眠吟到细隂息落落岩涧姿相对永朝夕如言千载後其长可千尺人生虽百年相期眇无极且结无情游汝固予何易岂待百年外人松两殊迹人为松下土松化圡上石我生始踰壮足以伴寒碧
公立煎茶之絶品以待诸友退皆作诗因附衆篇之末
造化于草木所与有薄厚茶生天地间建溪独为首南土衆富儿一饼千金售公立须南官好【去声】居衆富右俸钱未到门已入园夫手买藏惟恐迟秘之逾琼玖前日发箱箧出以奉宾友苍玉碾底碎浮云盌面走一饮睡魔窜空肠作雷吼茶品衆所知茶德予能剖烹须清冷泉性若不容垢味回始有甘苦言验终久吁茶特不幸而出三代後不及余草木尽挂诗人口禹贡籍九州琐细登橘柚古若有此茶商纣不酣酒
范钺进士遗楼彻司马庭石以质交楼作诗美之因邀某同作
楼君仕涂杰范子儒林选论文二人者诚至不以勉范也车将西楼也酒以饯胡然胶漆地犹假外物显范子庭前石千年立苍藓移入楼君圃重可载十辇坚以示固交此意岂云浅怪不涉剜刻险不至崖巘坦然久要情无向石间辩其坚竟有泐其重尚可转不若照以心两确乃吾善永结忘形游嵌岩君勿羡
和施耕进士忆竹
夫子卧古屋趣敌岩谷深六籍环一身口诵头不簪瘦碧久去眼寂寞清风心朝思?之醉暮思绕以吟秋空碧新弄无处停幽禽安得青玉枝来作半亩隂终朝对几榻岁寒结知音於焉傲富贵追踪晋贤林
京华对雪
嘉佑岁庚子长安一尺雪落地还成冰后土冻欲裂出门望天街层城裹银阙健马载高冠傍人指夔卨拜表瑶墀归酒面风前热万井莫回头穷阎正骚屑晓突无青烟饥唇閟殭舌咄嗟路边子未死衣百结亦有待次人空囊磨岁月愁吟徒尔为泱漭天地阔
与任道及顺久二师赋小阁见月
醉领玉川子夜入支公院危阁邀共登身在霜空半缺月穿云来尘区未应见长飇荡寸霭天宇痕无线坐久吹青灯寒光可对面飘颻释苑秀洒落儒林彦相逢爱清景险语写幽玩野令才素悭斗为吟毫健诗成万象索孤影转楼殿游屦絶出门高僧应作伴
诫言
君予言欲艰出口终身俱衆人易由言朝出暮已渝言之于一身譬若户藉枢尔枢苟不慎彼户将谁扶不重一语言是轻六尺躯志言要有成不成?半涂耻言在克悛不悛行卒汚今吾观衆人一言异朝晡尔志既可见尔耻复若无行将小人归鸣呼尔非夫
祠部集卷一

[book_title]卷二
钦定四库全书
祠部集卷二
宋　强至　撰
五言古诗
贺陈右司生辰
悠悠大块间万类纷相敌伟哉拔俗人真宰岂无力六经?邪说释儒共一律天未丧斯文公生抱絶识着书罗古今射策开胷臆前辈几欲尽後来昧所适天将激颓波公生秉孤直数谏难居中三已无愠色海宇属无虞天工或旷职天保佑皇帝公生藴奇德培拥栋梁姿一旦壮王国禁网虽小寛疲俗未全逸惟天念我民公生富才术发扬云雨势诸方待膏泽天既责公深眉寿夫何惜行看佩相印不羡登仙籍南山雅望重北斗威声赫禀生固难朽吐纳自不息惟昔轩冕徒尤喜山林迹留侯追赤松志就亦何益傅说为列星但己脱寰域孰如我公贵与国长无极
送张升甫三十韵
岁余客秦雍处俗失大方眼前纷朋游外同异中肠最得张子晚一见合柔刚拜我十年兄本非以其长直缘父兄旧及此三纪强子之先大夫畴昔倅余杭予时以童子进谒升公堂仲兄齿予亚同学隶州庠行联坐接席无异彼雁行此时君尚孩纵记今亦忘去住忽南北中间异行藏後予与君兄乡贡入帝乡见面初惊疑偕问徐乃详同年忝进士兹复同省郎伊予论契好始见今髪苍昨君解下邽东去随荐章归来妇翁家春风到秋霜予居幸对舍有酒呼隔墙往还兴颇熟间外絶毫芒乘月步横桥观渔立回塘诗句迭唱酬稍稍积巾箱自许先功名知我尚激昂放言遗形骸不以我为狂古称管鲍交千载窃相望辞我复云东坐不安吾床汴水日向落更久不可航甬东抛田园不治久欲荒急省江南兄数事皆不遑殷懃挽征袖强留尽一觞何以将别意时菊有清香
送吴令常甫之武平
朝廷重一邑悼昔容备员自严荐举法颇号近得贤仕者既择地主恩那罄宣遐封暨恶壤十必九弃捐武平杳何所闽裔天南偏林密毒虺藏吐瘴蟠长烟冬候气亦暖里俗衣不绵旧冬昨请代阙榜张三铨无人议一往常甫独不然丈夫志四海岂安庐室边畏避属衰怯我今幸壮年所寄有民社勇去无山川吴天破新腊雪片冲离筵阖坐劝别盃情厚祷亦?药饵慎勿疎善保食与眠柂牙起惊涛饯车散江壖吏民前涂奔争迎上泷船到修府中谒首低小侯前主人知才名应以尘土怜下车转春首讼未临婚田远人喜新君有诉恐不先据案扫滞务一决如流泉呼儿伴儿戏邑事乐静便地寛人物稀林实杂海鲜荔子委树旁毛鱼不论钱饮食信云美那肯事宴筵政休寜闲斋空肠味陈编他人保无过岁满犹自迁矧君资性好进业补未全材长老松干气强直弩弦坐养青云资归着要路鞭君家新蔡後清节能世传岂必因赏格荐状期联翩鄙人忝末契相识由童颠忧怀自足感况复别绪纒君其慰我私北鸿附新篇
曾元恕累日不相见以诗垂寄依韵和答
丈夫收功名要在少壮时今予四十强才短良时遗俯首入掾曹所托真一枝动静系他人何异马受縻事业乖圣贤饥寒愧妻儿浩歌望青云致身分已迟江湖久去眼终日怀钓丝元恕知我深爱恶非衆随怜我事冗宦役役犹儿嬉十日不一见敢以奔走辞与子结永好交情保无移相从文酒欢晚岁沧洲期
走笔成一篇答徐君先辈见寄
定交初何年昔齿会稽学君壮我尚少道复先我觉子时于衆人百鸟一鸑鷟学官程诸生题品或义卓衆方缩手顾君笔已一捉落纸千余言浑如金出璞辞塲或鼓行无敢犯锋矟有时谈遗经圣贤在口角愤疾异说妄摘抉三传駮语气清不休旱天冽雷雹南北俄乖张同时去师幄未几会京国君羽正濯濯以文试有司好古拙雕琢一失太常第闻子继屯剥翠铩累在毛龟剔衅由殻古人亦忧患千载名愈卓予虽缀小官夙志负山岳簿领但戕性禄粟不周啄再命作陋邑举动尤龌龊旋巢子何所距我幸非邈寄诗冬为期当遂笑一握待将得丧理同付尊酒浊
送元恕
我本生穷阎才命两乖塞再试得一第失足落铨格去年赴选集摩肩杂隶役吏口骈名呼摧沮气填臆僦居在闲坊门巷少人迹于时苦病吟谁肯顾越舄高冠纵一临车马有屈色平生青云志帖帖若坠翼羡君富词才时志复两得解褐拜初命便缀审官籍秋高马足健驾言往京国诸父列禁严南北罗第宅往来伯叔间此行稳栖息君家世儒林图史况山积灯火今可亲幽探勉余力京都号纷华君志定非溺勿贻双亲念此外慎眠食
早行渑池道中
二年别咸秦八月过崤渑碎石隐地起险涂抱山转我马无完蹄我仆有重趼林红烈炬暴涧白乱流浅夙驾露湿衣夕休独临馔辙迹环九州孔子未能免咨予独何人安坐顔辄腼区区适其宜誓将策疲软
乙已十月七日过黄河中流遇巨浪偶作
清旦絶大河拍堤滚黄沙巨舟忽揺簸心悸眼亦花咨予岂轻生将身试鱼虾忠信固所凭此理惧或差定息神魂寜归心眇天涯故乡念昔游湖面贴碧纱醉舫穿芰荷坦腹如眠家天水自照映鸥鹭相交加虽无风波忧龌龊未足夸岂如寻河源安稳浮灵槎脱略遗近观飘飘薄飞霞低头顾浊流卑险吾汝嗟
过潼关
巨方信天开嵽嵲土山口岂惟控内外势不漏飞走一夫或当关可敌万夫守山河此襟带怙险圣所否明皇晚倦勤意恃太平久絶艳荒真妃转盻六宫丑禄山假天性恩豢不知厚铁骑长驱来哥舒苦徒手吾君畅道德四海一父母人心自固结兹关复何有
苦雨
关辅连岁旱耕地千里赤官家放租税犹有道边瘠羣国乞膏雨童巫叫蜥蝪神听久寂寞民意转凄恻天公忽瞑目一怒乖龙殛雨师偃其旁惊起振厥职不复计多寡倾泻信朝夕入地知几犁【陕人以犁测雨之深浅】地上但盈尺渹如三峡注那辨四檐滴落势曾未停庐井反忧溺始知天公难不易人愿适举头告风伯速吹湿云坼却还秋日光迤逦照阡陌俾民布新种来岁饱麰麦
幕中偶书
刘侯驱车东幕府宾客稀凭几独萧然真与万事违巢燕无世情闲堂时一归东风忽怒号辄来撼窻扉搅我静中趣聒聒无停威尘沙亦侵人犹喜势力微日暮风稍息出户聊振衣行吟视庭木枝空但花飞幽思感晚春浩歌送斜晖翟公大书门怨激恐已非俗物喜去眼杜子吾庶几
徙居
人生如寄客况复真客宦南舟与北车来往若征雁残暑赴西雍冉冉忽秋宴三徙乃定居【始至寓法掾厅又徙倅厅又徙书记厅遂安居】什物旋营办腾移费负挈犹恐仆夫讪幕府文书稀食息有余间短才乏所补公给浪蒙豢惧辜主人恩从事不敢慢南轩有佳趣流渠泻幽涧潺潺无时休弄水悦童丱关中气候晚时菊始云绽亦有终南云朝暮生顾盼浩歌一樽酒常分任鹏鷃
幕中书怀
宦游老岁月春花渐空枝坐耗镜中顔日饶鬓边丝流俗宜重轻青云势参差刚肠寡所合出门复何之趋向於今乖考古聊自怡黄卷有圣贤目览心与期君子顾万世小人较一时不见九原骨贵贱共狐狸惟有贤愚名纵久亦两岐退之赋二鸟无乃为物移信已一推天孟子真吾师得丧付浊醪身外非所知
九日与诸君饮
寒暑当递迁日月会阳九緑鬓惊秋风黄花泛樽酒行乐重此辰登高命诸友古人感尘世宜开笑歌口
送粹中赴举
朔风搅疎林短日寒无晖有客气轩昂束书赴礼闱行槖虽云轻满抱藏珠玑出以售春官善价其可希骨肉送出门稚子犹牵衣我为举别觞一言庶不违京师足纷华慎勿事轻肥白首有双亲待子得官归
石亢之出铜雀台砚相示信笔题其後
铜台遗荒基寂寞千载下黄埃朽壤间所得或片瓦砚材世共珍购金不论把浪好昧所别往往乱真假
闻毁
忆初向关中触热事西走淋漓汗征衣早夜犯星斗驩然赴所知辛苦复何有主人喜宾至相见劳杯酒誓将効毫髪聊以塞所厚遇事因辄言何尝计从否平生性坦率间或忤交友是非长安城侧身避谗口彼奸乘其前吾虑亦已後二叔诬周公三人惑曾母青蝇乱黑白视洁以为垢圣贤且不免予免焉能苟浩歌动归欤至此信不偶春风忆东南岩花映溪柳南山有屋庐酿熟唤邻叟何时理扁舟旧物入吾手回头谢狺狺投北汝谁受
壬子岁旱
熙寜岁壬子春旱初可怪不雨讫夏尾天地一炉鞲赤日裂厚土黄埃没经界农夫望云霓脰折意未懈侍中守北门抚俗先罢瘵闵雨忧更深徧祷剧斋戒老宫与佛庙三日一往拜冠者厌於呪褐者劳於呗雨应絶不闻烦欝何由快凭谁诉天公请执乖龙械
予初春被病中夏少间勉入省局偶成二十二韵
东风吹春来移疾聊少休寒热战予躯渐如错春秋侵寻日以剧谒告牒屡投性命吾自安所负空食羞交亲每问讯爱者或见忧伏枕数晦朔忽忽月四周有叟肆嗫嚅咄哉我何尤腾口状予疾张大实颇浮背憎詋休咎唯恐予疾瘳寜独冀术胜仍欲悦予仇叟乎汝何愚天命非尔谋生死籍素定理莫移恩雠身世如寄客日月速置邮引照盍自儆霜雪满汝头胡然不知止胁肩謟贵游干进苟朝暮利吻銛戈矛予今偶不死官意滋悠悠却来坐省局心迹逾林丘北扉对新篁隂薄干巳修薰风送潇洒不博千户侯富贵功名间有待终无求鸾凤志寥廓燕雀徒啾啾
某蒙君章兄宠示樱桃佳篇辄依韵奉和
炎蒸有正色下与地气关相结成含桃使冠百果班独忧赤日曝坐变红成殷多应绦阙种【上声】流落来尘寰金盘泻不定四走如循环睡龙失火齐颔空皆血澘以口比樊素白傅夸娇鬟却嗟茘子陋远在炎荒山每岁贡天子险路劳缘扳岂如盛京洛地广生不悭朝须暮可进先御後匪颁离树既不久弗改犹童顔嗟嗟唐中宗游乐芳林闲【芳林园名】君臣失仪度口摘省手攀不闻荐先庙书在史册间愈藉争诗豪劲句尝往还予知青冥赐难到山溪湾【韩退之和张水部敇赐樱桃诗有传赐出青冥之句】林园幸自有圆颗赫不黫虽热岂厌食纵密寜忍删况此鲜嫩质非并青梅顽
羣牧司雨中池上作
累朝困炎威一雨转愁意偶看碧芦丛宛在沧州地岸草闲自滋庭叶纷以坠移床就幽窻檐溜聒清睡
送章传道东归三十八韵
一日或数篇数日哦一轴夫子之於诗夜补昼不足长吟天地间万象困题目天徒饱其才而特馁其腹声名三十载半百事场屋今年试春官淡榜辄不録东风吹残花客泪迸京毂囬头谢青云却抱来时玉河阳谒相公每见辍饭沐赆金实空囊礼遇骇僮仆遂游西诸侯骑马度函谷长安寻素交零落半丘木惟有终南山相看似旧緑东李雅好客既亲意转笃授馆如投家晨杯继宵烛羸马残青刍饥僮厌余肉予方坐幕府?嫉苦流俗羣吠耳且盈介立趣颇独得君倍欢然坦不置边幅论情虽云晚闻谊固已夙二章初交锋懦气令避缩自笑不量力强和旋取衂从此遗形骸留馔或脱粟有酒时招邀共醉小轩竹论议到圣贤道德富停蓄岂比篇章流烟云绕心曲飘颻走边城新禁察儒服戎帅不敢延进退势俱触六月汗沾衣几作穷途哭回来卧旅舍所得不充欲乡思生秋蛩轻装遽云促行当买淮田晚岁谋退筑予材觉无庸计虑亦既熟无资媚要权与世背驰逐秪合从渔樵胡为苟寸禄淮吴幸相望有隣可容卜浩歌老吾生争食任鸡鹜薄宦犹縻人归飞羡黄鹄
予以病久不赴朝谒因灸三里穴罢信笔偶书
窃禄了无补卧疴慙有日空听朝鸡鸣阻挂朝衣出啓处不自安灼艾加诸膝庶几起沈苶犬马委微质
立秋後病作此写怀
卧病喜秋至昬烦庶以平清风不少济宿疢仍相撄凉叶犹未振隂蛩已先鸣四时顺万物奚独戕吾生入山谒怡然上人因成短篇皆书即时事
行穿六松隂鸟语逢人寂林僧洗山钵正了寒堂食揖我喜满顔吟窻半轩辟凤凰【山名】不无情天外送佳色春风动花雨枝上或涓滴羡师得安住我亦有闲适出门懒鞍马把袂步幽石石尽浮泥深恰恰露双屐临别心徘徊野店更一息
僧副普济过予诘其师名僧职之所自则曰尝济活饥民百万朝廷论酬以得之钦叹不足继以诗云
佛子苇麻衆槩能蚕食人庸奴买师名纳赀不计缗普济释苑秀类同行佛均往岁东阳饥愁声聒苍旻天民坐欲死谁肯发一囷师勇营饘糜全活百万民外台上其事朝廷嘉师仁相府议优赏美号宠厥身汝往贰尔正示劝出圣神今时士大夫体虽具缨绅十九饱妻孥何暇及困贫视师固有激抑可警其伦
墨蟹
琐琐江湖中忽在幽人壁短螯利双钺长跪生六戟骨眼惊自然熟视审精墨初疑蟺穴束犹带浮泥黑横行竟何从躁心固已息终朝墙壁间颇有肥霜色我来空持杯左手莫汝食谁夺造化功生成归笔力
祠部集卷二

[book_title]卷三
钦定四库全书
祠部集卷三
宋　强至　撰
七言古诗
栖云阁
越山东南号胜絶古寺岩洞穷高深山云出为洞口雨或时散作岩下隂不有神物此蟠据安得气类长相寻寺僧爱云恐云远置阁云上蹑以临岂惟忧怀独舒悦更许游客开尘襟客来祗知寓暂赏不道归去还尘侵寜如僧住得安稳终日自共云无心
陆君置酒为予唱阳关即席有作
阳关何处草烟平不识阳关空记名古人驱车欲西过吟成缮写离羣情天涯此去故人絶虽有樽酒同谁倾古人幽怨几时尽至今愁杀阳关声陆君酒酣喜自唱坐上客泪俄纵横杯盘咫尺意万里忽若身在关山行耳傍宛闻车马动帘外已觉边风生乃知樽酒须故旧为君一饮无余觥
结交行
贵友高车照簪组富友黄金轻粪土二友方论富贵交以漆倾胶入心腑一朝金尽囊无余门前不见簪组车贵人今车底似昔早失黄金旧时客由来结交要势均一轻一重难为人滔滔世上耳余辈寂寥管鲍今埃尘交情以势不以义今日虽同明日异君子结交自有持贱贫富贵不我移
依韵和李评文思
我心烱烱君应识万事都慵独吟癖二年客眼看京华可见无媒进无益势门所喜在佞豪直语空拳无一怿爱君挺拔生贵家不学庸儿醉朱碧两提试笔赋翰林落落金声天上掷改丞殿省头不囘直把羣经重研摭相逢怜我犹滞濡四十金闺未通籍势门宜不容此身赖有君家好投迹书斋延坐开新编光焰文章追祖白更邀诗社同襟期脱略形骸一疏戚公侯必复君勿迟志士由来轻尺璧
赠贾麟
贾君貌古文章老虬髯铺胸犀挿脑戏夸才力惊衆人谈笑千篇笔端扫酒酣座上披天真剗去厓岸露怀抱今年礼部更新书续诏九州登俊造宿儒晚秀趋术茫肝愁胃苦搜辞藻独君所向异尔为长袖陂陀踏幽草【君近游径山】行穷两径跻岩巅指点晴江辨秋?却骑匹马归湖山古寺相逢情愈好空罇无物醉故人辄出囊钱具梨枣更长坐久然青灯语杂讥谐欲颠倒我方正色起问君何乃终年事枯槁齿牙未豁才有余一赋从容成腹藁琢磨高论驰古今足历天衢骋王道驽羣??犹争先骥騄胡然甘伏皁君徒俛首不我答我反慙顔汗如澡丈夫贵富难近窥一第定非论晚早岂同祖谊名汉朝位不公卿身已夭何时却挂吴淞帆霜蠏初肥恰新稻
前日以诗赠贾麟进士继蒙和答而杨蟠从事亦随次元韵鄙思不休辄复自和二篇
贾生俊辩凌诸老二十汉廷冠挿脑魁奇远裔空传家惨淡壮年翻却扫巧心用过金几缗愤泪顷乾玉三抱五湖梦数归何时四海形单生不造乡宴无心听鹿鸣时平有口歌鱼藻每舒意气拂剑光懒把穷通叩蓍草江河饮肺吞阮刘风月吟肠笑郊岛君才慎勿恃晚成俗态由来尊少好衆人竞进皆揠苗独子甘贫犹嗜枣囊装未抵一羽轻笔力堪支泰山倒闲身自放壠上耕愁面谁怜泽边稿幽寻骑马衫覆鞯冷卧乏氊床露藁无劳儿女悯滞材岂竟乾坤厄吾道从前平步封公侯亦有逢辰出舆皁光华圣旦髪可曦涵泳儒流身已澡收还事业幸未迟揖取功名须及早不然一世成虚生虽曰百年如实夭公朝富贵弗汝悭仕路高车似麻稻
其二
爱君气干霜松老一见相投许肝脑岂同世上秋叶交不及岁寒如电扫有才无命三十强寂寞吟斋膝长抱愁来徧踏公卿门绽褐不缝谁改造文章直吐元化胚天朴岂须施斧藻长篇下笔纵立成一字未曾伤草草辞源奔注吞衆人有似惊潮没孤岛善君取友论片能不学常情求百好琢磨六艺相与游我愧性灵昏椹枣平湖渌浄时招邀烂熳清尊为君倒客涂见月凡几圆勌马声饥奴色槁路傍甲第欺儒冠奴厌腥肥马余藁我疑造物偏膏粱富贵何缘悭有道贯糜巨室君空囊朱紫摩肩君衣皁大鹏寜合安?常怒翼天池终刷澡功名岂必收目前两鬓未银犹得早顔彭骨朽千万年漫与後人论夀夭君其努力攀青云盛醉春风酿香稻
题惟晤师斑竹杖
蜀江濯锦含文漪竹生江岸初緑滋锦波一浸入竹肌万洗不落斑在皮又闻泪点洒舜妃遗迹渐染传今时搯不受爪滑可持隐起高节无屈欹江神虽宝莫自私烟根忽逐霜刀离截而为杖得者谁龎眉大士今一枝斒斓颇与坏衲宜朝跻山巅暮江湄山备兕虎江蛟螭尔杖未折莫汝危足力自健无险巇安用童子两肩为当年常竹纹无奇犹托变化神葛陂况此已是斑龙儿长恐一旦风云随复整头角还天逵未必久为师有之
和礼之喜雪十二韵
水官司冬不举职天地当凛气辄温顽风伺隙倒天令扫荡不使繁云屯隂崖邃谷殆穷腊空有雪意乘朝昏宿荄老枿亦借便欲泄阳气芽株根往往百怪窃窥视思以沴疫伤羣元赖吾太守为民切百拜默与上帝言臣因视民问农计亟雪犹可望有年知民所欲弗帝告安用备位称守藩至诚一发动天听霄垠地堮俄琼璠混然上下共一色直疑元气犹胚浑狂风埋藏反失势却授威柄还水官既去丰年在冬雪豫拟痴腹盈朝餐
送关景芬秘书赴山阳尉
峩冠初上童儿首君已老成予辄友肺肝相照二十年今日不殊前日厚纷纷共笑薄媚徒对面论心囘面否吁君意气非昔麤犹着青衫从吏部得官将尉古山阳有藴无施州县後山阳楚邑为最雄聒聒衆咻千万口阶庭听命趋上官守阁使台鞾日走舟车冗客来百须政逐从违成好丑君才遇事有卷舒公道当官胆如斗或时畏缩类懦夫私请不容毫髪受往行素守禆长官肯到县厅同木偶颇闻彼俗殊东南例重市门轻陇亩盐商茗贩白刃随切与椎埋破渊薮能声自可博已知懒趂庸儿媒左右吴江日暮山川愁疎树烟头排敝帚北帆欲挂倾别觞还有隂风吹散酒醒难为别醉几何人世无时好分手知君此去忘故园淮月楚云惟我有
送吴判官
雨乾青活淮上山君领善课趋帝关春风满路马足健翩然征辔不可攀吁君登科越一纪中又困踬罹苦艰苍虬垂髯猛虎卧青衫四十鬓欲斑我疑君胸典籍府千轴万卷罗其间圣经贤史及怪说叩之不已如循环有时啓口论时病往往愤发涕欲澘位卑道屈志未就姑以大笔诛雄奸就令君居太史局犹足上下马与班刚然古胆贯白日不为权贵柔正顔退之常患天地惠偏向君子怀独悭高冠大笏尽知已行矣得意东南还
赠徐君强
浦阳穷僻山萦回徐子匹马穷山来十年不见安否外怪子面黝身红埃自言壮图醉无几独有古胆刚不摧日于篇章遣孤愤袖出巨轴为我开密行细书几千字一一纸上皆琼瑰浑然天成有警句直若未剖元气胚间工磨琢弄纎巧真宰手把天葩裁诗人古亦少达者非特徐子如寒灰孟郊老独张籍瞽李杜落魄皆何哉剔抉幽秘夺造化虽甚寒饿天弗哀又疑才命不俱得既夺之命止与才子今所往但逢蹇绊骥两足犹驽骀浦阳山深尚春浅桃李才蘂花正梅子时过我值讼简花下一饮将百杯酒酣慷慨起劝子更厉头角需风雷纵令不偶竟穷死犹愈空腹冠崔嵬
邑舍东池近日荷花盛开辄书短篇奉邀宗哲纯甫二同寮
前时乘暇到池上荷花未开荷叶小弥旬风雨隔追赏期会簿领复烦扰今朝始得临旧堤花开已繁叶将老古人最谓行乐急痴儿漫欲官事了钱杨与我近同趣一樽今待共君倒联镳且来趂花饮莫待红稀并緑槁
七夕
七月七日暑气徂此夕何夕乐且娱世传牵牛会织女雨洗云路迎霞车初因乌鹊致语错经岁一会成阔踈牛女怒鹊置诸罪拔毛髠脑如钳奴星精会合不可诘我疑此说终诞虚又言星能遗人巧罗列瓜果当庭除彩丝贯针望星拜夜深乞巧劳僮愚吾闻朴散形器作人夺天巧天无余匠心女手剧淫巧工与造化分锱铢荐绅大夫一巧宦坐取公相如指呼间乘巧言惑主听能改荼檗成甘腴纎辞丽曲骋文巧剜刻圣道无完涂星如有巧更可乞益恐薄俗难持扶我愿星精遗人拙一变风化犹古初
题藴忠上人歙砚
山僧有砚名龙尾此石来从歙溪水通明直可照髪毛莹滑不容安手指案上长疑片月生匣中自有浮云起苍然顔色涵秋波不学端州夸嫩紫溪匠琢为寒瓦形如从铜雀初飘零只仍故状不复改独有乱点生繁星高闲上人妙书劄什袭藏来时一发拂开轻雾磨烟煤挥洒霜毫氷纸滑咄嗟此砚何为哉世上别有润色材胡不往焉与徘徊日濡大笔把诏裁无久滞此空尘埃
通判国博中斋诗
天下以中为大本天地得中能自生古之圣贤一用中政刑礼乐万事平於戏後世中道丧政分寛猛刑重轻礼非俭陋则奢僭乐不专一须锵铿其间万事亦颇僻或过不及谁与绳今公奋然力追救大署中字为斋名谓中之迹不可见粲焉其道存六经尚书洪范有皇极春秋王道为权衡在易之爻贵二五于诗无邪义甚明子思着篇究根柢王通命说垂仪刑夜探羣书味中理鸡鸣而作还奉行出处语默皆时中措诸万事无侧倾有时宾至相与乐咏歌亦作中和声檐前竹树有中色四序不改长青青公今一州贰守政千里犹变中庸甿异时朝廷赞天子扩之四海中道成至得摄齐升公斋一听中论退服膺
还府推杨学士无为编
蜀山秀色参天起子云文章摩玉垒关右衣冠从古名伯起光华擅杨氏後来气象几寂寥今日西州闻学士吁雄述作拟圣人蹭蹬三朝官不徙震虽有时无雄文而又晚龄才得仕岂知学士丁妙年一日青云趋万里高才大笔驱古今奄有震雄兼二美布衣平昔抱经纶浩荡着书穷日晷幽居独占无为山因以名编仍号子【学士既以无为名编复自号无为子】凿开元气争化工剔出微情泣山鬼先儒浮妄遭芟锄直与六经相表里青衫冗掾错致身四十摩肩杂胥史日趋官府旧学荒已分清流将絶齿前时辄辱授此编如以咸韶震聋耳夜侵灯烛画废餐若涉江河徐见涘乃知无为非不为道化自行而已矣立朝本此足有施尧舜吾君那出是天球岂合藏穷家再拜持编复斋几
谢通判国博惠建茶
建溪春早地未暖建俗巧计催春阳茶傍万口噪地烈惊破芽英不得藏犹嫌旗枪已老硬独爱鸟嘴嫩未长撷而焙之一朝就更范圭璧为圆方南州尚珍北固重自非富贵寜预尝浦阳贱官性怯酒素许茶味为最良日分牒诉费齿舌口吻镇燥喉无浆建溪奇品远莫致日夕梦想驰闽乡尘埃填心渴欲死忽拜公赐喜可量拆封碾破苍玉片云脚浮动瓯生光愚知公赐岂徒尔欲俾下吏蠲俗膓涤除诗冗起清思驱逐睡兴穷缣缃玉川不暇尽七椀已觉两腋清风翔
予家畜狸花二猫一日狸者获鼠未食而花者私窃之以去家人不知以为鼠自花获也因感而作二猫诗
狸猫得鼠活未食戏局之地或前後猫欺鼠困纵不逐岂防厥类怠其守花猫狡计伺狸怠帖耳偷衔背之走家人莫究狸所得只见花衔鼠在口予因窃觇见本末却笑家人反能否主人养猫不知用谬薄狸能服花厚花虽利鼠乃欺主窃狸之功亦花丑人间颠倒常大此利害于猫复何有
纯甫以予去岁九日赴东阳今年复趋府作菊花问荅见遗因以戏荅
问篱菊何事秋香欠春馥渊明岁岁走征途冷落重阳谁采劚
篱菊答自古人生有离合不得渊明泛玉觞还有子真擕酒榼
附原唱
问篱菊谁遣金英秋始缛花枝依旧去年黄人髪不如当日緑
篱菊答清香数日还飘?纵使人生鬓易华犹见黄花开几匝
泉上人画牡丹
芳树不合生深堂座上似已闻生香乃知丹青逼造化独有真假争毫芒枝外霏微包雨露笔迹淋漓湿缣素游蜂蛱蝶频往来今日经营知汝误蜀川赵昌妙花树前後无人昌独步师今合昌成一人画手纷纷那敢措上人笔下如有神一扫欲空西洛春姚黄魏紫色憔悴自觉笔假胜天真天工栽花苦荣谢画工运巧无冬夏天工巧极谁论价输帛倾金只酬画将令世俗尊造化呼僮卷障不复挂
和楼志国范君武读胡尉临安所获顔鲁公书断碑
书名唐世凡几人鲁公运笔独有神当年一字百金直异代傥获宜尔珍公尝道直不容内江湖出走刺史轮东南挥翰落几郡在处巨蹟刋坚垊石坚字巨未应泐旋复五代遗荒屯州镇寻兵寺观火缺碑毁碣埋泥尘乾坤岂亦爱字宝不使久屈卒不伸脗合隂假好事手得此断石溪山垠苔封土蚀初莫省一洗烂若开三辰不由名氏验体法气质浑厚知顔筋点端屹如泰山立画劲森似长戟陈寜同枣木浪传刻少陵尤恶肥失真苍茫疑闻地灵泣为失此石后土贫好事得之不自有能广墨本遗其伦始从君武惬传玩大句感发惊儒绅写公勲德无一欠何必读史劳吾唇青衫志国继高唱首论书法词逾新末言公忠死贼刃不觉愤泪沾予巾昔人谓书乃心画浮沉直挠皆相循公心远可此书鉴体不姿媚一以淳严严古气自盘薄宜汝希烈不得臣虽云笔力夺元化济以忠谊重万钧後来忠谊弗公学磨鈆临帖虚终身李斯篆隶岂不好彰彰奸迹流自秦乃知一艺不独善所贵名节坚松筠鲁公之书以名贵历代共宝无沉堙
送裴光世赴举
光世出门头懒囘身将西去犯斗魁风云自繋鹏鹄健里道正为骅骝开忆初乡赋选主司数州侧脑听外台一朝吾乡腾荐口姓名喜得丁与裴笔揺试席动千指匠精反愧木尽材六人既拔里中杰黑白自可消怨猜君名稍稍近人底岂是天意激後来主司南宫顷第一又尝礼部预拣才【裴如晦尝充省闱点检官】颇伤辞律变新进怪僻一鼓波遂颓既而移书六人者历数文弊有可哀且言文章贵体要试格尤要合凖裁六人既拜主司教青云捷路知力推方今最曰塲屋公实艺可进那用媒君胸二纪富珍藴每向纸上挥琼瑰挂名省壁定显赫续取科第仍崔嵬明年跃马游街尘请君饮乾临别盃
走笔送张伯起
男儿刚膓逾古铁每到伤离犹暂折离绪不啻乱茧丝才搅衷膓便成结忆昨送子秋风前薄酒三行歌数阕我歌多感酒易醺子车为我澁不发今来与子举别觞还是去年分臂日人生岁岁有离恨争遣緑鬓不为雪安得共子并翼飞四方上下无时别
临洺驿雨中作
朔野无花春意薄斧声惟见桑枝落北人是日竞条桑手执懿筐共操作客亭系马吟寒厅细雨纒愁牢似缚多情北鷰能傍人如说春心绕踈箔故乡桃李应满园烂熳香风随处着十年游宦辞江湖尘土日侵双鬓恶天涯怀抱倾东南闷对青灯举幽酌
丙午寒食厚卿置酒压沙寺邀诸君观梨花独苏子由不至以诗来邀席客同作予走笔依韵和之
种梨易长地旧淤春风一扫无枯株沙头古寺枕城角楼殿自与人迹踈看花置酒三月破点检座客惟欠苏酒酣花底不知处恍若身世游蘂珠铜台割据古豪盛乐事已去惟邱墟直须及时结胜赏莫局官事同辕驹林僧迎我屡前揖野鸟避客遥相呼咸阳有花远莫见岂若此地来须臾风前嗅雪不宜缓春芳过眼犹奔车繁枝向月合照映乱片落地无扫除罇边酩酊不复计马上倒载聊扶子由闭户自懒出花与双眼知何辜天姿必欲贵纯白红杏可婢桃可奴君诗险絶不容和梁园骋思慙相如
寒食安厚卿具酒馔邀数君子游压沙寺观梨花独苏子由不至诗成命座客同赋予既次韵和之明日上已安复置酒招予与苏又明日请予屈二君为射饮之会而苏君仍用前韵作诗见及予亦复和
花前烂醉如泥淤犹恐花过嗟空株压沙梨开百顷雪春晚未赏计已踈厚卿置酒趂寒食蜂喧蝶閙人意苏林间把盏谁我侑鸟歌声滑如溜珠魏都风流重行乐艳妆丽服明郊墟我初闻招便勇往悢不挿翼附骏驹峨眉夫子趣独异静坐幕府烦邀呼车公不到座寂寞大句落纸来须臾樽边弄笔辄强和布鼓乃敢当雷车主人明朝复命客是日禊事修祓除日涵花气暖不散酒力易着起要扶清明予亦饮射圃罸觯屡困辞不辜杯盘一饱藉脱粟那有白饭余君奴【事见杜工部集】梨花好在期共醉功名身外终何如
送川僧玘上人归雪窦
释子羣羣蹈一辙类能恐诱鼔师说彼上人者劒外来独许清吟调风月就我乞诗归甬东三叩宾阶通刺谒何时腰下解缾盂岩窦应逢先腊雪
小桃值风零落殆尽偶成鄙句奉呈诸君
小桃庭前祗一株无数花开艳新绣破蘂脉脉向人笑閙枝酣酣索春鬭只见蜜蜂来往喧不道双鷰共时候醉吟绕花日几遭坐卧欲来花下就东风昨夜忽颠狂晓枝点检不依旧惜无锦帐阔百步遮藏免被风力骤小儿地上拾乱片犹爱残香再三嗅桃兮开落奈汝何却取余杯醉春画
近承杨子遣垂和池上短篇爱而有赠且摅予怀
杨子文格少已遒自关以西鲜此流逸兴一发不言休诗吟千篇酒百瓯始谓富贵力可求行年四十差厥谋相逢渭水初清秋气俊秋隼辞长虯欢然一见分辄投往来自尔月屡周忽闻屋角鸣春鸠感时出门写我忧载酒兴庆荒池头半酣系马聊登舟纷纷涉水惊眠鸥晚阳欲落孤烟收开元盛事空林丘流年数百如囘眸陈迹随感来吟搜偶作短句诒同游杨子既见遽和酬笔落纸上不暂留诗珍玉案书银鈎诗人乃是天地雠造化万物遭剜锼天公报之甚操矛少使称遂多穷愁子尝两举试此州病坐试席出则瘳笔力健可掣十牛及与命鬭力弗侔翻被命屈岂自由嗟予所学浅以浮不与造化为怨仇胡然天公亦我尤刚肠劲貌寡媚柔触忤贵势在转喉苍顔常调祗自羞使看平步趋公侯子来我语徒啾啾天高听卑诚谬悠不若且默真良筹有酒一醉春风楼
送李去病杨元老
君王赫怒超前古威令风驰奋皇武将士咸怀敌忾心桓桓孰可当貔虎岷峨横抹西南坤河池散关当北门坚城高寨碍飞鸟天兵百万方云屯给军自古资巴蜀接轸连樯转刍粟正须将漕得其人赋役平均军食足三分才具超常伦不独摛藻追渊云究宣德意可预见抉剔奸蠧苏疲民使星入蜀今重应芒寒色正相辉映川合东西几万家伫瞻玉节交相庆行闻尽録平戎功给饷正与提兵同紫泥封诏看西去归来联骑朝王宫
卖松翁
穷山老松干百尺纵有爱者势难值小松耸擢未及文何亦冷落守岩石由来世眼习繁侈竞事妖红与烂白往往破产聚名卉未见有一号松癖城中有客卖桃李美价高下随意得咄嗟彼叟何为者浪负松本穷九陌行求善价吻欲燥力弛还立朱门侧过之千百絶一顾寜复肯许一钱直音声犹带涧风澁顔色尚染岚烟黑松材虽良人未见其奈桃李有春色嗟哉子计信踈矣岂宜肩入芳菲域速培旧土养松干待栋明堂柱帝宅予疑叟非鬻松者无乃矫世为所特衆趋时好逞穠艳何独孑孑衒皴碧羣雄驰骋尚谲诈轲以仁义游六国时乎释老肆分籍愈以原道破羣惑叟乎叟乎予尔知独行矫世难为力
与盛毅同赋暮角行
城头滚滚寒烟起城里无人冷如水一声暮角聒地来声中宛转含余哀逡廵流入单于调耳边似近单于台坐客未终听对面泪双迸郍复将军絶塞眠朔风吹落玉帐边狼烟未尽不待晓恨不立起铭燕然何人始制角中曲幽怨到今传不足吁嗟画角终无情百年日月销此声
冬雪行
幼年壮气寒逾热更喜朱顔照飞雪门前地厚堆玉尘屐齿千囘狂走折今来过壮能几秋眼未见雪心先愁病肤隐粟出门懒敝袍尽日红炉头此身知更十年後雪屋能如今坐否层衾没颔定昼眠那复吟边开冻口壮龄衮衮洪涛奔百年浩荡未易论人间万事亦颠倒且对今雪空清樽
送盛君方
秋风木叶飞边檄日暮铜台别杯釂燕姫一曲声未终交臂方擕忽南棹相公镇魏从辟书玉帐三年奉谈笑密谋直道禆主人饱食庸儿或隂诮君殊不顾但自若烱烱诚心复谁照相公还朝数论荐援手无人在廊庙荐章未报人事改魏国门前客相吊圣贤尚觊後世知万事那能目前料方今擢才不待次道路纷纷走严召朝廷必欲收真才岂有如君使常调读书适用非苟知脱略空言直趋要有余利刃未一施可惜青萍反居鞘谁能出力终提擕会看惊人露芒耀君如弗偶好言命予亦徐当卜耕钓
送知府吴龙图
国初以来治蜀者处置尽自乖崖公当时奏使便宜敕不与天下州府同行之已及八十载奸宄销伏谁之功因循至此渐抏敝有未晓者时相攻鞭笞小罪亦检察不许略出常科中下民知之颇不惧州县往往藏羣凶侧身敛足未动者实以累朝恩泽隆公之初来蜀人喜慈爱久着民情通衆心欢然耻犯法捄药浮薄归醇醲尽将约束付僚吏兴起学校还文翁二年美化极沾洽远近循服如偃风上将归公问谁代当使间作如笙镛遂求元老得青社其人廊庙之宗工往年镇抚有异绩大斾再来遣于东公今与之合符去到必奉诏参夔龙大资旧德固无虑剖判自出其心胸所忧厥後嗣之者忠定良法还如空养顽活狡作渊薮不免剪殄烦兴戎蒙之愤懑久填臆言贱不得通九重颂公上殿起居罢第一用此闻宸聪
京师逢徐良温叟明府
弱冠相逢今四十当年壮气虬龙蛰交情独在酒琖深人事细论衣袖湿诗书误身浪自怜公独满眼谁可揖苍顔已变长安风後会更应尤戢戢
小疾中元恕相别往长安信笔成篇奉送
一春三月少见晴湿云不飞压花老君来别我西出关病里伤离似翁媪和风吹面才几程即入风流洛阳道司农水利无留行洛城花开为谁好汉唐陈迹到可寻犹有山川豁怀抱忆昨行春从魏公兴庆池边玉樽倒公今已为泉下游往事凭君问烟草官家诸路急使才归对明光切须早
题可久上人房素屏
雕轩画室吴僧居花草禽鱼屏面集岂如萧爽大士堂雪山数尺平头立满斋虚白已自生隔坐纷华不容入霜毫一扫都无?独有淋漓粉光湿好丹世上空纭纭趣与师同百无十常时吟客惟我来共爱此屏微静翕日晴难驻手试扪指下瑠璃无寸澁愿乘醉笔留几行为写高僧白云什
送王宾玉
相如昔乘使者车县令负弩当前驱颇矜意气夸里闾檄词烂熳肆欺诬归来不说民饥臞余佞更留封禅书江山清絶冠天区岂甘久被斯人污迩来炳灵轶古初耆俊相继驰亨衢堂堂御史今名儒志节慷慨忠义俱才高识远器有余不似文园浅丈夫一朝持节归成都使星皎皎临坤隅辍从宪府恩意殊霜威鹗击正所须奸胥所在察于荼交劵计斤良可吁锄凶芟秽忌踟蹰元恶须行七日诛恶除惠泽益沾濡顿使枯瘠都丰腴坐茵未暖氊氍毹诏归还直承明庐朝廷急贤恢远图碧鸡金马不用渠以人报国功难踰诸生中有何武无谢三门提举辇运宋叔逹郎中寄古碑杂言
长安古名都汉唐以来帝王宅当时高冠大带接迹公卿间声名大半文章伯能书万变轶出意象外那局体法就常格杰词精翰在处勒琬琰从此关西富碑石咸阳原头螭蟠龟负不知数风雨皴剥尘土蚀荒郊坏宇大者卧榛莾小者老祠佛庙往往龛屋壁忆初来长安于此心颇溺朝披夕购自忘倦一纸不吝百金易岂惟读辞玩点画汉唐往事皆历历始者累一以至百今既累百至千未免广搜觅古人载书兼两惧猜谤今我车载不足更囊积中郎知我有碑癖封寄数本跨数驿中郎中郎虽欲遂愚癖愚也字学不进文格不长翻愧嗜此苦无益虽然古人亦或有所嗜又恐一朝舍此愚意无以适碑乎誓将蓄汝永吾好不已圣犹贤博奕
祠部集卷三

[book_title]卷四
<集部,别集类,北宋建隆至靖康,祠部集>
钦定四库全书
祠部集卷四
宋　强至　撰
五言律诗
李花
地暖春才半蹊深气巳暄风光何处好雪浪此时翻匀似金刀翦装成玉杖繁夭桃漫相压吏部竟谁言
晓钟
缥缈惊春梦铿轰送晓声敲烟出野寺催月下山城牕映东方白灯留半壁明隐然余韵在羣动巳营营
闰月晦日
乾坤一传舍日月两征轮邂逅逢余闰连绵送晚春巢边迎燕熟枝上数花频渐暖茅檐日吾将理葛巾
落花
林间花自飞物理不应悲偶对飘残地休论艶发时有情香水面无数点河湄蜂蝶含余意徘徊绕旧枝因访杨公济遂同步野夫家省其母野夫时就试南宫
马系扬雄宅门过孟母隣升堂予独拜【予拜其母】同井子兼亲【公济所居与之密迩】万卷先生富千金旧产贫早将安稳字去慰杏园春
同杨公济赋破山得开字
无物终天地青山岂免开万人鑱秀骨一气失全胚漫贮崇朝雨犹防浩刼灰何年巨灵手曾此擘崔嵬
同杨公济赋晩过西村
空影倒波面晚阳留树梢人烟青近郭鸟道暗长郊世外空搔首溪边懒结茅沧浪那敢羡渔父定吾嘲
苦雨
雨脚洒不断鱼龙沸巨溟浮泥溢平地暴水入中庭门巷絶寻访壶觞谁醉醒顽云速收敛渇欲覩天晴
萤
幸藉炎蒸力因迁腐草踪清宵能自照暗室肯相容雨巷幽光晦风帘乱点重临书方汝赖惟恐有鸣蛬
种药
百药吾谁辨农皇旧有经倾金购善种按谱验真形易地防根瘦他时欲剂灵天时纵不雨灌溉赖园丁
赠於潜张定国
萧散前川令才高气亦刚学攻诸子短能涉衆人长日月销书卷功名抚劒鋩他年有大用莫漫比柴桑某近与和叔游景爱之不足因吟短篇以赠
夫子南州杰相逢出肺肝平生潜圣阃壮岁尚儒冠鸱鷃霄垠击蛟龙井底蟠耻将孤愤剑容易向人弹
赠李熊先辈
崒闽人秀夫君得最完文章醇不杂气质浑无刓塲屋闻新诏鄊闾正素冠天应老贤业头角壮年蟠诏书一日至多士竞轩眉独有儒林杰方纒风树悲饥肠惟饱学正口絶柔辞从古器大者於中成就迟
与王仲密诸君泛湖
十月清霜後孤舟颢气间酒边颓白日棹底倒青山境胜欢忧泯吟频物象悭吾侪一笑後鱼鸟伴谁闲
急棹趂吴门
寒日山尖落孤烟树杪屯水流天欲动舟急岸如奔缥缈穿云角苍茫望郭门片心争宿鸟去去近黄昏
初入汴
山势随淮断河流带地浑严风踈树影落日露沙?客兴双蓬髩吟怀一酒尊舟行那敢缓霜意满乾坤
新莺
未见攀花宿才闻隔叶歌可怜毛羽细莫恠语言多匹马春风路轻舟夜月波数声来入耳最奈客愁何
毂下春日
杨柳长安陌游车锦绣香漫倾春日酒误入少年塲意气青云客风流白面郎致身愁独晚检点鬓毛苍
寒食前二日对雨
红湿花枝软青涵柳色鲜未开新禁火自起欲晴烟坐卧销佳节招寻忆旧年故鄊游乐地心折泛湖船
对雨寄杨公济
江海岁云晏雨冥风自凄叶光羣木洗翅湿几禽低静榻欹寒枕孤城隐暮鼙少陵车马客催踏草堂泥
雨中呈丁评事
骚雅丁夫子年来客路岐故关春梦後独馆雨留时诗有龟儿掌游须骥子随【令嗣侍行】君家千岁鹤应解念归迟
归鸟
日落群山静天寒独鸟归声悲故巢远影入片云微踪迹怜吾滞青冥羡汝飞莫为双翼误须避暗中机
宿慧安院
积淖厌行路解鞍欣曲肱疾风穿敝屋细雨湿青灯聒夜有饥鼠观空无定僧中宵尘累息山水思填膺
九日病中泊舟召伯堰
采采南山菊还应满故园【予之小圃实占南山】全家泊孤埭多病负清樽木末秋声老天涯雨气昏乡关吟望外愁涙有双?
某为府曹伏蒙吴先生以诗见寄谨依韵奉酬
瘦马风埃里萧疎分亦安闲趋京兆尹冷甚广丈官锦绣颁诗句松筠映岁寒天边师坐濶南望秖长叹
同盛任道赋暮隂【得寒字】
野舘临空濶江城起暮寒年光去天末雪意上云端自失归禽影能侵病客肝莫将愁对景入夜转漫漫
次韵礼之斋中述怀
僻坐治孤学取书窥古人高风凛如在千载邈相亲欲满诗书腹宁规富贵身独君知已厚无亦虑吾贫
春雨一篇呈纯甫贤僚县庠诸彦
漠漠隂常结垂垂势未收润多宜土脉落久验溪流与物知无间於花似有雠少年车马客惆怅为君游
二月大寒偶书短句
上天谁与问四序曷相干已季春成暮当温气反寒农心忧地冻俗眼惜花残我岂殊民意身为父母官
经春罕尝见花今出湖上悉已离披
飞花何太急春在岂须忙乱点不经眼残枝犹断肠愁看湖色浄怯照鬓毛霜回首壮游地幽襟付浅觞
山中遇雨
马上凉秋雨随愁入乱山垂垂衣袖重点点鬓毛斑猿鸟寒声外渔樵古画间片时全岭暗急趂暮钟还
纯甫小池生双莲
造化有诡异双渠共萼翻凌波洛神艶泣竹舜妃魂得所虽欣地犹孤尚笑根圣朝不言瑞图献恨无门
和纯甫独往至德上方避暑
敝屋数楹隘炎曦一线长梅仙厌烦溽萧寺得清凉山鸟聒幽耳涧泉蠲渇膓兹游君独胜河朔浪飞觞通判国博惠建茶且有对啜之戏因以奉谢
数饼建溪春求逾尺璧珍封从乡国远惠与郡僚均午榻忘搘臂晨觞厌啓唇拜嘉当对啜相待况如宾
书窗
一室微吟地开牕更欲虚入云惊纸破照月爱棂疎野色连朝夕秋光满厔庐何如谢太守远岫独相於
寄题张殿直长春亭
甲第俯河湄修亭面势宜琴樽长有乐草木似无衰境胜青山敌心闲白日迟祖良迷大隐独与赤松期
寄题郭明府寺丞颍上西斋
退筑谋何早闲居兴颇浓渠流通颍????窗列隔淮峯玉麈谈宾盛牙籖载籍重雨中时垫角一代慕林宗
奉答雅均途中见寄二首
浊流非猛激无以顿澄明此邑先膏润今予力洁清人皆疑矫行君独照真诚一得途中什譊譊衆口平贫固诚吾分廉斯亦士常漫多愚执守媿少子文章【雅均前篇颇怜予廉贫复有论文有力之句】虽幸相逢近犹嗟此别长何时却南辔重把论诗觞
观棋
鬭智不鬭力一枰思解围防人甚勍敌平地有危机蜗角争先後狼心竞是非傍观缩手者往往见精微
九日过後漫题堂前双菊
花日金相照条风翠竞翻谁言羞晩艶自喜胜孤根客土深培力家人一溉恩秋香真好在未易负清罇
和纯甫红叶
秋园无艶色特地起西风间向烟林翠时呈霜片红霞光青汉衬灯炬碧纱笼不解随松栢染裁烦化工
再次韵和纯甫红叶之什
徒密嗤翠幄有文殊紫屏因霜变顔色点树作丹青废苑扫还聚踈林生易形秋风无别艶祝尔莫飘零
挺山道中早行有感
晨兴事行役寸禄此时轻扑面风霜紧隔林鷄犬鸣遥天分淡色残月露微明便欲投簪去无田可力耕山驿孤灯尽霜天片月低还家人自喜恋枥马频嘶野水分微白巢禽惊稳栖前村应曙色依约数声鸡
宿山寺
苍莽穷山路萧森古寺门梦深宵殿月泪迸晓枝猨人事随羣动山情阻细论城中尘没眼愁思满归轩某承乏东阳周亲惠然顾访未几告别以诗饯之
亲戚富贵合贱贫宜见踈独君从远道为我枉高车相得未逾月薄言还故庐风霜正凄暮临别尚踌躇晚登至德上方偶书短篇呈山主云公
城市隔半舍【院距邑十五里】好山宁在深乱云归别坞落日照踈林能解外缘缚始坚安住心冠裳方我诱漫作爱山吟
离东坡後寄题义师上方
山水东阳富僧居更翠微晴峰露秋骨古树减烟围啼鸟远相应孤蜂闲自归予生秉幽尚梦想在禅扉刘叔茂及第後往广德拜亲过吴江新治
今岁同升客如君有几人青年登一第白首具双亲喜气生军垒懽迎聚邑民诸兄在天禄勉去继清尘
惠山泉
封寄晋陵船东南第一泉出瓶云液碎落鼎月波圆正味云谁别繁声秖自怜要须茶品对合煮建溪先
官满将见舍弟
三岁别吾弟今归心始降从兹得安寝无梦过重江预验鹊音喜行看雁影双西湖犹可泛酤酒市羊羫
途中寄纯甫
诸友分携地重阳欲近天共谁搴菊蕊独立忆梅仙对饮乖今日伤离似去年佳山足吟赏应自有新篇
志远法师挽辞
寂寞湖边寺荆溪目巳瞑窻云犹晓白竹径自寒青野鸟悲吟动门人感涕零里无梁补阙谁可法师铭
庚子岁除辇下作
呼儿来秉烛点检鬓边丝志在惊时晚年加愿晓迟京华犹旅食世态益吾悲四十明朝是愁吟杜子诗
久雨见月
千门却灯烛久雨爱氷轮愁眼开今夕清光对故人更长频侧帽望极反沾巾几为浮云掩行藏类此身
立春
宿冻归何处池塘涨暖波日盘花面永风入鸟声和俎菜堆生叶闺裳剪薄罗独怜诗酒兴早较昨宵多
依韵和粹中早春
寒威犹压晓淑气巳回春不道朱顔旧刚怜华岁新震雷将出地蛰户莫存身渐报鸎花信眉头日渐伸
早春寄择之
北陆寒威尽东郊昼景添风和引禽哢氷暖出鱼潜草木回生意乾坤待泽渐宁知岩谷下经岁叹才淹
正月三日郊外马上作
长日牵人事新年散马蹄和风吹冻柳残雪点春泥意惬境自胜兴来杯屡携徘徊羡飞鸟晓逐野云低
禁烟节同子玉徐先生野步
系马道边树杖藜坡外冈风来花自笑露过草犹香乐事论三月吟怀骛八荒时平那有感双涙肯浪浪
春色
浅深花面染来去柳边浮雨气那能洗年光亦共流浓浓交野绿拂拂上朱楼转恐纷华眼萧条不爱秋
题刘有方御药翠岩亭
购石黄金费开轩翠玉丛端居怜象魏远意自衡嵩花弄踈帘日禽呼静榻风移山宁有术未易笑愚公
升之元真观读书
白日无停运青云要早图寓居隣上士述作笑潜夫案冗书籖满窻明树影孤徘徊拂尘壁一半旧题无
送李厚秘校赴相州户曹
迎妇金貂宅之官铜雀台俱新是婚宦有素独怜才簿领时能拨图书日可开无劳叹州县自足脱尘埃
醉卧
彭泽终朝饮杯乾入醉乡眩头遗野帻坦腹委藜床吏部瓮边卧山公马上狂何如此安稳寝兴为吾长
和叔以琴诗见贻因成一篇奉答
制就七弦器斵残千古桐正声希世出羣耳此时聋徽暗列星隐意存流水空凭君莫轻抚留取和薰风
古剑
只因耕战地得此古龙泉磨拭自今日埋藏曾几年无将试蛟窟宜待静狼烟寄语奸邪辈当锋莫向前
压书玉兔
白玉双蹲兔工深刻楮劳长疑奔月窟浑欲动霜毛似喜书成穴犹惊笔有毫案间谁汝待自觉守株高
睢阳春日偶书二首
冻柳轻能舞枯河暖亦流东风应自好远客独含愁揽镜伤吟鬓无钱买钓舟谁能终日兴大半在沧洲杨柳亡隋岸风尘旧宋州寄家盈百指忆弟湿双眸旅宦那能定人生本自浮旋酤街北酒凖拟送春愁
睢阳别包进甫
饮徧长安酒春风送马蹄异乡怜会合明日复东西行兴看君速归期恨我稽门前客星瀬到日濯尘泥
别希鲁回马上口占
兄佐诸侯幕愚居孝子庐奔驰他自得情味独相於先送秋帆动还嗟友席虚平生感知涙今日为涟如
大风
正月明朝尽东风半夜狂乾坤摇盖轴草树抜毫芒乱瓦飘无数寒沙走更忙圣时谗口絶天令莫乖常寄盛子美俞元功二先辈【二君得第後守选寓相国寺习试法】
彼美吴州杰相从萧寺居聊穷三尺律肯恃五车书前有殊尤等行当选擢初秋风吹客袂乡思复何如【试法新立数等】
寄公立
一朝挥别袂九日在征岐识我相思意如君独坐时榴花须满琖菊蕊况盈枝目下重阳涙宜看杜牧诗
寄俞君度
夫子惫巳甚平生心向存黄金空旧产白首寄他门独酌醉应浅愁吟声更吞飘零那复久知已有平原【员外陆先生常恤其贫】
过洺州
朔野风烟古临洺气象存魏风沿土性漳水抱城根故垒盘荒草残碑落近村太平民产富桑柘半郊原
祠部集卷四

[book_title]卷五
钦定四库全书
祠部集卷五
宋　强至　撰
五言律诗
北都春日
日出车马道风来城市尘关河应自昔花草不知春云静鸟翻翼冰消鱼动鳞太平无一事把酒劝耕民
出大名府北郭
驱车出近郭野色感年华河静水犹冻地寒林未花细风吹断柳残雪隐虚沙乡思东南阔归飞羡暮鸦
马上口占
出郭尘埃少驱车节物便归心忘泽国病眼豁霜天鸟雀飞荒圃牛羊卧晩田吟边揺落意踈木起孤烟二月过半犹未见花昨日逢之珍云已有小桃因成短句
不觉春过半开花始见桃年光双鸟翼世事一鸿毛有兴抚清景将愁付浊醪家林应烂漫南望首空搔
偶书呈公胜
朔吹朝还暮繁云凝复开不能成雪意只解作寒媒薄宦家千里长吟酒一杯西邻郑夫子乘兴几时来
走笔送杨正臣先辈还吴
客衣沾魏土归马望吴云一纪困游宦异乡愁送君骅骝行得路鸿鴈去成羣【归省元昆】何日江天酒重论别後文居魏岁余未尝见江乡故人今无悔如?过此相见甚喜席间率成短篇呈之
经年大河北终日故乡心入耳欣吴语开怀慰越吟天寒裘领薄日暮酒盃深早晩论边策长缨试请擒
新秋夜月寄故人
客心宜静夜月色澹新秋影落三湘水诗传八咏楼何穷对酒望几处卷帘愁若问相思意随君万里游
依韵和留台崔库部局中自遣
儒林文雅作萧散欲挥金老去安时态秋来慰夙心谁陪黄菊酒自喜白头吟宾客霜台少诗成每独斟
自零口夜至渭南县作
月黑征途暗羸驹傍险行村遥微认火县近忽闻更落寞殊乡意喧啾小市声故园流水在想像见冰清【妇翁尝宰此邑作渠引水以溉民田今享其利】
送长安佥判鲜于子骏还阙
相望蜀父老应嫌驷马迟三冬辞幕府千里走京师富贵那能滞文章自有知关山含雪意别酒对秦姬
长安春日
白入双吟鬓衰侵一病身年光不贷老春色似欺人鸟破日边雾花飘风外尘还将感时泪对酒洒咸秦
题光和年西岳碑
瘦硬光和字崔巍太华碑镌模森骨立点画宛鳞差内有通神笔前无絶妙辞茅斋千载後玩古独心知
唐贤岳庙题名
华岳金天庙唐贤石阙题姓名留篆刻冠剑落耕犂字体诸家襍函封数驿齎几行犹壮观丞相讨淮西【裴晋公征淮西与将佐西下皆题名石上】
断碑
何代经兵火终年委雪霜文章谁黑白首尾自参商琬琰那沦翠尘沙渐变黄人生异坚石抚汝重苍茫依韵奉和经畧司徒侍中上已会兴庆池
千载兰亭後风流宛目前竹昏烟冉冉花泣露涟涟笔落诗推将盃行酒有仙水边佳丽少春草谩芊绵【杜工部有三月三日天气新长安水边多丽人之句】
小阁西山落日
天地埀埀暮残阳似有情未催全岭暗犹放半山明远树微茫见孤烟惨澹生流年从此老对酒急须倾
翻经台
失道从僧指穷高听鸟呼千山四回抱一径百盘纡人事空今昔台基傥有无吟边岚气夕落日伴猿狐
题华臧环峯阁
精蓝已尘外飞阁更云端只见苍山合宁知紫宙寛客游追汗漫诗思等漓岏大士安禅後何人此倚栏
羽师院假山
累石作危峯轩然曲沼中山形在眉睫人意自衡嵩影骇鱼虾避路疑猨鸟通宦途尤巧险匠手莫言工
京兆府初赴同天节宴诗
四月薰风转三天瑞景舒歌从归唘後夀起祝尧初诗喜南山对身甘北阙踈九韶音未作朝野自懽如五帝今云六君王合万年日长迟漏水风细驻炉烟想像联朝佩欢呼捧御筵喜深恩更远不竭似秦川
哭王仲密四首
相逢初北阙并试复南宫失意春风里谋归汴水东行藏他日异笑语此生空不挂青云籍声名野史中羣居三益友再拜十年兄一别长南北相逢遂死生泪流添渭水心折注江城闻讣悲尤剧书成仆未行【予将遣仆持亲朋书南去而君书在焉忽闻其讣】
塲屋行迟暮田庐卧寂寥壮图藏翰墨高行落渔樵会哭诸朋盛衔哀一奠遥系舟江岸絶愁望定山潮多金空旧产短褐尽平生蒿里閟春色桐江流哭声人怜天不与妇少子犹婴如有山涛在应忘顾後情
依韵和酬鲜于子骏郎中见寄
昨在王公幕同时辄仰攀论情昆弟等知巳友朋间渭北孤交臂淮阳慰客顔【王公今牧陈复留兄居治下】长卿看驷马父老望西还
赵龙图自西川擕鹿儿至秦相惠
软毛金缕暗细点雪花匀林下远思母阶前愁傍人涧声微可听野性渐能驯公惠成愚好他年伴幅巾长老凤师新作四照亭以其环顾洞彻无纎翳碍目故名云从予乞诗因即其说以寄题
大士安禅外孤亭旷望中物无形可遁心与境俱通日月光应倍江山气更雄宁须面壁坐到此即观空
留题太平寺
乡落少人烟精庐独岿然香花真佛界栋宇始唐年鸟啄斋余食僧参夜半禅清凉数亩地巳是隔尘缘
留题东岩院
仁祠倚岩腹无处入嚣氛古像栖深殿高僧傲白云山花暖自发谿溜远犹闻我正为名缚翻羞猿鸟羣数日前伏蒙吴先生留饮旋辱尊什喜某之来谨依严韵奉献
昔荷齿牙论今犹骨髓沦报知亏国士高第滥门人墙仭欣重到眉头为一伸却嗟夫子疾是日卧漳滨
依韵奉和司徒侍中仲春释奠
先圣祠逾重尊儒世适丁上公仪最熟太学祭频经晓月衣冠净春风俎豆馨魏人休请颂在泮已言形
梨花
旧爱乐天句今逢带雨春花中都让洁月下倍生神翫好张瑶席攀仍赠玉人莫开红紫眼此外尽非真
雨夜舟中
岸鸣连夜雨舟系数家村防盗频敲柝愁吟早闭门呼儿陈小酌忆弟动归魂安得晴风起吹开波浪浑
御河舟中
浮舟不用力一水静於山沙鸟晴相唤河云晩更闲微吟穷有象清思入无间河策谁云补从公漫往还
屐
好在登高屐东西类此身游频齿几折用久蜡还新晩步怜今日幽?忆古人莫随珠履客且伴白纶巾
夜坐
城里更筹急牕边竹影微掩书双泪迸抚事寸心违岁月辜华绂风霜感彩衣陶潜空自赋何处有田归
韩魏公生日
三秋开爽气七月降元精致主钧枢徧尊贤衮钺轻显庸归社稷隂相在神明漳水流无竭年年伴夀觥
九日
霜净乾坤阔登高极古台秋声枫几落客眼菊三开短髪频看帽寒吟间引盃篱边空意绪难得白衣来
庚戌岁除
薄宦三冬暮殊方一纪余笑歌筋力倦勲业鬓毛踈道路纷乘传轩墀遝曳裾无庸看半百搔首岁云除
依韵和张文通中舍寄韩师元判官
从容须陛对萧洒待家居近阁从戎笔闲裁寄旧书青衫逾一纪黄卷尚三余闻说山斋好何时遂曳裾
送谭供奉
丹山灵凤质偶别帝梧飞忽忆华林好还收倦翼归緑深宫树合红薄苑花稀重到囘翔地卑栖叹昨非
次韵仁叟禁中清晓
禁庐休夜直瑞霭向朝敷华阙辨云气紫宸低斗枢帝梧鸣彩凤宫漏息铜乌日出将临扆天光冒海隅
送陆覃校书赴选西上
朝饮送春酒暮吟伤别诗予愁莺语乱君兴马蹄迟五府何时辟三铨会早辞囘鞭晋阳道不负细侯知
次韵卢六员外避暑
城市苦歊暑?凉到水穷环林得高?解带取微风渴肺举盃缓汗肤兼酒红当年河朔会旧事岂全空
中秋京师对月
今夜皇州月秋光共几分未全成皓魄犹胜隔浮云白髪愁偏照清樽喜独醺遥怜江国弟北望首殷勤
悼承天月禅老
祖意生来达诗心老去专传灯与谁子絶笔在何篇朝客散谈席野禽窥法筵唯应轩北石秋後自依然送蹇磻翁都官赴倅梁门【予与磻翁同年进士南宫同舍复北都幕府交承】
共昔登龙客仍今同舍郎後先趋帅府南北重离觞塞角催秋月边烽落晓霜军城看趣召能久赖王祥
久雨初霁对酒偶作
弥月穷山雨昏昏气蔽天南荣初见日万瓦已生烟节物惊残腊懽期减去年愁来搔短髪对酒且陶然
仲冬十六日祭马步
提辔傍险径喜随双炬红薄云笼淡月苦雾卷严风马害谁云屏神休觊所蒙晨门未开钥残梦续斋宫
斋宫独酌待晓入城
青灯频照面黄卷懒低头危坐自醒醉孤斟谁献酬檐前落星宿城里息更筹上马即尘事欲归欣少留
赠杜谘秘校
唐代诗人杰家居世杜陵祖风今不坠君学善相承气直横秋鹗文雄絶汉鹏风骚如命将坛复让谁登
杜以诗和荅依元韵赠之
子美没已久正风几替陵上天忧道丧远裔以诗承驽足辄追骏鷃心聊慕鹏微之重堂奥努力愿同登
送范令巽之赴陕县
陕人西望眼唯认马蹄东柳县追陶令棠郊谒召公问农游手劝听讼下情通千载莱芜後传家有素风
送同年张正臣赴海陵幕
早年登甲选从事又东藩地与淮流絶城连海气昏好山供健笔暇日乐清樽多着太平策归来奏帝阍
寒炉偶坐戏呈任道
人事车轮转年光木叶摧交情论晩岁生意共寒灰未足胜寛褐那能煖冻盃知君?气类不为附炎来依韵和仲灵禅师喜贾丞相赵翰林见称辅教编之什
浩荡藤州老雄文鼓大编声名元自重述作许谁传成诵慙空久相逢偶未缘承明内外相交口誉师贤
送觉上人还霅
卞山风月古秀发在诗人之子含清骨禅师托後身千篇收箧藁一梦绕乡苹知巳大丞相无劳揖缙绅
依韵和彭九及之归养之什
江南春自好蜀客亦思归泪与花俱落心随燕共飞露章还子舍孝理副宸闱禁署风流後谋渔未有矶
送宣州太守沈司封
宣城从古胜谢守擅风流夫子名当世君王付此州讼铃闲郡阁吟笔动江楼莫忆窻中句能诗今隐侯
送王天常太祝诗
雨洗春枝冷鸎愁晩更啼感时双涙落送客片帆西淮隰逢鴒羽【令弟秘校先之仪真】京尘纵马蹄有才无殿课安稳步通闺
方殿省示惠远祖先生诗集
先生名不死三百几年间白首吟唐世清风起越山遗编流自久异代许谁删远裔传能事斯文气欲还
属疾
壮怀衰独早乐事病全稀静听闻花落欹眠见燕归冠裳成外累尘土汩真机强起亲曹事遥慙旧隐扉予累日卧病适张文通惠教亦云服药漫成小诗呈之
功名心寸折岁月鬓双蓬病畏酒杯緑愁怜花蘂红杖藜成暇日行乐步春风唯有张公子翛然此意同
暮春被病感书
孤直难知巳才华反误身流年销壮节多病对残春酒到心如达花空眼亦贫贤愚通塞理谁与问洪钧闻升甫南池观鱼所获无几戏成小诗奉呈
巨鳞非尺泽多目漫汚池网漏从今日筌忘复几时饔人颜惨淡渔子兴参差岂似任公捷羣鳌一钓丝
病起观盆鱼
戢戢骈头戏悠悠掉尾行莫言盆盎窄犹胜网罗横竞触浮萍乱时吹细浪生嗟予遭病缚羡汝遂微情
送王明叟起秀州法掾
去去持丹笔当官议是非壮心低仕路恋涕湿亲衣汲浪樯乌急吴霜稻蟹肥论文杯酒後从此故人稀行叟权秋掾比回正老以诗寄之因次韵奉和
郡狱乏掾属君才盛府依犴牢烦暂掌鸾枳复卑飞尽室轻装去新吟满箧归风流伤别处粉涙洒红衣
送石亢之节推赴庐州幕府
执政昔曾祖滞才今令孙三迁才大幕万石已高门阮瑀妙草檄毛公深谁言【度支毛伯镇典合肥】相从宾主乐淮月共清樽
送子立荣侍南归
有客就征骖风前别酒酣慈颜依膝下归意满江南去路草初歇到家梅正含短书无惜寄别後抵清谈
上何太宰生日
斗杓西揭柄南吕巳飞灰芝室占熊梦蓬山挺梓材世欣金鷟见人庆玉麟来天意非难料行看位上台皇穹符宝运嵩岳降真贤明月中秋後黄花九月前潭潭新紫府叠叠旧青氊遐想灵椿庆春秋合几年
渔者
身世扁舟里飘颻可奈何万生劳白日一笑属沧波濶网施能几闲机用未多余颜自憔顇莫作楚臣歌
对雪六首
几尺江东雪同时户北风全家愁坐外寄命苦吟中已分书帷冷偏憎酒盏空漫将丰岁兆去问白头翁草树惊全失山河望转非片时藏地险?处极天围楼半轻相逐檐前急自飞乘风还有意故去点人衣飘洒三冬暮苍茫一气凝寒威斗自壮空色晓逾澄狂走?冈兎饥呼失树鹰年来交态浅有兴即谁乘影乱侵书幌花轻辍酒盃襟怀同落寞气象亦崔嵬屡折参云竹偏凌照水梅红炉方尔附未可论寒灰色浮千里白气逼万家寒独鸟饥犹啄痴儿喜自团向风初舞急入夜转声乾此味同谁冷吟窻映素冠朔风吹不尽颢气入无间市井人喧息江湖鸟翼顽酒边惊晩岁吟外失羣山温室便高卧明朝任塞关
次韵答承天月长老
方外得师晩相逢出古心交成真合水意在始知琴宦路尘泥久禅扃岁月深清风贻絶唱一诵快烦襟
涂中书四十言奉寄武陵则师
师有知人术一言珍万金圣门防取貌吾道素论心越树秋声起武陵归思深桃源千载事此说更难?
书香严屋壁呈寺主隆师
庄严模净域金碧照晴霓土木有时竭楼台无日低林泉藏好处巾屦得安栖我魂陶彭泽烦师数过溪
诗送长老芝公归灵洞
昔以医名着今兹祖意传衆生如不病大士自安禅貌等涧松古性同山月圆应防猿鸟忆却指旧林泉
赠净土嵩长老
林泉久安住心境两无尘禅外牵余想诗中老此身虚怀延海衆雄辩服谈宾伟特如师少相逢悟宿因
赠霞长老
大士本宿植妙年离世纷定心驯海鸟诗语淡秋云与物曾无着收声恐有闻唯将诸祖意晩岁导迷羣
酬齐上人
不见汤师久病眠时序深忽惊朱夏过真负碧云吟他日虎溪约同时凤阙心未论应去住杖屦且相?景山无思二大师埀和鄙诗复依前韵奉荅
西北尘游倦东南野兴深帐空慙鹤怨山暝忆猨吟大士真交臂连篇契夙心会须携蜡屐云峤陟千?
送臻上人还云山
半岁风埃地终朝云水情身兼飞锡健眼向故山明不改禅衣色从来野橐轻烦师伴猨鸟两耳厌车声
诗赠圆公大士
恐是逃名客因为出世流人间云不定心外佛何求醉喜形骸放诗嫌偶对囚我应遭窃笑声利乃身雠仲灵禅师以诗见邀辄走笔依韵附还使奉和
世好元难合便甘或弃辛喜师同肺腑偶尔异衣巾文约牵常俗诗情远过人相邀松下别山意入秋新
送李讲主还维扬
定忆婆娑树双埀满地隂【院有双树】春风吹社燕归意逐淮禽帆落横江尽门开小院深先挝大法鼓续震海潮音【师之来杭实干法鼓】
仁宗皇帝挽歌辞四首
未乾宫砚墨犹暖御炉烟鷄唱空催晓龙飞忽上天攀髯三月暮洒涙五云边盛德无容报尘埃万寿篇飞帚飘宸翰赓歌纵睿才歌懽三合燕声转两宫哀人世金縢秘天门玉鏁开年年初夏月寂寞夀山杯轻徭寛日力横费惜秋毫临谏天容晬尊贤圣体劳乾坤收化育弓劔入悲号十月西陵伏愁云隔赭袍圣运一千载君临四十春宝图先与子妙断独如神瑞表虚南极哀声动北辰天锺尧舜性庙号讫称仁
石太保挽词
许国三朝老传家万石君乞骸章未报没齿讣先闻挽铎揺秋露铭旌卷暮云龙冈逢古壤马鬛寄高坟
王广渊郎中挽词
一门新茹痛八座近云亡祸故近贤者风流失望郎葬帷笼淡月挽铎诉清霜祖烈系谁绍三槐老北堂
王子直挽词二首
流水身飘忽青云意濶踈儒林看作传使者合求书野月随丹旐山烟湿素车寝门今日涙一洒为无余王氏仍淮水贤人减颍川风流今尽矣天理旧茫然亲涕沾封箧交情动絶弦公卿谁不到偏夭贾生年
晋阳郡君挽词【毕丞相之孙谏议宋大夫之妻】
法度居无失图书动有稽不偕君子老空美大夫妻淡月临新兆清风在旧闺哭声摧陇水山鸟学人啼夫贤微子後身贵毕公孙独弃斑衣养空余象服尊悲风纒挽铎苦雾湿铭旛谁谓灵香验何曾见反魂
祠部集卷五

[book_title]卷六
钦定四库全书
祠部集卷六
宋　强至　撰
七言律诗
立春
北风已作东风客昨日何如今日暄造化有期寻万木阳和无迹走千门土牛陌上摧花杖玉鷰钗头坠彩旛独我题诗添意绪又看残腊委氷?
春日山中感怀
春中酣酣破宿霾春心衮衮泻长淮无情草树相看久得意亲朋一笑乖世俗冰霜谁暖眼古人金石已枯骸愁来独对青山坐唯有东风入旧怀
赠杨尉纯甫
君家茂族出关西壮气长干万丈霓斥鷃羡鹏舒海翼驽骀观骥骋霜蹄诗才多慕谪仙逸宦绪犹嫌梅福低千里霄程方策足莫云今日是卑栖
若师院咏笋
戢戢新芽迸旧林才生有节便虚心已隣佛界黄金地更学仙家碧玉簪失灌要须防倦仆偷餐切莫听饥禽凭师养取成修竹截管终令作凤吟
席上次韵纯甫牡丹
絶艳浓香一倍繁青春归去巳珊珊障风护恐檀心损和雨攀应玉手寒今日我来频举爵明年谁共凭栏干盛传京雒多名品未得寻芳洗眼看
寄湖掾杨浩然
新持手版苕溪掾应恨浮名别故乡泽国几瞻飞鴈序【令弟公济在杭】春风自入坠鱣堂坐曹未改平生好开卷能如往日忙龙首主人监郡乐定蒙宾礼考文章
送春
年年不会春来处疑自深红嫩白间今日却从何处去明年依旧待君还不堪眼见莺花老安得心同木石顽身外韶华犹可再其如緑鬓与朱顔
经和靖林先生旧隐
独行先生旧隐荒大名宁受一棺藏能诗秀骨应无朽近塜闲花亦自香卷轴门人收箧笥岁时族子奉烝尝【隐居不娶诸妷承祀】逸民未许先贤传犹说梁鸿有孟光
赠陆元象文学
汉世最优文学掾因君官称复荣今青春事业收名路白首光华照士林风月每邀花底醉乾坤共老水边吟安车正好追先烈子舍唯增二百金【陆贾五男今君爱嗣六人】
依韵和陆文瑞香花
花下诗翁已富情爱花相咏句还成才开秀格能殊衆到老清香不负名世上流芳归几处江南传价入中京乾坤定是怜馨德那许风前趁落英
竞渡
画鷁追风千楫动锦标翻日万人呼骄龙战水争先後采蜃横川半有无波底鱼虾愁破窟?傍车马看盈涂竞心犹出功名下吟倚扁舟为一呼
谢纯甫惠笔
管劲毫尖匠制宜故人珍赠我何为分殊定远初投日得似文通旧梦时大手媿无才翰用正心惟见友朋规纷纷纸尾方劳署辜负词林视草词
次韵和纯甫秋隂闷书
乾坤泱漭作秋容节物情怀两莫穷山雨欲来隂竟日溪云不断气浮空赖存樽酒时倾緑更有歌裙可醉红偶尔登临愈兴感朱顔容易变衰翁
再次前韵
晻暧秋旻气象浓对时覧物两无穷才开又合烟光重欲落还收雨意空直恐客头先老白却思日脚带斜红天真不扰无余感谁似前溪下钓翁
纯甫出近郊以梅花未开成篇见贻因次元韵奉酬
朔吹鸣时万叶黄独留琼蘃擅幽芳水边野外开虽晚腊後春前赏未忙素艳若敷应雪妬嫩心犹閟已风香此花更是梅仙咏消得花间饮百觞
过练湖
湖畔难寻使者麾湖光犹照旅人衣气蒸泽国能无润堤贮云天别有围杨柳经霜相对老鳬鷖饱食自由飞系舟索纸题诗句更把闲愁付落晖
题吴山伍子胥祠
江上胥山古木隂祠堂气象亦萧森江云不散忧君色山月犹明死国心迁史简编今断缺吴人牲酒日肥深鄙怀异代悲忠烈一拜威灵涙满襟
资国山口石桥
前日枯槎接断溪今朝白石跨完堤牧儿静立牛磨角诗客闲惊马驻蹄涧雨涨来流浅瀬山风扫过断纎泥十家岂乏相如辈当有人从柱上题
立春
鱼寻细脉上轻澌鸟趁微和哢好枝多病强倾春日酒苦吟还接暮冬诗江南信息梅应蘂京国风流柳未丝最有佳人随节序钗头彩胜竞垂垂
送朱郎中得谢归淮南二首
一束衣冠四十春公今收得自由身朱顔出仕看同辈白髪归荣有几人何处覔金分素里只闻行路羡清尘扁舟急解隋河?犹恐京埃污葛巾
天香犹在入朝衣早见都门解绶归晩岁高风增慷慨今宵列宿动光辉谁供白酒开谈笑自向沧洲洗是非从此淮禽相看喜沙边不复背公飞
次韵酬荅胡一之
六科顿网索豪雄岩穴贤羣为一空夫子独沈穷巷底故人多列要涂中【君之交游多在显贵】志行应在功名早欲大难为富贵充年未平津学晁董伫观昼绣耀江东
立春辇下作
雪意徘徊收腊尾风光迤逦上花梢强倾浮蚁尝春酌终似南禽忆旧巢愁里年华侵短髪吟边生意满东郊玉盘丝菜无消息索寞空斋畏客嘲
依韵和择之惜春
何门织妇为春魔几听啼鸎暗辍梭美酿入唇宜莫算芳期屈指已无多迎风柳絮飘都尽着雨花枝落半过正好狂歌对余景休因节物叹蹉跎
寄陈介进士
圣门顔子最称贫犹有箪瓢奉一身罕似饥肠游太学独将生意托洪钧常时闵笑遭流俗今日依归得主人早夜从容谘道谊切防事业去青春
次韵和秋扇
形如圆月色欺霜曾许佳人掩面藏袁守扬风方慰惬班姬中道忽悲凉自知掌握初经用岂顾尘埃此暂伤只恐来年清暑殿别将纨素上君堂
月卿大师以书抵予言到自永嘉今将还杭因索诗送行聊书短章塞来请之勤
京洛多年作意游撇然归思满林丘尘衣才洗吴中水吟锡还寻海畔州【还杭未几复游永嘉】独夜挥弦泣山鬼【师能琴】几旬谈妙动藩侯【温守刘侯延师讲经】孤云高迹真无定又理轻装买客舟【由永嘉赴婺女复将还杭】
菊
花浓新出黄金鑛枝软轻垂緑玉条正色逢人何太晩清香到酒亦终朝篱边此意同萧瑟霜後无言对寂寥凡卉不为孤艳地渊明真赏欲争邀
立春
残腊新春判此朝斗寒犹未动寅杓白催晓色融氷片緑转风光入柳条丝菜落盘随玉手镂花垂胜压金翘六年不见江梅影长觉归心似斾揺
次韵丁评事春雨
溪楼鷰子懒飞飞一皷轻雷渐作威细濯林花红抺浅低蒙?柳翠光微偶穿纵步寻山屐且解销忧贳酒衣华表有人还未得更堪取次送春归
送王文玉归浙
挿旗打皷放船头二纪蓬莱一梦游囘首谁能顾庭鹭收心自可近江鸥盘堆玉缕鲈初脍盏溢金波酒旋篘【嘉兴酒有名金波者】摩诘定怀廊庙弟新诗未免到皇州【维弟缙也】
依韵和逹夫泛湖之作
雨气随云却上天山头已扫欲晴烟柳条不尽空围?荷叶犹新未碍船时序百年催乐事乾坤一笑入诗篇主人着姓平原後莫惜金罇醉绮筵
贾麟自睦来杭复将如苏戏赠短句
春风那解系狂游朝醉桐江暮柳洲大手千篇随电扫孤踪四海学云浮荣名不落闲宵梦退筑聊为晩岁谋老橘残鲈犹有兴片心还起洞庭舟
题於潜张明甫爱拙堂
高洒潜川爱拙翁堂闲雅与拙情同宦涂耻用机心达圣世宁为直道穷千载奸纎羞白骨一时夷坦擅清风邑人三岁观贤化巧诋销萌讼缿空
月夜与陈行父杨公济吴常甫出诣蔡子难
月色无云喜共看葛衣藜杖到君边宦游易作浮云散人事难同好月圆菊露凄清吟可老竹风幽洒坐疑仙明年席上天南北【行父常甫各将赴治】合破高斋此夜眠
丈人生辰
才过中元九日期人间最重早秋时当年间杰凝天粹此际生贤作吏师候属金行资义节气锺庚宿究兵奇愿公大用龄盈百岁岁长吟祝夀诗
依韵和杨公济嘉定帅王待制移成都
把诏心先劒外飞一身与国系安危玉关落日辞金印锦水春风转绣旗历见本朝归秉轴多由全蜀出分麾少陵漫为知音喜行到花溪已恐迟
闻杨公济冒寒访契嵩上人
冻云朝湿万峰寒凿齿辛勤访道安世外更无吴水石林中还有晋衣冠襟期飘洒随烟霭诗句纵横出肺肝见说松门长不锁夜凉犹过别山看
杨公济岁暮惠酒
绀缾白酒下吟堂洗盏倾甆肯漫尝寒屋自融春日面煖盃能转少年肠山妻相对惊愁破稚子无端笑饮狂百岁光隂空自远醉时苦短醒时长
经春久雨未尝寻芳舟次黎驿始见桃李红白成阵爱而有题
春风不散三冬雪暖日犹明五月霞病眼漫开常见雨客顔新破始逢花故园何在情还剧旧驿空存使转賖白白朱朱今颇验退之诗句亦天葩
晓出
一声残角绕千门霜气涵空乱宿氛车马往来无僻地星河收去有闲云余生惨淡身宜佚人事崎岖足反勤渐喜太阳浮海面羣鸦鸣噪尚纷纷
依韵和酬杨公济澄江见寄长句
子美幕中赡暇日喜传幽事到京华地偏浙水开孤垒风散江云覆万家日出鱼虾来早市潮空鳬雁落晴沙羡君吏隐能终岁却恨吾游未有涯
九日至嘉禾
登高时节异乡中囘首家山隔乱峯白酒莫辞今日醉黄花不似故园逢苦嗟节物经秋老赢得情怀为别浓却爱紫微诗意好笑歌开口强为容【杜牧有尘世难逢开口笑之句】知郡都官示答盱眙周令诗有感而作
临淮郡事素称繁太守才明此典藩每岁欲甄羣吏状是人思出大贤门孤生自恨方趋走末迹无缘被荐论异日愿公持大柄毕身犹足望洪恩
送前水监王仲贤郎中赴阙
素节清明照水台夷涂行骋忽徘徊惊人险句何妨露向阙丹心未可灰马勒春风朝弁集鸡呼晓日禁门开从来早赐清闲对不信君王肯弃才
病起偶书
病眠官舍趣方高强起区区视冗曹当世纎机漫蜗角除身万事尽鸿毛田园归去古称逹轩冕傥来人自劳汩没青衫踰壮岁穷通一任大钧陶
感怀寄杨公济
身世飘颻水上萍时情暗淡草边萤百年日月空忧喜一笑乾坤任醉醒此外浮沈俱委命相逢汝我即忘形寻山各有襄阳马莫遣题诗笔暂停
冬尽日睢阳感事
天边愁绪细如毛眼底诗情付浊醪张许忠魂空日月【河堤巡远双庙在焉】邹枚乐事委蓬蒿积成乡思心频折送尽年华首重搔杜子南宾犹此日主人恩意觉徒劳
依韵和尹嗣复仲春会食船场
野色寛围四缭墙一穿林径百忧忘浓花细草青春半语燕游蜂白日长寄兴不知诗笔倦惜时犹喜酒杯香席间数点残英坠万片随风此滥觞
次韵酬礼之见贻
庆历天王设网罗君时遗俊我登科当时未识名犹熟此日相逢分固多摩戛青云知志在惊嗟素业怵时过朱顔皓齿偷欢处暂置功名任酒
再次韵礼之见贻之什
传家素业志雄轲乌足区区羡决科以道自尊今古少不才而第苇麻多圣门奥阃期君至宾馆清谈许我过文酒有时留剧饮长教阿买到醺酡【予不善饮】
次韵礼之淮上吟
泗上风宜旧罕传邦人谁说贡鳞鲜隔淮小市若古画接楚远山疑宿烟民舍卑洼多困水农畴硗瘠少逢年顾予居里号繁胜举目只为乡思牵
董役河上风霾继日
奉迟地冷日萧骚野旷林疎风怒号畚锸一声趋蚁垤旗幡四面落鸿毛黄埃成穗坐还积緑鬓欲丝歌漫劳暂闭柴荆如避宼江湖归思入渔舠
排?判官以荷花为贶书五十六字以谢
江国芙蕖夏最繁临堤每见尚盘桓清淮况是稀疎有江萼争教取次看晓艳不随生意絶孤根宁减旧时安主人知我江乡客弗忍池边独自观
九日上兵部
重阳无酒上高台冷对西风笑几回虽信佳辰从古重不知今日为谁来忽闻天外清歌发云是淮边曲晏开自叹弗如篱下菊此时翻得伴吟杯
谢徐屯田惠海味
儒肠多病怯肥羶海产从来独所便淮甸风宜乖素嗜江乡水品忆经年分甘已佩公情重加饭宁须俗祷?食箸不停资大嚼免教馋吻镇流涎
常尉擕酒馔就部役所见劳
酒蚁清香緑琖飞河鲂雪缕玉盘肥三春花草殊南北一笑乾坤外是非膏血生民劳版筑筋骸薄宦走都畿陶潜此日方萧瑟那啻篱边遇白衣
咏鴈
乾坤摇落满风霜候鴈来时道路长玉塞哀音惊远戍沧洲寒影伴残阳灯前客鬓愁双白天外乡书断一行莫倚善飞江汉阔暗中矰缴絶须防
立春後连雨
东风自动故园枝未见终朝不雨时遮莫年光浮水嫩定应春色上花迟山川惨淡随人意车马艰难误客期万瓦烟青犹足慰始知井屋有晨炊
春日感怀
壮年不觉登三纪正月如今过一旬人夀短长难定凖春期九十更逡巡纵当簿领无余暇自合眉头且强伸况值山城公事简不谋笑饮是痴人
献知府张少卿
当年直气吐虹霓因使平津位晩跻大笔驱驰争化匠纎机摆落得天倪名随婺女双溪远诗压休文八咏低官是诸卿郡山水志完宁独在公圭
邑斋偶书
作邑穷山奈拙何簿书期会损天和却缘衆醉独醒甚翻觉同舟敌国多岂顾有人张巧舌第忧无术拯颓波偏亲垂老妻孥少独愧渊明归去歌
寄题甘露寺文岳上人环翠阁
铁瓮城边古道场近来人说赞公房江盘北固山形转云抱南朝树色苍世外青鸳谁结构坐间紫鸽自囘翔十年滞客空吟想未识诸天在上方
送吕贯中
陋邑相逢乐且敖一枰才了又丹醪酒因校户知君大棊为论饶觉我高忽对溪山挥别袂却忧棊酒寡同袍勉哉各努当年力无使功名见二毛
寒食值雨
山城寒食已冷落更值暴雨过园林余花似对晩春泣好鸟时傍残枝吟况逢节物宜笑饮莫待老大惜光隂明朝虽晴未可出溪水溢路浮泥深
送郡判郑世表库部奉使陕西
心驰关右气轩轩笑着征袍谢别樽面对延和知远器力城东洛是名门边需前去劳多算疆事归来听一言洮陇居人瞻汉使此行知不为河源
久雨不果行乐偶书短篇自戏
年来穷山少见日十日阴雨一日晴春色于人既无分酒徒与我宜违盟林花及时亦自蘂山鸟应节犹知鸣况复吾生异花鸟何为对景如忘情
粹中先辈以甘雨时降兆为丰岁过形雅什猥推凉德辄次元韵以答来贶
字人亡状序宜愆何意天心独不然甘澍未尝差十日丰储应使足三年井庐但觉涂歌溢水旱宁忧牒讼煎自是化工苏百谷误褒多谢邑中贤
元卿舟次丹阳读予与诸君前年送别联句因作以道南还愆期之意远垂寄示辄依元韵和答
归舟南过练塘时重閲前年送别诗人世阖棺方始定客程流梗固难期君还里閈寻三雅【诸君尚在东白】我尚山城守一枝【今予独处浦阳】涵碧春来应倍好何缘吟对举清巵以诗还府推杨学士无为编辱佳篇见答谨次元韵和酬
贪讽高吟日几囘辞珍转觉意逾瑰子云天禄慙余地工部花溪揜旧才渴肺喜因秋水疗病眸惊对夜光开今朝那独夸荣贶更贮私囊耀後来
秋日咏楼感怀
公踰四十气方强未怕秋风作鬓霜人物此时仍富乐襟怀无事可悲凉严涂行取青氊物末路宁同白首郎满目溪山宜旷望醉提北斗挹霞浆
摇落秋旻一望长浮空颢气白如霜楼头待月郡城晚水底有天江国凉郤恨人生如寄客未容年少即衰郎除非烂醉酬清景莫惜千金换斗浆
和人食橘
洞庭一夜落清霜枝上新苞叶底黄摘去金沙搏作颗剖来玉露结成囊岭头梅小酸无味渭北棃麤冷欠香合荐甘馨调鼎实未宜登俎奉君尝
戏赠孙师尹
是非不到酒樽边樗散谁呼小谪仙天上浮查空有路人间种秫独无田花明緑野吟毫秃月近青楼饮帽偏姓字未劳金简记圣经方倚大儒传
程舅夜见过
风雨衡门此夜开羊昙喜报谢安来病眸强对题诗烛感涙频添话旧盃江上索居空岁月渭阳故事未尘埃不眠且听寒更坐日夕相过复几囘
苦寒
南雪今年几尺高林飞圹走亦嗷嗷闾阎易冷无烟火巢穴虽空有羽毛对客懒能倾冻酒令人自媿着温袍何当万丈缝狐貉寛作良裘覆汝曹
谢知郡郎中惠酒
禄锺不满俸钱悭伏腊才周聚族艰仅足晨羞供色养未能日饮乐慈顔醇醲获奉偏亲夀珍重缘从太守颁诗雅百壶夸宠赠岂如公惠敌丘山
梅
墙边几树玉参差照眼幽花冷自宜香阵晚交风破蘂粉花朝湿雪融枝故人消息从谁寄造物生成似我迟且慰蹉跎尽诗兴江楼闲笛不须吹
寄刘道秘书
夫子文章老更工六经俱逹一身穷为逃州县时情薄不问田园岁计空别酒正思倾夜雪书邮忽喜寄春风遥知父子传家乐郤笑当年论异同【子舍良贤尤得家学】
春尽
江花飘去不留春海燕飞来独语人局促年光花过眼飘颻生理燕谋身壮怀已入双蓬鬓乐事还成一窖尘唯有浊醪存妙趣不容忧喜扰吾真
涵碧阁东阳山水佳处予闻且久独未能往近得进士与邑官唱和诗读之景物依然如暂经目因次元韵附诸篇之末云
山水相和碧色鲜中间飞阁挿云端水声喷薄如孤泻山势巉巗复对盘吟恐昔人精魄笑【刘禹锡方干诗在焉】到疑盛夏骨毛寒流觞已往双鱼在怀古探奇两事干
依韵答元卿
手把君诗媿暗投为论昔会觉难酬巨盃既醉行无算大句相鏖敌固求别後溪山应故态近来寤寐忆前游致身不早真吾耻犹喜清驩尚黑头
某蒙太守卢公惠酒因作诗以谢公子仇香遽赐光和复次韵叙事酬答
予怀天地惠何悭赖有仁侯念拙艰尘土未尝轻俗状风霜多为霁严顔兵厨美酿才嘉贶子舍清吟继宠颁诗酒而今谐素嗜更兼春雪满羣山
张君枉道顾予因书短篇以答来贶
煌煌肉食有高冠附者如驰顺坂丸吾子与时诚异向穷山为我肯相看更烦溢幅投玑琲自媿无门借羽翰努力穷年求禄仕而今行路倍云难
某前日以鄙诗叙谢通判国博特垂宠和谨复依韵上答
夫子文章却异端横流遏尽见平湍间于风雅能臻极粹甚圭璋不假刋累句辄尝论盛美赐篇还与作荣观起予自媿无商学何敢言诗向杏坛
送同年周涛赴吉幕
庐陵风物素称繁幕府雄夸列郡间从事有才诗笔健平时无警檄书闲清吟良足偿风月曲讌应频醉髻鬟行矣功名及年少未宜留意属江山
和通判国博和金华着作陪知府少卿游北山韵
盛府年来讼缿空等闲深入乱云中惊禽引避前驱斾宝刹幽寻数亩宫飞盖塞涂溪影杂行歌聒地谷声通东阳屈指风流尹前有休文後有公
旱秋喜雨
风吹旱叶作秋声凉气微从雨脚生赤地黄埃归一洗寸心远目觉双清乾坤应救街前暍黎庶如逃釜内烹我喜南牕无俗物葛衣飘洒体还轻
东阳九日寄浦江同寮
重阳独步上层巗目断吾疆尚载瞻人世只能愁杜牧菊花岂解忆陶潜吟无旧友辞多感饮为佳辰量倍添旅宦七回逢此节旋销壮岁似磨鎌
次韵国博九日
秋光未老已风酸还似春来料峭寒酒琖莫辞今日醉人心况是在时懽佳辰从古逾金重远岫登高见黛攅且学牧之开口笑休因菊蘂涙阑干【白傅有眼看菊蘂重阳涙之句】
东阳吴氏昆仲并荐诣阙
予昔尝推二子能试篇每出辄嗟惊文章即日开鹏运兄弟同时醉鹿鸣乐善自怜心不负知人独喜眼偏明来春早附登科録甲乙应联旧姓名
题公节醉乡亭
莫向醉乡寻畔域古今容尽太平人沈酣天地来同处脱畧衣冠去卜邻一境断无车下土四时惟有瓮头春虚亭未敢从君饮犹欠陶公漉酒巾
冬末郡学感怀和韵
我向荣涂倒足行折腰尚可代深耕嗟君二纪差高第犹尔三冬伴後生壮志几多成坠鹄明年四十趁啼莺金章衮衮从韦布穷逹何时不逓更
祠部集卷六

[book_title]卷七
<集部,别集类,北宋建隆至靖康,祠部集>
钦定四库全书
祠部集卷七
宋　强至　撰
七言律诗
依韵和令绰兄弟春日出郊
春色才从野外知柳隂花气暖霏霏出林啼鸟逢人住掠路游蜂傍马飞薄宦尘埃空自哂长吟风物阻相依弟酬兄唱饶才思珠玉同携满?归
依韵和张叔毅读柳先生文
先生萧瑟半涂休一跌青云不再收名压班行来衆毁笔鑱造花起天雠王韦党破谁为地柳播风殊愿易州庙食罗池今尚否满编遗韵掩鸣球
呈陆革进士
鱼沫遇穷能一煦鸎声得意亦相求近来无复友朋义独善颇为鱼鸟羞今日指心论皎皎明朝掉臂逐悠悠世间唯我交夫子忧喜同怀二十秋
游华藏寺
我今作邑水云乡一到犹疑换俗肠况在尘区正纷汩乍来法界得清凉松筠鎻雾姿逾秀楼阁摩霄势欲翔更即高僧叩空理功名富贵尽毫芒
书吴江埀虹亭诗
千尺危桥跨浪雄压桥虚阁势凌空直疑有路通银汉又讶横天卧玉虹尽挹江山归醉目独开怀抱向清风却嗟景出天随後不得当年一咏工
登陆氏书楼
尘土长愁举眼低转身今喜近晴霓天边牛斗开吴墅鸟外山川走越溪拟解醉冠从此宿恨无健笔为君题牙籖绕架藏书满知与青云别作梯
依韵和答陆革进士招饮池上诗
主人爱客扫林亭天影波光相与明蝶傍池边飞舞惯鸟从花上往来轻沧浪傲世不复羡鶗鴂妬春惟欲鸣能趂繁枝开熟醸先黄?为君倾
送张叔毅北归
公子姓张天上有少年如谊雒阳无满编秀气同归楚後夜文星不照吴云密蛟龙闲未试霜寒鸿鴈急相呼【贤昆学士有诗促还】知君懒爱平湖緑白日声名会早图
送范君武
谪仙放荡来江东醉吟三见江花红吴儿聚观玉勒骏越女一笑金钱空笔端灵文落彩凤席上古气舒长虹飘然又趁白云北别语有尽情无穷
依韵和郑中立秘丞将替写怀
宰邑优游不足为传家事业复能持政兼子产那专惠学近康成最爱诗百里耕桑增日课三年闾井见风移襟怀洒落恬荣进清节从来畏衆知
和知府王给事官舍北轩新竹
子猷雅爱此君深清白传家直至今有似致身怜劲节更应待物并虚心闲来点笔书新粉醉後移牀傍细隂分到渭川青玉种严公宅里许同吟【杜甫有严公宅同咏竹诗】
得叔毅书
故人消息苦难真终日吴天望楚云黄鹄不知何处举新莺应似此中闻旧来饮量还能几别後诗才转不羣忽遣长髯驰短札数行千里赠殷勤
别林仁祖御史
论交乡里各儿童三纪相看雨鬓蓬孤宦无资元附骥故人得意近乘騘秦仪面激殊今日管鲍心知有古风归兴严程何太急片时车马复西东
晩莺献都官
自恨飞迁出谷迟东君不是故相遗园林纵许容羇迹蜂蝶还应笑後时休恃绵蛮能巧啭还须冷落守空枝春风着力年年在未必羽翰今便衰
再和都官见答
离幽便欲趁芳时越分非能守一枝多语羞随禽反舌逢辰强学凤来仪故林有约依前去落絮无踪逐处随若得东风聊借力免教燕燕竞差池
汤七秀才见和再和
清吭临风啭较迟春光相背去如遗名园已失堪栖处幽谷何如未出时早恨狂风偷好景更和微雨宿残枝斋庭健翼飞虽晩一举青云笑我衰
送施野夫赴举
胷中六籍收高谊手抚辞章应礼闱不饮故人相别酒恐沾夀母自缝衣吴河击棹开深冻汴日迎鞭弄短晖四十明年方得仕平生未与古人违
秋试甫期辄成短篇呈马公节裴进士光世
妙誉相高耸一郷士林注目看轩翔玉蹄骏欲腾先路【光世】金距雄思擅旧场【公节】只待秋闱排甲乙稳擕晓砚写文章如今老将虽无勇忆拔蟊弧尚激昂
依韵和李持正晩晴出谒王子高马上口占之作
谪仙醉跨玉鲸鳞夷甫名谈喜更闻照眼暖光开野日入怀晴气散江云尘埃洗去人家好空濶飞来鸟翼勤莫望帝乡频感慨世间随处有珍羣
次韵公胜晓起对雪
向晓寒威觉倍浓雪霙纷糅冷兼风乱装琼树千林密疑泻银河一夜空鸥鹭失羣吟景内乾坤同色醉眸中青衫瘦马凌朝出翻羡袁安得卧穷
次韵公胜早梅
昨夜寒梅忽一枝早如常岁合开时欲冬天地恩先及未雪园林色易知世眼已教容易赏晓风何用再三吹若论霜菊无多晩只此春葩苦较迟
予官将满婢子始植小柏於堂下因感而书
孤根初掘出岩隈赤脚殷勤手自裁翠叶未成官秩满清隂别待主人来堦墀好养今朝操梁栋须归异日材犹胜夭桃清意薄刘郎去後始花开
暮春偶书呈才甫慎微
解去铜章尚月余一春文酒会全疎无机自好亲鸥鸟虽弱仍甘下鳄鱼乐事易空如委蜕流年难挽甚奔车酒徒文友心期在任有臧仓毁子舆
予解邑过杭遇介之学士谒告南归
同时两郡冠乡书屈指俄经一纪余顾我冗涂移蹇足羡君荣路驾奔车方从解绂辞岩邑已见飞章厌石渠自古盖棺人事定未应今日较龙猪
依韵和杨尉郊外怀乡
策马长郊羡子真独赢风物与诗论惊飞雁鹜投前涧归去牛羊识旧村暴涨溪声闻远近久隂山气乱朝昏异乡我亦嗟游宦莫说啼鹃有怨魂【杨诗有回望乡关在何处更闻杜宇转凝魂之句】
郑君天常有诗贻杨尉因次韵以赠
屡衂名场岁已高此行谁赠一绨袍久从客路嗟重趼独对秋风感二毛游倦几漫许都刺愤深将广楚人骚而今荐口难开吻第爱穷途节可褒
彭及之邀吴仲源杨公济与某夜会望湖楼独某後期为关所隔偶成篇以呈诸君
月底云楼一水湄天光湖色两瑠璃罇前更坐清风客笔下争翻白雪词物外骨毛应自爽世间笑语不容追千年庾亮胡牀後此兴今人亦未衰
诸公爱月欲狂颠脚踏花栏手襞牋那作常时挥彩笔直须飞句上青天岂无剧笑惊山叟应有妍词调水仙独我清宵尘滓甚乱蚊声里汗肤眠
波射飞楼缥缈间云梯岂合在尘寰金樽倒尽星垂地玉滴书乾月过山槛底吕僧空仰望座中蜀客赖西还我遭鱼钥无情甚只许吟?夜度关
故国英雄已寂寥飞楼气象自飘颻天边鸟翼愁檐额雨後虹光转槛腰直恐笑歌惊白日却怜身世近青霄云梯纵险容人上始信明河亦有桥
再寄元真宫读书
读书曾寄此轩头官路归来十二秋文酒故人无一在蓬蒿荒径有余愁差池岁月辜金印憔悴乾坤复布裘郤扫尘埃张旧榻云中鸡犬笑淹留
二月二日作
江上初逢社燕归青春二月色犹微茸茸屐底草烟合冉冉樽边花雾飞蹭蹬容图双鬓改苍茫乐事寸心违紫丝结鞚谁家子马跃东风试薄衣
将渡杨子风雨忽作
南徐景物古愁人薄宦扁舟更水滨不识浊醪倾北固独随寒雨出西津连天风浪声兼厉当路鼋鼍气亦振吾道屈伸非一日世情未要责江神
登梵天上方
廊腰偃月势环遭秋?澄明照一毫楼槛转身侵白日海山随眼没惊涛泉枯碧甃鳗形遁屋跨苍崖鸟翼劳屈指旧游今二纪新愁烂熳入风骚【寺冇灵鳗井遗甃在焉】舟过三郡率值风雨呈同行沈氏昆仲
冥冥细雨湿高秋花底歌前也合愁烟树几株踈雨岸风帆一梦过三州生涯未解谋根固官路那能免叶浮却羡隣船樽有酒不妨弟劝与兄酬
依韵和公济寄仲灵禅老
藤州大士两眉厖万卷丛身寄一窻诗力健能支倒岳词源涌可截奔江高名耸动朝中士旧隐荒芜岭外邦想像孤风犹未见何时能使片心降
赠承天月长老
几年巾屦四方游倦足还逢胜地留电迅禅机超逹磨云闲诗意等汤休絶尘貌与烟霞古叠石心存岱华秋【此轩累石为山】今我取师观所向岂嫌儒墨不同流
承天元长老弃本寺寄净慈以诗戏之
城里丛林一唾捐收身微笑寄湖边此生直欲看山老不住真为出世贤野屐懒穿双露脚云裘嫌重右披肩人间万事都无着独与风骚有爱缘
诗赠宝应禅老溢公
或来犬室问师禅师解临机示意筌云在虚空宁有碍月当隂晦亦长圆更无余事牵尘想犹有能医结世缘缻锡憧憧参祖学几人垂老得林泉【师被府命驻锡此山】
前日奉和仲灵禅老春雨诗复辱见答走笔依元韵酬之
千年支许事如新欲作前游漫?旬雨带黑云障俗客猨呼飞鸟伴幽人从容剧论知何日感激佳篇慰此辰四海声光非凿齿道安名重若为亲
观嘉佑南宫奏名
主司拨马选龙媒二百珍羣奏籍开皎皎公衡垂日月仪仪士类望风雷诚知至监无遗照那免良工有滞材乡国几人同应诏只将春色与关裴
寄题殊公禅老黄云阁
大士当年密行成山居黄色有云生黄云巳共斯人去飞阁犹为此地名欲到尘埃先摆落纵观气象亦峥嵘谁云瑞应难追复禅老而今祖意明
人悦禅翁巧结庐更营飞阁取幽虚溪山雨後翠欲活棂槛风来清有余龙象几年成佛界猨猱深夜杂僧居还如梦得闻涵碧谁写丹青复寄予
经故明静师支离堂
支公昔讲支离学堂上无容坐客氊往日衣冠今尚否经春几席自萧然谈间精义门人记身後清风嗣子传一纪宦游?旧社空将感涕洒尘编
戏呈宋周士
腊去垂垂冻欲消春光未动思先饶最宜才客临歌席更看佳人转舞腰一笑劳生应有定三冬薄宦独无聊兰台侍从风流裔合为行云赋此朝
洪君然太博以元日刺字交驰卒不一见作诗相遗依韵和答
知君元日趂鵷行双观云边耸百常拜表归来乘逸兴跨鞍相就搅吟膓还同皇甫?僧孺却笑山公顾葛强我亦及门空刺字不容高论听琅琅
暮春感怀
雨声日夜催春老不頋愁人鬓欲华堂上自来相熟燕树间犹有未飞花诗篇闲里曾无数酒盏生前亦有涯传语东风且从欵苍颜更畏数年加
赏春
到老能逢几度春直须饮量强增分【予素少饮】吟情无际共芳草游思难收如乱云还见春风与桃笑却教人意叹芝焚【予近丧偶】妖红烂白方争赏踈竹休夸号此君
昨日以鄙诗示王君遽辱赠篇过有推饰辄依元韵奉答
未有功名与世传且驱怀抱向诗篇昔曾篆刻工童伎今敢风骚领将权媿匪穷经臻圣处妄推闻道在君先还知苦意微吟否不巳犹云博奕贤
荅章传道二首
旋刻辞章就礼闱禁园花在遂空归客愁春雪杯间释诗句青云纸上飞从祖近持丞相印旧交半着侍臣衣扬雄未老犹堪荐忍听沧州买钓矶
夫子词源涌大江相逢早觉片心降日哦李白诗千首【累日获观盛编】夜获虞卿璧一双【昨日辱贶二诗】屡发彩牋移曲几不知红烛短幽窗吟高莫信须穷滞亦有从来拥节幢
送吕监簿归淮南侍下
花边把酒趂晴晖春去花空兴尽归白髪亲庭寛北望青帘客舫喜南飞京埃衮衮休囘首淮月娟娟好振衣年少身名当自立不须裘马事轻肥
赠苏宣甫
谪宦多因衆口谗犹君战衂困羁衔鹰拏羣雀翻遭网舟驾长风忽断帆曾拥貔貅交白刃肯同儿女泣青衫有才恐失朝廷意不日房陵被诏函
某尝约才甫游双溪以连雨多事因循未果辱诗督行谨依韵和
共君曾约访烟霞欲趂芳时物物嘉宿诺古人尝有诫春游今我果成賖眼看日下无穷事肠断风前已落花天气清明当趣驾此诗先寄谪仙家
送宋国叟赴吉州司理
水光山翠一城浮碧瓦朱甍万井稠平日居人皆富庶少年新掾更风流传家妙术观尊府决狱能声擅剧州利刃有余清兴足不应诗句废江楼
依韵和正老自叹之什
妙年为学耻迂踈直欲声光擅八区已是宦情嗟澹泊可堪世态较锱铢不调台鼎行吾道便翼天兵戮汝孥出入功名当若此自余琐细尽非夫
我无尺地可耕锄君有高田占具区【正老吴门冇上腴数顷】若论生涯犹厚薄独於宦意等分铢壮年未建鸿毛利寸禄聊甘稚齿孥不学庸庸自持者高冠空食上农夫
赠辟疆
人讥徐子迹飘零我爱文章辅六经大笔疑争造化力幽吟难遁鬼神形良金纵毁刚无耗宝劒虽埋气自灵进则臯夔退荀孟莫容得丧扰中扃
依韵奉和王平甫学士寄元内翰诗
蓬莱仙阙地深沉视草雠书此盍簪禁漏传声来阁外宫云曳影过廊隂能诗摩诘淹儒舘未相微之在翰林马跃秋风出阊阖片时相失遂成吟
送紫微沈舍人守越州
翁子怀章未足多会稽归日已蹉跎舍人緑髪垂金印院吏朱衫导玉珂去国忠心倾斗极过乡喜气压江波君王许便双亲养奈渴黄麻紫诰何
依韵和酬阆州刘侍禁季孙见寄
别来双鬓一衰翁近喜刘郎信息通劒气未闲频犯斗赋声无用尚摩空【君顷以能赋称太学而竟屈于不得科试】传闻蜀道踰天上见说城南冠阆中【杜子美有阆中胜事可膓断阆中城南天下稀之句】山水纵游那觉久清霜两度变丹枫
人日立春辇下作
楼上满倾人日酒更逢春气到京华盘擎白玉来生菜胜挿黄金出?花客兴纷纭那可数年光流转亦无涯天边梅柳应相笑两度东风不在家
依韵和镇叔送元霄之什
一夜云衢火树空照人唯有月华同却思广陌追游处都似南柯梦寐中未分园林辜乐事况栽桃杏有春工可怜此景何时再直待明年岁起东
席上呈正老
去年赠别折寒梅尽道行人不再来今日樽前成邂逅大家花下且徘徊经春雨脚无时断浮世眉头几度开莫待明朝离阔後空将余恨寄吟杯
送镇叔
三月将交雨细时余花扑扑柳飞飞已於树底闻鸎恨更向花前送客归暗緑几行迎去马乱红无数落征衣伤春惜别锺吾辈此际宁容瘦骨肥
次韵荅正老
幽懽闲忆去年时饮量人人灌漏巵我更典衣邀浅饮君犹刻烛赋新诗由来世事都无定再结朋游未可期一纸清风惠佳句殷懃胜寄陇头枝
依韵和正老暮秋郊行感事
秋郊物物作秋容目送横天一鹗雄更远更疑山隔雾或飘或聚叶随风对时唯恐朱颜改遣兴除非白酒充感事子真成丽倡恨无佳句敌才翁
再和
有客秋郊旷望中更凭佳句发才雄牛羊饱食眠平野鵰鹗乘时击迅风倦目几随残照断渴膓惟藉浊醪充登临不用频兴感忧喜能忘是塞翁
再和
我行平野覧秋空物象吟怀觉两雄远水有时明返照踈林无限战西风京坻相望农收足庐井多懽岁计充亦向此时追乐事归来倒载效山翁
依韵和荅公谔郎中冠氏道中偶成
??黄埃接大河驱车底处觅阳和参差花信春将半恼乱诗情日转多乐事恍如初觉梦年光撇若迅流波马蹄莫放归时缓知有佳人听玉珂
依韵走笔和荅徐无畏见招
忆初识面越庠时余教尝蒙觉後知早念儿童能刻赋晩逢夫子许言诗从容江介心方壮蹭蹬京华鬓已衰道旧不须亲握手满篇往事畧无违
马上口占呈注记李才元学士
一时闻望絶朝裾几岁文章动直庐凤尾新批天子诏螭头看载史臣书故关即路严霜後晓殿初班瑞雪初蜀道归时须六印不应驷马擅相如
送曾元恕太祝赴汉阳监征
汉江山色秀苍烟山拥江光入马鞭行思欲飘飞鸟外别颜空惨落花前勉旃关赋那终岁好在家声幸壮年鹦鹉故洲应寂寞得无新句发晴川【古诗有晴川历历汉阳树之句】
次韵通判张静之郎中席上对客
一饮真须尽百杯异乡怀抱酒边开田园几日能归去轩冕浮云亦傥来交态与谁论淡水宦情空自学寒灰何如席上张公子白雪辞兼郢客来【杜子美赠张翰林有天上张公子之句】
寄秦倅吕四丈职方渊
丈人宦意静如山五十朱衣鬓未斑富庶讴歌归别驾太平谈笑服诸蛮熊罴一兆高门後鸿雁连飞絶塞间【爱弟翰林时帅边阃】莫学冯唐终蹭蹬功名犹好出秦关
寄保安军杨公济判官
高吟絶塞十年前醉笔才停万纸传麟阁主人降健句鸡林官长购精篇旧游散落今谁在新感纵横日自怜肝胆不同躯干小几时献画请开边
依韵和张君仪职方城上观雪
重城雉堞粉相围乱片情多故点衣浩荡关河无表里微茫草树有光辉冷侵容鬓双蓬短急伴年华一箭飞却忆水曹诗句好羣鸦接翅傍昏归
会故人集崔侍郎园池
贰卿园沼压关西上相篇章絶景宜旧日宫墙流水过至今苑地画图知孤花春去犹临岸野蔓晴来欲占篱荀令凤凰池更好不须游斾此迟迟
侍次陛对已再见春感怀成篇
旅食一朝还一朝紫宸前对转迢迢青云事业应全误緑髪光隂已半销始爱古人轻禄仕拟将生理付渔樵春风又入长安陌依旧闲愁绊柳条
和过尉氏林香陂韵
长年京洛事尘埃怀抱那能一日开鱼鸟宿心聊此得江湖清兴划然回天围野色鳞鳞合风猎林香滚滚来渐有人喧迎马足郊原佳处好徘徊
迭马特失荐还苏囬舟中作
一客空归颜色低衆人气亦丧虹蜺泪添酒盏霜天阔目断帆樯海日西交臂散零如木叶别膓萦转似山蹊遥知名在乡书者雨洗秋街跃马蹄【是日乡荐诸君谢辞】
送俞元宰失荐东归
蛟龙水浅一战失鸿雁天寒相背飞踈柳不堪霜後折故人转觉酒边稀朱颜有改宜看镜黄卷无穷且杜扉事业计从勤愤得未妨邻里笑空归
祠部集卷七

[book_title]卷八
钦定四库全书
祠部集卷八
宋　强至　撰
七言律诗
南都二月二日忆杭州去岁之游
去岁江头对此辰花边弄笔咏青春异乡愁绪还随客今日风光不着人蹭蹬宦名侵緑髪飘颻生理托洪钧湖堤草软辜游屐空踏平台陌上尘
题姚氏三头牡丹
姚黄容易雒阳观吾土姚花洗眼看一抹臙脂匀作艶千窠蜀锦合成团春风应笑香心乱晓日那伤片影单好为太平图絶瑞却愁难下彩毫端
文懿大师院假山
绕郭非无海上山更收紫翠入禅关竺峯飞过传闻後蓬岛移来想像间草树细含生意足云烟轻带野情还主人高卧嵩衡畔应放幽寻杖履闲
宋都忆梅
古屋前头几树梅长年腊後已全开自经远别凭谁寄欲问清香无使来空与吟怀惊岁月愁将客眼对尘埃枣林榆筴粗踈甚索寞山东把酒杯
留别西京佥幕陈子雍着
夷门一别三年梦雒宅相逢二纪心人事渐随诗笔老交情似共酒杯深从今日望青云色寄远时传白雪吟不独此间堪下泪秋风无处好开襟
题鲁司徒庙
司徒精爽俨如昨旧史风流传至今一雨能随贤宰意【石舍人顷宰中牟岁旱有祷於庙不日甘雨沾足】千年不死爱民心虫缘坏壁青苔合鸟噪荒庭古树隂桑雉逢人虽远避近来僮竖杀机深
迓漕台感书
郡县齐瞻使者麾马蹄行处是霜威前驱宁免为负弩高谢未能图拂衣顾已自知吾道在折腰甘被俗人讥古来策足皆贫贱伊起耕夫吕钓矶
送窦彦法学士被诏赴阙
緑髪传家五丹桂青云错路两朱轓凤批天语来严诏马跃春风候禁门造膝从容应有问披心慷慨不无言君王一见知堪用未历财闱定改恩
刚叔以雅言题拙稿辄依韵和酧
每恨尘劳荒旧学更慙篆刻得初名圣贤阃奥期深入风雅源流庶一清短技示人方蓄缩雄篇鏖我太峥嵘君诗合作咸韶秘何尔轻酧郑濮声
送江卿知徐州
鳬绎州山绣画开东方重镇仗卿才过家喜气随行盖入境懽讴接贺杯玉甃试寻彭祖宅金覊看戏项王台都门送别无新句尽属文通自赋来
送程公辟郎中知洪州二首
滕阁栏高红螮蝀章江水阔碧琉璃几年气象归谈笑一道藩垣系指麾那待韩公来属部无劳王勃写雄辞使君自有文章手能与山川作好碑
君王从此不南忧善付名郎第一州笳鼓出严千骑从旌麾坐制九诸侯城巅观阁屏间见江底乾坤镜里浮门下贤豪常满榻却应仲举减风流
送乔岑
世俗谁夸昼锦归乡人应笑旧儒衣一言许与经词伯三道声名出礼闱【天府试策特为主司所称】好在青云须远步莫愁黄鹄不高飞还家便养轩腾志当使闾阎见面稀
题钱安道节推环秀亭
嶫巘虬檐挿斗飞乾坤秀色四晖晖晴江对酒平如掌晩树开帘细作围笑里城乌啼月过吟边巢燕掠花归主人风骨争森爽无处容尘到客衣
送公济还阙下
不候关征满岁归【乞成资得请】邑人徒尔挽行衣肯将泪对残花落应自心先去鸟飞官向长安多富贵君当即日享轻肥緑槐隂合天街後恰辍辰班拱帝晖
送刘伯夀团练致政归雒阳旧隐
几年笑傲负缑云一日重寻麋鹿羣归老慢贤疏太傅不侯谁念李将军霜天劒气闲中见月岭笙声醉里闻囬首功名今似梦逢人嬾说守边勤
和唐林夫正字韵
共是江山弃水云更同魏北走埃尘官书断手何多日乐事囘头已一春入夏解衣宜野逸几时纵酒到天真由来朋字难为正莫漫刚颜忤世人
初秋与赵无愧小饮下关河亭季秋送客复至其间偶成短句
秋早津亭一笑歌红粧晩景落清波重来霜後攀踈柳更向风前数败荷物理盛时能有几人生乐处亦无多不知当日樽前曲郤傍谁边歛翠娥
依韵和王立之中秋隂云不见月
更长不见水精盘搔首庭除夜向阑一气人间清自转孤光云外好谁看关河夜色暗朔汉楼阁吟魂飞广寒幕府病眠憔悴客独无乐事可相干
夜会洪方叔
别盃曾破菊花期今夕相逢菊又衰宦路经年能会合人生何处免参差渐惊老态侵常日犹喜交情似旧时一笑形骸俱自失三更星斗席边移
再宿白岩院
寺在踈林积霭间举头无处不苍山老松恠石莫知岁幽鸟孤云相与闲衮衮红尘嗟宦路时时飞梦绕禅关上方大士观空坐应笑喧卑数往还
立之临别连以佳篇见贶依韵和酬
建溪夫子惠新诗雅道深慙未得知曲享鶢鶋真过矣吟成欵段复何之日斜留煮山家茗烟重愁燃客舍萁我系一官君四海可怜出处不同时
依韵和居方观崔生画
古今画手得名人一物才工自出伦字与丹青俱是絶势关飞动不无神浪传误笔成蝇点那待青田写鹤真侯鴈枯荷含远意江湖归兴划然新
次韵知郡郎中应期喜雪
公将民欲逹天心瑞雪如期白昼隂皓色恍疑霄宇接浓寒都为岁华深辞妍席右人雄赡兴尽溪边客访?铃阁唱高宜和寡不才刚缀郢中吟
依韵和荅晋倅洪君然都官三益见寄
别乘文章晩更奇全家才业继前徽闺中蔡琰诗无敌【鱼轩善诗】膝下刘歆笔有讥【令子尝论历代颇有讥正】归意我慙彭泽柳清膓君爱首阳薇案头簿领真流俗独喜吟怀与世违丙午岁与府中诸君重游张氏园慨然成诗
醉书曾记并游人今日重游墨尚新对酒年来惊白髪惜花时复数青春四方散落几交臂万事参差一病身傍水园林自萧洒不须出郭远风尘
题余公亭
公自披榛上筑城以公题榜壮图经名佳应与溪山久地胜浑疑草木灵到喜琴樽能满意退嫌圭组只劳形异时邦俗思贤化还似甘棠爱此亭
喜晴
雷威无节雨霖频倍喜晴阳照火旻野外刍荛?故道田间箫鼓赛闲神乱苖竖似痿人起积霭披如旧屋新更待高楼今夜月一樽且乐有涯身
中秋对月有感
西风入夜扫微云皓魄来无一点尘楼阁通宵双玉户水天随处两氷轮光揺樽酒清宜客影落关河思煞人我向乾坤违乐事孤蟾照泪滴衣巾
送刘嗣复都官赴辟秦州幕府
安西幕府蔼声华礼币迎门促去家长日壮图看剑气隔宵喜信报灯花轻装度陇由来惯逸辔追尘不待挝宾主御戎俱有策只陪谈笑却边沙
十万强弓略未弯妖氛渐灭贺兰山元侯把诏开新府上客随书出故关诗酒不妨行乐外功名只在立谈间主人待勒燕然石谁道能铭独姓班
几载关西任醉醒一朝意绪属青冥舌端江海倾谈韵掌内风云指阵形乌府中丞知国器【中宪王公知兄最深尝荐于朝】鸿枢学士纳边庭二公远近观成效莫使旄头尚有星入秦乘夏颇相宜笑拂征鞍尽别巵鹦鹉陇西迎赋笔芙蓉幕里近花期祖琨清发能长啸老杜冥搜有杂诗【杜子美有秦州杂诗】君去定应兼二美军书暇日戍楼时
走笔和杨蟠从事庭菊
杨子门无载酒宾菊开谁共醉天真檐前寂寞逢吟客霜後蹉跎伴主人钿带缀花疑细翦金钱绕屋岂全贫东家早秀夸桃李今日空枝不似春
河北送洪景之进士如荆南
十年肝胆照交情朔漠相逢意转倾苍鬓飘颻予薄宦青云蹭蹬子诸生更同樽俎知何地漫与诗篇送子行南北倦游那得定扁舟江外欲之荆
依韵和荅陈公度五邑季点道中见寄之什
幕府清郎安在哉方冬行县冒尘埃寂寥坐客思车乐点检诗朋欠鼎来按吏最谁官簿整教民几处战旗开【此行兼郷兵】未应输我论文饮赢得新诗满箧囘
北都春日漫书
蓬鬓双侵京国尘花枝五别故园春晓鸎莫漫惊游宦夜鹤多应怨主人日月名迟愁揽镜江湖兴在忆垂纶天边涕泪怀吾弟却恨衣冠系此身
苦热
羣鸟无声抱翠条乾坤虽广絶微飇鱼龙尚惧沧溟沸草木甘从赤日焦只与火云张气势未容霖雨解炎歊经时未雨犹闲事莫放晴虹作旱祆
观莲
水仙也曝晩霞衣万片鲜红照緑池花近酒盃逾酷烈盖随舞?忽欹垂且延胜赏观灵匹好折清香赠侍姬苦被浊泥埋没久题诗今喜相公知
韩魏公生日
早陪枢筦晩持衡曾与君王致太平一代尽宗萧相画四夷犹服晋公名乾坤爽气初秋动社稷元勲翌日生今岁故乡诸父老夀樽应喜得亲倾
功名富贵旧元台诞日新归故里来绮席重张孙相阁锦衣三照邺王台相望全魏荣封国不尽清漳伴夀盃最是衘恩门下客秀眉前祝落邹枚
荣归堂
堂就新纡上相车名尊为出紫泥书【公以诏语名堂】清杯燕喜三春半黄阁归来一纪余香径生辉荣草木画檐垂?乐禽鱼官轻可笑江东老也漫怀章诧里闾
嫩柳浓花围旧圃朱甍碧瓦照春池黄金腰下还乡印翠琰胷中报国诗乘驷长卿羞志浅怀章公子恨名迟知公触事须尊主揭榜新堂是训辞
依韵和酬留别
魏国山河气自雄殊方客子一身穷灵文独富肝脾内秀句连成咳唾中细数旧游如俯仰俄惊新别又西东郡侯早晩论高行懒就秋闱望至公
九日
去岁重阳踏路尘异乡今日恨还新如何佳节长为客却恐黄花解笑人强饮破愁为乐酒自怜多病足情身龙山旧事知难问千载相期属此辰
渐老襟怀已足悲登高节物可无诗秋声飒爽侵蓬鬓晩意萧条伴菊枝故里江山?好处重阳樽酒负当时天边鸿鴈随南望忆弟双眸泪欲垂
马上见华山
身寄秦川紫翠间举头行坐对南山忽来烟际逢仙掌更觉天边慰客顔霖雨不知何日作片云犹向此时闲三峯信美那能恋自有家林未得还
西距渭南二十里有佛祠曰梁田其主僧守遂者引予登阁久之欲题名屋壁守遂遽阻曰有牓谕恐得罪于邑大夫愿勿题又阁有韩玉汝赴洋州日留题诗板而书字犹新询于守遂曰前日韩将漕本道亦邑宰令写之诗也因感世态而作
洋州太守驻双轮佳句曾留渭水春一纪却题关右节二篇才出屋间尘濡毫忽聼山僧语题柱须防县令嗔只道衣冠专世态炎凉也属不毛人
五路岭
一径高盘十里余人心马足厌崎岖只凭顽石专为险不识青云自有衢地气难通树多瘦阳晖应近草先枯我行方欲奋遐跖顾尔安能碍坦途
和梁润之晩登绣岭
翠华绦节去忘还辇路宫墙坏旧山青史空文兴废後玉真余恨有无间杖藜一笑缘危径弄笔高吟望故关足力怪君强健甚惯行栈道不为艰
依韵酬献陈州王密学见寄
触热初来太华西恐烦後命促佳期【杜子美送李秘书赴杜相公幕有恐失佳期後命催之句】两人幕府叨同日【裴晋公诗有两人同日事征西之句某与张宫舍俱参幕下】千载门阑值一时储邸忽开趋诏召宾筵空在失栖迟念公诗句情无极更聼秦民话去思
忆昨驱车始向西樊川又见菊花期滞留旧幕嗟今日淡笑清樽记昔时屡辟滥充宾客晩厚恩慙报主人迟淮南卧治那能久天子怀贤入梦思
和张文通书怀
仕涂衆伪杂吾真谁信千钧重一身赫赫朱门公相远寥寥黄卷圣贤亲府居此日嗟孤宦郷饮当年谬上宾犹喜故人同旧幕每容诗句续阳春
依韵和张文通寺丞寄鲜于子骏职方
西州夫子善谈天语入精微服四筵【子骏尤深於易】交分正论诗卷里别愁忽到酒樽边马冲雪片归梁苑鸎唤年芳忆渭川盛事青云看接迹衣冠乡里旧多贤【阆州陈氏在衣冠盛事为最多】
送陇州使君刘仲仪左藏赴治
夹道浓香里焚随车和气一城薰兵民如见古循吏文武兼能今使君冷射祠堂汧水月晴飞郡阁陇山云幕中知有才从事樽俎清谈定喜闻【雷从事实长安佳士】
依韵和酬顺安使君王大观见寄之什
苍鬓萧踈并曲台【予尝与大观同为博士太常】北门笑口屡同开仲升投笔燕南去王粲从军陕右来月冷戍楼悲短笛【奉状洏川】天寒戎幕赖深杯更为後会知何地终日思君首懒囘
送人还阙
谈笑三年陪主帅文章二纪在公卿莫辞别酒倾秦地【古诗冇秦地少年多醸酒之句】且聼离歌唱渭城鞍马入关侵腊尾宫莺到阙破春声朝廷拔擢贤才急合有当涂荐姓名
依韵和逹守徐郎中见寄
铙鼓鸣船送出都中间不奉一行书荷公恩礼无时薄接物襟怀似旧虚久别近参元帅幕相逢屡枉使君车诗筒自附西来驿那要烟波双鲤鱼
依韵奉和经略司徒侍中寒食後池诗二首
放怀吟笑艶阳天谁似征西相国贤春酒丁宁终席满风花点检几枝全柳间莺踏柔条软池面鱼吹细浪圆东阁恨参宾客晩五湖那暇忆渔船
置酒高吟禁火天主人勲德重韦贤庙朝论道看三入樽俎谈兵已万全晓竹洗烟丛玉瘦春池溅雨乱珠圆曲江壮观今芜没不复红粧照客船
南轩小桃盛开皆言羣花未发而此独先之偶成短篇呈诸君
紫萼红英细细装新枝短短旧枝长未经晓日谁言艶可藉春风自有香却恐折残妨把酒若为遮佳莫临墙关中气候由来晩二月花开岂是忙
长安春日感怀
谁道关中节候迟晴川二月绣参差有期去燕寻归栋不改新花发旧枝宦路飘颻无定所客顔顦顇异当时林花巢燕休相笑揽照怀乡已自知
保安杨公济书来问疾以诗荅之
青云意绪渐悠然白昼昏昏懒欲眠诗搅肺肠来暇日病驱腰脚入衰年春来把酒犹能强老去逢花秖漫怜童稚情亲今好在远烦问信到秦川
次韵荅方晦之
昔时英杰未伸时胯下淮隂尚俛眉之子古心能自信衆人谤口不须疑讨论直取遗经本芟剔宁容异说枝圣世尊儒君富学等闲危涕莫交洟
依韵奉和经略司徒侍中清明兴庆池上之作
後骑前驺拂晓晴风光初转綉旗明功名上相班春乐谈笑西戎计日平烟际飞禽屏上见水边游妓监中行劝公急趂花时醉宰席犹虚主意倾
春日兴庆池上作
韦杜风光掠眼明南山秀色入重城林端衮衮晴烟起氷底溅溅乱水鸣载酒小舟聊晩泊隔花幽鸟忽春声汉唐壮观今何在惟有新蒲细草生
奉和经略司徒侍中埀萝洞之什
洞里流泉过几家洞门一醉兴何賖桐飘欲下题诗叶桃笑犹存误客花清结晩隂堪宿鸟緑牵春蔓拟藏蛇相君宴喜缘宾乐滻上谁人合姓车
和司徒侍中上已会兴庆池韵
荧煌台座隔魁三【杜工部诗冇君家最近魁三象之句】喜对新诗见二南好酒似聼山鸟劝落花真惜野蜂衘天光不断连春水月影初来破夕岚红斾欲归珠履散游人犹爱尽船搀依韵奉和判府经略司徒侍中上已晩游九曲池诗
地势盘纡巧凿开当年匠意亦多才池名不逐唐宫废岸折犹如蜀阪来水落有时逢旧石草深无处覔遗台行春丞相?陈迹往事空嗟浩刼灰
长安上巳日对雨忆杭州
三月吾乡三日盛一春盛事一时传山花迎笑探芳骑水鸟惊飞张乐船今对清樽看细雨更搔短髪数流年曲江芜没不堪觑那复丽人来水边
经春长在幕府今日偶出见花
幕府文书日日同愧无长策议平戎但惊蓬鬓看双白不觉花枝巳半红宦意蹉跎侵晩景客愁散漫逐春风古人枉说从军乐兴在江湖短艇中
游宝掌院
当年秘宝巳无形独有层峯似旧青不许俗人留辙迹却应神物护岩扃山腰猨啸孤烟暝洞口龙归暴雨腥今日一来探絶赏始知全胜考图经
登塔
身世如追汗漫游丹梯一步拟三休汉唐前後漫陈迹城郭是非劳寸眸寒日微明飞鸟背孤烟渐起暮山头姓名满壁今空在登此几人忘百忧【杜子美登塔诗有自非旷士怀登兹翻百忧之句】
依韵和尹嗣复秘校登囘銮寺阁有感之什
尹子辞才两崛奇家声好继汉翁归人间茂器无施设天畔危栏独据依诗兴远随孤鸟逝客心闲傍片云飞登临不比江南节何事徘徊怨落晖
依韵奉和判府经略司徒侍中春隂马上之什
湿云落地未囬天坠絮将飞力尚绵雾重自侵旗尾润日高谁傍瓮头眠行田岁望三登谷按辔诗成万选钱霖雨长应随出处春来只见月光圆
送成都旧尹赵龙图至骊山作
阻傍严公住浣花喜从秦地见高牙致君前去心逾赤抚俗归来髪未华路出锦江乘夜月骑停绣岭揖朝霞自怜二纪游门下今日聊能托後车
依韵奉和判府司徒侍中赏西禅院牡丹之什
花蒙一顾重长安从此时人洗眼看留艶徘徊供燕席飞香迤逦上貂冠露苞含晓宜三嗅风朶揺春似七盘便好移归东阁种免教来岁隔栏干
依韵奉和经畧司徒侍中过湫马上始见终南
紫诰泥封墨未乾暂班全陕诏条寛旧来霖雨从神觅好在晴山立马看翠入重城朝自润势吞平野夏犹寒公师岩石同临镇关右人心转觉安
依韵奉和司徒侍中留题灵泉观
坏道颓墙遶旧山空余绣岭欝漓岏庭柯引蔓长垂盖林荚遗妖尚合欢【观有垂盖古藤温泉之侧皂角生辄相并俗谓杨妃皂角云】清渭不随人事改温泉那解客心寒唐宫芜没今何在漫拂津阳石记看
题灵泉观阁
山腰碧瓦鬰参差势压开元观阁基野气欲来云拂地天光不动水平池飞檐鸟道愁相逼故国人烟入俯窥便拟幽?随杖屦清秋幕府事文移
韩魏公生日
勲名一代俱称首将相三朝愈饬躬雅意自安台鼎外羣生长愿化钧中破除白髪留宾醉收拾黄金济士穷旧邺山川齐夀考秀眉何独鲁龟蒙
天地开秋气兆凉当年大昴降星芒溢城鼓吹迎恩赐倾府衣冠望宠光马出上闲牵骏足衣颁内府叠浓香令孙今日方传诏更待曾云捧夀觞
依韵奉和司徒侍中戊申西雒中秋对月
白玉盘从海面浮闲云一点即时收山川表里无遗照天地?常可是秋清景似偏孙相阁高情更属庾公楼暂纾化笔归诗句不泯长随洛水流
渑池
古邑人烟陕雒间马蹄车辙许谁闲不堪晓雨妨行兴犹喜秋风慰客顔老去稍知筋力勌年来只益鬓毛斑相如屈赵无遗迹独有空名重泰山
长安九日
鴈落霜清对此辰螘浮酒浊唤何人二年不见江南弟九日空怜渭北身白髪转多羞挿?黄花漫好拟沾巾功名又逐秋风晩惟有登高诗句新
离京兆日独里人叶舜举秘丞胡从道户曹远饯至长乐坂
两经辟命住秦关府罢东随相国还物态当时倾附後人情今日有无间青门雨送归行色白酒风吹上别颜相见去留终不改秖应同里与南山
岳庙斋宫与崔伯宪都官王正甫殿丞饮别二君各以诗送行席上作短篇奉荅
乡人分散几流萍长乐坡头巳涕零太华相逢聊永日故交渐少似残星别杯犹恨樽前缓诗笔那容席上停车马东西从此隔明朝惟见乱山青
九月二十六日河上雪
昨朝今日尽天风九月长河雪片中云外谁偷榆荚种人间自满菊花丛羣隂已鼓先时勇万井应愁卒岁穷亦欲蹇驴乘逸兴灞桥何处觅诗翁
祠部集卷八

[book_title]卷九
钦定四库全书
祠部集卷九
宋　强至　撰
七言律诗
依韵和判府司徒侍中雪霁登休逸台
环台雪後从公登四顾乾坤表里明粉水半消池日薄玉枝相戛竹风清园林洒落人间世樽酒逍遥物外情写景不须搜画笔诗参化匠自天成
依韵奉和判府司徒侍中壕林
星榆落种还生地营柳移根总傍壕夸父林稠宜较盛太师垣峻敢争高岁科充蠧疲民产【公诗首句有鹿角科民岁甚劳之句】城守胜提壮士旄长与万家添外圉邺人心结此思牢留守司徒侍中宠示上巳属疾钧什谨依韵奉和
上巳曾陪宴後池风光一匝又花时当年簪履谁犹在今日门墙独未离步怯园林虽晩到恩深草木已先知都人不省忧民病只讶行春绣斾迟
和登金铜门
高门缔构自何年朱栱金铺丽目前楼上台光临暇日座间凉气失炎天草涵宿雨浓如染林曝晴曦燥欲然早晩定归黄合去剩移夏榻就风眠
某伏覩判府司徒侍中置酒宴客即时雪作谨成七言律诗一首上献
相君东阁冒寒开朔雪贪随乐事来腊信未通先漏泄台光欲近却迟囬势轻漫拟凌歌袖片小才能缀酒盃寂寞相如孤客在定应授简属邹枚
某不度轻僭始以鄙句尘献判府安抚司徒侍中特屈威尊过赐宠和伏读荣荷谨成律诗一首代啓上谢
司马当年侍兎园只摅秘思奉清樽岂如下客吟飞雪继屈三公赐雅言句揣物形虽有迹笔鑱天巧独无?岂惟一府夸荣玩犹得他时耀子孙
依韵奉和判府司徒侍中望宸阁雪後
雪中气象但漫漫雪後乾坤净好看零落瑶林晴照里参差银阙暮云端疑开粉墨图新就犹洒楼台笔未乾万井都人蒙煦育恩深不觉夜来寒
再和
公到层轩雪已残萧林素节晓相看山融爱日酥千点地接顽云缟万端曾有金樽开兎苑况无铁甲戌桑乾清风落纸成佳句身世浑疑在广寒
春日送王明远
马蹄乘兴急离秦轻雪初消塞外尘谈笑暂来趋幕府文章犹记从车茵雍雍妙画平边徼衮衮清言服座人诗句不须论别意临岐探破故都春
依韵奉和司徒侍中春隂席上
未消残雪在墙隂昼景昏昏似日沉土冻转愁花信远天寒唯仗酒分深笑谈四座相欢色富贵三朝不动心诗句一传人竞写也应潜购到鸡林
别王彦祖宫赞
别襟曾判宋王台魏北相逢一笑开帅府红莲曾入幕公堂黄菊偶?杯未应许国全无策秖恐趋时自有才且置功名归度外诗筒频附塞鸿来
奉和龙兴灯夕
结彩仙山对浄坊曳珠宾履捧台光灯摇夜月天形动歌聒春风物态狂刻烛诗成传魏国吐茵酒酽醉程乡今年始彻清宵禁倍觉都人乐意长【河朔上元久不放夜】
依韵奉和司徒侍中上元遇雨即席
金络香軿匼匝来门阑彻禁夜无猜正怜舞曲随风转骤觉灯花冒雨开屏翳呼云何倏忽嫦娥收月漫徘徊相君未放春宵醉倒尽宜城第几罍
依韵奉和司徒侍中春雪
草木空催造化忙六花先出压羣芳酒寒玉斚消春味烟湿金炉减昼香地暖落霙堆旋失风和乱片舞初长相公更好调元去已兆丰年在此乡
送河北转运燕刑部被命充三司副使
亿万供须仰县官大农选造徧朝端外台心计推公最中诏恩除副帝难文石近班趋玉笋紫丝新帕覆银鞍行摅仁义裁经费天下征繇不日寛
昼眠
酣酣枕上息吾形日过南窗第几棂所得高眠容幕府为无深责系朝廷苦遭浮蚁催来熟忽被幽禽唤得醒却整葛巾寻晩酌竹间呼客尽吾缻
留守安抚司徒侍中生辰
七月穹旻大火流元精信宿降伊周公师一品仪型重将相三朝德业优桑梓乡邦兼镇抚苴茅封国正居留人间盛事仍难老富贵功名未白头
宰衡倚赖更三圣神器传归定两朝几御铜符双在手尊荣金印六垂腰流民相率归仁政疲俗新蒙罢横徭夀考转随隂德远开仓累万活黎苗
凛凛威名远迩知去年谈笑屈西陲平时旌节临全魏计日朝廷起一夔狎赐彩衣今礼数待还绣衮旧麻词伫看来岁称公夀荀令依前在凤池
走笔谢司徒侍中惠柑
十年空忆满林香今日堆盘得恣尝摘处嫩苞金隐粟剖来清液露盈囊自堪珍玩夸羣目可惜余甘落俗肠拜赐愈知公意重不同设醴望元王
安正堂
居守园林气象间堂成壮观入跻攀三朝力辅乾坤倦一国身偷岁月闲倾座语惊邪说破勒碑诗召正风还险夷出处皆公迹不动公心似泰山
飞飞燕雀倦檐牙绣栱云楣鬭彩霞樽俎燕闲归相合鼎锺勲业在王家直纹惜破墙隂竹巧笑嫌开席外花今日正风传魏国平居诗思亦无邪
酬杨立之进士见赠
词塲緑髪竞才雄幕府朱衫觉道穷孤愤扫除诗句里壮图流落酒盃中宦游已倦年将暮人事随生日又东珠玉满篇劳宠赠建溪风格袭文公【立之实翰林文公族弟】
依韵和酬王明远见寄
一日论交坐席间肯平壮气就衰顔篇章漫欲窥沧海道谊从来仰泰山白日声名君籍籍青云意绪我斑斑元戎幕府那能久太学诸生已望还
送河北提刑王詹叔郎中被诏充开封府判官
人物神州杂五方平明京兆坐黄堂民投牒讼千狙诈吏抱文书百鴈行幕府要人关聼断朝廷自昔选才良朔陲使者声名久随诏南辕佐赵张
次韵通判都官和诸公雪中席上之作
龙沙千里絶纎埃银色浑疑王母台宴席此时惊酒薄晓枝无处认梅开骋辞梁苑客方至乘兴越谿人自来从古六花长一色化工应不费培栽
和判府司徒侍中喜雪
朔雪飞花趁岁隂喜看不觉酒杯深应时自合苍生望泽物真同上相心未怕春风融粉水恍疑江国见梅林西山一夜千层白那复能留寸碧岑
送王敏夫判官赴举京师【韩魏公壻】
?公门下识羲之风骨无尘耸秀姿壮气海鲲翻碧浪逸才天马脱金覊旋凭辞律趋明试首聼文衡中有司太学旧游应刮目青衫事业盛当时
伏覩留守安抚司徒侍中镇魏三日遂获甘雨吟成律诗一章上荐
相衮前年抚雍民下车飞雪满咸秦【陕右屡年不雪公眂事长安之日时雪大作】风行魏国才三日雨作商岩恰半春【二月十五日两】忠节此生存社稷诚心是处感天人二方岂合偏蒙润四海思归旧化钧
即席依韵奉和司徒侍中上已会许公亭二首
禊事初修乐未涯晴阳浓淡薄云遮风光转入庭前柳春色随来席上花千载风流追曲水万人游豫揜长沙【杜工部有着处繁华矜是日长少千人万人出之句】相公今日携诸吏那比山公醉习家
三春乐事揖兰亭驻斾名园敞绣扃酒盏緑深须露白花梢红少已多青宾裾特盛人间会公衮能忘物外形化笔暂归诗句里清风一诵醉还醒
上巳饮许公亭通判钱郎中以诗献因依韵和呈
丞相开筵御水头席间别乘擅诗流特夸元巳从公饮不比常年结客游淡色云隂笼日薄暖香花气傍人浮篇章唱絶虽容和酒盏恩深岂敢酬
和推官压沙寺惠诗
上相行春乐有余绣旗朝共宿云舒特教红?停妍唱为许朱衫托後车肯说大烹专鼎食旋容小摘荐园蔬多才幕府论荣遇诗句飘飘动客裾
走笔依韵和杨进士倜登南楼之作
当年割?属英雄楼观诚奢物产穷藩镇一归平削後关河尽入照临中离宫此日号大壮织杼无人歌小东全魏万家今乐业衮衣惟恐迓周公
瓦亭偶书
城中尘土眯人眼堤上风烟醒客心沙拥河声时断续云含野色屡晴隂平芜点白鹭双起细柳弄青蝉一吟魏北古来车马地此亭偶尔得幽寻
送谢先生归紫霄峯
不同卖药入都市又异执帚见相君冠盖临门求上剂公台解榻叩多闻应思夜鹤侣蕙帐却笑伯鸾家布裙藜杖还寻紫霄顶无心出处似山云
送传宣李子范供奉归阙
曾共征西幕府来相逢今日魏王台喜情重把论交袂感涙频添话旧杯此别情怀无限恶他时谈笑尚容陪马蹄归趁春风急应有花先禁苑开
依韵奉和司徒侍中西园初暑之什
夏木参云百尺长昼隂笼日一轩凉杂追楚榭迎风袂冷笑淄川作雨滂歌扇参差立燕赵客裾容曳赴原尝坐来诗句清人骨胜抱冰壶饮玉浆
闻参政王侍郎令子着作登第复除崇文校书
宫壶移刻对延英文帝从容问贾生儒舘旋承恩诏入士林尤说御批荣丹山凤出宁无种沧海鹏抟遂有程渐待青氊归旧物区区羲献漫家声
依韵奉和司徒侍中苦热未雨
乾坤五月气炎歊丞相忧农心更焦思脱尘埃遗暑湿拟排寥廓御风飈穴中战蚁空知验云外晴虹尚肆祆下土顒顒望霖雨好回天意慰黎苗
韩魏公生日
上公拜表请休官中使传宣未聼闻雍府遥兼新节镇邺城重领旧山川左弧共记生贤始右席谁居献夀间隂施在人天报远蟠桃三熟鬓毛斑
依韵和赵晦夫书记将替写怀
芙蓉幕里住三年鹦鹉才高动四筵风月漫劳吟杜曲文章自好纪燕然朋簪会合愁分手官簿纵横待息肩直道先难终易偶近闻知已荐书全
代上余大宰生辰
瑞挺真儒翊圣时沩山秀气育
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 10:28:47-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>