<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="卷一,卷二,卷三,卷四,卷五,卷六,卷七,卷八,卷九,卷十,卷十一,卷十二,卷十三,卷十四,卷十五,卷十六,卷十七,卷十八,卷十九,卷二十,卷二十一,卷二十二,卷二十三,卷二十四,卷二十五,卷二十六,卷二十七,卷二十八,卷二十九,卷三十,卷三十一,卷三十二,卷三十三,卷三十四,卷三十五,卷三十六,卷三十七,卷三十八,卷三十九,卷四十,卷四十一,卷四十二,卷四十三,卷四十四,卷四十五,卷四十六,卷四十七,卷四十八,卷四十九,卷五十,卷五十一,卷五十二,卷五十三,卷五十四,卷五十五,卷五十六,卷五十七,卷五十">
<meta name="description" content="《全后汉文》是清人严可均所辑《全上古三代秦汉三国六朝文》之一集，106卷，是一部后汉文章总集。其对于研究后汉一代的历史、文化、文学的重要价值，已为学界广泛肯定。_全后汉文_全文在线阅读_全后汉文_全文在线下载_大玄古籍书库">
<title>全后汉文_严可均_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">全后汉文</span> <br/>
          作者： <span class="inputVal" id="bkauthor">严可均</span> <br/>
          朝代： <span class="inputVal" id="bkdate">清代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">类书文集,文集,完结</span> <br/>
          字数： <span class="inputVal" id="bknum">[book_length]758570</span> <br/>
          说明： <span class="inputVal" id="bkdec">《全后汉文》是清人严可均所辑《全上古三代秦汉三国六朝文》之一集，106卷，是一部后汉文章总集。其对于研究后汉一代的历史、文化、文学的重要价值，已为学界广泛肯定。</span> <br/>
          封面： <span class="inputVal" id="bkimg">Z_18347.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]全后汉文
[book_author]严可均
[book_date]清代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]类书文集,文集,完结
[book_length]758570
[book_dec]《全后汉文》是清人严可均所辑《全上古三代秦汉三国六朝文》之一集，106卷，是一部后汉文章总集。其对于研究后汉一代的历史、文化、文学的重要价值，已为学界广泛肯定。
[book_img]Z_18347.jpg


[book_title]卷一
◎　光武帝（一）
帝讳秀，字文叔，南阳新蔡人，景帝七世孙。王莽地皇三年，与兄纟寅起兵于宛。更始即位，以为太常偏将军，行司隶校尉，进破上虏大将军，封武信侯，行大司马事。以平王王世命不就征。以更始三年六月即位于鄗南，定都洛阳。改元二：建武、中元。在位三十三年，谥曰光武皇帝，庙号世祖。
◇　制书报耿纯（建武六年）
侯前奉公行法，朱英久吏，晓知义理，何时当以公事相是非！然受尧、舜之罚者，不能爱己也，已更择国土，令侯无介然之忧。（《后汉·耿纯传》注引《续汉书》）
◇　封更始为淮阳王诏（建武元年九月辛未）
更始破败，弃城逃走，妻子裸袒，流沉道路。朕甚愍之。今封更始为淮阳王。吏人敢有贼害者，罪同大逆。（《后汉·光武纪》）
◇　以卓藏为太傅封褒德侯诏
（元年九月甲申。案：《东观记》《续汉书》并作「宣德侯」。）
前密令卓茂，束身自修执节淳固，断断无他，其心休休焉。夫士诚能为人所不能为，则名冠天下，当受天下重赏故武王诛纣，封比干之墓，表商容之闾。今以茂为太傅，封褒德侯，食邑二千户，赐几杖车马，衣一袭，絮五百斤复以茂长子戎为大中大夫，次子崇为中郎，给事黄门。（《后汉·卓茂传》，《艺文类聚》四十六，《御览》二百十，又《书钞》五十二引《汉官仪》）
◇　差录功臣诏（二年正月庚辰）
人情得足，苦于放纵，快须臾之欲，忘慎罚之义。惟诸将业远功大，诚欲传于无穷，宜如临深渊，如履薄冰，战战栗栗，日慎一日。其显效未酬，名籍未立者，大鸿胪趣上，朕将差而录之。（《后汉·光武纪》）
◇　赦诏（二年三月乙未。袁宏《纪》作三月乙酉。）
其赦天下，惟残贼用刑戮深刻，狱多冤人，朕甚愍之。自今已后，有犯者，将正厥辜。（《艺文类聚》五十二引《续汉书》）
惟酷吏残贼，用刑深刻，狱多冤人，朕甚愍之。孔子不云乎：「刑罚不中，则民无所措手足。」其与诸中二千石、诸大夫议省刑罚。（袁宏《后汉书》四）
顷狱之冤人，用刑深刻，狱多冤人，朕甚愍之。自今已后，有犯者，将正厥辜。（《后汉·光武纪》）
◇　禁拘执诏（二年五月癸未）
民有嫁妻卖子欲归父者，恣听之。敢拘执，论如律。（《后汉·光武纪》）
◇　复宗室列侯子孙诏（二年十二月戊午）
惟宗室列侯为王莽所废，先灵无所依归，朕甚愍之。其并复故国。若侯身已殁，属所上其子孙见名尚书，封拜。（《后汉·光武纪》）
惟列侯为王莽所废，先祖魂神无所依归，朕甚愍之。列侯身废者，国如故。身死，若子孙见在，令继其先焉。（袁宏《后汉纪》四）
◇　得玺绶祠高诏（三年二月己酉）
群盗纵横，贼害元元，盆子窃尊号，乱惑天下。朕奋兵讨尖时崩解，十余万众，束手降服，先帝玺绶，归之王府。斯皆祖宗之灵，士人之力，朕曷足以享斯哉！其择吉日祠高庙，赐天下长子当为父后者爵，人一级。（《后汉·光武纪》）
◇　宽吏罪诏（三年七月庚辰）
吏不满六百石，下至墨缓长、相，有罪先请。男子八十以上，十岁以下，及妇人从坐者，自非不道、诏所名捕，皆不得系。当验问者即就验。女徒雇山归家。（《后汉．光武纪》）
◇　报朱浮诏（三年）
往年赤眉跋扈长安，吾策其无谷必东，果来归降。今度此反虏，势无久全，其中必有内相斩者。今军资未充，故须候麦耳。（《后汉·朱浮传》）
◇　报耿诏（四年）
将军出身，举宗为国，所向陷敌，功效陷敌，功效尤著，何嫌何疑，而欲求征？且与王常共屯涿郡，勉思方略，以成功业。（袁宏《后汉纪》四，《后汉·耿》）
◇　忧旱诏（五年五月丙子）
久旱伤麦，秋种未下，朕甚忧之。将残吏未胜，狱多冤结，元元愁恨，感伤天气乎？其令中都官、三辅、郡、国出系囚，罪非犯殊死，一切勿案，见徒免为庶人。务进柔良，退贪酷，各正厥事焉。（《后汉·光武纪》）
◇　使樊宏迎耿况诏（五年）
惟况功大，不宜监察从事。边郡寒苦，不足久居，其诣行在所。（《后汉·耿》传注引袁崧《书》）
◇　庞萌反下诏（五年四月）
吾尝于众人中言，萌可为社稷臣，将军等得无笑吾言？老贼当族。其各励兵马，会睢阳。（袁宏《后汉纪》五。又见《后汉·庞萌》传作「与诸将书」，与此小异。）
◇　诏书劳盖延（五年）
庞萌一夜反畔，相去不远，营壁不坚，始令人齿欲相则将军闻之，夜告临淮楚国，有不可动之节，吾甚美之。（《后汉·盖延传》注引《东观记》及《续汉书》）
◇　劳耿（五年十月）
昔韩信破历下以开基，今将军攻祝阿以发迹，此皆齐之西界，功足相方。而韩信袭已降，将军独拔劲敌，其功乃难于信也。又田横烹郦生，及田横降，高帝诏卫尉不听为仇。张步前亦杀伏隆，若步来归命吾当诏大司徒释其怨，又事尤相类也。将军前在南阳，建此大策，常以为落落难合，有志者事竟成也。（《后汉·耿》传按：此似口语，以载入《两汉诏令》，故录之。）
◇　诏遗周党（五年）
许由不仕有唐，帝德不衰。夷齐不食周粟，王道不忍使党久逡巡于君之朝，其赐帛四十匹，遗归田里。（袁宏《后汉纪》五）
◇　以范升奏示公卿诏
自古尧有许由、巢父，周有伯夷、叔齐，自朕高祖有南山四皓。自古圣王道不皆有异士，非独今也。太原周党，不食朕禄，亦各有志焉。（袁宏《后汉纪》五）
自古明王圣主，必有不宾之士。伯夷、叔齐，不食周粟，太原周党，不食朕禄，亦各有志焉。其赐帛五十匹。（《后汉·周党传》）
◇　给廪诏（六年正月酉）
往岁水旱蝗虫为灾，谷价腾跃，人用困乏。朕惟百姓无以自赡，恻然愍之。其命郡国有谷者，给廪高年、鳏、寡、孤、独及笃癃、无家属贫不能自存者，如《律》。二千石勉加循抚，无令失职。（《后汉·光武纪》）
◇　诏报冯异（六年）
将军之于国家，义则君臣，恩犹父子，何嫌何疑，而有惧意？（袁宏《后汉记》五，《后汉·冯异传》）
◇　郝隗嚣所诖误及遭赤眉难者诏（六年五月辛丑）
惟天水、陇西、安定、北地吏人为隗嚣所诖误者，又三辅遭难赤眉，有犯法不道者，自殊死以下，皆赦除之。（《后汉·光武纪》）
◇　省减吏员诏（六年六月辛卯）
夫张官置吏，所以为人也。今百姓遭难，户口耗少，而县官吏职，所置尚繁，其令司隶、州牧，各实所部，省减吏员。县国不足置长吏可并合者，上大司徒、大司空二府。（《后汉·光武纪》）
◇　因日食下诏（六年十月丁丑）
吾德薄不明，寇贼为害，强弱相陵，元元失所。《诗》云：「日月告凶，不用其行。」永念厥咎，内疚于心。其敕公卿举贤良、方正各一人；百僚并上封事，无有隐讳；有司修职，务遵法度。（《后汉·光武纪》）
田租三十税一诏（六年十二月癸巳）
顷者师旅未解，用度不足，故行什一之税。今军士屯田，粮储差积。其令郡国收见田租三十税，一如旧制。（《后汉·光武纪》，又见袁宏《后汉纪》五，有删节。）
◇　赐冯异诏（六年冬）
仓卒芜蒌亭豆粥，沱河麦饭，厚意久不报。（《后汉·冯异传》。又见袁宏《后汉纪》五，少末句。）
◇　报窦融诏
每追念外属，孝景皇帝出自窦氏，定王，景帝之子，朕之所祖。昔魏其一言继统以正，长君、少君，尊奉师傅，修成淑德，施及子孙，此皇太后神灵，上天汉也。从天水来者，写将军所让隗嚣书，痛入骨髓。畔臣见之，当股栗渐愧，忠臣则酸鼻流涕，义士则旷若发蒙，非忠孝悫诚，孰能如此？岂其德薄者所能克堪！嚣自知失河西之助，族祸将及，欲设间离之说，乱惑真心，转相解构，以成其奸。又京师百僚，不晓国家及将军本意，多能胸取虚伪，夸诞妄谈，令忠孝失望，传言乖实。誉之来，皆不徒然，不可不思。今关东盗贼已定，大兵今当悉西，将军其抗厉威武，以应期会。（《后汉·窦融传》）
◇　诏右扶风（六年）
右扶风修理融父坟茔，祠以太牢。（《后汉·窦融传》）
赦殊死以下诏（七年正月丙申）
中都官、三辅、郡、国出系囚，非犯殊死，皆一切勿案其罪。见徒免为庶民。耐罪亡命，吏以文除之。（《后汉·光武纪》）
◇　诏群臣（正月）
群臣奏事，无得言圣人。（官辑聚珍本《东观汉记》）
◇　薄葬诏（同上）
世以厚葬为德，薄终为鄙，至于富者奢僭，贫者殚财，法令不能禁，礼义不能止，仓卒乃知其咎。其布告天下，令知忠臣、孝子、慈弟薄葬送终之义。（《后汉·光武纪》）
罢轻车骑士等诏（七年三月丁酉）
今国有众军，并多精勇，宜且罢轻车、骑士、材官、楼船士及军假吏，令还复民伍。（《后汉·光武纪》）
◇　日食求言诏（七年三月癸亥）
吾德薄致灾，谪见日月，战栗恐惧，夫何言哉！今方念愆，庶消厥咎。其令有司各修职任，奉遵法度，惠兹元元。百僚各上封事，无有所讳。其上书者，不得言圣。（《后汉·光武纪》）
◇　举贤良方正诏（七年四月壬午）
比阴阳错谬，日月薄食。百姓有过，在予一人，大赦天下。公、卿、司隶、州牧举贤良、方正各一人，遗诣公车，朕将览试焉。（《后汉·光武纪》，又袁宏《后汉纪》六以此及前日蚀求言合为一诏，系于正月癸亥诲，与范史不同。）
◇　禁拘制奴婢下妻诏（七年五月）
吏人遭饥乱及为青、徐贼所略为奴婢下妻，欲去留者，恣听之。敢拘制不还，以卖人法从事。（《后汉·光武纪》）
◇　诏三公议郊祀（七年五月）
汉当郊尧。其与卿、大夫、博士议。（《续汉·祭祀志上》）
◇　诏告隗器（八年）
若束手自诣，父子相见，保无佗也。高皇帝云：「横来，大者王，小者侯。」若遂欲为黥布者，亦自任也。（《后汉·隗嚣传》）
◇　以河南尹王梁为济南太守诏（七年）
梁前将兵征伐，众人称贤，故擢典京师。建议开渠，为人兴利，旅力既愆，迄无成功，百姓怨ゥ，谈者讠哗，虽蒙宽宥，犹执谦退，君子成人之美，其以梁为济南太守。（《后汉·王梁传》）
◇　诏来歙（八年）
桃花水出船，皆至郁夷陈仓，分部而进。（《水经·渭水》上注引《东观汉记》：「隗嚣围来歙于略阳，世祖诏。」）
◇　诏赐祭遵吏士缣（八年）
将军连年距难，众兵即却，复独按部，功劳烂然。兵退无宿戒，粮食不豫具，今乃调度，恐力不堪。国家知将军不易，亦不遣力。今送缣千匹，以赐吏士。（《后汉·祭尊传》注引《东观记》）
◇　封窦融为安丰侯诏（八年）
行河西五郡大将军、凉州牧、张掖属国都尉窦融，执志忠孝，扶微救危，仇疾反虏隗嚣，率厉五郡精兵，羌胡毕集，兵不血刃，而虏土崩瓦解，功既大矣。笃意分明，断之不疑吾甚之，其以安丰、阳泉、蓼、安风凡四县，封融为安丰侯。（官辑本《东观记》，又《艺文类聚》五十一引《东观记》）
◇　报窦融求代诏（八年）
吾与将军如左右手耳，数执谦退，何不晓人意？勉循士民，无擅离部曲。（《后汉·窦融传》）
◇　追爵谥阴贵人父弟诏（九年）
吾微贱之时，娶于阴氏，因将兵征伐，遂各别离。幸得安全，俱脱虎口以贵人有仪之美，宜立为后，而固辞弗敢当，列于媵妾。朕其义让，许封诸弟。未及爵土，而遭患逢祸，子同命愍伤于怀。《小雅》曰：「将恐将惧，惟予与汝。将安将乐，汝转弃予。」风人之戒，可不慎乎？其追爵谥贵人父陆为宣恩哀侯，弟为宣义侯，以弟就嗣哀侯后。及尸柩在堂，使太中大夫拜授印授，如在国列侯礼。魂而有灵，其宠荣。（《后汉·光烈阴皇后纪》）
◇　禁杀奴婢诏（十一年二月己卯）
天地之性人为贵，其杀奴婢，不得减罪。（《后汉·光武纪》）
敢炙灼奴婢，论如律，免所炙灼者为庶民。（《后汉·光武纪》）
◇　诏报岑彭（十一年春）
大司马习用步骑，不晓水战，荆门之事，一由征南公为重而已。（《后汉·岑彭传》，又见袁宏《后汉纪》六）
◇　原丁邯诏
汉中太守妻乃系南郑狱，谁当搔其背垢者？悬牛头，卖马脯，盗石行，孔子语。以邯服罪，且邯一妻，冠履勿谢。（《续汉·百官志三》注补引《决录注》「丁邯迁汉中太守，妻弟为公孙述将，收妻送南郑狱，免冠徒跣自陈。诏曰」云云）
◇　免陇蜀民为奴婢者诏（十二年三月癸酉）
陇蜀民被略为奴婢自讼者，及狱官未报，一切免为庶民。（《后汉·光武纪》）
◇　诏书告吴汉
直捕兵到成都，据其心腹，后城营自解散。（官辑本《东观汉记》）
◇　诏书戒吴汉
成都十万余众，不可轻也。且坚据广都城，这五十里，待其即营攻城罢倦引秘首尾这，勿与争锋。述兵不敢来，转营即之，移徙辄自坚。（官辑本《东观汉记》）
广都民都五十里，述若来攻，待其困弊而攻之，勿与争锋。述若不来，转营逼之，彼必坚壁。（袁宏《后汉纪》六）
成都十余万众，不可轻也，但坚据广都，待其来攻，勿与争锋。若不敢来，公转营迫之。须其力疲，乃可民。（《后汉·吴汉传》。案：此诏三见，皆小异，故并录之。）
◇　喻公孙述诏（十二年夏）
往年诏书比下，开示恩信，勿以来歙、岑彭受害自疑。今以时自诣，则家族完全。若迷惑不喻，委肉虎口，痛哉奈何！将帅疲倦，吏士思归，不欲久相屯守。诏书手记，不可数得，朕不食言。（《后汉·公孙述传》）
◇　察举诏（十二年八月乙未）
三公举茂才各一人，廉吏各二人。光禄岁举茂才四行各一人，察廉吏三人。中二千石岁察廉吏各一人。廷尉、大司农各二人。将兵将军岁察廉吏各二人。监察御史、司隶、州牧岁举茂才各一人。（《续汉·百官志一》注补引《汉官目录》）
◇　下诏让高尚（十二年十一月）
城降三日，吏人从服，孩儿老，口以万数，一旦放兵纵火，闻之可为酸鼻。家有敝帚，享之千金，尚宗室子孙，故尝更吏职，何忍行此？仰视天，俯视地，观于放啜羹之义，二者孰仁？良失斩将吊人之义也。（官辑本《东观汉记》，又见〉《后汉·公孙述传》）
◇　诏边吏（十二年十二月）
边吏力不足战则守，追虏料敌，不拘以逗留法。（《后汉·光武纪》）
◇　禁郡国献异味诏（十三年正月戊子）
往年敕郡国，勿因计吏有所进献。今故未止，非徒劳役，道途所过，未免烦费。已敕太官，勿复受其远方食物，乘舆口实可以荐宗庙者，即如旧制。（《后汉·光武纪》）
◇　临吊侯霸诏（十三年正月）
惟霸积善之德，久而益彰，清洁之操，白首弥厉。汉之旧制，丞相拜日，封为列侯，顷以军旅暴露，功臣未受国邑，缘忠臣之心，不欲先飨其宠，故未爵命，其追爵谥霸，使袭其后。（袁宏《后汉纪》七：「侯霸薨，上伤惜之，亲自临吊，诏于是封霸为则乡侯，谥曰哀侯。」）
惟霸积善清洁。视事九年。汉家旧制，丞相拜日，封为列侯。朕以军师暴露，功臣未封，缘忠臣之义，不欲相逾，未及爵命，奄然而终。呜呼哀哉！（《后汉·侯霸传》）
◇　改长沙王等为侯诏（十三年二月丙辰）
长沙王兴、真定王得、河间王邵、中山王茂，皆袭爵为王，不应经义。其以兴为临湘侯，得为真定侯，邵为乐成侯，茂为单父侯。（《后汉·光武纪》）
◇　免益州民为奴婢者诏（十三年十二月）
自八年以来被略为奴婢者，皆一切免为庶民；或依托为人下妻，欲得，恣听之；敢拘留者，比青、徐二州以略人法从事。（《后汉·光武纪》）
◇　检核州郡垦田及户口诏（十五年）
刺史太守多为诈巧，不务实核，苟以度田为名，聚人田中，并度庐屋里落，聚人遮道啼呼。（官辑本《东观汉纪》，又见《后汉·光武纪》注）
◇　废郭后立阴后诏（十七年十月辛巳）
皇后怀执怨怼，数违教令，不能抚循它子，训长异室。宫闱之内，若见鹰。既无《关雎》之德，而有吕、霍之风，岂可托以幼孤，恭承明祀。今遗大司徒涉、宗正吉持节，其上皇后玺绶。阴贵人乡里良家，归自微贱。「自我不见，于今三年」。宜奉宗庙，为天下。主者详案旧典，时上尊号。异常之事，非国休福，不得上寿称庆。（《后汉·光烈阴皇后纪》）
不可以奉供养。（《续汉·五行志六》）
◇　蠲边郡盗谷罪诏（十八年四月癸酉）
今边郡盗谷五十斛，罪至于死，开残吏妄杀之路，其蠲除此法，同之内郡。（《后汉·光武纪》）
◇　庙祭诏（十九年）
以宗庙处所未定，且祭高庙。其成、哀、平且祠祭长安故高庙。其南阳舂陵岁时各且因故园庙祭祀。园庙主守治所远者，在所令长行太守事侍祠。惟孝宣帝有功德，其上尊号曰中宗。（《续汉·祭祀志下》）
◇　立皇太子诏（十九年六月）
《春秋》之义，立子以贵。东海王阳，皇后之子，宜承大统。皇太子强，崇执谦退，愿备藩国。父子之情，重久违之。其以强为东海王阳立阳为皇太子，改名庄。（《后汉·光武纪》）
◇　迎诏窦融勿得让职
日者知公欲让职还土，故命公暑热且自便。今相见，且宜论他事，勿得复（《后汉·窦融传》，又见《艺文类聚》五十一引《东观汉记》，又袁宏《后汉纪》六系此诏于十二年后。）

[book_title]卷二
◎　光武帝（二）
◇　制诏贳侍御史（建武二十二年十二月）
以陈留督邮虞延故，贳御史罪。（《后汉·虞延传》）
◇　地震诏（二十年九月戊辰）
制诏曰：「日者地震，南阳尤甚夫地者，任物至重，静而不动者也。而今震裂，咎在君上。鬼神不顺无德，灾殃将及吏人，朕甚惧焉。其令南阳勿输今年田租刍藁。遗谒者案行，其死罪系办在戊辰以前，减死罪一等；徒皆弛解钳，衣丝絮。赐郡中居人压死者棺钱，人三千。其口赋逋税而庐宅尤破坏者，勿收责。吏人死亡，或在坯垣毁屋之下，而家羸弱不能收拾者，以见钱谷取佣，为寻求之。」（《后汉·光武纪》）
◇　除杜乔为丹水长诏（二十三年）
公侯子孙，必复其始，贤者之后，宜宰城邑。其以乔为丹水长。（《后汉·杜林传》）
◇　诏增百官俸（二十六年正月）
前以用度不足，吏禄薄少。今益其俸，自三公下至佐使各有差。（官辑本《东观汉记》）
◇　营寿陵诏（四月）
无为山陵，陂池裁令流水而已。迭兴之后，亦无丘垄，使合古法。今日已逝，当豫自作。臣子奉承，不得有加。（官辑本《东观汉记》「四月始营陵地于临平亭南，诏」。）
临平望平阴，河水洋洋，舟船泛泛，善矣夫！周公、孔子犹不得存，安得松、乔与之同共游乎？文帝晓终始之义，景帝所谓孝子也，故遭反覆，霸陵独完，非成法耶？（同上。「乃令陶人作瓦器，又曰」云云。）
古者帝王之葬，皆陶人瓦器，木车茅马，使后世之人不知其处。太宗识终始之义，景帝能述遵孝道，遭天下反覆，而霸陵独完，受其福，岂不美哉！今所制地不过二三顷，无为山陵，陂池裁令流水而已。（《后汉·光武纪下》「初作寿陵。将作大匠宝融上言，园陵广袤，无虑所用。帝曰」云云。案：此与《东观记》互有删节，故并录之。）
◇　行祭诏（二十六年）
之祭，不行已久矣。三年不为礼，礼必坏；三年不为乐，乐必崩。宜据经典，详为其制。（《后汉·张纯传》）
◇　二府在诏（二十七年五月丁丑）
昔契作司徒，禹作司空，皆无「大」名，其令二府去「大」。（《后汉·光武纪》）
◇　报臧宫马武请来匈奴诏（二十七年）
《黄石公记》曰：「柔能制刚，弱能制强。」柔者德也，刚者贼也，弱者仁之助也，强者怨之归也。故曰有德之君以所乐乐人，无德之君以所乐乐身。乐人者其乐长，乐身者不久而亡。舍近谋远者劳而无功，舍远谋近者逸而有终。逸政多忠臣，劳政多乱人，故曰：务广地者荒，务广德者强。有其有者安，贪人有者残。残来之政，虽成必败。今国无善政，灾变不息，百姓惊惶，人不自保，而复欲远事边外乎？孔子曰：「吾恐季孙之忧，不在颛臾。」且北狄尚强，而屯田警备，传闻之事，恒多失实。诚能举天下之半，以来大寇，岂非至愿？苟非其时，不如息人。（《后汉·臧宫传》）
◇　减死罪诏（二十八年十月）
死罪系囚，皆一切募下蚕室，其女子宫。（《后汉·光武纪》）
◇　减罪诏（二十九年四月）
令天下系囚，自殊死已下及徒，各减本罪一等，其余赎罪输作各有差。（《后汉·光武纪下》）
◇　拒群臣请封禅诏（三十年）
灾异连仍，日月薄食，百姓怨叹，而欲有事于泰山，污七十二代编录，以羊皮杂貂裘，何强颜耶？（官辑本《东观汉记》）
即位三十年，百姓怨气满腹，吾谁欺，欺天乎？曾谓泰山不如林放，何污七十二代之编录？桓公欲封，管仲非之。若郡县远遗吏上寿，虚称盛美，必髡，兼令屯田。（《续汉·祭祀志上》）
◇　诏许梁松等封禅（中元元年）
许。昔小白欲封，夷吾难之；季氏欲旅，仲尼非焉。盖齐诸侯，季氏大夫，皆无事于泰山。今予末小子，巡祭封禅，德薄而任重，一则以喜，一则以惧。喜于得承鸿业，帝尧善及子孙之余赏，盖应图当得是当。惧于过差，执德不弘，信道不笃，为义者所诱进，后右吾罪深矣。（《续汉·祭祀志下》注引《东观书》）
◇　遣诏（二年二月戊戌）
朕无益百姓，皆如孝文皇帝制度，务从约省。刺史、二千石长吏皆无离城郭，无遗吏及因邮奏。（《后汉·光武纪》）
◇　以张况为常山关长诏（已下年月未详）
家人居不足赡，且以一县自养。（《后汉·张禹传》注引《东观记》「祖父况迁涿郡太守，时年八十，不任兵马，上疏乞身，诏」云云。「复以况为常山关长。会赤眉攻关城，况出战死。」案：此诏当在元二年间。）
◇　以王闳子补吏诏
武王克殷，表商容之。闳修善谨敕，兵起，吏民独不争其头首。今以闳子补吏。（《汉书·董贤传》「王闳，王莽时为牧守，所居见纪，莽败乃民。世祖上诏。」）
◇　赐张堪诏
平阳丞李善称故令范迁于张堪，令人面热汗出。其赐堪新缯百匹，以表廉吏。（《御览》三百八十七引《东观记》）
◇　四科取士诏
方今选举，贤佞朱紫错用。丞相故事，四科取士：一曰德行高妙，志节清白。二曰学通行修，经中博士。三曰明达法令，足以决疑，能案章覆问，文史御史。四曰刚毅多略，遭事不惑，明足以决，才任三辅令。皆有孝悌廉公之行。自今以后，审四科辟召，及刺史二千石察茂才尤异孝廉之吏，务尽实核，造反英俊贤行廉洁平端于县邑，务授试以职。有非其人，临计过署，不便习官事，书疏不端正，不如诏书，有司奏罪名。并正举者。（《续汉·百官志一》注引《汉官仪》「世祖诏」云云）
◇　赐侯将军诏
卿归田里，曷不令妻子从？将军老矣，夜卧谁为搔背痒也？
◇　诏褒牛牢
朕幼交牛君直，清高士也，恒有疾，州郡之官者，常亲到家臻意焉。（《御览》五百八引皇甫谧《高士传》）
◇　德行邓禹为大司徒策（元年七月辛未）
制诏前将军邓禹：深执忠孝，与朕谋谟帷幄，决胜千里。孔子曰：「吾自有回，门人日亲。」斩将破军，平定山西，功效尤著。百姓不亲，五品不训，汝作司徒，敬敷五教，五教在宽。今遗奉车都尉授印绶，封为ガ侯，食邑万户。敬之哉！（《后汉·邓禹传》。又见袁宏《后汉纪》三「上玺书劳邓禹」云云，有删节。）
◇　封功臣策（二年正月庚辰）
在上不骄，高而不危；制节谨度，满而不溢。敬之戒之，传尔子孙，长为汉藩。（《后汉·光武纪》）
◇　赠来歙策（十一年）
中郎将来歙，攻战连年，平定羌、陇，忧国忘家，忠孝彰著。遭命遇害，呜呼哀哉！使太中大夫赠歙中郎将、征羌侯印绶，谥曰节侯，谒者护丧事。（《后汉·来歙传》）
◇　敕邓禹（元年）
司徒，尧也；亡贼，桀也。长安吏人，遑遑无所依归。宜以时进讨，镇慰西京，系百姓之心。（《后汉·邓禹传》）
◇　敕诸将（元年十二月）
贼若东走，可引宜阳兵会新安。贼若南走，可引新安兵会宜阳。（《后汉·刘盆子传》）
◇　密敕耿纯（二年）
刘扬若见，因而收之。（《后汉·耿纯传》）
◇　征邓禹还军敕（二年）
赤眉无谷，自当来东，吾折捶笞之，非诸将忧也。无得复妄进兵。（《后汉·邓禹传》）
勒兵坚守，慎无与穷寇交锋；老贼疲弊，必当束手事吾也。以饱待饥，以逸军，折捶而笞之耳。（《后汉纪》）
◇　敕冯异（二年十一月）
三辅遭王莽、更始之乱，又遇赤眉、延岑之弊，兵家纵横，百姓涂炭。将军今奉辞讨诸不轨。兵家降者，遗其渠帅，皆诣京师；散其小民，令就农桑；坏其营垒，无使复聚。征伐非在远战掠地，多得城邑，要在平定安集之耳。吾诸将非不健斗，然多好虏掠，为小民害。卿本能捡吏士，勉自修整，无为郡县所苦。（袁宏《后汉·光武纪》四。又见《后汉·冯异传》，有删节。）
◇　敕盖延（四年）
可直往捣郯，则兰陵必自解。（《后汉·盖延传》）
◇　敕岑彭书（八年）
两城若下，便可将兵南旬虏。人苦不知足，既平陇，复望蜀。每一发兵，头须为白。（《后汉·岑彭传》）
◇　敕吴汉（八年）
诸部甲卒，俱坐费粮食。若有逃亡，则沮败众心，宜悉罢之。（《后汉·吴汉传》）
◇　玺书劳冯异（三年）
赤眉破平，士吏劳苦，始虽垂翅回溪，终能奋翼黾池，可谓失之东隅，收之桑榆。方论功赏，以答大勋。（《后汉·冯异传》）
◇　玺书赐窦融（五年）
制诏行河西五郡大将军事、属国都尉：劳镇守边五郡，兵马精强，仓库有蓄，民庶殷富，外则折挫羌胡，内则百姓蒙福。威德流闻，虚心相望，道路隔塞，邑邑何已！长史所奉书献马悉至，深知厚意。今益州有公孙子阳，天水有隗将军，方蜀汉相攻，权在将军，举足左右，便有轻重，以此言之，欲相厚，岂有量哉！诸事具长史所见，将军所知。王者迭兴，千载一会，欲遂立桓、文，辅微国，当勉卒功业；欲三分鼎足，连衡合从，亦宜以时定。天下未并，吾与尔绝域，非相吞之国。今之议者，必有任嚣效尉佗制七郡之计。王者有分土，无分民，自适己事而已。今以黄金二百斤赐将军，便宜辄（《后汉·窦融传》）
◇　玺书劳冯异（七年）
制诏大司马，虎牙、建威、汉中、捕虏、武威将军：虏兵猥下，三辅惊恐。邑危亡，在于旦夕。北地营保，按兵观望。今偏城获全，虏兵挫折，使耿定之属，复念君臣之义。征西功若丘山，犹自以为不足。孟之反奔而殿，亦何异哉！今遗太史大夫赐征西吏士死伤者医药、棺敛，大司马已下亲吊死问疾，以崇谦让。（《后汉·冯异传》）
邑孤危，亡在旦夕。诸将狐疑，莫有先发。将军独决奇算，摧敌珍寇，功如丘山，犹若不足，虽孟反后入，无以过也。今遗太中大夫赍医药、殡殓之具以赐吏士。其死伤者，大司马已下亲吊问之，以崇谦让。（袁宏《后汉纪》六。案：此校本传多出「诸将狐疑」已下四语。）
◇　玺书赐陈俊（八年）
将军元勋大著，威震青、徐，两州有警，得专征之。（《后汉·陈俊传》注引《华峤书》，又见袁宏《后汉纪》三）
◇　玺书赐冯异（九年）
闻吏士精锐，水火不避，购赏之赐，必不令将军负丹青、失断金也。（《后汉·冯异传》注引《东观记》）
◇　玺书赐侯霸
崇山、幽都何可偶，黄钺一下无处所。欲以身试法邪？将杀身以成仁邪？（《后汉·冯勤传》）
◇　报冯异（建武元年）
季文多诈，人不能得其要领。今移其书，告守尉当警备者。（袁宏《后汉纪》三「冯异奏秩书，王报异」。）
◇　报邓禹（元年）
缚冯者，必黄防也。（《后汉·邓禹传》）
◇　与朱伯然书（元年）
交锋之日，神星昼见，太白清明。（《北堂书钞》百五十引《东观汉纪》，又见《御览》五。案：《光武纪》「朱鲔遗讨难将军苏茂攻温，冯异、寇恂与战，大破之，斩其将贾强，于是诸将议上尊号。及即位，使吴汉等十一将军围朱鲔于洛阳。」此云交锋，即其时也。鲔字伯然，淮阳人。）
◇　手书报隗嚣（三年）
慕乐德义，思相结纳。昔文王三分，犹服事殷。但驽马铅刀，不可强扶。数蒙伯乐一顾之价，而苍蝇之飞，不过数步，即托骥尾得以绝鲜。隔于盗贼声问不数。将军操执款款，扶倾救危，南距公孙之兵，北御羌胡之乱，是以冯异西征，得以数千百人踯躅三辅。微将军之助，则咸阳已为他人禽矣。今关东寇贼往往屯聚，志务广远，多所不暇，未能观兵成都，与子阳角力。如令子阳到汉中、三辅，愿因将军兵马，鼓旗相当。傥肯如言，蒙天之福，即智士计功割地之秋也。管子曰：「生我者父母，成我者鲍子。」自今以后，手书相闻，勿用旁人解构之（《后汉·隗嚣传》）
◇　让盖延（四年）
间欲先赴郯者，以不意故耳。今既奔走，贼计已立，围岂可解乎！（《后汉·盖延传》）
◇　报刘兴书（六年）
欲复进兵，恐失其头首也。（聚珍本《东观汉记》「代郡太守刘兴将数百骑攻贾览，上状。檄至，帝知其必败，报书」）
◇　赐隗嚣书（六年）
昔柴将军与韩信书云：「陛下宽仁，诸侯虽有亡叛而后归，辄复位号，不诛也。」以嚣文吏，晓义理，故复赐书。深言则似不逊，略言则事不决。今若束手，复遗恂弟归阙廷者，则爵禄获全，有浩大之福矣。吾年垂四十，在兵中十岁，厌浮语虚辞。即不欲，勿报。（《后汉·隗嚣传》）
◇　与公孙述书（六年）
图谶言「公孙」，即宣帝也。代汉者当涂高，君岂高之身耶？乃复以掌文为瑞，王莽何足效乎！君非吾贼臣乱子，仓卒时，人皆欲为君事耳，何足数也。君日月已逝，妻子弱小，当早为定计，可以无忧。天下神器，不可力争，宜留三思。（《后汉·公孙述传》）
西狩获麟谶曰「乙子卯金」，即乙未岁授刘氏，非西方之守也。「光废昌帝，立子公孙」，即霍光废昌邑王，立孝宣帝也。黄帝姓公孙，自以土德，君所知也。汉家九百二十岁，以蒙孙亡，受以丞相，其名当涂高，高岂君身邪？吾自继祖而兴，不称受命。求汉之断，莫过王莽。近张满作恶，兵围得之，叹曰：「为天文所误。」恐君复误也。（《华阳国志》）
◇　报陈俊（八年）
东州新平，大将军之功也。负海猾夏，盗贼之处，国家以为重忧，且勉镇抚之。（《后汉·陈俊传》，又见袁宏《后汉纪》三）
◇　让吴汉（十二年）
比敕公千条万端，何意临事勃乱！既轻敌深入，又与尚别营，事有缓急，不复相及。贼若出兵缀公，以大众攻尚，尚牙，公即败矣。幸无它者，急引兵还广都。（《后汉·吴汉传》）
◇　报吴汉（十二年）公还广都，甚得其宜，述必不敢略尚而以也。若先攻尚，公从广都五十里，悉步骑赴之，适当值其危困，破之必矣。（《后汉·吴汉传》）
◇　迎下鲍永书
君晨夜冒犯霜露，精神亦已劳矣。以群帏幄近臣，其以为兖州牧。（《后汉·鲍永传》注引《东观记》）
◇　报鄯善王（二十二年）
今使者大兵未能得出，如诸国力不从心，东西南北自在也。（《后汉·西域·莎车传》）
◇　戒冯勤（二十七年）
朱浮上不忠于君，下陵轹同列，竟以中伤至今，死生吉凶未可知，岂不惜哉！人臣放逐受诛，虽复追加赏赐赙祭，不足以偿不訾之身。忠臣孝子，览照前世，以为镜戒。能尽忠于国，事君无二，则爵赏光乎当世，功名列于不朽，可不勉哉！（《后汉·冯勤传》）
◇　即位祭告天地文
皇天上帝，后土神，眷顾降命，属秀黎元，为民父，秀不敢当。群下百僚，不谋同辞，咸曰：「王莽篡弑窃位，秀发愤兴义兵，破王寻、王邑百万众于昆阳，诛王郎、铜马、赤眉、青犊贼于河北，平定天下，海内蒙恩。上当天地之心，下为元元所归。」谶记曰：「刘秀发兵捕不道，卯金修德为天子。」秀犹固辞，至于再，至于三。群下佥曰：「皇天大命不可稽留。」敢不敬承。（《后汉·光武纪》，《续汉·祭祀志上》）
◇　告祠高庙迁吕后主
高皇帝与群臣约，非刘氏不王。吕太后贼害三赵，专王吕氏，赖社稷之灵，禄、产伏诛，天命几坠，危朝更安。吕太后不宜配食高庙，同祧至尊。薄太后德慈仁，孝文皇帝贤明临国，子孙赖福，延祚至今。其上薄太后尊号曰高皇后，配食地，迁吕太后庙主于园，四时二祭。（《后汉·光武纪》「中元元年冬十月甲申，使司空告祠高庙」）

[book_title]卷三
◎　明帝
帝讳庄，初名阳，光武第四子。建武十五年封东海公，十七年进爵为王，十九年立为皇太子，中元二年二月即位，改元永平。在位十八年。谥曰孝明皇帝，庙号显宗。
◇　日食下三公制（永平十三年十月壬辰）
冠履勿劾。灾异屡见，咎在朕躬，忧惧遑遑，未知其方。将有司陈事，多所隐讳，使君上壅蔽，下有不乎？昔卫有忠臣，灵公得守其位。今何以和穆阴阳，消伏灾谴？刺史、太守详刑理冤，存恤鳏寡孤独，勉思职焉。（《后汉·明纪》）
◇　寿陵制（十四年）
令流水而已，石椁广一丈二尺，长二丈五尺，无得起坟。万年之后，扫地而祭，于水脯Я而已，过百日，唯四时设奠，置吏卒数人，供给洒扫，勿开修道。敢有所兴作者，以擅议宗庙法从事。（《后汉·明纪》）
◇　告瑞宗庙制（十七年五月戊子）
天生神物，以应王者，远人慕化，实由有德。朕以虚薄，何以享斯？唯高祖、光武圣德所被，不敢有辞。其敬举觞，太常择吉日策告宗庙。其赐天下男子爵，人二级；三老、孝悌、力田人三级；流人无名数欲占者人一级。鳏、寡、孤、独、笃癃、贫不能自存者粟，人三斛。郎、从官视事十岁已上者帛十匹。中二千石、二千石下至黄绶，贬秩奉赎，在去年以来皆还赎。（《后汉·明纪》）
◇　即位恩赦诏（中元二年四月丙辰）
予末小子，奉承圣业，夙夜震畏，不敢荒宁。先帝受命中兴，德侔帝王，协和万邦，格于上下，怀柔百神，惠于鳏寡。朕承大运，继体守文，不知稼穑之艰难，惧有废失。圣恩遣戒，顾重天下，以元元为首。公卿百僚，将何以辅朕不逮？其赐天下男子爵，人二级；三老、孝弟、力田人三级；爵过公乘，得移与子若同产子；及流人无名数欲自占者人一级。鳏、寡、孤、独、笃癃粟，人十斛。其弛刑及郡国徒，在中元元年四月己卯赦前所犯而后捕系者，悉免其刑。又边人遭乱为内郡人妻，在己赦前，一切遗还边，恣其所乐。中二千石下至黄缓，贬罪赎论者，悉皆复秩还赎。方今上无天子，下无方伯，若涉渊水而无舟楫。夫万乘至重，而壮者虑轻，实赖有德左右小子。高密侯禹，元功之首，东平王苍，宽博有谋，并可以受六尺之托，临大节而不挠。其以禹为太傅，苍为骠骑将军。太尉告谥南郊，司徒奉梓宫，司空鲂将校复土。其封为节乡侯，为安乡侯，鲂为扬邑侯。（《后汉·明纪》，又略见《艺文类聚》四十八引《东观汉记》）
◇　以东平王苍为骠骑将军诏（初即位）
东平王苍，宽博有谋，可以托六尺之孤。其以苍为骠骑将军。（《北堂书钞》六十四引《续汉书·东平王传》明帝诏。《艺文类聚》四十八引《东观汉记》，「六尺之孤」下多「临大节而不可夺」七字．）
◇　恤烧何豪诏（二年）
昔桓公伐戎而无仁惠，故《春秋》贬曰「齐人」。今国家无德，恩不及远，羸弱何辜，而当并命！夫长平之暴，非帝者之功，咎由太守长吏妄另残戮。比铜钳尚生者，所在致医药养视，令招其种人，若欲归故地者，厚遗送之。其小种若束手自诣，欲效功者，皆除其罪。若有所逆谋，为吏所捕，而获状未断，悉以赐有功者。（《后汉·西羌传》）
◇　听赎罪诏（二年十二月甲寅）
方春戒节，人以耕桑。其敕有司，务顺时气，使无烦扰。天下亡命殊死已下，听得赎论：死罪入缣二百匹，右趾至髡钳城旦舂十匹，完城旦舂至司寇作三匹。其未发觉，诏书到，先自告者，半入赎。今选举不实，邪佞未运河以门请托，残吏放手，百姓愁怨，情无告诉。有司明奏罪名，并正举者。又郡县每因征发，轻为奸利，诡责羸弱，先急下贫。其务在均平，无令枉刻。（《后汉·明纪》）
◇　以吴良为议郎诏
前以事见良，须发皓然，衣冠甚伟。夫荐贤助国，宰相之职，萧何举韩信，设坛而拜，不复考试。今以良为议郎。（《后汉·吴良传》「东平王苍上疏荐良，显宗以示公卿」云云。又见《北堂书钞》五十六引《东观汉记》有「萧何」已下四句。）
◇　封阳兴子弟诏（永平元年）
故侍中卫尉关内侯兴，典领禁兵，从平天下，当以军功显受封爵，又诸舅比例，应蒙恩泽，兴皆固让，安乎里巷，辅导朕躬，有周昌之直，在家仁孝，有曾、闵之行，不幸早卒，朕甚伤之。贤者子孙，宜加优异。其以汝南之阳封兴子庆为阳侯，庆弟博为氵隐强侯，博弟员、丹并为郎。（《后汉·阴识传》附）
◇　诏东海王傅相（元年）
王恭谦好礼，以德自终，遗送之物，务从约省，衣足敛形，茅车瓦器，物减于制，以彰王卓尔独行之志。将作大匠留起陵庙。（《后汉·东海王强传》。又略见袁宏《后汉纪》九）
◇　诏骠骑将军三公（二年正月辛未）
今令月吉日，宗祀光武皇帝于明堂，以配五帝。礼备法物，乐和八音，咏祉福，舞功德，其班时令，敕群后。事毕，升灵台，望元气，吹时律，观物变。群僚藩辅，宗室子孙，众郡奉计，百蛮贡职，乌桓、貊咸来助祭，单于侍子、骨都侯亦皆陪位。斯固圣祖功德之所致也。朕以暗陋，奉承大业，亲执圭璧，恭祀天地。仰惟先帝，受命中兴，拨乱反正，以宁天下，封泰山，建明堂，立辟雍，起灵台，恢弘大道，被之八极，而胤子无成、康之质，群臣无吕、旦之谋，盥洗进爵，惟惭，素性顽鄙，临事益惧，故「君子坦荡荡，小人长戚戚」。其令天下自殊死已下，谋反大逆，皆赦除之。百僚师尹，其勉修厥职，顺行时令，敬若昊天，以绥兆人。（《后汉·明纪》）
◇　幸辟雍行养老礼诏（二年十月壬子）
光武皇帝建三朝之礼，而未及临飨。眇眇小子，属当圣业。间暮春吉辰，初行大射，今月元日，复践辟雍。尊事三老，兄事五更，安车软轮，供绥执授。侯王设酱，公卿馔珍，朕亲袒割，执爵而。祝哽在前，祝过问过问噎在后。升歌《鹿鸣》，下管《新宫》，八佾具修厥职万舞于庭。朕固薄德，何以克当？《易》陈负乘，《诗》刺彼己，永念惭疚，无忘厥心。三老李躬，年耆学明。五更桓荣，授朕《尚书》。《诗》曰：（袁宏《纪》作「五更桓荣，以《尚书》授朕，十有余年。《周颂》曰：『视我显德。』又曰」）「无德不报，无德不酬。」其赐荣爵关内侯，食邑五千户。三老、五更皆以二千石禄养终厥身。其赐天下三老酒，人一石，肉四十斤有司其存耆耋，恤幼孤，惠鳏寡，称朕意焉。（《后汉·明纪》，又略见袁宏《后汉纪》，又《文选·东京赋》注引《东观汉纪》）
◇　劝农详刑诏（三年正月癸巳）
朕奉郊祀，登灵台，见史官，正仪度。夫春者，岁之始也。始得其正，则三时有成。比者水旱不节，边人食寡，政失于上，人受其咎。有司其勉顺时气，劝督农桑，去其螟蜮，以及蝥贼，详刑慎罚，明察单辞，夙夜匪懈，以称朕意。（《后汉·明帝纪》）
◇　报钟离意止作北宫诏（永平三年夏）
汤引六事，咎在一人。其冠履，勿谢。比上天降旱，密云数会，朕戚然惭惧，思获嘉应，故分布祷请，窥候风云，北祈明堂，南设雩场。今又敕大匠，止作诸宫，减省不急，庶消灾谴。（《后汉·钟离意传》）
◇　报东平王苍议世祖庙乐舞诏（三年八月丁卯）
骠骑将军议可进武德之舞如故。（《续汉·祭祀志下》注补引《东观书》）
◇　下诏改乐名乐官（三年八月初即位）
《尚书璇玑钤》曰：「有帝汉出，德洽作乐，名《太矛》。」今且改郊庙乐曰《太子乐》，太乐官曰太予乐宫，以应图谶。乐诗曲操，以俟君子。（《文选·东都赋》注引《东观汉记》，又见《后汉·曹褒传》，合录之。）
◇　日食求言诏（三年八月壬申）
朕奉承祖业，无有善政。日月薄蚀，彗孛见天，水旱不节，稼穑不成，人无宿储，下生愁垫。虽夙夜勤思，而智能不逮。昔楚庄无灾，以致戒惧；鲁哀祸大，天不降谴。今之动变，傥尚可救。有司勉思厥职，以匡无德。古者卿士献诗，百工箴谏。其言事者，靡有所讳。（《后汉·明帝纪》）
◇　以姜诗为郎中诏（三年）
大孝入朝，凡诸举者，一听平之。（《后汉·列女姜诗妻传》）
◇　得雨劳公卿诏（四年二月辛亥）
朕亲耕（《文选·东京赋》注引《东观汉记》有「于」字）藉田，以祈农事。京师冬无宿雪，春不燠沐，烦劳群司，积精祷求。而比再得时雨，宿麦润泽。其赐公卿半奉。有司勉遵时政，务平刑罚。（《后汉·明帝纪》）
◇　听东平王苍归藩诏（五年二月）
东平王比上书，愿归藩，上将军印绶。谦让日闻，至诚恳恻。盖群子成人之美，今其听焉，以骠骑长史为东平王太傅，掾吏为中大夫，令史为王家郎，勿上将军印缓。（袁宏《后汉纪》九）
◇　赐执金吾冯鲂诏（十月）
复道多风寒，左右老人且病痱。多取帷帐，东西完塞，窗皆令致密。（《御览》七百四下二引《东观汉记》）
◇　复元氏县田租诏（十月）
丰、沛、济阳，受命所由，加恩报德，适其宜也。今永平之政，百姓怨结，而吏人求复，令人愧笑。重逆此县之拳拳，其复元氏县田租更赋六岁，劳赐县掾史及门阑走卒。（《后汉·明帝纪》）
◇　获宝鼎诏（六年四月甲子）
昔禹收九牧之金，铸鼎以象物，使人知神奸，不逢恶气。遭德则兴，迁于商、周。周德既衰，鼎乃沦亡。祥瑞之降，以应有德。方今政化多僻，何以致兹？《易》曰鼎象三公，岂公卿奉职得其理邪？太常其以衤勺祭之日，陈鼎于庙，以备器用赐三公帛五十匹，九卿、二千石半之。先帝诏书，禁人上事言圣，而间者章奏颇多浮词。自今若有过称虚誉，尚书皆宜抑而不省，示不为谄子也。（《后汉·明帝纪》）
◇　阴太后晏驾诏（七年）
柩将发于殿，群臣百官陪位，黄门鼓吹三通，鸣钟鼓，天子举哀。女侍史官三百人皆著素，参以白素，引棺挽歌，下殿就车，黄门宦者引以出宫省。太后魂车，鸾路，青羽盖，驷马，龙旗九旒，前有方相，凤皇车，大将军妻参乘，太仆妻御悉道。公卿百官如天子郊卤簿仪。（《后汉·礼仪志下》注引丁孚《汉仪》）
◇　临雍礼毕诏三公（八年十月丙子）
募郡国中都官死罪系办，减罪一等，勿笞，诣度辽将军营，屯朔方、五原之边县；妻子自随，便占著边县；父同产欲相代者，恣听之。其大逆无道殊死者，一切募下蚕室。亡命者，令赎罪各有差。凡徙者，赐弓驽衣粮。（《后汉·明纪》）
◇　日食求言诏（八年十月壬寅）
朕以无德，奉承大业，而下贻人怨，上动三光，日食之变，其灾尤大，《春秋》图谶所谓至谴。永思厥咎，在予一人。群司勉修职事，极言无讳。（《后汉·明帝纪》）
◇　班示封事诏（八年十一月）
群僚所言，皆朕之过。人冤不能理，吏黠不能禁，而轻用人力，缮修宫宇，出入无节，喜怒过差。昔应门失守，《关雎》刺世；飞蓬随风，微子所叹。永览前戒，竦然兢惧。徒恐薄德，永而致怠耳。（《后汉·明帝纪》）
◇　报楚王英诏（八年）
楚王诵黄老之微言，尚浮屠之仁祠，洁斋三日，与神为誓，何嫌何疑，当有改悔吝？其还赎，以助伊蒲塞桑门之盛馔。（《后汉·楚王英传》，又袁宏《后汉纪》十。案：《后魏书·释老志》作章帝，误。）
◇　诏恤徙边者妻子（九年三月）
郡国死罪囚减罪，与妻子诣五原、朔方占著，所在死者，皆赐妻父若男同产一人复终身。其妻无父兄独有者，赐其钱六万，又复其口。（《后汉·明纪》）
◇　诏恤贫民（九年四月）
郡国以公田赐贫人各有差。（《后汉·明纪》）
◇　赦广陵王荆诏（十年）
荆数年之间，大罪二矣。其赦荆罪，不得臣其吏民。（袁宏《后汉纪》十）
◇　寺赦诏（十年四月戊子）
昔岁五谷登衍，今兹蚕麦善收，其大赦天下。方盛夏长养之时，荡涤宿恶，以报农功。百姓勉务桑稼，以备灾害。吏敬厥职，无令愆惰。（《后汉·明纪》）
◇　手诏东平王国傅（十一年）
辞别之后，独坐不乐，因就车归，伏轼而吟，瞻望永怀，实劳我心，诵及《采菽》，以增叹息。日者问东平王处家何等最乐，王言为善最乐，其言甚大，副是要腹矣。今送列侯印十九枚，诸王子年五岁已上能趋拜者，皆令带之。（《后汉·东平宪王苍传》）
◇　申明科禁诏（十二年五月丙辰）
昔曾、闵奉亲，竭欢致养；仲尼葬子，有棺无椁。丧贵致哀，礼存宁俭。今百姓送终之制，竞为奢靡。生者无担石之储，而财力尽于坟土。伏腊无糟糠，而牲牢兼于一奠。糜破积世之业，以供终朝之费，子孙饥寒，绝命于此，岂祖考之意哉！又车服制度，恣极耳目。田荒不耕，游食者众。有司其申明科禁，宜于今者，宣下郡国。（《后汉·明纪》）
◇　巡行汴渠诏（十三年四月乙酉）
自汴梁决败，六十余岁，加顷年以来，雨水不时，汴流东侵，日月益甚，水门故处，皆在河中，漭氵养广溢，莫测圻岸，荡荡极望，不知纲纪。今兖、豫之人，多被水患，乃云县官不先人急，好兴它役。又或以为河流入汴，幽、冀蒙利，故曰左堤强则右堤伤，左右俱强则下方伤，宜任水势所之，使人随高而外，公家息壅塞之费，百姓无陷溺之患。议者不同，南北异论，朕不知所从，久而不决。今既筑堤理渠，绝水立门，河、汴分流，复其旧迹，陶丘之北，渐就壤坟，故荐嘉玉牲以礼河神东过洛ㄘ，叹禹之绩。今五土之宜，反其正色，滨渠下田，赋与贫人，无令豪右得固其利，庶继世宗《瓠子》之作。（《后汉·明纪》）
◇　还冯鲂爵土诏（十四年）
执金吾鲂，侍卫历年，数进忠言，其还爵土，封为杨邑侯。（袁宏《后汉纪》。又《玉海》引《东观汉记》「诏曰：冯鲂以忠孝出入八年，数进忠言正谏，赐以玉。」）
◇　制诏许太后（十四年四月）
国家始闻楚事，幸其不然。既知审实，怀用悼灼，庶欲宥全王身，令保卒天年，而王不念顾太后，竟不自免。此天命也，无可奈何。太后其保养幼弱，勉强饮食。诸许愿王富贵，人情也。已诏有司，出其有谋者，令安田宅。（《后汉·楚王英传》）
◇　赎罪诏（十五年二月）
亡命自殊死已下赎：死罪缣四十匹，右趾至髡钳城旦舂十匹，完城旦至司寇作五匹；犯罪未发觉，诏书到日自告者，半入赎。（《后汉·明纪》）
◇　按验取阝令诏（《后汉·郑弘传》注引《谢承书》云十五年）
朕自治京师，尚不能攘蝗取阝令何人，而令消弭？遗按验之。
◇　诏窦固（十六年）
吏如班超，何故不遣，而更选乎？今以超为军司马，令遂前功。（《后汉·班超传》）
◇　罪人徙边诏（十六年九月）
令郡国中都官死罪系囚减死罪一等，勿笞，诣军营，屯朔方、敦煌；妻子自随，父同产欲求从者，恣听之；女子嫁为人妻，勿与俱。谋反大逆无道，不用此书。（《后汉·明纪》）
◇　诏班固（十七年）
司马迁著书，成一家之言，扬名后世。至以身陷刑之故，反微文刺讥，贬损当世，非谊士也。司马相如ㄜ行无节，但有浮华之词不周于用。至于疾病而遗忠，主上求取其书，竟得颂述功德，言封禅事，忠臣效也，至是贤迁远矣。（《文选·典引序》）
◇　赎刑诏（十八年三月丁亥）
其令天下亡命，自殊死已下赎：死罪缣三十匹，右趾至髡钳城旦舂十匹；完城旦至司寇作五匹；吏人犯罪未发觉，诏书到自告者，半入赎。（《后汉·明纪》）
◇　祷雨诏（十八年四月己未）
自春以来，时雨不降，宿麦伤旱，秋种未下，政失厥中，忧惧而已。其赐天下男子爵，人二级，及流民无名数欲占者人一级；鳏、寡、孤、独、笃癃、贫不能自存者粟，人三斛。理冤狱，录轻系。二千石分祷五岳四渎。郡界有名山大川能兴云致雨者，长吏各斋祷请，冀蒙嘉澍。（《后汉·明纪》）
◇　诏
尚书盖古之纳言，封禅事出纳朕命，机事不密则害成，可不慎欤。（《御览》二百十二引《汉官仪》）
谒者乃尧之尊官，所以试舜，宾于四门，四门穆穆者也。昔燕太子使荆轲劫秦王变起两楹之间，其后谒者持匕首刺腋，高祖偃武行文，故易之以板。（《续汉·百官志二》注引荀绰《晋百官表注》）
◇　遗诏（十八年八月壬子）
遵俭无起寝庙，藏主于世祖庙更衣。（《续汉·祭祀志下》）
无起寝庙，藏主于光烈皇后更衣别室。（《后汉·明纪》）
◇　以邓禹为太傅策（初即位）
高密侯邓禹，元功之首，其以禹为太傅。（《北堂书钞》五十二引《汉官仪》明帝甲辰策书）
◇　计令（九年）
司隶校尉、部刺史岁上墨绶长吏视事三岁已上理状尤异者各一人，与计偕上。及尤不政理者，亦以闻。（《后汉·明纪》）
◇　徙罪人令（十七年）
令武威、张掖、酒泉、敦煌及张掖属国，系囚右趾已下任兵者，皆一切勿治其罪，诣军营。（《后汉·明纪》）
◇　报少傅桓荣书（为太子时）
阳以童蒙，承训九载，不深达师意，而猥见褒奖，非其实也。夫《五经》之道广大，非天下之至精，其孰能与于此？自宰予以徒亲事孔门，闲邪以度，犹尚怠懈昼寝，况于不才者乎？苟非其人，道不虚受。冉求曰「非不说子之道，力不足」者，归道受谢，非所敢闻。（袁宏《后汉纪》八）
庄以童蒙，学道九载，而典训不明，无所晓识。夫《五经》广大，圣言幽远，非天下之至精，岂能与于此？况以不才，敢承诲命昔之先师谢弟子者有矣，上则通达经旨，分明章句，下则有慕乡，求谢师门。今蒙下列，不敢有辞，愿君慎疾加餐，重爱玉体。（《后汉·桓荣传》。案：此与袁宏《纪》各有删节。）
◇　报中山王焉（二年）
凡诸侯出境，必备左右，故夹谷之会，司马以从。今五国各官骑百人，称足前行，皆北军胡骑，便兵善射，弓不空发，中必决眦。夫有文事必有武备，所以重蕃职也。王其勿辞。（《后汉·中山简王焉传》）
◇　书版
生非太公，予亦非文王也。（珍本《东观汉记》：「十三年春二月，帝耕藉田礼毕，赐观者食。有诸生前举手曰：『善哉，文王之遇太公也！』帝书版。」）

[book_title]卷四
◎　章帝（一）
帝讳旦，明帝第五子。永平三年立为皇太子，十八年八月即位。改元三：建初，元和，章和。在位十三年。谥曰孝章皇帝，庙号肃宗。
◇　以赵为太傅牟融为太尉诏（永平十八年八月）
朕以眇身，托于王侯之上，统理万机，惧失厥中，兢兢业业，未知所济。深惟守文之主，必建师傅之官。《诗》不云乎：「不愆不忘，率由旧章。」行太尉事节乡侯，五世（《书钞》五十二引《东观记》作「三世」）在位，为国元老；司空融，典职六年，勤劳不怠。其以为太傅，融为太尉，并录尚书事。「三事大夫，莫肯夙夜」，《小雅》之所伤也。「予违汝弼，汝无面从」，股肱之正义也。群后百僚，勉思厥职，各贡忠诚，以辅不逮。申敕四方，称朕意焉。（《后汉·章纪》。又见《艺文类聚》四十六引《东观汉记》，又四十八、《御览》二百七、二百十引《》汉官仪）
◇　日蚀求言诏（十月皿辰晦）
朕以眇年，奉承宗祖，不能聿修洪业，以臻灾眚。思惟厥咎，在予一人。又群司百僚，其勉修所职，各言其上封事，靡有所讳。（袁宏《后汉纪》十）
◇　下诏告平陵令丞
告平陵令、丞：县人故云阳令朱勃，建武中以伏波将军爵土不传，上书陈状，不顾罪戾，怀旌善之志，有烈士之风。《诗》云：「元言不雠，无德不报。」其以县见谷二千斛赐勃子若孙，勿令远诣阙谢。（《后汉·马援传》注引《东观记》）
◇　报张辞典郡诏
经云：「身虽在外，乃心不离王室。」典城临民，益所以报效也。好丑必上，不在远近。今赐装三十万，其亟之官。（《后汉·张传》）
◇　实核受廪诏（建初元年正月）
诏三州郡国，方春东作，恐人稍受廪，往来烦剧，或妨耕农。其各实核，尤贫者，计所贷并与之。流人欲归本者，郡县其实廪，令足还到，听过止官亭，无雇舍宿。长吏亲躬，无使贫弱遗脱，小吏豪右得容奸妄。诏书既下，勿得稽留，刺史明加督察尤无状者。（《后汉·章纪》）
◇　东作缓刑诏（正月丙寅）
比年牛多疾疫，垦田减少，谷价颇贵，人以流亡。方春东作，宜及时务。二千石勉劝农桑，弘致劳来。群公庶尹，各推精诚，专急人事。罪非殊死，须立秋案验。有司明慎选举，进柔良，退贪猾，顺时令，理冤狱。「五教在宽」，帝《典》所美；「恺悌君子」，《大雅》所叹，布告天下，便明知朕意。（《后汉·章纪》。又见袁宏《后汉纪》十一，与此小异。）
◇　地震举贤良方正诏（三月己巳）
朕以无德，奉承大业，夙夜栗栗，不敢荒宁，而灾异仍见，与政相应。朕既不明，涉道日寡，又选举乖实，俗吏伤人，官职耗乱，刑罚不中，可不忧与！昔仲弓，季氏之家臣；子游，武城之小宰，孔子犹诲以贤才，问以得人。明政无大小，以得人为本。夫乡举里选，必累功劳。今刺史、守相，不明真伪，茂才、孝廉岁以百数，既非能显而当，授之政事，甚无谓也。每寻前世举人贡士，或起川亩，不系阀阅。敷奏以言，则文章可采。明试以功，则政有异迹。文质彬彬，朕甚嘉之。其令太傅、三公、中二千石、二千石、郡国守相举贤良方正能直言极谏之士各一人。（《后汉·章纪》）
◇　封贾复子邯阴兴子员诏（元年四月丙戌）
盖褒德赏功，兴亡继绝，所以昭孝事亲，以旌善人。故仁不遗德，义不忘劳，先王之令典也。故特进胶东侯贾复，佐命河北，列在元功；卫尉阴兴，忠贞爱国，先帝休之。今兴子博，复孙敏，顽凶失道，自陷刑以丧爵土，朕甚怜之。其封复子邯为胶东侯，兴子员为氵隐强侯。（袁宏《后汉纪》十一）
◇　贬阜陵王延诏（十一月）
王前犯大逆，罪恶尤深，有同周之管、蔡，汉之淮南。经有正义，律有明刑，先帝不忍亲亲之恩，枉屈大法，为王受愆，群下莫不惑焉。今王曾莫悔悟，悖心不移，逆谋内溃，自子鲂发，诚非本朝之所乐闻。朕恻然伤心，不忍致王于理，今贬爵为阜陵侯，食一县。获斯辜者，侯自取焉。於戏诫哉！（《后汉·追陵质王延传》）
◇　举察奢僭诏（二年三月辛丑）
比年阴阳不调，饥馑屡臻。深惟先帝忧人之本，诏书曰「不伤财，不害人」，诚欲元元去末归本。而今贵戚近亲，奢纵无度，嫁娶送终，尤为僭移。有司废典，莫肯举察。《春秋》之义，以贵理贱。今自三公，并宜明纠非法，宣振威风。朕在弱冠，未知稼穑之艰难，区区管窥，岂能照一隅哉！其科条制度所宜施行，在事者备为之禁，先京师而后诸夏。（《后汉·章纪》）
◇　切责窦宪诏（三年）
深思前过，夺主田园时，何用愈赵高指鹿为马？久念使人惊怖。昔永平中，常令阴党、阴博、邓叠三人更相纠察，故诸豪戚莫敢犯法者，而诏书切切，犹以舅氏田宅为言。今贵主尚见枉夺，何况小人哉！国家弃宪（袁宏《纪》作「何况小民哉！难雕之人，不可汲引，吾捐弃汝等」），如孤雏腐鼠耳。（《后汉·窦宪传》。又见袁宏《后汉纪》十一，有删节。）
◇　诏赐贾贵人（建初四年八月甲午）
贾贵人者，奉侍先帝，劬劳帷幄。建初之后，以至亲供养长乐宫，昏定晨省，夙夜匪懈。今赐贵人王赤绶安车一驷，永巷宫人二百，御府杂帛二万匹，大司农黄金千斤钱二千万。朕既早离皇太后，幸复承子道，中心依依，昊天罔极。（袁宏《后汉纪》十一）
◇　使诸儒共正经义诏（四年十一月壬戌）
盖三代导人，教学为本。汉承暴秦，褒显儒术，建立《五经》，为置博士。其后学者精进，虽曰承师，亦别名家。孝宣皇帝以为去圣久远，学不厌博，故遂立《大、小夏侯尚书》，后又立《京氏易》。至建武中，复置《颜氏、严氏春秋》，《大、小戴礼》博士。此皆所以扶进微学，尊广道艺也。中元元年诏书，《五经》章句烦多，议欲减省。至永平元年，长水校尉倏奏言，先帝大业，当以时施行。欲使诸儒共正经义，颇令学者得以自助。孔子曰：「学之不进，是吾忧也。」又曰：「博学而笃志，切问而近思，仁在其中矣。」於戏，其勉之哉！（《后汉·章纪》）
◇　良会直言极谏诏（五年二月庚辰）
朕新离供养，愆咎众著，上天降异，大变随之。《诗》不云乎：「亦孔之丑。」又久旱伤麦，忧心惨切。公卿已下，其举直言极谏能指朕过失者各一人，遗诣公车，将亲览问焉。其以岩穴为先，勿取浮华。（《后汉·章纪》。又见袁宏《后汉纪》十一，作「上天降异，止于朕躬。非群司之咎，其咎朕而已。公卿」云云。）
◇　祷雨诏（二月甲申）
《春秋》书「无麦苗」，重之也。去秋雨泽不适，今时复旱，如炎如焚。凶年无时，而为备未至。朕之不德，上累三光，震栗忄刀忄刀，痛心疾首。前代圣君，博思咨诹，虽降灾咎，辄有开匮反风之应。今予小子，徒惨惨而已。其令二千石理冤狱，录轻系，祷五岳四渎，及名山能兴云致雨者，冀蒙不崇朝遍雨天下之报。务加肃敬焉。（《后汉·章纪》）
◇　纠举狱吏诏（三月甲寅）
孔子曰：「刑罚不中，则人无所措手足。」今吏多不良，擅行喜怒，或案不以罪，迫胁无辜，致令自杀者一岁且多于断狱，甚非为人父母之意也。有司其议纠举之。（《后汉·章纪》）
◇　以直士补任外官诏（五月辛亥）
朕思迟直士，侧席异闻。其先至者，各以发愤吐懑，略闻子大夫之志矣，皆欲置于左右，顾问省纳。建武诏书又曰，尧试臣以职，不直以言语笔札。今外官多旷，并可以补任。（《后汉·章纪》）
◇　济济南等四王勿名诏（七年正月）
《礼》云伯父归宁乃国，《诗》云叔父建尔元子，敬之至也。昔萧相国加以不名，优忠贤也。况兼亲尊者乎！其沛、济南、东平、中山四王，赞皆勿名。（《后汉·东平宪王苍传》）
◇　废太子庆立子肇诏（六月甲寅）
皇太子有失惑无常之性，爰自孩乳，至今益章，恐袭其母凶恶风，不可以奉宗庙，为天下主。大义灭亲，况降退乎！今废庆为清河王皇子肇保育皇后，承训怀衽，导达善性，将成其器。盖庶子慈母，尚有终身之恩，岂若嫡后事正义明哉！今以肇为皇太子。（《后汉·清河孝王庆传》）
◇　赐公卿助祭钱诏（八月甲辰）
《书》云「祖考来假」，明哲之祀。予末小子，质又菲薄，仰惟先帝之情，前修祭，以尽孝敬。朕得识昭穆之序，寄远祖之思。今年大礼复举，加以先帝之坐，悲伤感怀。乐以迎来，哀以送往，虽祭亡如在，而空虚不知所裁，庶或飨之。岂亡克慎肃雍之臣，辟公之相，皆助朕之依依。今赐公钱四十万，卿半之，及百官执事各有差。（《后汉·章纪》）
◇　手诏赐东平王苍（八月）
骨肉天性，诚不以远近为亲疏，然数见颜色，情重昔时。念王久劳，思得还休，欲署（袁宏《纪》作「历时欲署」）大鸿胪奏，不忍下笔，顾授小黄门，中心恋恋，恻然不能言。（《后汉·东平王苍传》又见袁宏《后汉纪》十一，有删节。）
◇　行秋稼诏（九月甲戌）
车驾行秋稼，观收获，因涉郡界。皆精骑轻行，无它辎重。不得辄修桥道，远离城郭，遗吏逢迎，刺探起居，出入前后，以为烦扰。动务省约，但患不能脱粟瓢饮耳。所过欲令贫弱有利，无违诏书。（《后汉·章纪》）
◇　减刑诏（九月辛卯）
天下系囚减死一等，勿笞，诣边戍；妻子自随，占著所在；父同产欲相从者，恣听之；有不到者，皆以乏军兴论。及犯殊死，一切募下蚕室；其女子宫。系办鬼薪，白粲已上、皆减本罪各一等，输司寇作。亡命赎：死罪入缣二十四匹，右趾至髡钳城旦舂十匹，完城旦至司寇三匹，吏人有罪未发觉，诏书到自告者，半入赎。（《后汉·章纪》）
◇　诏敕荆州刺史谢夷吾
敕荆州刺史入传录见囚徒，诫长吏「勿废旧仪，朕将览焉」。（《后汉·谢夷吾传》注引谢承《书》，《御览》六百三十九引《会稽典录》）
◇　得铜器又获白鹿诏（十月丙辰）
上无明天子，下无贤方伯。「人之无良，相怨一方」。斯器亦曷为来哉？（《后汉·章纪》）
◇　令马光就国诏（八年）
舅氏一门，俱就国封，四时陵庙无助祭先后者，朕甚伤之。其令许侯思愆田庐，有司勿复请，以慰朕《渭阳》之情。（《后汉·马防传》）
◇　切责李邑（八年）
纵超拥爱妻，抱爱子，思归之士千余人，何能尽与超同心乎？（《后汉·班超传》。案：是时李邑已到于阗，如此是诏敕，非面语也。）
◇　诏班超（八年）
若邑任在外者，便留与从事。（《后汉·班超传》）
◇　东巡过县诏（八年十二月）
陈留县，其名不善高祖鄙柏人之邑，世宗休闻喜而显获嘉，应亨吉元符，嘉皇灵之顾赐，越有光列考武皇，其改县曰考城。（《水经·氵反水注》）
◇　令选高才生受古学诏（十二月戊申）
《五经》剖判，去圣弥远，章句遗辞，乖疑难正，恐先师微言将遂废绝，非所以重稽古、求道真也。其令群儒选高才生，受学《左氏》《梁春秋》《古文尚书》《毛诗》，以扶微学，广异义焉。（《后汉·章纪》。又见袁宏《后汉纪》十二，有小异。）
◇　四科取士诏（十二月己未）
辟士四科，其一曰德行高妙，志节清白。二曰经明行修，能任博士。三曰明晓法律，足以决疑，能案章覆问，才任御史。四曰刚毅多略，遭事不惑，明足照奸，勇足决断，才任三辅令。皆存孝悌清公之行。自今以后，审四科辟召，及刺史、二千石察举茂才尤异孝廉吏，务实校试以职。有非其人，不习曹事，正举者故不以实法也。（《后汉·和帝纪》注、《御览》六百二十八并引《汉官仪》。案：此光武诏，章帝复申明之。）
◇　勉励邵训诏
陈留太守讲授省中，六年于兹。经术明笃，有匡生解颐之风。赐钱三十万，及刀剑衣服居家之具。（《御览》二百六十二引《邵氏家传》，「邵训字伯春，为陈留太守」。《后汉·儒林传》作「邵驯」。）
◇　给流民公田诏（元和元年二月甲戌）
王者八政，以食为本，故古者急耕稼之业，致耒耜之勤，节用储蓄，以备凶灾，是以岁虽不登而人无饥色。自牛疫以来，谷食连少，良由吏教未至，刺史、二千石不以为负。其令郡国募人无田欲徙它界就肥饶者，恣听之。到在所，赐给公田，为雇耕佣，赁种饷，贳与田器，勿收租五岁，除算三年。其后欲还本乡者，勿禁。（《后汉·章纪》）
◇　禁酷刑诏（七月丁未）
《律》云：「掠者唯得榜、笞、立。」又《令丙》，长短有数。自往者大狱已来，掠考多酷，钻钻之属，惨苦无极。念其痛毒，怵然动心。《书》曰「鞭作官刑」，岂云若此？宜及秋冬理狱，明为其禁。（《后汉·章纪》）
◇　改元元和诏（八月癸酉）
朕道化不德，吏政失和，元元未谕，抵罪于下。寇贼争心不息，边野邑屋不修。永惟庶事，思稽厥衷，与凡百君子，共弘斯道。中心悠悠，将何以寄？其改建初九年为元和元年。郡国中都官系囚减死一等，勿笞，诣边县；妻子自随，占著在所。其犯殊死，一切募下蚕室；其女子宫。系办鬼薪、白粲以上，皆减本罪一等，输司寇作。亡命者赎，各有差。（《后汉·章纪》）
◇　蠲除禁锢诏（十二月壬子）
《书》云：「父不慈，子不祗，兄不友，弟不恭，不相及也。」往者妖言大狱，所及广远，一人犯罪，禁至三属，莫得垂缨士宦王朝。如有贤才而没齿无用，朕甚怜之，非所谓与之更始也。诸以前妖恶禁锢者，一皆蠲除之，以明弃咎之路，但不得在宿卫而已。（《后汉·章纪》）
◇　审试严崇子宣诏（元年）
崇子学审晓律，别其族，协其声者，审试。不得依托父学，以聋为聪。声微妙，独非莫知，独是莫晓。以律错吹，能知命十二律，其中不失一，乃为能传崇学耳。（《续汉·律历志上》。又《晋书·律历志六》《宋书·历志一》「崇」作「嵩」。）
◇　召严宣补学官主调乐器诏
嵩子学审晓律，别其族，协其声者，审试。不得依托父学，以聋为聪。声微妙，独非莫知，独是莫晓，以律错吹，能知命十二律，其二中不失一，乃为能传嵩学耳。（《晋书·律历志六》）
◇　诏告庐江太守东平相（元年）
议郎郑均，束安贫，恭俭节整，前在机密，以病致仕，守善贞固，黄发不怠。又前安邑令毛义，躬履逊让，比征辞病，淳洁之风，东州称仁。书不云乎：「章厥有常，吉哉！」其赐均、义谷各千斛，常以八月长吏存问，赐羊酒，显兹异行。（《后汉·郑均传》）

[book_title]卷五
◎　章帝（二）
◇　产子复勿算诏（元和二年正月乙酉）
《令》云：「人有产子者复勿算三岁」。今诸怀妊者，赐胎养谷人三斛，复其夫，勿算一岁，著以为令。（《后汉·章纪》）
◇　诏三公
方春生养，万物莩甲，宜助萌阳，以育时物。其令有司，罪非殊死，且勿案验，乃吏人条书相告，不得听受，冀以息事宁人，敬奉天气。立秋如故。夫俗吏矫饰外貌，似是而非，揆之人事则悦耳，论之阴阳则伤化。朕甚餍之，甚苦之。安静之吏，悃忄无华，日计不足，月计有余。如襄城令刘方，吏人同声，谓之不烦，虽未有它异，斯亦殆近之矣。间敕二千石，各尚宽明，而今富奸行赂于下，贪吏枉法于上，使有罪不论而无过被刑，甚大逆也。夫以苛为察，以刻为明，以轻为德，以重为威，四者或兴，则下有怨心。吾诏书数下，冠盖接道，而吏不加理，人或失职，其咎安在？勉思旧令，称朕意焉。（《后汉·章纪》）
◇　改行四分历诏（二年二月甲寅）
朕闻古先圣王，先天而天不违，后天而奉天时。《河图》曰：「赤九会昌，十世以光，十一以兴。」又曰：「九名之世，帝行德，封刻政。」朕以不德，奉承大业，夙夜畏，不敢荒宁。予末小子，托在于数终，曷以缵兴，崇弘祖宗，拯济元元？《尚书璇玑钤》曰：「述尧理世，平制礼乐，放唐之文。」《帝命验》曰：「顺尧考德，题期立象。」且三、五步骤，优劣殊轨，况予顽陋，无以克堪，虽欲从之，末由也已。每见图书，中心恧焉。间者以来，政治不得，阴阳不和，灾异不息，疠疫之气，流伤于牛，农本不播。夫庶征休咎，五事之应，咸在朕躬，信有阙矣，将何以补之？《书》曰：「惟先假王正厥事。」又曰：「岁二月，东巡狩，至岱宗，柴，望秩于山川。遂觐东后，叶时月正日。」祖尧岱宗，同律度量，考在玑衡，以正历象，庶乎有益。《春秋保乾图》曰：「三百年斗历改宪。」史官用太初邓平术，有馀分一，在三百年之域，行度转差，浸以谬错。璇玑不正，文象不稽。冬至之日，日在斗二十二度，而历以为牵牛中星。先立春一日，则《四分》数之立春日也。而以折狱断大刑，于气已迕，用望平和随时之义，盖亦远矣。今改行《四分》，以遵于尧，以顺孔圣奉天之文。冀百君子越有民，同心敬授，傥获咸熙，以明予祖之遗功。（《续汉·律历志中》，又蔡邕《历议》，《宋书·历志》一，又《文选·永明九年策秀才文》注引《续汉书》）
◇　增修群祀诏（同上）
经称「秩元祀，咸秩无文」。《祭法》：「功施于民则祀之，以死勤事则祀之，以劳定国则祀之，能御大灾则祀之。以日月星辰，民所瞻仰也；山林川谷丘陵，民所取财用也。非此族也，不在祀典。」传曰：「圣王先成民而后致力于又神。」又曰：「山川之神则水旱疠疫之灾，于是乎之。日月星辰之神则水旱疠疫之神，则雪霜风雨之不时，于是乎之。」孝文十二年令曰：「比年五谷不登，欲有以增诸神之祀。」《王制》曰：「山川神有不举者，为不敬。」今恐山川百神应典礼者尚未咸秩，其议增修群祀宜享祀者，以祈丰年，以致嘉福，以蕃兆民。《诗》不云乎：「怀柔百神及河乔岳。」有年报功，不私幸望，岂嫌同辞，其义一焉。（《续汉·祭祀志中》注引《东观书》，又略见《后汉·章帝纪》，又《蔡邕传》注）
◇　赐三老等帛诏（二年二月乙丑）
三老，尊年也。孝悌，淑行也。力田，勤劳也。国家甚休之。其赐帛人一匹，勉率农功。（《后汉·章纪》）
◇　东巡大赦诏（二年二月丙子）
朕巡狩岱宗，柴望山川，告祠明堂，以章先勋。其二王之后，先圣之胤，东后蕃卫，伯父伯兄，仲叔季弟，幼子童孙，百僚从臣，宗室众子，要荒四裔，沙漠之北，葱岭之西，冒而彡之类，跋涉悬度，陵践阻绝，骏奔效，咸来助祭。祖宗功德，延及朕躬。予一人空虚多疚，纂承尊明，盥洗享荐，惭愧祗栗。《诗》不云乎：「君子如祉，乱庶遄已。」历数既从，灵耀著明，亦欲与士大夫同心自新。其大赦天下。诸犯罪不当得赦者，皆除之。复博、奉高、嬴，无出今年田租、刍。（《后汉·章纪》）
◇　巡幸诏
惟巡狩之制，以宣声教，考同违迩，解释怨结。（《初学记》十三）
东巡还告祠高庙下诏。（二年五月戊申。袁宏《纪》作「丙戌」）
乃者凤凰、黄龙、鸾鸟，比集七郡，或一郡再见，及白乌、神雀、甘露屡臻（案《文选》班固《白雉诗》注引《东观汉记》此下有「降自京师」四字，袁宏《纪》亦有）。祖宗旧事，或班恩施。其赐天下吏爵，人三级；高年、鳏、寡、孤、独帛，人一匹。《经》曰：「无侮鳏寡，惠此茕独。」加赐河南女子百户牛酒，令天下大五日。赐公卿已下钱帛各有差；及雒阳人当者布，户一匹，城外三户共一匹。赐博士员弟子见在太学者布，人三匹。令郡国上明经者，口十万以上五人，不满十万三人。（《后汉·章纪》，又略见袁宏《后汉纪》十二）
◇　冬至后不报囚诏（二年七月庚子）
《春秋》于春每月书「王」者，重三正，慎三微也。律十二月立春，不以报囚。《月令》冬至之后，有顺阳助生之文，而无鞠狱断刑之政。朕咨访儒雅，稽之典籍，以为王者生杀，宜顺时气。其定律，无以十一月、十二月报囚。（《后汉·章纪》）
◇　凤皇、黄龙见下诏（二年九月壬辰）
凤皇、黄龙所见亭部，无出二年（袁宏《纪》作「今年」）租赋，加赐男子爵，人二级；先见者帛二十匹，近者三匹，太守三十匹，令、长十五匹，丞、尉半之。《诗》云：「虽无德与汝，式歌且舞。」它如赐爵故事。（《后汉·章纪》。又略见袁宏《后汉纪》十二，并于五月丙戌诏）
◇　定礼乐诏（二年十一月壬辰）
余末小子，托于君位。曷以恢崇？仁济天下。三代推益，优劣殊轨，况于顽陋，无以易民视听，虽欲从之，末由也已。（袁宏《后汉纪》十二）
◇　诏报袁安（二年）
久议沈滞，各有所志。盖事以议从，策由众定，闵闵ぅぅ，得礼之容，寝嘿抑心，更非朝廷之福。君何尤而深谢？其各冠履。（《后汉·袁安传》）
还北单于南部生口诏（二年）
昔犭严狁、獯粥之敌中国，其所由来尚矣。往者虽有和亲之名，终无丝发之效。尧角之人，屡婴涂炭，父战于前，子死于后。弱女乘于亭障，孤儿号于道路。老母寡妻设虚祭，饮泣泪，想望归魂于沙漠之表，岂不哀哉！传曰：「江海所以能长百川者，以其下之也。」少加屈下，尚何足病？况今与匈奴君臣分定，辞顺约明，贡献累至，岂宜违信，自受其曲。其敕度辽及领中郎将庞奋，倍雇南部所得生口诏以还北虏。其南部斩首获生，计功受赏，如常科。（《后汉·南匈奴传》）
◇　禀给幼孤诏（三年正月乙酉）
盖人君者，视民如父母，有よ怛之忧，有忠和之孝，匍匐之救。其婴儿无父亲属，及有子不能养食者，禀给如《律》。（《后汉·章纪》）
◇　北巡告常山等郡守相（元和三年二月壬寅）
朕惟巡狩之制，以宣声教，考同遐迩，解释结冤也。今「四国无政，不用其良」，驾言出游，欲亲知其剧易。前祠园陵，遂望祀华、霍，东柴岱宗，为人祈福。今将礼常山，遂徂北土，历魏郡，经平原，升践堤防，询访耆老，咸曰：「往者汴门未作，深者成渊，浅则泥涂。」追惟先帝勤人之德，底绩远图，复禹弘业，圣迹滂流，至于海表。不克堂构，朕甚惭焉。《月令》，孟春善相丘陵土地所宜。今肥田尚多，未有垦辟。其悉以赋贫民，给与粮种，务尽地力，勿令游手。所过县邑，听半入今年田租，以劝农夫之劳。（《后汉·章纪》：「告常山、魏郡、清河、巨鹿、平原、东平郡太守、相。」）
◇　议定礼乐诏（三年。袁宏《纪》作章和元年正月）
朕以不德，膺祖宗弘烈。乃者鸾凤仍集，麟龙并臻，甘露宵降，嘉谷滋生，赤草之类，纪于史官。朕夙夜祗畏，上无以彰于先功，下无以克称灵物。汉遭秦余，礼坏乐崩，且因循故事，未可观省，有知其说者，各尽所能。（《后汉·曹褒传》。又见袁宏《后汉纪》十二作「汉遭莽弊，礼坏乐崩，因循故事，多非经典，知其说者之于天下，岂不远乎」？）
◇　报朱晖诏（元和中）
补公家之阙，不累清白之素，斯善美之士也。俗吏苟合，阿意面从，进无謇謇之志，却无退思之念，患之甚久。惟今所言，适我愿也。生其勉之。（《后汉·朱晖传》）
◇　制诏齐相（元和中）
谏议大夫江革，前以病归，今起居如何？夫孝，百行之本，众善之始。国家每惟忠孝之士，未尝不及革也。县以见谷千斛赐巨孝，常以八月长吏存问，致羊一头，酒二斛，以终厥身，以显异行。如有不幸，祠以中牢。（袁宏《后汉纪》十一，《后汉·江革传》）
◇　改元章和诏（元和四年七月壬戌）
朕闻明君之德，启迪鸿化，缉熙康，光照六幽，讫惟人面，靡不率俾，仁风翔于海表，威霆行乎鬼区。然后敬恭明祀，膺五福之庆，获来仪之贶。朕以不德，受祖宗弘烈。乃者凤皇仍集，麒麟并臻，甘露宵降，嘉谷滋生，芝草之类，岁月不绝。朕夙夜祗畏上天，无以彰于先功。今改元和四年为章和元年。秋，令是月养衰老，授几杖，行麋粥饮食。其赐高年二人共布帛各一匹，以为醴酪。死罪囚犯法在丙子赦前而后捕系者，皆减死，勿笞，诣金城戍。（《后汉·章纪》）
◇　减刑诏（元年九月壬子）
郡国中都官系囚，减死罪一等，诣金城戍；犯殊死者，一切募下蚕室；其女子宫；系囚鬼薪、白粲已上，减罪一等，输司寇作。亡命者赎，死罪缣二十匹，右趾至髡钳城旦舂七匹，完城旦至司寇三匹；吏民犯罪未发觉，诏书到自告者，半入赎。（《后汉·章纪》）
◇　复阜陵侯王爵诏（同上）
昔周之爵封千有八百，而姬姓居半者，所以桢王室也。朕南巡，望淮、海，意在阜陵，遂与侯相见。侯志意衰落，形体非故，瞻省怀感，以喜以悲。今复侯为阜陵王，增封四县，并前为五县。以阜陵下湿，徙都寿春，加赐钱千万，布万匹，安车一乘，夫人诸子赏赐各有差。（《后汉·阜陵王延传》又见袁宏《后汉纪》十二，有删节。）
◇　下诏贬削齐王晃等（六年）
朕闻人君正屏，有所不听。宗尊为小君，宫卫周备，出有辎之饰，入有牖户之固，殆不至如谮者之言。晃、刚愆乎至行，浊乎大伦。《甫刑》三千，莫不大孝。朕不忍置之于理，其贬晃爵为芜湖侯，削刚户三千。於戏！小子不勖大道，控于法理，以堕宗绪。其遣谒者收晃及太姬玺绶。（《后汉·齐武王纟寅传》）
◇　特诏责张鸣（已下年月未详）
尔虎贲将军，蒙国厚恩，位在中臣，宿卫禁门，当进人不避仇雠，举罚不避亲戚。今者反于殿中交通轻薄。虎贲兰内所，至欲相杀于殿下避门内。畏懦恣纵，姑不遂捕。此皆生于不学之门所致也。（聚珍本《东观汉记》：「明德太后姊子夏寿等私呼虎贲张鸣与敖戏争斗，帝特诏」。）
◇　诏敕出朱晖
国家乐闻驳议，黄发无愆，诏过过耳，何故自系？（《后汉·朱晖传》）
◇　诏马光（当在建初八年已前）
朝廷鹿脯，宁用饭也？（《东观汉记》）
◇　东平宪王哀策
惟建初八年三月己卯，皇帝曰：咨王丕显，勤劳王室，亲受策命，昭于前世。出作蕃辅，克慎明德，率礼不越，傅闻在下。昊天不吊，不报上仁，俾屏余一人，夙夜茕茕，靡有所终。今诏有司，加赐鸾辂乘马，龙九旒，虎贲百人，奉送王行。匪我宪王，其孰离之！魂而灵，保慈宠荣。呜呼哀哉！（《后汉·东平王苍传》，又略见袁宏《后汉纪》十二）
◇　赐策罢太尉邓彪（袁宏《后汉纪》十二）
◇　敕侍御史司空（元和三年二月乙丑）
方春，所过无得有所伐杀。车可以引避，引避之；马可辍解，辍解之。《诗》云：「敦彼行苇，牛羊勿践履。」《礼》，人君伐一草木不时，谓之不孝。俗知顺人，莫知顺天。其明称朕意。（《后汉·章纪》）
◇　敕曹褒条正汉仪（章和元年正月）
此制散略，多不合经，今宜依礼条正，合可施行。于南宫东观，尽心集作。（《后汉·曹褒传》）
◇　赐东平王苍书（初即位）
朕夙夜伏思，念先帝躬履九德，对于八政劳谦克己终始之度，比放三宗诚有其美。今迫遣诏，诫不起寝庙，臣子悲结，佥以为虽于更衣，犹宜有所宗之号，以克配功德。宗庙至重，朕幼无知，寤寐忧惧。先帝每有著述典义之事，未尝不延问王，以定厥中。愿王悉明处，乃敢安之。公卿议驳，今皆并送。及有可以持危扶颠，宜勿隐。思有所承，公无困惑。（《续汉·祭祀志下》注补引《东观书》「章帝初即位，赐东平宪王苍书」）
◇　复报东平王苍（建初元年）
有司奏上尊号曰业宗，藏主更衣，不敢违诏。食世祖，庙乐皆如王议。以正月十八日始祠。仰见榱桷，俯视几筵，眇眇小子，胶惧战栗，无所奉承。受而劳之，所望于王也。（《续汉·祭祀志下》注补引《东观书》）
◇　报东平苍书（元年）
丙寅所上便宜三事，朕亲自览读，反覆数周，心开目明，旷然发蒙。间吏人奏事，亦有此言，但明智浅短，或谓傥者，复虑为非。何者？灾异之降，缘政而见。今改元之后，年饥人流，此朕之不德感应所致。又冬春旱甚，所被尤广，虽内用克责，而不足所定。得王深策，快然意解。《诗》不云乎：「未见君子，忧心忡忡。既见群子，我心则降。」思惟嘉谋，以次奉行，冀蒙福应。彰报至德，特赐王钱五百万。（《后汉·东平宪王苍传》）
◇　赐东平王苍及琅邪王京书（三年）
中大夫奉使，亲闻动静，嘉

[book_title]卷六
◎　和帝
帝讳肇，章帝第四子。建初七年立皇太子。章和二年二月壬辰即皇帝位，年十岁。建元永元，在位十七年。至十七年改元元兴元年。谥曰孝和皇帝，庙号穆宗。
◇　罢盐铁诏（章和二年四月戊寅）
昔孝武皇帝致诛胡、越，故权收盐铁之利，以奉师旅之费。自中兴以来，匈奴未宾，永平末年，复修征伐。先帝即位，务休力役，然犹深思远虑，安不忘危，探观旧典，复收盐铁，欲以防备不虞，宁安边境。而吏多不良，动失其便，以违上意。先帝恨之，故遗戒郡国罢盐铁之禁，纵民铸煮，入税县官如故事。其申敕刺史、二千石，奉顺圣旨，勉弘德化，布告天下，使明知朕意。（《后汉·和纪》）
◇　匈奴平告庙诏（永元元年闰七月丙子）
匈奴背叛，为害久远。赖祖宗之灵，师克有捷，丑虏破碎，遂扫厥庭，役不再籍，万里清荡，非朕小子眇身所能克堪。有司其案旧典，告类荐功，以章休烈。（《后汉·和纪》）
◇　恤韦彪诏（元年）
诏尚书：「故大鸿胪韦彪，在位无愆，方欲录用，奄忽而卒。其赐钱二十万，布百匹，谷三千斛。」（《后汉·韦彪传》）
◇　封窦宪等诏（二年六月）
大将军宪，前岁出征，克灭北狄，朝加封赏，固让不受。舅氏旧典，并蒙爵土，其封宪冠军侯，邑二万户；笃郾侯，景汝阳侯，瑰夏阳侯，各六千户。（《后汉·窦宪传》）
◇　诏北海王惠等勿让虎贲官骑（二年六月）
诸侯出境，必有武备。夹谷之会，司马以从。夫有文事，必有武备，所以重蕃也。王无辞焉。（袁宏《后汉纪》十三）
◇　行幸长安诏（三年十月癸未）
北狄破灭，名王仍降，西域诸国，纳质内附，岂非祖宗迪哲重光之鸿烈欤？寤寐叹息，相望旧京。其赐行所过二千石长吏以下及三老、官属钱帛各有差，鳏、寡、孤、独、笃癃、贫不能自存者粟，人三斛。（《后汉·和纪》）
◇　求曹相国后诏（十一月癸卯）
高祖功臣，萧、曹为首，有传世不绝之义。曹相国后容城侯无嗣。朕望长陵东门，见二臣之垄，循其远节，每有感焉。忠义获宠，古今所同。可遣使者以中牢祠，大鸿胪求近亲宜为嗣者，须景风绍封以章厥功。（《后汉·和纪》）
◇　旱蝗除田租诏（四年十二月）
今年郡国秋稼为旱蝗所伤，其什四以上，勿收田租、刍；有不满者，以实除之。（《后汉·和纪》）
◇　诏有司（五年二月戊戌）
有悚处减内外厩及凉州诸苑马。自京师离宫果园盯要广成囿悉以假贫民，恣得采捕，不收其税。（《后汉·和纪》）
◇　实核贫民诏（五年二月丁未）
去年秋麦入少，恐民食不足。其上尤贫不能自给者户口人数。往者郡国上贫民，以衣釜ň为赀，而豪右得其饶利。诏书实核，欲有以益之，而长吏不能躬亲，反更征召会聚，令失农作，愁扰百姓。若复有犯者，二千石先坐。（《后汉·和纪》）
◇　选举诏（三月戊子）
选举良才，为政之本，科别行能，必由乡曲。而郡国举吏，不加简择，故先帝明敕在所，令试之以职，乃得充选。又德行尤异，不须经职者，别署状上。而宣布以来，出入九年，二千石曾不承奉，恣心从好，司隶、刺史，讫无纠察。今新蒙赦令，且复申敕，后有犯者，显明其罚。在位不以选举为忧，督察不以发觉为负，非独州郡也。是以庶官多非其人。下民被奸邪之伤，由法不行故也。（《后汉·和纪》）
◇　报梁王诏（五年）
朕惟王室亲之属，淳淑之美，傅相不良，不能防邪，至令有司纷纷有言，彰于内外。今王深思悔过，端自克责，朕恻然伤之。志匪由子，咎在彼小子，一日克己复礼，天下归仁。王其安心静意，茂率休德。《易》不云乎：「一谦而四益。小有言彰于内外终吉。」强食自爱，其何让哉！（袁宏《后汉纪》十四，《后汉·梁王传》）
◇　恤流民诏（六年三月庚寅）
流民所过郡国，皆实禀之。其有贩卖者，勿出租税。又欲就贱还归者，复一岁田租、更赋。（《后汉·和纪》）
◇　举贤良方正诏（二月丙寅）
朕以眇末，奉承鸿烈。阴阳不和，水旱违度，济河之域，凶馑流亡，而未获忠言至谋，所以匡救之策。寤寐永叹，用思孔疚。惟官人不得于上，黎民不安于下，有司不念宽和，而竞为苛刻，覆案不急，以妨民事，甚非所以上当天心，下济元元也。思得忠良之士，以辅朕之不逮。其令三公、中二千石、二千石、内郡守相举贤良方正能直言极谏之士各一人。昭岩穴，披幽隐，遣诣公车，朕将悉听焉。（《后汉·和纪》）
◇　免遣官徒诏（七月）
中都官徒各除半刑，谪其未竟，五月已下皆免遣。（《后汉·和纪》）
◇　封班超诏（六年）
往者匈奴独擅西域，寇盗河西，永平之琳，城门昼闭。先帝深愍边氓婴罹寇害，乃命将帅中地，破白山，临υ类，取车师，城郭诸国震慑响应，遂开西域，置都护。而焉耆王舜、舜子忠独谋悖逆，恃其险隘，覆没都护，并及吏士。先帝重元元之命，惮兵役之兴，故使军司马班超安集于以西。超遂愈葱领，迄县度，出入二十二年，莫不宾从。改立其王舜而绥其人。不动中国，不烦戎士，得远夷之和，同异俗之心，而致天诛，蠲宿耻，以报将士之仇。《司马法》曰：「赏不逾月，欲人速睹为善之利也。」其封超为定远侯，虽千户。（《后汉·班超传》）
◇　日食选郎官诏（七年四月辛亥）
元首不明，化流无良，政失于民，谪见于天。深惟庶事，五教在宽，是以旧典因孝廉之举，以求其人。有司详选郎官宽博有谋才任典城者三十人。（《后汉·和纪》）
◇　减罪诏（八年八月）
郡国中都官系囚，减死一等，诣敦煌戍。其犯大逆，募下蚕室；其女子宫。自死罪已下，至司寇作及亡命者入赎，各有差。（《后汉·和纪》）
◇　蝗灾罪己诏（九月）
蝗虫之异，殆不虚生，万方有罪，在予一人，而言事者专咎自下，非助我者也。朕寤寐恫矜，思弭忧衅。昔楚严无灾而惧，成王出郊而反风。将何以匡朕不逮，以塞灾变？百僚师尹，勉修厥职，刺史、二千石详刑辟，理冤虐，恤鳏寡，矜孤弱，思惟致灾兴蝗之咎。（《后汉·和纪》）
◇　蝗灾免租诏（九年六月戊辰）
今年秋稼为蝗虫所伤，皆勿收租、更、刍。若有所损失，以实除之，馀当收租者亦半入。其山林饶利，陂池渔采，以赡元元，勿收假税。（《后汉·和纪》）
◇　手诏报张（闰八月）
礼，臣子无贬亲之义。今皇太后家虽不遵法度，然常欲自减损。奉事十年，恩不忍杂前世上官太后亦奉终义从，其勿复议。（袁宏《后汉纪》十四，太尉张，上依吕太后故事，贬窦太后尊号，勿葬敬陵。上手报。）
窦氏虽不遵法度，而太后常自减损。朕奉事十年，深惟大义。礼，臣子无贬尊上之文。恩不忍离，义不忍亏。案前世上官太后亦无降黜，其勿复议。（《后汉·窦皇后纪》与袁宏《纪》小异。）
◇　诏答张
元首不明，黎民困穷。朕与君同其忧责，岂可引退邪？其勿复言。（袁宏《后汉纪》十四）
◇　诏追封梁竦（十月）
制诏三公、大鸿胪曰：「夫孝莫大于尊尊亲亲，其义一也。《诗》云：『父兮生我，母兮鞠我，抚我畜我，长我育我，顾我复我，出入腹我。欲报之德，昊天罔极！』朕不敢兴事，览于前世，太宗、中宗，实有旧典，追命外祖，以笃亲亲。其追封谥皇太后父竦为褒亲愍侯，比灵文、顺成侯。魂而有灵，嘉斯宠荣，好爵显服，以慰母心。」（《后汉·梁竦》）
◇　疏导沟渠诏（十年三月壬戌）
堤防沟渠，所以顺助地理，通利壅塞。今废慢懈弛，不以为负。刺史、二靠其随宜疏导。勿因缘妄发，以为烦扰，将显行其罚。（《后汉·和纪》）
◇　听刘宪嗣爵诏（十年）
故居巢侯刘般嗣子恺，当袭般爵，而称父遗意，致国弟宪，遁亡七年，所守弥笃。盖王法崇善，成人之美。其听宪嗣爵。遭事之宜，后不得以为比。（《后汉·刘恺传》）
◇　免刑徒诏（十一年二月）
郡国中都官徒，及笃癃老小女徒，各除半刑。其未竟三月者，皆免归田里。（《后汉·和纪》）
◇　禁逾僭诏（十一年七月辛卯）
吏民逾僭，厚死伤生，是以旧令节之制度。顷者贵戚近亲，百僚师尹，莫肯率从，有司不举，怠放日甚。又商贾小民，或忘法禁，奇巧靡货，流积公行。其在位犯者，当选举正。市道小民，但且申明宪纲，勿因科令，加虐羸弱。（《后汉·和纪》）
◇　恤灾民诏（十二年二月）
贷被灾诸郡民种粮。赐下贫、鳏、寡、孤、独、不能自存者，及郡国流民，听入陂池渔采，以助蔬食。（《后汉·和纪》）
◇　择良吏诏（十二年三月丙申）
比年不登，百姓虚匮。京师去冬无宿雪，今春无澍雨，黎民流离，困于道路。朕痛心疾首。靡知所济。「瞻仰昊天，何辜今人？」三公，朕之腹心，而未获承天安民之策。数诏有司，务择良吏。今犹不改，竟为苛暴，侵愁小民，以求虚名，委任下吏，假势行邪。是以令下而奸生，禁至而诈起。巧法析律，饰文增辞，货行于言罪成乎手，朕甚病焉。公卿不思肋明好恶，将何以救其咎罚？咎罚既至，复令灾及小民。若上下同心，庶或有瘳。其赐天下男子爵，人二级，三老、孝悌、力田三级，民无名数及流民欲占者人一级；鳏、寡、孤、独、笃癃、贫不能自存者粟，人三斛。（《后汉·和纪》）
◇　赈贷象林民诏（十三年八月）
象林民失农桑业者，赈贷种粮，禀赐下贫谷食。（《后汉·和纪》）
◇　令天下半入田租诏（十三年八月）
荆州比岁不节，今兹氵㸒水为害，馀虽颇登，而多不均浃（已上四句，袁宏《纪》作「水旱不节，蝗螟兹生」）深惟四民，农食之本，惨然怀矜。其令天下半入今年田租刍，有宜以实除者，如故事。贫民假种食，皆勿收责。（《后汉·和纪》，又略见袁宏《后汉纪》十四）
◇　缘边举孝廉诏（十一月丙辰）
幽、并、凉州户口率少，边役众剧，束修良束，进仕路狭。抚接夷狄，以人为本。其令缘边郡口十万以上岁举孝廉一人，不满十万二岁举一人，五万以下三岁举一人。（《后汉·和纪》）
◇　复象林诏（十四年七月）
复象林县更赋、田租、刍二岁。（《后汉·和纪》）
令兖豫荆州半入田租诏（十四年十月）
兖、豫、荆州，今年水雨氵㸒过，多伤农功。其令被害什四以上，皆半入田租、刍；其不满者，以实除之。（《后汉·和纪》）
◇　班刻漏箭诏（十四年十一月甲寅）
告司徒、司空：漏所以节时分，定昏明。昏明长短，起于日去远近，日道周圜，不可以计率分，当据仪度，下参晷景。今官漏以计率分昏明，九日增减一刻漏箭诏违失其实，至为疏数以耦法。太史待诏霍融上言，不与天相应。太常史官远仪下水，官漏失天者至三刻以晷景为刻，少所违失，密近有验。今下晷景漏刻四十八箭，立成斧官府当用者，计吏到，班予四十八箭。（《续汉·律历志中》，《宋书·历志二》）
◇　禀流民诏（十五年闰正月）
流民欲归还本而无粮食者，过所实禀之，疾病加致医药。其有不欲还归者，勿强。（《后汉·和纪》）
◇　留诸王侯诏（四月）
甲子之异，责由一人。诸王幼稚，早离顾复，弱冠相育，常有《蓼莪》《凯风》之哀，选懦之恩，知非国典，且复须留。（《后汉·清河孝王庆传》）
◇　诏报张禹（十一月）
祠谒既讫，当南礼大江，会得君奏临汉回舆而旋。（《后汉·张禹传》）
◇　贷种粮诏（十六年正月）
贫民有田业，而以匮乏不有自农者，贷种粮。（《后汉·和纪》）
◇　因灾禁沽酒诏（二月）
兖、豫、徐、冀四州，比年雨多伤稼，禁沽酒。（《后汉·和纪》）
◇　察苛吏诏（十六年七月）
今秋稼方穗而旱，云雨不沾，疑吏行惨刻，不宣恩泽，妄拘无罪，幽闭良善所致。其一切囚徒，于法疑者，勿决，以奉秋令。方察烦苛之吏，显明其罚。（《后汉·和纪》）
◇　量除田租诏（七月辛巳）
令天下皆半入今年田租、刍；其被灾害者，以实除之。贫民受贷种粮，及田租、刍，皆勿收责。（《后汉·和纪》）
◇　赐郑璩诏示官府（已下年月未详）
璩尽节刚正，亦何陵迟之有？赐璩素六十匹。（引《东观汉记》）
◇　赐彭城王恭诏（年月未详）
皇帝问彭城王始夏无恙。盖闻尧亲九族，万国协和，书典之所美也。下邳王被病沈滞之疾，昏乱不明，家用不宁，姬妾适庶，诸子分争，纷纷至今。前太子，顽凶失道，陷于大辟，是后诸子更相诬告，迄今适嗣未知所定，朕甚伤之。惟王与下邳王恩义至亲，正此国嗣，非王而谁？《礼》重适庶之序，《春秋》之义大居正。孔子曰：「惟仁者能好人，能恶人。」贵仁者所好恶得其中也。太子，国之储嗣，可不慎欤！王其差次下邳诸子可为太子者，上名，将及景风，德行受印绶焉。（《后汉·下邳惠王衍传》注引《东观记》）
◇　敕太官勿受献诏
远国珍羞，本以荐奉宗庙，苟有伤害，岂爱民之本？其敕太官，勿复受献。（《后汉·和纪》「旧南海献龙眼、荔支，十野一置，五里一候，奔腾险阻，死者继路。临武长唐羌上书陈状，帝下诏」。）
◇　敕张子蕃（九年）
阴阳不和，万人失所，朝廷望公思惟得失，与国同心，而托病自，求去重任，谁当与吾同忧责者？非有望于断金也。司徒固疾，司空年老，公其亻区偻，勿露所敕。（《后汉·张传》）
◇　策邓彪为太傅录尚书事
故太尉邓彪，无功之族，三让弥高，海内归仁，为群贤首。其以彪为太傅录尚书事，百官总己以听，庶得专位内之事。（《北堂书钞》五十九、《艺文类聚》十、《初学记》十一、《御览》二百十并引应劭《汉官仪》）
◇　策免韦彪（章和二年夏）
彪以将相之裔，勤身饬行，出自州里，在位历载。中被笃疾，连上求退。君年在耆艾，不可复以加增，恐职事烦碎，重有损焉。其上大鸿胪印绶。其遗太子舍人诣中藏府，受赐钱二十万。（《后汉·韦彪传》）
◇　策免张（永元十二年九月）
《诗》云：「节彼南山，惟石岩岩。赫赫师尹，民具尔瞻。」今君在位，八年于兹：「康哉」之歌，既无闻焉，而于两观之下，有丑慢之音，伤南山之体，亏穆穆之风，将何以宣示四方，仪刑百僚？履霜知冰，朕甚惧焉。君其上太尉印绶。君自取之，靡有后言。（袁宏《后汉纪》十四）
◎　安帝
帝讳祜，章帝孙。延平元年八月，殇帝崩，奉迎德行长安侯，寻即位。改元五：永初、元初、永宁、建光、延光。在位十九年。谥曰孝安皇帝，庙号宗。（案：安帝永宁二年以前，邓后临朝，凡诏敕称太后者，皆编入《邓后集》。）
◇　禁长吏无故只诏（永初元年九月丁丑）
自今长吏被考竟未报，自非父母丧，无故辄职者，剧县十岁、平县五岁以上，乃得次用。（《后汉·安纪》）
◇　求言诏（二年七月戊辰）
昔在帝王，承天理民，莫不据璇玑玉衡，以齐七政。朕以不德，遵奉大业，而阴阳差越，变异并见，万民饥流，羌貊叛戾。夙夜克己，忧心京京。间令公卿郡国举贤良方正，远求博选，开不讳之路，冀得至谋，以鉴不逮，而所对皆循尚浮言诏无卓尔异闻。其百僚及郡国吏人，有道术明习灾异阴阳之度璇玑之数者，各使指变以闻。二千石长吏明以诏书，博衍幽隐，朕将亲览，待以不次，冀获嘉谋，以承天诫。（《后汉·安纪》）
◇　令王国官得外补诏（九月庚子）
王主官属墨绶下至郎、谒者，其经明任博士，居乡里有廉清孝顺之称，才任理人者，国相岁移名，与计偕上尚书，公府通调，令得外补。（《后汉·安纪》）
◇　诏公卿（三年三月壬辰）
朕以幼冲，奉承鸿业，不能宣流风化，而感逆阴阳，至令百姓饥荒，更相啖食。永怀悼叹，若坠渊冰，咎在朕躬，非群司之责，而过自贬引，重朝廷之不德。其务思变复，以助不逮。（《后汉·安纪》）
◇　诏种麦（三年七月）
长吏案行在所，皆令种宿麦蔬食，务尽地力，其贪者给种饷。（《后汉·安纪》）
◇　除三辅逋租诏（四年正月）
三辅比遭寇乱，人庶流冗，除三年逋租、过更、口、刍；禀上郡贫民，各有差。（《后汉·安纪》）
◇　免徙边及奴婢诏（二月乙亥）
自建初以来，诸ビ言它过坐徙边者，各归本郡；其没入官为奴婢者，免为庶人。（《后汉·安纪》，又略见袁宏《后汉纪》十六）
◇　诏校定东观书（同上）
谒者刘珍及《五经》博士，校定东观《五经》、诸子、传记、百家艺术，整齐脱误，是正文字。（《后汉·安纪》）
◇　年饥诏（四年）
比年饥，加有军旅，向者卫且勿设戏作乐，正旦无陈充庭车。（《北堂书钞》一百五十六引《续汉书》永初四年诏。案：此诏有脱误。）
◇　选举诏（五年闰三月戊戌）
朕以不德，奉郊庙，承大业，不能兴和降善，为人祈福。灾异蜂起，寇贼纵横，夷狄猾夏，戎事不息，百姓匮乏，疲于征发。重以蝗虫滋生，害及成麦，秋稼方收，甚可悼也。朕以不明，统理失中，亦未获忠良以毗阙政。传曰：「颠而不扶，危而不持，则将焉用彼相矣。」公卿大夫将何以匡救，济斯艰厄，承天诫哉？盖为政之本，莫若得人，褒贤显善，圣制所先。「济济多士，文王以宁」。思得忠良正直之臣，以辅不逮。其令三公、特进、侯、中二千石、二千石、郡守、诸侯相举贤良方正，有道术、达于政化、能直言极谏之士，各一人，及至孝行与众卓异者，并遣诣公车，朕将亲览焉。（《后汉·安纪》）
◇　绍封二十八将子孙诏（六年）
夫仁不遗亲，义不忘劳，兴灭继绝，善善及子孙，国之典也。昔我光武，受命中兴，恢弘圣绪，横被四表，昭假上下，光耀万世，祉祚流衍，垂于罔极。予末小子，夙夜永思，追惟勋烈，披图案籍，建武元功二十八将，佐命虎臣，谶记有征。盖萧、曹绍封二十八将子孙诏封，传继于今；况此未远，而或至乏祀，朕甚愍之。其条二十八将无嗣绝世，若犯罪夺国，其子孙应当统后者，分别署状上。将及景风，章叙旧德，显兹遗功焉。（《后汉·冯异传》）
◇　蝗灾诏（元初二年五月甲戌）
朝廷不明，庶事失中，灾异不息，忧心惶惧。被蝗以来，七年于兹，而州郡隐匿，裁言顷亩。今群飞蔽天，为害广远，所言所见，宁相副邪？三司之职，内外是监，既不奏闻，又无举正。天灾至重，欺罔罪大。今方盛夏，且复假贷，以观厥后。其务消救灾眚，安辑黎元。（《后汉·安纪》）
◇　徙罪人诏（十月）
郡国中都官系囚，减死一等，勿笞，诣冯翊、扶风屯，妻子自随，占著所在；女子勿输。亡命死罪以下赎，各有差。其吏人聚为盗贼，有悔过者，除其罪。（《后汉·安纪》）
◇　霖雨诏（四年七月辛丑）
今年秋稼茂好，垂可收获，而连雨未霁，惧必淹伤。夕惕惟忧，思念厥咎。夫霖雨者，人怨之所致。其武吏以威暴下，文吏妄行苛刻，乡吏因公生奸，为百姓所患苦者，有司显明其罚。又《月令》：「仲秋养衰老，授几杖，行麋粥。」方今按比之时，郡县多不奉行。虽有麋粥，糠秕泥土相和，半不可饮食（案：今本《后汉书》作「糠秕相半」，依《宋志》及《通典》补）。长吏怠事，莫有躬亲，甚违诏书养老之意。其务崇仁恕，赈护寡独，称朕意焉。（《后汉·安纪》，《宋书·礼志四》，又见《通典》六十七）
◇　重申制度科品诏（五年七月丙子）
旧令制度，各有科品，欲令百姓务崇节约。遭永初之际，人离荒厄。朝廷躬自菲薄，去绝奢饰，食不兼味，衣无二彩。比年虽获丰穰，尚乏储积，而小人无虑，不图久长，嫁娶送终，纷华靡丽，至有走卒奴婢被绮，著珠玑。京师尚若斯，何以示四远？设张法禁，恳恻分明，而有司惰任，讫不奉行。秋节既立，鸷鸟将用，且复重申，以观后效。（《后汉·安纪》）
◇　赈贫民表贞妇诏（六年十二月乙卯）
夫政先京师，后诸夏。《月令》仲春「养幼小，存诸孤」，季春「赐贫穷，赈乏绝，省妇使，表贞女」，所以顺阳气，崇生长也。其赐人尤贫困、孤弱、单独谷，人三斛；贞妇有节义十斛，甄表门闾，旌显厥行。（《后汉·安纪》）
◇　赐豫州刺史冯焕诏（元初七年）
告豫州刺史冯焕，今（下缺）常为效用边将统御（下缺）内以威恩抚喻杜（下缺）去年鲜卑连犯彰塞（下缺）过掩卒捣我距捍（下缺）率摄太守以下进退（下缺）曾不表罪诛多拥（下缺）丽王宫亻票轻狡猾（下缺）纤（下缺）绝宫不自郊楚（下缺）化顷属乐浪久矣（下缺）当所谓设讫不定决（下缺）月左右欲来犯法（下缺）北顾伤心（下缺）焕有（下缺）冀焕能竭心尽虑有（下缺）上如不从化督录部（下缺）惟前后诏书以前人（下缺）侍御史便宜数上（下缺）元初六年十二月。（《隶释》十五）
◇　禁夜行诏（永宁元年）
钟鸣漏尽，洛阳城中不得有行者。（《文选·鲍明远放歌行》注引崔《政论》永宁诏）
◇　诏贬乐成王苌（建光元年四月甲子）
苌有其面，而放逸其心。知陵庙至重，承继有礼，不敢致敬之节，肃穆之慎，乃敢擅损牺牲不备芬。慢易太姬，不震厥教。出入颠覆，风氵㸒于家，娉取人妻，馈遗婢妾。驱击吏人，专己凶暴。愆罪莫大，甚可耻也。朕览八辟之议，不忍致之于理。其贬苌爵为临湖侯。朕无「则哲」之明，致简统失序，罔以慰承太姬，增怀永叹。（《后汉·乐成靖王党传》）
◇　诏高句骊（延光元年七月）
遂成等桀逆无状，当斩断菹醢，以示百姓，幸会赦令，乞罪请降。鲜卑、貊连年寇钞，驱略小民，动以千数，而裁送数十百人，非向化之心也。自今以后，不与县官战斗，而自以亲附送生口者，皆与赎直，缣人四十匹，小口半之。（《后汉·东夷传》）
◇　举刺史以下诏（八月己亥）
三公、中二千石，举刺史、二千石、令、长、相，视事一岁以上至十岁，清白爱利，能敕身率下，防奸理烦，有益于人者，无拘官簿。刺史举所部，郡国太守相举墨绶，隐亲悉心，勿取浮华。（《后汉·安纪》）
◇　胁群臣太子诏（三年九月）
父子一体，天性自然，以义割恩，为天下也。历讽等不识大典，而与群小共为讠哗，外见忠直，而内希后福，饰邪违义，岂事君之礼？朝廷广开言事之路，故且一切假贷。若怀迷不反，当显用刑书。
◇　策罢司空张敏（永初六年四月乙丑）
今君所苦未瘳，有司奏君年体衰羸，郊庙礼仪仍有旷废。鼎足之任不可以缺，重以职事留君。其上司空印绶。（《后汉·张敏传》注引《东观记》）
◇　策司徒夏勤
维元初六年三月甲子（案：《安纪》永初三年四月丙寅，以大鸿胪夏勤为司徒，元初二年十二月己酉罢。疑此有误），制诏以大鸿胪勤为司徒。曰：「朕承天序惟稽古，建尔于位为汉辅。往率旧职，敬敷五教，五教在宽。左右朕躬，宣力四表，保皇家。於戏！实惟秉国之均，旁祗厥绪，时亮天工，可不慎与！勤其戒之。」（《续汉·礼仪志中》注补引丁孚《汉仪》，又见《通典》七十一）
◇　策征郎宗等（年月未详）
郎宗、李、孔乔等前此征命，未肯降意。恐主者玩弄，礼意不备，使难进易退之人，龙潜不屈其身。各致嘉礼，遣诣公车，将以补察国政，辅朕之不逮。（《后汉·樊英传》注引《谢承书》）
◇　敕司隶校尉冀并二州刺史（永初元年十一月）
民讹言相惊，弃捐旧居，老弱相携，穷困道路。其各敕所部长吏，躬亲晓谕。若欲归本郡，在所为封长檄。不欲，勿强。（《后汉·安纪》）

[book_title]卷七
◎　顺帝
帝讳保，安帝子。永宁元年立为皇太子，延光三年废为济阴王明年，安帝崩，征济北王子北乡侯懿入啁。寻薨，奉迎以位。改元五：永建、阳嘉、永和、汉安、建康。在位十九年。谥曰孝顺皇帝，庙号敬宗。
◇　封孙程等十九侯诏（延光四年十一月辛巳）
夫表功录善，古今之通义也。故中常侍长乐太仆江京、黄门令刘安、钩盾令陈达与故车骑将军阎显兄弟谋议恶逆，倾乱天下。中黄门孙程、王康、长乐太官丞王国、中黄门黄龙、彭恺、孟叔、李建、王成、张贤、史泛、马国、王道、李元、杨佗、陈予、赵封、李刚、魏猛、苗光等，怀忠愤发，戮力协谋，遂埽灭元恶，以定王室。《诗》不云乎：「无言不雠，无德不报。」程为谋首，康、国协同。其封程为浮阳侯，食邑万户；康为华容侯，因为郦侯，各九千户；黄龙为湘南侯，五千户；鼓恺为西平昌侯，孟叔为中庐侯，李建为复阳侯，各四千二百户；王成为广和贤为祝阿侯，史泛为临沮侯，马国为广平侯，王道为范县侯，李元为褒信侯，杨佗为山都侯，陈予为下隽侯，赵封为析县侯，李刚为枝江侯，各四千户；魏猛为夷陵侯，二千户；苗光为东阿侯，千户。（《后汉·孙程传》）
◇　举贤良诏（十二月辛亥）
朕以不德，纂承洪绪。今阴阳不和，疾疫为害，思闻忠正，以匡不逮。其令三公卿士举贤良方正能直言极谏之士各一人。（《后汉纪》十七）
◇　大赦诏（永建元年正月甲寅）
先帝圣德，享祚未永，早弃鸿烈。奸慝缘间，人庶怨ゥ，上干和气，疫疠为灾。朕奉承大业，未能宁济。盖至理之本，稽弘德惠，荡涤宿恶，与人更始。其大赦天下。赐男子爵，人二级，为父后、三老、孝悌、力田人三级，流民欲自占者一级；鳏、寡、孤、独、笃癃、贫不能自存者粟，人五斛；贞妇帛，人三匹。坐法当徙，勿徙；亡徒当传，勿传。宗室以罪绝，皆复属籍。其与阎显、江京等交通者，悉勿考。勉修厥职，以康我民。（《后汉·顺纪》）
◇　免租诏（十月甲辰）
朕以不德，统承大业。虐气流行，厉疾为灾，重以水潦，秋稼漂没。每州郡所了，恻然自刻其令当输今年租者，一切勿责。（《后汉纪》十八）
◇　增封东海王臻诏（二年）
东海王臻以近蕃之尊，少袭王爵，膺受多福，未知艰难，而能克己率礼，孝敬自然，事亲尽爱，送终竭哀，降仪从士，寝苫三年。和睦兄弟，恤养孤弱，至孝纯备，仁义兼弘，朕甚嘉焉。夫劝善厉俗，为国所先。曩者东平孝王敞兄弟行孝，丧如礼，有增户之封《诗》云：「永世克孝，念兹皇祖。」今增臻封五千户，俭五百户，光启土宇，以酬厥德。（《后汉·东海王强传》）
◇　诏南阳太守（二年）
诏书告南阳太守，五官中郎将樊英，委荣辞禄，不降其节，志不可夺。今以英为光禄大夫，赐还家。在所县给谷千斛，常以八月存问。高年时致羊一头，酒胖，如前世故事，如有不幸，祠以中牢。（《后汉·樊英传》，《后汉纪》十八，又见《艺文类聚》四十九、《御览》二百四十三引《樊英别传》）
◇　恤地震灾民诏（三年正月午）
实核伤害者，赐年七岁以上钱，人三千；一家被害，郡县为收敛。（《后汉·顺纪》）
◇　免汉阳田租诏（正月乙未）
京师地动，汉阳尤甚加以比年民饥馑，夙夜忄氐懔。群公卿士，其深思古典，有以消灾复异，救此下民。忠信嘉谋，靡有所讳。其勿收汉阳今年田租。（《后汉纪》十八）
◇　大赦诏（四年正月丙寅）
朕托王公之上，涉道日寡，政失厥中，阴阳气隔，寇盗肆暴，庶狱弥繁，忧悴永叹，如疾首。《诗》云：「君子如祉，乱庶遄已。」三朝之会，朔旦立春，嘉与海内洗心自新。其赦天下。从甲寅赦令以来复秩属籍，三年正月已来还赎。其阎显、江京等知识婚姻禁锢，一原除之。务崇宽和，敬顺时令，遵典去苛，以称朕意。（《后汉·顺纪》）
◇　封还大珠诏（五月壬辰）
海内颇有灾异，朝廷倏政，太官减膳，珍玩不御。而桂阳太守文砻，不惟竭忠，宣本朝，而远献大珠，以求幸媚，今封以还多。（《后汉·顺纪》）
◇　令冀部勿收田租诏（六年十一月辛亥）
连年灾潦，冀部尤甚比蠲除实伤，赡恤穷匮，而百姓犹有弃业，流亡不绝。疑郡县用心怠惰，恩泽不宣。《易》美「损上益下」，《书》称「安民则惠」。其令冀部勿收今年田租、刍。（《后汉·顺纪》）
◇　祈雨诏（阳嘉元年二月甲戌）
政失厥和，阴阳隔并，冬鲜宿雪，春无澍雨。分祷祈请，靡神不。深恐在所慢违「如在」之义，今遣侍中王辅等，持节分诣岱山东海、荥阳、河、洛，尽心祈焉。（《后汉·顺纪》）
◇　改元阳嘉恩诏（三月庚寅）
宗室绝属籍者，一切复籍；禀冀州尤贫民，勿收今年更、租、口赋。（《后汉·顺纪》）
◇　太学新成诏（七年丙辰）
试明经者补弟子，增甲、乙之科员各十人。除京师及郡国耆儒年上以上为郎、舍人、诸王国郎者百三十八人。（《后汉·左雄传》「阳嘉元年，太学新成，诏」云云。）
◇　减死赎罪诏（九月）
郡国中都官系囚，皆减死一等，亡命者赎，各有差。（《后汉·顺纪》）
◇　狼灾诏（十一月甲申）
灾暴缘类，符验不虚。政失厥中，狼灾为应，至乃残食孩幼。朝廷愍悼，思维咎征，博访其故。山岳尊灵，国所秩，而遂比不奉祠，怠慢废典，不务恳恻，氵㸒刑放滥，害加孕妇，毒流未生，感和致灾。其详思改救，追复所失，有不遵宪，举正以闻。（《续汉·五行志一》注补，《后汉·顺纪》注并引《东观书》「中山相朱遂到官，不出奉祠北岳。诏」云云。）
◇　简核刺史二千石诏（闰十二月辛卯）
间者以来，吏政不勤，故灾咎屡臻，减贼多有。退省所由，皆以选举不实，官非其人，是以天心未得，人情多怨。《书》歌股肱，《诗》刺三事。今刺史、二千石之选，归任三司。其简序先后，情核高下，岁月之次，文武之宜，务存厥衷。（《后汉·顺纪》）
◇　贷灾诏（二年二月甲申）
吴郡、会稽饥荒，贷人耕种。（《后汉·顺纪》）
◇　地震求直言诏（五月庚子）
朕以不德，统奉鸿业，无以奉顺乾坤，协序阴阳，灾眚屡见，咎征仍臻。地动之异，发自京师，矜矜祗畏，不知所裁。群公卿士，将何以匡辅不逮，奉答戒异？异不空设，必有所应，其各悉心（袁宏《纪》作「各举敦朴士各一人」）直言厥咎，靡有所讳。（《后汉·顺纪》，又略见袁宏《后汉纪》十八）
◇　下诏征杨伦诣廷尉（二年）
伦出幽升乔，宠以藩傅，稽留王命，擅止道路，托疾自从，苟肆狷志。（《后汉·杨伦传》）
◇　大赦诏（三年五月戊戌）
昔我太宗，丕显之德，假于上下，俭以恤民，政致康。朕秉事不明，政失厥道，天地谴怒，大变仍见。春夏连旱，寇贼弥繁，元元被害，朕甚愍之。嘉与海内，洗心更始。其大赦天下，自殊死以下，谋反大逆诸犯不当得赦者，皆赦除之。赐民年八十以上米，人一斛，肉二十斤，酒五斗；九十以上加赐帛，人二匹，絮三（《后汉·顺纪》）
◇　诏中官（四年二月丙子）
自今中官，得以养子为后。（袁宏《后汉纪·十八》）
宦官养子，悉听得为后，袭封爵，定著乎令。（《后汉·孙程传》）
◇　日食诏（闰八月）
朕以不德，谪见于天。零陵言日食，京师不觉。（《后汉·顺纪》注引《东观纪》）
◇　诏问加谥北乡侯（永和元年正月己巳）
言事者多云，昔周公摄天子事，及薨，成王欲以公礼葬之，天为变动。及更葬以天子之礼，即有反风之应（《通典》作「天即反风，岁即大孰」）。北乡侯亲为天子，而葬以王礼，故数有灾异，宜加尊谥，列于昭穆，与木主否。（《后汉·周举传》，袁宏《后汉纪》十八，《通典》八十）
◇　地震诏上封事（正月乙卯）
朕秉政不明，灾眚屡臻。典籍所忌，震、食为重。今日变方远，地摇京师，咎征不虚，必有所应。群公百僚，其各上封事，指陈得失，靡有所讳。（《后汉·顺帝纪》）
◇　封马贤孙诏（永和六年十二月）
故将军马贤，前伐西夷，克敌深入，父子三人同命。其以汉中南郑之武阳亭，封贤孙承先为武阳亭侯，食租税。（《东观汉记》）
◇　下诏告河南尹（汉安元年）
故长陵令张楷，行慕原宪，操拟夷、齐，轻贵乐贱，窜迹幽薮，高志确然，独拔群俗。前此征命盘桓未至，将主者玩习于常，优贤不足，使其难进欤？郡时以礼发遣。（《后汉·张楷传》）
◇　德行张纲子续为郎中诏（二年）
故广陵太守张纲，大臣之苗，剖符统务，正身导下，班宣德信，降集剧贼张婴万人，息于戈之役，济蒸庶之困，未升显爵，不幸早卒。婴等杖，若丧考妣，朕甚愍焉。拜纲子续为郎中，赐钱百万。（《后汉·张纲传》）
◇　赠沛王广祖周幻诏（汉安中）
沛王祖母太夫人周，秉心淑慎，导王以仁，使光禄大夫赠以妃印绶。（《后汉·沛献王辅传》）
◇　桉行地震诏（建康元年正月辛丑）
陇西、汉阳、张掖、北地、武威、武都，自去年九月以来，地百八十震，山谷坼裂，坏败城寺，杀害民庶。夷狄叛逆，赋役重数，内外怨旷，惟咎叹息。其遣光禄大夫案行，宣恩泽，惠此下民，勿为烦扰。（《后汉·顺纪》）
◇　遗诏（八月）
死则委尸原野。（《文选·颜延阳给事诔》注引司马彪《续汉书》）
无起寝庙，敛以故服，珠玉玩好，皆不得下。（《后汉·顺纪》，又见袁宏《后汉纪》十九）
◇　孝廉限年令（阳嘉元年十一月辛卯）
郡国举孝廉，限年四十以上，诸生通章句，文吏能笺奏，乃得应选。其有茂才异行，若颜渊、子奇，不拘年齿。（《后汉·顺纪》）
◇　册袁良为梁相
顷者连遇运害，灾条备至，阴阳不和，寒暑不节。昔孔子制义，承奉则有兴盛之福，慢期即致来咎之变。朕以眇身，裘裘继业，二九之戒，今直其际，图记占□，恒在藩国。自先帝至德，犹有七国之谋。盖治世者，不讳其难。朕追寤社稷之重，恐有交会诸国王侯，开导以骄满之渐，令奸邪因缘生慝，相以显选，简练内升。昔掌符竟，惠抚我民，故连拔授，不问勋次；典郡职重，亲执经纬，隐括在手。往者王尊发纵于平阳，清约藩辅，其节ぅ然，忠臣之义，有献善去否，其加精微，测切防绝，朕疚心以戒。今特赐钱十万，杂缯卅匹，玉具剑佩、书刀、绣文印衣、无极手巾各一。往悉乃心，勉崇协同，便宜数上。（《隶释》六《袁良》）
◇　策祠杨震
故太尉震，正直是与，俾匡时政，而青蝇点素，同兹在藩。上天降威，灾眚屡作，尔卜尔筮，惟震之故。朕之不德，用彰厥咎，山崩栋折，我其危哉！今使太守丞以中牢具祠，魂而有灵，傥其歆享。（《后汉·杨震传》）
◇　会葬宋汉策（永建中）
太中大夫宋汉，清修雪白，正直无邪。前在方外，仍统军实，怀柔异类，莫匪嘉绩，戎车载戢，边人用宁。予录乃勋，引登九列。因病退让，守约弥坚，将授三事，未克而终。朝廷愍悼，怛其怆然。《诗》不云乎：「肇敏戎功，用锡尔祉。」其令将相大夫会葬，加赐钱十万，及其在殡，以全素丝羔羊之洁焉。（《后汉·宋宏传》）
◇　策问周举（阳嘉三年）
朕以不德，仰承三统，夙兴夜寐，思协大中。顷年以来，旱灾屡应，稼穑焦枯，民食乏困。五品不训，王泽未流，群司素餐，据非其位。审所贬黜，变复之征，厥效何由？分别具对，勿有所讳。（《后汉·周举传》）
◇　敕祷雨（阳嘉元年二月庚申）
郡国二千石各祷名山岳读，遣大夫、诸者诣嵩高、首阳山，并祠河、洛，请雨。（《后汉·顺帝纪》）
◎　桓帝
帝讳志，章帝曾孙。袭父翼爵蠡吾侯。本初元年闰六月，质帝遇弑，奉迎即位。改元七：建和、和平、元嘉、永兴、永寿、延熹、永康。在位二十一年。谥曰孝桓皇帝，庙号威宗。（案：和平元年正月以前诏令编入顺烈梁后卷内）
◇　赠中常侍曹腾费亭侯制
制曰：（缺）中常侍费亭侯曹腾，腾见克（缺）先帝。能自奋拔于险阻之中，不陷乎群小害己之谮，遂亦□□□□□前后策谋□□进贤纳□。践阼之初，受爵于东土，厥功章然。腾守足退居，约身自持，遭离扰，孝行纯笃□慎礼纪丧能过哀，服祥有不忍远离之恩情□感病，毁性早薨，朕甚闵焉。《诗》曰：「靡不有初，鲜克有终。」腾能终之。《春秋》之义，旌□采介，以劝为善及其在殡，使兼谏议大□□□□□□特进，赠费亭侯印绶。魂而有灵，嘉其宠荣。呜呼哀哉！（《隶释》十五《曹腾碑阴》）
◇　尊贵人为孝崇皇后诏（和平元年）
博陵园贵人，覆高明之懿德，容美淑之嘉会，与天合灵，笃生朕躬。欲报之德。《诗》所感叹。今以贵人为孝崇皇后。（官辑本《东观汉记》）
◇　以胡宪等为太子舍人诏（元嘉二年）
书生汝南胡宪，陈留恭幸爽或六十以下，常以月朔会辟雍，垂白安贫，童子颍川王□通经，拜太子舍人。（《通典》五十三。案：此诏不他见，「恭幸爽」必有衍误，姑依《通典》旧刻本录之。）
◇　申明舆服制度诏（永兴二年二月）
比者星辰缪越，坤灵震动，灾异之降，必不空发。敕己修政，庶望有外，其舆服制度有逾侈长饰者，皆宜损省。郡县务存俭约，申明旧令，如永平故事。（《后汉·桓纪》）
◇　令种芜菁诏（六月）
诏司隶校尉、部刺史曰：「蝗灾为害，水变仍至，五谷不登，人无宿储。其令所伤郡国，种芜菁以助人食。」（《后汉·桓纪》）
◇　禁郡国卖酒诏（九月丁卯）
朝政失中，云汉作旱，川灵涌水，蝗螽孳蔓，残我百谷，太阳亏光，饥馑荐臻。其不被害郡县，当为饥馁者储。天下一家，趣不糜烂，则为国宝。其禁郡国，不得卖酒，祠祀裁足。（《后汉·桓纪》）
◇　恤太山琅邪难民诏（永寿元年六月）
太山、琅邪遇贼者，勿收租、赋，复更、算三年。（《后汉·桓纪》。永兴二年冬，公孙举反叛，杀长吏，至是下诏。）
◇　洛水溢下诏（同上）
被水死，流失尸骸者，令郡县钩求收葬；及所唐突压溺物故，七岁以上赐钱，人二千。坏败该舍，亡夫谷食，尤贫者禀，人二斛。（《后汉·桓纪》）
◇　封谥樊重诏（永寿三年十月）
存善继绝，食藉德贞。武骑都尉樊演高祖父重，以光武皇帝元舅，扶助中兴，追封寿张侯，谥曰敬。祖父茂，封冠军平望乡侯。五国并建，其二绝者嗣之。（《东观汉记》，桓帝永寿三年十月幸云梦，至新野，公主寿张敬侯主庙，乙丑谥。）
◇　遣居车儿还单于诏（延熹元年）
《春秋》大居正，居车儿一心向化，何罪而黜！其遣还庭。（《后汉·南匈奴传》）
◇　追赠中常侍樊安诏（延熹元年八月）
制诏：「中常侍樊安，宿卫历年，恭恪淑慎，婴被疾病，不幸蚤终。今使湖阳邑长刘操，追号安为骑都尉，赠印绶。魂而有灵，嘉兹宠荣。呜呼哀哉！」（《隶释》六《樊安碑》）
◇　封单超等诏（二年八月）
梁冀奸暴，浊乱王室。孝质皇帝聪敏早茂，冀心怀忌畏，私行杀毒。永乐太后亲尊莫二，冀又遏绝，禁还京师，使胶离母子之爱，隔顾复之恩。祸害深大，罪衅日滋。赖宗庙之灵，及中常侍单超、徐璜、贝瑗、左、唐衡、尚书令尹勋等激愤建策，内外协同，漏刻之间，桀逆枭夷。斯诚社稷之，臣下之力，宜班庆赏以酬忠勋。其封超等五人为县侯，勋等七人为亭侯。（《后汉·桓纪》）
◇　封黄琼伉乡侯诏（十二月）
太尉黄琼，清俭不挠，数有忠謇，加以典谋深奥，有师傅之义，连在三司，不阿权贵，疾风知劲草，朕甚嘉焉。其封琼伉乡侯。（袁宏《后汉纪》二十一）
◇　封张彪鲍吉诏（三年五月甲戌）
汝南太守张彪，故河南尹鲍吉，与朕有潜龙之旧，皆封列侯。（袁宏《后汉纪》二十人。又见《北堂书钞》四十八，「桓帝即位，良曰：吉与朕有龙潜之旧，其封西乡侯」。又《御览》二百十引《鲁国先贤志》与《书钞》同）
◇　因水旱减奉诏（五年七月）
减虎贲、羽林住寺不任事者半奉，勿与冬衣。其公卿以下，给冬衣之半。（《后汉·桓纪》）
◇　诏策车骑将军冯绲（五年）
蛮夷猾夏，久不讨摄，各焚都城，蹈籍官人。州郡将吏，死职之臣，相逐奔窜曾不反顾，可愧言也。将军素有威猛，是以擢授六师。前代陈汤、冯、傅之徒，以寡从，郅支、夜郎、楼兰之戎，头悬都街，卫、霍北征，功列金石，是皆将军所究览也。今非将军，谁与修复前迹？进赴之宜，权时之策，将军一之，出郊之事，不复内御，已命有司祖于国门。《诗》不云乎：「进厥虎臣，阚如虎，敷敦淮，仍执丑虏。」将军其勉之。（《后汉·冯绲传》）
◇　赠朱穆益州刺史诏（六年四月）
制诏：「尚书朱穆，立节忠亮，世笃尔行，虔恪机任，守死善道，不幸而卒，朝廷闵焉。今使权谒者中郎杨贲，赠穆益州刺史印绶，魂而有灵，嘉其宠荣。呜呼哀哉！」（《蔡中郎集·朱公叔鼎铭》）
◇　旱灾盗贼郡免租诏（九年正月己酉）
比岁不登，人多饥穷，又有水旱疾疫之困。盗贼征发，南州尤甚。灾异日食，谴告累至。政乱在予，仍获咎征。其充大司农绝今岁调度征求，及前年所调未毕者，勿复收责。其灾旱盗贼之郡，勿收租，余郡悉半入。（《后汉·桓纪》）
◇　诏从事中郎应奉（延熹中）
蛮夷叛逆作难，积恶放恣，镬中之鱼，火炽汤尽，当悉ㄡ烂，以刷国耻。朝廷以奉昔守南土，威名播越，故复式序重任。奉之废兴，期在于今。赐奉钱十万，驳犀方具剑、金错把刀剑、革带各一。奉其勉之。（《后汉·应奉传》注引谢承《书》，又《御览》三百四十二引同）
◇　问段东讨诏（永康元年）
先零东羌造恶反逆，而皇甫规、张奂各拥强众，不时辑定。欲移兵东讨，未识其宜，可参思术略。（《后汉·段传》）
◇　诏报乔玄（年月未详）
边谷不得妄动，玄擅出，于是玄有汲黯忧民之心，后不以为常。（《蔡邕集·太尉乔玄碑阴》）
◇　敕司隶冀州赈饥（永寿元年二月）
敕州郡赈给贫弱。若王侯吏民有积谷者，一切英勇十分之三，以助禀贷；其百姓吏民者，以见钱雇直。王侯须新租乃偿。（《后汉·桓纪》）
◇　祠恭怀皇后祝文
孝曾孙皇帝志，使有司臣太常抚，夙兴夜处，小心畏忌，不堕其身，一不宁。敢用性一元大武，柔毛刚鬣，商祭明视，芗萁嘉荐，曾淖咸鹾，丰本明粢，醪用荐酎，事于恭怀皇后。尚飨。（《续汉·祭祀志下》注补引丁孚《汉仪》）

[book_title]卷八
◎　灵帝
帝讳宏，章帝玄孙。世封解渎亭侯，永康元年，桓帝崩，无子，奉迎即位。改元四：建宁、熹平、光和、中平。在位二十二年。谥曰孝灵皇帝。
◇　下三司制
制曰：「下太尉、司徒、司空。夫瑞不虚至，灾必有缘。朕以不德，秉统未明，以招妖伪，将何以昭显宪法哉？三司，任政者也，所当夙夜，而各拱默，讫未有闻，将何以奉答天意，敉宁我人？其各悉心，思所崇改，务消复之术，称朕意焉。」（《后汉·蔡邕传》注引《汉名臣奏》）
◇　特诏问灾变（光和元年七月）
比灾变互生，未知厥咎，朝廷焦心，载怀恐惧。每访群公卿士，庶闻忠言，而各存括囊，莫肯尽心。以邕经学深奥，故密特稽问，宜披露失得，指陈政要，勿有依违，自生疑讳。具对经术，以皂囊封上。（《后汉·蔡邕传》）
◇　封杨赐等诏（中平二年九月）
大司马杨赐，敦德允元，忠爱恭懿，亲以尚书侍进。累评角角始谋，祸未彰。赐陈便宜，欲缓诛夷。令德既光，嘉谋恒然。《诗》不云乎：「不德不报，无言不雠。」故褒城君孔霸，故太尉黄琼，侍讲先帝，并宜受茅土之封。（袁宏《后汉纪》二十五）
◇　征处士荀爽等诏（五年九月己未）
顷选举失所，多非其人，儒法杂揉，学道浸微。处士荀爽、陈纪、郑玄、韩融、李楷，耽道乐古，志行高洁，清贫隐约，为众所归。其以爽等各补博士。（袁宏《后汉纪》二十五）
◇　手诏姜肱
肱抗凌云之志，养浩然之气，以朕德薄，未肯降志。昔许由不屈，王道为化，夷、齐不挠，周德不亏。州郡以礼伏顺，勿失其意。（《后汉·姜肱传》注引谢承《书》）
◇　立宋贵人为皇后册文
维建宁四年七月乙未（案：《后汉·灵纪》作「癸丑」）。制诏：「皇后之尊，与帝齐体，供奉天地，祗承宗庙，母临天下。故有莘兴殷，姜任母周，二代之隆，盖有内德。长秋宫阙，中宫旷位，宋贵人秉淑媛之懿，体山河之仪，威容昭曜，德冠后庭。群寮所咨，人曰宜哉。卜之蓍龟，卦得承乾。有司奏议，宜称绂组，以母兆民。今使太尉袭使持节奉玺绶（《通典》作绂），宗正祖为副，立贵人为皇后。后其往践尔位，敬宗礼典，肃慎中馈，无替朕命永终天禄。」（《续汉·礼仪志中》注补引蔡质《典仪》，又见《通典》五十八）
◇　追赠杨赐策（中平二年十月）
故司空临晋侯赐，华岳所挺，九德纯备，三叶宰相，辅国以忠。朕昔初载，授（《后汉纪》作受）道帷幄，遂阶成勋，以陟大猷。师范之功，昭于内外，庶官之务，劳亦勤止。七在卿校，珠位特进，五登衮职，弭难宁。虽受茅土，未答厥勋，哲人其萎，将谁谘度！朕甚惧焉。礼设殊等，物有服章。今使左中郎将郭仪持节追位特进，赠司空骠骑将军印绶。（《后汉·杨赐传》。又见《后汉纪》二十五，有删节，文亦小异。）
◇　又敕
骠骑将军官属司空法驾，送至旧茔。公卿以下会葬。谥曰文烈侯。（《后汉·杨赐传》。又《后汉纪》但有末一诏。）
◇　敕刘焉为益州牧（中平五年）
前刺史刘隽、俭皆贪残放溢，取受狼藉，元元无聊，呼嗟充野，焉到便收摄行法，以示万姓，勿令漏露，使痈疽决溃，为国生梗。（《蜀志·刘焉传》注引《汉灵帝纪》）
◎　少帝
帝讳辩，灵帝长子，养于史道人家，谓之史侯。中平六年四月即位，改元光熹。八月改元昭宁。在位六月，董卓废为弘农王。
◇　以袁隗为太傅诏（光熹元年四月壬戌）
朕以眇身，君主海内，夙夜忧惧，靡知所济。夫天地人道，其用在三，必须辅佐，以昭其功。后将军袁隗，德量宽重，奕世忠恪。今以隗为太傅录尚书事。朕且谅ウ，委成群后，各率其职，称朕意焉。（《后汉纪》二十五）
◎　献帝
帝讳协，字伯和，灵帝中子。中平六年四月，少帝即位，封为渤海王七月，徙封陈留王。九月即位。改元五：永汉、初平、兴平、建安、延康。在位三十一年。禅于魏，封山阳公。青龙二年薨，年五十四，谥曰孝献皇帝。
◇　诏答王允（初平元年四月）
闻王者当修德尔，不闻孔子制《孝经》，有此而却邪者也。（袁宏《后汉纪》二十六「王允奏：太史王立说《孝经》六隐事，令朝廷行之，消却灾邪，有益圣躬。诏曰」云云。）
◇　诏答李亻（三年十月）
儒前为弘农王郎中令，迫杀我兄，诚宜加罪。（《后汉纪》二十七「李亻举博士李儒为侍中，诏曰」云云。）
◇　史官免罪诏（四年正月）
天道幽远，事验难明。且灾异应政而至，虽探道知机，焉能无失？而欲归咎史官，益重朕之不德也。（《后汉纪》二十七「尚书贾诩奏：太史令王立司候不明，疑误上下，太尉周忠，职所典掌，请皆治罪。诏曰」云云。又见《续汉·五行志六》注补引袁宏《纪》。）
◇　诏勿收裴茂之（七月）
灾异数降，阴雨为害。使者衔命宣布恩泽，原解轻微，庶合天心。欲解冤结，而复罪之乎？一切勿问。（《后汉纪》二十七「李亻表茂之擅出囚徒，疑有奸故，宜置于理，诏曰」云云。又见《后汉·董卓传》。）
◇　试儒生诏（九月）
孔子叹「学之不讲」，不讲则所识日忘矣。今耆儒年逾六十，去离本土，营求粮资，不得专业。结童入学，白首空归，长委农野，永绝荣望，朕甚愍焉。其依科罢者，听为太子舍人。（《后汉·献帝纪》。又见《后汉纪》二十七。有小异。）
◇　令州郡罢兵诏（初平四年）
今海内扰攘，州郡起兵，征夫劳瘁，寇难未弭，或将吏不良，因缘讨捕，侵侮黎民，离害者众，风声流闻，震荡城邑，丘墙惧于横暴，贞良化为群恶，此何异乎抱薪救焚，扇火止沸哉！今四民流移，托身佗方，携白首于山野，弃稚子于沟壑，顾故乡而哀叹，向阡陌而流涕，饥厄困苦，亦曰甚矣。虽悔往者之迷谬，思奉教于今日，然兵连众结，锋镝布野，恐一朝解散，夕见系虏，是以阻兵屯据，欲止而不敢散也。诏书到，其各罢遗甲士，还亲农桑，惟留常员吏，以供官署，慰示远近，咸使闻知。（《魏志·陶谦传》注引《吴书》）
◇　报有司请建长秋宫诏（兴平元年二月戊寅）
朕禀受不弘，遭值祸乱，未能绍先，以光故典。皇母前薨，未卜宅兆，体章有阙，中心如结。三岁之戚，盖不言吉。朕虽不能终身思慕，其何忍言后宫之选乎？且须其后。（《后汉·灵思何后附王美人纪》，又袁宏《后汉纪》二十七）
◇　考实侯汶诏（七月）
未忍致汶于理，可杖五十。（《后汉·献帝纪》「帝使侍御史侯汶出太仓米豆，为饥人作糜粥，经日而死者无数。帝疑赋恤有虚，乃亲于御座前量试作糜，乃知非实，使侍中刘艾出让有司。于是尚书令以下皆诣省阁谢，奏收侯汶考实。诏曰」云云。又见袁宏《后汉纪》二十七）
◇　禄田诏
三辅地不满千里，而军师用度非一，公卿已下，不得奏除。其若公田，以秩石为率，赋与令各自收其租税。（《续汉·百官志五》注补引《献帝起居注》「帝在长安，诏书」）
◇　喻郭诏（二年七月）
朕遭艰难，越在西都，感惟宗庙灵爽，何日不叹。天下未定，厥心不革，武夫宜威，儒德合谋。今得东移，望远若近，视险如夷。弘农近郊庙，勿有疑也。（《后汉纪》二十八）
◇　诏张济（八月）
济有拔车驾之功，何故无有表而私请邪？一切勿问。（同上）
◇　报杨定请侍中尹忠为长史诏（八月）
侍中近侍，就非其宜，必为关东所笑。前在长安，李亻专政。今朕秉万机，岂可复乱官爵邪？（同上）
◇　告张济诏（十二月）
朕惟宗庙之重，社稷之灵，乃心东都，日夜以冀。洛阳丘墟，靡所庇荫，欲幸弘农，以渐还旧。诸军不止其竞，遂成祸乱。今不为定，民在涂炭。济宿有忠亮，乃心王室，前者受命来和亻、，元功既建，岂不惜乎！济其廪给百官，遂究前勋。昔晋文公为践土之会，垂勋周室，可不勉哉！（同上）
◇　诏董承等（十二月）
亻、自知罪重，将遂唐突，为吏民害。可复待韩融还，乃议进退。（同上）
◇　诏李乐（十二月）
千金之子，坐不垂堂。孔子慎冯河之危，岂所谓安居之道乎？（同上）
◇　诏敕曹操领兖州牧（建安元年六月）
诏敕镇东将军领兖州牧费亭侯故特进，显授上将铁钺之任，复食旧土双金之宠，董统一州委成之重。荣曜昭示，亦以优崇。投节效命自白之秋也。（《艺文类聚》五十一）
◇　诏曹操袭费亭侯
诏书德行镇东将军袭费亭侯曹操，业履忠贞，辅干王室。顷遭凶暴，海内离析。操执义讨截黄巾，为国出命。夫禄以赏功，罚以绌否。今以操为镇东将军领兖州牧，袭父费亭侯嵩爵，并印绶符策。（《艺文类聚》五十一）
◇　封孙策诏书
董卓逆乱，凶国害民。先将军坚，念在平讨，雅意未遂，厥美著闻。策遵善道，求福不回。今以策为骑都尉，袭爵乌程侯，领会稽太守。（《吴志·孙破虏讨逆传》，「曹公表策为讨逆将军，封为吴侯」注引《江表传》曰：「建安二年夏，汉遣议郎王辅奉戊辰诏书曰。」）
◇　诏孙策（建安二年夏）
董卓逆乱，凶国害民。先将军坚，念在平讨，雅意未遂，厥美著闻。策遵善道，求福不
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 10:23:51-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>