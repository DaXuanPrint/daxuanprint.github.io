<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="御题刘挚忠肃集六韵,提要,原序,卷一,卷二,卷三,卷四,卷五,卷六,卷七,卷八,卷九,卷十,卷十一,卷十二,卷十三,卷十四,卷十五,卷十六,卷十七,卷十八,卷十九,卷二十,刘忠肃集全文在线阅读,刘忠肃集全文在线下载,大玄古籍书库">
<meta name="description" content="诗文别集。北宋刘挚撰。二十卷,拾遗一卷。挚字莘老,永静东光(今属河北)人。就学于东平(今属山东)。嘉祐进士,官礼部侍郎,尚书右仆射。后陷党案,几经贬迁。卒追赠少师,谥忠肃。有集四十卷。原本久不传,今本为清乾隆间,四库馆臣自《永乐大典》辑得,文十四卷,有制敕四篇,表四十九篇,札子十一篇奏议七十篇,启六十二篇,书、记,序九篇,杂著二十一篇,神道碑、墓志铭、祭文四十二篇,凡二百六十八篇。诗六卷,有古诗五言五十三首,七言二十二首，五言律诗七十二首,长律十五首，七言律诗二百十二首，绝句五言五首,七言六十二首,凡四百">
<title>刘忠肃集_刘挚_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">刘忠肃集</span> <br/>
          作者： <span class="inputVal" id="bkauthor">刘挚</span> <br/>
          朝代： <span class="inputVal" id="bkdate">宋代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">类书文集,诗文集,完结</span> <br/>
          字数： <span class="inputVal" id="bknum">[book_length]140467</span> <br/>
          说明： <span class="inputVal" id="bkdec">诗文别集。北宋刘挚撰。二十卷,拾遗一卷。挚字莘老,永静东光(今属河北)人。就学于东平(今属山东)。嘉祐进士,官礼部侍郎,尚书右仆射。后陷党案,几经贬迁。卒追赠少师,谥忠肃。有集四十卷。原本久不传,今本为清乾隆间,四库馆臣自《永乐大典》辑得,文十四卷,有制敕四篇,表四十九篇,札子十一篇奏议七十篇,启六十二篇,书、记,序九篇,杂著二十一篇,神道碑、墓志铭、祭文四十二篇,凡二百六十八篇。诗六卷,有古诗五言五十三首,七言二十二首，五言律诗七十二首,长律十五首，七言律诗二百十二首，绝句五言五首,七言六十二首,凡四百四十一首。挚平生秉正嫉邪,集中奏议,不仅文词畅达,于是非邪正,辨别至严,言论风采犹可想见。杂文也曲折明畅,不屑为依违掩抑之词。其诗虽难称高秀,然亦不会妙句。如《七律·岸次见梅花不果折》:“穷腊雪寒新霁后,满枝春色为谁来”别具新意。有《丛书集成初编》据《武英殿聚珍版书》(福建、广雅书局本)本排印本,附清劳格、孙星华辑《拾遗》,凡文三篇。今人栾贵明自残存《永乐大典》中,又辑得遗诗、文五条,见《四库辑本别集拾遗》。</span> <br/>
          封面： <span class="inputVal" id="bkimg">Z_18280.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]刘忠肃集
[book_author]刘挚
[book_date]宋代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]类书文集,诗文集,完结
[book_length]140467
[book_dec]诗文别集。北宋刘挚撰。二十卷,拾遗一卷。挚字莘老,永静东光(今属河北)人。就学于东平(今属山东)。嘉祐进士,官礼部侍郎,尚书右仆射。后陷党案,几经贬迁。卒追赠少师,谥忠肃。有集四十卷。原本久不传,今本为清乾隆间,四库馆臣自《永乐大典》辑得,文十四卷,有制敕四篇,表四十九篇,札子十一篇奏议七十篇,启六十二篇,书、记,序九篇,杂著二十一篇,神道碑、墓志铭、祭文四十二篇,凡二百六十八篇。诗六卷,有古诗五言五十三首,七言二十二首，五言律诗七十二首,长律十五首，七言律诗二百十二首，绝句五言五首,七言六十二首,凡四百四十一首。挚平生秉正嫉邪,集中奏议,不仅文词畅达,于是非邪正,辨别至严,言论风采犹可想见。杂文也曲折明畅,不屑为依违掩抑之词。其诗虽难称高秀,然亦不会妙句。如《七律·岸次见梅花不果折》:“穷腊雪寒新霁后,满枝春色为谁来”别具新意。有《丛书集成初编》据《武英殿聚珍版书》(福建、广雅书局本)本排印本,附清劳格、孙星华辑《拾遗》,凡文三篇。今人栾贵明自残存《永乐大典》中,又辑得遗诗、文五条,见《四库辑本别集拾遗》。
[book_img]Z_18280.jpg


[book_title]御题刘挚忠肃集六韵
散篇裒集还全璧世久湮沦传始今【刘挚文集四十卷见於宋史艺文志及马端临经籍考世久无传本今从永乐大典各韵中裒集编缀各体具备共得文二百八十五首诗四百四十三首以原书卷目相校尚可存十之六七云】必有鬼神来呵护自然天地佑忠忱未尝释卷於经邃却匪空言见理深出处一身守直亮是非两字辨佥壬明陈十害邪辞辟分析二章正气森六百载余惜悃笃裕陵见摈独何心

[book_title]提要
钦定四库全书　　　　　集部三
忠肃集　　　　　　　　别集类二【宋】
提要
【臣】等谨案忠肃集二十卷宋刘挚撰挚字萃老东光人家於东平登嘉佑四年甲科神宗朝累迁礼部侍郎哲宗即位历官门下侍郎尚书右仆射以观文殿学士罢知郓州绍圣初坐党籍累贬鼎州团练副使新州安置卒绍兴中追赠少师諡忠肃事蹟具宋史本传其文集四十卷见於宋史艺文志久无传本今从永乐大典各韵中裒辑编缀以原书卷目相较尚可存十之六七除青词斋疏等文十七篇谨禀承
圣训删削不録各以类排纂厘为二十卷而仍以刘安世原序冠之於首摰忠亮骨鲠於邪正是非之介辨之甚严终以见愠羣小贬死荒裔其为御史时论率钱助役之害至王安石设难相诘而挚反覆条辨侃侃不挠今其疏并在集中他若劾蔡确章惇诸疏见於宋史者亦并存无阙其所谓修严宪法辨别淄渑者言论风采犹可想见固不独文词畅达能曲鬯情事已也至集中有讼韩琦定策功疏论王同老攘功冒赏之罪而道山清话遂谓文彦博再相挚於帘前言王同老劄子皆彦博教之乞下史官改正宣仁不从彦博因力求退今考此事史所不载而集中有请彦博平章重事疏其推重之者甚至尤足以证小说之诬盖当时党论交讧好恶是非率难凭据幸遗集具在得以订正其是非於论世知人之学亦不为无补矣乾隆四十九年十一月恭校上
总纂官【臣】纪昀【臣】陆锡熊【臣】孙士毅
总校官【臣】陆费墀

[book_title]原序
宣和六年七月六日宣教郎知开封府临河县丞刘跂寓书於元城刘安世曰先人平生为文方弃诸孤仅存一箧类次之已成编集念当有序引以信於後晩年迁谪事同诸公身後怨家诬谤又蒙朝廷核实已赐昭雪然而元佑大臣不幸亡殁者类皆不敢纳铭於圹植碑於隧始终大节不应无闻於後也愿因集序并载一二使他日有考焉顾惟衰拙自少受知於先丞相素叨国士之遇中荷荐引寖阶禁从晩岁迁谪复同忧患而又被谴以来行三十年固穷守道俯仰无愧似不为知己之辱虽怀自顾不足之羞而莫敢辞者盖义之所在不可得而避也公讳摰字莘老永静军东光人也幼而敏悟有成人风年未弱冠被荐於渤海声誉籍甚凡四预乡贡礼部奏名为第一复中甲科初始南宫已着风绩英宗诏二府各荐士充阁馆忠献韩公琦以应诏补公馆阁校勘王文公安石初秉政搜择人材擢为中书校正居月余议论多不合会除监察御史欣然就职语家人曰趣装无为安居计即上疏论亳州狱起不止小臣意在倾故相富弼以市进今弼已责愿寛州县之罪神宗皇帝励精求治奬进臣下公既对面赐褒谕且问从学士安石耶安石称卿器识公对曰臣东北人少孤独不识安石也因论人物邪正奏对移时上意向纳公退益感遇思所以称因上疏论率钱助役官自顾人其事有不可胜言者略陈十害切中时病会御史中丞杨公绘亦论新政并公章下司农司农条件疏校遂劾绘与公险詖中怀向背有旨分析公奏曰臣有言责采士民之说敷告於陛下是臣之职也今有司駮奏遂令分析交口相直无乃辱陛下耳目之任哉所谓向背则臣所向者义所背者利所向者君父所背者权臣愿以臣章及司农所奏宣示百官者定当否奏入不报明日复上疏极论时政遂罢御史落馆职拟窜岭外上不暇乃贬衡州哲宗皇帝嗣位宣仁圣烈太皇太后以祖母共政见连年水旱西鄙未宁百姓劳敝而国有大故当务休息遂散遣京城役夫减皇城司觇者废物货场罢户马等事皆从中出又戒敕内外无敢苛刻扰民已而进退大臣选用台谏擢公为御史公受命之始即具以熙宁告神考之语复陈於哲庙之前两宫听纳尽行其言曾未期月人情於变使天下有泰山之安而无一朝之患者公之力也公既被遇知无不言姧佞刻薄之吏事状显着者公皆正色弹劾多所贬出中外肃然时人以此包希仁吕献可上察其忠义诚信可属事任未几遂大用焉公在中书一日内降画可二状其一裁节宗室宂费其一减定六曹吏额房吏请封送尚书省公曰常时文书録黄过门今封送何也对曰尚书省以吏额事每奏入必径下本名已久今误至此公曰中书不知其他当如法令遂作録黄初尚书令史任永寿精悍而猾与三省吏不能相数以姧弊告诸宰执吕丞相大防信任之时户部裁节浮费後省裁定吏额皆论年未就吕丞相专权狠愎尽取其事置吏额房於都省以司空府为局召永寿辈领之未尝谋及同列也永寿见录黄愕曰两省初不与今乃有此即禀丞相命两省各选吏赴局同领其事以是白公公曰中书行録黄法也岂有意与吏为道地今乃使就都省分功何耶他日又持奏稾以丞相旨禀公曰吏额事今欲慎密而速故请径下然未经立法欲三省同奏依致仕官文书法公曰他非其类也更当聚议明日吕相又袖槀厉色示公曰势不可不尔公不欲立异勉应曰诺其後事毕永寿以劳进官时忱苏安静时恽皆迁秩有差於是外议喧然不平台谏交章论列以为事在後者成就已十八九永寿等攘去才两月而都司不用司勲格擅拟优例冒赏徇私章数十上时公已迁门下每於上前开陈吏额本末此皆被省者鼓怨言章风闻适实不足深言吕丞相亦以语客曰使上意晓然者刘门下力也然自此忌公益甚隂谋去之遂引杨畏在言路谏官疏其姧邪反覆章十余上竟不能囬士大夫趋利者汹汹交讧其事於是朋党之论起矣公语丞相曰吾曹心知无他然外议如此非朝廷所宜有愿少引避丞相曰行亦有请是岁八月一日奏事毕少留奏曰臣入处近列器满必覆愿赐骸骨避贤者路上遣中使召公入对太皇太后谕曰侍郎未可去须官家亲政然後可去使者数辈趋入视事公不得已受命顷之吕丞相亦求退不许明年公继为丞相不满岁前日汹汹者在言路诋公竟去位朋党之论遂不可破其本末如此公辅政累年刚明重厚逹於治道朝廷赖之及为相益总大体务守法度辅佐人主於无过之地其於用人先器识後才艺进拟之际必察其人性行厚薄终不轻授以职任故才名之士或多怨公公知之不恤也取人不问识与不识或多南士有以萧望之郑明事谏公曰楚士奈何笑而不答论者谓元佑相以来能以人物为意知所先後而无适莫者公为之首奏事上前言直事核不为缘饰多见听用与同列语公平不欺未尝以私属人人有所欲多惮公闻之公闻之亦为尽力然终不以语也精力絶人远甚一见宾客及闻其语终身不忘事无剧易临之晓然省吏每以事试公不以久近区处如一言皆可复故三省事经公所裁定者後皆遵用莫能改云赵彦若子败官下狱彦若奏与监司有嫌乞移狱他路言者论彦若罔上不实王巩除知宿州言者论巩前在扬州不法彦若巩皆公姻家也语稍及公公请辞位章七八上遂迁就外舍诏遣近侍宣召公入既对谕曰彦若巩辈事何预也言者皆谓交通邢恕及章惇之子牢笼小人为异日计公心知为言者所中不复自明谢曰臣愚闇招致人言愿就贬责既退固请益坚乃罢相以殿学士守郓给事中駮奏谓刘某忠义自奋力辨邪正有功朝廷擢之大位一旦以疑而罢天下不见其过并给事中罢之於是中外疑骇莫所知谓久之乃知言者虽多专以章邢事为媒孽初公家子弟与章惇之子相识因入都应举而公家子弟亦游科场尝至府第而言者指为交通之迹邢恕谪官至京师以书抵公公答以手简其末云为国自爱以俟休复茹东济为东排岸官数有请求而公不之许蓄怨甚久适见公简隂録其语以示言者言者缴上之且解释云休复语出周易以俟休复者俟他日太皇太后复辟也刘某所怀如此盖媒孽之语不一而此最为甚朝野愤之其後杨畏遂升从官搢绅共恶甚於虺蝪东济亦除提举常平谏官复论其素行士论不齿不宜任以监司除命遂寝人情更以为快公天性高明不以己长格物既贵恭俭好礼不改平素淳静嗜书自幼至老未尝释卷家藏书多皆自雠校得善本或手抄録孜孜无倦平居不亲妾媵家事有无不以经意虽在相府萧然一室其後南迁不知者谓公不堪其忧亲族门人乃知公谪居自奉简约与在相府无以异也凡有议论惟尚中道不习异说不责苟难务在谨名教而已少好礼学讲?三礼视诸经尤粹晩好春秋考诸儒异同辨其得失通圣人经意为多公文章雅健清劲如其为人辞达而止不为长语表章书疏未尝假手凡奏议论说记序铭志诗赋诸文章千余篇次第着集为四十卷藏於家公自青社罢职和黄州又分司徒蕲州语诸子曰上用章丞相吾势当得罪若章君顾国事不迁怒百姓但责吾曹死无所恨第恐意在报复法令益峻奈天下何忧形於色初无一言及迁谪也岭表之谪公拜命即日就道惟从一子家人涕泣愿侍皆不听水陆犇驰见星乃止至贬所屏迹不交人事亦无书自随宴坐静默家人具馔告之食则食喜怒不形意澹如也公年未五十即屏嗜慾晩岁南迁气貌安强无衰瘁之色居数月得微疾公自谓将终戒饬後事精神不乱安卧而薨公既殁於岭外所属为公请归葬於朝不许己而诸子坐废家属徙他郡而不着罪於状又无知其故者虽公亦不知也今上登极大赦天下公既归葬而文及甫蔡渭皆贬湖州然後人稍知其事起於此初及甫持丧在洛阳邢恕谪永州未赴亦以畏在怀州数通书有怨望语及甫又以公在中司尝弹罢其左司郎官怨公尤深以书抵恕其略曰改月遂除入朝之计未可必当涂猜怨於鹰扬者益深其徒实司马昭之心路人所知也大意谓服除必不得京师官当求外补故深诋当路者绍圣初恕以示蔡硕蔡渭渭数上书讼吕丞相及公而下十余人?害其父确及谋危宗社引见甫书为验朝廷骇之委翰林学士蔡京御史中丞安惇?治焉遂逮及甫就吏而所通初无事证但托以亡父曾说之?治所问司马昭谓谁及甫对意谓公也问其证据事状则曰无有但疑其事势心意如此朝廷照知其妄狱事遂缓会公薨闻犹用蔡京奏以不及考验为辞但坐诸子而已时绍圣五年五月四日也其为诸子叔复护丧还乡里公嗣子跂径伏阙下上疏诉其事又持副封诣都堂叩宰相韩忠彦曾布等皆取实封案牍开视知其谬妄明白其以语跂至建中靖国元年二月二十五日有旨文及甫蔡渭所陈显无实状已行贬责绍圣五年五月四日指挥更不施行然复公殁後谗谤所坐皆得解释渭今改名懋云崇宁元年正月癸酉葬公於蕲州须城县太谷山之原先茔之东曹国夫人任氏袝焉有诏特依前宰臣例又除公壻通直郎蔡蕃知阳谷县应副葬事送终之礼极其褒荣四方观者莫不叹息呜呼公之厚德高行追配古人嘉谟伟绩播於天下士民者固不可胜数今特取大节载之其余非公出处所系皆略而不书八月一日承议郎提举南京鸿庆宫赐紫金鱼袋刘安世序

[book_title]卷一
钦定四库全书
忠肃集卷一
宋　刘摰　撰
制敕
元佑三年御试进士制策
朕肇膺骏命涉道寡昧惧无以奉承太母之慈训而彰先帝之休德夙夜以思乐得天下之忠言嘉谋庶以济兹今子大夫羣至在廷朕甚嘉之盖闻天之灾祥以类而至古之善言天者能推斯变以应斯事若合符节粤自去冬大雨雪至於春二月不止人大失职广罹冻饥殍死者衆夫恒寒之罚久隂之异必有以召之其故安在朕为政於兹四年蠲天下逋负轻征而散利苟可以足下无不为者而民力犹未裕也捐金币之厚廓信义之庶以安边柔远而戎心犹未革也岂所谓至恩者未可崇本务欤特施设之序或失其当欤官之流至多门也举天下之阙不足以居其人财之费至无艺也量天下之入不足以为之出将革之乎或疑於伤恩将因之乎惧无以善後必有至道未烛厥中先王之时上之隂阳和风雨时下之稼穑茂衣食足官简而士贵财通而礼行四夷欵附边塲安堵又何修而至於斯欤夫切而不迫缓而不迂朕非求空於言也盖将考而行焉矣其悉心茂明之
元佑三年御试特奏名制策
朕观先王之时道德一於上风俗同於下家有孝悌郷有忠信人人知礼义之守廉耻之行其进退斯有制取舍斯有分虽虞人也招之非其物则不往虽乞人也予之不以礼则不受习俗既成施於後世虽世衰道丧势利出其前祸患临其後而终不以易节故其姧雄或为之屈寇盗或为之避彼上之所以养之与士之所以自养者何道而至於此国家昭德塞违示人以不争信赏必罚示人以好恶学士大夫莫盛於斯世然所谓道义重则轻王公志道修而骄富贵风之所被使贪夫则亷薄夫则敦者其亦有是人乎朕欲使仕者不独为贪学者皆知为已所以厉其节与其志盖有道子大夫必其考古之所宜施於今者着於篇
元佑六年御试进士前策
朕闻六艺之教同适於治而礼乐为急制中以节民情导和以养民性政行斯二者刑防斯二者四达而不悖然後上下辑睦之一乎中和兹二帝三王所以昌也先皇帝悼道之鬰滞建官设属以讨礼文足雅乐必自郊庙行之朝廷以风天下规模宏远矣而美意未终泽不下?朕奉承遗烈夙夜兴寐嘉与宇内臻於斯路今夫下之俗分守不明僭侈相胜家自为礼人不知乐自学士大夫齐人编户率以其意从事故是非生於贵贱隆杀系其富贫风俗流溢和气弗兆昔者圣人虽未制作必因先王之礼乐宜於世者用以教化是礼乐之於天下不可一日缓也今颇欲考古今之宜剖经史之义立为昏姻丧祭之文器服宫室之制隆雅颂之声斥优侏之音使习俗知节谬戾不作建中和之极以述成先皇帝鸿业而其损益先後之序朕不敢知固以待周询而博访焉子大夫以为如之何而可或谓解今之法而更张之民将骇而难从姑因循其旧而徒加厉禁又终不足以合乎先王之法度然考古便今必有中制焉昔汉修三雍行大射调八音听乐均号称永平唐损益曲台制度亦盛於贞观开元之间采其遗意概之先王之法其亦有合於今乎不然史家所载前代之迹粲然具存要必有可言者至於贾谊刘向其论深美而不见施用房迁林如晦达於为政而不知礼乐其失安在乃若节文度数其详则有司能言之非所问子大夫也其推古今之所以废兴与施於当世而宜者着於篇
奉敕拟上皇太妃册文并缴进劄子
臣准敕撰皇太妃册文臣词学鄙陋不能铺纪皇太妃休德盛美上称诏旨勉强以成冒尘圣览臣不任惶惧愧汗之至谨具缴进以闻谨进
维元佑二年岁次丁卯某月某日皇帝某谨再拜言曰昔我神考迪祖宗休德孝以事亲正以御家而天下化之方是时皇太妃实左右内治以柔顺诚敬奉事两宫以仁淑勤俭绥帅九御受祉上帝笃生冲眇以顾以复以济及兹俾获绍统序欲报之德物无以称窃惟人君之行莫加於孝而孝虽四海九州之责莫大於显其亲之名矧我神考厥有训命予末小子敢不敬之兹用稽合犀志恩与义称不胜至愿谨奉玉册金宝上懿号曰皇太妃?惟皇太妃於诗书所载辅佐之道施於家邦者备矣宜膺典礼丕显徽懿上焉宁承崇庆隆佑之尊下焉保安持盈守成之子永怀多福光照无穷某诚懽诚忭拜谨言
表
贺英宗皇帝即位表
祗膺先志昭履庆基凡在覆临举深欣戴?以皇帝陛下睿智天纵聪明日跻迪灵源之休祥抱五圣之仁孝昊穹眷命主祀鬯以承祧正统传归大帝华而协德离重明而继照乾六龙以御天化政光华三灵泰定舜尽循於尧道武能广於文声宅后膺符恊讴歌之所载守成保极与天地以无穷
贺神宗皇帝即位表
顺承顾命寅践丕图大号四孚万方一庆?惟皇帝陛下几神明哲性德靖渊佑民作君宅天衷之所相守道继体一神器於有归璿玑察而七政齐圣人立而万物覩光符历数之在丕协人神之依亶矣绍尧烝哉下武润色大业作者谓圣而述者谓明守成太平传之无穷而施之罔极
元丰八年贺即阼表
祗若遗训嗣膺太历诏命所逮罔不慰幸伏以皇帝陛下圣质天授同符祖宗帝统有归万世永赖正位之始四海欣欢
贺立皇后表
椒房懿德宝册降衷庆溢宫闱欢腾宇宙窃以握乾垂统必资助於坤仪理外宣风示光成於内治母仪斯备妇顺以明稽合旧章懋隆新制?惟皇帝陛下缵承丕绪绍复洪图踵遐武之重光措函生於累洽先乎民物明王者之至公及於阀门着天下之大义惟皇立配体国承家载嗣徽音将以正心而逮下不加崇号无以示民之有尊诞赐洪名荣褒淑德然家人利正讲闻羲易之辞而君子好逑载美关雎之义自古所重於今足称位定壼中化成天下
贺安南捷奏表
威灵所被万里收功凯捷布闻兆民赖庆臣闻圣人之於征伐也用非得已先王之於寇敌也威然後怀物萃聚而除戎时丰亨而致法盖方饬治之既备故苟犯顺而必诛虞帝所以事有苖之征宣王所以有淮夷之伐监此前载率於盛时?惟皇帝陛下刚健体天休明超古万方顺以无侮三灵和而允怀曾尔交蛮於我天讨跳啮肆於南土?刘及於数州不示大刑曷惩不轨军声振叠肃如金鼓之下天皇泽渐濡泽若云霓之救旱俄?然而请命因示之以好生惟盛德所以成无战之征惟至诚为能有不杀之武出车薄伐既奋蛮荆之威徯后来苏行夺西夏之气海隅大定氛?一清赫然盛勲若无前古
谢监衡州盐仓表
议令献言知典刑之无赦原心观过荷仁圣之有容贷其余生处以善地伏念臣禀生艰拙遭世盛明学不能穷理而知几材不足趣时而适变曦名途以孤进滥文馆之末游和铅何功索米逾岁间承人乏偶摄掾於中堂旋误圣知使备员於宪府仍职书林之旧就行御史之中始自愚臣前无故事方陛下继承於五圣而国朝平治者百年力勤肯获之田大解不调之瑟蒐拔羣材而审以器变使化百度而旷然日新臣於此时职在言路誓殚忠义敢避势权宁以孤暌訏切咈衆而身危不忍从容倡和负恩而速进狂愚自矢裨益无功故宿官之日几何而瞽言之罪非一至如均民而弛役因之率户而出泉虽虑始乐成者愚人之不知然损下益上者先王之大戒辄条十害冀补万分议臣见疑以为败谋而乱化清衷独见知其有责而尽忠特徇以诚止容其去褫台阁之二职置潇湘之一隅有禄食使之存全有职事可以报效衔恩载幸揣分增忧此盖伏遇皇帝陛下察臣孤忠全国大体不惜骫一夫之法庶几留衆正之门谨当上体恩仁期於必报下坚节义死而不渝
谢滑州到仕表
去职逾年法初得调赐符出守恩贲过优内省叨踰窃深震惧伏念臣之所领地实近畿自昔汉唐之要津为今赵魏之孔道中间一废新造未完河流方洪骋传将至萑蒲之啸间发舆梁之缮始兴谓宜得王尊之获民叔圉之治客消盗之术有如龚遂济人之政贤如国侨乃如愚臣学藴昧陋资材濶疎幸遭睿明每备任使愚有余故专於尽瘁智不足故无以自休所向多艰岂堪治剧单车?命使道疾驰视人郡章犹或惊异谕上恩旨罔不欢欣此盖伏遇皇帝陛下明道德以建太平修法度以熙庶政谓孤臣之多所虑取拙者之或能勤敢不祗力夙宵疾心事职况诏令明具止於奉宣德泽汪洋易於?达庶虑覆帱之祉小効涓尘之劳
谢御史中丞表
无非常之才被不次之命叨荣自省震悸靡遑伏念臣学谊朴疏禀资中下不佞薄闻乎大道窃思少补於斯民念事君者先立身故不为枉尺然守义而弗知变故未可与权孤负清时侵寻白首比者不遗於坠履使之冠於惠文无所建明谓宜澄汰忽起从於横榻俾遂正於中司此盖伏遇皇帝陛下迪德圣神绍休祖考仁心惠泽昭百姓而恊万邦大公至明开衆正而杜羣枉主张孤蹇付畀纪纲仲山不吐刚而茹柔汲黯愿拾遗而补过期殚此节上报误知
上太皇太后谢御史中丞表
粤自台端起专宪席虽有故事曾无几人何意孱愚遽兹叨冒伏念臣奋迹寒陋逢辰盛熙多历岁年每叨任使窃慕古人之所立不知直道之难行无补事功动罹罪悔晁错之为远虑或谓之愚潘岳之免官皆由於拙复尘风宪滋触怨?方俟旷官之诛顾蒙越次之宠此盖伏遇太皇太后陛下乾坤为德日月并明知臣至孤誉无闻於左右察臣所论意不出於阿谀全付耳目之司使冠纪纲之地任之隆则责亦重恩之厚则报敢轻誓竭一心无辞九陨
辞免尚书右丞表
叠上囊封愿收恩检诚言可信本期十百之见从天听弥高敢避三之有渎伏念臣承学浅陋禀生拙艰难久玷於名途无可称之官阀纪纲执宪愧古人直清之风帷幄行经乏名儒道义之益坐糜稍廪动畏讥诃已烦善贷之仁敢意非常之擢负且乘足以致寇名与器敢谓假人方陛下明道德以建太平修法度以康四海所与共此宜得何人自非廊庙谟明之才曷副廉陛都俞之托今顾及於至陋是将强其不能伏望皇帝陛下思国体之重轻在柄臣之贤否追选纶綍之命以释氷渊之危上不累知人之明下以息徼幸之望
上太皇太后辞免尚书右丞表
横被殊恩擢居重任竭愚衷而引避邈宸鉴之未回叠降训词弥深陨越窃以进有德则朝廷为之尊任惟人故公辅不必备此古今之所同慎盖治忽之所由生臣以一介之微遇四朝之盛比从末路骤玷中司志少戅而不渝言多迂而难用莫逃临照日俟谴诃岂期尚屈於圣知更使参承於国论永惟緜薄敢犯是非身之伛而升高将有笑者器既盈而必溢固其理然讵自爱於捐躯盖深忧於累国伏望太皇太后陛下慎重名器无以假人眷求审明与之共政庶各安贤愚之常分不至召中外之烦言特鉴至诚收还成命誓坚犬马之志仰报天地之仁
谢尚书右丞表
伛偻至於循墙空稽授命号令难於反汗竟致叨逾抚心兢慙无地局蹐窃以国家建夫三省政事行於中台稽古以董正厥官置丞以左右其长进陪四辅退率六聨若网在纲如车有辖苟任人之非称欲兴治以何由臣出於诸生藐然孤进外之更州县筦库之任内之徧台阁省府之游誉不足以偿毁功不足以补罪为邦司直晩备中执法之员正色指邪慙无古君子之节方俟瘝官之黜敢期共政之图幸有非常进惊不次比盖皇帝陛下孝於述事以丕承祖宗哲於知人以允蹈尧舜物有可用菲下体而不遗积非以功薪後来而或上曾是孱琐冒滋宠荣臣敢不以道事君以身徇国义之所在知无不为庶收铢髪之劳仰报乾坤之造
上太皇太后谢尚书右丞表
愚款既殚睿恩滋宠终夺匹夫之志遂尘四辅之班揆分遇涯当荣为惧?惟太皇太后陛下以上圣之德抚多难之时声气不动而邪正分堂帏不下而华夷治所与同邦家之休戚岂不在股肱之二三宜擢异才以副公望臣学不造於道义智不研於变通惟是朴直愚鲁之资安於所禀至於得失利害之际初不自谋谬长宪纲无禆经幄方且忧虞於大谴岂期超预於近司力小难胜器盈将覆此盖伏遇太皇太后陛下宅俊以翼嗣圣至公以驭万方谓孤臣之虑常深或能有达谓一人之材不备无求其全特出圣明之知不缘左右之誉矧由言路久辅政机昔之常所敷陈人将责其施设知之亦允蹈岂非甚艰言之必可行敢不自勉惟矢心於忠义以报德於生成
辞免尚书左丞表
窃以国之爵禄以待贤能士之进退必循名义有或异此何以示民伏念臣緜力薄材至愚极陋比蒙误宠擢备近司乏宏远之规模空销疲於精鋭未尝小补方俟天诃敢期恩怜更进位序考其岁月则既非久次课其职业则又无显劳倘辄冒居实干清议伏望皇帝陛下慎名器以厉在位明是非以正有功深察诚言许伸愚分无难反汗之命庶拯临渊之忧
上太皇太后辞免尚书左丞表
宠厚恩深已忧於未报力小任重不可以有加敢过量以贪荣辄叩阍而?请臣误遭识拔超寘顒严慷慨大忠初不自量其孤拙低徊寡术今皆不出於寻常窃禄可慙黜幽是俟敢意包荒之度更推进位之恩况在官之日几何而宿业之劳未着惧人言之一起累国体之非轻伏望太皇太后陛下於辅弼必观其心於爵禄必慎所与矜臣非矫伪之志免臣於颠仆之危特徇忱辞收迁成命
谢尚书左丞表
朝有虚位宜名贤是求名无假人乃次第而进危於据蒺愧若负芒伏念臣学不足与有明道未至於无固事君之义惟有愚忠涉世之疎真同强?安能谋王体定国论何以塞厚望称明恩不狩猎而有貆久慙尸素譬江湖之集雁无系少多未谪旷官更叨进秩随增封户之数并益氷渊之忧此盖伏遇皇帝陛下绍休祖宗同德天地常体道以为用故万物曲成不求备而与人故小材无弃致兹孤拙常冒宠灵敢不激昂大忠奋厉懦志庶有一得以补万分
上太皇太后谢尚书左丞表
进位一等自讼於无功诏班十行趣使之就列?於承命惕然为忧伏念臣足以謏闻暗於大体亲逢圣运滥迹天台出於流离孤塞之余任以左右弼谐之责断断自守略无他奇落落难成空嗟懦志位高禄厚功少过多方近辅之惟人坐期汰砾会左纲之虚次乃使续貂进其爵封益以户赋控辞勿固祗服若惊此盖伏遇太皇太后陛下以任姒之圣仁即唐虞之休治知臣有忠於所事之节察臣无善自为谋之私容之以底其成进之以厉其志臣敢不以礼以义惟几惟康庶收尘向之劳仰报生成之造
辞免门下侍郎表
劳能不闻名品益进惧必投於颠仆敢冒贡於诚情臣进德不强造道甚近逡巡尺寸之守遭会圣神之知久负丘山莫报之恩初无丝毫可纪之善粤参天政乃令骤至於四迁升寘东台所历遂周於三省益高股肱之任况备喉舌之句爵视上公邑增真食倘罔功而滥处实累国以起羞伏望皇帝陛下如日烛幽体天成物察臣底里之既尽矜臣器量之已盈特收误恩以允清议
上太皇太后辞免门下侍郎表
发政西台无禆於圣治陞班东省忽霈於恩书揣分未安控词自列惟先王制爵禄之等以待贤能而君子谨进退之方必循礼义臣起於寒晩躐至顒严独恃圣明特达之知不缘党友更相之助历尘近辅更涉累年愚於直者人情之易暌公而固者衆怨之所聚每幸仰蒙於善贷保此孤危岂敢更冒於误恩迁其位叙上乖朝廷陟明黜幽之典下致臣子见得忘义之讥伏望太皇太后陛下慎名器以申大公明劝惩以厉百辟收还成命改授有劳
谢门下侍郎表
辅政备员久无功於右省冒恩进次预出令於东台恳至伛墙终无反汗臣资藴不足拙方有余虽心危而虑之深然力小而任己重谓之事道而有愧乎圣贤之方至於徇公或以负於天地之鉴士无可述圣有所姑保全已费於至仁叙擢更颁於异数况夙夜出纳之地以侍从駮正为官授之非人凛若无地此盖伏遇皇帝陛下明见万物道御四海体貌之以厉其心驯致之以底其绩敢不?事君之大义庶以报含物之异恩
上太皇太后谢门下侍郎表
才屡试而已穷位每迁而逾重弗容恳避徒积忧危臣力不逮心名常浮实猥以口耳之学遂玷股肱之司初不自量实拳拳於谋国迄无所就徒碌碌以因人此宜清朝汰斥之必加岂复要地褒升之敢冀矧今左省乃古纳言审王命之允而复行受国事之成而不作均为执政尤号近司夫岂孱愚所宜叨冒此盖伏遇太皇太后陛下躬任姒之德御成康之朝忘已之圣而资於愚取人之长而略其短吹嘘成就至哉造物之难酬寤寐勤劳惟以捐躯而自誓
辞免右仆射表
揆席久虚治廷敷号猥及非才之録久惊羣听之公敢冒至恩辄忘素守臣愚窃以论相虽人上之职得贤乃太平之基必先含德之老成或待远方之特起伏念臣本由疎贱叨寘顒严备数迩臣获进帝王之说预闻大政顾慙礼乐之文尧作章而继成汉分府以方重谓宜简斥更辱延登夫褒德者天下之大公而竭节者人臣之常分念蚤尘於机要已久席於高华奚事屡迁乃能毕力威望匪重将取侮於四夷智略更疎无可言之十事苟从昧进曷慰具瞻傥选於衆而求之多出於臣之右者伏望皇帝陛下慎名与器以尊朝廷绍德选劳以劝臣下俯徇富平之恳曲成考父之名收还过恩庶允清议
上太皇太后辞免右仆射表
敷告於廷畴咨以位愓然惊汗浃於愧顔窃以师长百司位隆於端揆权舆大政地重於西台进德则朝廷尊当贤则臣下服而臣学不足以断国论才不足以达事经孤奉恩私稽留岁叙处非其据者已久受过其量而莫胜方兴引分之言冀逭妨贤之责敢期含垢更使代工倘怀苟得之图妄作自贤之行公器不嫌於多取岂曰知难高位必致於疾顚安能图报上则诒盛朝之累下则躐衆正之资伏望太皇太后陛下别择臯夔改图丙魏登寘宰路使秉国成大明庶物之情不夺匹夫之志亟收涣渥以息烦言
辞免右仆射表
辞受匪轻殚愚诚而自列训词申敕邈天听之逾高敢授稽命之诚冀鉴由衷之请?以皇帝陛下以盛德绍天地以至孝承祖宗?默无为方在持盈守成之日左右同体宜得秉道明义之臣如臣学术甚疏智谋弗竞虽事君之义固守不移之愚然陈力以来初无可纪之善久尸官而谤积蚤多病而志销当返田庐遽跻鼎铉无杨绾之德必不足以化在位非臯陶之举必不足以远不仁徒召烦讥上孤涣渥伏望皇帝陛下念辅臣之当否系国体之重轻特照孤忠曲全晩节敢还成命改授真贤
上太皇太后辞免右仆射表
微志未伸诚言难止倘获安於名分其敢逭於典刑?以国家之辅相难其人臣子之进退必以道盖治忽之所由系而荣辱之於是生臣遭会四朝周旋三禁感慨忠义常见古人白璧不为之非风采功名愧乏大臣岩石具瞻之望略无报効久俟谴诃遽闻猷告之音擢寘宰司之重力不胜任实忧代斲之必伤伛而非高将有指顶而见笑下招覆餗之辱上玷知人之明况有庙堂之耆明而多中外之俊乂改畴公望乃恊师言伏望太皇太后陛下昭鉴至诚保全晩节使器盈者不至於溢植躬者亦足以支特反误知庶无虚授
谢右仆射表
?以周王之慎令不反惟行虽如安世之自量深辞弗得竟尘非据伏积内忧窃惟命相之难为邦所重粤五帝三代而後逮两汉有唐之隆蔚然多贤昭於方册惟皇盛世尤慎此官君臣赓歌今百三十载勲业继踵裁五十二人上之职在理三光而调四时下之责以镇百姓而遂万物苟非选道德高世之望何以绍今古得人之光如臣至愚於世孤进先朝过听擢台阁省府之华二圣误恩寘辅弼疑丞之地位高徒闻於播恶德薄不足以尊朝功少过多怨丛谤积未诏士师之议遽咨端右之迁名与器是谓假人负且乘殆将致寇已循墙而至伛终涣汗以难安谓如臣宣为愚莫避汉廷之公议曰俞咨益汝往终非虞帝之命官危不自遑凛无所处此盖伏遇皇帝陛下保龟鼎之重稽祖宗之谋体尧之在知人本汤之不求备臣敢不?事君之义厉报国之忠虽爝火无补於大明然驽马可勤於十驾庶收尘露仰答乾坤
上太皇太后谢右仆射表
使节皇皇临门而慰宠诏词噩噩申命之丁宁虽考父之益?慙富平之竟拜窃以百揆之任师长於中台万事之几本源於右省用道德之望则可以总方略而广教化非贤明之选则何以制号令而平典章臣可与小知无他大略会两宫之识拔允三府之推移劳不足以偿罪尤誉不足以除讥谤黄霸见谓功名之已损贡禹徒以质直而见嘉区区其间录録何有请避贤路尝投劾以自言终贪国恩复尸官而未去敢意非常之宠遽膺爰立之求并进秩勲益敦封食三篇纳诲远慙傅说之来十事可行近愧姚崇之进顾视圭组若临氷渊此盖伏遇太皇太后陛下躬任姒之徽音翼成康之嗣圣敷求忠直保人成平臣敢不职思其忧义之与比安社稷为悦期勉慕於前人非尧舜不陈庶答扬於休命
忠肃集卷一

[book_title]卷二
钦定四库全书
忠肃集卷二
宋　刘摰　撰
表
谢赐资治通监表
来事之师莫如稽古作者谓圣嘉此成书思前训之共由敕有司而申锡敢期孤浅曲被宠荣窃以帝王之道虽同治忽之时不一史惟广记欲俾後世之多闻书不胜繁常患当年之莫?简则易治统之有纲?惟先朝之缉熙遂诏名儒而论次网罗乎数千载之事洁齐於三百篇之中类集羣书刘邵上皇览之要发明旧典谯周成史考之篇秘以名山之藏进於华光之读今期传信更及分颁此盖伏遇皇帝陛下圣学日新孝思善继亦既省观於座右又将训迪於臣工曾是衰愚预叨恩礼学如皇谧方兴表借之心能愧班游遂有家藏之幸臣敢不玩篇籍之载求臣子之宜考终始以择是非因成败以昭劝戒庶见古人之大致少副盛德之万分
谢生日赐羊酒米麫表七首
恩班中禁庆集私门每於生育之辰膺此便蕃之宠义无以避情不自遑臣既龀而孤为贫以仕赋分凉薄逢时盛明遂以斗筲之微越承廊庙之任设弧复旦自伤弗逮於亲存颁馈示恩敢谓不缘於人废纶言温厚使节光华将内府之醪牵兼太仓之穱麦礼虽有旧恩实非常此盖皇帝陛下守位曰仁使臣以礼道契两仪仁函万类恩爰庆赏槩及疎愚尽鹿鸣之心非徒推饮食之惠効天保之报愿以致冈陵之崇
玺书将训玉府班常发为好赐之仁宠及诞弥之日拜嘉兴感揣分戴慙伏念臣学本小知器难远用幸遭圣明才不求备之旦亦玷左右民所具瞻之司惟涉事多艰故易销於精鋭而尸官既久徒自积於谤讥留显绌而未行识包荒之已厚尚矜旧物曲记始生皇乎使节之光华肃传天语馈以公台之仪物荣发私门此盖伏遇皇帝陛下谨六圣之典章本二仪之亭育亦既饮食推所以燕嘉宾之心继之廪庖行所以养君子之道顾惟极陋孤奉至恩誓坚忠义之持仰报生成之施诞育纪辰方起思亲之感匪颁鍚福遽瞻遣使之华餐牵有加醪醴惟旨伏念臣志愚於古材散而蟠越承共政之图曾乏尊朝之德留连岁月辱三禁之四迁穷竭技能无万分之一补窃位之刑未正匿瑕之泽己深会析木之集辰实左弧之纪日敢期眷记特沛训词驰酒正之上尊缀饔人之厚饩岁膺庆式幸积私庭此盖伏遇皇帝陛下体貌四邻兴行百礼嘉与四海同忠厚之政惠及臣下得燕乐之心不缘无能而废故事禄不逮养虚饕推食之恩进思尽忠岂独属餍之幸
猥以诞辰上纡睿眷敕公台而发馈贲私室以为光拜受以还兢慙莫喻臣越从羇宂误被延登徒殚小知无补兴运下考清议未免窃位而妨贤仰赖至仁有以包荒而含垢敢谓此日记其始生方怀顾复之恩遽拜匪颁之渥此盖伏遇皇帝陛下体貌近辅劝养衆材饮食已尽其心既冒嘉宾之赐福禄以报其上敢忘万寿之歌誓竭忠愚用酬覆焘
生育复辰方起思亲之感光华遣使遽膺锡福之仁内自省循莫胜慙惧臣志虽慕古虑不极深区区岁月之间録録弼谐之地上焉万分之何所补下焉多士之无所称尚容素飱已愧善贷岂谓门弧之旧旦更颁函诏之深词馈以饩牵劳之酒醴此盖太皇太后陛下道成万物公御羣臣推所欲以及其私不以人而废其礼禄不逮养空饕仪物之丰孝可移忠惟誓捐糜之报使节皇皇诏词噩噩贲以匪颁之数宠其诞育之辰内惟至愚曷称优渥臣本非远业偶玷近司虽葵藿自然知倾於委照而腹背之细何益於高飞素飡怀不稼之忧肉食甘无谋之诮未蒙澄汰更辱眷存禄弗及亲方感门弧之旦人无废礼亟蒙台馈之恩授受以还进退无所此盖伏遇皇帝陛下德冒万物政稽二仪欲以尽忠臣之心推此养君子之道予以驭其幸仰戴于至仁忠可移于君誓坚于素节台之有馈本所以养贤辰及始生误叨於锡福感深铭骨愧极汗顔臣幸遭异知擢备近辅事君以道福败取於容容当官而行功不闻於赫赫空饕优廪日惧大词尚烦推食之恩政及设弧之日兹惠之渥见於训言饩醴之丰荣於私室此盖伏遇皇帝陛下体天丕冒合日大明道成乎物而不遗礼不为人而或废欲养不俟常拜赐而念亲作忠可移期捐躯而报国
谢生日赐器币鞍马表
析木集辰适及贱生之日细书命使遽推庆赐之仁腆名物以在门抚孱虚而局地伏念臣本非国器误玷宰司当路妨贤久怀於多惧无功报禄更积於内忧徒依末光未诒严谴斗筲之器既盈而将倾雨露之私有加而无已於此诞弥之日曲烦齿及之恩咨内府以班常勅近亲以将命氷纨文绮发珍笥之兼衣鞗革镂鍚解上闲之良驷攻金之器璀璨织文之币纤华容莫逮於报亲力非繇於稽古服乘而拜俛仰以兢此盖伏遇皇帝陛下谨六圣之典章笃四邻之体貌德薄而礼之厚功少而锡之多以尊隆本朝以风劝在位天高地厚莫知图报之宜义重命轻更识矢心之所
乞外任表
臣闻事君必尽其诚故当无隐陈力有时而止盖以不能辄倾底里之怀仰渎高明之鉴伏念臣所学昧陋禀生拙艰敢希当世之功名徒慕古人之节行逮四朝而窃仕遭二圣之误知滥厕羣材遂预初政迁进历尘於三省首尾已及於四年不系去来无能轩轾匪惟智虑浅而已竭加以忧患多而早衰两目频昏百骸多疾迟徊恋宠出入腼顔内招窃禄之灾外坐妨贤之罪与其待人言而後去上烦典刑不若揣已分以自陈犹全出处辄倾孤恳愿丐一州伏望皇帝陛下廓日月之明广乾坤之度矜此已疲之犬马贷其无补於涓尘特推从欲之仁不惜分符之宠使有民社宣惠泽而下流庶於桑榆收微劳以自効
再乞外任表
臣闻不备而惟其人故辅臣必用贤者无功而在其位则诗人所以刺之辄控吁天之诚冀逃累国之责伏念臣越从羇远擢寘顒严才不足以达政经学不足以断国论无嘉猷以副虚伫之托无重望以慰具瞻之心顾慕留连逡巡俯仰虽皇慈之善贷岂清议之所容夫物理之常器满则必覆古人之戒位高者疾颠加之多惧而积忧足以早衰而易病外虽强而中涸目常眊而髪童日迫倾危上孤任使再殚蝼螘之志敢避鈇钺之威伏望皇帝陛下大明烛幽至道成物察臣今日进退之计本无他肠贷臣累年尸素之愆俾全晚节庶几稍循于礼义以免大玷于生成藩宣倘畀于一州报効敢辞以九陨叩阍俯伏得请是期
再乞外任表
近上封章愿辞职任?承批答尚秘俞音辄再冒於谴诛非敢轻於出处臣误膺奬拔本乏器能一预政几四更岁龠有妨贤之积愧无事道之显名每惊弱稙之漂摇常赖至仁之掩覆满溢必殆盈虚有时非不知圣神之运难逢天地之恩未报然材智止於如此疎谬见於已然用之易穷如鼠之五技去不为少若凫之双飞况爵禄者天下之至公难贪而久处进退者人臣之大节窃冀於少完傥可効於涓埃顾何分於内外伏望皇帝陛下恻其恳款赐以始终大谴大诃稍骫黜幽之宪有民有社愿膺共治之咨誓将勤养於小民尚得仰酬於洪造
谢郓州到任表
上书归相知政路之罔功出守分符荷天仁之从欲仍以仲连之节临兹故社之邦内省幸荣曷胜感惧伏念臣起身一介窃禄四朝比辱使令擢从孤远初由蓬莱道山之府载服柱後惠文之冠以横榻之散郎正中司之报法无为容於左右不自意其感通遂预政机继尘宰枋然而据非其所者危之道技多而短者易以穷空精鋭之坐销曾分毫之未报罪多而功不见誓至而毁亦随思其所安去犹有补章哀祈者六七诏敦谕而再三不求所穷惜东野之御将败敢释其位察次孺之辞以诚秘殿清切以宠其名东方浩大以为之部张良微志止愿得封於留汉帝重恩乃使归侯於绦以时去国不日到州示以印章人生荣观识其城郭心喜来归既见一方所部之吏民具道二圣爱人之恩德感嗟顿首鼓舞瞻天已获逢白髪之故人又得拜先楸於旧陇书生之幸仕路几希此盖伏遇陛下纯仁厚义以康保万方至公大明以照临百辟事丛至而有是非之辨人杂进而识邪正之情使肆戅愚获全出处臣敢不谨进退之义厉始终之成孑孑藩方身虽在外惓惓王室心不谓遐更期宣化之余益誓纳忠之报
贺南郊礼成表
圣人能飨熙事备成皇矣顾怀隤拥肇禋之福沛然敷锡肆均大赉之恩?惟皇帝陛下凝命乾刚重熙离照西清访道学缉於光明东朝致?孝通乎上下以小毖之心求助以凫鷖之道守成谓大祀之重五经谨始郊以见上帝朝荐真馆祼告太宫侯长日以道迎肃圆丘而陟降百神之灵受记诸福之物致祥宣室储精既逆厘於三极端闱涣号俾作解於羣方仁入有生欢通无外臣叨蕃宣之任布寛大之书执玉甘泉莫効骏奔之力驰心魏阙获同庆赉之私鼓舞昌辰百倍常品
上太皇太后贺表
精意以享昭格天人之休敷鍚厥民丕宣雷雨之庆车书所底蹈舞同荣?以太皇太后陛下全德在躬大公御政夏涂山之教化周太姒之勤劳声气渊嘿而赏罚行堂闱天高而夷夏治扶维重器自置於安平拥佑清躬益跻於圣教吉礼咸秩肇禋告成寒暑正而风雨时福禄来而菑害去反始报本丕鍚福於洪禧荡垢涤瑕与更新於庶域有生茂豫嘉气横流臣幸守藩方亲承惠泽云天在望迹类於周南玉帛侍祠心驰於汉畤
谢青州到任表
东方大国莫如郓青愚臣何人继命帅守莅官兹始揣已不遑伏念臣器藴至浅智灵弗竞遭会继明之始越膺共政之图三俯空逮於六朝千虑蔑闻於一得虽进退必由其道常愿学乎圣人而功烈如此其卑终虽收於士论寛典刑於司败假丘陇之便藩报政稽期实愧三年之鲁改符易地犹叨四履之齐惟时东秦号一都会士知礼义境控海山厥民富饶少敓攘之旧习其俗舒缓有平易之余风谨於承流可以无事曾是迂愚之品获尘寄委之忧此盖伏遇皇帝陛下乾健而粹纯丰中而光大沈机以观变化定监以御妍媸人无遐遗材以器使臣敢不振厉衰境激昂至恩简礼去烦稍?前修之治推仁宣泽庶求远俗之安傥集涓微仰酬覆焘
乞致仕表
事君主於无隐诚必自通陈力至於不能势宜知止辄露引年之请仰祈从欲之仁伏念臣亲际盛明蚤尘华显文章不足以润色才业有愧於经纶历事三朝殆踰四纪内之清涂严闼极侍从之荣外之名城大都徧藩守之选乏嘉猷以告於后无膏泽之下於民徒以忠义愚直之心期於弗变至於得失利害之故初不自谋缘兹误被於圣知尝亦预闻於国论士儒至此幸遇已多比奉对於清闲颇自陈於衰晏出保留宫之钥坐安乔木之邦惟厚禄不可以久叨顾良时忽焉而如失年龄寖迈疾疹交乘神明溃虚难支於外虑筋骸摧薾顿异於前时荣敢尚贪福知已过非特招满盈之祸惧将累覆帱之恩迫此忧危敢祈引谢伏望皇帝陛下曲矜旧物深烛至诚贷其无补於涓埃哀此已疲之犬马许上还於印绶俾退养於丘园顺服经生傥保完於余喘顾陪乡老永歌颂於太平上以成君父始终之仁下以全臣子进退之节伏望圣慈许臣致仕
第二表
敢期睿眷未赐俞音惧汗虽濡危诚难止伏念臣材质极陋迹援至孤夤缘三圣之知简拔衆人之上事功何有禄位过盈虽爱君之心死然後已而从公之力耄矣无能向被恩怜许叨居守厉衰残而振迅不免旷官怀宠遇以留连又将满岁灾衅乘时而或至疾病攻老而日深形神之劳两皆敝竭外内之敌纷莫支持臣非不知圣明之治难逢天地之恩未报迫兹颓朽无以勉强况今时不乏人物皆遂性自惟出处无所重轻曲烦优诏之丁宁益重孤忠之感涕伏望皇帝陛下测其底里保以始终俾解组以去归获全生而退养逍遥漳浦之卧休息茂陵之居既以免钟鸣不止之讥又以脱器满则倾之祸陶然歌圣乐以自终则於君父之仁岂特丘山之重
第三表
未赐允俞倍深感涕在念旧之恩虽厚顾吁天之愿未从敢沥肺膺干鈇钺臣蚤缘一介获际三朝出入恩荣周旋幸遇积岁时而徒久曾报称之蔑闻居怀窃位之慙且困负薪之疾比乘燕见颇尝恳激於引年贪奉德音乃复逡巡而就次坐持留钥又浃岁筩衰龄益颓壮气益耗精竭形疲而莫之复日改月化而益以深疾相与以侵陵势无因而勉强伥伥末路犬马之力无余奄奄余辉桑榆之期有几故抗章告老谢病乞骸敢谓圣度寛大而不忘其愚训言恻怛而未容其去虽事君之礼要以承命为?然陈力有期至於不能则止苟免贪於厚禄殆自迫於余生岂独贪冒以取世讥亦将满盈而致阴祸上孤覆焘下丧始终敢竭一诚复申三请伏望皇帝陛下廓日月之明而幽无不烛推天地之造而物皆遂生特赐残年俾还故里奉松楸而躬事完桑苎以裕生释去轩裳以消灾危之数辅近药石以冀衰疾之康傥形神之可支安畎亩以自乐优游老境歌咏圣辰
谢分司蕲州居住表
伏读训示俯循罪迹理不容於万死恩犹畀其余生秪命奔驰悼心陨越伏念臣羇孤无助勤苦自为承家本出章句之儒所望不过州县之吏偶缘人乏获预於政机寖以次迁遂尘於宰席以罂缶之器而渡江汉以翾蠕之力而负丘山空竭一心曾无远虑待罪期月而已固尝不胜於人言去国三年於兹终至再烦於朝论衅恶暴列弹劾交兴擢髪不足以数罪辜伏鑕不足以谢公议敢累好生之德曲推念旧之仁祗令分务於别都更俾安身於善地咎深谪薄感激涕零此盖伏遇皇帝陛下同德昊穹绍休前烈记臣久侍於帷幄怜臣自蹈於典刑昔常察其所安未忍置之於理如犬马簪屦之贱犹弗弃之虽天地父母之慈不过如此臣敢不省非内讼劾意自新往咎莫追长负误朝之愧来日无几尚坚糜骨之忠
谢新州安置表
上负国恩自干罪宪悔心追悼感涕莫收伏念臣以一介之微叨四朝之禄当大明之继照由外服而赐归历尘近司实奉初政心贪荣利久窃位而无慙识闇事几日播恶而不悟仰累任人之哲自贻误国之愆置散投闲固公言之未厌後咎余责谓显戮之必申前蒙异恩聊复远斥此盖伏遇皇帝陛下好生以奉天地任德以法祖宗载加震曜之威备示存全之泽譬父母之谴其子或赐矜怜然瘴疠之逼於身何能淹久傥厚德之可报誓孤忠而弗渝
代张安道南京谢表
天近威顔初违於咫尺地兴王业叨任於保厘已见吏民奉宣恩德恋荣兼甚感愧内并伏念臣奋出诸生驯致膴仕惟两朝奬遇寖阶文武之崇资虽一节始终初乏涓尘之小补曩从留务起殿辅藩逮归觐於路朝旋跻荣於薇省虽时陟降瞻奉於清光曾无谋猷仰裨於愿治屡缘颓晏自丐便安圭符之荣恩方颁於俞命车服之赐礼特异於故常洪惟别都是谓大国奉藏衣之原庙谨留钥之离宫襟带淮濉左右齐楚当舟车之一会列府卫之万兵闾巷熟锦衣之荣儿童习竹马之旧岁时足以展先楸之拜恩礼足以交故老之欢内省欿然其何称是此盖伏遇皇帝陛下作新大治总厉庶工怜臣之於践更既劳而久察臣之於义利粗识所趋特示眷怀宠绥优寄敢不殚犬马之効庶以报乾坤之仁劄子
辞免监察御史劄子
窃以御史者朝廷纲纪之所在而天下公议之所出居是官者必得博学多识刚明方重之人然後为称其任如臣谊藴空疎性智昬塞材亡所长名不着见天听之过遽此拔任深恐轻累风宪之地而无以厌服天下之望臣实不敢冒处须至沥恳辞免伏望圣慈特赐矜允所有合门敕命不敢袛受
再辞免监察御史劄子
闻命震恐罔知所措窃以臣之事君虽以承命为恭然而不度已之能否贪冒以任事者亦不可谓之忠矣今御史之属缺员日久天下皆知陛下慎择精选思得行谊素重可以表率在位之人以充其任而臣既无学术以明考典故又无素望以取信清议一旦出於过听强之此职某何以副圣君所以用人之意而允中外之望哉伏念近岁以来御史补外者虽一时以言事得罪然其人皆有公忠亮直之节窃谓陛下宜赐召还处以旧职必能有补以慰天下如臣之愚不敢冒处所以敕命乞行寝罢
辞免御史丞劄子
窃以御史府自近世不置大夫而中丞为之长其职在肃正朝廷纪纲绳遏内外姧枉天下之事无不可论非夫有德有言刚明厚重临义理而知所择者其谁宜居之臣智疎材下资浅望轻承乏台端已逾器量虽殚狂瞽无补毫分日怀失职之忧敢意误恩之及陛下进臣名位不若行臣之言加臣宠荣不若使臣无愧况备官之未久实揣分以难安伏望矜察愚衷追寝成命
再辞免御史中丞劄子
臣供职以来为日未久略无裨益方俟谴诃恩制横加莫知其故衆人见臣超擢将谓言事有功则恐侥幸生心妄想希効沽激之义倾讦之风争进纷然郤致多事然则臣虽以能言而进其弊犹且若斯况臣所论之无功乃是当黜而反陟且官为御史本在绳愆苟身冒过恩何以自信此所以夙夜内省踧踖靡遑上系朝廷惩劝之方下系臣子进退之分
辞免兼侍读劄子
伏念臣孤拙不肖自待罪中执法夙夜忧畏志虑耗竭长恐颠仆孤奉恩奬今复寘之经筵岂敢当此?以皇帝陛下春秋富盛向意经术讲读辅道正在得人而儒学之士布满近列猥以属臣实非其称伏望追还成命非独下副公议而使臣安分毕力以守职事获逃咎责则陛下赐臣厚矣
再辞免兼侍读劄子
仰戴宠遇惧不自胜理有未安义难苟止方陛下嗣服之始储意经艺将以尊所闻而极高明凡在帷幄左右之臣宜皆博访宿儒以极天下之选而臣素无资格德义不闻此臣揣分而不敢受也又臣自去冬初备台职首曾言讲读臣僚宜慎择经术之人当时颇蒙采纳今若冒荣滥处则是前日之言臣自以为己实能堪之此又臣畏议而不敢当也伏望察臣区区非有饰说特赐寝罢
辞免尚书右丞劄子
恭闻宠命惊陨失次伏念臣浅闻寡识无所肖似昨蒙召自孤外任以风宪愧无古人正色献替之效莫副陛下虚已听纳之公腼顔尸官日俟罪谴敢冀误宠擢寘近司今二辖之官为四辅之任用人当否系国重轻况旧德老成布在要近其闻望皆出臣之右其践历皆在臣之前舍而不求乃在虚受苟辄冒处必致颠危伏望追寝以安愚分
再辞免尚书右丞劄子
天听甚高愚诚不达典颁训敕益用震惶臣窃以士平居时常叹无位以行其道臣今幸仁圣在上好善求材长短毕用遭遇斯时而擢於可为之地自人情观之宜若可以奋迅而进也臣所以逡巡不敢受者盖逢时爱日虽当汲汲而审已揆分又有义存焉臣愚而多艰或可以小用不可以大受苟力不能自量学未能自信而遽务谋猷国事是所谓苟得者其於国体为累甚大臣一身颠仆安足道哉伏念中执法其任已重常忧不胜今愿得因此并解言责别除一闲局庶可以自効伏望察其诚心哀而怜之
再辞免尚书右丞劄子
使车光华里閈荣叹拜制词之深厚听口敕之丁宁恩渥有加兢慙无地臣非敢伪为亷退以邀誉於流俗亦非肯故自违慢以千诛於宪典实以陛下今日之势於左右政事之臣必当纯用德望乃可以重朝廷而镇羣下臣材质驽下自度不可大任故不避再三稽命之戮实愧玷圣明知人之鉴伏望追罢恩制改任贤杰庶允公议以全蝼蚁之命伏闻御史中丞已差人讫敢乞别赐一差遣亦足以自効
辞免中书侍郎劄子
伏念臣出於孤平骤遭识拔备员省辖漫已逾年虽矢心毕力图报万分而略无善状日俟严谴方欲自为投劾之请岂敢更冒迁次之荣况中书之地几政所出其所付任尤须得人臣自揣量实难称副
辞免门下侍郎劄子
臣才质空陋久玷近列徒以国恩未报不敢引身退避而累蒙迁擢职位愈高退自揣量实不遑处况东台出纳制命其任尤重伏望察臣不逮收寝新命以允公议
忠肃集卷二

[book_title]卷三
钦定四库全书
忠肃集卷三
宋　刘摰　撰
奏议
乞结絶亳州狱奏
臣伏见亳州官吏昨以往滞俵散青苖本钱朝旨下本路转运司差官取勘及今累月尚未结絶访闻命官及干系人等在禁者其数甚衆遂成大狱惊骇物听臣愚以谓本州官吏所犯止于不依限支散青苖钱其罪可以一言而定非有晦隐难穷之状而起狱不止有司未测朝廷风旨张皇事势连逮证佐当此暑月追呼淹系殊可矜恤欲望陛下连降指挥严责勘司须令日近完结其证佐人逐旋先次疎放所贵盛夏不至淹延取进止
论役奏
臣伏见近日有畿县百姓数百人就宰相居第告助役新法不便及诣开封府山头又赴御史台陈诉称系东民税户今来令出钱助役各系贫户生业微薄每年赋税并诸色官债已是供输不前难于更出助役钱数及称提点司升起逐户等第已蒙晓示起纳期限数百人往来街市京师喧然臣窃以畿向者天下根本之地常宜安辑之而爱养其财力使有丰佚闲暇之乐故可与为善而不可与为非义所以重都下根本之势昨者团结保甲是时西边用兵法令一出民间惊骚至今忧惑而未宁今又作法使人均出缗钱非时升立户等期会急廹所以人情惶骇无所赴愬恐非所以强干内重爱人寛役之意实由有司未能奉宣陛下大均之意以立法度乃为此等纷扰臣伏愿先降指挥告示逐县今来新法未得施行别听朝旨以安衆心然後乞根?昨来承准是何条制辄有升降户等及如何出牓依理施行所在役法臣愚欲望陛下深求民情博采中外之论再行讲求其要不至重歛动衆而可以经久者而後行之系民休戚此最大难惟陛下谨虑而审取之天下幸甚
贴黄
臣闻王庭老张靓将两浙差役合用钱数增起一倍科在民间本路人情嗟怨不安今来府文又敢擅升户等此等皆是妄意朝廷欲以羡余为功臣窃虑诸路亦有似此擅升等第多配役钱去处乞速降指挥严为约束
论用人疏
君子小人之分在义利而已小人才非不足用特心之所向不在于义故希赏之志每在事先奉公之心每在私後陛下有劝农之意今变而为烦扰陛下有均役之意今倚而为聚歛其有爱君之心忧国之意皆无以容于其间今天下有喜于敢为有乐于无事彼以此为流俗此以彼为乱常畏义者以进取为可耻嗜利者以守道为无能此风寖成汉唐党祸必起矣惟君子为能通天下之志臣愿陛下虚心平听审察好恶前日意以为是者今更察其非前日意以为短者今更用其长稍抑虚夸轻伪志迫忘远幸于苟合之人渐察忠厚慎重难进易退可与有为之士收过与不及之俗使会于大中之道则施设变化惟陛下号令之而已【案本传挚为监察御史时入见神宗面赐褒谕因问摰从王安石学?安石极称器识摰对以少孤独学不识安石退而上此疏今永乐大典本阙谨据宋史补入】
论助役十害疏
臣闻孟子曰徒善不足以为政言人君虽有仁心仁闻苟不因先王之道为良法度以行之亦不免于民不得被其泽恭惟陛下至诚好治忧念元元谓天下役法久失其平故慨然有意其大均之也然有司建议立法颇无以上副诏旨而下协人情者臣请言之其法曰率钱助役官自雇人臣谓其势有不可胜言而略陈其害天下户籍均为五等然十七路三百余州军千二百余县凡人之虚实役之重轻类皆不同今歛钱用等以为率则所谓不同者非一法之所能齐若随其田业腴瘠因其所宜一州一县一乡一家各自立法则纷错散殊何所总统非所谓画一者其害一也新法患旧籍之不得其实故令品量物力别立等第以定钱数然旧籍既不可信则品物品量何以得其无失不独搔扰生弊亦使富者或输少贫者或输多其害二也上户常少中下之户常多上户之役数而重故或以今之助钱为幸中户之役简而轻下户役所不及故皆以今之助钱为不幸优富苦贫非法之意其害三也新法所以令品量立等不取旧簿者意欲多得雇钱而患上户之寡故临时登降升补高等以充足配钱之数疲匮之人何以堪命近日府界其事已验其害四也岁有丰凶而役人有定数助不可阙则是助钱非若赋税有倚阁减放之期其害五也夏秋二熟农人惟有丝绢麦粟之类而助法欲用现钱故须随时货易逼于期会价必大贱借使许令以物代钱亦复有退拣壅塞及夤缘乞索之患其害六也两税及科买贷债色目巳多使常无凶灾犹病不能又起庸钱竭其所有恐斯人无悦而愿为农者天下户口日当耗失则去为商贾为客户为惰游或父母兄弟不相保抵冒法禁折而入下户大而聚而为盗贼其害七也徼幸之人又能夤缘法意虚收大计如近日两浙科起一倍钱数欲自以为功而使国家受聚歛之谤其害八也夫既为之民而服役于公家乃所谓治于人者事人天下之通义也况乡县定差循环相代上等大役至速者犹须十余年而一及之至于下役则动须一二十年乃复一差今使槩出缗钱官自召雇盖雇之之直不重则不足以募不轻则不足以给轻之则法或不行重之则民不堪命其害九也夫役人必用乡户盖以其有常产则必知于自重性愚实则罕至于欺公旧法虽有替名乡人自任其责今既雇募恐止得轻猾浮浪姧伪之人则所谓帑庾场务纲运凡所以生财者不惟不尽心于干守亦恐县官之物不胜其盗用而抵冒法令罪狱日报至于弓手耆状承符散从手力胥力之类职在捕察盗贼发行文书追督公事者则恐遇寇有畏逸之患因事有骚扰之姧而舞文鬻无日有虚伪其害十也夫民可安而不可动财可通而不可竭以臣之浅闻寡见而所列如此其沸于民口有大于此而臣未敢有言者其又何穷然臣尝为陛下博访而深计之盖天下差役莫重于衙前今司农新法一项云乡户衙前更不抽差其长民人等并听依旧将天下官自出卖到酒税坊场幷州县坊郭一户助役钱数以酬其重难臣谓此法有若可行然坊郭一等户自来巳是承应官中配价之物及饥馑盗贼河防城垒缓急科率郡县赖之今亦难为使之均出助钱外旧来官中将场务给与市前对折役过分数然多是估价不尽亏郤官中实数今既官自拍收用私价召卖则所入固多又应系衙前当役去处事件官为裁省使无旧日麋费而支酬之际稍优其数则人情必当乐为可寛乡户重役而似无害民之事臣乞陛下将此一法诏有司讲求其详逐路坊塲钱户可以了得本路召雇衙前酬奨则详其条目行而观之以二三年间若见其利则其他役法更革无难矣所在助钱之法伏望早赐睿断一切寝议以幸天下夫更令创制可以渐而不可以暴况欲内自畿甸外至海隅一槩率钱可谓重歛又欲迫急而成之使生灵不得以自全陛下安得不慎重其事哉
论助役法分析疏
臣近曾上言论助役之法其害有十今奉圣旨批送下司农寺曾布劄一条件诘难奉圣旨令臣分析者窃以助役之法有大臣主之于中书有中书之属官及御史知画者讲画于司农寺有大寺所选择监司举官官行之于诸路上下布置其势若此可谓易行矣然旷日弥年未有定论可以为法者其故何也不顺乎民心而已矣民之所不欲古今未有可以势力强而成者也故虽命使者奔驰道路禀之于内而刼之于外然其拟议参差条制殊异衆情纷然不知其可行之计则此法利害明若观大矣臣有言责故前日采中外士民之说敷告于陛下今司农之辩说既如此陛下以臣言为是耶则事尽于前奏可以覆视陛下以臣言为非耶则贬黜之而已虽复使臣言之亦不过所谓十害者不惟费辞文过烦紊天听而风宪之官岂与有司较是非胜负交口相置如市人之交竞者则无乃辱陛下耳目之任哉有司谓臣等险詖欺诞则上有陛下之聪察而下有中外之公议所谓中外向背则臣所向者公所背者私所向者义所背者利所向者君父所背者权臣今方辩助法之利害而无故立向背之论以朋党之意教诱天下此可骇也所谓曾无忌惮则陛下之法臣所畏也陛下容受忠直臣为御史实不敢隐情自为忌讳今司农欲使臣畏忌权臣则诚臣之所不能者也伏望陛下将臣前後所论助役章奏与司农之言宣示二府大臣中外百官以考是非若臣言有所取乞速罢之奏议以安天下之心若稍有欺罔则乞重行窜逐以谢专权之人而戒妄言者
分析第二疏
臣昨日准圣旨批下司农曾布劄子为诘臣所言助役事寻已具分析奏闻去讫臣窃以耳目之于人也事物过者必见必闻以赴其心而心必受之末有不信其耳目而反以其能视听为疑者先王以言置官代天下耳目内外相信无以异于一体之相为用也其言虽直必容虽多必受则国家安治不然则反此故谤木谏鼓不设危乱之国鼎镬斧鑕不在圣明之朝恭以陛下躬上圣之德好问乐善凡延见臣下虽贱官小吏必温恭和容以访逮之此尧舜之盛也然至于臣等以职事为言则使之分析者中外皆知非陛下意乃司农挟宠以护改作大臣设法以蔽聪明尔因事献忠敢一言之今天下之势陛下以为安耶治耶抑未耶苟以为未安未治也则以陛下之睿智言动起居躬蹈德礼夙夜厉精以亲庶政而天下未至於安治者将谁致之耶陛下即位以来注意责成以倚望太平而日以太平为巳任得君专政安石是也二三年间开阖动摇举天地之内无一民一物得安其所者盖自青苗之议起而天下始有聚歛之疑青苗之议未竟而均输之法行均输之法方扰而边鄙之谋动边鄙之祸未父而漳河之役作漳河之害未平而助役之事兴其间又求水利也则民劳而无功又凿淤田也则废大而不效又省州县也则诸路莫不强民以应令人起东西府也则大困财力禁门之侧斧斤不絶者将一年而未巳其议财也则商贾市井屠贩之人皆召而登政事其徵利也则下至于历年日而官自鬻之推此而往不可究言古之贤人事君行道必驯致之有渐持久而後成至于设施皆有次序今数十百事交举并作欲以岁月变化天下使者旁午牵合于州县小人挟附佐佑于中外至于轻用名器混淆贤否忠厚老成者摈之为无能侠少儇辨者取之为可用守道忧国者谓之流俗败常凿民者谓之通变能附已者不次而进之曰吾方擢才不可招者为名而斥之曰吾方行法凡政府谋议所以措置经画除用进退独与一属掾曾布者论定然後落笔同列预闻乃在布後故奔走丐乞者布门如市虽然犹有系国家之体而大于此者祖宗累朝之旧臣则镌刻鄙弃去者殆尽国家百姓之成法则剗除废乱存者无几天下所谓贤士大夫比岁相引而去者凡几人矣陛下亦尝察此乎去旧臣则势位无有轧巳者而权可保也去异已者则凡要路皆可以用门下之人也去旧法则曰今所以治驭天下者是已之所为而陛下必将久任以听其伸缩也嗟夫此事之实也其名则曰革弊而兴治是以陛下乐闻其名而?察其实也夫赏罚号令乃陛下所以砥砺天下而鼓动四方以为劝信者今有人焉能舞公事以倾勲旧能兴大狱以逐官吏其事是耶乃其职尔何至超任以为职司耶赵济是也又有人焉以渭山欺罔之始既以此得罪而终始以此增秩王韶是也程昉事漳水以兴大役困一方而无成功赵子几挟情以违法禁按史以防民言则皆置而不问乃是赏反施于圣人之所当罚罚不及于王法之所当诛也畿色之民以助钱为诉也陛下圣旨令召情愿东明知县以不能禁民有诉而被劾也陛下圣旨止令劾擅升户等之事二者皆独断之善政而中书皆格而不下此则陛下之号令不行也西师无功而曰非朝廷之本谋天下但见给军之费辇出于京师空名之语驰下于西路又命一知制诰于将幕使专代天下之言报复号令络绎于道苟以为非耶何不止之迨其事败则曰非政府谋也捐费缗钱以千万计秦晋之人肝脑涂地日增军士之怨结边疆之衅而不自谋咎乃致陛下发中诏以责躬抑徽号而不受忠义之士谁不痛心而疾首至如助役之法臣尝言之矣其条制纎悉臣虽未能究见然终以为使天下百姓赋税贷债公私息利之外无故作法升进户等使之?出缗钱皆非为人父母爱养基本之所宜为者故臣谓之聚歛非妄言也陛下任遇辅臣如此其重而致主之术乃用此道是皆大臣之误陛下而大臣所误者误诸臣也今既颠谬乖错败乱纲纪知天下之不容惧宸衷之回悟以谓虽中外之士畏避无敢言者然其尚敢言者独御史有职尔故又使司农荧惑天听作为偏辞令臣等分析以摧沮风宪之体艰梗言路欲其忧惧苟容而缄默或欲撩其危言从而挤逐不知忠臣节士虽戮辱不惧所以尽事君之义尔今羌夷之欵未入反侧之兵未安三边疮痍疲溃未瘳河北大旱诸路大水民困财力县官匮竭圣君恭勤思治万方之所知而在辅弼者方欲蔽天聪明使下情不得而上达其何心耶臣愿陛下思祖宗基业之艰难念天下生灵之危苦少回几虑收还威柄深恐异时专权肆志将有陛下所不能堪者则必至于亏失臣君之恩是今日养之适所以害之也若夫冯京王珪同列预政皆依违自固不扶顚危虽心悟其非而无所捄正已之进退又媕婀而不决皆非所谓辅臣之体臣四海之内孤立独进陛下过听任以风宪尝窃思之近岁台谏官叠以言事罢免岂其言皆无补于事欤岂皆愿为讦激险直之语以自为名而去欤尝以为欲言政府之事者其譬如治湍暴之水可以循理而渐导之不可以堤防激鬭而发其怒不惟难为功亦为患滋大故臣自就职以来窃慕君子之中道欲其言直而不违于理辞顺而不屈其志庶几愚衷少悟天听而亦不敢婞婞然如贱丈夫以一言一事轻决去就致圣朝数数逐去言事而无所禆补思以上全国家体而下亦能久其职业而成功名两月之间才十余疏其言及助法者止三疏耳当天下多事之时而臣言简缓又不足以感悟则其负陛下亦多矣不意大臣之怒已至如此令臣等分析分析之事前代无之祖宗无之近年已来乃为此法以摧言者之气方陛下孜孜听治嘉于纳谏而大臣所为则不得正目而视此所以发臣之狂言而不能默也伏愿陛下深察其事物之变安靖之治以休生民有所措置以大小缓急为先後之序以义利经权为本末之辨自兹凡有献替于陛下者乞有以诱掖奬厉之罢分析之命以尊严朝廷而养多士敢言之气臣不胜惓惓愤懑爱君待罪之至
代留守张方平留阏伯微子张许三庙奏
伏见司农寺奏请降制应天下祠庙并依坊场河渡例召人承买状取净利本府管下所管祠庙五十余处各已施行内有阏伯宋公微子庙阏伯庙岁纳钱四十六贯微子庙十三贯并三年为一略臣窃以阏伯远自唐尧迁此商丘之地主祀大火而火为国家盛德所乘而王本庙历世尊为大祀微子宋之始封君开国于此亦为本朝受命建号所因载之祀典垂之甲令所当?洁以时奉祀又有双庙乃是唐张巡许远以孤城死贼所谓能扞大患有功于民者今既许承买日後小人以利为事必于其间营求招聚纷杂冗?何所不至慢神渎祀莫此为甚岁收甚微实损大体其余利害不敢尽言欲乞朝廷详酌留此三庙特免出卖以称国家寅恭典祀崇尚前烈之志
乞愼择讲读官奏
臣窃以圣人之德其聪睿神智固天性之所自有然孔子曰吾非生而知之好古敏以求之者也孟子亦谓人皆有四端是犹火之始然泉之始达在乎充之而已苟不充之将失其本然之性则虽圣人方其始也学问以达之范围以成之者其可少哉昔有周成王幼冲践阼其师保之臣傅之德谊道之教训者周公召公太公其人也夫左右之人既如此则成王虽幼其耳目所入盖无有不正者矣我仁宗之初亦以盛年嗣服用李维晏殊为侍读冯元孙奭为侍讲惟兹数人皆名儒宿德极天下之选是时方亲庶政听断之暇每于双日召使入侍讲说经典或读柤宗故事盛明之政庆泽无穷恭惟皇帝陛下绍膺天命傅序统命夫以异禀之资夙成之善而又上有太皇太后陛下之至仁厚德保护开佑所以成就者罔不备至矣然方春秋鼎盛在所资养左右前後宜正人与居语默见闻宜正事是接所以起善养源保微愼始尊德美而长智习致广大而熙光明则劝讲进读辅道之官其可不愼择也哉伏见兼侍讲给事中陆佃蔡卞皆新进少年越次暴起论德业则未试语分望则素轻使在此官衆谓不宜伏请罢其兼职以允公议仍欲望圣慈于内外两制以上官内别选通经术有行义忠信孝弟淳茂老成之人以充其任遇非听政之日便殿燕坐时赐廷对使之执经诵说陈天下之义理古今君臣父子之道以广睿志仰副继善求治之意臣不胜愚欵取进止
请依程颐所乞奏
臣伏覩制命以布衣程颐为通直郎崇政殿说书者恭以尊儒重道振举遗逸使天下归心固圣朝之所宜为也然臣窃惟进退者臣子之大节爵禄者天下之公心进退不失其义则人道立爵禄不轻所与则士心劝二者盖不可不愼也颐始则节行自守陛下高其风故以州推官西京教授起之颐既力辞从而赴召而陛下又以宣德郎秘书省校书郎待之颐既至未即受命而陛下又赐之廷对官之以通籍置之于经筵盖颐之逊避不已而陛下恩命每有加焉臣恐颐于出处辞受之际义有难安者也孔子曰如有所誉其有所试矣孟子曰仕有时乎为贫辞尊居卑辞富居贫颐好学求志有君子之行遭际盛世其心岂徒欲以声名自售哉固愿有所未就也颐亲老家贫兄颢有贤行官不达而死在颐之义当仕也为贫而仕则若孟子所谓居卑者可也今有誉而不试每辞而加进臣于是知颐之不敢受也若夫纷纷之论致疑于颐者非独如臣之言也直以谓自古以来先生处士皆盗虚名无益于用若颐者特以迂阔之学邀君索价而已天下节义之士乐道不出如颐等辈盖亦不少彼无所援乎上故不闻尔又以谓颐辞免爵命之日曰前朝召举布衣故事具在是颐之志欲为仕之常秩而亟欲得台谏侍从者尔臣固知论者之或过也然而是非疑似陛下亦不可以不察也圣人自有中道过之则偏天下自有常理背之则乱伏望陛下审真伪重名器闻颐方辞恩制乞降指挥依颐所乞成就其节止授以初命之官既使得以禄养其亲又使授之有义免于似是之谤後日见其可用而进擢之盖未晚也于陛下尊德举贤之道无过不及者不亦休哉取进止
贴黄
闻颐有所建请数事如欲令经筵侍臣坐讲之类又有非所宜言者衆传以为笑不知有是事乎惟望速降圣旨依颐辞免但命之以初官试之以西京教授庶几成颐之志完颐之节以息羣议而亦不害异日擢用也夫亷耻不立于天下久矣今幸而有一人焉若授受不当于义则使天下靡然益不以亷耻为事岂不重哉
乞增谏员及许察官言奏事
臣蒙恩过听使备员御史固将竭尽愚论知无不及而窃惟陛下即阼听政之始其所先者宜莫若广言路故臣今就职之日首献其说盖圣人以一心御万事而无遗虑以一视周四海而无遗照非能身亲而目得之也为能资诹访度致之人言开辟其涂使无壅蔽上之公卿大夫百执事下之虽工瞽执技之贱刍荛负薪之陋皆得输意自竭杂然至前而听吾之所择惟惧乎言者之不能如祖宗以来谏官御史张设员品罕不备足凡在职者皆有言之责臣今伏见计官止大夫官一员御史台自中丞而下虽十员然止于中丞侍御史两殿中法得言事外监察御史六员专于察治官司公事文事之稽违者而不预于言则是在朝廷以一言官而任其责者裁此五人而已天下之大臣工之衆权强之渐朋比之萌民之休戚政之利病其于献纳伺察诚恐耳目之未广事或有不得尽闻于圣听者此非帝王明四目达四聪开衆正屈羣策者也臣欲于谏院增置谏官数员本台监察御史并许言事其所领察耳目不废如故所贵共尽忠力交辅圣政臣不胜惓惓取进止
依旨推择监察御史奏
准尚书省劄子节文臣僚上言近降指挥御史台察官并许言事台官共置六员则在台八员之中当减二员莫若指挥长贰察视本台除言事官外某可使者某可罢奉圣旨依奏续准尚书省劄子朝散郎试御史中丞黄履奏现今监察御史六员除刘拯外其五人并系臣论荐伏念臣既尝称其材以进之又择其不材而退之在臣私义实恐未安欲望圣慈指挥止令侍御史刘某推择奉圣旨依奏并劄付臣者右谨件如前臣契勘本台监察御史六员旧来专领察按近制并许言事逐官皆系臣僚保荐堪充御史之人今除陈次升一人现今奉使差出臣未之职外有刘拯安惇二员刘任久次可以减罢伏望圣慈量才别加任使其余合依近降朝旨指挥施行
乞依旧令封駮司关报差除奏
检会准元丰五年五月七日门下省劄子门下省奏据给事中廰状封駮房勘会昨会封駮司准元丰五年七月十八日中书劄子节文御史中丞李定状奏乞应有差除并令封駮司限当日关报本台奉圣旨依奉续准当年九月二日中书劄子节文同知谏院蔡卞奏乞应有差除及改更事件并令封駮司抄录关报奉圣旨应差除及改更事件到封駮司者并令抄録关报者勘会近准新制拨封駮司归门下省为封駮房其旧封駮司准朝旨废罢又准官制新条谏院已废谏官系中书门下官外即不言旧条合与不合行使所有本房承受差除及改更事件今来未敢依旧关报亦未敢便行住关白帖子称如合依旧关报未审以何司存为名如以本房缘以隶门下省若以本省又恐内省无关报外司之理及检会式令即无门下省关牒外司条式奉圣旨更不关报臣窃以朝廷愼于出令故使官司更为检察内之则门下侍以封駮外之则台谏许其论列然朝省之上事有漏泄禁罪不轻人谁敢传若非门下以司关移则台谏所闻常在命令已行之後此定与卞之所以有请而先帝所以从之也其後给事中徒以封駮改司为房人疑内省不敢关报外司遂作申禀致有续降指挥厘革今来惟是敕命巳至六曹已作奉行方始随事关报苟理有未安给事中失于駮正或虽駮而失当其差除之吿命政令改更之制往往已授受施行矣而台谏官方从其後论之虽以圣慈优容听纳必无难于追改若或者以为号令已行不可反汗则是虽设之官而无补于事也故臣愚欲乞且用元丰三年指挥凡差除及改更事件并令门下封駮官依旧于当日关报谏官御史台所贵成命未下先事裨补而朝廷亦易于施行
贴黄
封駮司改为房名号虽亦小异而事任不殊若谓不可用关恐合以给事中移牒逐处乞详酌
乞令台谏先次上殿奏
臣昨于十一月十日曾具状奏乞先次令言事官上殿不蒙施行後来窃闻恐候开年降指挥以此不敢频有申请今来已是岁尽伏望早赐圣旨先次许令台谏官上殿奏事所贵公议人情不至隔塞得以详悉开陈上达天听
论三省枢密院差除奏
臣唯吏部牒十月十六日三省枢密院同奉圣旨唐淑问除左司谏等事又牒十月二十八日三省枢密院同奉圣旨陆佃等罢侍讲事臣窃睹自来朝制及近降官制格凡差除有中书进拟者有枢密院者有三省者有三省枢密院同进者盖建官分职各有所治法无相参也三省枢密院同取旨者似止于差除帅臣边镇大吏内臣近上差遣而已今来差谏官罢侍讲不识枢密何为而预也外言籍籍皆以三省容纵密院侵紊政体莫不疑异臣窃以国家所可恃者在纲纪大臣所宜守者在名分纲纪正于上则下无邪志名分治于下则政无多门一有夺移何患不起况朝廷今日正当尊强君道谨守祖宗法制严臣下之分以消压权僭之心今废置官吏陛下大政而三省之事也枢密院非其职逾法出位横造议论公然犯分臣恐积微至着交乱官守渐行私意以害政事上则陛亷之等慢下则倾夺之患生杜渐防微实系国体望圣慈特降谕旨戒谕三省枢密院臣僚凡以差除拟进者各依自来条制班次取旨所贵正名定分事无侵逾以尊朝廷以正在位取进止
贴黄
臣又虑上件差除谏官等事曾降圣旨特许枢密院同进借有特旨乃是圣恩优礼报政欲合同衆论之意而大臣之节自当引义辞免惜朝廷纲纪以安分守不应乘便冒进渐隳失体制
忠肃集卷三

[book_title]卷四
[集部,别集类,北宋建隆至靖康,忠肃集
钦定四库全书
忠肃集卷四
宋　刘挚　撰
奏议
岁旱乞修政事奏
臣伏见自入冬以来并无雨雪亢阳为厉被灾甚广羣情嗸嗸惊忧四顾考原经典可谓大异夫人之气与天地隂阳之气相为出入流通而往来者也人情和于下则天道顺于上人事乖于此则天变效于彼是谓天人相与之际也故圣人之事天也知其在上不远应以类至则凡祈禳消伏以谓末节小数而专修政事以应之窃以陛下委国仰成与之均休戚同荣辱者不在三省枢密院执政之臣乎今庙堂之上大臣八人情志乖暌谋谟不一无同心同德之节有分曹怀二之意故议政之际排抵依违相激相鬭其语往往播在中外所以政令壅隔而不下文书稽滞而不行官爵滥于无名而不应于典故公道屈于贵近而独施于疎远私邪朋比上下隔絶况当皇帝陛下渊默谅闇之日太皇太后陛下制出房闼之时朝廷政权尽在大臣而大臣不咸如此故天下但闻颇僻之事而不见和善之政政不和则人情不和人情不和则天地之气缪沴而生此变也书曰肃时雨若五行传以谓冬旱政舒缓之所致也今上下可谓不肃朝廷之政可谓骄慢废弛号令可谓二三不振矣古者灾异水旱咎在燮理隂阳之官故策免三公以塞其谴今来岁已穷尽旱暵如此宿麦在野无润泽之入春气相乘有疫疠之变生民一岁之大命岂可不念之哉又一月以来日青无光风霾昬翳考之占验皆非小变而上之人恬不以为怪此中外之所以恐惧而不宁也伏望圣慈深省上天警告之意俯察朝廷乖戾之变特诏大臣修饬政事凡赋敛之害人者法令之未安者大改而更张之至于决狱讼之私枉趣诸司之稽违进忠良退阿谀通蔽塞去疑贰务以至诚实事上塞天谴下救生民则和气之应将不旋日而得之矣臣不胜惓惓之心取进止
贴黄
今外议皆谓朝廷自升祔以来政事懈弛不及日前此盖有以召之非虚言也
乞祷雨疏
臣伏见近日都城之中火灾频起人情惶惧转相惊讹盖自冬春以来久旱所致今昼夜暴风气候乾燥故易以致火必得雨泽乃可消伏欲望圣慈命官精洁祈祷以安人心以致天泽兼已近四月中气春麦方实夏麦将结正渴雨之时也伏乞速降指挥取进止
贴黄
臣按五行传曰贤佞分别官人有序率由旧章则火得其性若信道不笃或谗夫昌邪胜正则火失其性?惟陛下圣政英断其于辨别贤佞固已至矣然更愿陛下常以此事留心勿使谗言可进邪或胜正则
天人之际应如影响一雨不难致而滥焰息矣
岁旱待罪奏
臣等伏睹春夏以来旱沴深广徧走羣望雨泽未应上烦圣虑焦劳恻怛奉今月九日诏书避殿损膳深自退抑臣等伏惟灾异之应必由政事政事失当咎在臣等今乃致陛下降刻责之言裁居养之节则是归过君父臣等夙夜悚惕伏望特赐罢黜以惩不职或先次依故事各降官职庶几少谢天戒臣等以三省阙人不敢合门待罪各且在职听命伏乞早赐处分
论政事稽滞疏
盖闻传曰朝廷正则百姓理又曰衆贤和于朝则万物和于野今夫上之人诚能同德一心尽公忧国则必有和善之政而下无朋比之士苟人有异意转相非疑则必有僻违之政而下有向背之俗于是民被其害矣臣伏见昨者皇帝陛下太皇太后陛下听治之初惠绥天下去民之所同患更法之所不安至于振淹滞绌贪刻发政施命无有虚日故近自畿甸至于海隅莫不鼓舞承风倾耳以听太平而近者一两月以来政事号令之见于施行者旷然希阔中外顒顒无所闻见深求其故皆以谓执政大臣情志不同议论不一之所由致也有隂拱以坐观者有阳合而内暌者有强横以肆制者有忍耻以怀咎者滞事积前相顾而不发故仁泽屯于上而不下庶事壅于朝而不行以至文书稽留人情隔塞圣人之化虽曰久于其道而後成然固有缓急之事今事至轻小明有比例或止于一法令之增损一官吏之废置犹不肯倡端主论则方今边鄙之大利害赋役之大是非天下百姓之困苦如在倒垂而望解者当谁任其责何时而议也幸遭圣明哀愍元元为庙朝大计而谋国之人方身是恤方私是图坐玩岁月亦可谓不仁矣况今皇帝陛下以盛年居谅闇太皇太后陛下以垂帘而称制于此时也而辅弼不咸相擅相激非独政事壅积而已诚恐疑贰渐深分曹固党使倾险之士煽于其间上下乖戾何事不生此又臣之所为深忧也伏望圣慈深察事变防微杜渐特诏辅臣当务同寅协?相与以信去其贰志以济国家之事今来政事之稽滞未决者趣令条上取旨则望圣明发自睿断别白施行以幸天下
论景灵宫帝后同殿乞下近臣疏
臣伏见神宗皇帝神主既祔太庙窃计于景灵宫当依祖宗神御别建朝殿伏缘宫中地步今已隘逼若或开展民区则理有未安臣惟原庙之说始见于西汉而其制度盖不传而无闻今景灵宫之聚神御也固有祖于原庙之意然帝之与后各建殿室盖缘旧来神御散在诸寺故亦各殿乃出于一时规画别无义据臣愚窃谓既尊曰庙当仿于宗庙之制帝后宜同御一殿如此则今日神宗所御遂可无事于兴作矣奉迁昭宪皇后于宣祖殿合配而复以太始殿易名为神宗之殿非徒简节劳费便于时而已也考之礼典则无违质之人情则为顺此大事也伏望圣慈诏三省两制礼官杂议以处其当听陛下圣断焉臣浅陋妄议合即罪诛窃谓如此自与庙制相合逐时酌献行香亦无妨碍取进止
论降诏疏
臣闻朝廷议欲降诏中外慰安人情传闻二三臣不敢信傥果如此臣实未喻伏见陛下即位以来修先朝政事损益法令进退臣吏大要专以安民四方晓知上指坦然明白矣至于怀私负衅贵近不赦而忠信之言虽小必录此又人人皆能道之臣独不知国家尚安所疑欲家至而户晓也若谓日者黜责一二臣僚恐附离党与不无反侧故以诏书安之臣谓人情无甚相远不从上令而从其意动民以言不若示之以行事自古而然朝廷果将吹毛洗垢搜抉宿过则诏令随行人亦不信但令朝廷罚罪之意出于公议惟责大体不问其余则虽无所言何患人不知之近者朝廷法令方具功罪明白吏民安堵自如正宜镇静无事何故自生疑贰猥欲以言语区区过自分说以胜士大夫之心臣恐中外有以窥陛下也前世汉唐以来因诛鉏叛逆或尅复僭伪危疑之始虑有动摇故亟下诏令慰抚未萌今升黜官吏何时无之何至张皇自生不安之意臣窃以为过矣抑臣闻之人才实难自非大姧大猾怀邪怙终此外安有终身弃置之理古人以功赎过所谓使功不如使过良以此尔前以罪退後以功进是乃国家所以公天下者见之一二则中外将不待言而信矣臣谓安反侧之计无以尚此何必空言哉伏望睿断寝降诏之议免四方疑惑以幸天下臣不胜惓惓取进止
再论降诏疏
臣近闻朝廷议欲降诏中外得于传闻未见本末然窃谓朝廷举动不可不慎昨已具状论列今者外议籍籍又异于前大意谓陛下即位以来增损法令进退官吏今已改意自悔故欲下诏委曲解说又深厌台谏言事故欲止约多士转相告语且谓自此臣僚虽有罪犯无复忧畏台谏虽有闻见无复敢言诏令未下人已非议臣备位言路所闻如此不敢不论臣窃谓刑赏予夺天下公器非苟顺人情惟当而已日者朝廷加惠元元取官吏蠧国贼民之尤无状者显黜一二以励其余此甚大惠陛下其以为当耶未当耶诚以为当则足矣何必家至户晓自起疑贰之意使忠义自失奸罔幸免臣所未喻也台谏臣僚类皆疏贱孤寒之人而使以讥切主上弹治贵近为职其势固已不胜若稍加沮抑且使有诛夷之忧则人人顾私自便谁肯尽言又况听与不听上系朝廷去取大抵欲言十事退思反顾已去五六其言虽上又经裁择则言而听者率不过十一二然则朝廷听言可谓审慎议论虽多言者何罪且台誎以言为职今若明出诏令戒使勿言则是予之官而夺其职为小人之所脾腉轻诮必不能自立相率引去然则言路塞絶谁复以利害之计上闻此又臣所未谕也臣思虑累画夜其事甚易见不知为陛下建此计者谁乎臣愿陛下深思臣言无忽速赐寝罢降诏之议以安士论若本无此议臣闻之误妄罪当万死臣不胜拳拳取进止
三论降诏疏
臣近两具状奏乞寝罢降诏指挥未知圣意赐与不赐省察朝士大夫亿度风旨转相传诵不无非议臣谓降诏本欲安人情而诏令未下事已宣露反使人情疑惑则利害固已可见甚非陛下镇静中外之意臣备员言路此而不论臣则有罪是以不避烦紊愿毕其说臣谨按齐桓公与管仲谋伐莒谋未发而闻于国人国人曰君子善谋小人善意臣下窃意之也故朝廷之人不为则已苟有所为虽秘谋密计人且意而知之况陛下以修政事清人物遂欲阔略细故含垢匿瑕示天下以寛大诚大惠也但此意一定何患人之不知若更施于行事一二则中外谕意坦然洞逹矣何必空言喋喋过自分辨急于取信无乃害国家大体哉诏书大意不过以谓罪恶者已治欲使其余改行自新恭惟先皇帝养育人材布满内外其中邪慝不能无之今已行惩劝则是乃所以成就先帝之意若必形于诏书示荡涤之惠使之自新则似分别前日政事亏损治道无大于此然则人情安与不安乃在陛下立意行事其实何如耳不在降诏诏下之後事体窒碍其害乃至如此臣愿陛下深赐省照特罢降诏以全大体臣不胜拳拳取进止
论韩琦定策功疏
臣等去月二十六日奏事延和殿论韩琦等定策以立英祖勲烈显着近年为人掩夺其功乞赐明辨方惧僭冒俯听罪诛伏蒙圣慈开纳宣示本末不待臣言而自巳晓然见是非之正臣等退而感叹因窃思念自至和以後臣子以国本末建为言者盖不可胜数或泛乞早定储贰或愿择宗室之贤者至于请立谁何有所主名则万一无敢及之者至嘉佑六年琦与欧阳修同司马光疏日日叩请开导引翼天意感悟大议始有主名而英祖皇子之诏遂下矣言之者虽多而为之者琦也忧之者虽衆而任其责者琦也此四海之所共闻天地祖宗之所照鉴而今日莫如太皇太后陛下之所详而知也琦等有社稷之功而不能自保于存没之际王同老为殳贪功上其私室所藏之文引中书同列窃议之语乃云至和已有定议神宗以为赏疑从子恩过宁僭于是进官录子所以襃显之者倾动一时而诏旨直谓嘉佑立子之诏但宣至和已定之命而已嗟夫大忠元勲移彼而就此有所与夺矣此公议之所不服而是非之际不可以不辨也循蹟考理皆有证佐臣已列九事具之前疏同老乘琦与同时执政皆亡而慈圣光献皇后上仙之後谓无有知其事者乃出而振之而不虞太皇太后陛下之知之也臣等区区非为琦修等家横冀恩泽亦非欲追革同老等赏典但乞降一诏书辨正定策大功所在布之天下付之实录院以昭信史以伸公论以慰士大夫心为万世忠义之劝伏望早赐指挥取进止
贴黄
前後臣僚乞建嗣者虽多然琦等嘉佑未定策之日止用誎官司马光章疏琦等日持其疏恳请于前其功业皆相济以成之也伏望于今来诏书中明赐别白襃显以示天下其与元丰旌赏之事自无相妨追讼吕诲疏
臣伏以辨大姧而?未萌人臣之先识襃遗忠而发潜德国家之令典臣尝观熙宁之初王安石以道义文学起而辅政先帝举天下听之天下士民亦罔不指期以望太平上下向之无异辞当此之时故谏议大夫吕诲为御史中丞独以为不然屡有奏论其略曰安石居庙堂天下必无安静之理又曰误天下苍生必此人诲坐是贬官于外未几已殁其後安石与其朋党变乱祖宗法度专以聚敛为事颠倒邪正进退失其当废民之所同欲兴民之所同害欺罔朝廷天下被其患者十七八年其间虽有踵事增虐之人然要之权舆造端实自安石始四海困扰皆如诲言诲可谓有前知之明矣诲名臣之後为人忠信刚正立朝行已有古人之节大臣之风在言路前後三黜皆以击姧邪忤权势最後尤以直道大义为公论所高诲之死于散地在熙宁四年官至侍从而朝廷未尝有所赠恤诲之妻今在生事微薄有子皆碌碌小官恭惟陛下临御以来惠绥生民修完庶政以成就先帝求治本指昭显于世而开奬言者孜孜听纳凡臣子在前日输忠献直尝有一言于朝者莫不收拾襃用之而诲不幸既亡未见遇于今日此天下有志之士所以叹惜而不能已臣不胜愚虑欲望圣慈嘉诲之有识敢言言不获用利不得及于世哀其志节特赐襃赠及赐諡以表显之录其诸孤稍赐任使非独以慰幽壤盖亦以劝天下之忠义而愧人臣之为姧谀者非小补也取进止
贴黄
臣不识吕诲然实慕其为人其谠论直节近世在言路者少及焉而又逆知安石为政之害使其言用岂不有补于天下此朝野之所同知也
请文彦博平章重事疏
臣伏见陛下降诏遣使诏太师文彦博赴阙惟彦博以勲名之重翊亮四朝可谓社稷元臣宜乎陛下思见其人而加礼起之甚盛事也臣窃观自古以来莫不贵德而尚齿然宗工大老遇之必以礼而处之必以道故或尊之以为师保或养之以为三老五更或使之朔望一朝或间趋朝廷平章重事或有大政就而咨决考于前载故事具存今彦博之来在圣谋神虑必有以处之将一见其仪形而已耶又将有所咨访耶将留之朝廷以自辅耶又将任之以政耶今外议但见宰相虚位久未除人皆以谓陛下必将以三省长官命彦博矣虽臣愚意亦不免出于此然臣窃谓诚若议者所料付以三省之政有官则有职有职则有事四海之大万务之繁大小无所不总日夕裁决朝会陟降殆恐非八十余年老臣之聪明筋力所能宜也有职事则不能无得失使任其责则伤恩释而不问则废法又非所以养元勲而尊旧老也彦博虽老矣然忠厚敦大足以慰士大夫之心其气略足以弹压强悍其威望足以镇服外裔诚宜今日优游佐佑以为朝廷重古之人以老成有过于典型盖为是也臣欲望圣慈诏彦博以本官朝朔望遇有军国大事特赐宣召询以筹策不须以官政婴之夫以三师之尊独承天子清问献纳以决大议而不劳以事此陛下之所以尊礼旧德者至矣不亲于权以进勉君道不疲于职以休养老臣而无累于出处之际此亦君子之可以处而安也恩协义称无以易此伏望决自圣心使天下无异辞臣不胜区区取进止
论太学狱奏
臣先准朝旨看详诉理熙宁以来罪犯并元丰後来探报断遣公事涉寃抑情可矜悯并许上闻数内一件制勘太学公事龚原等二十二人已具看详事理奏听指挥去讫伏缘事有未尽须至论列臣谨按太学公事本因学生虞蕃就试不中狂妄躁忿上书告论学官隂事自此起狱又因勘官何正臣迎合傅会将赦前及状元于法不该推治之事奏乞皆行推治亲画特旨依奏自此狱遂大炽上自朝廷侍从下及州县举子远至闽吴皆被追逮根株证佐无虑数百千人无罪之人例遭箠楚号呼之声外皆股栗臣闻论者谓近年惨辱冤滥无如此狱其所坐贜大率师弟子挚见之礼茶药纸笔好用之物皆从来学校常事虽经有司立法而人情踵故未能遽革尽以监临枉法当之终身放废可谓已甚其间虽有赏负罪犯之人终以下讦其上事发不正狱官希合拷虐太过故虽得其罪论者犹不以为直又况学士大夫不堪困辱类多引虚自诬并坐重责深可嗟悯臣所看详缘止是据按考事而狱吏等从来锻链文案惟恐平反故首尾牢密曲直莫辨况此狱出于正臣希功用意尤极巧诋今虽已具案内事状奏闻然在于实情天下之所知者有所未尽若不旷然加惠一切昭洗止用有司看详之文诚恐冤抑不伸不足上副圣仁矜恤之意臣愚不胜拳拳欲望陛下特出睿断将太学制勘命官举人等优赐恩旨等第除落罪名取进止
贴黄
现今看详诉理所若于公案内见得冤抑或可矜事状即本所自可陈奏其虽有寃抑可悯之情衆所共知而案内文致完密非看详所能见之如此狱者若有司不以事实上闻则冤者无由可伸臣待罪言路义不可以避嫌自默惟陛下酌情制事毋拘常法特与优加除雪以示寛大仍乞作特旨施行
乞重修太学条制疏
臣窃以学校之制主于教育人材非行法之地也羣居衆聚帅而齐之则诚不可以无法然而法之为学校设者宜有礼义存焉何也比岁太学屡起大狱其事一出于诬枉于是有司缘此造为法禁烦苛凝密士之学其间者转身举足辄蹈宪网束湿愈于治狱条目多于防盗上下疑贰求于苟免先王之意礼义科旨逝已尽矣法有大可怪者博士诸生禁不相见教谕无所施质问无所从但博士月巡所隶之斋而已谓如此则请问者封衆足以为证佐以防私请以杜贿谢嗟夫学之政令岂不大缪先王意哉私请贿谢如是真可以絶之乎而又斋数不一不可以随经分隶也故使之兼巡如周易博士或巡治礼之斋礼学博士复巡治诗之舍往往所至备礼请问相与揖诺至或不交一言而退昔之设学校教养之法师生问对愤悱开发相与曲折反复谆谆善诱盖其意不如是之踈也其道不如是之觳也先王之于天下遇人以长者君子之道则下必有长者君子之行而报乎上者斯有礼也遇人以小人犬豕之道则彼将以小人犬豕自为而报乎上者不能有义也况夫学校之间哉太学自置三舍之法寥寥至今未尝应令成就一人岂真无人也主司惩前日之祸畏罪辟谤士虽有豪杰拔萃之才谁敢品题以人物自任而置之上第哉则是先帝有兴贤造士之美意而有司以法害之也臣愚欲望圣慈详酌罢博士诸生不许相见之禁教诲请益聼其在学往还即私有干求馈受自依律敕仍乞先次施行外应太学现行条制委本监长贰与其属看详省其烦密太甚取其可行便于今者有所增损着为科条上礼部再行详定上之三省以听圣断
论取士并乞复贤良科疏
今有建明贡举条制谨具下项臣伏见国朝以来取士设科循用唐制进士所试诗赋论策行之百余岁号为得人熙宁初神宗皇帝崇尚儒术训发义理以新人才谓章句破碎大道乃罢诗赋试以经义士儒一变皆至于道夫劝士以经可谓知本然古人治经无慕乎外故其所自得者内足以美己而外足以为政今之治经以应科举则与古异矣以隂阳性命为之说以泛滥荒诞为之辞专诵熙宁所颁新经字说而佐以庄列佛氏之书不可诘之论争相夸高塲屋之间虽羣辈百千而混用一律主司临之珉玉朱紫困于眩惑其中虽有真知圣人本指该通先儒旧说苟不合于所谓新经字说之学者一切皆在所弃之列而已至于蹈袭他人剽窃旧作主司猝然亦莫可辨盖其无所统纪无所櫽括非若诗赋之有声律法度其是非工拙一披卷而尽得之也诗赋命题杂出于六经诸子历代史记故重复者寡经义之题出于所治一经一经之中可为题者举子皆能类聚裒括其类豫为义说左右逢之才十余年数牓之间所在命题往往相犯然则文章之体贡举之法于此其敝极矣诗赋之与经义要之其实皆曰取人以言而已也人之贤与不肖正之与邪终不在诗赋经义之异取于诗赋不害其为贤取于经义不害其为邪自唐以来至于今日名臣钜人致君安人功业轩天地者磊落相望不可一二数而皆出于诗赋则诗赋亦何负于天下或取以诗赋或取以经义无异道也但有司考言之法有难有易有难易故有利害有利害故去取或失其实而所系者大矣然则法不可以不改也臣愚欲乞试复诗赋与经义兼用之进士第一场试经义第二场试诗赋第三场试论第四场试策经义以观其学诗赋以观其文论以观其识策以观其材前二场为去留後二塲为名次其解经应于通用先儒传注或己之说而禁不得引用字解及释典庶可以救文章之敝而适乎用革贡举之敝而得其人亦使学者兼通他书稍至博洽一臣伏见汉唐之制因天见灾异或政有阙失则诏郡国及在位举贤良文学之士天子亲策以求其言至于国朝沿袭故事于是设为贤良茂材科目随贡举召试其于得人视古为盛近时之制遂罢此科臣窃以为国之道得士欲广故取之非一涂谓常选不足以致异人故设制科以收超絶之才而每举中等不过一二人而已今夫官人之法入流门户日益增多未有澄汰而于三年取一二非常之人则废其科不用此何谓也臣愚欲乞复置贤良方正及茂材异等科目每遇贡举诏近臣仍依旧制举试所以广言路求人材继祖宗之制也一臣伏见近制明法律举人试以律令刑统大义及断案谓之新科吏部将司法员阙先次差注在进士及第人上臣窃以先王之治天下以礼义为本而刑法所以助之者也惟君子用法必先之以经术法之所以治理之所在也故恶有所惩而常不失忠恕之道旧制明法最为下科然其所试必有兼经虽不知其义止于诵数而先王之意犹在也今新科罢其兼经专于刑书则意若止欲得浅陋刻害之人固滞深险之士而己又所取之数比旧猥多调拟之法失其次序臣以谓宜有更张欲乞新科明法并加论语孝经大义登科之额裁减其半及注官之日并依科目资次所贵从事于法者稍不远义而士之流品不失其分右谨条件如前伏望圣慈裁酌如赐开允即乞今年降诏并自元佑五年秋试为始
忠肃集卷四

[book_title]卷五
钦定四库全书
忠肃集卷五
宋　刘挚　撰
奏议
论役法疏
臣窃以圣人之治虽一道无敝而道之寓于刑名法数者必有偏而不起眊而不行者圣人因时而变之变则通通则久以尽天下之利此五帝所以异制而三王之所以不同礼也国家承唐末五代熟烂之後祖宗创制造法趋时之宜顺事之变虽圣圣相继而其法令日增岁损或举或废未尝同也至于宁民适治所谓道之无敝者则未尝异也神宗以仁智之虑达因革之数凡政令制度急弦慢轸大解而更张之故天下蒙其利然至于今殆二十年所谓偏而不起眊而不行者盖复有之矣其事则非一而其大者则役法是也于役法之敝相为首尾而牵连当更者则坊场吏禄是也始者以繇役不得其平农民劳费故命有司议所以均弛之有司不深惟其故乃一剗祖宗差役旧敕为官自雇人之法率户赋钱以充雇直曰助役又曰免役自上户至于下户等从来无预差役之家一槩歛之盖于赋税科调百色买纳求取之外又生此重歛岁岁输纳无有穷期古人有言平地无铜鑛农家无钱鑪今所输必用钱而土所出惟是丝帛谷粟幸岁丰收成而州县逼迫不免贱价售之无以养其私若岁凶则破易资产或以倍称之息举债于兼幷以应期限更无减放之法州县上户常少中下之户常多自法行以来簿籍不正务欲敷配钱数故所在临时肆意升补下户入中中户入上今天下往往中上户多而下等户少富县大乡上户所纳役钱岁有至数百缗者又有至千缗者每岁输纳无己至贫竭而後有裁减之期旧来乡县差役循环相代上等大役至速者十余年而一及之若下役则动役三二十年乃复一差虽有劳费比之今日岁被重敛之害孰为多少也今天下钱日益重货日益轻民日益困矣若之何坐视而不恤也哉然则前日有司立法非有意于寛役利民正在聚歛刻剥损下益上为国取谤大失朝廷惠绥生灵本意臣窃见繇役昔者有至于破产而民惮为之者惟衙前一役尔今天下坊场官司收入自行出卖岁得缗钱无虑数百万以为衙前雇募支酬之直计一岁之入为一岁之出盖优有余裕则衙前一重役无所事于农民农民既除此一重役外惟有散从承符弓手手力耆户长壮丁之类此役无大劳费宜并用祖宗差法自第一等而下通任之比于旧制繇役轻矣治于人者事人古今之通义则安用给钱为哉坊场之法旧制朴户相承皆有定额不许增擡价数辄有剗夺祖宗非不知增价之为公家之利也所以不许者知其悦目前之利必有後日之害故也新法乃使实封投状许价高者射取之于是小人徼一时之幸争越旧额至有三两倍者旧百缗今有至千缗者交相囊橐虚自抵本课额既大理难敷办于是百弊随起决至亏欠州县劳于督责患及保任监锢系累终无偿纳官司护惜课额不为减价则谁人复肯承买今天下坊场如此者十五六矣故实封增价之所得与败阙之所失殆不相补也盖财利可以通之而己不可尽也少捐分数与民共之则公私相济其利长久臣欲乞罢实封投状之法应天下坊场委逐路转运提举司将现今买名净利额数与新法以前旧额相对比量及地望紧慢取酌中之数立为永额一用旧法召人承应庶朴者无破败之患而官入之利有常而无失也吏禄之法天下吏人旧制诸路及州县法各不同有乡户差充者有投名者有乡差投名杂用者入仕之後既以案司之优重迭相出入以为酬折又积累岁月有出职之望行之久远人自以为便此时有司见礼经有庶人在官之禄遂假其说资以掊民殊不知三代已远其事不可行于今日者多矣夫庶人在官之禄虽有其文而其法与数不可见其详乃凿空造端槩敛民钱给为吏禄不重之则不足以募不轻之则不足以给今内外之吏除重法人外其他每月所给无几于吏固未足以有济而官给所积天下盖已不赀无故竭民财而为此费诚何为哉至于所谓重禄以行赇法尤非义理夫一钱以上以徒坐之谓之严刑可也遂以谓吏惧而不受赇则臣不敢知也今主议者曰禁既严则吏必畏故令下以来犯者少臣以谓非犯者少败者少也非败者少正其罪者少也网之密则与者取者藏声匿迹亦将避之去也故曰败者少也一钱坐徒谁则忍之谁敢易之故苟有败者若稍涉疑晦及自非有告人当赏则官司往往迁就平反释重入轻若外路则虽使者亦或谕意州县使之如此亦人之情也故曰正其罪者少也借使犯者皆败败者皆正其罪固先王制刑之所无而圣人所当矜慎之也吏受贿于律自有刑名而曲法者一疋以上至徒则刑亦不为轻矣今变先王之刑而重之又多赋吏禄以买法之行无谓也臣愚欲乞除熙宁以前旧法有禄公人并依旧外应新法所创及增给吏禄并行减罢臣愚诚不知忌讳今衙前之役则待之以坊场价钱弓手等役则均之以祖宗差法吏禄非旧法所给则皆罢去应役人糜费私役之类则禁之以熙宁新法苟如是也则所谓免役钱者于是可以一切蠲除矣或谓免役钱籍于常平固非独以待募役也县官他费多有赖乎此则未可以利害论也臣以谓役钱领于司农非有特敕未尝以给常费今罢去无损于国用况祖宗以来至于役法未改役钱未敛以前百余年间不知何以为国也亦曰用之有节则取之有道矣今天下百姓疲筋骨忍饥寒冒鞭笞终岁急急为公家纳钱尔不幸有连年灾荒之变实恐穷苦之人流亡转徙为沟中瘠而强梁者赊死忍命不淂为陛下之良民矣然则役钱乃生民性命天下安危之所系奈何欲以为不刊之令哉古者富藏于民诚令百姓赋税之外有以自养则其赢余乃国之外府缓急取之而已无事之时坐困竭之非计也臣故以谓役钱宜一切罢之役钱罢则提举常平官司亦可罢去以现存职事付之转运司足矣天下既减罢监司数十人则州县稍得从容上下省事非小补也虽然此大法也顾臣之言盖其略耳至于法之纤悉或参差抵牾宜有画一之论欲乞于两制臣僚选差明于治体深于民事者三两员置局讲议裁立条格于三省执政官预领之以待圣断施行
乞置局议役法疏
臣伏覩今月七日敕节文天下免役钱一切并罢诸色役人依熙宁元年以前旧制委州县定差者命令既下中外人情鼔舞欢喜皆谓此一事为害最大从来百姓日夕延望今陛下一旦行之救其困苦天下幸甚臣窃闻令下之後姧邪之人论说纷纷造作浮言意欲摇动其事不知陛下察其然乎盖今日庙堂之上侍从之间其人多以新法而进至于外之监司亦皆由新法而选今法既更改则其心皆非所欲故诽议荧惑欲幸其失而不能成尔敕命内固有小节与旧法异同及措置未尽之事缘已命下指挥许州县监司申明利害擘画自可候到日修正立法今来改免役为差役乃是大体也大害已革譬如疾患之人病根已去其他气体未和当徐徐调养之而已臣恐上下观望之人指小小未圆事件张皇鼔扇伏望皇帝陛下太皇太后陛下坚持此意力行无疑勿为异论所动候臣僚及诸路论列到未尽未便事理乞付三省类聚参详为法内如有合先次施行者即乞随事先赐处分
乞罢百姓实封言役法疏
伏覩今月四日敕节文在京差官详定役法奉圣旨诸路且依二月六日敕定差仍俟近来指挥到日县与州及提举转运司各遽限两月体访役法的确利害保明闻奏仍令逐州县出牓许旧纳免役钱今来差役人户各具利害实封自陈县申州州缴奏臣窃以免役钱之为天下害也久矣陛下一旦罢去复用祖宗差法中外罔不欣快臣曾奏乞坚守差法大意力行毋疑勿为异论所动其有条目未完措置未尽之事外则己于前敕许州县监司申明内则已蒙选官置局详定今来敕命若止于展限则可也而其间命令有未安者臣于是疑陛下于此法之意似已为异论所摇矣且命令之出要在必行岂可却云且行则天下奉承者岂不疑惑怀私之人岂不观望又令旧纳钱今被差者皆具论列缘四海百姓向来无不纳钱则是竭天下之人使之实封议法则求言无乃太广乎实封之状州县必须疲于递送其达于朝廷者计须山积则考閲何时可徧而所谓差役之法何年可见其成也不知谁建此论者盖欲为迁延之谋动摇之术不意朝廷从而行之甚哉邪说之可以移主听也改免役为差役利害明若观火易见也参差不齐在所修立者其大不过十余条目而已今己选建官局但宜趣具画一宣布行下夫法既先定如州县奉行委有未便方听依限申请然後随事修完则岂不简直易行而何用此纷纷以遂沮害之计召天下之疑哉伏望速赐契勘如已颁行即乞于敕内自仍令逐州县出牓以下三十三字更不施行
贴黄
先王顺人情以立政故政令之行自合于人情今设官建局以议大法但思所以便安于人可也何至徧问天下使人为之说此古今所无也天下百姓实封之议杂然而至将如何去取哉此止欲稽滞以生变不可不察
请定役法条制疏
臣伏见天下役人已复差法自置局以来未见修立画一条制昨者虽有指挥令依熙宁元年以前旧法施行缘熙宁以前敕条其间亦有不可行者兼近降二月四日敕命自有与熙宁以前条贯抵牾相妨如役人正身不愿者今来兼许雇人而嘉佑旧制耆户长弓手之类并须正身充役臣不知现今州县如何施行且繇役大者无如衙前始者改法一槩乡差既而复以坊场等钱雇募未几又改雇募为招募三两月间命令屡变臣恐天下循用或有疑误而异意之人有以窥伺臣窃料朝廷欲候诸路申请然後立法如此止是一路事件臣欲乞指挥先立通用役法条贯将近降累次敕命大意为主画一立法先次颁行若诸路有未尽未便方听申明随事别降指挥所贵天下先有大法可守不至乖戾取进止
乞令苏轼依旧详定役法奏
臣闻中书舍人苏轼辞免详定役法有旨不许又具辞免者窃以差役之法最合重事陛下欲使利害曲尽置局讲求此甚盛德然自置局以来为日寖久未见就绪而议法之官颇已屡易今闻轼以议有异同力欲辞避人人如此则法度之成何时可冀乎臣闻五味不同而适于口者味相足也五声不同而悦于耳者声相备也一可一否一是一非杂然并作此议之所以同归于尽一人曰可皆曰可一人是曰皆曰是信如此又何以议为哉议有异同正宜反复曲折相足相备以趋至当而遽为避就非独议法难成使姧人乘之投隙伺衅摇撼法意非国之计也臣愿深诏执事者毋矜能毋愎衆毋以小利妨大体使利害曲尽以称朝廷之意所有苏轼且令依旧详定仍乞催促成就以时布宣取进止
贴黄
吕大防范纯仁韩维皆为执政事无不领虽离去本局其责尚存轼若陈乞获免则不复干预非大防等比
论陕西河东储籴奏
臣窃见陕西河东昨以军兴之际调发猝遽所在仓廪支用耗竭今边隙始开未为无事其所以备守之计食为先务两路今年夏麦度越常时经画储峙时不可失伏乞速降指挥逐路转运司广作计置乘时贮籴然诸州军昨经烦费帑藏萧然若俟移用转易恐成稽缓欲令除交钞及本司调度应副外将诸色封桩钱物并听逐急支用渐令收簇拨还其逐路转运使副近日数有迁意往往未到本任兼又疮痍之後经制事务不少可以权时添差提举籴便官一两员使专其事庶几可以办集缓急不误边计取进止
乞体量成都漕司折科税米奏
臣准去年十月十八日圣旨指挥节文诏令屡下寛均民力近闻官吏不切奉行如尚有违戾委御史台觉察闻奏臣风闻成都路转运司将百姓税米科折绢帛折之者轻取之者重每米一石二斗折纳绢一疋民间米每斗六七十文而绢价每疋一贯七八百文当壅并限逼之际有至二贯文者又有送纳退拣诸色糜费以此一路倍有伤困远方之人无所赴愬甚非仁政惠绥万方意伏乞指挥下别司体量指实施行
论川蜀茶法疏
臣伏覩陛下即位听政以来嘉与天下休息于安治凡法令之弗便于民者疏通损益之官吏之弗良于政者罢免放黜之中外欣戴人人如被大赉然事犹有在远方重地为害尤甚者则河北江湖之盐法福建川蜀之茶禁是也数路之害同而河北江湖福建已蒙朝廷遣使亷治独蜀之茶害未闻诏旨臣窃尝博访于知其事者槩得其说曰蜀地陋而茶之所出不过十数州而已始时人赖以为生今茶司尽?而市之大约园户有茶一本而官市之额己至数十斤矣官所给钱及以糜耗于公者名色不一如预借息钱验引钱头子钱村角钱税钱之类费去常己过半每岁春官司预以劵给借钱粮必以牙侩保任之及输入之日引验交称又牙侩主之故其费于牙侩者又不知几何则是官于园户名为平市而实夺之也园户有逃以免者有杀死以免者已而其害犹及邻伍欲伐茶则有禁欲增植则如市故其俗谓地非生茶也地实生祸也茶场司以茶为息始者息一出于茶也其後市之价愈下取之息愈多园户不胜为之也故作茶日少裁足以应官额而己于是主茶息者议不独赖茶而又为博易以充之也博易之事他货百物贸贩苛刻锥刀琐屑无不为者依茶为名通曰茶息啇税务坐视漏失岁课而不敢有所论也至于啇贾请算者平时便私散之州郡茶地今则一集于成都之都场高其估以与之又总计平时所之州郡远近道里之费入之故都场之取息又如此此啇旅之所以难行也官吏以息为功以功第赏既进官减年矣又以息额之余钱使与胥吏牙侩分取入己日用市易法也市易赏之固非法也然其取息犹曰与民和市而茶之取息一用严刑重禁网罗致之亦为暴矣柰何均用一法赏之也今一任有分钱少者不数千缗而减年磨勘至有三十余年者此何理哉法亦可谓敝矣而朝廷遣使未之及者岂非以蜀之茶法与熙河兰会之经制相为用者欤蜀茶之利以给熙河兰会者天下十之三熙河兰会之费不止而蜀茶之害未可息也然熙河兰会之费今昔宜有不同昔者事边之外前有王韶後有李宪提兵革财用之大权朝廷捐金帛市租莫知纪极听其自用不领于有司无所会计非徒私二家也于是依倚苟合之人罔功兴事以利相市之徒公取公予莫见其迹则熙河兰会大费外又有以泄之者如此也今既制之于有司无二人者之横蠧若又于边计外凡宂名滥费一切大为之节约则蜀之茶可以弛其禁而所谓十之三者殆必可损矣伏望圣慈选使指考茶法之弊欺者会计缘茶公家所费与实息之数大减岁市之额稍增斤直之价削纳茶无引之钱以完养园户裁官吏之员牙侩之数以省宂给罢息赏之滥分钱之弊以革欺幸而以其事与转运司通治之如此则蜀民之困苦庶乎可以苏也臣待罪言路既有得于人之言敢不亟请也苟以谓有助于用而不废则何事不可为哉亦有道而已矣宋用臣未建此策以前不闻国用阙此二十万缗也譬夫为人之子曰攘窃于人取财以养其亲为之亲者知其如此也顾利以奉养而听其为盗则可乎伏望圣慈早赐出自睿断罢水磨茶场以通啇贾以养细民以完州县税额以免农民永害而上以副仁圣惠绥天下之意取进止
乞复钱禁疏
先王之制钱币也所以御万物通有无而调虚盈人主之所操天下之利势也鼓铸之权一制于公上而下不得私之其发散交易流布运用虽积于公或藏于民转徙出入之不常而要皆为县官之物使不出于中国用尔是以销毁之姧散泄之弊不可以无禁也天下诸路监冶所铸入于王府岁亡忧数十百万缗自国朝以来积而至此其数几何谓宜公私沛然有余裕矣然今都内之藏既不闻于贯朽而民间乏匮时或谓之钱荒此何谓也其故大者在泄之于四夷而已曩时着令铜钱出中国界者数及一贯其罪抵死立重赏以告捕而居停资给与夫官吏之失检察者皆罪有差今熙宁制删去此条而徒闻沿边有每贯税之之令利之所在民不惮于犯法前日杀之犹莫能制况遂弛其令哉使四夷不劳而获中国之利以为利三边之所漏海舶之所运日积一日臣恐竭吾货财穷吾工力不足以给之而区区之算税权其得失何啻相万哉夫钱以铜为本铜之必禁前世固已有祸福之论今朝廷方增置钱冶而删去铜令官之所积日益发散民间得以买卖肆为器用以牟厚利盖非独失铜而已也而又至于销毁法钱盖缘钱者私炼之己精其工费尤简变而成器又有数倍之利然则既泄之又坏之欲钱之充溢不可校如古之盛理宜无有也故臣愚乞欲申严边制以塞流散之路复立铜禁以蕃鼔铸之本而息销毁之患取进止
忠肃集卷五

[book_title]卷六
钦定四库全书
忠肃集卷六
宋　刘挚　撰
奏议
论保甲奏
伏覩近制保甲罢团教朝廷所以惠绥疲氓恩施甚厚民得去其所苦就其所安远近承风莫不鼔舞然臣窃有私忧过计者夫乡野之民其性易于转习臣往见农人或被差役一为弓手手力耆壮之类及罢满而归则拱手闲惰已不复能反业于农盖出入公门游集市井有所诱导之使然也今之保甲则又甚焉者衣必华细食必酒肉固己变其向者布麻麤粝之习矣羣聚而笑喧奋臂而矜勇固已移其向者椎鲁劳苦之性矣其家质田卖屋出钱以济其所用官司岁时教试与之金帛宠之名目以养其欲故凡保甲之父母兄弟妻子一家憔悴终岁困扰而身为保甲者未必不自喜以为乐也今既岁教止于一月罢其团集省其监督去其覊縻劳费之患则保甲之父母兄弟妻子欣欢休息复有生理而身为保甲又未必不自失以为戚也彼有自失之意而欲使人俛首甘心尽如平日肯复从事于耕势盖难矣恶少而失其欲悍强以成其性又挟素所教弓刀刺击之技以为之资臣惧其非独不能于耕而己也亦恐其得为陛下之良民者少也臣愚以谓有法以歛制之盖保甲之技艺强弱高下州县皆有等籍今按取优等之人召其情愿列以为本州正军若旧系正长等名色则比类军中之阶级随其等差对换补之自余中下艺等亦召愿充公人者依近制募为弓手手力耆户长之役所贵在军者既团隶部督束之有法又使得伸其素习之技能其在役者既不失服职于公家比之召雇浮浪乃得熟事乡民必赖其用为多伏望详酌保甲既有换充军者若本保阶级阙人或一有阙数即乞遇冬教日推择排连填补则不损保甲之额若换充他役则自不废教习驭进止
论盗贼疏
臣窃以天下虽有极治之政而不能使民不为盗也然要能禁其为盗而己历世以来法严则盗衰法寛则盗炽国朝自近岁差役用募法而官弛捕盗之禁保甲行教法而民滋为盗之心前来滑州之单安啇州之王冲以村野之人逃亡之卒一有呼啸遂能横行蹂践乡县杀害官吏以至烦遣兵将重为骚扰大劳大费仅能散扑皆由防禁寛纵赏罚不明而寒饥猖狂之人附之者衆故也近日制旨既薄歛轻赋稍还其衣食之路又复置弓手及县尉廵检而捕察赏罚并从旧典所以防备姧恶安养善良之意可谓甚厚然访□州县不甚究心召募弓手至今殊未就绪廵检兵级多未差填现今河北陕西京东京西所在常有盗贼攘刼抄窃殆无虚日乡野闾井人颇不安盖自来保甲廵检指使既有更不管指挥则其意固已不在于捕盗而新复官吏又未就职此盗之所以乘间而作累岁以来民间丰稔今尚如此自去冬大旱二麦失望积谷之家观望不发人已艰食臣虑将来寇盗更有甚于今日欲乞指挥逐路监司为备盗之计督促州县速招弓手及差拨廵检兵级严责近限早令数足以时训齐准备缓急及再乞指挥吏部所差注廵检县尉略加选择催遣赴任近制新复弓手所用器甲营房令所属应副臣伏见诸处廵检自更改後来其廨舍营房往往阙少或止于乡县寺舍安泊欲乞一就下所属移挪营葺仍委转运提刑司候招募弓手差填兵级及应副事件了毕节次具数足及巳了月日申奏若州县明有稽违乖方便仰提刑司取勘闻奏臣近论役法乞除衙前依熙宁法用坊场钱召募外其余弓手等役人并乞用祖宗差法今来雇召又须候七分方行勾抽窃虑妨阙伏乞检详前奏早赐指挥
论捕盗奏
臣伏见去年京西路贼人王冲作过出入啇虢数州伤害官吏杀掳军民今王冲虽死余党犹在而成俊者为之首自近日于杜管镇刼略啸聚渐盛讨扑愈难臣访闻啇虢等州旧有禁军一指挥自置将以来将逐州禁军隶延州治下?蕃出戍以致逐处守御之人反怠缓捕贼时欲乞将逐州禁军权免延州勾抽且令在本处防守及准备出入所在就粮土人可用使之捕盗易得其力仍乞指挥明立信赏购募务令早得捕获取进止
贴黄
访闻京畿近日盗贼不少欲乞指挥开封府及府界提点司严切督责应令捕盗官吏仍检点诸县弓手及廵检兵级差填足与未足
论捕盗法奏
臣伏见旧制贼盗地方应职在捕察之人皆给百日以为三限每限不获抵罪有差盖使身任其责必有所畏然後肯出方略张耳目求贼以自免自募役法既行捕盗不获者虽亦有罪然乃将两限科较听各罚钱以充
捕赏其次仍许收赎及保甲之法行则保内被盗止出赏钱更无认限决罚之法小人之情不以刑惧而势驱之使有不得已者则何事肯为公家索贼耶比年以来盗寇稍多者殆有此养之耳近日敇命巳复差役诸色役人并依宁以前指挥则捕盗之法自当皆依旧制然臣访闻诸路役人虽以差定其应缘差役条件尚多疑惑方听候详定役法所画一指挥如捕盗之法亦其一事也今所在时有盗贼欲乞圣旨下详定所将捕盗立限科较等旧法先次申明施行取进止
论贼赏稽违疏
臣窃以圣人之运天下也其政事大要在于赏罚赏罚之令坚于金石信如四时使有功者不逾时而蒙赏失职者不旋日而被罚故天下凡待赏罚而後劝沮者莫不奔走从事趋上之令此天下所以治也然则赏罚之施于天下不可以不信而臣以谓施于捕盗者尤不可以缓也方民之被盗也田里闾巷昼夜惴恐县官恻然开告捕之科不爱厚赏提官爵抱金帛恨不得有功者付之幸而贼得矣而有司不能推奉诏旨乃苛以文法敇诰稽留使人不得亟蒙有劳之利臣窃以为後日忧也伏见元丰七年澶滑之间保甲有为刼盗者其首曰单安曰王乞驴又曰张谢留?合出入凡数十人往来二州间掳掠平民焚荡村落杀人取财以至伤杀官吏屠害军兵又尝入卫州界一方不安朝廷督责捕盗官司至于自京遣使募衆而州郡调发将兵及降专赏指挥是年逐贼皆于澶滑次第掩获各正其罪而推赏之典至今逐司不为报明首尾二年矣夫奋不顾死冒矢石以与亡命者格虽莫不有职然要之趋赏之意多也今失信而後时诚恐缓急不足以率厉此其为患不可胜言伏乞指挥根究住滞官司时赐详酌重行黜责以明赏罚以戒违慢臣勘会下项一元降指挥单安等令河北东路提刑吕仲应得功人疾速保明闻奏一元丰七年九月指挥令开封府界提举贼盗范元取索捉杀到韦城县刼贼王乞驴等廵检下兵级报明闻奏前降保明指挥更不施行一元丰八年五月奉圣旨令河北东路京西北路提点刑狱官限半年同共根究得功人具指实报明闻奏前降范元报明指挥更不施行一元丰八年七月京西北路提刑司根究得本路杀获单安合该酬赏人所得自及专赏关牒河北东路提刑司修写以凭同书申发去讫一河北东路提刑司十月申吏称元勘获贼公案累牒范元封取内有澶州元勘张谢留浄案其范皇城称去年送到在本司房内失去依限来该不见去年十一月公案称已累牒检寻臣看详范元于元丰七年九月承准朝旨报明至八年五月首尾九个月日并不结絶报明郤将取到公案恣纵吏人失去缘赏典至重当时甚有争功害能之人纵是吏人别受情弊毁匿或致窃取事理重害其河北东路提刑司亦至去年五月承准朝旨元限半月报明至今将一年并不专心疾速定夺兼范元既称失去公案限满不见亦合别作擘画既见京西北路提刑司根究本路单安功赏自合先次报明申奏郤因范元失去张谢留公案遂将别案事一连住滞致朝廷赏典稽迟无以取信于天下皆范元及河北东路提点刑狱官弛慢不职被受圣旨公然不以为事经隔岁月不务结絶欲乞详酌重行黜责
乞选监司澄汰州县疏
臣准尚书省劄子准十月十八日圣旨指挥节文比者诏令屡下以寛民力便安公私官或致废格自今州县悉心奉行监司点检御史台觉察弹奏者臣有以见陛下诚心爱民慎重政令天下幸甚臣窃谓州县之政废举得失其责宜在监司夫监司之任亦重矣人有一贤不肖则环地数千里休戚系之曩时朝廷大更法度选建推行之人故不以资任务得果健强鋭猋厉风生之才盖规以就事倚办于一时及法行事立矣而其後用人犹复因袭未曾权量时宜有所张弛之也是以至今使者之政刻核褊廹相师成风郡县承望亦莫敢不然使民不见德与义而惟刑是觌惟利是闻者盖亦久矣斯岂政令之本意然哉奉宣缪戾积习至此故也比蒙圣明哀念元元取监司罪恶已甚者既去之矣然其余人材颇尚駮杂情志未一各怀所私盖其隂有观望者则必习常而慢令以致惠泽之壅其浅中觊利者则又将矫枉而过正或废其所宜治之事二者不可不察也惟得其人庶惩此患臣欲望圣慈详酌河北河东陕西素号?郡向来所用使者出于暴进多非更历民事人微望轻虽自过为威刻而下终不服今宜稍复祖宗故事于三路各置都转运使用两制臣僚充职以重其任自余诸路亦望推择资任稍高练逹民政识治体近中道之人分补监司之任明授之以教令使忠厚安民而不失之寛弛肃给应务而不失之浅薄部使者诚如此州县之政随之则先朝之仁政陛下之恩德庶几下究而与民休息无难矣考察现任之无状者一切澄汰罢之被罢之人苟非有显过宜还其资考别为任使要令不至于失职无聊而已方今先务恐实在此伏望详酌施行
论监司奏
臣自待罪风宪屡曾以天下监司为言乞澄汰选择诚以朝廷政令使监司得其人则推行布宣可以谕上指而究惠泽苟非其人则所谓徒善而已终于民不得被其利夫上之所好下必有甚朝廷以名实为事行总核之政而下乃为刻急浅廹之行朝廷以教化为意行寛厚之政而下乃为舒缓苟简之事皆习俗怀利迎意而作故所谓近似而非上之意本然也今虽因革之政有殊而观望之俗故在但所迎之意有不同耳其为患一也昨差役之法初行监司巳有迎合争先不量可否不度利害一?定差骚动一路者朝廷察其意固已罪之矣推此以观人情大约类此且天下之事散在诸州总制于监司其大者治财赋察官吏平狱讼考疾病为使者皆务为和缓寛纵苟於安静则事之委靡不振法之受敝不胜言也向来黜责数人者皆以其非法掊歛意在市进害民甚者亦非欲使之慢然不省其职废所宜治之事谓之寛厚也昧者不逹故矫枉或过其正臣谓此俗不可滋长要须大为之禁伏乞圣慈诏执事申立监司考绩之制以常赋之登耗郡县之勤惰刑狱之当否民俗之休戚为之殿最每岁终以诏诛赏仍自今岁始焉庶几有所檃括裁制之使循良者不及于弛肃给者不入于薄然後上副圣明制治用中之意夫察时之寛猛缓急观俗之过与不及而张弛其政正今日事也取进止
论政令奏
臣闻之衔策不调虽造父不能善御法令不一虽有虞不能善治故曰慎乃出令言慎始也又曰令出惟行弗惟反言慎终也圣人制法造令于堂奥之上熟复兢慎若不得已者故其出也天下信之以命则行以禁则止所谓信如四时坚如金石若始之不慎既出而反之则何以示信出而勿反则又将有受其敝者由此言之始既不慎虽欲慎终不可得矣恭惟陛下即位逾年加惠海宇修完政事大要专以便人天下幸甚然累月以来法令寡信议者窃有疑焉夫法非不善而施行之际使议者致疑此亦不可不察臣谨条列一二以?见其余乃者朝廷患免役之弊下诏改复差法天下知之久矣置局设官以议施行之政天下望之又久矣造法不慎其始施之仓猝故改而立雇募之议继又为招募之法而法至今不能成也朝廷患常平之敝并用旧制施行曾未累月复变为青苖之法其後又下诏切责首议之臣而歛散之事至今行之如初此二事大事也四方倾耳拭目以观盛德之举而反覆二三虽近侍谋议之巨曾不敢必知法将安出尚何以使天下信之挟铜之禁行之未几复限以五斤勿禁一开其端则轻重多寡谁复可辩官司固末易家至而数之禁而不能止与不禁同大河职事河北转运司言之则属转运司都水言之则归都水夫二者必有一得则亦必有一失矣此其小事然推此类言之则议者之论安可不察且改之易之诚是耶君子犹以为反令况改易而未必是徒以暴过举于天下则曷若慎之于始乎今朝廷建一事命一官令已行矣议者必曰此未也且将改之曾未淹久而议者之言果信臣愚未识朝廷知其不可而姑为之以待改耶不知而偶为之耶始议既粗行之必有抵牾拾遗补过之臣以言为职知而不言则为废职言而易之则为反令故臣愿陛下深诏执政大臣远虑熟计慎重出令其始既慎度可以必行而後行之则至其终也不可反矣惟陛下加惠留神思之毋忽上以严政令下以示信四方又以杜塞异议使无所幸其失今日之治宜莫先此臣不胜拳拳取进止
乞修敇令疏
臣窃以法者天下之大命也先王制法其意使人易避而难犯故至简至直而以足尽天下之理後世制法惟恐有罪者之或失也故多张纲目而民于是无所措手足矣世轻世重惟圣人为能变通之祖宗之初法令至约而行之可久其後大较不过十年一变法岂天下之大民物之衆事日益滋则法不可以不密欤臣窃以谓非事多而後法密也殆法繁而後姧生也祖宗皇帝逹因革之妙慎重宪禁元丰中命有司编修敇令凡旧载于敇者多移之于令盖违敇之法重违令之罪轻此足以见神宗皇帝仁厚之德哀矜万方欲寛斯人之所犯恩施甚大也而所司不能究宣主德推广其间乃增多条目?析旧制用一言之偏而立一法因一事之变而生一条其意烦苛其文晦隐不足以该万物之理逹天下之情行之几时盖以屡变今所谓续降者每半年一颁每次不减数帙矣夫法者天下之至公也造之而不能通故行之而不能久其理然也又续降多不显言其所以冲改故官司州县承用从事参差抵牾本末不应非所谓讲明画一通天下之志者也臣愚以谓宜有所加损润泽之去其繁密合其?散要在简易明白使民有所避而知所谓迁善远罪之意伏望圣慈酌时之宜究法之用选择儒臣一二有经术明于治体练逹民政者将庆历嘉佑以来旧敇与新敕参照去取略行删正以成一代之典施之无穷取进止
贴黄
常平差役法及罪人就配法今已更改于敇内关涉不少以此须至删修正刺史以上致仕于嘉佑録令料钱衣物依分司官吏现任官例支给至熙宁四年五月圣旨指挥致仕正任给金吾卫大将军俸则是巳冲改嘉佑録令今来元丰敇郤依嘉佑録令即不知熙宁七年及元丰六年编敇日因何漏落熙宁四年续降指挥访闻在京支正官致仕俸料并依熙宁四年指挥其外路多依嘉佑令支给内外法令如此不同虑其间更有此类不可不行修完
乞留杜紘编敇奏
伏闻详定敕令格式刑部郎中杜紘已降敇命同黄亷相度茶法臣等窃见自来编修官差移不定难得成书盖前官虽已尽心後官岂敢凭信郤须尽究本末使若创行编修兼所见异同屡有移易不惟岁月淹久亦致议论难合今来重修元丰敇令格式方始置局杜紘职在详定朝廷许令权罢刑部签书盖是欲其专一忽差远使秦蜀臣等深所未谕况紘晓习法令同辈少比如或改差必难得如紘称职臣等欲乞朝廷别差官相度茶法令紘得尽详定之效庶几编敇早见成书
荐人才疏
臣今月四日奏事延和殿因论人才伏蒙圣语询问臣即具奏自待罪言路亦尝求访内外人物但助职非荐举未敢奏上又蒙圣慈嘉纳许令具姓名进入臣退而自念久蒙陛下拔擢之恩思竭尽愚力图报万一凡下有所见必欲上闻况今人才尤为急务虽荐士之路自有常法然既荷陛下至诚大信降问不疑岂敢更为形迹避嫌自外若无有所补获罪无限谨具所知姓名并其才之所宜如左梁焘德性方正顾临长于谋议范育深有器略盛陶文行纯粹孔文仲学识高远上五人可充两制侍从之任丁骘恬正守道顔复学问该洽刘载文行兼茂吴安诗气识深静赵挺之博学有守上五人可充台谏之任林旦风力强明何琬才识疏通胡宗炎详练吏事温致敦厚明敏罗适公直勤亷上五人可充卿监省曹监繁?之任杨国宝刘?朱彦刘安世孙谔上五人皆文学优长士论所推可备馆阁之任右谨件如前伏望圣慈赦臣僭逾特赐考察稍加采録庶几少助听政得人之阙取进止
荐本州儒士周希孟奏
右件人躭乐坟素栖迟丘园检身足法于人为学每先于礼屡贫不易其节讲解以养其亲本州两次近臣论荐再蒙朝廷束帛之赐臣自庆历中知福州至今十五年备悉希孟履行去年曾讲周易座下尝及三五百人委实经义精通文词深厚今来年及强仕迹齿编氓至宝遐遗衆所共惜伏乞朝廷嘉其退静优与收録以劝学者臣不胜勤勤之至谨具状奏闻伏候敇旨
论禁中修造奏
臣窃闻禁中计料修饰福宁殿彩绘制度极于藻丽惟人主之奉以文为称而一殿一饰亦无大费然而敦朴素者所以为天下先卑宫室者前圣人之盛德方今生灵靡敝财用耗竭居养服用僭儗无节陛下正宜躬率俭德以淳风俗示之弥文下必有甚伏念艺祖遗训宫中止用赤白为饰仁宗故事栏楯彻去朱緑之采陛下纂服所宜守之又闻慈寿长乐二宫殿宇华侈金碧朱丹穷人力之巧岂非诚心孝德尊事两宫故极所以奉养之观然逾礼过制不可以训今外论籍籍以谓左右谀说之人进谗陛下指二宫以为法使论出于臆度不过臣为妄言万有一实则于圣德不为有益臣所以先事为言伏冀寛其狂瞽而采其诚时赐寝罢以解天下之疑取进止
论备契丹奏
臣窃以北敌之为中国患自诗书以来世常有之方今之势虽効顺惇睦服威德而利金币然其骄贪之情常能窥伺中国动静一见间隙则造端兴谋起事以撼我昔者宝元康定问国家问西夏之罪而遣使肆嫚有非理之侮中外忧恐至倍增岁币而後巳臣愚不足以论事势然窃有私忧过计以玩日之故有可以动骄贪之窥伺者臣谨言之昨者某州用师连三岁皆由议臣失计理曲而无名契丹之于西夏自以为甥舅之国此一事也今高丽遣使朝贡将至阙下高丽自天圣中尝以事请于朝廷朝廷不从遂附庸契丹自是方贡不入王府者数十年矣夫既已臣属于彼而一旦面内中国则恐彼不能无疑此二事也臣以谓此二者彼皆足以藉口而为请于朝廷者也伏念大河之北自戊申以来地大震水大溢民大失职?乡内徙空虚塞下至于今三年而地震未已此何祥也今岁漳河春役财力并竭中路夏旱二麦不登灾变因仍人不宁处夫彼既有以为藉口又乘民心皇皇公私疾匮御备百废朝廷厌闻边患之时臣恐契丹见利投隙而区区之盟誓岂足以保其心而恃以为安乎彼固不至敢有狂谋假令遣一使持尺书援二事以请朝廷其用何辞以杜其口臣恐劳人以缮城郭倍估以储庾廪更易将帅轻用名器张皇扰扰大劳大费而已尔康定宝元之事盖可以鍳也又议者籍籍皆谓高丽之至有徼幸希功之人诱而召之者使无此理也不过臣为妄言使诚如议者之论则衅自我始西兵之祸覆车未远安得不先事而言哉伏乞陛下密诏二府大臣使日夜谋画以求防微杜变之理而伐其心且河北重地?天下安危之势愿陛下寝食以为念而无忘北顾常务劳来其人民安辑其田里薄征歛之数省烦急之令恤其凋惫足其衣食使乐守生涯而维持其心凡所谓边备军政调度之数皆宜因事稍稍经画藏其用而隐其迹兵法所谓恃吾有以待之者惟陛下留神毋忽以消连年地震之异夫无事而言其言若狂而人皆易之有事而言其言虽足以取信而事已无补臣宁以狂得罪不敢後事而为无益之言以负陛下耳目之任
论应西夏奏
臣伏见元丰中出兵西界增创城垒议者讲求利害久矣臣亦尝具三策上于朝今夏所遣使者巳到邸累日其势必有邀请虽庙议默定而区区不能自已谨复条一二补前奏之未备以待采择议者之论臣尝询访本末备得其说为弃地之议者曰往年兴师本以吊民伐罪既取地自利其势必争伤财害民以争非其地其势不得不弃困而後弃不如一捐空城予之以示恩惠此言是也然难者谓予地所以息争若虎狼亡厌争求不巳得地?险益扰近郡其能保不为患乎为守地之议者曰顿储设阻增募土兵远斥近援何地不守且先皇帝之所得而以予人非是此言亦是也然难者谓夏人不得地兵难不解日引月长边衅益大其能保终守此地乎故议者之论非不曲尽事理至于弭未然之患如难者所忧则虽好谋之人莫敢任责窃料朝廷深计远虑未欲遽决亦必以此臣愚不佞独谓用兵以终守其地诚难保也弃地而使不为患臣虽老矣愿保没齿不见边境之忧惟陛下赦其愚使行其说臣闻向所得地在熙河为兰州在鄜延为五寨兰州本西蕃故地而五寨本西夏所有也其地道里迂直产利厚薄所须守兵多寡转饷劳逸皆朝廷所热究臣不复道而自夏人视之为必争之地彼将以誓约为请而固不予彼将兽困而鬬借兵契丹以逞其忿朝廷且有西顾之忧使我师每战每胜臣犹以为非国之利又况杀伤相当成败未可知皇帝陛下谅隂之际太皇太后埀帘称制正思与民休息而顾欲戮力血战以争尺寸无用之地所谓以隋侯之珠弹千仞之雀由此言之终守其地是臣之所以不敢保也国朝自祖宗以来岁捐金币数十万遣使修约而二方稽首顺命数十百年矣其好争无厌固天性也然且如此则思深利厚足以覊縻其心故也今乘先帝讨击之威因其屈服之势旷然推惠归侵地复岁赐丁宁戒敇分弃前患复谨旧约彼虽有杰黠睚眦之意既一杜塞其欲无所复发则亦感激退听复如前日何苦必欲动衆犯顺以自鱼肉其民虽彼之国宁独利乎古之养虎者时其饥饱适其怒心虎或可养而况人乎由此言之弭患息争非独臣以死保之自祖宗以来驭二敌者用此道也臣愿采议者之论观异日之势而断以此意大计既决其论措置纎悉施行次第在朝廷裁之而已虽然臣有拳拳之愚不敢不尽今夫请地在彼予地在我是以主制客以逸待劳之势也为彼计则不得不急为我计则正宜从容闲暇镇以无事臣窃怪近日议者皇皇汲汲视此地如金城汤池惟恐不守不然如附赘悬疣惟速去之为快异议纷起先自惑乱又何其廹遽无大体也今使者虽在邸臣愿且毋遽许以地而厚礼答之善词遣之或先复岁赐而微示以不爱地之意度其効顺坚决至于再至于三然後以岁月予之所谓敌人不一而足夫岂晚乎臣愚不知大计惟陛下裁择
忠肃集卷六

[book_title]卷七
钦定四库全书
忠肃集卷七
宋　刘挚　撰
奏议
劾程昉开漳河
臣伏见内臣程昉大理寺丞李宜之于河北开修漳河功力浩大凡九万夫所用物料本不豫备需索仓猝廹于非时官私应急劳费百倍除转运司供应秆草梢桩之外又有差官采漳堤榆柳及监牧司地内柳株共十余万皆是逐州自管津搬河北难得薪柴村农惟以麦?等烧用而昉等妄奏民间已料一万余工差本司土兵散就州县民田内自行收刈所役人夫莫非虐用往往逼使夜役蹂践田苗发掘坟墓践坏桑柘不知其数愁怨之声流播道路传至京师而昉等妄奏民间乐于工役无不悦喜民夫既散役兵尚衆本路厢军剗刷都尽诸处不阙事而昉等奏陈不己驱廹州县凌侮官吏仍乞于洺州调起急夫又欲令役兵不分番次其急功扰攘至于如此本路监司畏昉之势不敢言其非而上下以目臣不知昉之为是役其利安在或闻欲泄邢州大名等处积水今使此水如昉之意通行而北缘下流狭无所容受不免泛滥乃是移此就彼易地为患今来朝廷既令权罢则利害姑置之如闻昉为现罢役忿恚偃蹇有休退之请朝旨又令总领淤田司事臣谨按程昉李宜之将命兴事初不以事之可否实闻于朝贪功幸进扰民残物前後奏报事皆欺罔而昉又敢邀君肆慢在于典宪可诛无赦若尚令昉以都水丞领事河工伏恐生事兴患未有穷已伏乞明布罪状重行贬窜以慰一方残敝之民使天下皆知此役之害非朝廷意且以戒徼幸希赏罔上贼民之人谨具弹劾以闻
劾河北漕臣论河事反覆
臣窃以天下至广非朝廷视聼之所能及故分建监司以寄耳目凡一方利害休戚惟监司之言是聼也使监司皆忠愼不欺则其言可信一有诞谩轻易邀功狥私之论则朝廷将受其罔而下将有受其祸者矣伏见河北转运司昨者妄建河议欲为迎阳故道之役以夺大吴新河之势乞许一面经画谓如此则新河下流数十州县尽免水患叙述果敢其言蔼如也及闻朝廷遣使按视而本司遽复变而为孙村之说欲便施工今春可毕既而使者到部情见理得于是李南公范子奇翻然又尽以前所议为非其略曰故道堤岸尽己折去灵平颓岸深占河身上下扼束必为大患又曰迎阳下瞰京师孙村水势不顺两处囘河事节委实不便臣按南公等正月十八日状称今来躬亲相视乃是前此累作奏请之时都未尝亲至河上而遽以非常之利害不赀之劳费辄尔上闻欲以侥幸有成设使万一朝廷以监司之言为可信而过聼其计岂不悞大事欤夫臣子之分建策进说苟其志在陈献利便则後遂有当否固无足深咎者然如南公等身任职司其言为朝廷所信今日河事又在所部咫尺之近固宜考见底里然後为言而乃惯习欺罔妄图功利及见朝廷选遣近臣知其必究事实自以前议卤莽恐得罪咎故不待使者同行阅视之毕本司己自奏陈公然反覆轻侮君父转大议是非如反掌视一方安危如儿戏夫事上之道惟恭与诚故书不足信故人有忧其谴死上书不实敕律明坐以大罪南公等前之言乃出于轻发妄作非恭愼也後之奏乃欲以姧计求免非忠实也不有显绌何以申明典宪少戒欺谩反覆姧伪之人伏望指挥正南公等罪状特赐窜谪庶协羣议谨具弹劾以闻伏侯敕旨
贴黄
自顷岁以来天下宦吏习为姧欺以图功赏如淤田水利濬川回河及边鄙之事皆罔上希进虽试之无效虚为劳费残民害物然终不曾坐罪故南公等尚习故态无所忌惮欲起不可为之大役于疮痍之地而复自为反覆侮玩朝廷不可以不正其罪庶几有所惩也
劾赵子几
臣伏见五月中有开封府东明县人户就宰臣私第或随马披告助法不便并升起户等诣御史台陈诉臣寻曾具状及上殿劄子奏陈利害陛下令府界提点司体量升降等第因依令窃见赵子几别举发到知县贾蕃在任日代借官钱与手力因同天节沽市村酒创置部夫席屋等事朝廷以其将下本司取勘者臣窃以为过矣朝廷变更役法意欲均民民苟以为有利害也安可禁其所欲言者且畿内人户幸以居近辇毂故可以自陈以近推远以一求万则天下之情可知也然四方之人限在遐远上虽有州县而安敢言之又有监司提举司之隔阂其欲赴愬势固难矣今又因畿民有诉而悍刻之人反怒县官意谓不能禁遏故攟摭他事期寘于法不意朝廷不辨付之施行臣恐四远人情必疑朝廷以谓欲钳天下之口而职在生民者必皆视蕃以为戒争务拘民而禁其言然则天下休戚陛下无时而知矣臣伏见编敕节文按察之司所部官属有犯不得于官属离任後始行发摘虽实不复受理若犯赃私虽离任有人论告或因事彰露即依法施行方子几之体量于其县也审己得替离任矣子几初求其事于僚佐又诱而钩之于吏史借令蕃有贜私耶则亦不得谓之论告与因事明矣法之所不当理而子几肆志敢为者子几方以谄伪怙宠用事务在力行司农新政而不复顾陛下之法与陛下之民但驱使就令冀自以收功恐因民不服挠动其事是故作威以警衆违法以按吏欲使畿内他邑与天下官吏畏罪避祸闭遏其人民使不得有言以闻于朝廷尔如蕃以司农牓内桩定人户数目使出助钱遂将县籍下等次第升起者凡一千户以就足牓内之数此其为罪固不赦是以前日圣旨指挥令体量此事臣愿陛下治蕃此罪而己自余替後所按乞依条不问盖借蕃今日所以解四方人情之疑使知陛下不禁民言之意臣所以区区论之冀少补治体非为蕃计也如子几领按察之任已久当平日不闻举摘蕃事乃令挟情违戾敕禁原心考察可见险薄伏请付吏施行
劾范峋免应奉山陵
臣近准尚书省劄子节文据户部状为府界提点司合应副山陵用度本司官范峋前後申奏异同奉圣旨令御史根?曲直寻据取会文案看详并系提点司虚妄理曲己具状奏闻去讫臣恭惟山陵兴作朝廷之大事中外臣庶莫不愿穷心毕力以效万一况今灵驾经历七顿皆峋所部正其职事而本司明有应奉慈圣光献山陵故事未远峋乃辄敢推免妄引治平年赋额领于三司之事以为辞省司数数移问索以旧例匿而不言巧文饰说一出欺诬及情见理屈方称备员畿内不避狂僭乞行管认意以为非己之事由为朝廷承乏云耳偃蹇自肆反覆不情忘先帝拔用不次之恩为不义慢陛下崇奉大事之令为不忠臣子之分峋敢如此伏望详酌量行黜责以厉在位
劾蔡确不入宿
臣伏见今月六日神宗皇帝灵驾进发准敕前一日五使三省执政官宿于两省及幕次窃闻宰臣蔡确独不曾入宿中外莫不疑骇伏以山陵国之大事迁坐发引葬之大节故前夕羣臣宿于内者以陛下是夜躬行祭奠之礼臣子之心同于攀慕不得安寝于其私也下逮执事奔走之衆谁敢不?奉期会以
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 10:24:14-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>