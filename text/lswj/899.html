<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="提要,卷一,卷二,卷三,卷四,卷五,卷六,卷七,卷八,卷九,卷十,卷十一,卷十二,卷十三,卷十四,卷十五,卷十六,卷十七,卷十八,卷十九,卷二十,卷二十一,卷二十二,卷二十三,卷二十四,卷二十五,卷二十六,卷二十七,卷二十八,卷二十九,卷三十,卷三十一,卷三十二,卷三十三,卷三十四,卷三十五,卷三十六,漫塘文集全文在线阅读,漫塘文集全文在线下载,大玄古籍书库">
<meta name="description" content="宋代诗文别集。36卷。刘宰著。《四库全书总目》称刘宰“秉性恬谈,平生无他嗜好,惟书靡所不读,所为文章,淳古质直,不事藻饰,而自然畅达”。集中诗歌数量不多,以纵情山水,表达闲情逸致的作品为主,如《过剡溪》:“青山迭迭水潺潺,路转峰回又一湾。想见雪天无限好,不妨独棹酒船还。”但亦有感情深沉的悯世之作,如因嘉定二年(1209)大旱而作的《野犬行》:“野有犬,林有乌;犬饿得食声咿呜,乌驱不去尾毕逋。田舍无烟人迹疏,我欲言之涕泪俱。”“君不见荒祠之中荆棘里,脔割不知谁氏子,苍天苍天叫不闻,应羡道旁饥冻死!”本集的主">
<title>漫塘文集_刘宰_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">漫塘文集</span> <br/>
          作者： <span class="inputVal" id="bkauthor">刘宰</span> <br/>
          朝代： <span class="inputVal" id="bkdate">宋代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">类书文集,诗文集,完结</span> <br/>
          字数： <span class="inputVal" id="bknum">[book_length]313394</span> <br/>
          说明： <span class="inputVal" id="bkdec">宋代诗文别集。36卷。刘宰著。《四库全书总目》称刘宰“秉性恬谈,平生无他嗜好,惟书靡所不读,所为文章,淳古质直,不事藻饰,而自然畅达”。集中诗歌数量不多,以纵情山水,表达闲情逸致的作品为主,如《过剡溪》:“青山叠叠水潺潺,路转峰回又一湾。想见雪天无限好,不妨独棹酒船还。”但亦有感情深沉的悯世之作,如因嘉定二年(1209)大旱而作的《野犬行》:“野有犬,林有乌;犬饿得食声咿呜,乌驱不去尾毕逋。田舍无烟人迹疏,我欲言之涕泪俱。”“君不见荒祠之中荆棘里,脔割不知谁氏子,苍天苍天叫不闻,应羡道旁饥冻死!”本集的主要版本有:明正德十六年(1521)任佃刻、嘉靖八年(1529)王皋续刻本,明万历三十二年(1604)范仑等刻本。另有一种明代活字本刘宰文集,题为《漫塘刘先生文集》,但仅22卷,系赵葵所编。</span> <br/>
          封面： <span class="inputVal" id="bkimg">Z_19088.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]漫塘文集
[book_author]刘宰
[book_date]宋代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]类书文集,诗文集,完结
[book_length]313394
[book_dec]宋代诗文别集。36卷。刘宰著。《四库全书总目》称刘宰“秉性恬谈,平生无他嗜好,惟书靡所不读,所为文章,淳古质直,不事藻饰,而自然畅达”。集中诗歌数量不多,以纵情山水,表达闲情逸致的作品为主,如《过剡溪》:“青山叠叠水潺潺,路转峰回又一湾。想见雪天无限好,不妨独棹酒船还。”但亦有感情深沉的悯世之作,如因嘉定二年(1209)大旱而作的《野犬行》:“野有犬,林有乌;犬饿得食声咿呜,乌驱不去尾毕逋。田舍无烟人迹疏,我欲言之涕泪俱。”“君不见荒祠之中荆棘里,脔割不知谁氏子,苍天苍天叫不闻,应羡道旁饥冻死!”本集的主要版本有:明正德十六年(1521)任佃刻、嘉靖八年(1529)王皋续刻本,明万历三十二年(1604)范仑等刻本。另有一种明代活字本刘宰文集,题为《漫塘刘先生文集》,但仅22卷,系赵葵所编。
[book_img]Z_19088.jpg


[book_title]提要
钦定四库全书　　　　　集部四
漫塘文集　　　　　　　别集类三【宋】
提要
臣等谨案漫塘文集三十六卷宋刘宰撰宰字平国金坛人绍熙元年进士官至浙东仓司干官属韩侂胄用兵挑衅宰不乐仕进寻自引去屏居漫塘三十年屡召不出以直显谟阁主管玉局观卒于家朝廷嘉其节赐諡文清事蹟具宋史本传宰着作甚多淳佑初王遂裒其遗稿十仅得四五为之编订名曰前集理宗收入秘阁世遂无传明正德间大学士靳贵从阁中抄出因授王臬锓梓为三十六卷宰秉性恬澹平生无他嗜好於书靡所不读虽博考训注而自得之处为多所为文章淳古质直不事藻饰而自然明达漫塘一赋尤为世所传诵其讲学一以程朱为归当为真州司法时方禁仕者读周程氏书宰坚不肯署状所与游者多朱子门人而不及登朱子之门故集中三致意焉亦可见其趋向之坚笃矣宰所着别有语録十卷今已久佚惟此集仅存云乾隆四十二年十月恭校上
总纂官【臣】纪昀【臣】陆锡熊【臣】孙士毅
总校官【臣】陆费墀

[book_title]卷一
钦定四库全书
漫塘集卷一　　　　　　　宋　刘宰　撰
赋
漫塘赋
张端衡谓漫塘叟曰余昨宦东州客有问漫塘之景者余无以应或又有徵图於余者曰子漫塘里中人也寜无之余又谢无有既归将与好事者谋之而游乎塘之上见景物之无奇游观之无所难之可若何叟不对退而援笔为之赋其辞曰
东沿柳巷北届蔬畦小沟环其南通川漫其西靡种靡艺不薅不治【平声】葭芦茁而映带成行沙土溃而壅底为堤荼蓼丛生蒲稗因依菡萏红白错如布棋烂乎若吴陂初按於彩陈【去声】粲兮若月宫更下於瑶池翠盖亭亭芳气菲菲鹭惯圆沙之宿鱼便密藻之依蛙蚓争鸣而鼓吹百万鸳鸿来下而斓斑舞衣云断而霞散锦绮风平而月漾玻瓈兹寔天壤之真趣有非世俗之可知亦有新斋临乎水涯小桥斜径矮屋疏篱雨未多而泥没膝门虽设而草侵扉朽木惯宰予之昼寝青苔惊玉川之夜归仙舟自去谁为元礼高轩不来孰为退之叟之辞未毕端衡曰止余闻李愿安盘谷之居杜老喜浣花之寓彼岂玩志於物纵心佚豫盖以厌俗喧卑脱身遐举要必有伟丽之观幽闲之趣以澡雪其精神澄清其志虑庶白日可到於羲皇而宵梦足通於帝所况如吾子内絶意於声色外忘怀於圭组为计已决历年已屡而是塘也广深虽愧苏夫子之沧浪而僻远亦殊柳先生之钴鉧其隘也可辟其阙也可补胡不增其高而为基夷其平而为圃画舫浮深修梁跨阻嘉花美木之列植真馆凉台之接庑使邻曲改观儿童欣舞顾乃计失於因循事仍於莽卤岂惟无以自适於一时抑恐因之贻笑於千古漫塘叟曰吁巢居知风穴处识雨顾吾与子虽同声气尚殊出处子寜规我以目前之苟且毋寜怵我以方来之谤誉彼花迷金谷之园雪冷袁宏之渚凄凉钓瀬富哉郿坞试由今而视昔果孰去而孰取张子由是俛然而思释然而悟曰子无俟於索言吾特从而戏汝
楚辞
昭君曲【读郑虞任所赋及石湖诸贤题卷昭君事反复略尽管见容有未合漫书卷尾】
朝日曜兮春花玉壶炯兮清冰耿余心兮不欺付妍丑兮丹青君王兮宵衣壮士悲歌兮战死岂余身兮惮殃抗风沙兮万里崔嵬兮增城璀灿兮昭阳羌末路兮多艰幸朕时之不当氊裘兮娱嬉穹庐兮容与怨羣胡兮我欺谂九天兮谁许南风兮徐来掩涕兮无语四十五十兮无家抑有慙兮夔女
和楼倅宗簿【昉】
某病不可仕归老渔樵郡通守楼宗簿好古乐善意其违世独立似古隐者歌楚词以遗之辞严义正足与屈宋并驱友人王仲永料院复用韵见寄见黄门而称贞虽不能不为知言之累然厚意不可孤也谨次韵以谢前以自见後以见区区之望云
草莽莽兮平台鸟翩翩兮去来侧身兮引睇长太息兮徘徊揽余辔兮高骛岂不夙夜兮谓行多露漱流泉兮枕石憺无营兮得我所同心兮离居未倾盖兮有书岁既晏兮无娱我思君兮君开关而望余
其二
余幼好此奇服兮岁荏苒而华顚闻若人之好修兮搴衆芳而独专结微情以陈词兮鳞鸿杳以无传惟圣哲之茂行兮在举能而任贤横江湖以扬舲兮寜维楫之可捐烂晨光兮破羣幽清风发兮凉气飕飕琼佩兮锵锵玉鸾鸣兮啾啾时不可兮骤得君胡为乎此留
月桂辞送陈兄部运京口
芳菲菲兮月之桂子之家兮传芳世世月之桂兮古犹今往则得兮子寜不嗣音冠鶡冠兮谢章甫司征商兮河之浒更兼官兮部运幸讫事兮无忤归来兮归来倚门怅望兮高堂慈母
书窦文卿墓
栋宇兮煌煌鬓髪兮苍苍羌一言兮会心驾吾车兮建阳车既驾兮遄归今良是兮昨非释衆累兮春冰耿吾心兮夕晖斯道兮孔夀斯人兮不忘十载兮重来泬寥兮此堂风撼兮寒松霜凋兮百草佳城兮葱葱万古兮是保
五言絶句
云边种松【云边先陇庵名】
渐止牛羊牧还添雨露滋但令萌蘖长自有岁寒姿
题屏间
野旷乾坤大身闲日月迟有生均自得造物本无私
谢陈佥惠红緑柿
红緑分佳果丹青让好辞遥怜霜落叶岸帻坐题诗送李季允侍郎归蜀五絶用禅房花竹幽为韵
密叶秋逾润幽花晚更妍去来谁是主试问白头禅地僻风烟好身闲日月长未知嘉遯吉占验笑京房淮海身如系岷峨路去賖相思冰雪里却立嗅梅花交情契金兰燕乐非丝竹我歌古别离语尽君当续日脚收新雨禅房早得秋重来应更好谁与共清幽
送昔监税满替
但了官中事都无俸外钱妙年能尔尔晩节更须坚
题虎丘劔池
石壁千年立池泉百尺深萧萧陵下木遗恨古犹今
题王氏天开图画卷後
浓淡非粧点纵横谢剪裁凭栏一凝睇图画信天开
次王兄韵二首
锦绣胷中富珠玑笔下生如何鹿门去不向玉堂盛买屋依三阜开窻对两池去来谁是主空锁壁间诗【泼墨池庵前有两池号海眼旁皆流水为三茅胜处某本得之既为好事者所取云】
再用韵
野径梅初发寒塘草又生能来同社酒莫笑瓦盆盛緑杨陶令宅芳草谢家池开径应须我酬君未有诗
云边遣兴
穴处堪忘世松餐足永年有时云雨止独立看青天
送李果州【道传　以人生五马贵为韵】
萧然瘦鹤姿不受世俗尘吾衰久矣夫眼明见斯人含香趋汉陛前席问贾生要路须民庸锦衣聊昼行一年春好处寒食一百五想见束晨装沙头震鼍鼓昔吾有先正走卒称司马忧国等忧家人物君其亚【贵字韵阙】
七言絶句
仪真法曹日作
纷纷恶直喜阿谀局束英豪气不舒万事付渠三昧手此生自放五车书
题仪真常平仓壁
苦被微官缚此身汗衣亭午亚红尘维舟醉卧垂杨下输与江湖自在人
仪真呈隣居同官
南楼风物怯新晴管领心知独有君从使市声鏖午枕不妨清梦到行云
过尤溪
尤溪塘上征人路记得停骖一解顔十载重来儿女换似曾相识有青山
过剡溪
青山叠叠水潺潺路转峯回又一湾想见雪天无限好不妨独棹酒船还
赋陈太史所筑凌云亭四首
太史曾题仲举舆子虚赋就压蓬庐终然不负凌云志会向蓬莱顶上居
吏退庭空一迳深交柯密叶布繁隂婆娑谁识先生意恐负当时庇物心
紫烟缥缈接云霞亭下连甍十万家想见当年关尹子已占柱史入京华
身自蓬莱顶上来彩云深处见崔嵬凭高莫作凌云想闻说天门有诏催
题冯公岭旅邸
层楼杰阁耸朱栏楼下行人自往还但见彩云横木末不知身在翠微间
题永嘉寺壁
石泉飞下宝莲宫似听钧天奏未终千古风流谢康乐可无屐齿此山中
题石门奉真观
叠障为屏石作门隂云漠漠雨昏昏清游到晚不知去要上峯头望晓暾
吴门道中
三吴豪侠骋轻肥尽是当年襁褓儿鬓髪苍苍顔色改问翁如此复何为
舟过惠山
小立船头看惠山山尖半在有无间蚕眠未老秧方緑且放烟云自往还
舟中
蓼岸着花红半吐稻畦过雨绿平铺炊烟起处三家市却向江湖忆画图
醉中
一樽绿酒与君同且喜荷香送晩风四座尽倾谈柄白满筵不用舞裙红
漫塘口占
醉着船头背月眠醒来红日浴晴川等闲活计无人共独占江湖万里天
九日
捣餈篘酒荐新舂叹息年来甔石空不惜解衣供一饷要令稚子识家风
感春
隔溪啼鸟弄新音绕岸蒲芽迸绿簪花事只今强半在不妨风雨搅春隂
七夕
天孙今夕渡银潢女伴纷纷乞巧忙乞得巧多成底事祗堪装点嫁衣裳
天台道中用陈氏园亭韵
笋舆穿过万重山邂逅登亭一解顔剩欲题诗徧苍石举头羞见岭云闲
再用韵
亭俯澄波对碧山山头古木总苍顔爱山未办还山计猿鹤还应伴我闲
秋怀二首
翠幄迎霜半染红高林风过杂笙钟澄光万顷天无滓留与羲和驾六龙
一抹红绡日脚霞千林暮霭纳归鸦西风卷尽梧桐叶乞【去声】与中庭散月华
嘲啼鸟【脱却破袴】
破袴年来未改为园中啼鸟汝何知从教解使君侯悟尔死何由得盖帷
东阳道中闻杜鹃
万里云山路渺茫车轮竟日往来忙凭君一语成归去笑杀儿时射四方
闻桔橰
岁旱田家竞作劳车声夜半响嗷嘈市门多少夸毗子日晏高眠笑尔曹
宿直里店二首
扁舟泛泛逐惊湍朔吹颷颷作晓寒舣棹远来投野店应门幸喜得儒冠
稻获田空宿水禽去来终夜有清音投床倦客无他想秪【入声】有江湖万里心
雷发散雨书怀
轰雷惊散半空雨赫日冲开万里云依旧炎炎还酷暑南来犹幸有晴薰
题吕城庙
吕公遗垒枕高冈落日西风草木荒王气悬知南国在不妨北面俨冠裳
和陈倅校书惠诗
故交衮衮白头新倾盖相望有几人奉诏君应归册府一蓑我欲老江滨
和陈校书祈雨有应
一念忧民敢惮烦肩舆得得欵祠坛莫嫌勺水能多少自是壶中世界寛
和陈校书生孙
四海声名陈太丘元方有子复何忧他年羔鴈成羣至不独丹青诧豫州
和赵季行用兰花韵三首
破除百卉发孤芳造化工夫有抑扬平易堂中无个事一枝相对吐清香
结根嵓谷谢羣芳多谢光风为发扬骚客毋烦赋纫佩省郎行矣趣含香
鶗鴂潜消百草芳清芬散逐楚风扬洛阳姚魏空增价愧死嵓隈有国香
次韵苏明仲
诗翁名字简思陵死去人疑化鹤丁败絮当年犹自拥褐衣今日可忘情
酬陈子与
门外秋光入句频门前积雨少来人利名到底成何事赢得江湖自在身
送晦庵语孟集注与诸侄
伊洛遗书徧讨论微言千古破童昏要知此老殷勤意送与君家好弟昆
冬日即事
飞亷不解却丰隆结就浓隂万里同须信碧霄无点滓晓来红日自生东
戏和荆公读汉书
当年泚笔笑愚忠後日私书迹更穷自是京刘异恭显未知君意与谁同
读韩诗和其韵【诗有二句云力去陈言夸末俗可怜无补费精神】
韩子文同孟氏醇陈言去尽只天真君诗费却雕镌力笔下应夸自有神
读苏武传
李陵卫律两降人大义相规几尽诚陵语不传传卫律要令千载识交情
读公孙弘卜式儿寛传
儒雅弘寛世所宗汗青中介牧羊翁史家有意君知否未必文华胜朴忠
读楼护传
刘氏难令吕氏安郦生大义炳如丹君卿卖友阿王莽死去何顔见吕寛
读卫青传
任侠行权世所诛将军尚借齿牙余古来名将勤招选底事牢辞不敢居
书陈少阳遗墨後
赎死何由可百身遗书犹足警来人当时珍重千金字此日凄凉一窖尘
送应徽之归天台
去来行李苦匆匆世路崎岖一笑中闻道倚门占鹊喜早寻归棹浙江东
借明秀轩韵送赵推入幕二首
七泽波涛笔下吞相逢晓日上天门祗【入声】今出处难同调慙愧高轩几访存
纷纷末俗假成真幕府归来岁聿新万里终存江海志一毫莫染簿书尘
云边即事
山鸟纷纷不计名晓来聒聒弄新晴山人不识虞庭乐疑是箫韶奏九成
题龙祠米元晖词後【以有改胜寻为寻胜者作】
醉笔淋漓纪胜寻重来尚想百年心浪将一字殊先後谁识朱弦太古音
松影
老松偃蹇印晴空倒影参差澹月中夜久无人共清赏一庭萧瑟走虬龙
戏传老【时在慈云寺设糜】
锦绣囊开一夜风万家花柳鬬主月红谁知一点阳和气尽在高禅杖锡中
谢荐医
容貌天黥二十年刳肠一洗怅无缘秪今纵使逢医缓却顾霜毛已飒然
云边阻雨
辗转无眠到夜阑鹊声送喜近檐间好风吹断夜来雨晴日放开云外山
又用前韵
蔷薇篱落送春阑笋葚园林早夏间牛背牧儿酣午梦不知风雨过前山
酬传老
人生不见古无怀平陆犹成灔澦堆百岁髑髅能发语有生非乐死非灾
题布金寺钟楼
云间缥缈出层楼楼上钟成四百秋当日繁华今不见钟声依旧满林丘
黄梅
林梢脆实荐辛酸尚记儿时刮目看老去齿牙无复昔晓枝犹喜堕金丸
题张端衡竹木石画
槎牙高树萧梢竹絶岛风烟开短轴更烦点笔作衰翁啸月吟风饮山渌
送张端质上春官
第一江山酒两壶送君鼓箧入皇都直须第一收名第莫使江山擅美呼
送刘簿秩满东归
一官簿领十年间此去青云手可攀胜日西湖浮画舫频将巵酒酹孤山
谢赵使君豁租
长榜朱书又墨书使君颁令豁逃租一千里内欢声满十数年来此事无
送茅监
一棹东来载月归宦途此去有光辉祖筵是处花枝袅慙愧衰翁昼掩扉
寄潘子善上舍
寂寞安居十载余高轩欲过尚踌躇莫嫌穷巷青泥满自是门多长者车
代柬寄王去非
闻随使节过江东想见旌旗十里红多少苍生在寒谷早吹邹律转春风
寄江东真漕【德秀】
金陵千古帝王都肉食何人解远图只有爱民真学士不慙通务汉三儒
简同志
竹韵因风来满楹桂枝和月印中庭遥知棊罢浑无事百首新诗醉复醒
谢纪倅惠梅
翠实堆盘对緑樽清香尚想月黄昏主人合试调羮手病叟难忘止渇恩
口占谢陈使君
相思目断监湖船书别殷勤敢赠言未解终南寻捷径少寛谷口截朱辕
书蒋云巢诗卷後
逸兴常同造物游驾巢不与世人侔日晴紫翠开千嶂依旧君家在上头
云边遣兴
泄云日日冒山头古涧淙淙咽怒流但得农家余雨泽不妨客子叹淹留
乙酉夏述怀二絶
水边舟子竞招招陌上车尘晩更嚻祗有幽人无个事藕花深处弄轻桡
岸柳风摧更绿饶槛花当暑自红娇流行一气元无息松栢何妨独後雕
答王去非觅柳栽
不惜柔条折赠君与君分占万家春祗愁五柳门前景不称三槐堂里人
得轩即事
上印还家不计年水光弥望木参天绿云洞里【尝名漫塘上为绿云洞天】开书幌红锦波心漾酒船
荷花
淤泥除尽藕根空留得孤芳照病翁水面亭亭尘不染悬知不是蓼花红
和钱晋之绿云洞天韵
理乱幽人了不闻扶疎遶舍绿成云洞中不异人间世一枕邯郸浪策勲
答锺元达觅藕栽二首
红粧翠盖出汚涂水面风吹醉欲扶自是凌波有仙种文君莫讶茂陵姝
渐点青钱浮水面犹将素节混泥沙送君百顷风潭上莫笑原非十丈花
戏谢张端衡惠牡丹并汤鹅
右军【俚语谓鹅】浑脱从花王老子开盘喜欲狂拟揷一枝无称面浪餐鹅炙愧刘郎
题瀑布画
泄云澒洞遮山腹古木槎牙缭山足举头百丈泻寒泉知有高峯挿天绿
题德源庵【祖坟所在因仿社仓以惠村民】
牖户绸缪实父基豆区积贮训承师老来事业仅如此慙愧平生祗【入声】小知
回陈兄惠瓜
碧圆到眼舌生津三载深慙拜赐频莫怪尊前最知味东陵自是种瓜人
奉酬陈居士
高人不作饭牛歌盍向沧浪具笠蓑正使同舟欠西子也胜逐日效秦娥
用韵索青娥丸
病余不赋恼侬歌活计江湖一钓蓑傥许膏肓驱二竖肯令红粉汚青娥
代柬苏佥
七十收身古战场归来八十更康强酒阑庭户秋光好想见诗成一缕香
柬张簿二首
簿书阅过几牛腰一缕清香午未消栀室醉吟谁是伴铁城折简可频招
细肋朝来正割鲜瓦瓶先腊湛寒泉香栖枳棘寜多日断送横飞上九天
代柬促陈居士归
一棹东游久未归羞囊应已典春衣淡烟疎柳鲈鱼市底事流涎对落晖
代柬答徐监押
隋堤绿柳漾清流画舸输君烂漫游柘荡高湖须老伴不妨捩柁出湾头
口占送纸鹤帐与王克家中书【塈】
雪翎丹顶更玄裳持赴君家六尺牀午枕不须蛮素问主人心地正清凉
和王克家所寄草堂诗二首
弦歌流化记琴堂椎鲁难言愧互乡正对薇花挥翰墨犹能春草梦池塘
身在金华与玉堂寄声时到祝鸡乡为言旧访卢仝处柳压平堤水满塘
次韵谢范黄中运管【炎】二絶
一区闻道宅新成潇洒真堪寄此生胷次清冰元自莹不妨更向玉壶盛
刁坞春回花满枝沈溪梦断水盈池遥知吊古经行处落纸云烟总是诗
题恭靖兄志庵二首
宅兆当从志所安故山松竹舞林峦莫嗟外有封疆隔【亡侄欲求邻壤未得之】自觉中含宇宙寛
山势西来如凤舞林峦左转若龙蟠门前一水流新绿须信神心万古安
题明伦堂【六杉中一桂】
六树庭前过屋山一枝仙桂许高攀【俗说如此】风云有幸逢千载里社应先庇万间
送徐兄封川之行
别时触目是愁端适喜君怀宇宙寛千里事人犹见喜寄声别驾好相看
闻杜?三首
旧於东阳道中闻杜?啼曾题壁间一絶乡邑无此鸟近颇有之因作三絶其一用旧韵以解前诗之大言无实云时绍定己丑春
当日停輈古道傍大言聊以解愁肠只今老去还吴下无复驱车走四方
天津桥上小徘徊入耳新声兆有开家住江南异京洛不因君至浪惊猜
薄宦思归畏嶮巇从君归去苦嫌迟归时绿鬓今黄髪归路平安我独知
送洪季扬【扬祖】分教横州兼呈丁帅二首
仕有为贫难择地志将及物要乘时青衫入手南中去此意惟应我辈知
五百人中占上游四千里外客诸侯南中赖有贤方伯处我应须胜自谋
送机僧代柬庄氏
长荡湖南好事家只今无复旧豪华斗升为乞西江水涸鲋余生或有涯
送丁道士住洞阳
华阳洞口链丹台仙客遗基在草莱急遣羽流专洒扫千年去鹤会归来
九日送酒黄竹磵
老瓦盆中渌酒香田家风物近重阳不知竹磵盘桓处今赋黄华第几章
寄题洪氏永则轩
此则天然与性俱执柯何必远求欤父兄行已一家法圣哲传心万卷书
为纪生借屋
乃祖焚身为祖刘末孙那敢不相周单辞往扣贤公子茅屋何妨得借留
送上元张尉兼柬吕制干二首
千古繁华白下亭万家花柳拥层城登临此去非无地弹压中间要有声
幕府东来第一人姓名星斗揭苍旻龙驹要踏浮云去好向庭前一问津
枕上四首呈丁景舒【时景舒句容罢归】
督邮行县岂徒哉指点虚无作祸媒料得渊明知此意悬抛印绶赋归来
弦歌容与倦将迎五斗看来一羽轻若也儿曹知此意可容千载擅清名
篱边把菊玩遗芳未肯从渠入醉乡五字句中窥屈宋七弦声里到羲皇
等闲游目送飞鸿适意何妨酒一中莲社未应寻盛远竹林中亦着涛戎
代柬谢袁兄
渔樵并舍两相忘三迳回看久就荒只有生平真活计湖光万顷接山光
送无灰酒周马帅口占三絶
宝玺来归万国春海隅花鸟亦欣欣皇恩更向将军厚乞【去声】与人间自在身【借用】
乞得闲身荷圣朝旧栖佳处日逍遥却怜赤壁归来日歌舞樽前祗小乔
奉寄无灰酒十罂一盃入药可长生药成预约分酬我眉夀相期比老彭
奉酬敬亭石隐君
宛陵佳处敬亭山中有臞仙独自闲賸喜好音来物外莫令佳句到人间
为土山行者劝缘
莫言山势但陂陁坐断东南万顷波地胜要人勤洒扫瓶空无米却如何
送珪老住普照
结屋缘崖地苦悭嘉名犹记夀丘山万家不隔高人眼日月东西见往还
赠沈术士号金腰带
万钉宝带诚堪羡七字成诗喜欲狂世事浮华有真趣赠君一笑作行囊
汤参议惠莲走笔以谢【时两侄分争】
莲实同房若弟昆人情乖异不堪论只今昆弟成胡越蔓草犹能庇本根
走笔送韩昕伯谒任广文
芹宫竞说广文贤姓字高悬衮绣边八十老翁无失德三千弟子尽推先
题明秀轩【时赵虞卿新修】
波摇山绿浸云根山压波回不受吞镜面平开三万顷当轩管领属王孙
和刘圣与顾龙山探梅四首
玉骨冰肌淑且真只应姑射可为隣东风次第吹桃李输与侬家第一春
暗里曹刘可识真意行不必问比隣天涯望断无来使占取山中自在春
山行未惬此情真问讯寒梅到比隣但有疎花印寒月不妨自是一家春
费尽铅华总失真色香清絶两无隣待渠经始和羮了乞【去声】与无边草木春
甲午秋作四絶题窻间
驿吏持来郡吏批丁寜急急趂符移儿童骇汗催科急趣驾元来荷圣慈
明时一士不遐遗臣子无才盍自知骑马趋朝常处士几人笑诵醉翁诗
漆园逸气藐云霄吏部英词掲斗杓未用鸡虫分得失笑看鹏鷃两逍遥
联翩衔尾下深溪又是当年竭泽时玉烛均调何日是舂陵三叹次山诗
赠凌山人二首
星冠鹤氅賸威仪新纳官钱得度归慙愧三茅老兄弟一生木石草为衣
百链灵丹手制成等闲骑鹤上青冥缑山自有来时侣莫羡辽东化鹤丁【凌本李居士弟子今师丁道士故云】
赠齿医鲁生
曾过当湖好事家园池髣髴记豪华老来只欲甘藜藿乞【去声】我仙方固齿牙
次李秀嵓鹤溪四诗韵
凄凄寒日漾溪流猎猎西风送客舟勇退端为天下计留行谁为圣王谋
忠谋衮衮要须殚几度敷陈舌本乾夜半会思前席对天遥毋使此心阑
少年意气十分强河广期凭一苇航老去结庐渔舍畔笑看鳬雁往来忙
稻粱初熟社醅香草草盃盘不着行别後书来烦记取绿杨堤畔水盈塘
贺真参政因以为戒
名贤得位古来难君有高名宇宙间愿率衆星环北极要令百世仰西山
闻田老死于临安
见说眉龎质粹温他年凖拟大吾门可怜不识家翁面虚作人间一世孙
送郑节夫
盛年已去壮心阑此别悬知後会难愿使乾坤同日月不妨闽浙异江山
柬西冈诸李谋复宏词墓
前朝流派日星明圣代殊科更策名遗骨未寒丘垄废可能宗党不关情
书汤兄诗卷後并呈丹阳大夫三首
明月韬光甓社湖发挥千载赖耆儒清江曲就无人识来往横塘一鄙夫
令尹胷襟隘五湖狂言时肯听迂儒未知他日翘材馆可着当年郑介夫
长安未必胜江湖盖世功名徯大儒三事更应登密令一?我欲伴樵夫
走笔谢王老丈惠花牋
璀璨金鱼学士牋玉堂落笔起云烟半生野外扶犂手乞【去声】与真如掷道边
题子登侄环绿斋
竹树回环一亩宫红尘不到绿隂浓堆前祗【入声】有书千卷善後悬知?万锺
题盘斋
不到盘斋十一年旧时梧柳已参天应乘天上浮云去忍看梁间淡月篇
题刘文简所藏墨梅卷
烟雨和成宛擅场新来飜着雪衣裳以吾不可学渠可善学杨君秪此郎【杨补之甥汤君所画自谓得补之白黑相形法此卷乃为倒晕素质以反之】
漫塘集卷一

[book_title]卷二
钦定四库全书
漫塘集卷二　　　　　　　宋　刘宰　撰
五言八句
云边偶成二首
月下浮舟去云边曳杖行物华随节换人意与秋清小圃蔬逾润荒丛菊向荣幽寻元自好底用绊浮名地旷晩逾静山空月倍明银河横灏气石涧伴吟声??迎风叶飞飞湿露萤岁华行晚矣为尔一凝情
发绍兴
留滞青春晩经行此日初柔条桑着眼短穗麦生须竹外云埋屋花边水遶渠个中容我老肯遗子公书
天台道中
花重朝霏散鸟啼春意深风光自流转行役负登临涧水流新绿山云卷夕隂病容兼白鬓漂泊此时心
冯公岭
地隘山逾峻人勤俗不奢时培石上土更种竹间茶接畛田成篆连筒水溅花征尘如不到老我即东家
长林场海边道上
海雾晚逾合海风春更寒衰顔欺薄酒老胆傲惊湍丛竹人家近平沙客路寛明朝应更好山翠扑征鞍
松江道中
久作松江梦重来泛短篷淡云飞急雪枯叶战狂风烟末三家市波心一钓翁鸱夷身计耳吴越等成空同叶恭叔郑节卿饮于赵子野官舍【分得壶字】
相望各千里相逢酒一壶交情贯金石诗思渺江湖夜雨滋园菊秋风落井梧归与吾有日聚散一长吁
偶成
木落山呈骨泉空水反源知时秋燕去负日午蜂喧玉粒炊晨甑金英卧晩园岁华今已暮身世两忘言
试郭生笔
金华山中僊委蛇霜雪明君於何处得束缚封管城大白真若辱脱帽甘沉冥世有扬子云犹堪草玄经
送傅守伯成归【以林园穷胜事钟鼓乐清时为韵】
烦暑敛清晓西风生远林客怀感素秋归梦越千岑祖帐城南门蔼蔼萃华簪举觞忽有赠去矣无遐心堂堂司马公独乐五亩园岁月坐成晩花木亦已繁世事尚可为石交有遗言归来默无语拊石弄潺湲令行肃权豪仁施先困穷适此饥馑余喟彼杼轴空劳来穷人谋祈禳与天通那得三百州落落皆此公世念分五兵当使道战胜昔别稽山隂风采臞而整重逢惊少壮神光烁衰病一气中夜存还丹嗤葛令永日来清风黄堂少公事凭栏一长望千载几兴废论功赤壁多语士北府锐归舟眇家具吊古足新制金山故佳丽杰观环孤峯对峙焦公庐林杪出疎钟南归谢尘鞅北眺足从容应持济川手一酹击楫翁辩士变初说勇士衰再鼓向来东海滨有士节独苦岁晩儿女恋颇亦类张禹堂堂裴晋公绿野能容与仕至二千石富贵有足乐官为谏大夫亦足究所学兰阶擢珠树金闺联棣萼何妨赤松游不负黄石约濯缨沧浪水为爱沧浪清明明中兴主斋居方厉精疏傅不自惜决去鸿毛轻滥觞尔何知咄哉檀长卿北渚有狂士病卧忘四时绿暗知春晩叶落识秋期西风日已高凝露方自滋独有岁寒心不负流水知
送梁伯阳归括苍三首
怒风驾海潮钱塘天下壮岷山浚源委东下极奔放中横吴淞江烟波渺四望归与太史笔偃蹇九霄上城关美少年三五事游冶明璫烛绮疏宝香笼舞榭一朝黄金尽帷盖羞狗马短檠有真乐行矣遴取舍西北天马驹堕地志千里暴生执鞭辔邂逅渥洼水东来荐郊庙声名蔼千祀咄尔驽骀辈局缩当愧死
云边偶成
乐岁饶嘉泽荒山徧有秋断云犹过雨平陆自交流香饭炊红软嘉蔬荐绿柔蝇营竟何事老我即菟裘
即事有怀二首
千山收宿霭一气蔼金行爽吹舒澄碧晴晖丽太清徘徊望前岭徙倚步南荣为问蓴鲈客何须身後名济世无长策观诗叹小明悠悠忘夜永淅淅听秋声困踬盐车骥飞腾腐草萤乖逢偶然尔造物两何情
仪真雍生见和因再用韵兼怀仪真
北观凭栏望西桥信马行朋从有名胜风物正凄清乱定人烟改春回草木荣遥怜旧游处坏壁暗题名【闻余梅园题壁尚存】
久客怜之子寒牕几晦明羁禽恋乡国来雁尚边声事去云成狗时来草化萤未须论得失把酒谩忘情
和郡倅陈校书【模】祈雨韵
麦陇收黄槁秧田欠绿滋三时犹好在一雨未为迟精意能先物神明敢後期邦人孚至意可但不能欺
和罗权丞【愚】至日雪韵
台上五云纪宫中一线添巧开三白瑞幻出六花盐宿麦犹期润前山已见尖应怜贵公子索句久巡檐
送张端袤摄簿建平
吏道贵更事君行非为贫勾稽戾初意疾痛系斯民一日居须葺他年政若神放船秋水阔着眼看修鳞
戏呈南池同游诸兄
方池带南郭胜践及西风多稼天连碧芳莲水映红渔歌来席上鸟影度屏中想见垂杨里诗成又暮钟
山行阻雪呈同游诸友
幽寻本无急聊以会友生尘中妨剧谈故作林下行仆夫问归路夜闻风雪声何妨小迟留妙理细重评
和前韵呈李果州【道传】
行乐非吾事朋从慰此生剧谈忘夜永起立缓盃行黄独幽人供朱弦太古声他年盛山集不假退之评
送张端袤主含山簿
计利无非利辞难枉作难驱车平路去高枕此心安县小勾稽易时危赋敛殚好禆千虑失可使百忧寛
寄宝应丘大夫【攽】
制阃今元帅男邦旧大夫受成无弊事直上有夷涂赤县图新入苍生喘欲苏底须劳战士城筑守淮隅
丁亥冬感怀寄赵章泉【蕃】三首
楚塞仍多事章泉阙寄音由来使狙诈何意启狼心国势时轻重江流自古今遥怜杜陵老对雪几愁吟报国知无术书空竟若何淮山云惨淡锺阜石嵯峨高孝遗规在梁陈往鉴多癙忧徒尔尔远浦听渔歌我屋方茅下君家闽楚交鹿门知得计燕幕未安巢涧谷泉堪饮山田饭可抄应携灵夀杖雪蘂嗅梅梢寄同年朱景渊通判八首【以二人同心其利断金为韵】
念昔从子游金陵佳丽地幕府盛宾僚东南称两尉子才清而通我拙世无二栎社虽轮囷灵根同晩岁默数金陵友在者犹四人纠曹今别乘法官驾朱轮千锺已弗暨一念还酸辛况我病所纒渔樵寄此身输子曳朱绂斑衣奉慈亲
当时最少年雪林紫芝翁诗名三十年正复坐此穷落日澹平湖宿草鸣寒蛩何时一樽酒往酹与子同【谓赵紫芝汝淳】
四海游夫子粹学洞古今闻善亟推挽常恐力不任时危系长才白日已西沉拱木战寒风凄其千载心【谓游默斋九吉】
茂苑子周子慷慨忧时危斯文鼂董流炳炳日星垂言深衆所惊用浅才不施穹窿山下笛怀人定谁其【谓周正字南仲】
滕子嗜古学万卷作生计孤灯耿夜阑盗畏不敢睨至宝世不售虚名竟何利尚想古城隅幽花开绕砌【谓滕贤良?】
细柳真将军劲气可立懦向来拯时危功略天下半屡诏不肯起出处悬自断十载山泽游万念春冰涣何当求识面介子同里閈【谓周马帅虎】
古人重结交一诺轻千金嗟我与夫子论交岁月深一别三十年两鬓霜雪侵愿言益自强鴈来时寄音
题王荆公半山图
归来心事平蹇驴踏秋风举鞭问髯奴何如浣花翁道旁几高松风来自相语桃李今何之岁寒予与汝
喜延陵从事【丙】还任
闻道古延邑欢迎旧尹归邻翁争扫舍学子竞牵衣賸喜陈编在还欣俗物稀樽前重怀想葵日映清晖
题戴氏稼庵
小泊寻前约周行得伟观乾坤开玉宇日月走金丸高岸城池固平田井牧寛京尘障游日从子税征鞍
题茅山泼墨池庆云庵
路转几山腰地寻双海眼涧咽吕公泉桥横蜀道栈主人去不归山空春事晩何时具蔬笋开门延客饭
寄宜兴赵大夫【与慈】二首
胜地古阳羡清才今长官能令三害远坐使四民安【闻邑境自公之来狱无重囚野无暴虎】勿谓时无几【来书云去替只四月】仍防弊有端做成循吏様传与世人看
去接鸳行侣犹怜鹤髪翁连翩致嘉实多旨荐清空【所惠酒名】往见孤成约酬知有朴忠金张渠尔耳相阀自清风【闻浙右颇有托后家占田者】
苦雨遣兴
老去身何有时危念苦深朝阳方借煖宿霭又成隂梁楚安巢少关河去鸟沉谁歌出塞曲慷慨百年心
答王虞卿邀游山
墨池催胜游虞卿枉真蹟我行浩无期君归定何日非忧年岁晩自叹机会失空烦日卓午蔬饭满香积
碧云即事
唧唧秋蛩鸣耿耿秋夜长简编负初心枕簟怯新凉朝曦入踈牖宿云散前冈归与一叶舟浩歌听沧浪
送黄竹磵
湘流不尽恨楚客赋离骚世已殊於古君奚罕所遭羁怀便酒圣野兴挟诗豪醉里擡诗眼山空月色高
云边喜潘兄见访
年衰病愈难学废朋来少闻子剥啄声慰我精庐悄高谈极今古远识到微眇愿君缄此言勿贻俗子诮
六言八句
题真州广惠仓仓即故船场居南楼及天宁寺後中有大池塔影浸其中
淅淅风摇丛苇霏霏雨弄新晴坐对江南山色往来无限离情塔影参差波面歌声宛转楼头已负少年行乐更输衲子清幽
送陈内机弃官还
一官已判归休五斗何须外求违己莫询田父折腰免见督邮身寄红莲緑幕梦餐翠栢丹霞归去聊寻旧隐功名盍付渠家
七言八句
代赋寿宁宗潜邸
圣学家传自有师更罗英俊侍经帷治功尚论唐虞际政体寜甘汉晋卑猥向梁园陪末坐敢凭尧历记佳期羞囊已办诗千首凖拟年年荐寿巵
和真州太守营屋新成之韵三首
长淮清晏久无虞官舍人烟已复初共喜舆图方日辟讵应卒伍尚星居四营分创因遗址百堵周围列聚庐武备既严军气壮岂专扞御奠州闾
东南列将谨防虞尚记熙宁变法初一自边兵渡江水遂令卒伍杂民居炊烟不断云横垒清夜无譁月满庐妙用独推贤太守征徭元不到乡闾
经始南风咏有虞落成候筦报秋初连甍尽撤编茅旧万竈重新列屋居千里只今成保障一?谁复等蘧庐何人袖出如椽笔为写丰功掲里闾
和淮漕八月十四夜月诗二首
清凉景界限尘纷玉宇从容静夜分欲满尚悭今夜月乍舒还敛北山云孤光飜动枝头鹊余晕潜驱草际蚊好处欲言人不解湛然天宇印心君
长淮百谷庆西成万里何妨共此晴霖雨尚关天下望月华犹幸晚来明要看玉宇清光满闻道银河此去平邂逅西风轻借力夜深桂影更敷荣
中秋月有云翳再用韵
孤城急鼓转严更步屧中庭午夜晴人世昏昏同梦寐使星耿耿伴清明云开霄汉光华远望极关河眼界平想见登临无限意此身那复计浮荣
仪真和同官韵二首
先生文采似班扬俗子何能较短长顾我未知全璧否期君聊复善刀藏壮怀欲写须更仆胜日能来对举觞青紫不须分失得旧游多少困槐黄
簿书尘里见清扬握手论心味更长何日山林共归去故园花竹可游藏颜徒自乐一瓢饮汉殿争陪万寿觞马革裹屍成底事要须高卧到羲皇
北固山望扬州怀古
北固城高万象秋烟竿一缕认扬州试乘緑涨三篙水要见朱帘十里楼泪湿宫衣朝雾重愁薰寒草夕阳浮隋堤旧事无人问两两垂杨系客舟
怀林维国二首
予学宦金陵得三山林维国邵武任伯厚吴门朱景渊婺源叶潜仲为之友相得甚欢维国知我爱我视他友为甚惟恐予有过差一夕四人相会於潜仲廨舍抵足达旦始各自诵所短而诵人所长终也自言其长而诵人之短递相规益其友爱如许维国去金陵未二年终於永嘉予亦离羣索居无复朋友之益辛酉十月初五夜忽梦与维国遇如平生欢觉而凄然成二诗
四海论交二十年知心一见似前缘情亲尚记通宵语忠吿难忘送别篇梦入蓬壶重会面座看书史尚堆前应怜废学从农圃要使留心在简编
尚记升堂拜母时满前儿女竞牵衣凤雏想见今成立鴈序遥闻已奋飞【维国弟成己巳发浙漕解】身後声名终不朽家传诗礼足相辉伤心白下金陵道无复班荆话昨非
送友人赴省试
月满千门夜未央忆陪多士凑文场露将寒透银袍冷兴与秋来笔力刚十载转头成昨梦一身为客尚他乡为言桂苑联镳客要折高枝压衆芳
送赵子野归
秦淮契阔几经春钓月临风入梦频万竈无譁新号令一樽相属旧殷懃緑波南浦予回棹落日孤城子问津聚散云萍浑若此临分一笑大江滨
送恭叔兄赴省二首
秋荐吴江北鴈来几看文阵夺标回鴒飞鹊喜情何限龙化鹏抟兆有开礼部定知当一得大廷端可压羣才春秋正学非阿世莫作公孙愧草莱
睎骥长慙马不前着鞭何意在君先须惩牛後羞余子独占鳌头下九天上苑未须夸得意道山共拟便登仙虽然富贵浮云等要使功名在简编
过兰亭
茂林修竹翠参天一水西来尚折旋欲泛羽觞追往事怅无嘉客继前贤短章回寄二三友胜践堪寻八百年笑拂苍崖题姓字为言曾此掬流泉
喜王节夫过访
我方丱角子胜冠我老君犹鬓未斑可但孤生多疾疢也输华馆富清闲交情敢忘莺求友野性终便鹿在山何日归欤同里社杖藜来往翠微间
用韵寄陈仲思闻有诗它赠而不见及
之子才宜獬豸冠我才童丱即窥斑溟鹏已击三千里天骥犹遗十二闲五字饱闻传有位尺书枉用到穷山春风得句能相寄待我犹存季孟间
再用韵戱答陈仲思
一读新诗一解颜天孙机杼锦斓斑致师自昔能无语瞥眼君宜付等闲风定波涛收万壑云归紫翠出千山论交早岁今华发少有猜疑愧两间
贺陈子扬致仕追赠父母二首
一念平生在报亲九原今日喜追荣鼎来天上维新渥足慰人间罔极情康乐弟兄传絶唱胡威父子擅清名君家盛事人难及倦客闻风亦眼明
一笑相逢意自亲别来庭树几枯荣流传郢客阳春句想见鸱夷万里情贾傅才能通国体柳州文字占时名何如一棹洮湖去独泛沧波弄月明
代李居士谒王去非制干三首
家山目断古幽州百口来归路阻修丁字无端轻介胄蝉冠却羡出兜鍪箕裘忍坠先人业甔石谁为客子谋不惜饥寒同一死南来恐作北人羞
侨居无地寄生涯布袜青鞋着处家太乙虚舟想莲叶玄都活计问桃花不堪衆稚贫为累坐使孤生发半华傥许侏儒均赋粟不妨老子自餐霞
一来寒谷转春风百万喁喁说此翁坐见西州成俗阜忍令北客尚途穷筹边闻道无遗策幕府流传已上功便有细书催入觐早囬生意一言中
寄潘子善上舍【时举】
陈少阳率太学生伏阙上书六贼遂退天下快之少阳犹以後书论李邦彦白时中等言不用拂衣去近传太学伏阙书是欤非欤非山间林下所得知独怪朝廷不用其言诸君犹苟安於学岂以靖康时事视今日缓急异耶为赋五十六字质之同志者
少阳一疏折羣奸拂袖归来日月闲误国小人【书中语】犹法从叩阍诸子自贤关是非颇亦通千古义利那能立两间若向西湖浮画舫好倾巵酒酹孤山
送邵监酒兼柬仪真赵法曹呈潘使君二首
仪真来往几经秋风物淮南第一州山势北来开壮观大江东下峙危楼沙头缥缈千家市舻尾连翩万斛舟去去烦君问耆老几人犹得守林丘
十万流离仰二天淮民只说使君贤向来积贮知无有此去规模要有传幼学可能传榷酤远猷无惜助筹边公余更向髯参问今赋梅花第几篇
怀徐表兄
一笑相逢句曲天别来十五换流年忍思渭上琼瑰咏无复通泉宝劒篇【时余尉江宁先君犹无恙】北渚春回芳树合西山日暮碧云连鴈来数寄平安信无限相思若个边
偶题云边
桃花山下水流长花不长开水自香此地正须招隐士山庵聊复对崇冈屏帏缭绕竹干个旌纛森严栢两行士会不生今已矣不妨闲处且徜徉
送友人
年来去客半西东须信劳生等转蓬万里相望成别恨一声何处逓冥鸿人情对景分忧乐月色於今岂异同莫把壮怀成索寞举盃聊与吸清风
毗陵邂逅京口同舍汤叔厚
鸡犬相闻里社同琴书曾共客儒宫南楼夜醉三更月北固秋吟万里风去鲁羡君勤采藻游吴愧我尚飘蓬相逢便与论心曲莫笑依然旧阿蒙
和张寺丞谢惠河魨韵二首
先生盛德信光亨微物将诚愧晚生春岸正当余雨过寒江尚想小舟横一奁走送慙迟暮两舍相望欠割烹未必甘芹解知味王公当谅野人情
鼎来佳句仰谦亨春入池塘草正生清夜拟陪檐雨酌暮天应对碧云横逍遥庄叟一枝稳富贵齐人五鼎烹戟卫肃迎挥手去苏州应愧此时情
和傅侍郎鹿鸣宴韵二首
向来北固萃羣英可但江山擅美名秀气中间空畚筑斯文今日遇权衡歌成白雪传新唱帆饱西风趣去程会体使君珍重意不专车马羡桓荣
先生谠论在延英早岁金瓯已覆名自古正人羞枉尺祗今公论有持衡九重闻道将飞诏一水何妨缓作程莫笑田家去天远春来野草亦敷荣
和汤叔永二首
鲁人岂解识东丘夫子犹怀去鲁忧公论世间谁了了德人心事本休休致身官路虽非远囬首家山盍少留三径未荒松菊在天涯多少望乡愁
底须弹铗叹无家自有诗人赋子嗟平世岂应遗烛武暮年安可傅长沙为隣幸赐千金诺进德相期一篑加欲泛五湖观浩渺兴来还可共浮槎
送姜君玉赴省试
樽酒论文弱冠前交情老去只依然久荒三径无来客细拨青灯话昔年少日功名谁汗简旧游江海半华顚君行试问都门柳几送银袍上九天
送彦与孙兄赴廷对
捷书夜到古朱方之子登名甲乙行伟行向来高月旦【谓辞学职】遗经端合破天荒【前此未有春秋登科】公孙对策风云会董子留名日月光趋向一分燕越异赠言惟有用心刚
梦使高丽到东海口占
梦魂飞到碧霄东日出扶桑万丈红窗户曈曚开晓色园林淡荡已春风时平正使车书混天远那能玉帛通万事悠悠均梦尔一樽聊与故人同
代柬答合淝苏刑曹兼呈淮西帅同年赵宝谟【伸夫】二首
青衫拟掾袭芳尘短褐归来理钓緍二纪期君绍先烈一官投老祗参军宦情自与秋光薄公论犹期岁晚伸见说宗工好风鉴荐书何日到严宸
闻道中原百战余遗民亿万企来苏浪言恢复真疎矣絶意怀来亦可乎北望凄凉悲故土南来调剂待新符祗今淝水山川改寄语元戎盍远图
送友人
凛凛霜台起事功翛翛三径任穷通几因节物伤离别无柰行藏苦异同白露感怀悲杜老黄楼得句忆坡翁鴈行何日齐飞去?帻相看酒一中
柬施上舍
万里秋光酒一锺别来木末几西风怀人衮衮东流水问讯冥冥北去鸿愧我形容难似旧喜君意气尚摩空相逢莫怪深相问一笑犹疑是梦中
代谭与可谢石大夫乡饮酒
大夫举酒属青衿八十衰翁亦许临要向席间明厚意敢辞酒半效狂吟持身勿使亏名义学古还须探圣心元日习乡君解否须知齿髪易駸駸
勉王甥
莘野凄凉渭水遥事功无复在渔樵但令一第先余子自可清名动圣朝禁路家声犹赫奕词场笔势已嫖姚夜牕灯火秋来好莫叹辛勤髀肉消
送锺元达赴余杭
知音十九在岩廊姓字高悬日月旁视草秪今虚省署种花聊复向河阳困穷已甚情当察富贵徐来味更长梵宇仙宫最佳处诗成数寄水云乡
送王去非入饷幕
春归花药尚红酣送子脂车马在骖幕画向来多实用事机今可付常谈学方用力须千百事或当仁勿二三别後欲知渔钓处五湖天水共澄涵
雨後口占呈陈校书
下田已漫高田槁太守来迟归苦早忽传亚倅府中来太守停骖尚精祷前日应祷五日期今朝好雨随车归迟速有期君解否太守束装留不久
送石令君
攀辕父老杂儿童十载重欣见此风可但三年方论定亦由去日与初同一尘不染氷常莹万折难回水必东正直自应神所介人心况有是非公
和罗权丞【愚】尊经阁元旦观雪
亿万饥民久吁天天开上瑞岂徒然深潭龟拆寒莎底浅土蝗遗宿麦边厉气已消除日後祥霙飞堕晓风前醉吟楼上瀛洲客为记三登第一年
送卫汝积归句曲
汝积归路过独楼冈入亭子谷二处相去里许冈下瞰数百里丘陵川泽若错綉然谷中?纡峭险下有流泉疑有幽人胜士尝建楼冈上以极临眺着亭谷中以贮幽胜以其亭多而楼独故相承曰独楼柳子厚所谓游之道二旷如也奥如也此盖两得之岁久楼倾亭废而名尚传若铁垆步然山居皆樵苏之人无能解其义者遂意独楼为髑髅而以谷为孔是又与小姑嫁彭郎同义吁可叹也因汝积路出其间为辨证以刷是冈之耻
楼冈亭谷万山西缥缈炊烟出翠微归路正当清昼永离怀莫怅白云飞学医要使人无费问道须知昨已非好向庭闱商略此短章中或有玄机
送杜尉【范】秩满还天台
眼看时事废因循官路三年子独勤袖有新诗频教我邑无长策可留君向来过计忧周陨此去何时静楚氛未必诗书尽虚语勉哉行矣张吾军
送罗季能还延陵镇
眼底纷纷利欲昏君心当与哲人论俗尘不染修茎露世味逾轻太古尊朞月此来当岁俭寒冬何地不春温幡然不惮延陵去季子清风百世存
谢朱仲玉二首
君家只隔小桥西几度占星望少微已向龙墀摅大对不应鸾翼尚低飞【朱以特科为簿】杖藜喜逐先生後敛板谁知故我非欲学丘江吟短句锦文试觅景阳机
夫子知名浙水西妙年奥学洞几微一官簿领身如寄万里云霄步若飞诗苦何妨同杜老说难终不羡韩非拟酬白雪阳春句愿借天孙织女机
仲玉和前诗见赠因再用韵
官仓出粟徧东西多谢朱公念隐微但觉闾阎犹菜色不知园囿已花飞当年国论无同异此日民言有是非天上鸳鸿方刷羽海边鸥鹭已忘机
谢汤生惠酒和来韵
闻道吾犹及老成高秋离索不胜情朋缄已喜贤从事二缶那堪对麯生多病吾今同退鷁壮怀君可掣长鲸能来共醉西风否木落千山夕照明
奉酬友人登多景楼见怀
云横不断古神州缥缈河山总戍楼此地几经人北顾长江不住水东流兵戈几处能安枕稻蟹三吴正得秋人事天时多错忤一盃聊复润吟喉
代书答龚楚州【维蕃】
使君问政及郊扉病叟何能措一辞积粟鼂生真至计屯田充国亦良规将权可与他人共德意须令旧壤知闻说盐城有真令相逢为说每相思
漫塘晩望
霁色催云作晩霞小桥却立岸乌纱雨余菱芡新抽叶秋早菰蒲未着花灯影微茫行客艇钟声缥缈梵王家沉吟索句输公等我欲临流理钓槎
寄陆大夫
寄语金渊陆大夫归田相府竟何如提兵刼取已非矣纵火烧残岂义欤百口丧身端自尔千钱酬直殆欺余放翁旧隐佳山水賸好归欤理故书
送锺元达倅濠
喜见弦歌近帝京又分风月向边城时方急士国家计事不辞难臣子情塞下规模鼂御史湟中勲业赵营平君行试与重商略乌鹊南来数寄声
送平江赵法曹
金科天上耿星辰丹笔年来有屈伸子去平反供母笑民知寛大颂君仁祗今茂苑题舆客曾是琼林合席人若问残生烦寄语扁舟长占五湖春
送黄子弘归吴门
亡友周君南仲尝为余道其里中黄子弘之贤又为子弘道贱名南仲没且三年子弘始来访予於漫塘感今悼昔欣慨交心其行也赋五十六字且徵後会
玉楼工就故人仙宿草离离起暮烟曾说项斯谁复记尚怀中散子真贤鼎来穷巷方今日胜读残编已十年西望犹能话离索秋风来共钓鱼船
代邑士上赵百里【善郢】
赵大夫十月甲子试补县学诸生与潘少府谋以科诏在近倍增生员以来承学明日乙丑市民将奉淫祀鼓惑羣听复檄少府榜笞其人毁其像而置诸河夫教莫先於养士化莫大於明民而二日之间善政兼举可与文翁兴学韩愈辟邪俪美匹休某等忝与诸生谨成小诗以谢
美矣吾邦此大夫仁中有勇信今无治侔东里兴乡校政压西门送女巫谋广生员来共学力排淫祀警羣愚一陶风俗成醇厚千古声名泰华俱
社日僧舍风雨
借蔬香积共晨炊客里良辰总不知孺子从渠均胙肉南翁无处听巴词神鸦得志饱终日巢燕有心来及时风雨聒人聋转甚半锺浊酒可能治【平声】
寄题戴氏别墅
闻君筑室水云乡一榻翛然独老龎近挹荷香供几案远邀山翠入轩窗自歌自笑游鱼乐时去时来白鸟双何日过门成夜泊一樽相与对银缸
和赵龙图鹿鸣宴韵二首
劝驾丁寜自汉兴礼行郡国玉锵鸣使君珍重新开宴多士连翩喜策名月窟一枝传好信风帆千里送修程主宾後会君知否紫橐青袍对宠荣
预宴当年记夙兴笙歌堂上正和鸣别来几送龙门客去後空题雁塔名麋鹿羣中便野性蜩鸠飞处笑云程羞肴也到茅檐下磊块堆盘里社荣
和赵章泉见寄二首
先生人物眇应刘千载诗亡独泝流五字还堪荐郊庙一官何事老林丘章泉乐处知何似南涧良朋亦健不
欲拜庞公何日是梦随飞鹤过山头【一作午窗无语独搔头】平生暗里识曹刘眼底谁为第一流锦里正应推老杜鲁人亦解说东丘骑驴颇忘推敲否上马还能矍铄不此去相思君会取菊黄梅蘂上枝头
用韵烦蒋延陵寄前诗至章泉
之子交游柳与刘朅来声闻水东流悬知此去居三馆可但当年记九丘沧海狎鸥犹好在红尘没马肯回不短篇为寄章泉老莫听浮沉付石头
谢章泉再以前韵见寄三首
白社相从远与刘可怜衲子溷儒流自嗟达巷知夫子缅想诸荀从太丘书寄洪乔空尔耳诗编杜集可容不前山底处堪长望我欲携筇上上头
解印归来白社刘风流靖节许同流诗来几说莺求友老去自慙狐首丘会合由来天幸耳殷勤还识我心不春回是处堪行乐能复携钱挂杖头
书贤从事我非刘杰句君争万壑流拟学岑参酬杜甫可能列子识壶丘倦游审已悬车矣问字犹多载酒不无限相思梅发处手摧残雪嗅枝头
和邑大夫劝驾韵
自笑当年跃冶金老来文物见彬彬登名已喜多三邑擢秀悬知敌万人晴日琴堂开宴好春风琼苑拜恩新惟余卧病江湖客坐看联翩对玉宸
送张端衡尉句容二首
梅仙西上古仙乡梅蘂先春特地香自是邾人闻鲁柝悬知晋盗避秦疆名山久合清芜秽穷巷犹闻缺盖藏惠政由来要全美须君努力佐琴堂
去乡喜见似乡人君去家山祗比邻令长垂髫同里社交承握手记城闉弦歌堂上寜忘旧樽俎筵中必告新若也从容问无恙为言鱼鸟已情亲
送王去非服除造朝
疾风吹雨洗尘寰北渚津头水没滩千里送君黄鹄举一生笑我白鸥闲清名已至云霄上逸气还充宇宙间此去西湖重回首淡烟疎柳认孤山
送张晋望倅湖州
风月平分古治中挂帆直指水晶宫祗今第宅多亲贵自昔闾阎有厄穷勿用弥缝乖直道毋烦歌舞竞新功举头见日长安近诏入元非藉子公
代东寄张端衡
句曲山头白鹤飞遥怜彩棒正宣威仙家有喜迎仙吏客路无尘点客衣月澹郊原从犬卧秋高篱落任鸡肥子真东野齐名在莫向西风苦念归
为布金寺僧慧监作呈赵守【善湘】
老树槎牙记佛庐露啼蛩吊百年余鼎新堂殿谁为此壮观林泉我弗如身上无华惟布缕盂中舐味秖山蔬野僧勤瘁能如许罪或无多乞赦除
送高桂阳【不倚】之任二首
清才寜合驾缇车天上新分竹使符此去专城重摩抚向来涉笔几嗟吁南州想见歌何暮北府犹闻戒疾驱更恐掖垣须敏手未应千骑出重湖
一笑相逢此道同别来木末几青红自怜老去北牕下犹得身栖广厦中良夜拟乘千里月神山竟隔一帆风赠行更愧留行者遮道歌飜别驾功
和赵章泉寄诗韵
来诗有常尔孤高仰庐阜忽焉并命出容台之句自揣何敢当此谨次韵以谢
索居灵琐久尘埃一读新篇病眼开妄意严诗编杜集敢陪郭隗上燕台纡朱晚岁徒云尔养素平生壮矣哉更许韩非书传尾遗荣何止被云来
次姜君玉韵且贺北固新居
车来流水马如龙北上精蓝西复东雅意只贪山在近高标谁与子相同门开正好来三益文就何妨送五穷拟向岩前分半席可能辟地着隣翁
门外青山跨伏龙山头未晓日生东竹林已喜王戎近莲社还堪惠远同盛事正应符地胜清才岂必坐诗穷欲成善颂陪张老自笑尊前一秃翁
送张端袤赴潘葑
汲取人间第二泉酿成天上酌神仙渠侬得此良佳矣我辈为之或未然职守近来成漫浪湖山佳处且回旋向阳花木逢春易会取声名动日边
和柴监
之子通才不受拘妙年文史足三余司征关市方共二宴启华堂正乐胥锦帐笙歌香雾绕禅房风月夜牕虚後生取舍能如此问信宁非远器欤
学门肇开为诸兄贺
几年黉宇傍城隈礼乐文章蔽草莱逵道一朝随地辟宫墙数仭倚天开举头日月清光近入眼湖山秀气来寄语乡邦头角士龙门此去会风雷
和尤伯华广德使君怡亭对雨
之子胸中不外营轩亭水到自渠成词章妙处窥骚雅师友平生祗弟兄元凯一门兼衆美夷齐千古擅双清新诗有赠不知报衰拙如余盍负荆
轩亭闓爽喜新营燕雀应来贺厦成樽酒两忘贤与圣韦编相对弟和兄诗如綉段从头好人似氷壶彻底清寄语金昆同石友【谓蒋魁】道逢何日许班荆
勉张兄立民作诗
翛然风骨一臞仙误走红尘逐世缘亦欲名同天壤夀且须句与日星悬後湖废沼生春草南郭遗墟起暮烟闻道锦囊时有得故山花鸟亦欣然
趣刘圣与【用行】寓王甫桂墅
门外平湖百顷寛庭前翠竹绕栏干鸟啼花笑四时好几净牕明六月寒賸可琴书供昼永不妨弦管到更阑留行莫为歌杨柳作计应须趂牡丹
送戴子家归永嘉【埜】
君住柟溪第几山我家北渚水云间二千里远来非易三五朝留勿作难有子已知头角异安心宁恤鬓毛斑尺书频寄问无恙共乐生前日月闲
癸未寄王甥
别时庭户正秋清划见园林翠织成吴下余思频刮目渭阳子岂遂忘情堤间飞盖分垂柳水面浮舟约半萍乘兴时来共清话相望能隔几牛鸣
赠尤丞季端
冠制殊常袖更寛风流王谢出长干笔端云锦呈天巧胸次冰壶挹露寒未许归期占信宿想应喜色动门阑贤昆自有长生术为觅仙家九转丹
读张氏义庄画一寄持甫辂院【湜】
叔世谁怜族????同高情真有古人风宗分大小稽周典惠匝亲疎比范公二顷开端能不吝一编垂训可无穷欲书盛事传千载预愧衰孱语不工
再韵谢张持甫过访二首
瓮牖篝灯一笑同地炉烧火愧家风论【平声】财以义轻浮俗论道归儒识至公行异於时方易沮理趋於数要深穷老来狂斐君无诮他石犹堪付玉工
道自周衰说异同眼明伊洛振遗风过人高行非难事入圣微言本大公道在鬼神常共在术穷天地本无穷三才并处君知否不尔何禆造化工
贺赵居父【若琚】登第
词场闻夺锦标归好是斑衣映緑衣永日湖山供赏咏好风宫殿正清微堂新六桂光宸翰庭秀双芝焕彩闱肯向长安夸得意妙年伯玉已知非
碧云即事
块坐经年不入山山僮拍手笑衰顔登高犹喜心期在望远还惊目力悭云气苍茫自羁旅烟波飘荡几惸鳏朝来旧雨添新雨谁识安危指顾间
秋闱後勉子侄
我生场屋惯周旋得失从知岂偶然天理先须尽人事时文端的本尘编日烘瓮牖朝先起雪压茅斋夜不眠万里夷涂从此去着鞭寜怕祖生先
寄范黄中【炎】运管
铁瓮城中十万家哀弦促管竞繁华昼长独有扬雄宅天远空浮博望槎读罢离骚想芳草吟成梁父对菱花客来莫问行藏事且共卢仝七椀茶
奉送诸兄谒府
男邦养士拟侯邦师帅宁分彼一方明辨正须烦幕府作成庶不异州庠紫金山迥连三岛甘露楼高俯八荒六代豪华犹在目停桡毋惜小徜徉
甲午至节後同诸兄入市归有感
七十衰翁入市归感今怀昔泪沾衣人稀旧识居犹是俗竞新华质已非九府泉悭谁改作五材兵去孰防微西山不属银绯客只合高歌咏采薇
赠陈内机
学诗常拟邵尧夫问道曾谒杨慈湖尧夫之诗呈大朴慈湖之学澄太虚羡君优游两者间傲视轩冕如蘧庐何时从我山中居絶胜泛緑依红渠
送友人入京
郭内无田负郭居酒中有趣酒尊疎波间屡听濯缨曲架上时繙种树书万里长风摧岸柳一天清露属园蔬故人欲问平安信为说年来颇晏如
杂言
开禧纪事二首
泥滑滑仆姑姑唤晴唤雨无时无晓窗未曙闻啼呼更劝沽酒提壶芦年来贵无酒沽
婆饼焦车载板饼焦有味婆可食有板盈车死不晚君不见比来翁姥尽饥死狐狸嘬骨乌啄眼
漫塘集卷二

[book_title]卷三
钦定四库全书
漫塘集卷三　　　　　　　宋　刘宰　撰
长篇诗上
仪真呈友人
近闻李郭舟送往涉重湖我欲与之俱鷁飞过宋都死生见交情嗟我失东隅归来整杖屦顔厚见彼姝念昔担簦日篮缕出无襦公子载与归樽酒日相娯所愧身为客如彼绕树乌食苹鹿在野呦呦呼其鸿鴈稽来书提壶空劝沽输君山中行梅梢嗅紫萸又有好事人开宴勤招呼飜然弃舟楫跃马问长途嗟我困行役胜游那能觎方今神圣君南风歌有虞所须贤与能搜罗遍八区公等梁栋姿咳唾玉与珠尚从山泽游此理良可吁飜思六月息岂即非南图料公赐环日祸转当亡胡愿借尚方剑先斩张禹颅小子虽不敏敢效一得愚
章仓席上
官舍若幽居四围山水緑中有超诣士簿书厌拘束邂逅文字饮交契如金玉朱弦发清音纹楸理新局一盃复一盃夜阑更秉烛木落天宇寛蟹肥酒初熟相期壮观游凭高重送目勿令儿曹知此味我所独
东阳道旁涵碧亭
四山委苍翠一沼湛清涟云飞松竹留石堕藤萝牵泉音乱丝竹鸟语赓笑言斯亭作者谁俛仰四百年栋宇有兴废篇章足流传官道纷往来此地旷周旋乃知造物意以遗静者便我来旱暵余龟兆坼平田攀崖遡源委石窦鸣涓涓摩挲两石鱼变化定何年
谢乌鹊
朝来不成寝啼乌绕西东似欲砭我愚无虞终有凶挽衣行太息飞鸣鹊当空似欲慰我心正直神所容举手谢乌鹊忧喜当何从吉凶两不到我在阿堵中
访陈廷瑞有感
闲维有常度曜灵无停輈翩翩叶辞柯过眼緑已稠弱干不盈尺忽已高岑楼念昔过庭日朋来悉良俦我年未成童子少无与侔我质本驽骀蹇步畏阻修子如渥洼驹猛气已食牛当时二老人笑语懽且酬门户各有托宁计才与不登门如昨日星纪踰再周二老安在哉体魄归山丘隔屋闻读书玉树锵琳球呼灯使来前秀气炯双眸问之垂九龄属对解冥搜感此伤我心泪下不可收来者日已长逝者挽不留其间我与子能阅几春秋宁复青衿佩与子从亲游幸子齿犹壮有母方白头刷翮凌青霄足胜负米由而我风树悲耿耿何时休四十已无闻过是夫何求矧复病日侵见面良可羞竹实不疗饥芰制非寒裘躬耕苦勤劳代耕多悔尤学仙竟谁成百年等浮沤俛仰天地间身世真悠悠时雨涨緑池好风交平畴嘤嘤出谷鸟泛泛川上鸥遇景适会心旷望聊夷犹
怀茅山寄句容江大夫
昔谒三茅君蹇步穷跻攀是时秋已高爽气薄千山三峯敛神秀突兀超尘寰世变逮狂秦风俗如髦蛮舌在不敢语冥默疑心讪咸阳贵公卿高门拥旗旛牵犬上蔡门回首涕空澘积骸草木腥流血川原殷所以三君子决去披榛菅不以寸草荣易我白日闲徘徊兹山巅放荡紫翠间数穷会有归山空水潺潺高风起遐想往躅芬芝兰想此弄明月想此发清弹兹坛梯玉京兹台凝金丹羣仙或朋来洞户敞幽关缥缈钧天奏依约云旗飜古涧会流泉点笔依石阑遗墨堕中流染此乱石黫世情喜虚诞诳记谁能删峭壁起道边雨湿苔藓斑剥藓访旧题岁月犹班班当时往来人逸翮超笼樊应期後千载緑鬓炯朱顔御风游汗漫骑鲸出颓澜或乘白鹤归翩跹从妖嫺寥寥竟谁成遗蹟空浩叹愚生百世下逐妄笑冥顽幽寻昔未极云卧衣裳单杖屦陟层巘此怀今未阑矧闻廊庙议出师鋭除残将军贾余勇弭节期白檀已觉赋敛频更恐戍役烦圣主哀元元络绎寛诏颁官守孤王明根节滋吏奸拟追三君游物表寄衰孱彼美江夫子拊字周惸瘝宁甘催科拙不使杼柚殚坐令句曲天忘此世道艰傥许占一丘结庐树墙藩渴饮玉井泉饥挹朝霞餐永无垂老别宁忧行路难寄书新过鴈一诺未应悭
松风轩晩望
远山亚归云近山留夕照澄江横净练怒风收衆窍东南佳山水此地宅其要连甍三万家金璧互辉耀闲房列歌舞杰观富登眺物理会有极却虑成悲啸我家三茅峯一室倚青峭下有荆溪水水深鱼可钓归欤有成计静坐观衆妙功名付公等连茹祗明诏他年问无恙短策寄岭峤浩歌畅幽怀狂斐君勿诮
漫塘晩望
远山亚归云黯淡与天一近山过余雨净扫峯已出式喜鸠唤妇宁忧月离毕担簦彼谁子蹇步泥没膝举头望天末一笑失愁疾应知扶桑东明朝浴晴日
漫塘观雪分韵得远字
入腊甫自兹得雪殊不晩凝寒祛厉气积润滋麦本清兴浩无极步屐忘足蹇扣门呼石交颈缩语犹謇挟携事登眺南去还北反所向游目碍窘若虎就圈归来漫塘上四望与天远蓑重渔舟归烟横樵舍饭棱层敞瑶池灿烂开琼苑玉龙拥寒城银海迷叠巘颇喜漫翁贫览富逾北阮呼儿具杯酌采掇飜蔬畹不辞多酌我自愧饮河鼹少焉敛夕氛桂魄争婉娩飜思造化工舒卷意难忖方其隂风壮一噫万象偃聚将薮泽平散欲天壤混端疑冰山固可但拳石狠及其遂离析去去不可挽日月丽太清草木被余煖区分镜出匣涣散渠决堰向来天壤间了不计增损呼吸一气尔人当解兹悃恭惟圣明君忧民中缱绻方冬祈瑞应此足慰勤恳贵瑞不贵多真宰亦知撙公等调元手圣世须补衮未应事闲旷崖壑惯栖遯我智拙於鸠一枝聊自稳但喜占丰年努力务耕垦
崇禧夜坐【以五士三不同为韵得士字】
淮浙千万山兹山锺秀异山中四时好雪景更佳耳危登俯八荒岂无超诣士春游眩红紫秋赏挹苍翠冲寒缭冰崖问讯世能几山神出奇观似慰远来意漫空飞六花匝地掩芜秽颇疑羣玉府飘堕人间世又疑姑射僊与物洗疵疠意行辄有得旷望了无际便欲呼云车御风驾六气举酒酹初平逍遥聊卒岁
简张盘斋以国朝四君子文易南华经
我宋百年间人物两汉上堂堂司马公奥学迈舒向庐陵祖韩孟首以六经唱升堂子曾子功亦孟氏抗荆舒徇偏见晚拂天下望斯文价金玉表表足相尚一编谁纂聚百世得宗匠晴窻一开卷璀璨罗万象余功堕毫颖云烟起千嶂老我忧患余苦学殊少壮适越资章甫箧笥增冗长之子秀儒林笔力锦江浪九原如可作四子推辈行殷勤特送似或可起遗忘漆园有傲吏所乐在闲旷挿架有全书引领祈拜贶所志逍遥游不受鵾鹏诳他年子奋飞荣问日休畅濠梁如有意回首问无恙
宿云边感怀
虚馆怯朝寒幽梦不可续展转复展转万感起心曲世涂嗟枘凿亲养悲风木悔往舌噬脐念来弓拟鹄悠悠穹壤间方寸浪驰逐西山有仙子胷次湛寒玉何年白鹤归就我云边宿挽衣起凝睇飞鸥下平緑
东襌百韵
羣居厌嚣烦兀坐怅离索动静两何心求端徯先觉张氏好兄弟同游得先诺重以临邛客雍容出莲幕二难秀金枝高会困酬酢客来惊醉梦倒屣出帘箔符子方下帷训子传家学汤子方涉笔词赋工雕斵闭门各有适跫然闻剥啄钱君丈人行邂逅同出郭冲飈翼飞盖宿润沾芒屩【是日皆以帬箑出】山僧迎户外萧散出林鹤升堂忽起敬先正事超卓於今国犹活繄尔尽忠恪禅房灯火暗遗像丹青落惟余我辈人往事记其略缅怀百年後贤愚一丘貉风炉催煮茗胷次浇磊落开轩一凝睇伟观夺岩壑古木矫龙蛇藤萝喧鸟雀亭亭堦前竹左右森矛矟老干欲摩空穉緑犹含箨微风度疎棂万窍呈笙龠鼎来闻歌呼冠带亦褒博汝岂陈孟公四坐为惊愕祸福宁所知字画妄穿凿俳优时所拙掀髯资一噱山僧如有意太息事殊昨衆真拥灵君昨梦非冥漠人情良易感意气随飘泊焉知宋玉赋浪费屠门嚼朝云无定姿密意终难托弃置勿重陈声色等臭恶觞行奉壶矢尚想古乐乐围棊对空枰白日忽飞雹势成秦始大计误鲁日削将士儿戱尔回旋守宫钥车马或殆烦俘敌到帏幄张拳合奇偶奋臂几攫抟嘉名袭百子覆射师方朔数穷或自蹈世事真难度情性渐浩浩奥义相磨琢夀夭徵彭殇小大稽鹏鷽天高何所悬地垕何所着孰怒而雷震孰笑而电烁兴王悼?独季世惨炮烙道隆此何幸道降此何薄生乎谁汝恩逝矣谁汝虐毫厘有必争司马振铙镯义正誓不屈勇士赴鼎镬少焉两忘言水净潜鳞灼行乐未有极暮霞横日脚催归走童隶欲去仍复却顾瞻忽有念郁悒忘谐谑凿井成先志结甃石凿凿危亭俯逵道栋宇更旁拓北牖瞰清渠西轩粲花药借问彼何营游手事蒲荆簪田家妇羣居勇奔跃有问不能对彼岂弃耕获似言岁苦饥货鬻逮钱鎛多谢贤令君恻怛忧民瘼精诚彻高厚一雨洗炎熇种艺贵及时少稽沟浍涸丁钱曾几何秋苗遗合勺牌追甚星火胥吏踰毒蠚或云勾稽职久矣废矩彠催科苦重叠受害徧贫弱丁壮腹难枵努力重锄获老妇徒跣去讵敢辞笞掠暮归已戴星晨出鸡咿喔疾行君勿嗤寸步千里邈吾闻古哲王重本抑末作岂其倚市门余财暨丹雘而此力田民往往困椎剥令君诚昭昭忠告期谔谔念此久忘归露濡襟袖渥余香来佛殿幽响动檐铎空庭炳双烛木末飜鸟鹊清兴浩无涯洗盏复更酌残盃屏督邮珍送来丝络兹懽诚有余兹会叹难数别驾人中仙精爽排秋鹗六年脱曹尉缇车佐方岳少须尺一诏归持紫荷橐堂堂蒲圻掾少学鄙卫霍栖迟绾黄绶百链敛锋锷踞鞍尚堪行投笔清河洛含山控边陲壮志方蹻蹻逝将策殊勲恩光辉棣萼粹然六君子总抱荆山璞或登贤能书拏云出头角或游王侯间健笔驱蛟或欲振家声尘言束高阁行矣拔连茹大廷副亲擢谁其恋乡邑株守甘龌龊惟予与世违自分同尺蠖他时一樽酒重赴山僧约
和丹阳徐文度令君
微生叹数奇衰疾久见面遥闻乡大夫今日潘怀县列宿罗胷中可但书万卷抚字究衷曲诛求无俗见已多锺子知且上北海荐顾以疾自歉往见身如绊缅想沧浪台吏退足清燕诗坛建旗鼓来往纷俊彦未修维梓敬徒起临渊羡邂逅得披承英风起衰懦腼顔谢不敏多言几诞谩归来饬泓頴秋暑尚严惮居然得新诗大篇惊趣办瑟缩缀苦语缄题寄回便何当重扣门一奏白石粲
送友人归茅山
峩峩三茅峯秀出云雨上疑有避世士卜筑便幽旷菊英当朝餐兰佩拂千障我行未之见徘徊几惆怅子居山之西昔闻今见之厌和下里曲浩歌商山芝山林久寂寥迟子相发挥间关整车轴万里端自兹特苗天所扤念此令人悲毋为舍灵龟旁观时朶颐
因石令君【不矜】行有感成古诗一章呈丞尉二丈不知退之亦肯效孟郊樊宗师以文滑稽否
絶代有佳人洁齐处深宫组织成文章黼黻可帝躬兰菊媚幽姿桃李自春风出门非所识所识非所从婉娈彼谁女剪制了不工膏沐倚市门苟为悦己容顾盼若有得刍雉靡不同出门惟所之谐笑缭西东寄语道傍人取舍须至公荣华一时耳礼义百年中
和李果州【道传】同游茅山赠
我家荆溪东矮屋八九间石田人不耕自占水一湾十年去城市乐此清昼闲饱闻西州英奥学窥孔顔见贤岂无时氷开水潺潺朅来洁齐俟一语开冥顽锦机神所秘启示不吾悭追随妙高台勇往不作艰蹇步驱弗前逸驾香难攀惆怅默无言诗卷慙空还三茅在何许天末耸髻鬟胜处不可穷老我尝窥斑幽人去不归夜鹤守松关夫君金玉姿秀气超人寰兴来得同游句就知难删应同太史笔有副藏名山
喜客泉
物我未忘情无情惟止水底事山中泉客来如有喜悠然镜面平倏尔鱼眼生少焉开笑面似与客逢迎客喜泉岂知泉笑客何有邂逅深山中聊结无情友
夜梦续句
乙丑四月四夜梦中得句云昏旦视生死又云不种桃与李觉坐而思岂吾夀不延欤因就枕上足而成诗既以自悟亦以自遣云
大化赋羣有修短亦天只彭殇谁得失鹏鷃均适已我今识其然昏旦视生死青青竹篱下不种桃与李老荠怙春柔丛蒿荐芳旨耘耡藉人力四时自终始属餍幸朝夕过计胡为尔勿笑赵孟偷甚矣吾衰矣
喜雨柬权邑蔡丞
高槐障午暑巨竹摇清风中郎百世英一官此从容心事付盟鸥年光占候虫客来欲有言一笑抚双松曰余不负丞哦诗有新工天意亦怜才要施及物功适此岁荐饥旱气日藴隆雨应长官祈犹未周四封鴈鹜抱文书朋来立庭中公曰旱既甚此理贵感通洁齐走羣望精意格苍穹西山殷其雷万叠耸云峯南湖飞霹雳彷佛追蛟龙斯须天壤间万象俱晦蒙飞湍连日夜一洗旱魃空树艺走丁壮讙呼沸儿童岁功已权舆余闲清缿筩行歌何所云丞哉宁负公
代柬寄当涂大夫王去非
闻道王明府仁声已四传催科能不扰赋入自争先理到顽民服仁渐黠吏悛俊良搜士类疾苦访氓编义役颁成制巫风变昔年已闻销珥笔直欲弛蒲鞭未可徒寛治还疑执德偏碧云江外合爱助正拳拳
谢诸友移具游德及亭
老去疎文会朋来惬素心结庐慙远引挈榼荷亲临反斾孤成约临池得胜寻鸟飞青嶂远鱼戱碧波深挥麈荷香度开樽柳色侵己欣年洊稔犹冀雨为霖学道心无得为农力不任每因情款款常恐岁駸駸坐久便徐步觞频怯满斟非因苦衰疾岂惮豁烦襟羇旅忘家食辛勤念子衿范模资伯父灯火惜分隂一第均儿戱微言久陆沈箪瓢诚有味山水会知音子事增吾感吾言岂子箴他年黄鹄举莫忘候虫吟
送李秀嵓归蜀
平生秀嵓翁嘉遯轻朝衣圣世重特招趣驾不容违我岂匏瓜哉先圣固所睎长江一万里舟行疾如飞东南盛人物十九饫甘肥颇藉子公力宁知伯玉非秀嵓曰异哉我本起布韦岂比淮之水东下杂於淝论奏了不阿正直鬼神依谗言嗟止棘曰归咏采薇岁晏江涛平雨雪从霏微悬知到家日花竹遶山扉
趣刘倅圣与建第
鹪鹩巢枝寛大鹏溟海窄不齐物之情大小贵安宅一区扬子云衡宇陶彭泽何妨轮鞅稀所憎?市迫吾宗携家来寒暑已屡革寓舍得贾区开门即广陌四邻共壁立而无藩墙隔昼通燔炙芬夜悉笑语哑麕至窘宾朋雨立愧臧获传闻三径地经始得长策良材蔽川下贱售非难索露廪发陈积香饭流匙白羣工闯户外拱手听规画愿速大厦成却展抟风翮
送胡伯量
我本山泽人飘然如野鹤夫君九臯来气类颇相若相逢宿不再别去天一角君从浮丘游度世得良药渴饮瑶池水饥向芝田啄引脰试一鸣羣僊相唯诺嗟余侣鸥鹭回翔一丘壑刺天见羣飞老气鼓不作客来传好音重会欣有约追随忽几月至哉天下乐亦知僊凡异所向终落落分飞又兹始後会杳难度归从浮丘侣为我试商略虽愧毛骨凡颇亦志念慤愿乞刀圭剂一洗性昏浊从君清都游共听钧天乐
次圣与小儿啖虎脯篇
折臂最小儿骨耸颡微广弗说螺蛳小可以吞大象那敢谓其然且幸日稍长顾似陶家郎智识殊不爽强令侍师席跳踉绕函丈胡能辨滋味舍鱼取熊掌但见蔬果列攫取如技痒嘉馈得虎脔新猎出林莽对之懒下箸杀气犹可想呼儿食之既睥睨尚来往饕餮我所羞跌荡或称赏服猛岂渠能过奨谢吾党深慙如敝帚有误千金享
走笔谢王去非遣馈江鲚
环坐正无悰骈头得嘉馈鲜明讶银尺廉纎非虿尾肩耸乍惊雷腮红新出水芼以姜桂椒未熟香浮鼻河魨愧有毒江鲈慙寡味更咨座上客送归烦玉指飣餖杂青红百巧出刀匕翩翩鹤来翔粲粲花呈媚颇疑壶中景髣髴具盘底又疑三神山幻化出人世更於属餍余想像无穷意知君束装冗不敢折简致厚赐何可忘因笔聊举似
再韵为鲚鱠虎脔解嘲
多病早休官自是台无馈东门享鶢鶋宁若龟曳尾有酒可斟酌有力给薪水朗咏渊明诗如斵郢人鼻所期免朝饥敢幸尝异味大胾来隣邑细缕出纎指一见喜折屐三思食失匕珍非我可常竈非吾敢媚胡可狥口腹有若囊无底诸君有用学土苴足经世龙肝与凤髓何求不适意此岂费万钱正自不难致贵贱理则殊气味固相似
次刘圣与游土山韵
巨浸邑东南西北起培塿意恐七泽飜遗此镇其後我来雪霜降阳和开岁首平波十万顷如镜照妍丑尚想雷霆击水立蛟龙走微此一抔土羣生鱼鳖久山人岂解此采掇竞薪槱【是日有争采薪者】飞香识早梅柴门深处有攀条情正浓催归回鷁首幽怀殊未惬陶写赖诗友春事甫权舆重来多载酒会有不速客带索老荣叟
分韵送王去非之官山隂得再字
达官须亲民未竟法应再昔君治姑孰报政甫初载桃李春正华风木养不待至今田里间往往诵遗爱荐章交公车夷涂了无碍自诡更治民得邑仍勇退坐看积薪上笑谢及瓜代赤县官山隂铜章喜重佩平湖带城郭崇山镇溟海道中勤顾接何者非胜?鵞池湛清涟兰亭霏翠霭溪流西走剡夜雪曾访戴此地君故家旧游详往载公余信足乐俗敝良可嘅盗贩人鬬狠淫祀家禳禬缓纵固不可激之或生害厥田惟中中厥赋上上倍豪家窘输送勺合无容贷贫家惯逋负符移费追逮行之苟失中上下交怨怼台府相鼎立征求常意外稽违速谴呵抑絶虞冒昧犴狱当尽心夜寄或百辈去来不敢诘犹豫即招悔譁徒陷平民更欲脱有辠朝方得其情莫祈当路改过客纷如织刺口说行在丐求小不惬百计工组缋我知夫子心此去专劳来岂其慑声势左盼而右睐然须处心平更须临事耐勿恃事理直抗论多慷慨勿谓气类同不虞趋向背先入勿偏听未信勿忠诲小迟岁月间足致治平最庶策三载勲亟应千龄会
送王深道归黄岩云霞居并简李微之周子靖吴毅夫蒋良贵
之子云霞居地隔千万山三年三过我一见一开顔袖出西游编字字破天悭可怜东门享不及海上闲後会不可期天步方艰难赠别可无言鸟倦宜知还白髪暮倚闾山空水潺潺道逢两伦魁风采照人寰出处各有适为问二者间李周两太史笔削凛二班为问静中得何方济时艰老我疾病余癙忧涕空澘回鴈可寄书勿诿殆且烦
赠江西吴定夫
定夫江海士瘦骨如臞仙翩然及吾门不假左右先我方厌尘埃一笑喜相延肩悬两破囊既见始解纒我欲具盃酒割鸡烹小鲜自言乃长斋不受世荤羶少休入西山幽寻徧崖颠山空四无人白眼问青天洞口得老翁守死易一编高谈慰寂寞其然岂其然去去不忍别解衣示勤拳及归己弥旬为我少留连道逢一病媪背偻两足挛津头见羇旅数口依败船料理穷晨昏奔走环市?足挛不良行结庐倚墙垣船败不可航买舟捐万钱为虑极靡密要使终安全诘旦拟东还既夕重周旋嗟子尘外客而结区中缘吾衰不能尔愧汗与涕涟或疑破囊中探用若流泉子岂费长房一壶挂檐前或疑瞿昙老济世法无边勤君为此来昏顽警沈绵君师鲁东家二说当舍旃理一而分殊先儒有遗言君归更商略书来慰残年
送潘兄谒李弘斋
我欲游庐山江长水茫茫我欲谒弘斋老去力不遑羡子勇决策去若飞鸿翔及登夫子门必升夫子堂想见七十翁神清气扬扬客来语时事慷慨激中肠客去竟无言高歌咏虞唐子行当寄书欲言浩难量问我今何为为言老农桑论交四十年会短别苦长至今风雨夜晤语思对床所幸天壤间日月同辉光何妨一寸心千里遥相望小蟹有益友劲气摩穹苍及其即之温百卉粲朝阳特苗天所扤双鸟鸣相将闽峤几时归猿鹤久悲凉凭将一语寄毋使三径荒
吴门道归书怀
投闲三十年日与木石俱暮景际休明搜罗逮樵渔洪造赐甄收羣公交荐书殷勤奉明诏婉娈辞田庐一寒不自揣五穷暗揶揄行行步京畿迎劳多轩车眼青见故人皆叹此老臞形容不自惜奈此气昏愚席间迷旧识笔底误新书十目所共睹一语良非虚傥昧知止戒不反田园居去去入修门蹇步接天衢深虞眩闻见狂易滋发舒吁天写真情浩歌赋归与
赠九华程兄
君家九华山山翠常在目鸡犬声相闻山腰几隣曲本固枝叶蕃无若君之族当年紫槖翁一念要亲睦俸余不自有买田徧谿谷计口给之食昏旦常陆续吉凶更资助常使有余畜只今大江南盛事君家独君归广此意胜处新卜筑周遭植名花中间敞家塾少长驱之学毋间亲疏属庶几子又孙更衍无穷福亦使紫槖翁百世流清馥
漫塘集卷三

[book_title]卷四
钦定四库全书
漫塘集卷四　　　　　　　宋　刘宰　撰长篇诗中
送王颖叔分教山阳
向来肉食昧远谋坐谈欲复千古雠良平不逐胜诡游毛锥竟作书生羞楚山苍苍楚水流甲光向日金鳞稠酒阑一笑看吴鈎将军意气倾九州先生身短智则修百链可使绕指柔安边端藉帷幄筹泮宫还献馘与囚英声南来动冕旒貂蝉未必生兜鍪
再韵谢和章之辱
老人抱瓮真拙谋五利多方无一雠嗟予老矣盍倦游犊鼻岂恤王孙羞舍西白鸟湛清流舍东古木鸣蝉稠晩风徐来月一鈎从渠飞鸢堕炎州君门有诏道阻修饥来聊复撷芳柔诸君行矣摅良筹锺仪不虑南冠囚野人何自瞻前旒所愿边封脱兜鍪
再用韵呈同席者
由来道同相为谋利交始合终相雠灌窦空如父子游耳余莫刷千古羞臞张不与俗同流常棣相辉华萼稠侯生得句鱼上鈎句法不减韦苏州王子简古师穆修时亦枯枝蔓新柔坐谈不知改更筹絶胜双鸟各处囚可能无策上凝旒夕烽犹照万兜鍪
舟过横塘有感
平波浅草横塘路曾挽扁舟冲急雨朱顔緑鬓气崔嵬欲斥九关挥玉女万古功名付汗青九天光宠生门户邯郸一梦两周星霜压孤蓬日始晴风树不停身已老病容衰鬓鬼犹惊东乌西兎自昏晓北来南征几时了海上欲覔安期瓜山间却值孙登笑泽畔殷勤讯渔父掉头不言吾已悟蚤求富贵晩长年老少不同均计误连年旱魃失祈禳人肝不厌犬豕肠今年稻肥家有酒万事且付无何有
代赋三十韵呈李果州【时游茅山】
退之抗表出潮阳高风万世为美谈衡开云气偶然尔浪占显晦吾所慙皇华使者课第一诏归台省陪朝参献疏岂止一痛哭引去自言七不堪留行隐几卧不应一麾出守天西南利名百念己灰冷扫除不尽山水贪行遍金焦到茅阜知有佳处须穷探春花秋叶事已过惟有山髪呈?鬖山神颇亦愧岑寂夜奏万谷笙钟酣起看琼树绕琳宇更驰玉马无停骖子猷好事古无比雪中求往固所谙青鞋直上最高顶天风缥缈吹楩楠两峯相对如拱立上公衮冕朝子男羣山敛退就平地灭没不见如纪谭巨浸东连大洋海浩荡直与天涯涵却顾淮源赤山下【赤山湖旧淮源】仅若覆水盈罃甔久留不奈景清絶山腰下转临深潭客来客去泉自涌可能喜笑静中含嵌崖往往记遗蹟旧雨剥蚀苔藓篸客怀感此重太息学仙便欲老石龛痴狂正复自讥笑旷望聊尔依精蓝元符旧事不可问翠微杰观犹耽耽有田连阡不输税饱食岂计皇恩覃渠侬不知游子恨宝钥屡啓雕龙函留连信宿苦未厌一笑相属乐且湛龎眉道士庸中佼成书自许窥老聃扣门有问不得吐退自包裹如春蚕髯李於书颇涉猎医卜并试仍多婪提携瓶酒味苦短黄独屡荐山肴甘坐谈衮衮不知晓林杪忽送钟声韽人生离别易感怆况我垂白今毵毵明朝日出山下路宿云散尽开晴岚君归千骑围书锦我留古木缭茅庵期君再整冲天翼老我甘作书中蟫
畏雨不出简张端袤昆仲符伯寿诸兄
我居市北子市南中间万口喧春蚕子来自南我自北缭绕东西厌匍匐块坐不言中有得谷鸟一声惊昼息翻然却念友多闻独有君家好弟昆啸轩团团朝至昏古往今来入讨论兴来握手眇乾坤一鼓平沙万马奔隔墙更唤符夫子青眼相看忘汝尔金丸屡堕铜壶冰欲竟书囊了无?不辞勇往问荀陈修竹亭前一欠伸朝来好语闲行人老龙驾雨上天津
速陈李二居士还茅山
陈居士不甘世味而以医受知於石大夫李居士不受世事而以棊见遇於杜通直通直时就养尉廨乙亥夏皆来金坛漫塘叟恐孤林壑之望为赋此诗以速其行
髯李魁然玉抱璞淡陈萧散出林鹤华阳洞口笑相逢天风自奏钧天乐飞云出岫本无心大隐不必皆山林朱弦自振山水音王乔梅福古犹今君不见洛之南涯温生北涯石明月滩头弄澄碧河阳御史一张罗晓猿自掩松关寂久旱得雨方一犁山南种豆犹其时山僮倚担迟君归语君雨过黄独肥亦有晩笋穿疎篱急归烧笋煮黄独北山移文可无续
喜西岗桥成并书邦美东西桥记後
西岗水与洮湖通修梁自昔横西东百年兴废人不同谁其记者竹庵翁喜君架木续前功朝曦夕照明垂虹地脉不断和气锺纡朱曳紫还家风邂逅归来一亩宫幽花野草迷青红躬耕会有年谷丰笑咏五柳卑扬雄可但日高花影重罗帷醉起酣笙钟
和刘圣与顾龙山约客韵
诗筒四出走中涓诗句万选如青钱曰余借舟期七贤共嗅梅花咀芳鲜津头几度唤长年昼眠乃若经笥边举头急雪风中旋瞪视不见山之巅八牎玲珑绣佛前同来且结西方缘小轩宛若壶中天玉琴不断雨声传诺君再宿余敢愆从君索句发春妍
寄和赵章泉
章泉先生虎豹章余子骇逐狐兎藏少陵游不返衡湘孤吟风月老林塘鴐鵞不送我置傍怅望空劳水一方广文别日天未霜殷勤寄音示无忘新诗写作鸿鴈行怜我病骨犹嵇康续貂聊复寄归航宫墙百雉如金汤登门岁月知何当江湖极目烟波沧
寄呈王浩翁府判
天下江山推第一多景名楼信端的君家正占多景前第一风光环燕席梁邑归来县债了骅骝得路乾坤小锦衣聊复效昼游户庭鬰葱佳气绕手栽松菊成三径更敞轩楹临緑沼客来寜厌马喧枥夜宴不知鸡戒晓辟书闻又上公车连帅亲题仲举舆只今淮上未安集烽火夜照云馍糊要知两淮须保障保障一撤长江孤边臣之虑不及此但知椎剥供苞苴红女去机农释耒荆榛满野号鼪鼯君官其间踰十载洞识本末知盈虚愿君亟分刺史符稍回和气还边隅尽收民户入赤籍有功必赏罪必诛招来耕桑徧陇亩抚摩一意沦肌肤人知亲上死其长荷戈不惮供前驱阚如当道卧於菟麋鹿遯走寜复余更归未用师黄石且侍玉皇香案侧不惟文武见全才要与清朝分淑慝
送魏华甫侍郎谪靖州
靖州风物最五溪畲田岁入人不饥淘沙得金遨以嬉瘴烟不逐岭云西六花瑞腊春台熙尤便逐客过往稀理乱黜陟了不知夫子岂欲居九夷要尊主势扶时危有言不用时我违翻然不受好爵縻向来乡行谁可睎平生易名慕者谁苏陈凛凛百世师畏涂万折甘如饴求仁得仁固其宜大明当天照隐微直前一疏可忘之江湖後会端有期暗香微动寒梅枝临别不用长嗟咨
送王常博【万】归蜀
东溟之水浩无穷蜀江滚滚来朝宗圣神天子坐法宫日月所照梯航通君才当代相如雄云烟落纸声摩空西来阐教临辟雍冠带济济如云从力排党论开至公凤鸣骇瞩朝阳桐太常正徯肃臣工归舟却泝蜀江风蜀天万里车书同不应一士无留中篙师捩柁毋匆匆趣回有诏紫泥封
奉送符伯寿尉太平
一年三伏秋後前大火更借炎官权竹林杖屦北窻眠君方陆走水行舡君言半世苦迍邅一官迟次安且便瓜时骤及非偶然今我不往人争先交承久宦思田园侧身东望心悁悁民情厌旧期改弦今我不往人烦寃左符再下催行轩欲挽君留胡得焉君才明敏性静专天府四举贤书连民淳不假彩棒悬定知学子来差肩酌君荐藕侑新莲青白不受污涂迁赠君以笔并吴牋官闲铁砚勤磨研敬亭山下有臞仙耕云钓雪老林泉痒疴预欲知民编少屈从之古道边长官报政将朝天集英唱第吾同年賸欲因君寄短篇有言不尽中勤拳相逢一笑开初筵为说故人今白顚
题解生山水图
长江之水西南来江北江南图画开君从何处得此景锦帆似泛长江回槎牙老树连荒岛两两人家出林杪鸥飞欲下洲渚寛云横不断关山杳图穷双屿金焦峙仙宫缥缈浮寒水拖楼捩转吴波平阊阖中天日月明
玉糁羊歌
华阳洞口玉糁羊世人传得神人方雪团入口桂椒香能令老者寿而康瑶池玉佩正丁当箬包聊荐九霞觞世言神仙不鲜食初平山中果何物桃源更有避秦人割鸡为黍迎来宾
石翁姥
采石江头风昼息掀天雪浪平如席沿崖小泊客心寛攀萝曾看望夫石天涯望断人不归露寒犹想泪沾衣争似石翁携石姥年年对峙夹冈道人归人去我何心雨沐风餐人自老比翼鸟连理枝年多物化徒尔为长生殿里知不知
送赵居父入淮东漕幕
仪真在昔发运司承平旧事犹可稽岁漕东南六百万石米自淮入汴趋京师周原六辔光陆离建台想像因遗基水浮陆走舟车驰转输十九边饷縻古今事异吁可悲民力己困国不支长才入幕宜深思皇华使者须良规
雅去鹊来篇
昨日雅鸣绕庭树道上行人色惊惧试呼行者问如何身为户长催残税税残自昔称难理三年尤非四年比加之逐保有逃户每一申明官长怒人逃信矣田不逃其奈逃田不知处厥初经界失区画比近立租相什伯大家置产钱欲轻小家鬻产价欲增上田只割下田赋赋存田尽因逃去或因土瘠遂流移岁久田侵人不知更有乡胥迫科抑多推少割随胷臆民愚而神难尽欺往往增入逃户籍以兹逃户日增多户长蚩蚩奈若何向来差役多轻重户长之中中产衆比来里正多义役各欲供须有全力搜罗中产无孑遗户长人人家四壁官司祷雨徧明神施行寛政蠲房緍房緍仅可寛游手那得实惠沾农民千钱代输犹可出今日方输又明日父兮母兮叫不闻遗体鞭笞同木石日日雅鸣期会到血洒公庭深不扫遂令着处听雅鸣?飞魄散心如捣和气致祥乖致异己甘旱魃来为祟忽惊雅散鹊交飞高枝报喜仍低枝万口懽呼声动地府今尽放三年税曳铃走卒天上来立张大牓当衢市黠胥骇愕顿两足户长仰天攅十指疮痍未愈失呻吟感激过深仍涕泪又说新租亦寛限四年旧欠寜不尔亦知经赋难逭责少纾庶可容催索使君从善真如流仁人之言为虑周画诺一时良易易几人共拜更生赐人意会同天意感急足未回时雨至始知此术胜祈禳开阖隂阳俄顷耳何妨甘泽尚愆期我作此诗祷告之象龙可仆蜥蜴纵蛟龙自起霹雳随谓予不信难强语请验吾邦今日雨诗成欲谢更有祈新租输送此其时分科本色归上户细民勿使折纳迟四年逃阁尚充数积弊那能仓卒去且应除豁见真的孰恃强梁敢逋负若然民病八九瘳闲暇何妨版籍修推排得人弊可见逃租十失五可收更令义役广前制户长里胥同一体庶几二役适均平不使贫民偏受敝岂惟澍雨快一朝纵有凶年皆乐岁报喜不惟乾鹊噪丈人屋上乌亦好
长篇诗下
秋日题仪真寓廨时秩满俟代
非崖非巅壁立苍然野花炯炯媚朝日樛木缭绕栖寒烟归乎归乎幽深此便居乎居乎市声昼喧纷去住於吾心定取舍於吾言竹色一轩秋雨後荷花十里晩风前锦城不似还家乐独立津头欲问舡
野犬行嘉【定己巳作】
野有犬林有乌犬饿得食声咿呜乌驱不去尾毕逋田舍无烟人迹疎我欲言之涕泪俱村南村北衢路隅妻唤不省哭者夫父气欲絶孤儿扶夜半夫死儿亦殂屍横路隅一缕无乌啄眼犬衔须身上那有全肌肤叫呼伍伯烦里闾浅土元不盖头颅过者且勿叹闻者且莫吁生必有死数莫踰饥冻而死非幸欤君不见荒祠之中荆棘里脔割不知谁氏子苍天苍天叫不闻应羡道旁饥冻死
猛虎行
市有虎毋妄言当关虎士森戈鋋市上一呼人驾肩虎虽猛那得前市有虎言非妄君不见左冯诸邑天下壮斧斤声断林壑空猛虎通衢恣来往食人肉饮人血沈痛积寃何可说凝香堂上紫烟浮风流太守忧民忧一朝下令开信赏藉皮枕骨弥山丘虎已灭人患絶夜永犹闻泣幽咽泰山之侧如可居子後夫前甘死别
病鹤吟上黄尚书【度并序】
伏闻课长淮绥靖之绩陞西清次对之班爰按彛章当举自代以某备数切惟此举前辈所重如韩文公之於钱徽欧阳文忠公之於吕公着皆其名位已高才望素孚故闻者不疑受者不愧如某么麽加以不可疗之疾分甘屏处忽冒公举岂惟骇听上玷师门抑与漫浪之迹不相似然昔唐张司业受东平之辟而愧其不就赋节妇吟以谢好事者至今传之某才固不敢望司业而受举不能报与之略同用敢拟节妇吟之作赋病鹤吟寄上
五湖浩荡平沙暖病鹤摧颓翅翎短万里空怀宿昔心忘机己结沙鸥伴华表飞来辽海仙人间嘉会恰千年一声嘹唳九关传虎豹辟易不敢前尽推同类游钧天浮丘王乔相後先缥缈遗音堕云际应念沙头苦憔悴欲令弱羽更轩昂共驾飞廉骑六炁瑶池饮芝田戱五湖回首皆尘世菰米熟藕花鲜五湖秋色正相便寄声青鸟谢勤拳摧颓病鹤那能然
吴子隆兼隐斋歌
前驱十里旌旗红後骑蹀躞如游龙绮窻阿阁最深处归来燕坐围香风不如理掾吴夫子岸帻高吟酒一中嵩少山头渭水边耕云钓月老林泉巢由不生沮溺死鱼鰕麋鹿俱忘年不如理掾吴夫子安闲寄傲庭西偏富贵诚可乐幽栖端足尚牵黄复出上蔡门李斯悔杀为秦相介推有母须求禄不应决意归绵上吴夫子听我歌当朝劔佩冠峩峩趋营未免伤天和古来隐者亦已多洁身乱伦如彼何君今非仕亦非隐京尘不染白玉珂青衫从事今十载万事忘怀真实在但令堂上笑平反岂计庭前罗翠黛是中不减山中乐底用青鞋游物外吴夫子吾所敬兼隐名斋足相称谁其尸之勾漏令
傲将军歌赠周叔子马帅
君不见细柳将军专号令壁门不受天子命又不见隆中将略天下奇屈致不可就见之丈夫意气类如此达则守官穷守己斋坛未筑国士去军令己申美人死王翦定须六十万李牧必遵前日轨扫门求见齐舍人魏勃妄庸何足使武皇踞厠对卫青淮南君臣暗欢喜寥寥古道不复见後来捷径何纷纷炙手傥可热舐痔未为勤金珠要结徧奴隶鈇钺倒置由他人傲将军今无矣杜预苞苴通贵近裴度浮沈聊卒岁两贤屹立尚如斯哙等区区焉足计傲将军今有之我得见之喜可知行年六十未为老三衙致位官非卑毛锥子毋我欺妙年手折桂林枝长枪大劔尔胡为十载安边功书遍太常旗周宣方歌境土复吉甫已赋明哲诗诏书星斗烂馹骑风雷驰平生许国心日莫恐倒施皂囊九扣阍山立志不移时携一樽酒山水自娯嬉傲将军谁与同子真己去吴门市杜陵不见天随翁赖有倜傥朱杖屦时相从虎丘山头弄明月姑苏台上吟清风为乐良有极大义终无穷谨勿扁舟载西子有时猎渭占非熊
代同游者赋宿云轩呈李果州
君不见流金铄石气如焚巫祝并祷天不闻霶霈一雨洗乾坤肤寸而合山中云又不见疾雷破山风助势八表同昏天地闭峯头一抹敛归云赫日当空鬼神避祗今岁杪雪霜余得向岩前自卷舒等闲且伴幽人宿明日春回须雨足
送赵玉甫赴穿山盐场【时又有池阳辟命】
辟书朝东来海上便拟寻蓬莱坐令斥卤皆春台辟书暮西至颁春又拟陪千骑江水江花尽和气浮屠将就要合尖洊雷唤起蛰中潜东西惟命夫何嫌诸么争令出门下意岂专为一日雅君姿秀整气清遒露华凝晓月澄秋胷中武库森戈矛笔下倒泻三峡流甘泉持橐侍凝旒青氊旧物唾手收幡然正应侧席求东行西行宁久留祖帐驰华轩嗟余守环堵赠言古有证临分敢无语纷纷曳紫腰黄金俨然望之真天人万世在其後念之徒酸辛富贵诚可乐名义吁可畏此意傥无忘鴈来频寄字
观瀑布图
仰观山馍糊俯视山历历见卑不见高此恨通今昔观者笑且言画手非用力安知画工心独苦世上悠悠几人识君看白练飞杳不见来迹疑从九霄中直下恣喷激六月天无风大暑铄金石此景独清凉飞雪洒石壁此岂银河飜余派堕空碧抑岂龙门决洪波注八极方知画者心不止存目撃山上更有山去天不盈尺丹崖与翠巘羣仙所游息烟云不可到日星在几席甘露被草木醴泉出岩隙流落人间者万派祗余沥知画岂予能因画重凄恻圣贤言外意未可纸上得所以说诗者要在以意逆安得画外观山人共向书中探端的
赠芮医
乳母夜深纫故衣针堕儿侧姥不知儿肤受针口啼哭展转无眠针入肉明日啼声甚夜来问儿疾苦谁能猜拊摩忽到伤针处儿啼欲絶姥方悟医师睨视了无策邻母惊嗟悉来覩羣儿窃听闻肩竦毛发竪芮生昂然来自言医此屡探怀出良药布指揣针路斯须颖脱出肌理自如故嗟哉此神术小试辄如许我闻在昔陈留市刀镊工中人避世至今山谷後山诗明月夜光光照地又闻宋人有药手不龟世世澼絖无赢赀客得其方说吴主大败越师因胙土方今北境犹多虞万金良药时所须汝胡不往此踟蹰芮生莞尔笑幸利吾所诮喟彼陈留翁异世或同调
天马歌书刘漕【弥正】子淮海秋思诗藁後
贰师城空渥洼涸百年徒费秦川榷眼明见此玉花騘画工如山笔难貌朔风号朔雪舞交河水冰连后土一声嘶入玉门关掣断隂云日当午超八骏友六龙天人一笑和鸾雍驽骀百万那能从
赛龙謡寄陈倅校书【模】兼呈黄堂
重光协洽之岁夏四月朱方不雨川源竭田家汲井灌新秧绠短瓶羸汗流血太守忧民一念深欲决银河起伏隂弥月驱驰徧羣祀云卷碧霄呈象纬闻说南洲有蛰龙百年水旱资神功民言直彻九天上丝纶屡下恩光重来往瞻言三百里别乘亲行古无此洁蠲牢醴荐芬馨愿借英灵一瓢水瓢水英灵亦何在精诚自与神明会炎官叱驭正当空丰隆已驾随飞盖归轩暮扣古城闉霈泽朝均千里外秧田得雨变青青麦田流水迷沟塍击壤欢呼纷老稚惭愧今年又丰岁典衣沽酒赛神龙一饱权舆神所赐神龙肸蠁意已传似言此赐非予专一瓢汲水能回天多谢紫府瀛洲仙瀛洲仙人笑挥手龙不言功我何有祗今千骑拥朱轮即是商家大旱作霖人
再韵谢和章
万竈连营横塞月委输不继官仓竭边兵虽暂罢横戈塞马犹闻驰汗血赭衣开河深复深青青蔓草生河隂岁旱民饥神乏祀故老言言徵?纬使君事业今夔龙十年准拟调元功铜虎分符又南国北来更阅千山重同寮有客居同里忧国同心无彼此既知东海之妇可致旱又知疏勒井泉能涌水释囚祗有圜扉在蠲租可但寛期会日照斋盂食不荤雨湿朝衣车却盖已罄祈禳徧国中更遣缇车来郭外荒祠虫篆上丹青平原龟兆坼田塍拜手殷勤祝田穉活国生民系兹岁再宿为期神效灵三日为霖民拜赐长淮转漕速邮传此赐岂独吾邦专雨余亟欲披青天那得驾鹤扬州仙精意回天飜覆手赫赫阳光均九有但得两君便携手齐上紫清扶日轮阖辟隂阳端有道不妨风月属闲人
再用韵
公诗沧海生明月草木光辉涯不竭仆如拙匠运斧斤顔汗淋漓指流血心知短绠难汲深拱把之木无繁隂风雅堕地几千祀牢落荒林鸣络纬眼明纸上走虬龙古锦囊中新奏功搜奇往往魑魅泣穷高不碍天门重鹏飞羊角三万里笔势翩翩有如此渠侬辟易虎负嵎公独从容禹行水端由万卷胷中在左右寻源无不会诗坛独上四无人乌兔驱车天倚盖曹刘沈谢不支吾隂何间隔孙山外池塘不梦春草青愚生已分老田塍县榻空烦礼徐穉一笑相逢俄隔岁不辞入府异庞公只恐言诗非木赐朝来好语日边传大惠宁许一州专诏书络绎催朝天紫薇帝庭领列仙钓船已入酒圣手清风一枕无何有遮留当道拥车轮尚能唤起随邦人
和陈倅田妇刈麦韵因解嘲
君不见山东健妇把犂耕子美为赋兵车行我尝一读三叹息尚想青天闻哭声又不见峡女生涯在两脚鬓发飘萧不堪掠我尝三复负薪篇亦是子美夔州作山东征战苦未平峡女家贫无?升吾邦之俗异於是赋调不苛闾里宁八月诗人歌载绩余暇不如同力穑况复樵枯良易易自昔民生在勤力通守於民情最亲劳农不惮行侵晨他日席前须记取要使深宫识苦辛
运河行
运河岸丁夫荷锸声缭乱红莲幕府谁献言运河泄水由函管函管掘开须到底运材归府供薪爨庶几一坏不可复民田虽槁河长满民田为私河则公献言幕府宁非忠我闻此言为民说急趋上令毋中辍小民再拜为我言函管由来几百年大者用钱且十万小者半此工非坚厥初铢积费民力厥後世世期相传岂但旱时须灌溉亦忧久潦水伤田向来久旱河流絶放水练湖忧水泄州家有令塞函管函管虽存谁复决小须雨泽又流通函管犹存不费工只今掘尽谁敢计但恐民田从此废丰年余水注江湖涓滴不为农亩利有时骤雨浸民田水不通流禾尽弃况今农务正纷纭高田须灌草须耘尽驱丁壮折函管更运木石归城闉吕城一百二十里不知被扰凡几人太守仁民古无比凝香阁下宁闻此愿传新令到民间函管须塞不须毁已填函管无尾闾大舶通行水有余函管不毁民欢娯异时瀦泻无妨渠忆昔采诗周太史不间小夫并贱隶试裒俚语扣黄堂鈇钺有诛宁敢避
忆昨行寄呈刘法曹
忆昨太守宣城陈人物风流法从臣太息官仓取无艺要与邑民图久计总将一石计其赢三斗八升为定制厥初号令如雷霆奉行谁敢圭撮增愚民不解深长虑竞喜当时斗斛平新守迎来旧守去号令虽严谁复顾斛面坡陀斗面高三斗八升作常赋後来主簿辛君机太学声名盛一时朅来意与上官合委向仓中司出纳筹筭亲临絶蔽欺户庭凛凛无喧杂愚民乍喜见明官槩量宁论加勺合上供送使有成数羡余到底归州府明年按籍取之民三斗八升更增五往者不可谏来者图之犹未晚只今太守龚黄比千里痒疴如切已公事勤劳絶燕私私钱大半供公使选官受秋输而得法曹贤除弊几十九积羡踰三千三千宁足州家用只恐从今还作俑明年四斗三升之上更增科三十六都之人将奈何
杀虎行谢宜兴赵大夫惠虎皮虎腊虎睛
君不见阳羡周将军射杀南山白额虎千古万古声流闻又不见宜兴赵大夫南山三十有六虎令行杀取无复余一虎昔何少三十六虎今何多虎多人不患所患政之苛苛政灭人门猛虎戕人命择祸莫若轻泰山之人论已定大夫性高明下令走风雨所知在田里了不见台府既令民免政之虎又与民除虎之苦四境之民歌且舞或云杀虎太伤和胡不令渠自渡河我闻此言笑且呵大夫忧民忧岂必限吾土不然邻国以为壑信也白圭愈於禹古阳羡今宜兴大夫邑之主将军邑之民主宾多寡事不同千古万古同清芬
过司徒墓
司徒墓荒塚累累不知数草中翁仲无复存垄上牛羊自来去想见当时百万松佳城在处郁葱葱车马时来卿相子钟鱼声出梵王宫年深事远无留蹟只与耕夫资垦辟万古同成一窖尘官爵高卑谁汝识
用前五字韵趣刘圣与建第
君不见茅屋下四壁床敷窄又不见朱门中金碧锁空宅宅成更欲致良材水浮陆走空山泽茅屋区区诚已疎朱门汲汲彼何迫劝君勿学伏波老自诡裹屍须马革又勿学金谷人绮窗阿阁绵阡陌但令庭宇洁颇与尘嚣隔市声不至乱琴书厨烟可免冲咽哑庶几家人安亦使我心获吾宗开敏姿富有济时策栋宇着易象义不假探索况闻玉堂直视草须元白所期不日成毋使中道画庶奉紫芝泥即刷青云翮
寄刑台范黄中
秋气清秋风高想见刑台旧居士巾车独往恣游遨偃仰戴公庐逍遥焦公居想前辈之风流悲末俗之崎岖白眼睨视抵掌嘻吁酌之以漫塘之酒侑之以漫塘之藕酒之味醇而不漓藕之性洁而不污以泥于以介眉夀于以明素守对此长歌其乐如何相望虽隔於秋水明月幸同於千里
跋赵宪【汝櫄】唐率更千字文蹟
草非草真非真柳之骨顔之筋欧张瘦硬可通神衆体备兼衆美莫臻兴嗣书无首亦无尾当年好事人各欲徇所嗜割截同至宝得中固为喜莫将俗眼看墨脱字已漫当年宝匣中什袭几岁寒只今烟云披星斗尚阑干麟角凤觜毋轻弃煎胶续弦端有冀君不见四牎宝此不宝他固应落笔惊风雨走龙蛇
漫塘集卷四

[book_title]卷五
<集部,别集类,南宋建炎至德佑,漫塘集>
钦定四库全书
漫塘集卷五　　　　　　　宋　刘宰　撰辞免状
辞免除藉田令第一状
伏凖省劄四月二十三日三省同奉圣旨刘某除藉田令某蝼蚁微生忽叨恩命战悸不知所云抑区区情素有不容不吐露者某蚤由科举侥冒出官为尉为掾为令汲汲寸进初非忘情宦达一自辟属仓台偶得风疾浸淫满面乃丐岳祠以归曾未两月复拜堂审之命某是时犹意此疾可疗欲俟小愈奔走赴阙不谓所感日深百药不效以迄於今形容变改语音仅存窃自循省岂堪缀班行之末重念某幼时家匮不免饥寒病废以来一意耕桑服劳过甚年甫六十手战而难於执笔髪脱而不可胜冠昼以目昏废书夜以心忡忘寝虽欲少效尺寸以自见於明时有不可得瞻望阙廷但深悁结所有省劄不敢僭效达官寄留州县谨端拜袭藏传之将来为子孙荣伏惟钧慈特赐敷奏改命时髦以光初政容令孱琐自放渔樵须至申闻者
第二状
某伏凖省劄以某辞免新除藉田令奉圣旨不允疾速起发前来供职某洊膺宠命俯极战兢伏念某蚤岁效官位不过掾幕中年屏居身不入朝市容台列属中旨趣行皆耳目之所不接梦想之所不到况圣上天德出震之初正万化维新之日而公朝进擢猥及么微在某可谓非常之遇虽无知如草木亦觉欣荣虽无情如鸢鱼亦当飞跃某其敢固执其愚仰孤鸿造实以衰疾之躯不但形容如鬼疎率之性时或语言如狂且久安渔樵遂废笔砚犹之猿鸟必不可与麟凤同瑞圣时犹之瓦砾必不可与珠玉竝登王府惟当退伏田里含哺鼓腹咏歌太平所有藉田令职事或圣君贤相必欲矫俗之敝择不求者与之则世之志不苟求而学行才美百倍於某者何可胜计姑以所知言之前铅山县丞罗愚盐官县丞周师成新湖州録事参军杜范新真州教授潘彚征愚乃故枢密点之季子余皆进士第是四人者禀性不同至事亲以孝律己以廉莅官以勤临民必恕行之以公不顾望以避怨得之有道不侥幸以干进则四人者同归一揆又前真州支盐仓洪秉哲初擢第主归安簿甫数月母病驰归因留不去母病有间勉之仕不得已授真州盐仓郡守丰有俊檄入幕赖其助有俊为本路提举复携以行及为淮西帅以隔路不可檄致乃转以属江淮制置李珏珏屡檄其出而本路新提举汪纲又欲其留秉哲难於从违遂两不就因以避事为珏所劾至今未得差遣其兄亦四请乡举免举不到省遇赦不该恩兄弟怡怡不知老之将至前修职郎戴埜为丽水尉寄居有挟势夺村民之舟者埜执不与守怒挞吏夺舟与之埜即拂袖去初埜弱冠其父为求同姓牒因发国子解登第埜以家状中微有迁就言之辄愧汗其後父丧服阕遂自陈弃官今已十余年家居深山惟读未见之书为有用之学阁学杨简知温州日已尝论荐乞命以官是二人者其特立独行无求於人尤为人所难或公朝不以某为狂僭於六人之中特拔其一而改畀之皆足以使顽夫廉懦夫有立惟是某自为己计旣重於方命之诛妄为人言更合贻犯分之罪尚祈寛大之朝曲赐矜贷某不胜俯伏战悸之至须至申闻者
第三状
某伏凖七月二十七日省劄以某再具申乞寝免新除藉田令职事三省同奉圣旨依已降指挥不允疾速前来供职某琐琐一介仰勤君命至再至三魄褫魂惊罔知所措其敢固执愚陋数犯天威实以某赋分素薄得疾多端最是风毒上攻形容变改已尝具申不复喋喋兼某少不涉学懒与性成长不通方动与物忤故偷安穷巷以苟余生盖欲仕不能非能仕不欲与老成前辈德尊行高养素丘园者不类若贪冒宠荣强顔就列则是积年抱疾乃为今日进身之阶必速烦言上累初政某虽万死不足塞责伏望察其由衷曲赐敷奏检会某已申事理施行伏候指挥
辞免特改奉议郎添差建康倅第一状
某伏凖镇江府递到八月十四日省劄以某三具辞免新除藉田令三省同奉圣旨特改奉议郎特添差通判建康府仍厘务填阙某么微之踪方命至三正尔战惧莫知所容而异数沓来惊魂益以四逸窃惟改秩之必用举主丞郡之必更作县此祖宗成法所以垂万世之规否则必尝登对而知其能擢用而试之事某近者虽荷甄收俾缀奉常末属即具辞免初非已经登对及曾受任使之人况藉田有令虽官王朝在昔列於九品於今通差选人某昨被恩除已以疾控辞乃今躐陞朝籍遂佐留都则受之是前日之辞为饰诈今日之受为择利有一於此罪在不赦某则安敢又某昔在先朝年方强仕尝被旨赴都堂审察亦以疾辞迄於今十有八年以年则昔壮而今老以病则昔浅而今深辞受一殊万死莫赎伏望不弃小物曲谅愚忱仍赐敷奏一倂收回误恩毋使虮蝨微臣稽违君命以速明刑不胜席藁俟命之至所有省劄某不敢只受除已寄收金坛县库听候指挥须至申闻者
第二状
某凖镇江府发到九月十六日省劄以某辞免特改奉议郎添差通判建康府恩命三省同奉圣旨不允某疾病余生荐叨误恩半年之间四上控辞之牍自知狂僭罪在不赦今又拜不允之命仰体天涵地育之仁感深泣下但某为风毒所侵渐类恶疾委不可仕若牢辞不已不惟上紊清朝亦恐得罪公议谨当寻访良医多方治疗傥数月之後稍觉痊可即只拜恩命以效奔走或疾证已深药力不及亦当续具情实申取指挥庶进不孤造化曲成之恩退亦不失臣子拳拳奉上之义须至申闻者
第三状
凖十月十三日省劄以某申乞居家寻访医药奉圣旨依已降指挥不允给假两月将理候假满日起发之任某即已遵禀外今假限已满所合具申某闻事君当致其身尤当用其情故公尔忘私国尔忘家者士大夫致身之义病则免老则致其事不强其所不能不恋慕其所不当得者士大夫所以用其情国家所以原其情也某愚不肖蚤岁尘忝科第服勤州县凡十有七年见义必为当仁不避惟恐一日之失其职虽位之卑名之微其於致身之义略亦无愧不幸有疾屏迹田里垂二十年圣明御极振起滞淹某偶以踪迹近似首预招延之数尝以情实申控复拜改秩丞郡之命凡海内陆沉七选之人谁不欣艳以为非常之遇某或牢辞不已人必以为沽激故某一再控辞之後不敢喋喋只乞居家博访医药候痊可日拜命?凖前件省劄某仰体造化曲成之意多方从事医药缘所感风证历年已深百药不效藉有良方非年岁间可以责效窃恐稽留成命罪在不测谨再具情实干紊伏望哀矜特赐敷奏容令某守本官致仕或以其年尚未及不忍弃捐即乞改注岳庙差遣一次异时或有痊可之日誓当糜捐以图报效须至申闻者
辞免除直秘阁宫观第一状
某伏凖省劄以某陈乞守本官致仕或祠庙差遣正月二十三日三省同奉圣旨不允依旧奉议郎除直秘阁主管建昌军仙都观任便居住者累月吁哀实廹於疾一朝从欲俾便厥居闻命震惊拊躬感泣仰恃乾坤之大载陈蝼蚁之私夫老於选调而有脱选之荣久矣逸居而冒均逸之宠皆为异数所合牢辞顾惟中廏之病驹许仍伏枥更类深林之倦翼得且安巢其敢不已於言以渎盖高之听惟臣子之直中秘乃国家以表外庸要须治郡而着循良之称按部而有澄清之效倘不由此弗轻畀之深惟洪造之曲成盖援同升之近比其实才品有异又且辈行不同彼真养素於丘园此特卧疴於田里至学问源流於诸老词章模楷於後来皆其所优非某能及倘恩荣略等将负乘致讥伏望朝廷特赐敷奏收回直秘阁恩命姑令某以奉议郎主管建昌军仙都观任便居住庶几愚分得以少安师言亦可允穆实受天地终始生全之赐须至申闻者
第二状
某伏凖省劄三月二十三日以某辞免特授直秘阁奉圣旨不允伏念某蕞尔小臣恳辞恩命展转经年若必待控辞贴职得请而後拜命实恐稽缓以干慢令之诛谨已望阙遥谢只受奉议郎主管建昌军仙都观恩命讫外有中秘之职实非乍脱选阶素无朝绩之人所敢冒居谨昧死固辞期必得请伏望公朝检会某前申事理特赐敷奏施行伏候指挥
第三状【代作不録】
辞免除直宝谟阁宫观仍令吏部理未陈乞磨勘年月日与依条转官给告第一状
某伏凖省劄三月十七日三省同奉圣旨刘某除直宝谟阁依旧宫观令吏部理未陈乞磨勘年月日与依条转官给告者某恭覩省劄不胜战惧某窃惟名以劝功官以序功禄以食功乃圣世驭臣子之成法故一命以上苟效职公家位分虽殊皆可得禄而官则不然非有考任不迁臣子苟有考任则才品虽殊皆可迁官而职名则不然有无不可以例言迁转不可以日计盖国家设此以鼓舞士大夫趋事赴功之心故圣世重之如某者蚤得恶疾形容变改不可以莅官临民故三十年来屏伏田里未尝尸一日奔走之劳向叨祠命已愧罔功竝不敢支请俸给今又畀之则非所以食功久侣渔樵姓名不入考功之籍而令计在家年月进秩则非所以序功而况职名向也无功而得今也无功而迁其於劝功也何有某自揣微贱不敢犯分控辞以速罪戾惟是光庙谟训内阁宝藏寓直其间至为遴选固有累任监司郡守而未得者某实何人其敢冒受伏望公朝察其愧惧之真情非有一毫欺伪特与敷奏赐之寝免实受隆天厚地保全晩节之恩某无任祈叩之至
第二状
某伏覩镇江府递到省劄以某辞免新除直宝谟阁等恩命四月二十一日三省同奉圣旨不允某以蝼蚁之微辱乾坤之造控辞不获其敢荐有申陈自速罪戾而某区区愚心有不容自默者窃惟先朝以来臣子有不由实历而躐陞秩序者非其学问过人必其节行超俗某蚤岁涉猎时文窃取科第一行作吏即又弃置汩没吏尘初无学问可言中年得疾医药不效从所属保明去官疾势绵延以迄於今盖欲仕不能非能仕不欲初无节行可述向沐误恩改官畀职辞不获命黾勉只拜已深愧惧今安敢复冒殊私伏望怜其赋予之薄察其祈叩之诚特与敷奏收还直宝谟阁等恩命使某且得偷生闾里与田夫渔父咏歌太平实受隆天厚地之恩伏乞照会申闻事理伏候指挥
辞免除太常丞第一状
先凖三月十七日省劄以某再具辞免除直宝谟阁仍旧宫观令吏部理磨勘转官恩命奉圣旨不允?凖吏部给到朝奉郎直宝谟阁主管建昌军仙都观告一道未被受间太常寺转人送到六月二十四日省劄刘某除太常丞某窃惟事君臣子之大义欺君臣子之大罪某幼知读书即识此理不幸当强仕之年得癜风之疾形容丑恶不可出仕不得已从所属保明申乞祠禄後荷朝廷矜怜特与改秩仍畀职名在某已为非常之遇今春复荷误恩迁官进秩某实何人有此侥幸故缕缕控辞不敢只拜今兹复冒恩除载念延阁美名容台清选虽皆非某所可当然亦必非某祈叩所能竝免持衡二者之间则延阁之名犹可冒受以养疴容台之属必不可偷安而家食矧某自入夏以来不惟旧疾有加老疾倂作腹脏滑泄齿牙动摇日食惟糜粥数匙以上气血益衰目昏耳聩视听不爽手足战掉举动失常若使懵不自量勉趋朝列必致顚踣为明时羞除已望阙遥谢只受朝奉郎直宝谟阁主管建昌军仙都观告劄外所有新除太常丞省劄见寄留金坛县省库拟望钧慈察其情之真而不敢为欺哀其命之穷而不可大受特赐敷奏收还恩命庶或可少延残生实受造化终始生全之赐须至申者
第二状
七月十三日伏凖省劄以某辞免新除太常丞恩命奉圣旨不允某蚁蝨微生叨尘清选实千龄之幸会其敢喋喋洊渎钧严自速罪戾而区区之心有不容不尽吐露者某幼读论语至伯牛有疾子问之自牖执其手窃疑冉耕圣门高弟盖尝步亦步趋亦趋情不为不亲而其疾也夫子独嫌於一顾乃自牖执其手何哉岂非疾证之彰容貌之改虽圣人亦有所不欲近耶某不幸蚤廹亲养奔走田间皮肤为风毒所乘得疾白驳虽无疮痏亦无痛楚而风毒浸淫自头面达於四体强半变白形容之恶见者骇异而臣子入朝宜修陛见之恭某疾证若此其敢扣玉阶方寸之地望威顔咫尺之间又某顷以疾由热致服凉剂过多岁晩脾泄十日而九手战脚弱目昏耳聩实不堪奔走伏望公朝哀矜孱琐曲赐奏陈收还误恩仍畀一祠庙差遣庶几未塡沟壑尚苟余生某不胜祈哀请命之至
第三状【代作不録】
第四状
昨凖省劄以某第二次辞免太常丞除命又凖镇江府备坐省劄津发催促起发某前来供职某虽抱病日久迫於朝命不敢宁居已於九月初二日望阙遥谢只受太常丞恩命择十月二十三日起发赴行在供职回申尚书省至日起发所居金坛县於二十八日至平江府缘知平江府张殿撰乃某同年进士提举浙西常平事曹秘丞亦某年家皆有畴昔契分相率迎迓而某识以病昏神与形离相见之初为赞者所误遽以曹为张旣而两司合席郊劳即席题名某复误以曹为薛盖其精神恍惚如醉如梦故瞀乱如此乃两司随行吏兵所共见非敢饰辞若使某不自揣量力疾前迈必顚踣道涂或幸善达亦恐仍前恍惚瞀乱有紊朝仪不但负明时之选且将为颂台之羞某实不敢除己於次日回舟金坛?访医药外伏望公朝察其情之真怜其辞之哀特赐敷奏赦其罪戾容其退归庶几保全莫景以苟残生伏候指挥
第五状
伏凖省劄催趣某疾速前来供职仍具已起发日分申尚书省某虮蝨小官累勤朝命震惧不能自宁伏念某区区之蹟一自去冬奔走赴阙得疾中道即具申闻乞赐敷奏容令退归寻凖省劄奉圣旨不允给假将理某时虽自揣疾证己深非可朝夕责效而感激洪造贪慕明时犹觊残生未泯勿药有期或可扶惫支羸一造阙廷故不敢荐有申控不谓某命分之穷痊平无日腑脏泄滑昼夜不止已及半年肢体骨立精神耗散视听俱衰又犬马之齿实已七十筋力亦有不可强者拟望公朝哀其疾病之深死亡在近特赐敷奏许令守本官致仕庶免顚踣道路诒笑方来某不胜忍死祈哀俯伏俟命之至伏候指挥
回王殿院【遂】宣谕玉音劄子
敬承台劄宣示玉音知不肖姓名误尘於简记意过情声闻或契於传闻致勤天陛丁宁霜台开晓某退自修省不任战兢伏念某少也独居无师友之益长而为养惟农圃之依自忝微官即困多病闲居三十载恍不知岁月之更嘉会一千年徒缅想风云之盛顷洊叨於拔擢其敢昧於禀承而疾弗可为久而益甚自去岁还归於中道迄于今偃卧於一床神识昏迷事转头而辄忘关鬲否塞言入耳而不闻重以风虚养成痰厥顚沛而险易弗顾委顿而饥渴罔知将何以趋殿陛之间对冕旒之下敢祈敷奏曲赦残生父教之忠虽自幼不忘於畎亩天夺之魄竟此身莫望於轩墀
辞免除将作少监第一状
凖省劄六月十一日三省同奉圣旨刘某除将作少监者伏念某衰孱朽钝狎被龙光犹有人心宁忘结草衔环之报第病在肺腑景迫崦嵫勉造阙廷必将中道顚踣为明时羞昨者殿中侍御史王某宣示玉音某已冀病证托奏知讫不谓犹未彻闻致洊叨恩除进贰匠监皇惧战栗不知所云谨再沥血诚归投大造伏望朝廷哀矜特赐检照某累申事理施行所有省劄寄留金坛县库某不敢只受须至申者
第二状
伏凖省劄以某申乞辞免新除将作少监恩命三省同奉圣旨不允某窃伏自念一官漫浪了无寸长猥以姓名彻於造化粤自嘉定改元叨堂审之命宝庆御极冒藉令之除继官之陞朝使外赞治於留都禄之真祠使内通班於延阁以及端平更化又复累被恩除至略其未尝身历朝行遽使之名参匠监譬之犬马但未顚仆犹当激昂而某三十年间恳恳控辞有同一日傥非病形於外容顔不类於故常病成於内狂易或见之言动则是饰其一时罔上之词以成其三十年慢上之罪国有明宪某其敢迯伏望公朝察其一语不欺念其余生无几特赐敷奏检会某自去冬以来累申事理容令某守本官致仕实受隆天厚地终始生全之赐须至申闻者
第三状
伏凖省劄以某叠具辞免新除将作少监恩命闰七月初六日三省同奉圣旨不允疾速前来供职者伏念某蚤岁应举覔官逐禄州县非敢矫亢为高实缘肺受风邪形容如鬼不可出仕黾勉退藏圣上登极之初端平更化之日荐叨恩命擢寘周行深原朝廷之意似以其廉退而奬之而某实非其人辞不获命积负凌兢更沐殊私俾进贰缮监苟可尚延视息其敢不即钦承有孤洪造而某自旧岁以来风邪内攻不但形容变改更苦气血衰微时一顚仆如小儿惊癎状今夏至秋此疾已三作每作非经日不能省事非半月不能起行步履日艰证状日恶倘不及尚有知识控露愚忱祈得请於生前则一旦昏迷塡委沟壑必且怀惭於身後是用不惧么微忍死喋喋干冒钧严伏望哀矜即赐敷奏特与检会某累申事理容令守本官致仕须至申闻者
第四状
伏凖省劄以某三具状申省乞赐敷奏收回将作少监恩命容令某守本官致仕奉圣旨依累降指挥不允者某位下官微不应屡控辞免引年致仕亦合从所居府县保明具奏不应数以自闻寛大之朝悉加原贷怙终方命国有常刑窃念某昨所陈贱躯风眩之疾感受已五六年今岁自四月至七月亦一再发甚者闰七月初十日因纵步所居敷化里田野间俄尔顚仆比邻惊异亟褎子侄掖至卧榻之上昏愦竟夕生意复延今若迫於君命趋造周行万一旅进朝参斯疾骤至陨越於轩陛之下朝廷始信某言不妄亦已後时谨再具情实控告公朝伏乞俯怜危悃仰渎圣聪早赐检会某累状所申施行庶免如前所述上遗天朝之羞而某视?几何亦遂首丘之愿天地大德某之永毕无所报酬倘或未鉴愚诚即乞行下鎭江府金坛县廉访某今岁闰七月内疾作事状一言不实甘伏罔上之诛伏候指挥
第五状
辞免除直敷文阁知宁国府第一状
第二状
辞免除直显谟阁主管成都府玉局观一状第二状
辞免令赴行在奏事一状【并代作不录】
漫塘集卷五

[book_title]卷六
钦定四库全书
漫塘集卷六　　　　　　　宋　刘宰　撰书问
通田辂院
某得令名於士友间旧矣亡师友周南仲无恙时书来道执事有意见访汛扫敬听旋闻即遂荣上不果此来赋未见君子之诗十年犹一日也维时春和伏惟接武清华台候神相万福某蚤得恶疾形容如鬼自弃明时今老矣头童目昏颔髭无黑者岂复敢自通於当世有位之士惟闻贤者有进用之阶世道有清夷之望以是自喜敢问学省之除在几时大科异等不过为入朝计耳似不必屑意朋侪中同志者以道卷舒而不视时俯仰窃计自处已定诗曰靖共尔位正直是与神之听之式谷以女敬诵此伸爱助侄子某再请乡举今就省闱欲一识先达因其行敬以一纸写缱绻且以与侄子为左右之容居山林久不娴书尺笔纵字大伏惟亮之
通赵章泉【蕃】
某家金坛去丹阳驿七十里非时得枉道者不到故欲寄音无从中间凡再得诗三复可复自成疎之句乡风长怀几不能遣莫冬得三诗欲属范南卿附便念南卿犹未除丧宁能作置书邮又尔中辍今闻友人王去非将专人过番昜道玉山谨以奉寄宣笔百枝匹劄倂往人生七十者稀过此皆是赢得吟风啸月其乐如何世徒以陶靖节解印绶赋归去来为高不知其荣木等篇所期甚远所任甚重所乐甚真洙泗以还无此气象先生其斯人比欤某钦仰
回李秘书【心传】
某自闻召命之颁日倾耳以听回船东下且以日计曰可矣忽奉手教乃知当此春晏犹舣舟江岸为泝峡计易退难进固足以崇高节抗浮云独不念当馈之思侧席之久耶就审德盛仁熟罄无不宜随轩眷集动与吉会良慰缅仰圣上克勤克俭有夏禹之德务学不愧商高宗周成王而左右未有傅说周公之辅秘书辞归之章再上而报可未闻深惟圣意岂但欲以史事相付而已愿戒舟师亟捩柂乘流以慰中外之望某年廹七十视听俱衰大非畴昔侍见时比更化之初羣贤彚进颇闻有相援引者今读秘书奏疏又知尝置贱名其间某少也不才况今已老求之在昔固未有四十辞官七十复出者所幸与王去非为婣家备知此心尝为请言於当路已见谅矣盛意如许不敢忘颁贶宣毫洪扇使内得以写素抱外得以扬仁风感喜可知一故旧有锡浑天仪幸求得之谨以为观天之助有怀拍塞探伺舟过丹阳因得吐露春寒犹力道间厚爱是祝
回柴安抚【叔达】
伏自丙寅开边敌势渐杀我之边备亦小弛然而遗患未除边虞故在乃丁丑夏乘我撤戍长驱絶淮边遽上闻中外震骇惟执事隐然孤忠贯彻穹壤才足以酬酢万变智足以奔走羣雄以浮光孤城二千羸卒摧其坚锋剿其万衆为长淮千里保障当是时天下士无问识不识皆想见风采恨不得备顔行奉要约某虽不肖然向也亦尝有志斯世宁能泊然自弃私谓执事之道且行乎朝廷矣而浩然有归兴殊不可挽岂味黄石戒又先子房一着甚善甚善甚盛甚盛靖节穷士得从檀公游具有故实况某与执事寓里相望不远百里命巾车棹孤舟亦非难事自惟疾疢日侵形容如鬼不可以入城市惟有怀仰天与幸会令嗣判院抟扶摇而上实始吾邑执事复不鄙夷因而赐之书盥手发函长跪疾读盖温乎如惠风和气之袭人炳乎如随珠和璧之在目洋洋乎如韶濩正音之入耳其为荣荷可胜言哉自冬徂春以乡邑民饥癙忧蝇营无补毫分有稽奏记恐速罪戾尚惟高明以度外处之未赐斥絶使犹得从緑野之游於他日某伏纸拳拳宠颁某物尤切铭佩吴笺三百得之亲旧间颇胜常用者辄以供翰墨之需某物并以荐北海坐中一酌辱命之留幸甚时事孔艰正恐元戎未应终弃人间事诗曰无金玉尔音而有遐心勉之
回周马帅【虎】
经年不上记自识将军礼数寛必不加罪但某平生愿属冯异而台座亦逢人说项斯人事好乖老未相遇谓此情何春夏之交峭寒犹在恭惟味黄石戒从赤松游岱岳争高璇穹锡美台候动止万福某病骨衰颓鬓髪蚤白犹幸镊去可诳人以未老年来乃一向白尽今白者又转而黄古诗云久知老会至不谓便见侵念之怃然太尉德成於身功成於国名成於天下後世来者更言体益强健神光炯炯穷林园之胜过緑野堂中人集寿福之全愈耆英会中客盛矣哉古未有也敢问比日有何赋咏愿并録示使得成编布金寺?求书额村僧无从往谢谨为纳摹本去近恳常平使者得钱创社仓於里中欲求社仓二大字告不吝唐裔李秀才自言将践约修敬因得拜此且以无灰酒十罇修岁贡拈秃羊毛笔不能成字伏惟照察不宣
二
顷因李君便附书其回也辱报字甚慰连月淫雨隂云不开屏居水缭四壁大似坎中蛙气闷闷不能吐来教之颁正尔啓缄而云翳划开日光穿漏殆非偶然就审比辰回旋旧栖咏歌千古百灵呵护万福来同意气开怿不可言也向来五噫公论颇亦闻之窃谓世上是非初无定在人生祸福要有定分以其无定在则今日之是安知不为他日之非今日之非安知不为他日之是要不必深辨要有定分则听之而已虽辨何益眼前一辈说是说非说祸说福之人藉方得志只是乞食墦间者稍饥则又前矣愿太尉一切达之社仓二大字笔力不啻千钧重而更端庄停匀披玩不能释手某物并贶暑月水饭有相其敢不德寒乡窭人无一物可荐诚去岁一士友见教造松醪饮之可治风湿脚气造成香味颇胜姑纳上四尊倘谓可饮当续致乡间醋底向闻庖下颇有知音纳三十小尊轻渎愧甚当暑寿重是祝
回何抚干【处恬】
别不计年悠悠我思无日不在震泽浔溪之上也春杪幼子自梁料院处归忽领手笔乃知图南之鹏曾未忘控地之鸠鷃感外重慰入夏多故?以雨水相仍具谢不敏明星有烂有目具瞻况尝乘槎误至天汉者耶朝来爽吹迎秋恭惟幕府高闲台候神相动止万福仕於今难矣而大府为尤难其位高而责不及情亲而言可入者独上幕耳而执事再居敢不重贺虽然盛名之下难居执事畴昔以太学诸生上书论天下事慷慨激烈士无问识不识读其书味其意往往壮其气高其节继闻弹冠出仕又孰不遡风而想企踵而望曰是尝有言於未仕之前其肯媕婀於既仕之後而侧听累年未有闻焉执事岂与庸庸者比患不改秩患不立朝矜一语之合希一盼之温以自为重哉传曰三年不鸣一鸣惊人三年不飞一飞冲天勉之而已须先正显学勤王録序谩写去殆不可用唱和集序续纳颁贶多品甚感吴笺闽板友书真是未能免俗书至此亦以自笑秋後登高望远必有佳趣伤今吊古必有奇作毋惜寄示金陵同官为最多其能以世道自任不唯阿随俗者为谁皆所愿闻
回宜兴赵百里【与悊一】
戊午己未年间某为仪真掾识门下士天台徐不愚时执事年尚幼方侍先少师官金陵不愚为某言执事高明之姿凝远之度浑然天成非学力可及某时起敬欲介不愚援外舅梁吏侍州里之旧拜先少师下风因扣东阁快凤星之覩而局於官守厥路无由某既去仪真而先少师寖上荣涂以至开大藩登禁从某复限以位分欲进不敢然颇闻先少师逢人说项斯所与外舅书必赐垂问知过庭之助为多感流水之知怀高山之仰今三十年矣去岁治所人来诵今大夫之贤不容口大要以为不吐刚不茹柔君子有所恃而不恐小人有所畏而不为问姓名为谁则执事也乃知先少师家法有传徐不愚畴昔之言为不谬某三十年起敬为不虚喜欲起舞林下残生不敢直以姓名自通略因友人王颖叔附致拳拳岂意撝谦不间疎贱得得遣介赐之手书辞旨温然若施之所敬某何敢当重以册府之珍文房之宝上尊名茗粲然前陈使得仰高哲之风流涤世俗之尘埃浇胷中之磊块而濡毫引纸又足以发挥之真人生大快意事而迟暮废学重不敢当也惟有感愧世变益下人物随之州县间殆不复见廉平之吏执事其庶矣乎语曰为山九仞功亏一篑惟勿恃其已成而益求其所未至士之狂者多忤人勿怒其狂而亏待士之诚民之顽者多挠政勿疾其顽而亏拊民之仁位之在上者多喜人同已勿狃於同而亏行已之信则善矣美矣不可以有加矣执事其图之屏居无可荐诚朱侍讲语録一部纳上弦歌之暇时一寓目或有补万分其他寒燠之问颂祷之辞某以为无益於爱助敢略幸察
二
一春烟霾障日风雨不时籴贵民贫叹恨满耳鸟啼花发皆在愁中传闻某官周行原野咨访闾阎逋租法不可蠲而代之输赈济时不可行而给之食其他慈惠之政不可槩举致人心懽悦天意感通雨日来氛祲扫除天宇澄霁施及邻郡敢昧所元敬拜手书殷勤问讯而腊前之酒有以沃其枯肠雨前之茶有以涤其滞思空南山之竹不足书谢忱但有铭佩某屏居莫闻时事有自日边归者能言已有明诏趋上周行某无任愿忠之情尚以财不尽用留余力以资代者威不尽用广遗爱以贻方来为未解印之祝
回宜兴谢百里【奕修】
昨以厚意久不报斐然一笺聊写寸衷使介鼎来双缄倂辱薄物曾瓜桃不直更贻琼玖之酬阳羡之茶天子之所先尝竹冷之酒中都之所贵重罗列满庭而山海果羞与花缣画扇又从而侑之拜嘉以还感藏无斁往来之人诵贤者平估以便籴散药以起疾慈惠之政次第举行甚善甚盛绍熙间越人俞高两郎中相继为宰创社仓二君旣去乡人徐大夫实继之徐虽学舍人而识颇不逮遂彻去人至今惜之至今议之前大夫才足以有为而牵於佛庙神祠之役念不到此弦歌之暇亦可略?坠绪否乎某朋友故枢密罗文恭公之幼子?为新淦令某为作琴堂箴或传至魏华父侍郎为作篆书入石甚佳偶存一本僭以拜纳鄙拙不笑相望不远数舍继此时当奏记或因风问生死得略去寒暄颂望等语幸幸
回句容吴百里【淇一】
某惮暑如在釡甑中台翰正用此时来剥封庄诵炎热自去清风自生且审当喧嚣倥偬中不废弦歌之乐武夫悍将撞搪叫呼之际日与青衿子佩从容俎豆间神之听之台候动止万福欣慰其何可言某物并贶登拜感甚学记之委深荷不鄙若稽在昔泮宫之修乡校之不毁虽见史克之诗丘明之传而千万世所敬仰者鲁之僖公郑之子产而已某其敢不勉以发扬盛美元符道宫大有兴作骄将叱咤贤大夫倘唯唯听从继自今洞天福地鸡犬不复得宁猿鹤不复得来木石皆不复得其所矣幸台座念及之二学记宠教已领闽师老丈上梁文笔力犹精健如许敬服因书为致意他须嗣音
二
累日闻句曲之民怅朝天之舄飞去不留助之黯然划奉诲函乃知大鹏虽抟扶摇羊角而上犹未能忘情於鸣蜩斥鷃不惟自喜且为句曲之民喜二天之犹在其上也某匆匆不及拜氷翁大卿书会次为致海内苍生望霖雨之意胡伯量兄计亦在大卿东阁数字望为寄达此去必即留中州县之不可为田里之不胜扰固皆身履而目见之言有可及得毋爱於言力有可及得毋靳於力是望
通泰兴王大夫【瀹】
某宦海陈人绍熙庆元间尉江宁则知绩溪王大夫以古圣贤之学行之一邑邑以大治犹恨相去远所闻未详未几同年友张右史敏则自新安来且言曾亲到绩溪见大夫所为皆今世所无有某以是起敬不胜区区之情开禧间随牒东嘉凖拟叩门执弟子礼旣到则甲第在外邑三山非远而弱水隔之惟坐驰此情归未几而木坏山颓矣惜此世之失此贤怅此生之孤此愿今犹耿耿胷次比岁乡人为簿尉於龟城簿之子归尉以书来颂大夫之贤不容口敬问爵里知为绩溪之嗣其廉足以胜私律贪而其为人谋而忠又有不可及者诗曰维其有之是以似之钦叹钦叹王簿子得使邑为其亡翁保明申府申部可徼致任泽适部中行下再保明弱子茫然无措某三十年林下与世濶絶复无从致力其子自拜书控恳累日来求书为助义不得辞率易拜此
回新於潜尤大夫
某犬马之齿入新岁遂七十有一目昏耳聩而胷中复健忘凡百皆如冥行以此絶不敢与朋友相闻邮置中知己班改且知已注赤邑继此荣涂足可无壅不胜赞喜第修贺不武而为来教所先物之厚意之勤皆非所敢望但有感愧来谕言世道之艰且惜诸贤不能相与壮元气寿国脉诚为至论若以为皆坐相率引避去之惟恐不速之故却似未然盖见可而不进固为可罪而冒然尝试以侥幸万一者亦非世道所望也尝观自昔事变之多莫如汉末而诸贤随用随起皆有以自见亦无如汉末者盖当时诸贤相与讲之深见之明守之固断然不以富贵贫贱死生祸福入其心故能随遇有立如此某久居田里固罕见士大夫或邂逅有见未有不忧家之贫身之不达者窃谓吾国之士苟有甘心於饥寒贫贱而死者则岂惟吾国庶几其人亦过人远矣季端以为如何西州家学之粹世德之茂惟君一家而昆仲间能以学问相勉以德业相期以声望相高者亦惟君家耳愿益自力以开远业厚贶无以为报偶有某物谩以友书来书有秋深过吾里之意拍塞满怀悉留面赋来书累幅而此但幅纸又尽略彛仪盖昏耄有不容强者亦惟眷予是赖千万矜体
回镇江权倅史延陵【旹之一】
某伏自大丞相当国几三十年山林闲散之人间有与大丞相偶同姓氏者辄辟易趋避况真大丞相族耶惟沧洲文昌公昨典乡郡不以某愚不肖先之以手书某非意望所及且谓庶人召之役则往役其敢辱赠而报自是得以姓名自通其後溧水大夫介一二士友惠书叙述平生有摆脱世务退然以寒畯自处之意某谓是我辈中人非挟贵以来者故亦愿交下风今承来翰似事同而实异盖作小楷书用画一式则小官事上之礼某不敢当一也以先生见称以怀才抱道有志当世之士见待某非其人不敢当二也不敢当者二而不敢不当者一则某郡之民而执事郡之通守也故敢援召役往役之义修书以谢万一干将出匣宝气冲天惟善藏其用毋与牛刀争一割之快是望
二
某再承台翰礼愈恭意愈勤而所以开晓之辞愈悉某感甚愧甚惧甚抑某前所作报书实有感於世变而然不自意其有忤於执事也初某之为江宁尉也故参政卫公已以大魁为他路常平使者其父子文老丈实以朝奉郎为郡佥幙台府一待之以巡廊官略不少异一日添倅去官两倅白郡以卫摄事卫辞以上轿官与巡廊官事体不同又以佥幙以下皆受察之人而通守按察官也何敢当力辞不受帅主郑知院侨闻之曰吾固疑其如此即改委帅司机宜今执事虽太师越王诸孙大丞相诸族然年甫三十官犹选人职犹监当旣摄佥幙又兼通守虽大官要职皆君家所自有而某因来翰之及敬读氷衔回念四十年来事不能不有感诚不自知其言之过语曰我之大贤欤於人何所不容惟执事有以容之又某所以不能不拳拳於文昌沧洲公以及溧水大夫者某嘉定初年备数浙东鹾幕时大丞相以礼部沧洲以两浙漕同按视寿成山陵昆仲职位未至大相远及丞相当国以一尚书处沧洲诚未为过而沧洲恳辞十数不止丞相亦终不强之故天下皆服大丞相之公而仰沧洲之高溧水之在太学也以大丞相故不得成校定者累年及旣出官循序而进未尝超躐得邑山隂弃之而易溧水在溧水为郡所抑自他人处此干造物求速化溧水终安之以俟秩满此某所以拳拳二公愿执鞭而不可得执事远观畴昔金陵之事如此近观今日君家之事又如此则宜知所处矣诗曰他山之石可以为错又曰他山之石可以攻玉盖以玉攻玉安能有成惟得夫他山麤厉之石相与错磨则庶乎其可执事无志於西序东厢之陈则已苟有志焉则他山之石必在所取请自某始乡县去古延甚近或因还镇枉道见过甚幸不然某因谒季子祠亦可求见挥汗草草
回真州倅权州郑运管【次甲】
某少也为贫鄙事无所不历年甫七十百疾丛之虽知贵名之起如日丽天而养疴穷谷进谒无阶又知蕞尔孱生所以得入於大钧坱圠中而不在清议摈斥之数者无非一门海涵春育之赐而目昏手战宜饰一笺以谢亦竟不克俯仰乾坤惟有愧怍忽奉华缄粲乎其词之文温乎其礼之勤而意之厚也某何以当靖思惟有归翰墨於典籖请罪戾於司过庶於愚分容可少安或幸而恕之则所愿也非所敢望也
回艾节干【庆长】
某往岁承得得命驾过我漫塘上虽贫居不能款然已得意乡於言辞之表知必非碌碌随世俯仰以就功名者为吾道贺为吾乡里贺一别杜门无从上记比江延卿自池阳归具道得贤使者为之依归使者亦大得幙画之助喜欲起舞方将因儿曹就试城中宛转附致一书忽令兄专人送至来翰且有某物颁贶感何可言慰何可言徐斯远尚友好学安贫守道不愧古人顷岁校文上饶惟以亲得此人为喜所惠诗文三册回思在上饶见斯远时今整整四十年而信上三君子皆已逝矣某视昏昏髪种种在世能复几时不觉老泪之横臆也某少不学中岁杜门养疴复弃书册不复关人世事谓可守此以终老诸贤误知过相推挽致洊被宠荣且容台礼乐之司尤非懵不知古今者所可进适已力上控辞之牍且以书致祷於一二亲旧期必得请来教实获我心敢不敬佩闻考试後必归更喜有承接之便他得以略令兄承赐书已别具答秋色正佳贤者在道固应动静有相万福来同更相寒暄之宜劼毖茵饪之奉是祝
回滕主簿【嘉】
经年之别无非思见君子之时伏奉手书礼过乎厚若施之所尊敬者某衰晩固陋不足当但深感愧就审秋来行李有相台候动止万福慰何可言某昨闻束装过淮西意须少留何归骑匆匆如许某平生知旧十九皆为淮西罗致迎之敬以有礼知旧间多不敢违然到未久辄去今详味道间两大篇虽意别有属然浩然之略亦於此见之诗曰彼求我则如不我得执我仇仇亦不我力史称孔北海造次能得士心士久亦不愿附岂其然耶勿止二字一是圣学之门一为圣学堂奥止者至善之地不可以有加矣勿之後工夫甚多方到得此地来谕所谓资勿之义以止其妄窃谓未然人能止於至善则妄去久矣如何如何需赵婺倅书纳云其侄安吉大夫前月末一疾不起可伤王山隂到官数月上官甚相知然亦窘於酬应相坐不得嗣音冬仲能践踏雪扣门之约幸甚东归犹有余暑道间厚自爱是祝
回新武进张尉【文德】
某日伺回舟於緑蒲青苇之间谓谒入必在他客先忽奉诲函恭审已拜除书遄归锦里林泉改观门巷生辉台候动止万福某四十载砚席之旧慰浣不胜情惟侦伺不敏亦重自愧也仰惟尊友兄以絶羣之才负迈往之气挥毫落纸正声足以谐韶濩高韵足以激天鲸宜紬书东观载笔掖垣皆荣涂发轫之地顾俯就警曹奔走之职自取廉矣夫惟取之者廉而後与之者过金沙鸂?之祥自古有之某愿拭目区区王阳结绶贡禹虽不复作弹冠想而窃效其喜有不容自己者未办一物荐贺而厚贶鼎来先施之道至矣尽矣某何以当但有悚荷暑月未敢扫门以速褦襶之诮敬以俨高明之居谨絺綌之御为侍介者请
回赵御干
自居田间闻人从日边来即目动神骇而左右方彯缨其间那敢上记但有怀想张壻逓到来翰谆谆然如小官事上位非所望於亲旧也伏审炎夏之月忠勤有相尊候万福至於尉为今世仕宦颇难西班尤不易必得贵而贤者主之庶易为力今左右真得所依矣某病容衰鬓视向来十余年前相见时更觉丑恶又赋性疎率仕宦处虽为君子所知然亦为小人所恶故浩然归志遂不可遏方来归时钱丞相卫大参秉政欲以掌故相处命且下矣某辞以自属官得掌故人必以为入京考图而後得之不若且畀岳祠异时陶铸未晩荷二公相许以二月八日奉祠归归甫两月以四月八日降堂审之命明年又荷庙堂具未赴堂审之人姓名行下催促某以贱疾形於面目不可复出迁延至今十九年方初归时须髪未有一根白今无一根黑矣岂有血气盛壮时不出及血气既衰乃可出乎传闻大参屡借助於丞相之前不知山林之人何以得此窃料大参以一世风俗为己任恶世俗之贪求以某粗无求於人故见取耳然世间无求於人亦有两似有可为世用而不屑求者亦有自知其不可用而不敢求者若某真是自知其不可用故甘心屏处吾亲因职事之暇千万为大参明言之或强之使出既无以愈人又不能谨言寡过必为大参门墙之累免牍再上其间语言狂僭物论必是沸腾山林之人安识朝廷事体肆意极言那得是处却望大参覆护使不至得罪旧作三篇因写与王大监令女夫録呈一观数日来方剧暑都下想见尤甚千万厚爱
通胡伯量【泳】
某入秋伏暑伤脾正尔闷闷而闻前句容吴大夫行不及端状令亲敬予丈平生自养有道想亦未料其遽至此故家事俱不遑区处顷见契兄说敬予二子非同生故其合中不能槩视之今其亲生之子既为门下壻则协和内外使四方朋友无得而议全仗契兄与令女千万勉之某乡间社仓稍稍整齐闻朝路中时有议者今见在米本不能数千石而论者已谓其多深恐小遇水旱必有科扰之患小蟹庄比来如何石已至否因风毋惜寄音以慰牢落
回恽上舍【子肃】
相望百里而数十年来往郑乡无一日雅人事好乖可叹也忽奉长笺幸赐之教庄诵欣快来示穷达之辨详矣某行年六十寜不之觉然某庸人也善其身之不知欲兼善得乎执事之论某惧不敢当也抑某所闻有身之穷达有道之穷达古之人固有饭疏饮水乐以终身亦有曳紫纡朱戚然若不能一日安者穷达果安在哉执事有声太学三十年犹授道里门所谓先生之门必有尊足者存某虽病且老尚受教焉脾泄几月方小愈羸劣执笔犹战掉且此奉荅
曰汤德远【鎭】
二月初省母舅於丹阳归拜两缄之辱知事不待报而决因循不上记寒食後刋字戴生过希墟念端便不可失即草一缄奉酬仍作得数字问讯晩秀王翁既授戴生一日见其言将有祷於执事求售其技因为之言吾书非为末艺为先容者遂索回昨过云边亦念别遣懒与性成得已又已当处之世法之外然世益薄交益难声气之同操尚之雅如执事者里中实不多得诗曰心乎爱矣遐不谓矣中心藏之何日忘之实写此心也鼎来真翰喜审暑令权舆朝来尊履有相万福临川唱和帖得见前辈风流使人叹慕端研小而佳拜受并为陋室之光朱氏书须并中庸章句或问连得两本乃今尤郎中刋於衡阳及杨通老郎中刋於龙舒者亦看得一过今以龙舒本同来本纳呈恐欲较同异倘无差误却望以今所纳本示还盖欲以示儿曹故也朱氏书年来盛行今立要津者多自谓常登先生之门承先生之教而趋乡舛差尚多有之使人叹息诸书惟近思録尤切於学者日用顷得数本皆转授学者今余一本殆不可辍度晩秀必多有本愿以一二置申义斋中与学者共之或无之却幸见谕一朋友处有之当求数本去申义规模当已立某以丹阳赵令托求真清二字於能书者字须大八九寸欲望一言於晩秀为转求此二字不应转托人渠意盖只欲以自警此亦勉强为作数语系其下不敢为银鈎铁画之累也某近得足疾一向不可对客日事药裹披纸若蠧鱼然竟亦何益无从晤对惟力学以昌斯文是祝
回士友【忘其姓名】
某从里中王去非游知执事好古学行古道自期以古之人愿见无从心如悬旌无所终薄忽承不鄙衰陋遗以论心之书感甚幸甚就审秋来味道之腴起居佳适欣快不可量也世道既降中行之士益少世间一种立仗马辕下驹置不足道东京诸贤视此身如秋叶而欲手援一世之溺斯亦奇矣然夷考当时大率闻风景慕率意行行少有长虑却顾相与切磋如圣门所谓临事而惧好谋而成者则後日之事亦非专彼计之得也某於执事无一日之雅而来翰之颁便欲使效其区区之愚此道甚古此义甚高某不肖何足以当抑尝读郭林宗黄叔度传似有契焉欲学之未能也不识意以为如何闻田园仅自给度稍加经理必可有裕前辈风流不可及然到扣门乞食处便觉气象衰索要须不到此地乃为得耳如何如何古诗努力崇明德皓首以为期谨诵此以代节宣之请
回项宜父【一】
两地相远别日已多宜父日游京华徧交当世知名士犹不能忘情於某专书问讯况某屏居田里海内知音有几其不能不拳拳於宜父可知也伏审冬来行李有相尊候万福欣慰之至示教拟古诗视向所示诸作更觉浑成无模仿痕蹟自此当尽弃晩唐之习如何如何陵阳先生志先公墓笔法严整令人敬叹先公真不死矣可为人子贺令亲武进大夫赐书且示先令娣安人志铭板本窃意大夫非无力刋石者而委之盈尺之木似亦有故故夏兄书中【云云】外此别无闻幸悉及来书谓尝惠报濮氏事都未曾领试询之遣贶青柑犹记在稽山时故人谢古民专人致此今拜所赠不但感德更深怀旧之情使回谩有某物寄意勿笑寒陋会武进大夫为致下诚胥会邈未有期为斯文勉旃是祝
二
某闻嵇叔夜谓素不便书性复懒作书以此得罪於俗某辱书谆谆所以见推予甚至而率略具报其罪固宜所恃者执事非世俗之人耳闻常过令亲处令亲道相同居相近其来往之频固宜他亦有密友否士生一世苟知识稍异必不肯与草木俱腐况如执事之明爽非余子比愿言勉之彼官高位尊世俗最贵者非良贵也愿言审之希孟谢丈少时实有英气不幸为利欲所昏浩然之气弗充而专以血气从事故多不满人意然其天分之高亦非他人可及晚节如此家事又如此令人太息或其遗息尚可扶持者惟乡曲念之相望千里古诗所谓道路阻且长会面安可期惟爱厚以昌远业是望
回朱丹阳令嗣
某林下残生於君家无一日雅先大夫来拊吾邑某家金坛亦未尝有毫发相关前之日率尔数字特为乡曲发且痛天之不右善人贤令长之不得志於斯世云尔裁谢谆谆非所敢当也释氏说入中国老子之徒效尤丧祭礼大坏仙里儒先之所讲明如掲日月君儒家也所以葬其亲亦必有道矣其忍以有限之财供无益之费乎夫生者须养死者须葬二事重轻略等而君家上有重亲有诸父则养生又其难者惟精思而谨
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 10:28:15-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>