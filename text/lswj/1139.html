<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="目录,卷一,卷二,卷三,卷四,卷五,卷六,卷七,卷八,卷九,卷十,卷十一,卷十二,范文忠集全文在线阅读,范文忠集全文在线下载,大玄古籍书库">
<meta name="description" content="明代诗文别集。范景文著。范景文所著诗文有《味元堂疏稿》、《忠仁堂存稿》、《玉静阁存稿》、《且园存稿》、《澜园存稿》、《餐冰斋诗稿》。其子范毓秀与其甥王孙锡等合编为《范文忠公初集》,凡12卷,于清康熙四十年(1701)刊刻行世。《四库全书》收录本以此刻本为底本。另存有《范文忠公文稿》的稿本,不分卷,上有清张之洞的题签,左宗棠、张之洞、李鸿藻、陈宝琛、张佩纶等人的题诗,颇有文献价值,值得珍视。其诗文皆有一定成就。钱谦益《列朝诗集小传》评论说:“梦章秀羸文弱,身不胜衣,啜茶品香,论诗顾曲,每以江左风流自命,一旦">
<title>范文忠集_范景文_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">范文忠集</span> <br/>
          作者： <span class="inputVal" id="bkauthor">范景文</span> <br/>
          朝代： <span class="inputVal" id="bkdate">明代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">类书文集,诗文集,完结</span> <br/>
          字数： <span class="inputVal" id="bknum">[book_length]116299</span> <br/>
          说明： <span class="inputVal" id="bkdec">明代诗文别集。范景文著。范景文所著诗文有《味元堂疏稿》、《忠仁堂存稿》、《玉静阁存稿》、《且园存稿》、《澜园存稿》、《餐冰斋诗稿》。其子范毓秀与其甥王孙锡等合编为《范文忠公初集》,凡12卷,于清康熙四十年(1701)刊刻行世。《四库全书》收录本以此刻本为底本。另存有《范文忠公文稿》的稿本,不分卷,上有清张之洞的题签,左宗棠、张之洞、李鸿藻、陈宝琛、张佩纶等人的题诗,颇有文献价值,值得珍视。其诗文皆有一定成就。钱谦益《列朝诗集小传》评论说:“梦章秀羸文弱,身不胜衣,啜茶品香,论诗顾曲,每以江左风流自命,一旦持大义,抗大节,屹然与高阳、定兴并峙,崆峒戴斗,为之生色。”朱彝尊《静志居诗话》评其诗说,其“博综旧章,领袖群雅。其诗发扬而不厉,新警而不佻,独自成家,不饮狂泉之水。”《四库全书总目》评其奏议说:“今观集中摄铨、副铃诸稿所载奏议,大抵剀切详明,切中时弊。而抚豫、出镇等稿所戴诸疏,于兴利除害之方,规画不遗余力。虽遭时艰棘,弗获尽用,而经世之才,实可具觇其崖略,是又不独以义烈见重矣。”</span> <br/>
          封面： <span class="inputVal" id="bkimg">Z_18981.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]范文忠集
[book_author]范景文
[book_date]明代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]类书文集,诗文集,完结
[book_length]116299
[book_dec]明代诗文别集。范景文著。范景文所著诗文有《味元堂疏稿》、《忠仁堂存稿》、《玉静阁存稿》、《且园存稿》、《澜园存稿》、《餐冰斋诗稿》。其子范毓秀与其甥王孙锡等合编为《范文忠公初集》,凡12卷,于清康熙四十年(1701)刊刻行世。《四库全书》收录本以此刻本为底本。另存有《范文忠公文稿》的稿本,不分卷,上有清张之洞的题签,左宗棠、张之洞、李鸿藻、陈宝琛、张佩纶等人的题诗,颇有文献价值,值得珍视。其诗文皆有一定成就。钱谦益《列朝诗集小传》评论说:“梦章秀羸文弱,身不胜衣,啜茶品香,论诗顾曲,每以江左风流自命,一旦持大义,抗大节,屹然与高阳、定兴并峙,崆峒戴斗,为之生色。”朱彝尊《静志居诗话》评其诗说,其“博综旧章,领袖群雅。其诗发扬而不厉,新警而不佻,独自成家,不饮狂泉之水。”《四库全书总目》评其奏议说:“今观集中摄铨、副铃诸稿所载奏议,大抵剀切详明,切中时弊。而抚豫、出镇等稿所戴诸疏,于兴利除害之方,规画不遗余力。虽遭时艰棘,弗获尽用,而经世之才,实可具觇其崖略,是又不独以义烈见重矣。”
[book_img]Z_18981.jpg


[book_title]目录
钦定四库全书　　　　　集部六
文忠集目录　　　　　　别集类五【明】
卷一
奏疏【摄铨稿　　副铨稿典铨稿】
卷二
奏疏【抚豫稿】
卷三
奏疏【出镇稿】
卷四
奏疏【出镇稿　　南枢稿】
谳牍附【东昌存稿】
卷五
序
卷六
记传
卷七
碑铭
行述
祭文
卷八
像赞
疏引
题跋
卷九
诗【小东草　　石城游草】
卷十
诗【余草　　　苕云草】
卷十一
诗【闻鹤草　　留都稿】
卷十二
简牍
【臣】等谨案文忠集十二卷明范景文撰景文字梦章吴桥人万历癸丑进士授东昌推官历官东阁大学士工部尚书李自成陷京师景文至演象所拜辞阙墓赴双塔寺旁古井死顺治九年
赐諡文忠给地七十亩建祠致祭事蹟具明史本传所着有味铉堂疏稿思仁堂存稿玉静阁存稿且园存稿澜园存稿餐氷斋诗稿诸目其子毓秀及其甥王孙锡等合编以为此集景文为庄烈帝所知入阁未五十日而都城沦破卒能从容蹈义自得所安大节炳然争光日月至生平历官所至亦多引绳切墨持正不阿史称其在文选时值魏忠贤魏广微中外用事景文同乡不一诣其门亦不附东林孤立行意而已是其丰裁峻厉而不肯矫激以取名在明季尤为难得今观集中摄铨副铨诸稿所载奏议大抵剀切详明切中时弊而抚豫出镇等稿所载诸疏於兴利除害之方规画不遗余力虽遭时艰棘弗获尽展其谋猷而干济之才实可藉觇崖略固不独以义烈见重矣乾隆四十三年六月恭校上
总纂官【臣】纪昀【臣】陆锡熊【臣】孙士毅
总校官【臣】陆费墀

[book_title]卷一
钦定四库全书
文忠集卷一
明　范景文　撰
奏疏【摄铨稿】
起废缘繇疏
题为开读事文选司案呈到部伏读恩诏一欵一建言废弃并矿税诖误诸臣已奉遗诏酌量起用其有事关国本抗言得罪降斥谪戍永锢殁身者吏部作速查开职名分别奏请召用恤录钦此夫废籍诸臣放弃数十年自分已断沟中无复云霄之望矣明纶一颁岩穴生色亦诸臣殊遭熙朝盛事也臣部仰奉明诏一朝尽用此百余人岂非至愿而敢有後言但诸臣穷岩沈晦姓名常不时闻黄髪老成存亡亦难具晰倘以既朽之骨复点启事大典为之不光或以未当之举启疑宸衷德意因而中格则臣之所大惧也用是再三踌蹰遵明旨除事关国本抗言得罪者查开职名不论存殁另本奏闻外而建言诖误诸臣灼知最确者先行起补其余次第采访不出一两月而咨诹当无不真不出数十疏而前後亦不相远况施为有序员缺渐通铨法自不得不尔也惟祈圣明疏上即下用如流水人解积薪则浩荡之恩於焉可广而师济之美於焉立见矣
考选科道职名疏
题为开读事万历四十八年七月二十三日伏读大行皇帝遗诏内开两次考选并散馆科道俱令授职钦此又查本年二月内本部题为目前急宜疏通候命诸臣为第一义万乞即赐俞允事奉圣旨是钦此本年七月该本部文选司题为从古无八年久候之臣等因奉圣旨考选散馆各官已遵遗诏补用吏部知道钦此夫以穷年累月所仰望而不得者一朝立为疏通以千言万语所吁请而不得者一旨最为明白诸臣业已连茹而升臣部无庸补牍以请矣但周朝瑞等职名履历前疏未备谨再开具上览伏祈圣鉴
恤用建储被废诸臣缘繇疏
题为开读事文选司案呈到部为照伏读诏书内一欵建言废弃并矿税诖误诸臣已奉遗诏酌量起用其有事关国本抗言得罪降黜谪戍永锢殁身者吏部作速查开职名分别奏请召用恤録钦此夫建言诸臣而中有事关国本者或叩清阍或忤时宰或引义而廷诤或因人而株连皆成先帝之令德厪宗社之远虑者也虽宸衷有主未忍言夹日之功而犯颜不避何可没囘天之力当其慷慨发言计不反顾时岂知有今日哉而一斥长甘九死不悔其忠悃良可念也先帝神明不测用意渊深隂采其言以巩万年之庆阳弃其身以贻一生之名今皇上笃念旧人并其身而显庸之即殁而不忘优恤焉固已生辉於岩穴贲彩於泉壤矣亦诸臣千载一时也臣部仰遵明诏除旧辅王家屏之功存密勿不敢概叙外其余疏名上览伏祈勅下臣部再加查访存者不次起用殁者移咨礼部优恤其有一时开载未备者再行奏闻未敢擅便谨题请旨
起原任户部主事鹿善继疏
为计曹念在急公举朝望切宥过伏祈圣慈免降以惜人才以光新政事文选清吏司案呈为照原任户部河南清吏司主事鹿善继公忠不贰足称社稷之臣沈毅有为卓为名教之主持节可坚百折筹饷特见一斑相应请复原职案呈到部为照鹿善继之被谪也以留籍金花而其留籍金花也以需饷急於燃眉措饷穷於露肘聊出此不得已之计耳夫不惜一官以收溃散之军心以存残破之疆土以宣上德意而垂万世之令名有臣若此正宜破格奬拔用示风励而反蒙谴降人其谓之何先帝神明天纵岂见不及此毋亦以蠲济之名不出自上权宜之法径行自下姑假此以警後来而重朝廷乎臣部遵旨拟降朝廷之权已伸而令已遵矣疏上而不报可益见原无成心姑留以待後庸或者别有深意是未可知也日见皇上慨发内帑二百万犒边薄海内外无不仰颂明明后举动非常夫在内者尚可出之而宏大赉在外者何不可蠲之以济急需若鹿善继者想亦圣明之所欲急宥也伏祈勅下免其降级照旧复职边士闻之必将曰国家未尝忘我而断不解体廷臣见之必将曰国家不肯负人而莫不尽心非特为一人之官而已也
陞原任御史刘光复疏
题为戅臣效忠可嘉明主录用难缓伏祈起陞以宏先德事文选清吏司案呈到部为照刘光复既以言获罪矣彼其赤忠欲洒臣取其心犯颜不避臣取其气而孝慈之语奉扬休美亦举朝所共欲言者不闻有大罪也或但罪其高声越次耳然覆盆五载已寓磨励之微权而释系一朝弥见浩荡之德意若竟其所为必能殚竭忠猷报答圣明一以教臣下之忠一以明圣主之孝一以广先帝之仁一举而三善备焉伏祈勅下起陞光禄寺寺丞在本官感恩而图报在诸臣闻风而作忠亦风励一大机括也
鸿胪正卿改用甲科疏
为临御方新朝仪当肃鸿胪正卿改用甲科以复祖制事文选清吏司案呈照得鸿胪寺正卿自王用贤察处以後员缺已四年矣先後建言诸臣皆议宜用甲科此非无据也查得万历元年十一月鸿胪寺缺正卿该本部覆准正卿仍用进士其别途出身者历俸年深但陞服俸官至左少卿而止此载在职掌班班可考者尝有屠义英以嘉靖丙辰进士由太仆寺少卿改鸿胪正卿此即先帝初年事也後失其制槩用别途固以其礼度之素娴耳然家起赀郎以厠九列之班已自不韵即仪习绵蕞以示百僚之瞻必且不光虽资格不可局人而典章自宜还旧今南鸿胪卿余启元现用甲科何独於北而反不然合行亟请案呈到部为照圣主御极中外具瞻汉官之仪复见於今矣然肃朝常於九重宣法仪於百辟则鸿胪实司其事而可复以他途混乎若用甲科则扬眉於济跄之列而该寺重树仪於殿陛之间而朝廷尊所关亦自不细也既经该司备呈前来相应催请祈勅下臣部除该寺左右少卿仍用别途听其礼熟资深止加服俸正卿一缺务择中外清望甲科以充斯任庶仪观整肃典礼昭明亦维新中一事也未敢擅便谨题请旨
救吏科给事中周朝瑞免降疏
题为愚忠可鉴圣度宜宏祈恩免降以作敢言之气事文选清吏司案呈到部臣等伏读圣谕内阁朕昨览文书见有吏科给事中周朝瑞条议仰献慎初三要内停止金花银两朕即位之初言路方开矿税已撤如何擅行凟扰此项银两原系旧制进内以备万夀圣节等并典礼等项及各宫赏赐武职军官俸粮之用难以停减周朝瑞这厮要誉妄言本当拿问朕哀思皇考皇妣梓宫在殡姑从轻降一级调外任用卿可传示该部这银两还遵照旧规行特谕卿知钦此随该内阁大学士方掲帖奉圣旨览卿所奏朕已悉知周朝瑞这厮不谙事体逞臆妄言擅行议减内库金花阻絶国用好生可恶周朝瑞已有旨了卿不必申救该部知道钦此钦遵窃念周朝瑞忤触宸严夫何敢言臣部仰遵明旨又何敢言但周朝瑞职居言路遭际明时未忍自负以负主上慷慨发舒故不觉虑之过语之戅耳至所条奏留停金花以寛民力而光上德酌祖制而裕国储亦忠於皇上之职分也乃皇上罪以要誉妄言夫主圣臣直名在皇上下亦何誉之可要若因此而罪之则适成其名耳夫当容言之时而有拒言之事恐未免为圣德累也日见皇上用人行政下如流水举朝相庆皆谓衮职不阙补救无事臣工此时止宜将顺德意彼目覩大涣王居不殖货利已明知上意所向矣正所谓善将顺者而何深罪乎雷霆一震已惕不测之威露雨旋施弥彰有容之度知圣德如天谅必出此也伏祈圣慈免其降谪照旧供职使下有犯颜敢谏之士足见盛世之有人使上有刻印销印之举愈觇圣心之无我其所裨益岂渺小者哉
奏疏【副铨稿】
总催大僚考选疏
国家正当全盛朝宁渐见空虚恳祈圣明立允会推考选以备任使以勷治理事文选司案呈到部为照大僚国之股肱无股肱何所依毗言官国之耳目无耳目何由聪明故有凭有翼有孝有德盛世所以兴隆也衰世廷无人焉有人不用自沦於无耳今部院见止五六员科道见止十数员可谓无人之极矣启事频烦不蒙报可岂以臣部补牍皆为人求官耶即为人求官亦以酬庸而为官求人乃以集事皇上何疑臣下之深也积疑成厌既有人不用而积厌成暌究且欲用无人是以臣所患者官无其人耳人无官又何患焉独不见夫避难规便者以无官为幸乎悠悠之口皆谓皇上吝惜爵禄然此爵禄在人主借以神其鼓舞在臣下借以効其功名使刓吝不予上失鼓舞之权下无功名之地士亦安往而不贫贱者而人主将与谁共治天下乎诸疏现在御前惟皇上留意立赐俞允师济之盛即在目前匡勷之効可收异日矣
催大僚疏
为九列多缺时事可虑恳祈圣明速赐简用以保治安事文选清吏司案呈到部为照国家稽古建官政分六曹有长以提领挈纲有贰以分猷佐理意至深远也无事之时得人以勷郅隆多艰之时得人以挽否运而缺人废事从来久矣皇上试观近日各部院之官缺耶不缺耶近日各部院之事废耶不废耶综核之朝事听其废弛师济之世人任其空虚所悞者谁之政务所摧者谁之才贤则皇上自为社稷计者左也今刑部缺尚书臣部户部兵部缺左侍郎而工部都察院则三堂全缺南京户部礼部兵部俱缺尚书都察院缺左都会推各官诸疏现在御前惟祈圣上立赐俞允施行
催起废疏
为起废原奉特恩俞用难容终靳伏祈涣发以完盛典以维泰运事文选清吏司案呈到部为照起废一节臣部言之非臣部亦言之章满公车无虑数十上矣而比年以来未见起用一人悠悠之口皆谓皇上有意禁锢诸臣也者臣伏读四十一年三月日诏书云云钦此钦遵十行一下中外动色使当是时仰奉成命渐次叙录焕岩穴之光示纶綍之重岂不休哉乃复更端请旨遂致中格夫煌煌慈诏臣民奉之千万世垂之可不是遵是依而更於何取旨耶德意原自浩荡臣部自失奉行罪复何言今日者明布臣部之失於天下亦惟成恩诏之信耳然臣又反覆思之开读方新原不必於覆请时日既久势又难於径行浩荡德意亦求皇上自始终之而已盖诸臣之被放也明主岂真有毕世之怒毋亦恶其自为名而以老其才沈其气乎而困衡磨砺远者二三十年近者亦十余年其才已老气已沈矣使其竭忠尽节必能为国家担大事定大难而不撼始也惟皇上成之终也惟皇上用之既已用之矣名於何有惟不用乃有其名耳何也诸臣或虑国本或抗税监大率事而获罪者十一言而获罪者十九吐耿怀亮言而有效适昭主德之媺忧盛危明幸而不验弥见宗社之福一旦赐环联翩以起在诸臣止见不测之恩在举朝止见有容之度有如用其言收其效矣犹令遗逸抑厄不展使追论者举其遗事曰某某为建储某某为罢税某某为一事诖误而不蒙解网日在人口实间毋乃为圣德累乎舜孝五十而慕千古为昭明诏所及薄海无不传诵而独遗於林莽之英彼不知者谓圣明真有成心涣纶亦可反汗臣深为皇上惜此名也为此不避忌讳容臣遵前恩诏陆续列衔题补如是则皇上锡类之孝弥宏而微臣以人事君之责少塞矣
总催考选疏
为考选原系典章空虚大失政体恳祈圣明总俞两咨考选以复祖制以慰人心事文选清吏司案呈为照官以言名原以用其言非徒用其人也今考选不下而题差差又不下而九年久候三咨并壅若有意於厌絶言官也者从来大奸恶大刑狱孰不赖其廓清而奸人犹有所畏而不敢逞言亦何负於国而必欲厌絶之也况欲禁其言先锢其人皇上以为言可禁乎哉防川而溃日後之决裂必多欲挫其人先惜其官以为人可挫乎哉守株而待正气之屈抑必甚皇上即欲厌絶之不能矣徒彰此名於天下耳城门开言路闭宋人举以为谑而今当城门将闭之日言路犹复不开则有心者之所深恐也用敢不避烦琐补牍上请伏祈圣明省览速将癸丑丙辰两咨考选周朝瑞等立赐允用不特畅七八年久郁之人情亦所以存二百余年相传之典制矣
催丙辰一咨考选疏
为题差原非初制考选早宜允行伏祈圣明速俞丙辰一咨以复旧章事文选清吏司案呈到部为照考选之法先年每岁一取或间岁一取无有数岁不选逾时不下者自行取变为留部已失初意矣考选变为题差而考选之意失题差有下有不下而题差之意亦失失非圣世所宜有而想亦非明主所乐居也皇上念念法祖制事事循旧章岂独於考选一事而疑之今丙辰一咨现在待命若一时尽下连茹同升在诸臣免於守候壮敢言之气鼓任事之心一便也在皇上免於批答明宸衷之断昭主权之尊一便也而在臣部亦止有将顺有奉行而免於催请其便不亦大哉惟圣明其利图之
催癸丑一咨考选疏
为敬循职掌恳祈圣明速俞癸丑一咨考选诸臣以济缺乏以光圣治事文选清吏司案呈为照臣以职在用人而用人之大者无过考选今癸丑一咨候命已八年矣其时不为不久差用已二十余人矣其局不可不完先後催请几於舌敝頴秃而天听弥高不见省悟夫以臣部考选而使诸臣交章共催之犹然不尽下亦臣之罪也皇上岂真欲夺臣部之职掌耶今见在候命者科止十二员道止四十三员圣明举动往往初时持之甚坚临时应之当可将勿欲留此尽下於臣部以存一綫之职掌未可知也伏祈皇上将癸丑一咨即时尽赐俞允臣部有词於人皇上有词於臣部岂止济万分之缺乏而已哉
催补京堂疏
为京堂悬缺甚多积滞难疏恳祈圣明亟赐点用以襄化理事文选司案呈到部为照国家之用人也虽以采望亦以循资而所推择为京堂者非望之隆而资之深者不与焉故彬彬有人可以为卿贰可以为镇抚无难济前路之穷寥寥无人一壅於台省再壅於藩臬益成後来之滞今某推某某推某或展采於方面或摅猷於郎曹或蜚声於言路几经咨询而後有此推固其应得之物而未始逾涯也今乃屡推不报既目以为贤而反历久不转他人无相观相劝之思倘时值其穷不免躐级而升本人有踰尊踰戚之惧坏典章而鬰人情无一可者各本现在御前伏祈尽赐允用不第酬前劳亦以储大用则圣明之所自为社稷计者也
总催两咨考选疏
为台省候命弥久得旨甚艰恳祈圣明速赐俞用以充班行之空虚以存臣部之职掌事文选司案呈国家之有台省非徒广聪明之用亦所以实法从之班今候命之官多於被命在差之人多於在朝乌台青琐寥落不充人皆曰皇上不用言官也者然科臣有时命之剪桐矣按臣有时命之持斧矣是诸臣未尝不用而用人之权反不操於朝廷是皇上亦未尝不用诸臣而不用人之声独传於天下谁司铨衡而令至是诸臣之不得其言臣部之不得其职皇上用人而不得其名皆自臣部贻之臣对诸臣何以为颜对天下何以为词而自对亦何以为心耶用是不惮频烦补牍上请伏祈圣明将癸丑丙辰尽赐允用塞极必通壅极必舒望之皇上明以得直忠而兼良望之诸臣老臣惓惓之愚尽此矣
总催两咨考选疏
为耳目万不可壅台省万不可废恳祈圣明速下考选诸臣以释羣疑以光至治事文选司案呈为照言之益於人国也大矣故昔之听言者询及刍荛得言尚不必专官岂专官而反使不得言者即昔之拒言者斥及仗马亦待其有言而後驱之岂防其有言而豫折之者以致清华为软锢之地省台若闲住之官多年候命者俟同河清大言叫阍者难同转石如此景象非特盛世之所无而亦衰世之所未尝有也臣反覆思之皇上亦时尝用其言矣用之而效事急亦用其人矣用之而效阴采其言而显抑其身此有所俞而彼有所禁外议纷纭妄相猜度皇上何以解於人辅臣催考选之掲无数日不上矣皇上允考选之旨经九载不下矣皇上不答辅臣之请以致辅臣无以副中外之望外议纷纭妄为猜度辅臣何以解於人考选臣部之事而题不见报考选不下臣部之责而催不见报寻常陞除岂足报主疏牍烦渎愧未囘天即未有以此咎臣者而臣部又何以解於人臣愧而惧惧而疑真不得其故也然所望皇上自成其断者在宸衷之一转而令臣等并免於戾者亦在上意之一决耳伏祈圣明即将癸丑丙辰两咨考选科道诸臣立赐允用
总催三法司疏
为法署全空国纪尽解伏祈点用以肃久玩以振积弛事文选司案呈到部为照国家设立刑部以职掌刑名都察院以总持风纪而讼狱平反则归之大理寺曰三法司祖宗创制良有深意以人主所以治天下者法也无法则不治无人则无法缺一有不可者而今则一时并缺矣刑部都察院止有张问达一人署理而大理寺并署印之人无之一切积案孚者谁允疑者谁驳勘理者谁为转行无乃法几顿乎盖人之所以敢於骫法者窥人君有轻法之意也上自轻其法不可言也下共轻上之法益不可言也势必至裂防溃绳而不可收拾皇上吝惜爵禄固忍於爱官而虑防衔窃亦忍於废法耶臣窃见年来皇上深宫静摄中外肃然只凭此法以维持其间而以无人之故坐致废弛臣之忧将不知所届也臣谨将前後推过职名另本开列伏祈圣明慨赐允用庶持法有人持天下有法於以整齐海宇裕如矣
催司官疏
为司官多缺部事易废伏祈钦点以重铨政事文选司案呈到部为照臣部司官其推择也省各一人必如是方可询各省之事也其填补也司各数人必如是方可办各司之事也其序迁也司各数月而後转一司必如是方可了各司之事也惟备则久惟久则习惟习则能辨官而不为吏所胜今除未推与推而未下下而未到者共缺十人矣缺则列署而治者事不得不兼倏彼倏此苦事权之无归画方画员虞精力之难继不便也缺则拾级而登者转不得不速规格之相承到手未易周知条画之自我彻底又难究竟不便也官方易淆吏弊易滋实在於兹臣方率诸司加意澄叙精心厘剔而乏人废务先自臣衙门始目前将有中断之脉转盼并无代庖之人谁为参统钧以佐圣天子平明之治哉臣谨将职名开列上请伏祈立赐钦点容臣填补司分具本题知促令到任管事庶可佐辨官之治无废事之忧矣
催吏科疏
为首垣空署发凭无人恳祈速允散馆之臣以济急需事文选司案呈到部为照六科与六曹相关而吏科则与臣部为表里者也故事章奏奉旨下科看详事所不可则为参驳事所当行然後发抄非徒重王言亦所以防奸蔽也顷自张延登请告行後印信尘封将半年矣看详何人封驳何人发抄又何人也夫无该科则事废臣部即欲举之不能也若径从停阁所悞在政务稍为权宜所乱在典章至画凭一事又停阁不可而权宜不能者奈何其弗念之也今姚宗文阅视未竣而候命之暴谦贞诚不可旦夕缓者伏祈勅命即日到任署掌印信则首垣增重铨务立通非止免选人之守候而已也
催太仆寺少卿疏
为军兴正急冏政为先恳祈点用寺臣以图共济事文选司案呈到部国之大事曰戎马今戎事日饬马其所亟需矣然谁司冏牧则二三寺臣也今所推王象恒冯嘉会政旦夕望下以资分理而屡催不报皇上将以为可缺哉彼其事有专隶一人缺则一事废也法因人立缺愈久则废愈多也独不见近事乎遣官欲行市卖金钱之搜难继赎罪是亦权宜三尺之法不明有人不用事急而苟且若此为计不亦左耶伏祈圣明於二臣早赐点用使以乘骢之夙望策简乘之新猷必大有禆矣
催大理寺疏
为棘司空署祈允见推之臣以重法纪事文选司案呈到部为照刑者天下之平也必持平有人而後其刑不忒三尺之法足以取信於天下大理寺固持平之司也今三堂并缺庭中鞠为茂草矣凡待谳决者待平反者不知其几而徒以棘司无人有罪者爰书未定冀幸於脱网无辜者纵释无因拊心於罹罗长系圜扉天日莫覩今当外患内讧之日而使辇毂之下有嗟怨而不得舒抑郁而不得宁者非完策也即如矜恤一事皇上行之四十八年不废而亦以题差无人致逾常期矣窃见圣上每岁停刑岂非好生至德然停每岁不宜停之刑未足见皇恩之浩荡而废五载不宜废之典反以启普天之忧疑言念及此皇上仁覆天下之思必油然而动而俞用寺臣当不待臣言之毕矣伏祈立赐点用施行
奏疏【典铨稿】
矢心入告严杜请托疏
奏为矢心入告严杜请托以清仕路以养士节以佐平明之治事臣行能浅薄无足比数一壑自甘久已无志世用矣猥蒙圣恩不弃起之田间俾以典剧自揣病躯绵力重任难胜两次具呈堂官求为代题而严旨赫然立催受事臣即沈疴委顿何敢再为偃蹇以缓王程且当圣明励精求治德意甚盛臣亦妄思澄清铨序有以上禆圣治万一则臣区区私愿也今天下仕路混浊极矣图职业之念不胜其图荣进之念爱名节之心不胜其爱富贵之心举国若狂嗜进如骛每怪古今同此人也何遂茅靡澜翻一旦至此毋亦衡鉴之地先自不清巧营者一岁数迁拙守者几年不调顾天下中人多耳此实教之使竞而欲其淡漠寡营讵可得乎臣即不肖不愿使奔竞之风自臣身始窃念除者有岁格其久近不得而私也迁者有资劳其深浅不得而私也特擢者有绩望其高下不得而私也一人欲私不可得即欲私一人亦不可得斯不亦明白显易与天下可共循乎若不论三者更於何论其由别径不问可知将何颜以对天下且年来舞文玩法吏弊丛生几不可问矣今欲直穷到底一清穴窟而自己先有拖带打叠不净官长作事最难欺者左右对此辈又何以为颜臣今与需次诸臣约一行请托臣不能为之讳臣又与同事诸臣约一听请托亦愿诸臣勿为臣等讳选人如林鳞集都下臣不能一人障其目而箝其口也明矣且臣非故为矫饰不情也谁无交知谁无情面臣亦岂与人异惟是自反生平不愧俛仰一意报国先在不私宁忘交知破情面而必不敢负君父以负此心耳天地人材为天地惜之朝廷名器为朝廷守之天下万世是非公论与天下万世共之人还其人我无失我此臣心之可自信者而四方之人恐未必信臣之素夤缘熟径入人膏肓不有以力砥之而竞逐无己亷耻风微其为世道安所终也臣故预掲痴肠苦心道破无非欲天下各图其职业各爱其名节淡漠寡营共偕於大道岂曰小补之哉自成成人之道似无先此除铨政大端禀臣堂官次第上请而夙昔盟心首以入告伏祈天语叮咛庶无陨越臣无任激切待命之至天启五年二月二十三日奉圣旨这本说的是以後陞除推用一循资望可挽竞风务着实行如有故违请托的指名参奏该部知道
覆楚省学道归并疏
为学政一权两操楚士分党鼓噪恳复旧制以安地方以端士习以光大典事文选清吏司案呈天启五年二月十三日奉本部送吏科抄出兵科等衙门给事中等官王鸣玉等题将荆岳诸府归并武汉学道兼摄等因正月二十七日奉圣旨该部酌议具覆钦此钦遵抄出到部送司相应题覆案呈到部看得各省止一学臣而并设则自楚始即楚原亦止一学臣而添设则自戊午始其初或以全楚幅延袤二千余里道远考试有所难周人多约束有所不及故竝建两宪臣以督课之但初在分辖以专成不虞画域而多事天下事一则专二则纷从来然矣如辛酉甲子鼓噪者再见士竞立党势类掲竿虽两道臣同寅协恭袒不分於左右而诸士分门割户祸每酿於二三若不早复旧规势必以棫朴薪槱之地为韎韐介胄之场如科臣所虑率旧无愆纷更多扰此其一也合无将荆岳诸府并归武汉学道定限三年完岁科两考方与陞转其荆岳一道永免铨补庶迟之岁月两试可以毕完一厥事权学政不致分裂既经具疏前来相应覆请恭候命下行令该省抚按一体钦遵查照施行
请广添注京堂疏
题为奉旨查议添注以通仕路以广皇仁事文选清吏司案呈奉本部送吏科抄出大学士顾秉谦朱延禧魏广微题称今早文书官李守质陈国宁发下郭兴言一本上传考选添注着遵前旨行夫考选奉旨遵限四十名矣惟添注一法则臣等窃有请焉前於天启四年十月内停止添注盖谓起废诸臣充塞京堂不得不为之限制也若台省吏部三衙门於二八月例有岁转祖宗朝皆从添注若待实缺则十年不得一转矣此事势之必不可行者也伏望皇上姑容照旧添注以通陞转之穷但不许徇情滥转如近日七八人之多庶於通变之中犹存限制之意耳等因奉圣旨朕览卿等奏台省吏部三衙门於二八月例有岁转祖宗朝皆有添注但迩年徇情滥转甚无限制自今以後允卿等所请每岁科中止陞二人道中止陞四人吏部司官止陞二人其科中闰转道中边功劳深俱各停止吏部知道钦此钦遵抄出到部送司案呈到部看得京堂近来滥觞已极明旨?罢添注真是慎重至意而限制之中仍示变通又俯允阁臣之请科道臣属三衙门特准添注宸衷转圜事皆法祖善必从人天下莫不诵圣人之明且断但藩臬诸臣为天子屏蔽旬宣一方者也其间资俸深崇者瓜期已逾竿头难进使之久居此任在本身居进退之间使後人碍迁转之路不惟非人情并非政体也且卓异特举例当优处既难尽推开府而又不晋清卿目之为贤而与不肖者同滞其何以昭风励而示激劝乎若待实缺然後陞补则前路一壅中格可虞铨法必处其穷势亦不得不为之所也伏祈圣明俯从臣议将藩臬诸臣亦量添注每岁或二人三人如科道吏部之有定数庶乎内外皆均铨选无碍既经该司具呈前来相应覆请恭候命下臣部遵奉施行
覆调有司疏
为移调首郡首邑官员以清地方以兴吏治事文选司案呈云云到部为照今宇内岌岌盖多故矣羽书旁午徵调繁兴户鲜宁居家无安堵所赖郡县得人弹压抚摩得以维持合之成一太平也如汶上南海等处或近巩神京或远居海徼或首列雄藩或地当孔道或疮痍之未起或衅孽之渐生地之需人日以为岁悬缺既难久待新任或难遽调今各抚按留心求瘼锐意观成酌人地之宜因材器之使谘诹确当列名补牍相应允从既经查明具呈前来相应覆请恭候命下施行
议裁冗员疏
为议裁冗员节省繁费以苏民困事为照国家设官所以为民也方今民生困殆日苦多事而说者曰省事不如省官然或权当独操者则不可省即或事需分理者亦不必省至於一切冗散多半杂流秩卑而养廉之禄不丰资下而充囊之计多巧不特民苦官而官亦自苦何不可省之有况在庚癸时呼箕斗罔济司农持筹而仰屋百姓剜肉以医疮之日乎若罢不急之官清耗费之窦不特纾民困而亦佐军需未始非济时急计也合无将各抚按题裁各官赴部另补遗缺永免铨除恭候命下施行
覆大梁道臣疏
为酌议就近陞补监司以安地方事为照大梁以西则巡道实分辖之其地山与河错其人军与民错而奸宄盗贼往往出没其间诚不可一时缺人者提学副使何应瑞才兼武纬文经力可肩宏任钜两试事竣历俸已深就近陞补诚为便计
请告呈附
为因劳成病因病思亲恳恩代题早赐生还事窃职药裹余生志絶世用猥以严旨敦催谊难偃蹇且堂札数临惓切有加顾此殊遇何忍自负力疾出山不揣区区亦思勉竭愚钝澄清仕路以仰报朝廷并酬知己夙心所自矢也十七日入署距大选止有八日职拮据从事不交睫者数夜仅仅无愆常期而鸡肋之体不堪矣二十五日入朝立看掣籖吐血不止踰时乃苏初犹谓因劳偶发少息当瘥不意数日以来遍体如蒸眩晕怔忡一时并作自顶至踵无非痛楚缘职积疴之余元气未复又婴重劳遂极沈委性命之忧岌岌在目前矣忆职初就道职母见职带病出门雪泣沾襟职父虽以大义相勉而意思郁苦更甚於哭职此时恐伤亲意以泪承睫不敢下然每一回念中肠若割今值疾痛梦中频呼想父母念职亦应尔尔职即遣人归聊作平安家报少慰亲怀但职吐血时天下选人衆目共见万一流传惊当如何职因此悲思愈重病势弥增延医杨加?傅懋光胗视不言脉症何如而但言亟宜早归职所以忧惧交深踌躇再四而不能已於乞身也伏祈俯垂悯念准题囘籍从此慎医药以自辅供菽水以娱亲倘苟延视息皆鸿造所留即终填沟壑亦衔结为报职无任激切待命之至
二呈
为病势日深职守难旷祈速允放以重部务事职具呈请告蒙批本官以夙望被召到任以来禆益部事甚大曾几何时辄言休沐宜以国事为重力挽去思也窃职力疾到任时不满二旬事仅完一选任过其量罪浮於功於国家有何禆益乃蒙温语惓留期望过厚敢不勉抑去思以副策励但职之病症已经匝岁之久即今调理亦非计日可痊剧司难容卧理子舍不禁牵情数念辗转病在心头职把镜顾影觉形容减平时十之五精神减平时十之七长安上而搢绅下至舆台莫不知职之病而此段情事尚未必知己人人知职之必去矣若日日言去而徘徊顾恋天下其以职为何如人衡鉴之司首重表率已先如此衆何观焉是其病也犹以瘝旷废衙门之事而病而不去也乃以濡忍伤衙门之体职因此益郁益病亦不敢徼赐调理之恩矣惟祈速题致仕囘籍或谢此官以厌病魔但不至以抱疴游子贻老亲之忧旷官病臣妨贤者之路其所禆益似为更大冒昧再恳无任悚惶
三呈
为亲病身病相关益迫再恳速放以尽子情事顷职具呈请告虑及以病忧亲犹是意中揣摩然囓指觉痛此心已怦怦动矣今日家人驰至传言职父母闻职吐血日夜惊忧悲号不止职终鲜兄弟孑然一身与父母相依为命经月为别辄便神伤家庭每谈及絶裾倚闾之语意色遂尔惨淡不乐今职父书中云谁非人臣而不惜其劳谁非人子而不爱其体两老人念儿甚望儿归切切矣职读未竞血泪潺然职母素有痰晕之疾郁即举发倘久望不归复增前症职真天地间戮民万死不足自赎者职思国家恢宏为纲未尝以仕进之路强人而广厉微权不过以忠孝之道风世若职偃卧杜门濡忍不决进不足尽忠退不足明孝而浮沈不进不退间且大伤廉耻职即不肖必不敢自外孝治之朝而明良在上遽可使下有忘亲之臣乎且堂谕留职将以用职也职方寸已乱不能效用矣用职不若成职予职以官不若予职以命轻重之间不待智者知也今疾势日渐沈危生死只在奄忽伏祈早题一日早入里门得奉遗体以慰明发合家感锡类之仁即持朽骨以正首丘亦弈世矢捐糜之报情亟吁天一字一泪无任激切待命之至
四呈
为病急意促时刻难待四恳速放以救垂危之命事窃职三呈控吁亦几情迫词穷矣未蒙矜允岂以职饰无病为有病乎昨日家人仓皇驰至谁不见者职一夜凄痛增病十分谁不见者若以病诬亲以身病欺君即此便是通天之罪不可胜诛而职敢乎哉忆前岁职父薄宦吴兴病肺几殆恐至惊职匿不使闻然职见家报朦胧墨墨心动即介马而驰水陆三千余里十日而达榻前一慰病即霍然尔时真病尚不言病况今言病病何待言此职所以惊魂坠胆痛切在心若自身狼狈犹是小事矣夫人孰无病而职偏以病累亲人谁无亲而职亲偏以子增病方今才贤辈出需次待用何止职一人而职雁行中断乌哺牵怀则职一人也前之叱驭为急君命今之乞骸为纾亲怀进退之间皆非得已不然畏路驰驱尚抱疴而来清署从容乃无因而去耶职言止矣千言万语惟有一病千祷万祈惟求一放放之早晚实关生死知堂台必慽然有动也伏祈即赐具题早归田里其於职命何异再造职无任恳吁之至
文忠集卷一

[book_title]卷二
<集部,别集类,明洪武至崇祯,文忠集
钦定四库全书
文忠集卷二
明　范景文　撰
奏疏【抚豫稿】
抚豫报代疏
为遵旨到任恭谢天恩事臣原任太常寺少卿崇祯二年七月准吏部具题奉圣旨范景文陞都察院右佥都御史巡抚河南等处地方提督军务写勅与他钦此钦遵备咨到臣随赴鸿胪寺报名谢恩本月都察院到任领勅辞朝具奏起程於九月二十二日入境该前巡抚右佥都御史丘兆麟咨送原奉相传勅谕五道符验一道令字旗牌八面副关防一颗并吏书文卷到臣即接管行事外臣向於班行中仰见皇上莹精治理旰食宵衣所蒿目而忧悉心而筹者无非为斯民计诏令之颁炳若日星乃微窥民间不惟不沾此德意并亦不闻此仁言问谁承宣固抚臣之罪也今皇上不以臣为愚不肖而使之抚豫既以豫之民生付臣矣从此而休养生息皆臣之责从此而颠连杌?皆臣之辜皇上所以任臣者何重而臣敢晏然已乎誓当俯竭丹诚肃将明命以下对两河之民即臣抚两河亦宁有他谬巧不过就皇上所颁诏令与二三属吏相黾勉实实行之令百姓实实受之如是而已矣行之岁月吏治民安必有禆益以报皇上若犹是以欺饰以虚应愿皇上以斧钺之罪罪臣臣无所辞各属诸臣其体臣此意而交相黾勉乎臣实藉手以免於戾不然而以欺饰臣以虚应臣臣奉皇上之威灵以白简从事其又何辞於臣故於受事之始摅其欵欵如此伏惟圣明裁察
直抉吏治病源疏
奏为直抉吏治病源祈严申饬大破积习以风有位事臣被命抚豫受事已帀月矣懔奉简书无日不以察吏安民为兢兢因窃叹今日吏治之病惟有一贪而对症之药止惟一廉然贪吏之日多廉吏之日少者其起於察吏者乎何也吏之能为贪必有才力可恃而吏之敢为贪又必有墙壁可倚者也其一段翘然自喜之气既已??动人而工逢迎善弥缝又能侦上官意而巧中之相得既深觉察不暇彼之志遂肆胆遂张为所欲为无复畏忌且分其囊槖供作苞苴延誉多方虚名易起甚有畏其奥援假之羽翼而不敢动者以是荐剡日腾於上而怨怒日盈於下弹文所列不过一二庸碌悃愊无华之辈聊充故事而已嗟嗟抚按意向属官之所奔走也抚按举劾属官之所转移也而今若此世安得有吏治乎好官不过多得钱原属昔人谑语今竟守为秘诀人见得钱既多又复好官自我通神得力转相效尤卓然自立者有几即谓吏之多贪上官实教之可矣又何诛焉若其洁己爱民者有显庸剥民自肥者有重戮昭昭垂示断断不假甄别严而赏罚当苟非病狂丧心谁不自爱其官所谓借其爱官之心以成爱百姓之心则风励之善术也昔齐威王不过一霸主烹阿封墨齐国遂以大治正於风励天下之术有合耳今皇上鋭意太平将立致唐虞之业而海内未见向风谁司抚绥激扬无效臣每为痛心思一力破此关然地处睽絶权在责成无一事不需查议无一官不需开报而又不能为鈎距之术以耳目人所恃为耳目者惟司道府厅各官故责成亦宜先自各官始语曰大臣法小臣廉岂廉节止小臣事哉所谓法者即以廉为法也已不廉而求人之廉则无法以身教贪而以令责廉则无法所升者不廉而所坠者不贪则又无法果欲以廉为法则莫如断馈遗夫馈遗者以交际为名而贿赂为实者也此径一断则情面自絶威望自肃上下纲纪相维职事相课了无黏带而後真是非乃出真劝惩乃行岂不休哉行之岁月而吏治有不变民生有不安臣未之尝闻故持一廉为对症不若拈一法字法乃祖宗以宪後世皇上以绳羣工者也律云官吏受财者计赃科断追夺除名馈遗非赃乎枉法者通算全科受馈遗而有曲庇非枉法乎臣特掲与诸臣约煌煌在上或无敢有越厥志臣若自言而自背之无所逃说谎之律诸臣而仍不回心以相应臣请操三尺议其後则诸臣实负功令臣未尝负诸臣即负诸臣臣敢负功令哉伏惟天语申饬施行奉圣旨惩贪责成道府执法禁馈甚得饬吏治之要该部即与覆行
处置援兵疏
题为应援之兵已发处置之法当预伏祈圣明申谕以定军心事臣奉旨征调援兵五千已经遣发於十四日具疏奏闻矣然发兵者臣之事也而兵顿有地兵行有次兵饷有糈皆不得不蚤为计处置不蚤惶惶嗷嗷之衆易至酿乱语曰兵犹火也不戢自焚从来以徵兵阶祸者往往而是臣为此虑一一为皇上陈之忆臣向在里中闻山东发兵军士借口粮少因而大索致譁臣思索而後给威损而不足见德故凡安家行粮犒赏器甲一照往例毫不少减而仍捐俸备花币牛酒劳之以宣布朝廷德意人人踊跃而前第所裹粮有限此後转输弗继庚癸易呼其支领之处不可不一蚤定也师之所过荆棘生焉言兵行之易扰也臣於其经临地方一居一食皆委官先期料理使市不易肆师至如归第过磁以往非臣所属万一止宿无地贸易失平军民相格别生事端则所伤者多臣虽移咨保定抚臣下檄所属如臣属若再奉天语使军士闻知此琐细事亦烦宸念必益感动其次舍之安不可不一蚤定也中州距京师视各处独远故闻命独後各镇先到者想分有信地矣官兵向臣相问臣应以近京地方至问近京何地而臣不能应也以是衆心惶惑不一夫法不一则玩令不一则纷此军中大患也屯驻之所又不可不一先定也至於遣行之日臣为申明纪律曰兵到宜慎重兵行宜神速逗留观望者法无赦今即不宜犯百里趋利之戒而事出赴义常法难拘其兼程疾趋一日必逾两舍行後更遣急足促之络绎相望不絶於途臣所能为者止此矣一出境外惟听将军令耳臣既不能缩地又不能分身统领将官亦祈皇上先谕後至之罚以定其心其或无敢陨越以稽王程乎臣已移驻境上以未奉旨不敢出疆恭候明命另取进止第心忧削难之兵或至发难故効此一得伏乞勅下该部再加查议覆请采择施行崇祯二年十一月十八日具题奉圣旨范景文督兵赴援知道了兵如到涿便着在彼守御未到速赴粮饷该州设法措给援兵经过地方有司处置务俾得所前已有旨着再加申饬该部知道
庆贺元旦疏
题为庆贺事臣填抚外镇提兵卫京恭遇元旦令节际万象回春之日正七德成功之时运既与日更新政复侔乾行始臣瞻天地近向日心殷愿附鵷班用申虎拜独以派分信地犹隔重闉虽鹄立未与乎在廷而雀跃倍深於望阙?以斋沐恭候明纶何任欢忭顒企之至崇祯二年十二月
恭谢皇赏疏
奏为恭谢皇赏事臣奉命提兵入卫派守阜成门下荷蒙圣恩颁发赉赏银三千一百二十四两八钱谨就营中恭设香案率将士望阙叩头外随即陈白镪於檐下广布皇仁推赤心於腹中徧为帝德一时三军挟纩万口腾欢臣亦以大赉之丰益笃匪躬之蹇兆解於沛帅协以孚臣何胜佩戴之至崇祯三年正月初二日具奏
再谢皇赏疏
奏为再谢皇赏事臣奉命入卫之初部下士卒已荷皇赏该臣具疏奏谢外为时曾几何复蒙天恩赉予至再帑银三千九百零六两每名五钱视前更渥顾此鞮鞪之衆沐隆施之不倦戴大德之难忘激奋自矢其何以图报也椎牛饮血各欲剖腹见心秣马厉兵渐可如臂使指臣亦藉手以慰下劳愈矢心而怀上眷感深逾万恩浃无伦臣何胜铭佩之至崇祯三年正月初七日具奏
援兵经过处置当预疏
题为援兵处置当预中原空匮堪忧恳乞圣裁以防内变以安腹心重地事臣连日閲邸报见陕西抚臣刘广生延绥抚臣张梦鲸江西抚臣魏照椉郧阳抚臣梁应泽闻警入援俱络绎在途矣陈师鞠旅以卫王室者自臣子之谊但道路经临有一不取途中州者乎中州四冲之地绾毂诸省诸省以一方之事为事而中州则四方之事皆其事也凡此带甲荷戈多无义之人又操不仁之器纷嚣甚易约束甚难一失约束而害必有受之者非经临地方耶使地方安受其害害不可言也使地方不安受其害害愈不可言也即令人尽赢粮士无枵腹而安顿之次食饮之方军民主客间犹不能保其无事况未必然乎今准陕西督臣杨鹤咨称遣总兵官杨麟统领官兵三千二百余员名马骡四千九百余匹头应用粮料速行预备等因到臣臣亦提兵入援者也安家行粮皆出本省悉索以从未尝烦及三辅而诸省遂欲问及不腆之中州他虽未至秦中已若此矣谁非人臣总皆王事敢不檄下所司以戒以备第未明言某项京边正额既已星催如雨别项挪借又复搜括一空万一彼无所擕而来此无所取以供小为脱巾之呼大为掲竿之变饥民易与为乱此必至之势也今汝南河北一带满眼灾荒流移载道臣鳃鳃惧旦夕有不可知之变犹冀孱弱穷民势孤胆怯不能倡始未必遽兴大难若饥兵与饥民合而大乱从此起矣乱起而有以制之尚可不至决裂今征调已虚戎伍未补仓卒之间谁为扑灭中原一有摇动其费收拾更大可不为寒心乎臣虽亲铃镝之事实有封疆之责每一回念中夜旁徨敢呕心洒血实以告请君父伏祈勅下该部查议援兵经过钱粮动支何项安顿应用何人如京边难动便无处法亦须速谕该抚自行带解供用军前勿使临期起衅致生他虞但得腹心无恙天下事尚可为也臣在都门行文所属往来之间动经旬日事变叵测常在呼吸更祈宸裁早赐定夺施行崇祯三年正月十三日具题奉圣旨援兵自擕行粮前已有旨据奏经过需给不妨权宜事後还补范景文移会按臣料理该部知道
辞免新命疏
奏为佐枢重任庸劣难胜恳乞圣慈俯容辞免以安愚分以重兵政事崇祯三年三月二十五日准吏部咨为缺官事该本部会官具题奉圣旨是范景文陞兵部添注左侍郎钦此钦遵备咨到臣随恭设香案望阙叩头谢恩外伏念臣才非适用守未通方皇上忘其譾陋而命之佐枢念此恩私誓竭顶踵以图报称夫何敢辞且当戎马生郊宵旰未释苟効一得以仰副焦劳自属臣子本分亦何忍辞而第度时量力有不容冒昧者夫中枢一席以控九塞以总六师而参帷筹禆庙算则贰枢所有事也此惟精?方略方胜其任而愉快而可易言乎孔子之对卫公曰军旅之事未之学也天下事未有不学而能而兵事为甚其所谓学者身曾涉历手曾营综心思曾筹画而後肯綮熟尝窽会巧中咄嗟四应恢有余地也如臣起家章句一行作吏止知簿书已耳生长之地既非边方宦游所到未亲行阵即近闻警入援仓皇誓师所至帖然惟持一点忠义为之激发感动犹是书生伎俩而索臣以六韬三略之妙动天潜地之奇槩乎其未有也臣尝谓材局本自天分各有能有不能人不可以自强而国家亦不可以之强人用违所长古为大戒以臣踽踽之踪硜硜之节以受任一方澡躬端范呕心求瘼或可稍自黾勉然而拘挛太过足槩生平其非司马之料也明矣我皇上励精图治式序在位固将因能授任即事课功军国大计更所慎重今在廷在籍济济多材岂乏颇牧其人足当此选奈何以素不知兵之人而漫以兵事尝也且臣此一来洒血赴义以入卫也国难未平而骤迁一官如此心何臣抑有以自审矣才品不在人先俸次又居人後闻命若惊义罔敢受此所以中怀局蹐不得不披沥於圣明之前也伏祈圣慈俯鍳悃诚收回成命别简才贤以佐中枢庶微臣无负乘之羞本兵有得人之效亦皇上所以为军国计也臣无任激切待命之至崇祯三年三月二十五日具奏奉圣旨佐枢需才范景文已膺简命着即速到任不准辞该部知道
革大户行召募疏
题为革除民生第一苦累以期久安长治事臣当奉命抚豫之初日思所以抚之之方而求一当也惟是与民休息为第一义顾今天下民生瘁矣或困於水旱此患在天者也或厉於盗贼此患在人者也尚可随时补救随地销弭不至大苦独官患苦之而莫可解免则莫如差役臣请得而悉数之如钱粮之收有收户解有解户驿逓有马户供应有行户皆佥有力之家充之名曰大户固曰有田则有赋有赋则有庸则壤作贡理或然也而所佥实非真大户何也大户之钱能通神力能使鬼不难幸免而兔脱雉罗大半中人耳中人之产气脉几何役一着肩家便立倾一家倾而一家继一家继而一家又倾辗转数年邑无完家矣即彼所谓能通神能使鬼以免一时者亦渐日朘月削免与不免同归於尽此不水旱而荒不盗贼而憯者也岂不痛哉往时建议者心隐之变为条鞭法以阖境之力役均於阖境之丁粮此其苦宜少苏矣而试观民间有不经年累月奔命於公家者为谁有不卖妻鬻子罄赀於津赔者为谁是条鞭之行者自行而大户之革者未革也总之役在民则官便役在官则民便此不两利者也便在民则民不欲革便在官则官不欲革此不两立者也夫官民之不相胜也久矣有司官即不无念及民瘼者无如胥徒之中为格何盖佥????一行则手得高下口得低昂日市其重於民间而民奔走以奉之嗟嗟民间天子藏富之地而反为彼外帑以致官日富而民日贫在官之人日富而民日贫民贫矣国安得富私费多而公赋诎此必至之数也臣剜心蒿目议下有司实行条鞭之法一切差役俱归之官钱粮官雇人收为议廪饩官差人解为议盘费仓漕为之议脚价官委人置驿递为之议刍豆官募人养供应以市值平买不立官价名色凡夫倾销添搭帮赔之费彻底蠲除百年患苦一旦洒然不亦快乎是非移民之害於官也官任之而害自减耳官自经手官自留心金钱无所容其穴窟仓箱无所容其耗蠧邮驿支应无所容其冒破在民免於害而官亦并受其利所不利者独胥徒耳置官以为民岂为胥徒哉有如日与胥徒比而阳奉隂违名去实存者断以白简随其後从此百姓自办正税而外足不至官府目不见青衣日惟含哺鼓腹以嬉游於化日是亦一时华胥也即猝有水旱盗贼亦有以待之岂足为厉哉曏臣司理东昌曾行此法岁所省以数万计东人至今思之臣不揣欲以已効之法试之两河以起沉痼将欲使两河亦如二东也而今量移矣人去法更久将复斁所关於民生休戚者最大故特披沥於圣明之前其中条欵头绪繁多不敢一一凟览而略陈其大端如此臣谨会同巡按河南监察御史吴甡具疏以闻伏乞天语申饬即着为令敢有变法虐民者官吏议处参究不少贷将休养既久物力渐充久安长治端必繇之矣崇祯三年四月初十日具题奉圣旨体恤民隐是抚按第一急务这奏内革佥????行召募饬吏治安民最得要领便着定为例勿轻变更该部知道
直陈除害安民诸欵疏
题为直陈除害之事伏祈天语申饬以安民生事臣闻巡抚之任曰保厘厘之所以保之也臣承乏抚豫兢求所不负简书者因思中州系天下腹心动关四方安危而四方之安危亦莫不与中州相关地称重焉臣日延问长吏士绅以及乡之长老大约不越兴利除害四字而舍除害无兴利法有官害民者有民自害者除官所以害民者而民利矣除民之自相害者而民之良者利矣不关心未见其为害一下手弥觉其难除臣一月有余颇得要领已下所司徧檄行矣而即悤悤入卫以来臣若在事惟即事课效原始要终无须饶舌而今量移矣不敢不一言以闻当宁汉臣曰为政不在多言顾力行何如耳苟不能行何贵於言苟欲行之何可无言特条列其大端以凟圣鍳伏祈一申饬焉
一加耗夫钱粮之苦加耗此风几徧海内矣而中州以多特闻夫岂尽然亦良吏之所务白也大抵纳粮之多者加耗犹少而纳粮之少者加耗独多以为官自染指耶剥百姓之脂膏润一己之囊槖何以为民父母以为经手侵渔耶坏一已之名节肥各役之身家何以为民上自己得之谓之贪各役得之而不觉察谓之昧而其害与贪等加耗之害臣所痛革者一
一苛罚夫罪之有赎也其古金矢之遗乎然笞杖折赎律着明条而不论事之大小一槩罚谷彼固曰入仓备赈也乃动辄折银则入槖矣少有七八石多有十数石者甚至犯笞而踰城旦之费此可为训耶赎固因罪罚则何名苛罚之害臣所痛革者一
一私派夫钱粮徵收自有欵项未有敢私????者而中州往往独有或旧额之偶诎焉则????之民间以益之或公费之难省焉则????之民间以充之蠢兹小民身不入市井目不识功令片符朝下敲扑随之嗟嗟一锱一铢孰非脂膏辽饷叠加徵求无艺惟正之供尚不能完民穷财尽岂可蕴崇之又行火耶私????之害臣所痛革者一一健讼夫民间诸苦皆官扰民而民自扰者则健讼之辈有其事而讼之饰小为大为因风之吹者常也无其事而讼之漫天说谎为无影之吠者变矣有一事而此状未销彼状又下前官已结後官又告者不株而连因节生枝又变矣自己之情已破借他人以求伸近地之局已完冒异籍以拖累经年经月彼此关提官府已受其玩弄善良能当其鱼肉乎健讼之害臣所痛革者一一假盗夫民苦於盗严缉之而盗自尽则缉盗所以安民也而又有因缉盗反为民害者则捕役之假盗行诈为祸烈也以贼为奇货名曰作眼以赃为实迹名曰认窝自白役入妄攀之家非青蚨无脱身之路此与緑林强寇异事而同患者也假盗之害臣所痛革者一
一窝访夫人之所以畏官者以其权能赏罚人生死人也而有以细民窃官司之权而生杀之赏罚之谁不畏之如虎曰窝访彼其人凭城负嵎内外勾通虚摭事件不妨李戴张冠巧立欵单每至甲移乙室令受害者抚心自栗莫知从来非但平庶遭其网罗而官司并堕其云雾此夫为盗而不操弧矛攻而不用弦刃者也窝访之害臣所痛革者一
崇祯三年四月二十四日具题奉圣旨范景文条奏吏治有禆安民这各欵着与饬行该部知道
备陈中州地方情形疏
题为微臣得代谨述地方情形以祈圣鉴事臣尝考豫居九州之中阃域函夏其於四方如车之有毂户之有枢所谓腹心也譬人腹心一得其理咽喉臂指俱可提掇通灵而此处受病肢体随之矣故四方有事豫常居中以应之而中原有事四方力所不能为其势然也然则葆合国家元气者当自中州始向来中州号称无事自臣入境而後知非无事也河之北苦旱千里赤地河之南苦水一望白波饥民已不聊生矣而两河间皆苦盗緑林啸聚日不絶闻民穷而盗易起盗起而饥民附之将祸至之无日也而更有邪教一种憪然以奸雄自命其口谭非仙非佛其期待为帝为王其受用好色贪财其结果成佛作祖原蓄不轨之谋故创不经之说初不过一二黠者主盟号召究也远近奔走蚁附蜂合煽动勾连不疾而速如北直之澶滑南直之淮徐山东之曹濮实繁有徒中州则其曼衍穴窟之薮先年固始之变已见於前事矣臣未见其形先察其影日与按臣鳃鳃忧之严督郡邑饬毖有加将瘳此腹心之疾而有不能顷刻释者深见此辈其志大其机深其党衆伏戎在莽乘隙飇兴当此边圉告警之日正属奸宄窃发之会果未几鄢陵以王进孝等告内乡以余学文等告五营贼徒且近仪封界上其先发者耳而旋皆殱灭何以得此哉则按臣吴甡任事有以伐其谋而褫其魄也当臣提师入卫戎伍空虚人心摇动甡驻会城召兵补伍鱼丽鹤列组练色生复渡河扬兵滏上简乡勇行保甲赈饥荒臣即飞檄如雨终是鞭长不及按臣时进有司面授方略故祥符则擒时尧相杞县则擒魏景吾鹿邑则擒张明山而睢陈道参政刘余佑归德府知府董嗣谌推官万元吉则擒李慎吾李小泉张自友等皆凶魁巨恶逆谋叵测耽耽睥聣坐以观天下之变者也据诸奸口供尅期约会先取汴城以为根本听之令人心寒向非谋先未雨功预徙薪则二室三川之间并受荼毒尚得有宁宇耶故事兵马钱粮皆抚臣为政而按臣第持惠文法稽核之今臣责任并於按臣而甡忠勤任事劳怨不辞十分才力又足以副之故能再造两河以幸旦夕之安而未可谓无事也惩前毖後可一日少重臣料理哉伏祈圣明俯鉴按臣前劳仍勅新抚臣回镇共图消弭地方幸甚崇祯三年四月二十六日具题奉圣旨据奏中外民饥盗起邪教煽动吴甡才能赈荒弭变知道了新抚郝士膏俟侯恂赴昌交代去该部知道
文忠集卷二

[book_title]卷三
钦定四库全书
文忠集卷三
明　范景文　撰
奏疏【出镇稿】
剔旧营积弊疏
题为仰遵明旨谨剔旧营积弊以肃军政事微臣钦奉勅书着臣督同总兵官将通镇额设调援见在兵马查补简练再行招募万衆钦遵施行随准兵部咨该本部题为天威震扬等事奉圣旨这通昌两镇募兵各以五千为额依议行兵不在多但须选训有法期成劲师旧兵补缺清占与新兵别营分练俱着范景文侯恂加意料理该部即行谕知钦此钦遵今所募新兵该臣督同司道镇将挑选训练丁既壮而粮亦厚法方新而弊不生惟是通州一营额军二千八百月食仓米八斗俱系通州左右等四卫拨出祖籍版军总属副总兵魏都梁统领该臣莅任之初即行閲视半属空虚中惟家丁三百余人颇称精壮其余皆老幼残疾蓝缕不堪臣甚惊异随行谘赞主事章应望监军道越其杰清查去後查看得该营原额二千八百内拨廵逻三仓二草厰通济库竹木厰防守河西务漕运及院部镇道各衙门听差塘拨共一千四百名自万历四十八年该廵按御史王象恒查閲因疲敝不堪斥汰本营六百名而选募壮丁三百兼其粮以为守城侦探护送钱粮之用即前所閲颇称精壮者是已其余现在听点称为哨路守门碾药及各营将牢伴非老即幼非病即贫又逃亡不到者十居其一此辈向属乌有或系营官侵隐或被营蠧滥冒或被绅衿占用又系魏都梁破情面而清出者然纸上之陋习似清而营中行伍仍虚俱难一一查诘但隶於版籍皆祖军也按之则籍在人虚扣之则左遮右掩一旦汰之或难鼓舞人心渐次清之庶几充实行伍等因到臣该臣批该营虚冒种种虽经刷洗影射尚多岂竟付之不可查不可补耶凡此尺籍所列孰非受廪公家何不令披坚执鋭而俱充杂差或者杂差其护身之符而尺籍固名有实无也仰司会同监军道再一详核等因去後据司道二臣查看得营军隐占卖闲积弊种种从来皆是天下皆然不独一通州也今查双粮家丁见在侦探守城者果皆足数即仓厰库狱廵逻及防护漕运与各衙门听差俱为成例其在伍者诚老羸不堪而祖制已定骤难轻汰以启衅端故听其若有若无耳且各军食粮一石止米八斗不足供俯仰之用势必别图生理即衙门应役不过朝夕答应上下分班犹得以余闲营活今欲责鸠形鹄面之军以戴甲横戈之事无论脆弱不堪而以数斗轻糈令其终朝服役毋乃非情不若使之仍役衙门如守门守狱看仓看库护粮送银碾药伏路诸大事俱不可已而欲撤军归伍必得另行雇募重????民间又不胜其烦难矣今但严查积弊无使侵隐就中择其壮健加以双粮庶行伍渐实等情到臣据此为照军政之弊也久矣圣明御宇鋭然与天下更始臣钦奉简书谆谆查补旧额敢不肃将从事因檄行司道得其种种弊状有名是而人非者有人是而事非者有人与事亦是而俱不可恃竟归於非者臣为愀然痛心悚然骨栗也而诸臣为之解曰此弊非一处非一时噫是何说欤臣考究而得其故矣祖制边腹内外卫所棊置以军隶卫分屯养军无事则屯牧有警则徵调後失其制於军之外另募民以为兵於屯之外另赋民以为饷而彼如鳞尺籍不能为冲锋之事久之并不知为带甲之人弊也久矣果不止一通营为然臣以维新之世百度改观虽全局皆坏不止一处而补救正欲於此处始虽易世易湮不止一时而积蛊正欲从此日更岂可悠忽怠慢使有定之军制付之不可问有用之军糈投之不可知则所谓维新者安在问谁典守营官自不得逭责但魏都梁犹是敢任之人而难返极重之势固不在追既往而在饬将来此後寛之岁月专其责成务使振刷从头以期澄清到底若仍乌有如故则亦白简何辞谨条列数端以凟圣鉴伏祈天语申饬施行一核虚冒夫营之所以虚者以其无人也而粮之所以冒者以其无人而称有人也通营之军应差於营而食粮於卫如使有逃即报则粮不冒矣有报即补则伍不虚矣故匿逃不报弊在营官通同冒粮弊在所伍如一军逃亡管队与司总匿不即报俟放粮後方行开名把总自此而把总而千总而中军无不染指比及具呈本将已不知冒食几许时矣而本将又不肯即补陋习相沿积渐所致不几虚无人乎今欲厘此弊除该营随逃随报外仍责令各所千户每月类报开除之数以凭质查如有通同隐冒重究不宥掌印指挥亦令互相觉察庶法令严而人知惕耳目衆则弊难掩矣
一清占役夫占役各处皆然而惟通营为最以其衙门多也自将官之跟伴以及仓厰监局道镇州卫等衙门无不有之在营官占役犹随营有人其他则一往不返名在人亡莫可究诘虽衙门各有职事亦属因公而设而伍中暗减矣且用无定额营官藉口影射一遇查点任意冒开此项未清另有一项为卸肩之地此军未到别有一军为销名之人即设法查点终何益哉今即不能全汰亦宜着为定例某项该用军若干某项应裁若干其仓厰监局部州等衙门军役或按月或按季回营赴点总计各项占役外实在随营操军若干名即以实在数目为稽核张本庶乎躱闪无路营伍渐充矣一禁卖闲夫营伍何以日虚以偷闲者之多也而将官实卖之每军月纳二百余钱不操不点任其他营矣每马月纳三百余钱不操不点任其他载矣究弊所从来则因各衙门使费而起如倒换循环有费月报季报有费年例规矩有费甚至包纳罪赎馈送礼物一切繁费皆以卖闲之钱充之於是指一科十因公济私每月放米催纳班钱不以为讳上与下共聚食此军而伍之充也有日乎以後严禁纳班其科赎受馈须从上始所谓源洁而流自清耳
一核马匹夫倒马有年限追桩有多寡所以惩喂养之勤惰也通营马死先报本营发下追桩即总军使去月领草料钱粮照旧造支并本军月粮俱存留在营以充桩银之数假如应追一两常扣至七八两不已或一年或半年始报兵部謡云马瘦营官肥马倒营官喜谁肯稽查喂养臕息责成马军耶今惟有阖营朋桩则此弊自除朋桩之例各边镇行有成效今当亟行未晚也一选家丁夫通州一营非斑白则黄口鸠形鹄面不堪着眼惟家丁颇称精壮可用问之乃四十八年巡按御史王象恒所议并两人为一人给以双粮号为家丁者也彼诚见八斗轻糈不足以羁壮夫则得三百之精强胜於六百之老弱耳今若再归并二百名给以双粮合前共五百名亦可作一军之领袖壮一时之牙爪乎若虑积弊丛生日新月异後日之三百仍如今日之二千八百粮已并而人弥少则随时补偏救弊又在後之人耳伏祈圣裁崇祯三年七月十一日上本月十六日奉圣旨这条奏通营积弊甚晰着范景文着实厘饬家丁并粮还与酌议该部知道
请罢免疏
奏为治旅非才闻言自省伏祈圣断罢免以重兵政事该臣於邸报中见湖广道御史一本奉圣旨朝廷大事每经廷议及至施行言官又多借端逞臆是何肺肠这本内摘陈五弊如清厘驿递冒滥反谓浮靡通镇督臣练兵反称颓废显是图便私情代人卸担姑不深究该部知道钦此捧诵之下不胜心悚犹未知台臣论列中作何语及得其抄疏一欵洒洒於通镇兵之不当增治兵者之不当设夫兵之当增与汰治兵者之当去与留自有庙议臣亦何敢言而第曰以惩饬成颓废则臣不胜心愧矣臣以章句书生不嫺军旅荷蒙圣明忘其孱弱畀以治兵之任受命饮氷从事讨练汲汲遑遑殚竭愚虑讵敢自即颓废仰负恩私故草剏之地难矣而臣未尝谆谆言难劳心之余病矣而臣未尝屡屡言病然於难处拮据时势自有所弗周於病中支撑心思自有所弗逮其为颓废或者已不及知而台臣见其微乎此段药石之言何敢借以自诿而惟用自策勉然犹恐策之不前究也果以颓废误重地则臣罪滋深心不胜大惧耳伏祈皇上蚤赐罢免安臣愚分臣无任激切待命之至奉圣旨通镇军务范景文须力任料理以壮声灵不必借言引陈该部知道
汰营将局官疏
题为汰可省之官以一营制事照得从来因兵设官因官制器此一定不易者也然有时因官而分兵因器而添官或以有不可缓之需有不可违之情姑仍渐置亦一时权宜而非制也臣初涖通地固草昧非他镇比问之甲仗一切无有兵士徒手其何以搏故设军器局责成一官督造今一年来所修缮大小铳炮以五千计刀枪叉斧以四千计火药以十万计以今日之兵马计所用以今日之钱粮计所成庶乎其足而局可裁也通之标下有中左右三营而中营兵为旧丁官亦旧官原官实有两人彼同生齐鲁新尅永滦所谓父子兵也情若一体之结人经九死之余骤尔易将恐其不安故暂令领旧部曲今为时久心亦定矣而营可并官亦可并也夫局裁矣而匠自俱裁则营伍益实营并矣而兵自俱并则耳目不纷去赘龎而清耗蠧道似当出於此伏祈勅下兵部覆议将参将白三学守备张瓒径行裁革赴部另推匪徒汰冗员亦所以节繁费也
更定经制疏
题为看详经制烦费可惜恳乞圣明勅下更定以垂法守以便供亿事臣准臣部咨题前事奉圣旨据奏昌蓟等镇兵马文册营伍多寡悬殊冗弁夤缘滥蠧及镇道公费书皁匠役冒饷等项种种积弊全未清厘该督抚明指详定经制所料理何事如此锢习相仍边政何时振饬该部即逐欵摘出着令查核更定速行回奏今後各镇如有废弃罪弁无籍奸棍鑚营咨荐听用的该督抚即指名参来严究重治若徇情滥收以致剥军侵饷责有所归该衙门知道钦此钦遵移咨到臣臣仰遵明旨详绎原题诸欵虽未指及通镇而所称营制当齐冗员当去深有味乎其言之也臣镇兵五千因兵设官因官设饷一切经制屡经计部酌裁创立之初无他耗孔然天语申饬臣独何能自己乃於省中求省汰而复汰各镇所无者不欲其多即各镇所有者宁从其少期於去一官余一饷余一饷养数兵如是而已矣除前另疏裁并营将局官外又减千把等官若而人听用名色一笔勾去每月节二百三十余两更定经制具疏上闻至於废弁鑚营臣向业以冷面从事此後果遇竿牍即付白简煌煌在上断不敢徇情面而?明命
扈跸祈雨疏
题为恭闻圣驾步祷谨报移师扈跸事臣准臣部咨为钦奉圣谕祈祷雨泽事内称该内阁递出揭帖奉上传久旱为灾图回当亟应遵皇祖步祷之例朕即恭诣郊坛为万民请命卿等速传该部具议择日来行朕居文华蔬食已久不必复行斋戒以致迟延钦此钦遵该礼部择於某日祈祷上请传奉到部移咨到臣臣捧诵圣谕仰见皇上敬天勤民如此极至无以复加也在昔盛王桑林责已云汉兴忧千古传为美谈乃皇上斋居便殿躬诣郊坛恻然为万姓请命绍法皇祖昭格苍穹精忱元感澍泽自将立应也念臣?祈浃旬诚微莫动自愧不职干和致烦五夜焦劳而当此龙行云从万灵环护臣镇在郊圻分当拥卫谨督同总兵官李国祯提师三千列营近地先雨师而戒道拱日驭以清尘谨此具本奏闻
奉旨回奏疏
题为奉旨回奏事接兵部咨该臣题为仰遵明旨等事奉圣旨屯政条议甚多未见确画明效惟是兵必求精无以浮额糜饷差堪补救近王道直奏通镇兵多老弱即是饷足养此何为范景文还将任後训练若何应若干人足用援兵若干人可撤明白奏来凡督抚官条议兵饷只就所属地方事宜切实登对不必泛袭於缓急无禆该部知道钦此钦遵移咨到臣臣茫无深识只有小心接到部咨俨承明命不敢不殚竭愚虑仰备采择亦以年来厘剔旧营实见如此规画乃可一望改观荷蒙皇上寛其迂濶以通兵诘问臣感悚交集如临渊谷臣奉命募练惟新兵五千为重关臣王道直所言赳赳桓桓意气飞扬者是也其云老弱原指通州旧营而言夫此旧营祖军向日半属将官卖闲半充各衙门占役饷饱饕腹名点鬼簿并此数无之臣近力破情面苦心综核尽数清出复使归伍复为捐赀缮器械制旗帜令与新营分曹递练然而新兵月饷一两伍钱彼止米八斗约值五六钱耳以是下令清勾壮士裹足无至者熟思招徕鼓舞惟有清屯益糈一法如奉旨幷粮家丁五百亦旧营军也而骁腾之气与新兵等固举目可见者臣任後所加意训练者此五千五百人潞河神京左辅相距密迩谅自无逃圣鉴也至於援兵久怀故土之思当为及瓜之代湖浙三千六百五十人均属可撤无半去半存之理独是兵撤之後尚烦商酌圣明图维於足用之数其念要地意良重哉臣愚以用者用以战焉用以守焉战则须车营须骑营非二万人不可辛酉间曾设抚官练兵亦此数也守则通州二城垜凡二千九百八十有奇两人一垜仅足登陴外又有把门守巷哨探设伏等项仍须多人如己巳城守法京营并真定兵已一万八千人是无论战与守其非五千能办也明矣臣拟请增兵以饷难而止故与阁臣孙承宗督臣张凤翼咨商有减官益兵减客兵益主兵之说主兵益而援兵可撤也今似当预储一旅以备不虞此臣所为就通计通者如此伏祈圣鉴下部议覆施行崇祯四年六月二十一日奉圣旨新兵固宜加意训练旧营兵既经清核果能实心振饬自当改观岂家丁五百名外更无堪用且见核实数几何前王道直疏既不明开范景文又复含糊所称综厘仍属故事还着明白奏来楚浙援兵已有旨了该部知道
奉旨再奏疏
题为奉旨回奏事准臣部咨该臣题前事奉圣旨云云钦此钦遵移咨到臣捧诵严纶措躬无地自念新兵精练已蒙圣鉴惟是旧营综厘虽费苦心敷奏原欠明白皇上寛臣罪而令之覆奏感激天恩何有极哉通营军额二千八百既并双粮五百外单粮一千八百一共二千三百名此见额也臣已载入经制再尘御前关臣与臣故未赘凟亦以人臣随分尽职何必哓哓自明兹复凛承明问乃敢以振饬之实详言之臣初被命驻通遍核戎伍见通营单虚不堪着眼家丁三百尚自可观询之先年按臣王象恒以粮薄军疲并两军为一军故与衆别臣谨剔旧营积弊疏云得三百精强胜於六百老弱因议再并二百名荷旨俞允如数选完此五百之数所为堪用以此至於一千八百人往日半充占役列署棊置已去强半而其半则将官卖闲领到月粮尽饱饕腹册中所列子虚耳臣减屏驺从清占先自身始各衙门遂无敢占役者营卫官亦不敢卖闲从前点鬼之簿始有其人此臣不徇情以振饬者也向因无人并亦无器今有其人矣而无器与无人同臣复修制刀斧一千件枪炮五百件大小旗帜一百余件人人授械非复空拳一指挥间乃可以军皆出捐赀未曾损帑此臣不惜费以振饬者也臣任参督治不过明调度持赏罚慎稽核而操演自该将事魏以庸不任而斥章以病不任而斥即旧道臣越委查茹贿亦重处不少假千把等官慎遴选严甄别冗员之糜薪水者裁汰殆尽此臣不避怨以振饬者也凡此清冒核虚几经拮据乃得化无为有然而版籍之去留额粮之增减与新营不同化弱为强因委曲为清屯一议岂可已而不已哉其实臣之作法亦不专以恃此已一面多方剂调简练以期渐改观无负圣明责成至意总之臣赋才原短遇事认真殚竭心力何敢以故事应也伏惟圣鉴崇祯四年七月初二日奉圣旨据奏通营旧军双粮单粮名数知道了既系裁并虚粮查明见额益当加意训练实禆战守毋得仍托空名复滋诡冒以致额伍反亏军备愈损该部知道
议建敌台疏
题为议建敌台以固城守以巩重地事臣惟从来善守者敌莫知所以攻攻有远攻有近攻其远攻也弓矢枪炮凭城施之易耳近至城下而势促力穷此危道也昔人因有敌台之制敌台者紧附城外虚中以安神器三面横击出奇无穷在我上下无畏而敌不敢逼一逼立遭糜烂护城之法莫妙於此故曰有城无台犹如无城台非其制犹如无台是城所以卫人而台又所以卫城也通城逶迤十七里百万储峙军国命脉存焉向惟据河为险氷坚以後遂复无险可据何所恃而不恐臣为守计於客岁曾议建敌台部臣以时诎难举停阁不覆然臣此念日夕未尝忘顷监军道臣张春来巡视周回深以台为当建与臣议合春躬冒矢石守城与攻城之事皆身亲经过与遥揣者不同而後知此工之必不可已也夫功之成也益利甚大而工之兴也资费颇多此时仍一内请筑道旁舍耳土木灰石臣愿一力任之一年公费刻意节存可得数百道臣将去州臣初来并有所助一切不以烦公帑但一须甎料烧造难就也运船所带得数万便足以济至残缺委河干者甚多愿以请之工部一须人夫流佣难集也京边班军量拨数千以来每日给米二升以备饔飱愿以请之兵部与户部谅诸臣同心谋国或不复靳乎伏乞皇上勅下该部少助臣力则浃旬之内屹成金汤神臯重地岂特为通而已哉目下履霜将至农隙纠工惟此时为然若其刻期举事可冀不日告成一或稽延便至躭悮臣束手无能为计矣更祈圣明严饬该部施行崇祯四年八月二十九日奉圣旨敌台有禆防剿览奏不烦公帑力任建筑范景文具徵任事所需工料等项各部酌议速覆
议留道臣疏
题为道臣不便屡更重地未堪久旷谨顺舆情酌时势祈赐留任以固重镇事臣捧读明旨据奏张春力任解围具见忠干所举各将刘应国等及永平官兵矢心报効的俱着统领出关听枢辅调度协图剿击事平从优擢叙其应否加督阵名色该部即日酌覆永平道事务仍着王凝祚用心料理该衙门知道钦此臣伏而叹曰道臣张春者前年臣初疏起之用於永而即成复滦之功今年臣再疏起之用於永而愿收救凌之效春能矢心臣可借手至於王凝祚复任一节以臣愚仰绎明旨所云永平道事务仍着用心料理者似谓凝祚尚未离永仍着料理耳乃今已入通矣日前由永来通此时又由通往永道里往返不迁延乎时日荏苒不躭费乎於永未必济急於通反为交误夫孰非皇上之疆域孰非国家之政事而可若是也通镇初创草昧经纶军务承宣道臣为政一日缺人则一日误事乃今一年之内四易官矣如越其杰之以人累地臣为议斥胡福宏之以地累人臣为议改张春王凝祚可谓人地相宜而仍相继他往不得一日安位行志夫非其人既不欲使之留得其人又不能挽其去席煖不遑几时得一人之用得无以通可置若遗而官於通可委若寄乎恐从此而此地之官视身若寄肩荷必不真此地之人视官若寄精神必日玩将藩屏之司等於传邮咽喉之地等於儿戏甚非所以示观听而肃人心也而不但此也此交彼代茫无整顿之期送旧迎新徒多绎骚之患根本重地岂宜如此且皇上亦知通道之久缺乎自胡福宏五月去後中间张春在通一月止了应酬参谒事虚无人者已五越月矣若再易移必另推补计其莅任知在何时臣坐镇一城之外皆若秦越非如他镇诸道错峙足委代庖可更不可更可旷不可旷圣明穆然深思必有以处此也伏乞勅下部议立覆施行奉圣旨王凝祚已有前旨着速赴永平料理通州道臣原系暂设不必推补该部知道
郊祀扈跸疏
题为恭逢郊祀大典谨报移师以卫圣驾事节属秋分恭遇皇上肇祀夕月坛维时天朗气清远闻萧芗时和岁稔用荐休徵以洽神人式瞻中外太平盛事莫明备於此矣臣羁迹东郊翘心西畤遥想阊阖宏开重轮焕彩方且万灵呵护百辟趋跄莫不共効骏奔之诚以壮龙銮之色如臣职在诘戎分当属櫜未能曕仰末光先望舒而引曜犹幸遭逢旷典同蓐收以清尘谨督同镇臣李国桢统兵三千遥扈清跸臣又伏念当此筑场未竣仍须择地为营当令车马缤纷不碍田畴蕃茂庶几六飞靖谧兼看四野歌呼则臣所为仰体皇上敬天恤民之意而肃将从事者也
核覆兵马钱粮兼陈挂号疏
题为循例核覆兵马钱粮兼陈权宜挂号以便奉行事据管饷运主事臣林宏衍呈送季奏通镇兵马钱粮文册到臣该臣提取监军道臣挂号文册比对无异谨遵前例一面将文册咨送部科外特此先行奏闻外有挂号一事为核查所关不得不酌权宜者今天下钱粮挂号皆繇道臣以各营兵马逐月消长故其支饷必经风宪之臣一一查实然後挂号会送饷臣饷臣照号给发即督抚覆核亦取道册为主以饷册为符通镇向来相沿非一日矣近奉明旨以道系新增罢不复设而挂号遂苦无人臣与诸臣议欲归之密道则往返二三百里既主兵不便核援兵不便待矣欲归之镇臣则自造自查不便欲归之饷臣则自查自放不便欲归之臣自核自覆又不便而法於是乎穷臣以钱粮互相觉察则弊难容一有渗漏则蠧易起於无法中寻法无己则暂委州官乎彼其人犹是科目就通之地按通之兵以通之官稽通之饷庶乎其可行也若以有司事权不重则禁扣尅防虚旷臣一切任之但使挂号饷臣得据之以度支臣得据之以综核较於三者犹似为便穷而思变不得不然伏乞勅下户部议覆施行奉圣旨酌议速覆
文忠集卷三

[book_title]卷四
<集部,别集类,明洪武至崇祯,文忠集
钦定四库全书
文忠集卷四
明　范景文　撰
奏疏【出镇稿】
恭报公费缮器疏
题为恭报公费缮器以祈圣鉴事臣奉命出镇之後该户部覆题营制已定一疏奉圣旨两镇拱卫京都士马刍粮自当早计以资饱腾若公费听用名色俱裁减以古名臣身先士卒下同甘苦自处今既经酌定姑准支给还各汰冗节浮积盈补虚以供缮器买马之用钦此钦遵臣拳拳服膺皇上既颁赐予以养亷复勤训廸以教忠感恩佩德宁敢有所陨越况夫饮氷自砥约已奉公所自盟者素矣除马匹请之冏寺无须市买外惟是器械一节额银万五千耳军中所需千头百绪欲以器就银而器不足欲以银就器而银不足臣开局打造差官冶铸皆取给部银乃复出公费另作修缮一项或饰旧或整新专责一官以董其事若炮若枪若刀斧共成三千四百余件与局制相为辉映至於兵书战策所载术士剑客所传军火秘器堪备攻守之用者皆令制一以备掌故之遗於是充牣库藏布满行阵而器不可胜用矣此外余镪遂以尽供城台版筑而双台屹峙五兵森列乃可借手以报皇上也缘臣原籍距通盈盈衣带水日用所需一航载至无须重烦公廪惟是圣主曲体臣下涓滴皆恩始也不敢固辞以虚明贶既也不敢妄费以愆明训区区犬马不过以公家之财了公家之事而臣何有焉谨将缮过器数造册径送工部备查谨具疏以闻奉圣旨据奏节存公费缮器筑台范景文具见急公知道了该部知道
庆贺万夀疏
奏为庆贺事恭逢万夀圣节臣不胜欢忭谨率阖镇官员将吏望阙叩头具疏称贺者恭惟皇帝陛下恩翔九有道奉三无五行在手斡旋生运不息四德随心含育贞下起元应十二月成物以周天肇八千岁为春而始旦一人有道懋膺五福之畴四海同煕共祝万年之算臣驰驱再岁瞻望五云值虹流电绕之辰遥想天顔有喜献海晏河清之颂欣歌国运方隆衍禄位名夀以无疆巩社稷河山而永固
请告初疏
奏为臣病难支思亲更迫恳祈天恩允放以保余生以尽子情事臣孱弱謭庸无所当於任使荷蒙圣恩忘其不胜而令之诘戎於通臣感激知遇亦自忘其不胜也而竭知尽愚以期効区区在镇一年十月矣仗皇上之灵获有宁谧臣少逭於罪戾今福过灾生仰负恩眷能不以苦切至情吁天上控乎臣秉质原虚向来节啬仅得不仆前年入援冒风触雪尔时急难之切不遑自惜而胜理受伤遂成痼疾风之症遇寒辄发至今冬而剧入腊连昏达晓至不停声食下咽既难药入口旋吐臣犹勉事医药不敢烦凟至尊顷接家报臣父闻臣抱恙日夕忧惶至减匕箸询其病状视臣更危急望臣归眼几欲穿臣一开函血泪潺然夫父既思臣而病病当益甚臣既病而思父病何能堪此时性命之忧犹觉为小而方寸已乱或误疆事则臣罪大矣伏祈圣慈怜臣至情特允放归少苏病骨并慰亲怀将臣父子之生皆皇上再造顶戴高厚何有极也臣无任激切恳吁待命之至崇祯四年十二月二十五日上奉圣旨范景文奉命督镇着遵屡旨安意料理不得轻有陈请该部知道
请告再疏
奏为臣病调理日久痊可无期仰恳天慈以祈矜怜允放事臣於崇祯五年正月十六日准吏部咨为臣病难支一疏奉圣旨范景文奉命督镇着遵屡旨安意料理不得轻有陈请该部知道钦此钦遵移咨到臣臣即时恭设香案力疾扶掖望阙叩头外感悚之余凛兹天语敢不黾勉以仰承明命顾臣莅镇二年於兹矣凡当料理者业已尽瘁从事不遗余力故前岁冬脇痛势在濒危昨岁初冬下血势又濒危以时正枕戈忍死不敢以病闻即十一月内病不食数日涿兵调通力疾点汰事毕晕絶退而不省人事者一昼夜然犹延至逼岁乃始吁天则臣之陈请非敢轻矣凡人之病皆可医药自辅抑情自遣而臣之病则以忧亲而起病因愁生愁弥增病故前之减餐者今则每数日不食矣前之少眠者今则每达旦不寐矣前之痰今连声不絶且中带血丝矣以致元气日虚肢体日削喘逆怔忡诸症杂作日起惘惘如有所失强一翻阅文书气息辄复不属顷千里延医束手无策以为病家进退验之冬春之交此时不愈疗治更难臣始错愕叹嗟而不复望生生之者亦惟我皇上耳臣受皇上简任隆恩誓竭踵顶以图报称乃事剧不敢言时危不敢言今通兵日供调遣壁垒半虚似亦无所烦督治为者赘厖当裁非图弛卸亦可谅臣心事矣伏乞天慈矜怜即允休致此後未尽之年皆皇上再生之赐虽骨化形销无非衔环结草之日也臣无任激切待命之至崇祯五年正月二十二日上奉圣旨督镇重寄范景文宜遵旨用心任事何得屡以病请该部知道
请告三疏
奏为亲病身病相关益廹沥血冒死恳恩速放以救臣父子之命事臣初因身病亲病具疏祈休蒙恩未允嗣传臣父疾少瘥再疏止以臣病为言伏枕候命顷家童至自原籍云臣父前病复发医药不入命在旦夕瞶瞶不能作书但口嘱令臣速归一面迟恐不能待也臣病中闻言即时惊痛呕血晕絶家人急救半日而苏缘臣父待臣归而永诀臣病势又将不能留父而永辞皇上矣方寸迷乱诸务不能思综止有忠孝二字耿耿未昧盖身原无病而故假托以图弛卸皇上必不容此不忠之臣以彰明法乃亲实有病而犹忍心以恋位禄皇上亦宁容此不孝之子以玷圣朝此所以万不得已而复冒死以沥披於圣明之前也伏惟圣恩鉴原允放臣归即不能留父之命犹得送亲之终少尽乌私若未填沟壑异日尚得蹇蹶以报主恩於万一也臣有心可剖无泪可挥语促情穷一字一血不胜哀恳激切待命之至崇祯五年正月二十九日上奉圣旨已有旨了该部知道
请告四疏
奏为臣心甚苦臣计已穷再祈天慈俯垂矜怜事臣接邸报该臣奏为臣病调理日久一疏奉圣旨督镇重寄范景文宜遵旨用心任事何得屡以病请该部知道钦此又臣奏为亲病身病相关益廹一疏奉圣旨已有旨了该部知道钦此钦遵臣即设香案扶掖叩头谢恩外伏念臣才庸体病何修而叨皇上惓惓不弃若此感兹慈眷弥觉恩重身轻捐糜不足明报宁复再忍言去但皇上犹天也痛则呼天一腔血诚非圣明谁其怜之乎臣系独子与臣父相倚为命从未别以经年今役行间者三载矣向来两地相牵日夜怅望时传安好犹难信耳一闻违和何以为怀情急吁呼岂得已哉臣仓皇拜疏後一面遣人问状回传臣父以惊切震邻心劳倚闾积郁沈疴已历数月不解入春复感瘟疫肿发头面前番使来势殆绵惙手不能书目不能视但喉间微微作声促臣速来以图一诀阖家环泣罔知所措嗣幸越宿汗出火邪小退而元气则铄销欲尽奄奄牀褥今尚无起色也夫望七颓龄原属风灯难保载经危证又似霜叶易零此後调理之难倍於攻伐而臣兄弟终鲜母氏先亡汤药谁尝起居谁省逥念垂白老亲形影自吊臣能铁作肠肝乎忆向癸亥之岁臣方以验封休沐里居臣父宦游吴兴传闻抱恙臣介马而驰十日行三千里往视昨闻报时恨亦不能缩地奋飞而独以受命治兵擅离有禁宁忍痛茹悲不敢稍一陨越明法惟朝夕长号肠已断心已碎将吏无不见且怜也臣念臣之所自致者身而身已惫矣臣之所自尽者心而心已乱矣亦何能摅筹策竭股肱以少禆疆场乎上纵不为臣独不为封疆一动念乎皇上怜而放臣臣父子荷皇上再造生生世世誓不敢忘即不然或请假一月恩准归省臣郷距通六七百里往返不过数日今春和氷泮寥寥数兵暂付镇臣代理臣得归而少尽乌鸟之私将出而复竭犬马之报想圣明亦所不靳也臣不胜哀恳激切待命之至崇祯五年二月初八日上十三日奉圣旨范景文屡旨谕留览奏情词甚切准与回籍该部知道
恭谢天恩疏
奏为恭谢天恩事崇祯五年二月十四日臣接邸报该臣奏为臣心甚苦等事奉圣旨范景文屡旨谕留览奏情词甚切准与回籍该部知道钦此钦遵痛念臣因父病三疏乞归未蒙俞允嗣闻垂危情急不得已而以假请区区此心谓即不得尽一日之养尚可图一面之诀也不意臣积罪崇深祸延臣父於本月初八日在籍身故讣至之日臣絶而苏苏而絶者数矣在疚中遽荷圣恩矜放捧读天纶不觉感泣而继之以血也即当仰遵明旨奔跣而南臣原无地方钱粮之责兵马千余各有将领其勅谕符验旗牌关防容臣另疏进缴除恭设香案叩头谢恩外理合具奏以闻崇祯五年二月十五日上二十日奉圣旨览奏谢知道了该部知道
留银修城疏
题为城工有绪心切图成谨留节存银两以完前功以毕愚衷事臣惟军中之事战与守而已战者恃人守者恃地而地何所恃则深沟高垒是也念通为积贮储峙藩屏神京地之重何如者臣初莅镇勘阅见旧城敝坏问之几十年不修矣尔时即有版筑之意而榷兴工用度费不赀去任知州卢承业请发万金犹恐不敷寻复奏缴而罢然臣空手虽难观成而呕心蚤已夙画一年来胸中不知几回环矣及登陴饬守覩兹颓堞败墉不惟难以当攻冲而驻立无地扞御且不能施殊用心凛臣遂不度力思与台功并建也因出赀募匠乘隙鸠工补缺峻圮於一月之间三面已竣百雉为增荡荡不可上而人有固志矣但是役也未曾请甎止於垒土然不行砌结终难经久雨水霖蚀前功不仍弃乎臣拟春和始终其事而不意孽重召殃闻忧以去夫人臣计封疆在任为之去而置之非忠也故此城一处不完则臣事未了此工一日不竣则臣心不安臣观知州李一爵勤亷有干力能办此所苦者钱粮耳臣原积各项以备此工之用者一为制器原领工部银制过器械剩一千七百三十两有奇一为操赏小尽旷银已经题作操赏除用过外存五百三十两有奇一为节省臣各项搜剔撙节及州官呈报赎锾一千三十八两有奇一为盐菜修城班军户部如例准给及临时截日扣存二百二十四两九钱八分七厘九毫九丝见今分贮饷司州库以之办料充然有余使州官悉力为之而营卫协助夫力可望不日之成从此粮储重地永固金汤孤臣去国一念惓惓庶可仰答万一乎伏祈勅下该部议覆施行奉圣旨该部即与议覆
请恤疏
奏为微臣将父不遑先臣急公可念伏祈天恩照例赐恤以光泉壤事窃臣夙服庭训每以忠孝为兢兢自受皇上督镇之命日夕尽瘁业以忘身自矢矣而所耿耿不能忘者惟是明发一念顷因臣父永年在籍抱病痛关啮指洒血陈情四疏始蒙恩允而臣父不及待矣此自臣罪大孽深逢天降割夫复何言徒跣南奔得入里门凭棺恸絶屡救乃苏细询臣父病中诸状始知向来倚闾心劳寝疾日久而独秘不令臣知书信往来诡传安好及家人见势沉危密使来通犹从枕上强起止之曰儿受皇上简委封疆之任宁可以此分其内顾臣一闻言五中摧裂念臣既不能代先臣以终报皇上又不能将君命以永诀先臣惭负天地真为戮民思所以贲黄壤耀白日使臣父虽死犹生而臣生可不死者惟恃有明恩在然臣不敢以私请也按会典一欵在京三品四品父母丧曾授封赠及致仕者各照品级造坟安葬又恤典条例一欵遇有军功祭葬三品未满得及其父母臣父原任南宁知府以礼致仕诰封都察院右佥都御史以恩诏进阶大中大夫其履历在吏部可查也臣先抚豫星驰入卫被命守涿又奉旨范景文驭兵有法事平并叙守昌两月陵寝晏然守通二年漕运无梗在通修城台饬兵伍制器省银三千四百余两募兵省银一万六千五百余两节经题奏其案卷在各部可查也总之臣三载驰驱所经历皆军中也三镇防剿所指纵皆军功也即臣之不遑将父予归而未得即归亦因军事也时方多故既遗家念以报主仁宏锡类须借君恩以荣亲圣主体下当不靳一怜而恤之乎臣又按会典一欵四品以上官其父母曾授本等封赠者先後病故祭得因後并及其先臣母诰赠恭人马氏见背六年尚殡浅土今将与先臣合圹若不得并沾浩荡如人子之心何臣查有湖广廵抚都察院右佥都御史陞兵部右侍郎张翀山西廵抚都察院右副都御史陞兵部右侍郎李景元事例可相援比二臣皆陞未任臣实历左侍郎二年抑又过之伏祈勅下该部查例覆请准予应得祭葬庶龙纶一焕乌私可伸教孝作忠一以寓之矣臣不胜哀吁待命之至奉圣旨该部查例具覆
谢恤疏
奏为恭谢天恩事该臣以臣父原任广西南宁府知府诰封都察院右佥都御史晋阶大中大夫范永年病故奏乞恤典奉圣旨该部查例具覆礼部题覆奉圣旨准照例与祭一坛减半造葬马氏并祭钦此随该河间府知府石文器前来谕祭本府给与葬价夫匠银壹百伍拾两臣谨叩头只领如式造葬讫不胜感激不胜哀痛伏念臣四疏予归三年行役罪多功少幸见宥於明君累重孽深乃贻灾於严父久违晨夕空伤徐庶之心永隔幽明只抱臯鱼之痛拊心而呼厚地几思泉下相从洒血以叫重阍何期云边忽下如纶如綍载焕龙章若斧若坊遂光马鬛照元扃而不夜贲幽魄以如生飒飒几筵俨灵风之来集??苫块转雨泣之横流仰承及骨之仁俯切铭心之戴追念驰驱多事马革未酬唯伤含殓无能乌啼欲絶终天抱恨觉盖载以难容奕世衔恩兼哀荣之备至九原可作顿纾风木之悲七尺尚存敢忘犬马之报愿同薄海共祝如天臣无任瞻依顶戴之至
辞南宪疏
为风纪重任难胜揣力不堪就列恳祈天恩俯准辞免以重台纲以安愚分事该臣於原籍接吏部咨为缺官事奉圣旨是范景文起陞南京都察院右都御史钦此臣闻命自天不胜感激不胜悚惶伏念臣器资庸陋学术浅疎守徒硜硜而未达乎方材实戋戋而难适於用故廿年登籍家食之日为多而三载席苫生人之理已尽日惟闭门将摄以延残息击壤咏歌以乐圣化於愿毕矣忽闻宠命被及幽岩俾之领袖台班纪纲南国顾此特达之知迥出梦想之外渊陨氷兢罔知所措窃思柏台为风宪之地而陪京乃清议攸关位次六卿阶隆独座如此清要岂易称塞即如傅淑训资望数倍於臣臣方逊谢不及而何敢以糠粃先之清夜循省逡巡难前实惧仰负殊遇非徒俯明素志已也为此披沥伏祈圣鉴收回成命别简才贤将增宪席之重稍逭负乘之讥矣
奏疏【南枢稿】
饬属疏
南京兵部尚书臣范景文谨题为敬陈饬属之要以肃邦政之规事臣才识謭庸素闇军旅猥以时急明冒隆恩控辞未遂再荷温纶受命饮氷敢不勉竭驽钝以报高厚惟是留都根本之地机务维系之司平时不易肩承今日更恐陨越将卒之骄媮久着营伍之废弛日深若不彻底澄清力为振饬以居重驭轻之师等刍偶抟?之戏其何以巩护丰镐奠安东南哉顾受皇上非常之简命者臣也有智可竭有力可尽不敢不尽瘁从事以仰答知遇然臣所分猷共理者诸司臣也必同心戮力克効匡襄岂惟人各自竖并以佐臣不遑特絜大端共图黾勉正本澄源臣请身先而所责成於诸司臣者有五一曰清周官六计首重以亷操履不清他节莫赎故非守严一介何以剔厘百奸不惟暮金暗投大犯清议即有常例交际亦玷官箴贤者自好各爱其鼎岂肯蹈陋辙以为身名之玷也一曰公南枢虽无北部之升除然各营官评则有殿最各卫选补则有去留爱憎起而贤否淆请托解而虚冒炽何以服人心而消譁诟也故必勿狃恩怨勿徇喜怒可与天知可与人言其庶几乎一曰严火烈人畏水懦人溺涖军行法益难寛假当此人情营竞私意窥瞷故必冷面似铁执法如山姑息情缘尽行祛戢除入署诘戎之外务须息交絶游以防关通所属弁官尤不许私有往来以疎坊表一曰密兵诡道也必以机密行之不密害成斯为炯戒不有谋之窟室漏之属垣者乎凡酒食醉饱之间仆使胥役之际稍泄针芒便成凿空笔虑蝇传堤防蚁溃尤宜慎之慎者矣一曰勤精敏则神助闒茸即魔生智以探讨而通力以鞭策而奋不梗梗蹶蹶以立功而顾悠悠忽忽以玩日弃身所以悞国矣况救民水火之日正卧尝薪胆之秋退食犹属焦思在公岂容懈体尚其靖共尔位顶踵俱捐也乎以上五欵臣非求多於诸臣而实痛感乎时事如抉盲者必用鎞如起痿者必用砭药不瞑眩厥疾不瘳瑟不更张厥声不振云尔臣自莅任已宿部中却馈遗絶交游而自饬以饬属故叮宁告诫如此倘臣言自背无辞於皇上之明法诸臣若遵行不力臣一奉皇上之明法以从事沥血而言言止此矣奉圣旨览卿奏诸欵自是服官轨范枢司尤宜恪守还务身先帅属以副重寄该部知道
附五箴
景文涖枢之始首以饬属入告仰荷天语训以帅先日星式临敢不凛承爰作箴词共相朂勉用识对越无或愆忘云尔
清箴
周官六计挈廉为贵山泉寂清市泉涴秽名盗忍渴顾名生畏勿谓无知夜金可媚高高凤仪圣世灵瑞竹食醴饮先洁其喙鸢吓腐鼠是乃失类蚁隙不窒大防终溃一介是严百奸可坠微臣作箴敢告庶位
公箴
在下曷奉奉三无私无私乃公于何凖之天空斯明毋主恫疑地博斯容毋匮敷施日照月临肯点纤疵江海灏溔万艘风驰鸣鸠恻怛七子均肥岂伊失伦揆材是宜偕于大道权衡在兹微臣作箴敢告攸司
严箴
火烈多畏水柔易溺家赖严君孚威受式国赖严臣荆榛萎植彦方良士在幽敦饬彼偷革心不寒而栗凡百君子毋恒毁则影也响也实来僭慝维我高皇谟训翼翼敢以骫骳而殄章赫微臣作箴敢告朋职
密箴
成败之故匪夕伊朝不密害成炯训爰标鍼芒示漏全体受凋善谋善意如风鼓箫谋弛营垒意张獍枭口能兴戎实维祸挑如古之人用晦于昭阿柄隂握岳立不摇宝此啬蓄填彼麤翘微臣作箴敢告官寮
勤箴
瞿瞿良士职思其居岂以服官顾可偷媮朝讲夕画夜计罔虚华膴禄位匪供熙娯嗜音甘酒而惮於劬王事靡盬不承权舆愒日视隂曷永其誉鞠躬尽瘁古训何如勉维靖共景福是摅微臣作箴敢告匡胥
抚贼未可轻信叛形业已渐彰疏
范景文奏为抚贼未可轻信叛形业已渐彰谨据闻密切入告伏祈明旨遍行申饬以杜隐祸事职方清吏司案呈本部於七月连接提塘官吴梦禇报称流贼八大亡於襄阳等处与小民两相交易开局打造军器又每日置造战船积至百有余号等情据此已经移咨总理密察情形抚剿互用须防意外毋堕彀中并咨江楚凤应皖操各抚严檄所属镇道府县紧要处所防备去後相应具题等因到部该臣看得流寇蹂躏中原十载於兹矣皇上鋭意荡平以挞伐之柄属於理臣熊文灿十二万之兵二百余万之饷不惜竭海内民力九边兵力供其指挥原欲摧?廓清洗而空之非令一抚豢彼苞孽为苟且计也从来治盗之法曰剿曰抚权可兼行势难偏废谁不知之但剿而後抚求抚在彼而权在我不剿而抚求抚在我而权在彼权在我可操纵自在权在彼则叛服不常且抚之不效已非一矣此抚彼叛朝抚暮叛外抚中叛非抚事之局变无法剿之以制其死命耳今楚贼张献忠据理臣初疏以为正切输诚终无异志矣果如所言便宜解散徒党卖劒卖刀安意耕耘即使随营効力亦宜卷甲韬戈静听调遣乃人不散队械不去身分食於地资货於商据陆而复问水市马而复造舟道路流传更有不堪言者此其逆萌叵测伺隙狂逞岂独智者知乎理臣身任抚局或当服舍之间别有驾驭决不至以贼遗君父忧然而当局易迷偏听不察倘养痈一溃破浪乘风加以江北旱蝗流亡载道饥寒之徒易於响应决裂涛涨噬脐岂有及乎臣已密布文告毖饬江流俟其来时以计歼之而犹恐千里长江处处可乘顺流横渡皆不可知且贼狡智多端真伪难辨人扮估客船作商舶白衣摇橹猝发一旦可不为预防乎伏祈皇上严饬理臣既任剿何以剿之不力兼任抚何以抚之有终收局於已残弭患於未着宁使臣言之太过疆事尚亦有利焉并勅楚江应凤皖操各抚严督道镇府县各官置舰练兵远探密哨节节布置多方预防再行关使设法稽查商民船只分编字号毋使乘隙潜窥或调水师一旅扼之江楚中问以伐狡谋想庙堂必计之早也伏祈圣裁施行九月十八日奉旨该部看议具奏
谠论当存人材可惜疏
南京兵部尚书臣范景文谨奏为谠论当存人材可惜恳祈圣明曲宥言事直臣以振士气以服人心事臣等待罪南国碌碌班行不能有所建明以仰禆圣治日怀惭悚惟於邸报中仰见皇上莹精化理侧席求贤夜寐夙兴急欲跻世三代之上而流寇焰炽不能即慰一人之心顷者枚卜之举广咨博访至下霁天光曲垂清问特简五臣俾以爰立求之如此其诚择之如此其慎也而兵部尚书杨嗣昌忽从墨縗首膺白麻想因从前纶扉无习军旅之人以彼久历岩疆晓畅边情必能雪耻除凶立定大计天下无不谅皇上不得已而用之心者辅臣自起家筦枢以及秉政封事缕上频以终制为请情辞恻然声泪俱下终惕天言逡廵就列其不得已而应之心天下亦多谅之乃词臣黄道周等执义廷诤不惮再三以至仰干宸严卒无回避或谓辅臣昔日夺情尚可据金革以为言至於今则未有处也亦岂得已而争之哉一时羣议咸快主圣臣直於今再见皇上必且欣然嘉纳盖惜材济急不妨通一时之权而立法垂世仍当存万世之经听言用人总属朝廷并行不悖孰敢弗服乃伏奉严纶黄道周降六级调外任矣何楷降二级调别衙门矣林兰友补任降级矣刘同升赵士春俱各降三级调外任矣天下乃始旁徨疑惑不胜私忧过计盖以难得而易失者人材也难振而易靡者士气也光岳之所毓孕灵不常锺祖宗之所培育用有时竭即今以草土棘人置鼎铉重地亦因人材之难也如道周等有数人物用之犹惧其晚弃之何得其用乃共推硕果遂嗟抱蔓此臣等所为人材惜者也古云平居无直言敢谏之士临事鲜仗节死义之臣凡以气为主在上长养之耳而用舍之间实关天下趋向诸臣之处在皇上聊示剏惩益神磨励犹恐见闻不察遂谓朝廷有意厌弃直节必且习成顽钝脂韦成风毁方干进亦岂国家之利耶则臣等所为士气虑者也皇上神明天纵独观万化之原岂其念不及此所以然者不过安辅臣之心欲得其用耳臣等以为容之则辅臣之心更安何也辅臣淹贯古今俨以豪杰自负亦知夫违清议摧人望则不能出而有为即昨连疏剖心欲明孺慕於天下平台召对力救道周胸中所存具可想见容言者则辅臣之心以白罪言者则诸臣之名益彰故曰容之所以安之也且独不观之往事乎宋唐介极诋文彦博彦博乃请召还唐介故介之名终不高於彦博则今日辅臣之所以自待与皇上之所以待辅臣从可知矣以臣所闻道周立志欲法古人学问卓有原本而清风顽懦识洞人天忠义凛然实有尧舜吾君之思何楷林兰友皆刚肠劲骨百折不回凤鸣梧冈一时称为国瑞刘同升赵士春忠孝家传蔚为时栋曾经帝心亲简不愧科名海内咸服得人之数臣者孤忠自许独立敢言不识忌讳何有依傍圣明或亦鉴其无他耶虽其持论不无过激稍嫌於戅然汉廷称戅者莫如汲黯而淮南寝谋卒赖其戅如公孙宏乃发蒙振落耳则用舍之间可不慎乎以人事君上臣极轨辅臣职在赞襄谅必极力推援以昭意表行事故愿皇上终为辅臣地以宥诸臣也臣等叨在九列谊难三缄谨此合词披沥上请伏祈圣明裁察臣不胜惶悚激切待命之至奉圣旨大臣当絶私奉公尊君体国何乃傅会邀名玩视屡旨摭拾合凟明属朋谋把持其主稿的是何人着范景文明白具奏该部知道
谠论当存复疏
奏为遵旨明白具奏事臣等於八月十三日具有谠论当存等事一疏顷於十月十九日接吏部咨奉圣旨大臣当絶私奉公尊君体国何乃傅会邀名玩视屡旨摭拾合凟明属朋谋把持其主稿的是何人着范景文明白具奏该部知道钦此钦遵移咨到臣臣跪诵明纶战栗无地魂魄少定感激倍深臣愚戅性成干冒宸严自揣斧钺万无可辞乃蒙皇上广示包容曲垂训廸岂敢饰臆匿衷不以实控伏念臣等备员九列谊当遇事纳忠非仅营一职遂称报塞如辅臣嗣昌夺情起复皇上因流寇未平不得已而借材原属一时权宜而辅臣以金革之事无避难始而握枢继而秉成一时诸臣引谊相裁而臣等仰读诏谕谆切恪遵明旨无敢傅会凟陈兢兢然庶几自附於尊君体国之义矣惟是黄道周等以叠疏执争致蒙谴谪虽抑扬进退在圣明原属磨励之权而中外人心未喻渊微咸为五臣惜即辅臣身在事中犹极力解救臣等若坐视隐忍知无不言之谓何维时南中诸臣心有同然以为申救道周等明旨未尝饬及人材可惜大体所关当以公言之臣叨任参赞班行居首因斋沐属藁以示诸臣诸臣皆以为可遂疏名列奏祈皇上宥孤直而安辅臣此当日之实情实事也臣既拜疏旬日以後得接文华召对始知皇上称道周操守又云才亦可爱然则道周砥砺生平久孚帝鉴臣等瞽说何禆高深祗因抄传到迟以致多此赘语含惭引咎无地自容耳窃念臣北鄙竖儒从来无党况於道周等鲜半面之识止知为朝廷留一人得一人之用岂敢徇私摭拾仰负隆恩致干明法哉臣等跧伏南国玉阶远隔今聆圣训弥切服膺若复稍陨越以为明主羞真斧鑕之所不贷矣适以寇难内讧料理师干夙夜旁徨语无伦次又不敢久稽囬奏以重諐戾谨此明白具奏并行认罪乞恩惟有束身席藁静听处分而已臣不胜战栗待罪之至奉圣旨朝廷用舍大柄岂容倒持黄道周谕旨甚晰范景文何乃倡衆党庇着该部院议处具奏
革职谢恩疏
为恭谢天恩事该臣於邸报中见吏部一本为遵旨明白具奏事奉圣旨范景文植党庇私沽名倡衆大臣体国之谊安在着革了职为民其余姑不究员缺速推堪任的来用钦此钦遵伏念臣闇不知机戅惟任性四年拮据空余报国之忱二竖牵纒愧乏匡时之略据其负乘之諐久应幽黜之条仰蒙皇上广示涵容俯垂寛贷姑绳微罪止究多言列之编氓弛於担负自天而聆纶綍如梦得醒伏地而省愆尤通身是汗党非盛世所有名岂臣子可居臣即颛愚宁敢故蹈良繇惑深莫解识昧括囊以致福过灾生罚从禠带弥知谊重自觉身轻臣罪当诛妄欲移山填海君恩甚渥何殊厚地高天从兹凿井耕田歌咏总归帝德兼以补劓息刖顶踵具感生成不尽铭心愿言没齿谨於日辞陵恭设香案北望叩头谢恩外臣无任悚息瞻依之至奉圣旨该部知道
遗疏
大学士臣范景文谨奏为孤臣尽节情切恋主事窃臣猥以虚庸仰蒙特简自矢竭忠摅荩以报隆恩而受命之日即值太原告?大厦已倾只手难支负乘致寇臣罪万千迨贼既薄都臣力主联络人心坚守待援乃十九之夜翠华一移衆心遂乱力尽难施惟有一死以报皇上而已惟皇上以可为尧舜之君而令出唐德宋高之举固自多难殷忧运数使然而谁为为之能不痛恨於悞国之奸也哉伏祈法汤改过如周维新亲贤远奸以用人轻徭薄赋以抚民愤发精神鼔舞忠义蚤图恢复重还故都立成中兴大业臣虽死之日犹生之年可胜泣涕依恋之至崇祯十七年三月十九日
谳牍附【东昌存稿】
濮州周士元
周士元品地高明材猷详练三载之厘剔狐鼠穴清两地之沾濡甘棠?荗诚为亷善允矣循良正宜共济仔肩何期兴思嘉遯据彼情关屺岵谁云慎尔优游因而病入膏肓果难愈以旦夕援弗能止倦而欲还与其絷之进退之间徒郁其心何若予以恬尚之名用成其志但其贤声懋着志行可嘉合无准令致仕仍加职衔以示激劝又或念其年力方强许以病痊起用此则格外之遇统惟上台裁夺
王玉
王玉之与丁财富地相邻而心相构者也王玉疑财富之窃豆也偕其父以詈财富之门则屈在王玉财富恨王玉之嚷骂也率其子以殴王玉之父则屈在财富小忿不忍大家俱错但非有不可解之怨也奈何王玉辄以盗讼乎至於王玉以盗讼而州衙以盗捕矣至於刁承恩之持票来而财富之三钱往矣无风起波致费阿堵财富能无腐心於王玉哉夫言盗则无赃而王丁之殴骂真属多事言贿则有据而承恩之索诈不可不惩并杖不枉
王民
王民之殴死高保也以木棍如是而伤合矣以昧爽如是而时合矣以惧累哄嚷之故如是而情合矣种种俱合则前之疑端不从此破後之死案不从此定乎此狱向当审録参详时职曾亦反覆致疑以其无证焉恐非真也今乃不动一刑满口自招夫天下之真有过於自招者乎夫真见高保之命实死於王民之手而尚欲议释焉非特心之所不安亦法之所不敢出也不然屍亲证佐今俱化为乌有释之夫谁禁者但恐鹄亭有寃鬼而凶人漏吞舟也人命非轻妄为鍜链固非宜过为寛纵亦不可勘对再三讯服无词今而後庶乎其不寃矣仍照原拟解夺
王家瑞
王家瑞假烧香以避差徭叶时新甘受寄以肆影射王春融入室中而攫取所有刘希元因搬运而乾没亦多均为有罪前审已当矣但春融家瑞情关叔侄而避差构讼虽是偷俗终当和息惟时新以青於而干预人事真有玷士风禠巾始足正法彼希元何人乃又无故驾此大词乎夥盗诈银之语了不相蒙亦大诳矣看来王氏叔侄相争尽此辈小人者为之交构其间在时新为家瑞塾师则左袒家瑞在希元为春融佃户则左袒春融致令起无风之波倾人家败人产而中乃为所欲为真可痛恨若不尽法处此两人则王氏之争终未有了期也姑依後拟呈转惜时新禠巾之外法无所加犹有遗恨耳
韩大学
韩大学之与王氏打是真打缢是真缢前审已明无容复议矣但缢而死也则王九卿身死之告不可谓之全虚也然死而缢也则九卿打死之告又不可谓之尽实也以其告非全虚故不坐诬告而槩从轻杖以其告非尽实故遵原告解审之批而止解九卿之一人焉今蒙宪驳仍将二犯俱解仰候清审盖单解并解均之遵宪批也其罪姑照旧拟
李灿然
李灿然比狼之贪如狐斯媚乘病官之聋瞶委辔不收引族党为腹心乘机肆诈如占田产占房屋贫者因而受亏如吓库吏吓柜头富者由之饮恨至於解银之尅除与夫工食之扣借又班班可数历历有凭真是借丛为祟随使眈眈者无人不取负嵎莫撄由是汹汹者遍地皆然如此积蠧所当论配以儆贪纵者也若李荣廷假灿然之势而当快手论赃满贯亦当坐配李中廷假灿然之势而应里书先已亡命仍应提结其赃分别给主入官解审定夺
孔之升
大抵一县每遇县官委辔而奸人遂至蜂起如前恩县以病瞶之後有大胆玩法侵盗库藏者燕朝贵李灿然是也有从旁挟制肆情吓诈者孔之升刘恩泽是也有因其盗者是真挟者有据遂假之牵连多人巧张骗局者则盛可腾是也何一而非奸人哉总之朝贵新蒙宪访正法而灿然又经马院详允应听别案发落理难重科外而之升恩泽虽盗库之告属虚而吓诈之情则实法宜按配至假词网利之可腾若不一问其刁谎宁有已时哉相应俱照拟论徒其所开粘单唯关系燕李二犯者多真余俱风影应遵本院毋得株连之批免究
吴氏
谋殴有准抵之例故杀无准抵之例如吴氏同母袁氏杀死吴邦一案须辨其为殴杀为故杀而吴氏之生死决矣据其缘骂而称恶似非深谋据其从旁而刀砍似非首恶固也然刀何物也而加之吴邦之身非故杀而持此耶贿番致死何事也而出之吴氏之口非故杀而发此耶即投井自避亦事後胆之怯而卒无解於当时手之毒也至夫邻人听闻乃闻其毙邦後仓皇之状非闻其两相哄构也若是果相哄鬭两妇人岂制一壮男子若孤雏然明是出其不意一刀砍死非故杀而何耶此狱据两人下手应坐谋杀然究之实先未有谋情特因其平日甘心之语偶为吴邦道破吴氏遂不觉愤与俱合而必欲一刃为快也虽未有谋而情则故矣律中谋殴例可准抵者谓原无杀人之心特殴之过重因而致死故共殴中有一死者遂足相抵情可无憾也乃吴氏则实有杀吴邦之心而袁氏岂能代吴氏之罪乎仍照原拟似不为枉
丁毓华
丁毓华幻若短狐贪如硕鼠业充探马未几也而又充快手充掾吏何一身而三役之互更既骗马头不足也而且骗生员骗上舍胡专利而多人之受累他如扣领驿马之工食横索负家之子钱种种多端累累难悉均属肥己以瘠人岂念多藏而敛怨合拟徒配用以戢暴惩贪断令班银分别入官给主
文忠集卷四

[book_title]卷五
<集部,别集类,明洪武至崇祯,文忠集
钦定四库全书
文忠集卷五
明　范景文　撰
序
姚给谏奏疏叙
昔先龙图之为谏议也予固尝叙其言以为极意反复切劘计虑矫拂情欲或辨别忠佞而处其进退章有一再以至数十上者或阴争独陈或悉引谏官御史合议肆言当时人主虚心采纳为之变命令更废举近或立从远或踰月或至於其後卒见听用故其时天下之情无不上达事之害理尝不果行奇衺诡随终归败毁遂能海内乂安致治极隆三代而後与汉文宋仁同称繇此道也又曰因人而不自用者天也是非予夺一归公议而不自用此人君之所以如天也每览斯言未尝不至於流涕夫人臣即殚忠竭虑岂真能智过人主有禆高深要以议出於公天下人尽知之亦尽欲言之庙堂之上或未及知也惟是言官为天子耳目故言官之言即天子之聪明也譬之日月丽天敢有其功哉永言姚公以贾董之才读书中秘出而珥笔青琐知无不言其所论列动关大计慨慷条晰本於忠诚最後以论谷城抚寇事失柄人意为所挤排借题镌职以去夫抚局难终中外识其必败特怵积威相顾熟视莫敢发口永言数争上前往复再四同列为颈缩汗流而不少止其时柄人自护其失遍箝人口凡语涉军计者秘不使传故疏上天下不及尽见永言以军国之故发愤不得遂时私取谏草读之掩涕以冀积诚感动其志可悲已然是事不佞亦言之柄人所谓南北同词者也其所以衔不佞者刺骨今竟何如哉夫不幸而言中非言者意也反是不思而以疾为忌则固无可如何矣永言至性肫笃立身皎然是以身系天下安危之重不独以言也即就其言观之忧时似长沙凯切似敬舆守正不阿似长孺有臣如此宁忍弃之天子神圣一旦憬悟披览封事思已验之言问故时给谏安在召询天下大计则给谏所对必将有进於是者无徒抑郁悲往事也
赠王庆我一门三节奉诏旌闾叙
余近里居却扫少可与语者惟时与王伯绳昵就无间每相过从酒酣耳热谭及节烈事则必眉?色飞意勃勃欲起余於是知伯绳有心人也一夕据夙昔所闻伯绳前人事历询之愀然缕悉曰先大父以义侠闻里中其挺身救王鹾使於难慷慨谊甚高至今诵说不衰吾子所具悉也忆大父捐馆舍时大母方二十七龄耳遗孤伶仃先君尚在襁褓姑方离於怀萧然壁立四顾靡依夜绩朝?抚子若女以至成立饮痛吞声几出万死一生矣比姑长适陈氏子未二年而所天亦折孑然一身归依母家嗣子未立外侮环至而意卒不悔也当其时两嫠相吊悲风夜号幸先君生计渐拓擕赀营殖入供滫瀡而母氏躬操作佐之中祖母懽以无失姑氏意而孰意彼苍不仁酷罚相继先君复中道见背??孀影且并母氏而三哉一门之内数年之间丧车频驾白昼为昏挫志摧肝泣泪成血三母日夜教督不肖兄弟又如大母之抚先君与姑且上无片瓦下无卓锥历十岁七迁其居三老人望不肖无异望岁矣今头颅如许尚困公车仅以四方束脯资为姑氏置田庐立嗣子终其余年而三釡有待一命未沾吾何以报余母若大母哉言讫泣数行下不止余於是益知伯绳至性人会今岁直指廉其节行具以状闻於朝诏旌其门建楔褒赉盖盛典也嗟乎当三母挫志摧肝泣泪成血时岂意有今日哉其至今日虽圣朝励世之微权乎然而稠锡不一与王氏若有独私者亦可谓人世至荣矣夫其茹荼蘖以含饴和丸者母之慈也悲蓼莪而刺股画粥者伯绳之孝也为慈为孝皆足以传於世王氏一门奇德懿行不一而足而岂仅仅以节着耶伯绳果不忘报二母尚其奋励功名精白事天子移孝作忠以成二母之慈荣施王氏者殆将未艾矣
贺王甥申之首入泮宫序
余甥申之以总角应童子试为新安汪公太丘萧公奇赏聨冠多士报到日余喜动悲来愍默不得语者久之趋至妹家相向慰劳既而泣下为伤吾父母之不及见也中秋後一日令君躬率诸生临泮听采芹之歌甥以白晳青衫褎然引首观者欣羡礼毕来拜余於思仁堂坐定因吁嗟勉之曰汝亦知汝一身所系属乎乃汝王父母汝父母暨汝外大父母及余三世七人之精神魂魄年年岁岁炊累之使成形者也今为汝述往以志之汝家先世素封率用入赀为郎汝祖城武公崛起为名儒及仕鲁擅循良声为名宦乃花萼七棣尽艰於嗣公以隂德增积越四十而举汝父及汝姑人以为天之报善人不爽也乃其生平独与先中丞厚善即古亷蔺陈雷无以过辛卯之役公得隽先中丞佹得复失之公意邑邑不色喜及卒於官先中丞哭之恸无异鶺原其时汝父仅七龄耳王母张孺人髽絰衰苴握两孤自任归而内难外侮旋抑郁奄伏沈疴先中丞拊膺叹曰王氏孤嫠其烬矣乎虽有良朋烝也无戎婚姻之约中心盟之夫岂忍忘其以弱息往汝母为王氏妇矣张孺人未几亦殂两孤??相吊伶仃光景岂意有今日哉遂将汝父而携之怀抱顾之复之教之诲之余父官於东则随之东余父官於湖於松则随之松之湖十年中无跬步离者汝父无父有父也延师择友陶成佳士有声庠序余父母之生死交情至是始快而心良苦矣乃天之降割汝王氏者复犹未巳汝方起立而汝父又以赴试卒京邸汝母自分以身殉者百遍千回忧我父母与余则指汝环泣劝救谓死易耳立孤实难盍为其难者於是始糜日仅方寸匕以泪洗面更几岁不易含辛茹痛丸熊教汝无日不盼汝成立以冀稍开顔也故予於今日喜动悲来为追叙往事如此夫夫子不云乎立身行道扬名於後世以显父母寒门单族一窥黉序便称亢宗生在阀閲衣冠诗书乃其家物即拖青紫翔皇路而学未穷深极远难语入室升堂况一入门发轫便为汝荣而令予辞赘耶即今王族世衰凋落已尽城武公雁字一行因风变灭窅无留韵一丝未泯独萃汝躬可不夙夜努力以崇明德酬罔极追先绪乎子归而阖门垂帏当深自念弃时如弃身则庶几焉予言止矣
贺杨明府太孺人节寿叙
鸣宇杨明府自清移安陵及期而政成天子下玺书褒美适母太孺人七十有七暮春之始其初度也乡大夫将旅进为寿交相让使余修酌者之辞嗟乎太孺人自有夀道余何能夀太孺人虽然从来论寿者莫精於仁者之一语以生生之谓仁有生生而後可以久生外生生而言生者妄也乃说者执舍生成仁之旨以为疑夫必待舍生而後成仁则仁为戕生之具为仁者不益少乎或者此中自有心安理得之处仁者第勿求生以害之耳非必其舍之也彼慷慨舍生者志有所激名有所成岂不足愧夫世之隐忍苟活者而质之本心未至十分惬适其於生生之理谓何故曰仁者寿正克全其生生者而生不能穷非吐纳也太孺人其有得於此深乎太孺人当所天见背时方廿龄耳昏絶仆地勺水不入口舅姑抚明府谆谆开谕杨氏所不絶如綫者赖有此藐诸孤在谁实乳哺忍复相从地下乎太孺人乃强起食饮屏去簪珥井臼操作进?瀡以无失舅姑懽且家仅四壁岁值大祲脱粟日未尝饱独昕夕督课明府甚力母绩子读寒夜一灯共之比教有成立登贤书绾赤县而太孺人喜可知也筮仕时召明府至庭下诫曰未亡人茹荼含蘖垂五十年尔服官其无忘此意不然儿不肖母矣四知尔家世事可陨越以为清白羞乎明府再拜受教迄今两袖清风皭然不滓太孺人之教也想太孺人决策絶粒时誓已不复有生矣向使引於一决计不返顾自可艶称一时芬流千古而耿耿此中或尚有不了者在卒之辗转图维心安理得无复遗憾斯不谓仁者耶仁者生生生不可已即百岁未有艾矣故曰太孺人自有寿道也闻之太孺人虽踰七袠而渥丹健饭神气弥王今且抚视四境颂声交作太和所蒸福履绥之合千万人懽心以成聚顺明府之所以寿其亲者又自有道而岂仅仅削酏奏酒舞斑祝厘以为寿哉明府出治大抵仁心为质必乐闻余言其以进之太孺人当喜为加一巵矣
贺韩霈霖学博擢令栢乡序
天下事未有不习而能者也夫习而後能上智弗能自异中智而下不习则不能矣凡事皆然而况大如用世乎语曰仕而优则学学而优则仕盖言习也夫学以学所仕则古人之学仕以仕所学则古人之仕是以顔氏子一陋巷匹夫耳日所讲求者皆绍明虞夏损益商周之事而不以为僭即由求赤辈平居辨志亦惟是兵农礼乐诸大政而不以为诬此何莫非仕中事而今之学者则咿唔章句而外无他及矣至於仕如宓之琹言之弦而季路蒲之庭綦清闲此亦何油油甚适也彼其时当中古务尚省约地有分土民亦简稀故得绰有余暇耳而今则日赴期会夜理簿书手批牍而口敕断犹且不给而何从得一剩晷哉古今人之不相及亦时为之也故学以兼仕近世无此官然则学士家多迂濶而无当实用而仕亦漫然为尝试奚怪焉不习故也嗟夫此何事而以不习之人当之其害必有受者民生岂有幸乎以上智所不能而槩责人人安在其不驱天下而为尝试久矣夫世之无吏治也虽然絶世才杰其人或当不乏而隆中画三分作秀才而任天下者已戛戛难之若官前代所无而国家则有之矣令甲孝廉上春官列一榜者例得署博士事考有功绩需次入为成均其通儒有经济者推择为郡县吏祖宗剏制意宏远矣士离蓬累冠进贤所入皆仕场也所与皆仕流也所见所闻皆仕事也而又以旁观之冷眼无累之闲身局外閲历闾左便害何不烛照数计焉在仕学之间孰有如此官者霈霖韩公产於越东尽撷四明慈水之秀其人洵是上智一流癸丑闱中已上第矣以数溢中削来谕吾吴训迪多士而外民间隐伏幽曲之情状有一不了然在目者乎而其喣噢爬搔即未入手而有一不洞然在心者乎又再视邑篆益复?敏若素宦今报陞栢乡令栢隶在畿内距吾邑仅三百里土风俗尚不甚相远其中肯綮习之不啻熟矣於以奏刀砉然吾知其必恢有余地也是擢也且未暇为君贺而先为栢之人额手称庆矣
李参军诗小序
古松下茯苓樵牧不能识牛羊践踏之及逢扁鹊拾为灵药遂能济疗寰宇留功千古惟人亦然余於庚午夏出镇潞河以笺牍识李掾时羽书旁午掾给事左右多着劳勩其所资翰墨出入经史而於兵阵象纬刑名之学俱有所宗矢口抽声蔚然可观余药笼方蓄溲勃惟恐良史之不为僊苓也因移其绩於铨部朞年而得津海参军谒余於庐持其松斋集丐叙余素知掾谐音律特在戎旃不暇与言今覩掾诗流利菁葱情景双合使掾生晋唐之世或当附孟嘉韩翃之後乎老子於此兴复不浅因为弁篇首而更朂之曰子今出而一行作吏矣其操修素履而从政津门沧海月明必有青眼若余者谓予笼中所拾不谬子之程业未可量也子其勉诸
苍雪轩集序
尝披览舆图粤稽龙门之胜自神禹开凿遂擅千古地灵往哲辈出不可更仆数然後世学士宗尚首推文中子为德行文章之冠当其年少慷慨上太平十二策名动天下洎乎归隐河汾千人从游立说不朽虽以史迁之雄藻景纯之博洽下至裴柳之羣才辐辏未有过焉顾天下嘉其学之正而未尝不惜其遇之艰也我明人物蔚起耆宿如林而家学渊源足绍前贤者莫如吾师哲臣先生先生承父任斋公以德行文章世其家海内士大夫咸望龙门如山斗不佞受先生特达之知逾於恒等窃奉师资稔知先生擅豪杰之干济兼圣贤之学问殚精濂雒关闽既已窥其堂奥而摅吐沆瀣又能以古铸今直空作者早入承明鋭然以经世自任历跻宫詹浸登揆席海内以其用舍卜世安危不谓大业未究而已骑箕驭矣朝野欷歔有哲人云亡邦国殄瘁之叹然先生在史馆为一代词臣在讲帏为千秋正学神明意匠湛心广览自奏疏传记以及微言小咏罔不取材宏富命格超旷有词人之炜藻而无其俪有山林之俊?而无其癯大雅典则足称雄着作之林矣试一循览遗编渊乎莫测涯涘但睹璘?瀚博鼓龡经史总经术之大参性情之微岂非诞质灵异蓄物渊畅斐然有得而集其大成者乎久拟较梓遗集以尽门墙之责而予同门李仲晦司马先为摉辑传诸梨枣今每一讽咏篇什风规如在不胜泰山梁木之思然先生即未竟调元之业而藻润花砖灵光艺苑黼黻明时其视文中子之不遇固已出处殊致则主圣时清知公独深而古人不及也若夫笃学着书陶铸後人亦庶几河汾遗绪不愧地灵允符人望矣後之学者三复?淑有是编在将百世之下闻风兴起可徒睇龙门而太息乎
朱吉甫稿叙
朱子吉甫负不世才交予善有年矣以都人士薄游东南博学强记复富经济至阴符之术象纬之学无不揣摹尽善意中经营以天下事为己任其尊人旬宣楚豫从事行间朱子趋庭之余佐画帷中非斤斤读父书者比也当其侨寓襄阳中丞宪使每就询方略朱子左右筹画奇正互生且时登陴策守一方长城倚之未几越境而襄不可守矣嗟乎使其得展志略或听遮留半壁可恃或不决裂以至於今不幸而成朱子之名岂朱子意耶朱子生平工制举业伯仲先後齐声艺苑仲氏以己卯隽畿闱伯氏独天老其才屡试坎坷有奇不得自见乃卒业南雍大司成王公少司成吴公一见识之月较多士辄置高等试之经术於兵法王制律历盐铁之务暨术数诸书洋洋洒洒洞悉源委穷神尽变一时誉髦莫之或先二公洵知人哉时梓其文因索余叙亦以余交善有年知其能大用於天下也余亦可谓知朱子矣遂自信知人乎哉
长干三子时艺序
时文一道屡趋而变数风所动渐积使然然其间必有人焉出大力以转之乃不至波流澜倒而无所底每三年房牍行有识之士相与谢朝华振夕秀隐隐隆隆志意开拓另辟门牖後一科之风气即於是而兆故得隽之文成家立体定於先年者为多吴君汝为少司马行可公子也侨居长干之里据胜地招名友与一时贤士大夫气谊相得发为文章拔新简异盖先一时之变而体制明简於先正规度无毫髪失斯其志意所存非苟为异者也嗟夫长干之里从来兴废多矣登浮屠者不知有瓦官之魏阁吊平原者不知有凤台之江流而锺阜郁盘浩波东逝千古不变者大势存也今之苟为异者力则不足而遽欲田沧海鞭泰山识者以为戏而已矣来岁之秋三子转时而不为时转文悬国门为雅人所步趋当以余言劵之矣
送余侯内召诗叙
余侯之莅吾邑也值兵燹残破之余死者未葬创者未起逃亡转徙者未复盖辔策若是之难也侯下车吊死扶伤力为抚循而先以饬备安衆为第一义出槖中装鼔舞士民建修砖城人咸踊跃从事以四十二日之劳收亿万年保障之绩厥功茂矣至於养鳏寡恤孤?劝农兴学起弊维风审察寃屈平反狱讼使凋敝之俗郁然改观则大有造於下邑者岂莱芜之足歌而山阴之足诵欤余每览古人所谓治行高等大率以鸣琴之化身不下堂而庶事就理他如垂帘昼日花满河阳者何若是暇整绰有余闲以今观侯孜孜矻矻至废食寝不复托於优游以玩时日而究也化行讼理士庶恬熙其於鸣琴种花古人风流亦何必远过也今且以卓异上闻天子嘉与特下徵书内召置木天掖垣之间大其用以光社稷余不佞仗庇宇下欣逢盛事又何幸焉虽然侯行矣难为继者元紘之迁乌鹊拥行攀辕遮道者不知其几余昔淹羇旅彳亍道路未获从父老後截镫乞留而终不能自己於言也乃远望作歌以送之歌曰勉勉我侯厥维天授玉垒锺灵蛾眉诞秀忠孝神明蜚声腾茂我侯孔嘉读书五车瞻言百里含英咀华诗书满座疎帘退衙侯有异政五申三令抚弱以仁忧民如病民之生子以字以姓金堂去思釡鱼留咏谁宰崇阳拔荼植桑导以德化墨绶铜章榆次集凤茂陵杜蝗维我仁侯人识甘棠甘棠蔽芾荫兹下邑吊死扶伤仳离辍泣圮堞增修戎伍日习扞患御灾民是用戢缅惟我侯山川间之渠渠夏屋帡覆无私俯仰琴声三善十奇朗然秋月如何勿思明明天子念此循吏赐绯褒称五题召试一日九迁杜稷伟器行焉邑侯拥道遮留歌诵明德孰与之俦纪碑刻石遗爱千秋展矣君子百禄是遒我思其风山高水流
赠扶摇李契丈庐墓礼成叙
北溟李子笃志学道人也平居有为圣贤之志立身高洁一介不苟取予其事亲至孝曲尽色养及殁庐居墓侧三年中多感灵瑞远近传诵以为奇节异行即古紫芝白兎何以踰焉李子逊谢曰某不敏尝有志於学矣学何为者所以学为人也而为人之道莫大於孝故舜之怨慕终身闵子昆弟无间曾子读丧礼而涕下仲由念枯鱼而长悲凡所以尽为人也至如卧鲤哭笋涌泉泣冰赤乌巢门白雀游塜皆以一念笃挚妙有感格一尽为人之道而天地通焉故不孝何以为人不尽为人之道何以为学某孜孜求尽於是而日虞其未至即躬自负土以终先志不过尽孝中一事讵敢诩诩自矜奇异乎若以奇节异行而为之以邀誉其何以为李子余闻之而重有感焉噫嘻李子真所谓学道人也以彼至性何减闵曾而退然不足其心何心乎圣人之德无加於孝而圣人之心至百行醇全而犹若不足李子此心庶几於是乃可与之言孝矣经曰身体髪肤不敢毁伤孝之始也立身行道扬名於後世孝之终也李子试扩而充之体验於事君立身之际以求所谓通神明光四海者则行成於此名立於後总此不足一念为之也李子朂之哉衆皆曰善乃书於缣当赠词焉
祝含翁萧侯父母初度序
含翁萧侯分符我吴期月而政成适值初度之辰於时瑞雪遍洒膏雨旁滋黄童白叟式歌且舞喁喁效华封之祝多福多男之外曰多寿余素庇德宇心铭口颂其何以寿侯哉缅想侯下车之始萑苻四起棘荆将生肌髓已枯魄魂未定侯先之镇定继以绥怀清矢日勤戴星无日不取民闾疾苦筹画而拊摩之至於孽衅潜伏不动声色立行平芟其中苦心几费经营食不甘味卧不贴席任劳怨捐髪肤以几民间之有宁宇也是谓以身之苦以寿民迨於今而雉堞屹如闾里宴如虽复震隣为警剥床可虞而四境犹得安其畊田凿井之常熙熙如登春台也小人何知向其利者为有德咸交手曰安得长借我侯以保我人也侯亦抚而乐之曰今而後可稍自愉快和气致祥人助信而天助顺难老且永锡也是谓聚民之乐以自寿寿民夀身盛德大业富有日新无疆之休勿替引之余更何以寿公哉比者颂声四布剡荐屡腾圣天子莹精化理加意旁求如公治绩当立召为耳目臣於以培国祚而流淳化造世平康之福寿国者将未艾矣禔福岂仅仅一邑云乎哉我之所以进公者如此若夫吐故纳新辟谷引导之术不足当侯一吷矣
梁匠先豹陵初集序
余向承乏梁州每一东望豹陵白云紫气氤氲蛇伏意必有异人窟宅神往者久之比伏处山中匠先先生持节行役纡道过访留连林壑间相对累月吐发流美深穆其度而中不可涯迄今间濶数载风旨藴藉时系余寤寐勿谖也先生禀质清淑托怀雄古於经史百家罔不条贯故神气遥集淹综厚蓄发为文章雅博宏远如川谷泻流而具范兼熔偏精独诣各极其所至而工焉凡叙传记述以及赋颂诗歌皆臻佳胜文则两汉诗则三唐词则宋人絶调不屑襞积前人而方轨竝驾地不相远岂第胜士韵流詹詹以文言华世者比乎余揽汴梁之胜嗌呃九舆绮才芬出代盛风雅汉晋以来往往雕奇彚藻不难咏雪歌风後先辉映匠先崛起晚季类冶铸而兼有之具嗣宗之瓌姿慕幼舆之风节援笔成韵似彦伯之赋材骋思轶羣挟元晖之秀句渢渢乎集诸家之大成当代作者人窥酉穴之书家擅灵蛇之誉如斯典则卓然成家未易一二见矣匠先以柱史乘骢太行沧海动摇山岳大江以北藉以建威销萌公余哦吟感慨系之吊古观风一付篇咏至於挥羽投鞭经济皆其余事当世依毘其在斯人乎长公大行君且以名进士大振家声父子词名互竞如房融之有琯李泌之有繁勲名行且世济琳琅家乘悬示国门兹编岂其嚆矢欤媿余年来浪迹尘途笔墨之趣半耗羽书昔游大梁之苑受简徒慙今览六朝之遗笔花无梦展诵雄文瞠乎後矣
鹿奉常集叙
余自癸丑通籍与定兴鹿伯顺吴门周景文同试政司马署中志意叶洽彼此以名节相砥期为岁寒交嗣余与景文先後出理齐闽而伯顺为计部郎以争留金花左迁去余庚申入吏部引景文为同舍而就家以原官起伯顺辛酉予休沐里居移书长安荐伯顺可入吏部议既定时高阳相公行边伯顺自愿辞铨相随五年量移尚玺己巳转奉常浸浸大用矣心嫉要人柄政竟移疾归海内喁喁方以公出处卜世道隆替丙子遇变竟殉城以死呜呼生平大槩若此矣其人固无需文以传而予又论定其文梓之序之岂其人之必待文以传哉则固以为伯顺之文也已爱其人者即其人之片语只字宝若天球琳琅况伯顺之文实足以传者乎方今鸡坛错峙鞶帨徒工即使振起作者之林步武先民之轨以是而称词人之雄止耳於世道人心固未有赖也今伯顺文具在用意忠厚摛词恳恻与君父言慈仁臣子言敬孝兄弟言友恭朋友言贞信上自军国朝庙之容下及闺闼帷房之故言必究情语无留指笔光墨渖剥露血腥指拂残笺剜剔肠肾使读之者欢爱鼓舞悲愤流连忾然以思卒然相感而中正之心油油乎以生繇是而究伯顺立言之意不模古不规今发乎情止乎义理百世之下闻者犹将兴起焉然此伯顺之文亦即伯顺之人也垂白孺慕四世一庖家无嘻嗃人风静穆其植本良厚矣故帑可以无争也以续三军之命而毅然争铨可以无辞也急君父之难而洒然辞官可以无去也愤柄人之嫉而飘然去最後慷慨殉城计不返顾使素庇一廛咄嗟遇难或牵於难割之家累徼夫幸全之金汤又或怵功令束文法与存与亡计无复之乃死耳伯顺有一於是哉然则伯顺固可以无死也夫可以无然者圣人不以之律人而贤者以之自见至性所存不可强抑善学圣人者孰如伯顺乎然躯命不惜浩气常存扶进淳风廉立顽懦伯顺果死也哉因是而覆绎集中忠孝之语伯顺自为写生留照人传文乎文传人乎则是集之有功於天下後世匪浅尠矣宁屑与缀文之士计工拙耶伯顺尝自题其草曰认真真故人与文两传矣
来禽馆文集叙
或曰文章一道与世运为升降者也余应之曰非也各随其耳目之习尚移之屈宋辱於芊衰丘明後乎麟获唐之季也韩柳代兴宋之终也文谢崛起安在其世之为升降也匪特世无升降即文亦未有升降善作者各极其精神之所到而已矣易曰物相杂故曰文此言夫文之贵乎杂也然则厌绮靡而惟取夫拙朴黜组练而惟遵夫浅易是黼黻之观不如裋褐之饰而凤麟之质无以与於牛羊之皮也岂不悖哉汤临川每言自有此道前人业已登峰造极後有作者度无有能过之称能而已此诚可谓知言其无能者随人步趋如优人之行乡饮献酬秩秩未免俳气能者则才及於格情轨於法踌躇满志不极不止此岂升降为栀蜡者哉国初之文盛於刘宋迨李何出而讳言刘宋矣七子出而又讳言李何矣七子之持世较久海内宗之逾百年乃取其浅易之说而攻之不旋踵而败矣今之治攻具者生吞注疏之賸语以为理学襞积策论之蠧括以为经济而曰我能为拙朴悉扫前辈而空之嗟乎此一筭子书法三家村学究所能为耳岂复有过人者哉余犹及见临邑邢先生先生生济南後其为文也亦欲破济南秦汉之拘而稍稍漱润於六朝然先生为人自标风检豪翥乐易推贤爱士尝若不及故其为文才足以冒其度韵足以称其情虽偪现先生之精神而要不失济南之风范语曰齐鲁之间其於文学盖天性也济南而後舍先生吾谁与归当神庙时尝欲蒐良史材欲以先生与越之长卿楚之本宁应而布衣王生者亦与焉自今观之王生直能为吴侬纎语耳长卿颓放俗气不除彼楚材者堪勍敌然吾微惜本宁先生不善护名世岂有撰集至等身而无芜败者哉顷来南中南人之知先生者徒以先生临池妙天下至其为文不少概见昔人谓右军松雪皆以书法掩其文吾於先生亦云故序而传之
三山游日记小序
人有能游且得不游乎有不能游且得游乎善乎庄生之首逍遥而重以外物也曰胞有重阆心有天游天之为物缥缈苍元远而不可致诘者也心又何物岂有形区垠堮可韄而捷者心与天相遇而成游游至矣於是取欢於仁智而寄畅於山水谓非此心此天不可也昔有骛海上之三神山者此盖游心於伪人而非天蓬莱方丈瀛洲心具之天俱之矣吾友阮氏有游三山日记彼之三山至大之域此之三山至细之倪谓细与大其有辨乎其无辨乎观其自序及谢臯羽而益有感於游道也臯羽闽人当文信公制置时上书幕府礼为上客资筹画迨信公成仁柴市臯羽往来洒泣於吴越间有纪游有歌诗总以写其沈伉郁烈之气卒不归闽归骨於严滩之南与严祠相望示千秋知己焉严先生自荅君房数语外言论风旨不概见而臯羽着作种种又一则不事王侯一则王臣蹇蹇後世游者登子陵之台上臯羽之墓其有辨乎其无辨乎大林丘山之善於人也亦神者不胜神者胜则取欢寄畅何之不可陶沈伉郁烈於人间世为缥缈为苍元而胸中并不设一优柔平中相也即荡而企海上之山虚而历亡何有之乡寂而托广莫之野怪而倡逍遥外物之篇惟心有天游者能有之阮氏殆近之矣
赵忠毅公文集叙
自昔伟人钜儒崛起一代风师百世者往往以节义掩其文章然宇内得其尺幅绪论辄讽诵低徊相与爱而传之故士大夫畸立特行秉正不阿也者其所论着断不随人步趋志至帅其气气生尽其才於以感愤激烈之志吐章摛文波委云属而後世闻风私淑之士亦得缘所言以想见其人则是文章一途未尝不繇节义传也余於少保赵忠毅公见之公初成进士以汝南司理拜度支郎时江陵卧病不与祷祝者三人公其一也已迁吏部考功以强执忤贵人废逐去家居三十载闭户着书海内仰之如霱云曙星熹庙初以奉常起田间历长西台旋位冢宰正统钧可谓遇矣时中外方向信公卒无委蛇岩岩肃峙一时升引多正人端士与公同意气者也然忌者眈眈交伺而嫉奸益力乃悉谋附璫璫提热柄能碎人欲得公而释憾竟诬赇戍振武以死公死名益重重以直节以忠谠关时隆替岂不悲哉公负海内重望余五十年天下目为司马元城不屑屑以文士词人显而笔跃七曜气沛三湘濡毫伸纸又何磊砢浩瀚也即赋咏闲情啸歌简佚不事庄厉而片语微词皆足耸动天下亦足不朽当世矣若乃司铨秉宪啓事陈谟黜邪辨奸推贤让能虽有晁贾方斯蔑如岂不足登作者之坫坛为千秋之标准哉自古忠孝蒙寃牢骚怨怼每多悱恻感慨见於诗歌论次今披公遗集其以扶忠殛佞之意发为崩云裂石之音感慨深而蓄积大是固然者至若托怀峻烈摅词冲淡志正直而不夸忧君父而不怨非中实有得力乌覩是乎余附公梓里後进钦其风槩每师严之仪以为鹄当天啓之季後先忤璫去国公去不已而难作公子及甥与公之客皆及於祸流亡散失不有其家嗟乎虽司马元城吾未知於公何如矣顾独剩此残篇不尽厄於酒鸱馋螙若有护持之者後公子上书讼寃上诏礼部议恤予諡晋秩少保天子愍其忠亮鬼神知其正直天下後世想见其风采而公之集未传於世则後死者之责也余为厘次得诗若文二十卷爰命梓而传之要之公之所可传者在彼不在此矣
葛震甫诗叙
向余初读震甫梅花诗神相订也闻其家震泽苍翠间念何日买一小舠荡漾烟水至梅花深处对坐伊人以慰平生後在铨曹见选人籍震甫名在焉喜甚则又念若高士何缘到此及识之行队中神采奕奕超然尘表人也不负向来摸索心为之喜及白单一付以去浮沈数载清誉自喜垂槖归来惟解诗卷一囊耳潞河相对文酒畅酣经岁又复别去今守留枢则震甫正携家此地时事孔囏忧心如醉每对震甫未尝不涣然暂释两人相慕甚殷踪迹乃多巧值盖亦有天幸哉震甫好为诗余好读震甫诗震甫诗无不使余读者计知震甫莫余若今序其诗遍海内而余不一言奚其可余尝笑文人多事坛坫相高其意莫不欲尽易昔人所为独雄千古不知矫枉有过指摘适滋往者代生数人相继以起其议如波如吴下之正用修近代之翻王李後必非先沿为故事今则各在户庭同时并角其议如讼拟古造新入途非一尊吴右楚我法坚持彼此纷嚣莫辨谁是余观震甫论诗入微顾其口中从不闻臧否一人以自位置而一时名能诗者指及震甫无不内自屈服然则震甫匪惟才胜即其识度去人何止万里譬之高会羣贤辩难迭送中有真人安坐无言静气所摄衆义皆堕请问此一坐人孰为优矣今之耆宿并称陈葛或谓震甫输眉公尚在出山一着虽然诗以穷工亦以游胜震甫家昔不贫索米长安故业乃尽而车蹄间关动辄万里九州奇险足目几遍向使坚卧故山此味何从得历今其诗老而益胜安知不从此进造物与人千秋何可恒情测也震甫既老於此得失寸心不言自喻於余是语宜有莫逆之叹而余序其诗不於诗是品第存今昔懽聚因缘与称诗之概於篇者盖知震甫诗其传可必无俟余言且欲後世知余两人相知独深有如此也
参同悟真译翼序
魏伯阳自言不乐权荣脱屣名利以静退澹泊张平叔幼亲善道於儒家法家历筭家医家兵家阴阳家?纬家靡不究心後遍游海岳遂遇异人此皆英雄豪杰超出世间用以御气养性强已益身秘采灵文咸着丹诀其原本於羲易其言不诡於圣人乌有旁门异术哉圣如夫子问及老耼及门之士传有施存者得遁化变景之道第不列於七十二贤夫子故不以元同为教耳大司寇甄公体湛道德羽翼圣真列在杏坛讵出端木氏下端木氏以为夫子之言性与天道不可得而闻也不可闻自可参可悟为圣门之伯阳平叔即一辞犹赘矣世丧道微性隐天凿同离於异真灭於妄若黄石丹书所名身之八杀命之四业者司寇公恻然恫愍取参同悟真两编译之翼之译以辨殊言翼以辅三注理抽秘密妙解真诠复首立五戒为敬事天地忠信君亲贪嗔杀妄抑又其次则主於立人伦由仁义牖民化俗俾毋罹於刑诛凶德之祸性命可以长久天下可以治平噫不亦大与至於日月龙虎男女刚柔诸言不过阐析玄微正彼讹舛虽明采炼之元功直指金丹之大药而非溺志长生徒慕冲举以为骖虬控鹤地者也公忠亮慈恺详刑慎恤方欲补国家之元气通四海之精神导阴阳之龢息水火之战何暇治元同而学广成耶考古名世大臣率从神僊示现昔杨文公为武彛君陈康肃为南庵主欧阳文忠为神清洞主韩富二公为紫府崑仑真人公当名登玉简籍谱青华译契翼篇知了悟在性天心传在元始而功行在着述矣余善病拙於卫生不能如唐仲俊读千字文有悟於心动神疲之语又安能遽悟於公之译翼也愿就公乞刀圭而幸药石之
友梅先生四集序
脱名利之途而远引以去其志宜无所不得然亦视其时矣天地既闭身焉用文是激而逃也即能超然独往其志必多幽忧惟世已治矣我出何为一丘一壑一咏一吟皆帝力耳生斯世也而为斯民亦云快哉故有考寂寞之音寻栖逸之旨可以见世运之隆污与朝廷之所以为治者此一论世法也我朝累叶熙洽孝皇世皇享国尤永淳化洽翔下遍穷谷而大江以南山水蔚清林壑深秀吾意必多幽人遗老徜徉其间不与名近名亦不及独寐寤歌而不传於世者不知其几矣乃今从震甫知其祖友梅先生先生生宏治之年而老於嘉靖生长三万六千顷七十二峯间居在东洞庭尤峯最胜处家多遗书翫物及其先人之庐皆世守宋元以来其於用世之书无不读者先是山中有王文恪诸公功在朝廷吴人多为兴起先生独语同志曰世幸无事何用吾侪吾与子为太平之民不亦可乎遂坚箕颍之志余尝敬展遗像讽咏其诗为慨然神往久之以彼闲家厚族教行於乡生为墓志使後世知其为人是岂徒放情林草一意埋名者使出为世用必有可观终焉隐沦是亦不可惜乎夫使生当盛世不知咏歌化日近舍湖山之胜蹭蹬风尘或如晚季素封子从事猗顿之术敝敝焉权子母衡肥瘠日夕持筹不休志识逾下欲如先生婆娑铁柯香雪间日与山水朋旧浩歌而忘老岂可得也然则先生胜槩遐踪固可想不可攀而得以闲适之身据烟波之胜振寥廓之羽发淳古之音者虽尘外卓轨实盛代休风读其遗文思其高致有不怀我孝皇世皇深厚之泽者能乎哉昔者子美有祖称诗唐初至厥孙而家风大振震甫今之子美草堂近我枢署时与唱酬往还人比浣花昔游用为佳话今又传其祖集於灰烬蠧鼠之余而属余为之序余固不敢以固陋辞而予抑何厚幸哉
为臣不易编序
先司马官云间时常喜述郡中人士首推澹志黄先生盛有才誉与难兄太守不减二陆然遡其抡魁实与余同以己酉登南北榜文章气谊遥相契合甚久不谓宏才硕抱浮沈小草仅以佐郡终也余犹记长安道上偶见为臣不易编一书其时未获观览固已心识兹来承乏南枢盈盈一水未遂把袂适其馆甥章子宜昭游余门下持是编问序余乃得受而读之感慨时事箴砭臣僚渊乎有深长思焉余惟人臣之谊至今日盖难言之矣经世以才持世以节才不可以辞难节不可以有已两者相须此上臣之大凡也自昔名臣哲士秉志坚贞图回远大以一身系国家安危之重扶今古名敎之衰志虑感通精神繇之以出故能尊主庇民成光明俊伟之业流光史册声施烂然若夫庸庸者流经营止在身家干办不过簿书究所建?大略可覩安望卓然自立睹将相之鸿烈感节义之幽忱也乎澹志援古风今自虞夏以迄赵宋仅得百人其所扬扦严且核矣然而托寄宏远阐晰遥深观其系赞微意即春秋褒削之旨何以加兹虽伤其遭者谓蹉跌明时局蹐下寮位不配德然疏进是书黼座嘉赏称为有禆臣监立言不朽足资明良观感之助亦不可谓不遇也闻先生少工古文辞编纂甚富是编尚论古人感怀触事忠不忘君婉言微讽诗曰维其有之是以似之其於篇中所称引节才之大者微者亦何媿焉今学使者采风懿好祀之瞽宗余不及见其人见其文知先生天性笃挚博物醇雅力足兴起顽懦识能进退贤豪谓之有百世风识者知余言之不诬也夫岂徒规模先进仪型乡闾为足竟其志量也乎
岳心翼先生医家正印序
史载阮氏七录有医经九卷郑渔仲艺文志载医方一家凡二十六种而马氏经籍考又以医家列於子类与经史集四部并传广成河上於斯着矣心翼先生渊源六籍薮泽九流於脞谈冗辑罔不澜翻咀茹而时出之着有医家正印其取意盖印诸医家之畔於正者也先生少而善病如李云翼遇安期生遂以工医医益精良保身之心心存保世为着此书中凡广嗣保赤颐老尊生以至男女证治家居读书客旅仕宦行师舆疾济难扶危虽寸肤必护小眚必刮指脉理之委源辨药石之损益消息於五运六气从寒热温凉散抑燥急坚脆衰强因时因地因人而施按治以病制方以方疗病无有不尽其意者吁亦微矣从来幸灵之神於术长桑君之圣於医陶宏景之精於养生服饵大都以甘苦之味手调盐梅以补泻之方斟酌元化故救时则藉名相度世则仗良医夫岂小道哉先生三吴名儒理学经济无不精诣奥微而葆和式谷有万石朗陵家风长君以画省望郎出守名郡颍渤同称翰中忌口不以同明识者卜其大器昔游彦哲问政於宗论政曰为政不难治气养心而已心正则不私气平则不暴仲舒养气之说亦然此政通於医医可通於政也今天下气且日病民方劳恐悲思思则气结悲则气销劳则气耗恐则气下多呻吟创痏以求更苏尤所望於医国者安得先生鍼石艾焫立起之是编也当与艺文经籍并载以传矣
范母八行图说序
闻之藨蓘致功必获殷丰余尝览古阃懿若陶侃孟博之母教诲式谷如响斯孚至於天表之应集福迎祉其家之绳绳蛰蛰食报於贤母者为多何则感而後动人之性也原夫嬉戏俎豆之时未就外傅靡依匪母触目提耳能自得师忠孝虽自性生楷誉必本慈训有繇然已余与虞城范氏同出先文正谱系比与乘六使君交好问闻不絶稔知王太君母仪克?不减锺郝大家方其閲历诸囏诸孤呱泣歌鹄丸熊备尝荼苦惟母声律身度尝自教儿洎乎拮据门祚绸缪阴雨不靳簪珥之费佐诸藐孤绩学令闻乘六为名进士偕诸昆季凤翥鸾飞才德竝懋文武具举至於乡里之选弓旌之贲惟虞城范氏为最比古之积笏传硏者休有烈光则归诸母氏之教实弘且钜乘六使君尤雅继前修服膺先哲龚黄治行翔被滹水恒山间既已展朱旛之业不失婴孺之思爰镌母氏遗训图说手为续编广而行之岂徒彰兹内则无忘南陔将以示诸後人披是编者童习而夙成家传而里化用阐太君画荻剪髪淑思懿事以锡类广慈以教一家者教天下此非坤贞之德垂誉无疆者欤乘六泫然寄语曰以我母之辛勤藨蓘也而潘舆不逮矣庶几藉兹编之贻令我曹永砥名行无坠家声也亦犹先公之无忘虀粥时云尔余敢不拜为家范
眉寿集序
余往闻维扬有不盈顾小侯少年人杰也负文武儁才志意不凡久已心仪之嗣备留钥适逢寇扰淮甸江南北大震扬亦戒严乘陴而守不盈出方略佐当事筹策为多警少定晤余於白门与语甚合胷所营综皆关天下大计始叹所闻之不谬也夫不盈为少保超之介弟环卫横刀身衣五色袍乘六闲马直屯官宿仗内岂不贵显甚都问胡为归来则向以璫焰薰人急急避去其中所存不可想见哉归而杜门着书留心史学不问户外一事守礼义法度奉母太夫人甚孝太夫人安之于于适也顷以羽烽恐惊杖履迎超之通侯邸第今岁丙子春仲
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 10:29:25-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>