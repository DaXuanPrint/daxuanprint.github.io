<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="提要,宗伯集巻一,宗伯集巻二,宗伯集巻三,宗伯集巻四,宗伯集巻五,宗伯集巻六,宗伯集巻七,宗伯集巻八,宗伯集巻九,宗伯集巻十,孙宗伯集全文在线阅读,孙宗伯集全文在线下载,大玄古籍书库">
<meta name="description" content="诗文集。。明孙继皋(1550—1610)撰。十卷。继皋字以德,号柏潭,江苏无锡人。万历进士第一。官礼部侍郎,卒赠礼部尚书。论救诸谴谪言官,无所避讳。陈太后梓宫发引,神宗称疾不送,遣官代行,继上疏极谏,忤旨。及三殿灾,遂致仕去。此集约万历末成书,收入《四库全书》,清咸丰兵焚版毁,光绪间重新排印。约二十九万字。卷首有作者画像,后附徐宏基等五人赞,《四库全书》总目、明史传、行状等。共收各体文五百余篇,诗四百六十首。末有其八世孙祖绳撰《先公伯公集十卷会蒙》。继诗文雍容恬雅,风格近台阁派。有《四库全书》(题名《宗伯">
<title>孙宗伯集_孙继皋_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">孙宗伯集</span> <br/>
          作者： <span class="inputVal" id="bkauthor">孙继皋</span> <br/>
          朝代： <span class="inputVal" id="bkdate">明代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">类书文集,诗文集,完结</span> <br/>
          字数： <span class="inputVal" id="bknum">[book_length]245869</span> <br/>
          说明： <span class="inputVal" id="bkdec">诗文集。 明孙继皋(1550—1610)撰。十卷。继皋字以德,号柏潭,江苏无锡人。万历进士第一。官礼部侍郎,卒赠礼部尚书。论救诸谴谪言官,无所避讳。陈太后梓宫发引,神宗称疾不送,遣官代行,继上疏极谏,忤旨。及三殿灾,遂致仕去。此集约万历末成书,收入《四库全书》,清咸丰兵焚版毁,光绪间重新排印。约二十九万字。卷首有作者画像,后附徐宏基等五人赞,《四库全书》总目、明史传、行状等。共收各体文五百余篇,诗四百六十首。末有其八世孙祖绳撰《先公伯公集十卷会蒙》。继诗文雍容恬雅,风格近台阁派。有《四库全书》(题名《宗伯集》)本,光绪十六年(1892)鼎元堂本。</span> <br/>
          封面： <span class="inputVal" id="bkimg">Z_18599.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]孙宗伯集
[book_author]孙继皋
[book_date]明代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]类书文集,诗文集,完结
[book_length]245869
[book_dec]诗文集。 明孙继皋(1550—1610)撰。十卷。继皋字以德,号柏潭,江苏无锡人。万历进士第一。官礼部侍郎,卒赠礼部尚书。论救诸谴谪言官,无所避讳。陈太后梓宫发引,神宗称疾不送,遣官代行,继上疏极谏,忤旨。及三殿灾,遂致仕去。此集约万历末成书,收入《四库全书》,清咸丰兵焚版毁,光绪间重新排印。约二十九万字。卷首有作者画像,后附徐宏基等五人赞,《四库全书》总目、明史传、行状等。共收各体文五百余篇,诗四百六十首。末有其八世孙祖绳撰《先公伯公集十卷会蒙》。继诗文雍容恬雅,风格近台阁派。有《四库全书》(题名《宗伯集》)本,光绪十六年(1892)鼎元堂本。
[book_img]Z_18599.jpg


[book_title]提要
臣等谨案宗伯集十巻明孙继皋撰继皋字以徳无锡人万厯甲戌进士第一人歴官至吏部侍郎当陈太后梓宫发引时神宗称疾不肯送继皋疏争忤旨及三殿灾大臣自陈皆慰留独继皋致仕去后追赠礼部尚书此编题曰宗伯集从所赠官也凡杂文九巻诗一巻第二巻末有其子源文跋语称其父生平不敢自居于名以故谏草都焚箧中祇存辞疏十八又求得其三其留中者无从觅稿即其它著述亦多不存今所刻碑铭志传之文皆源文杂得之其子若孙暨朽缄败扇与行于世者云云故集中所録多应制及酬赠之作然当继皋之时士习佻而文体亦弊七子之风未艾三袁之焰方新或棘句钩章或矜竒吊诡操觚者出此入彼大抵随波而靡继皋诗文独雍容恬雅有承平台阁之遗风亦可谓不移于俗矣
乾隆四十五年三月恭校上
总纂官 （臣）纪昀 （臣）陆锡熊 （臣）孙士毅
总校官 （臣）陆费墀

[book_title]宗伯集巻一
（明）孙继皋 撰
○册文
昭妃册文
皇帝制曰朕恭承慈训式叙彝伦惟王化始于宜家既肇建中宫之位而壸政资于多助用敷求内职之良名号攸崇典章具在咨尔刘氏柔嘉为性贞静自持礼度夙娴动有珩璜之节言容纯备行符图史之规爰副长乐之简抡俾翼坤寜之教范兹特封尔为昭妃象应四星丽紫垣而耀彩荣先九御炜彤管以流芳服此宠光迪惟淑慎尚祇勤于夙夜用集庆于家邦钦哉
宜妃册文
皇帝制曰化先闺闼式资协赞之良礼重宗祧宜广继承之道爰率备官之茂典载颁叙进之明恩光我壸仪亶惟邦媛咨尔杨氏储祥令族毓粹中州端良合法相之征窈窕副好逑之选徽容有晔已参景曜于轩龙懿号所加宜亚声华于褕翟兹特封尔为宜妃椒涂敷秀聿昭四徳之休兰殿承芬用佐二南之化尚其祇服勿替执勤勉遵图史之规丕衍本支之庆钦哉
○诰命
少傅兼太子太傅礼部尚书武英殿大学士张四维诰命
奉天承运皇帝制曰朕精求理道眷倚名贤冀绍修谟烈之陆用敷贲基图之重帝赉予弼官惟其人二公宣寅亮之勲三载奏奋庸之绩宜颁异数以示崇恩咨尔具官涵经世之才猷抱佐王之道术有奥衍闳深之识而出以忱怐有端方直亮之操而将之谨恪简自肃祖翼我先皇史局宫僚身久依于日月佐铨长翰望雅重乎机衡洎于朕躬爰立尔相自端尹践中台之席由秩宗跻亚保之班尔乃感特达之深知罄生平之积蓄敷陈尧舜若谓吾君为能殚竭谋猷犹曰我后之徳以正色表仪乎羣辟以和衷参决乎万几睠此乾坤之清夷良由左右之弼直肤功来上朕志允谐孤卿加帝傅之衔四辅晋佐师之秩茂延世赏申霈廷纶仍授尔阶光禄大夫勲柱国锡之诰命于戏朕方询事以考言故嘉乃丕绩朕甚尊师而重傅故陟尔穹阶尚其肩鼎足以承君秉丹心而率职唯徳唯义道益进于保躬作醴作羮忠无忘于训志登闳上治光辅中兴钦哉
制曰朕惟枢机之佐夙夜在公固上臣之事君不有其家亦中闺之有淑相在尔室肆举懋功之典并疏从爵之恩国有彝章今为异数尔具官妻封一品夫人王氏诞秀髙华俪芳名硕柔嘉自性徳咸中乎珩璜静正为仪动一遵夫图史眷兹内美襄我元僚酬寅亮之崇勲霈申重之宠命是用仍封尔为一品夫人度表山河増贲六珈之饰徽扬江汉祗承三锡之荣
制曰自古帝王之佐社稷之臣其出也有为而功徳所被不止一民一物之微其生也有自而善祥所锺不止一世二世之积故恩礼特隆于宰辅而宠褒覃及其曽先尔赠光禄大夫少保兼太子太保礼部尚书武英殿大学士张寜乃具官四维之曽祖父长者之心仁人其行曰唯孝友于兄弟有善于身不求闻达于家邦无名于世百年所积三叶而昌若金作砺而旱作霖允资弼铉如水有源而木有本宜霈休纶是用加赠尔具官穹阶峻秩弥彰天锡之隆厚祉余休益笃云仍之佑
制曰国家尊礼元僚宠颁异数凡追崇其上世得并逮于曽闱矧从一居贞亮清白之节保孤永祀开炽昌之图在古不磨于今为烈尔赠一品夫人雷氏乃具官之曽祖母夙禀慈训来归徳门中道而失所天矢心则有如日抚一线之脉更子而孙坚两髦之仪繄女而士眷经邦之伟绩嘉启祚之弘功是用仍赠尔为一品夫人懿范如新诵栢舟而慕义明恩未艾纪彤管以流芳
制曰夫幽潜之士厚积在躬而庆常流于后燮理之臣弘施在世而源常浚于先故国家申眷于宗工则恩数特隆于祖考非独明有始之义亦俾衍无疆之休尔赠官张谊乃具官四维之祖父天予敦龎力行孝弟与物无竞有仁人长者之风直躬而行无靡丽纷华之习蓄其善祉开尔闻孙弼予一人如巨川之作楫兴于再世殆髙山之出云宜有显褒以彰明徳是用赠尔如具官秩崇上佐丕扬祖庙之光恩贲重原永笃相门之庆
制曰夫诵共姜之诗则慕其烈读令伯之表则哀其情然共无闻于立孤而李弗有于追显孰与我奋庸之佐兼隆夫烝畀之仪亮节弥光鸿名并久尔赠一品夫人解氏乃具官之祖母早以淑媛归于哲人违偕老之期艰难备歴矢靡他之誓志操逾坚既翼子以贻孙肆承家而秉国懋着上臣之伟绩丕扬先世之徽音是用仍赠尔为一品夫人风教是维为信史必传之事沾恩斯渥慰闻孙欲报之情
制曰明王立政不惟其官惟其人积善降祥不于其身于其子葢帝赉良弼非偶而天佑善人靡常若乃身居枢筦之司亦有父逮鼎钟之养造化所笃朝廷罕俦尔乃具官之父朴茂居贞慈祥好施诚心直道追三代之遗风达徳髙年望百龄之厚祉诞启禹皋之佐弘敷尧舜之猷于身亲见其成当世阴蒙其赐载畴义训申锡恩纶是用封尔如具官杖屦优游为天下之大老簪缨舄奕极人间之至荣益迓天庥遹观相业
制曰母之爱子靡弗知劳而身显则教益彰子之爱亲靡弗知慕而位髙则思愈切肆国家有善推之典而臣子无不尽之情至我辅相之元僚尤极褒崇之异数尔王氏乃具官之母天予静贞性含慈恵言为姆训扬列传之徽音行合妇仪肃名家之礼法实相夫而廸子爰作弼以匡君经纶见机杼之遗调燮余桮桊之恋宜申渥宠以报劬劳是用仍赠尔为一品夫人九原焜耀彰昊天罔极之恩三锡骈蕃慰大孝终身之慕懿灵不昧明命其承
少保兼太子太保礼部尚书武英殿大学士张四维并妻诰命一道
制曰朕尊亲立爱锡命疏恩睠兹小大之臣咸被休嘉之庆矧贰公弼亮式頼忠贤而一徳寅恭克襄孝治不有宠褒之渥曷彰眷倚之懐咨尔具官张四维名世伟人熙朝宿望有博达渊潜之识而本之忱恂有端方直亮之操而将以勤恪自服官于史局已夙鬯乎英声洊陟宫僚多讲幄论思之益升华翰署冠文学侍从之班旋跻铨部之贰卿克佐建邦之六典先皇帝用以遗朕俾尹储闱余一人劳于求贤延登揆路感酬知遇弘宣承辟之猷殚竭忠贞式展经邦之畧运陶甄于鼎铉罄谋断于枢机誉实兼隆勲劳茂着允谐朕志庸示眷酬四辅晋秩于春官孤卿加衔于殿学兹以覃恩授尔阶光禄大夫锡之诰命于戱三少之官于今己备五臣之烈自古称隆卿其勿替初忱于以追踪徃哲股肱一体朕将赓喜起之歌师保同心尔益效燮调之绩敬乃有位永孚于休钦哉
制曰赉余良弼眷惟名世之贤宜其家人资于好逑之助恩礼既隆于朝宁光华亦逮于闺闱厥有上彝用章内范尔具官张四维妻累封淑人王氏克配君子卓为女师训服衿鞶肃名家之礼度动遵榘矱扬列传之音徽繄兹相业之光昭实頼壸仪之淑慎宜从崇爵申锡荣名是用加封尔为一品夫人祎翟斯煌祇荷鸿休之荐被丝纶有赫式嘉象服之维宜
制曰朕惟生贤为国应千载之昌期积善于家衍百年之余庆蓄厚者其施逺功盛者其报隆粤有特恩光于奕世尔张寜乃具官四维之曽祖父性禀醇良行敦孝友含贞抱璞夙髙长者之评委祉储庥逺笃曽孙之祜相业方茂先徳弥昌頼酒醴曲糵之资重水木本原之念兹用赠尔具官于戏四世而昌垂令名于不朽九原可作服峻秩以维新
制曰朕观图史所载闺阈之良或恒一徳以终身而未必自于蚤岁或罹百忧以抚子而未必亢于厥宗惟备美以流芳宜旷世而滋显尔雷氏乃具官四维之曽祖母禔身贞淑秉性幽闲顾蚤违于所天誓每严于皎日既鞠孤子复抚孤孙不辞夙夜之拮据用嗣春秋之馈享睠予辅弼有懐启祚之功念尔艰贞宜荷追崇之典是用赠尔为一品夫人懿则如存尚重膺于渥泽嘉名肇锡庻永庇于云仍
制曰朕弘敷庆泽崇答臣僚劢相国家既奬其赞襄之绩纉戎祖考宜慰其似续之思爰有显褒以彰盛典尔赠通议大夫吏部左侍郎兼翰林院学士张谊乃具官四维之祖父宅心仁厚秉性朴醇恱礼敦诗徳公之遗安畎亩履仁蹈义太丘之表正乡闾是开绳武之贤作我调元之佐惟孙谋之克绍知祖徳之垂芳兹特加赠尔具官申命自天宠数极中朝之盛嘉亨在庙宗祊延奕叶之光
制曰家有世徳流光施及于子孙国有殊恩命秩兼隆于祖妣礼虽或限于令典义则可起以至情惟我重臣被兹异数尔赠淑人王氏乃具官之前祖母禔躬令淑作配善良树懿范于闺闱遗善祥于胤祚虽贻孙翼子弗在其身而积功累仁乃昌厥后睠中台之茂绩遡奕世之徽音是用加赠尔为一品夫人荣名并烈祖之光九原増贲灵爽笃孝孙之祜百世弥昌
制曰孙谋贻燕虽本祖功门阀肇兴亦资内徳故王母有介福之宠俾后贤遂报本之思縁情而推惟礼之称尔赠淑人解氏乃具官之祖母幽闲夙禀纯懿性成矢志靡他不愧共姜之烈保孤能训式勤文伯之规传子而孙益昌且炽匪頼起家之厚泽曷成体国之崇勲是用加赠尔为一品夫人天佑宗祊世笃艰贞之节国推庆渥光昭垂裕之休
制曰眷我邦家硕辅忠孝兼资润色皇猷茂佐中天之运瞻依庭训有懐爱日之诚宜推锡类之隆恩用慰尊亲之至愿尔累封具官允龄乃具官之父慈祥乐善醇朴居贞雅尚清修人共推其长厚髙年茂徳天乃锡之寿康笃启嗣贤跻登鼎铉调元赞化谟谋本自其家传济美承庥勲业岂殊于已出爰酬善诲晋陟穹阶兹特加封尔具官于戏惟徳致福疏荣特迈乎等伦移孝作忠诒谷无忘于终始服兹休命益介纯禧
制曰朕敷庆羣工推及其母虽縁情而锡类实因分以致隆有若元僚素承慈训辅弼之勲既着劬劳之报宜崇尔赠淑人王氏乃具官之母动合女师仪为邦媛相夫顺正持儆戒以相成治内明章秉静恭而作范玉成哲嗣晋位台司黼藻经纶教未忘于机杼盐梅调燮泽尚恋于桮桊宜荐褒嘉以彰圣善是用加赠尔为一品夫人宠章晋锡永贻彤史之芳显号鼎新用作玄扃之贲
少傅兼太子太傅礼部尚书建极殿大学士许国并妻诰命
制曰朕独炳化原重新政典惟润色裁成之助属同心辅相之贤国宪朝章咸归黼藻神谟圣烈具载缥缃忠勚茂隆眷酬滋渥咨尔少傅兼太子太傅建极殿大学士许国大儒全学名佐上才浩博渊宏涵匡时之道术端方直亮树表世之风猷以公望侍经帏弘资启沃以老成登宰席益殚谟谋参决弛张身荷天工帝载分明枉直力回世道人心谙礼乐刑政之宜综述作文章之任当朕埀衣端拱实资崇职以董百官繄卿领袖班聨恒竭乃猷以谐三事勲奏于作弼提衡之日而功多于尹储载笔之年斟酌百王名符骏业经纶一代法本鸿裁是惟致太平之书允禆顾问有如条故事而上行倚平章可陟位于孤卿兼进班于近殿载敷宠告用答成劳兹特授尔阶光禄大夫勲柱国锡之诰命于戏虞帝命官百揆兼于大禹周王训治六官制自姬公尚其虔秉同寅勤宣令甲惟徳惟义以诏王躬是训是行以扶皇极钦哉
制曰朕申布典章嘉台臣之润色永懐图史慕哲媛之徽音肆奬答元功咸归内美而愍扬懿范不爱重褒尔具官许国妻累赠一品夫人汪氏秉徳静庄作逑名硕追赠佩鸣环之助雅着令仪眷当枢秉轴之劳弥宣往勚胡弗偕老竟此潜辉丝纶延袆翟之光泉壤閟河山之度是用仍赠尔为一品夫人荣歆三命埒显爵于黄扉化衍二南纪芳华于彤管
制曰国家有大制作应重熈累洽之期臣子有大勲劳征积功累仁之效恩特隆于近辅徳必遡其曽先尔累赠光禄大夫少保兼太子太保礼部尚书武英殿大学士许（阙）乃具官国之曽祖父雅志好修终懐髙蹈戢身而隠徜徉不譲幽人趿履而逰闾里称为儒者流光四世而遥实启盐梅之佐晋秩六官之首益彰统绪之遗是用加赠尔具官报崇本始百年善庆犹新祜笃云仍三锡恩华未艾
制曰国崇寅亮之勲三孤并秩家叶和鸣之兆五世将昌宰席恩蕃曽闱庆洽尔赠一品夫人田氏乃具官许国之曾祖母身持雅操力相清修佐髙隠于征君人称齐徳播幽芳于列女天与发祥瓜瓞肇以绵延盐梅倚其调燮惟启祚之渊源甚逺肆扬徽之涣汗弥新是用仍赠尔为一品夫人宠极内阶益増华于窀穸福流中壸恒锡祉于本支
制曰帝王以继述为达孝而毗徳恒待于臣宰执以赞襄为大忠而显名恒归于父伟兹国典美尔庭闻尔累赠光禄大夫少保兼太子太保礼部尚书武英殿大学士许（阙）乃具官之父倜傥多奇温良有让躬万石之行不出家而教成赓五噫之歌一出闗而身隠是父是子业在遗经有君有臣政存方策人有技若已有技保我子孙吾不为吾子必为施于邦国是用加赠尔具官功懋懋赏相门垂堂构之光得全全昌祢庙勒鼎彝之伐
制曰朕申令庶官推功上宰嘉其増休于前政则有显褒念其禀训于先慈则加崇恤尔累赠一品夫人汪氏乃具官之母幽闲禀性淑慎禔躬隠佐冥鸿徳尚垂于荆布祥开鸣鳯绪克绍于箕裘皇猷藉黼黻之华圣善余机丝之诲易三公以一日风木悲深极九我于三年蓼莪思切是用赠尔为一品夫人丕扬相业报昊天罔极之恩叠被恩章慰大孝终身之慕
○勅命
南京兵部武库司主事张正鹄父母并妻勅命
勅曰朕晋号慈闱颁纶庶寀所以广湛恩同休庆也其有夙构家艰而已复还朝列明诏具存岂有爱哉尔具官正鹄策名髙第通籍太常陟官留都列属司马而恭勤清敏蔚乎有闻枢钥之司禆益不细兹如诏指授尔阶承徳郎锡之勅命尔今改秩秋曹民命是寄尚以诘戎之虑为敬狱之图惟尔之能庶朕以怿
勅曰良士好修贤妻善助故礼隆于敌体而恩逮于俱荣是本彝章亦闗劝典尔原任具官妻封孺人周氏毓贞宦阀嫓徳儒门婉有妇仪闲于阃范尔夫以清勤着誉尔实襄之是用封尔为安人祇承再锡之华益懋相成之义
勅曰士有富文学砥行立名然无禄早世而其遗胤不絶如带此天道之所隠也俾炽而昌若合于损益之理焉尔生员赠文林郎太常寺博士张桐乃具官正鹄之父笃志好古慕为纯儒而不长厥年遽见其止幸哉有子起称部郎愍册方新庻用以慰兹加赠尔承徳郎南京兵部武库司主事生也有涯殁而无憾
勅曰朕岁遣使者分行天下览观风俗其有闾阎之间贞妇可褒表者具以事闻旌异如制矧亮节一徳迪子于成居朕郎列者乎则霈恩岂有量哉尔封太孺人诸氏乃具官之母本以女士归于儒英中道相捐矢心靡慝晩沾禄养优游以终尔于徃者居者俱无余憾已兹赠尔为安人永流彤管之辉长作玄扃之贲
○表
百官贺仁圣懿安皇太后表
伏以慈谋协豫式隆主配之求孝理重光载举尊亲之典侈鸿名于有永垂燕翼于无穷祜笃三灵欢腾万国恭惟仁圣懿安皇太后陛下幽闲贞静光大含弘相穆考于至寜心存儆戒启今皇于初服化衍雍熙更勤庙社之深图爰命宫闱之肇建择贤俪圣登太姒而太任之教弥章治国观家正长秋而长乐之颜益慰矧两宫之嫓美宜五位之推崇穆卜良辰重申大号黄金字灿宣寳册以扬休翠羽仪开伏璇宫而展庆増贲彤闱之奉茂延紫极之禧葢尧徳荡荡以难名而舜心夔夔之愈栗永式家邦之范丕昭史笔之华臣等幸际明昌欣逢盛美天门日丽拜瞻莫罄于阶葵禁籞春迟承藉思依于辇草伏愿福随徳厚寿与名齐养以九州岛椒寝时闻乎视膳备兹百顺兰房早遂乎含饴
命妇贺仁圣皇太后表
伏以化基宫阃治内俪治外而称尊礼重宗祧长乐得长秋而衍庆盈廷有烂含气胥欢恭惟仁圣皇太后陛下贞顺夙成肃雍允备鸡鸣致儆阴毗穆穆之风樛木示慈诞发振振之瑞圣躬允资于启佑母道聿显其光华徳比珩璜名辉图史属者轸帝龄之方茂感风人之好逑谓万福之原始诸匹配而二姓之好象彼乾坤慎选淑媛俾承宸御文王嘉止文母之福履弥绥太姒嫔京太任之徽音克嗣九有庆中闱之有主六宫仰慈极之増辉妾等幸际熙辰忻逢嘉礼祇深雀跃莫罄嵩呼伏愿百世本支长奉含饴之庆万年景命永承思媚之庥妾等无任欢忭之至
命妇贺慈圣皇太后表
伏以坤维贞静承干徳以含光妇顺明章缵母仪而协极化宣闺闼庆溢家邦恭惟慈圣皇太后陛下徳藴贞纯性涵温恵居惟循夫图史动悉应夫箴规翼赞功深类涂山之佐大禹劬劳徳茂同庆都之诞神尧长乐尊崇致养方隆于万国洽阳嘉止卜祥爰俪乎一人主馈得贤承祧有頼袭休征于莞簟表令范于椒兰缛典告成徽音克嗣妾等幸叨壸教仰荷慈恩祗深欢忭之诚莫罄揄扬之悃伏愿贶増视膳祉遂含饴蛰蛰绳绳百世绵本支于有永皇皇穆穆万年歌景命于无疆
命妇贺中宫笺
伏以紫掖升华肇启二南之化彤庭涣命遹观六礼之成庆溢寰区欢腾臣妾恭惟皇后殿下锺祥令族毓粹神都质柔顺以俔天徳安贞而应地属圣龄方茂来嫔有待于涂山乃天意攸锺作合已占于渭涘肆协神谋之吉爰征文定之祥祎翟光华星轩朗润献稑穜而相祀春秋奉九庙之烝尝羞脯栗以承欢左右致两宫之孝养聿章妇顺允称母仪象彼坤维配干元而载物方之月彩俪日驭以中天永膺函夏之归心茂迓长秋之介祉妾等幸际光华之旦获从朝谒之班庆忭实深揄扬莫旣伏愿化光壸政道赞皇风庆锺乎麟趾螽斯穆穆皇皇益衍无疆之祚和征于葛覃樛木雍雍肃肃恒培有美之祥
○致语
两宫宴会致语
伏以庆协慈闱寳册鸿名昭百代祥开寿域瑶图鹤筭启千龄尊崇同宇内之欢心宴乐极人间之盛事正韶华未老天颜有喜偏宜更化日初长景命无疆预祝最难逢良辰美景争快睹绮席芳筵恭惟圣母仁圣懿安皇太后陛下得一以寜秉徳建仪刑之极履正而顺浚猷垂启佑之图圣母慈圣宣文皇太后陛下起涂山而相禹笃生克继之贤嫔渭涘以兴周诞育丕承之圣允矣两宫嫓美居然五位承欢恭惟皇上至圣至仁立爱立敬念百方拥佑恩罔极以齐天思九我劬劳养无方而爱日适择俪初成于缛典肆扬休载晋于徽称普皇仁下诏彤墀介圣寿称觞紫极钟鸣禁里双扶凤辇下天来彩戏阶前百拜龙章呈日丽看宫花一万树万树晓风吹遍荐仙实三千年千年春色籹成太液池管取作瑶池翠管银璈合奏宜春苑从教为阆苑黄莺青鸟俱飞玉露琼浆寳鼎分将御酝驼峯麟脯琱盘擎出天厨可知天上神仙从此会安臻福寿端是女中尧舜继自今坐阅勲华臣等身处掖庭职叨法部幸沐二南之化多惭荡荡难名聊抒三祝之忱敢拟洋洋足聴御筵双敞奉慈闱圣主尊亲愿不违禁树千层回鳯辇宫云五色护龙衣莺声弄曲歌全涩花气侵杯酒渐微共祝含饴还介祉年年长得颂恩晖
○谢表
丁丑进士谢恩表
伏以彤墀赐对幸瞻上圣之虚懐玉陛敷言滥被清时之盛选遇主深惭于蹇劣致身胥庆于遭逢天佑文明人沾渥泽恭惟皇帝陛下法天行健稽古右文负扆凝旒徳政每勤于昃日细旃广厦谭经不辍于祁寒普菁莪之化以作人弘鼗铎之规而取士人争磨濯世会雍熙方允升于大猷乃犹切于清问临轩而策究心乎国计民生侧席以思加意于官常武备斯盖已治而忧未治故欲有为以享无为讵期草野之敷陈获荷枫宸之采择胪传内殿宴启南宫色灿冠袍特拜尚方之赐荣颁镪楮均叨左藏之珍非啻用其言而显其身抑将循其名而责其实恩蕃晋锡式増士类之光道协泰交益显儒风之振若为称塞徒有凌兢臣等敢不弥坚初进之心勉责后来之效先资成信誓终始以勿携补过尽忠期夙宵而匪懈庶以明君逸臣劳之义亦庸答天髙地厚之仁伏愿纯心任贤逊志典学祖虞舜之兢业聿收亮采之功师文王之缉熙直拟显谟之盛臣等无任瞻天仰圣激切屏营之至
庚辰进士谢恩表
伏以圣主右文懿典重临轩之策清朝通籍隆恩叨赐第之荣言扬毕庆于泰征礼遇深惭乎晋锡遭逢甚盛感戴难胜兹葢伏遇皇帝陛下天启神明日新圣敬尊亲飨帝体仁孝以绥猷讲学亲贤本身心而立教备举礼文之事弘开俊乂之途谓圣道泄于九畴而皇极妙于三徳歴陈经训深究化原阐御世之规欲以祛偏陂好恶求宜民之道思以善正直刚柔赐一日之燕闲垂九重之清问当神禹叙畴之日切姬王访道之心方虞登对之难酬猥荷览观而并録胪传内殿宴锡南宫色灿冠袍特拜尚方之贶恩颁镪楮均承左蔵之珍风云之感会非常雨露之沾濡更渥儒风丕振士类増光臣等敢不坚守先资勉图后效惟忠惟孝虽温饱以何心是训是行庶光华之克觐并赞会归之化少酬髙厚之仁伏愿兢业图几俭勤保大五福时敛益培沕穆之淳风万邦以贞长享平康之盛治
拟驾幸文渊阁谢表
伏以纶扉地密清华依日月之光法驾天临仪卫拥风云之色惟贤君能有礼下之盛节在儒者以为旷古之奇逢喜动岩廊光生袍笏恭惟皇上神授当天生知作圣典学而经帷日御笃商宗思道之诚咨政而便殿时询迈殷后访予之想干纲独总厘百度以维新震叠旁行辑九围而丕式即号为皋夔伊傅莫能望其下风岂凡为师保疑丞所得陪其末议何期圣徳特溥宸光谓内阁创自文皇位崇鼎铉而阁臣首乎羣辟职转钧枢爰从临御之余式枉文渊之驾觏翠华之迢逓恍飞动于云间惊清跸之传呼忽降从于天上望尘瞻拜威颜咫尺以非遥侍辇从容慰谕再三而特至匪啻夸宸游之逸豫义存明目达聪虽名瞩秘阁之清严礼原用上敬下飞龙显象初疑帝所之梦游舞兽均欢终荷仙舆之亲驻彼庆厯引辅臣于天章非同赐幸而隆平阅书史于秘省无取畴咨卓矣清朝昭哉旷典动书左史永传泰道之交恩播外廷共庆谦光之照盖圣人之举动非常而儒道之遭逢甚盛也臣等位司密勿才乏赞襄近耿光于九天处惭非据沐恩数于三接荣反为忧敢不属氷渊惕厉之心对天日照临之鉴曰为先后曰为左右不忘夙夜以孜孜国尔忘家公尔忘私永佩王臣之蹇蹇伏愿圣不自圣谦而愈谦精神交通不独尊崇于礼貌廉陛不隔常如接见乎师儒则帝徳罔愆行驾今而轶古皇猷允塞终咸五以登三矣臣等无任瞻天仰圣激切屏营之至
拟唐以御制金镜述颁示侍臣谢表（贞观二年）
贞观二年某月某日具官臣某等伏蒙圣恩颁示御制金镜述谨奉表称谢者伏以明王制治瑶编洪稽古之猷圣主覃恩寳训广敷言之益妙述既隆于一代虚懐复切于交修受帙知荣拊躬増媿臣等诚欢诚忭稽首顿首上言切惟帝王成盛治必资千古之绪言臣子効微忠恒藉一人之锡类故道询畴范周王愿治惟勤而歌赓明良虞帝交儆弥切自秦不师古空留壁里之遗编迨汉不事书益沿马上之余习武帝访求虽遍那思鉴以为师宣宗章奏徒勤未见颁之作式事如有待道不虚行兹葢伏遇皇帝陛下天挺英资日新帝徳布昭圣武舆图弘一统之规丕殚皇仁大业奠万年之固从谏扩转圜之量虽小不遗用人妙器使之公无微不録葢爱民亹亹治己轶于先王而望道孜孜心不忘于今日牙籖晴日丽刻意校雠锦轴彩云分留心编缉事闗国体撮其要而析其详道切君身提其纲而悉其目鸾回凤翥诚哉经世之英华璧合珠聨允矣安邦之训典鉴取人为善之义踵述而不作之名用命为金镜之述以成书爰颁诸近侍之臣以广恵琅函灿烂晓来阊阖生寒寳墨淋漓春到缥缃动色捧归薇省争看诰训之章伏读兰台惊睹典谟之笔将永以传之世世抑持以示乎人人是诚天子劝忠之大端夫亦圣人懋徳之明验也伏念臣位列章缝班聨侍御尘心未拭惭无磨炼之才暗质初开愧乏光明之业敢不矢心润色竭力宣扬视制如谟儆戒不忘于夙夜对言如镜开陈无替于始终于以光圣徳于无疆且以焕王言于有赫伏愿圣不自圣谦而又谦谓古人为必可师探意绪于编摩之外谓古治为必可复挹精神于梦寐之中则四三王六五帝永为后人著述之端三十世八百年应作奕世明良之镜矣臣无任瞻天仰圣激切屏营之至谨奉表称谢以闻
拟宋王曽诠録古先圣贤六十事绘图以献上降诏褒美命禁署月进二十轴仍镂板印赐近臣谢表（天圣元年）
天圣元年某月某日具官臣等伏蒙圣恩以辅臣王曽所献古先圣贤六十事图既降诏褒美命禁署月进二十轴仍镂板印赐谨奉表称谢者伏以贤臣翊运瑶图弘稽古之猷圣主当阳玉诏广纳言之益睿览既厪于宸御王纶复布于臣邻捧帙知荣抚躬増媿臣某等诚欢诚忭稽首顿首上言窃惟帝王隆徳业必师古昔之圣贤朝廷懋元良恒谨燕闲之禁署虽尧舜禹汤文武之圣咸自得师即皋夔伊傅周召之贤并言法古日新时敏卓立芳规廷戒宫严丕昭懿范自谟弼之风既冺而忧勤之治遂衰临政优游孰揖古人于梦寐坐朝懈怠谁知敬徳于穆清金鉴之録徒褒千秋何补太平之书日进五位奚裨况一人虽得于鉴观而列侍未蒙于锡类事如有待道不虚行兹盖伏遇皇帝陛下刚健中正文武圣神问膳问安孝特隆于内寝不畜不杀仁常溢于遐方中夜止烧羊念念不忘乎茂对满朝无指鹿人人咸服其公明盖千古圣贤既以仰跻其驾而一时诠録犹然俯纳其忠绘成六十图褒诏恍从丹凤下月进二十轴温纶还向紫扉来爰镂之版以成书更赐之臣以广恵牙籖初启云排阊阖晓生寒锦轴甫开日映缥缃春动色坐藜阁而清宵展巻俄惊见于二帝三王捧琅函而子夜还家欲永传于千年万祀此诚臣子逢时之幸抑亦圣人懋徳之征也伏念臣某等职列章缝班聨侍御科名滥厕惭非王曽不媿之才图籍叨承羞负皇上求贤之意读经语如闻天语对格言若服圣言敢不矢志书绅尽心补衮发古先所未发聊阐素心陈今日所已陈畧输丹悃务续百年之道统用开万世之太平伏愿圣不自圣谦而又谦得意忘言修徳期于罔觉识心忘象进学底于无疆则治烈嵬峩永作后人之图画奇功卓越应成他日之刻镂地久天长固金瓯于亿载山凝川永绵玉厯于万年矣臣无任瞻天仰圣激切屏营之至谨奉表称谢以闻
拟辅臣以所撰大寳箴注进讲赐银八寳谢表
伏以帷幄敷陈古训阐责难之益琼瑶贲锡恩光昭受善之勤徳业起于相规地天占其交泰荣生籖轴色动簮绅臣某等诚惶诚恐稽首顿首上言窃惟帝王之大寳曰位位实艰难臣子之効忠以言言何容易慨黄虞下降皆繇蔑徳而亡猗李唐初兴特用求言而烈太宗持箓兢乎若陨深渊藴古献箴亟矣如罹覆辙俯仰古今之际览观治忽之源原公明之体合照同仁叹逸乐之流生哀召祸欲其去桀而去纣即宫室饮食声色货利之俱防望其为髙而为文故庆赏刑威耳目聪明之备饬词不烦而意自足言有尽而心无穷岂独罄一时欵欵之忱亦宜垂万代明明之鉴葢君道主于忧勤勤则劳劳则有功而巩苞桑之固抑国政隳于暇逸逸则惰惰则不振而贻复隍之虞在古多然于今宜慎恭惟皇帝陛下英资颕特睿学光明敬天法祖勤民凝图穆穆亲贤逺奸去佞嗣服昭昭御藻亲裁十二事之鸿铭日掲朝纲独揽亿万年之大法风行治已跻于至康贞观敢望化全流于黙运箴训何禆顾臣之愚犹盛之惧念拘挛俗学即辅弼之任奚称而掇拾前闻或芹曝之私可达遂忘其陋輙注斯箴句析条分法畧依于训诂言诠字释事咸究其指归取其明白易知俚词并采期于感发生惧已意兼施讵谓资九重天纵之明秪以发一得愚衷之见寜知进讲遽荷殊恩赐出尚方分扬州之三品颁从内帑集寰宇之八珍开函则合璧连珠灿一天之星斗入袖则握瑜懐瑾腾百丈之光华畴若予工能使川呈海现惟徳其物应令泽润山辉彼箴言实始徒闻束帛之颁乃讲解何功过冒奇珍之赐是微臣刍荛之遇比藴古特隆而皇上采纳之深过太宗甚逺也臣等阿衡有职作砺无才注疏卑卑补衮惭无一字恩私种种许身媿比双金敢不夙夜谟谋捐糜报称盟心以对共图保泰之猷载寳而朝时被骈蕃之宠伏愿以逸居逸虽休勿休惟危惟微惟精一以执厥中慎乃有位曰慈曰俭曰不敢以先天下寳惟其贤则徳日以盛业日以昌永奠无疆之厯天不爱地道不爱寳长流至治之光矣臣无任瞻天仰圣激切屏营之至
○策
廷对策
臣对臣闻帝王之继天以立极也端其本以为学而后可以立天下之治原审其要以出政而后可以弘天下之治化何者人君之学非徒以资诵说也凝神于宥密涵养于穆清固羲皇以来之道统所赖以继之于无穷者也本之弗端则其学也为儒生口耳之学而何以造于天徳之精人君之政非徒以饰文为也任君师之责为治教之宗固羲皇以来之道统所頼以衍之于不替者也要之弗审则其政也为后世粉饰之政而何以臻于王道之极惟求端于本而不徒事于口耳之粗则愈涵泳而愈充周时敏之余皆实学也圣徳所以同天而至治之原于此乎端矣惟致审于要而不徒事乎粉饰之具则愈敷施而愈恢廓推行之际皆实政也而至治之化于此乎成矣学以基政政以显学道合一而不偏学务其本政举其要事不劳而可举自古帝王不出邃密之中而道积厥躬万世称至学不烦措置之力而事得其理万世称至治者此道行也况出震维新正道岸诞登之始继离方早正人心望治之初可不取其所当急者以为典学之本择其所当先者以为立政之要也哉钦惟皇帝陛下弱齿含元岐嶷神授十龄出阁温文日新正位宸极而玄徳愈光委政耆硕而王猷益扩嘉纳帝鉴图说而披览不倦一舜典尧谟之式命书四箴六箴而顾諟不忘一汤盘武几之铭近又渥经筵之赐严觐史之饬葢学已至矣政已弘矣轶于唐虞三代之盛矣乃犹不自满假进臣等于廷俯赐清问首举商周之训次及汉唐宋君臣之事而终策臣等以典学立政之要慎始笃初之规岂意臣等集先圣之术明当世之务有足以禆万分之一者乎而臣非其人也虽然臣愚学惭稽古志切摅忠敢不披沥罄竭以对臣闻之君者天之子也民之主也为徃圣继絶学者其道也为万世开太平者其责也故美玉不琢则射斗之光不生寳鉴不拭则映日之辉不发圣人不学则光天之徳不耀甚矣哉学之弗可已也然不曰壮而好学如日中之光少而好学如日出之阳嗣服之始学其不尤要乎家而无政则大夫无以着浚明之勲国而无政则诸侯无以树亮采之绩天下而无政则天子无以布清寜之化甚矣哉政之不可忽也然不曰慎厥初惟厥终终以不困不惟厥终终以困穷嗣服之始政其不尤要乎是故临朝愿学临政愿治凡为哲后者皆然而始尤重也论学以辅徳论政以辅治凡为良弼者皆然而始尤切也粤稽诸商太甲髙宗善守成者也臣考其初则有伊尹傅说之诲矣人纪之修风愆之戒非伊之所为训王者乎逊志之益聪明之宪非说之所为诏王者乎臣言焉君行焉此所以终允徳而靖殷邦也故终商之世而曰中兴之令主者必推太甲髙宗也载稽诸周成王亦善守成者也臣考其初则有周公之诲矣绍庭上下陟降厥家非访落之诗所为作乎稼穑艰难政事劳瘁非无逸之书所为戒乎臣言焉君聴焉此所以觐耿光而扬大烈也故终周之世而曰继述之贤君者必推成王也然学勤矣而所以典其学者有本政勤矣而所以立其政者有要三代以后此义不明强学之主诚代有之而记诵之习兴矣光武夜分讲经而昧三公之体大宗岁周御览而失兄弟之义英宗不废讲读而暗祸阶之萌顾洪业之建乃出于不事诗书之汉髙此其故何也天授之资固足以创大业而惟其弃焉不学学焉无本此髙之所以止于髙也励精之主诚代有之而粉饰之风盛矣始皇衡石程书何补于秦之乱文帝卫士传餐何益于隋之亡宣宗汗服而不倦何禆于唐之衰顾致理之效乃出于清净无为之汉文此其故何也玄黙之修固足以致治平而惟其政之不更立之无要此文之所以止于文也天启休明生我皇上日亲讲幄而进学之志寒暑不忘日咨辅臣而求治之思细大不废盖法天行以励学独超于章句之外宪天道以出政深探夫理道之原即商周之主不能过之即诗书所称何以加焉我二祖八宗之丕绪真足以扬于不坠矣顾臣伏读圣制有曰论者谓帝王之学与韦布不同葢不在章句间也不知舍章句之外又何学欤又或谓主好要则百事详所谓要者果安在欤臣有以见陛下之心望道未见之心也视民如伤之心也夫帝王之学与韦布不同此程子之言也所谓知学之本者也主好要则百事详此荀卿之言也所谓知政之要者也是故往代之臣各执其见以陈正始之谟而往代之君亦各因其谟以禆正始之治如汉自仲舒天人三策之后有王吉变俗之论匡衡审尚之疏与夫六戒四仪之陈贡禹节俭之劝陈宠荡涤烦苛之议皆为当时学与政设也然而诸君之最著者不过表章六经临雍拜老吏多循良治多聪察无他本与要不在也宋自先天元佑之间吕公着陈十事以助新政司马光献三札以隆治平与夫熙寜间程颢有稽古正学定志之说皆为当时学与政设也然而诸君之最著者不过雅好儒术崇尚文学绍述有声乂安数载无他本与要不在也然则本何在乎闻之上学以心下学以耳欲得其本纯心之道不可不讲也要何在乎闻之用人者用天下而有余自用者为天下用而不足欲得其要任人之道不可不讲也请因圣问之所及而极论之陛下终篇策臣曰尔多士习先圣之术明当世之务其为朕折衷众论究其指归典学何急立政何先或古今异宜创守殊轨悉茂明之以副朕慎始笃初之意臣愚以为人之一心操存舎亡其几至可畏也况人君之心百欲攻之一念弗纯欲且乗之入焉其系于学之进退非浅小也必也戒惧于不睹不闻之时慎独于莫见莫显之顷至善为的主善为师不息不移允迪可期帝王为学之本或者其在是欤譬则水焉清之终日可见眉睫不过一挠莫辨方圆诚不可以不慎也故曰日月久照不改其眀星辰久旋不改其度圣人久于其道不辍其功学至此天下之至学也非装缀为能品藻为工矻矻终年者比也人之一身一日二日其事尚难兼也况人君之一身百责萃之一有弗任则事且因之以隳焉其系于政之得失非浅小也必也精其择于任用之初专其任于简畀之后不信谗间不责细事惟和惟一政事乃乂帝王为政之要或者其在是欤譬之御焉輗軏不具其何以行有其辅之一日百里诚不可以不审也故曰酒非曲蘖则无与成羮非盐梅则无与和君非贤臣则无与治政至此天下之大政也非出纳必躬案牍必亲厪厪守法者此也此所谓典学之大本也立政之大要也然臣又有献焉纯心以为学而任人之本即存传曰为政在人取人以身此之谓也任人以立政而辅学之资有頼经曰朝夕纳诲以辅台徳此之谓也顾臣不患陛下弗纯心以为学而虑聪明之太过或以为商周之主不足法而求于学之外焉不患陛下弗任人以立政而虑英敏之太过或以为商周之君不足法而求于政之外焉求于学之外则索之愈髙而失之愈逺将有谈正道而尚曲学如公孙弘之惑武帝矣求于政之外则更之愈急而行之愈敝将有口尧舜而心桑孔如王安石之惑神宗矣此臣愚之过计固然而亦岂可以弗早戒哉伏愿我陛下上畏天地近法祖宗无以学至矣而骛于髙逺无以政成矣而事于纷更无以深居而好逸游无以物力丰盛而事土木无以海宇升平而事逺夷无以安处深宫而狎近习则道徳髙厚治化洋溢内恬外熙瑞应祥集虞夏商周不足侔矣况汉唐宋乎哉臣不识忌讳干冒天威无任战栗陨越之至臣谨对
宗伯集巻一

[book_title]宗伯集巻二
（明）孙继皋 撰
○疏
乞恩疏
翰林院修撰臣孙继皋奏为比例陈情恳乞天恩俯赐追赠前母事臣由万厯二年进士除授前职万厯五年四月内三年考满吏部引奏复职臣父孙臣臣母刘氏妻曹氏俱蒙准给应得勅命臣叨沐鸿恩举家感戴唯是前母刘氏实臣父结髪之妻备极艰辛遗泽未冺而臣祇奉令甲未敢陈乞显扬一念耿耿难忘兹者恭遇皇上晋号两宫推荣羣下臣之微愿正获斯时查得先年吏部稽勲司署郎中事主事等官张翀等俱以穆宗皇帝登极覃恩乞赠前母多蒙允给最后渎奏纷然该部乃有从宜酌议之请意在防范冒滥权衡予夺夫庆笃于嘉礼之成旷典也恩覃于锡类之指大孝也臣之遭遇自谓值人子可以自致之时拟于隆庆诸臣尤为希特而臣伏读诏书两京文臣有未考满而许预给者有已考满而许再给者有许移封移赠者有先已移封移赠而又许补给本身者臣谬荷拔擢列在侍从既幸躬逢盛美亦欲均沾濊泽况臣考满在前止儌前母一赠揆于事体似非冒滥用是披沥血诚冒昧上请伏望皇上垂怜至情特勅吏部查照前例将臣前母刘氏一体追赠则皇上旷荡之恩益弘而微臣衔结之私愈切矣臣无任激切悚惧恳祈之至
乞发推拟奏章疏
奏为铨政壅阏日甚冢臣求去益力恳乞圣明深思治理亟发推拟多疏以明留贤之实以隆有道之长事臣惟天立君为生民主天又生贤才为人主用冢宰一官固人主所倚毗使澄序流品剂量注授以厘百工而熙庶绩者也贤才进政事举冢宰得其职而天下治矣虽老且病不当去贤才伏政事废冢宰不得其职而天下不治矣虽不老且病不得不去我祖宗朝吏部尚书若蹇义王翱等臣主一心操纵如志遇大升除徃徃非时召对面相评隲葢信重如此即我皇上临御寳极二十有四年于兹部所推拟亦何尝不晨奏晨览夕批夕发絶未尝有停阁者有之自今尚书孙丕扬始丕扬柄事且二年于兹臣佐丕扬亦已一年于兹去年所推拟间依陪点或着另推停阁之章月不再见其积而至累数十推不下累数十缺不补则又自今年四五月始夫此累数十缺者皇上其以为冗散不急之官耶而非也此累数十推者皇上其以为朦胧非例之擢耶而又非也臣请熟数之于前而皇上试垂听焉堂官则有若北之工书祭酒仆少南之吏侍属官则有若南北之郎中贠外主事评事经歴重职则有若给事御史大吏则有若布按二司及府正官内者展采外者宣力大者廷推小者序迁此其缺可虚耶弗可虚耶惟是初推不下催请又不下另推又不下单推者不省耦推者亦不省起复假满听降调而补者亦不省向讶点陪为非次今并陪不点矣向疑传旨另推者为偶左今并另推旨不得矣需次长安者林林株守嗟索米之良难待迁逺外者咄咄浪猜叹积薪之最苦所悬一缺所淹实不止一人所停一官所废实不止一事贤愚同滞上下不交丕扬所守何官所任何职而令掣肘坐困如此此其心安耶弗安耶又有甚难缓者行取巨典也贤良抑而弗征虑上怠而下玩是民生之忧也台省空而弗继虑下闭而上蔽是朝政之忧也又有甚不便者文选剧司也郎中闻升而复亲事虑事泥抑见为耽权而弗敢安也未闻命而弗亲事虑事壅抑见为避难而弗敢安也葢至于是而吏部之事束手而难为扼腕而莫控矣丕扬用公忠素望特蒙简任虽久以足疾卧邸一切缺帖犹手自标注心乎在公乃乞身则每荷温留启事则槩从中格任事者已彷徨去住之介而任人者又以展转疑信之间夫使丕扬而宠利人也则可丕扬而秉徳不回执塞不变人也肯虚拘乎哉臣备员佐铨诚不忍见英主在上贞臣任事而曹事耗废反至斯极用敢披沥悃诚仰干廽照伏望皇上深维为政在人留贤有实悉检今年四月以前推拟多疏俯赐批发擢用行取中间有未当圣心者不惜批示另推仍严勅丕扬当此国家多故之秋紧急用人之际勉出视事上副眷倚庻其展布四体殚竭一心铨政再新吏治有頼有如慰勉弥笃停阁弥多虽谕之留实速之去臣未见其可也臣冒昧陈言不胜皇恐局蹐待命之至
乞行攀送梓宫疏
奏为古今大纲常必不可亏国家大典礼必不可缺冒恳圣明扶病攀送母后以光圣人大孝以慰寰海同情事臣于本月十五日忽礼部接出圣旨朕自闰八月初旬偶尔痰流注于左足动履不便今大行皇妣引发朕不能恭行攀送不胜哀恸着遣献代行卿等还传示务要虔洁敬慎恭诚供事钦此臣再三捧诵再三思维于所谓痰注左足动履不便者而见圣情之万不获已也于所谓虔洁敬慎恭诚供事者而见圣心之万不获安也虽然皇上纲常之主而典礼之宗也兹举而遂皇上异日必自追悔又必将追咎羣臣不言而以为朝廷无人臣敢先言之以无贻皇上悔可乎夫皇上大孝闻天下久矣毋论母后生前极天下养即初逝而成服皇上且奔且哭哭极哀外廷所闻也上慈谥奏册寳登降荐献戚与礼称歩而过宫门而后登舆外廷所见也葢天生大圣人其举动不愆徃往若此矣今只一攀送而以疾格九仞一篑臣窃为皇上惜之且皇上不出宫眷必不得帷而至午门神帛朝祖必且降而藉奠献之手宫眷即不送其小者也神帛何帛朝祖何事奠献使何人而猥令亵渎不知母后之神灵肯于帛乎冯依否耶列圣在天之神灵肯于使乎降鉴否耶古人于亲丧虽小物细故必诚必信必躬必亲而今却于大处不无亏缺也臣又为皇上重惜之然而皇上固曰吾困于痰弗良于行耳臣请有以进今夫礼居丧无沐浴饮酒食肉而有沐浴饮酒食肉者疾故也皇上诚困于痰弗良于行即舆而出午门等门掖而成礼何弗可者亲之丧达乎天子在所自致而已事闗大纲常大典礼四海观刑万代瞻仰实在兹举臣不胜狗马心摅其愚忠惟皇上深思力行勿之有悔臣冒昧陈言无任皇恐激切待罪之至
吁救钦降六科十三道公疏
奏为岁序更新皇仁在宥恳乞圣慈姑停言官外谪嘉与更始以隆万世治安事先是皇上有旨发吏部降调两京六科都给事十三道掌道御史余皆罚俸臣等骤闻震恐妄意回天会疏请贷而皇上于吏部所开职名疏内御笔勾出却多至二十三人自都给事中掌道御史而外不啻数倍随该阁臣某等伸救未蒙俞允夫皇上之处言官是罪其不言而非罪其言也是惧之使言而非扼之使不言也诸臣何辞臣等复何说顾其情似犹有可矜而其材品亦良有可惜者臣等备位大臣荷国厚恩敢不毕其愚夫兵部之滥用霍文炳也而言官不言皇上罪之是也然而么么武弁踪迹诡秘诸臣容有弗闻弗闻则有所疑而弗敢遽言矣张诚之聨姻外戚倚恃壊法也而言官弗言皇上罪之是也然而老悖中官依慿城社诸臣容有弗闻弗闻则有所忌而弗敢轻言矣皇上神圣羣臣莫及见周于四海九州岛而弗蔽于几席法行于百司庶府而弗借于贵近一切处分悉烦圣虑臣等额手仰叹至明则日月至断则雷霆大圣人所作为虽欲望下风佐末议其道无繇也独念此二十三人者皆皇上所养育所选拔使分布台省之班典司南北之职中间多以贤良征敏练著者养之数十年而摧折之一旦拔之数百人而弃之一眚言路甚重人材难得臣等不敢不为朝廷惜也古者孟春之月遒人狥铎于路以劝规而召谏也天子迎春于郊以布徳而和令也徃哲有之今胡不然仰惟献春发祥百嘉咸畅惟兹罪谪诸臣乃独索然镌职级辞阙庭而去光天化日之下曽不得与百兽骈舞二鸟比荣圣朝寛洪岂宜有此至御史差在逺方自有职事而无端连及南京越在江表安所睹记而一槩播迁政体人情尤骇观聴伏望皇上大霈鸿慈益恢圣度俯收成命姑停诸臣降调咸与维新以应时令乞惟准照初旨止将都给事中掌道御史调处余曲贷免谪以安羣心严勅言官自今毋得有所附和而言有所疑忌而不言违者罪勿宥则上转圜而听下且埋轮而弹上推赤而求下且披丹而献奸邪屏迹攻刑毕举国家亿万年休明之治有頼矣臣等不胜惶恐恳切局蹐待命之至
自陈疏
奏为遇灾循省佐铨失职恳乞圣明亟赐罢黜以答天谴事顷者清寜宫灾皇上悚然降谕引咎责躬寻勅在廷诸臣痛加修省夫此一谕也成汤之六事不足多而宋景之一言不足侈矣顾臣以为修省有文有实其实乃在振淹抑録废锢汰阘茸始而汰阘茸乃在臣铨部始而臣则职佐铨者也臣本单寒误蒙拔擢积资史局代匮部僚惟是才不逮人处非其据席贰天卿而不能比其长以弘登进之路衔兼翰学而不能辅吾君以効责难之恭何补职司祗丛愆戾臣窃自忖以臣偷惰虽投闲置散尚羞尸禄矧厕剧曹以臣虚庸虽履顺安常犹惧辱官矧承灾谴臣分当汰臣心甚明伏望皇上特准罢归别行推择庶官与人两重而人与政一新国之弃材将以次而登延朝之过举亦以时而匡正弭灾召祥回天保命之道度不出此臣不胜惶恐局蹐待命之至
覆郑民部疏
题该南京户部四川司郎中郑材奏前事奉圣旨吏部知道钦此抄出到部送司查议又该本官奏为任满日久旷官不寜乞赐裁定以便恪遵事奉圣旨吏部知道钦此钦遵抄出到部送司随查部职掌两京司属除自告改南者北俸通理外其曽经被言调南者并无准理通论之例止查得一欵万厯十三年七月该本部题准今后南京堂上官曽经考察被劾改调者俱以后任之日为始另厯给由不得一槩通理若自行陈请得旨改调者仍许通理等因节奉圣旨依拟着实行钦此又一欵迁谪官员或因事诖误或建议被罪或考察降用酌量迁谪縁由人品髙下照例推升又查得本年五月内云南按察司副使唐守钦升任员缺该本部将南京户部四川司郎中郑材南京兵部武库司郎中顾起淹拟升未奉允旨已将前缺另推讫又查得郑材于万厯十四年二月以山东济南府徳州徳平县知县升户部广西司主事十七年九月升本部山西司署员外郎主事十八年五月升云南司署郎中事主事二十年二月实授本月具奏回籍调理二十一年四月起送到部本年五月除补户部山西司郎中十二月内该陜西道御史宋兴祖一本为时事激中虚文虚言皆属无补恳乞圣明饬羣工修实政以禆天下国家事内论户部右侍郎李祯以郎中郑材疏论待罪乞改别部以全大臣安堂属正体统奉圣旨郑材着调南京用钦此随调南京户部四川司郎中今该前因通查案呈到部看得南京户部四川司郎中郑材奏称歴任已及九年要得通理两京前后实俸赴部给由偶因报升云南佥事心有未服遂乞休致一节为照本部为朝廷用人计其俸并计其资而为封疆置吏度其材仍度其地向郎中郑材之调南也非以告行以挂弹章也故歴任虽九年不得通理于职掌所载京堂官曽经被劾改调另厯给由者而可推也然其所以调南也非以罪谴以竞时事也前后俸虽三年不得久淹于职掌所载迁谪官员酌量人品照例推升者而可推也去任尚书孙丕扬权于资俸才品之间而有云南佥事之拟也惟是材者北产而授之逺方违其适矣抑孙尚书本善道而疑为薄处迷其指矣矧当时拟陪者顾起淹也淹亦资深而俸浅者孙尚书即有意左材而有意左淹乎若夫南京刑部员外邹元标其调南也以中旨非由人言其给由也方给由旋以请告本无成例似难概援但本官材猷素着年力正强岂得以歴俸自多抗章求去今差事已竣微疾已瘳合无令本官照旧前去供职其应否给由一节听南京该部查例处分本部遇有相应员缺仍酌量升转则本官报主褆身之义庻其两得而圣朝官人励世之道亦两不悖矣奉圣旨是
催点冢宰疏
题为冢臣再催未蒙点用恳赐早择以昭公典事先该本部缺尚书臣等会官推举南京吏部等衙门尚书等官蔡国珍萧大亨衷贞吉李世达堪任前缺屡疏催请节奉圣旨吏部尚书员缺着从公再推堪任的几员来看钦此臣等随于本年十一月十八日复会官推举太子少保户部尚书杨俊民少保兼太子太保兵部尚书石星南京兵部尚书参赞机务周世选原任太子少保工部尚书曽同亨请旨简用今又旬日往矣尚未蒙钦点夫皇上之降旨再推也是所谓劳于求贤惟恐老成者俊犹有遗于所举之外者也而不即点用是所谓慎于用贤惟恐人心物论犹有间于所举之中者也皇上之为铨衡计得人斯以勤矣臣等第宜服而候命何敢轻渎顾冢席久虚铨政多窒顷自奉旨再推以来臣于内外员缺絶不敢推拟一人以须尚书至而柄事也而久之未下臣窃自惟念廷推至再贤无敢弗举明旨孔严举无敢弗公计两推堪任诸臣衔名并留御前但望皇上早赐裁择点用批发庻公典益昭而羣心咸慰其于邦治庻有总统臣叨署事不得不冒昧渎请仰惟圣明省览施行臣不胜恐惧恳切俟命之至
再催冢宰疏
题为仰乞圣明体阳徳简冢臣以隆至治事日者履长锡庆阳徳载亨君子道长其惟兹时我皇上独秉阳刚亲调元化法天用贤亦惟兹时矧冢宰首臣邦治所托一缺三月中外喁喁日望我皇上早择耆儁俾正铨席以无遏佚我国家亮工熙载之治不以兹时涣明旨谕在廷臣则何人长此代署臣前奉命会官推举堪任吏部尚书若蔡国珍萧大亨衷贞吉李世达四员其官迹咸疏御前其才品无逃圣鉴第在我皇上沛然一批发而已冢臣用舎实邪正消长治理隆污之所闗臣用敢不避烦渎冒昧申请伏惟圣明垂仁速简臣无任恳切皇恐待命之至
催发选郎疏
题为选郎势难终缺冒罪恳恩俯赐裁夺事窃惟郎署小臣调补恒事而我皇上偶寝不报此岂若廷推大缺为股肱重寄不可旦暮即决者乃臣叨署事再三催请干渎宸聴虽圣度如天无所谴诃臣心何安臣罪何逭顾臣揆之朝常察之政体选郎一官实难终缺葢天下官员途有正杂俸有深浅人有贤否缺有优劣其出身资格考语等第册籍开报月异岁殊每遇选除堂官不得亲也必该司郎中检阅的当具呈堂官而后加注拟焉然而郎中亦不得专也必派委其司之员外郎主事分头检阅总而会之郎中而后呈堂而加注拟焉此一郎也其官则为朝廷用人之官也不为不要重其事则皆为吏道剔垢厘蠧之事也不为不细碎他置勿论即如昨者十月大选臣日夜惴惴虑负我皇上委署至意督同该司员外郎主事毕力拮据勉而卒役惟是一时堂司举皆代庖拮据撑持局蹐万状止縁前推验封郎中白所知调补文选郎中员缺日久未下故至此臣目击兹苦用敢不避烦聒冒昧申请仰候圣明裁夺如以此官果难终缺即赐批发将白所知准调文选司典选供事则铨政有统而臣之署事亦有頼矣臣不胜冒昧恳祈之至
催发河南巡抚疏
奏为急缺重地抚臣恳恩速赐点用以保泰宁事臣惟河南为天下之中藩封独繁物力故诎向者民饥相食聚而为乱赖我皇上捐帑赈贷以克底定顷又闻旱蝗赤地矣其河南南阳两府多有矿洞皇上遣官开采原奉旨着该抚按悉心经画设法防护毋得推诿务保无虞而此两府之间顷又开矿矿徒四集不下数万斯岂良民善众肯帖然为我用者当此灾地创此重役所为调度弹压建威销萌全恃廵抚一官而前抚臣荆州土业奉旨养病回籍矣臣会同九卿博访慎选推举得堪任抚臣刘士忠锺化民二员请旨点用日久未蒙批发夫此二臣者在刘士忠尝巡按河南素着风采其威名犹在列郡在锺化民尝赈济河南夙娴方畧其恩信犹在民心皇上若于此二臣内简用一员照例请勅令其前去任事必能殚智毕力为皇上巩此腹心者事闗重地安危伏惟圣明早赐裁择容臣等遵奉施行如犹未当圣心亦愿明示作急另推庶于地方不致悞事臣不胜恐惧恳切仰祈之至
辩疏
奏为闻言省咎恳恩亟罢改委印务并分疏推拟事件以明职掌事本月初一日臣在部办事忽闻吏科署科事给事中刘道亨上疏参臣及臣属文选司员外郎蔡应麟候旨两日未下业已传得其掲帖大畧论臣在科场则壊科举法在吏部则壊铨选法而胪列应麟受贿不法状甚具臣疾读一过且骇且媿生平岂有疑行乎何挂人颊至此臣第当阖门待罪何敢置一吻顾名节臣所矜也职掌臣所守也臣不上章自理谁为陛下白臣寃者谨按掲帖徐泰时臣庚辰分考所举士臣年十八进学二十四乡举五年间贫而餬口不出其邑并无徃苏州处馆董祖锡今复姓崔祖锡臣浙江乙酉所举士原籍吴江久居湖州因查冒籍前监临御史今总督王世扬查明回奏今都御史衷贞吉时以左布政使提调可问也并非姻娅臣犹记泰时后场雄博祖锡春秋劲笔有无闗节两府士大夫在京师者定有公论赵南星往典京察号为执法旣臣邪污多端显诋不肖何置弗处臣修撰十三年而升谕徳庻子接忧六年而起少詹事凡通籍二十年而得侍郎一甲人升官如臣为迟当起少詹时前辅臣王锡爵归省在里臣果求起掌院曷不之朝之辅臣而之家之辅臣耶锡爵能遥制耶又云少詹之起由钻求其门生忆是年止有门生顾宪成一人再入吏部然以七月十七日命下而宪成以九月二十七日抵国门果门生力否耶有无请求见在四阁臣亦应有定评至谓臣署印以来鬻官大着臣无他材能不幸代庖于此危地怨府惟是朝夕惕励奉公守法差足自信臣如曽私亲故一人甘悬首市曹毋论他搢绅交游曽受同年同乡书帕分文决陷尸江海皇天在上明神在旁挤则挤耳何至并其硁硁拙守而污蔑之臣死不瞑也若所参蔡应麟事情臣查金华广州延平三知府寜阳潘县丞皆在任未升有无纳贿臣不能知恩生奚继善臣批候考定其有无勒贿臣亦不能知乃部规凡会推京堂多系堂官自行采访推举司官止是承行故陈用宾以巡抚首俸陪推顾养谦以邉材候用陪推锺化民以赈荒有誉陪推臣实主之应麟不得弄也凡推升京外官司官执俸单呈堂酌拟堂官亲注缺帖故蔡如川刘三乐俸皆及府刘北人偶无北缺蔡南人得先拟云南缺也戴燝陈一简俸先后一月而陈经总督孙矿保任虽未覆宜且留戴又纪録故拟江西也周诗俸三年外而科目已二十年外原只拟佥事张应凤俸可副使京粮考核该部昨咨过前此亦未敢动也刘庭芥三年四荐而推南部以疏谪官秦効鹏四年八荐而推府同兹惟常调王允元刘以忠倪思益三推官之急选王需北缺刘回本贯倪乃得赣州监生之上选单加级捱卯长行序年今见行无改此皆臣与该司拟议而行之应麟不得专也乃若赵之宾委果除官在先假文发觉在后蒋应吉陈惟一委果悞籖誊榜在先附选本依例改正在后已上臣部皆有俸单考语及臣批监生呈词等项在案附选本取旨存科果其谬戾止应论臣果有奸私亦止应罪臣臣堕身坑堑絶意仕进应麟亦事同甑破不望瓦全臣复何顾恋力为剖析第念堂司一体职守相闗倘应麟受贿有迹是应麟负臣臣不敢庇若本臣主议而使应麟蒙辜是臣累应麟臣何敢自欺为此据实分疏仰干天聴伏望皇上亟将臣赐罢其本部印务或急简尚书或选委各部院堂上官一员前来兼署臣与应麟被参情节请如道亨言下九卿科道官逐一公评恭聴圣明处分施行则臣名虽辱而臣节少明臣身虽退而臣职不淆矣臣无任陨越恐惧待罪之至
考满疏
奏为考满缺官代题据实具陈恭听明旨处分事臣直隶常州府无锡县人由万厯二年进士本年三月除授翰林院修撰四年某月内阁题充会典纂修官八年某月题管文官诰勅本年八月具奏给假省亲吏部覆准回籍十二年五月起送赴部复除本院修撰本年七月题会典充纂修官某月题管理诰勅十四年某月题充经筵讲官本年某月九年考满升右春坊右谕徳兼翰林院侍读十五年二月会典成升本坊右庻子仍兼侍读掌管本坊印信本年九月丁父忧回籍守制十六年十月接丁母忧扣至十九年正月服阕二十年八月在籍起升詹事府少詹事兼翰林院侍读学士充玉牒纂修官行取来京二十一年五月赴京到任本年十二月十一日升礼部右侍郎仍兼翰林院侍读学士二十二年二月题充经筵讲官四月题充正史副总裁官二十三年二月改吏部右侍郎二十四年正月升本部左侍郎兼官经筵副总裁俱照旧本年闰八月内奉旨署掌本部印信扣至本年十一月初十日连闰实歴正三品俸三十六个月俸满例应给由臣查得吏部见行事例九卿堂上官三年俸满给由过部本部查理明白具题引奏其本部堂上官考满咨送同堂代题引奏今臣备员吏部而尚书两推尚在候旨右侍郎裴应章亦两辞未任孑焉署事代题无官又臣自念旷瘝已久罪戾滋多俸既及期分应幽黜若复蒙昧居职臣实悚仄不寜为此将歴俸月日具实奏闻伏候圣明降旨处分施行臣无任皇恐陨越待罪之至
假印冒官疏
奏为奸徒伪造假文冒选职官事本月十九日准兵部职方清吏司案呈奉本部送据巡捕参将姚洪等呈前事等因到部送司案查先奉本部送准吏部咨内称赵之宾假文冒选一事已经具题参送而据所口供雕印造文等事有孙心葵王敬南等犯至替拣替考则麻瘦人周姓者今皆闻风脱逃此辈若不缉获正法法纪何由整顿奸徒何由屏息合咨兵部烦为密嘱锦衣捕营巡缉等衙门多方搜捕必期罪人尽得庶法司得以根究严鞫如律按问肃清选法实在此举等因到部已经札行巡捕营密缉奸党去后今据该营呈解伪造假文余杰前来合将原呈招词相应黏送吏部参处案呈到部为此除将本犯批候聴处外合咨吏部径自参处施行计黏呈一纸内内开京城内外巡捕参将署都指挥佥事姚洪许大成等呈蒙提督衙门备奉兵部札付准吏部咨文内严密缉访孙心葵王敬南等犯事理到营札仰各该把总缉访去后本月十三日据把总周应龙袁寜呈据军番王奉李之蕃等公同旗牌官田伏兴等访获伪造部印卖选假官犯人余杰等三名到官卑职等随即会同中军官李之仁胡梦士张九徳审得余杰供年二十九岁系福建延平府顺昌县民由吏员授冠带私造起选假印文书一套希图投部冒选见今追出在官于二十三年二月内有同省人谢应朝以白丁托杰要假作南京吏部考中回籍起本省聴选印信文书杰不合依允遂私雕福建布政司延平府顺昌县印各一颗私造文书一套用印钤盖亲付应朝得银一百五十两有在官知情吴洗挟分银二十七两三月内投部四月分选浙江杭州府临安县典史见今丁忧回籍乂于本年四月内同省人廖汝魁以白丁托杰要假作南京吏部考中回籍起本省印信文书杰不合依允紏同见今在法司縁事书办江兴周私雕福建布政司延平府顺昌县印各一颗私冩文书一套假印钤盖亲付汝魁得银一百五十两江兴周分银四十两汝魁随即投部六月分选河南开封府沈丘县典史见今在任又于本年十一月内有乡亲俞以良以听选经歴应该二十八年选官托杰在部通同书办江兴周将该司册库封条润起透开门鎻偷出选簿将俞以良姓名更移在前敲透印文钤葢得银三十两至今二十四年八月内选兴州中屯卫经歴见今在任又于本年六月内同省人李绍卿以两考托杰要作南京吏部考中回籍起本省印信文书杰又不合依允遂假雕福建布政司福州府福清县印各一颗私冩文书一套假印钤盖亲付绍卿得银二百两八月分选广平府鸡泽县典史见今在任又于本年八月内有浙江金华府永康县人赵之宾以三考吏要改作选贡监生杰不合通同今脱逃火房黄灿将该司册库封条润起透开门鎻偷出选簿内应选监生王之宾洗改作赵之宾仍敲透印文钤盖得银七十两同伙今脱逃王继南黄灿得银二百两伪造该省府县假印文书亲付之宾投部十月分选福建晋江县主簿见今事犯刑部究问于本年九月有同省人叶茂晩系选贡监生托杰讨吏部给假帖文杰不合依允假雕堂印一颗仍冩假票一张用印钤盖得银十三两亲付茂晩见今回籍今蒙研审前情不敢隠讳等情具供到职随于本犯名下追出雕刀一把当官雕出吏部堂印一颗应天府印一颗及本犯起送本省府县假印文书一套暨审吴洗知情分赃是的家人傅祥供词相同各等因到臣据此臣随查得本年十一月十九日先该臣部奏参奸犯赵之宾诈冒縁由节奉圣旨这诈犯着送法司严究钦此臣见雕印造文等犯脱逃末获随即移咨兵部转行巡缉衙门去后今果缉获余杰等一起除江兴周臣已先期行中兵马司拘同赵之宾送刑部听鞫外查得俞以良系吏员二十一年十一月准户部咨加纳外卫经歴二十四年八月选除大寜都司营州后屯卫咨文选簿明白序次应选李绍卿系京卫仓攅典二十三年二月准户部广东清吏司手本收选二十四年六月拣中选直隶广平府鸡泽县典史该仓守支公文及考功司付文具皆明白似无别弊叶茂晩遍检选簿并无此名无从根求其谢应朝系考功司考中一等杂职二十年二月除浙江杭州府临安县典史二十二年七月报丁忧回籍讫廖汝魁系实办承差十六年八月选除河南开封府沈丘县典史二十一年四月升代府仓大使讫已上二官原系十六二十等年升选俱非臣及见在司官经手管理及查见在公文簿册又皆有据但本部铨选官员惟据各衙门起送印信公文今奸徒余杰雕刻印信假造公文神巧难测恣横无忌至于如此若非多方密缉奸恶几于漏网至所供攀前项各官多与本部存贮簿册选除年月互异顾既经攀执恐有别情法应追究除将本部簿册及户部原送咨文等项封参送办审外理合具奏伏乞勅下法司将见获奸徒余杰等一千人犯应同赵之宾一起一并严加究处其供攀俞以良等吊比公文册簿一一详鞫如果明白无弊不妨昭雪若系诈伪的确仍行原籍原任各该巡按御史提问如律庶法纪整肃铨政清明而任事之臣得以寡过矣臣杜门待罪方在辞印不宜陈渎縁事属假冒不敢稽延谨具奏闻伏候敕旨
辩辞疏
奏为辱官旷职义当引决恳恩亟罢以重铨地事臣自本月初四以来请罢者一请解印者三而俞旨不一下也据兵部咨一参奸徒余杰等事而京营巡视科臣程绍遂以为侵职为术笼横猜曲诋推波助澜不遗余力臣窃自叹臣之身待罪之身也不当辩臣所参事职守之事也不必辩顾又自念挟诈用术此小人之为而端人良士之耻也臣虽不肖叨厕九列亦尝奉教于君子矣安可无说以处此夫使臣而果挟诈用术有意绐科臣而缓之疏也必臣有书启名帖而后可而臣无是也果托司官转致必司官曽致堂官口语而后可而司官无是也非独此而已科臣自疏固云闭门谢一切客考察营将至二十日申时始出公署接该营呈词臣之疏固亦以二十日申时封上疏中所佥小日可覆按也臣疏上矣而犹欲缓科疏何为哉大凡缓人而急已者必其人欲饰罪者也欲攘功者也臣查余杰所攀各官典史谢应朝系二十年选典史廖汝魁系十六年选二十一年升二官非臣入部后事经歴俞以良今年八月选典史李绍卿今年六月选非臣署印后事且见在公文选簿及户部原咨等项确有证据的无那改至监生叶茂晩并其姓名亦不经见非有罪可饰也臣区区愚心不过欲为衙门辩诬为此四三小官释累非有功可攘也臣既据实奏闻以明人臣勿欺之义而于其明日遍投内阁本兵巡视科道掲帖以修同事之恭即不意臣为恭而科道反以为怨其已悮矣吏部官言吏部事巡视官言巡视事臣考据得实而先言之讵为僣科臣完毕公事而后言之讵为慢亦各言其职掌耳而诋为侵越为挟诈用术其已过矣夫挟诈用术臣不但乏此伎俩实亦无此肺肠故不得不辩也惟是臣两遭诟辱既以轻朝廷羞当世之士而解印不报凡臣部推升急选大选满官引奏及一应题覆纎巨事件无敢擅主暂皆停滞兹惟臣担悞大罪臣所以愧恨忧惧仰而呼天亟愿乞身以去伏望我皇上即将臣赐罢以谢人言以重铨地别选英硕使署印务庶臣获粗保身名归见乡里臣之幸厚矣臣无任激切屏营待命之至
辞印疏
奏为负罪恳恩速罢臣以重印务事臣于本月初四日具疏奏为闻言省咎恳恩亟罢改委印务并分疏推拟事件以明职掌事内辩科臣刘道亨参论事情并乞将臣赐罢候旨积日未下也臣心甘席藁身比坐芒葢髙载厚独臣局蹐伏念臣之不肖臣亦自知皇上不察畀以佐铨委以署印即不意尚书两推未点而右侍郎裴应章又两辞未任处既非据去又非情孑焉支撑旦暮若厉而抨击至矣已矣臣不获复事陛下矣第臣身一日不可再留而臣部印务一日不可无属以臣一日不可留之身而虚一日不可旷之部务计他日必又有以不早解印堕悞铨政罪臣者臣何辞置对也伏望我皇上速将臣赐罢庶印务有归而臣罪少逭臣得儌恩出国门有余荣矣臣无任皇恐激切待命之至
题明会议疏
奏为奉旨会推恳恩改委事臣于本月十五日伏见邸报该户部等衙门太子少保尚书等官杨俊民等题为奉旨会议倭情事奉圣旨这会议倭情既说朝鲜当救朕念兵事重大贵图万全战守方畧还须详加计议务求停当来说枢臣既宜更换就着吏部会同九卿科道官从公推举熟练边务堪任的五六员来看钦此臣庄诵明纶仰窥睿筭决藩篱之至计务极周详简枢筦之重臣预求熟练煌煌圣谟已足以耀神武伐狡谋矣顾吏部印信尚臣署掌则会推公典应臣奉行而臣待罪杜门抱疴请告方当候旨敢复代庖惟是事急燃眉旨严涣汗我皇上如犹慎重冢臣未即点用伏乞于别部院大臣内钦委一员俾领印务遵照明旨内事理会官推举臣前所上病疏另候降旨施行庶国家立见用人之效而臣亦少寛悞事之诛臣无任恳祈恐惧待命之至
辞疏
奏为力恳天恩急改印务以重典制事臣于本月初四日具疏奏为闻言省咎恳恩亟罢改委印务并分疏推拟事件以明职掌事内辩科臣刘道亨参论事情并请亟将臣赐罢仍选委别部院堂上官前来代署候旨旬日未蒙批发臣自当静听处分夫复何言第念臣之身待罪之身也而臣之印务皇上所委署之印务也臣身决不可复出而臣部双月大选系祖宗二百年来大典制不可以臣暂废查得大选在二十五日为钦定日期而前是堂司昼夜拮据克日办理无论阅单会单等剧务即推升京外官具题须一日截取听选官一日司审堂拣一日考举监一日考三考一日急选官具题一日定二等杂职官衔一日至二十三日选讫而后二十五日有事于朝也天下听选官鳞集辇毂无虑数百人诸紧事取办只止旬日而印务未有所属司官何所禀受万一担悞堕废异日且复有罪臣不早解印者臣何辞也臣心丼席藁身苦坐芒当此之时葢髙载厚独臣局蹐用敢据实陈状冒昧上请伏望我皇上急将臣所署印务暂借别部院堂上官一员前来代署供此选事臣静听圣明处分施行庶部务不悞臣心少安臣无任激切恐惧候命之至
辞印疏
奏为辞印久未得旨大选势难如期请乞明示以便遵奉事臣于本月十二等日两疏辞印恳恩改委别部院堂上官前来兼署代领大选容臣静听处分俱候旨未下今去二十五日钦定选期止六日耳自来大选官员有缺悉取诸推升官员具题必列堂衔用堂印臣今被参待罪义不得视事用印而印务未蒙改委推升谁为具题推升缺不出即欲依期大选安所藉手臣所以自恨自伤奈何以不肖而被言又奈何以被言故而愆祖宗旧章悞国家大事也臣用敢不避烦渎三疏申请今日之事倘蒙慨赐批发速改印务昼夜督促选期犹可及也惟皇上命不然而钦改选期俟印务有属另行补选是事之穷而政之权也亦惟皇上命统俟圣明裁示勅臣遵奉臣仍静听处分施行臣无任冒罪悚惧候命之至
再辞印疏
奏为大选期逼立候明旨改委印务事臣于本月十二日奏为力恳天恩改委印务以重典制事内乞圣明将臣部印务改委别部院堂上官前来代署容臣静听处分候旨累日未蒙批发窃照双月大选自祖宗二百余年以来未尝有一朝废缺而选期在二十五日自皇上钦定以来未尝有一选担悞今以臣之不肖被参而使令甲少愆钦期顿改臣即身膏斧钺何以辞于天下即今时日益促事体益逼凡前期推升誊缺拣考急选等项诸紧务俱系堂官掌行而大选具本亦只系堂官列衔纵司官全设罔与提衡矧仅仅此二主事安所禀式故印务迟改一日则选事迟悞一日臣心何安臣罪何底臣所以昼夜杌陧亟请解印非独臣为逭罪谋良为国事谋也伏望我皇上俯念大典必不可缺选期必不可更准将臣部印务立委别部院堂上官一员前来代署行事臣仍听圣明处分施行庻臣挂议之身少免悞国之罚臣无任激切恐惧待命之至
辞疏
奏为哀恳天恩俯怜病苦特准休致事臣于年前陡患痰厥病症自后眩晕时作医药罔效不得已于今年正月十九等日两次具疏陈状恳恩放免俱未蒙批发夫皇上之尊天也天听甚髙臣分甚卑傥臣病可渐愈力可渐支何敢累渎威严自干诃谴顾臣气禀素弱忧患复深悒郁之极病来若凑即今虚火炎攻脾土受克眩晕不已继以呕哕行立旋转食饮不纳盖昔之病在头目而今且在膏肓矣医人咸谓不免官还家静摄者久且不治臣身不足惜臣上辜任使下隳职守朝廷亦安用此病臣为也为此三疏呼天苦丐微命伏望圣慈垂仁哀怜特准休致使便调理臣所署印信俟得请后容臣另本请命臣庶几幸而获生歌咏太平祝延圣寿与天无极也臣无任力疾惶悚祈恩之至
辞疏
奏为忧病増剧力恳天恩放归田里事臣于本月十九日具奏为旷官感疾恳乞天恩早赐放免以安微分事縁臣于岁前二十五日痰火陡作一仆几絶病盖得之烦忧攻中邪火壮而元气耗也渐已匝月未见痊可诚恐病日以深职日已废徼恩放免而疏上六日未蒙批发臣第当静听明旨敢复陈渎第臣虽被言印务未解待罪五十日职守隳废臣之忧病实本诸此今病势益増医药罔效每一思虑起辄昏迷眩晕不省人事据床倚壁仅而暂苏夫人有急则吁天疾病则吁父母臣遘兹危苦而不哀鸣君父之前是上误国事而下复误其身也为此不避烦渎沥血申恳伏望我皇上怜臣病困放归田里使全微命亟简名硕畀以印务臣未填沟壑之年皆歌咏太平之日也臣无任激切恐惧待命之至
辞疏
奏为久病濒危遵例恳恩俯准休致事臣向縁病晕病呕旷官尸禄于前月初十日六疏请罢概未蒙批发是时臣印未解臣忧转烦抚枕呻吟何当解印静摄专意医药幸而少瘥臣一介单寒擢第登华荷恩髙厚忍不竭狗马力终事陛下今冢臣点用矣印改署矣臣获静摄亲医药且再旬矣而命数多蹇神气久销前疾未祛变症叠见即今脾胃虚热痰涎壅盛水糓不受肢体酸软孤身旅邸十分狼狈照得令甲朝叅官注门籍三阅月者停俸不支有疾准致仕臣自去冬腊月避言谢事以迨今兹月已逾三病且非一臣数自悲念臣既遇矣顾不获竟尺寸之用依圣明之君臣之耻也然臣既病矣顾犹縻俸给不停挂衔名不去尤臣之大耻也臣用敢沥血披诚引例申请伏望我皇上怜臣谢事已乆遘病已危特准照例休致放还田里臣虽不得进而观喜起之交犹能退而修亷耻之节助流圣化维植士风臣之此去或少禆益臣无任悚惧哀恳待命之至
先大夫生平不敢自居于名以故諌草都焚箧中止存辞疏十八攀送疏源文得之先源孝遗簏请发推拟寛降谪二疏殁而觅得之京邸若署篆首日率属请升储公疏救荒疏救曹侍御典刑公疏特疏条上出阁议凡四三十通部事通行者不与焉昔时同事耆硕人人能言之业皆留中惜无从觅稿即其它著述亦多不存若今所刻碑铭志传之文亦源文杂得之其子若孙暨朽缄败扇与行于世者耳十不存一挂遗至多拊心涕零伏惟垂鉴季男源文谨识
宗伯集巻二

[book_title]宗伯集巻三
（明）孙继皋 撰
○叙
拟御制重修大明会典叙
大明会典者我皇曽伯祖孝宗皇帝特命儒臣谨遵我太祖皇帝所定诸司职掌间取累朝列圣因革损益之故以模拟附萃而成书者也重修者何自弘治壬戌逮嘉靖巳酉我皇祖世宗皇帝尝申命増辑辑成进御未惬至懐爰自巳酉以逮朕躬岁月既多条例弥广重修成先志也于是今年万厯丁亥书乃毕修籍奏矣阁臣奉勅受事凡更数人而后定分曹列局凡数岁而后论功为册凡若干为巻凡若干搜罗纂次良已独勤考据折衷各有攸当朕受而披览喜慰羮墙圣烈神谟重光并耀此诚万年之巨典而一代之鸿制也亟付所司锓梓颁布将与中外臣民遵守无极朕为题其首尝闻王者必积德百年而后礼乐可兴盖制作若斯之难也故周之礼制最为大备然不成于永清垂拱之日而成于访落训官之时汉号近古孝文之德几致刑措车旗礼文阙焉而不讲谦让而未遑非其未暇夫亦不当时耳国家圣圣相承德化醲郁烝为至治积之百五十年而我皇祖乗时入继凝图嗣统绍天开人自朝庙宫闱以至车旗服色靡不观其会通归于秩叙敷贲前业佑启后人远轶成周何论汉制朕冲龄嗣服幸席洪庥早夜兢兢深惧遏佚数与二三大臣讲求故事次第兴修数年以来庶几勿坠六卿无隳职四方无呰俗朝不溷市野不踰国庶绩其凝边陲晏如斯亦守法之效已书不云乎监于成宪其永无愆言贵守也又云惟臣钦若惟民从乂言贵与臣若民共守也朕仰惟二祖八宗朝章国宪载在秘府并所恪守罔敢踰越惟是此书之成所以丕昭我皇祖政令制度为多足以慰答在天之灵而朕所以重修之指亦惟觐光绳武用少成皇祖未遂之志以垂示永永无违之式因序简端以明祖烈且令后世有考焉
浙江乡试録叙
万厯十三年秋八月郡国复当大比士前是士稍因縁幸进絓于吏议玷贤能书议者言士所繇多途文学吏溺其职而衡量外禀也宜如肃皇帝朝遣京朝官称诏书临校以明大公称盛典章下礼官议曰便上报可而修撰臣继皋暨刑科右给事中臣居敬被命当往浙江臣窃伏惟浙首藩也文献甲天下四方望之以为此玉之昆冈而玄珠之薮也顾至于今而士有薄经艺而谈玄理慕浮诞而弃本实波流相荡浸滛江左余习矣臣自念术业浅陋即竭其愚心引绳操墨以求士而士文不中程习尚不一变进无益于县官何以称上意指而明浙望于诸藩乎臣为此惧乃以六月朝辞驰至其境维廵按御史臣王世扬实用职事监临饬具堤备既豫既严而提调则左布政使臣衷贞吉右布政使臣余一龙监试则按察使臣冯时雨副使臣史继志具肃臣等及御史所征同考试官推官臣王守素知县臣周孔教学正臣黄弘勅教谕臣杨启新林岳伟倪思益杜方伟刘懐民廖自伸训导臣陆策以入而臣乃得合提学佥事臣苏浚所选士二千七百有竒三试之臣集诸同事相戒夫试欲以观其变有诏不得程虚浮其谨择纯厚尔雅之士毋有所眩卒业如额收九十人将録文以献臣又相戒夫録欲以观其质有诏不得隳先资其谨择本文毋有所饰凡臣守科指尺寸惟是兢兢不敢先自背越教士不信之端而后乃进而宣言风以感遇论报之义臣闻千里而得一士犹比肩累时而得一士犹接踵盖其难也王制大夫献书则拜诸侯贡士而适则有庆招以弓旌延以车马盖其重也夫古人叹才难而今三岁一劝驾偕计之士至累千百飙集而景附已易矣古之士也重而今猜防绳结之意不独以持士而寖移之有司已轻矣则何也古之为士者身抱帝臣之具胸韬王佐之畧而今第规尺幅冯空文古之举士者亲可也不引嫌雠可也不修怨廓然明白絶无人我而今不能无逺形迹然犹不获尽以心信于天下难易轻重较然而悬殊可思也已明兴二百年来用高皇帝约束以罗士而士乗风云奋起者以时而就其实姑无以他论如浙士大者翼运扶艰殿邦淑世秩于庙祀次亦不失显名于时斌斌照映矣上绍明圣绪力求太平业五举士于兹顷受事者一不当而上沛然改易其弦辙不难借史曹省署之臣与之更始山陬海徼冠盖相望所以待郡国士几与二京埒臣有以窥上之心圣人至公之心也大指在广搜眞才储峙实用而无私畀焉臣荷上拔擢恩幸甚深而奉任使甚厚敢不益毖饬伏自闻命趋事迄于籍奏凛乎帝天临之而神明摄之也故臣有所亟收有所置弗收公也非臣所敢与也收矣有録其文有所置弗録公也非臣所敢与也臣大指乃在布德意应明诏勉体一人寤寐侧席之思而无私植焉臣所为毕心藉手以报上若斯止矣然此犹士也其进则上臣也有如以公奋身而不以公効国是士不信臣以公荐士而不以公成士是臣不信士臣与士乃两相负矣臣请遂与士约夫圣王无私臣而忠臣无私营蹇蹇匪躬尽节官下勿私其身乃心王室罔攸内顾勿私其家谋猷曰后若畏人知勿私其名不矜不伐勲成智隠勿私其功专志壹节唯社稷是扞元元是急期于尽心任职而止斯贞士之朴忠而臣子之纯懿也不然而营私废公者悖挟公济私者欺上渊然秉至公之心何所不鉴观朝不蔽公论国不借公法岂惟士之辜主者亦何辞之与有盖浙山水奥区而贤圣所廵游也禹会万国玉帛于此而遗烈炳焉到今史迁一上会稽归而光纂先业扬文采于后世孕灵锺秀矧其乡之人臣诚不自量不第欲得才士思矫其习不第甄其文欲向风慕化之速思一其心故为申戒之如此夫惟士易至上故待之常轻而其敝至官惰而事隳则易者难矣惟士难求上故待之常重而其效至思皇济济不可胜用则难者易矣上今至重士士安可不为其重者亦将以难责士士安可不勉其难者徃慎哉忘私循公轨于大道以风四方尚毋以臣言为私言而公弃之也则臣幸矣是为序
观艺録叙
观艺録者直指孟津陈公按吴校四郡士遴所入彀之文而刻焉以式者也刻成邮以示余且属为序余惟文泄于性而铸于心者髙者妙经纬成变化以垂训行逺学士家业尊之曰经而其下者亦掞藻抉精极舒冩比属之工而猥辱之曰艺夫艺也至于占毕俳偶名科举之业而愈益下矣然而国用以罗士士亦用以致身取寸晷尺幅衍绎圣贤之微言以畅其所自得良以明经而辅之尊非苟为艺也日者士不务讲求经术而杂采旁猎相骇为不可知以文其浅陋人心世道识者重忧之上用公卿议裒先朝所为程墨文颁布学宫号之正式夫式何也曰法则也今夫匠氏斵木而为式陶人埏埴而为器毋废法焉而况于文乎绣衣持斧之使载简书廵行一方事无巨纎无所不当问亦无不斩焉一禀三尺而独校士往往取具文而已匪法之文惟其辞之为士于何观文于何式公輶轩所驻既以布常陈纪察举吏弊檄羣青衿试之不员额泥也退而亲评隲其文左执规右执矩为差上下百焉不失一盖余椎不文间卒业兹刻虽言人人殊大都能屏去百家二氏诸谬悠之谈而一本之六经宁质毋缛宁直毋谲宁屈其才以就法毋逞而轶于法之外理归意匠思归玄冶纵横阖辟雅中天则吴先正之遗将嗣徽而振之响噫盛矣观止矣夫上观士士亦观上公嘉与学官弟子守功令崇体要非法不以程士士仰流象指其自程顾若有甚于公所程士者斯岂非右文焉而执法式之效欤而余则以为法非独于文也惟政亦有之语云不习为吏视已成事始公起家令边邑邑被兵空无人土田化为区脱令来委印绶去矣公曰非设官意也招徕流移给牛种以耕业成而后赋之来复者万家邑始具版籍备更徭役庶以殷为塞下乐都征入台督漕故事漕使掠艘而前示贵倨公独殿测水盈缩为进止止不虞胶进不虞漂漕倍以驶功最而后乃来按吴吴孔道也公则先僻邑据僻而檄旁近邑爰书阅之尽至则师听丕蔽无余日矣絶不欲以我故累厨传久溷凋瘵为凡此皆公以意为师以古名臣为摹一张一弛动有衡量故令邑邑完持宪宪饬于程士见一斑尔而公实夙秉明德纯赤为其里纯白为其表可律可度不言而肃又穆然有掲政事之上而型于品文论士之先者士亲末光望下风傥亦能以公为法而式公乎嗟乎习之渝也久矣彼亢首觚翰而行弗涤弗式哆口道义而志弗涤弗式士而欲公式也其必厚自湔濯合文行华实为一人焉而后天下耳而目之乃可以观德乎哉进于艺矣记有之德成上也艺成下也先王有上有下故能观人文以成化士亦有上有下故能肖公而不局于艺是为序
赠少司马中丞巴蜀赵公被召迁少司空叙
少司马中丞巴蜀赵公以节钺鎭抚吾江以南三年而上召入为少司空前是公用望实当迁者数矣方皋备右铨是时左铨缺太宰谂于廷列公名上不报寻推公少司马宜为真俄推本兵又推总云中边前后无虑十许推皆枢筦鎻钥之寄国家所与共安危呼吸者上一切不以属而顷忽以司空召也司空掌邦土在汉号三公今制视周官秩卿而六班稍后都人士心仪公秉政久相与觖然不厌以为曷弗遂登钧衡而贰将作为而皋则有以窥上用公与公之为上用盖至于今而始大且光也夫古之大臣固亦有辍耕钓而都将相脱羇旅而升庙廊者斯千古之一遘天畀非人力也乃若耆德之老魁特之隽国家用之则安于覆盂不用则危于累碁此非立谈而投握手而合也所由周践皇途荐扬朝采其才识智虑淘洗磨炼如金始镕如枲始沤一耀于精白而后当机处中决疑定倾不震不腾为社稷臣即人主所以用之亦必歴试博咨穷之以事变之所絶难察之以人情之所共归使下之向之甚于上之求之而后延登倚毗共国而治故臣主俱荣享名无穷公束发登朝凡三十五年于兹矣一为御史失当事者意仓皇领臬事去然勲名亦繇是鹊起久之晋都御史开府更重鎭五矣中间驱驰出入再仆再起其于世路夷而康庄险而太行翻覆变幻无不谙于官方细而米盐烦而刑名大而兵戎窽会机宜无不晰于方舆腹心而圻甸肩臂而关陜手足而闽越夷情民俗幽遐隐伏无不抉他不具论论其抚吾吴者吴故根本之区而财赋之薮也顾此数岁间民间之盖藏洗而杼轴空矣倭又躙我属国兵食之征发舟船器械之调遣檄旁午至大农督旱逋三服官督尚方绮币凌遽逼迫急于星火盱衡扼腕焦心苦思左支右吾多裒寡益上以纾竭泽而下以苏涸辙而百姓不知也流涕太息手疏疾苦为元元请命为羣有司释累而羣有司不知也间延揽豪杰讲求战守阴为扞海备而外示休暇而境内外不知也意独上知之两宫饬涂三殿裁基万年鼎命丕哉永图念非岷峨上才莫可栋柱者乃逼召公为宅揆地耳皋居则考吴乘故不乏名中丞公孳孳为民设便利务在安之似周文襄惩贪奬廉凛凛风裁似吴嘉鱼孤介澹泊不异寒酸似鲁天台而赈贫植弱饥溺由已似王端毅王端毅后赞南枢卒正北铨清风亮节声施到今公召矣上业歴试博咨而用公矣不久肖端毅登钧衡慰都人士望当机处中决疑定倾海内想见太平矣有诘者曰公巴产也公之乡先哲不有蹇忠定乎岂其亦歴试博咨而后用耶皋应之曰唯唯否否夫忠定吾向所称耕钓羇旅之朋也而端毅所称淘洗磨錬以精白结主知者也公之不得为忠定时也而其必能为端毅则兹召也卜之矣皋至闇劣渉世又浅骤进骤蹶故于公之召不复引攀卧借留之义直踊跃起舞庆明德之终达又庆国家终赖老成人之用未有量也会公之属四郡守苏州则朱君某常州则边君某松江则某镇江则某并荷栽培欣逢盛美爰修故事猥索赠言皋亦公宇下人也輙不辞而复之如此云
贺方伯济寰杨公奏最蒙恩叙
上御极二十有五年滇左辖杨公以报最来朝一时搢绅同声而贤之天子嘉焉诏所司给恩数如制于是鈇钺之寄枢筦之托骎乎下矣其给事时礼闱所举士司封王君某等若而人谋所以为公贺者而征言于余始余守馆职与公给事时邸舍迫相向朝夕相过从乐也余行服还里而公备兵颍泗数使使渡江劳苦余丘陇间公为人博大精密才无所不综而心独长者余既雅习之矣属者余又用职事检校公辖滇牍则其风采勲烈复烂焉矫矫最于功公之才与品岂不亦兼茂而交至乎哉前是滇中诸土司袭其世官则藩司操其急以故袭者往往行金柄事者以希快利而柄事者亦往往借口柔远阳若为不得已也者而阴实其槖沿陋因敝所从来矣公甫下车会丽江土舍木青来请袭輙亦走使函千金进曰故事也公按之面发赤亟言状两台封金府库佐军储法其人不少贷诸夷始乃啮指咋舌转相戒今使君清严愼毋犯犯且丽法一时纪纲肃然不怒而威吏民不寒而栗然公弗矜为竒节也公曩备兵岢岚有债帅杨某挂阅臣白简念非公不可解尝亦函百金进公公拒絶之顾独隐忍不以言两台曰彼弁落井矣言之是下石夫忍弁贿以毋甚人罪发土贿以观远夷乃知公之为廉洁非近名非贾誉以无疚已志而已余尝谓阿衡相汤其勲业至于格皇天乃其操修始于取与一介公本原之地皭乎精白譬髙山出泉泯泯淙淙不滓纎尘出而为江为河流泽委润何所弗渐溉于是公于体用本末备矣故以亷观公可以尽公不可亷者多狷狭于人寡谐公所至人人以为亲已廉者严急旣以持其躬亦以律下鲜不毛鸷湿束公简易持大体纲举而目随亷者节苦其色常抑郁不平公神和气雄翫弄超越迈絶一世亷者局曲硁硁自守而乏通方公挥霍如意批却导窽游刄有余地凡廉者所易有皆公所絶无故曰廉不足尽公也夫与人亲者其量夷也简易持大体者其度平也神和气雄者其节安也游刄有余者其才广也天下方望公若悬崖峭壁而公实未尝有畛畦盖髙而能夷严而能平约而能安俭而能广一弛一张一文一武公之才与品岂不亦兼茂而交至乎哉昔公家伯起惟是四知为兢兢其后卒拜为三公为汉忠臣今海内多故主上思得恢廓磊落具有才品之士而用之扞隅殿邦以庶几乎安攘之效公绩用既腾望实咸茂俄而开府俄而当轴不动声色而狡夷革心四垂晏如社稷终将赖之矣麒麟之业考功氏不胜书而彝鼎竹帛不胜褒也今日之事又安足为公多且艳乎司封君等曰固然盍书以归之使以雠昔日
赠督抚中丞获鹿曹公晋少司空兼中丞治河叙
上在位之三十有二年秋总河大臣缺铨宰谂于廷推资地望实可倚毗者凡三臣以闻而吾江以南督抚中丞获鹿曹公与焉久之有诏定用公超拜公少司空仍中丞节以行盖特简也始上愼是遣章上不即下台省争言河比者业北决不塞必夺漕系国家咽喉命脉不细宜急择可使者使秉钺受事便盈廷请之力上以其言忠寻降旨用公往嘻綦重矣吾常郡诸大夫自守以下率其属谋所以赠公行者而征言于不榖继皋继皋窃惟河之患所从来久远惟是我国家弭其患而犹欲藉其利故治之甚亟而甚难已事勿论自上临御以来河臣盖数易所縻水衡钱无论数百万然往往幸以河驯逺者五六年近者二三年漕以亡害而独此数载之问河靡岁不决朝廷靡岁不忧河盖南决即虞陵北决即虞漕宠命在前严程在后肩者惴惴不啻若惧府故王家口之河成而丰沛决留城梗前政仓皇创泇口以一线挽东南四百万之粟仅而克济今单堤又见告矣单堤决势且啮太行薄鱼台射昭阳壅泇之上流而泇遂等区脱夫创泇以避河而河决乃适无泇非独无泇也将泇之下流亦日以涸而究且不得河一勺之用京师百官六军之命其安所恃赖则治之亟且难未有过今日者也语有之非常之事必有非常之人有非常之人必有非常之功公开府吾江以南四年于兹矣儌陛下威灵海上幸无事无所窥公扫氛荡窟截鲸斩鲵之畧而其最苦心者大农并宿逋三服官督尚方绮币公左支右吾多裒寡益以佐边计应上供鳃鳃为羣有司释谴而羣有司不知也未也采榷之使出而山泽以驿骚公百方调停官为征输便矣俄而料洲田俄而捜田庐劵闾井藉藉责课者且至公引玺书固争连拄使者口车止不得东民间不知也未也其市民甘心营税者聚而烧街巷杀人公闻下檄使解散而法其首祸者凡以已乱定变明三尺不可犯杜陵迟渐耳而吴人士不知也大都公之精神用之庇元元厚根本而不为矜诩取名其聪明用之综吏治剔奸弊而不为纷更多事今夫禹之行水也行其所无事而私智不用焉是故称之曰神公不难为无事而难河哉思昔圣人之系易也其占为利渉大川者凡七曰需同人蛊大畜益涣中孚云需言遇同人言度蛊言时益言学涣言文中孚言信卦之德何若斯之备也河上应天汉下宗四渎滥觞昆仑建瓴中原宇宙内名川之险而不易渉者殆莫大乎是而今亦其蛊之会而需人以济之日已公用文学起家致大位盖与涣其躬者同而兼容并包靡所不延揽为同人博图经搜故实靡所不谙畅为大畜赤心白意不忍欺一人人亦不敢欺公为中孚夫以一卦当一占宜足以渉一德而况公会众卦之德以弘济于艰难必且出其素所讲求蓄积者以効忠悃塞知遇用纾上彷徨宵旰如汉武歌瓠子湛美玉至意河虽湍悍善决意耀灵翔贶顺轨遵故如神禹就平成允赖之绩无疑也公之开府吾江以南自吾吴兵使者擢也而公又尝为兵使者徐方故习河楚雍澨之役不然乎师以吴难告而士有傍笑者曰久矣吾目不亲波涛手不亲舟楫而今仍操之哉鼓柁趋之卒以胜吴兹行也则亦公趋而鼓柁之秋矣夫治河以治漕大计也择而后使迫而后授大任也以裕军国以奠苍赤大功也皋辱宇下久度吾吴不得更私公故于诸大夫之请不复引攀卧借留之义以对而直祝公渉险弭患以幸社稷玄圭之锡焉
贺督抚中丞临川周公六载奏绩叙
国家设廵抚中丞使仗节钺开大府自藩臬大吏以逮郡县之长贰咸禀成而受画焉所临制无虑千余里生杀予夺一切得专行盖其重哉苟以飬尊而处优旦暮盛威容军吏幸管内无事托之乎安静吾惧其食之蠧而无以御突至猝来之患也其矜诩奋迅铺张挥霍以见竒而乏痌瘝恳恻之实与纯白修正之素则亦无以宣主德而救民艰何则其心不必真故其精神不聚其施用不光而众不孚也吾临川周公之抚吾吴也民俗之情伪户口之殷耗戎伍之虚实帑庾之盈缩无弗烛也无弗核也兴除因革之故维风起敝之术无弗讲也甫下车则曰兹土也外江而内湖是善薮盗吾不病夫中盗者而恶夫匿盗者但匿且按劾贼惴惴搜捕率满品而萑苻息警矣则又曰是并大海风波飘忽岛夷不可测此中奸民得无有纠亡命抵禁逐盐利而酿非意者乎吾必覆之擒其魁籍其舟船解散其徒党而海濵不虞生衅矣则又曰夫养稂莠者害嘉榖故文武不备良民惧假令一中人之家土豪卵翼恶少狙逞复何生趣之有物色其有主名若瞷穰氏者以及闾阎鸡狗雄都次第就逮肆诸街市而氓庶帖席卧矣于是上疏言征榷吴民奉漕粟当天下半以供六宫百官之需三服官岁赍尚方绮币以充奏御是外廪且外府也椎骨及髓胡以厚根本安重地上霈然减税额半是他中丞所敝唇焦舌以请而不得而公得以一言邀此浩荡恩也于是下令程征输闻之民附国国亦附民必取盈焉皮之不存毛将焉附自今催科及赋额而九者缓其一以示无竭泽至称引苍鹰乳虎为炯戒父老扶杖读之且泣且额手是又他中丞所星火而趣铢两而括者而公独以一分寛此凋瘵也而又履畆而丈以清诡逋徒歩而祷以苏旱农撤尼僧之庐以遏邪滛畅儒先之绪以尊正学不避事亦不喜事风清术正廪廪濯濯未易更仆则皆公赤衷白意所溢而流也窃尝观公挥羽委裘不下堂皇而其心思所擘画直环行百城周扼四履手披口决不离案牍而其聪明所听照直旁抉阴细普晰幽遐举凡民间隐痛积苦诚若其身尝之而惟恐一日而不即登诸春台奠诸袵席者斯其心何心哉商之保衡不然乎一夫不被泽而纳沟以为辜夫惟以为辜而其心乃真其泽乃究其世乃真为唐虞公其有保衡之思哉嗟乎吾窥公而慨今之不为公者何其多也吾见有剥军实责赎锾以饱其槖者矣而公矢不縻县官一钱虽衙舍所食粟亦载自乡邑是之谓真洁廉然世或以为迂吾又见有工请托广结纳以张其名声者矣而公矢不奉京贵人书虽过客亦鲜所劳苦是之为眞节省然世或以为简顾世或不能尽知公而终不敢妄猜公或能蔑公异日而即不敢蔑公抚吴时盖至于吴民守阙上书愿长有公如前政文襄而上温然亟褒公得民之深也公之真心不第孚万口且孚九重矣公今用四品满六载考矣内台虚左执法待公公故台臣也习台纲有如上嘉公劳召佥其院事诏问何以省议论一法守饬风纪公何以置对夫自顷士大夫不无甘陵朔洛之衅而仕道盖多端也公居外行一意孳孳务和其民岂其处中而疑之正色厉风采中立矫矫以涣羣而成丘共起格主格天光明儁伟之业是萃万心为一心非夫有尧舜其君愧耻若挞之真心者不克办此也公之功又不专抚吴矣于是吾乡郡诸大夫若五邑令夙奉要束欣际盛美谋所以効幕下贺者而某从乡缙绅后剽所耳熟者书之以复遂以为赠云
贺督抚佥都御史临川周公晋副都御史治河叙
上御极之三十有六年秋督河大臣缺铨宰谂于廷推择资地望实可肩重负巨者凡二臣名以上而吾江以南督抚中丞临川周公与焉俄得旨定用公遂进佥为其院副降玺书更节钺以往盖特简也前是夏暑雨雨连旬不休水暴至可丈余自旧都连列郡弥望一壑旣杀麦又不可以稻小民无所恃命哭声满野公仓皇上封事臣管内财赋半天下国家倚若外府猝不幸罹异灾不儌陛下浩荡之恩破常格以时赈贷即无以固根本销衅孽上闻为感动亟诏大农熟议便宜以报而公拜行河命矣吴氓则奋袂狂走扶服三四千里叫北阙下勿夺我所天留抚我孑遗章下所司都人士颙颙延颈庶几复见河南借寇故事而某则以为是未易遂也大臣与小臣异督河大臣与他督臣异夫职业有崇卑而事任有难易东西南北惟上所使此臣矩也诚其人与地相习位与望相副亡论郡县虽藩臬大吏台察可以抗牍而留主爵可以増秩而叙矣开府臣不然师锡公诸盈廷简在眷诸密勿煌煌大号而容反汗为故曰大臣与小臣异国家因河之利久矣而中河之害数矣上甚忧河河又最善徙北徙则虞漕南徙则虞园陵是才臣之所望而却也安危系呼吸成毁系一篑廵行按视往往在沮洳之场莽荡之区冒波涛犯霜露与畚锸分功仅而弭患是劳臣之所闵而嗟也假令逡廵不时上见为避事为择便简书在前有议其后者矣故曰督河大臣与他督臣异然而公无难河也神禹之烈也而行所无事以为大智公用名御史积官抚吾吴不直为商船请命减税额半檄有司权征输缓赋一以示毋察渊毋竭泽为顺流更始而已即非时有所逮捕霆击斧断威声流闻然非郡国瞷穰之豪则亦闾阎鸡狗之雄众所指目事有左验要以锄莠拔薤与百姓同其欲恶虽有事犹之乎无事也不闻公辕门令乎甫告灾一夫骛而夺糈肆诸市立死矣自此四垂晏如絶不有夺糈者殆所谓以有事为无事之效也而公方且察迩谋远度时审势苦心疲神条荒政二十有三矢与监司守令设诚効实起沟壑登袵席中间劝导谆谆引喻凄恻读之有泣下者盖旁括府库余钱易榖数十万石市贱平贵以安待哺斯又不以无事忘有事即胼胝勤民曷以加兹语有之民犹水也民之归仁犹水之就下公业能以治水者治吴俾茕茕灾黎忍死枵腹以待县官涓滴之润讵难以治吴者治水俾河伯效灵黄流顺轨瓠子辍歌宣房筑宫为漕为园陵世世利哉公大臣也由全吴督进而督全河大任也以巩腹心以利咽喉大计也吴安得久私公异日者平成底绩玄圭告成更进而宅百揆相天下与神禹争烈荣施乎社稷泽漑乎氓庶吴蒙福侈矣虽谓公终无去吴其可矣某持此说也以慰都人士而会吾乡郡诸大夫以逮诸县令咸有意长奉要约禀明训而不可得也谒所以为公贺者而复之如此云
又贺
吾江以南督抚中丞临川周公拜新命晋为其院副主治河吾郡大夫谋所以为公赠者于是吴民方守阙上书愿无去公如前政文襄一抚吴二十二年也某窃以为公大臣饶大畧治河大任成命不可回公宜勿留郡大夫唯唯亡何而司农两使君亦谋所为赠者而征言焉两使君咸以职司有事于此其于公譬同舟而渉海猷念一矣某则安所更端以对无已两使君词焉而某择焉可乎乃兊使君释户版起曰楚之役责赋也而不虞吴之沼也吴赋半天下实国家外储而督发不中程若简书何夫巧妇不能为无米炊矧于国计自公以灾闻请得停见征寛积逋而楚乃藉手谢严谴矣靡及之懐纾矣歌皇华之首章榷使君释商算起曰萱之役讥关也而亦不虞吴之沼也旅有出于途而农不获耕于野嗟其鱼矣敢谓非职而秦越为夫闾阎犹以钱通矧于民艰自公以灾闻请止关税备赈贷而萱乃藉慰蒿目矣哀鸣之惨宁矣歌鸿鴈之末章词旣某乃揖而进曰善两使君之称诗以道志也而惟是君民之间为兢兢何其忠计也顾未及治河事请畧言易易之益利有攸往利渉大川夫益之言益下也而渉大川言济险也今夫川浊无所不涂清无所不洒不知凡几支派而至大者莫如河河上应天汉折万里入中国悍而善啮奔而善徙若有神焉至险者亦莫如河然而益则象利渉何也水至柔而难可以力排也民亦柔而难可以威刼也故曰伏至险于至顺则民与水一也初公来抚吴也民间席屡丰之后野有葢藏家有杼轴熈熈攘攘俗恬以嬉非有阴阳愆伏之形变异之兆也而公以凛凛抱不然之忧曰此民也是祖宗二百四十年三宫六军所恃以食与衣之民也臣幸得拥节钺开府兹土假令不深维根本之重厚瘠下以肥上何以称陛下子惠元元至意亟上疏议榷政幸特裁总额以毋竭泽而上霈然嘉纳裁额之半为金钱四万是六四之中行告公从者也公又自为令下有司自今催科及赋额者九可且勿取盈缓其一予贫民以庶几古者用一缓二之义父老扶杖读条教聚而欢呼有泣下者是九五之有孚惠心而有孚惠德者也公之善为损上以益下如此而会滛雨为灾自旧都连列郡弥望一壑麦禾烂死公登城而叹天乎吾虞有今日久矣既涕泣为灾黎请命如前所称停见征止关税者而又多所陈乞以几圣慈哀怜小民普浩荡恩苏此孑遗也他安集劝导市官粟法市攫所以为扞百方而后强者屏息弱者帖席宁饥死不敢为乱则公业已柔民心之险而还之至顺矣而又何难河险乎哉禹之治水也九川既决始乃贸迁有无化居以通利源九州岛既同始乃则壤成赋以裕邦计盖洪荒辟而经制定君民上下之间所损益可知矣今日中邦之赋琐科条其目以方古昔何啻什百千万而所谓贸迁化居者其利已半归之公上矣此两使君当职所明知也公文武操纵为逺猷鸿烈非一乃其所肩荷在赋税而所调停减缓亦先赋税上以君之心为心而下以民之心为心精神作用眞有已饥已溺之思焉兹行也用其治民者治河收渉川之效缵平成之绪以玄圭告成功六三之有孚中行告公用圭者公几是乎夫禹之昌言也固推劳益稷是风雷交助之象也两使君相与协心忧职勤其民以助襄益道之美于益稷光矣而公之明德逺矣歌信南山之首章两使君更揖而进曰子之引益稷误顾公之必能为禹而为原隰疆理以垂永利也斯父母之德而无穷之闻也再歌南山有台之三章而某因次第其语以干掌谒
赠吴中丞奏最蒙恩叙
环洲吴公者山阴人也第进士起家所治輙有声其为中丞宣府用边才云初强敌数犯边边人良独苦朝廷岁不惜巨万万金钱之费而烽火不得息庙堂以为忧盖庄皇帝朝而敌之大长不胜其裔孽之爱而固请贡愿终为内臣焉当是时廷议谨择可者开府縁边诸郡以与民休息而收咸宁之效而吴公得宣府然宣府竟赖以安至今则吴公者岂非真大臣哉夫边之难安不熟敌情而边不得安轻动多易而边不得安虐用其下而厚自封而边不得安故亷仁慎重者安边之要术而固国之上计也吴公之为宣府也始至则下令曰无启衅无贾怨无先示不信无我自曲将休于垣士守其伍以无负上所以包纳绥懐之意又下令曰夫圣皇治世而要荒宾从者大宁也先示恩信不逆其来者鸿畧也休养生育广升平之乐者闿泽也乘时修备以安为危者哲虑也尔将士其务如临敌对垒终日钦钦无所怠于是崇墙峻壁之间烟尘之色不惊而刁斗之声不絶戈矛之锋不接而弓马之习勿懈盖有四美焉巩都邑之胜一也久制御之策二也坚归顺之义三也厉忠勤之路四也夫宣府者古上谷地也其在今日则京师肘腋矣往者己巳之变六龙震惕岂兵不利士不众哉岂威德不逺格哉居庸失守而藩篱壊也故肘腋之地安即腹心安矣虽万年可矣夫苟旦夕之逸者忽久逺之图者也彼其居常则相视而嬉仓卒则束手而遯所谓危计耳吴公为政寛然有老成之虑焉即敌万一渝盟其谁能乘之虽久安可也兵志曰以礼为固以仁为胜故御得其道则胡越同轨御失其道则周亲易志非虚言也敌今欵关为市稽颡而称臣即重译之世不加于此矣我无其隙而彼何辞之先乎故以结归顺则约可坚也且今天下所不足者非财也忠义之胆与尽瘁之节也信以忠树功何功不克以劳集事何事不定故以广忠勤则义可风也夫巩都邑之胜则宗社谧久制御之策则华夏尊坚归顺之义则皇仁洽厉忠勤之路则臣鹄建如吴公所称为大臣非耶于是公再考绩矣上以为能下诏晋公秩少司马兼佥都御史廵抚如故而朝之士某某乞余言为寿余曰不佞有执经之役窃数数覩上宛然西顾焉今而拔擢公是知公劳苦于边深也夫上至神圣日明习国家事意且思得借筹聚米之雄一指敌形于睫中则旦暮召公矣
赠邹龙望兵宪擢广西右方伯叙
吾师龙望先生姚江邹公以湖广观察使治兵苏松可四年而擢广西右方伯以行吾常郡诸大夫暨五县令聚而谋所以为公赠者而谒言于不榖继皋继皋公门下士也谨对曰微诸使君之辱不榖固将有言焉幸甚藉手兹役其敢谢弗敏闻之汉人之言曰观人察质必先察其平淡而后求其聪明夫聪明世所尚以极玄体变抚世酬物宰臣用之以亮朝采着国是屏藩大吏用之以烛蘖芽巩藩维凡鸿伐美业虑无不权舆是者而曰先平淡平淡顾出聪明上耶窃尝譬之髙山嵬嵬洪流汤汤见以为瑰瓌之观蕃庶之府而不知广原大陆逶迤漫衍所磅礴逺矣辛甘酸咸之调酝酿醲郁以为至味而不知太羮玄酒之以无味为味也故聪明世所须以用而非所以用也有所以用之者也圣贤极明德于天下而要之乎平入德而本之乎淡平淡以用其聪明斯聪明之所以运而不穷韬而益光也公之治苏松兵可四年而兼治吾常镇者踰一年当此之时徼陛下威灵釡倭业宵遁海上无事公所代前使者即拜中丞兹土规画具在靡所庸更张公第以时简什伍汰老弱料饷给绳贪朘而一军如长城矣声色无所厉嚬笑无所借端表贞轨以临于上而羣有司相戒亷洁矣他如请谳之批答台察之逢迎徃不胜扰公独暇徃不胜烦公独简四封之内清凈宁一几无以窥公声迹者而独苏两岁两见告有以见公张弛之大云先是奸人挟榷使议榷苏市中机丝阊门罢市组工窘呼集数十百人手格杀营榷者纵火烧荐绅家声势惨恶鲜所惮公闻自州镇疾驰至檄守长此辈虞夺糈为亡聊耳守亲好慰遣之宜散事旣定公则收其魁众数之曰汝慕为义侠乎独奈何扞吾法廷榜之半百论如律而吴民始知朝廷有三尺在也今夫千仭之山而跛羊牧其上陵迟故也公讵不能为甘言美辞以悦其众而据法守正廪廪不可夺凡为公所为极难耳此一变也微公法几隳苏守考士而扑其哗而越者斯何与诸人事而其倚关而起亦呼集数十百人击门入攘臂大噪士踉跄弃巻走守负墙以免公亦收按其魁十许人他置不问或私公某某实包祸心焉宁第此公曰是诛意也吾第诛事此十许人者亦足以塞严旨蔽明法矣此又一变也微公狱几滥嗟乎吏道之多端也而人情之多途也闪烁变幻往往用其聪明于窥瞷避就之间以尝上指而要众誉间或以快忿疾而市威权士风民俗盖敝壊不可救彼其中情崄巇而醲于名与利也公防斧戈之寻以为严而不为惨核谨玉石之辨以为寛而不为纵舍一张一弛我无心焉其聪明有大过人者卒之民安肆士安学熙熙雍雍还于旧观而公之色犹愀然而若有忧公直为国家计根本为一方计长久而不自计其名与利后日当何如也所称以平淡为聪明者非乎盖公故吾无锡令也请言公令锡事其时中丞用直臣起暴贵以爱民为声会岁祲听民贷富家粟不时贷夺矣旁近县汹汹且见告公独苦心拊循其境内民不夺粟亦不饥而中丞不知也久之繇望郎出守一监司悍然起大役将引海潮入城坏贵官田宅示不挠公闭合三日上台使者极言非便竟以役罢所完美田庐无算而众人不知也夫上而监司又上而中丞守若令所望风而伏竭蹶而趋者而公孳孳务得民和岳岳行一意不左右顾原夫情性所禀受材质所变化冲夷渊穆自释褐迨今兹如一日岂其必建节于此而后有以窥见公也哉公擢方伯公旧物也于江以西实为其左僚有欲攘公位者挤公公飘然赋闲居不色愠除书迟两岁下仅而克复不色喜吴去家一衣带水不近为忻岭右薄要荒不逺为戚于是公之养定矣继皋公门下最偷惰弟子也弱冠蒙采拔旋以通籍中岁免归家棠阴再敷桃李藉荣幸获以其闲摄齐望履而公行以迁去门墙旧恩河海新润念之有黯然魂销者虽然今中丞固前使者进也旦夕且驿召公之建节有成劳矣安知不遂代之秉钺开府以终福吾江以南使都人士传盛事无穷也欤继皋不敏妄自谓能知公者旣以所闻平淡聪明者之说聊以貌公而又卜公之重来以慰诸使君依依慕恋之意且以自慰焉
贺兵宪大观察同安蔡公貤恩再世叙
属者慈极登耆皇心燕喜爰率羣臣恭上万万年之觞申荐徽称益隆尊养遂覃恩内廷以逮外僚之秩四品以上而尝列剡荐者而吾常镇治兵者今观察使同安蔡公是时方以参知莅兹土得加赠厥祖故别驾赠郡守公如已官厥考故浙江观察使公进本阶祖妣淑人母寿母也封太淑人咸予诰盖异数也煌煌命辞霈从九天施及再世公北面稽首言臣越在江介去国絶逺诚不自意遭逢普庆蒙被非望臣敢不竭驽钝布宣陛下威徳保固根本则又南乡稽首函所予诰使使驰而献之家庙以光贻燕抑又匣褕翟敬进太淑人愿亟御板舆就邸中禄上锡类教孝也于是郡国慕艳士庶翔舞侈传为盛事而某则仰叹国家所以体恤劳臣优隆大吏其已周矣思昔周之王也临朝燕遣则歌皇华四牡之诗凡人臣低回瞻顾心之所廹欲言而势之所厄弗克遂者人主不惜咨嗟而重言之以相感慰而未闻以其亲之不得将有所推荣也国朝考功法内外臣满三年考称厥职概得推荣所生顾特严外臣外臣非抚察荐不得名称职非才且贤也不得荐虽贤且才抚察不时不得荐不满岁而迁不得考葢其难如此公自内擢外迁超拜三品冠恵文都金紫建节畿甸贵倨矣任事可朞月诸台荐章樊然交公交车俄而遇国庆儌再世恩如制夫非人臣子欤他藩臬难之且百端而公遘会乘际以臻茂宠若斯之易也可不谓竒哉然公用名进士起家曹郎所更践皆清署华贯凛凛以风节自负间有所论奏秉礼据正忤贵势弗顾回翔两都间久则公之年甫强而仕也而其资序业积有十五六年深矣迨其奉玺书而来清夷简重以其羔羊素丝委蛇之度标表于上而郡邑吏望风承指争自洒濯以应于下无所藉绳约也所辖外江而内湖风波飘忽寇盗多有公下令贼曹毋鈇疑毋网漏收其魁宿解散其徒党而桴鼓不惊萑苻晏如无所辱搜捕也兴除因其地张弛因其俗寛猛因其人赢绌因其时四履之内四民之众仰流渐化清和咸理而公乃以拊循弹压之暇縁学使者指从檐晷间拔一孤生少年百千人中一出而联举上第为王国祯■〈宀禹〉县章缝士额手想望何当呈尺幅使君门墙希国士遇虑无不韩欧向公者寻公素望参兹鸿烈庆之覃由之乎程勋而酬劳讵与容容黙黙循位縻廪坐而叨恩者同乎某生也晚不及闻赠公倅郡事猥尝以典试入浙一再遇观察公魁然巨公长者生平宦辙强半在浙旧恩遗爱留其部至今讴思之不衰云夫非独弓有箕而冶有裘也赵氏象二日而胡家钦二清于古志之今胡不然公绍闻席美踵大科袭显仕而又世载明徳鹊起华问以休有貤典阀阅勲名之盛至烦人主焕敷纶綍流耀海隅公家父子祖孙以方颍川人所评公惭卿卿惭长者可以终有誉于天下矣公即拜大观察亦又朞月矣洪水壊民田庐全吴几为沼而吾二郡元元之命忍死待恩泽不尽填沟壑公安集之功多焉上睠南顾懋嘉民庸行晋而斧钺寄枢轴以次极人臣之品不难儌三世恩重褒累锡政方始耳圣母之寿齐天太淑人之寿齐冈陵松栢天笃蔡氏国庆家荣虽同休永世可也语不云乎得全全昌敢操劵而俟之公之属吾二郡诸大夫暨所领县皆公身为标表而才贤之者也谒言于某谋所以贺公者某因畧具本末声实家世之概以明非幸乃其言质言也不文不逺不知于公有当乎否
贺兵意大观察蜀温江梁公貤恩再世叙
岁辛丑皇太子册立礼成其明年春肇举嘉礼上遂率羣臣加上皇太后徽号有诏覃恩内廷以逮在外藩臬诸大吏之尝剡荐者而吾常镇备兵使者大观察蜀温江梁公得赠封其祖若父如已官赠封其祖妣若母皆淑人煌煌命书霈从九天施及再世公北向稽首言臣守在江介去国絶逺诚不自意遭逄普庆蒙被非望臣敢不竭驽钝布宣陛下威徳以饬畿甸固根本则又西向稽首言儿违亲而仕去家愈益逺义不得左右侍幸而遇明时儌茂恩儿所以得称人子若孙者非儿之能惟贻燕之光公既祇厥命一时士庶式歌街巷嗟异夫非人臣子欤何使君席灵臻宠若斯之鬯也不佞闻而羡之以为此非特人事也良亦有天道焉易不云乎人助信天助顺我思古人世而我违既终迷于环辙我而与世逄又中扼于回车仕而不得意既増感于积薪仕而得意又兴悲于负米彼其君亲之间若造物者阴有以限之非苟然而已不独古也余间者尝佐铨窃见越与黔两省之以岁阅闻者其人皆才大夫前是台使不时代荐者缺焉无所希恩则姑为下所司更核而上而后乃得请给爰着为宪令葢其难如此公之用三品秩治兵吾土朞有半耳升储至巨典盈庭争之且十许年而上一夕奋干断许定大计国庆已覃公屹然为扶冯于分得首沾于秩得推庆再世而二老人又方踰耆矫健无恙得身被金紫褕翟之荣也得全全昌岂人力也哉虽然公遘会遭际以及异数天也乃其积勲累伐以卫社稷则公所自为非天也葢公往以郎督饷边会东事急俄擢藩参监辽阳兵援属国岚山雾海往来相冲倭以宵遁公于疆埸业炳焉有成劳矣迨超拜以来不钩剔而明不绳削而威风猷所震能使羣吏承指奸人屏息即榷使四驰所在驿骚而吾管内谧如穷檐下蔀恃有宁宇公弹压之功多焉寻公边勚参兹民庸庆之覃其由程功而酬劳讵与循位黙黙靡所见奇坐而叨恩者同类而并侈乎余又闻封翁为人长者自公通籍谢学宫饩即官封翁泊然弗有也晨起跨一驴治田十里外晚而策归以为常葢老而弥勤太君衣麤食粝贵而弥俭齐徳一操居然鹿门髙隐哉夫天道福善而益谦明乎二老人之天而后益着于公之天以余窥公文武具足声实腾茂非久定畀节钺开大府虽晋而极人臣之品度所能自致者锦江之濵玉垒之阳重褒累锡繄惟二老人即三世恩直操劵俟之矣公之属吾常镇若苏松四郡守夙禀矩矱欣覩盛美征余言贺也于是乎言
赠郡伯封丘南亭邉公晋山东观察副使兵备霸州叙
吾常郡守边公以西安守行服家居甫公除也而上即家起公守吾常葢异数云前是公尝为吾常贰其治尚威严大事霆击小事斧断吏民惴惴若负霜雪然公之为严严于舞文吏民之豪而扞文网者耳他善良实恃公奠袵席公又洁亷其于私钱若驺虞之肉窃脂之榖匪独不食自其天性所不欲也盖公去而民讴思之不忘后十余年为乙未而公被命来为守民乃大讙噪吾神君来矣扶老携幼顶香盆望尘遮迎效郭细侯骑竹马故事逺迩传为盛而公所以为守即不复用威严理也曰常吾旧治吾必有以答父老子弟相慕愿之意一切务简静夷易嘉与元元休息讼非大不逞若杀伤人者勿收按而讼师奸胥逆折屏息四境之外矣吏事持大体不毛举其细然程赋不乏供行水不废蓄泄稽察盗贼不闻桴鼓而阖郡晏如矣家累不以随自奉菲薄过于寒士所省供帐酒食之费以百千计凌晨坐堂皇日仄而休衙庭中閴清郡门如水所省膏火费亦以十百计而郡大治矣戊戌大计羣吏天下郡守治行尤异者三而公第一于是太宰一拟公督学再拟公边镇阶观察副使上皆留不下而下者为最后拟兵备霸州郡之父老子弟咨嗟涕洟狂走失次谋借寇不可得而公之诸僚大夫服公矩矱久亦相与悒怏若不能一日去公者余谓吾常获私公再矣夫安得恒辱公且赤闻霸之重于吾常而上之用公于霸为重于他边镇也今夫霸斗大一州耳乃京东保障之寄实作镇于此其管内所谓去天尺五者也近臣近亲目摄肘掣故调剂难其俗好弯弓跃马探赤白丸为弹曩正徳中有司一弗戢而刘齐之祸躏中原几墟矣故弹压难涝旱时有加以利臣四出椎骨及髓竭泽而渔明年将无鱼故抚循难其重若彼其难若此此非急功名盛声容与夫偏至一节之士可得而办也凡吏严者疑多亷亷即苦峭厉刻深甚者祸贼寛者疑多仁顾其人慈恵爱人即往往苦不亷世至以亷刻贪仁相随属若药之苦温良毒然斯无异故彼第就其性所近为严寛而非夙有标本操纵之辨也第慕亷仁为声而非真有悃愊粹白之实也公束发登朝二十六年于兹矣其严为锄莠拔薤而不为惨核其寛为纵辔解网而不为陵迟其亷为朱丝玉壶而不为溪刻其仁为威凤祥麟而不为驩虞以俗为政不以我为政以我殉官不以官殉名醇乎伟矣上以霸畀公惟以畿甸首善之地文经武纬兼施异用以固根本而销萌蘖咸于公乎赖任使方他镇甚厚公又建节禀三尺专诸一道诸所兴罢得自致不但昔之领一郡兢兢驭绳墨而已敉宁耆定之烈且朝错采而夕闻于黼扆所以为国家巩瓯扶鼎岂轻也哉吾常固无敢以一郡恒辱公有如上念故都丰镐他日以中丞钺还公江南吾常之棠阴吾见其三荣也于是郡父老子弟惘然以去而诸僚大夫亦皆洒然曰诗不云乎恵而好我示我周行吾侪正无必重去公其务相勉为亷仁奠此一方以无失矩矱即千里而比肩矣余不敏遂受简书之为公赠
赠郡大夫河南钱公应觐叙
窃尝考于虞廷咨牧之辞首曰食哉惟时而终之曰蛮夷率服葢牧职之重如此厥后孔门弟子若由与求褎然表政事之科而他日言志由第曰可使有勇且知方也求第曰可使足民彼其居平所肩荷心仪以为能事厪厪止此矣假令作牧典州足食攘夷安所分而处焉则又何兼才之难也今之郡守犹古州牧之遗也而其职所领自刑罚教化以逮于钱榖兵戎靡所不总统提衡下邑邑事无巨纎靡所不受成葢古之为牧者十有二今天下大郡以百数若碁置然由求殚智竭能而不能兼而今合为一官当之一人又何易办也噫兹其故可思矣方内无事灾沴不生衅孽不作野有葢藏徼无传警烟火万里文恬而武熙当此之时守驾五马露冕行春而治耳故不兼才而易今则不然人主西顾忧兵食公卿大臣焦心蒿目庶几东南根本之地为国家外储可以晏然无旦暮波涛之虑而不虞其亦多故也自顷者两丁水旱疫疠之余氓相与粪其余业幸岁羡升斗惟是以抵见租不给而并索其旧逋困矣海国见告不为备虑猝有变备又无余钱窘矣此亦所谓师旅饥馑因仍之秋而非若数十里之邦可以次第而为也故兼才为难虽然世所名为才者政不由求若耳果由求也即难者易矣吾常郡大夫河南钱公今之才臣而上所咨以为牧者也用望郎剖虎竹符以来含香握兰名在省闱未尝仕州邑试制锦烹鲜之理也起曹郎署回翔揖降未尝治兵赋稽什伍综出纳也白门朱雀之间可隐可仙未尝亲叫嚣敲扑之途也曹事可以白决尚书之期可以不顾未尝习簿书期会筐箧刀笔之鞅掌也而公自下车于郡事一切治办丝若棼而理马若啮而驾经纶操纵无不如意若不繁剧者他置勿论即主计者数下记督逋赋辞甚峻公不为动也方且询瘼咨蠧为条便宜谋万民之安而民用以无虞于贫潢池之警闻而公不为哗方且内修备外示暇以身为金汤而民用以无虞于乱去贫与乱虽治天下易矣何难一郡乎则公非兼才而何也语固有之任大事者必诚与才合公几微粹密之地恵慈洁清一禀于笃醇驺虞鸾凤不足为其仁朱丝玉壶不足为其亷夫既仁且亷进乎诚矣以诚而用其才外内已合矣故公所谓眞才者也公今且奉计以其属如京师朝明年今夫四朝亦虞典也如经所云岂其区区修礼如器协时辑瑞之文而已哉固将奏言而试功焉重华在御垂心郅隆之模有如览常郡守治状足食攘夷不悖古咨牧至意下诏召问天下一郡之积也今海内虚耗太仓无见储何以佐县官西北边多事何以郄敌守具以对公无若由求言志者輙谢曰臣才第办一郡也必有借前箸而筹矣属自武进而下凡五县令某某皆一时之才所与共为理者也将从公朝征皋言纳行李于是乎言
又赠
今年冬方内长吏相戒以其属如京师朝明年制也于是我常郡大夫河南钱公奉计促装以行而所隶郡县博某等若而人羣而谋所以赠公行者而谒言于不谷不谷谨对曰幸甚不榖之获因诸君以有献也虽然诸君试言焉而不谷试择焉于是有按诸生籍而进者曰夫一年树榖十年树木百年树人言育材也故文翁选学官童子使便坐受事而巴蜀以好文公不尝抗言学使者请无抑童子试益増青衿额乎是明徳之遗也诵泮水之四章则又有按乡书而进者曰夫诸侯贡士一适谓好徳再适谓贤贤三适谓有功言贵士也故吴公推毂一贾生而以首治举公所兴士举畿试大县丽车下者以十数江岛僻少文亦不失一焉是薪槱之烈也诵棫朴之首章则又有按旌书而进者曰夫治太上教导之其次整齐之最下刑罚言教重也故孝子悌弟贞妇顺孙时以众多而黄霸以褒爵赐金公今为郡甫朞月俗几变观风之使察幽宣媺虑不胜旌矣是正国之效也诵鸤鸠之卒章词既皋乃拱手起谢曰善诸君之称诗以颂也顾独未循其本夫古之治教出于一今之治教出于二古司徒之官所掌财赋户口所隶学官保师故一今断以宗伯领教化司徒领会计故二然犹有合而未尽分治而得兼为教者惟是郡国二千石若令长而已故曰民之师帅此其职亦以重矣而世儒俗吏故往往旁夺其力于刀笔筐箧厨传之务而虗縻其精神于期会殿最课试之文内以营其家外以营其官彼其身之弗治而曷以教焉不谷习公为郎时所职户曹岁课利薮蠧穴众所熏心染指而公濯于污泥拔于缁尘孤介迥特业隐然系都人士之望日者剖符慿轼来守兹土名位弥髙风采弥峻形势弥便廉隅弥饬葢自指使色笑以逮张弛行罢靡不为楷模型范者而犹兢兢焉唯恐少纵人以为特操公以为恒行人以为亮节公以为应迹譬窃脂之于谷驺虞之于肉自其性所不欲非以为贪夫警亷为浊世激清也语固有之标直影直故治莫大于兴文造士移风易俗而簿领为下教莫贞于素丝氷壶而条章为下夫郡也得公为师虽家弦戸歌乡举有选吾弗敢谓多虽人君子而屋可风吾弗敢谓异何则风所渐摩者逺矣且诸君亦犹记关西夫子杨伯起乎四知之盟盖在东莱太守时卒乃征为三公显功名汉室公今行矣行且用风节被征拜大都河南颍川之理不足为喻矣于是不谷亦诵鹿鸣之二章诸君辗然曰善子之称诗以颂也民以不恌而君子以则效非公徳音孰能当此者乎抑岂惟吾侪士民公奕然载徳而朝即享于天子必矣请书遂次第书之
赠保定太守贾公兵备山东叙
今年春山东治兵使者阙有司第中外资望声实茂著者莫若保定守平阳贾公疏其名以上报可于是贾公受玺书单车行矣保定之人士不胜其借冦之欲则相与狂走叫呼攀辕止车足然不得竟借也诸属邑令长自清苑而下靡不难公行乃俨然列治状于史皋曰惟是使君休有迁秩矣县官诚重齐急才夺保定往胡不念都人士失怙恃也无论都人士即不榖二三兄弟辱在下风使君实覆露我以无虞諐盭而一旦去之禀式之谓何夫槖笔而传循吏为后人师史氏职也子岂有意乎哉余敬谢不敏顾窃念曩者尝一持使节过保定望见公颜色公固长者又治理流闻阙下藉甚余耳熟久矣愿有以复诸君今畿内之郡八不视汉扶风冯翊乎保定去京师又最迩浩穰于三辅彼其控扼重关外捍匈奴而内辅朝庙滹沱易水奔命旁午赤白之嚢靡日不交也所隶州县二十广袤几当外行省之一居半尺籍羠羯不均寇盗充斥夫险阻阨塞则供亿难幅■〈巾员〉延博则拊循难军民杂处而盗薮则防弭难也先是保定比不得能太守主爵者畀公直以公才宜保定无所难耳公禔躬端轨方亷爽亮内外上下洞澈若镜既下车求瘼摉蠧簿符殷集无巨细缓急缕析网摄若窽解然狱讼繁兴胥吏无不睥睨公旦坐堂皇单词剖决各得意去军民鲜嘉肺之声吏无所上下其手何其辩也居常煦妪敦本节啬不用毛鸷为能至剖摘奸伏则山奠石立屹不可动卓瞷上豪不敢居间齮龁阳桥之鱼扱纶错饵莫能迎吸大布脱粟素丝羔羊蔬核之饷絶迹于邸门庭皭然不啻秋水僚属顾化相戒以长物为凂得无负我公乎葢公之操持凛凛又如此县官不重齐则可诚重齐急推择治兵之使计无出公右者则保定亦安得长借公也微独此而已国家建都燕江淮灌输由山东入而临清权衡南北之漕表里三辅又一大都会也抑其中泉货充牣厨传绎骚萑苻之冦所在而有假令天下万分一有急一揺足轻重而势分故先臣丘文庄公尝议以为当宿重兵其地以备缓急御非常葢其审也夫以临清若斯之难也非得如公者持宪饬兵以坐镇而弹压之必不可不然岂其轻去股肱重郡而徒以循资转公哉夫天下吏治最急惟守令上则为监司公才宜守则宜监司易保定则无难临清公行矣向二千石虽贵倨得所志然困于逢迎束于受成间不能无屈首今官重于守得专制便宜行事公驾轻就熟宁复忧羊肠如所谓供亿拊循防弭之难者乎昔伟节称父于新息孟坚行部于冀州贾之先在汉往往用能吏显余故策公驾未税齐而声迹必照映漯河濮卫之濵犹保定也故事列边开府率用习边者法得繇藩臬超拜公山以西人宦迹多西北今治兵习兵他日持中丞之节镇幽蓟上谷间又安知县官不终以公惠保定也乎诗有言蔽芾甘棠勿剪勿伐又言我觏之子衮衣绣裳公甘棠固在即衮绣而来非逺诸君第守画一奉约束如向时人士被服教化毋忘公恩信即公熊轼建隼而居郡无以殊矣于是诸令长若李君某翁君某以为然旣以慰谕都人士广其去思而又书以贻使君明所为兢兢焉
赠同年卫阳赫君司理苏州叙
葢某登籍而与赫登甫君并出应虹陈先生门也陈先生业已由给谏出治兵东海上而诸同时在门下者大半领除目或得告去独君待次天官为最久而又雅以余隶史氏职不事吏事则时时过余谈说平生余未尝不咨嗟异之焉君之称言曰夫干将莫邪曷为而宝也见能断犀兕辟妖魅其用异也遇时而弗试即人莫覩其神矣骐骥之足曷为而稀有也见能追风逐电絶尘而奔也就驾而不千里即人人以为驽马矣夫力耕不如逢年善仕不如遇合七尺丈夫而用文章致身既以乘风云为时用矣安能睢睢盱盱脂韦突梯而以负明时乎且夫士为不朽要在所建树尺寸耳人寿荣名宁有旣乎时余无言第目摄君君一日又庄语余曰器贵藏才忌露剑锋刃凛凛特甚不缺且折夫骥所称者徳也以余览观古载纪所具列循吏歴歴可指数已率奉法修职无赫赫名必以武健严厉而后为胜任而用愉快也循良之谓何虽取世资博殊赏万一用之余岂愿为哉余闻其言叹之谓异日者为吏而有贤能声褎然而显事功非他人必君居无何苏州司理缺则主爵者以君往于是君携其装都门旦夕由齐道鲁浮淮涉江而入于吴未发顾问余子锡山人去金阊门不百里而近当习其俗余曰君而奚俗问乎君为若官第论官夫司理者古所称为士师者也在今秩七品隶之大郡法得尽理其郡狱词而有所平反然而部使者耳目也部使者廵行州县即司理亦得从之廵行州县故长吏之能否民间之利病部使者亷而问之司理得以告也故司理而任即吏与民俱受福焉不任即吏与民俱受病焉其职重最难称也君行矣无论君所自治州一县七皆物伙众盛俗奢而讼繁号难治即其旁郡如吾常若松及镇皆君车辙所得遍歴也君自计能悉披其诸长吏之肝胆而烛照之乎今天下之网密矣大江以南旱魃为虐米一斛几千钱又海上用兵纔罢顷复报濵海一二县没大水矣夫三吴畿辅之地国家财赋所自出也兵荒因仍即民多流离而困苦民多流离而困苦即多作奸触网不自惜者且夫法者火也火若逸必横焚君得无希上意旨鍜炼而不察元元之情乎夫于此葢亦有道焉激浊而扬清者公也虚心而平允者明也殷忧而过计者忠也旁询而博访者仁也宁树怨毋宁市恩宁漏网无宁察渊者直与寛也此数者通儒之全徳哲士之卓荦而老成长厚之虑也故人有疵徳斯天有盭气寃魄不化乃甘澍不降非所谓感召自然乎则不可不慎也君行矣君徒欲文无害不失其令名即君向所称器贵藏才忌露恢恢乎大哉余不能赞其一词虽余亦终身守之弗失若欲有所建树光显于明时余言傥有当焉君第勉之余且时从余乡吴下人来京师者一一问君政君应令余有所欢呼而起舞进一觞快矣于是君辗然避席曰余不佞安能令君起舞而快然不敢忘子言以羞于我东海陈先生葢君大名人貌稍苍类古有道长者故其前后所称言率依于厚余旣与二三兄弟朱君雷君邹君置酒送之东郭门外而余又鳞次其言及余所告语如此
赠郡伯长治周公应觐叙
今庙堂之上衡量之地往往叹世无真才夫非无真才也繇无真心焉今夫才也者妙于鼓舞而运于精神通于万变而起于方寸极于参两而根于性术大臣用之以格主非定国是剖符绾章之吏用之以和人民奠藩维非夫赤心白意果足以光日月动鬼神贯金石而能耶彼勇任其意气之所偶激智虑之所偏至于是铺张挥霍以为博大而卒且虞于踈绸缪栉剔以为纎密而卒且虞于窒夫其为博大为纎密一时非不亦可以用众集事而卒且虞于踈与窒则国家之事有受其敝而元元之众有蒙其殃者而用人者遂以为非才相诟病而不知世未尝乏才也其真有所移易而精光蔽蚀也辟金之在冶水之在沼镕炼澄定之力不至以殽杂其本体而曰安所与利用而养生嗟嗟斯岂通论乎哉吾常郡伯长治周公■〈宀禹〉内所推为才臣者也乡者东方用兵所调遣无虑数十万所需饷无虑千万公用司农郎往给军兴檄书旁午呼吸致变公握筹挥羽飞挽以时民不告劳士不告饥竟以倭殱来守常郡郡外江而内湖为留都屏翰自昔而重所治隶邑五俗龎杂有悍而狞有弱而狡是不易驯也富者田连阡陌然困更徭贫者曽不得食糠粃化为游手是不易均也豪右奸胥因縁为表里乡僻之愚氓噤不敢望天日是不易察也簿书之填委邮传之往来昼鲜宁晷夕鲜淹漏是不易给也然公为之拔薤锄莠间行于豪猾而凛凛负霜雪矣恤贫逹贤多借于幽遐而煦然被青阳矣请托之门杜侥幸之途塞争夺之风息喧嚣之讼平葢公在事甫二岁许而郡以内清和咸理政局甚博大文法甚纎密而卒不见其踈与窒者则公之为真才文武具足而张弛毕当也而余窃又以窥公之心则真视国如家视民犹子者夏旱不雨农事告瘁公徒跣呼天躬引咎甘霖四濡岁更大穰境有利臣狐慿狼噬公折其角不左右顾頼上圣明有诏逮治野以胥庆凡此皆公痌瘝恻怛之实悃愊肫恳之素足以格君而格天故国不难反汗天不难消祲其为效若斯之捷也讵可以声色之间袭取而幸致也乎不见丰城之宝剑乎置之土中而其紫气乃上烛乎斗牛物各有其真人才亦然公今以觐行矣朝廷大典章大政令日以壅阏山采水榷民间大患害日以酝酿在古阿衡耻挞市辜内沟夫任天下之重尧舜其君民此皆才有大过人者而耻与辜之真心则所以佑世觉民原本也公之才与诚郡中见一斑矣兹行也有如上开便殿延见来朝之诸侯诹以治道信则可以谏一言而悟易也哉吾将与田畯野老拭目而观之于是公之属五邑令晏君某等皆良令也而又皆能以公之心从公上京师奉计典吾见主衡量者且啧啧称多才矣
又赠周公移守苏州叙
吾邦伯长治周公毕正朝还治郡甫三月也而俄奉诏徙守苏始榷议起吾江以南四郡创五关角而立千里之内商船往来虑无不受榷者而市肆自质钱外幸以无阑号为安堵一日苏市中讙传税监且下紧令榷机丝诸治丝家不胜窘卒罢市谋徙业组工靡所得食则投杼而起可百千人亷营榷者主名搏杀之纵火烧荐绅家声势惨恶赖前守民所爱也挈两县令招谕之百方凡五日而后定而守业以迁去督抚中丞以谓苏一大都会也又乱新戢守安可一日缺且守素非有威望任事为旁郡所信向虽拥千骑居上头不足消反侧使长久无事其以常徙苏便中丞言吏部吏部言上朝奏夕报可于是公之为吾常二年往矣公居官亷所食民间一水其治务饬纲纪厉风采讼庭肃清乡者他税监尝越江而榷于吾土地公折其角不左右顾岁亢旱公菲屦徒歩以祷卒获甘澍以有嘉榖凡公之斤斧恒信于奸胥名豪而其所袵席恒在于穷檐丰蔀公之强执即不肯朘下阿上而其精诚至以人而格天常之民愿长有公不啻婴儿之恋慈母也而中道以徙父老子弟狂走叫呼郡之名股肱等耳而今者乃夺常予苏为夺者重耶为予者重耶县官诚重苏诚才公可急使猝不幸他郡复见告复移公莅他郡耶涕泣满车下不得反余觧之曰是夫一隅之见而非通方之观也夫重苏所以重常也常安得私公国家北都燕畿以吾江南为外府四郡碁置山水相错如绣惟是苏与常接壤时平则肩摩世难则肤剥辟若一家然是其为同室而不第为乡邻明矣在汉渤海废乱龚少卿至起徒中驰传以往公自常移苏不越宿而受事先抚所治金阊万家释燕雀处堂之危而贻虎豹在山之安夫一城安则百城俱安中丞为此方计长久果无便于此者重苏乃以重常而亦以为朝廷重根本也常安得独私公虽然公亦以常之治治苏耶百仭之山而跛羊牧其上陵夷故也民之无聊快于一击谁为厉阶有执其咎然已太逞矣人主在宥不即夷戮苏民动辄梗王法顾如三尺何夫弛张公所审也竭泽而渔明年无鱼顷大农新被旨飞檄督积逋有司一切停俸至严切矣苏财赋当天下半以十五六年旱涝之所寛假而一朝见攫括椎骨及髓闾左安所托命惧又阶之厉也夫缓急公所操也波流茅靡俗之壊比郡然矣而苏为甚毋论袭骄好奢所从来久彼其揺笔填词转喉谐声调笑讥切优孟之态虽文士不耻为焉流风相嬗家濡而户染盖有识者不忧乱民而忧浇俗斯其虑逺矣二千石民之师帅有如励精圗治相与移易诚非可以声色猛厉而禁也语有之王道本于诚意公诚与才合政与诚合备善诸法矣即易地而守易民而治道化其兴乎故以公为之常亦治苏亦治然公治常而未见常之易也则公之眷然于常将有甚于常民之恋公而欲私公也哉言旣父老子弟怃然会公之属五县令闻余言也而亦色怡蹶而起曰公毋忘常民而忘我绾绶吏乎诗不云乎徳音孔昭请次第书之持以赠公庶几终禀式而寡过乎
赠郡司理光化韩公应召入朝叙
吾常郡理楚光化篸岭韩公以进士理常之五年吏部推择天下郡理邑令治行尤异可给事御史选者以名闻凡若干人公名在第二盖极选也疏屡上不报会今年六月当复开进士选选曹无所从得缺则别为疏取旨檄公等诣阙需次而以其缺予选人于是公脂车行矣余惟朝廷天下国家之事惟宰相得而行之惟言官得而言之故言官之重与宰相等国家设内阁预机务比于宰相其政事分隶六卿而给事主封驳御史职廵行惟是纠正奸弊弹劾官邪并得非时露章靡所避盖其重如此顾兹选辍弗行浸寻十年往矣额员大半虚班序落落如晨星遣者及瓜时不代亦言路一厄会也前是诸署曹郎衔召者主爵者亟请改选支匮乏牍无虑数十上而上弗许风尘萧瑟索米长安市良苦士大夫则望九阍而疑岂其便榷利而忌直諌乎哉毋鲸波东靖狼穴西荡藐天下事无足为者而弁髦此官耶余窃明其不然夫上严主也而实寛主也榷事起毋论台省凡郎吏具得奋其笔舌以争激辞狂论有侪辈所不忍受者而一切穆然优容之东西之役何尝不公听旁采以收成效而弁髦为故夫疑者误也不见近置相乎梦且卜久之一日而下制麻旧辅新参同升并命煜乎追古重华五臣之数嘻盛矣今夫重宰相即未有不重言官者俄而下明诏其以前后所召入郡邑吏博抡妙简备列耳目固知皁嚢白简白马青騘朝着出入相望为辇毂下旷仪荣观也公今行矣寻以言为职矣国家幸无事宫闱辑睦储副尊安非有乡者不必然之虞城社修饬台阁同协非有巨奸伏慝蟠据而窃玩之患殊庭解约留孽剪芽非有烽燧之警羽檄之交海内所扼腕独阏政不即决榷使不即撤逐臣不即还为郁郁耳斯其象为否为蛊非夫救时君子所为戒苞桑而利渉川之日哉譬之人身然病不在肢体而在腹心不治将深善疗者毋急攻毋泛投精心察脉案其病所在而施砭焉砭与病相中而否以通蛊以平矣公国之卢扁也语有之理天下者视理身又曰天下者一郡之积也昔于定国为郡决曹征入为御史好直諌卒至廷尉丞相封侯汉业光焉吕夷简推绛州用文穆荐召拜侍从多所陈对后竟为名相宋室之乂安赖之公之理吾常亷平不苛单辞疑法应手立断其精神力量可以综数官而不欲越职守以见竒其才望标格可以司百吏而不压寮寀以示异盖遗直之遐轨而公辅之逺器也夫以其哀鳏寡重民命之真心用以感格人主何诚意不孚以平亭剖判敬狱慎谳之素用以规切大政何窽会不中信而后諌择而后言如龟决策如矢破的上至神圣所以转圜更弦一反其疵国病民旷官遗士之旧以还太平有道之隆者宁俟览之毕哉异日者海内翕然传诵銮坡栢台之间有以片言悟陛下者非他人必公也是休否干蛊其功果在言路而言路之果为国家重也其亦以公而重也夫于是公之属若吾锡林君某而下揖而曰公必为言路重子之言亦庶几为公重余谢不敏遂书以赠
送李参军还寿阳叙
龙池李参军者淮南寿阳人也参军长公鸿胪君孝尝割股愈母疾名闻搢绅间余习鸿胪因并习参军云李之先燕人簪缨文墨累累未尝絶至其在寿阳则自参军尊人小山翁用计然氏言以赀雄里中而又倜傥好义凶年出粟活饥人数百人于是寿阳李赫淮南淮南人诵李氏义无穷焉参军少时亦尝从其兄业举子即折节读举子书声琅琅彻户外诸诵李氏义者輙谓天昌李氏后乎必且在参军参军三上有司弗利则从洪涛中买舟楫济人以无忘先尊人之徳人几溺而活者又不可胜数参军有大志状貌魁硕不与人羣抵掌论天下事无不中肯窽既弗利举子乃蹶然起曰丈夫束发受书而必以科名显耶夫亦卑卑也乎夫干将莫邪不试则人莫覩其利矣鸾凤伏于樊笼则人莫覩其竒矣且夫萧相国勋庸荦荦不尝为主吏掾哉遂入京师就吏部辟为掾史客有劝之者尔代以文学兴胡刀笔之为不听卒就掾史居无何又蹶然起曰夫夜光之璧无因而至前则人按剑视之鸿鹄志在千里一枝假息耳余安能懐璧而见疑而不千里也余亦丈夫耳安能碌碌执簿书奔走于显者之前哉复如例乞为京卫参军蹔归寿阳嗟乎如参军者将有大施于世焉士亦胡可以皮相也时其子太学生以言余余为之序曰余经淮南盖尝登八公山下视寿阳南引荆州东连三吴北接梁宋西援陈许其地外有江湖之阻内保淮淝之固其利金石皮革苞木管竹其俗尚气力多勇悍其人习战争贵诈伪而李氏乃隆然以孝义闻也此岂其性然耶又何其萃于一门也且古称一命之士苟存乎爱物于人必有所济则参军布衣时业以济人洪涛中今且参戈幕赞佐谋画又其位将日以寖显其所济人又安能以限量乎夫天道恢恢岂不大哉太学君褎然起声矣
赠邑大夫濳江柴侯应觐叙
窃尝览古今之变考论吏治得失之林则知政者由俗者也所以为政者由人者也盖俗之嬗也久矣虽甚良吏驭于程墨牵于文法其势不能避而之乎一切之外以与世抗而独不能俛而处乎一切之内以为世役贾子之言曰移风易俗使天下回心而向道其本不在簿书会期之间夫居今之世由今之俗假令簿书会期悉屏弗用上何以摄下下何以应上上下不相摄应亦必不可为治然而曰其本不在也则何适为本儒者言刑罚必言教化言催科必言抚字言周官之法度必言关雎麟趾之意夫以关雎麟趾之意行周官之法度此太和在成周宇宙间至今称不衰也明兴吏治凡数易大抵始乎悃愊卒乎巧獧始乎安简卒乎烦碎始乎寛大卒乎武猛迄今极矣余涉世浅及事邑大夫前后不过六七公其人往往而贤然其于节文寛猛之间一何难兼也而今大夫潜江柴侯实交余间语余曰夫锡江左大县也上供之金钱亡虑若干万四垂之氓挟睚眦相雠恨者讼庭为满冠盖之客项背望于郊使吾师曲逆饮醇酒不事事乎虑难为上毛举鸷击好为小辨师赵张虑难为下吾兢兢忧其职有如儌天之幸吏民相守奉法共臻于和平吾称塞过半矣余拱手起谢曰甚善侯斯言阖邑元元之福也而余退而瞷侯行事戴星秉烛以为营朱丝玉壶以为操鸾凤驺虞以为象敲扑未尝弛也要以抶惰惩奸非用饰怒租赋未尝不督也为调缓急酌程限以输匪用最课厨传未尝不谨视也所藉手成礼匪用媒誉衣冠之族不幸扞文网未尝不批击也蹙额腐心不得已而后当之法匪用博名其于下不为廪廪见严不为煦煦见徳而下悦其于上不为矫矫见异不为翕翕见容而上亦悦朞月之间吏民敛手相戒一禀于恒度毋或冥顽累侯仁明其年秋暴风禾穂吹为空一雨复实老农传为异卒以有岁侯之果能以其邑共臻于和平如此昔单父弹琴不下堂而治中牟驯雊雉童子有仁心今夫五音七弦何适于治本之心和而声和也人鸟适相习何为异本之政和而民物亦和也侯孳孳务得民和爰洽鸿化遽感嘉瑞余以此乃叹古今人不必相逺簿书会期不必悉屏弗用为之有本末行之有名实耳侯今且用职事如京师朝明年矣朝廷之政亦凡数易矣不务行谊而务意气不竞职业而竞议论不尚长厚而尚陵轹迄于今亦已极矣侯今日奉计之吏他日弼违之储也今日制锦之效他日补衮之模也南北交警士鼓噪于庭太仓无见粮上宵衣拊髀劳于周宣侯朝集之暇试游心寓目周庐交戟之旁主徳军情官常士尚傥亦有慨于中乎则何长计便画令朝野蒸蒸并臻和平之福哉杞人之忧天亟矣侯还幸为我终言之是行也侯之寮丞王某刘某簿黄某尉黄某皆精其职佐侯以和其民而有惠于余邑者也征余言纳行李于是乎言
贺邑侯赵公考绩蒙恩叙
邑父母粤新会赵侯来令吾邑之三年政化醲洽绩用有成两台使者以最书闻上下其书冢宰冢宰属考功氏按六条序其伐以上上曰此佳吏也其令司封氏予恩如制于是侯拜有貤典逮厥所生龙章垂天煌煌乎宠矣邑之搢绅大夫席宇下久观成际美交臂相庆爰聚族而谋所为贺者而授简于皋余旣纳简书则揖而前曰兹役也微诸大夫俨然命之皋固将勉焉虽然愿诸大夫之先有言也时则有若大官丞典属国上林令之属言曰■〈宀禹〉县绣错令长碁置孰是恩貤匪荐曷畀侯名剡驰何第十余乃孚宪令有成赞书于都哉是孝子之至荣也敢以为侯贺则又有秘书内史尚书郎之属言曰北山闵劳靡事弗为羔羊自公退食委蛇侯太勤止将谒帝所佩环从容以燕以处于都哉是劳臣之极愉也敢以为侯贺则又有藩臬大吏郡太守之属言曰鸾凤枳棘大夫百里由人适国足下伊始侯之勲名如日斯升殿邦扞圉以罔不胜于都哉是才臣之鸿畧也敢以为侯贺则又有中丞冏伯给事御史之属言曰有释制锦补衮是工有翔双鳬去而乗骢侯征不逺徃作耳目批鳞揽辔为宗社福于都哉是贞士之上猷也敢以为侯贺言旣余复揖而前曰善诸大夫之为侯贺也以忠孝相慕悦而以公卿台諌之业相期勉备矣无以益矣乃余窃有窥侯之心今夫渡虎反火至卓诡也而弘农托诸偶然化刀剑为牛犊条教甚设而渤海以归诸圣徳彼皆有殊尤絶迹不以自多而惟是尊主芘民之为兢兢故足述也侯之心亦若是斯焉已锡大县也货之所流而宾客徃来之所经其赋额在一郡视他县甲而逋负亦最伙其衣冠文献不乏而奸宄亦实繁其民偷衣羙食相诩为富饶而闾阎鲜终歳之积街市鲜终日之积侯来为令批郄导窽一切迎刃而解追呼非驿骚也课往往为诸县最矣钩距未行也而奸人屏息夺魄矣厨传非餙也而过客得意去矣兴罢因其俗威懐因其人操纵因其时葢自侯任事以来狱讼减少盗贼衰止其效乃至雨旸时若顺成大有盛矣而余察侯之色方且穆然而深维惕然而若有忧丰宁而虞旱涝承平而虑兵革盱衡檐蔀之逺而凝神几席之近程功一日之暂而算效百年之久履满而惧居成而勿怠深乎深乎侯其有弘农渤海之心乎然又有本矣侯所产固吾先朝理学大儒白沙先生之乡矣其精可以治身其绪余可以治天下国家门墙里闬侯闻道意不啻耳接焉吾夫子不云乎君子学道则爱人侯学而后从政其精神作用深心极思卓乎有出俗吏刀笔筐箧之上有以也夫不伐不矜公孙硕肤即相臣之体段于斯具矣又何暇与弘农渤海量功较徳乎哉公具台諌之业余不以为侯贺而且将为国家贺得人也于是诸大夫乃复前曰吾侪覩侯之貌而未覩侯之心悉其政而未悉其学也子言则诚备矣无以益矣余敬谢不敏遂次第书之为叙
又赠
治国犹治室也有栋梁之用有榱桷之用榱桷所以为容而非所以荷重肩巨也不待盈寻合抱而用已足矣有栋梁扵此工师受而施诸朝庙之上法日月象河汉其为用若斯之重且巨也非夫邓林之植豫章之产胡以运斤斧而胜任者乎夫非独木也人才亦然顾世之所谓才者大都琐屑苛细擢发而■〈木莭〉数米而炊以示捷给彼其于事非不亦■〈忄间〉然号小治办而望以决疑勘难持危定倾之效譬以筳撞钟必无幸矣夫惟明主察相程其材品衡其职业使小大各得其职各尽其用故豪杰咸臻而治效大光然而髙才异能之士即未有不颖脱县令者也吾父母粤新会赵侯来令吾邑三年矣邑于江以南为浩穰案牍阗委吏鳞次受署不丙夜不罢而侯手披舌决大事斧断小事刃解案空若濯矣邑故孔道也冠盖之客项背相望侯于厨传无饬供无贬节取成礼以应而客皆以侯亲已得意去矣县官督宿逋甚急自监司以下停俸待罪而侯为调停损益上姑以塞严谴而下以苏疲民民用不病赋亦及额矣税使出而邑有利官阛阓驿骚侯阳为好遇之者而阴掣其肘使不得横市以不易肆官亦卷空槖跳矣戴星为其勤而不以期会见能饮水为其清而不以溪刻见亷物之情伪户口之虚实若察渊观火而不以钩距见竒暴强敛迹嚚讼惕息而不以拔薤见勇葢自侯任事以来桴鼔不昼击铃柝不夜警雨旸均调岁则大丰长老鼔腹相庆以为百年所未有侯之绩蔚乎茂矣嗟乎吏治之难也苟且日月一切卤莽则草
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 10:25:38-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>