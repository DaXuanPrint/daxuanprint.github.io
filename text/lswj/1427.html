<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="提要,卷一,卷二,卷三,卷四,卷五,卷六,卷七,卷八,卷九,卷十,卷十一,卷十二,卷十三,卷十四,卷十五,卷十六,卷十七,卷十八,卷十九,卷二十,卷二十一,卷二十二,卷二十三,卷二十四,卷二十五,卷二十六,卷二十七,卷二十八,卷二十九,卷三十,龙川集全文在线阅读,龙川集全文在线下载,大玄古籍书库">
<meta name="description" content="诗文别集。宋陈亮(世称龙川先生)著。三十卷。《四库全书总目》云:“叶適尝谓亮集凡四十卷,今是集仅存三十卷,盖流传既久,已多佚缺。”卷一至卷三○依疏、论、问答、酌古论、论、经书发题、策、三国纪年、史传序、序说引、序、记、诗、启、书、祝文、祭文、行状、墓志铭次第编排。有《四库全书》本,及《摛藻堂四库全书荟要》本。另《龙川文集》三十卷首一卷补遗一卷附录二卷,有《四部备要》本;《龙川文集》三十卷首一卷附录一卷辨伪考异二卷,有《金华丛书》等本。中华书局有邓广铭点校本《陈亮集》。_龙川集_全文在线阅读_龙川集_全文在线下载_大玄古籍书库">
<title>龙川集_陈亮_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">龙川集</span> <br/>
          作者： <span class="inputVal" id="bkauthor">陈亮</span> <br/>
          朝代： <span class="inputVal" id="bkdate">宋代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">类书文集,诗文集,完结</span> <br/>
          字数： <span class="inputVal" id="bknum">[book_length]186620</span> <br/>
          说明： <span class="inputVal" id="bkdec">诗文别集。宋陈亮(世称龙川先生)著。三十卷。《四库全书总目》云:“叶適尝谓亮集凡四十卷,今是集仅存三十卷,盖流传既久,已多佚缺。”卷一至卷三○依疏、论、问答、酌古论、论、经书发题、策、三国纪年、史传序、序说引、序、记、诗、启、书、祝文、祭文、行状、墓志铭次第编排。有《四库全书》本,及《摛藻堂四库全书荟要》本。另《龙川文集》三十卷首一卷补遗一卷附录二卷,有《四部备要》本;《龙川文集》三十卷首一卷附录一卷辨伪考异二卷,有《金华丛书》等本。中华书局有邓广铭点校本《陈亮集》。</span> <br/>
          封面： <span class="inputVal" id="bkimg">Z_19616.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]龙川集
[book_author]陈亮
[book_date]宋代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]类书文集,诗文集,完结
[book_length]186620
[book_dec]诗文别集。宋陈亮(世称龙川先生)著。三十卷。《四库全书总目》云:“叶適尝谓亮集凡四十卷,今是集仅存三十卷,盖流传既久,已多佚缺。”卷一至卷三○依疏、论、问答、酌古论、论、经书发题、策、三国纪年、史传序、序说引、序、记、诗、启、书、祝文、祭文、行状、墓志铭次第编排。有《四库全书》本,及《摛藻堂四库全书荟要》本。另《龙川文集》三十卷首一卷补遗一卷附录二卷,有《四部备要》本;《龙川文集》三十卷首一卷附录一卷辨伪考异二卷,有《金华丛书》等本。中华书局有邓广铭点校本《陈亮集》。
[book_img]Z_19616.jpg


[book_title]提要
钦定四库全书
集部四
龙川集
别集类三
宋
提要
臣等谨案龙川集三十卷宋陈亮撰亮有三国纪年已着録亮与朱子友善故构陷唐仲友於朱子朱子不疑然才气雄毅有志事功持论乃与朱子相左罗大经鹤林玉露记朱子告亮之言曰凡真正大英雄须是战战兢兢从薄氷上履过去盖戒其气之鋭也岳珂桯史又记吕祖谦殁亮为文祭之有孝弟忠信常不足以趋天下之变而材术辨智常不足以定天下之经语朱子见之大不契遗书婺人诋为怪论亮闻之亦不乐他日上孝宗书曰今世之儒士自谓得正心诚意之学者皆风痹不知痛痒之人也盖以微风晦翁晦翁亦不讶也云云足见其才气纵横虽以朱子之盛名天下莫不攀附亦未尝委曲附和矣今观集中所载大抵议论之文为多其才辨纵横不可控勒似天下无足当其意者使其得志未必不如赵括马谡狂躁偾辕但就其文而论则所谓开拓万古之心胸推倒一时之豪杰者殆非尽妄与朱子各行其志而始终爱重其人知当时必有取也宋名臣言行录谓其在孝宗朝六逹帝廷上书论大计今集中独有上孝宗四书及中兴论考宋史所载亦同又言行録谓垂拱殿成进赋以颂德又进郊祀庆成赋今集中均不载叶适尝谓亮集凡四十卷今是集仅存三十卷盖流传既久已多佚缺非复当时之旧帙以世所行者祗有此本故仍其卷目着之於録焉
乾隆四十六年十月恭校上
总纂官 臣纪昀 臣陆锡熊 臣孙士毅
总校官 臣陆费墀

[book_title]卷一
●钦定四库全书
龙川集卷一
（宋）陈亮 撰
○书疏
上孝宗皇帝第一书
臣窃惟中国天地之正气也天命之所锺也人心之所会也衣冠礼乐之所萃也百代帝王之所以相承也虽挈中国衣冠礼乐而寓之偏方天命人心犹有所系岂以是为可久安而无事也使其君臣上下苟一朝之安而息心於一隅凡其志虑之经营一切置中国於度外如元气偏注一肢其他肢体往往萎枯而不自觉矣则其所谓一肢者又何恃而能久存哉天地之正气郁遏而久不得骋必将有所发泄而天命人心固非偏方之所可久系也东晋自元帝息心於一隅中国无岁不寻干戈然渊勒遂无遗种而愍怀之痛犹有所诿以安也晋之植根本无可言者而江左诸臣若祖逖周访陶侃庾翼之徒皆有虎视河洛之意而桓温之师西至灞上东至枋头又於其间修陵寝於洛阳盖犹未尽置中国於度外也故刘裕竟能一平河洛而後晋亡百年之间其事既已如此而天地之正气固将有所发泄矣元魏起而承之孝文遂定都洛阳以修中国之衣冠礼乐而江左衣冠礼乐之旧非复天命人心之所系矣是以一天下者卒在西北而不在东南天人之际岂不甚可畏哉一日之苟安数百年之大患也恭惟我国家二百年太平之基三代之所无也二圣北狩之痛汉唐之所未有也方南渡之初君臣上下痛心疾首誓不与敌俱生卒能以奔败之余而胜百战之敌及秦桧倡邪议以沮之忠臣义士斥死南方而天下之气惰矣三十年之余虽西北流寓皆抱孙长息於东南而君父之大雠一切不复关念丙午丁未之变距今尚以为远而靖康皇帝之祸盖陛下即位之前一年也独陛下奋身不顾志在恢复而天下之人安然如无事时方口议腹非以陛下为喜功名而不恤後患虽陛下亦不能以崇高之势而独胜之隐忍以至于今又十有七年矣昔者春秋之时君臣父子相戕杀之祸举一世皆安之而孔子独以为三纲既絶则人道遂为禽兽皇皇奔走义不能以一朝安然卒於无所遇而发其志於春秋之书犹能以惧乱臣贼子今者举一世而忘君父之大雠此岂人道之所可安乎使学者知学孔子当廹陛下以有为决不沮陛下以苟安也南师之不出於今几年矣天地之正气抑郁而不得泄岂以堂堂中国而五十年之间无一豪杰之能自奋哉其势必有时而发泄矣苟国家不能起而承之必将有承之者矣不可恃衣冠礼乐之旧祖宗积累之深以为天命人心可以安坐而久系也皇天无亲惟德是辅民心无常惟惠之怀自三代圣人皆知其为甚可畏也春秋之末齐晋秦楚皆衰诸侯往往困於陪臣而不自振当此之时虽如鲁卫之邦苟能举大义以正诸侯则天下可以一指麾而定也孔子惓惓斯世而卒莫能用吴越起於蛮貊之小邦而举兵以临齐晋如履无人之地遂伯诸侯黄池之会孔子之所甚痛也天地之气发泄於蛮貊之小邦可以明中国之无人矣王通有言黎民怀之三才其舍诸此今世儒者之所未讲也今敌人之植根既久不可以一举而遂灭国家之大势未张不可以一朝而大举而人情皆便於通和者劝陛下积财养兵以待时也臣以为通和者所以成上下之苟安而为妄庸两售之地宜其为人情之所甚便也自和好之成十有余年凡今日之指画方略者他日将用之以坐筹也今日之击球射鵰者他日将用之以决胜也府库充满无非财也甲胄鲜明无非兵也使兵端一开则其迹败矣何者人才以用而见其能否安坐而能者不足恃也兵食以用而见其盈虚安坐而盈者不足恃也而朝廷方幸一旦之无事庸愚龌龊之人皆得以守格令行文书以奉陛下之使令而陛下亦幸其易制而无他也徒使度外之士摈弃而不得骋日月蹉跎而老将至矣臣故曰通和者所以成上下之苟安而为妄庸两售之地也东晋百年之间未尝与敌通和也故其臣东西驰骋而多可用之才今和好一不通而朝野之论常如敌兵之在境惟恐其不得和也虽陛下亦不得而不和矣昔者敌人草居野处往来无常能使人不知所备而兵无日不可出也今也城郭宫室政教号令一切不异於中国点兵聚粮文移往返动涉岁月一方有警三边骚动此岂能岁出师以扰我乎是固不知势者之论也然使朝野常如敌兵之在境乃国家之福而英雄所用以争天下之机也执事者胡为速和以惰其心乎晋楚之战於邲也栾书以为楚自克庸以来其君无日不讨国人而训之于民生之不易祸至之无日戒惧之不可以怠在军无日不讨军实而伸儆之于胜之不可保纣之百克而卒无後晋楚之弭兵於宋也子罕以为兵所以威不轨而昭文德也圣人以兴乱人以废废兴存亡昏明之术皆兵之繇也而求去之是以诬道蔽诸侯也夫惟人心之不可惰兵之不可废故虽成康之太平犹有所谓四征不庭张皇六师者此李沆之所以深不愿真宗皇帝之与敌和亲也况南北角立之时而废兵以惰人心使之安於忘君父之大雠而置中国於度外徒以便妄庸之人则执事者之失策亦甚矣陛下何不明大义而慨然絶和亲之议哉贬损乘舆却御正殿痛自克责誓必复雠以励羣臣以振天下之气以动中原之心虽未出兵而人心不敢惰矣东西驰骋而人才出矣盈虚相补而兵食见矣狂妄之辞不攻而自息懦庸之夫不却而自退缩矣当有度外之士起而惟陛下之所欲用矣是云合响应之势而非可安坐而致也臣请为陛下陈国家立国之本末而开今日大有为之略论天下形势之消长而决今日大有为之机伏惟陛下试幸听之唐自肃代以後上失其柄而藩鎭自相雄长擅其土地人民用其甲兵财赋官爵惟其所命而人才亦各尽心於其所事卒以成君弱臣强正统数易之祸艺祖皇帝一兴而四方次第平藩鎭拱手以趋约束使列郡各得自达於京师以京官权知三年一易财归於漕司而兵各归於郡朝廷以一纸下郡国如臂之使指无有留难自管库微职必命於朝廷而天下之势一矣故京师当宿重兵以为固而郡国亦各有禁军无非天子所以自守其地也兵皆天子之兵财皆天子之财官皆天子之官民皆天子之民纲纪总摄法令明备郡县不得以一事自专也士以尺度而取官以资格而进不求度外之奇才不慕絶世之隽功天子蚤夜忧勤於上以礼义廉耻婴士大夫之心以仁义公恕厚斯民之生举天下皆繇於规矩准绳之中而二百年太平之基从此而立然敌遂得与中国抗衡俨然为南北两朝微澶渊之战则我国之势寖微根本虽厚而不可立矣故庆历增币之事富弼以为朝廷之大耻而终身不敢自论其劳盖征令是主上之操也供贡是臣下之礼也敌人之所以卒胜我国者其积有渐也立国之初其势故必至此故我祖宗常严庙堂而尊祖法臣寛郡县而重守令於文法之内未尝折困天下之富商巨室於格律之外有以容奬天下之英伟奇杰皆所以助立国之势而为不虞之备也庆历诸臣亦尝愤中国之势不振矣而其大要则使羣臣争进其说更法易令而庙堂轻矣严按察之权邀功生事而郡县又轻矣岂惟於立国之势无所助又从而朘削之虽微章得象陈执中以排沮其事亦安得而不自沮哉独其破去旧例以不次用人而劝农桑务寛大为有合於因革之宜而其大要已非矣此所以不能洗中国之耻而卒发神宗皇帝之大愤也王安石以正法度之说首合圣意而其实则欲籍天下之兵尽归於朝廷别行教閲以为强也括郡县之利尽入於朝廷别行封桩以为富也青苗之政惟恐富民之不困也均输之法惟恐商贾之不折也罪无大小动辄兴狱而士大夫缄口畏事矣西北两边至使大臣经画而豪杰耻於为役矣徒使神宗皇帝见兵财之数既多鋭然南征北伐卒乖圣意而天下之势实未尝振也彼盖不知朝廷立国之势正患文为之太密事权之太分郡县太轻而委琐不足恃兵财太关於上而重迟不易举祖宗惟用前四者以助其势而安石竭之不遗余力不知立国之本末者真不足以谋国也元佑绍圣一反一覆而卒为外裔侵侮之资尚何望其振中国以威外裔哉南渡以来大抵遵祖宗之旧虽微有因革增损不足为轻重有无如赵鼎诸臣固已不究变通之理而况秦桧尽取而沮毁之忍耻事雠饰太平於一隅以为欺其罪可胜诛哉陛下愤王业之屈於一隅励志复雠而不免籍天下之兵以为强括郡县之利以为富加惠百姓而富人无五年之积不重征税而大商无巨万之藏国势日以困竭臣恐尺籍之兵府库之财不足以支一旦之用也陛下早朝晏罢以冀中兴日月之功而以绳墨取人以文法莅事圣断裁制中外而大臣充位胥吏坐行条令而百司逃责人才日以闒茸臣恐程文之士资格之官不足以当度外之用也艺祖皇帝经画天下之大略太宗皇帝已不能尽用臣不敢尽具之纸墨今其遗意岂无望於陛下也陛下苟推原其意而行之可以开社稷数百年之基而况於复故物乎不然维持之具既穷臣恐祖宗之积累亦不足恃也陛下试幸令臣毕陈於前则今日大有为之略必知所处矣夫吴蜀天地之偏气也钱塘又吴之一隅也当唐之衰而钱鏐以闾巷之雄起王其地自以不能独立常朝事中国以为重及我宋受命俶以其家入京师而自献其土故钱塘终始五代被兵最少而二百年之间人物日以繁盛遂甲於东南及建炎绍兴之间为六飞所驻之地当时论者固已疑其不可以张形势而事恢复也秦桧又从而备百司庶府以讲礼乐於其中其风俗固已华靡士大夫又从而治园囿台榭以乐其生於干戈之余上下宴安而钱塘为乐国矣一隙之地本不足以容万乘而鎭压且五十年山川之气盖亦发泄而无余矣故谷粟桑麻丝枲之利岁耗於一岁禽兽鱼鼈草木之生日微於一日而上下不以为异也公卿将相大抵多江浙闽蜀之人而人才亦日以凡下场屋之士以十万数而文墨小异已足以称雄於其间矣陛下据钱塘巳耗之气用闽浙日衰之士而欲鼔东南习安脆弱之衆北向以争中原臣是以知其难也荆襄之地在春秋时楚用以虎视齐晋而齐晋不能屈也及战国之际独能与秦争帝其後三百余年而光武起於南阳同时共事往往多南阳故人又二百余年遂为三国交据之地诸葛亮由此起辅先主荆楚之士从之如云而汉氏赖以复存於蜀周瑜鲁肃吕蒙陆逊陆抗邓艾羊祜皆以其地显名又百余年而晋氏南渡荆雍常雄於东南往往倚以为强梁竟以此伐齐及其气发泄无余而隋唐以来遂为偏方下州五代之际高氏独常臣事诸国本朝二百年之间降为荒落之邦北连许汝民居稀少土产痹薄人才之能通姓名於上国者如晨星之相望况至於建炎绍兴之际羣盗出没於其间而被祸尤极以迄于今虽南北分画交据往往又置於不足用民食无所从出而兵不可繇此而进议者或以为忧而不知其势之足用也其地虽要为偏方然未有偏方之气五六百年而不发泄者况其东通吴会西连巴蜀南极湖湘北控关洛左右伸缩皆足为进取之机今诚能开垦其地洗濯其人以发泄其气而用之使足以接关洛之气则可以争衡於中国矣是亦形势消长之常数也陛下慨然移都建邺百司庶府皆从草创军国之仪皆从简略又作行宫於武昌以示不敢宁居之意常以江淮之师为敌人侵轶之备而精择一人之沈鸷有谋开豁无他者委以荆襄之任寛其文法听其废置抚摩振厉於三数年之间则国家之势成矣至於相时弛张以就形势者有非书之所能尽载也石晋失卢龙一道以成开运之祸盖丙午丁未岁也明年艺祖皇帝始从郭太祖征伐卒以平定天下其後契丹以甲辰败於澶渊而丁未戊申之间真宗皇帝东封西祀以告太平盖本朝极盛之时也又六十年而神宗皇帝实以丁未岁即位国家之事於是一变矣又六十年而丙午丁未遂为靖康之祸天独啓陛下於是年而又啓陛下以北向复雠之志今者去丙午丁未近在十年间尔天道六十年一变陛下岂可不有以应其变乎此诚今日大有为之机不可苟安以玩岁月也臣不佞自少有驱驰四方之志常欲求天下豪杰之士而与之论今日之大计盖尝数至行都而人物如林其论皆不足以起人意臣是以知陛下大有为之志孤矣辛卯壬辰之间始退而穷天地造化之初考古今沿革之变以推极皇帝王伯之道而得汉魏晋唐长短之繇天人之际昭昭然可察而知也始悟今世之儒士自以为得正心诚意之学者皆疯痹不知痛痒之人也举一世安于君父之雠而方低头拱手以谈性命不知何者谓之性命乎陛下接之而不任以事臣於是服陛下之仁又悟今世之才臣自以为得富国强兵之术者皆狂惑以肆叫呼之人也不以暇时讲究立国之本末而方扬眉伸气以论富强不知何者谓之富强乎陛下察之而不敢尽用臣於是服陛下之明陛下厉志复雠足以对天命笃於仁爱足以结民心而又仁明足以临照羣臣一偏之论此百代之英主也今乃驱委庸人笼络小儒以迁延大有为之岁月臣不胜愤悱是以忘其贱而献其愚陛下诚令臣毕陈其前岂惟臣区区之愿将天地之神祖宗之灵实与闻之干冒天威罪当万死
上孝宗皇帝第二书
臣尝叹西周之末犬戎之祸盖天地之大变国家之深耻臣子之至痛也平王东迁以来使其痛内切於心必将因臣子之愤藉晋郑之势以告哀於天下之诸侯以大义责其兴师以奬王室其不至者天下共诛之则可以扫荡犬戎洗国家之耻而舒臣子之愤矣然後正纪纲修法度亲鲁卫以和柔中国命齐晋为方伯以纠合天下之诸侯文武之迹可寻东周之业可兴也今乃即安於洛邑虽周民赖以粗安宗祀赖以不絶然使其臣子忘君父之大雠而置天下之诸侯於度外周之名号虽存而其实则眇然一列国耳当平王在位之时世之君子尚意其犹有待也及待之四十九年而士君子之望亦衰矣天子之命令不足以制诸侯则其互相吞灭盖其势之所必至也天下不明於复雠之义则其君臣父子相贼杀习以为常而不之怪也孔子伤宗周之无主痛人道之将絶而作春秋其书天王之义严矣书其有所求者明天王之不可失其柄也其书讨贼之义严矣贼不讨不书葬者明一国之无臣子也一人讨贼而以衆书者示夫人之皆可得而讨也天子既不能以保天下之民而一国各自以有其民其君之有志於民而闵雨者必书无志於民而不闵雨者必书土功必书饥馑必书孔子之心未尝不庶几天下之民一日之获瘳也是君道之大端而圣人望天下与来世者可谓深切着明矣臣恭惟皇帝陛下厉志复雠不肯即安於一隅是有大功於社稷也而天下之经生学士讲先王之道者反不足以明陛下之心陛下笃意恤民每遇水旱忧见顔色是有大德於天下也而天下之才臣智士趋当世之务者又不足以明陛下之义论恢复则曰修德待时论富强则曰节用爱人论治则曰正心论事则曰守法君以从谏务学为美臣以识心见性为贤论安言计动引圣人举一世谓之正论而经生学士合为一辞以摩切陛下者也夫岂知安一隅之地则不足以承天命忘君父之雠则不足以立人道民穷兵疲而事不可已者不可以常理论消息盈虚而与时偕行者不可以常法拘持天下之正论而不足以明天下之大义宜其取轻於陛下也论恢复则曰精间谍结豪望论富强则曰广招募括隐漏论治则曰立志论事则曰从权君以驾驭笼络为明臣以奋励驰驱为最察事见情自许豪杰举一世谓之奇论而才臣智士合为一辞以撼动陛下者也夫岂知坐钱塘浮侈之隅以图中原则非其地用东南习安之衆以行进取则非其人财止於府库则不足以通天下之有无兵止於尺籍则不足以兼天下之勇怯为天下之奇论而无取於办天下之大计此所以取疑於陛下者也三光五岳之气分而人才之高者止於如此经生学士既揆之以大义而取轻才臣智士又权之以大计而取疑陛下始不知所仗而有独运四海之意矣故左右亲信之臣又得以窥意向而效忠欵陛下喜其颐指如意而士大夫亦喜其有言之易达也是以附会之风寖长而陛下之大权移矣寻常无过之人安然坐庙堂而奉使令陛下幸其易制无他而天下之人亦幸其苟安而无事也是以迁延之计遂行而陛下大有为之志乖矣陛下励志复雠有大功於社稷笃意恤民有大德於天下而卒不免笼络小儒驱委庸人以迁延大有为之岁月此臣之所以不胜忠愤而斋沐裁书择今者丁巳而献之阙下愿得望见顔色陈国家立国之本末而开大有为之略论天下形势之消长而决大有为之机务合於艺祖皇帝经画天下之本旨然八日待命而未有闻焉匹夫匹妇不获自尽民主罔与成厥功使天下之言者越月踰时而後得报在安平无事之时犹且不可今者当陛下大有为之际陈天下之大义献天下之大计而八日不得命焉臣恐天下之豪杰得以测陛下之意向而云合响应之势不得而成矣陛下积财养兵志在灭敌而不免与之通和以俟时固已不足以动天下之心矣故既和而聚财人反以为厉民既和而练兵人反以为动衆举足造事皆足以致人之疑议者惟其不明大义以示之而後大计不可得而立也苟又无意於臣之言则天下愈不知所向矣张浚始终任事竟无一功可论而天下之儿童妇女不谋同辞皆以为社稷之臣彼其誓不与敌俱生百败而不折者诚有以合於天人之心也秦桧专权二十余年东南赖以无事而天下之儿童妇女不谋同辞皆以为国之贼彼其忘君父之雠而置中国於度外者其违天人之心亦甚矣陛下将以办天下之大计而大义未足以震动天下亦执事者之所当蚤正而预计也臣区区之心皆已具之前书惟陛下财幸
上孝宗皇帝第三书
臣窃惟艺祖皇帝经画天下之大略盖将上承周汉之治太宗皇帝一切律之於规矩准绳之内以立百五六十年太平之基至於今日而不思所以变而通之则维持之具穷矣举浙江闽广之士亡虑十四五万数蜀不与焉而龌龊拘挛日甚於一日选人之在铨者殆以万计而侥幸之原未有穷已财用之入倍於承平之时而费於养兵者十之九兵不足用而民日以困非必道微俗薄而至此也盖本朝维持之具二百年之余其势固必至此艺祖皇帝固已逆知之矣使天下安平无事犹将望陛下变而通之而况版舆之地半入於外裔国家之耻未雪而臣子之痛未伸天锡陛下以非常之智勇而又啓陛下以北向复雠之意乃欲因今之势而有为焉此所以十有七年之间圣虑愈劳而取效愈远也羣臣既不足以望清光而草茅贱士不胜忧国之心私以为陛下春秋五十有二经天下之事变为已多閲天下之义理为已熟举足造事必不伤国家之大体叩囊底之智犹足以办此强敌六十以往顾将望一日之安而亦何忍遗患於後人乎臣以为拘挛龌龊之中其势当有卓然自奋於草茅而开悟圣聪者臣不自量其分之不足而窃有志焉是以具国家社稷之大计质之天地鬼神而献之阙下陛下亦卓然拔之羣言之中特命大臣察其所欲言之意臣妄意国家维持之具至今日而穷而艺祖皇帝经画天下之大指犹可恃以长久苟推原其意而变通之则恢复不足为矣然而变通之道有三有可以迁延数十年之策有可以为百五六十年之计有可以复开数百年之基事势昭然而效见殊絶非陛下聪明度越百代决不能一二以听之臣不敢泄之大臣之前而大臣拱手称旨以问臣亦姑取其大体之可言者三事以答之而草茅亦不自知其开口触讳也其一曰二圣北狩之痛盖国家之大耻而天下之公愤也五十年之余虽天下之气销铄颓惰不复知雠耻之当念正在主上与二三大臣振作其气以泄其愤使人人如报私雠此春秋书卫人杀州吁之意也若祗与一二臣为密是以天下之公愤而私自为计恐不足以感动天人之心恢复之事亦恐茫然未知攸济耳其二曰国家之规模使天下奉规矩准绳以从事羣臣救过之不给而何暇展布四体以求济度外之功哉故其势必至於委靡而不振五代之际兵财之柄倒持於下艺祖皇帝束之於上以定祸乱後世不原其意束之不已故郡县空虚而本末俱弱今不变其势而求恢复虽一旦得精兵数十万得财数万万计而恢复之期愈远就使敌人尽举河南之地以还我亦恐不能守耳其三曰艺祖皇帝用天下之士人以易武臣之任事者而五代之乱不崇朝而定故本朝以儒立国而儒道之振独优於前代今天下之士烂熟委靡诚可厌恶正在主上与二三大臣反其道以教之作其气以养之使临事不至乏才随才皆足有用则立国之规模不至戾艺祖皇帝之本旨而东西驰驱以定祸乱不必专在武臣也前汉以军吏立国而用儒以致太平要之人各有家法未易轻动惟在变而通之耳天下大势之所趋非人力之所能移也臣之所以为大臣论者其大略如此而所谓数十年之策百五六十年之计数百年之基与夫恢复之形势事大体重苟未决之圣心则不可泄之大臣之前也故止陈其大略之可言者三事以答之二三大臣已相顾骇然而臣亦惶恐而退疎远草茅宁复有路以望清光乎马周一时琐琐之才也太宗喜其为常何陈事召使面对未至之间使者连数辈趣之使有能为太宗开礼乐法度者其召之当不容喘矣陛下聪明迈越太宗而拔臣於羣言混淆之中孤立以行一意卒不免冺没而止其罪在臣之踪迹不明有以误陛下也臣本太学诸生自忧制以来退而读书者六七年矣虽蚤夜以求皇帝王伯之略而科举之文不合於程度不止也去年一发其狂论於小试之间满学之士口语纷然至腾谤以动朝路数月而未巳而为之学官者迄今进退未有据也臣自是始弃学校而决归耕之计矣旋复自念数年之间所学云何而陛下之心臣独又知之苟徒恤一世之谤而不为陛下一陈国家社稷之大计将得罪於天地之神与艺祖皇帝在天之灵而不可解是故昩於一来旧名已在学校之籍於法不得以上书言事使臣有一毫攫取爵禄之心以臣所习科举之文更一二试而考官又平心以考之则亦随例得之矣何忍假数百年社稷之大计以为一日之侥幸而徒以累陛下哉世固有却万锺之禄而不受者亦有争一钱以至於相杀者人情相去之远何啻於十百千万也而臣欲持空言以自明亦浅矣然审察十日而不得自便之命臣将无以自见於山林之士徒以伤陛下招致天下豪杰之道臣今更待罪三日而後渡江誓将终老田亩以弭羣论以报陛下拔臣言於衆中之恩故昩死拜书以辞於阙下臣阖门数十口去行都无四百里当席藳私室以听雷霆之诛干冒天威罪当万死
戊申再上孝宗皇帝书
臣闻有非常之人然後可以建非常之功求非常之功而用常才出常计举常事以应之者不待智者而後知其不济也前史有言非常之原黎民惧焉古之英豪岂乐於惊世骇俗哉盖不有以新天下之耳目易斯民之志虑则吾之所求亦泛泛焉而已耳皇天全付予有家而半没於外裔此君天下者之所当耻者春秋许九世复雠而再世则不问此为人後嗣者之所当愤也中国圣贤之所建置而悉听其陆沉此英雄豪杰之所当同以为病也秦桧以和误国二十余年而天下之气索然而无余矣陛下慨然有削平宇内之志又二十余年而天下之士始知所向其有功德於宗庙社稷者非臣区区之所能诵说其万一也高宗皇帝春秋既高陛下不欲大举以惊动慈顔仰心俯首以致色养圣孝之盛书册之所未有也今者高宗皇帝既已祔庙天下之英雄豪杰皆仰首以观陛下之举动陛下其忍使二十年间所以作天下之气者一旦而复索然乎天下不可以坐取也兵不可以常胜也驱驰运动又非年高德尊者之所宜也东宫居曰监国行曰抚军陛下近者以宅忧之故特命东宫以监国天下之论皆以为事有是非可否而父子之际至难言也东宫聪明睿知而四十之年不必试以事也故东宫不敢安而陛下亦知其难矣陛下何不於此时命东宫为抚军大将军岁廵建邺使之兼统诸司尽护诸将置长史司马以专其劳而陛下於宅忧之余运用人才均调天下以应无穷之变此肃宗所以命广平王之故事也兵虽未出而圣意振动天下之英雄豪杰靡然知所向矣天下知所向则吾之驰驱运动亦有所凭藉矣臣请为陛下论天下之形势而後知江南之不必忧和议之不必守敌人之不足畏而书生之论不足凭也臣闻吴会者晋人以为不可都而钱鏐据之以抗四邻盖自毗陵而外不能有也其地南有浙江西有崇山峻岭东北则有重湖沮洳而松江震泽横亘其前虽有戎马百万何所用之此钱鏐所恃以为安而国家六十年都之而无外忧者也独海道可以径达吴会而海道之险吴儿习舟楫者之所畏敌人能以轻师而径至乎破人家国而止可用其轻师乎书生以为江南不易保者是真儿女子之论也臣尝疑书册不足凭故尝一到京口建邺登高四望深识天地设险之意而古今之论为未尽也京口连冈三面而大江横陈江旁极目千里其势大略如虎之出穴而非若穴之藏虎也昔人以为京口酒可饮兵可用而北府之兵为天下雄盖其地势当然而人善用之耳臣虽不到采石其地与与京口股肱建邺必有据险临前之势而非止於斤斤自守者也天岂使南方自限於一江之表而不使与中国而为一哉江旁极目千里固将使谋夫勇士得以展布四体以与中国争衡者也韩世忠顿兵八万於山阳如老罴之当道而淮东赖以安寝此守淮东之要法也天下有变则长驱而用之耳若一一欲堑而守之分兵而据之出奇设险如兎之护窟势分力弱反以成戎马长驱之势耳是以二十年间纷纷献策以劳圣虑而卒无一成虽成亦不足恃者不知所以用淮东之势者也而书生便以为长淮不易守者是亦问道於盲之类耳自晋之永嘉以迄于隋之开皇其在南则定建邺为都更六姓而天下分裂者三百余年南师之谋北者不知其几北师之谋南者盖亦甚有数而南北通和之时则絶无而仅有未闻有如今日之岌岌然以北方为可畏以南方为可忧一日不和则君臣上下朝不能以谋夕也罪在於书生之不识形势并与夫逆顺曲直而忘之耳高宗皇帝於敌有父兄之雠生不能以报之则死必有望於子孙何忍以升遐之哀告之雠哉遗留报谢三使继遣金帛宝货千两连发而敌人仅以一使如临小邦闻诸道路哀祭之辞寂寥简慢义士仁人痛切心骨岂以陛下之圣明智勇而能忍之乎意者执事之臣忧畏万端有以误陛下也南方之红女积尺寸之功於机杼岁以输敌人固己不胜其痛矣金宝之出於山泽者有限而输诸敌人者无穷十数年後岂不遂就尽哉陛下何不翻然思首足之倒置寻即位之初心大泄而一用之以与天下更始乎未闻以数千里之地而畏人者也刘渊石勒石虎苻坚皆闰位之雄曾不能以终其世而阿固达之兴於今仅八十年中原涂炭又六十年矣父子相夷之祸具在眼中而方畏其为南方之患岂不误哉陛下倘以大义为当正抚军之言为可行则当先经理建邺而後使临之今之建邺非昔之建邺也臣尝登石头锺阜而望今也直在沙嘴之旁耳锺阜之支陇隐隐而下今行宫据其平处以临城市城之前则逼山而斗絶焉此必後世之读山经而相宅者之所定江南李氏之所为非有据高临下以乘王气而用之之意也本朝以至仁平天下不恃险以为固而与天下共守之故因而不废耳臣尝问之锺阜之僧亦能言台城在锺阜之侧大司马门适当在今马军新营之旁耳其地据高临下东环平冈以为固西城石头以为重带玄武湖以为险拥秦淮清溪以为阻是以王气可乘而运动如意若如今城则费侯景数日之力耳曹彬之登长干乌珠之上雨花台皆俯瞰城市虽一飞鸟不能逃也臣又尝问之守臣以为今城不必改作若上有北方之志则此直寄路焉耳臣疑其言虽大而实未切也据其地而命将出师以谋中国不使之乘王气而有为虽省目前经营之劳乌知其异日不垂得而复失哉纵今岁未为北举之谋而为经理建邺之计以震动天下而与敌人絶陛下即位之初志亦庶几於少伸矣第非常之事非可与常人谋也陛下即位之初喜怒哀乐是非好恶皦然如日月之在天雷动风行天下方如草之偃惟其或失之太快故书生得拘文执法以议其後而其真有志者私自奋励以求称圣意之所在则陛下或未之知也陛下见天下之士皆不足以望清光而书生拘文执法之说往往有验而圣意亦少衰矣故大事必集议除授必资格才者以跅弛而弃不才者以平稳而用正言以迂阔而废巽言以软美而入奇论指为横议庸论谓有典则陛下以雄心英略委曲上下於其间机会在前而不敢为翻然之喜隐忍事雠而不敢奋赫斯之怒朝得一才士而暮以当路不便而逐心知为庸人而外以人言不至而留冺其喜怒哀乐杂其是非好恶而用依违以为仁戒喻以为义牢笼以为礼关防以为智陛下聪明自天英武盖世而何事出此哉天下非有豪猾不可制之奸敌人非有方兴未艾之势而何必用此哉夫喜怒哀乐爱恶人主之所以鼔动天下而用之之具也而皇极之所谓无作者不使加意於其间耳岂欲如老庄所谓槁木死灰与天下为婴儿而後为至治之极哉陛下二十七年之间遵养时晦示天下以乐其有亲而天下归其孝行三年之丧一诚不变示天下以哀而从礼而天下服其义陛下以一身之哀乐而鼔天下以从之其验如影响矣乙巳丙午之间敌人非无变故而陛下不独不形诸喜而亦不泄诸机密之臣近者非常之变敌人略於奉慰而陛下不独不形诸怒而亦不密其简慢之文陛下不以喜示天下而天下恶知机会之可乘陛下不以怒示天下而天下恶知雠敌之不可安弃其喜怒以动天下之机而欲事功之自成是闭目而欲行也小臣之得对陛下有卓然知其才者外臣之奉公陛下有隐然念其忠者而已用者旋去既去者无路以自进是陛下不得而示天下以爱也大臣之弄权陛下既知其有塞路者议人之多私陛下既知其有罔我者而去之惟恐伤其意发之惟恐其怅恨而不满是陛下不得而示天下以恶也陛下翻然思即位之初心岂知其今日至此乎臣犹为陛下怅念於既往而天生英雄岂使其终老於不济乎长江大河一泻千里苟得非常之人以共之则电扫六合非难致之事也本朝以儒道治天下以格律守天下而天下之人知经义之为常程科举之为正路法不得自议其私人不得自用其智而二百年之太平繇此而出也至於艰难变故之际书生之智知议论之当正而不知事功之为何物知节义之当守而不知形势之为何用宛转於文法之中而无一人能自拔者陛下虽欲得非常之人以共斯世而天下有谁肯信乎臣於戊戌之春正月丁巳尝极论宗庙社稷大计陛下亦慨然有感於其言而卒不得一望清光以布露其区区之诚非廷臣之尽皆见恶亦其势然耳臣今者非以其言之小验而再冒万死以自陈实以宗庙社稷之大计不得不决於斯时也陛下用其喜怒哀乐爱恶之权以鼔动天下使如臣者得借方寸之地以终前书之所言而附寸名於竹帛之间不使邓禹笑人寂寂而陛下得以发其雄心英略以与四海才臣智士共之天生英雄殆不偶然而帝王自有真非区区小智所可附会也干冒天威罪当万死
龙川集卷一

[book_title]卷二
●钦定四库全书
龙川集卷二
（宋）陈亮撰
○论
中兴五论序
臣闻治国有大体谋敌有大略立大体而後纲纪正定大略而後机变行此不易之道也仰惟陛下以睿圣神武之资充硕大光明之学留神政事励志恢复罔敢自暇自逸而大欲未遂大业未济意者大体之未立而大略之未定欤臣尝爲陛下有忧於此矣尝欲输肝胆効情愫上书於北阙之下又念世俗道薄献言之人动必有觊心虽不然迹或近似相师成风谁能不疑既已疑矣安能察其言而明其心此臣之所大惧而卒以自沮也今年春随试礼部侥幸一中庶几俯伏殿陛毕写区区之忠以彻天听有司以为不肖竟从黜落不得进望清光以遂昔愿索手东归杜门求志因以为功名之在人犹在已也怀愚负计而不以禆上之万一是忿世也有君如此而忠言之不进是匿情也已无他心而防人之疑是自信不笃也故书其中兴论一千八百余言大体大略於斯见矣并论开诚执要励臣正体之道合五篇上干天听惟陛下寛其万死不以爲草茅之言而留神财幸是天下社稷之福也於臣何有
中兴论
臣窃惟海内涂炭四十余载矣赤子嗸嗸无告不可以不拯国家凭陵之耻不可以不雪陵寝不可以不还舆地不可以不复此三尺童子之所共知曩独畏其强耳韩信有言能反其道其强易弱况今敌主庸懦政令日弛舍边地鞍马之长而从事中州浮靡之习君臣之间日趋怠惰自古外裔之强未有四五十年而无变者稽之天时揆之人事当不远矣不於此时早为之图纵有他变何以乘之万一敌人惩创更立令主不然豪杰竝起业归他姓则南北之患方始又况南渡已久中原父老日以殂谢生长於北岂知有我昔宋文帝欲取河南故地魏太武以为我自生髪未燥即知河南是我境土安得为南朝故地故文帝既得而复失之河北诸镇终唐之世以奉敌为忠义狃於其习而时被其恩力与上国为敌而不自知其为过过此以往而不能恢复则中原之民乌知我之为谁纵有倍力功未必半以俚俗谕之父祖质产於人子孙不能继赎更数十年时事一变皆自陈於官认为故产吾安得言质而复取之则今日之事可得而更缓乎陛下以神武之资忧勤侧席慨然有平一天下之志固己不惑於羣议矣然犹患人心之不同天时之未顺贤者私忧而奸者窃笑是何也不思所以反其道故也诚反其道则政化行政化行则人心同人心同则天时顺天不远人人不自反耳今宜清中书之务以立大计重六卿之权以总大纲任贤使能以清官曹尊老慈幼以厚风俗减进士以列选能之科革任子以崇荐举之实多置台谏以肃朝纲精择监司以清郡邑简法重令以澄其源崇礼立制以齐其习立纲目以节浮费示先务以斥虚文严政条以核名实惩吏奸以明赏罚时简外郡之卒以充禁旅之数调度总司之赢以佐军旅之储择守令以滋户口户口繁则财自阜拣将佐以立军政军政明而兵自强置大帅以总边陲委之专而边陲之利自兴任文武以分边郡付之久而边郡之守自固右武事以振国家之势来敢言以作天下之气精间谍以得敌人之情据形势以动中原之心不出数月纪纲自定比及两稔内外自实人心自同天时自顺有所不往一往而民自归何者耳同听而心同服有所不动一动而敌自鬬何者形同趋而势同利中兴之功可蹻足而须也夫攻守之道必有奇变形之而敌必从冲之而敌莫救禁之而敌不敢动乖之而敌不知所如往故我常专而敌常分敌有穷而我常无穷也夫奇变之道虽本乎人谋而常因乎地形一纵一横或长或短缓急之相形盈虚之相倾此人谋之所措而奇变之所寓也今东西弥亘绵数千里如长蛇之横道地形适等无所参错攻守之道无他可变今朝廷鉴守江之弊大城两淮虑非不深也能保吾城之卒守乎故不若为术以乖其所之至论进取之道必先东举齐西举秦则大江之南长淮以北固吾腹中物齐秦诚天下之两臂也夸敌人以为天设之险而固守之乎故必有批亢捣虚形格势禁之道窃尝观天下之大势矣襄汉者敌人之所缓今日之所当有事也控引京洛侧睨淮蔡包括荆楚襟带吴蜀沃野千里可耕可守地形四通可左可右今诚命一重臣德望素着谋谟明审者镇抚荆襄辑和军民开布大信不争小利谨择守宰省刑薄敛进城要险大建屯田荆楚奇才劒客自昔称雄徐行召募以实军籍民俗剽悍听於农隙时讲武艺襄阳既为重镇而均随信阳及先一切用艺祖委任边将之法给以州兵而更使自募与以州赋而纵其自用使之养士足以得死力用间足以得敌情兵虽少而衆建其助官虽轻而重假其权列城相援比邻相和养锐以伺触机而发一旦敌人玩故习常来犯江淮则荆襄之师率诸军进讨袭有唐邓诸州见兵於颍蔡之间示必截其後因命诸州转城进筑如三受降城法依吴军故城为蔡州使唐邓相距各二百里并桐栢山以为固扬兵捣垒增陂深堑招集土豪千家一堡兴杂耕之利为久驻之基敌来则婴城固守出奇制变敌去则列城相应首尾如一精间谍明斥堠诸军进屯光黄安随襄郢之间前为诸州之援後依屯田之利朝廷徙都建业筑行宫於武昌大驾时一廵幸敌知吾意在京洛则京洛陈许汝郑之备当日增而东西之势分矣东西之势分则齐秦之间可乘矣四川之师亲率大军以持凤翔之敌别命骁将出祁山以截陇右偏将繇子午以窥长安金房开逹之师入武关以镇三辅则秦地可谋矣命山东之归正者往说豪杰隂为内应舟师繇海道以捣其脊彼方支吾奔走而大军两道并进以揕其胸则齐地可谋矣吾虽示形於唐邓上蔡而不再谋进坐为东西形援势如猨臂彼将愈疑吾之有意京洛特持重以示不进则京洛之备愈专而吾必得志於齐秦矣抚定齐秦则京洛将安往哉此所谓批亢捣虚形格势禁之道也就使吾未为东西之举彼必不敢离京洛而轻犯江淮亦可谓乖其所之也又使其合力以压唐蔡则淮西之师起而禁其东金房开逹之师起而禁其西变化形敌多方牵制而权始在我矣然荆襄之师必得纯意於国家而无贪功生事之心者而後付之平居无事则欲开布诚信以攻敌心一旦进取则欲见便择利而止以禁敌势东西之师有功则欲制驭诸将持重不进以分敌形此非陆抗羊祜之徒孰能为之夫伐国大事也昔人以为譬拔小儿之齿必以渐摇撼之一拔得齿必且损儿今欲竭东南之力成大举之势臣恐进取未必得志得地未必能守邂逅不如意则吾之根本撼矣此岂谋国万全之道臣故曰攻守之间必有奇变臣谀人也何足以明天下之大计姑疏愚虑之崖略曰中兴论唯陛下财幸
论开诚之道
臣尝观自古大有爲之君慷慨果敢而示之以必爲之意明白洞逹而开之以无隐之诚故天下雄伟英豪之士声从响应云蒸雾集争以其所长自效而不敢萌欺罔之心截然各职其职而不敢生不满之念故所欲而获所为而成而卓乎其不可及也仰惟陛下英睿神武出於天纵嗣承大统于今八年天下咸知其为真英主矣而所欲未获所为未成虽臣亦为陛下疑之也夫慷慨果敢陛下固示之以必为之意矣而天下之气索然而不吾应或者明白洞逹开之以无隐之诚者容有未至乎夫任人之道非必每事疑之而後非无隐之诚也心知其不足任而姑使之以充吾位使之既久而姑迁之以慰其心身尊位大而大责或不必任职亲地密而密议或不得闻听其言与之以位而不责其实责其实迫之以目前而不待其成陛下自度任人之际颇亦有近於此者乎如或近之则非所谓明白洞逹开之以无隐之诚也故天下懦庸委琐之人得以自容而无嫌而狂斐妄诞之流得以肆言而无忌中实无能而外为欺罔位实非称而意辄不满平居则何官不可为缓急则何人不退缩是宜陛下当宁而叹天下人才无一之可用而谓书生诚不足以有为则非陛下之过也天下之士有以致之耳虽然何世不生才何才不资世天下雄伟英豪之士未尝不延颈待用而每视人主之心为如何使人主虚心以待之推诚以用之虽不必高爵厚禄而可使之死况於其中之计谋乎人主而有矜天下之心则虽高爵厚禄日陈於前而雄伟英豪之士有穷饿而死尔义有所不屑於此也夫天下之可以爵禄诱者皆非所谓雄伟英豪之士也陛下勿以其可以爵禄诱奴使而婢呼之天下固有雄伟英豪之士惧陛下诚心之不至而未来也臣愿陛下虚怀易虑开心见诚疑则勿用用则勿疑与其位勿夺其职任以事勿间以言大臣必使之当大责迩臣必使之与密议才不堪此不以其易制而姑留才止於此不以其久次而姑迁言必责其实实必要其成君臣之间相与如一体明白洞逹豁然无隐而犹不得雄伟英豪之士以共济大业则陛下可以斥天下之士而不与之共斯世矣不然臣恐孤陛下必为之心沮天下愿为之志两相求而不相値也以陛下英睿神武之资视古之贤主无所不及而有过之者而其效乃尔此臣所以区区爱君之心不能自已而辄献其愚忠惟陛下裁幸
论执要之道
臣窃惟陛下自践阼以来亲事法宫之中明见万里之外发一政用一人无非出於独断下至朝廷之小臣郡县之琐政一切上劳圣虑虽陛下聪明天纵不惮劳苦而臣窃以为人主之职本在於辨邪正专委任明政之大体总权之大纲而屑屑焉一事之必亲臣恐天下有以妄议陛下之好详也自祖宗以来军国大事三省议定面奏获旨差除即以熟状进入获可始下中书造命门下审读有未当者在中书则舍人封驳之在门下则给事封驳之始过尚书奉行有未当者侍从论思之台谏劾举之此所以立政之大体总权之大纲端拱於上而天下自治用此道也今朝廷有一政事而多出於御批有一委任而多出於特旨使政事而皆善委任而皆当固足以彰陛下之圣德而犹不免好详之名万一不然而徒使宰辅之避事者得用以藉口此臣爱君之心所不能以自已也臣愿陛下操其要於上而分其详於下凡一政事一委任必使三省审议取旨不降御批不出特旨一切用祖宗上下相维之法使权固在我不蹈曩日专权之患而怨有所归无代大臣受怨之失此臣所以为陛下愿之也臣闻之故老言仁宗朝有劝仁宗以收揽权柄凡事皆从中出勿令人臣弄威福仁宗曰卿言固善然措置天下事正不欲专从朕出若自朕出皆是则可有一不然难以遽改不若付之公议令宰相行之行之而天下不以为便则台谏公言其失改之为易大哉王言此百世人主之所法而况於圣子神孙乎史之称光武曰明谨政体总揽权纲政体者政之大体也权纲者权之大纲也臣愿陛下立政之大体总权之大纲辨邪正专委任以幸天下得操要之实而鉴好详之弊则天下雄伟英豪之士必有能奋然出力以办今日之事者矣臣不胜大愿
论励臣之道
臣闻上下同心君臣戮力者事无不济上下相蒙君臣异志者功无不隳春秋之时晋伐楚三合不止大夫请击之庄王曰先君之时晋不伐楚及孤之身而晋伐楚是寡人之过也如何其辱诸大夫也大夫曰先君之时晋不伐楚及臣之身而晋伐楚是臣之罪也请击之庄王俛泣而起拜晋师闻而夜还越王求成於吴而归抱柱而哭承之以肃羣臣闻之曰君王何愁心之甚也夫复讐谋敌非君王之独忧乃臣下之急务也其後越父兄请报耻越王曰昔者我辱也非二三子之罪也寡人何敢劳国人以塞吾讐父兄曰四封之内尽吾君子子报父讐谁敢不力越王卒用以灭吴区区楚越有臣如此而谓堂堂大国反无君忧臣辱君辱臣死之义乎今陛下慨念国家之耻励复讐之志夙夜为谋相时伺隙而羣臣邈焉不知所急毛举细事以乱大谋甚者侥幸苟且习以成风陛下数降诏以切责之厉天威以临之而养安如故无趋事赴功之念复讐报耻之心岂羣臣乐於负陛下哉特玩故习常势流於此而不自知也臣愿陛下慨然兴怀不御正殿减膳彻乐夕惕若厉立羣臣而语之曰朕承太上皇帝付托之重念国家之深耻志在复讐八年于兹若涉渊氷未知攸济而羣臣玩故养安无肯戮力是朕不明不德不足以承大宝图大业其何顔以临於王公民士之上况敢即安以自取辱羣臣震惧顿首请罪然後徐谕之曰朕固未敢即安羣臣犹以朕可与有为其各共厥职勉趋厥事上率其下下勉其上自度其力之不逮者无尸厥官朕将明赏罚以励其後繇今以往羣臣咸为朕思所以畏天爱民求贤发政富国强兵复讐谋敌之道无以小事塞责无以小谋乱大相与熟讲惟新之政使内外有序则朕即安之日陛下惕然侧席图济大业而羣臣不能惕然承意竭力以报其上是人而禽兽者也诛之杀之何所不可诚使上下同心君臣戮力则何事之不济乎
论正体之道
臣闻君以仁为体臣以忠为体徧覆包含如天地之大仁也公家之事知无不为忠也故君行恩而臣行令庆历间杜衍辅政遇有内降辄封还之仁宗以杜衍不可告之而止者又多於所封还治平初任守忠离间两宫韩琦乘间开悟上心斥之远方仍放谢辞即日押出国门君当其善臣当其怨君臣之体也澶渊之役自寇凖而下均欲追战章圣皇帝独恻然许和及其议岁币也章圣不欲深较而凖戒曹利用以不得过三十万天圣初契丹借兵伐高丽明肃太后微许其使吕夷简坚以为不可而塞之其後刘六符来求割地夷简召至殿庐以言折之君任其美臣任其责君臣之体也今则不然陛下锐意於有为不顾浮议而羣臣持禄固位多务收恩陛下慨然立计不屈强敌而羣臣动欲随顺图塞谿壑使陛下孤立以主大计羣臣安坐而窃美名是尚为得君臣之体乎臣愿陛下总揽大柄端已责成畏天爱民以德自护明诏大臣使当大任不辞小怨不辞大艰使天下戴陛下之恩而严大臣之执守敌人服陛下之德而惮大臣之忠果则何事之不济何功之不成此祖宗养人心以行德义正君臣之体而为百世不易之家法也故愿陛下仰法祖宗而大臣以寇凖吕夷简杜衍韩琦为法天下有不足为者矣
此己丑岁余所上之论也距今能几时发故箧读之已如隔世追思十八九岁时慨然有经略四方之志酒酣语及陈元龙周公瑾事则抵掌叫呼以为乐间关世途毁誉率过其实虽或悔恨而胸中耿耿者终未下脐也一日读杨龟山语录谓人住得然後可以有为才智之士非有学力却住不得不觉恍然自失然犹上此论无所遇而杜门之计始决於是首尾盖十年矣虚气之不易平也如此孟子曰诡遇而得禽虽若丘陵弗为自视其几矣又曰五谷者种之美者也苟爲不熟不如荑稗岂不为大忧乎引笔识之掩卷兀坐者良久
龙川集卷二

[book_title]卷三
●钦定四库全书
龙川集卷三
（宋）陈亮 撰
○问答（凡一十二道）
三代以仁义取天下本於救斯民而非以位爲乐也齐威挟尊周以自私败商周之常经而开争夺簒杀之祸其流既惨矣秦合天下以奉一人恣其所欲爲陈涉因斯民之不忍徒手大呼而刘项藉之以起沛公号为寛大长者三章之约足以动天下而入其心宜本於为民而起矣方其穷时纵观秦皇帝叹曰大丈夫当如此其意岂出於为民邪天下旣定周防曲虑如一家私物此岂三代公天下之法邪唐太宗与刘文靖之谋似矣与其父谋所以免祸而迫胁以从之何其舛也尊隋之举代王之立殆若濯泥於水而明白洞逹之事仅能以九锡归诸有司耳其所以守之者又密於汉则其义岂足自附於三代乎然而国祚之久长斯民之爱戴曾不减於夏商何也民不可欺则其取守之道必有可言者矣
昔者生民之初类聚羣分各相君长其尤能者则相率而听命焉曰皇曰帝盖其才能德义足以为一代之君师听命者不之焉则不厌也世改而德衰则又相率以听命於才能德义之特出者天生一世之人必有出乎一世之上者以主之岂得以世次而长有天下哉以至於尧而天下之情僞日起国家之法度亦略备矣君臣有定位听命有常所非天下之人所得而自制也朱均之不肖非如桀纣之足以亡天下而尧以为非天下之贤圣不宜在此位岂以法度定天下之心而私诸不肖之子哉取舜禹於无所闻知之人而历试以事以与天下共之然後举而加诸天下之上彼其心固以天下为公而其道终不可常也禹以为苟未得非常之人则立与子之法以定天下之心子孙之不能皆贤则有德者一起而定之不必其在我固无损於天下之公也汤以为天下既已听命於一家而吾之子孙不择其可与之者而使不肖者或得以自肆於民上则非所以仁天下也故或世或及惟其贤而已不幸而与之不当其人则天下之公议终不以私之吾家也武王周公合天下之诸侯使之小大相承而方伯实总之以听命於天子天子不能以一人之私而制天下也故定立嫡之法以塞觊觎争夺之门而君臣之定分屹然如天地之不可干矣此岂一世之故哉秦以智力兼天下而君之不师古始而欲传之万世使天下疾视其上翻然欲夺而取之势力一去则田野小夫皆有南面称孤之心竞智角力卒无有及沛公者而其德义又真足以君天下故刘氏得以制天下之命使刘氏不有以大异乎天下之姓氏则君臣之分犹可干而三代之统绪未可继也周防曲虑岂将以私天下哉定于一而已曹孟德一有私天下之心而天下为之分裂者十余世及李氏之兴则犹刘氏之旧也彼其崛起之初眇然一亭长耳其盛者不过一少年子弟安知天下之大虑而勃然有以拯民於涂炭之心三章之约非萧何所能教而定天下之乱又岂刘文靖之所能发哉彼其初心未有以异於汤武也而其臣凡下无以辅相之虽或急於天位随事变迁而终不失其初救民之心则大功大德固已暴着於天下矣孔孟以天下之贤圣而适当春秋战国之乱卒不得行其道以拯民於涂炭者无其位也易曰天地之大德曰生圣人之大宝曰位又曰垂象着明莫大乎日月崇高莫大乎富贵苟诚其人而欲得其位者其心犹可察也使汉唐之义不足以接三代之统绪而谓三四百年之基业可以智力而扶持者皆後世儒者之论也世儒之论不破则圣人之道无时而明天下之乱无时而息矣悲夫
汉高祖起布衣以争天下及大业既成而父兄故无恙也然尊之封之皆有所感而後发而或者犹置余忿於其间唐之太宗既已一切委命於父兄矣己未庚申之变岂人道之所可安乎舜之於瞽象周公之於管蔡夫必有其道矣岂圣人之事不可复见於後世而天下冒冒然以强弱小大相为雄长而彼善於此者亦可以一天下而归之正乎人道之不灭者几希矣精微委曲之际处其所不可处以待圣人之复起者固不可以无论也
匹夫不阶尺土而有天下此天下之大变而古今之所无也彼岂有熟讲素定之规模而其臣相与把手以奋起草莽之间又岂尝学古以从事哉仁义礼乐先王所以维持天下之具既已一切尽废而利害缓急迫乎其前则裂土定封无所爱惜至於着在人心不可泯灭者或有感而後发或因以泄其余忿亦其势然耳嗟夫此岂可谓非天哉自黄初以来陵夷四百余载刘石诸姓迭起以主神器而民生常觊一日之安寜於非所当事之人人道失其统纪而天地几於不立矣此非有超世迈往拔出之英豪安能扫地以求更新乎太原之义旗一指而天下靡然知所向矣高祖以父而主之可也建成独可以常法嗣之乎据非所当得而又疾其当得者若不能以终日此非天诛之则人杀之耳天未尝不假手於人是以太宗抽矢蹀血忍於同气犯天下不义之名而不恤彼其心以为是天实为之而非吾过也天人之厌乱极矣岂其使建成元吉得稔其恶以自肆於民上哉人心蔽於自见而天命不知所归是治乱安危之大几也昔者周公盖忧此矣孺子离襁褓寜几时而武王疾日病周公惧其事之不可继也至诚委命於天欲以身代武王之死武王得以延数年之命而孺子可辅以立他日管蔡之诛为天下诛之耳要以使天命即於人心所可安之地不然则吾心岂能尽白於天下而何以为後世训乎天命之所在若决江河故檀车煌煌牧野洋洋虽圣人不敢以疑贰之心而承之也顾其所以先为之地者至矣人欲谋我而我亦谋之是以乱易乱也而其地安在哉虽其决於承天命以脱民於涂炭有足自解者而终不即於人心之所安至今论者犹不安之嗟夫此又可以尽归之天哉
三老董公以仁义遮说汉高帝而三军始为义帝缟素项氏不复能自直於天下名义之不可负盖如此儒者正名之说虽起於管仲之尊周而自汉以来则以此举为明验矣然人为万物之灵而仁义智数盖不可以杂而行也不出於高帝之诚心而欲以欺天下则名义乃自外来乎故三军缟素本足以纳侮而不足以形敌然刘项同受命於义帝坐视同列之贼其君而不问则圣世皆不复知所谓人道矣是三军缟素而大义始明高帝定天下之机无乃真在此乎合内外而论之宜必有以处此者
晋奚齐义不足以君国圣人书以为君之子而卓子则书君者里克君之也秦以智力兼天下其亡楚尤为无道盖天下欲共亡之久矣况当天下溃乱之时盖不必用怀王以从民望也项氏君之而诸公皆禀命焉则其君之者非一人矣利其为名则君之不利其实则害之自立自废各从其私是君臣无定位而以强弱为轻重率天下之人如驱羣羊是非可否惟吾之所欲为而人亦不得裂去也其轻天下亦甚矣董公者发天下之公愤而借高帝之力以扶人道於既絶者也揭项氏之不义於天下使天下皆欲援弓而射之虽微高帝犹不可以自立盖董公之遮说几於孔子沐浴之请而高帝之义吾不知其何心也故孙权之自立非义也使魏氏不得自正於天下则人道不至於尽废虽圣人不得而明权之非义也
三代之剏业以封先圣之後为念而论功行封犹待其定也至周则大封同姓於其间为国五十有三而犹未以为慊武王周公固非以天下为己私者天之立君岂为姬姓而设乎汉兴患异姓之强大而大封同姓以镇之其道盖本诸此矣七国同时举事黥彭之患不如是之并也诛锄剗削至於分裂以各王其子弟同姓湮微而后族之祸又成矣圣人之立法本以公天下而非以避祸乱心有亲疎则祸福倚伏於无穷虽圣智不得而防也周汉之法岂世变之穷而至此乎合天下而君之疏远之人何负於国家而周以宗强此果何道乎不然汉诿之周而周公其衰矣
昔孔子论三代之损益可知盖自尧之亲睦九族积而至於周之大封同姓五十有三国者亦其损益之可知者也然其义遂穷而不可继故春秋之诸侯以其子弟爲卿者圣人皆以弟书之独於季友之来归不系以亲而书曰季子盖其贤者则与衆共之其不贤者圣人以为有国者之私其亲而其义不通於天下也岂非参酌四代之制以为万世通行之法哉汉高帝与诸公共起草莽以帝天下天下平定诸公各以南面称孤帝犹疑其不可尽信也分王子弟以据其冲而庶孽与其不肖者一切不问庶几以为可自附於周家亲亲之义而不知权势既成虽亲者亦不可保其可保者惟其贤也不思天下之公义而用其谋国之私心是非利害徇於目前而使前後相矫卒不得其正祸乱相寻於无穷不独汉氏为可悯而魏晋宋齐不能以是一日为安者盖亲疎之义不明也出其子弟之贤者以与天下共之其不贤者养以国家之私使亲贤参错而祸福治乱一付之天下之公而吾无容心焉圣人之作春秋以待後圣者盖如此
项羽喑呜叱咤千人皆废而能恭敬爱人自屈於礼节之士其仁与勇可谓兼之矣至於赏不妄与岂不足自附於惟衣裳在笥之义邪汉高帝乃饶爵邑以来天下之顽钝嗜利亡耻者开国承家之初而顾以小人先之卒用是以胜羽羽之目当不瞑矣使天下有疑於儒者之道其不自高帝始邪
方三代之衰闻诸侯修德以兴矣未闻崛起草野而皆有南面称孤之心也当草昧之时欲以礼义律之智勇齐之而不能与天下共其利则其势必分裂四出而不可收拾矣匹夫竝起而争此非先王之常势也高帝能用是以合其势而不能用是以一日为安盖其初不能参用项氏之所长以消伏异时党与摇动之心此正陈平之所预见而深忧而开国承家小人勿用之义何尝一日而废哉盖田横之未去郡国豪姓之未徙四老人者伏於商山而不可招致高帝虽死而目不瞑也异姓诸侯王之忧特衆人之所共忧耳易曰天造草昧宜建侯而不寜圣人其知之矣
周召毛毕实佐文武以有天下成康既没王朝之公卿往往皆诸公之子孙族属比闾族党之贤修身饬行以自见於斯世者非一人其卓然者岂不可与公之子孙族属共执国政哉然而位终不得过大夫人才之特起不幸而非世家则不得以任公卿之位此果何法也春秋讥世卿而人才之特起者终无一人得附见於册书虽圣人之法亦不免随世而立欤汉高帝与萧曹诸公共起而亡秦天下既定非尝更当时之事者不以任公卿也贾生特起之才天子明知之而不得用非独绦灌之专其宠利也然公孙弘自海濒而登宰相则天下自此多事矣唐太宗虽以房杜为宗臣而天下之贤者始杂而用之然其後遂无世臣之可倚更任迭用虽贤君亦不克其终岂君臣之际无终始之义则其势必至此邪然合天下而君之而独私於共事之臣宜非圣人之公道而周汉之法果可为通行之法乎
君臣天地之大义也君臣不克其终则大义废而人道阙矣此岂苟然之故哉方天地设位之初类聚羣分以戴其尤能者为之长君奉其能者为之辅相彼所谓后王君公皆天下之人推而出之而非其自相尊异据乎人民之上也及法度既成而君臣有定位舜命夔以典乐教胄子盖欲其君臣相与世守之以达天地之大义三代既以世次而有天下其相与肇造人纪而维持其国家者亦欲其代修祖父之业而君臣相保与国无穷使天下之人有所观仰爱戴而不敢窥伺其间以觊幸国柄横生意见紊乱纲纪使天地大义有所废阙而厌故喜新败亡相寻而不悟也惟其子孙族属举不足以当贤者之选而後广求天下之贤圣以庶几於一遇而中接坠业不敢有加焉如高宗之於傅说是也此岂君臣之常法哉孔子之作春秋其於三代之道或增或损或从或违必取其与世宜者举而措之而不必徇其旧典然於君臣之大义未之有改也其讥世卿盖讥其不择世臣之贤者而用之甚者遂使世其官而人人轻视其上皆有揜而取之之心其势必至於君臣之不相保故惓惓於一世之贤者悉使之附见於册书如蔡季纪季楚屈完齐高子鲁季友叔肸宋子哀之徒往往非公族则其世家之旧也使皆得若人而用之则何厌於世臣而欲求天下特起之贤於不可知之际哉至於死生恩礼之厚而适遭变故或不以其道终则正色书之而无间於曹莒之小国所以究极天地之大义而明示之後世者也故孟子以为故国必有世臣至於不得已而後使卑踰尊疏踰戚然犹必取其国人皆曰贤者繇此言之岂乐於君臣之不相保而新故相易以求快一时之耳目哉战国朝暮反覆之祸盖起於君臣之不相保也汉高帝以匹夫而有天下视平时之等夷无非可疑之人故其臣不自保其首领而天地之大义不复明矣然犹不使後生新学得以参乎其间也唐太宗则参而用之更一世而尽忘其旧甚者朝为君臣而暮为路人故以势相临而不复以恩相保缓急无一人之足依而方顾望草莱之贤者以为己用岂不殆哉惟我本朝於天下之贤者必使之扬历中外养其资望而後至於大用故其人往往足以重人之国家而子孙习识其本末源流家世守之至於一二百年而不替呜呼是天地之大义而非君臣之私恩也天下不能皆特起之贤则超举显擢岂可率以为常乎朝暮不相保则是弃爵位於草莱大义废而天下离矣
龙川集卷三

[book_title]卷四
●钦定四库全书
龙川集卷四
（宋）陈亮 撰
○问答
义利之分孟子辨之详矣而赏以劝善刑以惩恶圣人所以御天下之大权者犹未离於利乎有所利而为善有所畏而不为恶则其入人也亦浅矣尧舜之治天下不赏而民劝不怒而民威故罪疑惟轻功疑惟重岂亦知其效入人之浅乎然臯陶之陈谟以典礼赏罚同出於天而非有轻重之别也苟无所事乎其用则赏罚亦自外来耳安在其为天乎三代之用赏罚大槩犹法唐虞而记礼者载其先後之用甚详又以为至周而穷岂世变之极而赏罚之用始重乎抑其出於天而三代始赖其用也春秋圣人经世之志而独以代天子之赏罚则圣人起而治天下必不能以易此矣亦何怪於汉宣帝之专恃赏罚以为治乎惟辟作福惟辟作威洛书之所明载而儒者终以为治天下者不取必於赏罚亦知夫劝惩之效浅也谓赏罚不取必於劝惩则无以御天下谓其为劝惩而设则赏罚亦利耳利者人道之末也则臯陶之所谓天者岂诬乎
耳之於声也目之於色也鼻之於臭也口之於味也四肢之於安佚也性也有命焉出於性则人之所同欲也委於命则必有制之者而不可违也富贵尊荣则耳目口鼻之与肢体皆得其欲危亡困辱则反是故天下不得自徇其欲也一切惟君长之为听君长非能自制其柄也因其欲恶而为之节而已叙五典秩五礼以与天下共之其能行之者则富贵尊荣之所集也其违之者则危亡困辱之所并也君制其权谓之赏罚人受其报谓之劝惩使为善者得其所同欲岂以利而诱之哉为恶者受其所同恶岂以威而惧之哉得其性而有以自勉失其性而有以自戒此典礼刑赏所以同出於天而车服刀锯非人君之所自为也天下以其欲恶而听之人君人君乃以其喜怒之私而制天下则是以刑赏为吾所自有纵横顚倒而天下皆莫吾违善恶易位而人失其性犹欲执区区之名位以自尊而不知天下非名位之所可制也孔子之作春秋公赏罚以复人性而已後世之用赏罚执为已有以驱天下之人而已非赏罚入人之浅而用之者其效浅也故私喜怒者亡国之赏罚也公欲恶者王者之赏罚也外赏罚以求君道者迂儒之论也执赏罚以驱天下者霸者之术也
肉刑之兴说者以为起於苖民而尧参取而用之报虐以威盖将以戒小人而非出於圣人之本心也故舜多为之涂以出民於刑祗以施诸怙终者而穆王之训刑为尤详然则虽圣人欲去之久矣安在其为孝文姑息之仁也而世儒之道古者必以为井田封建肉刑皆圣人之大经大法不可废也治天下而不用肉刑徒以啓小人犯法之心耳故曰肉刑之刑重也汉魏之际往往数议复之而不果以至於本朝而刑轻于三代矣法家者流以仁恕为本惟学道之君子始惓惓於肉刑焉何其用心之相反也推之天理验之人事而要诸古今之变究其所从始极其所由终必有至当之说
昔者圣人别人类於禽兽之中而去其争夺戕杀之患盖必执生杀之权而後谓之刑政也则肉刑固已草具而未有其法耳苗民始多为戕人之具以淫用之尧惧其为世训也故取而次第品节之使必若苗民者然後罹此刑耳故曰报虐以威舜又多为之法以出之而夏於赎刑为尤详商人执刑罚以督奸伤肌肤以惩恶盖严其所当用者耳夫既多为之涂以出之而不严其所当用者是教人以轻犯法也岂圣人制刑之本意哉文武尤谨於庶狱而成康措而不用至於四十余年穆王耄荒而训刑以诘四方使知刑者圣人爱民之具而非以戕民也汉兴承秦之余烈先王之法度尽废而肉刑块然独存文帝感一女子之言而慨然除之於是可与语通变之道矣井田封建自黄帝以来极十数圣人之思虑所以维持而奉行之者惟恐其一事之不详而一日之不精也至於肉刑则多为之涂以出之惟恐其或用耳岂可同日而语哉圣人之恐其一事之不详而一日之不精者今既尽废而不可复举矣独惓惓於圣人之恐其或用者纵使可用无乃顚倒其序乎使民有耻则今法足矣民不赖生虽日用肉刑犹为无法也礼节民心乐和民声政以行之刑以防之四达而不悖则王道成矣吾闻诸圣人者如此
郦食其教高祖以示诸侯形制之势方天下未定之际形势固不可以授之人盖惧其自伐也天下已定固当以天下为家以四塞为形势而萧何方惓惓於壮宫室娄敬方劝据秦地以临制天下何其狭也高帝寛仁爱人天下汹汹数岁本不敢轻用其力豁达大度欲示天下以至公而庶几於周家之义然卒为宗臣所移犹可也而竟移於覊臣之说何哉岂三代公天下之道後世真不可复行乎抑人心多自疑而其流遂如此也不然则在德不在险是真书生之谈耳
万物皆备於我而一人之身百工之所为具天下岂有身外之事而性外之物哉百骸九窍具而为人然而不可以赤立也必有衣焉以衣之则衣非外事也必有食焉以食之则食非外物也衣食足矣然而不可以露处也必有室庐以居之则室庐非外物也必有门户藩篱以卫之则门户藩篱非外物也至是宜可已矣然而非高明爽垲之地则不可以久也非弓矢刀刃之防则不可以安也若是者皆非外物也有一不具则人道为有阙是举吾身而弃之也然而高卑小大则各有分也可否难易则各有辨也徇其侈心而忘其分不度其力无财而欲以为悦不得而欲以为悦使天下冒冒焉惟美好之是趋惟争夺之是务以至於丧其身而不悔然後从而省之曰身与心内也夫物皆外也徇外而忘内不若乐其内而不愿乎其外也是教人以反本而非本末具举之论也二帝三王未尝不择形势而居之而周公於宫室之制濶大端丽欲用以为万世之法夫岂以形势为德之辅而宫室为德之华哉此帝王所以备人道而与天下为公也萧何娄敬盖亦知天下之势而已而未知圣人本末具举之道故使论者犹有疑焉且谚有之衣则成人水则成田此岂有内外轻重之异哉世儒之论所未及也
帝王之号名殊而其道一也然学者知称尧舜禹汤文武而名号与諡终不可得而别以尧舜禹为名则文武独以諡举可通乎以为号则咨尔舜禹者必非号也汤之子孙以甲庚丙壬为号则汤不得以谓之諡然而所谓予小子履者则汤既有其名矣後世之言諡法者遂次尧舜禹汤之中夫岂其然乎文武之子孙各以諡显而善恶一付之天下之公论虽孝子慈孙不得加私意於其间也春秋之公侯伯子男其卒葬例以公书又何所贵於圣人之笔削乎亦无怪後世之孝子慈孙因得以致其隐恶之义也圣人酌古今而裁之中道必有俟百世而不惑者
自风气初开人极肇建於是有君臣上下之分而为之号以尊异之未有名字之为别而文物之可观也及其久也有号而後有名有名而後有字有字而後有讳有讳而後有諡上则追王其先祖先公下则施及其文子文孙旁则庇其本支族属维其姻联亲党隆於朋友不遗故旧以广亲亲之道於天下然後为忠厚之极人道之至文此周家所以独备於三代也孔子作春秋既已品节而尽用之矣然名之曰幽厉而国恶不讳无以致君父之敬列爵各从其实而直情径行无以尽臣子之心故春秋兼隐恶之义从尊君之文而人文於是大备後世无以复加矣过是以往则人心无穷不可以尽徇而天下至衆不可以文欺也故尧舜禹汤驯而至於周道之文也春秋之义百世以俟圣人而不惑者也後世之欲行恩义於春秋之外者徇人心而欺天下者也
吕不韦市子楚以为奇货此战国策士朝暮反覆之谋君子之所不道而汉文立未数月乃修代来功宋昌既封侯而六人者皆官至九卿宣帝惓惓旧恩至侯五人而未止也天之立君本为斯人计犹不以逸豫其君之身顾何有於平时自结於其君以觊非望者乎将相大臣以天下之义迎立代王犹逡廵而不敢进既已立矣夜拜宋昌为卫将军领南北军而张武实行殿中将相大臣今犹未足信邪昔者王代而今为天下主必自代来者而後足信何其示天下以狭邪贪天之功以为己力宋文帝能忍於徐羡之傅亮谢晦而王华王昙首之徒自是而用事焉使後世反覆多诈之人常觊天下之有变以幸一日之富贵其必自宋昌始矣汉高帝用其私心於丰沛而生长之地亦有异恩焉是纳吾身於一邑而教天下以侥幸岂所以为天下主哉南阳之恩虽小杀而此义卒不可废人主一时之私恩又可为万世之常法乎裁恩义而中持衡焉使开国承家者有所据以为常行之道揆之以春秋之义则必有以处此矣
晋文公在外十九年从亡者非一而三士称焉及其反国也郤縠实当国政狐偃赵衰盖始为卿而贾佗臼季之徒未有列也郤縠死先轸以下军之佐代之当时以为上德则从亡之劳不论矣顚颉就诛魏犨几不免而介之推不及禄荣辱可否与衆同之幸不幸一归诸命不以亲疎厚薄为等降也易曰君子知柔知刚知微知彰万夫之望自古圣贤之举事与夫後世英雄豪杰必寄腹心於同起共事之人者彼其察事见情常先乎衆人非以其为故旧而特亲之也至於左右亲昵讵肯以得国有天下而任之以政哉富厚安荣不欲以天下国家而俭其素所亲耳春秋之义所以重君臣恩义之始终而不及其私者固所以防人心之流也文帝裁绦侯以大义而卒不任宋昌张武以国政彼其轻重浅深必有以知之矣丙吉之端简厚重虽微旧故是可不任之以政乎宣帝忍於霍光而惓惓於五人者非但亲疎有以蔽之而权利所在固争之端而怨之府也周公谓鲁公曰君子不施其亲不使大臣怨乎不以故旧无大故则不弃也无求备於一人此圣人所以裁恩义而中持衡者其诸春秋之所不废欤丰沛南阳以生长之地而沾异恩雨露之所被日月之所照近而易入者常先得之此亦天下之公义而厚薄之殊絶则为私心耳夫人心之正万世之常法也苟其不役於喜怒哀乐爱恶之私则曲折万变而周道常如砥也唐太宗惓惓於天策学士而秦府旧人则与东宫秦府均其用舍盖亦庶几於恩义之平矣呜呼安得皇极之主而共叙之哉
圣人以常典卫中国以封疆限外裔明其不可参也然民命之所在不当以外裔中国为别故兼爱之说兴而通和之义行焉甚者至欲以女妻之冀以舅甥之恩而获一日之安彼惟不习於礼义也故敢为乱阶而可以人伦而縻之乎暗哉娄敬之智也一日作俑而其流至於不可胜言矣然合中国而君之既不能却天骄於塞外又不能忍一日之辱坐视民生之涂炭而莫之救是诚何心哉此齐景公所以涕出而女於吴也孟子之所不敢废则娄敬岂得为过乎略其事而取其心虽宋虢之息民圣人不得正色而诛之也
有中国必有四裔待四裔之常道莫详於周而其变则备於春秋矣方舜禹时有猾夏者命士以明刑至汤有来享来王之事而未有其礼也周公相成王朝诸侯於明堂而列四裔於四门之外分天下为五服而以周索戎索辨其疆盖不使之参於中国也宣王伐玁狁至太原而止而蛮荆使之来威而已此周道之所以中兴也幽王之乱而中国外裔混而为一矣其後楚始僭王横行於中国吴越奋自南方以与晋楚争伯而晋楚不能抗此商周而上外裔未有之祸也圣人有忧焉而作春秋诸侯与之会盟则讥之伯主穷追远讨则黜之要使各安其疆则止矣至於吴越则非周道之所能尽治也方其始之僭窃也固已斥而弃之矣及其能从中国之会盟则人之能行聘礼则爵之能正中国所不能正之罪能讨中国所不能讨之敌则酌轻重以许之及其行诈谋习土俗则斥而弃之如故也然而图伯可也分伯可也专伯则不可人可也子可也公侯则不可而况於僭王乎是圣人於中国外裔混然无辨之中而致其辨则所以立人道扶皇极以待後世也吴楚之祸极矣圣人岂不知後世必有外裔之尤猾者踵其辙以抗衡於中国庶几春秋之义尚可覆而行也汉之匈奴唐之囘鹘吐蕃本朝之契丹岂可以待外裔之常道而待之徒曰不可参於中国而已乎彼固越疆而来参窃中国之文以自尊异逞其威以自飞扬矣然而妻之以女则不可藉其力以平中国则不可盖惧外裔中国之无辨也汉唐之已事可以鉴矣本朝去是二祸而岁以金缯奉之不复至於交兵则既享其福矣独使之并帝则汉唐之所未有也专中国之祸岂一朝一夕之故哉是皆当时之廷臣不讲春秋之过也今中原既即於沦陷矣明中国之道扫地以求更新可也使民生宛转於异俗而无有已时则何所贵於人乎故扬雄之言曰五政之所加七赋之所养中於天地者为中国王通之言曰天地之中非他也人也盖人能弘道非道弘人
龙川集卷四

[book_title]卷五
●钦定四库全书
龙川集卷五
（宋）陈亮 撰
○酌古论（一）
酌古论序
文武之道一也後世始岐而为二文士专铅椠武夫事劒楯彼此相笑求以相胜天下无事则文士胜有事则武夫胜各有所长时有所用岂二者卒不可合耶吾以为文非铅椠也必有处事之才武非劒楯也必有料敌之智才智所在一焉而已凡後世所谓文武者特其名也吾鄙人也劒楯之事非其所习铅椠之业又非所长独好伯王大略兵机利害颇若有自得於心者故能於前史间窃窥英雄之所未及与夫既已及之而前人未能别白者乃从而论着之使得失较然可以观可以法可以戒大则兴王小则临敌皆可以酌乎此也命之曰酌古论
光武
自古中兴之盛无出於光武矣奋寡而击衆举弱而覆强起身徒步之中甫十余年大业以济筭计见效光乎周宣此虽天命抑亦人谋乎何则有一定之略然後有一定之功略者不可以仓卒制而功者不可以侥幸成也略以仓卒制其略不可久功以侥幸成其功不可继犯此二患虽运奇奋鬬所当者破而旋得旋失将以济中兴难矣人有常言光武料敌明遇敌勇豁达大度善御诸将其中兴也固宜吾则曰此特光武中兴之一术也使其中兴止在於此则是其功有时而穷也西都之末莽盗神器羣雄竝起相与图之光武因思汉之民举大义之师发迹昆阳遂破寻邑百战以有天下彼其取乱诛暴或先或後未尝无一定之略也何以明之光武自昆阳之胜持节河北镇慰郡县破王郎击铜马收复故地凡所以经营河北而取河内为之根本也河北平河内服自常情观之当此之时更始闇弱可以西取关辅疾据其地俯首东瞰以制天下光武乃身徇燕赵止命邓禹乘衅西征其意岂以燕赵为可急而关辅为可後哉吾尝筹之关辅虽形胜之地而隗嚣在陇西公孙述据巴蜀赤眉羣盗蠭起山东嚣述犹虎狼之据穴也有物以阻其穴则彼不敢骋不然将何所惮赤眉犹长蛇之螫草也以物而肆其螫则其毒无余不然将何所不至光武之未取关辅所以阻嚣述之穴而肆赤眉之螫也故且身徇燕赵使之速定则自河以北民心已一而吾之根本固矣及赤眉破长安志满气溢兵锋已挫而邓禹得乘衅以并关中冯异继之遂破赤眉而长安平洛阳固而景弇且定齐矣当此之时天下略平嚣述虽有觊觎之心而不得复骋光武定都洛阳命将讨嚣平述而天下遂一矣此其有一定之略而後有一定之功也使燕赵未平而光武西取关辅则遂与嚣述为敌而赤眉无所骋其锋矣与嚣述为敌则欲徇燕赵而彼乘其虚赤眉无所骋其锋则已服郡县而或罹其毒是燕赵未可以卒平关辅未可以卒守河北河内未可以卒保而天下纷纷将何时而一也虽料敌明遇敌勇豁达大度善御诸将顾亦何用哉吾以是知中兴之君略之不定而侥幸於或成则我欲东而盗据其西我欲前而敌随其後智谋勇鬬无一可者今夫道路之人侥幸而得千金得之於此则必失之於彼何者千金不可以常侥幸也千金之子则不然致之有术取之有方成之有次第不终年而其富百倍此光武所以为中兴也唐肃宗起兵灵武不能先图范阳而急取关中卒使盗据其穴不能尽取河北裂为藩镇终唐之世为大患者皆藩镇也此无他不能立一定之略则不能成一定之功中兴之不终宜哉吾以是知光武之果不可及也且吾又闻自古服羣叛驱英豪者无如汉高帝而光武之行事有高帝之所未能为者二焉光武降铜马封其渠帅降者未安将有他变此何异於沙上之谋乎光武勒使归营单骑按行示以赤心而降者悉服不必封雍齿而後诸将安也冯异镇关中人或言其威权太重恐有异志此何异於萧何之事乎光武不信言者而以其章示异异惶恐称谢复赐诏慰谕信任愈笃不必系诸狱而後明其无他也且使後世人君用此术以成功者多矣吾始读高帝之书至此未尝不窃疑其计之过而未有所处及得光武二术则欣然而笑曰天下之事未尝无奇术而人不能发之光武发高帝之所未能为而中兴之功远过古人者虽天命抑人谋也
先主
英雄之主所为置私忿而未尝求复者非以私忿之不当复而义有大於私忿者也当理而後进审势而後动有所不为为无不成是以英雄之主常无敌於天下夫刘备之荆州孙权假之也权不假之其曲在权备不复之其曲在备备既得益州权遣使请荆备不以复而天下皆不直备矣权一举而袭破三郡再举而遂枭关羽何者师直为壮也然备之於羽义则君臣恩犹父子羽既就戮备不胜忿遂大举以求复其讐而不知魏者国家之深讐非特一关羽之比吴者一家之私忿犹有唇齿之援也此吾所谓义有大於私忿者如斯而已矣备既举兵权遣使求和而盛怒不许是怒敌也兵向西界平地立营而无他奇变是轻敌也怒敌者危轻敌者败备之丧师有自来矣且吾又闻之用兵之道有攻法有守法此兵之常也以攻为守以守为攻此兵之变也攻专用攻法守专用守法其败也固宜然守专用攻法攻专用守法亦焉得而不败哉备之攻吴可谓专用守法矣备自秭归列立数十屯亘七百里将以攻人而计出於此虽曹丕之庸犹得而笑之而备不知避者岂其果闇於用兵耶备之意欲示拙以诱吴师待其贪利一举荡之而不知陆逊之持重可以速压而不可以巧胜也形之而彼不从予之而彼不取固将制奇合变求为不可败而全军以返廼难於举动计不复生此固逊之所轻为也夫善用兵者常避敌之所轻而出敌之所忌是以进而不可御何者敌气沮而吾志得也且夷陵者荆州之咽喉也得夷陵则荆州可有使备能遣黄权率水军以为先驱顺流而下掩其未备而备率步兵分进疾趋夷陵扇动诸蛮招诱大姓按兵而不动命水军急攻之临机设变奋力死鬬彼方支吾未暇而吾率步兵乘高而进声东而击西形此而出彼乘卒初锐而用之彼亦疲於奔命矣如其能随机拒守则驻军而相持固垒而不懈多张疑兵断絶险要而实未尝分廼密遣一辩士间行至魏以金币结其贵幸自谓有谋求见魏主魏主知必召之既入见则泛论天下之事语及吴蜀然後徐言曰臣尝私贺陛下窃笑陛下已而又私喜陛下彼必问曰何以贺朕则对曰武皇帝所以不能吞幷吴蜀者非力不足而智不逮以吴有长江之阻蜀有崇山之险而又相为唇齿之援也今天相魏两雄相鬬以资陛下进取之机此臣所以贺陛下曰何以笑朕则曰臣闻敌人开门必亟入之今陛下不亟图进取而猥信吴人之和彼急则和缓则去矣投机之会间不容髪此臣所以笑陛下曰何以喜朕则曰陛下天资神武圣断易囘苟见其利罔有不从此臣所以喜陛下彼必曰计将安出则曰蜀地僻险未易卒图不若遣夏侯尚曹仁出信陵贾逵满宠出东关或出皖城或出广陵东西弥亘直造长江因蜀之势大举攻吴吴亡则蜀失援然後徐举而图蜀天下可一也议者必曰两虎方鬬当收卞庄子之功臣以为庄子之术可以刺野走之虎若夫阻穴之虎则当及其方鬬而急刺其一待其鬬已则毙者犹能阻穴尚何收功之有哉吴蜀阻穴之虎也臣恐既解之後胜者张势败者阻险桀骜不逊以拒陛下陛下虽愤怒无所逞其锋矣机不可失愿陛下熟虑之也彼曹丕素贪功而刘晔亦尝言此丕既得闻此计必深以为然而大举攻吴吴力不能两拒固将弃夷陵而与我和以并力拒魏是吾不战而得夷陵也夷陵得则荆州可图矣不知出此而怒敌取危轻敌取败谁谓刘备为识大计也故夫以私忿兴师而又怒之又轻之者可屡为哉
曹公
善图天下者无坚敌岂敌之皆不足破哉得其术而已矣运奇谋出奇兵决机於两阵之间世之所谓术也此其为术犹有所穷而审敌情料敌势观天下之利害识进取之缓急彼可以先此可以後次第收之而无一不酬其意而後可与言术矣故得其术则虽事变日异沛然应之而天下可指挥而定汉高帝是也失其术则虽纷纷战争进退无据卒不免败亡之祸者项籍是也至於得术之一二而遗其三四则得此失彼虽能雄强於一时卒不能混天下於一统此虽曹公之所为而有志之士所深惜也公奋身徒步之中举义兵破黄巾走奉暹辅帝室深据根本号令诸将於是降张绣擒吕布毙袁氏破乌桓兵锋所加敌人授首盖举无遗策而北方略平矣其为患者荆州二刘江东孙氏张鲁擅汉刘璋据蜀而关西诸将纷纷不一此其取之不可以无术也夫所谓术者当审敌之强弱难易而为之先後以势度之璋鲁弱而易其势在所先孙刘强而难其势在所後夫荆州至近表又寖弱而有刘备在焉故不若留之以恣备之所欲为而并鲁取璋以孤其势然则欲引兵西向而关中诸将适当其前则如之何盖尝考之关西诸将皆不足畏所可惮者惟一马超而公制之非其术此所以卒为边患而反为璋鲁之藩蔽也方腾遂不叶求还京畿此其势易服矣腾之家属尽还宿卫而独留超所谓养虎自遗患也公之意岂非以其尝辟之不就今虽召之而彼未必肯至耶此亦不思之甚也且超之所以不就者以父子俱在关西未欲独至而又辟之甚轻不肯屑就也及腾旣归宿卫公於此时能以前将军召之待以厚礼示以赤心命统锐卒常以自随又使超弟若休若铁者领腾部曲而超之果敢喜立功名曷为不就超旣就则关西诸将举无足道及熙尚既平厉兵西向风谕诸将使来合势则韩遂等必不敢叛纵叛破之易耳然後并兵自陈仓出散关运奇奋击以讨张鲁则鲁可平汉中可有复於此时合张鲁之资乘汉中之势整兵临蜀则刘璋震恐不能为计欲召刘备而无所及备虽至而亦不能御何者备非素拊蜀蜀人方摄吾之威必不肯信备而拒守上下异论又不能为用璋备异志而潜相疑其势必不足以敌我况荆州用武之国备必不释以与人而径入蜀则璋不得不降也璋降蜀平分慰郡县命夏侯渊张合守之而公亲自还邺整兵向荆使许洛之兵冲其膺蜀汉之兵捣其脊絶吴之粮援则荆州破刘备蹙然後大会诸将合飨士卒传檄江东责贡之不入命荆州之兵出江陵蜀汉之兵出巴峡合攻其上流一军出广陵一军出皖城合攻其下流使之奔命不暇而公亲率精兵数万直抵武昌则虽有智者不能为吴谋矣周瑜鲁肃虽千百辈何害也江东既平天下一统分封诸将抚慰士卒廼退就臣列光辅汉帝招贤礼士修明庶政以幸天下虽西伯之功不能远过如其不然亦不害为能一天下也彼荀彧智谋百出而不足以知天下之大计徒见荆州四达英雄之所必争而巴蜀险阻非图天下者之所急及熙尚平遂教之南征荆州责贡之不入而不知大略之士常留所必争者以饵敌而从事乎不足急者以蹙之也孙权尝告刘备以巴汉为曹公耳目规图益州得之则荆州危而廖立亦言先主不先定汉中走与吴人争南三郡三郡既失几亡汉中则孙刘之所争盖亦可见矣盖蜀汉者天下之右臂也江东者天下之左臂也安有人断其右臂而左臂能全乎不知断其一臂而从其中以冲之则两臂俱奋矣此曹公所以南失荆西失蜀而孙刘争雄天下分裂盖其失止於留马超取荆州而患之不可支卒至於此故夫取天下之大计不可以不先定也且夫曹公未平徐州而先平兖州未击袁绍而先击刘备破张吕而後图二袁盖亦得术之一二然公巧於战鬬而不能尽知天下之大计故至此而失亦卒无有以告之者悲夫
孙权
天下之事最为难应者百万之衆卒然临之而羣情有不测之忧坐观其来而望风请命则惧至於失吾之大计起而欲拒之则又惧力之不足而反为大患唯英雄之君为能出身以当之而其气不慑观其势审其人随其事变而沛然应之切中机会而未尝有失此固非侥幸於或成而畏谨者之所能为也故吾欲拒之则以至寡当至衆而吾能保其必胜而不拒之则啗以甘言济以深谋而彼必不敢动二者之所为不同而均於有成效昔者汉高帝之据关尝欲纳项籍矣而孙权之据江东则举兵而拒曹公事变不同应之亦异何以言之项籍劫诸侯之兵西向入秦所当者破胜气百倍此其势固不可拒也而籍之为人勇而无谋气虽行然而有不忍之心可下以言则亦何必拒之哉曹公并荆州之衆东向俱下而轻骑兼进千里趋利复与吴争长於舟楫之间此其势易拒也而公之为人智而多诈其言甘其心忍一罹其手莫之能救则虽欲不拒不可得已观其势审其人而後可以当大变也当时之人乃教高祖拒而劝孙权降可谓两失机矣方帝封秦府库还军灞上其计善矣一惑其说遽命拒关鸿门之役微项伯几殆使帝能因籍之来开关延之身往见籍再拜贺救赵之功作而曰秦为亡道英雄并起章邯举全国之师出关击之驱灭羣英如猎狐兎当此之时邯以为天下易与耳渡河击赵偃然不顾将军整数万之衆趋救钜鹿焚弃辎重身先士卒叱咤生风震呼响应将军有死之心士卒无生之气人百其勇秦军大溃诸侯观之心战胆栗始知将军为真英雄膝行而前莫敢仰视敢贺又再拜谢所以破秦作而曰臣与将军戮力攻秦将军渡河救赵大破秦军秦之良将劲卒尽於钜鹿臣得引兵略地通行无累乘虚入关遂降子婴凭藉威灵得展尺寸不然臣何以至此敢谢又再拜请分王之约作而曰臣自入关秋毫无所取籍吏民封府库还军灞上以待将军将军存亡定危救败继絶於天下功最多宜为盟主以幸天下裂土行封加惠於诸侯将军世居大楚身为霸王臣愿得如约居关中与诸侯比肩错壤臣事大楚世为西藩异者击之非臣之私实将军之大义敢请彼籍素不忍可啗以言吾曲意推之则必欣然而受固不背吾关中之约矣吾得王关中然後收英雄之士合义从之衆厉兵南向则全蜀可谈笑而取抗旌北首则两河可指挥而定席卷燕赵电扫齐鲁据形势之雄慑项籍之气然後三面竝进以攻之则彼将拱手就缚亦何至於屡战屡败重残天下之民哉张子房号为知天下之大计者见其距关不能预为之谋事迫而仅能解之此岂其虑有所不及耶抑知之而不敢告耶然幸而谢过之後籍犹使之王巴蜀得乘衅而取关中而争天下苟王之於燕赵若齐鲁之间则大失机矣天下岂遽为汉有哉此其成特出於幸也若夫孙权盖亦不惑於流议矣审操可拒卒置衆说而断用周瑜使与刘备叶力期必拒之遂破孟德开拓荆州非惟免虎口而且有大功此其临大变而不慑岂幸也哉权既不慑於孟德而魏文继立始曲意事之啗以甘言效其珍物有求则从惟恐少拂其意欲待其骄而乘其变其谋深矣不幸而司马仲达在魏而其谋卒不获骋此则遇时之不幸而非权之罪也夫高帝之英雄非权之所能髣髴而帝之成实出於幸权之不成实出於不幸故夫天下之事未可以成败而定论也
龙川集卷五

[book_title]卷六
●钦定四库全书
龙川集卷六
（宋）陈亮 撰
酌古论（二）
苻坚
智者之所以保其国者无他善量彼已之势而已矣彼有衅吾亦有衅智者不举也吾无衅彼亦无衅智者不伐也至於彼无衅而吾有衅则兢兢自全犹惧其不保而何敢议人乎苻坚者好大而自忘其丑贪功而不顾其後者也以有衅攻无衅虽妇人孺子末工贱隷皆知其不可而坚决为之则安得而不亡哉始坚以氐人之雄举三国如拉朽自以为无敌於天下侈心一动遽欲移师而吞晋晋虽弱中国也秦虽强西氐也自古西氐之人岂有能尽吞中国者哉率百万之师东向而俱下谓可以传呼而定矣谢玄以数万应之百万至衆也数万至寡也以至寡当至衆坚轻之不以屑意将横截於岸而尽剿之而晋之数万自知非敌士致其谋人奋其勇一以当百百以当万坚虽有百万之师焉得而不败故尝谓谢玄提孤军以当秦盖亦识用兵之法也然师次淝水胜负未判玄使人请坚麾兵少退以决一战坚命麾退自相蹂践晋人乘之因以大败世遂以为秦自败而晋偶胜非玄之善坚之不善也使其不退则胜负未可知也使其分为十道偕发竝至则可以胜归也吾尝筹之此二说者常见其败未见其胜夫坚之事胜亦亡败亦亡盖不足论而世犹惜其可以胜而不知用之则吾不可以无论也故为之说曰许退者晋之不幸也不分者又晋之大不幸也夫夹水而阵一衆一寡寡者未敢前衆者不肯还晋苟退军三十里示坚以怯坚必轻之卷甲疾行趋兵急渡食不暇饱粮不及賫而吾先以两道伏兵张左右翼乘其未阵整兵向之麾其东鼓其西正兵当其前伏兵冲其腹奇兵蹑其後三面夹击奋力鏖战此陷虎法也虎之见人常欲吞之而人先设陷穽然後脱身反走虎必来奔趋於陷穽执戈临之杀之必矣使坚而不退则晋之计将出於此而百万之师一败涂地天下之人将以为谋略不世出矣不幸而不然则人遂以晋为偶胜故曰许退者晋之不幸也大率百万之衆分为十道求以攻人必其兵皆精锐将皆智勇君明臣忠内外无衅始可以胜今坚发诸州公私马十丁一兵其精锐何在诸将虽衆人自为志可倚信者惟一苻融其智勇何有君肆其骄臣献其谀弱卒数万留守关中而根本空虚鲜卑羌羯攅聚如林而萧墙衅起晋苟待其既分诏诸道坚壁清野至勿与战命桓冲谢玄等提精兵数万抵襄阳设奇逆击破其一军而自均至金入武关趋长安倍道兼行出其不意捣其空虚慰抚居民秋毫不犯耆老感思晋德得见官军欣然相告箪食来迎不出旬月关中举定则秦之诸道之兵强者不顾而自立弱者不战而自惧而蜀必孤使关中之兵冲其膺荆楚之兵捣其脇而蜀定矣此断蛇法也蛇出其穴横身於路求以噬人吾从其中而断之径塞其穴使之首尾不相救欲进不能欲退不可虽有余毒将自毙矣使坚而分为十道则晋之计又将出於此而坐关东瞰以制天下百里之内牛酒日至大享士卒传檄河洛则中原之地可复百年之讐可雪矣不幸而不然则玄虽乘胜直抵黎阳而不得关中守之不固所取之地卒没于贼故曰不分者又晋之大不幸也此二策者天下之胜策也顾玄虽未足以尽知之而坚决无胜理也世言王猛之将终也叮咛告戒谓晋不可伐彼亦知势之不可虽制奇合变而亦无所用欤
韩信
英雄之士常以多筭胜少筭而未常幸人之无筭也敌人无算凡天下之有筭者类能胜之岂惟英雄哉故夫以英雄之才而临无筭之敌俛首而取之曾不足以关其思虑而奇谋至计无所自发此非英雄之所幸为也至若敌人去已不远筹筭时出其势足以迫我吾居其间随机而应之窘之而愈知费之而愈新愈出愈奇而沛然常若有余天下始知英雄之为不可当矣且夫天下必有好强不可制之敌而後天使英雄之士出佐其君以制天下之变以息天下之争使敌无筭则少进有筭则遂逡巡而不敢前则是胜负之数未可判而天下之患未可息也是何足以辱英雄之名哉天之所生必不如是也夫项氏之患蚩尤以来所未有也故韩信出佐高祖而刼制之彼其所以谋项氏者可谓尽矣不以其兵与之角而欲先下诸国以孤其势故一举而定三秦再举而虏魏豹三举而擒夏说廼欲引兵遂下井陉李左车说赵将陈余曰韩信乘胜远鬬其锋不可当赵地阻险愿足下假臣奇兵三万人从间道絶其辎重足下深沟高垒勿与战信必成擒矣余不能用信廼一举而破赵世之议者皆曰使左车之策遂行则信必不敢下井陉下则必为所擒矣嗟夫此何待信之薄哉信而非英雄则可若英雄也则计必不出此矣且赵不破则燕不服燕不服则齐未可平齐未可平则刘项之权未有所分也信之用兵古今一人而已今屈於左车之计而不能决刘项之雌雄斯亦何取於信哉故吾谓左车之策行则信亦下井陉赵亦破余亦擒左车亦就缚请遂筹之夫善用兵者不内人於死地今余兵当其前左车之兵絶其後进退不可可谓死地矣内人於死地而求人之不出奇谋智者固如是乎且信之精兵已诣荥阳而所存者皆非素拊循之兵也持是兵而与人战犹将自置之死地以决死鬬而况敌内我於死地吾何惮而不敢入哉吾以是知信之必下也余尝言信兵虽号数万其实不过数千人知余兵虽强二十万其实不过十万也今分三万以与左车则余所统者不过六七万耳吾既下井陉因留数千人扼险以为後拒以防左车之奇兵廼引兵压赵垒而阵彼必不肯战廼命挑鬬彼又不肯战廼使辱之彼必又不肯战何者左车亦尝告之也迟之一二日密遣数千人间往伏险戒之曰望赵军出而逐我即起据其壁击其背处分既定乃使人廵军大呼曰贼兵断後不如急归乃引兵而反彼必谓吾计已穷士气已沮而又知左车奇兵实已断後欲使吾腹背受敌始可全胜此虽智者亦必举兵逐我而况余贪得忘失之心嚣然其未已乎彼既举兵逐我势将相迫乃鼓噪反兵而战兵在死地人人死鬬而吾之伏兵又起据其壁击其背彼腹背俱受敌反不知所以为御者矣余固可以一举而擒也余既擒则左车三万之兵可以传呼而溃矣孰谓左车之计果能沮信之兵乎且夫断後之兵古之智将固尝以是而胜也然其胜尝出於敌人之不意今左车之计未行而信已觇知之此虽有天下之至计犹得预为之备而况左车之计乎且善谋者鬼神不能窥使敌人得窥之则不得为善谋矣推此言之左车之计可知矣虽然是计也虽非天下之至计亦一时之良策也惟信为能可以当之他人则愕然不敢进矣计左车之为人亦足以为军中之谋主信欲就之以决疑所以虚心委已而问之岂真以为向者之计足以擒我哉司马迁班固不达兵机以为信然廼记於传曰广武君策不用信使人间视知之乃敢引兵遂下从迁固之言则信特幸人之无筭者尔彼岂知广武君之策用而信亦敢下兵哉此殆可与晓机者道也昔者曹操伐张绣而刘表断其後操随机应之卒败绣表夫绣不下於余表不下於左车而操之用兵特信之流亚也以信之流亚犹能败绣表信独不能破余左车乎从是观之则吾之说有不妄者矣
薛公
所贵乎谋夫策士者为其能审料敌情以释人君之忧也夫人各有心对面相语莫能相测敌人远在数千里而欲察其情揣其计之所出此非智者不能为也方敌人勃然而起人君四顾惶惑茫然未知所措有一人焉奋身而出言之设为定计使中敌人之所为晓然如目见其事而言之者使人君得先为之规画处置而向者之忧一旦释然此谋夫策士所以为可贵也然而人君赏之天下推之後世又从而信服之畏其审料之明而不敢议其言之当否故言虽或过而亦无复有辩之者矣昔者黥布之背汉也高帝深忧之薛公为三策以料布而谓布必出於下策已而果然此其智盖出人数等矣然而吾观之薛公谓布出下策则汉无事信矣至言出上策则山东非汉有出中策则胜负未可知其言不亦过乎吾之意则曰布出下策则不足败出中策亦败出上策亦败何以言之古之所谓英雄者非以其耀智勇据形势如斯而已也此二者特英雄之末事而仗大义以从天人之望者乃英雄之所繇起也苟天命人心已有所归而吾乃攘袂而起於干戈纷扰之後用下背上举逆犯顺其名曰盗虽欲耀智勇据形势而借英雄之资其能济乎故凡薛公之上中二策皆英雄之资也英雄用之则可布用之则所以速其亡耳请遂筹之上策曰东取吴西取楚并齐与鲁传檄燕赵固守其所夫吴在布後楚在布左以力取之则诚易也复竭力以并齐鲁则其力疲矣而民心附汉未必为其用也力取者犹然而欲传檄燕赵能保其必降乎纵使其迫於势而降而民心抑又可知矣汉苟遣一信臣若周勃之徒持节往慰谕之则燕赵必复为汉用因命勃率燕赵之兵以收齐鲁而帝亲率关陇韩魏之兵以与布角布力已疲一举必败布败则吴楚可不战而复也吾以是筹之布出上策亦败也中策曰东取吴西取楚并韩与魏据敖仓之粟塞成臯之口夫韩魏天下之中也关陇在其西齐鲁在其东燕赵在其北得韩魏而未得齐鲁燕赵虽欲据敖仓塞成臯顾亦何用哉汉苟遣一二能将若曹滕之徒率燕赵齐鲁之兵合击其背彼必反兵自救帝因以关陇蜀汉之兵而夹击之则布亦何足败哉吾以是筹之布出中策亦败也薛公者明於料敌而不明於上下之分逆顺之理故以英雄之资设为布之三策而不自知其言之过也或曰司马懿之料公孙渊石勒之料刘曜于谨之料萧绎果如何哉曰懿以弃城预走为渊之上策谨以席卷渡江为绎之上计皆所以明其甚不足畏也不足畏之敌彼料之既得矣虽勿论可也至勒之策曜则有足言者矣曜围洛阳勒将往救因料之曰曜盛兵成臯关上计也阻洛水其次也坐守洛阳者成擒也夫率兵以攻人顿於坚城之下数月不能拔士气已沮一旦强援奄至不能扼险以拒之则腹背受敌不败何待成臯关天下之大险也使曜能留万人以围洛阳而身率劲兵以扼成臯则勒必不敢进进则乘高而击之胜之必矣勒既不获进则洛阳失据曜因得优游而坐取之此所以为上计也若其沮洛水则勒亦未能进然而勒可设为疑兵而潜兵以渡曜能应之则胜不能则败此所以为中计也故吾尝谓曜出上计则洛阳非勒有出中计则胜负未可知施之布则薛公之言过矣
邓禹
善用兵者识用不用之宜而後能以全争於天下矣夫战久胜则兵不可用敌已惧则兵不必用不可用而用之则挫不必用而用之则劳劳且挫则敌人反得乘其敝而覆之上损国家之灵下亏一身之名一跌之後前功尽弃其为患也可胜道哉是故智者戒之也昔者韩信之用兵也一举而定三秦再举而虏魏豹三举而擒夏说四举而枭成安君出奇制胜变化如神兵锋所加敌人授首盖举无遗策而天下皆知其不可当也然当此之时战虽胜而兵已疲矣兵虽疲而敌已惧矣故兵虽不可用亦不必用也声恐而气喝之固足以胜是以广武君告以传檄下燕然後举兵临齐信从其说卒以成功然吾以为广武君虽不言信之计亦将出於此矣何者势当然也夫强弩之末不能穿鲁缟势不可用也伤弓之鸟可以虚弦下势不必用也不可用不必用智者固将不用矣今信之势何以异此其所以区区咨计於广武君者盖大功垂成不敢不谨也不然则安能百举百全而未尝小衂欤邓禹起身徒步杖策军门一见光武遂论霸王大略陈天下之大计此其胷中固有大过人者矣连兵西讨所当者破既定河东复平关中威声响震敌人破胆诸将劝禹乘胜径攻长安而禹定计欲待其毙光武迫之使急进兵赤眉西走遂拔长安已而粮运不继降者离散赤眉还兵长安复失威名大损功卒不成论者皆以为禹之计则然而光武实迫之使败者吾独以为不然斯民涂炭皇皇无告奋力拯之惟恐不及而况吾胜而後沮不进兵将何待也使其既据长安大张胜气分慰居民合飨士卒使辩士以尺书风谕威德则赤眉延岑可指麾而定矣此韩信破赵之势也不知出此廼举敝兵而与延岑合战败於蓝田可以止矣且愤其功之不成复收余卒求与贼战粮运日乏屡战屡败岂非禹之才略有所不及而亦无谋士以传檄之说告之耶吾观禹之失而後知识用不用之宜者盖亦难矣嗟夫禹之败亦有自来矣禹令冯愔宗歆等守栒邑二人争权相攻愔杀歆而反击禹禹懵然无所措求计於光武赖黄防而仅能得其首愔歆偏裨也始不能防之终不能制之敌人固有以窥我矣使其能御愔歆而不至於相攻则栒邑不摇栒邑不摇则敌人不能窥而粮运必不乏敌人不能窥则余党不降而自服粮运既不乏则居民降附者日衆长安之功固不在冯异而在禹矣以此观之禹实有以取之而光武何罪焉语曰行百里者半於九十故夫古之智者常尽心於垂成之际也
马援
用兵之道不可以常律论也履险者兵家之危事智将常用之而胜他将常以之而败胜非险也以有术胜也败非不险也以无术败也胜败在人而不在险唯险而後可以见人之能否也且不探虎穴安得虎子冒大险而後能立奇功险之不冒虽曰有功吾未见其奇也故夫智者不恶夫履险而恶乎无术多方以误之此兵家之至术也声东而击西形此而出彼虽在坦地犹然而况於险乎险者人所易拒也吾欲出此而明以告之则敌一分兵拒险而吾固将不战而自沮矣乃若智者之制事也声其所必意形其所必趋而忽焉乘险而进则敌人惊沮而不知其所从来智者不及谋勇者不及鬬一举而败其党与覆其巢穴而後可以为不世之奇功也昔者马援率景舒进击武陵溪蛮军次下隽其道有二一曰壶头一曰充壶头则路近而水险充则涂夷而运远舒欲从充将以正合也援欲从壶头将以奇胜也故援力言之弃日费粮不如径进搤其咽喉帝遂舍舒而从援援既进兵贼乘高守险欲前不可欲退不能已而暑甚士卒多疫卒不战而自败嗟夫若援者可谓不明乎履险之术矣吾以为当声言从充纵其降口使归以告多张疑兵鸣鼓鼙盛旗帜若从充进贼必悉衆出拒吾密遣轻兵乘舟急进径自壶头以掩其无备出其不意则贼气丧胆沮不知所以为御者矣五溪诸蛮可以一战而擒也不知出此而明明履险其败也固宜然援则失矣而议者方以景舒之计为得是所谓见牛而未见羊也故从援则必败从舒则未必胜从吾之计则发必中攻必克是以韩信之击魏豹也盛兵临晋而伏兵从夏阳袭安邑卒以擒豹曹公之攻马超也盛兵潼关而潜兵渡蒲阪取西河卒以破超此则兵家之妙术而非吾臆说也惜乎援之不出於此始援谋隗嚣於掌握之间击诸羌於指顾之顷破交趾平峤南出奇制胜前无坚敌不可谓非一时之杰也然至此而失岂其终老而智耄耶光武尝言伏波论兵与我意合每有所谋未尝不用援援此议而光武从之光武亦以为可胜矣已而援败复重加罪始不能料其不可而遽从之终不能少贷其法而重责之呜呼光武亦不得为无罪也
龙川集卷六

[book_title]卷七
●钦定四库全书
龙川集卷七
（宋）陈亮 撰
○酌古论（三）
诸葛孔明（上）
英雄之士能为智者之所不能为则其未及为者盖不可以常理论矣骐骥之马足如奔风升高不轩履湿不濡度山越堑瞬息千里而适值一马盖亦能然则虽有此骏而不足以胜之也於是驾以轻车鸣以和鸾步骤中度缓急中节锵锵乎道路之间能行千里而能不行虽无一时之骏而久则有万全之功何者吾乖其所能而出其所不能可以扼其喉而夺之气也且谲诈无方术略横出智者之能也去诡诈而示之以大义置术略而临之以正兵此英雄之事而智者之所不能为矣故夫谲诈者司马仲达之所长也使孔明而出於此则是以智攻智以勇击勇而胜负之数未可判孰若以正而攻智以义而击勇此孔明之志也而何敢以求近效哉故仲达以奸孔明以忠仲达以私孔明以公仲达以残孔明以仁仲达以诈孔明以信兵未至而仲达之气已沮矣八阵列於前四头八尾触处为首进无速奔退无遽走突兵不能触其膺奇兵不能缭其背伏兵不能冲其脇追兵不能袭其後谍间无所窥诈谋无所用当之则破触之则靡锋未交而仲达之能已乖矣夫仲达出奇制胜变化如神天下莫不惮之虽孙权亦以为可惮而仲达亦自负其能也孔明以步卒十余万西行千里行行然求与之战而仲达以劲骑三十万仅能自守来不敢敌去不敢追贾诩等常逼之战矣兵交即败不敢复出姑以待毙为名而其为计者不过日夕望其死而无他术也彼岂孔明敌哉论者以孔明制戎为长奇谋为短虽知者亦止以为知其短而不用吾独谓其能为而能不为将以乖仲达之所能而出其所不能也故吾尝论孔明而无死则仲达败关中平魏可举吴可并礼乐可兴请遂言之夫仲达以所能要其君压其同列而夸其国人今敛重兵而自守姑曰待其毙然孔明始试其兵或以饥退晩年杂耕渭滨为久住之基木牛流马日运而至则其毙不可待矣迟之一二年仲达将何辞哉不战则君疑之同列议之国人轻之其身不安其英气无所骋固不免於战战则败耳败则魏人破胆郡县响震引兵略地关中可有分慰居民彰明汉德然後举兵而临关东势如破竹所攻者下关东平则谕以信义燕赵可指麾而定矣至五六年而魏明即世齐王践位上下相疑萧墙衅起引兵合进可以一举而覆其巢穴俘其君臣分定州县安集流亡魏既举则吴人胆破矣况权之末年猜疑益甚果於杀戮虽陆逊不能自明至十年而逊没其後步隲朱然全琮之徒复相继云亡权之勇决之气亦已就衰适庶分争内不能制於是使蜀汉之师顺流而下荆襄之师乘势而进一军出夏口一军出皖城一军出广陵吴之羣臣无亮敌也攻城略地孰能御之尽一年之力而吴可举江东既平天下既一偃武修文彰善瘅恶崇教化移风俗数年之间天下略治然後兴典礼修正乐斯民复见太平之盛矣且孔明之治蜀王者之治也治者实也礼乐者文也焉有为其实而不能为其文者乎人能捐千金之璧而不能辞逊者天下未之有吾固知其必能兴礼乐也不幸而天不相蜀孔明早丧天下犹未能一而况礼乐乎使後世妄儒得各肆所见以议孔明者天也非人之所能为也
诸葛孔明（下）
孔明伊周之徒也而论之者多异说以其适时之难而处英雄之不幸也夫衆人皆进而我独退雍容草庐三顾後起挺身托孤不放不摄而人无间言权偪人主而上不疑势倾羣臣而下不忌厉精治蜀风化肃然宥过无大刑故无小帝者之政也以佚道使人虽劳不怨以生道杀人虽死不怨杀者王者之事也孔明皆优为之信其为伊周之徒也而论者乃谓其自比管乐委身偏方特霸者之臣尔是何足与论孔子之仕鲁与自比老彭哉甚者至以为非仲达敌此无异於儿童之见也彼岂非以仲达之言而信之耶而不知其言皆谲也仲达不能逞其谲於孔明故常伺孔明之开阖妄为大言以谲其下论者特未之察耳始孔明出祁山仲达出兵拒之闻孔明将芟上邽之麦卷甲疾行晨夜往赴孔明粮乏已退仲达谲言曰吾倍道疲劳此晓兵者之所贪也亮不敢据渭水此易与耳夫军无见粮而转军与战纵能胜之後何以继此少辨事机者之所必不为也仲达心知其然外为大言以谲其下耳已而孔明出斜谷仲达又率兵拒之知孔明兵未逼渭引军而济背水为垒孔明移军且至仲达谲言曰亮若勇者当出武功依山而阵若西上五丈原诸军无事矣夫敌人之兵已在死地而率衆直进来与之战此亦少辨事机者之所不为也仲达知其必不出此姑诳为此言以妄表其怯以示吾之能料且以少安其三军之心也故孔明持节制之师不用权谲不贪小利彼则曰亮志大而不见机多谋而少决好兵而无权凡此者皆伺孔明之开阖妄为大言以谲其下此岂其真情也夫善观人之真情者不於敌存之时而於敌亡之後孔明之存也仲达之言则然及其殁也仲达接行其营垒敛袵而叹曰天下奇才也彼见其规矩法度出於其所不能为恍然自失不觉其言之发也可以观其真情矣论者不此之信而信其谲岂非复为仲达所谲哉唐李靖谈兵之雄者也吾尝读其问对之书见其述孔明兵制之妙曲折备至曾不一齿仲达彼晓兵者固有以窥之矣书生之论曷为其不然也孔明距今且千载矣未有能谅其心者吾愤孔明之不幸故备论之使世以成败论人物者其少戒也
吕蒙
成天下之大功者有天下之深谋者也制天下之深谋者志天下者也夫以天下之大而存乎吾之志则除天下之患安天下之民皆吾之责也其深谋远虑必使天下定于一而後已虽未一之而其志顾岂一日忘之哉汉高帝之失职而西也天下之人将遂以为不振而高帝欲东之志嚣乎其未已故烧絶栈道使项籍意不复西而後乘间以定三秦既又引兵出武关使籍兵亟南而复乘间以平诸国汉日广籍日蹙卒能并之而一天下此其志之大谋之深而功亦如之也孙权克仗先烈雄据江东举贤任能厉兵秣马以伺中国之苦若将有所为矣然吾观其命吕蒙之取荆州未尝不叹其志之不大谋之不深而知其无取天下之略也夫关公好勇而无谋恃气而骄功此其势甚易谲也胡为乎汲汲然而欲取之使其攻破樊襄阳然後徐图之则汉沔以南皆吾地尔是则羽之破二城者吴之利也然而不遂破之者吴不能为之声援也方其擒于禁枭龎德操意甚难之议徙都以避其锐而司马仲达说操劝权蹑其後其议遂寝夫徙都之议至下也守边之士恃操以为无恐使操徙都渡河则士气索然不振淮泗以南可袭而取矣是则操之徙都者吴之利也然而不遂徙之者吴许其蹑羽之後也此岂非其志之不大谋之不深欤故吾尝论之方操劝权以蹑羽後权当显告之曰关将军以律行师为汉家除残扫秽孤以同盟义当戮力此言何为至於我哉诚如是则操不知所以为御而势必至於徙都羽行行然无东顾之忧得毕力以攻樊襄阳矣徐晃岂能遽当之哉操既徙都权因自攻皖城命一将攻广陵而合吞淮泗之地羽一破樊襄阳蒙因率兵以袭三郡乘其敝而进击之而尽收汉沔之地东据淮泗西据汉沔土地日辟形势日张如此而後可以虎视中原蚕食青徐也此则取天下之大略而权之君臣曾不足以知之彼其志止於取荆州以固江东凡蚤夜之所以为谋者袭关羽而已何暇为天下虑哉鲁肃曰帝王之兴必有驱除羽不足忌吾窃以斯言为有志而权乃笑之信其不能有所为矣呜呼使周公瑾尚在其智必及乎此矣吾观其决谋以破曹操拓荆州因欲进取巴蜀结援於马超以断操之右臂而还据襄阳以蹙之此非识大略者不能为也使斯人不死当为操之大患不幸其志未遂而天夺之矣孙权之称号也顾羣臣曰周公瑾不在孤不帝矣彼亦知吕蒙之徒止足以保据一方而天下之奇才必也公瑾乎
邓艾
自古英伟之士乘时而出佐其君其所以摧陷坚敌开拓疆土使声威功烈暴白于天下者未有不本於谋者也盖其平居暇日规模术略定於胸中者久矣一旦遇事而发之如坐千仞而转圆石其勇决之势殆有不可御者故其用力也易而其收功也大非径行无谋侥幸以求胜也故夫侥幸以求胜者幸而成则为福不幸而不成则为祸祸福之间相去不能以寸此君子之论所以无取於斯也然其间有实出於谋而其迹若幸有实出於幸而其迹者谋者虽君子不能无惑何者疑似易乘也桓温之伐蜀也师次窄桥李势率衆出战龚护战没衆惧欲退而鼓吏误鸣遂进破之此其迹若幸也然温之谋蜀审其必破然後进兵而伐之使鼓吏不误鸣则温岂将遂退耶故吾谓温见客主殊势而势又决死於一战不若遂因恐惧姑命退军以懈其心乘其懈而击之结阵而前可以大胜此曹操之所以破张鲁也谋未必施而鼓吏误鸣士卒勇鬬一举荡之天下之人见其功而不见其谋皆曰窄桥之胜幸也谢玄之御秦也师次淝水苻坚拒岸而军弦使人请坚麾衆少退而坚衆相蹂遂进败之此其迹若幸也然玄之拒秦审其可败然後进兵而御之使坚退军整齐则玄岂将遂已耶故吾谓弦见衆寡不敌而坚又求奋於一举不若请其退军进兵求战佯败反走俟其半济而击之挫其前锋可以得志此韩信之所以破龙且也谋未及骋而坚衆相蹂因引精锐一战覆之天下之人见其功而不见其谋皆曰淝水之胜亦幸也夫所谓幸也者尝试之而後得之也不幸而或不然则不能有所处矣彼二人之所以为谋者如此其久也制胜之术如此其深也虽胜之似偶然使其不然亦不害其为胜何名为幸哉然史氏不能少发之而二子之志掩抑不伸非有智者孰能辨之邓艾攻蜀自隂平道无人之地数百里冒险历艰无所不至艾则裹氊推转而下将士悬崖鱼贯而进卒破诸葛瞻降刘禅天下之人皆以艾为能冒险谋胜也吾尝论之使瞻能拒束马之险则艾将不战而自沮禅忍数日不降则艾将束手而就缚彼艾特以侥幸而成也何足道哉宋武帝伐慕容超引兵直度大岘卒能破之彼策超必不能拒故也艾能策瞻必不能拒乎唐太宗既破宗罗■〈日侯〉以二十骑直造薛仁杲城下卒能降之彼策仁杲必出降故也艾能策禅必降乎艾皆不能素策之而率兵径进岂非幸其或成哉自古幸而成功者多矣死而论定未有如邓艾之欺於後世者也
羊祜
攻必克而守必固天下之奇才也世之言兵者孰不曰我能攻我能守而以当坚敌则不能尽如所言者此其才必有所格也夫敌守而我攻之此非善攻也敌攻而我守之此非善守也善攻者攻敌之所不守动於九天之上人莫得而御也善守者守敌之所不攻藏於九地之下人莫得而窥也故以攻则克以守则固天下後世又从而服之曰奇才反是则人容有议之者矣昔者羊祜盖一时之良将也修德行义以倾孙皓之政推诚示信以怀吴人之心财之不伤兵之不耗而民为之安此所为国之辅民之司命也然而攻守之间容有未善者岂其才之有所格欤且祜之守襄阳也晋委之以谋吴责之以安边而祜亦以此自任也使攻而不皆克守而不皆固则犹有戾於其所自任矣兵法曰敌人开阖必亟入之西陵者吴之要害晋欲之而不可得者也步阐以之而降所谓时之一至而不可失之机也祜当亲率襄阳之兵而急趋其前命徐嗣率巴东水军而急趋其左晨夜往赴与之合势扼险以待吴师至则乘高而击之破之必矣如使抗军先至而吾急攻之於外阐乘之於内表里受敌焉得而不败哉更数日西陵可得得西陵则诱动羣蛮而江陵可图矣如此而後可以谓之善攻也不知出此乃顿兵不进而抗兵已围西陵矣止命杨肇往救之而身攻江陵者彼岂以为攻其所必救耶而江陵坚固非抗之所必救也已而肇败阐擒而祜卒无功抑何戾於攻敌所不守之义哉兵法曰形人而我无形襄阳者祜所镇守而吴人所不敢窥者也而江夏益阳乃敌意吾不守吾意敌不攻之地也祜当遣一能将率精兵数千往戍之偃旗仆鼓常若无人敌以为无备而求肆侵掠则设覆以待之诱进而击之去则因险以要之乘怠而破之此出其不意虽少犹可以覆衆也覆其一则後虽无兵而敌不敢窥矣如此而後可以谓之善守也不知出此廼屯聚不分而吴之兵得掠江夏矣虽曰地远而不及救而始不设备者彼岂以为地有所不守耶而江夏切近岂祜之所当不守也已而朝廷诘之而徒能肆辩以对抑何戾於守敌所不攻之义哉此则攻守之间容有未善而人得以议之也虽伐吴之策如见敌人之心腹而处置之使杜预王濬资以成功亦吴之无人而後能为是也使陆抗尚无恙祜岂能有所成耶吾故曰祜特一时之良将而非所谓天下之奇才也嗟夫权谲之事固君子之所羞为而亦兵家之所不废也如使不欲以权谲而攻西陵则不若明告吴君曰据城而叛非忠臣也纳叛得城吾将焉用君其亟守之此则足以彰大信於天下矣又使不欲以权谲而守江夏则不若明告吴将曰各守尔土无相窥也备不可袭多杀奚为公其图之此则足以推赤心於隣国矣诚如是攻守不事权谲而庶几於王者之举苟为不然而犹恶乎权谲使功丧而名亏则亦智者之所不为也
龙川集卷七

[book_title]卷八
●钦定四库全书
龙川集卷八
（宋）陈亮 撰
○酌古论（四）
崔浩
古之所谓英雄之士者必有过人之智两军对垒临机料之曲折备之此未足为智也天下有奇智者运筹於掌握之间制胜於千里之外其始若甚茫然而其终无一不如其言者此其谙历者甚熟而所见者甚远也故始而定计也人咸以为诞已而成功也人咸以为神徐而究之则非诞非神而悉出於人情顾人弗之察耳夫崔浩之佐魏料敌制胜变化无穷此其智之不可敌虽子房无以远过也而其料柔然尤为奇中方太武将议出征衆皆难之浩肆辩诘之力遂其行且告人曰必克但恐诸将琐琐前後顾虑致不能尽举耳已而果然使浩临机料之可也而能先事料之者此果何术哉吾尝论之古之善料敌者必曰攻其所不戒击其所不备柔然去魏数千里恃其絶远守备必懈吾卒然以兵临之所谓迅雷不及掩耳震电不及瞑目彼将望风失措矣此浩所以决知其克也然柔然之人贪而无亲轻而不整胜不相逊败不相救一夫先奔万夫争溃此其习俗然也魏师乘胜而进势如风雨所至奔败鸟窜兽伏各逃其死柔然计穷气沮数日之间衆未及聚谋未及生旁徨四顾而莫知所以为御使连兵急进以势迫之此虽犯天下之至危而可以得志然是举也唯明者为能必之唯断者为能行之不明则利害显然而不见不断则可否犹豫而不决夫投机之会间不容髪有是二者而何能投机哉太武之用兵动顾万全而其将若长孙翰刘洁古弼之徒虽不为无谋而皆不能用权以求胜故机会在前而或失之者有矣此浩之所为深忧也是以先事料之言如有形庶临机之际或因吾言而能有所决则举一国犹揭虚耳其功可胜道哉太武卒失其机使贻後悔彼非不知势之可进而自顾进军数千里穷其巢穴人或死战或因险以要我或设伏以待我其害殆未可以一二既不若全军而止他非所忧此则太武与诸将之意也而不知事固有随机立权者乌可以琐琐顾虑哉故夫浩之所料虽曰奇中要之皆出於人情而太武失之耳唐太宗伐薛仁杲既破宗罗■〈日侯〉於浅水原遂以二千骑进逼城下仁杲遑遽出降盖以权术迫之也太宗亦尝为诸将言之太宗之智则浩之故智也或用或不用成败之所不同欤嗟夫此英豪之权术前人秘之而吾独论之者吾恐後世之以浩为神也
李靖
兵有正有奇善审敌者然後识正奇之用敌坚则用正敌脆则用奇正以挫之奇以掩之均胜之道也夫计里而行尅日而战正也非吾之所谓正依险而伏乘间而起奇也非吾之所谓奇奇正之说存乎兵制而已矣正兵节制之兵也奇兵简捷之兵也节制之兵其法繁其行密隅落鈎连曲折相对进无速奔退无遽走前者鬬後者治力後者进前者更休一以当十十以当百诈者不能袭勇者不能突当之则破触之则摧此所谓正兵而以挫坚敌也简捷之兵其法略其行疎号令简一表里洞贯进如飈风退如疾电地险峻则鱼贯而进道迂曲则鴈行而进以一击百以百击万间者不及知能者不及拒望之则恐遇之则溃此所谓奇兵而以掩脆敌也然而奇兵以简捷寓节制非废节制也正兵以节制存简捷非弃简捷也唯善治戎者为能制之唯天下奇才为能用之昔者李靖盖天下之奇才也平突厥以奇兵而太宗问何以讨高丽则欲用正兵此其意晓然可见矣颉利之敌脆敌也奇兵以临之使之不及拒苏文之敌坚敌也正兵以临之则彼无所用其能矣故吾尝谓诸葛孔明所用之兵无非正靖所用之兵无非奇其亦以时之所遇有难易而敌之所当有坚脆欤请遂言之东都之末英雄之都会也大者争雄小者固守孔明於是以正兵临之南收孟获七纵七擒西攻祁山三郡响应一战而枭王双再出而走郭淮兵退木门张合追之交锋而毙师次渭南司马懿拒之卒不敢决战其阵堂堂其旗正正此非正兵不能然也隋室之季太宗独雄之时也大者仅能自守小者至不能自立靖於是以奇兵临之要险设伏而枭冉肇乘氷傅垒而破萧铣轻兵至丹阳而公佑擒劲骑袭定襄而颉利走出其不意掩其无备此非奇兵不能为也然靖亦尝一用正兵矣提师西征决策深入大战数十卒破吐谷浑此岂非正兵欤将以是平高丽而不幸疾亟矣故吾尝谓自汉以来识奇正而用者孔明与靖而已然非深晓机者孰肯以吾言为信哉嗟夫奇兵之效捷正兵之效迂孔明非不欲用奇也而时之难敌之坚势有所不可者彼郭淮司马懿之徒未尝无诈谋也使吾以奇兵乘之彼亦将设诈以覆我矣故孔明特挫之以正兵欲收功於数年之後而不幸早丧论者见其功之不成遂以为不用奇之罪是所谓不能尽人之词而欲断其曲直也悲夫
封常清
轻敌者用兵之大患也古之善用兵者士卒虽精兵革虽锐其势虽足以扼敌人之喉而蹈敌人之膺而未尝敢轻也设奇以破之伺隙而取之曲折谋虑常若有不可当者而後可以全胜於天下使夫士卒未练兵革未利震荡而势不足以当敌则彼固不敢轻矣轻之而败非敌败之自败之也用兵而先之以自败可谓善用乎昔者开元之盛民不知兵士不知战者二十余年一旦禄山窃发乘其间而执其机盖逆兵一举而河北诸郡悉为贼有矣当此之时虽韩白复出岂能当其锋哉而封常清欲挑马箠渡河以取贼首志则锐矣不几於大言以轻敌乎及下令募兵所得者皆市井庸保可聚而不可用常清率之进守河阳断桥以抗贼贼军一至举兵挫之已而大至力不能拒屡战屡北遂失河陕此则常清有以取之也且善用兵者因其势而顺导之贼锋方锐而吾势盖弱而未振也处此之道当因其弱而柔之敛兵不应婴城固守以挫其锐而後可图也故吾以为河阳之桥可断而不必断也贼之前军可挫而不必挫也使之自恃以为独强行行然长驱而进自毙其锋而吾以全军制其後必胜之道也夫河阳陕郡潼关者关中之三咽喉也是足以守矣方常清受命讨贼进兵河阳荣王高仙芝之兵次其後为常清计者宜告之曰高将军守陕郡荣王守潼关厉兵秣马各固其地而常清则筑却月城以守河阳训练士卒储粮糗浚沟固垒清野以待之贼军至则敛兵不应设攻具则随机拒守懈则击之退则蹑之食则掩之夜则袭之其余应变之道随机处置不及旬月而贼兵固毙矣顔杲卿真卿起河北郭子仪李光弼起朔方已没郡县悉为国守而贼之巢窟且危矣彼欲进不可欲退不能旁徨无所而固将成禽使其不顾而进攻陕郡则吾以兵徐蹑其後彼反兵拒吾而陕郡之兵又起击其背矣腹背受敌焉得而不败又使其率兵而遽退则吾檄召陕郡之兵共进追之候其及河半济而後击之虽有勇者不能为贼御矣凡此者皆因弱成强而万全之计也不知出此以不教之兵当方锐之贼以及于败既败而後告仙芝以贼锐甚难与争锋呜呼常清何见之晚也常清败而仙芝退守潼关明皇并戮之易以哥舒翰翰严兵守关贼不获进而羸兵诱我以冀复出明皇不察亟令进兵翰执之益坚而明皇督之益甚不得已涕泣而後出翰明知此贼为诱我矣固当因险设奇励士决战庶可以一胜翰乃不然见其兵寡则易之行伍无列则笑之反入其计而不悟官军一溃潼关失守而长安陷矣始常清以轻敌而失河阳仙芝遂失陕郡翰复以轻敌而失潼关使三咽喉絶而宗社几危贼党益炽閲数载而仅剿之常清之罪其尤也夫善用兵者敌衰则一举而乘之敌锐则示弱以挫之此兵之常势也常清号为知兵者而欲一举以乘锐贼则亦何取於知兵者哉
马燧
昔之善攻人者使敌不得合虽合而有以破之则攻必克矣夫攻者事之末患之端也智者不得已而後为之使久而不克则敌将有乘其弊而起者此其为患殆未可以一二言也然而智者善因危而设奇扼要害张形势以破敌人之交一举而两毙之使声威功烈杰出乎诸将之右此则天下後世将企仰之不暇而何敢訾议哉昔者马燧之镇河东也策田悦之必反请出师以讨之出奇制胜奋鬬无前虽淄青常冀合兵救之燧破之如反掌耳燧能窘田悦於孤穷之中此其智勇固有大过人者矣然力能得悦而不遂取之使得婴城固守悦不足道也而魏为可惜魏据河北蔽扞诸镇唇齿相固牢不可破桀骜不逊以执朝廷凡师出而辄无功者魏不破也魏破则诸镇不足平矣当燧之时所谓一致之机也燧乃失之使朱滔王武俊得乘间来救王师十万一战而北燧殊无一谋以御之岂其智至此而穷耶盖尝筹之悦屡败之余气丧胆沮衆不能阵谋不复生旬日之间可坐而破也滔俊虽合兵以救不过三万五千耳然滔性多疑易以势恐武俊匹夫之勇耳可一战而擒也以燧之才而无养寇自资之心顾此三盗亦何足灭哉且当此之时以兵隷燧者凡四将也使燧能留李芃以围危窘之悦其势固足以破之矣而身率步兵去魏百里据便地为壁以拒滔俊之兵兵至则坚壁不战挫其初锐之锋别命李抱真率昭义之兵自洺下邢以指燕蓟李晟率神策之兵自博下贝以捣冀土复命张孝忠康日知励兵秣马以助其势彼若能者则反兵自救不能则迟疑不去二者必处一乎此矣使其反兵自救则抱真与晟冲其膺燧又起而捣其背腹背受敌不败何待若其迟疑不去则抱真等得优游以覆其巢穴而燧坚壁以待其自毙彼其欲前不能欲退不可旁徨无所而坐成擒滔俊擒则悦不攻而自破矣悦破则三镇席卷而平矣三镇平则淄青之胆破矣命一辩士持天子之诏往谕之彼安得不束手听命哉夫然後分置牧宰慰养居民使郡县之权悉统於朝廷则朱泚李希烈亦无自而萌其奸矣由此观之燧之罪岂止於失田悦哉昔者唐太宗伐王世充久之不下而窦建德率兵救之太宗留万人以围世充身率劲兵以据虎牢扼建德之喉使不得进廼命宇文士及率骑经贼阵之西驰而南引而东以动其衆乘其阵乱纵骑夹击之遂擒建德而下世充自洛以东际河之北一旦而尽平之此可谓善破敌人之交者矣嗟夫以燧之才而不思伐交之术乃复请济师使李怀光尽统神策之兵以往卒以骄衆失律而盗且乘间起於萧墙矣遂使李氏不见中州之大定而诸镇世为不讨之贼燧之罪可胜诛哉唐史臣曰燧贤者也天下以为可责故责之呜呼吾之意其亦犹是也哉
李愬
天下之事衆人之所不敢为者有一人焉奋身而出为之必有术以处乎此矣虎者人之所共畏而不敢肆者也而善养虎者狎而玩之如未始有可畏者此岂病狂也哉盖其力足以制之而又能去其爪牙啗以肉饵使之甘心焉故虽驱而用之而垂耳下首卒不敢动何者有术以縻其心也夫将者天下之所难御者也御之必以术而况於降将乎彼其心之不可测孰敢信用之哉古之人盖亦有度其可用而用之者矣然亦未尝专倚之以成功独李愬用三降将以擒吴元济当时之人皆谓其不可而愬独以为可遂决意用之卒能如其意之所逆料不知者以为幸知之者以为神乃若愬则有术以处乎此也何以言之敌人之将无故而降者此未可信也恐其谋也至於势穷力屈而後就缚者盖可保其无谋矣且此数子者亦一时之杰也不幸而事逆犹竭忠以报之使其获背逆事顺则其忠报之心当何如哉而又愬之才智足以驱之豁达足以容之愬复能待以厚礼示之赤诚言笑无间洞见肺腑此南霁云所以眷眷於张廵而不肯去也数子者固巳甘为愬役矣虽然李愬未足以縻其心也如丁士良之擒吴秀琳秀琳之擒李佑其忠欵固可见矣独李佑未有以縻其心而又欲专倚之以谋蔡则其术不可不尽也故方其得佑也诸将皆请杀之愬不听待之愈厚会霖雨不止将吏汹然以为不杀佑之罚愬力不能胜廼表诸朝且言必杀佑无与共诛蔡者诏释还之卒赖其用大将者三军之纪纲也生杀予夺皆禀其令故虽天子之诏犹或不受而亦何畏於将吏之言乎使将吏必欲杀佑不过以色辞拒之如嚣然不止则又从而戮之彼固不敢有辞矣何至表诸朝而後用之哉吾於此识愬之心矣其心曰吾之待佑者如此其厚也全佑者如此其至也将吏嚣然不已吾力不能独胜复泣涕而送诸朝表言其必不可杀此虽父母之所以生全佑者不过如是也佑安得不竭其死力以报之哉虽啗以高爵胁以白刃固不肯弃愬而就贼矣故其始也愬虽待之无间未使之佩劒统兵也及朝廷还之乃使佩刀出入帐下统六院锐士而袭蔡之谋始定愬之心盖可见矣吾以是知古之英豪所以临事机者未尝无术特其不以语人而人亦莫之识也昔韩信背楚归汉高帝用之无以异於楚也及滕公言之上亦未之奇使其愤怒而出亡然後命萧何往追之何力言其可用乃以为大将夫以一将之亡而丞相自追之人主骤用之信之心固甘为汉役矣其後汉之所以定天下者皆信之力而蒯通武涉之说不得而间即其效也论者乃以为何之追信高帝不知也不然何以反疑何之亡乎曾不知高帝失何如失左右手然迟之一二日而不问者何也帝之心固可见矣嗟夫古之人所以御降将者其术如此苟不思其术而欲遽用之其不为所陷者几希矣
桑维翰
以中国定中国以外裔攻外裔古之道也借外裔以平中国此天下之末策生民之大患而究其本原乃出於明君贤臣者盖其事变迫於前不得已而为之姑以权一时之宜未暇为天下後世虑也然其积也既深其来也既远胶於见闻而为之益励一旦溃乱四出虽出於百营而莫之能救是非可叹也欤故吾尝推原其事盖肇於唐高祖成於郭子仪而极於桑维翰或难於剏业而资为声援或急於中兴而用为辅翼或迫於拒命而倚为先驱皆所以权宜济变而速一时之功虽能快中心之所欲而後世之被其患盖有不可胜道者此所谓虑不及远也且昔者汉高帝尝剏业矣倡义草莽无置锥之地虽纠合徒衆以破强秦而百战百败危窘於项籍者数矣然高帝之气未尝少慑合罢敝之卒据形势收英雄卒困项籍而亡之未尝资外裔之声援也隋炀之暴徧流於天下天下之人皆苦其刑而厌其秽德惟恐其不速亡也苟能反其道虽徒手可以亡之而况太原之衆乎故夫资外裔之声援者唐高祖之罪也汉光武尝中兴矣起自徒步无素合之衆虽奋力鼓勇以破寻邑而羣盗蠭起几见蹙於河北之盗矣然光武之心未始或懈因思汉之民运筹略驱诸将卒举羣盗而平之未尝用外裔之辅翼也安史之恶彰闻於天下天下之人皆欲食其肉而寝处其皮未尝一日忘之也苟能顺其势虽尺箠可以夷之而况灵武之衆乎故夫用外裔之辅翼者是郭子仪之罪也至於拒命者虽忠臣义士之所必不为而古之人盖亦有因时而为之者孙权是也曹公乘举荆之势率八十万之衆直造长江挟天子之令以责其贡之不入此其大势未易与敌也权壮勇敢为遽命周瑜往御之运奇奋巧大败其衆虽能遏其敌不能遂兼天下而常以江东之衆与中国抗衡非有为之先驱者也潞王以非姓而继大统淫秽暴虐天下所明知也张敬达以庸琐之才统兵以攻石敬塘其势未足以直曹操之万一也为维翰计者当一举太原之衆运奇奋巧以破敬达廼急下太行抵怀孟塞虎牢示天下以形势檄诸镇而犄角则区区之唐亦何足灭哉此则磊磊落落千载一时之功也何至於北面外裔请救以示弱哉北面犹可也复割卢龙以遗之使外裔有轻中国之心长驱径入习以为常原情定罪维翰可胜诛哉故自汉以来外裔之犯边者盖亦有之矣西不过鴈门定襄东不过渔阳上谷未有长驱深入者也自唐始有之故虽太宗盛时颉利之兵直次渭水其後径犯长安者代不絶也盖自唐高祖而降急於有功求其为援使之得骋志於中州彼乐其中州之繁华而谓其易与也故常心吞而气?之是以长驱深入无所顾惮使中州之人世被其毒至于今犹未已也或曰乱自晋有之岂曰唐哉曰越塞而犯中原者唐始有之吾恶中原之乱於外裔故推原三人之罪如此然此三人者特欲速一时之功亦不知祸患之至於此极使其诚知之则彼亦安肯为之哉繇是观之举大事者果不可以欲速成也
余於是时年十八九矣而胷中多事已如此宜其不易平也正使得如志後将何以继之独曹公一论爲之反复数过
龙川集卷八

[book_title]卷九
●钦定四库全书
龙川集卷九
（宋）陈亮 撰
○论
谢安比王导
善观大臣者常观诸其国而不观诸其身晋有天下不二世而为江东德之在人者尚浅也而更成百年之业有王导焉立之於其先有谢安焉扶之於其後端靖寛简均能为一国之轻重有无者故当时有谢安比王导之论请因史臣所载而申之刘石交乱中原晋之藩镇相继覆没人心虽未忘晋非有豪杰絶世之才不能驻足於北方也势之所在岂人力所能强哉故王导辅元帝立基建业以遥为北方应援当是时元帝名论尤轻导能重之诸名胜未辅导能致之法令寛简庶事草创宫室不修军国之仪不备示若不安於此者以扬州为京畿谷帛所资皆出焉以荆州为重镇甲兵所聚尽在焉故江左之势遂强举大纲於其上而二千石守长往往得以自行其意将帅之有功者人才之不羁者族望之盛者民之豪强者与夫户口之能自隐匿者又皆得以自舒於其下不穷奸以为明不苛法以为严中更敦峻之变及若将相异同疑间之论导俯仰废兴存亡之间因事就功而江东卒赖以定魁然社稷之臣也独祖逖经营河南有功绪矣导尽若任其自存自没者岂以江左甫定未遑远略乎君父之痛不可以一朝安也是以周访陶侃有志而不遂庾亮庾翼禇裒大举而自沮造端於其初者无以开其後也其後桓温藉平蜀之势威震一时挈兵入关三辅震动当是时南师不出盖四十余年矣有如径诣长安则豪杰响应西北郡县谁非效功之人虽有智者不能为苻健苻雄计矣温一心以为有鸿鹄将至故气不足以决之而进退失据此固王猛之所不屑就也晋於是无中州之望矣而温方专制朝廷几於改物谢安高卧东山负苍生之望晚始从温辟卒与王坦之彪之周全上下扶持王室使逆谋遂缓而温自毙及安辅政晋之变故数矣如人之一身元气未实而奇疾继作此固非永年之道也乘其小定而求快焉则遂亡矣故安一切以大体弥缝之号令无所变更而任用不分彼此后戚入则辅政出则方伯晋之制也王藴固辞则以义强令之使上下无不满之心而他时无任用过正之祸桓氏位列内外一朝失职政之蠧也以石民石虔为荆江使其无窥窬之心而异时无意外生忧之虑苻坚之举可以无晋矣而泰然如平时淮淝之功壮矣而微赏之不受君臣之恩意已不可保顾方经略中原惟恐不及晋之为晋盖可知矣有以壮其势则来者尚有所凭藉而一身之不暇恤也及桓氏竟以失职成祸而刘裕卒藉手以起竟能为晋一平河洛司马氏既亡而复存者犹二十余载微安之壮其势宜不及此导与安相望於数十年间其端静寛简弥缝辅赞如出一人江左百年之业实赖焉其亦庶几於古之所谓大臣欤置其立国之功而取其立身之一节以较之非所以论大臣也故吾极论江左之兴亡而二人之相配较然矣
王珪确论如何
人才之在天下固乐乎人君之尽其用而尤乐乎同列之知其心夫士之怀才以自见於世常虑夫人君之不我用君既知而用之矣同列之人相与媢其长而媒孽其短周旋四顾无与共此乐者其何以泰然於进退之际哉此自古乘时有为之士而犹怀不尽之叹以公论常不出於同列故也房玄龄李靖温彦博戴胄魏徵王珪其於唐室之兴太宗固巳无所不尽其用矣而诸公亦奋然并见其才而无相媢之意虽至於廷论之际辨其所长如数黑白则诸公岂不各以自慰哉王珪确论如何於是始有可论者夫宠利所在至可畏也功名之际至难居也君臣上下相与共乐之而无异同疑间之论则为可愿耳汉高帝所藉以取天下者固非一人之力而萧何韩信张良盖杰然於其间天下既定而不免於疑於是张良以神仙自脱萧何以谨畏自保韩信以盖世之功进退无以自明萧何能知之於未用之先而卒不能保其非叛方且借信以为保身之术然则人才之获尽其用乃一身之至忧也则亦何乐於功名宠利之际哉故李泌极论李晟马燧於德宗之前而二臣为之感泣使泌如张延赏则晟方欲死而不可论至於此则同列之公论岂不甚可乐哉吾之所长既已暴白於天下而犹眷眷於同列之公论固非沾沾自喜之为也盖同体共事之人其论易以不公而人主之听易以入此自古之所通患而其来非一日矣唐太宗之兴也房玄龄相得於艰难之中谟谋帷幄以定大业温彦博盖尝掌其机事而李靖亦既有功於南方矣其後天下平定玄龄相与兴仆起僵而唐之纪纲法度灿然为之一新彦博於出纳之间盖亦具尽其劳而征伐之责靖实专之及魏徵王珪以讐臣入备谏诤之列而戴由月亦自小官进用遂以平天下之法其先後新故之不同亦已甚矣太宗并举而大用之以究尽其才而诸公亦展布四体以自效不复知先後新故之为嫌也一日太宗以王珪善人物使之廷论诸公之才而珪一二辨数皆足以尽其长而中其心彼其同心以济天下之事至是可以释然自慰矣宜其不谋同辞而皆以为确论也不然因诸公已成之业而论之此何足以为知人而诸公乐之至此哉故曰人才之在天下固乐乎人君之尽其用而尤乐乎同列之知其心嗟夫珪之论可谓公而其心盖亦甚平矣珪与徵均为谏臣而忠直剀切大略亦相当也人情每蔽於自知而珪独察其直耻君不及尧舜之心而自处於激浊扬清之任辨析毫厘而明於自知则其论安得而不公吾以是知其心之甚平也虽然房玄龄视诸公最为旧故而唐业之成亦劳矣以汉高帝之多疑盖终其身不敢舍萧何而他有所用也太宗方奋然运天下豪杰之心使新进迭用事而玄龄泰然居之不以进退自嫌故诸公得以尽其才而卒无纷乱法度之忧夫迭用新进而不害於国家之大体此萧何曹参之所难而珪之论所未及也岂玄龄固乐诸公之并已而非珪之所可察乎此玄龄所以为宗臣也
扬雄度越诸子
天下不知其几人也古今不知其几书也人物有细大高下书有浅深醇疵所未暇论也要之天下不可以无此人亦不可以无此书而後足以当君子之论伏羲氏始画八卦假象以明理更数圣人设爻立彖推义陈辞以发挥易象使之光明盛大而不可掩而後天下之开物成务者宗焉言术数者宗焉着书立言者宗焉孔孟盖发挥之大者也扬雄氏犹惧天下之人不足以通知其变故因天地自然之数覃思幽眇着为太极以阐物理无穷之妙天道人事之极天下之人知其为数而已而乌知其穷理之精一至於此哉法言特其衍耳宜乎世人之莫知也桓谭称其度越诸子班固取以赞之则亦不可不极论其故自昔圣贤之生於世也岂以一身之故而求以自见於斯世哉适会其时而人道之不可少者待我而後具则其责不可得而辞进而经世退而着书亦惟所遇而已矣六经待孔子而具者也七篇之书待孟子而具者也荀卿子之书出而後儒者之事业始发挥於世彼其时之不可以无此人也亦不可以无此书也岂若诸子之譊譊然诵其所闻而求以自见哉贾生之一书仲舒之三策司马子长之记历代刘更生之传五行其切於世用而不悖於圣人固巳或异诸子矣盖晚而後扬雄出焉雄之书非拟圣而作也玄之似易也法言之似论语也是其迹之病也而非其用心之本然也不病其迹而推其用心则玄有功於易者也非易之赘也有太极而後有隂阳故易以隂阳而明理有隂阳而後有五行故洪范以五行而明治道隂阳五行之变可穷而不可尽也而学者犹有遗思焉则雄之因数明理也是其时之不可已而事之不得不然者也起於冬至而环一岁以应事物之方来而未已是其时之可见者也始於一而终於八十一以错综无穷之筭是其数之可知者也从三方之筭而九之并昼於夜为二百四十有三日三分其方而以一为三州三分其州而以一为三部三分其部而以一为三家以该括天地之变是其事之可究者也其时之可见者如此其数之可知者如此其事之可究者又如此而雄为首为表为赞为测深入黄泉高出苍天大含元气纎入无伦文义繁衍枝叶扶踈虽一时一日一分一筭之间莫不有至赜之理无穷之用开启思虑发挥事业通此心於天地万物而错综阖辟无不自我性命道德之理乃於时日分数而尽得之此岂为太初历者之所能知哉此其为书必待雄而後具者也天下而未明乎玄也则时日分数之理无往而能得其用将何以应事物之变而通天地之心是雄之书虽人道之所不可少而犹有待於後之君子也当时之不知可也後世之不知亦可也桓谭知之可也班固知之亦可也天下而可以无此书则雄实病之天下果不可以无此书则千载之下雄之心犹一日也法言之书所以讲论古今掇拾人物以旁通其义者也玄尚不知虽知法言犹不知也因数以明理是雄之所以自通於圣人者也安得而不度越诸子哉世无皇极之君以大其用又无道德之望以发越其旨则桓谭之言亦姑以致其意而已岂敢自谓有补於雄哉呜呼天地万物之理未尝不昭然也更圣越贤苟可以互明其理者无所不用其极而天下之人犹未尽赖其用则诸子之譊譊真可谓候虫之自鸣自止者也故曰天下不可以无此人亦不可以无此书而後足以当君子之论
勉强行道大有功
天下岂有道外之事哉而人心之危不可一息而不操也不操其心而从容乎声色货利之境以泛应乎一日万几之繁而责事之不效亦可谓失其本矣此儒者之所大惧也夫道非出於形气之表而常行於事物之间者也人主以一身而据崇高之势其於声色货利必用吾力焉而不敢安也其於一日万几必尽我心焉而不敢忽也惟理之徇惟是之从以求尽天下贤者之心遂一世人物之生其功非不大而不假於外求天下固无道外之事也不恃吾天资之高而勉强於其所当行而已汉武帝好大喜功而董仲舒言之曰勉强行道大有功可谓责难於君者矣请试申之昔者尧舜禹汤文武汲汲仲尼皇皇彼皆大圣人也安行利行何所不可又复何求於天地之间而若此其切哉盖人心之危道心之微出此入彼间不容发是不可一息而但已也夫喜怒哀乐爱恶欲之所以受形於天地而被色而生者也六者得其正则为道失其正则为欲而况人君居得致之位操可致之势目与物接心与事俱其所以取吾之喜怒哀乐爱恶者不一端也安能保事事物物之得其正哉一息不操则其心放矣放而不知求则惟圣罔念之势也夫道岂有他物哉喜怒哀乐爱恶之端而已不敢以一息而不用吾力不尽吾心则勉强之实也贤者在位能者在职而无一民之不安无一物之不养则大有功之验也天佑下民而作之君岂使之自纵其欲哉虽圣人不敢不念固其理也武帝雄材大略杰视前古其天资非不高也上嘉唐虞下乐商周其立志非不大也念典礼之漂坠伤六经之散落其意亦非止於求功四裔以快吾心而已固将求功於圣人之典以与三代比隆而为不世出之主也而不知喜怒哀乐爱恶一失其正则天下之盛举皆一人之欲心也而去道远矣有功亦止於美观耳尧舜之都俞尧舜之喜也一喜而天下之贤智悉用也汤武之诰誓汤武之怒也一怒而天下之暴乱悉除矣此其所以为行道之功也经典之悉上送官非武帝之私喜也用为私喜则真伪混淆徒为虚文耳外域之侵侮汉家非武帝之私怒也用为私怒则人不聊生徒为世戒耳使武帝知勉强行道以正用之则表章而圣人之道明必非为虚文也诛讨而华夏之势定必不为世戒也其功岂可胜计哉武帝奋其雄材大略而从容於声色货利之境以泛应乎一日万几之繁而不知警惧焉何往而非患也说者以为武帝好大喜功而不知勉强学问正心诚意以从事乎形器之表溥博渊泉而後出之故仲舒欲以渊源正大之理而易其胶胶扰扰之心如枘凿之不相入此武帝所以终弃之诸侯也夫渊源正大之理不於事物
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 10:30:48-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>