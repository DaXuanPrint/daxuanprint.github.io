<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="提要,卷一,卷二,卷三,卷四,卷五,卷六,卷七,卷八,卷九,卷十,卷十一,卷十二,卷十三,卷十四,卷十五,卷十六,卷十七,卷十八,卷十九,卷二十,卷二十一,卷二十二,卷二十三,卷二十四,卷二十五,卷二十六,卷二十七,卷二十八,卷二十九,卷三十,卷三十一,卷三十二,卷三十三,卷三十四,卷三十五,卷三十六,卷三十七,卷三十八,卷三十九,卷四十,卷四十一,卷四十二,卷四十三,卷四十四,卷四十五,卷四十六,卷四十七,卷四十八,卷四十九,卷五十,鄮峰真隐漫录全文在线阅读,鄮峰真隐漫录全文在线下载,大玄古籍书库">
<meta name="description" content="宋代诗文别集。50卷。史浩撰。此集凡诗5卷,杂文39卷,词曲4卷。末2卷为《童丱须知》,分30章,内容都是治家修身之道,语言通俗易懂而且押韵,是作者用来教导子孙的,首有小序,署“淳熙辛丑下元,真隐居士书于清凉境界”,故知为淳熙八年(1181)罢官以少傅侍经筵时所著。其集系史浩门人周铸编次,明代天一阁藏有写本,清乾隆间据以辑入《四库全书》。其诗多唱和应酬之作,但《和钟山晚步》、《和斜径》等小诗却清新可喜,韵味深长。其文多章表书启等类。集中保存了许多不易见到的宋代大曲的歌词,计有《采莲》(寿乡词)、《采莲舞》">
<title>鄮峰真隐漫录_史浩_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">鄮峰真隐漫录</span> <br/>
          作者： <span class="inputVal" id="bkauthor">史浩</span> <br/>
          朝代： <span class="inputVal" id="bkdate">宋代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">类书文集,诗文集,完结</span> <br/>
          字数： <span class="inputVal" id="bknum">[book_length]218192</span> <br/>
          说明： <span class="inputVal" id="bkdec">宋代诗文别集。50卷。史浩撰。此集凡诗5卷,杂文39卷,词曲4卷。末2卷为《童丱须知》,分30章,内容都是治家修身之道,语言通俗易懂而且押韵,是作者用来教导子孙的,首有小序,署“淳熙辛丑下元,真隐居士书于清凉境界”,故知为淳熙八年(1181)罢官以少傅侍经筵时所著。其集系史浩门人周铸编次,明代天一阁藏有写本,清乾隆间据以辑入《四库全书》。其诗多唱和应酬之作,但《和钟山晚步》、《和斜径》等小诗却清新可喜,韵味深长。其文多章表书启等类。集中保存了许多不易见到的宋代大曲的歌词,计有《采莲》(寿乡词)、《采莲舞》、《太清舞》、《柘枝舞》、《花舞》、《剑舞》、《渔父舞》共7套;这对于今天了解唐宋歌舞戏的真实面貌有重要作用。但是由于他一生富贵,其作品多为应景颂圣和应酬唱和之作,因而文学价值不高。本集善本均为明、清抄本。</span> <br/>
          封面： <span class="inputVal" id="bkimg">Z_19455.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]鄮峰真隐漫录
[book_author]史浩
[book_date]宋代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]类书文集,诗文集,完结
[book_length]218192
[book_dec]宋代诗文别集。50卷。史浩撰。此集凡诗5卷,杂文39卷,词曲4卷。末2卷为《童丱须知》,分30章,内容都是治家修身之道,语言通俗易懂而且押韵,是作者用来教导子孙的,首有小序,署“淳熙辛丑下元,真隐居士书于清凉境界”,故知为淳熙八年(1181)罢官以少傅侍经筵时所著。其集系史浩门人周铸编次,明代天一阁藏有写本,清乾隆间据以辑入《四库全书》。其诗多唱和应酬之作,但《和钟山晚步》、《和斜径》等小诗却清新可喜,韵味深长。其文多章表书启等类。集中保存了许多不易见到的宋代大曲的歌词,计有《采莲》(寿乡词)、《采莲舞》、《太清舞》、《柘枝舞》、《花舞》、《剑舞》、《渔父舞》共7套;这对于今天了解唐宋歌舞戏的真实面貌有重要作用。但是由于他一生富贵,其作品多为应景颂圣和应酬唱和之作,因而文学价值不高。本集善本均为明、清抄本。
[book_img]Z_19455.jpg


[book_title]提要
钦定四库全书　　　　　集部四
鄮峯真隐漫録　　　　　别集类三【宋】
提要
【臣】等谨按鄮峯真隐漫録五十卷宋史浩撰浩有尚书讲义已着録其集见於陈振孙书録解题宋史艺文志者皆五十卷此本卷数并合浩事孝宗于濳邸隆兴淳熙中两为宰揆没後至配享庙廷其推毂善类寛厚不争亦颇为世所称许当孝宗任张浚锐意用兵浩独以为不然遂以论劾罢去元代史臣作浩传赞亦颇诋其不能赞襄恢复之谋今考集中如论山东未可用兵论归正人论未可北伐囘奏条具弊事诸劄子皆极言李显忠卲宏渊之轻锐寡谋不宜轻举而欲练士卒积资粮以蓄力於十年之後既而淮西奔溃其言竟验若蓍龟不可谓非老成谋国之见虽厥後再秉国政亦未能收富强之效以自践其言而量力知难其初说固有未可深议者至本传称浩因转对请於普安恩平二王内择立一人为皇子高宗亟称为有用之才而集中轮对有司不能推广恩意劄子下注云见知高宗只因此劄此事乃当在请定继嗣之先而本传顾未之及集为门弟子编排所言当必有据是亦足与史相参考也集凡诗五卷杂文三十九卷词曲四卷末二卷为童丱须知分三十章所言皆治家修身之道而谐以韵语乃録之家塾以训子孙者自署辛丑为淳熙八年盖其罢官以少傅侍经筵时所着云乾隆四十六年三月恭校上
总纂官【臣】纪昀【臣】陆锡熊【臣】孙士毅
总校官【臣】陆费墀

[book_title]卷一
钦定四库全书
鄮峰真隐漫録卷一
宋　史浩　撰
古诗
东湖游山【庚申居下水】
四明山水天下异东湖景物尤佳致古来奇处芜没多极目空余老苍翠最称险奥唯福泉崒嵂万仞摩青天屹起精蓝名夀圣松风??泉??一径崎岖通下水风物人情更淳美两椽茅屋何萧然是即吾庐靠山起吾尝终日倚阑干眼界峨峨碧玉攅有时出户一乘兴枯筇蜡屐随清湍攀萝直上上水去烟霞迤逦僧家路龙藏虎蛰天地寛陟岵欷歔空堕泪次经象坎白云庵隂崖断谷常青岚中有村墟号韩岭渔歌樵斧声相参陶公霞屿峥嵘出秀杰緜延数非一鼈山孤立水中央规圆不赖人鑱刻地雄山壮泉源豪七十二溪俱怒涛截山突屼起六堰百尺花蹊金石牢鸣桹掷钓渔艇短数百成羣来往欵緑蓑青笠苦忘归细雨斜风浑不管栖真兰若唯南隅闻是徐王旧隐居莲塘十里香风濶鳬鷖鸂鶒时沉洳一帆迅抵青山寺丈室云堂高贔屓森森松菊蔽村祠细读刓碑知故事云是皇朝李使君濬浊澄清利後人迄今旱岁赖实利血食往往长秋春破雾穿云梯磴滑石胁山腰徧金刹濯足清流舒啸长篔簹十亩清风戛紫衣道士氏曰朱高论山前结草庐客至石坛无俗物横琴数曲酒一壶对岸二灵只一苇依约谁家葬龙耳夜深踈雨洗遥空一朶浓云罩山觜金襴禅老今大颠坏衲蒲团日坐禅我行不问西来意消息还将方寸传乌石山头滕奥口泓澄万丈辉星斗过客谁知此地灵只闻静夜生龙吼监湖芜没多田畴临平车马尤喧啾纷纷未识兹万顷神仙窟宅合在东南北西陬周游几千里此兴犹未已归来摸写笔不停大匠从其诮狂斐
时晋亨作小轩块石盆池名曰趣远真隐居士赋之
新晴可步履杖策穿云林萧斋有达士六合涵胸襟东偏辟小窻广袤不盈寻片石远山意寸池沧海心乃知一芥子可纳须弥岑归鸿目不尽为尔发微吟
次韵鲍以道天童育王道中吴体
逆云佛塔金千寻傍耸滴翠玲珑岑春供万象富远目向答两地纷啼禽风揺野帻去复去露浥乳窦深尤深奇声俊逸鲍夫子莲社不挂渊明心
次韵杨少辅山居六咏
叠山
嵩山远万里儿孙可邀致当轩罗三峰便有出羣意不蜡谢氏屐徜徉日游戏邂逅风雨兴端可名福地
凿池
萧萧足佳致心远地自偏斫去苍苔纹得此清泠泉湛然不容滓於以明性天肯复以童儿见诮韩公篇
栽松
童童蒿艾间拱把力尚微托根一得所势隘天四围春烟滋苍髯朔雪被羽衣他年大夫封风雨良足依
洗竹
春林藉雷惊牛羊出风月迩来稀厌此琅玕密繁柯谢一洗挺挺岁寒质终成葛陂龙云路骋骏逸
浇竹
芳圃向成趣雨泽多愆时花开不抱瓮花谢嗟何为潘岳兴不浅陶潜顔可怡安得商家霖万木均嬉嬉
薙草
设罗门巷静草深山更幽何事勤诛锄杖屦来羊求王孙未归楚苌弘已弃周惜此年年緑君其勿剪休
雪中三英
梅花
雪花大如球万木方枯愁绦衣孕珠颗的皪枝南头风标信孤挺游戏堕人境褪白露微青志已在金鼎
蜡梅
蜂房酿余滋衆香薰蜜脾幻作应真面行行排玉枝相看紫檀色风揺振金锡天遣久住世不畏高楼笛
瑞香
蕙帐万缘空幽人鼻观通破晓扪翠麓获此锦薰笼造化本无意芬芬随尔类不知鼻闻香还是香浮鼻
次韵慈奥寂照院僧石岩花
谿山朔雪销篱落始闻花信惊梅萼韶华一瞬掉头去满眼园林成翠幄谁知幽谷犹藏春万蔕千跗意态新霞光分彩气欲热露浥燕脂色未匀墨工绘句谩称好不见此花空到老子美羞看黄四蹊退之不数红云岛天下健步吾能用拟擘云头骑彩凤叫阍乞与生香归只许牡丹名并飞
雪夜行舟骂鬼
朔风一夜吹寒雪万里青山变华髪东湖兴尽囬扁舟两岸芦花照天发篙工拨櫂光陆离一簔好景渡头归忽惊波面渐幽晦问讯归程船复退空岩有鬼鸣啾啾鼓檝扬波如部队须?夜朗分西东对岸村墟指顾中妖氛孽影叱咤散人家灯火犹朦胧呜呼山鬼尔何错灭顶於余奚所作不能随尔作祸衅冷炙残盃图咀嚼我有长牋叩上真我有健步飞如神请呼雷公起霹雳割截汝辈为微尘呜呼山鬼听我语从此逍遥自游止如斯搅括枉费力生死由天不由汝
宣州李漕园亭三首
控鳌亭
平生谢宣城作意澄江练不知烟霞间有此巨鳌拚三山没泱漭几岁舞鰌鱓邂逅钓竿手一掣金背见控之朝玉京飞腾絶星汉控之游绦阙蓬莱压诸彦伟我亭中人风雷有奇变何必紫绮裘日诵黄庭卷
吸川亭
百川缈鲸波鲸背高突兀佳气浮金银层观可髣髴中有万顷陂余地纳溟渤咫尺三千里惊湍讋凡骨而我理烟艇遥欲窥其窟凭栏俯弥漫始觉到崒涓流信汚沱昼夜徒汩汩万钱沃燥吻何取盃中物
守道堂
徂徕不可倚衡茅迹已陈凛凛盖代气千载日日新拭眼登高堂佳名信可人向来子石子无乃公前身作颂拟清庙未免世俗嗔偃蹇百僚底见有双眉颦公今文章伯笔力重万钧庙堂有夔卨此道公当伸
史伯鱼读书堂
我来嗟许晚已失读书堂遗址烟焰余草木犹辉光乃知子史子揭名意何长书册本可好履践斯为良痴絶蠧万卷未若陶食忘苟得是中趣高可云外翔政不守萤雪汩汩勤朱黄譬如沈痾痊安用千金方
代叔父九经堂歌
黄冠物外士碧眼世中儿琅函赤轴富裒蓄金作蛟龙盘绣栭撞钟击鉢走聋俗圣典寂寞令人悲我登九经堂四顾光陆离画檐散彩喷朝日翠幌倒影揺天池牙籖插架争突兀若有鬼物森扶持使君雅意尊经术故辟後圃披遗基咄嗟土木上星汉下视仙宫梵宇俱么微我愿兹堂徧寰海共治皆以经为师一变人心至齐鲁再使风俗跻农羲却向兹堂命宾友霜藤象管唱新诗东风吹到君王耳唤取文翁归玉墀
次韵沈泽夫逍遥歌
在昔蒙庄有至言万物逍遥天地间大鹏斥鷃异禀赋随性奚假人防闲怒飞未觉宇宙隘决起那知世界寛洪纎有量莫相越智巧不用常优闲默观万化尽如许脱悟此理行非艰但当涵养取深造工夫祗在澄心源心源澄寂固能应视彼所寓皆居安佳哉蒙庄岂诞妄所得实自吾孔顔达则兼善非附势穷而独处非左计陋巷箪瓢依圣师何殊禹稷游平世修仙欲生成大幻佞佛欲死是乾慧死生之说本同归原始当求一言契了知吾道出世间学渚深流不思济遂令前辈薄後人直谓轲死真无继此生造化曷可轻勿为名利思营营吹嘘呼吸勤吐纳导引致夀先熊经後枯正藉一溉力且使既老身康宁向上更须观一着一之所起犹未形从渠海岱自更貌何止一閲三千龄守一还期守真一真一诚通能事毕吾之所取进乎技解牛中得养生术
次韵沈高卿杂言
读书正其远大者莫为蟛蜞专尔雅傥从纸上覔筌蹄当识升高必自下富贵不来将奈何岂作求食思毁瓦富贵适来无容心处以恬然宁满假仕宦要须得若人是为学足美其身万方思治徯康济当吏立政频谘询从容风俗到淳古坐可尧舜吾君民昂头引颈不愧惭奚必翰墨夸清新吁嗟二者理非各俗儒妄分诚臆度学成用我鹗在天不用聊复龟藏殻名利宠辱尚如许死生之变良足托沈子才雄敌万夫声华合与前贤符君看昔人可炙手行若市井真屠沽敝袍陋巷世不如往往胸次多良图廼知富贵本余事穷达有命吾生俱君诗卓絶了无和我复感激重扬揄难逢臭味同勉子谨厥初毋待桑榆补东隅
代上孙仲益尚书生日
吴山高兮江水长江山欝欝蟠光芒上帝靳固锺俊良数千百岁谁可当西徐老人鬓眉苍身着秋碧云锦裳驭风骑气下大荒帝命锦绣裹肺肠天门赐之龙虎章下为人间除不祥主盟吾道承素王向来斯文病膏肓公於此时气堂堂道配欧苏力相望朝游蓬壶暮扶桑黼黻河汉回辉光临流拯溺为舟航人生废置不可量万里放逐虵虺乡翦翎笼中看鵰翔小儒愿公如子房不愿公贵如六郎玉烈石髓请饱尝不须更待龙宫方
题陈天予国正借轩
子猷昔借宅余地着霜筠君今地无隙乃复借诸邻开窻罗万个倾盖如相亲轻风韵萧瑟密雪乘珠珍行当享清絶宁问谁主宾人生空洞间千亩纳渭滨胡为徇目力咫尺分参辰便当混物我一视无越秦还以赏君轩借与不借均此意识者会君无语俗人
赠天童英书记
学禅见性本学诗事之余二者若异致其归岂殊途方其空洞间寂默一念无感物赋万象儒悬镜太虚不将亦不迎其应常如如向非悟本性未免声律拘英师个中人以诗隐浮图桃红柳青青翠竹黄花俱误落世间耳脱略公卿徒昨朝得东风打包过江湖胡为来帝乡叫阍彻宸居堂堂老阿师道价东西徂住山埀一世学子纷云趋寒潭风静练皎月天心孤迩来只屦轻片雪销洪鑪愿言立疆名故事臣敢诬事成明当发长吟入春芜从兹窣堵波山雪閟天书顾我坐学省兀兀如守株因君听篷雨为谢故溪鱼
次韵游西湖【李知几国録】
平生林处士一叶老波光坐令西湖名千古磨苍苍迩来子李子掉鞅出柴桑官闲到休日清浅寻幽香金风度林麓野艇生微凉竹阁寄登览孤岑水中央拂石辨奇蹟哦诗味遗芳归来笔不停醉墨翻淋浪他时三贤亭合着君在旁只恐作霖雨幽梦通商王
次韵冯圆中酴醿
东风满架吹寒玉惯逐园丁供菜束瀛洲一见眼偏明缥渺霓裳舞仙曲纷纷桃李俱苍苔冰壶着此真幽独更须醸取瓮头春醉倒莫看蛮与触
碧云堆里顔如玉红紫便应高阁束千寻结架上青冥山外水边随诘曲飘然来及牡丹时洁白自知吾步?道人傥置枕屏前第一莫教纎手触
次韵马德骏赠刘韶美【时不就试】
迢迢弱水环蓬山山在虚无缥渺间子有仙风弥八极云烟为尔一开关却欲管城邀四友写出嘉模看匠手功名不挂达者心未比即时一杯酒夫君胸次非不活就使口占须腕脱惟其不欲世人夸辩洽汉董唐刘顔如甲
次韵王龟龄赠韶美
奎壁忽堕地晁董喧炎刘公生百世後掉鞅从之游仙桂满月窟何事玉斧修亭亭看直上高压百花头昔我登麟阁正喜挹风流参辰曳裾日心旌倍悠悠纫兰作春佩采菊供晨羞相期有义路岁晚俱能由
和建王雨中闻戒酒之什
簇云行太虚作霖自天意凉气入郊垧通宵喜不寐冬鼓喧铜駞鲸钟韵萧寺迟明上层楼羽扇端可弃万象奔空来揽之入诗思七椀有余清一觞成径醉倒着白接?飘萧新出笥客有可人姿终规聊见志乐饮虽及辰沈酣非所恣主人云梦胸绰有容物智温顔起谢客博哉斯言利平生千金躯於此肯尝试逡巡扫钜篇华衮酬一字观者嗟贤王不以儒为戏
上建王生辰
上帝昌我宋高目视所以天子亶聪明亦既受多祉庆泽渺梦图班衣有元嗣兹辰甫诞辰想见龙顔喜子孝与臣忠二者有大戒王今得兼隆无乃神所介晨昏奉赤墀腰围白玉带堂堂真天人骄吝蔑纎芥中使晓飞鞚下拜金屈巵门既却贺宾宴不侈曲眉玉鑪浄棐几但诵天保诗在我有古制在彼俱弗为下客曳长裾薄技奚所奏唯有六经腴王心本研究方瞳秋月明緑髪寒松茂天子历无疆王亦千万寿
游西湖分韵得要字
儒生纸上争攻剽传癖书痴等贻诮不然利海竞锥刀或向名场羡华要纷纷臧谷两亡羊说以西湖却头掉西湖自倚倾城姿肯与西施角年少品题定价有前贤陈迹班班犹可吊试因休沐许寻盟浄洗缁尘一登眺身疑孤星破浮云心逐惊猱走空峤野竹万个秋声虚败荷十里香风妙凌霄金刹梵仙居怪石嶙峋余万窍高敷桂子浥新黄好傍长枝发清啸老禅林外熟蹲鸱双耳不闻天使召行行欲问处士桥路转忽逢水仙庙未羞菊蕊荐芳馨一盏寒泉敢先釂翩翩沙鸟没苍烟红蓼丹枫舞斜照急呼艇子泛漪涟正欲渡间狎渔钓同行磊落三数公嘉此襟期非素料襞牋吟写乐游诗愈使西湖有光耀伊余同赋却忘言了知造物工相撩千古游人安在哉城郭山林归一窖会须象罔得玄珠可免小儿轻侮笑
次韵洪景卢雪【时约往玉壶观雪因余诗罢会】
瑶台迥物表地脉谁解缩一朝天门开跬步即琼屋霭霭行簇云霏霏忽昧目初疑蛱蝶惊故遣儿曹扑须臾大如席几车飞鸾鹄化工信巧妙花卉千林足洁白皎奇姿光芒渺地轴清埀寒江钓静折空岩竹唯人在宇内太仓一粒粟俯仰得真赏四坐列羣玉锦绣张轩牖珠翠辉华烛鉢击笔下成杯催瓮头熟檀板衬红绡更殢新裁曲宁知冰氏子穷岁无半斛裘褐欲蔽肤尚待春苗緑为瑞岂宜多晛消胡不速
听阮
水晶宫殿黄金阙玉斧修成大圆月漆光照胆毛髪寒依约峰峦见林樾谁人於此安四弦流水高山寄清越初如孤鹤唳蓝田渐若羣鸾舞丹穴踈踈夜雨滴秋堦忽然雪竹空岩折世间万态不可穷弦中有口俱能说锦瑟华年过眼休枯桐已为伯牙絶是间真意亘千古千古仲容名不灭人生俯仰天地内瞬息百年同一閲请君姑置是非事来凭云窻听高洁
寄题胜金阁
黄金委粪壤六籍埀日星兹焉论胜负无乃未知经云林倚杰阁楚楚罗汗青寄与阁上人移之置中扃
鄮峰真隐漫録卷一

[book_title]卷二
钦定四库全书
鄮峰真隐漫録卷二
宋　史浩　撰
古诗
古风四首
颐真
门外长安道纷纷名利人谁知方寸许有地可颐真真能了万象亦复冥诸尘不离虚幻境举目见全身
云壑
壶天眇巨壑微云映修林英英从何来肤寸忽千寻旱岁骤为雨春空轻作隂会须搔首听中有老龙吟
月岩
青山吐白玉团栾光万顷何时飞来峰着此破昏暝料想清夜阑主人深自领安得招欢伯三人成对影
善渊
观水须观澜监水必监止清漪不受触风定略无滓时以喻方寸太虚融衆理客来如问津须君亲指似
送王嘉叟编修倅洪州
男儿抱经纶动必为时利姑置俗儒谈盍各言尔志匹马从军游叫阍上封事秦王不能坑汉祖不敢戏不溺蛮粤头当断匈奴臂雍容奏凯还礼乐格天地化工泯无迹君隆尧舜治此志倘萧条五湖资一醉钓竿拂沧波藜杖倚烟寺采菊秋荐馨纫兰春及衣作诗以遣怀把酒以适意随处是道场其乐叵思议公乎个中人出处洞兹义弹冠下七闽簉迹中都吏学士如堵墙争欲挽之试公曰平生心科目非所觊我有活国谋囊封彻天视九重一夜阑拊髀为歔欷迟明未报可襆被秣归骑帝曰予汝嘉予忧在阃寄南昌古名藩咨汝往其贰画栋晓飞云珠帘暮雨坠要当轸民疠岂独览佳致公清衡重轻内外匪殊异苟与道周旋俯仰何所媿金柔以链刚玉美由火炽隐忍斯成功沈深乃大器穷达付自尔是谓浩然气宣室行受厘前席宁许避吾词非浪发请公默而识
送王时亨舍人帅蜀二十韵
文翁上岷江风化亟飞扬峩峩当代间辈出王马扬挽彼石室流濯此锦绣肠遂令蜀士夫至今能文章武侯隐偏地云龙适相值纯诚革斯俗三代可立致千载凛如生老栢犹英气遂令蜀士夫至今抱忠义乖崖一专城四海喧嘉名发奸照幽伏世仰如神明蠧弊迹已去灵祠俎犹腥遂令蜀士夫至今有能声清献镇南峤余风弭贪暴琴鹤适自随薏苡雅非好熙朝庆登崇深仁格穹焘遂令蜀士夫至今秉清操英英王紫微横金拥旌麾五十四州地和气蒙烟霏兼美数君子士夫得其依行行报政成天子竚公归
次韵姚令威郎中九日部宿
堂堂老诗匠持被入星省乌帽不冲风青绫怯余冷岂无菊蕊杯莫洗寸心耿却呼短檠来共此良夜永
上建王生辰【辛已】
高穹祚明德圣主历无疆谈笑复境土穆穆游岩廊一定天下本忠孝资元良愿言千万寿玉立侍清光椒殿霭葱蒨瑞雾蒙烟霏有子不必多一夔灿斑衣天地久覆载日月长光辉愿言千万寿怡色奉庭闱太史仰乾象光芒见前星森然拱帝所无乃趋过庭道德粹金玉词华渺沧溟愿言千万寿声闻炳丹青炎图亘无极吾王今中兴银潢注弥漫及是歌绳绳金龟曜玉砌芝兰香始升愿言千万寿颔首观云仍辛已腊月休日絶江至瓜洲观战地与马德骏冯圆中二郎中会舟回焦山德骏令孠始来侍行某偶留金山不获与此游辄和三诗以寄怀时驾至镇江
德骏瘗字韵
天地一郛郭隂阳司启闭大江蟠其中滔滔每东诣弥漫万顷寛源委衆流细经营到杨子讵可以里计颇闻神禹功设此限地势羣龙沸波浪风雨杂吞噬稍非济川手未免鱼腹瘗三国取汉鼎英雄驰乱世交朋若弟昆反眼或背戾各取天一方巢穴自株祗唯於阿堵中快心咸底滞曹丕亦时杰弭节悸无际胡为称干戈狂醒倚微毳笑指铁瓮城不韪欲睥睨皇穹佐有德夺监俾昏翳烟尘一时平兵威即衰替我来吊瓜洲与子若宿契焦山空在望我实媿牵制
圆中鹤字韵
轻舠舣江浒欲作扬州鹤翩然下中流隐隐片帆落两岸厄海口焦乃居上齶呀呷受沧溟余地着万壑碧瓦差龙鳞浮图峙麟角潮回露滩舂礧砢出坚确仆碑苍藓余琬琰在山脚玉气薰林峦风烟不萧索何年王右军大书此鑱凿遂令卫永辈千古束高阁嗟予咫尺许来往诚大错赖有三公诗时时资咀嚼唯忧赤地旱兹石或流烁用汝作霖雨王言非戏谑
德骏贤郎铭字韵【名觉】
老凤鸣阿阁有雏灿丹青相将上浮玉有翼埀南溟惟实在竹头香雾风泠泠惟泉似清醴漱作甘露零满胸饮冰雪终日翔禅扃摩娑古断碑颦额嗟天刑覔句写真赏岂只夸一能後生正可畏之子乃妙龄使我读数四爽气生襟灵飞书寄豚天俾作座右铭
陪洪景卢左司马德骏薛季益冯圆中三郎中汪中嘉总干游蒋山以三十六陂春水分韵得三字【壬午正月十五日】
大江汹澎湃风静星斗涵截然当地险界限天东南金陵帝王都窟宅何耽耽龙虎争负恃盘踞昔所谈我适访陈迹策马冲烟岚蒋山上叠翠秦淮俯拖蓝宝公道场主貌像坚瞿昙千年窣堵波倒影落寒潭共知胜絶处即是弥勒龛舂春足佳致慨想聊停骖六朝互兴废较德同朝三中原文武境久困兵贪婪曾无混一志溥施鸿恩覃区区守覇图局束令人慙岂若吾主圣坐遣凶渠戡长驱翔灞上垂拱受朝参回观兹奥区脱去如遗篸小臣执羁靮喜释心如惔再拜觞万寿恺乐将屡酣却来寻故栖了此七不堪
次韵冯圆中雪
东风巧醖寒吹雨作飞雪酒面不成春兽炭何曾热堕空远飘飘入帘轻瞥瞥功归大有年谁道军储阙
饯冯圆中郎中守卭州
岷峨秀多士照乘辉连城夫君挺奇瑞梯栈来神京殿前策三道光焰摩九精甲科雄鹭序四海驰文名一朝坐璧水缓辔登蓬瀛二年作铨总谈笑流品清陛对本故事中间俄一鸣黼座固色喜无乃羣邪惊堂堂颇牧论万古追家声胡为忽掉头解组寻归程帝曰卭筰民抚字宜烦卿汝其下膏泽癯瘠均丰盈上方宝环赐迟汝襦袴氓承平二千石倚任谁云轻况复近乡井正昼锦方荣过家仍上冢钲鼓喧双旌男儿贵行志岂俟腰金横风云傥际会衮绣居槐庭别酒置客邸伊嗟未忍倾所嗟君子外何独伤离情
途中即事
巾车向东南御者欲西北西北信繁华岂若吾故国有泉可洗心有舍可休仆御者契我言欣然亦转毂四山俱荒茅松竹不露頴清絶一株梅依依秀孤岭轻风引余馨淡月露寒影东君蚤催实待此荐金鼎春水涨波縠画鷁争先驰一夜风如许持此将焉之小舣俟风息居然无险巇纷纷彼朝涉欣吾未解维
次韵潘德鄜山行【即雪窦山】
学佛以佛魔学儒为儒缚胡不朝隐几?焉似南郭是非风过耳名利束高阁回视平生心无乃亦大错便当息万缘摆去如斧削神游八极表笑傲有余乐山水得胜处一揽襟量廓杖锡羣峰颠宫殿浮碧落下瞰徐符岩居然在山脚衆水会一涧颓波泻珠箔奔放出中涂隐潭锺万壑轰如破蛰雷急似晴空雹或复地中行鸢飞鱼自跃跻攀至飞电乳窦知谁凿向来因风絮句法诚软弱六花倾万仓千古无锁钥蒙润遍寰海何止洒林薄凭栏眼欲眩顿洗眵昏浊翻身上妙高愈觉吟魂矍凿齿对弥天相视两无怍祗恐星轺登蕙帐闻怨鹤
次韵潘德鄜咏昙老四窻
石窻兀太虚四顾蔽云幄朝看爽气浮暮送红日落主人宅是间结茅侣猿鹤平生丘壑姿肯内谢康乐客有子潘子登临富佳作笔发天地秘灵光动廖廓长謡万峰顶世事俱脱略回头睨俗士机巧费穿凿
上赐御制新秋过雨书怀诗且令属和
畏暑却余威飊驭临寰海一雨濯寥空晴光露精彩乾坤陟清凉居然神观改俯听林麓间万彚喧天籁便当置蒲葵暍者得自在此恩夷夏均圣德如天大
进锡宴澄碧殿诗
季秋中澣日淳熙隆四禩朝回揽辔间中使俄传旨少须日转申宣召陪宴喜预令扫玉堂深夜备栖止悚惧跪承命走驺亟穿市绦阙耸皇居非烟常靡靡入自东华门熊罴森爪士诏许乘肩舆安徐无跛倚复古距选德相望几数里修廊接云汉迢嶤灿珠蕊中途敞金扉恍若蓬壶里羣山拥苍壁四顾环弱水山既日夕佳水亦湛无滓冰帘映绮疏琼殿中央峙澄碧曜宸奎神龙争守视舞蹈上丹墀天威不违咫奉觞祈万夀时蒙一啓齿余波丐鼠腹酒行不知几徘徊下瑶席缓步烦玉趾从游至清激锡坐谈名理泉声韵瑟琴一洗筝笛耳皇云万几暇观书每来此论道及帝王直欲齐其轨尧舜禹汤文前身无乃是臣言匪献谀道实由心起既然明是心要在力行尔登桥釂余罍饮兴未容已金莲引双烛再拜离阶戺玉音宠谕臣此会宜有纪归涂感恩荣占写忘骫骳
次韵程泰之尚书
程王二夫子听履上甘泉咳唾妙一世万斛明珠圆官居季孟间风义帝相先每当持论许闻者殆欲僊蛟龙纵巨壑鹰隼横寥天坐令脍炙余枵腹犹便便程方秋欲半金波照觥船追想昔年日高会有由缘亲故持吉语置酒家东偏今年玉堂直对此宜无眠夜色凉如水冰轮吐层颠顾影还自慰身冠六卿聨巍巍太平基圣主乐得贤作句纪兹夕所喜期不愆藏之在巾笥未肯露其全王於退食际髣髴知云然求之既愈力璀璨出长编荆潭伫唱酬凡目一洗湔我生亦何幸披味如击鲜明朝问纸价都下已争传
又依前韵
混沌既开辟溥博分渊泉其中具明眼来往类跳圆惟有诗工夫可探造化先硏摩到极致换骨如得僊上以美教化下以明性天元白愧重浊鲍谢羞轻便佩劒虽相笑沈迷乃同船未登风雅域为问何因缘无非警策句各在诗一偏我欲窥其奥宴食宵不眠观舞悟深旨曾不及张颠清新乏奇妙局束犹拘联习气未能断为之乎犹贤写出多瑕疵未免拙恶愆公诗百篇内浩然志帅全愈出力愈促即之俱自然熟读已成诵宁待三絶编如澡银潢水尘氛俱尽湔敬当珍此赐墨蹟令常鲜更许示余帙泚笔吾须传
次韵李光祖瑞香
石蹊万折冻欲裂两岸梅英照天发於中更有锦薰笼芳菲不待勾萌达奇姿苒苒来僊源从此横枝不直钱东风零乱委泥土只为山家作玉田岂若夫君有真色紫葩碧叶从初得几将消息露人间纷纷尘俗谁能识晚居卢阜声名飞蕙帐悠悠春梦迟起来鼻观犹馥郁杖藜便觉香风随夭桃谩说燕脂染落絮徒云白氊糁品题一着佳客称并使丁香风味减蓝溪夫子诚好事赠我此花良有为平生岩壑在胸中培殖根荄年不记故应谓我知花谱十夫彩绊来吾圃拜嘉欢喜不敢当直欲美芹羞帝所昔扈龙舆白石川回銮小憇玉津园曾见此花千百本较量今者端无前若居御苑逢膏泽车载盆栽惟所适吾王顾盼即生春不费阳和些子力
恭和御制长春花诗
玉殿万几闲宸章灿珠蕊俯念簪履旧恩光来太紫禁籞玩长春嫣然异羣卉羣卉固亦佳时过逐流水独此供清游余香袭芳芷一经圣品题贵名何日已再拜体皇情感深铭诸几
帝予四时春着花无浪蕊殖本在蓬壶非烟笼翠紫雪里友寒梅芳辰领繁卉每蒙天一笑睿思涌泉水沾丐及老臣芬芗胜荃芷况复屡褒嘉载赓宁但已第愧狂变辞不足溷琼几
玉帝富云章宝匣镌琅蕊六丁谨缄縢芝彤燕泥紫龙衔下碧虚端为咏嘉卉咫尺不违顔何曾隔弱水炷薰启天藏椒兰和白芷光焰万丈余光临殊未已敬须营杰阁敢只留棐几
恭和御制翠寒堂诗
禁蘌葱葱拥瑞云雄楼杰阁环金碧花光草色媚芳辰凤辇舂容惟所适中有虚堂玉作楹冰雪玲珑周四壁不知跬步是瑶台何须八骏殷勤覔青松万个拱檐牙生香不减芝兰室更欲相看饱岁寒踈梅瘦竹为三益吾皇土木未尝兴为询此景从何得神运元从德夀来天成岂假人工役
次韵杨醇中
昔年居处虽同里止识荆州面而已朅来蜗舍细论文始向灵台见吾子夜阑相与哦新诗珠玑璀璨皆英辞野塘转月梅影瘦深院风静帘旌垂策杖园林穷胜事心远尤惊尘世异岂唯得助有江山更却红裙爱文字金盘磊落百果装玉壶嘉醑浮清光坐上风流俱鲍谢况乃有子无他肠酒行无算不可数便欲飞身到仙府忽然巨轴出长篇媿我无言参也鲁笑呼适意谈交情共听夜鹤鸣空庭良辰美景赏心处喜遂四者之难并却将健句徐推拓三叹余音见依约约去辞荣归故乡赞我纷华滋味薄次言奎画在蓬门乞与龙章照眼根兹我谢氏如获宝报以琼瑶未足论我慙辅相初无补偶尔逢时遇真主但能奉此翰墨珍庶若商那因考父林间稚子献殷勤只为君知爱厥亲遗羮美意见方册今此一举如千钧君不见皇家已视金銮草趣君径上长安道忠臣须取孝子门空谷行歌驹皎皎
题蜗室
平生喜善类遇之以青目广厦千万间帡幪未渠足唯予自栖身三椽乃蜗缩问之何为然知足常不辱人生天地间渺然如一粟侈心才动揺曷厌溪壑欲纸帐煖有余蒲团眠易熟神游万物表不虑此局促门外竞轩冕卑哉蛮与触
次韵昙师以某焚三代赠黄所示长句
霁天破晓严清霜宿具赠帛罗豆觞旌旗蔽野气轩昂夹岸更复飞舟航金炉细爇百和香绦笼然蜡影交光问予何事出柴桑为指白云山中央岩岩双表鹤翅张松楸霭霭摩青苍渐登幽域至飨堂向来百物陈满床锦囊纶诰列前行奠酌器皿皆琳琅祝言小子心不遑几年恤典箧笥藏抵今方获燔赠黄觊灵来兮染指尝潜德既拜天褒扬後孠感激两泪滂帝恩欲报方思量忽睹健句如栢梁葩华盈轴艶春阳建安七子谁可当何止李杜万丈长再四披閲予敢忘同来亲宾皆在旁共诧粲可能文章其中一客起鸣吭衆骇何为色不康未甘释子侵予疆
走笔次韵寄平元衡禅老
年来管城不脱帽只羡夫君诗法好怡云剥啄到云寮始知春风属此老忆昔代匮持钧衡红尘瘦马太忙生自从得请归吾里常与鹿豕为羣行有时片月随杖屦飘飘洒洒欲仙去去寻杖锡四明中听取怡云末後句
次韵戏酬张以道
新诗韵清越宛若泗滨磬呼儿诵终篇悠扬久无定浑欲挽斯人岁晚共三径烂饮烟萝间不知夕阳暝
次韵张汉卿梦庵十八咏
梦庵
兹庵路何许云深不知处梦觉两俱忘始可蓦直去
勤斋
默岂交摩诘谈何事阿戎时行百物生不息唯天工
妙用寮
空中一物无於焉生万有向此求神通杯棬即非柳
玉沼
一泓湛无滓遶砌如天成须眉彻底见风浪何曾生
碧溪庵
烟岚染秋黛潺潺迳大空平畴藉光及比屋饶千锺
山房
平生安乐地不受利名煎其中一空洞寥寥无色天
喜老堂
生处本恬淡得失诚酸辛婆娑鬓渐秋天地一闲人
宴默庵
法门建章富法幢空处成於此下一则浮云涴太清
衆香堂
穠薰知见林燕坐观物化鼻孔如撩天可闻不可画
禅窟
胷中炯明月一照万缘空蝉蜕云霄表堕地为儒宗
隐山岩
夫君活国手爱此隐仙字行再出刀圭可使民久视
霞外
注目眇无际彤云灿晚暾心融八极表欲辩已忘言
驻屐
缓步一徙倚细数新条枚悠然得真趣独立迟谁来
月林
蟾窟有奇芳殖根此茂密人间万种香企之不可及
积翠
万疉互围绕风烟朝夕俱三穴已扫竟无复藏妖狐
醉宜
何人过三径共此麴糵春月下倩人扶花影铺满身
澄漪
濯缨与濯足均是沧浪水个里不胜清渭神爽应泚
听松
洒然清冷吹过我十八公飕飀喧宇宙可奈此孤丛
走笔次韵张以道
石窻
尝闻皮陆句未覩心先降于今烦鬼工徙置排金釭蕙帐拥猿鹤石磴来旌幢月明风亦静篆烟浮四窻
过云
云埋路欲迷独许幽人过时从客子来更寻深处坐抵掌到幽眇万事俱识破茫茫名利人糠粃不足簸
云南
空洞远万里佳景萃其南縠纹波似染螺髻花羣篸紫芝鲜最馥青棂坚直甘解石羡门侣双鸾聊与骖
云北
幽岩列仙貌隂雪如粉扑矧当揺落时宛见沙漠北朔风吹不动中有难凋木吾尝爱此景小驻葛陂竹
鹿亭
双鹿处岩隈似有人性灵山童自驯扰俗客必心惊循除水??竹暗藏幽亭有时带露归濈濈身有青
樊榭
何年樊仙翁踞此作云榭境胜唯清凉寒燠匪冬夏俯观尘世人杳在万仞下渐次入真境还如倒食蔗
潺湲洞
万派漱寒玉及此犹潺湲临流觌毛髪体粟生轻寒余波荡尘氛一洗清尘寰观澜得妙理用处心常闲
走笔次韵胡中方赏丹桂之什
粟蕊抟金叶凝碧独在秋林逞顔色岂知东溟史氏居别有奇标人不识嫦娥侍女盈万千一一姿貌皆无前为厌此花忒淡薄渥丹乞与春争妍媒滋燕脂霜染蒨殖根只向广寒殿几尘俗韵不可干清凉唯许金风扇何年移到蓬莱乡钜万索直谁敢偿盘纡栏槛久不曜一日名飞并国香豪贵争看期缩地载酒迟来烦鼓吹园丁闻之竞采撷夜深不使花神睡接枝换骨离四明飘飘爽气排妖氛遂令禁籞成真赏余馨賸馥常氤氲芙蓉寒菊不足数包羞正似无盐女从渠揺落动秋声独步唯兹徧寰宇我尝对此倾葵金却思四海状元心殷勤劝花宜且住寒士人人折得去
鄮峰真隐漫録卷二

[book_title]卷三
<集部,别集类,南宋建炎至德佑,鄮峰真隐漫录>
钦定四库全书
鄮峰真隐漫録卷三
宋　史浩　撰
律诗
赠别王虚中平江赡军
爱子诗无敌清新日造微解顔方一笑折柳遽成归苏馆凝香重松江脍玉肥是中如得句无惜寄柴扉
次韵赵若拙酴醿
春去雪又在夜寒风自香娉婷白玉面缥缈碧云裳露下已侵袂月明初度墙婆娑光影下老子坐胡床
次韵刘国正立春
百岁今强半逢春却怕春趂时三醆酒转眼一年人车马繁华地江湖漫浪身茅檐拥残雪清梦到家频
秋荷十韵
涨碧湖方迥娇红藕竞芳已疑星斗下仍讶锦云张脉脉初离立盈盈忽缀行烟藏何限思雨送不胜香解偑臯临汉闻弦浦近湘向来便看此欲去未渠央叶好嗔儿摘蓬新唤客尝更禁和月淡直思付风狂得载平生酒闲鸣尽日桹甘将百诗咏恣弄水仙乡
次韵恩平郡王
彤庭秋皎宴和气与春同夀酒千锺緑宫花万叠红金羁鸾仗底赤舄玉阶中归路闻人语关雎诵国风
次韵恩平郡王游山登寺中小阁
天边倚萧寺小阁翠微中烟霭三峯秀松杉一径通潮音从耳悟尘虑转头空堪笑林间弋犹思落塞鸿
和建王明远楼
天阙移楼观来供帝子亲明光扶日域远势接星津瑞霭常蒙润清风每拂尘图书惟左右脂粉却参辰覔句多诗髓开谈即道真槐隂瞻五学芸馥见三神雨露恩方渥江山景倍新愿言增万柱寒士并栖身
送杜殿院出守遂宁
万里徕西蜀声华振士林匪躬无近援圣主作知音已破奸邪胆方劳抚字心政成须趣驾天下仰为霖
次韵姚令威郎中从驾早行
姚马真人杰英标贯伏犀修途随上下软语杂高低扈跸俱多士扬鞭过万蹄伊余兹滥吹所喜发醯鸡蔌蔌长空雪霏霏似粉犀色同无路险野濶见山低玉葆随鸾仗银杯逐马蹄催班何太早夜白悮晨鸡大驾遐方国熊罴间象犀风严知令正云重觉天低夹道瞻芝表中原逐兽蹄定宣恢复赦拭目看金鸡圣主披英俊公才是擢犀班扬俱气慑屈宋亦眉低健鹘摩天翼真媒历块蹄回眸看贱子下驷与鵾鸡有美风骚将词锋利更犀胸呑云梦小气压斗牛低鸷鸟常舒翼名驹岂凿蹄不能胜百战浑欲介吾鸡
晓起用前韵
破晓穷幽眺端知翫月犀雪消青嶂近天淡玉绳低出塞三春翼嘶风万里蹄男儿弧矢志何事饭笼鸡
晨兴怀寺中用前韵
薛公言慷慨端可讽驯犀器广蜃江小名高雁岭低宸居清琐闼禁路紫骝蹄揆德宜长处何因梦白鸡
同游赏心亭用前韵
古堞高千雉危亭屹巨犀云霄知路近星斗入檐低山缭龙盘脊江涵虎踞蹄相携倚秋阁得失付虫鸡【老杜鸡虫得失无了时注曰寒江倚秋阁】
赏心多乐事快目喜联犀雪浪翻空急江云过眼低天寒风着袂兴尽马旋蹄归路仍泥滑林间语竹鸡
次韵洪景卢右司问梅
东皇荣万木首倡属江梅得地应先发须时不受催可堪连日冷未忍一樽开竹外揺残雪知君到几回
次韵皇孙所和二诗
锦绣环清跸祥云捧日华千官鵷鹭集万骑虎貔夸余孽皇威远中原望眼賖遥怜太液水波煖欲生花岁晚垂弧旦雍容从北征龙舟瞻日表兎苑足诗情况有流霞美何辞醉玉倾祝君无限寿烟阁寄功名
饯冯圆中吏部出守
蚤岁登巍第郎潜正黑头一封忧国虑五马便乡州笔底平生学平生康济谋胜须勤蓄积圣主欲兼收
进明堂庆成诗
六閲淳熙禩秋高日仲辛大君敷涣号重屋荐明禋玉辂兴清庙龙旗亘紫宸云隂连夜解霁色一朝新周礼樽罍备虞韶乐舞陈合宫天地并侑席祖宗均峻墄登三献修楹秩百神肃祗伸睿意肸蠁降高旻宣室宜膺福慈闱亟拱宸篸花驰万骑归胙见【音现】双亲厘事超隆古年龄肇亿春蓼萧覃有截成命播无垠惠餕颁羣后恩波逮老臣祝尧非健笔徒学华封人
经筵读正说终篇恭进谢恩感遇诗【淳熙八年四月二十九日】
帝祚隆三叶仁风被九垠泥金封禅後汗简典坟新祖训敷皇极奎星耀紫宸儒家尊首志【臣谨按国史艺文志儒家以太宗皇帝大明政化十卷真宗皇帝正说十卷为首】文论歉前尘【臣恭览御制正说後序有魏文之论聊以同时之语昔魏文为典论二十篇文选载论文一篇圣作渊与魏文岂能彷佛】道泰千龄会时和万物春好生兵遂偃崇俭俗还淳传宝参河洛重光待圣神求讲深紬绎退访极谘询治绍尧稽古欢谐舜事亲披编兹有获彻卷岂辞频锡予恩波浃荣华宴俎陈奏诗无杰句拜手愧名臣【仁宗皇帝朝故相晏殊有读正说彻篇赐宴诗臣谨按殊实仁宗皇帝东宫旧臣与臣遭际事适相类】
次韵孙季和东湖二诗
出郭乘清兴扁舟一迅风山光真黛比水色与天同宿鹭班班白寒枫处处红谁知吾胜槩名冠甬勾东水拭双鸾镜山环六曲屏云端迸朝日木杪见踈星梅坞春长在柴门夜不扃援琴谁写景思得与君听
送安之往依沈叔晦师席
吾孙年甫冠抗志在青冥重趼轻千里求师为一经功名适来去器识是丁宁既得贤模范归欤喜过庭
蚁王得知字
蠢蠢称蝼蚁尊王世所知峻台存主礼环穴受臣仪依战如扬武排行似出师南柯虽一梦治国得良规
蜃楼得生字
青苹风乍息巨浸欲潮平毒雾方看吐层楼忽已成凭栏无海若吞鸟类罗生安得挥长剑驱除致永清
蛩吟得时字
虫唯蜻蜊类近渐实知时露重哦寒晓更深揽夜思堂中讥晋什床下诵豳诗唧唧俱成咏何曾捻断髭
花须得中字
花有千跗萼藏须向个中怒张擎晓日笑翦寄春风虯卷香丝乱龙掀腻粉丛露沾尤的皪唾玉在髼鬉
柳带得归字
渭水亭亭柳春柔可绾衣烟添染黛色风束舞腰围对影同心在攀条解赐归行人系不住结绶上王畿
雪消得寒字
同云收万里爱日已三竿见晛将潜迹无风特地寒晴檐如下雨稿涧忽鸣湍渐觉山河复方知世界寛
雨丝得秋字
千丝棼不乱细雨忽盈眸密密如机卷踈踈岂茧抽纫裳难作缝欲钓不胜鈎霡霂知何事收功在有秋
豆粥得容字
残腊风霜劲嘉宾嘉会逢清泉云子滑熟末桂香浓金谷咄嗟具芜蒌仓猝供争如金雅宴樽酒共舂容
水仙花得看字
奇姿擅水仙长向雪中看翠碧瑶簪盍鹅黄粉袂攒夜阑香苒苒风过佩珊珊着在冰霜里姮娥御广寒
锺馗图得人字
虬须张怒目蓝绶嚲乌巾拚舞身无定驱除梦有神收功祛疟鬼流咏起唐人图画高悬处明朝庆履新
椒盘得多字
有美椒盘献三朝庆始和灵茎丛玉敦醖酒满金荷不向汤铭见其如晋颂何欲知勤祝处功在历年多
诗社得神字
今宵文会友作句擅清新始也诗言志终焉笔有神既无折角者宁有面墙人只待逢真主艰难七月陈
叔父知县庆宅并章服
芝检荧荧金缕黄拜恩初捧鹊炉香花笼丽日晖朱绶燕啄新泥上画梁歌遏行云莺睍睆舞飘回雪蝶轻狂一巵竞祝双椿老伫看于飞到玉堂
次韵权郡钱直阁鹿鸣宴【端礼处和】
去去无材策治安全资风力助轻翰欲平紫气频侵斗当倩中书为脱冠香入梅梢春意近德将鲸饮玉杯残珠玑更复传华衮荣比青霄驾彩鸾
次韵钱直阁和吕支盐梅花
隐隐仙姿迥出羣朅来还是一番春山墙倚雪凝姑射水国临风咏洛神清洗娇腮全恶粉快飞幽馥去朝真直交别浦停三弄羞作高楼欲坠人
次韵汪元举以诗覔时季和海棠花栽
一纸淋漓醉墨鲜锦囊连夜到溪边搜求仙种宁辞远恼乱花神不使眠弄影未看妃子态补亡先得少陵篇明年应向东风里百遶雕栏玉步连
次韵王正之惊蛰有感言归
闻说天家起阿香揽桃催杏脸无央夜蟾不解照仙李朝雨何妨梦楚王知买扁舟成折柳賸哦佳句作甘棠故园风物虽云好何必归程遽许忙
次韵范经干昆季昌国杂咏
酴醿花
满架犹烦雪作英年年向此眼偏明春迟故欲牡丹伴韵胜还驰雅客名缥缈碧裳留夜月娉婷玉面起朝酲却嫌梅蕊无才思零落苍苔为笛声
江倅出家乐
沈沈春酌话绸缪花月行船看拍浮手束柔荑调雁柱袖飜纹锦出香球未攀青子犹如豆欲脍赬鳞始上鈎蓬岛古来无覔处我曹今此得真游
范干招兄显道
片帆落处是三山絶景尘居了不关梦草池塘如有得对床风雨亦非艰骑鲸渡海风生腋挥麈谈玄笑满顔从此清名追二陆锦囊赓和不容闲
杂兴
人言铨选异堂除我笑兹言亦太迂四海九州均一治六曹三省岂殊途春风到处林无槁夏雨通时物尽濡会得只将忠实报门生恩府漫称呼
世间谀佞枉求多忠实由来曷可磨谋寝两淮须仗汲乱消六馆独由何当年乌府心无挠今日鸾台道不颇若也随时效谀佞岂能功业许巍峩
人材莫谓世全无用则贤良弃则愚孔圣既生顔闵在周家才起甫申俱归恩报德还忠实附热趋炎属佞谀散尽田文门下客独余冯子是名儒
世间无处是坚牢富贵功名亦谩劳一昃一盈天外月再生再汐海中潮红尘衮衮知何补白髪駸駸谁得饶加我数年专读易定须轻举到烟霄
送商筑叟赴南省
少微??瑞光开壮士昂头出草莱健笔伫倾三峡水晴空争听一声雷恩承淡墨金门启宴锡奇花玉女栽预想春风掉归鞅西郊翠霭上衣来
次韵商筑叟雪
风威云势两徘徊故遣瑶花扑面来兎苑芳菲谈笑得玉京门阙等闲开光浮编简浑疑月香入杯觞始认梅为报寒乡几冰室功成却拟放春回
上平江守徐侍郎生日【琛献之】
翼轸腾光万代尊地灵人杰萃侯门紫芝秀宇尘无染黄宪澄波挠不浑泥湿丹书双彩凤香凝画戟两朱轮生朝有客成飘泊犹寄巢莲碧玉樽
时节文章与盛衰我公端合振中微玉锋修满姮娥月天巧分残织女机正始风流回治世豫章宗派得传衣知音久矣烦牙颊一瓣炉熏心所归
上绍兴守俞阁学生日【正月一日俟居易】
扶舆光气拥清苕竦记真儒载诞朝天令聿新青帝律王正初御紫宸朝已开师幕居东陕行握台符侍九霄春醑如渑介眉夀亦应兼喜颂陈椒
试向黄堂夀我公庞眉齯齿气冲融乌飞会看三松老鲸饮何辞百榼空的皪方瞳曜迟日扶踈緑鬓受春风摩挲铜狄长安道肉眼它年记此翁
自从戟钺临东阃恋恋车尘拜紫芝排雾已逢回阮眼持蠡谁解测黄陂知音不借一人誉走驿聊驰千岁诗桃李从今满天下月明乌鹊得依枝
次韵高宰谢朱倅惠酒
仙庐深倚翠微间酬答风烟肯暂闲不遣长须干美政却驰?榼破愁顔句高饭颗人应瘦醉着河阳鬓未班楚客秋情正无赖并须乞取展眉山
上曹守徽猷生日【泳景游】
东皇缥仗下层云来驾和风再浃辰勲阀此时生鸑鷟天家满意抱麒麟方瞳的皪辉迟日緑鬓扶踈受早春太史谈公甚奇异老人星即是前身
天圣隂功天下母庆源重此毓英髦政区贤否澄冰监诗得江山妙彩毫已使列城歌既醉可无衆口赋崧高油幢谁道容温席行从君王宴碧桃
上高提举生日
淡荡春光二月余郁葱佳气霭扶舆杏园高萼红千颗银汉新蟾玉一梳控鹤暂辞仙府籍观风聊拥使星车香萦画戟簪裾盍赢得长生几卷书
圣主龙飞念故人侯门雨露一番新登瀛已宠皇华贵被彩专荣白髪亲好语旧闻千岁鹤仁风今扇七州春定知福寿无边际坐看云来舞绣茵
拟进讲筵尚书终篇锡宴诗
煌煌典诰炳丹青圣主于今集大成已究商周真灏噩固知尧禹本聪明神驰帝乐翔云海恩逐天香到酒觥下拜龙威瞻咫尺羣臣始觉倍光生
蚤朝论道沃宸聪更许经生侍九重万卷精微归一览小儒糟粕受三冬明兼舜目超唐汉宴锡需云法祖宗愧乏涓尘禆海岳今辰亦得奉舂容
寄题蒋学正三径庵
浮名两角竞蜗牛举世谁人肯罢休鼻祖独能轻汉魏耳孙宁不慕羊求似闻竹外三家市犹占溪头十里秋安得枯藤破烟暝细寻佳处赋清幽
纷纷俗子信么麽过眼何须问唯阿三径固知皆坦路一庵聊复障颓波陶潜彭泽思松菊贺老监湖吟芰荷闻说与君同得道月明风静每相过
鄮峰真隐漫録卷三

[book_title]卷四
钦定四库全书
鄮峰真隐漫録卷四
宋　史浩　撰
絶句
次韵陈春卿眇云轩
修竹丛中屋半楹坐来天际数峯青定知俗物不挂眼只许飞云过短棂
油然肤寸起岩峦萦抱山腰玉带寛会作旱天三日雨莫将空濶等闲看
下水庵晓望偶题
踈树梢头露晓星薄寒侵榻睡初醒沙鸥何处惊飞起点破遥山一抹青
次韵范干闻画眉鸟声
春风着意舞长杨中有珍禽口尚黄曾闻章台看眉妩故应学得汉家粧
题左举善郊居四絶
草堂
莫随朝叩合休休万里今谁没白鸥付与幽人几椽屋不须吴咏忆扁舟
听松
不吟柳緑与桃红久要论交十八公想得堦前月如翦独将双耳立西风
浮香
横枝靓立碧山傍喷得幽香度短墙更欲移筇约和靖小风吹月咏沧浪
总相宜堂
自倚倾城绰约娘不争时世作新粧若将西子相唐突正恐莲花似六郎
题处州録参厅平远楼
山川着意吐幽奇穠淡风烟总令姿大似鹅谿垂数幅饱看摩诘画中诗
次韵恩平郡王晚步
步履蘅臯取次游日华清淡雨云浮天公不喜烧银烛乞与归途玉一鈎
次韵馆中秋香
庭前高下碧玉树秋日奈兹风露何两度开花君莫问为渠天近得香多
亭亭万叶翦青罗岂为氷霜便改柯满着珠玑间金粟倩谁纎手剖天鹅
分题得花露双字韵
凝红湿翠媚春江残月幽香度晓窻正恐枝头珠作颗冷惊宿蝶去双双
题雪窦随鳬岩
纷纷飞雪堕青天穷彻随鳬信有源想得王乔之帝所每来岩下涤潺湲
因见父老云东湖九百九十顷七十二谿故有是作
东湖九百九十顷七十二谿攒翠波乞我扁舟任飘泊却敲明月叫渔歌
次韵冯圆中木犀六言
碧玉閙粧金粟香随烟雾横斜更欲移筇问讯前山几度云遮
和建王春晚园中赏翫
静院朝回静鼓琴浴沂新咏间清音燕闲未省忘稽古始信贤王宝寸隂
题严陵钓台
功名於道九牛毛无怪先生抵死逃漠漠桐江千古後云台何似钓台高
题雪窦飞雪亭
苍岷万仞起岩峦悬瀑霏霏六月寒波及下方俱润泽人间须作六花看
题雪窦妙峯亭
松篁一径曲通桥直上危亭十里遥但觉羣生俱頫首不知身已在云霄
丁酉八月十三日夜以经筵官番宿翰苑予十五年前曾为学士
玉堂夜直看蝇头烛尽双莲兴未休檐外忽惊凉月在正移花影到银鈎
忆昔初为鳌禁游油拳草制拜公侯沈思十五年前事壮志消磨雪满头
青烟漠漠已潜收但见银潢双派流白玉一轮尤皎洁始知後夜是中秋
野庵分题
和镇国闻笛【钱字】
碧溪浮月练光寒一曲风传到枕前应在南楼尽深处玉梅飞坠学榆钱
苔钱【香字】
谁将翠靥出青箱散在瑶堦作孔方好是楼头三弄後田田买断落梅香
草茵【香字】
眼眩初疑緑锦张风回犹带袜尘香连堤费尽天孙巧乞与行人卧夕阳
野望【低谿字】
闲云黯淡草萋萋楚泽风高雁阵低拟倩王维画平远正须六幅翦鹅谿
芛指【归字】
春来初见着斑衣一束纎纎玉未肥试捧银笙按工尺听君一曲阮郎归
羞【端字】
隐隐双娥翠黛攒半遮团扇下云端背人不语为何事娇怯应嫌衆目看
笔架【无字】
四友文房相与俱管城偏是一豪儒自从乞得珊瑚枕还有周公梦也无
柳隂【人字】
始惊妩媚作眉颦又见青葱锁暮春几度夕阳穿小院密藏多少卖花人
墨香【功字】
万突长然古涧松远烟收拾藉良工胶媒酿出真消息付与毛锥立儁功
茶香【功字　此诗今上皇帝亲书赐丞相】
灵芽雨後发幽丛賸馥先令鼻观通战退睡魔三百万枪旗果解立奇功
柳色【今字】
何处朱门窈窕深萧然一径緑成隂回眸却笑阳关道匹马区区走到今
梅【真字】
清洗娇腮全恶粉暗飞幽馥去朝真直教别浦停三弄羞作高楼欲坠人
香雾【唐字】
袅袅龙涎百和芳须臾轻蔼徧兰堂捧炉仙子云鬟湿不学公超妖幻方
次韵张汉卿
钓竿方欲展丝纶独向山房访可人但觉烟霞随步武不知身已在三神
又次韵汉卿
本是飘然不系船迩来清兴为梅牵小春枝上含珠颗蜡屐还须破晚烟
利锁名缰此幻身故园一别五经春而今乞得归来後夜鹤朝猿不怨人
次韵汉卿谩赋
夫君胷次炯氷壶坐受沧溟万壑输付与笔端为雨露九天神物夜惊呼
咏闲
幽蹊亲见花苞拆静室频看香篆移莫道闲中无事业此般消息有谁知
还乡後十月作
後园三径欲重开一曲新从君赐来有愧莱公勲业盛平生无地起楼台
乞得闲身正首丘朝猿夜鹤怨皆休静观心地浑无事秖有君王恩未酬
钟鼓园林无尽乐交游息絶到春闲予今方寸无偏系似处陶裴季孟间
次韵郑郎中作四明谢遗尘九题走笔不工石牕
峻极生从地势坤擎天一柱四牕存有时空洞来龙驾列岳灵只尽骏奔
过云
苍苍廿里籍仙踪出岫无心瑞霭浓南北往来蹊径熟故应环佩日相从
云南
向阳一麓与天齐鸡犬遥闻只隔溪俗客未应容易到是间唯许羽人栖
云北
云北人言是北溟修鳞可驾上金庭高风已得扶揺便聊向虚牕聚德星
鹿亭
谁将此物命危亭漏泄知因甫里生渴饮云浆饥沆瀣笑渠凡质食蒿萍
樊榭
从来此地隔凡尘多是嬴秦避世人檐外饱闻丹凤咮堦前更看舞麒麟
潺湲洞
金作栏干玉作塘莲漪一派注仙乡涓涓波及人间世雪窦山前白练长
青棂子
羽幰新从帝所回余欢未尽玳筵开醉抛青子香泥上留与王家取次栽
鞠侯
乌鞠攀缘日往还人间仰视在天端如今蕙帐休惊晓林下衰翁已挂冠
又一絶
能比桃源去路迷洞天乞得在湖西南雷九咏增光甚多谢雄篇再品题
用文叔州字韵和飓风诗
西帝风行杀气秋丘陵草木尽?刘要令地轴平如掌混一车书四百州
和九日赐宴琼林苑【自此用王荆公韵计十三首】
鸣跸登高秋暮天西郊辇路直如弦禁园花覆千官醉愈觉君恩湛湛然
和竹里
霜筠万个遶云根中作茅檐据水村踈处只容猿鹤过了无俗客敢登门
和夜直
金莲双烛渐烧残青琐珑璁月影寒五色丝纶朝入奏天街花露已阑干
和杨柳
緑衣濯濯红粧靓春半园林露未曦正似佳人与才子倚窻深处淡相宜
和锺山晚步
幽谿细雨落轻花无限舂锄立岸沙苦竹黄芦迷望眼孤烟起处是人家
和道傍大松人取以为明
夭矫龙鳞衆欲攀肯随蒿艾老空山便教不受栋梁用犹作光明满世间
和同熊伯通自定林过悟真
欲寻云屋煮新茶领客行寻一径斜遐想当时挂纱帽笑看盌面白浮花
和城北
春温初褪鹤绫袍已觉东风绽小桃榰策城隂无限景秦淮波濶蒋山高
和答东流顿令罢官阻风
解印今朝去有期何须更勒北山移了知风伯恳留意正是攀辕卧辙时
和斜径
风拂繁隂开曲径云移寸碧出遥岑柳枝濯濯嫌烟淡荷叶田田怯水深
和雨晴
不管狂风横雨催小园日日有花开羣仙恐湿凌波袜戏蹴香红衬緑苔
和乌石
梅花一径万重山冈外浮云去住间莫恨寻幽无侣伴世途能有几人闲
和乌塘
云遶青山水遶堤游人陌上手同携遗簪坠珥欢方洽只恐楼头日欲西
和奉和严公军城早秋【用杜工部韵二首】
金飇猎猎受降旌虎帐累累细柳营坐屈遐荒三百万何须掠地与屠城
和从韦明府覔绵竹
县以竹名佳致在令君节与竹俱高何妨乞取千竿翠月影翻风似碧涛
和杜中书九日【下同共六首】
佳人通夕赏重阳醉尽楼边白玉缸莫遣飞霜到丛菊恐惊宿蝶去双双
和春晚题韦家亭子
马蹄轻蹙落花香三月芳菲堕渺茫正好留春开雅宴危亭绣幕已高张
和朱坡絶句
芳华三月只些儿生怕春林鸟唤归寄与东君须久住勿容一片落花飞
和重送国棊王逢
前身应是奕秋徒自谓人间敌手无君去尚留边角势为君题作烂柯图
和题水口草市
饭裹緑荷朝趂市香浮青瓮晚登楼凭谁写入鹅溪绢一簇人烟古渡头
和泊秦淮
一叶轻舠倚岸沙沙边灯火几人家夜来江阔天无际唯见银蟾辊浪花
即席赋木芙蓉
盈盈伫立傲秋霜露染臙脂作靓粧正似瑶池见金母醉归未脱緑云裳
弥坚小圃小春见梅
孤根十月已先温不待青春入烧痕冷艶一枝何处看竹边池阁水边村
棠隂得明字
蔽芾甘棠遶讼庭日高碎影更纵横直教憩处无人迹始信康公教化明
砚纹得明字
歙水端溪各擅名刷丝鸜鹆眼分明不因守黑谈玄辈奇璞缘何见管城
阿育王山有松万株乞亭名於真隐居士榜曰松风陆务观作诗因次韵
飕飕万峰顶宇宙尽闻声会得真消息知予是强名
瓜州渡头六言
竹叶舟中渔父瓜州渡口人家占得烟波活计全胜富贵生涯
鄮峰真隐漫録卷四

[book_title]卷五
<集部,别集类,南宋建炎至德佑,鄮峰真隐漫录>
钦定四库全书
鄮峰真隐漫録卷五
宋　史浩　撰
律诗
饯徽州李守【镇元直】
当年仗策扣军戏已有昌言简帝知目见飞龙升白水手扶赫日上咸池飘萍一世其如命剖竹专城会得时三十六峰方秀发可无佳致付新诗
九重翔凤舞丝纶圣主临朝见故人德友再生洙水上客星今起钓台滨紫荷欲待明光晓红斾先行泽国春祖帐岂须怀别思来年马首向城闉
次韵周祭酒所和馆中雪诗
不作当年行路难平明下马趂朝班欢声渐入玉连锁瑞气先凝金博山曾说岁穰占腊里更传天喜见顔间归来乞与新诗句清絶何人许共攀
造化工夫正不难幻成梅柳已班班清吟且可对冰柱烂醉未应颓玉山鹤冷风亭来砌下鴈迷烟渚驻云间不移跬步居银阙仙驭何劳着手攀
风急何辞上阁难且来共住玉京班一蓑已得诗中画万叠休传海外山未放微阳穿日脚少留清影在窻间莫嗔爱入西湖社夫子龙鳞正许攀
梅花借喜雪韵
老去风光报答难树头春律喜新班忽惊断岸一番雪便忆故园千叠山斜日淡烟茅舍外冷香幽韵竹篱间玉壶虚佐寒窻静不敢呼童取次攀
看花容易咏花难自古何人立首班东阁五言还水部西湖一径指孤山度墙野月黄昏後啄雪幽禽去住间冷定识渠真面目从兹桃李不须攀
谩取山樊作二难祗今风味若为班斜窥浅碧洛神赋瘦怯轻寒姑射山小辍殊杯清影下竞留新絶翠微间枝边青子垂垂出金鼎成时试一攀
次韵刘国正再赋
去腊寻幽良独难杖藜何处见斓斑江村篱落雪晴路水月池台春近山纸帐朦胧来醉里人家依约在林间西湖处士君今是月晓多应独自攀
次韵何国博春日隔年
嶰琯灰飞又一年彩幡聊复映皤然香催元日椒花酒星点千家爆竹烟未分风光销老里拟追欢赏到春边凭谁为向东君说莫遣寒英趂野泉
次韵唐太博重过西湖【尧封嘉猷】
红尘汩汩解穷年试说西湖思豁然上下层楼涵倒影聨翩飞鸟没寒烟未须梅萼催诗兴长有春风在日边安得扁舟去招隐云牕相对听鸣泉
少卿杨公雅喜士左举善又东南之秀假楼居为丹壶以济人既谢以诗因出示辄次其韵
烟柳葱葱锁玉栏楼头伟观熟窥斑不因置酒埀青目安得开牕面北山尘市故知容隐者声名无柰落人间胷中賸有安民术且把丹壶与驻顔
和普安郡王桂子
嫦娥屑玉醖旃檀乞与人间秋後看已向水边吟月晓却来花下立更残西风把酒休催菊南国行歌不赋兰何必穠香千万斛鼻端须此百忧寛
次韵恩平郡王丹桂
银潢滚滚碧流长洗出清秋百种芳着蘂半殷生桂子离羣独立有天香仙人剥啄遥相过野老婆娑日在傍正喜奇姿媚霜露不随时世学新妆
送任秘监龙图知洪府【古信儒】
夫子胷中万顷寛照人英采玉峰寒难蟠凛凛虹蜺气易舍峩峩獬豸冠秋在石渠同过鴈春回江渚却鸣鸾由来内外俱行道达者何曾异辙看
代恩平郡王赋董氏园亭
怪底王生愿卜隣岩前有月对颐真夜深清影频侵户日永虚堂不着尘能向个中参妙旨郤於忙里作闲身朝回试解黄金带即是毗耶彼上人
次韵任龙图留别
挂席桅樯倚数寻小风吹饱思难禁三千奏牍曾医国十万兵屯已属心江路踈梅春意近楚天孤鹜晓烟沈是中秀句应无限着眼归鸿迟好音
上普安郡王生辰
朔风吹律醖霜严帝遣神仙下斗南阙月遡弦金作缕非烟效瑞锦成岚半生漫吹欣相遇一瓣浓薰已徧参欲向今朝伸善颂世间唯有达尊三
银潢双派毓诸昆始信闲平不足论画戟森严韬虎豹玉堦芬馥蔼兰荪明光殿下纡莱服命衮丛中上寿尊长立首班扶帝社是为天下爵之尊
寿乡日月缓征辕箕翼光芒万古存龟上碧莲波荡漾鹤归华表影翩翻笑看曼倩三偷果坐阅刘晨七世孙緑髪扶踈受修日是为天下齿之尊
堂堂玉立冠宗藩中有澄波挠不浑彩笔英辞追电影黄钟和气散春温不言自是行天运独智何妨入圣门忠孝一心唯戴主是为天下德之尊
次韵林寺簿立冬日斋祠精进寺
篮舆忽得到林间飞鸟翩翩相与还俎豆欲严来日祭轩窻聊共此时闲芬敷残菊添秋色揺落苍梧见远山夫子肝肠真锦绣归途新句已班班
次韵王龟龄校书梅花【十朋】
底处冲寒欲放梅柴门雪压为伊开酸风不管欹纱帽冷艳终朝粲玉盃尚觉西湖三径远先吹东阁五言来一枝入眼君须借莫遣高楼怨笛催
朔风吹雪障江梅不着诗攻不解开正恐与花无半面胡然有意及三杯清凉怕逐炎炎去澹泊曾参的的来祗向茅檐露消息华堂虚费管弦催
赠杨都运持节夔路
帝城祖帐溢千夫又遣星轺下蜀都春昼预知看衣锦秋风可但为思鲈北方泉货须留地他日车轮賸结蒲万里未应怀别恨与君元不隔江湖
次韵张台法元日书事
好事东君不惮劳点妆梅柳见才高尽输好景资元日故遣清齎属我曹锦绣忽贻新笔墨琼瑶无以报瓜桃春风染徧西湖緑且涤金杯共漱醪
次韵黄虚中春怀
虚中慷慨悲歌士也久浮沈州县吏今逢识拔将弭斾合肥作春怀诗以自喜此行既时达辄用韵以饯之
杏园桑陌草连空点点残红溅晚风篱落喜闻营细柳烟尘徒尔隘新丰不因宣室咨梁傅安得朝廷知弱翁他日淮肥惊鹤唳金龟似斗合须公
和建王雪
春风剪水出云来着处为花是有才柳絮压盐知句丽银杯逐马看朝回已开谢砌俱堆玉不信何郎只咏梅梁苑词华萃文杰笑渠楚国赋阳台
和建王颐真庵
蒙示颐真庵诗窃窥渊雅有心融自得之妙循是而往太古之音不难也钦羡之余辄次韵奉勉
夫君锦绣裹肝肠思涌秋涛溢海塘曾向囊中明的砾却来句里得清凉妙因目击初无语神与天通自发光欲识至音还太古湖江道术两相忘
次韵陈察平望有作
白旄黄钺拟亲麾胜气俄周天四围犬豕闻风先兽骇狼狐见月已星稀欎葱非雾中原在岌嶪神京大驾归谠议更须频启沃间无容髪是投机
再次韵马德骏郎中
父老骈肩不可麾鑪烟争遶御班围共瞻帝所天光近更识淮壖马迹稀丹扆预传雄算去元枢先奏凯歌归由来干舞苗民格即是姚虞上上机
戈鋋掣电万人麾无霸空矜大十围关外羽书长踵至路旁烽火觉烟稀已闻异域离心久行见名王稽首归个是吾皇用神武小臣宁能泄天机
又次韵
当年复被乞州麾敢意今朝扈禁围光闪雪矛情益壮声传玉漏梦全稀已无马向清淮饮端有龙从白水归倚柂预思歌凯後却寻鸥鸟共忘机
健笔如椽不辍麾瘦生端复减腰围昔人句法今谁在当代文雄似子稀光焰故应侵斗去葩华直欲挽春归鑪香一瓣真消得拟向君家覔锦机
游雨花台
试扶鸠策上烟霞尚想当年天雨花潮熟野航归别浦雪乾宿鹭点晴沙高连西竺三千界俯眺南阳十万家更欲云开穷远目欎葱起处认中华
次韵冯圆中郎中游甘露寺
试凭古刹俯江城追思孙权共孔明三国有人成底事六朝何代不交兵中原天子今恢复北塞烽烟始削平附翼攀鳞真际会小臣亦解说功名
喜到镇江复用前韵
试於京口驻旌麾仰觇清光在日围浮玉林峦随指顾平山栏槛尚依稀烟尘已逐楼兰去城郭空惊丁令归摩抚正须烦恺悌进攻初不碍乘机
次韵建王秦府有感
世间谁不有兴亡堪叹伊人事最彰诗礼未闻传似续楼台先欲芘淫荒自从冠履归泉下无复轮蹄塞柳行富贵由来保勤俭高危满溢岂能长
次韵梁谏议吴殿院二诗
江臯晚望
烟销晴日淡笼沙伫立江臯望眼賖金刹倚空知梵宇青蓑着艇见渔家时平喜听三京复乱定还两鬓华丘壑满胷随处好不妨旌斾过云涯
阻雨未到金焦
万古金焦浪拍沙隔江虽迩到何賖颇闻敌马轻千里未省瓜州今几家隂雨连宵舟懒动好风吹晓日方华会须急作登连计建邺明朝在一涯
恭和御制秋晚曲宴诗
清时睿泽浸函生和气熏陶万宝成乃即上林开特宴更容广乐奏新声奉觞劒履风云合立仗旌旗日月明兴国旧仪欣再读愿观混一致昇平
恭和圣制秋日秘阁观图书宴羣臣诗
舜承尧治焕有章祥开东壁正腾光天临广内朝班肃宴欵僊山午漏长已庆车书同薄海行看琛贽尽名王由来服远先文德不待将军出定襄
送曾原伯大卿赴江东漕运
予家鄞江原伯中躬兄弟寓山隂投分极密以其能尽道事亲方以类聚也予再参揆路上欲求忠臣於孝子挽原伯为宰士是时中躬拥橐治吴兴太夫人泛苕霅往来季孟间甚适既而中躬移镇京口太夫人以良远为念原伯丐外以为悦今丞相实贪贤能之迁大司农勉其留原伯请益力乃拟江东漕以进上方隆孝治矜其志而可之於是地之相近版舆得以顺适如在吴兴时也缙绅万口谓人子之与荣未有如斯之盛者於其行也予不可以无言
濶步駸駸上要津忽求补外为宁亲不贪农扈登卿月正喜秦淮拥使轮相就二男真孝子益尊八座太夫人临岐勿复深言别看即斑衣侍紫宸
与谢守殿撰【师稷务本】
某时暂出郊遣甲队将迎又遣千骑讲门迎之礼此岂闲人所宜得者闵中叔不以口腹累安邑某安敢以放浪之迹劳人如此辄以鄙句见志自今乞免庶几安居不然将徙之荒野不复敢到城闉矣
乞得闲身欲自由便当寻壑更经丘力除骄志期争席尽洗机心为狎鸥兵卫旌旗真冗长门迎车马谩諠啾贤侯幸得同声臭此礼从今合罢休
山间偶成【辛丑十二月一　日】
乘兴篮舆竟出关故园重见一开顔镜鸾莹彻氷中水僧衲斓斑雪後山已许梅花供胜赏更邀酒子伴清闲明朝未忍为归计猿鹤方兹喜我还
次韵务观游四明洞天
风烟偶尔属吾邦个个松筠耸碧幢奎画百函龙作卫云岑四面石为牕水边自喜陪振鹭篱外从渠有吠厖多谢故人迂五马清谈剔尽几银釭
与东湖寿老
乞得西湖养病身小园真隐谩颐真已将竹院舍幽客更筑乡畦招可人茗盌昼看花坠影吟牕夜与月为隣清凉境界天家予自是全无一点尘
走笔次韵吴判院
世态螳螂谩捕蝉谁知富贵本由天但令册府荷氷监何必熏炉拥燧烟一曲赐来成别墅百杯赢得吸晴川可人过我谈名理月到纱窻兴欲仙
竹院昙老病目寄诗索和走笔次韵
平生双眼只观书今日休分紫夺朱青白泯然从客至席阶及也要人扶丹砂伫使清明在金屑应嫌计策踈幸有铄迦全透顶不妨洞见混元初
次韵刘廷佐【夀居仁见过出示佳篇仍许宠临】
道林袖里出清新珠玉离离光照隣知是谪仙寻丽句寄来真隐是陈人几年卜筑成三径今日声名重万钧汀草岸花增意气从兹日月是青春
挽辞
显仁皇太后挽辞
白水神龙跃苍梧缋翟归八紘瞻夀母二纪御慈闱春酒霞方烂秋阳露已稀伤心老莱服不上赭黄衣霜晓东朝路鸣笳素葆飜龙輴菆禹穴鱼钥閟尧门助奠风云合纒哀海岳昏唯余慈俭宝埀裕九重尊
高宗圣神武文宪孝皇帝挽辞
赤伏膺符日皇图若缀旒配天期祀夏复古果兴周再造承三统维新叙九畴世方知艺祖燕翼有贻谋宸谟先自治邻壤憺威棱翼翼慈宁殿峩峩永佑陵朔南兼覆冒遐迩悉丰登隂德顺阳报真人嗣中兴郏鄏年方永崆峒道益隆忧勤三纪外揖逊一言中尧屋心非有虞琴养正丰乘云帝乡去率土动悲风北内笳声咽旛幢蔽九关龙輴菆禹穴马鬛等秦山会奠风云惨埀洟雨露潜伤心未央殿时节玉巵间念昔延英对皇心眷琐材飜身辞璧水举武上蓬莱日毂扶今圣槐庭上亚台大恩无路报泪血溅余哀
姑夫王知録挽辞
闻说先生效一官清风已自迫人寒功名未究黄粱梦云汉先成白玉棺润屋何妨藏万卷过庭咸喜得双鸾武陵仙窟君归去落莫桃花泪不乾
丰必强母郭氏挽辞
汾阳遗泽渺千春来配名家德有邻蟾窟初看攀桂子萱堂忽失断机人秀眉影属霜缣浄斜日风开丹旐新锦轴已闻生命诰赠黄从此踵松筠
林通判妻挽辞【待问】
夕郎凛凛余风烈有女犹为世妇师处已幽闺推德厚相夫贤路已名驰秋天零露铭旌湿晓月沈光独鹤悲他日赠黄频锡宠冢前羊虎石累累
致政王宣义挽辞【左相冀公之父】
圣世尊遗逸先生道最优浮名付诗酒高论屈公侯方绾新荷绶俄随夜壑舟唯余义方训岁晚欲兴周天大于门报人歌窦氏芳诤臣登冢嗣圣德在吾皇栢惨方庐墓琴祥定趣装他年疏大国锦轴屡燔黄
赵开府卫国夫人宋氏挽辞
生居宅相宠无伦来?金枝德有隣夫拥斋旄仪上宰身兼郡主国夫人方看十子翻丹凤忽忆三山驾紫麟霜洁兰薰全懿美史官秉笔正誾誾
吴明可阁学挽辞
持橐甘泉日英声耸缙绅循良六郡守蹇谔一台臣德亚耕莘叟年同钓渭人设施浑未尽识者为眉颦
虞好古挽辞
蹑屩担簦不厌频治安有策上严宸朝为逆旅马助教暮作南昌梅子真岂是天教亡寸禄秖应身欲到三神从今遂泯凌云气挂劒寒松泪满巾
楼子善使君挽辞
游夏渊源鲍谢才声名虽泯思无涯人间一叶灵芝落地下千年玉叶埋彭泽素琴尘自满茂陵遗藁志全乖惜君多少凌云气挂劒青松秖怆怀
壮年方喜脱尘埃便把州麾上钓台冰监已明消健讼民膏不取却余财官箴信尔无遗恨家学端知有自来欲识邦人思恺悌水声山色亦兴哀
丞相魏大观文挽辞
姚江得尉是公先凤沼居慙我在前退处对栽三径柳追欢时共五湖船尚嗟邻好无多日何遽归程隔九泉苒苒衰迟易伤感送违陡觉涙澘然
赵叔达侍郎挽辞
山东真相种邂逅处鄞川折桂丹犹渥持荷紫更鲜清谈夸衆口大笔炳遗编无限凌云气沈埋向九泉江外昔分符人皆咏袴襦有书充栋宇无屋远庖厨容膝渊明舍饮瓢顔氏徒莫言太清俭本是列僊儒
钱师魏参政挽辞
冠岁踵英游桥门隽逸流文章唐社老事业汉留侯未旨黄金鼎先成白玉楼经纶展不尽识者为时忧
王季海丞相挽辞
宝历隆兴记张罗猎钜公斗南人杰用塞北马羣空紫橐论思绩黄扉造化功秖今收实效四海畅淳风
胡长文阁学挽辞
圣主当年侧席求一时献替尽嘉谋刑名不作汉晁错忠义有如唐马周夕闼未酬怀鼎志坤臣徒起袴襦讴忽乘鹤驭凌云去应与丛宵造物游
袁和叔父宣义挽词
学子抠衣三鱣堂芝兰郁郁苞芬香古人用器列彞鼎前辈遗编充栋梁事业未容传信史功名端合付贤良佳城他日祥光聚知是几番焚赠黄
鄮峰真隐漫録卷五

[book_title]卷六
钦定四库全书
鄮峰真隐漫録卷六
宋　史浩　撰
内制【外制附】
太一宫开启太上皇后生辰道场青词
大德必得夀已膺锡羡之符承天而时行式届诞弥之月欢深子道诚达天聪肃冲驭於殊庭荐明馨於净供冀格博临之贶永绥滋至之休
奉上光尧夀圣太上皇帝夀圣太上皇后册宝前三日奏告天地祝文
亲承睿训嗣守丕图兹率吁於羣情用肇称於显号尊归圣父美并慈闱福禄攸同册宝咸具敢先昭告益介夀俱
奏告宗庙祝文
恭承睿训嗣守丕基得道而上为皇虽难名於高致有德者必得寿用钦奉於鸿名仰唯父道之尊实并母仪之懿册宝咸具日期既良上祈九庙之灵预锡万年之佑
大祀礼成後谢恩表
熙事备成推广乾坤之佑湛恩汪濊普沾臣子之私顾养疴弗逮於骏奔然锡羡罔遗於遐远感深以位惧甚於荣中谢恭惟皇帝陛下传尧之心缉文之典以明继明而以圣继圣治至馨香因地事地而因天事天神罔恫怨兹迎祥於景至爰将礼於阳丘当冕黻之亲祠肃緌绅之显相宗祀以配上帝虽盛德之格幽大封以赉善人尚彞章之据旧喜在执笾之列罄宜进秩之褒顾如愚臣阻陪祀事敢意丝纶之异渥滥叨户邑之增封恳避莫遑鞠躬罔措臣敢不誓坚晚节益戴隆恩绦节前驱念辞荣而未获紫坛高峙愿绵庆於无穷
谢赐御书圣主得贤臣颂英杰论表
裒异代之格言并关乙览灿聨缄之睿藻特介微臣赐出非常恩为莫报中谢窃以追配商周之训诰雅推唐汉之文章王褒颂圣贤盖述遭逢之幸德裕论英杰历陈驾御之方顾虽二子载在尘编未见一人形之奎画肆我哲后采摭是书断自渊衷表章其说恭想挥毫落纸之际实兼舞凤翔龙之工云汉昭回丹青炳焕窃窥以为荣矣拜贶何以堪之伏念臣能不逮中识难语上运筹初政适依日月之末光为国远谋宁有蓍龟之先见岂伊至宝遽锡衰门兹盖伏遇皇帝陛下总揽羣材规恢上治元首股肱之无间既契精神仁义道德之不同更殊礼貌睠斯文之偶合乃肆笔以宠颁臣敢不拜手珍藏铭心感着固知在处护持自赖於神明誓与子孙寅奉永勤於朝夕
知绍兴府谢到任表
畏卭郲九折阪屡贡函封怀会稽太守章再叨阃寄进遂朝宗之愿退安就养之私顾惟小臣之曲成尽出大君之独断中谢伏念臣材品凡下学术空踈适逢潜跃之初骤厠凝丞之列超先诸老衆实讶其积薪抵触危机毁几成於销骨赖渊衷之不惑知孤迹之无佗假宠祠庭归荣里社饱东湖之胜槩五换星霜企北阙之清光几形梦寐顾弹冠而絶想惟结草以盟心敢期离照之光回忽畀坤维之重镇引道当祗於明诏怀亲顾迫於微诚沥恳有陈徒切吁天之祷恃恩自恕初忘择地之嫌迨易寘於便安愈不遑於启处力祈散秩冀逭烦言岂意不移出守之荣申加入觐之命曾修门之未至已信使之再驰道路光华搢绅耸叹洎进瞻於睟表获亲奉於德音自惊衰疾之?然犹辱简知之如此欲叙丹心之感不知雪涕之倾矧是故乡适居属部服彩而供晨省何异家居衣绣而免夜行实惟君赐兹盖伏遇皇帝陛下德高古昔诚格神明孝事两宫躬行尧舜之道风移万俗家为曾闵之徒遂令草芥之臣获全犬马之养恩隆父母施等乾坤臣敢不只服成命?遵圣训驱驰汉节已辞蜀道之难推广尧仁肯使越人之瘠誓殚晚暮仰报洪恩
谢除知福州兼改镇崇信军节度使表
虚闽岭之雄藩把麾甚宠改汉东之大国授钺尤荣命不获辞愧非其任中谢伏念臣孱庸琐质忧患余生陟屺居庐慨音容之愈邈负薪伏枕几寿命之难全敢期服制之甫终遽荷龙光之下逮畀之符竹易以节旄尽出渊衷大踰微分永惟洪造之莫报不知哀涕之横流兹盖伏遇皇帝陛下克广至公靡遗小善俯记盖帷之旧物曾依日月之末光曲示优恩俾华老境臣敢不少强疲瘁深体眷私既有社稷人民不忘只畏庶奉法度以答生成
追諡安穆皇后册文
皇帝若曰古先哲王修身齐家达于天下必建中壼正位乎内至於哀荣之际饰终追往厥有典常所以基王化厚人伦也朕祗荷天地宗庙之闳休对敭太上皇帝之慈训嗣有大统将自家而刑国使天下化之乃眷良配弗克永年是用咨尔秩宗暨奉常易名考行协于佥言愍册徽章肆以时举皇后郭氏婉娩懿恭祗若古训粤自初载嫔于潜藩?翟以朝佩玉以居下抚上承率履弗越命之不淑方华而殒日月逝矣音容如新朕问安寝门以天下养而盥栉之礼后弗克亲朕封建诸子以屛王室而朝会之盛后弗克见念莫予助慨然于中追怀平生以诏後世今遣某官册谥曰安穆皇后正中宫之名于以协隂教升别庙之袝于以妥神灵於昭淑声永永无极呜呼哀哉
拟观文殿大学士太一宫使除枢密使制
门下冠邃殿而緫殊庭故老久从於闲燕肆明纶而登右府元枢允赖於筹谋眷图已试之材庸显兼资之寄畴勲命使敷号告庭具官某气粹而行方望高而识远文华黼黻於王度智略韬韫於神机肆朕纂承膺予梦卜夷险一节勤劳百为方济治於寖昌遽奉身而勇退陞华载宠均逸示优每因造膝之朝时究沃心之论与其名遂身退而保天之道孰若谏行言听而流泽於民其辞琳蘂之清贞用掌枢机于严重藉造化甄陶之手成安强道德之威於戏调商鼎之盐梅美味已均於万口櫜周家之弓矢休功复播於四夷繄尔耆英儋予神武可
除张浚少傅依前观文殿大学士充江淮东西路宣抚使进封魏国公制
门下周公三年而归大慰国人之望吉甫万邦为宪是增盟府之勲眷予社稷之元臣方懋边陲之重寄诞敭制綍敷告廷绅具官某自明克诚允文且武事亲之孝实上通於神明许国之忠可兼贯於日月蚤登庸於次辅克左右於中兴一德格天四海奠枕殊方震惧闻姓字以胆寒多士归依想容仪而心悦即其効之若此知夫中之所存廼因勤劳旋请闲退久徜徉於泉石靡事浮沈兹表重於江淮果烦经略太上皇惟深眷注予一人敢後褒崇絺冕篆车峻陞亚傅绣裳黻衮改胙大邦增使节以宠元戎总兵符而护诸将尚仍书殿之贵以壮辕门之权进衍户封倍敦井赋以究经纶之藴以终恢复之图於戏诵宣王任贤使能之诗朕喜得将明之助鉴光武略地屠城之戒公宜以安集为先勉期戢於干戈伫归安於槐鼎伊惟耆哲奚俟训词可
除吴益少傅充醴泉观使依前保康军节度使进封大宁郡王制
门下朕庆席父慈曾未进君临之道恩先母党盖欲广孝治之风乃睠贤王实为元舅兹加地以进律庸敷号以告廷具官某简重而裕和高明而博达古训是式说礼乐而敦诗书直道而行慕功名而轻富贵英标玉立冲量海容蚤由肺腑之亲久享公侯之盛方隆谦以自牧故虽高而不危俾吾外家鬰为名族念慈闱之懿德有大造于眇躬敦兹和润之恩职我彩嬉之悦是用并昭贤业申锡宠章爰亚爵於上孤复肇封於王社进领珍祠之邃密尚仍将阃之森严陪衍真腴骈加多赋於戏申伯既闻於柔惠喜动周邦无忌深戒于满盈功隆唐室勉扬茂烈无愧前人可
除吴盖开府仪同三司充万寿观使依前宁武军节度使
门下朕尊临宸极仰繄慈母之恩孝事坤闱斯厚外家之泽是为贵贵岂独亲亲爰诹刚日之良用告在廷之重具官某温恭而清约端重而粹夷乐在诗书惜分隂於暇日知尊社稷激壮志於清时久茂德於庆闳乃蜚声於戚畹矧奉慈亲之训每权孝弟之贤流水游龙蔑有昔人之侈靡路车乘马是宜今日之褒崇大合公言匪存私意进仪端揆服纡衮绣之华均逸殊庭朝缀鸳鸾之序肆加井户贲增将坛於戏功名不难於图始惟其终富贵勿以为易得惟其守益驰休誉以对宠光可赐尚书左仆射陈康伯乞寝罢礼仪使支赐银绢不允诏
朕仰膺慈训光宅丕图躬率羣工祗见九庙时惟上宰实总盛仪有嘉显相之劳宜被宠颁之渥何谦之过引义而辞虽以身率人务力行於亷逊然为国惜体当勉蹈於中庸
修学士院诏
朕一日万几自朝至昃玩好弗营宴游弗事唯喜闻切直将于禁中辟屋数楹使贤德之士寓直其间时或番宿朕当间召与之论议以慰夙昔之愿焉其令有司增葺学士院
赐守令诫谕诏
朕观唐虞成周之盛衆建诸侯以抚九有泊历秦汉迄我祖宗列置郡邑亦克用乂肆朕嗣位顾德菲薄夙夜秪惧永惟邦本实在斯民民之休戚实系守令太上皇帝精求循良留神惠养埀及眇躬乃敢怠忽以上羞付托咨尔分土之臣各既厥心毋滋狱讼毋纵吏奸毋夺民时以事土木毋掊民财以资饷遗有一于此必罚无赦至於俾民安其田里愁叹不生增秩赐金若古令典朕将以尔风励四方而明示厥志惟尔亦有无穷之闻
戒公卿举所知诏
朕荷太上皇帝付托之重夙夜图回期济大业以称所蒙比者忠贤之士或召或留毕集于朝虽一时之胜朕心犹未餍足其令侍从台谏卿监郎察以上各举所知明言其材可任某职异时擢用当於除书之内具言举授之由得贤则进考增秩失实则夺俸削官一经荐扬终身保任如唐陆贽所言三省置籍来上以备采择副朕宝贤之意
赐少傅观文殿大学士魏国公张浚辞免册命宜允诏
朕於贵老尊贤无所不用其至卿以元勲旧德幡然为朕而来则其待遇之恩洎夫褒崇之意岂可与一介之士同日而言哉比以敷纶未厌舆论故须作册以显殊私乃引旧章力辞缛礼虽体貌励大臣之节当极优隆而撝谦挹君子之光重违恳恻勉从所请式慰其心赐新除少傅充醴泉观使进封大宁郡王吴益辞勉恩命不允诏
朕日趋德夀祗事两宫付托之恩仰承睿命鞠育之德复繄母慈虽罄天下养朕心犹未安焉锡宠外家尊荣元舅上怡亲志下副朕心此为权舆未足多逊
赐新除开府仪同三司充万寿观使吴盖辞勉恩命不允诏
卿夙承阀阅守礼蹈义昆弟相处号为二难名誉之崇实慰我母朕谓曾元之孝不如曾子故推此恩以见朕志不然朕岂以名器假人者哉卿苟知此又何以辞为耶
赐观文殿大学士知绍兴军府事汤思退乞宫观不允诏
古之大臣一出处进退之节至其在位无内外轻重之心卿早相上皇蔚为贤宰属维新於庶政乃作牧於东藩方以告猷遽求均逸谓朕不足以语治则曾未接於声音谓卿不可以有为则尚强於筋力纵使遂卿之请忍即舍朕而归揆之人情质之事体皆为未可其又奚言
赐新除兵部侍郎周揆辞勉恩命不允诏
徽祖作成人材桥门所储亿万士类卿之行艺卓冠一时朕固闻而知之洎我上皇捜揽豪俊锋车所召二三闻人卿之论思实秉圣听朕固见而知之则奉慈训纂洪业收召耆硕可後卿乎武部二卿兹庸暂起朕志既定其勿牢辞
赐新除右谏议大夫任古辞勉恩命不允诏
朕以眇躬仰依慈训托於士民之上实赖左右忠贤之臣而共济之矧惟谏诤之官专以指朕不逮者庸可後乎卿秉节据正无所回执顷为御史亦既有声言皆详明事亦剀切议者谓其得体朕心慕焉则辍从千里之名邦进处七人之上列固不为沗其又奚辞
赐新除保平军节度使王彦辞勉恩命不允诏
卿英名盖世深画过人膺太上之眷知受西陲之委寄顷者风尘告警斧钺出征威声所临丑类悉遁龙韬豹略久勤幕府之行红斾碧幢宜峻斋坛之拜肆予嗣位忽览逊章惟帝命之已敷岂朕心之敢易
赐四川制置使沈介诫谕诏
为政之道贵乎寛猛得中惟我蜀人乐於寛政昔张咏尚寛至发奸擿伏时用其猛蜀人以为神明卿材术踈通必能本人情顺风俗以为政无事多训吴璘兄弟继守西边备极忠顺中兴良将未见其比本朝设制置使冀协和以济事而比来进取议论乃有不与闻者朕问之不知良非本意卿可与国相体商订务为尽善於璘有助可也李师顔之在兴元王彦之在金州皆可倚仗赖璘与卿悉调护之兵势稍强民力稍裕恢复之举当自西陲始卿其念之故兹诏示想宜知悉
赐侍从台谏等笔扎修具弊事诏
朕惟天下有弊事无弊法祖宗立法夫岂不良今日之弊在乎因仍习俗固而不化遂与法意背驰若解而更张宫商斯在经不云乎变而通之以尽利推而行之存乎人朕览张夀所奏犁然有契于衷已令侍从台谏集于都堂今赐卿等笔札宜取当今弊事悉意以闻退各於听治之所尽率其属谕以朕旨使极言之毋得隐讳朕有考焉故兹诏示想宜知悉
戒帅臣监司举劾部内知州臧否诏
朕秪膺慈训诞保斯民永惟戚休系于牧守昔我祖宗列郡数百患其不能尽得人也乃分道遣使以寄耳目之臧否万里如见肺肝故累朝之民安於田里可比治古人者法令犹存而今莫克举是以循良不劝而贪暴未革将何以助朕为治咨尔部使者其悉乃心察列城之政举循良劾贪暴以听陞黜至於材非所长无他大过而授柄胥吏吾民有受其弊者亦条列以闻朕当命以他官不遂废也刺举以公朕则有赏阿私失实罚亦随之其令诸路帅臣监司限两月各具部内知州治行臧否连衔闻奏苟违朕言台谏劾之
赐四川宣抚使吴璘回师秦陇诏
朕比览卿奏念卿忠劳此心未尝一日不西向而卿子挺又能坚守德顺备殚忠力世济其美传之方册可企古人今若并力德顺敌或遁去进前所得不过熙原恐将卒疲毙於偏方无益恢复以朕料之若回师秦陇留意凤翔长安乃为大计卿更审处也卿所带忠义兵却须守挈老小於秦州以里措置屋宇屯之必得其用比王彦之去闻极迟迟此深可罪亦有曲折拱知其详卿且包含用之方时艰难人材不易得卿当使过以责其後効传不云乎师克在和此之谓也边地多寒卿宜益加保护副朕注想
赐都督张浚审订北讨长策诏
比得李显忠邵宏渊奏北讨已令条具专委卿审订卿可更召显忠宏渊并素有谋略将校集赞议干办官等将前项事宜密加熟议彼之上将为谁可以当吾宏渊角战平野骑兵孰多既得中原何术以守傥尽长策朕当亲驾临江督府移幕临淮以督诸将成功有厚赏误国有显戮若姑欲示敌人以声势使之知惧而不敢犯是亦一策二者必居一於此卿可密奏来
赐两淮将臣李显忠邵宏渊条具出师方略诏
览奏备见忠谋良深嘉叹但未知方略如何方今将校出亷隅者为谁可保不敢掳掠方今之兵几人出战几人留屯以备冲突兵出何道何处可先据险何处有粮可因馈运当从何路援师当出何方既有成谋必非浪战可密行条具仍须经都督府审订以闻当从所请戒监司令所部不得重价折变两税诏
朕祗荷高穹眷佑烈祖垂休获承太上之慈训修明治道夙夜不敢荒宁比年以来五谷屡登蚕丝盈箱嘉与海内共享阜康之乐尚念耕夫桑妇终岁勤动价贱不足以偿其劳而部邑或弗知恤使倍蓰以轻其直甚亡谓也其令诸路监司严戒所部应民两税除折帛折变自有常制外当输本色者毋以重价强之折钱若有故违按劾以闻当寘于法
求遗书诏
朕仰惟太上皇帝留神典籍虽在艰难不忘捜访是以秘府所藏几复承平之旧乃者馆阁书目告具朕适临幸插架万层籖帙溢目益以见太上皇帝崇儒右文之盛朕敢不只承尚虑四方藏书之家或有可补散逸亡繇来上及其间卷轴浩繁非给笔札不能传録者宜检照祖宗及太上皇帝求遗书故事令学士院降诏抚问侍卫亲军步军指挥使吴拱到阙并赐银盒茶药口宣
卿勲着上流宠提禁旅兹履秋阳之盛眷言夙驾之勤爰鍚珍芳式彰礼遇
赐新除少傅观文殿大学士魏国公张浚告口宣
卿一代元勲三边重寄既壮犹之入告宜宠数之骈加体我眷私亟其只受
抚问镇江府驻劄御前诸军都统制张子盖到阙并赐银盒茶药口宣
卿制阃临边扬旌赴阙方秋风之凄劲谅夙驾以驱驰肆颁饮剂之良用息道涂之勩
抚定中原蜡告
皇帝若曰朕初嗣位慨念中原之民久此涂炭未得休息心怀悯恻夙夜靡宁非不能从事干戈以决胜负重念人命难得怨苦难洗今来昭大信明大义於天下依周汉封建诸侯及唐立藩镇故事抚定中原不贪土地不利租赋除相度於唐邓海泗等州置关隘如函谷关外应有能据守以北州郡归命内欵者即其所得州郡并旁近城邑裂土封建大者为真王带节度镇抚大使赐玉带金带涂金银印其次为郡王带节度镇抚使赐笏头金带金鱼涂金铜印并赐铁券旌节从物听於次第私庙立戟元系蕃中姓名者仍赐姓名各以长子为节度镇抚留後世世传袭永无穷已余子弟听奏充部内防围刺史亦令久任将佐比类金国官品升等换授其国内各置国相一员委本国选择保奏当降真命余官凖此内不可待报者听先次赴上土地所出并许截留充赏给军兵禄养官吏等用更不上供分文每岁正旦一朝三年大礼一陪位如有故听遣留後或相国代行天申会庆节止遣本国官一员将命应刑狱生杀并委本国照绍兴勅令参酌施行更不奏案合行军法者自从军法四京各用近畿大国兼充留守朝廷惟於春季遣使朝陵余节朔止用本处官吏待祠每遇朝贡当厚给茶彩香药等其遇一国有警急诸国迭相应援或出兵牵制义同一家如开辟土地俘获金宝生口并就赐本国其有功将士委本国审实保奏当优转官资其余恩数有该说未尽者续次颁行今来所遣宣谕各仰思念久远趂时成立功业子孙世世享利毋徒死於干戈请候议定各遣子一人入觐当特赐燕劳毕即时遣回有合奏请事宜许其续奏所有信誓之言并候铁券内刋写机会之来时不可失各宜勇决以称朝廷开纳之意隆兴元年二月一日三省同奉圣旨遣人密告奉勅如右谨告
今遣右宣议郎试尚书兵部员外郎李申甫充宣谕使候议定日皇帝迁都建康府以受朝贺遣使约诸国歃血同盟各相保援以固欢好如有强国背盟侵犯弱国王师即为牵制不行杀戮但务和平为永久子孙之利各请无虑
外制
俞布等循资制
勅朕广营田所以足兵储裕民力也尔等警戢之余勤於劝课耕卤莽聚京坻稍陟一资用示优奬
滕璵循资制
勅羣盗剽敓使吾民不得安其田里尔长一方能设谋略悉使就擒民用安堵绩効之着合于令甲陞资示劝匪朕得私
王宏补官知兰州制
勅兰去中朝数千里民违声教三十年有能向风是为知义具官某材推果毅姿兼沈雄夙有志於归仁故无心於助虐能令千户知死生祸福之机坐使一州成礼义衣冠之地爰兹懋赏用奬奇勲就领郡符仍兼将印尔其务宁远俗益励初心图惟庆誉之终嗣有褒崇之宠可
宋兴祖补官制
勅某比者国家有事中原而忠义之士云蒸雾合作我前驱非尔纠率畴克然哉庸进厥阶以劝来者
朱祥等补官制
勅某等士有忠义根诸心非得人激发之亦或因循莫克自奋尔等间关传檄卒底成功爰命以官式奬勤勩
萧一中亲属补官制
勅某等身居累地心在本朝竭蹙来趋中途遭变有嘉慕义良用怃然凡居姻党之聨服我褒崇之命各思忠顺毋忝前人
鄮峰真隐漫録卷六
<集部,别集类,南宋建炎至德佑,鄮峰真隐漫录>

[book_title]卷七
钦定四库全书
鄮峰真隐漫録卷七
宋　史浩　撰
奏议
保举丰谟充知县劄子
窃见右儒林郎监秀州华亭县青墪催盐场丰谟系故御史中丞谥清敏丰稷之曾孙克守家法亷介自将初为楚州宝应县令於荆棘瓦砾之地招诱逋亡朞年即成井邑归日以一担自随中途有盗剽掠发视皆絮衣纸被盗相覩咨嗟罗拜而去次为南雄州始兴县令县之豪民怙?贼为民害谟亲入土寨擒其魁戮之一境肃然日夜伺令得失欲报仇终无所得次为光州定城县令专於摩抚乌合之民相率乐业一日疾作县官即卧内见之不设帷帐絮衣纸被不堪其忧民为作佛事觊其生又相率远诣庐州帅司乞留再任不可去之日民泣送越境不忍舍去若使再当剧邑必能不改其操
轮对劄子【见知高宗只因此劄】
臣仰惟陛下天锡圣性躬孝慈宁曩因庆夀推锡类之恩天下耄耋咸被爵邑婆娑圣时以乐余景甚大惠也而有司奉行不体上意拘以岁月之限间有阻抑使万古旷泽而有不徧之累臣甚惜之夫子欲亲荣其谁敢後州县剡发自为稽期彼同井里隔门墙年适相若而独不被其泽岂无向隅之叹乎臣愚欲望圣慈特降睿旨应绍兴二十九年正月一日庆寿恩合封祖父母父母诸州已具闻见下部未施行者并乞於今年九月明堂大礼赦内该载放行所贵破有司拘碍之文全陛下罔极之报鸿恩溥博亿载愈光不胜天下幸甚
请安反侧劄子
臣闻强隣失信违天叛盟陛下至仁吊民伐罪干戈所指不战而奔迩者变起萧墙渠魁授首普天率土同知国运之方兴掠地屠城正非今日之所急贵在先安於反侧乃能尽抚於流亡盖靳赛张中孚之徒徐文宜生之辈若非海纳用彰旷荡之恩则必狐疑别立奸凶之主勿谓肉已登于几上其如敌尚在於舟中敢冀圣恩亟颁曲赦高其爵赏示以腹心使彼晓然而无佗则必慤尔而弗叛神州之版地於是可复寰海之生灵於是可安傥不速赦羣凶必定复树一敌时当其可间无容髪之机今舍弗为决有噬脐之悔臣识非通敏言又阔踈仰冀圣聪赦臣死罪
除中书舍人举自代状附
伏覩左宣教郎秘书正字兼权着作佐郎程大昌材术踈通文词高古比同登於学省实久识其贤模臣所不如举以自代
荐潜邸旧臣劄子
臣等恭惟陛下龙飞御极曾未淹旬首擢臣等寘之从列深惟际会窃自省循陛下天纵圣学虽出生知然而就傅以来二十余年太上皇帝遴选儒臣俾为辅导及其成效盖有自来譬如多稼有年既耕而种既种而获夫岂一日之力哉臣等晚备诵说圣质已成初无涓尘禆益而猥蒙厚恩先诸旧学心实不安此而不言使陛下未发晋文求介推世祖召严光之令臣实有冒功蔽贤之罪欲望圣慈特降明诏凡曾侍潜邸臣寮依累朝故事第加恩典
论未可用兵山东劄子
臣恭覩陛下特发英断进讨山东以为恢复故疆牵制川陕之谋臣获侍清光亲奉睿旨不胜欣忭然亦有惓惓之愚不敢隐默窃以传闻之言多谓敌兵困于西北不复顾山东加之苛虐相承民不堪命王师若至可不劳而取审如此说则吊伐之兵本不在衆偏师出境百城自下不世之功何患不成万一未至尽如所闻敌人尚敢旅拒遗民未能自抜则我师虽衆功亦难必而宿师于外守备先虚我犹知出兵山东以牵制川陕彼独不知警动两淮荆襄以解山东之急耶为今之计莫若戒勅宣抚司以大兵及舟师固守江淮控制要害为不可动之计俟有余力方可遴选骁勇有纪律之将使之以奇制胜若徐郓宋亳等以次抚定之两淮无致敌之虑然後渐次那大兵前进如此则进有辟国拓土之功退无劳师失备之患实天下至计也盖山东去敌人万里彼虽不能守未害其疆两淮近在畿甸一城被寇尺地陷没则朝廷之忧复如去岁此臣所以夙夜忧惧寝不能瞑而为陛下力陈其愚也且富商巨室未尝不欲利也然贾于远者率不肯以多赀付之其意以为山行海宿要不可保若倾囊而付之一有所失悔其何及哉此言虽小可以喻大愿陛下留神察焉臣比者误蒙圣慈使摄事枢筦攻守大计实任其责伏惟陛下照其愚忠速降处分
贴黄前件事宜臣虽已面陈缘利害至重欲乞陛下反复省览故敢辄具此奏方今大臣如张浚当世宿儒深晓此事陛下试委之询访如得万全始可议动不可尝试为之而侥幸其或成也若乃顺诸将之锐气收无用之空城寇去则论赏於朝廷寇至则歛形於山寨使彼无辜之赤子皆为横死之游?取快一时含寃万世此去冬已然之失今不可复蹈之盖古之取天下者不为一时苟得之计所谓传檄而定者信得其定矣又况浚之威名敌人所畏若小不如意敌得易而侮之岂不劳陛下宵旰之虑乎臣恐此时献计於浚者不肯任其责矣此臣区区深欲宝惜此举之意也惟陛下反复筹之
再论山东劄子
臣恭领御笔天语襃嘉谓臣狂瞽之言偶合圣意臣自惟愚瞢每有所陈必契渊衷虽大度有容欲求刍说然揆之古人亦可谓千载一时之遇也臣伏读训词感激至于霣涕方今立国之道贵在得人曰财曰兵以次举行使足食足兵何患敌人之富强哉自陛下即位以来凡臣之建议莫不以自治为先深恐好名之士但持正论以挠初谋锐意之士不恤大计以成轻脱是以拳拳之念蚤夜不敢忘今幸陛下持之以刚明断之以勇智臣之愚直遂得行焉经曰靡不有初鲜克有终惟陛下既已信臣不疑使臣获尽其区区不胜幸甚
乞罢萧鹧巴入内打球劄子
臣闻传曰奔军之将不可以语勇亡国之大夫不可以图存此古今之通论也近者契丹归正萧鹧巴等万里远来诚为劳苦其实则奔亡之余又况彼或遣之以为吾间纵之以蠧吾国皆未可知也陛下待之之礼当予之爵命使无失所严其驾驭使有後效可矣今既赐之对锡之燕其余匪颁优待无所不至当遣回军前分部将下勿使主兵曾此未闻忽有旨令入内打球臣窃惑之夫此辈生长遐方击鞠之戏固所精也陛下欲以为戏而观之耶抑欲优待而宠绥之耶若以为戏臣以谓降人不当使其窥见宫墙之内若欲宠绥臣以谓边将必多方招置以为功他日高官重禄悉为此辈所得实无益於恢复徒有耗费尔昔徽宗朝郭药师以地来降待之以腹心尝请击鞠於牟陀冈其後叛去敌兵大入果於牟陀冈作营寨汴都失守实自牟陀冈登城此辈野心固不当以为戏也昔孔子射於矍相之圃扬觯而号於衆曰奔军之将亡国之大夫与为人後者不入此辈奔亡固不足以当宠绥也陛下举措天下所拭目倾耳诚不可以不重传曰上有好者下必有甚焉者矣此之谓也臣前者既言赐对不可於便殿当立仗以示威锡宴不当用使者之礼乞免从官押伴既蒙陛下俯察臣衷悉如所请陛下从谏若转圜之易圣德巍巍度越百王之上不可於此而失之
论归正人劄子
臣闻古之得天下者皆由小以致大若汤以七十里文王以百里是也汤之一征天下始信故东征西怨南征北怨怨者徯其来而不至也是故师至其国若时雨降非谓四方之民先归汤之国也文王三分天下有其二者有其心也是故至武王时始殷商之旅其会如林非谓使天下之民先归文王之国也若使民先归其国则七十里之亳百里之丰何以容东西南北之人而所谓亳与丰之地方且疲於赡养日益穷蹙又何暇修文德以格远人之心耶今陛下外有劲敌日为奸谋以挠我日纵流民以困我沿边守臣由之不知方且日以招徕为事自去冬用兵以来归正之官已满五百皆高官大爵动欲添差见阙归正之民不知其数皆竭民膏血唯恐廪之不至数年之後国家之蓄积竭於此役东南之士夫久不得调东南之农民身口之奉不得自用安保其不起为盗贼而求衣食之资乎不於此时有以救之駸駸不已布满东南蚕食既多国用益乏已来者不获优恤必有悔心方来者待之愈薄必有怨心夫剥肤椎髓以奉之意者望其知恩而欲其为我用也若使怨悔之心生终亦何所济此为国远虑者莫不寒心也今说者必曰不如是不足以系中原人心夫内修政事教化既明风俗既厚百姓家给而人足使彼之士民愿立於朝愿为之氓而不可得然後一旦兴师恢复土宇皆为王臣则其心大悦如汤之后来其苏武王之一怒而安也若吾之政化未施财力先屈国尚未可保安能系中原之心乎凡为此论者皆慕古人之虚名失当今之实利者也臣愿陛下密敕沿边守臣其有襁负而至者谕之以久远之计曰国家议战与和皆为汝辈久此陷没欲图拯济若为战计则他日得我故地汝皆吾民又何舍坟墓弃亲戚而来若为和计朝廷亦岂遂忘汝等宜各安本土以俟议定则彼必感我恤之之意深念之之心切将无所归怨而敌闻之亦必知我国有人矣於是葺藩篱保形势寛民力以固邦本募勇士以益军籍政修而教兴国富而兵强机会之来岂有穷已一举而得中原大开明堂受朝贺此成汤文王已试之明效也夫未至此时而先为计以自蹙此敌之愿後虽噬脐其无及矣利害得失之机较然可见陛下不可不深察也傥未以臣言为然欲望圣慈断自宸衷上取太上之训下尽近臣之议以归至当然後定其规模使沿边守臣有所遵守
第二劄子
臣闻弃实而务名舍近而谋远见利而忘害此三者天下之大弊古今之至戒也臣比者极论招纳归正人之非虽荷圣慈已赐开纳尚虑议者或有异同臣请得申言其详夫自淮泗之北燕赵以南幅员万里皆我故疆若使朝廷根本已立人材已衆功无僭赏罪无佚罚兵强国富事力有余以陛下英武之资乘中原爱戴之心一举而取之宅中图大以复旧物则天下之议孰敢以为非今既未能乃区区然招集逋逃之衆以为系中原之心此臣所谓弃实而务名一弊也自去岁北兵入境之後两淮荡然驱敌杀戮不可胜计井湮木刋积骸如山恸哭之声至今未已调度日繁江左重因屯戍虽遣藩篱未固此皆当如饥渴如焚溺日夜图之者今未见大有措画而庙堂之上率常以大半日力整会归正人某人乞官某人援例以庙堂犹如此则宣抚司沿边诸军帅司州郡又可知矣此臣所谓舍近而谋远二弊也北人初来扶老携幼莫不皆言去患难归父母呜噫流涕以手加额不知者观之真若可喜然此辈小人何常之有廪给禄赏少不厌其无涯之心则怨詈并作未必不刺取国事归报敌境况又其间往往有本心为间探而来者此臣所谓见利而忘害三弊也以此三说反覆究绎招纳利害可以立决加之敌情难测谲诈万端今北人将片纸来者即与官僧道虽无度牒但持戒牒来者即与度牒若敌国设计多作伪告伪牒源源而来上则竭国力以禄养归正官下则隂坏度牒之法我尚为有谋也哉且中国士大夫虽身登科第家世公侯一有过失坐废终身而归正官则一切不问是仕於北廷者何其幸而仕於天朝者何其不幸也耶中国士民欲为僧道者由买度牒以至书填受戒非四五百千不可而归正僧道则一切不问是生於敌境者何其幸而生於王土者何其不幸耶臣惓惓之实欲望陛下弃名取实以集大勲先近後远以安边鄙见利思害以杜乱萌异同之论一以理决之昔吐蕃欲取唐维州隂遣妇人嫁守阍者生子长大守阍而吐蕃入寇遂开关纳之宣和中郭药师入朝请击鞠牟陀冈乃默视可作营垒之地其後敌骑大入果集于此则招纳之事岂可忽哉伏惟留神采择
论未可北伐劄子
靖康之祸孰不痛心疾首悼二帝之蒙尘六宫之远役境土未还园陵未肃此诚枕戈待旦思报大耻之时也然陛下初嗣位不先自治安可图远矧内乏名臣外无名将士卒既少而练习不精遽动干戈以攻大敌能保其必胜乎苟战而捷则一举而空朔庭岂不快吾所欲若其不捷则重辱社稷以资外侮陛下能安於九重乎上皇能安於天下之养乎此臣所以食不甘味而寝不安席也张浚老臣岂其念不到此而稔於幕下轻易之谋眩於北人诳顺之语未遑精思熟虑决策万全乃欲尝试为之而徼幸其或成臣窃以为未便上皇亲覩祸乱岂无报敌之志当时以张韩刘岳各领兵数十万皆西北勇士燕冀良马然与之角胜负於十五六载之间犹不能复尺寸地今乃欲以李显忠之轻率邵宏渊之寡谋而取全胜岂不难哉惟陛下少稽锐志以为後图内修政事外固疆圉上收人才下裕民力乃选良将练精卒备器械积资粮十年之後事力既备苟有可乘之机则一征无敌矣
乞免台谏侍从当日条具劄子
臣昨夜伏覩御札赐侍从台谏不允三日条具之请臣窃思之陛下为此将以得天下之弊而更新之庶可立万世之基业何为欲速如此夫钟之扣也待其从容然後尽其声人之言也畀以闲裕然後尽其藴今若促之使不得尽他日或有弊不革则必有辞曰仓猝不暇及也将何以责之臣未敢奉行圣旨者诚以陛下今日之举真可追配仁宗书之信史足以光万世於此而促迫之使不得尽其藴则人皆付之文具矣所有御札谨俟少选进入乞赐俞允俾遂三日之请
第二劄子
臣恭领圣训至於谆谆曲折臣以贱微冒犯天威罪宜万死臣当退就斧钺不可复言然臣区区犹不能自已者诚以陛下圣性纯明德量寛大今日忽为此举乃与平昔不类是以疑之张焘之言觊陛下取弊事而革去非欲陛下以一日之力困诸儒於笔札之下臣意得从台谏游学校取科第欲其答策持论固所优为然非陛下前日求言之本意也夫言之必可行贵乎考察事情周知物态民之利病国之安危筹度于心笔之于纸圣君用之则天下咸被膏泽无一物之失所若陛下欲令援笔而书不切於事如举子之在场屋侍从台谏何至不能而饰词以求展限哉今天下三岁科举举子未尝有曳白者而谓立朝之士不能此左右之人欲用此以为戏使陛下有轻士之心其与祖宗开天章阁求直言岂不甚相戾耶昔仁宗开天章阁使大臣条对奸臣欲困同列故请一日而毕其间所说有得其大体者衆不能夺竟许退而条具兹故事也陛下若不听臣言驯此而行则将流於薄而忠厚之气象不见矣此臣所以虽有白刃在前不敢避而欲救陛下之失也唯陛下亮臣无佗所有宰执申请三日之限谨用缴进伏乞睿慈特赐批依
鄮峰真隐漫録卷七

[book_title]卷八
钦定四库全书
鄮峰真隐漫録卷八
宋　史浩　撰
奏议
回奏条具弊事劄子
臣今月十六日午刻恭领圣旨下询臣曰前日集议宰执独无奏章侍从台谏所言孰为至当令臣条具臣只奉威命震惧於心仓猝之间不知所措臣窃观圣问仰见渊衷既定宏规复咨羣议此实帝王之度量岂容蠡管之测窥臣顷因陛下即位之初尝陈今日御戎之计谓藩篱不可不固扃鐍不可不严藩篱固则内之政事可修扃鐍严则外之奸细难入先为守备是乃良规若夫议战与议和则亦在彼不在此彼战则战彼和则和和不忘战姑为雪耻之後图战不忘和乃欲缓师而自治此度今年之事力故立一时之权宜既匪成谋未为定论第当坚壁力御攻冲谨俟乘机以图恢复傥听信浅谋之士时兴不教之师敌去则论赏以徼功敌至则歛兵而遁迹使彼无辜之赤子皆为横死之游魂取快一朝含怨万世谓之恢复岂不痛伤然念祖宗版图久染荒僻之俗祖宗陵寝鞠为荆棘之场为人子孙可忘食息正须厉志於名实赏罚责成於将相公卿假以岁时复其境土锋乘破竹势顺建瓴是为吊民伐罪之师不作鼠窃狗偷之态此陛下之素志亦愚臣之旧闻彼侍从台谏之流真议论文章之粹兰菊有春秋之异药石俱砭剂之良固匪能言而不能行实皆可敬而不可慢虽卫多君子知国势之愈隆然楚有得臣念敌情之未保是宜练兵而选将常在拯溺以救焚臣愿陛下采其所陈亟为之备臣适当短晷素乏长谋姑以狂辞仰酬清问觊因一得少补万分
论用兵劄子
臣昨晚恭领御笔论伪境元帅所答张浚书诚如圣训然以臣愚见陛下经废弛之後目今兵力寡弱财赋单匮若岁岁设备敌人声东击西长淮千里大江绵亘皆是敌境处处用备人人不得休息譬如两虎共鬭势不俱生二器相击薄者先穿若不因其来稍加思虑臣恐自此无时宁息臣观敌情彼亦厌兵但以本朝时纵无谋之将前去侵伐不得已来应我若能因其厌苦乘势遂清中原是一机会若犹未也须当料吾甲兵如何财用如何取之当自何处守之当用何人使吾备不弛吾力益壮他时观衅而动有何不可盖敌国未有长盛之理破灭有期但当小忍以俟之尔以陛下之英明神武岂患不得天下但顾今日兵力未壮民力未苏财力未足而遽舍内以事外虽得天下未见其利也宜因此徐召张浚来议此事臣之识浅不过如此不足以仰禆圣算惟陛下恕之
回奏令条具时务劄子
臣适者恭叩龙墀僭言时务心之所虑不觉发口伏蒙圣慈赦臣狂直俯赐优容臣惟遭时得君有如臣者万古鲜俪其何幸也臣退思补过汗下如雨然非臣狂直又何以彰圣德之优容耶臣恭奉睿训令臣条具今所当务何者为革弊之先臣闻唐李泌有言主相造命不当言命臣将易其说曰主相变习俗不当为习俗所变盖习俗之移人如水浸润久而不自知陛下傥坚初心以敦明视高出万物之表如大圆镜垂之空中物之来者皆不能逃又岂能为习俗所移昔人谓之照破是也照破则此事办矣臣当条上施设之先後以补万分
论降诏视师劄子
臣归乡无屋可居旅泊山寺谢絶宾客罕闻朝政前日忽传邸报六月十四日陛下降罪已之诏臣伏读流涕以谓陛下即位之始与臣言曰内修外攘期以必可恢复当须少忍无求欲速陛下念祖宗之故疆列圣之陵寝安得不俯从其请今既主帅失策岂陛下之过而犹责躬以示天下仰见圣度寛大必能上回天意下感人心以成中兴之烈传曰禹汤罪已其兴也勃焉陛下以之臣虽在远外实怀主忧臣辱之念坐不安席食不甘味惟知祈弭外虞以见忠赤臣恭闻圣诏以秋凉择日视师臣实忧之盖江外之兵经此劳苦固当抚劳然陛下一动真不可轻正宜虑远若敌不南侵恐为徒费万一有警胜负未决之间进退必有难处者以臣鄙见不若诏诸路帅守立赏命官纠集土豪起勤王之师如福建枪仗手宣歙弓弩手诸州射生户之类来屯江上仍取东海范荣所总舟师及沿海船户素有勇略之人云集大江以备不虞大驾声言进发未可便行庶几敌知畏而不敢易我则或进或退皆有所恃以底万全大抵近日谋国之论多失於轻审之重之惟在陛下则臣区区虽病卧牖下死亦瞑目臣职不当言言之有罪诚以久荷陛下恩怜异於稠衆义则君臣情兼父子情迫于中不能自已伏乞圣慈察其心而赦其罪
福州乞置官庄赡养生子之家劄子
臣所部福州屡经贤守奉宣德化士大夫好义民庶安分耻立讼庭刑狱不至繁多惟是诱掠男女一事略无少衰词讼十居六七盖父母爱子之心人皆有之既为无赖之徒多方引诱少弱无知安能自拔利之所在岂恤父子生离之苦臣尝力究其弊皆因建宁府南劒州汀州邵武军四州穷乏之人例不举子家止一丁纵生十子一子之外余尽杀之贵家富室既无奴婢其势不得不买於他州价值既高贩掠之人所以日盛刑禁箠楚情重者多至编配而此风终不可革实可哀悯国家屡因臣僚论列闽俗不举子前後画降指挥痛革此弊令生子之家官给赡养诏旨非不丁宁法禁非不严密然州县匮乏趣了目前官吏军兵请给之外拣汰使臣嗷嗷待餔日增糜费安有余力可应上项指挥以此申严约束悉为文具臣今措置欲於建劒汀邵四州诸县各置官庄一所典买民间田亩收积租课令穷民下户妇人有孕及七月者关告耆社申县县为注籍俟其生产之月即申县县下官庄给历每月支米若干满三岁住支盖方其初生以水杀弃父母不之见也及其痛定未有不悔其杀之者今若诱以微利使必活之三岁之後必不忍杀此臣区区之意也伏覩近降指挥将本路荒废寺院田产估价召卖臣自到任以来用度节省别无虚费将本司逐旋?积到钱就提举常平司取建劒汀邵四州县所卖荒废寺院田产尽行承买以为官庄砧基臣又恐生息既多所买之田不足以给欲望圣慈逐州给降度牒一百道委守倅出卖将所得钱桩管专一增置田亩庶几不至乏少候至官庄丰盛即前项措置可行如蒙圣慈允臣所乞岂唯建劒汀邵四州所活不知其数抑使泉福等州少弱男女必免诱掠之苦是一举而两有所利缘上件事正系君上恩德乞作圣旨行下
贴黄臣伏见本路提举常平公事右朝散郎薛居实顷守兴化公勤亷介政绩可纪已蒙陞擢今为本路监司前件陈乞如蒙圣慈赐许乞委薛居实同共措置条画约束闻奏将所卖度牒钱及官庄收到租课乞专降圣旨并依常平法不许州县移易庶几经久不废八州生息历千万岁悉自圣慈今日生成之恩进陈正言四经解劄子
臣今月十三日叨侍经筵尝面奏故承议郎前守左正言陈禾有易春秋论语孟子四经解其间是正得失发明圣人之微旨开悟後人甚多不敢隐默辄以奏闻恭奉玉音许臣缴进今臣缮写装成三十八册用黄罗复帊封识上进臣恭惟皇帝陛下圣学高明每论经旨皆度越先儒羣臣拱听闻所未闻岂必少此然泰山穹隆不厌微尘益以高大臣故敢冒昧言之如蒙圣慈赦臣僭越赐以乙览傥有毫分上合圣意即乞颁之秘馆以惠後学庶酬其平生勤苦之志不胜幸甚
贴黄臣昔闻故承议郎陈禾仕政和间以言事切直得罪蔡京偶承议郎陈瓘之子正彚告京僭拟引禾尝共议遂并与陈瓘俱坐除名之罪靖康初凡得罪京者悉蒙追叙瓘已襃赠谏议大夫赐之美諡官其子孙唯禾以知和州日秦桧为过客遇之意不满桧衔之及其当国子孙屡诉不能昭雪人皆寃之今来禾幸逢圣代或蒙圣慈因览其书嘉其用心悯其齎志赐之恤典或録其子孙尤见圣天子崇儒重道旌忠劝善之意
经筵荐石等劄子
臣年龄已暮筋力弗强备数经筵无所补报唯有荐士可效区区昔陈襄在神宗皇帝朝为讲官尝手疏三十许人其後皆为名卿贤相臣识不逮襄远甚心窃慕之顾今多士济济内而职事厘务已经荐扬外而监司郡守已经临遣皆不逃乎圣鉴臣固不敢强有低昂唯是远外之人终恐逸遗臣敢録数人以尘圣览傥陛下察其可用臣当访所不知次第而进恭俟采择臣伏见朝奉郎福建路安抚司干办公事石器质纯静不求闻知为邑南劒之尤溪兴学校礼贤士苟有利民知无不为颂声洋溢如古循吏朝奉郎前两转运司主管文字陈仲谔操履醇正议论有源居福之鄙月评所赞人无异词文林郎新差充南外敦宗院宗学教授汪义端好学不倦有为善心尝任四明郡僚事无诡随唯狥公议从政郎汉阳军军学敎授石斗文问学知方行已有耻不为诡激以钓虚名涵养之久必能立事迪功郎监潭州南岳庙沈铢乡行可推士夫信服其与人交面箴其失退无後言有古直谅之风臣比侍清燕恭闻天语以人材为急故敢不避狂瞽昧死言之傥蒙收召随材録用必有可观臣不胜拳拳事君以人之义
论阅武劄子
臣闻蒐田以时诗人入咏羽旄之美孟子详言君举必书人皆称善盖因农事之隙当思武备之修侧闻翠华将临白石岂是留情於田猎实将大阅於车徒坚其执戈卫社之心鼓其投石拔距之气缓急之际勤劳不辞谅惟此图久关圣虑臣有鄙见所合冒闻其事虽微其体则重衆所聚处人必观光宜须严戒有司俾之遴选精卒去其凶邪狡横之辈取其骁雄练习之人犒劳务为均平号令期於纯静庶使三军之贾勇了无一夫之向隅然後简厥驯良置之左右环以卫士列为御营天尚洒道清尘人必飞蜂走蚁陛下入则登坛信誓出则按辔徐行事理应然诚非过虑千金之子坐不埀堂万乘之尊所当设备其有驱驰得隽扈从宣劳劝赏既行风励甚衆使此戎昭之盛事不为观美之虚文臣有激于中不能自默伏惟陛下俯察拳拳爱君之意特寛喋喋出位之诛
论镇江都统兼知扬州劄子
臣闻左画方而右画圆并运不能合规矩目司视而耳司听两用不能为聪明是以乘田委吏不可以兼为抱关击柝各勤於一职事无钜细任贵精专镇江大军中兴巨屏北望瓜洲只一苇南趋行阙不十程其在诸屯最为重地欲使宣威於大敌必须谋帅若长城营垒之周防戈甲之犀利在於主者岂属他官朝夕不在其间孰施军政甘苦不知与共宁得士心又况市井连甍或有火灾之警军民聚首或多矛盾之嫌一有踈虞必将纷扰主帅既已在远副帅安敢自专盖兵在江南而帅居江北傥使关白而待令真同揖噀以救焚虽驾驭有方不至于此然侥幸无事岂可为常故使为国远虑之人皆有私忧过计之语傥陛下不知其才可以牧民而御衆欲其效见於治郡与理兵何不俾镇江之守莅维扬维扬之帅归京口任虽两易事归一途听讼之余可以整齐其卒伍阅士之暇可以抚摩其人民卒伍既熟主帅之威容人民又乐守将之善政则斯一举是谓两全若曰维扬之城壁未坚淮楚之边防未固姑留镇守无复更张臣恐稍经掣肘之虞必有噬脐之悔愿遣偏将竟其版筑之功就求长材用作武锋之贰事既专一而有绪时可往来而提纲陛下深略沈几圣资英武运独智於帷幄之内置诸将於股掌之中必有神机非臣蠡测若或少加圣虑俯听臣言断自宸衷别求贤牧俾各专於所事庶几尽其所长此在圣意之谋为固非愚臣所敢望臣官非言责职在经筵只荷宠灵每慙尸素昨降中批而委谕许令随事以直言苟有见闻敢不敷露伏乞圣慈赦臣万死
论襃赏谏官劄子
臣比者入对内庭以衰病乞归田里蒙赐之坐问臣以何如唐太宗臣对曰陛下圣德高出百王宫中止闻孝俭太宗闺门之内尚多慙德岂敢望陛下万分之一徒以其聪明知前代帝王之高致在於从谏降意屈志以来言者从而赏之以收美名以起至治史官谓功德兼隆得此道也是故魏徵谏发兵则以五百缣赏之孙伏伽谏死刑则以兰陵公主园赏之李大亮谏求鹰则以汉稽胡瓶赏之高冯言得失则以锺乳赏之今谏官有意为陛下开辟公道无所阿私诚可与唐臣并驾愿下有司亟议襃赏使万世之下赞陛下之功德巍巍在太宗之上岂不美哉
乞置看详一司劄子
臣闻罔以辩言乱旧政伊尹进戒於商王无作聪明乱旧章成王申命於蔡仲伊尹传尧舜之道成王重文武之光立一时金石之言为万世蓍龟之训盖以祖宗创业垂统有望後人故其君臣叠矩重规无非成法实不刋之令典为可继之贻谋难得者圣贤之相逢所贵者子孙之长守若思轻改决匪良图方陛下即祚之初正微臣辅治之日上封事者累百辈言弊政者仅千条必欲取而纷更罔有赞其绍述固尝大书方策不辜其来及夫聚议庙堂颇难其用陛下挺拔俗之见深垂裕之原一遵列圣之宏谟已辈中兴之哲后此其明效大验所当谨守弗渝比年以来献言颇杂一劄可喜即日与之施行衆志未孚当时已自窒碍徒为纷扰无益施为始虽易若转圜旋未免乎反汗间有深知时病灼究弊端虽惓惓以尽忠亦悠悠而未效薰莸既溷玉石奚分良由稽考无官审订无局行之既无所据罢之不究其因幸赖四达之圣聪终亦一归於旧贯为今之计当谨其初遴选从班一二人就取勅局三数吏尽襃彞宪立为司存凡以改作而献陈必使看详而指定稽之典礼而不悖揆之律令以无愆有补於谋必着于籍前铺条贯後列姓名庶於指掌之间若见腑肝之易一以供上方之观览一以备中书之举行或有兵机则关密院傥久行而有利益必加赏以示恩私务使三尺之金科不挠一夫之臆说其或姑以藉手以求美官无复究心更防後患率然而作出於不思意有在於身谋事无禆於国计盖言之者无罪当置之而勿问第欲公朝发号出令之间不失圣主继志述事之美臣辄殚一已之见未尽天下之公欲望圣慈更诹衆议参枢迩列侍从近班乌台洎两省之英枢府及百司之属尽从公道罔有异词则此刍荛之言或有毫髪之益
车驾朝德寿宫乞以问对圣训宣付史馆劄子
臣仰惟皇帝陛下诚孝之德根於睿性钦顺之行发於自然寅奉两宫超越千古父尧子舜视唐虞有光焉臣私窃庆幸得生此时前後备位宰辅目覩陛下事亲之懿二典所载诚有不能及者如朔望驾朝德寿宫与夫圣节冬至正旦上寿或留侍终日或恭请宴游凡所以尽人子之道以天下养者皆极其至自宜大书於策以为万世父子之法然自陛下登位以来至是凡十有七年其间岂无亲闻太上皇帝圣训与夫陛下问对玉音外庭不得而知史官不得而书诚今日之阙典也臣窃见汉高祖置酒前殿奉玉巵为太上皇寿有业所就孰与仲多之语唐太宗从上皇置酒未央宫上皇谓胡越一家自古未有而太宗有皆陛下教诲非臣智力所及之语此汉唐宫中一时所言而二史书之至今以为美谈夫以今日闺门盛德如此而秉笔之士乃独无以埀示将来臣愚欲望陛下以前所闻及自今以後所得太上皇帝圣训陛下问对玉音许令辅臣随时奏请俾之登载日历或宣付史馆别为一书则圣子神孙得以承家法而天下後世知圣朝慈孝之德不胜臣子至愿
经筵论进读宝训劄子
臣今月二十九日伏蒙圣慈遣中使至臣家奉宣圣旨理会进读事臣前日面奉圣训已即只禀方欲率周必大同奏乃蒙传宣臣之不敏尚乞寛赦宝训一十五卷若并日而读须日进三卷有劳圣体今议定欲日进一卷仍乞稍缓住讲之日假日许特坐则在四月之内可至彻章今有公劄乞赐处分此一事在陛下行之以为易求之史册殆未尝有此所以度越百王之上後世闻之岂不歆羡经曰学于古训乃有获事不师古以克永世匪说攸闻陛下非古训有获其肯如是臣等退朝以语同列无不鼔舞赞叹
鄮峰真隐漫録卷八
<集部,别集类,南宋建炎至德佑,鄮峰真隐漫录>

[book_title]卷九
钦定四库全书
鄮峯真隐漫录卷九
宋　史浩　撰
奏议
陛辞荐薛叔似等劄子
臣闻误国之罪莫大於蔽贤报君之忠无踰於荐士臣尝承乏经帷荐士职也敢失其职以速官刑又况臣千载一时遭遇圣明从始暨终自顶至踵受陛下生成之恩特出伦等欲报之心宜如何哉臣今老矣智虑荒落不足以寄陛下腹心筋力衰疲不足以任陛下股肱然区区报国之诚虽老不能忘去朝夕思念唯有进达贤才异日傥有毫分之补庶几臣之志愿偿一二焉重惟内之庶尹百僚已经选用外之监司帅守已经临遣臣皆不敢置论於其间若夫怀才抱识沈伏下僚而未能自达者据臣所知尚十余人明州鄞县主簿薛叔似学窥往圣志慕前修试吏之始已有能誉若任之以事当无施而不可新绍兴府司理参军杨简性学通明辞华条达孝友之行阃内化之施於有政其民必敬而爱之新建宁府崇安县主簿陆九渊渊源之学沈粹之才辈行推之而心悟理融出於自得新无为军军学教授石宗昭学问操履文采政事四者皆过人而深自韬晦无好异之失新宁国府府学教授陈谦材术既高文章尤美推其所用必能称职新鄂州推官叶适资禀甚高博记能文其学进而未已前江东安抚司干办公事崔惇礼学问该通辞藻华赡与其弟惇诗相埒识者惜其未用新江隂军江隂县尉袁燮学问醇明性资端厚守正而无矫激久在庠序士子推服添差通判常州赵善誉宗子之秀学问文采俱有可观吏材尤高不在彦逾下前抚州州学教授张贵谟文学吏治务求实用试之以事必有益於时监临安府回易库胡拱故礼部尚书沂之子沈厚似沂而拱行尤峻安恬守道不愿人知前衡州州学教授舒璘性资诚慤好学不倦而练达世故材实有用新绍兴府府学教授舒烈性质和粹操履端固平易虽简易而遇事有守明州州学教授王恕博通性理谙晓民事时辈推其为可用之材监潭州南岳庙湛循性资和裕学问通明顷中甲科不求荣进而为亲请祠时辈推之臣所知见处下僚未经先达荐引者凡一十有五人如蒙圣慈以臣言为不妄即乞睿旨降付中书省籍记姓名随才録用
临陛辞日进内修八事劄子
臣?惟皇帝陛下仁义之治几於二帝孝俭之德冠於百王而临莅天下埀二十载恢复之图尚未如欲臣身为老臣岂不同此一念窃伏思之周宣中兴复古之诗谓内修政事外征玁狁说者分为二事臣独谓修政事所以征玁狁使吾政事修明玁狁望风知畏六月之师所以能成功也此意汉宣帝得之果见单于慕义稽首称藩臣愿陛下精思熟虑於政事益加修焉则敌国怀德畏威罔不率俾周宣之克复境土汉宣之功光祖宗不难至矣臣今去国归田追念辅佐之日浅政事中有欲为未尽八事敢为陛下言之伏望圣慈察臣爱君之心特赐采择而力行之臣苟未先朝露尚得见陛下光明烜赫以成恢复之功高压周汉二君矣不胜天下幸甚淳熙八年八月朔吉臣某昧死谨言
不弛边防
臣尝建议欲选文武通材守荆襄沿淮州郡俾久其任专为守御之计取山水寨总首出作州官各有所辖火佃仆隶皆是用命防托之人非民兵也民兵岂可恃哉彼火佃仆隶不须国家钱粮供赡止於春秋大閲稍加犒赏谕以将来不须出战止欲防御一州一州境内可以设险御敌去处听其措置有功陞转仍许再任各举所亲以备他日之用彼方有怀土保护乡井之意不然或有缓急各保山水寨尔岂恤州郡乎此不可不备也
不忘川蜀
川蜀六十余州居东南四分之一不可不思患预防自罢宣抚司之後制置都统茶马緫领四司角立不相管摄亦不相下一有警急去朝廷万里如何待得报应当是时将谁节制之耶制置檄都统不服则军未必行緫领不应副都统钱粮则军亦不能行是谓十羊九牧一国三公非有宣抚使节制之何以使其如身之使臂臂之使指乎
不易将帅
古者将帅拔於行伍渐次陞差以至显用盖军中曲折非久在其间习知利害何缘纎悉曲尽事宜若泛然移易兵不熟将之号令将不知兵之勇怯一旦有警情不相通临敌安能听命唯不移易只於本军陞转俾久於其任则事无不办
不弃远人
臣当陛下初政叨冒为相是时陈康伯张浚鋭意招纳归正人臣争之不得以此求出其後来者果无可用散在诸州每州不下千百人口出怨言不知上恩一有馑饥不可不虑今宜诏诸州守臣举可用之才发来赴阙养之军中既取其桀黠防闲於此则诸州所留皆老弱无用之人可以销患於冥冥
不兴大狱
自古大臣执权近习恃势天下之士自非嗜进无耻者皆不肯附之必有窃议於後彼欲诛不附已者非兴大狱则不能连及党与人主听之则无辜之人皆陷刑戮怨归人主乱及国家祸自此始秦桧晩年告讦风炽盖有此祸皇天降佑使桧即死不然则贤士大夫无噍类矣陛下揔揽权纲洞照忠邪永无此弊苟涉疑似愿陛下熟察之
不轻县道
孟子曰民为贵社稷次之君为轻古者以民为重以其为君与社稷之根本也今则以民为轻何以验之改官人须作知县是也夫人材各有分量孟公绰为赵魏老则优不可以为滕薛大夫如何改官後一槩使之为县彼强明之士不便於吏吏尚能使豪民诉之遂不终任况夫疲懦癃老之人必惩前害与吏和协以幸善脱夫与吏为党则狱讼不平诛求无已民安得无愁叹耶今莫若使精加核实有疲懦癃老者改官後使受县丞而去许其三任县丞关陞通判然後内自郎官以上外及监司守臣各令荐举可为县之人而授之有功同赏有罪同罚斯民庶有息肩之期矣
不取月桩
江湖等路诸州月桩钱初无名额唯取办於县道无所从出则必取於民若於常赋外横歛一钱则监司必按台谏必劾故不免取之狱讼且如甲与乙竞甲富而乙贫甲必被罪何者欲其出钱以赎罪也狱讼不得其平能无怨乎朝廷不知其如此也版曹不知其如此也州郡利其登足而不问也监司怜其无取而不言也民之重困最甚於此宜罢之
不废会子
送敌每以土产之微物於榷场多方换易铜钱彼无用也徒以国家以此为宝故欲多藏以困我今闻会子可以代铜钱已足以伐其谋矣愿陛下於此更加审订使其流通无弊然後可以为经久之利臣谓若许民间输纳官赋交易物产典解出赎尽用会子更立法以禁其减价则会子可以通行矣若使民间全用会子输官则富家将以所蓄之铜钱买会子矣会子既出则铜钱必盈溢於官库是亦收铜钱之一法也
论停减德寿宫官吏兵卒劄子
臣闻孔子曰孟庄子之孝也其他可能也其不改父之臣与父之政是难能也恭惟陛下天姿纯孝圣性仁厚致养德夀宫承顔顺色供奉过於优隆二十六年间有加无损此亘古帝王所不能及今者臣恐廷臣中有不识事体或进德夀宫官吏兵卒镌减停放之说者陛下平日从谏如转圜若於此听之必少累圣德伏望睿慈坚忍一切勿听且仍旧贯姑俟三年之後有所去留减罢亦未为晚庶几寛太母之怀全陛下万古冠冕百王之孝贴黄臣窃观本朝累圣有大臣物故者尚且悯其存没听留生前人从以至终丧况今日事体之大乎
光宗皇帝初即位进封事
凖行在尚书吏部牒奉圣旨临御之初方求谠论惟时旧弼敢後咨询伫闻嘉谋以补不逮可令学士院降诏继凖降到诏书者臣?读训词不胜威惧臣闻重华揖逊文命祗承面授之规不踰数语亲传之妙夫岂多岐惟精惟一以执中惟几惟康而弼直直乃人之生也中亦人皆有之然喜怒哀乐方冺乎未发之时怵惕恻隐不萌乎乍见之际岂可以言诠得岂可以形象求操舍系於存亡休拙分於劳逸指其大要名之也是故谋国之言必以正心为主心是百行之本心为万化之原天地之灾祥隂阳之舒惨日星之明晦禾黍之丰凶纲纪之弛张风俗之薄厚人材之邪正人心之从违虽万变之差殊由一心之感召收之不外方寸用之弥满六虚胷中一不正焉天下不可为矣所以帝舜当倦勤之日神禹於嗣德之初首发要言诚知急务勿谓书生之末学俗儒之常谈也洪惟夀皇久御万邦黎献之臣陛下夙正一人元良之位百祥以萃二纪有余燕翼诒谋龙潜蕴德过庭承诗礼之训至寝问晨暮之安金口所宣玉音不閟精微之理涵养之方既已悟於耳闻又复得之身教尹京之政民间尽服神明参决之机天下隂蒙福利此岂师资之善诱实由父子之密传伏谅渊衷洞昭灵府莹如止水之不挠皎若明监之无尘妍丑攸分须眉莫遁过此以往奚必他求由是而之莫非此道故大学曰心正而後身修身修而後家齐家齐而後国治国治而後天下平董仲舒曰正心以正朝廷正朝廷以正百官正百官以正万民正万民以正四方四方正远近莫不一於正要其极致义则昭然宜在睿明讲之熟矣而况夀皇拔尤取頴俱收英彦之流端为陛下遵制扬功丕阐治安之具朝廷之上台阁之间辅赞弥缝论思献纳一归之正以复於君宁有阙遗下问闲退犹且海岳不厌?尘之助纶綍俯逮田野之臣遂使陈人亦承清问耄矣无能为也言之得无訒乎然念飞蜂走蚁之微尚识尊君之义食芹负暄之贱不忘享上之忠当圣主推诚纳谏之秋无昔人逆耳撄鳞之惧臣学诚浅陋材亦荒唐虽乏寸长愿殚一得是敢不量僭越上渎威严臣窃谓人之有心亦如弩之有括发於此者不过毫厘之眇应於彼者奚啻胡粤之殊论人主之宅心与匹夫而异辙匹夫守之不正则祸止於一已人主守之不正则害及於万方夏癸商辛秦皇隋炀骄奢暴虐淫乱荒亡皆由一念朕兆於初萌不得其正及至百姓蹙额而相告虽悔何追是以舜受尧言禹承舜告必於历数在躬之後始扬危微至妙之辞臣曩尘建邸之具僚叨辅隆兴之初政抱其所学得遂逢辰故非是道而不陈偶幸斯言之适契不图晩岁获观德化之成又值真人出继离明之照敢以不移之论着为德效之方伏望聪明特垂采纳盖以心正则本立本立而道生推而行之末自遂矣践阼之始图治当先建官以辅储皇求贤而用吉士则万邦以正矣奬拔取乎静退抑黜及乎浮华则羣臣以宁矣精择守臣确许久任则江淮重地荆襄上游边防可修矣寛给楮币下纾版曹则大江东西重湖南北月桩可罢矣力求正谏深斥流言则正人安居邪党退听习俗可变矣博选谋臣次求勇将则车马必修器械必备恢复可图矣迎刃势如破竹善刀见无全牛兹乃土苴绪余自然桴鼓响应盖本既立矣末则随之当知万事虽繁专在一心所运一心既云克宅万事何忧不成自昔愿治之君率能明见此理崇高之势不敢恃富贵之资不能淫兢兢无旷庶官翼翼昭事上帝若驭六马若保赤子是心也如临深渊如履薄氷亦是心也是故不迩声色不殖货利惧其骄吾心而弗正也不营土木不衣绮绣惧其侈吾心而弗正也不宝珠玉不育禽兽惧其汩吾心而弗正也不亲近幸不眤佞人惧其蛊吾心而弗正也不贪游宴不务畋猎惧其荡吾心而弗正也不事穷诛不兴大狱惧其陷吾心而弗正也所守如是其应维何能使上而风雨时三光全下而草木茂五谷熟甘露屡降灵芝丛生麟凤在郊龟龙在沼仁声洋溢和气充盈四海九州羣黎百姓如处化国如登春台百工师师多士济济六服承德四夷向风极地际天储祥隤祉措皇基於不拔衍圣寿以无疆历祚绵绵子孙蛰蛰邈乎亿载不足以为远巍乎六合不足以为容也孰谓一心之正不可为即政之权舆乎惟我国家用为矩范夀皇得之烈祖陛下得之夀皇何所更张惟勤祖述盖兴衰拨乱观时乐天修文德以服远人裕後昆而作家法此心之正不约而同陛下当念念不忘孜孜求策先自治以固本後继志而广声收效虞夏同符增光日月可冀如此则夀皇付托之意得陛下纂隆之勲成入躬重闱戏彩之欢出享万国垂衣之治曰夀曰富两宫并受於繁禧以孝以功千古永彰於絶德乃知正心於始果可以平天下而正四方臣久在田间不知时务加之精神已惫言语无伦姑诵旧闻仰奉明诏退惟狂斐甘俟刑诛
鄮峯真隐漫録卷九

[book_title]卷十
钦定四库全书
鄮峯真隐漫录卷十
宋　史浩　撰
奏议
回奏宣示御制原道辨
观韩愈原道因言佛老之相混三教之相绌未有能辨之者但文繁而理迂揆圣人之用心则未昭然矣何则释氏专穷性命弃外形骸不染万相而於世事了不相关又何与礼乐仁义哉然尚犹立五戒曰不杀不淫不盗不饮酒不妄语夫不杀仁也不淫礼也不盗义也不饮酒智也不妄语信也如此於仲尼又何远乎孔子从容中道圣人也圣人之所为孰非礼乐孰非仁义又乌得而名焉譬如天地运行隂阳循环之无端岂有意为春夏秋冬之别哉皆圣人强名之耳亦犹仁义礼乐之别圣人所以设教治世不得不然也因其强名推而求之则道也者仁义礼乐之宗也仁义礼乐者固道之用也彼扬雄以老氏弃仁义?礼乐今迹老子之书其所宝者三曰慈曰俭曰不敢为天下先孔子则曰温良?俭让又曰惟仁为大老子之所谓慈岂非仁之大者耶曰不敢为天下先岂非让之大者耶至其言治道则互见偏举所贵者清静寜一而与孔圣果相背驰乎盖三教末流昩者执之自为异耳夫佛老絶念无为修一身而已矣孔子立五教以治天下者也特所施不同耳譬犹以耒耜而织机杼而耕後世徒纷纷而惑固失其理或曰当如何哉曰以佛修心以道养生以儒治世则可也又何惑焉愈之论从其迹而已不言其所以同者故作原道辨
臣今月十六日蚤刻直殿甘昺传奉圣旨宣示御制原道辨一篇臣百拜展诵仰见圣学高妙留神帝王之道盖无时顷不在其中此历古帝王所甚难得者臣钦服赞叹不能名言臣窃有愚鄙之见敢因具叙以禆光明缉熙之盛臣惟韩愈作是一篇唐人无不敬服本朝言道者亦莫之贬盖其所主在帝王传道之宗其曰尧以是传之舜舜以是传之禹禹以是传之汤汤以是传之文武周公文武周公传之孔子孔子传之孟子此万世不易之论原其意在於扶世立教所以人不敢议其後至於言有瑕疵则不可掩人亦以其所主在於扶世立教故亦从而恕之也然自唐以来言道者非不多独陛下指其失如数黑白如辨一二昭昭然使人知其非者则陛下圣学可谓日造於高明矣若夫融会释老使之归於儒宗则以五戒出於圣人之仁义礼智信三宝亦出於圣人之温良恭俭让是释老皆在吾圣人度内不可别而为三一出於圣人大学之道也陛下末章乃欲以佛修心以道养生以儒治世是本欲融会而自生分别也盖大学之道物格而后知至知至而后意诚意诚而后心正心正而后身修身修而后家齐家齐而后国治国治而后天下平可以修心可以养生可以治世无所处而不当矣又何假释老之说耶陛下此文一出当与六经并驰於万世须占得十分道理不可使後世之士议陛下复如陛下之议韩愈也臣是以拳拳之意欲望陛下稍窜定末章则善无以加矣臣狂愚之见既蒙陛下不鄙宣示不敢不尽乞陛下恕其僭越贴黄臣尝谓唐人未尝深造道藴独韩愈号为杰然者犹折佛老以浑吾儒他可知已今陛下心融意解会三为一非有卓然超诣之识岂能造此然臣之鄙见以谓士之处世为其道不得行於时故不得已而後有言然所以起後世矛盾纷纷之论者因其言也若圣君达而在上所行所示无非是道又何假立言臣恐陛下此文一出天下後世有不达释老之说而窃其皮肤以欺世诳俗者将摭陛下之言以为口实靡然趋风势不可遏愿少加圣恩姑缓其传尤为幸甚臣荷陛下之眷异於常人所怀不敢不尽未知圣意以谓如何
论朋党记所得圣语
淳熙五年五月七日宰臣史某奏臣去国十六年跧伏山林絶不与士夫往来今蒙圣慈俾再辅政人材能否不能周知虽加访问未必能尽今在堂求差遣者数百人秪取巳经堂除无过犯或有荐举人先次授之或有过犯己复官改正及己曾经任未曾堂除人次之臣无阿私唯尽公道庶无朋党之弊惟陛下加察上曰宰相岂当有朋党人主亦不当以朋党名臣下既巳名其为党彼安得不结为朋党朕但取贤者用否则去之且如叶衡既去人以王正已为其党朕固留之以王正已虽衡所引其人自贤则知朕不以朋党待臣下也臣浩奏陛下此心如止水如明镜贤否皆不得遁故奸邪不敢名正人以朋党汉党锢唐白马之祸皆人君不明为羣邪所惑遂致於此陛下今日之言岂不为万世社稷无穷之福邪十一日臣浩等进呈七日宣谕圣语论朋党事上曰唐文宗有言去河北贼易去此朋党难朕尝嗤其言何至於此朋党本不难去若人主灼知贤否所在唯贤是进惟不肖是退弗问其他则党论自消汉唐末世朋党皆数十年不能解以至祸乱朕尝叹之其患尽在人君之无学所以听纳之不明也若能公是公非惟理适从何朋党之有哉使胷中有诗书有古今则朋党何从而起臣浩等同奏陛下言及此万世之幸臣浩奏用人惟论贤否则自无朋党如唐牛李之事後之人谓德裕之党多君子宗闵之党多小人然德裕之党岂无白敏中之倾险宗闵之党岂无周墀之直谅但於两党中用贤者黜不肖者则其党自破圣谕深切诚古今不易之宝训臣雄奏陛下圣谟及此真万代人君之丕式汉唐之祸皆至亡国使当时人君能如陛下今日灼见此理虽至今存可也臣成大奏前代人主不惟不能去朋党往往偏听生闇反助成党论以阶祸亡未有如陛下学力高妙监自圣心逆折其萌甚盛德也汉唐史册所载无此气象当於前日圣语中增入以诏万世上曰汉唐朋党之论大抵皆由主听不明其原始於时君不好学臣浩奏说命三篇专论圣学如终始典学学於古训之类帝王之要道无先於此上曰善十八日臣浩等进呈七月十一日圣语上曰前世朋党之兴尽由人主偏听及党论既成亦堕其中混而为一朕故推究源流以立此论卿等记録详矣朕观汉唐之末时君心术不明又偏听是非故奸臣得投其隙以立党与遂成祸乱甚可怜也朕每读前代史书至可喜处则欣慕之至有不忍观者则为之掩卷太息臣浩等同奏陛下圣学日跻一空前古天下万世幸甚上又曰君子羣而不党和而不同贤者自然以类聚虽曰羣曰和然自有不党不同之处岂皆可指以为朋党邪臣浩奏尧舜在位九官相逊文武传国十乱同心谓之朋党可乎臣等不肖方相与同心辅政事有是非可否往复评议各无纎芥形迹庶几仰称陛下无偏无党之治臣雄奏人主之听倘有所偏即所偏之处臣下必从而趋附之则党与遂成陛下谓朋党尽由偏听可谓深切着明臣成大奏陛下圣谟正大可以颁示臣庶使皆知天子不以朋党待天下之士则孰不精白一心以承休德此诚希世之遇至谓党论之起尽由人主偏听有以致之则自古败乱皆人主有以自取未可悉归之天上曰朋党之论不立则士大夫可以安心营职无他顾虑至於治乱祸福乃有不可尽言者盖国之将兴则有所谓天佑其衷否则有所谓天夺其魄天人之际甚可畏哉臣淮奏连日获闻史浩等修记圣语极论近世朋党之弊深切闳大当与典谟并传臣切自惟念三年待罪翰苑尝因夜直宣召面奉玉音退与学士大夫传诵莫不愿究心涤虑以承休德继典贡举又尝作为问目以策进士闻者莫不兴起上曰向者与卿尝及其略故今乐与浩等论之臣淮奏仰惟陛下圣学高明见微知着故党论自消由今观三年前气象固巳不同况屡承面命夙夜儆敕何患治道之不进乎臣成大奏圣学缉熙可谓日日新又日新矣天下幸甚
回奏宣示御制策士圣训
朕观刘光祖答策论科塲取士之道前後论之者多矣皆未为切当今因论此一节极言其弊亦激士气之一端尔夫近世取士莫若科塲及至用人岂可拘此诗赋经义学者皆能为之又何足以分重轻乎夫科塲之弊不精考文格之高下但以分数取之直幸与不幸尔至於廷试未尝有黜落者尽以官资命之才与不才者混矣是科塲取士之本已弊也夫用人之弊人君患在乏知人之哲寡於学而昧於道况又择相不审至於怀奸私坏纪纲乱法度及败而逐之不治之事巳不可胜言矣宰相不能择人每差一官则曰此人中高第真好士人也终不考其才行何如孔圣之门犹分四科人才兼全者自古为难今则不然以高科虚名之士谓处之无不宜者何尝问才之长短乎夫监司郡守系民之休戚今以资格付之宰相虽择其一二又未皆得其人及至陛对既无过人之善粗无凡猥之容则又未能极精其选国朝以来过於忠厚宰相而误国者大将而败军师者皆未尝诛戮之虽三代得天下以仁而啓誓六卿曰不用命戮於社羲和废职犹且征之曰以干先王之诛况掌邦邑军师之大事乎要在人君必审择相必为官择人不失其所长懋赏立乎前严诛设乎后人才不出吾不信也今朕延登二三柄臣皆精白一心尽忠无隐宜免乎此更勤夙夜益凝庶绩岂不休哉
臣辄贡愚诚仰干天听臣前日?闻策士登瀛其间所答未甚痛快有御笔为之开明以宣示近僚臣深欲转求窃窥圣作初三晩少保曾觌得旨过臣所居宣示此书臣百拜跪读仰见陛下万机之暇留神翰墨发为文章焕乎日进以起主威以励颓俗不胜天下之幸臣尝观汉崔寔政论其言当世之弊救之之方无出刚果盖自古圣君莫不以寛大忠厚为本而刚明果断辅之今日王言之大虽不敢下比寔论要其大旨亦是同归诚欲振乾纲於委靡回既倒之狂澜作羣臣以趋事赴功也抑臣观圣训谓将相有不称职者欲诛戮之臣愚无知敢献所疑夫唐虞之朝四凶极恶止於流放窜殛而其三载考绩之法至於三考不过黜幽陟明而已未尝有诛戮之科也若甘誓胤征所云乃为行师誓衆设耳盖诛戮大臣者秦汉法也汉之七制可称治主然见谓杂霸不得进於三代者此其大疵也我太祖皇帝深以行一不义杀一不辜为戒而得天下制治以仁待臣下以礼列圣传心至仁宗而德化隆洽朝廷之上至於耻言人过故本朝之治独与三代同风此则祖宗之家法也而圣训则曰国朝以来过於忠厚夫忠厚岂有过乎周家自后稷公刘太王王季积德累仁至於文武成康之盛而忠厚之风始达於天下故行苇之诗歌之夫为国而底於忠厚岂易得哉而岂有过者哉陛下此言垂之後世臣恐议者以陛下自欲行刻薄之政而归过祖宗此不可不审思也若必欲宣示於外乞改曰一於忠厚尚庶几焉
从驾幸佑圣观记所得圣语
淳熙已亥二月初吉驾朝德夀宫回銮幸佑圣观即上储宫也上御讲堂乃昔讲读之所浩从皇太子顾瞻栋宇初无改造俨然如新喜而念旧有旨召臣浩既至上曰朕去此十七年今得与卿等至此为丰沛故人之饮可谓盛事因使酌皇太子并臣浩等固辞乞先上万年之觞上饮釂举杯宣示乃亲酌酒次第赐臣等饮讫再拜谢上曰元良侍侧保傅从游朕心甚乐上欢甚宣谕臣浩曰旧学甘盘岂无此作卿得见今日同享欢荣还欢喜否臣浩对曰臣荣幸有言莫喻然商高宗得道於甘盘是可谓之旧学臣备员获事潜藩为日虽久无补圣明岂敢当旧学之名上曰经术之明忠规之切卿等宣劳朕自得之学实基於此固不可与俗人言也臣顿首谢酒数行上忽兴曰同至明远楼臣等从至楼下乃昔燕射之地也上御坐命酒赐坐欢饮复数行上曰此地前有德夀宫可谓福地秦桧如何可当臣等曰兴王之地岂臣下可得而居上顾谓皇太子曰近日资治通监巳熟别读何书对曰经史并读上曰先以经为主史亦不可废臣某曰太子天姿英特更常近儒生辅之以学问善无以加矣此社稷万世之福也
鄮峯真隐漫録卷十

[book_title]卷十一
钦定四库全书
鄮峯真隐漫録卷十一
宋　史浩　撰
进呈故事
唐太宗即位四年天下大治蛮夷君长袭衣冠带刀宿卫薄海内南踰岭外户不闭行旅不齎粮取给於道帝谓羣臣曰此魏徵劝我行仁义之效也矣惜不令封德彛见之臣闻帝王之兴所遭之时异宜所立之治异体要皆胸中自有先定之规模是故下之所言上之所纳千变万化终莫能易其所守以规模先定也二帝三王不异此道故曰与治同道罔不兴所谓道何道也仁义而已矣後世功利之说胜而仁义之治息非仁义不足用也不能以仁义存心而功利之说得以撼之也夫存心以仁义治虽未成一念潜萌冲和之气巳充塞乎宇宙由是而之焉则为帝王之隆平存心以功利事虽未济一念潜萌怨讟之气巳充塞乎宇宙由是而之焉则为战国之权谋务先仁义功利随之雍容垂裕其福无穷务先功利权谋随之敓攘争取其祸有不可胜言者然则君之所以存心者可不审哉此有贵於规模之先定也唐太宗听魏徵仁义之言如石投水无不契合行之果见其效说者谓徵词旨剀切有以动帝心殊不知太宗胷中有先定之规模是以其言易入彼封伦何为者哉力以功利求胜仁义人主胷中无定论者固易欺也太宗可欺乎臣愿陛下以仁义为规模先定於胷中凡施为注措一以仁义为本本立则末自随若舍本而从事於末则殆矣传曰君仁莫不仁君义莫不义君正莫不正一正君而国定矣夫以仁义为本治定功成若此之易尚奚以权谋为哉太宗之治可谓得其要矣唐文宗朝李德裕李宗闵各有朋党互相挤援推排文宗患之每叹曰破河北贼易破此朋党难
臣尝谓尧舜当朝九官相逊文武传国十乱同心未尝闻有朋党之说也朋党之说其起於後世乎夫人材之衆不能无贤不肖方以类聚物以羣分声臭之同有不期合而合者而谓之朋党则乾之飞龙在天大人不可以有造泰之拔茅连茹君子不得而在内可也文宗不思化此朋党而欲破之宜乎其固结而不可解也夫破者必诛锄根柢然後能絶至于化则贤者用使不肖者退听不知其为谁之党圆融和会消患於冥冥此人主御臣下之要道也且以文宗之世德裕宗闵各为一党说者谓德裕之党多君子宗闵之党多小人然德裕之党岂无白敏中之倾邪反覆宗闵之党岂无周墀之独立不倚吾能於两党之中择贤者用之则休戚不同进退以道自然破散不相为谋又焉有朋党之迹哉然则化之破之其效不同如文宗不知出此切切然以为忧则唐室之不复振宜矣盖君子小人固各有类然不可名其为党名其为党则君子憙於投合小人憙於朋比虽出一时之标榜不知其能贻万世之祸也後之着论若欧阳修司马光等皆以为君子不能无党夫既巳名君子之类为党矣小人安得不结为死党求以胜君子乎党既分矣於是君子进则小人退小人进则君子退隂阳消长否泰乘除二者若循环理势之必然其不可破必矣唯不名其为党则泯然无迹第见贤者用而不肖者斥耳本朝吕夷简范仲淹盖
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 10:30:01-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>