<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="提要,卷一,卷二,卷三,卷四,卷五,卷六,卷七,卷八,卷九,卷十,卷十一,卷十二,卷十三,卷十四,卷十五,卷十六,卷十七,卷十八,卷十九,卷二十,卷二十一,卷二十二,卷二十三,卷二十四,卷二十五,卷二十六,林蕙堂全集全文在线阅读,林蕙堂全集全文在线下载,大玄古籍书库">
<meta name="description" content="诗文别集。清吴绮(1619—1694)撰。二十六卷。绮字园次,号听翁,江苏江都(今扬州)人。少年落拓,性豪迈不羁。顺治拔贡,荐授弘文院中书舍人,升兵部尚书,康熙五年官湖州知府。著有《岭南风物记》等。是集为其子寿潜搜访遗稿而成,。约三十七万字。。含赋、。书、启、序、题跋、碑文等骈体文十二卷,三百二十余篇,即原《林蕙堂集》;诗十卷,收古今体诗凡一千八百余首,即原《亭皋集》。词三卷,即所谓《艺香词》。南曲一卷,收词曲近四百首。绮工词及骈文,与陈维崧、陆繁弨齐名。词有隽语,风格婉丽,因有“把酒嘱东风,种出红双豆”">
<title>林蕙堂全集_吴绮_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">林蕙堂全集</span> <br/>
          作者： <span class="inputVal" id="bkauthor">吴绮</span> <br/>
          朝代： <span class="inputVal" id="bkdate">清代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">类书文集,诗文集,完结</span> <br/>
          字数： <span class="inputVal" id="bknum">[book_length]303157</span> <br/>
          说明： <span class="inputVal" id="bkdec">诗文别集。清吴绮(1619—1694)撰。二十六卷。绮字园次,号听翁,江苏江都(今扬州)人。少年落拓,性豪迈不羁。顺治拔贡,荐授弘文院中书舍人,升兵部尚书,康熙五年官湖州知府。著有《岭南风物记》等。是集为其子寿潜搜访遗稿而成, 约三十七万字。 含赋、 书、启、序、题跋、碑文等骈体文十二卷,三百二十余篇,即原《林蕙堂集》;诗十卷,收古今体诗凡一千八百余首,即原《亭皋集》。词三卷,即所谓《艺香词》。南曲一卷,收词曲近四百首。绮工词及骈文,与陈维崧、陆繁弨齐名。词有隽语,风格婉丽,因有“把酒嘱东风,种出红双豆”之名句,时人称之为“红豆词人”。诗慕徐庾,善比兴,以清新为主。所作院本《啸秋风》、《平原》之类,当时多被管弦,可谓一时之才。有《四库全书》本,康熙三十九年(1700)刻本。</span> <br/>
          封面： <span class="inputVal" id="bkimg">Z_18918.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]林蕙堂全集
[book_author]吴绮
[book_date]清代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]类书文集,诗文集,完结
[book_length]303157
[book_dec]诗文别集。清吴绮(1619—1694)撰。二十六卷。绮字园次,号听翁,江苏江都(今扬州)人。少年落拓,性豪迈不羁。顺治拔贡,荐授弘文院中书舍人,升兵部尚书,康熙五年官湖州知府。著有《岭南风物记》等。是集为其子寿潜搜访遗稿而成, 约三十七万字。 含赋、 书、启、序、题跋、碑文等骈体文十二卷,三百二十余篇,即原《林蕙堂集》;诗十卷,收古今体诗凡一千八百余首,即原《亭皋集》。词三卷,即所谓《艺香词》。南曲一卷,收词曲近四百首。绮工词及骈文,与陈维崧、陆繁弨齐名。词有隽语,风格婉丽,因有“把酒嘱东风,种出红双豆”之名句,时人称之为“红豆词人”。诗慕徐庾,善比兴,以清新为主。所作院本《啸秋风》、《平原》之类,当时多被管弦,可谓一时之才。有《四库全书》本,康熙三十九年(1700)刻本。
[book_img]Z_18918.jpg


[book_title]提要
钦定四库全书　　　　集部七
林蕙堂全集　　　　　　别集类六
【国朝】
提要
【臣】等谨案林蕙堂全集二十六卷
国朝吴绮撰绮有岭南风物记已着録王方岐作绮小传称所着有亭臯集艺香词林蕙堂文集诸编绮没之後其子夀潜蒐访遗稿合而编之此本一卷至十二卷为四六即所谓林蕙堂集也十三卷至二十二卷为诗即所谓亭皋集也二十三卷至二十五卷为诗余即所谓艺香词也二十六卷则以所作南曲附焉
国初以四六名者推绮及宜兴陈维崧二人均原出徐庾维崧泛滥于初唐四杰以雄博见长绮则出入于樊南诸集以秀逸擅胜章藻功与友人论四六书曰吴园次班香宋艳接仅短兵陈其年陆海潘江末犹强弩其论颇公然异曲同工未易定其甲乙其诗则才华富艳瓣香在玉溪樊川之间诗余亦颇擅名有红豆词人之号以所作有把酒嘱东风种出双红豆句也所作院本如啸秋风绣平原之类当时多被管弦以各有别本单行故仅以散曲九阕缀之集末统而观之鸿篇钜制固未足抗迹古人而跌宕风流亦可谓一时才士矣乾隆四十六年十月恭校上
总纂官【臣】纪昀【臣】陆锡熊【臣】孙士毅
总校官【臣】陆费墀

[book_title]卷一
钦定四库全书
林蕙堂全集卷一
湖州府知府吴绮撰
赋
康山读书赋
惟余生之寡偶伫遐览於中区承延陵之遗绪绍左台之令图既少孤兮偃蹇值世难兮为儒耻捷径以窘步矢贞固而弗渝漱翰林之芳润入艺圃而勤劬于是畋渔百代怀抱一编终弃繻兮早岁机入洛兮妙年慨赤乌之颠覆逢青犊之蔓延火照啼乌之苑尘飞渡马之川琼树摧于断碛垂柳化为荒烟管幼安去之长白扬子云守其太玄若夫通子未生少君初嫁寄槥兮堂中赁舂兮庑下佣马磨以心伤泣牛衣而泪泻频遭魑魅之揶揄屡受路人之推骂岁有秋而靡春时在晨而非夜鲜故交而问焉哀王孙而饭者尔乃抱影荒凉携孥踯躅野寻不萟之丘巷就无人之谷雪结苇以对窗风卷茅而败屋饥鹤啄于空庭悲?号于古木徒听古院之钟莫借邻家之烛则有襄汉逸妻伏川良偶锄挥野外之金裘典市中之酒爰辞楚以同心亦入秦而携手良人岂其长贫君子居之何陋偕东方而不絶出北门兮奚诟则有匡鼎谈诗侯芭问字萤死囊中鱼生箧里案就雪而长欹牀随隂而独徙书淫酷似于刘生传癖或同于杜氏夏侯倚柱而忘雷高凤持竿而及水嗟风雨其如晦维鸡鸣而不已莫不逍遥丛薄啸傲长林虽九迁而奚慕乃五噫之偕吟对青山兮扣白石引浊醪兮弹素琴彼处堂之燕雀亦何足知鸿鹄之心哉
区室赋
洲比鱼梁湖称鴈翅江醴陵梦锦之川李供奉含毫之地偃翠屿于中央渺沧波而无际信幽旷之灵壤足高深之遐契乃有东园耆旧南国英华桥真百口里自千家指玉潭而作墅环锦石以分沙仲长统心耽白水孙子荆癖染青霞于是独辟菟裘别开羊径洞拟避秦斋题宝晋石仓堆曹氏之书酒库积焦公之醖疏绿水以相通对青山而取正尔乃草栽玄鹿树种金鹅杨低碧软藤老红多鹤性闲而识字鸥态懒而凌波有檐前之睍睆无庭下之婆娑加以千帆送雨并入窗间四岭吹岚俱来枕上农赛鼓而秋登渔收罾而夜唱稚子则徵税于鱼田先生则横经于鹤帐莫不闲吹楚蕙饱饭山薇醉邀月入坐閲花飞考遗文于锦帙振逸响于瑶徽归去来兮自守老庄之止足区以别矣宁言魏晋之是非
米山堂赋
乃有阳陵公子秋浦先生蚤投簪于衡岭遽还辙于臯亭搴芙蓉而作屋结薜荔以为缨漆园则仿之蒙叟竹径则启乎元卿于是林通复道坐引清澜疏轩就燠辟馆辞寒图蓬瀛于槛内画云气于楣间厥堂肯构号曰米山其前则岫引长松其後则峰环翠筱左抗桂花之幽岩右带莲花之曲沼既柳密而宜蝉亦花深而足鸟盃堪荐酒是垂蕳子之藤带欲抽书用莳康成之草况复琴名白博枕字红蕤帖宝昭陵之赐书留邺架之贻朱墨黄则史分数页金银斑则管列三枝南垞含毫尚忆右丞之画东山着屐未忘太傅之棋尔其庭有五龙窠名羣凤人则淮海八公客则求羊二仲秫供陶令之田酒足步兵之瓮仇香无羡于鸾栖和靖可资夫鹤俸故能乐志穷年见几终日曼倩以玩物而取容长统则养和而不出事在拙而弥尊道用柔而益直言同僊尉入梅市以难寻恐似渔郎访桃源而已塞
鬬蟋蟀赋
露老梧桐之月云深酒色之天五雉翻盆卢看掷帽双犀出堑马笑投钱刘寄奴之豪情未已贾秋壑之逸兴重骞爰徵威於羽国遂选勇于虫兵黄金铸秤紫玉雕罂既曹分其种色次部伍其重轻弱足之与强头谱前论系一青之及五白删外存经于是此号蜘蛛彼夸蝴蝶翅翅梅花腰腰薤叶气一鼔而不衰勇三登而未竭其未合也如木鸡之不见其既鬬也俨銕骑之相接尔乃金字琵琶香称狮子戴我头来饱卿拳矣或始伏而终搏或初生而後死淮隂之渡齐水轻骑潜行钜鹿之鬬秦军呼声乱起义戟银须怒銛銕齿必甘心于乱人将报声于知已若夫巧在伐谋鬬非专力见垒满而气生听毂鸣而义激笑薄技于螳川羞覆师于蚁国宜乎博纵千金采陈双璧出垒升塲寒敌军之心胆收缶论功飨主人之棃栗也
爽阁赋【为钱葆馚舍人作】
视草名家采花胜蹟才高大历之年地近平原之宅乌府彯其汉缨青峰韵于湘瑟江山得助蹲小凤之九苞湖海知豪坐元龙之百尺则有阑干玳瑁帘押真珠刻灵芝于绣拱拾瑶草于琼除锦贮郗郎之管香薰曹氏之书南斗垂杓旷朗固仙人所好西山拄笏高明信君子之居于是振舄遐临揽衣长眺塔碧春云楼红晩照龙湫斜带而孤澄鹿苑遥分于衆造鱼鳞万瓦青杨带雨而参差雉堞千门白苎横霞而缭绕尔乃水如衣带山似屏风泖遥连而月映峰环峙而烟笼备四时於槛内收百里于窗中月皎兮其可怀惟凭来去风泠然而称善何辨雌雄则可以集嘉宾延胜侣送目八区抗情千古携荀氏之熏炉横晋人之谈麈浮金屈巵歌谢朓之诗挥玉如意作王戎之舞况乎鹤成一顶鲈有四腮张掾归时蓴容客饱吴王猎处花向人开召太白以填词君须且住听小红而度曲我待重来也
黄金台赋
登平原以一望惟蔓草而已矣问古道於行人云金台之故址唏嘘乎荒湣来耄哙死在子平之新立将招贤而雪耻视其可者请从隗始则斯地也固有崇基碍日杰构凌云升堦论武辟馆摛文悬千金以买骏仿遗术於涓人於是衍自临缁辛由上党有昌国之雄才亦怀奇而遄往皆骋足於瑶衢并奋翎於珊网临斯台以骋眎见山川之泱漭收形胜於目中玩敌人於股掌乃展妙略出奇兵罢诸侯而不属驱銕骑以长征凡数战而至济上历五载而下七十有余城设齐器於宁台陈大吕於元英洗前人之积愤扬海内之鸿称信人国之成败以贤者为重轻何历世之未几弃喆士而弗庸好图中之绿耳忽在廐之飞龙置兰筋而不驾策驽步以求工曾牝牡之未识任颠倒於意中遂使黄金日重白璧长埋晨风兮远引汗血兮不来瀦遗宫於薮泽没旧馆於蒿莱传虚名於古册重过客之徘徊唏嘘乎草萧萧兮泣寒露瓦粼粼兮窜狐兎思昔人兮不见访遗踪兮无处怀长铗兮空归耿余怀兮终古
燕子赋
参差送远下上于飞岁有期而必至主虽贫而亦归惟玄裳之羽族与春风而不违若夫临秋暂去候社俱来海外有留郎之国燕中有别友之台五色朱丝曳仙人之广袖一双白璧化神女之轻钗艳争传於雒种灵岂侈於商禖尔乃喃喃絮月故故衺风轻衫一两细剪双封杨柳枝高笑微翎之染碧桃花影重看小喙之黏红加以荇丝绿浅杏子黄初石氏歌台裹雕梁以玳瑁王家酒榭缀帘押以真珠雏学飞而未远巢试暖而堪居莫不来回两两去住双双留莺学语共蜨争香颤钗梁之碧玉长迷下蔡舞掌中之白苎薄醉昭阳遂使春事兴衰夕阳今古玉京冢上叹彩线於黄昏盼盼楼中恨白杨之夜雨记六朝之巷名是乌衣入百姓之家梦谁朱户
焚香赋
花净春棂月吹秋帐迟美人兮不来拥薰笼兮谁望采艾蒳兮山中问都夷兮海上云衣暂擘石叶双安鸬鷀卸粉鹧鸪留斑近愁烟剧远讶灰寒心中字苦眉下痕悭白凤翔於晓幕绿龙焚於夜山经旬似暖半笑疑温长垂髻影细乱衣魂腻衾花而入绣透衫缬而栖痕见鄂君兮何夕坐贾午兮黄昏悬青绡兮不寐结翠绶兮谁分乱曰辟寒宝障流苏长火山十里金凤皇期君待君君不至直须还我绣香囊
瓶庵赋【并叙】
家雨岑早具才情长修行谊原孝先京兆之俊然诺无侵马少游关陇之贤楷模不苟门前车辙长者频来坐上盘觞高人长在得百斤于楚国岂重黄金下一矢於聊城非凭白羽赠惟君子或拜下风利出仁人有如皦日固患其无语耳遑虑乎多言哉尔乃老至弥冲德高益劭退而自号命曰瓶庵盖取郑公守口之箴用惕诗人扪舌之义也夫瓶之为器受小而容多瓶之为能出艰而施博雨岑之取以自况不已然乎昔万石传家庭中之马必数七旬受赐室内之树不言古之名贤类多如此苟无忘于玉汝之义其尚念乎金人之铭乃为之赋曰
美矣吾宗修能特起少奉教于哲人早聆音於君子绍谦德於延陵继清风於甪里既有孚而缶盈庶无讥于罍耻爰标斗室取义富公守予衷而靡失鉴维口以兴戎恐一出之莫返冀三缄之可终象山雷之在颐秉心惟慎悼水泽之为困尚口乃穷於是寓目以形见道於器用守约而施博遂先难而後易出必期其可归始则求乎能继其中有蓄宁如石鼎之彭亨厥用维难聊法开瓿于有綮所以挈原非智羸或无危能有容而不溢亦为器而非欹仿抑戒于卫武法寡尤於仲尼或指子之口惟酒可饮用卷尔之舌匪驷能追邹长倩宁见讥於扑满扬子云可无笑於?夷岂止朱提见称楞伽是仿周则蟠以螭文汉则错其麟象惟此径寸之图庶无二三之爽居之何陋信瓮牖之常安言矣非夸同尊彜而足尚也
画舫闻歌赋
乃有海上名豪汉东逸侣生从羣玉山头来自衆香国土本凤凰池上之仙作鸳鸯社中之主柳枝结带以相从桃叶横桡而唤渡青帘锦缆望为天上之楼船金管玉箫岂是人间之歌舞访二分之明月人尽霓裳杭万顷之清波舟皆云母爰停芳桂特系垂杨命词英以授简召胜客以飞觞文举之豪情莫匹公瑾之雅度非常高致则来元卿于竹迳博识则见朱异之缥囊人似子康乃共羣贤而至我非季重亦偕七子之行主人命红粉之虞侯咸徵歌而奏伎羣姬乞彩毫於学士能刻羽而移商则有玉爱其清金求其艳芳姿掩袖以回眸宠姐披帷而露面静闻素素调弦娇覩红红整钏飞琼按节以瑶簪丽英含情于纨扇朱家淑质小令不号断肠殷女昌容柔顔独能怡念避人幕里或为鸾鬓之郗超窥客窗前亦有蛾眉之曼倩莫不情随声转态逐情调音以柔而取媚字欲吐而还娇或前扬而後抑或始下而终高或激昂而屡变或婉约而频摇或溜亮而圆如明珠之一串或引伸不断如弱缕之三缫或如振木之凉风凄然以思或如洒窗之密霰戛矣难销遂觉忽然而悲胡然而喜靡竟其端莫能自己惝兮怳兮高矣美矣绿腰以之结声红牙于焉合指信可遏乎行云岂必闻乎变徵游鱼因而出听翔鸟皆为戾止于斯时也不其乐哉四座之声俱寂诸宾之意云谐既停杯而刻烛亦错履而遗钗金谷之游未巳玉山之醉方颓两岸秋声枫叶与芦花并舞一江月影流波与征鴈俱来君若聆郢雪之音曲将阑而未倦吾则听钧天之奏梦欲寤而还猜
家云逸观颐堂赋
尔乃黄岳峙其西临澄溪环而左绕山叠翠而难分水浮青而不了松菊多傲俗之花鸥鹭是忘机之鸟商山之芝草可飡武陵之桃花不扫信有同于灵境亦何殊于仙岛地如彭泽南村多素心之人岭似洛川东园有皓眉之老则有延陵俊彦歙浦英豪因宁亲而荐旨为侍养而诛茅导潘舆而左右辟蒋径以周遭高深得性情所近爽垲亦风土所饶既肯堂而肯构可以燕而以敖拟以宴乐之需无取于云上之象况以饮食之渐略同乎磐吉之爻若夫时值鹊飞人多燕喜吸荷露于晨曦聼松涛之夜起华峯之枕初推亭林之杯伊始守黄老之庚申历绦人之甲子葆德者于以存真养志者因而?瀡其为体也既外实而内虚其为义也则下动而上止於是进杜孝之脍烹季伟之鸡子路负米而在廪曾子芸瓜而满畦羊有跪乳之礼鸠为祝噎之仪几与杖而可适寝与食而有时常徐行而扪腹或侍坐而搜奇英流用以引年聊于焉而奉老识者许其养正遂字之曰观颐颐之义大矣哉观之上有庆也况侣避世之禽鱼兼少入尘之车马拥万卷而优游历四时而潇洒养体及养志而偕康履险与履危而益寡乐泉石之萧踈备古今之风雅自足于己既匪猛虎之可耽无求于人岂复灵龟之用舍则有不惟其声而惟其意不惟其事而惟其诚察之常存於未动视之或在於无形或酱或醋而备其物为饔为飱而遂其情将心目之偕畅胥志气之交宁积善乃能余庆久视可以长生倘申公有蒲轮之徵大烹以养若石氏赐上樽之酒明德惟馨
瑞栢赋
考仙经之嘉植羡栢椈之亭亭得九秋之正聚五木之精产汝南之邃谷出新甫之高陵枝参天而上指根蟠地而西行田鸾啮之而得号赤松食之而延龄常磊砢而宿凤或偃蹇以骑鲸虽时序之代谢曾不叹夫凋零则有桓桓而荣童童而茂云气羡于秦皇岱岳传于汉后蔚香叶以霄蒙匝霜皮而雨溜材虽任乎栋梁质岂堪于缔构受乌兎之精英与玄黄其并久岂斤斧之可施茁溪山而非偶神仙每取以为餐元正亦采而献酒是宜号为苍官殊有资于黄耉若乃伊川华裔安定名家品实高而莫及德则溥而无涯考灵图于绿籍得仙诀于黄芽火伏轩皇之鼎炉存葛令之砂方培根于瑶砌或夺秀而成葩锺乾坤之清淑当春夏之芳华味则同于绦雪品则醸乎流霞历千春其独茂等八极以犹赊尔其碧叶森森金英簇簇色以进而愈深味以甘而更沃初则比之岩桂既则炜于庭菊甘则如饴嗅而益馥比槐棘以菁菁照芝兰之郁郁树可絷乎青牛蕊可饲乎白鹿神人见以徘徊仙老来于信宿兆夫奕叶是曰公辅之祥知其後天厥应神仙之籙况夫月逢赤骑岁御金羊方将荣于拜甲正献夀以跻堂吕尚见梦於渭水宋纎驰誉于炖煌
天子闻之而赐杖密戚届此而称觞见奇英之满目咸抚干以徜徉羡九如之未艾卜五世之其昌祯适符於鹤荷庆更衍于龙章则有济阳之公子击节而惊为罕有於是延陵之逋叟染翰而颂其无疆也
杏花春雨楼赋
于鼎文冶两汪子世居歙之松明山杏花深处新构一小楼兄弟读书其上曹实庵使君取宋人杏花春雨江南句顔之曰杏花春雨楼友人吴听翁登而乐之援笔而为之赋赋曰
揽人间之山水何处蓬瀛问江左之楼台几多烟雨则有虎观英流龙溪胜侣承玩鸥之遗址自是青门籍司马之高名犹存朱户同居参佐聨牀有陆云之兄世列高平与砚是范乔之祖于是丹梯独耸直上三层乌榻横陈恒居百尺推窗而羣峯列嶂山欲拖蓝凭槛而画舫当门波皆泛碧高低窗户收灏气於初澄宛转栏杆倚斜阳於将夕景随境设既无候而非佳胜逐年来最何时而堪忆若夫青阳御辰白沙应节柳垂缕而将烟梅谢琼而无雪时当人醉之天岁值参昏之月纪韶华於荆楚家始闻莺访风俗於洛阳人皆扑蝶尔乃欲霁非晴犹寒渐暖笼翠陌兮烟轻弄青帘兮风软霏霏欲湿脂遂凝于千丝的的能鲜霞似蒸於万点坊开碎锦既若淡而若浓彩染生绡仍半深而半浅至於千林墙下争来閙午之蜂一色江头或罥寻春之马巷中闻雨向佳人而卖焉花底停骖报先生之归也景物适值夫融和性情益因而潇洒旷怀远寄岂遑歆羡金张高调无隣独爱咏歌虞夏斯则据榻遐观凭轩长慨俯仰极夫千秋眺览周乎四海惊心时序怅飞兎之难留触目云霄询卧龙而安在圃农未学何妨并耦而耕闻达不求要可席珍以待是则悠哉游哉高矣美矣气何意乎凌云赋有声而掷地着书终岁世将拟之景迂生拄笏移时人或指曰巢居子吾正游於方外樊川当绿叶之隂君胡为乎山中安石为苍生而起
栗亭赋【为汪扶晨作】
献玉王之妙品循曹阮之仙都傍紫霞而开径倚丹竈而结庐地则秦人种树之洞山乃宣平采药之区陶徵君爱而卜宅李供奉过而停车尘虽飞而不到水至洁而堪渔此岂俗人之径是为高士之居於是饰之华桷缭以雕楹高堂疎豁而独启文轩磊落而交承爱夕阳而拄笏挹爽气於西成古人求安於幽邃君子乐处於高明盼绿隂之无际揽翠霭而长吟则子美之所谓佳者岂能更胜于栗亭其左则曲巷逶迤闲房窈窕照吾槛兮扶桑有晨光之朗曜乃藏书而建仓或煮茶而安竈鸿妻倚竹以将迎鹤子争花而欢笑蒙庄独坐以养生长统闲游而学道应须暮史而朝经宁独山樵而水钓其右则云横玉几水带金堤见芳林於旁舍寻仙蹟於清溪灌灵均之蕙畮筑邵平之瓜畦鸥有沙而皆宿鹤无松而不栖槐方春而拂槛菊将秋而满篱戴顒之尊未竭刘伶之锸可携若乃丹梯前起佳径横开荷香曲沼芰绕崇台芳流环映广榭崔嵬可映芙蓉之镜还倾芍药之盃绿淇园而皆竹芬孤山而尽梅常对之而爱玩尤朔滨之异材至若高柳在後交让可匹既梳烟而带雨复干云而蔽日感琅琊之十围羡渤海之百尺莺啼春而自娇蜩吟秋而转急时即霁而恒隂衣虽素而咸碧遂枝映於比隣长花飞於满室於是偃仰匡牀参差极望水送绿於门边峯横青於云上斜川时断而时连别墅或幽而或旷渔郎带笠而羣游樵叟行歌而互唱既兴逸而情移亦神清而目漾信无羡於巩洛将何期於蓬阆况乃花发彩毫云生铁砚赋频答於龙墀名耻通於狗监天九重而听卑日五色而目眩声早重於一时遇偶嗟于三献江山共助其文章天地长留於诗卷笑王根之第与樊重之馆曾何足当先生之所愿乎
瑞石赋【有序】
江子郢上中庭有石察而视之日有加焉夫石本静体动而日生则有异矣名之曰瑞固其宜也遂为之赋
惟中庭之奇石分山岳之灵姿既独全其幽素乃永谢夫磷缁卧莓苔而似傲披薜荔而还欹李赞皇踞而醒焉到茂灌玩而爱之尔乃崿崿瑶峰峩峩仙的秉艮德而匪转运坤灵而不息方遥见而未殊殆谛观而罕匹如人累善惟不觉而常增似物迎年非有培而自益若乃初如陨宿倏似凝霜方时移而岁易遂日就而月将恍惚兮其未己累积兮其难方遇射思腾欲跃将军之虎叱而即起还来道士之羊盖其秀撷嵩华奇分泰岱本以静而动生遂因形而象改尊曰君而益崇呼之丈而可拜用之丘垤己难测于寸壤介彼冈陵复奚穷于千载也
表
拟
上以董其昌字帖赐内院诸臣谢表【顺治十三年】伏以紫极昭文大启琅函之秘黄扉渥宠弘敷宝笈之华阐异代之幽光成熙朝之盛典辉腾东壁泽贲西清臣等诚惶诚恐稽首顿首上言窃惟河洛呈图始代结绳之政嶙峋作篆用垂勒石之文苍颉之列三家象犹蝌蚪宣尼之题十字体创麒麟增减逓及八分神妙各传三品然枕中得诀只传习於专家几上挥毫未称奇於秘阁昭陵玉匣二百几十纸修禊亭不落人间长夀珍函三百十七篇文选楼仅存天上用拙毫而自免几同庭草春悲补戈法以逼真未见笔花宵灿古肥今瘦争爱鹜以忘鸡晋画唐摹半萦蛇而绾蚓坐鲁公之池畔谁怜正气於钗痕刻蔡氏之楼中但悯遗踪於瓦砾米颠振袖仅闻夸异於一时刘洎登牀反致贻讥於千载未有异代还叨夫真赏同官共被乎隆恩如今日者也兹盖伏遇
皇帝陛下道契昭符勲高镂玉虞廷受籙得十六字以传心周室迎丹抚亿万年而立极崆峒访学探妙绪於酉山姑射凝神动文思於甲帐偶因万几之清暇旁求六艺之遗文惟先臣董其昌者地拟陆机少登翰苑遇同苏轼老践容台当庆历之时雍振锺王之风雅墨池波溅早窥大令十三行笔阵云横自得长史十二述驾米邢以独上掩文祝而前驱西蜀玄亭久下门生之泪终南紫石仍留故老之踪开卷宛然嘉叹屡闻於枫籞披函烂若恩荣遂及於槐厅字珍琬琰出秘府而愈奇轴等缥缃得宸章而益焕携来芸阁未损松铅归映藜窗独高油素昔李斯云邈历汉代而方珍逸少虽传遇唐宗而始重以今方古宁夸飞白之颁自上及卑益重渥丹之感臣等穷非荐福博愧雕虫慕笔谏於公权久勒正心之训仿遗箴於太史慙无运掌之功幸际昌期恭逢雅赉荣因稽古敢比柳直顔忠遇忝同时窃附皋扬益赞伏愿文放乎奎决取诸夬镂鼎继夏禹之业铭毫扬周武之心以惜墨者惜才而无朋不正以画沙者画法而有印皆同则永毖金瓯四海奉十华之帙长熙玉烛千秋炳八会之篇矣臣等无任瞻天仰圣激切屏营之至谨奉表称谢以闻
记
岘山逸老会记
苕城南五里有逸老堂焉云飞画栋踞岘岭之一峯水近朱栏瞰碧湖之千顷昔为高风堂之遗址今则逸老会之胜游会始于唐一庵诸公凡八举而人皆硕果堂建于汤楚东别驾不数传而地有寒榛予于丙午之春承乏出守将谋更始且暂葺焉李君夏器慨然旧蹟之难湮蔚矣嘉招之再复时维九月实聚羣英亭开荐菊之辰坐满采芝之客酒浮上若偏宜鹤髪以临觞城绕下菰并拂鸠形而作杖世非炎汉讶四皓之何多岁异永和喜羣贤之毕至予方罢郡适遇聚星猥以白玉之中龄特用兼谟之故事时则广州归政浦号沈香莱子弄雏庭盈舞彩谓予同姓迨及嘉宾函谷真人独望临关之气洛阳女子曾知卖药之名先生而两见织帘处士而尝闻让畔茂名看奕而逢仙履祥着书而守道并泛南山之斝同开北海之樽三爵油油四筵济济麻姑擘脯言羞丹水之麟彭祖调羮来驾瑶山之鹿是可志也顾而乐之爰属不文以为之记而予则维香山一集炳焕中唐洛社诸卿於昭南宋迨兹以後继者寥寥兹则始创于明世庙癸卯之年复兴于今
皇帝庚戌之岁虽盛衰不定多寡有殊然举往固可以诏来而由今亦可以抗古昔则史家六叟尚取数于闺中唐室九耆亦待员於方外未闻继体并列同心今则东阳两支延陵二世天龙岁月还继美以犹龙海鹤丰姿又教雏而成鹤同为父子并致耋耄况乎资圣推贤至道尚齿未登上夀已属旷闻今则河间遗民碧岩耆德龄同罗结渐方都水之瞳秩过张苍不待妇人之乳惟须兄事于元爽直欲儿命夫少君尔乃青藤紫袷并若神人赤舄朱缨多为贵客登楼授简无烦金谷三升据几挥毫总善栢梁七字斯又不足以光照前哲贻美来兹也乎而余也与老人期从大夫後河阳两鬓早徵蒲柳之衰绦县六身幸仰松乔之茂夀由德致信黄发之允宜文以年加叹白头之匪易爰为濡墨用待编年时则康熙壬子嘉平上浣之七日是集也金吾李君夏器实倡其事太学韩君昌箕明经潘君贞【阙】　沈君【阙】皆在焉其自雉邑者为明经金君镜【阙】　朱君升文学沈君【阙】　而主人则方伯吴君时亮令嗣仪部景亶而予则前太守江都吴绮也先是四举与会者姓氏详李君记中兹不并及
休园记
休园者余年伯士介郑先生所营之菟裘也先生雅慕仲连尚怀元亮官原水部不妨例作诗人论表山栖遂自称为处士开蒋家之三径未出城中得晏子之一区正当屋後迎门种柳几年手植春风绕舍栽梅竟岁头蒙香雪楼中晴翠从江上以飞来杖底寒泉向阶前而流出余以潘杨之睦曾见围棋复缘孔李之交频来问字会心非远何殊濠濮之间适意为多不知晋魏以後俄而谬婴世网久玷尘缨鄙人既涉海而恒忧先生遂凌云而独笑十年荏苒己作鸠巢五亩荒凉几同马廏慨琴亡于两世痛箠折以数椽而文孙懋嘉聿新遗构卫家识字重开六鹤之堂卢氏呼名别筑五鱼之堰既储花而待酒亦叠石以移云甘菊成田有金英之的的芙蓉被沼列锦障以重重於是近眺唐昌若见玉鈎之洞远瞻隋苑如临绮岫之宫月有二分还能入室波涵九曲拟欲流觞则可以坐拥书城闲披诗卷舞王郎之如意气致殊豪凭晋氏之隐囊风流自赏园名衆乐披襟而时过求羊馆号忘忧授简而频分枚马樵山渔水类盘谷之幽踪修竹茂林兼兰亭之胜槩於以休也洵不乐乎而况赋拟广平吟同茂叔方澄怀以揽胜将踵事而增华也哉夫盛必有衰美难为继玉山既废不闻复有玉山金谷云荒岂得更为金谷而懋嘉心伤留研意在肯堂见曲水之烟云咸为念祖爱平泉之树石不以与人匪直美乎游观实有当于仁孝矣爰由停车之暇遂为濡笔而书俾後之君子有所观感也
张鹿牀画像记
夫玉树瑶林自是风尘外物高冠奇服久为羲皇上人彼奚为乎来哉而不改此度也审而视之是为张子鹿牀忆与张子交盖当入洛即快班荆迨及过江频同藉卉春筇共把曾看紫阜之云秋被长携偕醉青溪之月桃花潭上踏歌独爱汪伦修竹园中作赋还邀曹植奇文欣赏探锦字于诗囊密义相参落麈毛于食案高吟入市每骇路人狂叫摊书尝惊妻子君谓伯喈之似凤我呼东野以为龙尔乃出则更衣行惟曳屦马卿涤器只对修眉季伟供餐犹存皓首彼佣马磨此困牛衣然而鹤立难羣龙鸣自合樵苏莫爨应休琏不废清谈桑柘频移龎德公犹闻雅论荒鸡夜半起舞何堪霖雨终朝弹琴不己既主宾之莫辨亦形影而靡违若将终焉是亦可矣岂期尘飞海立人境都非涧愧林惭世途多阻渊明之求彭泽徒悔折腰翁子之入会稽空传露绶鲈鱼江畔几处秋风白鹤桥边今宵旧雨对青山而说梦指白水以论心爰出是图命为之记生绡展看眉目犹存彩笔临摹鬓毛先改过监湖之一曲客是知章上庐岳之三峯人称慧远苏家红袖亦解参禅李氏霓裳会闻乞药良有以也岂徒然哉嗟乎张子文擅二京书综十乘少期用世长慕逢年而大业弗终雅怀罔遂政同即墨无左右而难封学似东方较侏儒而未饱袍拖凤尾姓名空满于人间笔倩虎头寄托暂逃于方外子之为是也似快而实悲矣虽然学仙成佛叹壮士之何归饮酒读骚或妇人而可近颇同斯感宁可见遗愿着我于图中长遇君于卷内千古之後庶或知有两人六代以还不复传为三笑耳
棣友堂记
青山绿水曾为风月主人长剑高冠时有诸侯客子忆在丁未余侄去文来寻?于湖山遽蒙忧于霜露茂陵不起但有遗书嬴博空归徒悲挂劒兹当昭阳之岁丁鹤重来言访西豪之庐荀龙再觏其长君元式以特起之才振中衰之绪权奇骥种倜傥鸾姿陶地四通独善朱公之策楚人一诺长轻季布之金而重以修能泽诸大雅事其母汪太孺人爱切弄雏诚通跃鲤而抚厥昆季备极友于籯内一经既无殊於韦相门中七叶曾何异于刘殷百口同烟三宗待爨予方闻而异之乃元式则进而请曰楷不佞奉遗训于先人冀藐孤之有立今?于豫矣而惧其渝焉请锡名于吾堂用永怀于弗贰嗟乎文昭武穆始于一人之身木本水源衍为万家之族古人谊笃葛藟庇其本根末世风漓荆花分其条干揆其立异略有三端及乎相尤佥由二衅尔乃家为一父之子国无旅进之臣隂庆升朝印难分佩丁鸿拜爵位不并侯嗟盛德之难居徒萌心于非望斯其大者不可言也复有蜀龙魏狗誉或相形维短缙长才非竞爽周顗难全其雅量扬干不悔于乱行爱靡克终又其次也至于诗咏乾餱谣生斗粟訾汝道之牀下独受金珠李光顔之室中先司管钥莫让薛包之产致登延夀之廷言阋于墙风斯下矣然而太丘雍肃始自闺门锺氏风规先由娣姒倘复乘其醉酒频诉射牛抑或嫉彼纵游微讥食核莫思闭阁之愆但记颉羮之怨家之索矣职此之由况夫女自有家咸分姻娅男方就傅别昵友朋岑文昭之所交不无轻薄刘伯升之结客或有异同木将蠧而风摇堤有蚁而川溃以致诗人感嘅起刺騂弓史笔流传贻讥马磨忘天显之义昧明发之文良可痛心为之浩叹今也兄歌既翕弟诵克恭集号聨珠人皆拟璧金昆玉友方鹊起于一堂骥子熊儿将燕诒于百世是可志也爰取窦仪之语题曰棣友以昭其美且示劝也使元式与其诸弟鉴兴戎之有自矢急难于匪他字效张公常书百忍谣同马氏恒羡五常则芝长坐隅兰芬庭侧由是而清河八院共闻鸣鼓之声岂止参佐三间独有吹埙之乐使阮咸之复起叹季子之未亡而予也友麋鹿于山中钓鲈鱼于江上传兹盛事侈为美谈过通德之里门咸高推宅之谊考延陵之谱牒犹存让国之风亦曰懋哉是为之记
邓尉山游记
丙辰仲春上浣四日瑶如发孟公之兴禹存具邓尉之装时予偶有微羁二客请为先导凡越再宿始果一行虽同卢子之愁霖愿学骆丞之冒雨乃买蜻蜓之棹同寻鸥鹭之盟泛横塘泝木渎望灵岩寺过善人桥两岸空蒙尚自黛笼晓雾一篷淅沥偏宜睡重春江数叹迷津空横野渡迨闻钟而就泊及入寺而己扃呼山僧再启禅扉询游踪己归别馆复循樵岭特访渔村灯火无人絶似承天道上犬声如豹略如华子冈头而乱雪迷离暗香遥袭则此夜较为胜而前游之所未经也云抵王庄时当丙夜倦客穿林而扣户酒人持烛以下堂把袂欢呼衔杯谑浪饮惟文字都无石尉之苛坐列典型并有彦先之後千杯不醉宁知黍别低昂百尺同眠那问牀分上下昔苏家兄弟记听雨於彭城谢氏宾朋偕赌棋於东墅斯时之乐不更然乎既而溜止茅檐曙开松牖起呼童子速具晨炊促命舆人先登古刹藉草于香花桥上啜茗于梵天阁中山则跨晋踰唐碧嶂孤撑六代寺亦临湖背壑香岩独压万峯瞰震泽之波光青摇足下收洞庭之岚气翠入眉间此则郁泰玄之所栖真顾野王之所独往者矣尔乃氷悬万干霜被千林树古多苔枝寒未叶香清翠羽长如不月而明色浄珠胎乃欲与云俱淡则虽封姨善妬不堪夜葬夷光犹喜徐妪多情尚可春留和靖急趋旧径徧选寒丛老干纷披乱点?檐之雪幽芬馥郁全薰衣袖之风由听松堂至董公墓墓旁双栢近可千年如怪兽之相挐毰毸欲动若怒龙之并舞鳞鬛尽张方倚石以婆娑遂登楼而眺览千香竞入疑栏槛而俱芬一白无余望川原而尽缟但原阡莫守鲁殿空存恐其怆石马于寒烟不暇问玉鳞于春雪耳下朝元阁陟马家山舆行鸣涧之中裾罣丛篁之内可二里许得千顷陂山有远情花无匿态如入衆香之国此为大都譬游多宝之林斯称奥府而梅之能事于是毕焉遂返棹于费河暂停桡於光福天方舒霁客亦固留爰倾北海之樽更下南州之榻春才见月何辞饮吸长鲸醉岂无人不觉路惊宿鸟因而达旦遂及解维二君方回茂苑之舟而余更理梁溪之棹也
泝仙堂记
岁在上章时当仲吕听翁方暂归于隋苑茅子适见访于萧楼贳酒为欢醉歌明月分灯共语细数巴山而茅子忽为庄舄之吟欲返王猷之棹爰诘其故遂吐厥情乃言先人之庐向托回仙之地收书醸酒沈东老久结芳邻却聘耽诗顾徵君犹存旧里当年栉沐仅得数椽此日弓裘己经七世曾祖南公让畔东皋带经南亩坪可种金不读朱公之策烛堪焚劵非求薛县之租谓隂德有似耳鸣惟令器乃能身荷而王父绍公早闻遗训益广前猷独取图书每念孝肥而礼瘦靡求田宅何妨南富而北贫卒也荆断旋枯岂意棣开偏茂囊倾犹子婚嫁反类于尚平阁纵家姬旷达还同于处仲斯则偕登上夀并着懿修者矣迨及先君仰承慈继心同卧鲤常怀方进之诚躬访眠牛欲问景纯之术而山川不易宁知路失金柯风露无情遂叹尘埋玉树藐兹孤胤甫及四龄雏未能成食任虎狼之择枭方欲徙忧生燕雀之惊乃今则炎炎者巳付春氷而昭昭者重收宿雾虽高槐犹在敢同王佑堂前然修竹难忘尚忆元卿径内用是浩然长想忾乎有怀非独恋此故都实欲绳其祖武惟先生有以志也俾後世得而传焉吴子于是正襟而起曰大哉言乎夫人事何常盛衰时有天伦所重源本难忘故海必先河义崇前代堂而勿构责在後人子之高致迈于倪黄逸韵超于王孟凝之有妇命薄笨以同乘靖节多儿荷篮舆而自适而犹眷兹遗绪复彼弘图使燕子之重来斜阳不恨即渔郎之再至流水非遥则泝彼仙溪乐于盘涧岂止范乔捧砚王度受书有当于仁孝之情忠厚之旨哉嗟乎十年残梦犹忆罨画之游一卷新诗谁问浣花之筑为君率尔益我怃然也
桓山堂藏书记
盖闻负迈俗之志其好尚必有所甚殊具超世之怀其见闻必有所自广是以永和拥卷其乐过於百城扬子持编其荣比乎三事良有以也难其人哉乃吾宅相之贤是为江夏之俊则燕思黄子殆其人乎黄子孝以诚生敬由爱发远猷克绍有叔度之汪洋内行弥修若文强之恺悌处繁华之境而志意偏高在纷扰之塲而心神独旷确乎有得卓尔不羣遂废产以营编用捐资而置典得一本之善宝若隋珠遇一卷之奇珍同赵璧求而不获皇皇然或至忘飡见则必收汲汲焉宁知倾槖竭其耳目虽难侔乎四库之多积以岁年己略备乎五车之半敢云兰台之秘典溢满其中但觉芸阁之薰炉芬芳其外而列朝贤士每爱聚书昭代文人常能好古故邺侯置架朱白分籖曹氏为仓丹黄充栋放翁碍足集枝遂以名巢麟士殚心写竹恒为累箧乃兹抗怀古昔适意典文极其志于一时娱其情于千载苟非琼林瑶树自出尘埃璞玉浑金都忘美好亦乌能游神物表驾学区中也哉爰拟君山实逾猗顿高人原非玩物识者或谓知言矣抑且燕思雅工诗格怀达夫之猛志究子美之微言则共陟斯堂用求其胜不独羡熊岩之积遐想风前且将闻牛渚之吟频过月下也
管孝子入粤记
徒步行泥欧阳詹为之作传鞠躬负土张子夀因以知名况以孱弱之孤踪历艰危之远道卒全遗骼用返故邱此管子方至之不可及也方至为?所生嗣勲之後武侯继侄本在幼龄德秀乳儿倍加慈爱而勲有怀投笔王粲於以从军仅得分氊郑?还为独冷归猿洞里泪徒下於闻猿驾鹤山前魂莫期于返鹤时无范式空埋户外之屍家少女嬃谁剪屋头之纸乃方至闻而呕血哭则拊膺遂力疾以长征爰捐躯而独往茫茫铁瓮指江水以言愁叠叠香炉望庐山而堆恨云迷湖影渺如白马之津雷吼滩声险甚黄牛之峡章波木落带夜月以扬舲庾岭花开履严氷而策杖载经寒暑始入东瓯屡跋山川言寻西水荒榛何处得之故老之言宿草谁披似有神人之感一抔黄土蝇不吊而谁来万里青山鹃自啼而莫返途穷异国哀动行人遂使太守闻而脱骖贤侯因之赠襚崎岖只影谁云蜀道青天汗漫惊波漫道蛮溪黑浪身归旧里隣父讶其重生魂返家阡故鬼疑为非是而卒使狐邱不恨鹤陇长安妥窀穸以居庐蔽松楸而负土董生墓下还来浇酒之人原氏阡旁更筑题碑之路盖惟天知纯孝故能陟险而如夷人鉴至诚乃得安生而送死也夫民俗之敝孝道日亏或惑溺于隂阳或回翔於事势地非嬴博乌头有不返之魂事异南阳马鬛多未封之骨使尽人而如管子者则遗骸犹恋况当堂上之春晖异地难忘肯弃舍旁之先冢人总敦乎式谷世共厚于维桑矣用劝其来遂为之记
鹤客亭记
岁之庚申月为乙酉东莱姜仲子葬其母王太夫人於吴郡之双松里既筑佳城实当胜地千峯环翠尽绕榛关万壑行青独开松径而仲子於其墓侧别构小亭爰乞鸿名题曰鹤客盖取长沙之事用占天水之祥也夫湛母流慈名闻剉荐士行定乱功着建旄所以芝畮仙人显灵徵于宿草蓬山羽士示异兆以生刍今大母之贤无慙于湛而仲子之器未逊于陶以斯表之固其宜也况夫地崇龙耳山竦牛头铜井玄丘亘於子卯之位茶山芝岭峙乎离兑之方明镜一泓光分笠泽浮觞九曲胜拟兰亭既无美以不收亦多奇之毕献斯则仙踪为之遐憩而灵魄于以神游者矣尔乃树古罗浮花繁大庾春山万叠都为羣玉之峯晓雪千林并作衆香之国时而秋仲蕊粲金鵞迨及冬初卵悬丹鹄虽游人藉卉爰乐志于春秋而孝子攀条每动怀于霜露则其建亭之意宁非陟屺之思耶昔处默哀号而缟衣为之助泣哙参仁孝而玄羽用以酬恩物以感而斯灵事因诚而多异其又何疑乎吾亭也哉遂为之记
倚山阁听雨记
予寻幽有癖梦中每到名山跻胜无缘身外惟耽佳境岁在辛未序值丙申索处丰溪长望古松于岭际漫游孤屿时来春草之池边而予友于鼎汪君独念丰南羁客频为扫径每共衔杯一日偶来终朝静对时为秋也觉爽气之初澄或值雨焉喜微隂之暂合听檐声之淅沥尽入波间见水气之溟蒙惟存隔岸若谢皋羽之忆国涕陨鹿田如元微之之怀人梦残猿峡汪子既推窗而望远听翁亦凭槛以遐观水静天空都非常境山连岸转大有殊观松被云遮不见微茫之松火竹经日映犹闻点滴于竹林杨柳则若离人神伤冷翠芙蓉亦如倩女影瘦斜红千亩耰锄饁妇停踪于垄上一川蓑笠农夫低影于田间鸦尽归林鱼还吐沫风吹山带似淡还浓点皱波纹方成即散无多萧寂此中偏觉怡情偶尔凄清是处翻为得意有会心而不远鱼鸟狎以亲人方注目而久之鸡虫忘夫得失乃忆少陵旧句用顔康乐幽居题曰倚山阁更为序之
蔬圃记
家葆承寓迹寰中神游物外南泠可饮乃栖心于太武江边东郭堪依遂卜筑于梓潼墩畔开元卿之径径欲成三营幼舆之丘丘真得一轩庭济楚颇足适于药栏松菊幽深乃独题为蔬圃岂不足於是乃有歉於兹乎盖杰士不逢每寄情于锄菜而幽人知命亦浑迹于灌园是皆有托而然要其无心而处余常至其地而门巷萧闲登其堂而轩窗爽豁长廊带月杖曳足而堪行小阁瞻云笏支颐而可眺池如灵运草色常入梦中石有米颠云影时横砌下屋无雕绘可生白於自然垣不崇高时送青於天际信足登高而望远固已背山而临流况复花随四时藤多千岁先生则称曰五柳处士则号以七松岩间而树集金鵞槛外而卉生玄鹿可以养性可以娱神枚马过以论文求羊来而授简人如鸿渐侵晨而共品山泉客有许询竟日而惟谈书画倾焦家之醸盘觞时吸云光咏陶令之篇茵席恒铺花片何必玉山峯下始为奇丽之观金谷园中更着繁华之迹哉况真州据南北之胜而銮江当水陆之冲岂但传写于一时实可昭垂於千载矣仆频逢胜赏辄读鸿篇幸际良辰快同佳士与兰亭之讌媿无紫靸堪书听柳泉之吟聊用乌丝以记尔
娑罗园记
读屈子之骚怀故都而久矣作仲宣之赋望吾土而慨焉况情系竹林何能不忆乃身留苕水惟有相思迨今辛未之秋获返东南之棹见杨柳而遥知门处穿芙蓉而始达庭前衣匪香熏有涧芳之暗袭屐因花拥讶小鸟之争迎额曰娑罗园盖王青羊之旧题而汪司马所常至也陶渊明之里即号柴桑孔稚珪之家独称桐柳皆此志也信可乐乎闻故老之相传夸为胜事而羣贤之遥集尚有余风三起三留羡班荆之欢讌一觞一咏因藉卉以盘桓树植庭中干分檐上种乃来于梵国质不类于凡材枝?隣家隔巷俱为借绿菓生冬序他山犹见垂红再进则为虬山草堂虬山者潜虬山也境以此镇神功或取于渊蟠人藉斯名壮志终期于雷奋乃此堂中闳百武元龙分上下之牀旁列两轩士衡有东西之廨丹梯可蹑紫阁旋登楼曰横川阁取三十六峰横一川之意也棂开八面面面而烟拥青莲景备四时时时而岚吹碧笋右则摩天灵鹫献阿育之金轮左则饮涧长虹偃罗浮之宝渡遥览于数百里若见秋毫近眺乎十万家皆同春雨乃望谢庭之月更陟崇台复披楚国之风还闻广树斯则仙人所宿好而豪士之奇观矣况夫柳覆长堤堪驰玉勒草生断岸直接瑶峯仰激清流力开古壁狮蹲象伏披薜荔者数寻鹭往鸥来洗莓苔之千片可以舟横桃叶舫载柳枝金管玉箫供奉于焉而容与绿蓑青笠玄真至此而徜徉斯则练水之名区而新都之胜览也若夫三珠秀爽刘孝仪之镂管同传八座起居潘安仁之板舆常到则又有梅庄之记而非同梓泽之观矣
比竹记
比竹者洪子待臣偕弟任臣读书之室也可并士衡自足同居廨内不殊遵彦雅堪别构园中画槛葳蕤都装玳瑁文窗掩映尽种琅玕堦下成丛有唐宫之密叶林中聚气见刘氏之连枝竞秀猗猗方争高而未已联隂郁郁遂得偶以成形梢欲摩云羡上疎而下合枝将拂汉总外直而中虚承清露之交流既左宜而右有摇和风而共响无後轾而前轩得彼美以同心声如环佩遇此君而携手响并埙箎洪子云其人籁欤吾家凡屡见矣听翁曰此地灵也是物岂易生乎夫连理长于东宫挚虞谓之瑞应合欢生于西内柳子以为殊祥洛如兆文士之生华苹为圣朝而见文章得江山之助草木在气机之先苟有见焉无复爽矣况夫竹为华草比属骈枝既为龙而为虬理无忧于蟠屈可栖鸾而栖凤道足备乎羽仪匡之直之辅之翼之当仁弗让翕也纯也皦也绎也惟德不孤而况仪部铨曹首发轫而偕膺懋爵宪司经库继振轨而并典文衡物现双徵人方三遇安见昶顗两孟独让前驱轼辙二苏难为後起者哉吾友汪子于鼎每谓二洪待臣则学类康成允称通德任臣亦才同叔宝行且知名祖有武而孙绳兄先鸣而弟和洵有当于竹里之兆而永协乎棣友之祯矣是为之记
夀砚斋记
乃有瑶华别室旁开令裕之堂玉照幽居遥对依云之舍丹毫弘启三径接而相通朱牖斜开一尘飞而不到是曰仙人之馆可号输寥此为君子之居宜名清閟鲤趋庭下昔时曾自闻诗豹隐山中此日还宜蓄彩岂直欧公而有七尺乃如【阙】　之得三楹是以胜地可处胜流乃有奇物堪贻奇士於是汪君思白好敦同学既齐誉于二龙巧受他山乃选奇于八骏爰劖云骨蒐黄圃之珍妙制星泓撷苍岩之秀以德人而兼俊人之品自堪价重百朋用贞士而收文士之功良可称为四友由是研麋丸而作赋遂以抽麟角而着书润色特重乎先生虚中尽收于刺史风鬃雾鬛宛如先後以出河月目霜蹄竟似驰驱而走坂或长鸣而昂首或争齕而垂头或声嘶之若应或体奋而还留或回眸而自啮或馵足而相蹂或滚尘而似喜或浴浪而仍浮莫不同流赭汗竞响瑶珂若遇孙阳长千金于一顾如骖穆满驭八极于片时可以拂几临池凭栏染翰况胡子枢巢学考亭之学以主静为先行顔子之行有如愚之德动也静以为之本鋭也钝以养其锋此唐子西所以为铭而汪太史用以称夀也况乎籖悬甲乙将齐孙氏之楼帙拥癸辛欲满李侯之架文轩棐几客每过而问奇清簟疎帘人频来而看奕商彜周鼎尽日摩娑玉轴瑶函随时展玩元龙之榻坐百尺而犹低司马之琴抚五弦而尽妙窗开闪电总属琉璃屏列虹霓都成翡翠加以图成张藻若舞苍虬遂使壁似长康时来白鹤雕栏数转绕湘竹以扶疎碧甃一方列踈英而绰约至于登楼四眺前临问政多峯倚槛周观後有斗山列翠平临万户当半空烟雨之间环眺千门在一郡楼台之上大哉观矣洵不乐乎然汪君既簪笔以登朝岂胡子终韬光而键户留此一片石聊为当代紫府之藏行同五色毫足备他日玉堂之用尔
玉荷小记
李子箕山以玉荷小笔洗见遗其质既精厥工特妙剖荆山之宝洁似凝霜状楚泽之华鲜如承露絶无鱼戏不卷香心取伴龙宾犹沾墨渖见为雅人之玩知非俗士所珍也乃箕山则谓得自比丘传于宫禁昔者灵芸被幸合德承恩朱鸟窗前晓妆成而染翰青鸾镜畔夜漏下而抽毫则有珊瑚挿架艳泼修眉翡翠横牀花生素手此时得意定知翠的将成若在多情必且红衣欲尽鸳鸯何处宁知盖得团圆??相将自谓生无瑕纇信此连城之物永宜倾国之人又岂识钗化鸾台袜留马嵬宫车零落戚畹流传问真本之兰亭还归智永写孤山之梅萼独伴华光收藏古锦之囊来置素绨之几
姚大家绣像记
景元写照惟能神彩攸分中立披图自谓丹青莫状至若三毛在颊仅见裴郎一目传神惟闻殷仲虽形之笔墨尚以为难若传以组紃罕闻其巧兹则澄江之女士是为颍水之大家本出名门曾闻懿训桃花靧雪每擅妍词柳絮从风常多雅韵静生鸿庑能偕君子以同心慧出鸾台曾向神人而得爪绿窗压线久号针神金斗熨香争传丝絶乃复因兹好友遂得惠及鄙人侠殊愧于平原或得丝分五色道不同于弥勒何堪粲以三英彩缕频穿如能续命金鍼密度竟忽分形盖其巧在于指先指到而皆能成巧是以身生于意外意至而即可为身且也写庭际之梅花暗香若动兼之对瓶中之竹叶微醉将潮稚子摊书如闻授读老人凭几似欲成吟遂使丘壑之姿宛觌幼舆于岩畔粉墨之事无烦顾恺之壁间岂若窦氏之妻独擅回文之妙赵家之妹偏称缀锦之能哉猥以尘容获劳仙腕敢吝珊瑚之管用酬琬琰之贻况寒意初深呵冻频烦翠袖旅情若失消愁己在青衫感也何如宝之无斁矣女士姚姓小字景淑江上陈孝亷甸臣之内子也时丁卯长至前十日
书
荅友人书
令弟临苕伏承远讯美人采葛益厪遐思见仲智而念伯仁风期如觌因惠连而询康乐云谊时殷但境犹共於三吴情已睽于两地江横衣带茫茫未足言愁山拟剑鋩历历何堪割恨忆昔南冠受谤北寺忧谗先生既无损於激昂弟子亦共殷于匍匐王咸慕义因救鲍以举幡伟节持危为抒陈而命驾然而剑能吐气时用作歌酒可消寃频为就饮幸风雷之见异致天日以为昭邪正之辩既明荣辱之关立转夷吾出槛仍拜上卿杜牧乞麾还分下郡各缘国事?相縻莫遂私情而获觏王程千里世态万端每捧北雪之篇益动南云之感然而田文食客屡有盈虚翟尉故人尝分贵贱所当处以大度付以浮埃正须矜其可怜勿复视为足怪耳悠悠之口窃有所闻荡荡之怀谅无不可共处患难之後或无同异之殊惟先生择而听焉
迎家梅村先生书
鸿使西来鱼函下贲贶之雅供比十赉于华阳宠以名篇得百朋于洛水兼之情深鴈序谊笃鴒原奬慰纒绵至于累幅悯其尘劳莫浣静以山水之音许其志意可嘉助以风云之势遂使珠倾百斛海客望而心惊锦树千枝神人游而目眩惠连春草遇康乐而得名供奉仙根就阳氷而结好仆非其类何足当兹至若浮雪夜之船能游剡水命春风之驾为至永嘉亦既有期云何不远然而桃开西塞鱼羮独美花时竹茂南漪莺语偏宜笋候春深顾渚刘梦得尝忆采茶月照洼尊顔鲁公曾为命酒凡兹胜概伫待清游吊古而还访下菰买醉而重寻上若爱山明月相见何时震泽春波宁嗟远道堂开六客伫闻嘉客之谈石过千人即望真人之气惠而好我跂以待君
答宋荔裳臬宪书
亷吏中衰优孟因而起叹遗孤零落刘峻以之絶交先生笃念旧游附存弱胤诚足挽兹薄俗抗彼前贤若某与友沂者谊结三生契联两世道南推宅慷慨为多江左衔觞流连既久子禽闻礼频过孔鲤庭前文举通家又出李膺门下朝游东观同开紫绨之书夜直西清共卧青绫之被而斜阳吹笛顿异河山异国飘蓬还惊风雨既遥闻而泪泻复目见而心伤召厥孤儿字之弱息荆吴作合宁有羡於乘龙家世清贫遂自忘其牵犬岂敢仰希千载上比古人直欲再起九原无惭亡友耳乃远烦惠问过赐褒嘉观先生赏善之深识君子处心之厚聊因鸿便辄布萤私
上龚大宗伯书
某死罪死罪谨献书于宗伯相公阁下某自登龙?水仰承元礼之知选骥燕台滥被士衡之誉从此邺台飞盖屡奉嘉招梁苑清游恒陪胜赏既相期以国士颇自托于正人遂致十载氷曹叹子云之执戟一朝水国效杜牧之乞麾自笑三人独当卑下曾无千里未足盘旋而时值纷纠俗成刁犷门开告密狱起同文一二奸渠缘上书而肆志百千丑类借投匦以宣威巨室屏息以寒心当途望尘而摇手兼以营丁毒虐比户凋残刑拷视为常闻炮烙骇其未有一家受阱姻党为之啼号匹妇言逋井里因而惊窜兵缘棍线男女行鬻于昏途棍藉兵威魍魉横行于白昼某当受命誓不与俱迨及下车义无反顾既微行以得其实爰大创以尽其辜职匪埋轮欲殄九头之蜮威同破柱宁知百足之虫除奸而务得根株去暴而先严线索遂使兔惊迷窟鸟丧焚巢宵人偕遁以求生戎帅相期以勿犯千夫并沮难消口内之衔一日何容欲快眼中之拔流言用布薄命无援某之受祸此其一也至于中朝显宦隣郡要人始则美环不与己逢怒于尝鼋继则贋璞空将复兴戎於误鼠无鲁连以排难有马申以肆谗市虎堪疑何烦薏苡营蝇可畏顿化荃茅待之者己疎中之者甚巧某之受祸又其一也洎乎石重难移霾隂莫解初以细人之言激怒上官旋因密戚之威挟持大吏转喉触忌兼多冯坦之谬言强项招尤又乏任延之善事而鸡惊鹿骇同遭不测之机雷击霜飞竟有难全之势某之受祸于此烈矣嗟乎半生劳吏无计剜疮三载岩疆仅成立骨当莅官之际不免子馁妻寒及解任之余尚有民悲士泣而素丝被染终古难湔全璧遭瑕百身莫赎余生巳矣夫复何言而最可痛者留棠拔薤凡古人循吏之能瘢索毛吹皆此日小臣之罪祗悔信书之误益怜解事之迟不有大贤谁能隐曲伏惟阁下诚孚上帝道济下民身为四岳之云言作三时之雨圣人无党敢仰托于门墙大道为公愿俯询于道路苟平衡乎功罪可立辨其是非悯受毁之太深而谅以求全之毁鉴好名之特甚而雪其己玷之名必能无媿于君师始得自安于天地起己枯之骨薰以神香召既去之魂饵之仙药衔花黄雀恩深于弹射之余拥树白麑感切于放归之後矣
与内子江夏君书
仆幼值门衰早踈时务见高柔爱贤之志愿学终焉闻於陵辞相之风心希贞尔而粗成卷轴薄有交游遂为当路之所知聊以专城而见寄五湖秋水并坐弹琴千亩渭川聊供举案虽少酬其黻佩究自絓干网罗有集都愁我方尤于咏桧无珠可卖卿不惮于牵萝伏省来书益增遥念悯其辞之多戅以勖王章戒其性之太刚而箴文举诚如卿语何待人言然萋菲无端不必由於身致而桂姜难改要须出於性成吾自甲午入都以来见摧辕者不少巳酉解官而後复堕甑者相寻戕人者或致自戕笑我者更为人笑扰其才智岂可万年极其弥缝非无三窟而索琴无及据鼎空号或始作鸱张终成腐鼠或朝同虎视夕伴鲍鱼岂尽属於迂疎亦何烦于计较耶南山种豆半落为萁东海成桑惟堪掷米世途匪易人事何常惟须携手白云匿形丹岭效陶公之偕翟氏播後锄前比德曜之侣梁生歌予和汝青山十亩笑辞碌碌之尘红烛三更醉听乌乌之曲也
与徐健庵同年书
邗江舣棹一送鵷鸾真水浮家久踈鸿鴈所念者梦寻无路逢时辄忆许询所叹者知己何人举世谁为刘表耳兹以袁君士旦来赴长安附一缄以通候望八座而驰情此君宛水英流敬亭夙好论交湖海分尚阻于识荆仰望云霄情独殷于御李惟长者高为品目力与奬成俾刘勰雕龙遇隐侯而始重太冲附骥得皇甫而斯传则士之荣也君实贶之矣
答茆楚畹编修书
廿载相知敢附故人之谊一朝自奋终成国士之期在道维荣于人何与乃蒙齿及祗益心慙耳某自解组多年牵船少地桑榆之景谅垂照以无多沟壑之嗟恐劳生而不免未有贻谋翼子巳教失学从儿复荷高怀言存旧讲自合录之家训诚可勉彼後图也袁君卧雪清标轩霞逸品幸班荆于藉手得折芰而论心敬因独鹿之游特奉双鱼之讯
与云间太守鲁谦庵同寅书
偶返故乡翻同作客欲归旧旅复叹无家坐此迁延徒深怀想乃隆情远被一寒犹念故人而古道维殷数问未忘孤子【指赵壻念昔也】闻而陨涕念之抚膺盖小壻自舍人易箦以来迨尚书捐馆而後斜阳燕子华屋委之他人往日蟫鱼遗经归于别姓长兄视如陌路分产岂有薛包嫡母弃之异乡餔乳初无李善童子不因人热笑尘甑以何炊越公空有家风鲜故书之可读苟非假之钜力必致惜其俊才何期我公念及故交迨兹遗胤助隐之以牵犬既遂其室家之情效杨宝以饲禽又许以羽毛之助鬼神不远共鉴斯言天地何时获闻此举真可挽江河于既下薄云日而重光者矣盖人事日非视荣枯而为厚薄交情不古因贵贱以为盛衰公子不朝频见诸宾之散将军既免宁辞醉尉之呵弹铗无鱼其何求于涸辙衔环有雀己更集于高枝社子美叹乞食以无从陶靖节嗟扣门而己拙轻薄何堪以洗眼炎凉每至于伤心而况彦升既没犹怜衣葛之儿叔敖不存尚念负薪之子也哉用是效长平之步担仰元礼以登门出彼泥涂固本由于盛意假之温燠复何待夫鄙言独是弟之况味难堪穷愁益甚浮踪异地既无分以依刘息影余年徒有怀於用赵飞鸟己倦空思旧陇而栖秣马将归当诣崇堦以别尔
代门人钱玺上丁藩台书
窃闻雀逢杨宝难忘巾笥之恩马遇孙阳益重盐车之感无君子者珠岂肯于暗投有大人焉璞何辞夫仰献伏念玺质原鲁钝家更单寒望朱户以无门且不留夫四壁知黄金为何物聊自守其一经小人本出于泥涂孺子久甘于贫贱冒五铢之族姓祗愧无兄有一面之符章何曾是宝加以颛愚难改迂拙可羞古道孤行耻置身于驵侩幽窗独坐惟砥志于圣贤持故纸而长吟几忘漂麦执枯毫而自写或至燃糠蠧老难仙终日惟甘食字萤乾欲死穷年只解躭书妻子同讥盥栉都如介甫乡隣咸讶庆吊罕覩仲宣惟期一效于清时岂意屡摧於薄命致身无策已叹艰辛取士有程偏逢令甲名如第五即骠骑而何庸刖已再三虽昭华而不敢舆台推骂刺久灭于正平鬼魅讥呵灯己残于叔夜逢当年之同学衆中常自嫌身遇良夜而孤眠暗里频堪下泪挿天仙桂时时常在梦中满径寒蓬岁岁如生心上所恨者有百年之父母饱少于饥可怜者对四座之亲朋懽仍是戚青云有路嗟予岂不犹人白日无穷笑我何由得主恐賫苦志遂至终焉不遇大贤岂有幸也兹逢某公虎观大儒鹤城华胄十年公辅早符腹上生松一代文章自应掌中抽草北门覆锦枫宸犹叹奇才南省司纶槐院恒咨大事轺车被路所至无寃宪节临郊由来不怒狱中春树如常衮之按八州道畔甘棠若召奭之分二陕清标壁立一身独砥狂澜惠泽旁流四国咸瞻膏雨而尤殚心朴棫广圣人格外之仁加意李桃作多士彀中之气怜才有泪务沾实惠于孤寒种德无方特以深仁为爱育将见三千泗水尽入门墙何啻八百崖州同归罏冶玺受天独蹇赋命不犹室未入于雕虫宫但同夫磨蝎穷鳞挂网缪当拔十之知逸羽惊弧竟乏叠双之巧秦裘已敝其何望于下机齐瑟虽工究频逢乎按剑於人何怨惟有负於栽培在已多惭敢更期于剪拂但念既邀天鉴难俟河清倘苏子瞻之门人进身无计则李方叔之母氏絶望堪怜是用腆顔更为翘首伏冀恩施不报润沾四岳之云照及无私暖被三冬之日悯其翀霄之有志而假以羽毛怜伊致远之无因而开其道路东华帝子更延将进之年南极真人重起己枯之骨则酬无疆之德必有白玉四环而感莫报之慈宁只明珠一寸矣
泊舟蓉湖贻人书
留而无益忍更徘徊去即相思还成踯躅方辞郭外仍滞湖干风有孟婆似解美人之意月为羿妇难明荡子之心共笑苦于含啼长悲形为短梦身如落絮随风那辨去来心似萦丝作茧宁知首尾遂使屈平中酒不为衔觞阮籍沾衣非关失路良以世无知己抱龙颔而谁怜事在关心有蛾眉而不恨我犹若此卿复何如彼名士之悦倾城事非他日若才人之嫁厮养耻在吾侪矣
林蕙堂全集卷一

[book_title]卷二
钦定四库全书
林蕙堂全集卷二
湖州府知府吴绮撰
啓
谢宗鹤问赠李北海大照碑啓
西京扪字久失奇观北海挥毫新分妙蹟盖法传仙李系本犹龙而刻自灵芝力真如象况兹大照文丽三乘尤属旧摹品高六絶神姿英异如逢巷陌之观意态纵横似得干镆之气展看道上应教快目于百花宝置函中不待追魂于一叶
谢黄于升内叔惠程孟阳画册啓
艺苑分华情移林壑墨庄选胜兴惬云泉惟高人夙号松圆有妙笔尝踰梅老盖诗心远同摩诘故于法外能精而高致絶似倪迂遂致品中称圣久怀雅觌忽奉珍贻展帙而万里非遥宁须着屐开卷而一丘自足即似买山始知红豆村中应多胜赏岂令青藤馆内独有兼长
谢汪舟次太史以雪携旧选见还啓
迂癖难忘老去犹躭黄卷流离不免乱中宁问青箱每思手录一编久巳心伤十载从前避俗曾賫斗酒同携向後知音忆共囊琴俱断但只付焚书之炬未致涂泥若教覆卖酱之瓿谁怜冰雪何幸存邺侯之架遂能返孟氏之珠传奇字以与奇人宁非快事逢故人而得故物更为苦心捧卷如狂开缄欲涕看当年之画迹似隔前生览旧日之封题犹疑短梦从此拜良朋之赐何殊仙遇龙威便当付稚子以藏益欲秘同鸿宝
孙汲山饷石首鱼啓
歌类冯生方思弹铗梦非吕叟欲效垂纶蒙惠鲜鳞犹含香饵每逢夏至视则有光亦号春来烹而得石与三牙而形似较四腮而味殊用作金羮范少伯宁求鰕菜将同玉鱠张季鹰岂忆鲈蓴即化为鳬首犹戴德谁堪比腹不怀芒
答江青园为子闓求婚啓
伏以天上灵辰旭日叶凤凰之兆人间佳侣春风应鷟鸑之祥谊重丝萝荣依乔木恭惟某文章华胄孝友清风江左驰声种德无殊万石瑕丘问业传家惟裕一经令嗣壮志鹏骞英年豹蔚由斗野而发参野【以乡荐於新贵也】不减终军弃繻之奇易济阳以成晋阳未改文通梦花之秀张禄行将作相【以寄姓也】嵇康己是显名某栖托金门浮沈粉署溯潘杨之睦虽有自来念齐郑之交实惭非偶弱息才乏颂椒诲踈采苡贫家操作固同鲍守之儿陋室形容略似黄公之女乃赤绳系於万里遂白璧订乎三生既恊蓍占敬从鸾信荣承篚实筐中杂剪彩之花远荷币将几上得探官之茧【时人日也】吴广川之牵犬愿效清操越北海之乘龙自传佳话殊惭报李窃比依葭伏冀尊慈俯申崇照谨啓
约武林同宗文会啓
浙水是文章之薮延陵为礼乐之宗季重凤观名高邺苑少微鹊起誉美唐都簪缨自古以称隆文笔於兹而特盛某幸膺胜地得揽雄风展韦氏列宿之诗长忆德星雅聚诵李家花萼之集恒思荣木新篇僭卜中澣之八朝共聆大章之五色丰溪濯锦发光西子湖头练水涵珠耀采伍公涛上将见天策之一十八士聨步瀛州不数孝仪之二十七人传庥中垒也谨啓
谢黄孝昭送名章石研啓
花间送斚酒醉玻瓈烛下挥毫词惭鹦鹉乃蒙隆惠用锡殊珍篆仿秦斯几同鸟迹宝如卫国宁让鸲睛况语本于西京老此笑白云之癖且制摹乎东井得之同青铁之华藏以琅函名曰珉欵陈之棐几比以石交倘渍以红桂之膏绸缪可记若染以黑松之液温润不磨将楼上樊川益稳扬州之梦而亭中李白堪书唐苑之词不须别制玉麟已司花印何待再求铜雀始赉草贤
谢汪学先送绿石研山啓
竹简横陈欲倦毛生之頴桐圭戏剪难成管子之封几欲酬以中山未得贞于介石何期珍贶获遂雅怀攫之米芾携来犹带苔痕伴此陶泓洗後尚留蕉影遂使绿沉朝染堪吟么凤之词青缕宵分欲梦神龟之字江殊斑竹常看钱起之数峯潭似桃花未及汪伦之千尺
答乡先生迎还湖州啓
恭惟诸位老先生台台道存三代品重一时云起苍岩即有为霖之望风清岘岭尝多偃草之功秉德无阿毁誉恒持乎国是处心不竞是非悉当于人情顾念解组之孤踪谬辱飞书之厚谊挽其己去之辙而冀以重来招其既殒之魂而呼之复起何能得此无德以堪谨百顿以辞恩聊一言而致感伏念某生而少贱质本多疎读书而误信古人用世而罕通时务十年索米饱少于饥三载专城甘仍是苦栽棠种柳宁知好且难为破柱埋轮总是愚而自用转喉犯忌致遭大吏之嗔螫手成寃又触狂童之怒违山十里闻蟪蛄而犹惊泛宅五湖见禽鱼而亦畏幸而梅州呕血暂赊铁汉之身敢望桃洞囘头再托渔郎之足乃蒙折简鉴我非辜勉谕旋车寛其多难皇天后土实闻长者之言远水高山永志故人之德但某去为失路归亦无家文有愧于苏公而官同磨蝎道或殊于扬子而岐类亡羊听彼妇之讥谗殊堪入耳遇醉人而推骂良己甘心虽顾渚煎茶频形旧梦程村买酒未隔余怀功过相权或见原于父老性情自得尚未忘于江湖并土重归空有故郷之恋玄都再到恐贻他日之羞若乃系画舫于雪中频来访戴命青樽于花下暂且留髠则苕霅可以一苇而平原无妨十日矣谨谢
吴门诗会啓
茂苑名都横塘艶曲山留剑古气成才子云霞水泛脂香流作酒人烟月风清鹤市主持藉韦白刘王星暎鲈乡唱和聚吴罗皮陆嗣後而高杨继响独称洪永四家于中则文沈齐驱尤见嘉隆多士斯文未坠吾道庶几爰订名流共襄大业入孝王之馆并解篇章过石尉之园无烦丝竹千年胜地雅宜藉卉班荆四序良辰是用分兰折芰畴能结驷请观鲁国之风不待刑牲始订越人之好倘登筵而有弘度直须纸染桃花若入社而得远公亦可香参栢子务使振兹大雅鼠须重写于兰亭莫令笑彼小巫鹊尾偏浮于梓泽则同心逸唱争传乎沧浪之亭而曦发浮踪特附于月泉之社矣谨啓艺圃诗成谢姜学在送名牋斑管吴草庐研马湘兰画兰啓
月泉入社羡清翁七丈之罗雪苑分题怕石尉三升之酒吟成艺圃篇章未半青莲赉及文房珍异有踰苍谷韦贯乏晓寒之句乃赠衍波江淹无夜梦之花徒闻画日有田是石得旧物于吾家待女成香见遗芳于絶代从此学书井畔复何取于种蕉将见研露窻前还可吟夫树蕙永以为好陆敬游何以当之必得其名顾阿瑛不能及也
请独任和尚住支硎山古报恩寺啓
伏以白象天高大法待奇人而始显青鸳地古名流非胜境而不居跂杯渡之非遥望锡飞而可止恭惟大和尚建智慧幢作慈悲筏岩前问道曾经白雪埋身座上提宗久向丹霞着脚拈花一笑参妙谛于西来击竹三声振灵音而东下本豸岭鲤湖之胜涤荡玄风收龙湫鴈宕之奇宏开法海闻钟灵隐悟与身俱执拂径山迷随指破说文字法法超文字之前具山水心心在山水之外蜂王台上乃有灵一皎然狮子座中总是次宗元亮羡黑白之缘俱尽信缁素之仰非虚况此支硎乃道林鹤鸣之地在斯赵墅尤凡夫鸿渐之区以高士而处名僧契合三生之石将今贤以续古德允传五叶之灯前因岂属偶然大道终成卓尔伏愿不遗贫瘠大展钧陶分甘露之余波普灌三千薝卜移雨花之密?还成十二芙蕖则紫竹林开鹤苑聿兴于鹤市而白莲社啓虎丘不异於虎溪福在诸天欢生十地矣
徵广陵诗会啓
书驰铁马陈记室檄可愈风制草金鸾徐学士香堪伴月巨源对策才比长沙少游着书集称淮海吾乡夙号名区此日复多住士而名流修禊仅见柳泉胜侣抽毫秖传兰里窃恐花开芍药反欲笑人树长垂杨惟堪赠客者矣绮僭约同心共襄执耳修月泉之故事缔云山之雅盟谈诗而争致刘生作赋而还邀枚叔华轮蜡屐并望惠临红袖缁袍无妨杂坐务使奔涛九曲尽将彩笔收来莫令明月二分顿使玉箫吹断况此会惟谈文酒岂当年竞长坛塲客过玉山职顾瑛之好事人游金谷遇潘岳以论交吾侪用是有怀诸君岂能无意
谢江秋水惠小石研山启
毛頴论交偏宜石友陶泓结伴自足山情但九华罕遇於壶中似三岛难寻於海畔何期珍玩乃出雅贻异状玲珑得自襄阳之袖奇姿磊砢来从博望之槎直欲唤以龙精遂可酬吾兎管中书脱帻小憩芙蓉都尉横牀权辞翡翠乌皮几上宁夸华岳千寻紫玉潭前长对湘云一片谨啓
与江郢上徵刻宋元诗啓
夏鼎商彞代异而同为宝器隋珠卞玉人殊而悉具瓌姿总之各有本源未可狃于闻见乃谓三唐以後遂无一语可传岂知风雅本于性情抑且声律关乎气运唐原取士世难再返三唐宋且无诗身又逓经几宋则论古固为甚隘而处今不更太卑乎仆务破拘挛不辞固陋合三朝之歌咏历数载以编摩菁华各取其时何碍菊松之前後格调必裁于古无分黍麦之低昂幸见许于吟坛将太公之艺苑枣梨略具赖江郎颇有同心蒲柳难成冀诸公广为垂手始徵资以成卷终计卷以偿资名列无涯与编年而俱永惠施不费可刻日以先收酬知我之诚良同徵管呼将伯之助是在济阳
同宗雅集啓
延陵奕叶各在天涯茂苑飘萍俱来江上苏舜钦就沧浪以寄迹因为失意之时黄鲁直溯婺郡以延宾正合戴宗之谊僭为雅会逓作嘉招月必一轮坐无期于北海席惟五器例有仿于东坡论古还以论心卜昼兼之卜夜听琵琶而洒泪总是青衫借丝竹以娱情何妨红袖游须秉烛请看匝地烽烟兴可挥毫莫阻满城风雨谨啓
募古渡桥赤栏啓
界有三千共说扬州独胜桥名廿四或云古渡居先地本南郊而兼通乎西郭赏宜秋月而最妙者春波诸行人向仅架以板梁大长者近始加之石甃鳌身耸峙掩映以垂柳垂杨鴈齿横斜绵亘于江花江草旗亭近接常多高李寻诗梵刹比连不少宗雷问法星临河上何须乌鹊飞来日在花梢便有紫驑嘶过可称茂举足快冶游然而锦陌才通尚有雕栏未备夕阳可倚难教词客捻须昏夜堪虞恐有醉人失足僭为短语共结胜缘请解金错之五铢用缔银梁之十丈则秦鞭不恐马柱堪题解苏子之鞍何妨欹枕奏隋皇之曲可任吹箫矣
家伯成先生为陈集生赎居啓
陈子集生誉满通都家居委巷祝融不毁久为厚德之遗造物难期尚少高门之报有数椽而仅存风雨在一家而分处弟昆七夕门庭仲容独称南阮三间参佐士龙仅住东头何期值此难兄仍欲售之他姓毋论种分鸠鹊将无取于同巢亦恐性异薰莸势实难于共器信何安于一日必有恃于二天允赖大贤庇九州于广厦常俾寒士辑百室以宁居特向于頔以求钱共为马卿而赎壁庶卧侧无忧鼾睡而门前常听商歌纵水流牀下皆为雨露之膏而灯借邻家即是光明之烛矣
送陈其年衣縀啓
遥忆十年殊乖赠缟相逢一日窃附同袍君比古人是子难为衣食我思往事此缣出自机杼兽锦慙华祗免王生之织鸟毛非暖宁同范叔之寒
梁溪诗社谢伯成送墨啓
良辰共赋幸逃金谷三升珍贶分贻遂获铜台一瓮藏之豹槖字以麋丸可染鱼茧三千不减龙宾十二金壶洒出皆为篆籒之文玉管诗成即有楼台之气岂若授一丸于女子注易能精竟如得盈袖於神人为文可进受而有媿恐至磨人持以相夸还须报弟
为张谐石囘禄後谋居啓
谐石张子伏鸾高品吐凤奇才无力居城甘就菰芦以处有怀负米聊为蓬蔂而行弟兄无一日之余父母皆八旬之外贫缘守巳惟守已而长贫热不因人忽因人而太热炎飇翻海吴仙君无青鸟之衔烈焰焚林介子推乏白鸦之救咸阳坑内凡触炬而皆灰巴蜀市中即倾杯而莫雨扶牀白发幸惊絶而重苏排户红顔赖狂奔而获免奇书亦有乃尽取于六丁长物原无况全收于一丙焦头烂额叹荒刹之难栖破壁颓垣问敝庐而安在谁无屺岵老人之藉藁何辜未有室家少妇之飞蓬足悯致柳州之贺殊不近情兴栗里之嗟真为拂意势难少缓谊赖共成图巳再三始得城东片席费须半百爰安巷北一椽但灰烬之无存宁能卒办即饥寒之未赡何暇求安凡我懿亲暨诸良士祈鉴燃眉之急共谋容膝之资念我辈高厦重檐尚偃仰之未足乃斯人儿啼妇叹独寝息之何从或如于頔之解囊或为尧夫而折劵施能当厄感切扶伤因其祸而救其人实一时之义举合胜友而完胜事亦千古之美谈是用恳之同心岂必定为识面
代元士侄聘继室汪氏啓
伏以附葛为荣卜凤欣传于累叶荐橊呈喜鸣鸠伫咏夫连枝特修玉镜之缘用献瑶筐之悃星期是订冰语非遥恭惟某官环谷名宗玉山华胄河东凤德绣羽同推冀北龙文白眉尤重芹宫起誉应更圣鍚之名莲照分辉待草彦章之诏家声既腾于列棨闺训更着于遗经谢太傅之佳儿词高快雪鲍参军之女弟名蔚大雷既藉王母之余恩复念伯姒之旧戚眷兹季嘏字以孟光一诺黄金幸无辞于贽鴈双生白璧实有望于歌螽联新欢于秦晋申世好于潘杨得骐骥于东邻即是当年犹子合燕莺于南国遂为累世懿亲序卜林锺时当载魄来温风于席上不障鸾纱写初月于天边即成螺黛辰而出辰而入巧合乘龙宜尔室宜尔家欢迎秣马伏愿电从愚请海茹戋仪乌鹊桥边用渡天孙之驾凤皇台上还闻帝子之箫
谢蔡少君画凤啓
车飞汉殿不乐人间箫引秦台徒闻天外何意彩毫之点染因成神羽之和鸣岂有桐枝方知六象非关竹实忽致九苞借丹穴之灵毛图成比翼用红窻之偶影绘作双栖足堪惊彼超宗岂但方于凿齿地殊扈阁倏来天姥之观人异颍川长奉星娥之制矣
金少君画洛神啓
金镂遗魂梦感陈王之枕采旄含态香生王令之书人但赏其弘词世罕传于妙蹟何期藻管近出兰闺花欲言情波如动影依稀莲袜淩千顷而姗姗彷髴桂旗望三秋而眇眇想见临池染翰原借照于当身定知拂镜穿衫必含情于微步呼之欲出不堪裠捉留仙念此如狂敢冀笔摹乘雾倘点仲姬之墨朱鸟晨开便来甄女之车青鸾夜下
约友邓尉山看梅啓
春来陌上仅得三分风到人间初传一信吴五旧国长留未断之香邓尉名山犹剩不残之雪梦囘绿凤三更难醒梨云行扑紫驑百里尽迷花雾何年玉树足乱春愁此日铜坑偏宜野兴况何郎东阁看来絶似乡人而逋叟西泠种就有同妻子谁使山中之寂寂空怜陇上之垂垂爰约素心共舒青眼篮舆竹杖不须豪客相夸浊酒素琴无令美人都俗吟高明月尽翠羽之啁嘈字染寒香见黄昏之浮动从此青鞋踏徧楼开夫七十二峯免教玉笛吹残屐冷于一百五日矣
请澹归大和尚住黄山啓
伏以大法三千年而始振待啓金轮名山五百岁而重开遥飞锡杖绀龙夜仰白象秋高恭惟某慧解弥天慈恩洽日刘安世之直节曾居铁汉楼中苏子瞻之奇才再入金仙坐上辞嚣得悟早知静扫云烟为法寻幽已识饱尝山水丹霞密印普闻狮子之音白雪重参直接蜂王之乳曹溪滴水偶然流到香溪庾岭飞花忽尔经过吴岭虽三宿频迁圣哲不留情于桑野而四禅均利人天胥有望于旃林惟此黄山昔存丹竈轩皇受籙赤龙始辟金坛娲后赐书青鹫爰传宝相林皆薝卜自有余香峯是莲花生成法座倘能惠然竹杖不惜渡以木杯则云停四鹤何殊迦叶重来地涌千猊共见维摩示现虽流沙泉畔或无长者黄金而洗钵池边又点生公白石矣
敛吴紫三夫妇助葬啓
兹者亡友吴子紫三早岁能文夙擅雕龙之誉英才不偶未舒展骥之心破镜先伤慨符融之弃野碎琴旋恸叹张劭之无年泪尽山阳空悲残笛哀生蒿里莫掩遗棺虽继妻独矢栢舟宛颈徒怜寡鹄而嗣孙犹嗟葛帔资身只类穷乌况两柩纵横多年暴露非有桓魋之石既速朽以堪虞难求尼父之车必重封而不易计欲安其窀穸惟有赖乎知交昔城下余魂尚沾恩于陈宠路旁游子亦蒙惠于王忳矧我故人实存旧谊幸为後死敢忘一日之知愿以微资共妥九原之魄双埋广柳宁云塚结鸳鸯并剪荒榛但冀穴除蝼蚁呜呼子期既谢惟余长恨于鸣琴许国重来岂不齐芳于赠麦谨啓谢崔莲生转运取还宋元诗永镂板啓
十数载之林泉几同麋鹿六十年之灯火竟作蠧鱼偶因风雅之衰遂有宋元之选知者罪者未敢秘之枕中簸之扬之乃致疎于椟外何来某甲妄窥一甲之藏本不识丁竟作五丁之取以奇书而辱于驵侩酷己甚于秦灰非仙篆之遇神人耻难辞于汉溺惟我莲生先生熙朝硕辅开代真儒圣主识其清操大臣推其治行方之广川子而功德巳遍於民生绍乎庐陵公而文章式行於士类心存扬善不遗彤管之编力任化顽遂探青箱之录谓此辈腹惟堪鼓宁用贮书且多年手熟持筹何容执卷神机巧用毋烦雷电於青衣雅籍重归复覩日星於丹简盖威严可慑不敢倒乱其篇章且恩德所沾亦可略明其镂刻行见豕鱼不混桓君山不待重钞梨枣如新和鲁公宁须再订词坛鼓舞艺苑流传信风人必属正人有快事乃称能事独囘风雅感非一巳之私共矢咏歌泽及三朝而後言而匪佞颂己无谖
谢丁鴈水惠佳緰珍茗啓
余薰弄暑疏凉絶爱冰丝衆病归秋消渴偏宜雪枕忆含风之细葛天上空传采骑火之仙英雨前稀有何来隆惠并系珍贻既霜越之遥颁复云腴之俯锡光生白叠五铢蛮女之花香泛紫茸一串清人之树练开叠幅织成必自鲛宫印啓斜封送到如来鹤岭见陆闳之单制巳知美过会稽共李泌以亲尝不复奇夸阳羡服之无斁不沾洛下之尘味此靡佳己愈茂陵之疾感盈千缕宠异六班谨啓
珠江诗会啓
城开五穗名区久肇仙羊田种万花胜地尤传宝鸭赵佗西拜尚闻车马之雄郭璞南来大有衣冠之气是以珠江浩渺古今不乏才人琼岭嵳峩来往更多奇士文高区册卓然立就千言才蔚国仪宛若飞流百尺梦得海阳之咏韵写溪山昌黎广利之碑藻浮星日昔云盛矣今偶缺如兹值文运广敷庆鲸涛之甫靖更当韶光早换喜莺谷之方迁游子善怀每关心于令序幽人多暇岂无意于曩时僭约如兰爰谋藉卉木棉林下咸倾鹦鹉之杯卢橘花间并染凤凰之管则争裁丽句其何羡于兰亭而各得胜情可有同于栗里鹤舒台上尽看硕彦偕游燕喜亭前却羡耆英再见至于东林禅侣何妨共着红楼若教南国佳人亦可遥传玉镜人来金谷皆可论交客过玉山俱能赌酒诸君共成胜举吾辈同惬雅怀谨啓
澄江诗会啓
延陵故里犹传君子之风申浦澄波尚有名侯之迹山名覆酒游人常欲饮醇迳可采香野老还闻留馥岭分南国接胜气于盘龙水似西陵挹流泉于跑虎况乎郭景纯之博雅信是神人李嘉佑之宽和正称词客风雅久传于二岛文章历重于千秋矧今仙令之才己同入洛嗟我羁人之况颇类游梁僭约同心共谋携手登高作赋聊为寻菊之盟望远兴思共遂班荆之愿仰祈凭轼俯慰束櫜
谢阎牛叟贻唐伯虎十美人卷及唐镜啓
鄙文未就雅贶先颁披明月而在函如逢照胆识春风于开卷得见捧心双手频挱想花中之倚凤十眉争艶感波上之惊鸿唤以约黄或临妆而欲出观之束素咸敛笑而不言好我实多顾影形而俱丽铭君良厚矢心目以无谖敢不抽彼兎毫更拂珊瑚之架独是慙无鸿藻难充琬琰之长
谢汪扶晨送画扇古砚啓
炎凉互变感在风人追琢为章端由石友况笥箧之爱在山水而弥殷若笔墨所资历岁时而成寿何期一日获贶兼珍幸拜下风庾元规尘将自远长研晓露李卫公交且益坚
柬懋叔侄索橘酒啓
法异中山难逢白堕睦殊西市罕得黄娇忽蒙家酿之倾似饫仙厨之酝露沾荷叶莫比其芳雨润椒花宁同其劲酣而竟日岂复问其低昂浇此芳春幸得同乎欢畅况滋分楚颂适有合于放臣而趣等周醇更有侔于良友以兹神往用写心劳分余?于油囊言斟翠物得全神于金罍不羡乌程颂德赞功将见讴歌之满座除忧来乐应知福喜之入门
谢家东岩惠西洋兰香娑罗子河清酒啓
种奇芬于南土兰亦名珠结异馥于西溟树皆成宝羡美人之记曲字字红儿爱达士之忘忧时时翠物方在旅中而多忆实感门内之深情从衆香国来香应非一是相思种子思岂无端况原酿自瀫波并得贻于丰水花开鱼缬早知金粟前生烟吐龙涎似得蘅芜半夜何须架笔看来色比珊瑚但得浮觞最喜光如琥珀沾身而馥郁奚但三朝入骨以玲珑宁堪一掷信醉心之雅不复同人而饮醇之深有踰中圣矣
洪雨平惠茶米蜜匏花啓
离居寂寞忽见宠颁厚意殷懃还承远贶丹心叠用甜何论于中边苦叶都无涉宁疑于深浅消相如之渴殊胜紫茸济方朔之饥堪称白粲遂使泉得烹于陆子竟欲成经粥不食于鲁公无烦作帖离离朱实自可服之如神累累琼英焉能系而不食将遗通子非梨栗之能同归语家人有饔飱之可代信堪饱德匪待獐牙良足蠲疴无烦凤髓报而无物有心但切于萧琛谢恐难言无口独惭于李亢
家鸣夏惠佛手柑啓
蒙惠奇苞实为精品种本分于平蔕名则号为飞穰虽有頳而有黄欲指天而指地多伸直节单拳独证禅机略似柔荑一指爰成善果得旃檀味居然相好黄金探摩尼珠竟若光舒素手通于鼻观汝不闻乎嗅彼芳香吾无隐尔设之座上宁须荀令熏衣供在龛前便似瞿昙说法包以黄罗之帕应如爪落霜痕携同蛮榼之尊何必酿成春色铭德惟当合十言谢岂惮再三
答家梅庄惠古铜水注啓
捐惠珍贻实称清玩用资挹注何来百链之精体赖虚容遂有千年之质金为土蚀土蚀而金色愈章水藉金盛金盛而水痕易润斑凝古翠雅足承云点杂灵砂元堪滴露是以置之棐几能成博士之名伴以宝泓不愧中丞之号杨公写梵无烦灵鸽御波李主填词岂待神蜍吐水绮方惭才尽自叹文穷忽蒙银鹿持来似得玉蟾颁出喜应倍昔行将报以素心感实殊常切愿铭诸丹腑
答洪待臣送鸳鸯锁鹧鸪香啓
碧澜抛绶久释累于北门紫陌含毫独销魂于南国笑张吏部之行处响动一时羡荀令君之座间馥留三日何乃惠分珍贶并皆品重文房鱼钥葳蕤各种炫黄金之彩龙涎一函聚绿结之芬羡慧匠之巧心无形不肖感词人之芬泽有佩皆馨宝笋交聨解难开情中韩妇翠鬟婉转行不得影里湘娥虽则门少兽环不烦扃闭然而牀留鹊尾颇爱薰燎固却实恐违心拜嘉聊以志德漫道昌黎洞口不倩云封最喜徐铉斋头还将月伴惟忧性拙覔玄品以谁通敢谓文成享瑞烟而无忝玉匙金锁黄庭且自完坚宝鸭银猊紫栈时闻馥郁若在陆浑山水何妨关键长闲但觉楚泽蕙兰亦复佩纫如烈矣谨谢
放生啓
盖惟人之有殊於物以其能具慈仁而物之不若於人以其常多苦恼盖皆有情性则皆乐便安同具形骸则同知痛痒故人之身家性命多忧水火兵戈岂物之血肉肺膓甘受刀砧鼎镬贪生而恶死合灵蠢而皆然避祸而求安即蜎微而不异鱼忧网罟闻枻响而深濳鸟护卵雏处巢低而不落蚁知没水负叶能浮羊惧遭屠闻刀即跪同有父子麑被获而鹿巳断膓尽见夫妻雌被笼而雄为系颈苟充其类良有不殊幸处其灵何为独忍所以鹑知乞命褐衣见梦於蔡襄雀得全生黄花乃酬於杨宝蛇因药傅乃矢衔珠龟免渔封还能铸印何因口腹致任烹熬一筯之甘而寃生衆苦一羮之美而惨聚多生我虽暂肆肥甘彼己横遭屠割况入口之後乐亦何存而断体之余寃难不报所以吴唐射鹿天激其儿赵甲屠牲刃剸其腹故古人治礼有三不杀之文而哲士推恩立七不食之戒他若鲁公作沼恩及蚬螺苏子临流德施蠏蛤羝求免戮忠献特为悬牌猿解乳孤潘柽因之折弩皆以勉行恻隐自保天和非但强抑贪饕共全物命也雅闻前辈每切隂行及岁久而人离遂迹湮而事远某谬思继武用广推仁共破悭囊赎羣生于汤火长詹吉日纵余息于江湖鸽出笼中非巩卿之献佞鳞归水际效子产以施恩岂曰无情情巳存于高厚宁云不报报必在于神明但免烹煎固吾心之巳尽若怀知觉岂此德之能忘耶
张公蔚生徵言啓
盖闻德至如神凡所过而即化恩流丕泽每有感而必深麦秀棠隂此歌謡之自始月临日照乃祝颂所难谖也蔚生张公南越鳌搴北溟鹏奋须眉出衆咸惊惠恕英姿气度兼人共服齐贤雅量研二京而作赋汉重弘才得十乘以赐书晋推博物螭头射策文章高华国之名骥足骋才经术裕济时之略三千直上名贯斗而彻九重百二遥临福为星而占一路长才无嫌于短驭暂试烹鲜钜量不弃于细流还闻驯雉濯缨亭上返流亡于洪水之余得剑湖边留孑遗于熯阳之後昭阳鼓舞千年而重遇仲淹延令讴歌两境而共争杜衍允文允武得多士以作周桢不竞不絿抚兆庶而襄汉礼吏在冰而民在镜既所到之皆然春有风而夏有雨爰无施而不可一垣分炤幸叨穴壁之光九里沾恩遂获代庖之泽在上台之倚重久知靡润脂膏幸瘠土之依仁共喜同瞻覆载念军储之是赖隆其体乃以得其心计国赋之维艰用其才因以惜其力屏桁杨而不事宁须更试蒲鞭化魑魅而咸藏不待再施桃茢追呼絶响石濠之吏靡闻疾苦常询卖菜之佣安问礼贤辟舘惟广察其訏谟引客同车要常咨其利弊疏河济运而飞挽不匮于坚冰煮海宣劳而斥卤尽同於沃壤此则善政而兼之善教宋人传快活之条仁闻而本之仁心汉守着循良之化矣若乃操坚瘗鹿却属吏之馈遗节凛悬鱼谢部民之供亿破从前之积例何问赢余减额内之输将并严需索此又洁清本之天授廉介出于性成方之古人惟飡吴水同于前哲自运家粮者矣是以万竈怀恩千屯待饱课不徵而自足知疲困之皆苏卤匪溢而
<集部,别集类,清代,林蕙堂全集,卷二>加多识凋残之尽起关中运饷功欲比于酇侯郡内兴謡思巳深于何武某等情殷庇厦分属授?陶地四通谬学朱公之策羲爻三倍幸依贾父之仁惧借寇以未能愧颂徯而罔嫺谨陈懿行用乞宠章垂之无穷可列孟坚之传作之不愧斯为有道之碑为朝廷而得人名公卿可交章而奏绩庆风云于梦弼圣天子将赐玺以徵贤矣谨啓
姚东只五十徵诗啓
东老姚年翁歙浦英流瀛洲华胤名不殊于第五品独擅其无双赋体高华信是扬雄之匹史才妙丽知为姚察之儿乃笔敏八义人同文虎而楼登百尺客自元龙感重片言事急堪酬赤剑交深斗酒家贫不爱黄金苟有意以相投长倾肝胆问不平为何事辄动须眉诚哉国士之风允矣才人之致绮等雅缔兰言恒同卉藉与幼安而共席效叔夜以登堂听德操之谈频忘执爨看刘琨之舞爱着先鞭兹为季夏之三朝适值大年之五十高达夫日有篇章朱翁子时当富贵相看半百宁无置酒之欢共羡八千可少引年之祝君能学易将为松菊主人吾欲言诗是颂台莱君子
汪扶晨六十徵言啓
栗亭汪子玩鸥华胄吐凤奇才文章本自性成孝友原于天亶数龄能赋对已善于杨梅早岁着书词更华于菡萏星前刲股愈母疾而惟诚海内论心与人言而不负名卿赠紵时来韩愈之居多士盈门日满孔融之座奬成不吝後进恒缘以立名推解无私素交每因而受德虽数奇多有嗟猿臂以难封而才大不官觐龙顔而未遇兹当建午之月适逢周甲之期从此而孙弘上书终须开阁及兹而龚明按籍已合寄觞况在同心宁无藉手愿抽珊瑚之管开五色之花光庶得琬琰之镌祝千年之椿算谨啓
家希虞八十徵诗啓
盖闻万年之颂首先举其令仪五福之徵究必称其好德爰考诸礼式存几杖之文长发其祥乃着钟鼓之实则家希虞公盖有之矣公幼多至性长负隽才里传曾闵之称家有融褒之誉志存慷慨常思珥笔而游运值纷更遂乃弃觚而叹风高万里愿乘宗慤之船地处四通聊挟计然之策初游汉水物望咸归继寓章江家声益振躬严三省同钦白璧之光诺始片言可比黄金之重焚券非关于市义造车恒望以借人辍食而行原孝先多因急难射书即下鲁仲连最善解围时遇盗菘翻欲奉身而避偶逢认履不妨徒步而归隂德有若耳鸣盛事难为指屈至若蒲圻设渡永息喧争车埠成梁恒称利涉伐戴滩之怪木扬帆无覆溺之忧平牛岭之危途行路免崎岖之叹坚持杀戒全物命于金刀恪奉格言济民生以宝诰斯又义声驰于荆豫仁德着于山川者矣兹者单阏逢年终陬在月当春王之四日为硕老之八旬三凤呈毛若友声等雅能梓敬九龙遶膝如大章辈并着兰芬兆贵显于杨家已经四世效传呼于萧氏更庆双曾彩衣曾舞于亭前白发为欢于堂上才如尚父不羡垂纶龄拟潞公方期结社某等谊关亲族喜见耆英敢陈笃行之百篇用恳华章之九锡
蒋公暨李太君双寿乞言啓
盖闻易着严君内外列乾坤之卦诗歌君子升恒献日月之篇是以金姥木公传诸黄老而六身二首算在绦人福有所徵理无不协矣如蒋公者乐安华胄邗水名贤自宠锡于铜符家传彩笔迨班齐乎玉笋世驾朱轩衍三迳之清风种五都之妙誉少能怀橘雅知陆绩性成长更推梨早识孔融身让乃以食繁析箸遂尔业废投觚王安丰之持筹何嫌达识端木赐之结驷益见名儒诺比於金何千金之足重洁同於璧虽百璧而不渝若樊重之分财里皆怀惠如彦方之守正盗恐知名鲁仲连之解围射书必下原孝先之急难啜食而行既衾影之无慙复帏帟而有礼暨乎李氏太君肇仙踪于指树亶慧性于颂椒入司隶之家何辞挽鹿居处宗之室更警鸣鷄夜绩堂前时作逸劳之训宵吟灯下长陈礼让之篇百口乃致以名桥三党咸因而举火何无何有解杂佩以相将乃积乃仓费餱粮而不厌用承先者而即以啓後以教子者而即以贻孙是以兰桂相继以争芳乃见椿萱并荣而益茂万石君之家声更广五世卜之祚业弥昌今者岁在骑羊庆宜酌兕当西池诞龄之际悬锦帨于秋初随南斗授籙之先舞彩衣于寒孟忆前此之十载宾筵曾叨宠于设樽矧今此之一时盛典复膺荣于锡杖黄眉白发既携手以俱仙骥种龙儿复同心于肯构历乎甲子皆余四百之龄守厥庚申亦满三千之行故一门之内或弹琴或制锦而诸昆皆效力于皇图三世之间若鼓箧若鸣弦而长孙早驰名于文苑猗欤盛矣宁有量哉某等谊忝登堂分宜捧斚敢乞灵于燕许藻发珊瑚庶阐德于陈荀芳流琬琰则饮千日之酒可庆无疆而封万岁之乡争传不匮矣谨啓
家孺立暨余太君双寿啓
盖闻青裾迈世拜金母以成真绦节朝元偕瑶姬而证道斯为尚已莫可几焉何若懿德弘宣徽仪朗映流芳彤管衍庆祚于一门着美青箱贻芳名于百世齐眉偕隐循内则而无愆携手相庄卜女贞之终吉闺仪是赖家道克昌如吴母余太君者也太君为孺立公之淑配而诸昆季之慈亲也裔出富山门高歙浦秦邦受姓家传四谏之声楚国分支胄衍一元之秀性生淑质不待染于朱蓝天赋柔仪匪借华于粉墨入谢家之墅常闻咏絮才情得王国之风雅具采苹德性盖自其曾大母栢舟励节久着冰操萱寝贻行常多霜节而太君承顔堂上受训闺中静婉有所自来温恭由于师事实称佳妇归我寒宗祥女登堂俾百年而偕老名姝入室致九族之同钦鷄黍维?力任苹蘩之重鹿车共挽躬亲井臼之劳振家声于中落之余豆区釡锺之必谨相壮业于方刚之际内外上下而咸周念夫子以躬耕而养其亲垂十余年而不倦迨大父以耄耋而捐乎馆?四五省而未归为健妇以持门赖硕人而当户耕问奴而织问婢宁藉苍头左或圆而右或方惟凭赤手遂使长女服其身教既絶粒以殉夫诸子奉为心仪皆勤修而象父盖孺立信义行于列郡九州多慕义之人齿德重于诸侯三事修礼贤之典皆阃仪之内助硕德润于本根致道誉之日隆骈祉施于来叶兹者岁当逢酉迨夫春始建寅为上浣之十朝介纯禧于百福宣文君之绦纱犹在崔太母之丹毂还来虽鹤发同心庄椿较余六载而龙文绕膝窦桂已茂五枝舞彩堂前兰生未巳衆香国内芝秀非常岂不盛欤是可颂也敢乞江毫之五色用褒鲁衮之一言则文重鼎彞永赖仁人之赠而词高琬琰弘瞻君子之光矣谨啓
家赞公暨徐太孺人六十双寿徵诗启
盖闻家有严君配两仪之位妃为德偶储百世之祥第好德重于箕畴而德莫先於孝义独行原于周礼而行尤始于睦婣歌麟庆于未央卜鸿禧而方大则赞公偕徐太孺人实惟其人用当斯庆矣公少多至性长懋懿修怀橘岂待六龄让枣宁辞七岁博窥经籍废书于陟岵之辰雅好交游投笔在登堂之际家虽中落晨昏必膳双鱼志切先谟江汉时将驷马一成一旅兴厥祚于既衰三缩三盈缵前功而弗替德施宗党咸称长者之风义着寰区动以古人为法忆在甲寅之岁乱生戊巳之屯赴义临川首壶浆而先倡论交泮水矢金石於後雕诺重片言遂能全其妻子名存一邑卒无愧于死生迨乎楚戍操戈郢人沸鼎十五年後重闻风鹤之惊百万军前不损元龙之气受故人之重托有同季布黄金出巨寇之凶锋竟返相如白璧不遑寝食惟思窀穸未安每减餱粮冀卜陇阡之吉他若完婚毁券皆为隂德全功至如恤寡怀孤尚属平居细事而徐太孺人族高东海好缔南溪婉娈本于性成贤淑原于天授既鸣鷄而推枕或弋鴈以由房厨下尝羮独谙姑性堂前进服每为时寒李光进之家不私管龠张孟仁之室迭乳婴儿常脱珥以易书用资闻见每具觞以延客冀广切磋相夫既已为龙训子还能似鹤汉若成家有道已看名振一时鸣夏华国能文行且誉腾千里兹值建申之岁并逢周甲之期月在清和四日先悬锦帨时方仲冬中浣即设瑶弧兰以春桂以秋两世见鹏抟之盛椿以冬萱以夏一门歌燕喜之祥献其觥筹绕堦前而舞彩铭诸钟鼎登座上以抽毫伏愿锡类推仁竚待赐之华衮引年致颂必将镂以丹彞谨啓
罗母吴太君六十徵诗啓
长沙纪绩爰传白雀之祥渤海成仙每属彩鸾之异盖殊休必生于华胄而灵迹要出于淑媛理有相需福无或爽於斯为盛雅足称奇则如苹洲罗先生元配吴太君是其人矣先生世履朱缨家承黄甲高祖父闻野公荣膺秉钺壮锁钥于北门曾大父虚舟公职属司衡重干城于南部虽当末运值文学而中微然亶弘才有节推而继起世皆称为国士谓当配以淑人太君承遥胄于延陵受家风于内翰才高咏絮早擅鸣鸠德裕采苹终当秣马既称佳妇用事良人尽夜披衣每焚膏而助读中宵推枕常伸纸以候书虽劝学无待于吕荣乃赠镜有同于徐淑成名之後操益警于鸣鷄服官之余廉更箴于瘗鹿持毫对泣为刑状之非轻执烛相规励观贞于不败既而天倾莫补海涸难填寡鹄悬帷经三秋之风雨孤鸾舞监历屡岁之雪霜却赙赠以名廉不为清白之累束诗书以成教无忘忠孝之模丸柳氏之熊宁知异出养乐家之豹行见大成兹者岁在壬申期适逢乎周甲月当癸丑庆用协于长庚恐母德之不传用希鼎吕述阃仪于既备仰藉球琳伏冀推锡类之仁流芳斑管斯乃作传家之宝振彩彤编矣谨啓
张母卢太君六十寿啓
刘子政着列女之篇惟传令范鲁徯斯作寿母之颂允尚芳规况得配于文人信足彰之彤管且赞成乎循吏尤足显以青编如张母卢太君者早毓韶姿生传慧质本出范阳之胄门第高华复锺淮右之灵帷帟肃穆兰芬幽谷孝友亶於性成芝茂崇堦诗礼闻於世习爰师古烈鸣鸠而夙慕梁鸿耻事庸流挽鹿而终归司隶我词臣先生蜚声桂籍停船曾覔孝廉从政花封绘像共传仙尹恩流鄮上洵堪为表百城字写屏间遂乃受知三辅承尘下鵩贾谊乃不永年庭屋啼乌荀采遂甘孤宿心坚茹蘖宁知身是孤鸾教苦丸参乃致雏成大鹤嗣君天秩雅负时名以终贾之妙龄文坛独步具荆关之能事艺府兼游兹值庚午之岁爰当己卯之辰节距中和时方午日筵开燕喜襄启六旬堂上萱花鹤发欣逢周甲堦前芝草鸾章伫庆长庚宣文君之耳目未衰犹褰绦帐郗夫人之神明特茂已授紫绨用恳赐以瑶篇传徽音於奕世必且镌之宝鼎介蕃祉于名宗谨启
林蕙堂全集卷二

[book_title]卷三
钦定四库全书
林蕙堂全集卷三
湖州府知府吴绮撰
序
游丰台诗序
时当豕渡之年序值蝼鸣之月青阳既谢而媚景犹妍朱律初调而鲜云未燠言邀胜侣用访名葩结轸青门覩晨霞之映袖连镳紫郭讶微雨以吹衣始则巾垫林宗布席於襄阳池畔既而觞倾叔夜闻笙於缑氏峯头银竹萧森泛红泉而递响金柯晻霭笼碧岫以成隂仙人多好楼居况湖海足元龙之气上客何妨末坐更江山助司马之文于时茅屋鷄翁应斋钟而破午竹篱鸠媍随野屐以呼晴还思溱水之游益鼓剡溪之兴连翩宝络竞踏香泥宛转吟鞭争穿宿莽方追踪于锦市乃流睇于花田香共一风色分千亩娇红髲并夸金线之姿腻白逍遥咸看玉盂之様盛则杨家之春队粉乱花繁丽则汉殿之晨粧烟啼露笑搜刘攽之谱尚觉未详吟谢眺之诗犹疑不尽岂止四枝揷帽奇见广陵十叶承盘穠云东武而已哉况乎一日之间候交春夏移时之顷景备暄凄聚六地之词英成终朝之胜赏同心卜昼宁无纪事之篇婪尾留春可少缘情之作各拈三韵共奏四声庶北馆清游继华风于鹤盖西园雅集传逸韵于兎毫也
瑞阳阿集序
瑞阳阿者明佥都御史长信江公之文集也公生居歙浦系本瑕丘诚意正心方童幼而名如曾子先忧後乐为诸生而志比范公释褐登朝霜厉弹冠之日单车受命风清负弩之尘乌草陈艰献谠言于端扆朱衣辟恶取弱卵于危巢于是清流咸许为正人
圣主尚嘉其直节参差露栢首简乌台凛冽霜条先巡赤县横穿豹尾五色棒碎贵戚之车直叩螭头三尺堦借尚方之剑直声震世本无意于沽名戅语惊天曾何心于忌器譬除鸷鸟铩其翼而不患飞扬若剪神丛去其枝而无劳斤斧遂使大奸距脱密禁炀销壮怀益矢于有为毅色更严于无礼铁冠捧牍刘整为之心寒绣节行边李愬因而胆落殆有过矣岂不伟哉既而法曜移星卿辉比月张堪之为光禄白马重来潘尼之领乘舆黄骊不爽而忠谋益奋雅志弗酬虽疏傅乞归欲勉留于盛世而贾生不见终失意于贵臣于是息影岩阿逃踪烟市蓴香野水思归宁为鲈鱼楸拱寒阡助祭长来乌鸟乡人罕覩其面土室独闭者八年天子忽念其言银信惊传乎一日辰溪建帜秋清浮竹之波沅水褰帷春满采菱之野爰由佐臬晋陟祥刑得定国而狱鲜寃民见有功而囚无死法判终不改诚难显夺其权官为量移实则隂钳其口维时山危铜鼓伏莽潜滋地阻石门弄兵多有谋猷克壮于方叔威信兼用于武侯仗钺渡泸百足失乘墉之险挥戈入箐九头息吐雾之妖乃任者之难不及乎议者之易而邪人之巧偏中于正人之疎大用不竟于朝廷长才遂终于道路赵清献家惟琴鹤岂有余财寇平仲地少楼台空留正气嗟乎时当万历运际六符庙谟方肃于委裘庶绩咸熙于鼔瑟而公也当不讳之朝展无私之学攀裾高论折槛危言其抗奏于中台也则豸遇邪而必触其对扬于列署也则凤览德而长鸣其镇外而陈言也则所至铭沉碑之德其居家而纪事也则随时怀恋阙之忠盖古栢长松不足以方其劲直惊雷疾电亦无以写其激扬虽蒙赐筯之知不救含沙之射既屡伸而屡踬亦转炼而转莹遂致遇似屈原满卷是离骚之字才如贾谊一生皆痛哭之时直道难容于兹信矣谗夫可畏抑至是乎余本放臣适逢归里述旧德而动嵩高之仰览遗书而兴湘累之悲爰草数言弁诸首简噫嘻已矣久而始定难再问之斯人後必可传尚有期于当代也
怀旧诗序
顔延年作五君之咏意本怀贤杜子美赋七哀之篇心存悼往予生也晩及少而孤霜野饭牛徒作歌于早岁天衢附骥曾奉教於伟人忆槖笔以游吴迨驱车而入洛才非杞梓谬辱品题家本菰芦长逢奬藉仙同荆楚奉文酒於朱轩客过苻离听音声于绦帐始平问业菁葱槐树之街安定谈兵灿烂莲花之府他若拜张华於冀北世号龙门或者望仁杰于斗南家传牛炙莫不恩深说项感重识韩景杲日之常中仰高山其未艾然而缅怀知遇尽属贤豪略计平生亦多零落燕郊伏枥马已失於孙阳蜀道携琴鹤早辞乎赵忭江东坐上无复饮醇钜野台边徒传挂剑或情殷适馆或谊切趋庭或交深于患难之中或契合于文章之内咸蒙恩于国士将传美于後人而弹指十年伤心两世平原已往谁买绣丝孺子长贫难賫絮酒奉文仲事君之教但有哀伤念张堪知我之言何胜感慨梦中得句聊写怨于麟毫醉後过门实衔悲于马箠尔
【按此後原本载怀长沙赵尚书开心河南周侍郎亮工太仓吴学士伟业江都孙廷评鼎七言律诗各一首并略注其交游之旧於各诗下但考四诗备载後第十七卷七言律诗类中今删此存彼以免复出】
宗鹤问咏古蹟诗序
春风锦缆吹尽扬花子夜琼箫弄残明月李太白于此伤心鲍明远尝为作赋予友宗子鹤问少长崑冈曾逢沧海词章敏赡本陈琳之乡人寄托遥深信少文之宗子笔开五色隋宫不落之花琴响四山嵇氏未传之曲而生平慷慨时时欲近酒徒身世悲凉夜夜惟看剑气况复身逢五代眼见六朝海水羣飞天星昼见兔葵燕麦生於弹指之时春草江花即是按歌之地子山归国萧瑟奚辞袁虎泊舟凄清何已慨赏心之不再恐胜迹之终湮于是拂草寻幽披荆问古吊旧垒于秋风之下访残灰于劫火之余或苔长经幢无从问偈或云迷药市何处逢仙或灯火销况欲醒青楼之梦或池台堙没徒嗟紫阁之辉莫不把笔低徊停车太息写奇怀于鱼茧骋逸思于兔毫义取风规可识兴亡之故词兼哀艶多由衰盛之间实舆志之所未详亦词林之所罕有岂独禹王碑碣致太史之留连丞相祠堂动拾遗之感慨而已哉嗟乎登广武而叹时少英雄望梁甫而吟谁为管乐百端交集千古如斯问结柳之里娘谁为是者听庭花於商女我始欲愁矣
空翠阁雅集序
宿耀丹鹑风清黄雀披襟可赋楚宋玉以之登高载酒为欢欧阳詹因而玩月维此时也信可乐乎而余友江子秋水以终贾之英年具曹刘之逸韵觞飞北海四筵鹦鹉之盃榻据南楼百尺芙蕖之席火珠不热反号招凉玉镜恒圆自能忘暑而盖倾千里琴响四山邀作赋之兴公遇吟诗之秘监桃花潭上踏歌惟许汪伦修竹径中策杖还来蒋诩况吕安命驾远拏苕水之舟邓郁怀经来泛吴陵之楫咸气临于函谷共星聚乎颍川而且赵家合德自具奇香张氏丽英长持纨扇惟参军之好客絶少倦容致漫叟之多情浑忘羁思昔者延酒人於河朔半是英雄聚名士于邺城尽皆文学以今方古迨为过之仆本放人逢兹盛事听吹箫于桥上无负月明望却扇于楼中有同花并含毫独咏聊成平子之词击鉢同赓可少陈王之作爰题诸简以纪其时
和周太史梦郑侍御诗序
侍御郑君晦中与予生同维梓学共编蒲鹗荐一经并入扶风之帐鱣飞六馆偕看洛下之碑予以柔兆之年获含毫于凤沼君当屠维之岁亦射策于龙墀东阁吹藜曾分青砚西台列栢独佩皁囊既立仗而常鸣亦伏溜而屡进年如贾谊偏多痛哭之书气等朱云欲请尚方之剑都人为之敛手
天子因而动容方谓聚号兰台伟望自腾金马岂意歌传蒿里灵符遽下玉鱼朝野咸痛哲人岁月有同隔世山阳横笛夕照凄然流水弹琴春风渺矣慨灵光之犹在谁念三同怀远志之无成徒嗟一出兹解淮阳之绶还停下泽之车拜德操于牀前重披云雾过黄公之罏畔已隔山河其尊人休园先生出新诗以属和则好友恕庵太史纪异梦以衔哀读未数行泪零双袖人天迥别凭文字而犹通生死悬殊赖精诚而若遇理原灵契事属旷闻方在迁延未遑赓报乃素屏支枕庄周偶适於于徐而玄冕垂缨元伯疑来于髣髴班荆论旧如看梁月之顔属草陈辞欲写江云之作是可异也能不悲乎爰呼银鹿以篝灯遂滴玉蜍而走笔寿陵顾影浑忘学步之非邙岭望坟不禁拊心之切况乎先亡践约祗一见于人间远涉寻歌不再逢于石上而频传影响略似平生白马素车方待巨卿执绋长杨修竹旋期越国抽毫眷恋莺鸣留连鱼素岂非名贤谢世终结习于修文才子生天难忘情于慧业谁其似者望虎贲而不来我所思兮作驴鸣而竟去辞依四韵恸极千春
玉京啓手暂相留转眼俄伤逝水流七载未完君父恨两宵分送友朋愁灯前起草传遗事石畔闻歌忆旧游我欲招魂空剪纸他生应傍鄂君舟
金焦纪游诗序
山拟戴鳌碑传瘗鹤据中泠之上树影钟声迨北固而东天风海雾青浮两点久欲拏舟翠挹三峯犹虚着屐而馨闻吴子独具幽情言偕胜侣浮玄真之孤棹夜宿苹花携仲若之双柑秋寻桂树停桡月下醉唤鱼龙布席岩前坐分猿鸟既而杯酣兴起曲罢情生问处士之遗踪茫茫水国寻仙人之旧业渺渺山云留连乎江海之交惆怅於古今之会扣舷长啸何年明月南徐振舄高吟此夜大江东去爰书乐事用纪新篇比枚子之观潮思雄七发若梁生之陟岭声激五噫思其中怀良多寄托者矣若乃赋湘灵之鼓瑟调似仲文咏嬴女之吹箫词如子美荷裳芰屋根本灵均霞散波澄源流谢眺则非仅江山之助而得於性情之微也既羡先鞭遂题首简岂终付之卧游聊自抒其神往耳
黄玄龙先生诗序
盖闻昌黎大道得李汉而方传供奉豪吟依阳冰而益重古人腐毫作赋几至忘年落齿成诗尝为废食而不遇表章遂多湮没扬子云之着述徒付醤瓿鲍明远之文章长嗟萧艾古今同慨可胜道哉予稚齿受书髫龄负笈缀幡道上早见甘公避雨林中曾逢郭泰盖於语溪官舍得见玄龙黄先生焉先生长爪通眉有同昌谷千彚万状絶似少陵偶停缑岭之车暂驻临邛之驾维时予内父堂上鸣琴先大夫山中命屐松园处士倾盖来游檀圃高贤临关欲度并入西园之坐同衔北海之觞而先生每听狂歌偏知李泌时来染翰独爱羊欣曾几经时俄成隔世芸瓜何处长怀风树之嗟叩策空归但积山丘之泪典型凋谢心赏都非而先生亦从皋羽以登台徒效鲁连之蹈海玄经零落谁访扬亭黄石凄凉难寻汉圮兹值菰城之解绶适来梓里以停车而内叔于升先生授此一编俾之重订言寻旧诺无忘易箦之辰为广遗书不惮寿梨之役如斯古道足示来兹至先生之藻思搴霞朗怀拟月河梁赠答李都尉赋比鸳鸯文酒纵横祢正平词高鹦鹉澧兰湘茝入字俱香火茧冰丝装书是锦箧中断简皆成安石之金坐上微谈欲夺王戎之麈使其得逢李洞应教佛事阆仙若令获遇庭坚定欲堂名大雅者矣嗟乎茂陵已往还传司马遗文徐国重过不愧延陵挂剑是刻也非直垂久于吟坛实用隐裨於世教也哉
同岑集序
盖闻百年之运藉声气为盛衰一人之身视交游为进退故尚稽列国名卿传赠答之章下及累朝君子赋燕歌之什一时聚散千古汚隆此其所关非偶然也予友冒子巢民英年振藻蔚豹上京中岁辞荣伏鸾南国驱车海内见玉帛于汉唐赠紵人间历盘敦于邹鲁所纪同岑一集何啻名山万言然而考厥姓名叙土风者凡十五国稽其岁月换霜雪者迨六十年其间世事之递迁以及人情之迭异览其始终之数不无今古之怀矣盖世值河清人当霞蔚菁华未竭朝修振鹭之容风义相师户守雕龙之业士龙入洛首谒茂先文举登门曾通元礼於是置郑庄之驿雅爱琴樽开谢傅之堂惟谈书画先进之遇後进岂待识韩今人之似古人偏能说项但有弹冠之望多无按剑之嫌当斯之时亦云盛矣洎乎金刀匿耀玉弩斜芒时号三君人分两部顾厨竞长宁非角上争蜗蜀洛连衡何异穴中鬭鼠然而爱名如癖争摹郭泰之巾养誉为高并伏王咸之阙奔车塞路入太学以看碑举袂连云聚华隂而成市昧危机于白马愿学清流申明信以丹鷄耻非鈎党此一时也识者忧之至于物变人销时移事改鲁殿空留其硕果玄都己浄于桃花知已晨星叹辽阳之归鹤天涯夜月听白下之啼乌然而皂帽相逢青樽无恙南山种豆堪为杨恽之歌东海成桑且饮信陵之酒公子登台而作赋美人刻烛以催诗于此为欢嗟其晩也乃观所载悉采其华或授简梁园寄幽情于草木或飞书衡岳写别绪于山川或感时世之艰危而勉存忠孝或言性情之敦厚而并及篇章则有陈董王曹引邺侯为小友文姚倪范许苏轼以奇才漳浦见而倾心机部闻之捧手此皆正人之望同膺国士之知继而西铭倡羣彦于吴中伯宗聚多贤于江左泖湖三子争驾舒章蠡水四家齐镳士业姜郎伯仲领泰岱之英侯氏弟昆撷汝嵩之秀朱子鸿翔于西蜀黎生凤翥于东瓯莫不接席交欢登堂展拜兄袁弟灌合气谊于班荆大孔小杨结心知于佩带并属一时之快事宁堪千载之伤心若乃天水司农最後合纪羣而缔好庐江宗伯于兹集嵇阮以论交彩笔红笺叙欢娱于乱离之後银筝玉管杂慷慨于歌舞之间老子牀前时同看月舍人池上常共挥毫宾客尽于东南词赋传于中外又岂知风流雨散意气灰颓玉树长埋锺子下闻琴之泪金门静掩羊昙兴击箠之哀如今日者哉嗟乎离鸿身世暮雪难归杜宇河山斜阳自老白头似我怅旧事之都非青眼逢君问故人而有几流传简牍遐想平生又未尝不心伤其晩而神往其盛也
黄大宗催粧诗序
花开东阁轸接龙鸾月照西园杯浮鹦鹉乃有淮南仙客江夏才人重联凤喙之胶再结麟文之绶小乔初嫁果然今日周郎二薛连婚仍是当年永叔以旧壻而为新壻应知玉润无双问小姨何似大姨忽讶琼华有两前时窃看曾疑美极难同此夜相怜定说後来居上琴弹绿绮调已惯于求凰车障青油桥待成于驾鹊云浓巫峡美人早办牵红雪满梁园上客皆为浮白况景纯幼女本是神仙而叔度名流雅工词赋可少琉璃而作砚爰镌琬琰以抽毫郎咏林兰本是同心之树儿名芍药原为并蔕之花镜里双栖自信人行暮雨屛前一笑何妨婢唤春风带萱草以宜男荐石榴而多子云英有约莫教龙脑频添京兆多情留取蛾眉待画
汪蛟门舍人十二研斋诗文序
盖名文难于富贵得之必有前因才子少於公卿生也定多灵贶故少瑜镂管一束不自人传王勃麋丸盈袖有因神与宁无因而致将有感而通耶予友汪子蛟门道不虚行才真间出李学士生由金粟徐骑省家本玉勾论美粲花传自玩鸥亭上名高视草栖当集凤池边暖护青绫宫漏方传花外神游紫府佩声若在云间国有华胥欲听钧天之乐地非蓬岛还堆元圃之珍所得而无非夜光有获而不殊鼂采石卿引类数符禹截之山川即墨为朋象协周天之辰次陈之雕几荐以宝函或环号辟雍或船名太乙或拟苍龙而横沼或比玉兔之朝元或红丝金线之殊形或莲叶松皮之异制或马蹄之与凤咮或绿雪之与彤霞端德人而歙俊人温润实同于良友水青色而土紫色精华尽产於名山咸用守以神人乃共贻之君子承之蕉影堪抽虎仆之毫试以松烟各吐龙宾之气汪子蘧蘧而觉已悟万物之归虚栩栩而思若覩羣珍之宛在爰题所处聊纪异于漆园并绘为图乃徵奇于墨苑历左思之一纪可岁岁以研都竟刘穆之终朝足时时而染翰倘景文之修唐史直须分捧金钗若清真之订大晟早已环生玉琯高唐作赋还登巫峡之峯阆苑讐书俨坐层城之阁信文家之快事诚艺苑之嘉徵也昔轩帝好奇惟闻墨海卫公多嗜仅见结邻鼍矶但重于眉山雀瓦难求於漳水晕殊徐氏谁能与月盈亏池匪王家罕见有云浮动山骨何曾有对岩花未易多求而取于一夕之寝兴尤见多奇之璀璨信朝廷之制作不在异时将海宇之文章定推斯手行见于阗青铁书成特赐张华岂只唐苑玻璃赋就惟酬李白而已哉诸君子传之歌咏纪以篇章为想为因未测绶笥之兆载言载笑尝过画舫之居但能滴仙露于蟾蜍争挥丽藻是即泛矞云于鸲鹆已应奇逢矣
闰五月二日山塘泛舟序
着策归奇初增桐叶蕤宾应律再吐蓂枝虽凄如屈子之骚不堪更读而胜似骆丞之序可拟重游爰泛兰舟同搴桂楫地称虎阜是泰伯之山川人有乌衣尽王家之兄弟葡萄百斛稳载中流杨柳千行分披两岸水环花市绿波时泛幽香风颭酒旗翠幔偏多妖丽玉箫金管宫袍迥出人间锦缆青帘画舫浑疑天上披襟长啸云开黄雀之风倚檝高吟霞照翠鸳之水昔子桓叙往仅传沉李浮瓜李白言欢但谓坐花醉月兹则极山川之盛穷文酒之娱方之古人殆过之矣况乎能讴车子喉声絶似哀笳并坐王郎手色难分玉麈饮惟文字朱无瑕雅解行觞望若神仙许飞琼还为搴幔谁为膓乱遇诸昆总在苏州曾见水嬉笑此客刚来湖郡此又逢欢塲于意表得韵事于情中传之近今未易有也嗟乎百年旦暮弹指无多四海烟尘伤心特甚少闲人之似我兹行不减子瞻此何时而不歌是语恒思游道
古重九平山堂讌集诗序
蜀岭斜分是陆子煎茶之井平山右峙有欧公种柳之堂万字千锺尚记春风长在十年三过忽教明月虚悬幸逢七叶以锺贤用乞一麾而守郡棠堦敷政何殊召父重来莲幕论文无异醉翁再出五百年而复建信有前因二三子以克襄爰成旧蹟朱甍杰阁还看栏倚晴空皂帽扁舟顿许笏支秋爽于是伊阳高士首振灵筇文正名孙同携蛮榼赋有天台杰作诗传长庆新篇广平得意于梅花文畅摛情于木叶王夷甫高出风尘周伯仁偏多节概斯擅风流于江左并高月旦于淮南者也若乃名重湖山咸推季重才雄湘汉独许胡威清平调美于粲花阀阅名推于大树太冲则纸贵三都茂先则书连十乘或称钓鳌之客本在山东或收买骏之金同来冀北聚衣冠于五地总属英流开樽垒于三秋偏多胜赏时维访古何言露冷黄花节展兼旬正见霜凝绦叶窻中画障收两地之山川槛外云帆带六朝之烟雨玉鈎何处香土空留彩树当年斜阳不尽乌啼满地吊帝子于空陂鹤驾三山眺仙人于别馆既凭高而极目遂望古以多怀义取同时题分集事吹箫桥上长吟杜牧之篇授简樽前各奏江淹之赋对青峯于故国烟花殊胜他郷聚彩笔于名流风雅宁夸隔代欧苏复出惊看壁上龙蛇高李相逢醉唤岩前猿乌登斯堂也洵不乐乎至于辽鹤成仙还矜严藻汉龙在首本擅弘才登玩鸥之亭谁非妙选入射雉之里尤有清风梦笔再见于少瑜观灯复推于仲衍望伟太丘之胄名雄高密之支题曹碑而弥见色丝和郢曲而仍飞白雪斯则名贤倍于邺苑胜事迈于梁园者矣况乎子美分题少文飞札元卿振拊节之音叔度极观成之美也哉爰濡鼠毫用题鱼茧相如後至何辞梓泽飞觞逸少先书实媿兰亭梁翰也
何云壑转运集字诗序
鹤郡重来夜月吹箫之路龙门新陟春风倾盖之交十载相思人逢水部三秋共对曲听山香北海瑶樽杯底隋堤柳色西园金管槛前空阁梅花爰出集字一编命为弁言数语夫诗缘至性实本别才聚腋成裘裘合而宁知是腋将花酿蜜蜜成而无复为花此岂属乎人能良亦关乎天巧若乃五音迭奏并合宫商杂彩相宣自成机杼相其体制风华不让齐梁揽厥篇章大雅无伤李杜斯则王夷甫之玉立自具神姿宁独谢安石之碎金徒夸宝屑而已哉置之笥内应函云母之封付以筵前可协雪儿之奏矣
宋武葵沧洲集序
岁当渊献月在则阳言寻新浦欲泛太湖访霜信于吴枫问山香于楚橘过宋子武葵之居而憩焉门庭萧閴图史晏闲居然东晋名流遂作西园雅会留连徐榻还闻苏涣之高吟整顿吴樯更理王猷之逸兴陶家通子解荷篮舆荀氏慈明能持杯斚菰芦内住此中大自有人桑柘闲谈不知何者是客于是同将双屐并曳孤筇鼔枻沧波直探金鳌之窟振衣絶巘平临宝鹫之宫水是三万六千琉璃作镜峯则七十有二翡翠开屏高深异趣而齐妍晴晦同时而迭变菊宜冒雨何妨角垫乌巾叶始从波不觉毫飞彩管乃宋子赏心冰壑奋力云泉推後挽前济胜每从康乐倡予和汝惊人独爱玄晖岂非鹤羽出尘霞姿超俗者哉尔乃文园给札意倦游梁平原驾车兴思入洛龙精照耀发张华宅内之书骏骨低昂问郭隗台边之价黄衣入梦赋许淩云紫绨装褫篇名繁露此固南琛之所以入庙而东箭之所以登朝然而指北道以僦装将游虎观涉东皋而成趣犹想鸥波藉卉何时千里暮云之句班荆此夕十年秋水之言字欲呕心都盛古锦文堪浣手尽染名香托藻思于蒹葭寄幽情于菡萏题所着稿命曰沧洲斯其寄托实为深远矣若夫东都车马争看槐市之碑南国盘敦狎主芝廛之会过两京而曾逢郭泰来六馆而竞识何蕃翠岭黄河览神皋之钜丽金仪石鼓探天府之珍奇贳酒旗亭王李下闻歌之拜停车燕市荆高醉击筑之声则穆然而思慷当以慨其所得也不既多乎昔顾况之叹香山居宁不易韩愈之见昌谷轩为频过当今不乏龙门此世宁无狗监何待长安市上碎正字之胡琴而向会稽亭前羡中郎之椽篴也哉
翁苍牙见山楼诗集序
时维乙卯序属嘉平予方息驾蓉湖掩关松岭而翁子苍牙将献书于阙下特停棹于山中言寻点易之台共坐听泉之阁河山眺览连宵扪虱之谈风雨留连半夜闻鷄之舞命小红而倚笛浮大白以挥觞爰出一编俾为数语夫律吕之合先以气机华实所分由于识量翁子留心当世肆力古人比贾谊之弘才羞同绦灌如东方之博览兼读孙吴既学剑而学书亦能经而能史予尝与之盱衡往昔筹画近今凡所指陈皆当切要信管敬仲称天下之才岂陆士龙擅云间之誉乃开卷独得闭户自甘方予承乏于苕川诸客咸依于荆土翁子超然远引持正无阿耻言毛遂之处囊略似陶潜之度履迨乎谗兴解组鬼见张弧罗无雀而谁来壁有蝇而空点乃独举幡汉阙慷慨而明司隶之寃射矢聊城宛转而救齐人之困此其品诣自属悬殊更览诸篇悉称名作或悲凉对酒抗如击筑之奇或绰约寻花婉似鸣琴之奏或奔腾迅烈同万马之嘶风或淡荡凄清若孤鸿之叫月莫不含任吐谢轶孟淩王缫以绣丝炫目蒲桃之锦薰之艹木移情兰茝之香诗之不易知固如是矣人之未可量又何若耶冰雪各天烽烟四海时乎不再勉为万里之行去矣母忘酌此二泉而别
宗定九新柳堂诗集序
成双美誉早传於参佐厅前第五高名不减于骠骑省内乃有方城之硕裔是为淮海之俊人琴响四山身能入画风乘万里志不须舟羡平舆而鳞跃双龙在扶风而眉先五马盖广陵有二宗子而定九其首称也定九与余生同梓里雅闻兄事袁丝长并芸窻未敢儿称德祖眠当共被夜舞司州出必同车朝游洛市曲江虎视一时雄长诸侯文树鸾搴四海羣推六子时而登筵授简彼独探珠或且共席挥毫我为焚砚乃半生作吏徒教小草伤心而十载着书益觉芳兰竟体兹复来归故土乃获快读新篇香出行间如搴石叶花生字里似握金荃杜樊川之夜月琼箫写凄清而未尽韩君平之轻烟蜡烛比华婉而犹多疎雨梧桐清而更丽秋风落叶壮不伤豪号才子於西崑儗佳人於南国宜当沉香禁苑横施七宝之牀岂只卖酒旗亭独下双鬟之拜而已哉嗟乎宗子张思曼杨柳一枝谢康乐芙蓉十亩相如妙曲对操花前杨恽新声悲歌酒後何当息于六月而况假以百城乎
汪石西先生诗集序
余尝上稽往帙历览闳文漱芳泽於艺林振华风於学圃其间英蕤所结可昭着於必传胥赖来叶之贤能表扬于勿替所以浔阳处士遡往烈以称先康乐名侯赋高言以述祖而吾於石西先生之集重有感焉先生韫奇志而未彰秉潜修而弗耀南阳抱膝望梁父以长謡北崦移家仿少陵而独啸击酒余之缶长听歌乌棹花下之舟时看放鹤无义熙之情事而赋本於经非天宝之乱离而诗堪作史计沉酣於韵府凡五周星迨灭没于尘籝又三甲子其玄孙天如谓奉先君之遗训委在棘人乃以高祖之藏书授诸枣氏借文章之力用展孝思任编辑之劳仰承前烈又得叔定蛟门两君子精心选订极意校讐俾一代之弘章偕栢庵而嫓美百年之文泽与环谷而俱传岂不懋哉曰观止矣独是先生当昭代之极盛值七子之方兴俗尚华巵时工鞶绣先生抗无求之节欲继襄阳振独秀之音仍标正始其气静故词博而昌其致高故调清而越英华收于六代格律本自三唐倘非蒐辑於汲冢之余掇拾于秦灰之後则鲁碑奇字将尽失于蜗涎而孔壁遗文且难全其蠧简将见百八十篇不闻雅颂之声岂止三十余年尚多残缺之恨也哉
家岱观大令西塞诗序
萧关夜月悲凉生壮士之心榆谷黄云慷慨动英雄之色短箫别部乐奏白狼铙吹新声曲翻朱鹭此则王侍中之念国五咏从军杜拾遗之忧时重吟出塞者矣而况地当陇右险历重关人在河西雄瞻四郡嵯峩铁岭有秦皇未筑之城迢逓玉门是汉使难归之路其为兴会何可胜言也哉兹我家昆为时国士名如阚泽常在月中才似徐陵本来天上起文人于圣水两河光绕凤凰作仙令于仇池百里语分鹦鹉沉香有浦犹存酌水之清风赋句为唐重续浣花之胜事折腰自懒俄闻处士辞官抵掌相欢乃见将军揖客碧油啓帐聚米雄谈白氎登筵挥觞独啸邹从事之参陪岘岭共睇山河杜舍人之管记扬州非夸烟月于是有心怀古横目问天振衣葱岭之峯顿辔蒲昌之海经先零之故垒遐想营平历疏勒之遗屯长怀定远尔乃月氐空属日逐难迎买骏金多偏驼紫槖落鵰弓劲或射黄羊中行说久自多端呼韩邪时方竞长旗翻乌垒犹传都护之营阵列龙堆徒献郎中之策此其边算是在庙谟况乎横笛频吹哀笳互动蒲桃竟夜不醉离心杨柳无春还惊客眼惊沙似雪虽苏武而难餐冷月低空有明妃而不照则复情因境发忧为时生磨盾疾书据鞍高唱将王公之扪虱谱以四声用刘子之雕龙传之七字安危目系岂徒自诩文豪忠爱情多未敢便夸诗史然而吐音激越似隆中抱膝之声抗节沉雄有广武登城之意若杯酣于夜读酒合频浇倘剑冷于宵吟壶应自碎旗亭画壁彼双鬟不堪再唱黄河词苑探珠当四坐已自争推白雪也
周隐求自怡草序
盖有彭泽之高风而後饮酒移居见其旷具襄阳之逸致而後微云疎雨见其清固自别才实由雅韵古之论者或未详也吴门周子隐求鹤市英流鷄林妙选刘公干之在邺本文学以知名丘灵鞠之入梁由茂才而起誉而少轻世网早濯尘缨爰能有托而逃罔羡无因之获偶然卖药不从女子求钱终日下帘长笑富儿多事间复盱衡今古览眺山川积有篇章分为卷轴梁生适越不无五噫之歌平子伤离乃有四愁之赋莫不留连宛转清丽芊绵得意行间传声格外比之香草送异馥于秋风譬彼芙蕖耀华姿于晓日尔乃取岭云而自况借都水以为名此其寄怀从可知矣予尝造其寝处与为燕歌能于湫隘之中独出风尘之表过从有客是莲社之高人萧閴无营只藜牀之雅具辄复披帷而想元度过户而叹宋纤信其隐于文词未易求之章句也
袁重其母太君霜哺篇序
拜义成之册未必皆鲁国之贞姑受遂昌之封岂尽是刘家之列女而寒庐少妇抱影终天委巷孤婺摧心永夜既不能捧鸾囘之纸聊种忘忧亦惟有啼鹃化之魂空悲长恨自非令子谁识其名不有文人莫传于世盖泰徵赴子胥之饮雏仅三龄吴母保赵朔之孤家惟四壁心同夏草虽向日而偏枯身似秋蛩每逢霜而自泣呱呱在抱影寒五夜篝灯藐藐空存力尽百年砧杵堦前画荻总是泪痕案上丸参惟多苦意卒成佳士早有令名常絷马以延宾共识陶亲之义能辞鷄而馔客益嘉茅母之贤是以见孝尼者许以正人怜伯姬者旌其笃行女歌泛栢遂几黄发之年子咏采兰无忝白华之志名流作传用劝其家钜老称诗以风斯世积之五十余载无非雨夜霜晨遂有百亿万言不减龙文麟篆而重其每获一字辄跪进於堂前或取数篇为拜赓於尊畔而节母怡然进酒莞尔加餐啜一菽以如饴斥三牲而弗御以视世之文轩彩绶起居夸八座之荣金轴银函焜燿极五花之赐而内行弗备君子羞称大德无闻哲人勿道诚相悬于河汉而永贲于星云矣盖古人节孝之事显於诗书而昭代文章之荣久于富贵有节母之行则贰心之臣可以慙闻重其之风则敦本之人知所重矣
梁溪倡和诗集序
兰亭岁月忆前後者屡更梅里溪山凡往来者多次时则阿衡受命分百里以牵丝宗衮当官宰一方而制锦寇平仲之相业肇绩巴东狄怀英之勲名始基冀北余谬叨族谊忝奉宾游镂管文樽忘忧孝王之馆华灯朗月登高邺苑之台坐满邹枚下客空怜司马调倾元白君侯独羡探骊窃叹文武之才当乘风以破浪早知将相之器必纬地以经天乃自结主知未踰五载而差强人意洊致三公较相如之谕巴蜀小行人乌足道哉系尉陀而归朝廷大丈夫当如是矣而言思旧雨近属晨星或金马浮沉寥落子云之阁或穷乌伏处栖迟仲蔚之园或杳藐河山怅黄垆于既往或飘零湖海嗟皂帽之不逢而公独致云霄手挥雷电以仗钺而兼工草檄当横槊而犹忆赋诗斯则命世之英岂独亢宗之杰而已哉原夫勾吴之始实本仲雍迨自延陵以来不乏季子然子顔龙占未闻作赋之能季重凤观罕见济时之略兹兼二美独在一人况乎天远五羊风清一鹤忆山桥于月下长怀知管之言望幕府于天边徒有依刘之望池塘春草灵运宁不忆夫惠连海浦沉香道助将无惭于附子耶
陈集生影树楼诗序
曲逆长才曾居委巷元龙豪气独据高楼缅想伊人恒伤异世而吾友陈集生者抱奇不偶怀古难羁一寒而耻受人怜三北而无求世用风贻清白知无愧於豫章口絶雌黄信有传于颍水较相如而犹无四壁比子猷而仅得一氊而雅爱名流恒多侠气八方缟紵乃厨顾之人豪五色绣丝是苏韩之上客高明满野时时逢鲍五之车雄辩当筵处处惊孟公之座自言热血可以赠人但有寸心何妨结客绨袍典酒清谈而欲醉平原木榻栖尘高卧而长留孺子以故名卿钜老愿相得以成欢素士平流亦投交而恨晩斯固好行其德独季於时者矣胡乃过爱陈人虚推薄艺雕龙自好譬刘勰之见隐侯烹雉何心比茅容之逢郭泰荣枯一致宁同门下之盈虚久暂无忘每问山中之动静其为向往不更异乎顷以一编索我数语谓必加之月旦始可定其风期盖诗之为教复性本於缘情声之感人因心乃以达志集生之志可谓通矣集生之情可谓笃矣由是而本乎忠爱发为竽瑟之音听以和平郁乎山川之气古人可到宁须芍药以抒华此事必传非复葡萄而织锦心乎爱矣庶或遇之
汪扶晨谷玉堂诗集序
马迁着史穷河岳之观张说为文得江山之助良以才华之动盖亦灵秀所依也余友汪子扶晨秋月长凝朝霞独举论交四海早看声徧龙门作赋三都尽许才倾虎观桃花潭上水让情深斤竹岭前山随兴远何年丹竈尝寻轩帝之峯几处仙庐数访焦公之洞二分月里留连隋苑之风烟千尺雪中感慨吴宫之花草每经屐齿辄付奚囊时染彩毫动盈宫纸他如河梁赠答李都尉字里鸳鸯公讌绸缪祢正平酒边鹦鹉莫不低徊尽致俛仰多怀譬之初日芙蓉未可方其婉丽拟以微云河汉差足况其清华是以听者倾心见而却步藏之笥箧如闻草木之香写以缥缃即起云霞之气之子於焉寤宿先生可当卧游矣予附响鷄坛投交鹤市吹箫故里长逢浊酒以相娱剪烛秋窻每出奇文而共赏心之爱矣将置身於今古之林子好游乎信得意于山川之力也
孙树百给谏保留虎丘山木诗序
白象秋围应灵期於乾竺青牛夜走失王气于咸秦况此海涌之奇峯赖有云屯之古干绿隂百亩皆累朝雨露之遗黛色千寻是大地烟霞所托岂意作兹舟楫遂欲残以斧斤在经国之弘谋宁问无知之草木然救时之大体务留不尽於山川赖有伟人适临胜境推竹西之棠?分庇东吴用冀北之梧隂远垂南国囘天运掌无烦六叟之鼔门当路同心共鉴万民之跄地遂使武侯古栢青葱於短簿祠前蘧父仙楠蔽芾於生公石畔人天欢喜还如再长菩提士女讴吟竟似重开罨画六代之莺花如昨两山之烟月依然斯其所全良为大矣至若省吏胥之渔猎以奠人心免山水之髠钳以全地脉务令林安翠葆无伤嬴政之残庶几阁建铜壶不损蒋堂之惠此又仰裨于军国非徒祗益于游观而已也倘木德之有知同应下拜幸山灵之无恙请共式歌
家茂才一壑居士桐江草序
吾家自荆土以来延陵审音而後风雅之事代不乏人柱史挥毫首变文章之体舍人传样益高着述之名虽时世屡更而咏歌无替良亦家风有在不以世远而衰也丁卯初秋时方却扫乃有小年族侄特携子晋先生所辑遗诗属予为序予受而卒读因为慨然曰先生以建安之才值永嘉之季遭时不偶徒嗟猿臂之难封失路无媒遂抱龙头以终老椎雄博浪仅中副车门掩明湖空怀镂管当年沈约曾加礼於投书此日范宣尚兴嗟于予砚天乎不憗命也何如然览其篇章若清风之拂兰蕙拟其姿态如初日之照芙蓉使其获售荆山遇知冀阪当不在子云之下亦何减季重之时哉犹幸小年言念厥祖收菁英于版荡之後授梨枣於壁立之间袭此芳风用流馨於艺苑传兹大业同永寿于名山是将有赖乎亢宗岂仅无慙乎肯构也哉诗曰绳其祖武小年有焉又云贻厥孙谋子晋得之矣
江秋水园居倡和诗序
江子秋水性躭林溆癖染烟霞有谢幼舆之一丘开蒋元卿之三径亭中花发不见俗人池上诗成每同词客向值西园之会言来东海之踪笑杜牧之颠狂逢花便住爱渊明之萧散得酒还留曾未几时遂同昨梦倚栏明月是当年薄幸之楼绕槛清波异昔日醉歌之墅灯前红袖谁怜往事都非花底黄衫尚喜豪情如旧既经秋而涉岁或卜昼以连宵邀中散以弹琴遇桓伊而弄笛红笺小字常为锦带之篇紫袷高吟竞赌金荃之句音成山水非无丝竹相关坐有莺花遂觉壶觞都韵爰多名作并写乌丝共赋闲情皆题黄绢少闲人而似我宁须问何处烽烟愿胜事之无忘且莫负吾侪诗酒也
田纶霞诗序
盖闻九光霞锦不襍凡丝万石霜钟非同细响建安创体皇哉大雅之文正始成音允矣中和之气非其性情之各别要亦风格之本殊也纶霞田先生衔书北阙校艺南畿士相庆为得师人由是而知学而先生提衡经术雅居两汉之间领袖篇章亦在六朝之上迹之所至事必可传本无累以为神故能会高深於山水涉不穷而成趣故能极俯仰于古今气自国香不藉蔷薇之浣味原神鼎匪同芍药之和藏以箧中经三年而不歇坐其碑下过十日而犹思以此惊人良堪永世矣而情以日生而益上词以屡变而愈新五言既号长城七字亦称坚垒近体已见精严而古调仍多闳肆孔雀之羽岂有择於山鷄凤凰之声自罕同於鹦鹉则安见杜拾遗之後不别有拾遗而韩吏部以来不再见吏部也哉然具昌黎之气节而後起八代之衰有少陵之胸怀而後集百家之胜是必有其人而乃有其作所以重其作而愈重其人矣
曹冲谷漫游草序
十年公府清游曾共陈思千里故乡雅政还同任昉叹当年之匏系思隔停云幸今夕之萍浮欢邀坐月得逢公子纪羣两世之交如觌故人嵇吕三秋之雅维时清风欲袭羡洗马之神清既而明月相投识士龙之才俊偶看摇笔已见涌泉旋覩倾笥还同霏雪象诸六律斯为琴瑟之音譬彼羣芳此有蕙兰之气则冲谷曹年翁漫游一篇所以独絶于时也昔孙郎布履玄德为之倾心符子清谈李膺因而捧手予钦国士早知日下无双君觐严君为道山中未老
顾书先梅花诗序
人存标格隽则多风物有性情淡而能韵家多绿竹而爱者必谓琅琊岁有黄花而采者独称彭泽惟其神之相似是以得而益章也予居种字林中时值丙寅春半长卿室内赋成非以求金潘岳园中客至常同藉卉而书先顾子示我一编写庾岭之幽姿传孤山之逸致行间吐艳更欲洗其铅华句里生香遂若闻其浮动水边林下珊珊而若有人兮月落参横寂寂而谁为是者盖其胸原无热长多冰雪之怀是以语可出尘大有烟霞之气读之三过应知春在兔毫对此终朝但觉雪生乌几岂必窻前夜发始见相思檐下朝巡方同索笑而已哉予也手锄明月将种树以忘年子则口嚼香冰且借花以写照矣
程山尊春帆集序
岁载兰亭之笔人归梓里之车索凿齿於坐中遇孟公於门内虽披襟之顷已信生平当倾盖之余如曾夙昔盖予与山尊程子始订交焉於是雪磬霜钟共卧秋风之被红灯绿醑常同夜月之尊杜牧颠狂因花就宿许询萧散得酒舒怀而程子筑响情生杯酣耳热王郎击剑尝为斫地之歌屈子怀骚数作问天之想若无以自得者岂有所不足乎盖程子世累朱缨曾依日月身怀白璧雅志风云不问家人之有无兼值世途之消长入孔融之座未许钱通读马迁之书恒删货殖时非得意气益自豪以此发其新声顿可称为絶调山以不平而增秀水因多激而长鸣故其诸体并陈咸无坚垒更以五言占胜独号长城飒然风雨之忽来灿若云霞之迭起声能掷地听下士如笑苍蝇语必惊人在诸君应推绣虎星辰可动宜呼于华岳峯头花木无私可置之锦官江上盖其情深而力厚故能律细而声宏也嗟乎程子狂如李白是唐家有用之才骂似祢衡乃汉代不平之气吾侪未老此事必传矣
田牧园滇行诗序
人同汝水种棠树而偏多我爱樊川揷菊花而可共爰于豕渡特访莺求而田公牧园初回渤海之辕已解浔阳之绶从容对酒意殊眷於三闾慷慨论诗字已盈乎一卷夫半生廉吏值陪紫马之游万里行人竟作碧鷄之使怀简书而可畏惧飞挽之不前况乎鹦鹉洲边频更舟楫兼之螳螂川上甫戢干戈过金筑之乡关梁匪易宿铜安之驿鼓角堪惊遂使时异当年欧阳詹徒修玩事路迷何处杜子美惟有伤心茘酒椒盘俗非荆土石泉槐火梦绕吴天计程而道远九千经岁而月圆十二离人易感既有见而情生劳者常歌亦无声而不苦此滇行诸作虽少而必传也既往论交已识伯仁雅量兹来问政益知仲举清风知公之才信骥足不终于千里读公所作岂鸿名惟竞乎一时耶
丁鴈水观察暨令弟韬汝棣华集序
昭阳理楫将揽胜于罗浮长烈停车暂观奇于章贡三台并耸有李相国望阙之乡八境遥开是苏学士寻山之处则有梦松硕彦列栢英贤文章则韩柳齐驱政事亦元常方驾横牀匝月论心于山水之间剪烛连宵合意在云霞之表松陵分赋衆独让其探珠兰畹填词复共闻于戛玉抗怀览古秋风击筑之声尽致言情细雨吹笙之曲乌丝写就直须手浣蔷薇红豆拈来都讶身如菡萏此则斋分一坐谁言陇右惟三牀拜双鬟不让河东第七矣尔乃既逢康乐复见惠连已识伯仁还交仲智偕工协律杳浮十样之笺并善倚声艶发五花之管兄如淮海何殊山抹微云弟拟小山更爱岸停残月因为击节共羡同车夫词原本于骚余辞必归于雅称而近之作者或极意以争新人竞从之皆效颦而取拗不知声期应节其何取于聱牙语贵宣情复宁求于借面兹则调高北宋采夺南唐独追正始之音允叶开元之奏可谓盛矣亶不然乎至若宗臣宝臣并获名于景佑敬礼正礼亦齐誉于建安皆号双丁同称二妙斯乃锺灵晋水复见拔萃济阳以古视今後来居上矣寿之梨枣名曰棣华岂独三笔六诗羡刘家之有集联珠列宿美唐代之多才也哉
石濂上人诗集序
神骏非常服支公之爱马昭灵莫测叹老子以犹龙古之所为垂乎不朽大抵立言必有奇气而後其势日生暨乎入世必有远神而後其风自上用观昭代不易吾言乃有西竺之异人来於东瓯之浄域则石濂大师是其人矣师以白象之姿悟绀龙之旨冥心济物未忘有觉之弘因妙义超羣已证无生之密谛而城长五字垒固四声浑成颇类贯休高亮更同齐已暮云自合江淹拟而未能新雪常逢郑谷吟而独叹爰闻下士笑彼蝇声每见时流目踰牛背望之或以却步识者偶为注眸予一见於柰园已谓风尘外物载逢之莲社愈知濠濮间心遂与论交惭非鲁公之偕清昼因同索句若如苏子之遇参寥时而清露流桐爱凤条之初引时而惊飇振叶听鴈语於方来时而峭壁秋开陡絶风云之路时而奔涛夜至砰喧霆雹之音莫不海立山飞星回电激去尘言而务尽振灏气以无前终日与静者谈举体无常人事乃知灵鲸吼雪非凡响之可同翔鹄摩天岂纤禽之是伍而况乎李桃之俗艶蔬笋之余酸也哉昔古人之未遇常遁迹於空虚而高士之不平每陶情乎歌咏师殆其流亚矣宁知所际量耶
季伟公诗集序
余浪迹寻梅特作五羊之客潜心藉卉将求一鹗之人乃有【缺】　　　言与伟公季子来过花下共数心期间向酒边还为耳热而季子早多奇志独具性情壮等终军方弃繻而未果吟同杜甫维败案而不知盖积之者既深而发之者必厚故能由微至着剑虽藏而有光以少胜多矢无坚而不入然辞多感慨疑非年少所宜而意在激昂或亦古人之过则韩昌黎之索句穷而後工司马迁之着书言皆有托吾侪之所闻也季子其有忧乎虽然十九人中谁如毛遂五百年後必知子云君子但居易以俟老人将闻声而思矣
宋长白岸舫集序
羊城访戴时乘兰叶之船鹿苑逢陶共结莲花之社轩轩霞举欲为东野低头奕奕风清足令西崑敛手由是而三泷挟弩不辞埭历蜈蚣乃复五岳同登宁计峯回鸿鴈潇湘月满大夫之江上题诗沙渚星高太傅之祠中酹酒或襟分於楚水浮踪历万里而遥幸烛剪於吴山离绪写三年之渴萧斋夜雪酒倒银瓶茂苑春寒花开镂管王郎斫地既拔剑以同歌祖逖临江亦投鞭而独啸盖长白夙怀大志雅负隽才终子云早岁入关欲请缨而未果陈孔璋频年作客徒草檄以空传若鲤湖若鳄海行役维艰或玉塞或金台悲歌未已贺兰山上常奋笔以留题枫叶江头忽投书而竟去才情若此遇合如斯写以篇章形之歌咏雕云镂月山川发秀异之灵酒舞花飞笔墨有英雄之气杜陵之沉郁顿挫草堂之跋扈飞扬兼而有之固其所矣遐观往代厚福者不少庸庸幸值兴朝英才者悉皆衮衮岂有司马雄才竟少黄金买赋将见元龙豪气定能碧镂装书宝此一编君自爱其五花之管抒其伟抱吾当相待以七宝之牀耳
夏宁枚粤游草序
忆昔分符苕郡乃得凭轼桐封知仲御之宗诚为多俊於清溪之裔实获二难则宁枚之与宛来犹惠连之偕灵运乃己酉解组叹别路以多岐至癸亥拏舟幸故人之相见台高栢树喜遇次山幕啓莲花重开小海尊前授简同赓听鹤之篇枕内求书尽覩雕龙之字乃宁枚之游愈远而宁枚之才益奇千里碧云不减江淹丽句一声白雪如闻郢客高歌譬之秋筱吟风莫名其韵遂若晨兰受露但挹其香五色相宣得素丝而更为绚烂八音竞奏有和玉而始得铿锵此在正始以来可仰同乎顔谢若论贞元而後足方驾于钱刘斯粤游之诗正为可传也昔马迁作史历海岳而乃奇燕国为文因江山而得助则与其十年仰屋之空劳实不若万里儋簦之足快而山连五岭尽吐烟云岩竦七星共淩霄汉凡所经之胜槩可共给其清裁矣虽然上林羽猎衮衮尽属诸公天禄石渠落落谁为才子以君兄弟犹困泥涂吾为千古伤不为二君惜也
顾辛峯羚江草诗序
荆土堪依王粲作登楼之赋梁园未倦马卿多授简之辞仆本恨人不堪多读君真名士定自可传则幕啓莲花有鳄溪之三俊香浮蕙草在羚江之一编矣顾子高出虞山奇同拂水长才未遇聊自隐於读骚壮志难名每独抒于覔句是以俯时伤往感流失于永嘉怀古登高叹英雄于广武惊心节序王郎斫地之歌顾影山河屈子问天之想以至长杨芳草赋也弥工走兔流乌时哉不予七星岩畔李供奉语逼烟霞三水江边谢玄晖悲生日夜莫不抑扬尽态慷慨言情楚泽含毫寓奇怀于鹦鹉河梁赠句等丽制於鸳鸯既摇笔以散珠益擘笺而成锦读之击节惟唤奈何倚以作歌殊嗟未若昔名如元叹乃闻更有一邕才似彦先遂以能齐二陆以兹方彼何古非今耶仆以樗栎之余适逢斯地当菰芦之内乃得此人同越石以闻鷄虽叹相知何晩若孙弘之牧豕宁言得遇已迟哉
孙殿扬樵吟序
端居不适相如聊复游梁旧梦难忘廉颇常思用赵予以渡豕之岁始至炎海以浮槎载当于貉之时爰过端溪而访砚遂与韩君公吉联缟紵之交乃有孙子殿扬得披帷而见相知一日忆论交曾以文章作别十年叹浪迹空悲道路岂期异国忽觏故人覔凿齿於座中徒怜短鬓接嘉宾於幕後自是异才也乃其流览之余辄生兴会凡夫踪迹所及即赋篇章收月露之文以成彩笔揽溪山之胜而入锦囊水可濯缨不足方其澄澈花能撷佩未可比其芳华色虽艶而非浓丽芙蕖以初日态原工而益美拂杨柳以轻风楚泽峯青似戛湘灵之瑟缑山月皎如闻仙岭之笙至其赠答纒绵略同都尉若夫流连跌宕近类参军以此清才自合牀横七宝因斯丽制还堪簟夺五花而犹身似文通迹同翁子盼神仙兮不见望富贵而未来则樵吟一编乌可已矣然予之知子有素而子之自待不凡岂汉室之公侯乃竟不如狗监而茂陵之词赋遂至无荐马卿者哉予且归欤非荣期谁知孙绰子无恫也有东野自遇昌黎
厂翁潮行诗序
晋朝名士支许联世外之交唐代英流顔谢结山中之契三生有石岂浅见之所能窥百尺为楼非恒人之所得上予为漫叟浪迹鸥波得遇厂翁论心虎阜前期莫负不辞拏楫而来良晤偏遥乃复披帷不见则余之至粤始及一阳而师之游潮已先五月矣既而蓂囘北律松转东枝庐岳篮舆还迎靖节石泉槐火常对参寥时同匡坐三更爰读潮行一帙或状溪山之雄丽而岚起笔端或写潮汐之奔腾而声留纸上或宾朋赠答叙情致以纒绵或岁序迁移慨光隂之流转盖相知有素偏逢好客陈蕃而自得为多不类依人王粲故能无言不韵有语皆新直从句外求禅岂啻诗中有画而已哉昔人悟道惟闻击竹三声古德传心只在拈花一笑以此慧解求之正声自有天中之天别得味外之味岂与白莲为集较蔬笋之酸醎青豆成编得栴檀之气味耶予罔知西竺之学颇览东阳之书万水千山知和尚之来得得三唐八代任说者之论悠悠尔
江柳州眉瞻陇塞集诗序
司马公徧经川岳始就奇书张道济得助江山恒多杰句盖耳目所及既广故性情之养独深发为声诗不可及也江公眉瞻以非常之才涉无穷之境一麾江海几尽於南北东西廿载间关数历乎隂阳寒暑乃以所得咸着于篇色异绣鞶是云霞之丽采声如戛瑟为山水之清音是则词客服其探骊俦辈推为立鹤者矣仆夙叨葭倚谬忝荆班拏罨画之舟曾同泛雪吟柴桑之句长忆停云分手湖边已十八年之久论心岭表在七千里之余羚峡烧灯重开白社兔园授简频倒青樽遂出一编俾予片语嗟乎人生靡定莺欲出而传声世路何常鸿既飞而留爪用为不朽惟此长存今公所作陇塞诸篇或写霜雪之凄迷而兴怀於岁月或纪山川之雄丽而寄慨于关河或凭吊遗墟而心伤逐鹿或低徊故垒而哀感啼乌莫不出入三唐奔趋六代而法原风雅气本中和比於香山长庆诸篇较为沉郁方乎少陵秦川杂咏并着精严所养之深盖可见矣夫罗池名胜既得子厚而能彰象郡遗思尚记河东而未泯斯则地虽险僻为仕宦所弗宜实乃俗尚醇愚得循良而可用公以惠爱之术力为抚绥又于德化之余着之歌咏则安见桂林境内讴颂者不再溢于南交而柑子堂前向慕者共恒推以北面也哉
韩公吉观察崧云集序
余以癸亥秋杪始至羊城甲子月中乃过羚峡扁舟未泊已呼船覔张凭幸舍初分早见轩临李贺则韩君公吉似古人而折节为近代之旷闻者矣既而入襄岘之境中人怀其德见荥阳於驿内世叹为贤府绕莲花尽皆枚马台森栢树不少求羊於是志有星岩倒箧揽山川之胜赋同雪苑挥毫收月露之奇探骊而君早得珠吐凤而衆惭其彩爰出崧云一集用俾草泽片言夫辞以摅怀交发於性情之际诗惟言志长存乎律度之间气不静则不能有合於和平格不高则不能自全其忠厚盖自三百篇而後十九首以来虽体制各承而源流不异故家分赤帜文人或自相轻然代有青缃骚客终难别创今君养之也既裕所以出之也甚全时序迁移李勉或兴怀于望阙江山绵邈仲宣或寄慨于登楼都尉河梁见鸳鸯而赠答参军关塞覩鸿雁以低徊皆遇物以言怀每缘情而有作莫不媥娟尽态写杨柳於初春绮丽多华炫芙蓉于早日譬之八音竞奏而清响合乎琴笙亦如五色相宣而绘彩尊乎黼黻其为诗也不已盛乎昔石鼎吟成退之起衰于八代宫烟句美君平获誉於一时当代复见名篇君家何多才子耶自知瓦砾殊有愧于士安愿作珊瑚庶期同於孝穆尔
徐凤池龟峯孝感诗序
朱寿昌之覔母名士悉有赠言景忠烈之寻亲圣主还为给传然皆生前之觌面访求尚有音容未闻殁後之遗骸埋没都无影响此非诚心之仰格何由奇事之克传也哉凤池徐君三韩名胄七叶华宗磊落襟期久仗仲华奇策英豪志略行看士稚先鞭而幼值家艰早逢时变方陟岵而旋陟屺谁怜未乳之儿初入广而继入都竟作丧家之子南荒失路八千里马鬛难封东海移根三十年狐丘莫辨见负薪之奉旨繄我独无问上冢以浇浆慈亲安在于是不辞胼胝历燕齐吴楚以独行罔惮泥涂经寒暑隂阳而不悔重来珠水仅鹿苑以依稀载访栴林独龟峯之耸峙兔葵燕麦既入望以无涯棘刺藤丝复手披而不得遂乃抚心抢地洒血呼天哭似秦庭较哀猿而更惨号同历野比鶗鴂而还悲足偶升高欲陟松岩而上身如入梦忽投菜陇之中衆共讶其非常心乃怦而欲动爰发布金之坎果当瘗玉之区题识依然香虽埋而未化鍼封宛若血尚渍而犹新双鹤翩?来吊陶亲之壠羣乌翔集助成文母之坟此非精气之潜通而为鬼神所默佑乌能相感以若斯哉诸君谊列同人我辈分叨犹子登堂既杳空怀嵇吕之诚展墓有心更感闵曾之孝表扬泉壤将有待于龙章昭示寰区宁无烦于兔颖况逢枚马适授简于梁园并集王卢共摛文于邺苑纪贞纪孝金管与银管齐挥起敬起哀彩笺共素笺偕擘溪苹涧藻聊陈一束之刍霞烂云辉总是五花之字在坐聚九州之客可知彞好不殊传书贻百代之人应见廉顽有赖尔
家观庄粤游絶句小序
岁当癸亥予家少参先後一帆并挂秋风於江上浮沉双桨同寻夜雪於溪边岭表崎岖既悲歌乎行路天涯偃息遂欣赏以论文乃出新诗得三百首计经远道乃四千余其间兴会傥来莫不水流花放以至激昂忽动咸惊海立山飞骏马奔陂胡可达其运腕饥蚕食箔未足羁其含毫此岂格律所能拘固亦神明所独旺矣噫嘻山川有助张燕公岂待攒眉今古无穷阮嗣宗常多流涕以视予二人之梗泛一身搥悬十指暮云天畔惟深南国之思春草池边不入西堂之梦者久矣宁必定王家之优劣何烦分裴眷之东西但爱子之诗漏三下必读三过欲醉君以酒歌一首请进一觞
林蕙堂全集卷三

[book_title]卷四
钦定四库全书
林蕙堂全集卷四
湖州府知府吴绮撰
序
严荪友秋水集序
往予解组溪干系船湖曲见当垆之酒母瓮酿百花有题壁之词人墨成五采则严子荪友所制望海潮一章也继而赞写羊孚楷羡锺王之法因之函开殷浩书通嵇吕之交乃严子谬许入林时同藉卉身如鸿雪虽漂流略似西川契比云龙然企慕实踰东野顾予湖海之气犹未除豪而子丘壑之姿非关作达波涵千顷不浊较胜于不清干挺百寻若近尤能以若远眼无青白登山独喜看云口絶雌黄对客惟宜饮酒是以静多于动实胜其名王公甚重嘉宾懒于置幕
天子将召供奉呼不上船良由情性使然实非矫强所致矣至於才清拟月言粲成花具庾鲍之幽思用钱刘之妙格引人着胜多濠濮间情使我犹怜是风尘外物无不仰追骚雅共振藻于葩坛并使旁及声歌总擥香于兰畹洞庭落叶凄清葭菼之声湘浦层波澹荡芙蓉之影此秋水一集所由名耶嗟乎名士无多虚声何益上林三奏惟相如能赋大人汾水一篇独李峤可称才子吾不能无生瑜之叹且重有怀壁之伤也
见岳楼诗序
原夫天垂翼轸长沙独炳一星地极衡湘资水先通九派考之往代蔚有大观慨自寅卯之多虞困于庚癸而不辍荆湖半壁难销铁马之尘鄂渚千村尽没铜驼之草盈郊瓦砾叹归燕以无巢徧野干戈抚哀鸿而何术时予江倩来尹是邦虞诩才高其何忧于盘错王阳气壮曾不避夫艰危未三年而立起疮痍出百计而潜消饥溺遂使战塲多垒悉种潘花虽至比屋无人皆生召树爰于簿书之暇特为楼橹之谋呼父老而告以耰锄子来勿亟减餔飱而具夫木石吾力犹堪大匠遂踊跃以庀材孺子亦欢呼而负土登登竞响咸临龙首之渠穰穰来归争甓鱼鳞之瓦功成不日义有取于高深备缮他时事永资乎扞御於是环连百雉无烦天女之劳并矗双翬似有神人之助丹甍特起如生赤水之霞粉蝶周围若聚碧台之雪朱帘画栋看云雨之去来疋练藂花揽江湖于远近至若北斗回看星文仰灿南山对耸岳气遥通西临鹿阜裴相国之遗踪东眺龟台王婉妗之古蹟桃花浣笔得骚赋于灵均细柳鸣刁溯英风于汉夀此则阮步兵登之而起叹顾长康目之而未能者也尔其帆过平林笛生远浦庾公夜啸坐明月以一牀张叟秋渔泛斜阳于双桨雪消郢树压晴色于栏边雨浥湘花绕香风于座上霞飞碧浪如飜贵主之旗星隐黄陵若鼔灵妃之瑟时则宾佐清游荐绅狎至咸谓戴星之密画用成偃月之壮观闻于蒍之清歌同来倚槛醉建康之醇酒频共飞觞顾而乐之洵可志也嗟乎先忧後乐良符文正之心和汝倡予可少子安之赋隐侯八咏得此地以同传
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 10:27:21-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>