<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="提要,卷一,卷二,卷三,卷四,卷五,卷六,卷七,卷八,卷九,卷十,卷十一,卷十二,卷十三,卷十四,东涧集全文在线阅读,东涧集全文在线下载,大玄古籍书库">
<meta name="description" content="宋代诗文别集。14卷。许应龙著。全书以策论为主。《四库全书总目》称其文章“深厚简切，大抵疏通畅达，切中事理”。如在《民兵论》中提出发展民兵的主张：“李德裕为郑滑节度使，徙剑南西川，至则率户二百取一人，使之习战，缓则农，急则战，谓之雄边子弟，良以民兵可用，胜如官兵。”文章中表现了对国事的关切。诗词仅1卷，多酬答闲适之作。偶有少数佳作，如《荠菜》：“拨雪桃来叶转青，自删自煮作杯羹。宝阶香砌何曾识，偏向寒门满地生。”以荠菜的生于田野，寓不媚权贵之意，含蕴深远。又如《题西岩寺》：“第一岩前风景殊，山僧去后野云孤。">
<title>东涧集_许应龙_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">东涧集</span> <br/>
          作者： <span class="inputVal" id="bkauthor">许应龙</span> <br/>
          朝代： <span class="inputVal" id="bkdate">宋代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">类书文集,诗文集,完结</span> <br/>
          字数： <span class="inputVal" id="bknum">[book_length]95269</span> <br/>
          说明： <span class="inputVal" id="bkdec">宋代诗文别集。14卷。许应龙著。全书以策论为主。《四库全书总目》称其文章“深厚简切，大抵疏通畅达，切中事理”。如在《民兵论》中提出发展民兵的主张：“李德裕为郑滑节度使，徙剑南西川，至则率户二百取一人，使之习战，缓则农，急则战，谓之雄边子弟，良以民兵可用，胜如官兵。”文章中表现了对国事的关切。诗词仅1卷，多酬答闲适之作。偶有少数佳作，如《荠菜》：“拨雪桃来叶转青，自删自煮作杯羹。宝阶香砌何曾识，偏向寒门满地生。”以荠菜的生于田野，寓不媚权贵之意，含蕴深远。又如《题西岩寺》：“第一岩前风景殊，山僧去后野云孤。归来不费丝毫力，幻出天宫一画图。”设想新奇，情趣盎然。</span> <br/>
          封面： <span class="inputVal" id="bkimg">Z_18230.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]东涧集
[book_author]许应龙
[book_date]宋代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]类书文集,诗文集,完结
[book_length]95269
[book_dec]宋代诗文别集。14卷。许应龙著。全书以策论为主。《四库全书总目》称其文章“深厚简切，大抵疏通畅达，切中事理”。如在《民兵论》中提出发展民兵的主张：“李德裕为郑滑节度使，徙剑南西川，至则率户二百取一人，使之习战，缓则农，急则战，谓之雄边子弟，良以民兵可用，胜如官兵。”文章中表现了对国事的关切。诗词仅1卷，多酬答闲适之作。偶有少数佳作，如《荠菜》：“拨雪桃来叶转青，自删自煮作杯羹。宝阶香砌何曾识，偏向寒门满地生。”以荠菜的生于田野，寓不媚权贵之意，含蕴深远。又如《题西岩寺》：“第一岩前风景殊，山僧去后野云孤。归来不费丝毫力，幻出天宫一画图。”设想新奇，情趣盎然。
[book_img]Z_18230.jpg


[book_title]提要
东涧集十四卷　　　　别集类三【宋】
【臣】等谨案东涧集十四卷宋许应龙撰应龙字恭甫闽县人嘉定元年进士第调汀州教授累迁国子司业祭酒权直舍人学士二院官至端明殿学士签书枢密院事提举洞霄宫事蹟具宋史本传其集则不见于艺文志原书卷目已不可考明钱溥编次秘阁书目已不载其名则明初已散佚矣惟永乐大典颇散见其诗文抄撮排缀各体尚为粗备而制诰一类尤为繁富盖应龙在理宗时历掌内外制尝以日昃拜命夜半宣锁不二鼔而草三麻人服其敏史称郑清之乔行简罢相制皆应龙所草帝极称其善今二制并在集中典雅严重实能得代言之体其他亦多深厚简切而于当时宰执将帅侍从诸臣姓名官爵迁转拜罢纪传所未详者尤可藉以徵信于考史尤为有禆又应龙于经济干畧深所究心其知潮州属剧盗逼境随机扞御诸寇悉平治潮政绩与李宗勉治台齐名及为兵部尚书值乔行简行秤提楮币之法民间不便应龙奏罢之今其劄子亦具存集内大抵疏通畅达切中事情务为有用之言非篆刻为文者可比虽其格力稍弱然舂容和雅中尚不失先正典刑在南宋馆阁之中亦可称一作手矣谨以类裒次厘为十有四卷着之于録俾不致泯没于後焉乾隆四十六年九月恭校上
总纂官【臣】纪昀【臣】陆锡熊【臣】孙士毅
总　校　官
【臣】陆费墀

[book_title]卷一
钦定四库全书
东涧集卷一　　　　　　宋　许应龙　撰诏
科举诏
改元以顺天道将图至治之勳得贤而立邦基兹实急先之务矧是岁适逢於大比而羣才方喜於彚征爰举彞章肆颁涣号书其德行道艺将以宾兴取之族党比闾式昭公选冀因名而得实盍崇雅以黜浮俾偕计吏而来以待昕庭之问蔼蔼吉士必多忠言鲠论之流巍巍成功庶及嘉佑淳熙之盛故兹诏示想宜知悉嘉平朔日蚀星聚避朝损膳广宥多辟降诏
时懋厥德斯全裁成辅相之宜谪见于天当谨寅畏严恭之念朕自慙凉菲适值艰虞外焉疆场之未宁内则政事之多阙日蚀星聚既垂儆戒之机夕虑朝思期尽感通之实避殿减膳正事饬躬谓有过在予一人尚赖交修之益而推恩足保四海盍颁肆赦之书庶几和气之致祥自格乾文之顺轨与尔有衆永孚于休其令有司检会故实条具以闻
赐签书枢密院事兼权参知政事李鸣复生日诏
荣司枢筦参预政机兹当来复之初适届诞弥之节宜颁异数以介夀祺
赐参知政事李鸣复生日诏
月届仲冬实阳气潜萌之始天生贤佐乃太平能立之基既昭弧矢之祥宜厚牵醪之礼往只恩遇益介夀祺赐端明殿学士朝请大夫同签书枢密院事李宗勉生日诏
金风送爽玉露团清允谓佳辰实生贤佐爰锡牵醪之礼庸昭弧矢之祥往服荣恩益绥夀祉
赐特进左丞相兼枢密使肃国公乔行简生日诏
季秋改朔灏气澄空兹宇宙之佳辰生庙堂之贤佐肆颁庆赉式侑燕私往只恩数之隆益介夀祺之永赐太傅奉国军节度使充万夀观使新安郡王杨谷生日诏
望重懿亲位尊公傅兹届诞弥之旦茂膺滋至之休爰锡多仪以昭隆眷
赐参知政事郑性之生日诏
新阳来复爱日迎长实惟良辰是生贤佐宜颁宠数以示眷私
皇叔保康军承宣使希逦辞免特授保康军节度使提举万夀观依前皇叔进封会稽郡开国公加食邑食实封恩命不允诏
立爱惟亲当由近始以德诏爵庶穆师言矧卿以叔父之尊蔼宗英之誉待人接物盎然如爱日之温省事清心澹乎若深渊之靓久任承流之职可无进律之褒遂涣号于明廷俾建旄于旧镇仍开公社庸侈徽章示隆礼以尊贤初非私予胡辞荣而避宠毋乃过谦其体至怀亟祗成命
皇弟保康军承宣使贵谦辞免特授保康军节度使仍奉朝请依前皇弟进封天水郡开国公加食邑食实封恩命不允诏
朕继志述事每思祖武之绳立爱惟亲当笃天伦之眷矧吾介弟夙迪令猷方隆友睦之情可後褒崇之典擢从留务晋陟斋坛爰陞公爵之封并衍圭畲之食由序而进非朕尔私顾出令以惟行岂循墙之可避亟只成涣毋劳固辞所辞宜不允
皇弟武康军承宣使提举佑神观与芮辞免特授武康军节度使提举万夀观进封天水郡开国子加食邑食实封恩命不允诏
朕立爱始于家实圣经之明训于弟欲其贵乃大义之当然矧有彞章难稽成涣是用分洋川而作镇肇建节旄即天水以进封并加井邑增棣华之韡韡延瓜瓞之绵绵既允穆于师言宜亟钦于明命所辞宜不允少师保宁军节度使判大宗正事嗣秀王师弥乞解职畀祠不允诏
卿属近行尊量宏识远久任训齐之寄备着公勤陶成信厚之风悉遵礼法善於其职简在朕心胡荐抗于囊封乃力求于祠廪徒得君重以为公族之表仪佥曰汝谐奚必谦词而退避只若予命毋烦重陈
特进郑清之三辞免观文殿大学士醴泉观使兼侍读恩命不允不得更有陈请诏
恳辞政柄既曲徇于雅怀留侍经帷盍勉从于朕志已尝谆谕何至洊陈眷言旧学之臣久勤台德之辅倏然舍去云胡不思况非劳以职事之烦第欲广予见闻之益不远伊迩初无跋履之难盍归乎来庸副眷怀之切所辞宜不允
宣奉大夫邹应龙再辞免除资政殿学士知庆元府沿海制置使恩命不允不得再有陈请诏
徒得君重暂司制阃之权勉为朕行庸壮海邦之势胡封囊之洊奏谓陈力以不能毋乃过谦非予所望况晋升秘殿盖将昭体貌之隆苟曲徇雅怀何以重股肱之寄其只承命毋复重陈所辞宜不允
宣奉大夫新除礼部尚书邹应龙辞免兼修玉牒官恩命不允诏
编年以纪帝系而载其历数及朝廷政令之因革者为玉牒以宰臣提纲而命从臣以修之盖重其事也擢居是职必择鸿儒以卿魁伦硕望直谅多闻晋长仪曹已着寅清之誉进读经幄复殚启沃之忠俾兼职于纂修胡抗章而逊避毋稽朕命往服厥官所辞宜不允宣奉大夫新除礼部尚书邹应龙辞免兼侍读恩命不允诏
朕若稽古训图济治功乃择儒绅之英俾陪经幄之邃以卿学问渊粹议论正平怀尊主庇民之心有博古通今之识可辅成于台德宜进读于迩英盍体至怀亟殚素藴胡执谦冲之意尚陈逊避之章所辞宜不允宣奉大夫守礼部尚书兼修玉牒官兼侍读邹应龙辞免除端明殿学士签书枢密院事兼权参知政事恩命不允诏
卿自掇魁伦徧更清要出藩入从四十余年每怀静退之心未展经纶之藴属更大化图任旧人进读经筵每及三边之备御究心兵畧见于十事之开陈宜陟枢庭仍参大政当以平时之议论亟图今日之事功胡固执于谦冲乃力形于逊避其只承命以副眷怀所辞宜不允
端明殿学士中奉大夫新除签书枢密院事兼权参知政事邹应龙辞免同提举编修经武要略恩命不允诏
圣祖神宗克振炎图之业明谟睿断具存要略之书非赖编摩曷昭轨则然任提纲之寄实资执政之臣卿有学有文能定能应既处枢机之地宜参总领之司必撮其要举其宏纂成钜典庶显哉谟承哉烈启佑後人往究乃心毋斁朕命所辞宜不允
端明殿学士宣奉大夫签书枢密院事兼权参知政事邹应龙乞解机政不允诏
方事之殷正资长策奉身以退难徇雅怀已曲示於勉留胡复申於前请精加葆啬自底康强勿云陈力以不能当以体国而为念其安厥位用副予怀所请宜不允太中大夫知枢密院事兼参知政事郑性之端明殿学士宣奉大夫签书枢密院事兼权参知政事邹应龙端明殿学士朝请大夫同签书枢密院事李宗勉以郁攸挻灾乞退归田里不允诏
祝融为沴盖过在于朕躬近辅抗章谓咎繇于臣等力求解职将以弭灾然移疾于股肱曷召和于形气侧身修行朕方怀兢业之思同寅协恭尔盍尽赞襄之力惟交修其不逮庶有感以必通兹所当为岂宜引去所请宜不允
朝请大夫宝谟阁待制提举隆兴府玉隆万夀宫吴潜辞免除户部侍郎淮东总领兼知镇江府恩命不允诏
翔而後集固欲全进退之宜用之则行毋固执谦冲之意载惟京口允谓要冲至若军储尤为急务畴咨已试无以踰卿盍疾其驱往服厥职胡上封囊之奏尚怀投杼之疑推善政以得民不加赋而足用使饷馈不絶而闾里相安皆卿所优为者亟图绩效以寛顾忧所辞宜不允
中奉大夫权吏部尚书兼同修国史实录院同修撰兼给事中兼侍讲赵彦悈辞免陞兼侍读恩命不允诏
朕学于古训日就月将期底缉熙光明之功尤赖老成典刑之助卿诗书儒雅礼乐宗英讲殿谈经约文申义厥旨敷畅朕甚嘉之宜进读于迩英益辅成于台德其体至意毋庸固辞所辞宜不允
朝散大夫权吏部侍郎兼直学士院兼玉牒所检讨官吴泳辞免除权刑部尚书兼职依旧恩命不允诏
朕改元更化任贤使能矧惟常伯之尊盍选真儒而用卿忠勤一节直谅多闻自聨侍从之班屡罄论思之益敷为帝制雅健雄深晋贰铨曹清通平允肆陟刑曹之长庸昭眷意之隆以次而迁何辞之有亟只成命益茂远猷所辞宜不允
朝散大夫权刑部尚书兼直学士院兼玉牒所检讨官吴泳辞免陞兼修玉牒官其余兼职依旧恩命不允诏
纂修瑶编属之词臣盖旧典也卿学该百氏才擅三长帝籍讨论已逾再禩盍陞一级以示宠褒兹乃次迁何劳逊避能于前而不能於後岂有是哉毋弃尔成益励厥职所辞宜不允
朝散大夫吴泳辞免除宝章阁学士知宁国府恩命不允诏
卿徧历要涂十更岁龠敷文华而纬典司喉舌以纳言久着休称将膺显用倏然去国畀以典藩仍陞学士之班庸示迩臣之宠盍钦予命言脂尔车胡为执於谦冲乃欲求於逊避其体至意毋烦重陈所辞宜不允宝章阁直学士中大夫知静江军府事兼本路经略安抚使锺震乞许奉祠不允诏
维屛维藩既膺隆委成终成始盍罄壮猷胡奏封章乃求真馆徒得君重已能绥幽远之民方图子功宜仰体眷知之意毋劳逊避嗣有恩荣所请宜不允
显谟阁学士宣奉大夫提举建康府崇禧观陈晐辞免依旧显谟阁学士除沿海制置使知庆元府恩命不允诏
卿曩镇荆襄久更岁月边烽不耸阖境底宁肆酬尔庸擢升常伯自处祠庭之佚屡兴宣室之思载惟制垣实控海道孰任维藩之寄当资已试之能爰锡明纶曷陈巽牍徒得君重庶宣牧御之劳勉为朕行用副眷知之笃令无反汗卿勿固辞所辞宜不允
朝奉郎权刑部侍郎兼侍讲李大同辞免除吏部侍郎兼职依旧恩命不允诏
朕惟左铨最为剧任员多阙少法弊例繁苟非其人曷振厥职卿昨居言路激浊扬清晋贰刑曹惟明克允畴咨典选无以踰卿其体眷知毋劳逊避所辞宜不允朝请郎试吏部侍郎兼侍讲李大同辞免除权工部尚书恩命不允诏
贰卿而迁常伯乃彞典也矧由刑曹而至小宰将及二稔公于执法允穆师言晋陟冬卿庸示褒宠胡为抗疏尚虑旷官铨曹最号剧烦既能胜任起部第司营缮盖所优为其即钦承毋劳逊避
中奉大夫权兵部侍郎兼同修国史实録院同修撰兼侍讲范锺辞免除兵部侍郎兼职依旧恩命不允诏
亚旅司戎既能称职昕庭涣号就使为真虽恩渥之方新而事权之惟旧盍亟承于成命胡尚抗于封囊卿不激不随有猷有守久辅缉熙之学每殚启沃之忠眷怀固切于予衷迁进姑循于彞典初非超躐奚用逊辞中奉大夫试兵部侍郎兼同修国史实録院修撰兼侍讲范锺辞免除吏部侍郎兼职依旧恩命不允诏
典选郎闱夙炳至公之鉴陞华小宰盖资已试之材涣号甫颁师言允穆胡力陈于奏牍谓莫任于剧曹况武部为真已高资望今左铨进掌初匪超踰其加甄别之精益振清通之誉令行弗反卿毋固辞
宝文阁学士中大夫新知福州余天锡辞免除吏部尚书兼给事中兼侍读恩命不允诏
式是南邦方资申伯兴思宣室复召贾生昭予念旧之怀畀以维新之命昔已登于八座今宜长于六卿兼司琐闼之权入侍迩英之读允为异渥盍即钦承胡尚执于谦冲乃力求于逊避引以自近尤赖告猷令出惟行讵容反汗亟服厥职以副予知所辞宜不允
太中大夫试吏部尚书兼给事中兼侍读余天锡辞免除端明殿学士同签书枢密院事恩命不允诏
朕理内御外将期疆场之安决胜运筹尤赖枢机之密欲共成于伟绩当图任于旧人卿温乎其和定而能应辇毂夙资于弹压朝夕尤罄于论思再陟文昌蔼着清通之誉兼司琐闼益高直谅之风进读迩英辅成台德各称其职肆简眷以弥隆暨予同心善弥缝而藏用宜居右府密赞庙谟允穆师言盍即承于休命曷呈免牍犹未体于至怀令出惟行卿毋固避所辞宜不允端明殿学士通议大夫签书枢密院事余天锡乞俾还里閈不允诏
风雨示变天以警予避殿求言侧身修行尚赖交修其不逮庶几有感以必通胡为抗章遽欲丏去是图是究当助成燮理之功无伏无愆斯可致和平之福其体至意毋劳重陈所请宜不允
端明殿学士通议大夫签书枢密院事余天锡再乞俾遂山林之志不允不得再有陈请诏
比览囊封已谕朕意胡为再凟复述前言卿既参密勿之司盍赞燮调之职予欲汝翼何虞贤路之妨尔尚交修庶格天心之享当徇大义毋执谦词
资政殿大学士银青光禄大夫新除沿海制置使暂兼知庆元府赵善湘再辞免依旧除四川宣抚使兼知成都府恩命不允不得再有陈请诏
西土不静重罹侵轶之虞下民其咨正切绥怀之望必真儒之复用庶外患之潜销卿比总制垣誓平逆贼率彼淮浦合水陆以交攻殱厥渠魁致氛埃之顿息懋乃攸绩简在朕心属兹元帅之谋无若旧人之任肆予命汝谓宜叱驭而驱曷弗云来乃上挂冠之请矧大宗之维翰盍与国以同忧克壮其猷当亟图于康济能胜其任毋固执于谦冲所辞宜不允
中奉大夫权礼部侍郎兼侍读赵汝谈辞免权刑部尚书兼职依旧恩命不允诏
卿闻多学广心醇气和老成典刑藉甚宗英之誉文章尔雅敷为国典之华仪曹茂着于寅清经席每殚于启沃虽谦以自牧荐避宠以辞荣然朕所深嘉宜尊贤而隆礼肆颁涣号晋陟文昌佥曰汝谐令行弗反亟服厥职毋烦固辞所辞宜不允
端明殿学士朝奉大夫签书枢密院事兼权参知政事李鸣复乞退归不允诏
朕惟二三执政犹吾股肱一体相资斯成至治卿顷由言路晋陟文昌曾未几时径司枢筦正赖同心而协力庶几强本以折冲知无不为盍忧边而思职谦以自牧乃推贤而逊能虽卿欲全进退之宜而朕当笃始终之眷其体至意毋劳重陈所请宜不允
端明殿学士朝奉大夫签书枢密院事兼权参知政事李鸣复再乞归田里不允不得再有陈请诏
见几而作虽欲为决去之谋事君以忠盍仰体挽留之意矧边烽之屡警而阙政之尚多贤和于朝苟并谋而合智外御其侮庶保大以定功所当怀报国之思胡屡上封囊之奏勉图经济庸副倚毗所请宜不允
端明殿学士朝奉大夫李鸣复辞免除资政殿学士知绍兴府恩命不允诏
善谋善断正赖倚毗何嫌何疑力求退避屡遣中使以示挽留之意复颁诏旨以昭眷遇之隆虽曲尽于真忱竟莫回于雅志晋陞秘殿俾镇帅藩勉为朕行冀使京师之蒙润不远伊迩庶寛宣室之兴思何未体于至怀尚复形于逊牍其祗成命毋至重陈所辞宜不允资政殿学士朝奉大夫知绍兴府浙东安抚使李鸣复辞免召赴行在恩命不允诏
十国为连暂领藩宣之寄五月报政已闻声誉之休润虽及于京师思屡兴于宣室人惟求旧遂颁诏以趣还令出惟行盍脂车而入觐曷陈巽牍殊拂至怀时事方殷正赖赞襄之力同心共济庶成康乂之功式遄其归以称朕意所辞宜不允资政殿学士知绍兴府浙东安抚使李鸣复再辞免召赴行在恩命不允不得再有陈请诏
一节以趋盍仰体眷怀之笃再命而伛乃复陈逊避之章虽欲全静退之风然莫副倚毗之意不远伊迩特一苇之可航盍归乎来慰羣情之倾俟令无反汗卿勿固辞所辞宜不允资政殿学士朝奉大夫知绍兴军府事充两浙东路安抚使李鸣复辞免除参知政事恩命不允诏
式遄其归已屡颁于召节涣汗其号俾参预于政机固宜不俟驾而行胡尚抗封囊之奏谓惟堪于藩屏殊未体于眷知卿独立无朋至刚以直每切忧国爱君之念洊陈理内御外之规实允契于予怀肆复膺于大用善谋善断既夙着于休称同德同心当共图于至治庶尽卿致主之术而成朕知人之明毋庸固辞亟祗成命所辞宜不允资政殿学士朝奉大夫知绍兴军府事充两浙东路安抚使李鸣复再辞免除参知政事恩命不允诏
翔而後集虽独高静退之风惠然肯来盍仰体眷怀之切比洊颁于召节兹擢预于政机不进不休令固无于反汗则久则速礼尤贵于从宜矧一苇之可航何抗辞而至再期予于治当亟殚翊赞之忠式遄其归毋坚执谦冲之意所辞宜不允
资政殿学士朝奉大夫李鸣复赴行在再辞免参知政事恩命不允诏
侧席待贤屡勤趣召振衣造阙式副具瞻宜亟理于政机胡尚陈于逊牍谦以自牧虽独高静退之风予欲汝为可不体简知之意矧比登于宥府尝协赞于庙谟允武允文既足任枢机之寄立政立事岂难图康济之勲往服厥官毋斁朕命所辞宜不允
中奉大夫参知政事李鸣复辞除枢密院事兼参知政事恩命不允诏
卿自参知大政益励精忠同德同心善弥缝而藏用允文允武尤公直以无私俾晋总于枢庭与共图为庙算仍兼丞弼协赞钧衡予欲汝为所合亟祗于成命谦以自牧曷求改畀于时髦兹特次迁毋庸力避其思康济式副眷怀
中大夫参知政事李鸣复辞免同提举编修勅令恩命不允诏
金科玉条置局以删修之而实总于执政盖旧典也况卿才全德钜学广闻多无所不通既董修于武畧着而为令岂难举于宏纲毋执谦辞亟祗成命所辞宜不允中大夫知枢密院事兼参知政事李鸣复乞退归不允诏
敬天之怒岂以弗虑而弗图正事以承尤赖汝为而汝翼兹值烈风之警端由已德之愆朕若归过于股肱殆匪责躬之实卿若力辞于机政曷殚体国之忠其务赞襄以图销弭
中大夫知枢密院事兼参知政事李鸣复再乞投闲不允不得再有陈请诏
卿职兼二府忠实无私辅赞弥缝共图康乂风雨之变天以儆朕夙夜祗惧与卿同之虽力行罪已之文恐未尽弭灾之道至諴可感尤赖交修胡再上于需章乃欲求于闲退义难曲?卿勿重陈所请宜不允
中大夫知枢密院事兼参知政事李鸣复再乞去不允诏
宥密基命实资枢筦之筹精神折冲渐息边庭之警勉出乃力亟图尔庸曷怀避宠之思荐上丐闲之请奉身而退虽欲全名节之高与人同忧所当任安危之寄其体至意毋劳重陈
太中大夫参知政事兼同知枢密院事郑性之辞免除知枢密院事兼参知政事恩命不允诏
朕立号改元励精更始既得人以共政盍隆礼以尊贤卿直谅一心周旋两地外不动于声色中默运于筹谋同寅协恭忧边思职予嘉乃德宜晋陟于元枢惟尔之能仍复参于大政纶音甫播舆论交孚宜体眷怀益殚经济胡执谦冲之意乃陈逊避之章亟祗厥官毋替朕命所辞宜不允
太中大夫参知政事兼同知枢密院事郑性之再乞放归田里不允不得再有陈请诏
朕以实应天侧身修行尚虚揆席以待耆英翊赞万几惟资执政同心体国方副予怀胡为抗章幡然求去挽留甚力宜即钦承何嫌何疑至陈再牍况今边陲未靖民瘼未苏欲庶事之康哉岂一夔之足矣其思夹辅毋庸固辞所请宜不允
太中大夫知枢密院事兼参知政事郑性之再乞俾归田里不允不得再有陈请诏
朕兢业万几简求四辅冀同心而体国庶强本以折冲卿名重魁伦材高经济谏垣抗疏首排喜功好大之谋右府运筹莫非和衆安民之计朕所深倚人无间言胡再腾逊避之章犹未体眷留之意期予于治盍殚辅翼之忠无弃尔成庶底敉宁之绩勉徇大义毋庸固辞所请宜不允
太中大夫郑性之除职与郡辞免不允诏
卿迭更两地已閲四朞每思职以忧边务同心而辅政胡为避宠乃力丐闲勉?雅怀畀以藩宣之寄仍升华职昭予简眷之隆毋庸固辞亟祗成命所辞宜不允太中大夫郑性之辞免除资政殿大学士知绍兴府浙东安抚使恩命不允诏
卿荐上囊封力辞枢筦念久任股肱之寄固宜加体貌之隆爰锡明纶晋陞秘殿不远伊迩莫若会稽以宠其行俾分帅阃岂但京师之蒙润庶寛宣室之兴思宜疾其驱往服厥职以副朕意毋庸固辞所辞宜不允资政殿学士魏了翁再辞免依旧资政殿学士知福州福建安抚使恩命不允不得再有陈请诏
我图尔居信莫如于南土徒得君重谅无薄于淮阳谓即钦承岂宜引避已尝谆谕奚复重陈矧惟三山易治之邦第烦卧护当戒十乘启行之日毋以疾辞往服厥官以称朕意所辞宜不允
资政殿学士魏了翁再辞免依旧资政殿学士知绍兴府浙东安抚使恩命不允不得再有陈请诏
式遄其归屡兴思于宣室引以自近俾分治于东郊庶几善政之得民抑使京师之蒙福盍钦成命言脂尔车胡尚执于谦冲至洊求于退避徒得君重以为屏翰之光勉为朕行亟任保厘之寄庸副舆望毋烦固辞所辞宜不允

[book_title]卷二
钦定四库全书
东涧集卷二　　　　　　宋　许应龙　撰诏
宣奉大夫李?辞免除同知枢密院事四川宣抚使恩命不允不得再有陈请诏
尽护诸将当属重臣充壮其猷无如元老况士卒乐为之用而草木亦知其名成命初颁师言允穆先声所至已处置以得宜威令既孚岂安强之难致能胜其任盍图尔庸毋固执于谦冲庶亟寛于忧顾所辞宜不允宣奉大夫新除同知枢密院事四川宣抚使李?求早遂退休不允诏
载览封章备知伟绩招擕以礼已安反侧之心整师修戎复振驱攘之畧渠魁就戮声势寖张尤坚一意于防秋足见尽忠于体国自任以重既能胜委寄之隆图惟厥终庶立底辑宁之效胡为逊避犹至再三身实佩于安危所关者大心苟怀于进退是弃尔成益殚元老之壮猷罔使前人之专美所请宜不允
宣奉大夫同知枢密院事四川宣抚使李?乞免奏事不允诏
闵劳以事遂颁诏以趣还式遄其行冀有谋而入告曷腾奏牍遽欲挂冠卿老成而有典刑靖共而好正直宣威全蜀备历艰勤召对昕庭庸昭简注虽道之云远不无跋履之劳然民具尔瞻已徯来归之亟其体至意毋庸固辞
宣奉大夫同知枢密院事四川宣抚使李?辞免仍知成都府恩命不允诏
四路之权既能胜任一州之寄夫岂难兼况诸制垣悉总郡事胡独陈逊避之牍谓莫当酬应之繁然各有司存奚待躬亲于细务徒得君重第烦振举于大纲矧元老克壮其猷而羣材乐为之用必能共理毋庸固辞所辞宜不允
同知枢密院事四川宣抚使李?乞退归田里不允诏
自任以重既处置之得宜毋弃尔成庶安强之可致胡为谦逊又欲退休方特建于宣威弗复分于制阃事权归一脉络相通况有请以必行顾奚施而不可是崇是信方笃于眷怀何嫌何疑尚虞于谗谤其体至意永肩一心岂惟收善胜之功抑亦有无穷之闻所请宜不允宝章阁学士通奉大夫淮南东路安抚制置使兼知扬州赵葵辞免权将淮西一路分隶史嵩之与赵葵节制恩命不允诏
文武兼资无施不可东西惟命何为力辞况与人而同忧每以重而自任深沟固垒已处置以得宜决胜运筹致寇攘之潜弭复遣精骑力援邻封予嘉乃勳俾分兼于制阃维扬我武当力奏于肤功其亟钦承毋庸逊避以解倒垂之急克成无敌之功时乃之休惟朕以怿所辞宜不允
资政殿大学士通议大夫提举临安府洞霄宫葛洪初辞免依旧资政殿大学士提举万夀观兼侍读日下前来供职恩命不允不得再有陈请诏
朕更新庶政图任旧人远既召于耆英近可忘于元老肆颁明命趣侍经筵谓询黄髪则罔所愆而学古训乃能有获盖资尔典刑之重非劳以职事之烦盍即钦承胡为逊避况其室则迩初无跋履之难不俟驾以行庶副眷怀之切其祗新渥勿复重陈所辞宜不允
资政殿大学士通议大夫提举临安府洞霄宫葛洪再辞免依旧资政殿大学士提举临安府万夀观兼侍读日下前来供职恩命不允不得再有陈请诏
卿老成而有典刑正直而无偏党昨参大政确守精忠久佚祠庭兴思宣室欲辅成于台德俾进读于经帷盍归乎来奚再陈于逊牍不远伊尔宜亟驾于安车庶于朝听夕访之间益广日就月将之学其体至意毋庸固辞所辞宜不允
宝谟阁学士朝议大夫沿江制置使兼知建康府陈韡辞免特转两官除焕章阁学士依旧沿江制置使兼知建康府行宫留守兼淮西制置使恩命不允诏
卿允武允文善谋善断首平七闽盗贼之扰阖境堵安继专三道节制之司羣凶影灭暨金陵之分阃殱京口之逆俦比因强寇之鸱张复厉精兵而血战士卒乐为之用真足追良将之风草木皆知其名宜兼任淮西之寄肆升华职仍陟崇阶总两路之权所制者广决千里之胜何功不成宜即钦承以寛忧顾胡遽陈于巽牍殊未体于至怀所辞宜不允
赐宝谟阁学士朝议大夫沿江制置使江南东路安抚使马步军都总管知建康府事兼行宫留守新除兼淮路制置使陈韡辞免兼淮西制置使恩命不允诏
守边备塞正资处置以得宜应变随机尤贵事权之归一遂令制阃兼总帅垣庶脉络之贯通无彼此之扞格胡过形于谦逊谓莫任于驱驰况八面之才无施不可而十连之寄夫岂难胜体予眷倚之隆亟底拊绥之绩令无反汗卿勿固辞所辞宜不允
端明殿学士太中大夫崔与之辞免除观文殿大学士提举临安府洞霄宫恩命不允诏
卿识并蓍龟心坚金石年弥高而德弥劭事可法而义可尊久从绿野之游实系苍生之望涣汗其号晋登弼亮之司盍归乎来克尽经纶之业胡未承于休命乃屡奏于需章避宠辞荣莫致安车之至尊贤隆礼可无宠渥之颁书殿升华祠庭均佚庸示朕心之眷以昭全节之高令出惟行卿毋多逊
端明殿学士太中大夫崔与之再辞免观文殿大学士提举临安府洞霄宫恩命不允诏
亮采惠畴正有赖老成之重辞荣避宠乃欲全名节之高虽屡趣于锋车竞莫回于雅志涣汗其号晋升书殿之班惟适所安俾处祠庭之佚胡为谦逊犹复控陈兹特彛章未足示尊贤之礼其只成命尚无忘告后之猷资政殿学士太中大夫提举临安府洞霄宫崔与之再辞免特授正议大夫右丞相兼枢密使恩命不允不得再有陈请令疾速赴都堂治事诏
天下大老咸徯来归若时登庸中外胥庆已令帅臣以礼劝勉复遣中使谕旨趣行宜乘安车亟造廊庙以副眷怀之切以图康济之功奏牍洊陈乃坚逊避虽道之云远不无跋履之劳然民具尔瞻实佩安危之寄徒得君重勉为朕行毋徇小亷以孤衆望所辞宜不允观文殿大学士金紫光禄大夫醴泉观使兼侍读乔行简辞免特进左丞相兼枢密使进封肃国公加食邑一千户食实封四百户恩命不允诏
立政惟人明王所以宁万国辞荣避宠君子所以善一身权之以义孰为重轻卿之事朕十有三载知无不言言无不验弥缝藏用善则称君暨予同心爰立作相方喜获老成之助与共图康乂之功属咎证之未消援故事而丐去趣遣四辈留侍经帷虽询黄发罔所愆固赖蓍龟之益然涉巨川求攸济讵容维楫之无爰启沃于朕心俾晋陞于上宰明纶甫播舆论交驩谓衮衣归周公岂止京师之奠而中国相司马自无边隙之生毋徇谦冲之私宜从中外之望所辞宜不允
观文殿大学士光禄大夫醴泉观使兼侍读乔行简辞加食邑食实封恩命不允诏
朕躬亲珪币宗祀明堂仰获顾歆迄成熙事率循彞典敷锡湛恩邦甸侯卫煇胞翟阍罔不沾被矧吾硕辅显相盛仪盍先涣号之颁申衍土田之锡义所当受毋复重陈所辞宜不允
特进左丞相兼枢密使肃国公乔行简辞免提举国史实录院提举编修国朝会要恩命不允诏
朕缅惟中兴以来更历四朝承烈显谟具载简册閲时滋久犹未成书遂命史官专任修纂然总提其纲必资硕辅所以重其事也卿间世真儒斯民先觉翊赞机务整理有条擘画谟猷何事弗济顾岂不能摅三尺以总太史之任乎其趣汗青毋烦逊避
特进左丞相兼枢密使肃国公乔行简辞免提举编修玉牒监修国史日历提举编修经武要略提举编修勑令恩命不允诏
纂修钜典各有司存而宰相无所不统实提其纲盖旧典也矧卿道包衆有材擅三长谋畧精深宪章明习总领庶职润色成书以新一代之典直余事耳其只朕命毋烦固辞所辞宜不允
特进左丞相兼枢密使乔行简再乞俾归田里不允诏
卿四载秉钧一心体国好贤乐善休焉其如有容事君尽忠粹然一出于正复能定而能应每必躬而必亲属当多事之时正赖耆英之助曷荐陈于奏牍乃求解于政机况筋力未衰尤克任弼谐之重而安危所寄岂宜怀进退之思毋弃尔成期于予治所请宜不允
特进左丞相兼枢密使肃国公乔行简以烈风乞解政机不允诏
骤雨终日方深积潦之虞昊天动威复示烈风之警减膳彻乐罪已求言正有赖于赞襄庶潜消于变异胡腾奏牍祈解政机倘移疾于股肱曷召和于形气侧身修行朕当怀兢业之思惟时亮工卿盍尽燮调之道其体至意毋复重陈
特进左丞相兼枢密使肃国公乔行简再乞投闲不允不得再有陈请诏
卿自登揆路四閲岁华勤劳百为总领衆职弥缝藏用朕所仰成积雨烈风倏垂儆戒正赖交修其不逮庶几转妖而为祥比腾丐去之章已谕眷留之意胡为再凟殊拂至怀虽欲全进退之宜其孰任燮调之寄当徇大义毋庸重陈所请宜不允
特进左丞相兼枢密使肃国公乔行简第三劄乞解政归耕不允不得再有陈请诏
克壮其猷无如元老自任以重有若保衡再登弼亮之司益励公忠之节不随不激言皆可行必躬必亲事至能应朕所深倚衆无异词胡因变异之临屡上退闲之请方今边陲未靖民瘼未苏矧值欝攸正资销弭若方勤於朴斵而遽易于工师人将谓何势必不可其安厥位共图宁敉之功毋弃尔成盍体眷留之意所请宜不允
朝议大夫权礼部侍郎兼同修国史实录院同修撰兼侍讲游似辞免除权礼部尚书兼职依旧恩命不允诏
卿有文有学可企前修不倚不流允为吉士再登班列益励公忠谈经则有劘切之功典礼则着寅清之誉予嘉乃德俾晋长于仪曹往服厥官盍钦承于休命矧惟序进何以辞为尚体深知以宏远业所辞宜不允朝议大夫权礼部尚书兼同修国史实录院同修撰兼侍讲游似辞免陞兼侍读恩命不允诏
卿闻多学广色温气和劝讲雍容善于敷畅以辅台德启沃良深进读须贤肆以命汝庸示褒崇之宠曷腾逊避之章盍体至怀亟只成涣所辞宜不允
朝议大夫权礼部尚书兼同修国史实录院同修撰兼侍读游似丐祠不允诏
西陲绎骚正资经理事难筹度爰集谋猷卿蜀士之英公忠明审每于经筵进读之顷获闻边事缓急之详因思患以预防可随机而应变胡为抗疏遽丐丛祠当与人而同忧有谋必告庶运筹而决胜图功攸终其体眷怀益殚忠荩所辞宜不允
朝议大夫权礼部尚书兼同修国史实录院同修撰兼侍读游似乞赐投闲不允诏
卿望重羣英职兼两部密辅缉熙光明之学每殚论思献纳之勤启沃良多忠嘉可尚胡辞荣而避宠冀置散以投闲虽卿欲全高尚之风而朕当笃始终之眷其体至意毋劳重陈所请宜不允
朝议大夫权礼部尚书兼同修国史实录院同修撰兼侍读游似辞免除礼部尚书兼职依旧恩命不允诏
直哉惟清既能典礼肆予命汝就使为真虽恩渥之维新而事权之仍旧曷陈免牍未体至怀卿学识兼该端方有守每因诵读之顷屡殚启沃之忠简在朕心当畀便蕃之宠兹因彞典尚何逊避之为所辞宜不允朝议大夫试礼部尚书兼同修撰兼侍读游似辞免兼给事中恩命不允诏
琐闼之司政纲所系必得端方之彦庶伸封駮之权卿纯粹无瑕靖共有守典礼着寅清之誉进读多劘切之功允谓荩臣宜兼兹职谦以自牧乃陈逊避之章知无不为盍体选抡之意其只成命毋庸固辞所辞宜不允朝议大夫新除礼部尚书兼同修国史实录院同修撰兼侍读游似辞免陞兼修国史兼实录院修撰恩命不允诏
纂修史籍由同而正盖彞典也卿学该百氏才擅三长论撰逾年善于其职晋陞一级以示宠褒胡执谦冲谓难冒处能于前而不能于後岂有是哉毋弃尔成亟只朕命所辞宜不允
中奉大夫试礼部尚书兼给事中兼修国史实录院修撰兼侍读游似辞除吏部尚书兼职依旧恩命不允诏
卿比兼铨曹蔼着休绩执法若权衡之审知人如氷监之明属常伯之尚虚选真材而後授畴咨已试佥曰汝谐遂辍自于容台俾晋跻于旧职钦予时命尚何逊避之为往服厥官益振清通之誉
中奉大夫吏部尚书兼给事中兼修国史实录院修撰兼侍读游似乞退从医药不允诏
卿铨部持衡蔼着清通之誉夕郎振职咸推封駮之功况进读于迩英尤辅成于台德朕所深眷人靡间言胡避宠以辞荣乃引疾而求去恪恭乃事既无旷于厥官优游尔休尚何虞于余证当体简知之意毋怀进退之心益懋远猷以副舆望
朝散大夫权户部侍郎兼同详定勅令官兼知临安府浙西安抚使赵与权辞免除户部侍郎兼权兵部尚书兼职依旧恩命不允诏
辇毂弹压素号剧繁财赋源流尤难稽考卿恢恢游刃藉藉休声既左右之俱宜岂褒扬之可後爰正贰卿之位复陞常伯之班庸重藩宣式昭简眷盍即承于休命胡尚执于谦词往修厥官益宏远业所辞宜不允朝奉大夫试户部侍郎兼权兵部尚书兼同详定勅令官兼知临安府淛西安抚使赵与权辞免除权户部尚书兼职依旧恩命不允诏
载惟民部实掌邦财浩如海暴如山最难鈎考建其长立其贰俱合选抡卿自副地官每殚心计革吏胥之欺弊知贡赋之源流下不病民上无乏用善于其职予所深嘉擢从小司徒之班畀以大常伯之任宜亟承于休命胡尚执于谦词亟服厥官以永终誉所辞宜不允降授朝奉大夫权户部尚书兼同详定勅令官兼知临安府赵与权辞免特与叙复元官恩命不允诏
郁攸为沴既殚扑灭之劳稠叠抗章乃有过愆之惧力求贬秩将以示公勉徇卿之所陈实非予之获已况散财发粟深慰于舆情接栋连甍悉还于旧观公私无扰兵民相安清议莫不交称青氊固宜亟复胡辞荣而避宠欲後已以先人益见谦冲良深嘉叹其只承命毋复重陈所辞宜不允
朝散大夫试户部尚书赵与权辞免兼修玉牒恩命不允诏
编年以纪帝系而载其历数及朝廷政令之因革者为玉牒以宰臣提纲而命从臣以修之盖重其事也擢居是职必择英材以卿信厚性资被服儒术自登宗寺为簿为丞而复为卿其于瑶编纪之详而考之熟矣兹俾兼领以续前功盍体至怀毋庸逊避所辞宜不允朝请大夫试户部尚书兼修玉牒官赵与权乞畀祠禄不允诏
惟尔之能信多多而益办使治其赋宜绰绰而有余正赖剸裁以供调度胡陈巽牍遽丐丛祠卿比尹神臯克勤民事既公清而不挠尤经理以得宜休绩蔼闻朕心以怿乃执谦冲之意屡辞弹压之劳勉徇雅怀俾专司于民部庶几省事得一意于邦财方嘉整饬以有伦难避宠荣而求去益图来效庸副深知所辞宜不允朝散大夫赵与权辞免除户部尚书日下供职恩命不允诏
司民部之权已能称职涣昕庭之号就使为真以穆师言式昭隆眷盍亟承于新命胡尚执于谦词卿自尹神臯蔼腾休誉随机应变处置得宜戢吏爱民寛严相济况直郁攸之後尤多经理之功既力丐于退闲难久劳以烦剧勉从雅意俾专任于版曹兹特旧官非躐陞于峻级其安厥位以副朕心所辞宜不允
朝请大夫试工部侍郎兼权给事中兼侍讲李宗勉辞免陞兼侍读恩命不允诏
朕惟台谏言国家之得失纠命令之过差然进见之尚疎犹开陈之未尽岂若谈经于间日许其赐坐以移时用广多闻以辅台德卿有博古通今之学怀忧国爱君之忠执法乌台升华骑省并兼劝讲多所发明兹擢长于谏垣宜进读于经席其摅素藴以沃朕心何固执于冲怀未即膺于成命所辞宜不允
朝请大夫试左谏议大夫兼侍读李宗勉辞免除端明殿学士同签书枢密院事恩命不允诏
改元更化期臻绥定之功立政惟人莫重枢机之寄参稽舆议咸曰汝谐况谏疏屡陈罔匪忧国爱君之意及经筵进读悉关理内御外之规尤不激以不随复能定而能应允为正士宜弼朕躬盍仰体于隆知胡尚形于逊牍令行弗反卿毋固辞所辞宜不允
端明殿学士朝请大夫新除同签书枢密院事李宗勉辞免同提举编修经武要畧恩命不允诏
卿允武允文善谋善断度德定位既登宥密之司强本折冲正赖赞襄之力载惟要畧具在成书虽编摩已属于有司而典领实资于近辅肆予命汝盍撮其要而举其宏传之无穷庶轨易遵而度易则亟只成涣毋庸固辞所辞宜不允
端明殿学士朝请大夫同签书枢密院事李宗勉辞免依旧端明殿学士除签书枢密院事恩命不允诏
卿自司宥密益励公忠同寅协恭善弥缝而藏用忧边思职尤处置以得宜予嘉乃勲涣汗其号特锡陞迁之宠庸昭委寄之隆永肩一心当为强本折冲之计以康四海庶成用儒无敌之功尚克钦承毋劳逊避所辞宜不允
端明殿学士朝请大夫签书枢密院事李宗勉再乞奉祠不允诏
辞荣避宠虽欲全进退之宜思始图终庶不负倚毗之意比尝谕旨奚复抗章勿贰勿疑方深于简眷汝为汝翼盍罄于忠勤矧素怀体国之心而屡进捄时之策言底可绩岂已试以罔功民具尔瞻尚无慙于非据当徇大义毋事小廉所请宜不允
中奉大夫参知政事李宗勉乞退归不允诏
风烈必变将图销弭之方职思其忧正赖赞襄之力曷陈奏牍祈解政机静言咎徵之形实警朕躬之失我其夙夜盍正事以建中移之股肱岂应天而以实当务同心而辅政庶几转妖而为祥毋庸重陈其体至意所请宜不允
中奉大夫参知政事李宗勉再乞退归不允不得再有陈请诏
二三执政犹吾股肱一体相须斯成至治兹当变异之儆实由政化之愆方赖交修庶几潜弭已尝谕旨胡复抗章当与国以同忧务应天而以实其安厥位庸副予怀所请宜不允
宝章阁学士太中大夫新除京西荆湖南北路安抚制置使兼沿江制置副使兼知鄂州史嵩之乞改畀丛祠不允诏
卿自领制垣荐更岁龠务防秋而备塞善应变以随机整吏修戎比决边陲之战排锋挫鋭将伸中国之威盍展壮猷益图伟绩胡为逊避遽欲退休勿贰勿疑朕方隆于委寄成终成始庶永底于安强毋庸固辞勉徇大义所请宜不允
宝章阁学士太中大夫淮西制置使兼沿江制置副使兼知鄂州史嵩之乞祠廪不允诏
安边境立功名盍用礼乐诗书之帅修封疆守要害自无寇贼奸宄之虞既得若人宜久其职卿昨司襄阃备悉敌情尝屡奏于肤功信足当于隆委遂以两道之寄特劳十乘之行属时绎骚究心筹画遣师徒而扞御弭隣敌之凭陵然蹂践之余尚资经理而流离之衆尤赖抚绥胡遽抗于囊封乃欲安于真馆能胜其任岂宜怀退避之思毋弃而成庶亟底安强之绩勉从朕志嗣有殊恩所请宜不允
参知政事督视军马史嵩之乞畀祠禄不允诏
整师修戎既克底侵疆之复命将遣戍又能挫外敌之锋允谓殊勲深副舆望方身佩安危之寄实系重轻胡力辞督视之权欲求闲退虽备见谦冲之意然孰图康济之功矧已陟于台司宜益宏于远畧其徇大义毋事小廉
通奉大夫参知政事督视京西湖南北江西路光蕲黄施夔州军马史嵩之乞畀祠禄不允诏
卿昨司制阃屡閲岁华应变随机不但固边陲之守排锋挫鋭又能伸中国之威已绰着于殊勲遂宏开于督府独当隆委益展壮猷招辑淮军欲安民而和衆遣行蜀戍尤与人而同忧既处置之得宜信缓急之足恃成终成始盍图尔庸何嫌何疑遽腾逊牍况实佩安危之寄岂宜怀进退之心其体眷知益思经济
通奉大夫参知政事督视京西湖南北江西路光蕲黄施夔州军马史嵩之辞免兼督视淮西军马恩命不允诏
理内御外固当因时而施宜强本折冲尤贵并谋而合智遂令督府兼总西淮庶脉络之相通而事权之归一以守则固何功不成况恢恢游刃之材何兢兢履薄之虑只若予命毋事谦词
通奉大夫参知政事督视京西湖南北江西路光蕲黄施夔州军马史嵩之再辞免兼督视淮西军马恩命不允诏
比览囊封已谕朕意胡为再牍复述前言谓同舟方运于风波而一室难分于尔汝则宜共济奚庸固辞况已遣于援师俾相为于掎角既合督府制垣之力当销敌国外患之虞其展壮猷亟图伟绩

[book_title]卷三
<集部,别集类,南宋建炎至德佑,东涧集>
钦定四库全书
东涧集卷三　　　　　　宋　许应龙　撰批答
中大夫参知政事李宗勉上表再辞免特授通奉大夫左丞相兼枢密使不允批答
立政立事既资参预之司善断善谋密効弥缝之力畴若予采无以踰卿擢居冢揆之尊仍总洪枢之寄明廷孚号寰宇均懽谓公而无私必能开衆正而杜羣枉仁而有勇岂难抚百姓而镇四夷已允穆於师言盍亟摅於远略谦以自牧竟荐陈逊避之章予欲汝为宜仰体眷知之意令行弗反卿毋固辞
端明殿学士通议大夫签书枢密院事余天锡上表再辞免除参知政事不允批答
善谋善断既密运於洪枢允武允文宜晋参於大政以昭隆委式副具瞻胡未体於至怀乃荐形於巽牍予欲汝翼令出惟行当协恭而和衷共图远畧庶理内而御外亟底丕平兹乃序迁毋庸多逊
中奉大夫游似上表再辞免端明殿学士签书枢密院事不允仍断来章批答
朕励精思治立政惟人敬老尊贤既畀当轴处中之任运筹决胜尚资随机应变之才以卿持铨衡则佥谓清通居琐闼则屡尝驳正至於进读尤切纳忠以若所为可当大任肆予命汝俾赞洪枢胡守一谦至形再牍其体眷知之意亟图康济之勲
余天锡上表再辞免除同签书枢密院事恩命不允仍断来章批答
安边境以立功方思长策任旧人而共政俾赞庙谟何明命之载颁乃固辞而未已虽欲表谦冲之意然当明缓急之宜顾今何时正图共济勉出乃力庶能有成毋曲狥於小亷盍亟只於新渥其殚忠荩以副倚毗所辞宜不允仍断来章者
观文殿大学士金紫光禄大夫醴泉观使兼侍读乔行简辞免特进左丞相兼枢密使进封肃国公加食邑食实封恩命不允批答
进退不失其正虽欲全名节之高辅弼以成厥功当尽展经纶之藴比莫回於雅志姑屈侍於经帷咸欣大老之来归倾徯真儒之复用亟扬涣号晋陟元台天日为之开明中外闻而呼舞既上下之叶应岂勲业之难为进英俊则可以强本朝择将帅则可以安边境总庶职则无苟且之弊开衆正则絶侥幸之私况善断而善谋复同心而同德从欲以治永孚于休毋固执於谦辞盍勉狥於大义所辞宜不允
宰执赴经筵听讲三朝宝训终篇奏谢宣答词
圣绪绍休求多闻而建事皇祖有训已劝诵以终篇实自弼谐奚劳称谢
侍读官进读终篇奏贺谢宣答词
祖训昭垂莫非懿范迩英进读已遂终篇有喜启沃之勤犹赖发挥之广
宰执率侍读侍讲说书侍立官奏贺讫宣答词
诵祖训以彻章端自赞襄之力率儒臣而称庆足知恳欵之忱方思洪业之遵尚冀朕心之沃
文武百僚宰臣乔行简等三上表奏请皇帝御正殿复膳听乐宜允批答
朕自御便朝倏更累月日不遑食期咸和於万民予欲纳言奚暇闻於六律务侧身而修行将以实而应天比览封章冀复彛典虽不惟不敢愈殚抑畏之思然至再至三重咈?拳之请勉循衆志深惕予怀尚资协恭而和衷勿惮格王而正事庶蒙孚佑亟底辑宁所请宜允文武百僚宰臣乔行简等诣文德殿三上表奏请皇帝御正殿复膳宜允批答
省表具知寅畏严恭冀获帝心之眷起居饮食敢从已欲之私俟咎证之寝销复常仪而未晚然抗章以请既勤至再以至三而承天所为当不以文而以实苟务尽忠而补过必能转妖而为祥勉循所陈益思加谨所请宜允
文武百僚宰臣乔行简等三上表奏请皇帝上夀宜允批答
理内御外方图再安而再宁劳思焦心几至不寝而不食虽当诞节亦辍彛仪一札赐颁俾免効华封之祝三章来上犹欲同嵩岳之呼意则弥勤理难固拒然归美报上岂惟称万夀之觞而补过尽忠尤冀献千秋之监资政殿学士朝奉大夫前知绍兴府李鸣复上表再辞免新除参知政事恩命不允仍断来章批答
贲然来思己体眷知之意亦既见止获闻经济之言宜益罄於精忠以辅成於台德比因逊牍尝谕至怀胡云就列以不能尚欲辞荣而避宠卿言虽力朕志弗移图任旧人正欲赞万几之务钦予时命当共凝庶绩之熙毋狥小亷以辜衆望所辞宜不允仍断来章
文武百僚参知政事郑性之等上表奏请皇帝御正殿不允批答
省表具知翼翼小心方严蒇祀??震电倏尔动威既垂警戒之机敢替寅恭之念侧身修行下诏求贤图所以销弭而感格者不遑宁处避正殿减膳羞彻音乐益加贬损以示夙夜畏威之忱乃若指陈时弊启沃朕心以辅其不逮者实惟公卿百执是赖庶形声和而天地应以永孚于休便坐畴咨治固无壅若御正宁诚非所安所请宜不允
文武百僚宰臣乔行简等奏请皇帝御正殿复膳听乐不允批答
遇灾而惧盍图销弭之方思德以承当尽寅恭之实悉从贬损冀补过愆尚虞民瘼之未苏莫致天心之昭格曷遽陈於奏牍欲亟复於旧章意则弥勤义难曲狥嗟尔有衆方谋爰处以爰居其在朕躬讵可求安而求饱未暇听声音之奏将期致枹鼓之和其体至怀毋庸固请所请宜不允
再请御正殿复膳听乐不允批答
比以郁攸为沴怵惕兴思谓经德秉哲以畏天斯尽感通之实非避殿减膳而撤乐曷昭抑损之忱虽举彛章尚多阙政辅予不逮赖尔交修胡未喻於至怀犹洊陈於奏牍劳来安集俟旧观之悉还饮食起居庶常仪之可复卿言虽力朕意不移所请宜不允
文武百僚宰臣乔行简等诣文德殿拜表奏请皇帝御正殿复膳不允批答
省表具知以日星而为纪每虞帝度之差非夙夜以畏威曷格皇穹之眷比太史预占於薄蚀而朕心益致於严恭下诏而发德音避殿而减常膳冀图销弭用集休祥云滃而兴倏广垂於覆冒日中至昃竟莫见於盈亏敢云有感以必通尤赖交修其不逮曷遽陈於奏牍祈即复於彛章意则虽勤义难曲狥所请宜不允
文武百僚宰臣乔行简等诣文德殿再拜表奏请皇帝御正殿复膳不允批答
省表具知朕侧身修行以实应天其在燕闲尚轸不睹不闻之惧矧当变异敢怀求安求饱之心爰御便朝仍减常膳胡甫踰於半浃荐冀复於旧章虽太阳交蚀之时已因云而弗见然上天难谌之意当靡日以不恭其体至怀母劳固请所请宜不允
文武百僚宰臣乔行简等再上表奏请皇帝上夀不允批答
载震载夙式临诞日之期是究是图方急安边之务将运筹而决胜犹暇食以不遑难徇彛章举行庆礼颁十行之札已谕至怀上万夀之觞曷形再牍虽备悉?拳之意然恐非宴乐之时宜畧繁文共成伟绩所请宜不允文武百僚宰臣乔行简等上表奏请皇帝御正殿复膳听乐不允批答
风雨震凌既垂儆戒夙夜只惧讵敢康宁将正事建中以承天当避殿减膳而撤乐冀消咎证以召至和虽转隂为晴幸免浸淫之患然侧身修行盍坚终始之诚曾未越於数旬乃祈复於常典倘求安求饱遽欲闻六律之音是弗虑弗图何以格两闲之佑勉思修辅毋洊控陈
文武百僚宰臣乔行简等再上表奏请皇帝御正殿复膳听乐不允批答
仁爱人君既示谴告扶持之意恪谨天戒敢求起居饮食之安矧未致形气之和又奚暇声音之听已尝谕意曷荐抗章苟徇卿之所陈是重吾之不德小心翼翼方勤政事以饬躬百僚师师当务尽忠而补过惟交修其不逮庶有感以必通俟休证之若时复常仪而未晚毋劳固请其体至怀
左丞相乔行简再上表辞免特授少傅平章军国重事进封益国公不允仍断来章批答
朕参稽成宪褒宠耆英晋陞亚傅之尊独冠台司之任予欲汝翼正资经济之远图复闵其劳特命平章於重事庶朕不失典刑之助而卿亦获泮奂之休既揆义以两全曷抗章而三逊期予于治益殚元老之壮猷时乃之功罔俾前贤之专美
参知政事李宗勉再上表辞免特授通奉大夫左丞相兼枢密使不允仍断来章批答
奋庸熙载实归端揆之司为官择人莫若真儒之用肆班涣号以副具瞻况边事未宁正赖是图而是究何需章来上犹勤至再以至三亟服厥官期予于治不特卿有无穷之闻抑使邦其永孚于休
端明殿学士朝请大夫同签书枢密院事李宗勉再辞免依旧端明殿学士签书枢密院恩命不允仍断来章批答
宥密之司其任至重由同而正兹实彛章涣号甫颁师言允穆比腾免牍毋乃过谦已导至怀胡犹未喻况事权之惟旧非等级之?殊勿庸固辞亟只成命所辞宜不允
皇叔新除保康军节度使希逦辞免前官恩命不允仍断来章批答
卿属近行尊所当优礼承流授钺盖有旧章成命诞敷佥言惟允荐陈巽牍足见谦冲虽庆赏固待有功然藩屏莫如同姓初非滥授宜即钦承况令出惟行义无反汗已尝谕旨勿庸固辞
少傅保寜军节度使判大宗正事嗣秀王师弥再辞免特授少师加食邑食实封恩命不允批答
朕立爱惟亲以德诏爵矧卿以宗盟之长董属籍之司比及三年悉陶善教遂多彬彬文学之彦有如振振信厚之时载念难兄尝膺褒渥兹有成绩盍举旧章晋陟亚师佥言惟允宜钦成命勿庸固辞所辞宜不允少傅保寜军节度使判大宗正事嗣秀王师弥三辞免特授少师加食邑食实封恩命不允仍断来章批答
董正宗盟已更三禩率循旧典盍进一阶遂扬涣号之新俾陟亚师之位朕非私予人无间言胡为谦逊之深乃至再三之凟虽辞荣避宠固欲全风节之高然敬老尊贤当仰体眷怀之笃亟只成命毋复重陈所辞宜不允仍断来章者
金紫光禄大夫乔行简辞免观文殿大学士醴泉观使兼侍读恩命不允批答
卿善谋善断同德同心老成而有典刑惓惓忧国论谏而本仁义炳炳如丹暨秉钧衡愈宣忠力方喜获赞襄之益与共图康济之功曷因变异之临屡上退休之请莫回雅志姑佚祠庭冠书殿以通班侍迩英而进读岂惟纳诲以辅德盖将论道以经邦谓亟钦承乃坚逊避盍念十二年之久相得益彰胡为再三凟之烦恝然求去不独卿有报国未遂之叹亦使朕获用贤不终之讥其体至怀以全大节
德音
两淮荆襄四川州县被寇寛恤德音
勅门下朕更化励精视民如子固封守而康四海期臻保定之功修文德以来远人每切绥怀之念然内治之尚缺致外患之未平荆襄既被於创残淮蜀重遭於侵扰道路流离之衆惨不聊生室庐焚毁之余茫无所托骨肉罹於荼毒丁壮困於转输常产仅存者莫供征敛之须旧业乍还者又乏耕犁之具肆夙宵之轸虑如氷炭之交怀嗟汝何辜由吾不德幸天人犹助於信顺而将帅悉力於扞防虽烽燧之甫停奈疮痍之未复肆颁涣号用慰羣情发粟以赈贫蠲租而布惠血战之士当议优恩死事之家盍加恤典或乘时而啸聚或失律以逋逃咸与维新同归於治於戱各得其所既推还定劳来之恩遹观厥成永底安静和平之福咨尔藩宣之吏奉予寛大之书毋事虚文俾沾实惠
嘉平月朔日蚀星聚德音
勅门下朕纂绍丕基躬亲庶政无日不惕每思是究以是图畏天之威安敢自暇而自逸适衆星之交聚而灵曜之复亏端由朕德之愆莫副皇穹之眷遇灾而惧可无消弭之方承意以从当尽宠绥之念肆颁涣号诞告多方薄敛寛租俾沾实惠赦过宥罪咸与惟新辑寜蹂践之区劳来流离之衆胜捷者厚加於恩赏亡殁者亟録其子孙使无愁叹怨恨之声用集安静和平之福庶蒙孚估永絶艰虞於戱风翔而和气游盍广德泽流行之施人说而天意解伫开日星明润之祥尚期藩屛之臣各尽布宣之职勿为文具以副朕心主者施行
诰词
权礼部尚书游似陞兼侍读诰
入侍经帷俱资贤德然劝讲则第分章而析句进读则可因事以纳言以次而迁盖优兹选具官某讲明正理博极羣书日就月将期广缉熙之学朝听夕访每殚啓沃之忠既升常伯之尊宜进迩英之读虽循故事益峻新班援古证今当尽责难之义引君当道庶成善治之功往服厥官以副朕意
资政殿大学士葛洪特授提举万夀观兼侍读诰
建道德以为师冀获多闻之益命朝夕而纳诲莫如良弼之求趋造昕庭肆颁涣渥具官某学该百氏文倡诸儒强而义简而亷澄不清挠不浊擢参机政屡进忠嘉自勇退於急流久养恬於真馆学于古训当图任於旧人侍我经帷庶辅成於台德不远伊迩盍归乎来其体眷怀益殚启沃
翰林学士洪咨夔除端明殿学士提举万夀观兼侍读诰
翰苑辞荣爰畀祠庭之佚迩英进读仍升秘殿之华庸示异恩肆颁成命具官某才周世用誉冠时髦激浊扬清蹇蹇厉匪躬之节闲邪陈善拳拳怀忧国之忠掖垣推润色之工铨部着清通之誉甫升琐闼复上玉堂不进不休方图柄任至三至再乃以疾辞盍隆礼以尊贤使清心而省事峻陟延恩之职时游广厦之间既俾躬而处休当勿药而有喜精加葆啬用副朕怀
起居郎曹豳除权礼部侍郎诰
知无不言允谓正直端方之士德以诏爵盍居论思献纳之班爰锡明纶庸昭隆眷具官某天资和粹德宇恢洪出驾轺车每务扬清而激浊入登言路尤思补过以尽忠劝讲经筵辅成台德遂擢从於柱史俾晋贰於仪曹往服厥官岂但惟寅於夙夜以报其上益殚入告之谋猷茂对殊休以阶显用
宗正少卿兼权礼部侍郎游似除权礼部侍郎诰
修礼明乐盖有司存为官择人当繇试可已着直清之誉盍申褒擢之恩具官某器局恢洪风规秀整和不流而中不倚言有物而行有常劝讲经帷辅成君德仪曹兼摄尤夙夜以惟寅旧典聿新岂礼文之犹阙既能胜任何以假为爰正位於贰卿俾升华於法从益修厥职用副予知
资政殿学士知绍兴府李鸣复除参知政事诰
理内御外将期庶政之交修选贤与能莫若旧人之图任肆颁涣号以穆师言具官某间世真儒斯民先觉介然有守未尝扬已以取名知无不言莫匪爱君而忧国人无异议朕所深知允为直谅之臣遂畀枢机之任弥缝藏用处置得宜遽收敛於经纶出镇临於屏翰报政未久胡东欲留而西欲归有德可尊故彼无恶而此无斁宜锡趣还之命擢陞参预之司爰进爵封并增圭食噫竭股肱之力本忠正以辅一人庶道德之威成安强以清四海只服朕命益展壮猷
宗正少卿兼检正兼权户部侍郎赵与权除户部侍郎诰
司民部之权既能称职涣昕庭之号就使为真允谓殊休式昭隆眷具官某禀资信厚律己公清登文学法理之科有俊敏疏通之识出则任侯藩之寄入而膺宰掾之司随所设施蔼然声誉暨副地官之职尤知邦计之源遂令绰绰以有余足见多多而益办宜正贰卿之秩仍参省闼之华茂封宠荣益思献纳
林畧除宗正少卿诰
宗寺典司属籍事简职清实论思献纳之阶也傥匪名儒盖不轻授以尔闻多学广心正气和词章谐韶濩之声闻望蔼珪璋之粹繇此致身於通显曷尝枉道以求人衆皆曰贤盍复归於清着德以定位宜进贰於司宗益懋远猷嗣膺异渥
赵以夫除直焕章阁枢密副都承旨诰
右府本兵之地事机贵密宣纳之任要在得人以尔才周世用望重宗英使节州麾所至可纪郎省卿寺无施不宜况荐更宰掾之司尤善赞庙谟之运升华邃阁导旨枢庭益究远犹以需显用
江万里赵发除校书诰
校雠东观汉以硕学名儒任其职唐则以为文士起家之良选肆我国家益加崇重非儒科前列黉宇名流殆不轻畀以尔万里蜚英舍选直谅多闻以尔发得隽鼎魁安恬有守俱假涂於学省遂给札於玉堂敷陈谠言切中时病或畀校雠之职或居是正之官茂对宠荣益加韬养
徐元杰除校书郎诰
魁伦之英荣进素定擢陞秘府犹以序迁盖所以养其望而硕其用也以尔文谐韶濩行粹珪璋姓名独冠於儒科器识远参於前辈兹由是正晋典校雠岂但读平生未见之书抑以成贤人可久之业往服厥职以俟柬求
范锺除国子祭酒诰
成俗化民必由乎学传道授业当立之师然非博习修洁之儒曷任教养作成之寄以尔禀资恬淡履行粹纯列职郎闱靖共尔位谈经秘殿啓沃朕心擢由册府之中进陟儒宫之长成均以治学政精勤而诲诸生汝所素明奚劳多训
林畧除太府少卿诰
朕思治励精任人共政思得吉士以重列卿以尔心地坦夷性资寛厚学问得先贤之旨趣词章为後进之宗师中外荐更声称蔼着粤自祠庭之佚屡兴宣室之思资尔名儒贰予外府岂但考受藏之数盖将为进用之阶尚克钦承以永终誉
顔颐仲除太府少卿诰
京兆素号难治非明敏长材恢恢游刃者曷胜其任克称厥职可後褒迁以尔通练而勤寛猛相济明於听讼枉直立分惠以恤民丝毫无扰寇攘相弭闾里相安予嘉乃勲擢寘月卿之列涣汗其号以为天府之光益着休声嗣膺异渥
陈康照除司封郎中诰
贪位慕禄相率成风其来非一日矣朕励精思治崇奨恬退寘之班列将以新旧染而激末俗以尔学富词丽棣萼交辉宰邑佐州公明亷介耻阿时好十载居闲衆正路开屈守边郡累召不至风节凛然晋陞郎省非为尔荣式遄其行以副朕侧席待贤之意
起居郎丁伯桂除中书舍人诰
西掖演纶既云试可中宸出綍遂畀真除以穆师言式昭隆眷具官某量吞云梦秀挹湖山接物待人上不謟下不渎修身端行简而亷直而温居乌府则务激浊以扬清立螭坳则屡直前而奏事晋兼词掖贲饰皇猷必也正名庶示宠褒之意肆予命汝俾登侍从之班茂对殊休以阶大任
袁甫除中书舍人诰
涣汗其号方膺辅郡之除式遄其归亟正掖垣之任复青氊之旧物登紫橐之穹班具官某气节刚方风规峻整有是父有是子词源学海之渊深难为弟难为兄卿月朗星之辉映独掇魁伦之选荐更麾节之华秉史笔於螭坳代王言於凤阁兼司铨综佥谓清通暂均佚於祠庭每兴思於宣室趣还表着重掌丝纶盖畴已试之庸径锡为真之命不但讨论而润色尚资献纳以论思益茂远猷以阶大任
起居舍人吴泳除起居郎诰
记动记言各分所掌在右在左以次而迁虽姑徇於彛章实寖阶於大用以尔言传伊洛秀挹岷峨伯仲并立於要津议论一循於直道典铨守法端如绳墨之诚陈视草演纶编之诗书而无愧久参法从行畀真除暂资鸿渐之仪增重螭坳之左益宏远业庸副深知
国子祭酒王与权除起居郎诰
君举必书正资直笔位定以德当用真儒以尔禀性温恭禔身端谨践更久矣声誉蔼然自趋觐於枫宸姑假涂於棘寺虽晋陟成均之长犹未昭简眷之隆径立左坳俾陪法从既不违於咫尺当益罄於忠嘉茂对殊休以称朕意
应繇除着作郎诰
着庭清选也矧由小至大步武寖高傥匪名儒曷称厥职以尔学粹而精词丽以则礼闱校艺卓冠羣英由璧水而登蓬山陟郎曹而直翰苑休声绰着远业未涯兹除特寄径耳益加韬养以俟柬求
卫洙除着作郎诰
由秘郎而佐着庭盖旧典也越次而升允为异渥以尔学粹词丽得隽儒科策足周行靖共正直由棘庭而跻秘府步武寖清晋名论撰之司仍兼郎省乃显用之阶也茂对殊休益宏远业
袁甫除着作佐郎诰
兰台东观专司论撰非兼才学识之三长曷膺是选以尔气刚以直识敏而明得父兄经术之渊源为学校诸儒之领袖早居册府休誉弥隆擢寘着庭师言允穆益宏远业茂对殊休
余元廙除着作佐郎诰
着庭之选素号清华名公钜卿多由此而进以尔舍选蜚英谦和通练践更中外所居见称擢寘蓬山师言允穆复提史笔仍摄郎闱步武寖高式昭隆眷益宏远业茂对殊休
方大琮除秘书郎诰
蓬莱道山储才之地也华涂要津皆繇此而进故於擢用必选名流以尔礼闱前列久着懋庸策足周行安恬有守为丞外府通练而勤晋秩书林以阶显用益加涵养庸副予知
余元廙江万里同除秘书郎诰
图书秘府天下之清选也或迁或擢罔匪名流以尔元廙心醇气和年高德劭迭丞寺监一意靖共既茂着於休声宜晋登於册府以尔万里早升黉舍屡冠文闱校雠道山敷陈谠论欲养成於远器姑序进於典书茂对宠荣以需柬抜
卫洙除秘书郎诰
图书之府星应东壁地号西崑居其间者率以登瀛目之苟匪名流曷称兹选以尔擢秀名家蜚声儒级践更滋久所居见称策足周行晋丞理寺惟明克允不激不随擢寘蓬山师言允穆益宏远业以俟柬求
王埜除军器监诰
毋以日月为功实试贤能为上此用人良法也以尔学问词章世济其美施之政事绰绰有余晋总除戎仍兼导旨允为异擢益展壮猷
蒋岘除军器监诰
除戎器以戒不虞国家急务也虽分职以任其责而置监立长实总其凡焉苟匪通才曷称兹选以尔学博词丽节劲气和校文如水监之明典选若权衡之审谈经秘殿启沃朕心至於器械之微亦底缮治之绩善於其职就使长之毋曰序迁实阶殊擢
邓若水除武学博士诰
学分左右教育则均凡分职於其间必择人而後授以尔西蜀之英质直好义比司胄学咸称纠録之公兹寘武庠俾任博通之职其新矩矱以廸生徒

[book_title]卷四
钦定四库全书
东涧集卷四　　　　　　宋　许应龙　撰制
权刑部尚书兼权吏部尚书李鸣复除端明殿学士签书枢密院事制
精神折千里之冲方恢远略文武为万邦之宪允赖真儒擢诸喉舌之官付以枢机之寄肆颁涣号式副具瞻具官某识敏才高气和节劲备光大含洪之德休焉有容无党偏好恶之私粹然出正晋登宪府大振朝纲典铨如止水之平论事有回天之力善於其职既允穆於师言庸嘉乃勲遂擢居於右府升华秘殿增锡爰田噫辅予一人既善谋而善断式是百辟当同德以同心益展壮猷辅成至治
吏部尚书兼给事中兼侍读余天锡除端明殿学士同签书枢密院事制
朕治欲更新人惟求旧尚书纳言喉舌虽有赖於论思执政犹吾股肱盍益隆於委寄肆升右府式涣明纶具官某望重羣公才周万务好贤乐善休焉其如有容遇主遭时进而不失其正自登儒级晋陟周行毋日月以为功徧历清华之选上星辰而听履更宣弹压之威既夙着於休声屡兴思於宣室况有附翼攀鳞之旧宜膺任人共政之图遂寄径於天官旋升班於枢筦并跻端殿申衍圭畲吁是究是图方欲理内而御外汝为汝翼当思强本以折冲庶寛宵旰之忧亟底敉宁之绩钦承予命时乃之休
金紫光禄大夫右丞相兼枢密使乔行简特授观文殿大学士醴泉观使兼侍读制
门下寅亮天地实司洪化之权爕理隂阳允谓经邦之道既勤辅翼必遂感通何引咎以自陈屡抗章而丐去爰颁异数曲徇高怀具官某节挺後凋道推先觉介然有守中不倚和不流公而忘私德可尊事可法久任献纳论思之职晋登凝承辅弼之司知无不言每务防微而杜渐引之当道未尝扬已以取名迨晋长於秉枢益忧边而思职爰立作相暨予同心进思尽忠文武为万邦之宪定而能虑精神折千里之冲属届明禋倏闻震电兹高穹之示戒念精意而钦承乃荐上於囊封遽力求於策免侧身修行朕方怀寅畏之思当轴处中尔盍图销弭之实胡为勇退莫遂挽留作朕股肱既久着勤劳之绩全其体貌盍愈加恩渥之隆秘殿升华真祠均佚俾辅成於台德仍进读於经帷茂对殊休以光晚节於戏予欲汝为汝翼当仰体於深知尔有嘉谋嘉猷尚毋忘於忠告以永终誉益懋远图
特进左丞相兼枢密使郑清之特授观文殿大学士醴泉观使兼侍读制
门下王者承意而从事每怀寅畏之思宰相理物以代天实任爕调之寄欲潜销於变异当共致以严恭胡辞政柄之司屡上囊封之奏勉从雅志爰锡湛恩具官某心正气和量宏识远卓尔负庙堂之器潇然如山泽之癯旧学於甘盘已致缉熙光明之益选衆举伊尹晋登凝承辅弼之尊属当更化之初首任秉钧之重收召耆哲拔去凶邪以亷律贪一洗旧污之染量能授职咸欣公道之开虽振厉以更新每弥缝而藏用入而陈善为格君心之非出以告人曰惟我后之德期予于治时乃之休何积潦之甫停至明禋而复作晔晔震电昭垂警戒之机翼翼小心敢替侧修之谨将欲致和於枹鼓曷尝移咎於股肱乃荐腾引去之章竟莫遂挽留之意肆升华於秘殿仍进读於经帷全其素节之高假以真祠之佚於戏学於古训尚资良弼之交修克享天心罔俾前贤之专美以永终誉茂对殊休
知福州余天锡除吏部尚书兼给事中兼侍读制
铨综人材凡属天官之掌维持政本实归琐闼之司矧进读於经筵尤辅成於君德独兼兹选允谓殊荣具官某学粹而才通量洪而识敏自登儒级亟跻朝路之华不出都门峻陟文昌之位念久安於闲馆俾出镇於全闽然道阻且长莫便庭闱之奉而人惟求旧趣归禁近之班冠常伯而专封駮之权侍书帷而辅缉熙之学既清且要其任匪轻往服厥官当体眷怀之笃以报其上盍殚献纳之忠时乃之休以永终誉
同签书枢密院余天锡除签书枢密院事制
折千里之冲已赖枢机之密加一级之赐式彰简眷之隆涣?诞敷师言允穆具官某气和识敏学邃行醇以仁存心每务爱人而利物有猷告后曷尝扬已以取名徧历清华晋司宥密忧边思职并处置以得宜同寅协恭善弥缝而藏用人无异议朕所深嘉肆陞右府之班叶赞庙谟之运进封公爵申锡爰田虽率旧章实昭新渥噫竭股肱之力加忠贞以辅一人庶道德之威成安强以清四海只若朕命益展壮猷
司农寺官高定子除司农卿兼玉牒官兼枢密都承旨制
积贮天下之大命也隶於大农而卿实总之苟匪通才曷称厥职以尔学粹词宏气和心正施於政事所至有声江左将输公勤办治戎监外府之擢未酬尔劳九扈正卿肆以命汝纂修瑶牒俾赞枢庭叠畀荣恩以阶显用益宏远业庸副深知
签书枢密院事李宗勉除参知政事制
强本折冲已赖枢机之密任人共政尤资丞弼之良爰命真儒肆颁涣号具官某才高识远外寛内明正色立朝蹇蹇厉匪躬之节爱君忧国惓惓怀纳善之忠允谓荩臣晋登右府随机应变克壮其猷协恭和衷同底於道肆擢跻於参预俾尽展於经纶式循邦典之彞载陟文阶之峻复增多邑申衍圭畲噫道德之威成安强予欲茂中兴之业股肱之寄在忠力尔其殚叶赞之勤时乃之休以永终誉
林光谦除枢密院编修官依旧督府主管机宜文字制
外着劳能内升职任所以为趋事赴功之劝也以尔通变之才随试辄效丞戎监而佐督幕游刃恢恢经理兵储不劳而办宜进编摩之职以旌尔能益究乃心嗣有殊擢
高奎除枢密院检详诸房文字制
本兵之寄其责甚重协赞谋画尤贵得人以尔有文有学知微知彰比任编摩继登宰掾庙堂密务盖知之详讲之熟矣与其出秉於麾节孰若入佐於筹帷其展壮猷以阶显用
韩大伦除中书门下省检正诸房文字制
朕为官择人必先历试善於其职遂使为真以尔公而无私勤而且敏剸烦治剧绰绰有余昔兼省闼之司密赞庙谟之运既能胜任何以假为爰正厥官以昭予眷仍总提於国用俾展布於才猷勉续前功嗣膺殊擢
礼部尚书游似除吏部尚书制
八座班聨虽俱高於法从六卿职掌尤莫重於铨曹畴咨已试之长爰锡维新之命具官某性资和粹学术邃深久徧历於清华每自安於靖退侍迩英之读纳诲辅台任宗伯之司修礼明乐比典省闱之举咸推藻监之公载念冢卿实总文部既能选士以考实岂难为官而择人况尝摄承佥谓简要肆予命汝式资甄别之精惟时懋哉庸试陶钧之业以永终誉嗣对殊休
兵部侍郎兼权吏部尚书赵彦悈除权吏部尚书制
惟尔之能宜任铨曹之寄试可乃已遂申涣号之颁允穆师言式昭隆眷具官某被服儒术标的宗盟老成而有典刑可尊可法靖共而好正直不倚不流劝讲经帷升华武部属阙天官之长式资氷监之明佥谓清通宜用委任爰正文昌之秩仍兼琐闼之司往既乃心以称朕意
户部侍郎兼权兵部尚书兼知临安府赵与权权户部尚书制
八座班聨实高於法从六卿职掌莫剧於民曹畴咨已试之长爰锡维新之命具官某被服儒术标的宗英刚而义简而廉来能名至能应自陟地官之贰兼司天府之雄扶弱抑强里闾安业散财发廪穉耋怀恩抚军如挟纩之温祷雨则随车而至虽摄大司马之职未酬京兆尹之劳肆颁纶恩擢冠民部岂特究财赋之本末尤有资朝夕之论思尔所优为奚劳多训
权户部尚书赵与权除户部尚书制
京师衆大之区既腾伟绩民部剧烦之任尤赖长才爰畀真除式昭隆委具官某至刚而直大雅不羣毋日月以为功亟跻华贯上星辰而听履兼领神臯善政得民休声载路宜正文昌之位以旌治行之优载念版曹实司国用善於其职已洞究於源流图惟厥终庶永臻於丰裕益观来效嗣有殊荣
宣奉大夫邹应龙除礼部尚书制
不见贾谊久勤宣室之思佥曰伯夷宜锡秩宗之命肆颁召节趣使造朝具官某器度恢宏风规峻整奥学探圣贤之藴魁名满宇宙之间入则徧历於清华出则荐临於藩屏属予践阼之始畀以纳言之司胡厌直於承明乃久安於真馆虽辞荣避宠固欲全素节之高然思治励精讵可後旧人之任遂颁涣渥复位文昌其殚日月献纳之忠益振夙夜寅清之誉以阶大任式副具瞻权工部尚书李鸣复除权刑部尚书制
为官择人方畀共工之任明刑弼教复新宠命之颁虽均号於文昌实晋升於华武具官某风规凝重器局恢宏即之也温备四时之和气挠之不浊凛万壑之层氷自陟宪台力扶公道去其太甚每思激浊以扬清知无弗言未尝矫枉而过正特授纳言之职已为不次之除兹长刑曹益昭隆眷庶狱庶慎式资明允之才嘉谋嘉猷尤赖论思之益期予于治时乃之休
权礼部侍郎赵汝谈除权刑部尚书制
明刑弼教期臻帝治之隆帅属佐王允赖秋官之长畴咨舆论无易耆英具官某标的宗盟被服儒术入则代言於鳌禁出则奏最於熊轓典礼而作秩宗蔼着直清之誉纳诲而辅台德每殚启沃之忠爰新涣号之颁晋陟文昌之峻庶狱庶慎岂惟资明允之才嘉谋嘉猷当愈罄论思之益往服厥职以副予知
起居郎兼权吏部侍郎王极特除吏部侍郎制
载惟选部莫剧右铨文法舞於吏胥奸欺迭出簿书盈於几阁考察尤艰式资已试之长爰锡维新之命具官某量涵溟渤秀挹岷峨每湛若以无营尤介然而有守峩冠乌府不吐刚而茹柔秉笔螭蚴善记言而书动比兼铨综佥谓清通何以假为盍示褒迁之宠肆予命汝益加甄别之精茂对殊休以阶大用
兵部侍郎范锺除吏部侍郎制
掌六典之贰而逆邦治其事实繁以三铨之法而官人材非贤曷任具官某学臻道阃誉冠时髦省事清心澹乎若深渊之靓修身端行浑然如璞玉之纯粤从朝路之登以至甘泉之从蔼然硕望简在朕心既振职于兵曹宜持衡於文部况昔居郎省已荐宣铨综之劳今晋陟贰卿当益振清通之誉勿云序进嗣有恩荣
试中书舍人袁甫权吏部侍郎制
西掖代言方睹舍人之様右铨典选亟跻小宰之班盖畴已试之长爰锡维新之命具官某气全刚大望重魁伦言则成文得易直简严之体施於有政驰公勤精敏之声既左右之俱宜盍清华之徧历敷文纬国已资润色以讨论量能授官尤赖清通而平允肆予命汝钦乃攸司庶因衡监之公以卜甄陶之业
起居郎兼权吏部侍郎吴泳特除吏部侍郎制
持衡铨部蔼着休声出綍昕庭真陞小宰虽事权之仍旧而涣渥之维新具官某识远而才高气和而节劲难兄难弟相辉台省之间有德有言杰出搢绅之表惟所学之既正顾何施而不宜君举必书咸称直笔予言其代贲饰皇猷至兼铨综之司藉甚清通之誉既云试可何以旌能秩爰正於贰卿班益高於法从善於其职繇裁监之精明推其所为乃陶甄之事业益殚所藴庸副予知
权兵部侍郎范锺除兵部侍郎制
掌九伐之法已着休声颁一札之书俾膺真命式昭隆眷以穆师言具官某温乎其和介然有守徧历清华之选晋升侍从之班劝讲迩英每务辅台而纳诲司戎亚旅益思立武以足兵比典礼闱克精藻监爰正贰卿之秩载新涣号之扬以序而升姑徇彞章之旧度德而定嗣膺异渥之荣往服厥官以称朕意
淮东总领兼知镇江府吴渊除权兵部侍郎制
克壮其猷已底要冲之固涣汗其号晋升法从之班以穆师言式昭隆眷具官某材高通变谋极机深至能应来能名直而温强而毅入赞枢机之密出宣藩翰之劳积仓裹粮赡给貔貅之衆蠲租减赋绥安鸿雁之民遂令铁瓮之区益巩金城之势厥有成绩盍锡徽章趣觐枫宸俾贰兵曹之任聨荣棣萼益增朝列之辉殚而献纳之忠赞我修攘之政善於其职时乃之休
侍御史李大同除权刑部侍郎制
正色立朝独厉方刚之操以德诏爵盍居侍从之班爰锡徽章式昭隆眷具官某道推先觉节挺後凋晋秩谏垣每务闲邪而陈善辅成君德未尝扬已以取名典容台而惟寅惟清秉直笔而记言记动欲大明於国是复擢寘於台端乃以亲嫌力求逊避载念刑曹之贰实持邦宪之平傥非端介以无私宁免重轻之失当肆予命汝式资明允之才进思尽忠更赖谋猷之告益宏远业茂对殊休
太府卿兼知临安府史岩之除权刑部侍郎制
选礼乐诗书之帅俾镇神臯陞论思献纳之班式昭异渥藩宣增贲委寄弥隆具官某心醇而气和才高而识敏有是父有是子俱陟从臣难为兄难为弟并分戎阃然念京师之地实关风俗之枢惟尔之能足胜其任虽正陟月卿之位未足重天府之权爰锡明纶晋贰宪部其体朕心之眷亟图治效之优益懋远猷以阶大任
殿中侍御史李韶除权工部侍郎制
立朝正色既驰謇谔之声任官推贤盍畀论思之职肆颁涣渥庸示隆知具官某公而忘私定而能应虽跻荣路每怀勇退之心既陟谏垣复厉敢言之气旋登宪府益振朝纲然於激扬清浊之间初蔑好恶党偏之意人无异议朕所深嘉畴若予工俾董缮修之政入告於内盍殚剀切之忠茂对殊休以阶大任
殿中侍御史李宗勉除工部侍郎兼给事中制
进思尽忠允谓正直端方之士德以诏爵盍居言语侍从之班爰锡徽章庸昭隆眷具官某英姿玉立直节氷清见善明而用心刚介然有守行已恭而事上敬知无不言每於激扬清浊之间初蔑好恶党偏之意人无异议朕所深知俾晋贰於起曹仍升华於琐闼资尔正色敢言之气振兹批敕还诏之风益展大猷以阶大用右文殿修撰吴潜除权兵部侍郎兼检正制
甘泉侍从之班必资重望省闼经纶之任尤赖通材傥匪其人曷兼兹职具官某学该流略名擅魁伦素节刚方有是父有是子紫荷辉映难为弟难为兄入则增重於朝廷出则驰声於麾节非荣进素定曷膺大任之隆况才德俱高讵可久劳於外擢陞武库仍冠都司其殚论思献纳之忠以基辅赞弥缝之业祗服休命永肩一心
蔡节除司农卿兼检正制
仓廪委积悉赖大农虽设属立贰以任其责而为之长者其职尤高虽以次迁实阶显用以尔疏通无壅亷静寡求出典辅藩入登朝列郎闱寺监无施不宜省闼弥纶奉公守正力求外补勉徇雅怀然思多事之时正赖长才之用复还旧职进陟正卿益究乃心以称朕意
王伯大除吏部郎中制
铨选之任其平如衡不容一毫之轻重也非公尔忘私曷称厥职以尔安恬有守详练而明荐典侯藩廉勤不扰肃将使指风采?闻擢寘铨曹师言允穆其以激浊扬清之志施之量材授职之间肆观尔能嗣有褒宠
李刘陞礼部郎中制
郎官上应列宿其任匪轻由同而正必以资历示不容以骤得也以尔学富渊源文谐韶濩演纶西掖向用方隆正陞仪曹姑循常典贤能不待次而举当毋以日月为功也其只成命即沐殊荣
李刘除礼部郎官制
仪曹之选事简职清西掖北门皆繇此而进以尔高才天赋奥学海涵作为词章备雅健浑深之体迭更麾节蔼寛和正直之称佥谓真儒盍还清着载念南宫牋奏之职实资东里润色之工惟尔之能足胜其任往只成命以副朕知
韩大伦除金部员外郎制
国家财赋分隶四总而归於版曹者二十余郡百尔所需皆仰於此苟匪通才曷胜其任以尔勲臣之孙潇然儒素廉勤通敏所居见称比司饷台究心措画不加赋而用足朕甚嘉之擢寘兹职谁曰不宜肆观尔能尚有殊擢
刘炜叔除仓部员外郎制
廼积廼仓以供廪稍而给馈饷盖国家急务也总其凡而治其要则属之郎曹焉非得通才曷胜其任以尔毓德名门棣华争秀践更滋久所至见称作屏庐陵公清慈惠政平讼理吏戢民安兹予畀汝以仓曹之寄必能振举厥职以副予知往究乃心嗣有褒擢
赵綝除都官郎官制
都官虽隶刑曹其事最简然於除授必选真才以尔毓秀相门策勲儒级外庸绰着晋陟周行棘寺容台各称其职擢陞郎省庸示褒嘉往服厥官以需异擢
赵与权除刑部郎官制
法者一成而不易情者日出而无穷以有限之法驭无穷之情非惟明克允之才岂能无轻重出入之差乎以尔登名桂籍得隽金科曩典刑曹明清详审暨守辅郡察狱得情吏戢民怀政声洋溢夺情予节毅然控辞礼制既终亟加召擢明刑之职乃尔所已试者往究乃心即膺显用
郭正已除刑部郎官制
朕於郎选每不轻畀矧刑曹所司尤关民命其於授任可不因能以尔得隽金科精於法理践更棘寺閲岁滋多用法端平下无寃抑擢丞宗正晋陟郎闱式资明允之才俾任平反之寄往只厥职广朕好生
曾天麟除都官郎官制
朕自更化以来作新吏治宰邑守藩以最闻者悉皆选用矧持节近甸蔼然声称褒扬可後以尔难兄难弟中外交辉策足周行靖共有恪司庾东浙惠利及民擢寘郎闱以阶显用往修厥职庸副予知
王会龙除工部郎官制
起部司营缮之事比诸曹为清简擢居是职庸示优贤实为大任之基兹岂久淹之地以尔文追灏噩望重伦魁策足清班靖共正直部符辅郡慈惠公勤既内外以俱宜况荣进之素定甫任着庭之职即陞郎省之华茂对宠荣以需柬拔
赵以夫除左曹郎官赵翀除右曹郎官制
朕励精思治量能授官凡郎选俱欲得人矧版曹尤为剧任擢居是职必考佥言以尔以夫报政临漳民安惠养持节江右吏服廉明兹予付汝以左曹之任必能理讼牒而稽邦赋以尔翀曩处都司疏通精练今抚凋郡岂弟公勤兹予命汝以右曹之职必能权敛散而均力役用既乃心往佐而长
史岩之除左司郎中制
二十四曹惟侍左为烦剧员多阙少法弊吏谩苟匪清通未易铨综以尔克传家学早擢儒科难弟难兄俱蜚声於中外善政善教屡奏最於藩宣擢寘铨曹必能奉公守正以革奸欺往究乃心嗣有褒擢
王会龙除右司郎中制
都司分治六曹事无巨细毕陈於前若网在纲提之则举欲称厥职必惟其人以尔早掇鳌头荐登鸳列已久更於岁龠犹未越於郎闱虽器识不凡能自安於静退然荣进素定难久欝於才猷遂自铨曹亟陞宰掾暂假弥纶之手伫跻清切之班往究乃心以称朕意
王除右司郎中制
铨综之任号为剧曹法例繁滋吏胥出入苟匪通敏曷使公平以尔心醇气和量宏节劲践更滋久晋典名藩节用爱人正身帅下蔼然治最盍畀峻除棘寺为丞未究所藴亟陞兹职益观尔能往究乃心以称朕意
陈康照除左司郎中制
二十四曹而尚左居其首自京秩以上悉归铨综欲称厥职必惟其人以尔宏博名门渊源硕学惟弸中而彪外故下笔以成章施诸承流宣化之间莫匪利物爱人之念肆颁召节擢寘郎闱胡屡抗於封章未钦承於涣渥今予命汝庸立懦以亷顽惠然肯来必奉公而守正当令铨法端若衡平益振尔之家声以待予之器使
叶莫除右司郎中制
郎官上应列宿非持节把麾之有声望者不畀也矧兼二职俱着休声为官择人所宜召用以尔廉明不扰公恕无私报政三期民安盗弭观风一道讼简刑清以若所为允谓儒者之政选诸所表俾膺郎吏之除往服厥官以称朕意
赵必愿除左司郎中制
朕於用人必以序进将久其任而究所长也以尔公族之英精通详练被服儒术克绍祖风荐典名藩所至可纪弥纶省闼守正无私舆论称之盍膺异擢由右而左姑借长才益究乃心以需简拔
赵以夫除左曹郎官兼左司制
版曹都司俱号烦剧非资已试曷称厥官以尔禀资信厚遇事精明中外践更何施不可京畿将漕方着休声省部需贤无以易汝复畀郎闱之选仍升宰掾之司剖决弥纶各振其职皆汝所优为者益图来效以副予知
赵必愿除度支郎官兼权右司制
不典州不为郎此祖宗良法也矧屡着郡最可後褒迁以尔家传相业望重宗英不激不随能定能应荐司藩屏俱号循良晋陟版曹仍兼宰掾益尽弥纶之职岂惟计度之精往究乃心以需异擢
王瓒除考功郎中兼检详制
考绩之职寸量铢较其事夥繁非疏通精审曷胜其任以尔贤关之英材识兼茂以儒术而饰吏推善教而得民固已见於设施而兵事详练尤为可称擢寘郎闱仍兼枢属其委寄盖不轻矣益摅所藴以副予知
监察御史钱相除右正言制
出入禁闼补阙拾遗必得正人始称厥职以尔至刚以直特立无朋虽才德之俱高每韬藏而不耀擢居宪府克振台纲然於激扬清浊之间初蔑好恶党偏之意人无异议朕所深知进陞谏省之华冀获忠言之益引以当道时乃之休
枢密院编修官陈瑢除监察御史制
唐得李勉朝廷始尊盖御史纪纲之府得人以振其职则一台正而天下治矣以尔学有本源行无瑕玷上不謟下不凟事可法德可尊枢属郎曹靖共正直人皆以言路期之成命一颁善类胥怿开诚心而布公道进君子而退小人使国论一定以成更化善治之功盖尔所优为者尚克钦承以永终誉
驾部郎官王极除监察御史制
勿用憸人其惟吉士此朕励精更化之本意也然人实难知易至杂揉必赖正色敢言之彦庶几扬清激浊之公以尔德宇粹夷风规秀整施之政事已腾公勤明敏之称其在朝廷益厉正直端方之操擢居宪府谁不谓宜然今日之患莫大於君子方盛而潜消小人虽衰而暗长尔其彰善瘅恶杜渐防微则天下可以常为泰而不为否矣往振厥职以副朕知
左司谏林略除殿中侍御史制
朕励精思治为官择人矧惟宪府之雄尤重副端之任欲称厥职必惟其贤以尔望重儒宗文追古作徧历清华之选晋居谏诤之司知无不言惟务闲邪而陈善引之当道未尝扬已以取名允谓正人擢陞执法其维持於国是庸振起於朝纲式副予知以永终誉
左司谏李宗勉除殿中侍御史制
言事仗下虽资直节之忠执法殿中孰任副端之寄畴咨已试佥曰汝宜以尔不倚不流能定能应心无私主惟思激浊以扬清言必可行未尝矫枉而过正放黜者有愧心而无怨更革者虽害已而谓然既允穆於师言宜久居於宪府涣发其号晋陞供奉之班往服厥官益振纠绳之职勿云序进嗣有褒迁
左正言李韶除殿中侍御史制
进思尽忠方赖格心之益涣汗其号晋陞执法之除庸示眷怀一新风采以尔靖共正直肃括宏深知无不言每务扬清而激浊引之当道未尝炫已以取名允谓作者之七人奚愧先朝之四谏肆颁异渥进陟副端其以闲邪陈善之规施之正色敢言之地益振纲纪以尊朝廷
殿中侍御史林略除侍御史制
朕惟宪府俱职抨弹台端尤为雄剧非贤不任必望实之素孚以次而升庶纪纲之愈振以尔身端行治学广闻多即之也温备四时之和气挠之不浊凛万壑之层氷虽内外之荐更每安恬而无竞经帷劝讲申义约文谏省进言闲邪陈善迨殿中之执法公天下以为心纠正官邪主张善类宜跻登於横榻示旌表於荩臣益思风采之扬庸副眷怀之笃以永终誉嗣对殊休
殿中侍御史蒋岘除侍御史制
朕躬亲政事总揽权纲其於风宪之官必择端方之士既能执法可後疏恩以尔学问精深词章遒劲每因秘殿谈经之顷屡闻嘉谋告后之忠肆擢寘於副端俾力扶於公道介然有守宁肯吐刚而茹柔知无不言惟欲扬清而激浊晋登横榻庸表正臣其殚报称之思益振纠绳之职勿云序进嗣有殊荣
监察御史刘伯正除左司谏制
朕改过不吝从善如流载惟谏垣实司言责必得端方之士庶闻蹇谔之忠以尔学问精深风规凝重靖共尔位事可法德可尊纠察宪台刚不吐柔不茹擢陞骑省冀纳鲠言激浊扬清既足致朝纲之肃闲邪陈善必能格君心之非往服厥官以永终誉
吏部侍郎洪咨夔除给事中制
朕董正治官纲维政本念琐闼邃严之地素号清华隶银台通进之司实专封駮欲称厥职每难其人故自比年以来率以他官兼领兹得硕望盍畀真除具官某学广闻多身端行治刚不吐柔不茹强而义简而廉属当励精更化之初首任正色敢言之责纪纲大振贤否洞分为官择人藉甚清通之誉敷文纬国灿然黼黻之华比兼掌於黄扉屡封还於紫诏疏恩元日正位夕郎仍跻进读之班庸示殊常之眷以阶大用益展壮猷
权吏部侍郎丁伯桂除给事中制
典选右铨方着清通之誉升华左省复专封駮之司允穆师言以昭隆眷具官某中而不倚休焉有容居乌台则激浊以扬清立螭坳则直前而奏事敷文纬国灿然黼黻之华量能授官允若权衡之审载惟青琐尤赖鸿儒正色立朝既夙高於劲节批勅还诏必无愧於前修益罄精忠以需大用
吴昌裔除大理少卿制
廷尉天下之平也苟匪其人岂能无轻重出入之差乎特屈正臣典司邦禁以广朕好生之德以尔直谅多闻安恬有守蹇蹇厉匪躬之节惓惓怀忧国之忠绰着休声遂膺亲擢务扬清而激浊不吐刚而茹柔正色立朝既有言而必尽明刑弼教谅执法以无私擢诸栢府之中畀以棘卿之任钦予成命往服厥官

[book_title]卷五
<集部,别集类,南宋建炎至德佑,东涧集>
钦定四库全书
东涧集卷五　　　　　　宋　许应龙　撰制
皇叔祖奉国军节度使提举万寿观主奉吴王祭祀天水郡开国公多谟加食邑食实封制
朕?修祀事?选吉辛天施地生丕展精禋之报祖功宗德并严升侑之容维时公族之英实相躬祠之礼宜敷惠术诞告昕庭具官某大雅不羣为善最乐制节谨度荣膺茸纛之华思孝奉先均佚琳宫之邃属当大享克赞盛仪爰加多邑之封仍锡真畲之食於戱莫如同姓既先祭泽之颁绥我思成并衍蕃厘之介毋替厥命永孚于休
皇叔祖检校少保安德军节度使提举万寿观会稽郡开国公师潞加食邑食实封制
朕?吉杪秋乘上辛之正气肇禋重屋修邃古之盛仪惟时公族之英实相躬祠之礼爰均惠术敷告明庭具官某履行靖庄秉姿和粹度德定位已登亚保之班植纛建旄久处祠庭之佚肃雝显相扈从弥勤爰加多邑之封仍衍真畲之食於戱赐齐侯之胙既加一级之隆扬召虎之休当继万年之颂往服成命践修厥猷皇叔祖少傅保宁军节度使充万寿观使师贡加食邑食实封制
朕肇禋重屋茂举盛仪见泰元之尊幸潜孚於鸿造眷宗室之老宜先被於龙光锡以命书告于列位具官某器宏识敏心正气和植纛建旄均佚祠庭之邃贰公洪化峻升亚傅之尊允为公族之表仪多阅天下之义理兹讲合漠之礼实殚参酌之功爰广旧封并加真赋於戱相予肆祀既绰着於贤劳立爱惟亲当首颁於祭泽其祗成命益衍蕃禧
少傅保宁军节度使判大宗正事嗣秀王师弥特授少师加食邑食实封制
朕思治励精以贤制爵明德以亲九族久资董正之司洪化以弼一人盍畀褒迁之宠肆颁显册敷告羣工具官某典丽才华舂容气度议论冠诸宗室声名重於朝廷非刘氏不王已袭胙土分茅之贵於诸姬为近尤增建旄植纛之辉惟夙全信厚之资故特授训齐之任属当三载因考绩以陟明晋拜亚师示尊贤而隆礼实踵棣华之旧典益高孤棘之新班申锡爰田仍加真赋於戱善於其职已隆公族麟趾之风时乃之休愈壮磐石犬牙之势毋斁朕命勉迪令猷
太傅保宁军节度使充万寿观使永宁郡王杨石加食邑食实封制
朕载涓刚日祗见明堂天地祖宗洁牲牢而合飨煇胞阍翟彻祭俎以均颁矧予戚畹之英入护禁庭之重可无茂赏以奬贤劳具官某温厚而谦恭疏通而乐易辉华节钺登三公一品之班闻望圭璋为四姓小侯之冠动必循於法度习尽屏於膏粱属届季秋相予肆祀宸居密扈既殚雝肃之忱熙事告成盍举褒崇之典爰加多邑庸笃懿亲於戱锡申伯之田已沐湛恩之溥修广国之行益延多福之绥兹谓尔荣毋替朕命
金紫光禄大夫右相兼枢密使乔行简加食邑食实封制
朕载涓刚日只见合宫天施地生丕展精禋之报祖功宗德并严升侑之仪惟时耆英实陪毖祀爰涣扬庭之号俾均拜胙之厘具官某谟明弼谐年高德劭期予于治每思补过以尽忠克壮其猷首务安民而和衆内销奸慝外固封疆致宗祀之熙成获神歆之嘉况肃雝显相端由左右之勤茀禄尔康宜锡褒崇之宠进封多邑申衍真畲於戱式典而靖四方益谨仪刑之念享天而有一德咸膺孚佑之休尚克钦承以永终誉
资政殿学士太中大夫提举临安府洞霄宫崔与之特授正议大夫右丞相兼枢密使加食邑食实封制
朕作新政化总揽权纲思德以承天心欲尽和同之妙奋庸而熙帝载当资辅弼之良肆选任於耆英俾协图於极治诞敭明命敷告羣工具官某天为时生才不世出年弥高德弥劭挺然松柏之後凋事能应物能名炳若蓍龟之先见荐临屏翰绰着恩威久安緑野之游实系苍生之望比少施於方畧即潜弭於寇攘予嘉乃勲亟图重任胡屡陈於逊牍殊未体於至怀载惟国事之多虞正赖真儒之无敌内绥诸夏外抚四夷克壮其猷信无踰於元老爰立作相期共济於巨川广井邑之提封增赋租之奠食仍兼枢筦峻陟文阶於戱道德之威成安强予欲振中兴之业股肱之寄在忠力尔其殚叶赞之勤庶几和气之致祥永使万邦之作乂勉思康济庸副眷知
保康军节度使提举万寿观临海郡开国侯谢燮礼加食邑食实封制
我将我享既只见於合宫来下来崇宜永膺於多福敢私专乡期与咸休矧予戚畹之英可後徽章之宠诞扬涣号敷告羣工具官某行归于周世济其美致身通显虽聨肺腑之亲行已谦恭尽屏膏粱之习陞华茸纛均佚琳庭兹因相事之勤盍侈受厘之锡爰加多邑仍衍真畲於戱福自已求已获时歆之况施由亲始当先祭泽之颁永孚于休毋替厥命
赐安南国陈日煚特授静海军节度观察处置等使特进检校太尉兼御史大夫上柱国特封安南国王食邑三千户食实封一千户特赐効忠顺化功臣仍赐袭衣金银带制
朕更新庶政奄有四方来献其琛既展称藩之礼涣汗其号盍加进律之褒庸侈湛恩以光要服安南国王陈日煚制节谨度和衆安民处黎氏之故封缵陇西之旧绪同文同轨夙慕华风来享来王久怀忠节不惮航海梯山之阻欲申望云就日之忱附奏囊封底贡方物有嘉恭顺可後褒崇植纛建旄陞陟公台之贵分茅胙土便蕃使命之华畀井邑之提封衍赋租之奠食并加勲号益涣宠章於戱修德以来远人既广暨南之敎率典而藩王室其坚拱北之心永孚于休毋替厥命
史弥忠除宝谟阁待制特赐金带一条制
引年谢事每嘉静退之风敬老尊贤特畀便蕃之宠以光晩节式涣明纶具官某心醇气和量宏识远弟昆擢第允同窦氏之聨芳中外交辉咸叹西平之有子典藩则光宣於惠泽持节则潜弭於寇攘正资立事以建功乃遽辞荣而避宠久处祠庭之佚屡兴宣室之思勉徇雅怀已遂挂冠之请晋升次对复疏锡带之恩茂对殊休益绥寿祉
俞建除秘阁修撰致仕制
引年谢事必加优礼国家常典也矧中外践更材德昭着可无宠渥以示褒崇尔誉冠时髦学通世务入居班列正直靖共出秉节麾公勤精练盍趣还於清着乃求佚於祠庭方兴侧席之思倏览挂冠之奏勉从雅志晋陞论撰之华爰锡明纶庸表始终之眷只服朕命益介寿祺
吕殊特授朝奉郎致仕制
量材而授固宜策足於要津厥疾弗瘳遽欲挂冠於神武勉从雅志爰锡湛恩以尔学问渊深词章泉涌声早蜚於黉舍魁屡夺於文闱宜捷出而横翔乃数奇而不偶甫入登於学省旋出赞於辅藩胡困沉疴力求谢事悯莫摅於远业特晋陟於文阶茂对时休益绥寿祉
曾从龙致仕制
运筹制胜方十乘之启行引疾丐休忽一封之来上闵劳以事勉徇所陈具官某道德宗工伦魁重望早负经纶之志峻登丞弼之司进思尽忠善弥缝而藏用退不失正肯俯仰以随时适更化以厉精图任人而共治复登两地密赞洪钧被命视师威欲宣於沙漠忧边思职疾倏在於膏盲既莫殚叱驭之忠姑许遂挂冠之请何恙不已伫膺勿药之祥俾寿而昌尚介如茨之祉资政殿大学士光禄大夫提举洞霄宫宣缯除观文殿学士依所乞守本官致仕制
尊贤敬老已申进职之褒引疾抗章乃上挂冠之请勉从雅志爰锡殊恩具官某名擅两优道包衆有定而能应中不倚和不流公矣无私德可尊事可法晋登枢筦参预政机同寅协恭善弥缝而藏用备内御外每处置以得宜罔以宠利而居成功故能进退而不失正真祠久佚全节愈高图任旧人冀获老成之助洊陈奏牍胡为逊避之坚兹偶爽於摄调乃力求於休致噫予嘉乃德爰晋陟於延恩俾寿而昌其永绥於嘉祉以光终始式表眷怀
端明殿学士提举万寿观兼侍读洪咨夔转四官致仕制
悯劳以事姑令横帙于迩英惟疾之忧遽欲挂冠於神武勉从雅志爰锡徽章具官某特立无朋至刚以直十年去国嗟大道之莫容一旦登台喜真儒之复用耸横秋之鵰鹗无当道之豺狼掖垣铨曹琐闼翰苑徧历清华之选蔼腾声誉之休方资纳诲以辅台倏尔抗章而谢事犹切忧国爱君之念力陈祈天永命之言允谓忠诚益深嘉叹特陟四阶之峻庸旌一节之坚茂对宠荣以光终始
郑寅除直宝章阁致仕制
大夫七十而致仕年未及而以疾自陈当悯其劳勉从所请俾遂挂冠之愿爰疏锡命之恩以尔学广闻多意诚心正厉特立独行之操有难进易退之风属当政瑟之调首被锋车之召持衡铨选平允无私赞画钧枢刚方不屈暨司藩屏尤号循良胡染沉疴力求谢事肆加尔职以贲其归勉护生经益绥休祉
余嵘致仕制
明纶荐播已跻听履之班奏牍前陈遽有挂冠之请式遵彞典爰锡徽章具官某公尔忘私定而能应入持从橐屡殚告后之嘉猷出镇帅垣蔚有得民之善政久处祠庭之佚每兴宣室之思图任旧人虽叠颁於召节晋升常伯竟莫造於明庭遂疏北阙之恩俾进西清之职胡为抗疏乃欲引年勉狥雅怀盍示尊贤之意以光晩节俾膺增秩之荣尚克钦承毋忘忠告
李?转一官守同知致仕制
追锋迅召方侧席以待贤剡奏上腾欲挂冠而谢事勉从雅志爰锡徽章具官某学为儒宗才周世用始终一节中不倚和不流敭历两朝年弥高德弥劭比以枢庭之重载宣蜀道之威突如其来适值陆梁之寇定而能应力图扞御之方正有赖於壮猷乃屡陈於逊牍闵劳以事遂疏趣觐之恩盍归乎来庶获嘉猷之告岂期婴疾遽致为臣隆礼尊贤晋陟文阶之峻考祥视履益延寿祉之绥
宾州录参陈震降一资制
刑者侀也一成而不可易故君子尽心焉尔为纠曹实司臬事不思审克第欲奉承致使非辜莫伸寃抑劾章来上法岂可逃宜镌一资俾知循省
前知蕲州宋逢丑降一官制
留州送使自有成式用踰其数法所必绳尔得隽右科践历滋久比繇宾阁出守蕲春虽殚备守之劳盍着廉平之誉胡因妄费致速烦言镌尔一阶昭吾公宪勉思清谨以盖往愆
李虎特降三官落刺史罢带御器械制
赏罚军国之纪纲也苟非信必曷示劝惩尔屡着战多遂膺隆委胡提兵而救援乃激变以纷争劾奏上闻合加镌黜当图後效以盖前愆
邹应龙加恩制
天施地生丕展精禋之报祖功宗德并严升侑之仪惟时文昌实陪祀事既均敷於惠术盍宠畀於褒章具官某才擅无双名推第一出藩入从已登常伯之尊避宠辞荣久处祠庭之逸然苍生愿起於谢傅而宣室兴思於贾生屡膺召节之颁晋陟仪曹之长甫登清着即侍亲祠迨熙事之告成广湛恩而敷锡载加多邑以奬贤劳其益懋於远猷用对扬於休命
赵彦悈加恩制
具官某风度严凝才华肆应不改其操挺然松柏之後凋自明而诚炳若蓍龟之先见经帷横帙铨部持衡属蒇祀於九筵实参华於五使迄成熙事敷锡湛恩晋陞封爵之荣仍衍爰田之食莫如同姓既先祭泽之颁绥我思成益衍蕃厘之介往服朕命践修厥猷
李宗勉加恩制
具官某学问邃深风规峻整持论若权衡之正不激不随履节如金石之坚可尊可法徧历谏诤抨弹之职峻登言语侍从之班立以执绥相予蒇祀暨迄成於熙事爰广锡於神厘欲奬贤劳肆封名邑其体宠光之渥益殚献纳之忠
资政殿学士李?加恩制
敬老尊贤既进升於华职以德诏爵盍申锡於殊恩式涣明纶庸昭隆眷具官某量吞溟渤秀挹岷峨词章後学之宗师德望清朝之标凖材何施而不可名弗求而自高国十为连屡宣威於戎阃王三锡命遂正位於天官洊跻书殿之穹班仍比枢庭之优礼进封公爵增衍圭田噫名位不同朕既加於异数谋猷入告尔盍罄於精忠茂对宠光以永终誉
魏了翁加恩制
具官某气塞两间学希百圣蹇蹇匪躬之节公尔忘私惓惓忧国之忠言无不尽晋跻右府大展壮猷式遄其行已宣威於督府涣汗其号俾入觐於昕庭胡洊腾逊避之章竟莫遂挽留之意暂处真祠之佚实勤宣室之思兹以受厘可忘锡祉肆进加於封爵仍申衍於爰田噫来下来崇岂朕躬之专乡俾昌俾炽当与国以咸休茂对宠光益图经济
授内官韩申范等加恩制
荣居近要密总重难君上之恩渥则殊而人臣之敬思尤切其有端静无失进退可称而复以干能彰於官业名随位进行与才兼者不有异迁何示奬劝宣徽小马坊使某絜矩操心温润成器刚而不暴柔而不囘宣徽含光使某本於诚明文以礼让止而不滞行而不流起宣徽南院副使某明见事情智通微妙光而不耀晦而不幽皆调金玉之声并秀松筠之色至於绩效实谓着明呜呼守职奉公尔既尽其节矣崇阶厚禄吾岂刓於印哉可依前件茂对宠休
郑性之除资政殿大学士知绍兴府浙东安抚使制
善断善谋入任枢庭之寄维藩维屏出司帅阃之权中外虽殊眷怀则一具官某忱恂而直谅寛大而高明声名满四海之间德望冠羣公之表周旋两地终始一心知无不言每务庇民而尊主粹然出正未尝扬已以取名方资协恭而和衷乃力辞荣而避宠晋跻书殿庸昭体貌之隆涣发名纶俾镇股肱之郡虽便大臣之均佚实令一道以蒙休噫勉为朕行当使会稽之增重不远伊尔抑寛宣室之兴思尚克钦承益摅经济
黎伯登除直焕章阁主管潼州路安抚制
蜀道去天辽邈帅垣之寄责任匪轻非践敭滋久望实素孚者曷称其职以尔安恬不竞详练有谋入造班行咸推贤德出更麾节荐着休声载惟泸南素号重镇矧值绎骚之警正资牧御之才采之佥言无以易汝肆迁邃阁俾任藩宣勉图尔庸以寛忧顾
资政殿大学士李?除同知枢密院事四川宣抚使制
克壮其犹宜任元戎之寄涣汗其号晋陞右府之崇增重事权式符人望具官某年高德劭节劲气和声名满四海之间文武为万邦之宪载惟全蜀重遭强敌之凭陵虽建制垣复命大臣而抚谕兹置宣威之任益恢御外之规庸陟副枢以昭隆委既恩信之素着必处置以得宜噫属老臣勿以为忧当有万全之计用真儒而焉得削伫收无敌之功永底敉宁以寛忧顾
权工部侍郎徐清叟除集英殿修撰知静江府广西经畧安抚使制
荷囊持橐方入造於从班宣化承流姑出分於戎阃肆加尔职以宠其行具官某学造渊深气全刚大有是父有是子俱着声名难为弟难为兄交辉中外已振激扬清浊之职晋登论思献纳之司力避宠荣暂循更迭然兴思於宣室寻趣侍於甘泉胡复怀勇退之心竟莫遂挽留之意陞华秘殿作屏帅垣知无不言既善尽忠而补过施於有政必能以道而得民勉务拊绥以寛忧顾
李华直徽猷阁湖南安抚使制
自湖以南地迩蛮徼镇抚之任必赖长才以尔质秉刚方资兼文武随机应变屡奏肤公奉使典州蔼腾休誉肆陞邃阁擢镇帅垣理民驭军备内御外使寇攘影灭而郡邑堵安皆尔所已试者益图来效以副深知
赵师楷直宝章阁广东经畧安抚制
自广以东凡十四郡悉隶帅垣事权至重欲称维藩之任必资已试之才以尔标的宗盟被服儒雅践更中外所居见称昨将漕於五羊尝摄承於戎阃内给饷馈外弭寇攘一道堵安厥绩甚茂今兹谋帅无以易汝爰陞邃阁以宠其行威望素孚当不劳而治矣往服厥职嗣有异恩
陈韡转两官除阁学依旧建康府江东安抚使兼沿江制置使兼淮西制置使行宫留守制
护长江之险未究壮图兼边面之权式昭隆委肆加恩渥庸示眷怀具官某劲气横秋精忠贯日识微见远至能应来能名整师修戎撄者摧触者灭自司留钥屡奏肤功已殱京口之逆俦复抗敌兵而鏖战论功行赏遂疏北阙之恩进职迁官并总西淮之寄既事权之增重而威望之素孚立致安强以寛忧顾
赵善湘依旧资政殿大学士知绍兴府浙东安抚使制
大邦维屏甫资绥御之方十国为连易畀藩宣之寄事权增重简眷弥隆具官某善断善谋允文允武施无不可真所为王佐之才卓尔不羣岂特蔼宗英之誉曩司制阃久阅岁华出六计之奇指授将帅决千里之胜剿灭渠魁肆陞书殿之华仍视枢庭之秩真祠均佚宣室兴思虽蜀道之行不惮於王尊而渤海之安莫如於龚遂暂烦镇抚复命保厘噫式遄其行庸壮维城之势不远伊迩实同衣锦之荣盍展壮猷以称朕意
袁甫依旧宝章阁待制知福州福建安抚使制
求礼乐诗书之帅方切畴咨非言语侍从之臣曷当隆委克称厥职宜莫如卿具官某学深道原才周世用褎然为首声名满四海之间知无不言气槩出羣公之表清华徧历进退两高宣化承流虽屡颁於成命辞荣避宠廼荐奏於封囊载惟全闽素号乐土八命作牧正需绥驭之才十国为连俾任藩宣之寄况尝兼於漕节已备悉於民风谅善推其所为当不劳而自治其祗茂渥庸副至怀
王遂除四川制置使制
戎阃系於安危当求礼乐诗书之帅朕心为之忧顾特辍言语侍从之臣爰锡徽章晋陞次对具官某身兼数器望重羣公有能定能应之才负至大至刚之气峻登言路力振朝纲击搏何心纵横秋之鵰鹗奸邪禠魄无当路之豺狼擢寘贰卿正图大任属坤维未臻於奠枕而制垣正藉於协谋暂烦王尊叱驭之劳期底诸葛理民之绩能胜其任岂嫌蜀道之难式遄其行当使雪山之重其思康济用副眷怀
赵葵除端明殿学士淮东制置大使制
整旅伐戎喜见敷功之奏扬庭孚号荐颁异数之荣以穆佥言式昭隆眷具官某忠诚贯日气节横秋善哉充国之知兵信矣西平之有子久司制阃绰着威声属安丰遭黠寇之侵凛然难保迨幕府遣精兵之援莫或敢撄亟收三捷之功即赐十行之札虽已跻於常伯未足报於殊勲端殿陞华使名加大俾复青氊之旧仰振家声伫清紫塞之氛益强国势钦承予命嗣有异恩
杜杲除兵部侍郎淮西制置使制
整师修戎已殄陆梁之寇论功行赏可无优异之恩宸命诞敭师言允穆具官某忠於谋国勇不顾身昨守边城屡排锋而挫锐暨分制阃复先事以预防凿斯池筑斯城敿乃干乃胄惟内治之既固岂外敌之能侵突如其来意谓摧枯而拉朽凝然不动乃能应变而随机虽相持至阅於数旬而鏖战竟收於三捷大筑鲸鲵之观大肆貔虎之威予嘉乃勲晋陟贰卿之职爵以励世复加峻秩之荣仍正任於使华俾专司於戎阃益图伟绩嗣有殊恩
赵彦讷除焕章阁学士依旧四川安抚制置使制
制阃畴庸已正贰卿之位昕庭涣号复陞学士之班增重藩宣益隆眷倚具官某诗书元帅礼乐宗英至能应来能名潜摅妙算排其锋挫其锐屡奏肤功属边境之绎骚提孤军而扞御灰飞强寇枕奠坤舆予嘉乃勲遂真除於武部徒得君重仍因任於制垣载疏北阙之恩申锡西川之职惟圣人能无外患孰与图功而元老克壮其犹正资协力勉思康济以寛顾忧
史嵩之除淮西制置使沿江制置副使兼知鄂州制
扶风冯翊方资藩翰之功边境要冲尤赖扞防之力盖理内当严於御外而制难惟在於得贤具官某望耸万夫身兼数器能定能应规摹自得於胷中惟几惟深韬略不专於纸上矧十载勤劳於疆场而三军思慕於恩威载念西淮密邻敌境瞻言鄂渚实控上流非制阃之得兼恐事权之难一徒得君重勉为朕行师克在和尤贵并谋而合智事难预度要当应变以随机皆尔优为奚烦多训
邓泳除太府丞兼知鄂州制
鄂渚控扼江面实为要冲傥非智略之长曷称藩宣之寄以尔清修儒雅详练精明文武兼资无施不可边陲十载备历艰勤制幕畴庸荐疏涣渥大邦维翰咸曰汝宜肆陞外府之丞爰锡左符之命仍参筹於督府庶益壮於长城勉立殊勲以称朕意
杜杲除太府卿兼淮西制置兼知庐州制
载惟西淮实系冲要必威名之夙着庶处置之得宜以尔允武允文善谋善断久宣劳於疆场每有志於事功比镇安丰适当强敌厉兵备御极力剿除城壁赖以安全强邻为之震摄虽亟加於褒律未足报於殊勲疏宠而畀制垣迁秩而长外府庸示便蕃之渥其殚牧御之方劳来流移谨固封守以恩威而相济俾兵民之俱安盖尔所素明者益图伟绩嗣有异恩
李华除江西提刑兼知赣州制
节麾兼任其责匪轻非才周世用随试随效者曷膺兹选以尔允文允武善断善谋作屏鄞江民安盗弭观风东广吏戢兵怀惟尔之能无施不可易畀西江之节仍分章贡之符思患预防恩威兼济使奸宄不作而田里相安皆汝所素明也勉图来效嗣有异恩
杨恢除太府少卿兼潼川利路制置副使兼利路运判兼知利州制
一身而兼数职最号剧烦非才周世用屡试有功者盖不轻畀以尔资兼文武识炳眇绵应变随机恢乎余刃欲求礼乐诗书之帅往镇西陲采之公言无以易汝肆升卿月晋贰制垣郡寄计台并以命汝其任固不轻矣备内御外理民驭军使调度不乏而暴乱潜销则予汝怿其只成命益展壮猷
杨恢除宝章阁待制四川制置使兼知利州制
惟尔之能宜副元戎之职其犹克壮盍专制阃之权复锡明纶以昭隆委具官某资兼文武识炳眇绵思患预防益固黄冈之势随机应变潜销紫塞之尘晋陟列卿肃将使指属三路重遭於纷扰非一贤孰任於驱攘特陞次对之华尽总西维之寄外御其侮当为折冲强本之谋遹观厥成庶底和衆安民之绩勉思经济以寛顾忧
陈晐除沿海制置使兼知庆元府制
尚书喉舌之官夙资出纳河东股肱之郡今赖藩宣允穆师言肆颁涣号具官某才周世用誉冠时髦久宣制阃之威潜摅妙算隐若长城之卫坐折遐衡遂膺召节之颁晋陟文昌之位暂从均佚殊郁壮犹念四明实控於要冲在三辅夙称於巨镇徒得君重庶几善政以得民勉为朕行冀使京师之蒙润亟图治最以副予知
史岩之除太府卿兼知临安府制
外府任货财之职京兆司弹压之权於二者而得兼非大才而曷可以尔靖共而和粹精敏而疏通外则驰计台帅阃之声内则称铨部蓬山之职宜晋升於卿月俾兼镇於神臯然受藏出纳之司不难鈎考而衆大浩穰之地尤赖藩宣必勤敏以无私而寛严之相济庶豪猾不容於私挠而兵民各遂於相安尔所优为奚劳多训
李寿朋直显谟阁知太平州制
当涂素称道院事简民淳法从重臣多均佚於此然控扼江面实为要冲思患预防诚不容缓能胜其任必赖通才以尔禀资隽敏临事激昂分阃典藩究心兵畧厥有成绩所居见称久鬰壮犹兴思宣室晋升邃阁俾任藩宣以昔日之规摹为此时之扞御伫观来效嗣有异恩
李昴英直秘阁知赣州制
章贡素号雄藩比年以来緑林屡警殊费扞防必资随机应变之才庶底和衆安民之绩以尔鼎魁重望实德醇儒再入周行荐膺清选虽禁闼当用於汲生而渤海尤资于龚遂晋陞邃阁出镇大邦昨赞画于帅垣克平羣丑今往膺於郡寄必有壮犹勉务拊绥以寛忧顾陈垲直宝文阁江西安抚制置使知江州制
国十为连允谓重任王三锡命遂畀兹除以尔直哉惟清定而能应运筹决胜盗息民安宣化承流刑清讼简随试辄效所居见称载念帅垣实任抚绥之寄至于江面尤关要害之冲非尔长才曷称兹职爰陞华於邃阁俾克展于壮犹茂对殊休勉图伟绩

[book_title]卷六
钦定四库全书
东涧集卷六　　　　　　宋　许应龙　撰制
吴渊除宝章阁直学士知太平州制
载惟当涂夙称道院其在今日实为要冲匪赖随机应变之才曷尽思患预防之计具官某疏通无滞刚毅有谋随所至以有声盖无施而不可剖符巨镇善政以得民心持节行台给饷不絶粮道擢从次对正陟贰卿念南徐既着於勲庸而采石尤资於备御疏恩北阙改司藩屏之权寓直西清庸示褒迁之宠益懋乃绩以副予知
吴渊除户部侍郎淮东总领知镇江府制
给饷不絶既腾办治之声有功见知可後褒迁之宠肆颁涣号以穆师言具官某识敏而明气刚以直蔼然誉望既表表以出羣措诸施为尤多多而益办入则为羽仪於班列出则着勲绩於节旄戢吏爱民允称宣化承流之职理兵足食务为折冲强本之谋予嘉乃勲用锡尔祉俾为真於民部庸增重於饷台仍兼藩屏之司益壮安强之势徒得君重冀寛忧顾之怀益图尔庸嗣沐便蕃之渥
赵以夫除右文殿修撰枢密副都承旨知庆元府主管沿海制置使制
朕惟鄞城巨镇海道要冲匪资随机应变之才曷任御衆牧人之寄以尔佩服儒术标的宗盟使节州麾随试辄效卿寺省闼所居见称暨恊赞於枢庭益潜摅於妙畧属兹谋帅无以踰卿跻导旨之穹班仍陞华於秘殿徒得君重以寛忧顾之怀勉为朕行亟底拊绥之绩课最来上恩渥何涯
李大同除宝谟阁直学士知平江府制
载惟姑苏甲於西浙人稠地广夙称富庶之乡事简俗淳当尚中和之化欲使十万户之蒙福必资二千石之惟良具官某老成典刑刚方直谅自登表着徧历清华由言路而至文昌杜私情而执公法遽循更迭出任藩宣爰进职於西清俾分符於左翊以儒术而饰吏盖所优为推善敎以得民伫闻治最钦承予命益展壮犹
史宅之除待制知宁国府制
剖竹分符方畀藩宣之任疏恩易镇式昭委寄之隆具官某禀性谦和禔身端谨世济其美径跻持橐之班父敎之忠备识莅官之法欲详试近臣之政遂令佩太守之章改畀潜藩俾膺近次其勉图於治最庶益振於家声
余天锡知福州制
均佚祠庭已屡更於岁龠兴思宣室肆擢镇於帅垣式涣明纶庸昭隆眷具官某谦和而忠厚信敏而疏通七载立朝徧历清华之选八命作牧载宣弹压之威自辞常伯之班久戢壮犹之展今予命汝往司屏翰之权只服厥官茂着抚绥之绩伫闻善最嗣有异恩
李曾伯知岳州制
岳阳为郡当上流之要冲思患预防非通敏长才曷胜其任以尔究心谋略有志事功久历边陲备尝险阻列属戎监赞画帅垣善应变以随机可牧人而御衆爰畀藩宣之职仍兼节制之权勉着勲庸以寛忧顾
俞垓知安吉州制
廉吏民之表也承流千里苟得人而用之则其身正不令而行矣以尔议论识见蔚有父风和粹靖共根於天性总司舶市人服其清遂迭畀於郡符旋擢陞於朝列由司匦而至郎皆称厥官载惟辅藩当择良吏肆以命汝孰不谓宜节用爱人兴利革弊盖尔所素明者课最来上恩渥何涯
赵汝柄知严州制
严陵密迩京都素号望郡非朝绅之有声绩者不畀也由别驾而升允为异擢以尔强敏疏通优於吏治例条关决绰着声称晋秉州麾仍兼泉监其委寄盖不轻矣正身帅下薄敛省刑检察吏奸使无病吾民则予汝嘉往究乃心以图报称
刘炜叔知泉州制
温陵大藩民繁事夥蛮舶萃聚财货浩穰苟非公亷练达之才曷着牧养阜通之绩以尔美由世济学本家传践更百为精勤一意庐陵善政靡人不称晋陟郎闱庸示褒宠载念南土寖不逮前整顿一新正资敏手畴咨舆论咸曰汝宜往服厥官以称朕意
刘震孙改知安吉州制
霅川去天尺五湖山清秀人物阜蕃为浙右佳郡非廷绅之有资望者不畀也以尔毓德名家敏明直谅立朝以来屡进忠嘉省闼弥纶寖阶显用欲奉亲而丐外爰锡命以分符戢吏爱民省刑薄敛使田里相安而无愁叹怨恨之声则予汝怿课最来上嗣有异恩
韩休卿知融州制
朕笃近举远一视同仁至於岭峤之遥亦遴循良之选以尔元勲之裔四纪官涂三佐侯藩晋参议幕调兵御寇赞画宣劳擢守玉融庸示褒宠布宣德意使遐陬之氓如在畿甸则予汝嘉往究乃心以须选表
陈涤知宜州制
宜山去天辽邈廹近蛮獠民弱而贫非循良之守镇以清静曷安其生以尔毓秀名家疏通详练践更滋久所居见称肆观尔能擢守南土布宣德意使斯民受赐如在畿甸则为称职课最来上朕不汝遗
魏了翁知绍兴府制
不见贾谊方兴宣室之思爰命君陈往任东郊之尹益隆委寄庸示眷知具官某间世真儒斯民先觉以学问渊源之邃为黼黻河汉之文惓惓忧国之忠无言不尽蹇蹇匪躬之节所守弥坚甫晋陟於枢庭即宏开于督府趣还廊庙莫遂挽留旋畀藩宣复坚逊避然大贤之去就系四海之观曕载念会稽密迩王室徒得君重庶帅阃之增辉勉为朕行冀京师之蒙福虽暂劳于镇抚行大展于经纶尚体至怀亟祗成命
王遂知平江府制
用之则行方叱西征之驭引以自近复分左翊之符宣王化以承流庶京师之蒙润具官某定而能应直哉惟清惓惓怀忧国之忠蹇蹇厉匪躬之节施无不可岂惟振职于宪台事岂辞难尤欲宣威于制阃遐不谓矣朕深念之与其劳十乘以启行孰若易一麾而出守使见日觉长安之近无登天嗟蜀道之难茂对殊休勉图治最
王琮知常德府制
武陵巨镇兼四郡甲兵之事其责匪轻必长於牧御者始堪其选以尔究心谋畧有志事功仕於边陲谙历已久虽列属戎监赞画帅垣然未尽于长才复擢司於名郡其思报称勉着勲庸
袁申儒知宁国府制
宣城巨镇民物浩穰非明敏长才践敭滋久者莫胜其任以尔通今博古下笔成章尤决胜于漕闱竟收功于儒级奏使节州麾之最赞枢庭督府之筹虽陟列卿阻还清着载念藩宣之寄盍资通练之儒爰锡纶恩俾宣德意勉图善最嗣有殊荣
赵希塈改知嘉兴府制
霅川之政方以最闻避宠引嫌毅然求去勉从雅志爰锡明纶以尔公族之英安恬有守甫登朝列出典辅藩节用爱人正身率下丝毫无扰田里相安剡奏丐闲已尝谕旨俾令终秩云胡不留需次嘉禾以全高节益培远业庸副予知
吴潜改知平江府制
涣汗其号正陞法从之穹班我图尔居无若姑苏之巨屏欲示优贤之意肆疏易镇之恩具官某名冠羣英身兼数器总饷则不加赋而足用典藩则有善政以得民振戎事于兵曹赞庙谟於省闼方罄朝夕论思之益姑循内外更迭之规以宠其行俾即真於起部不远伊迩庶蒙润于京师矧屡试以有功当不劳而自治伫闻善最嗣沐殊休
贾子諟知成都府制
巴蜀去天辽邈将欲宣德意而抒下情实赖贤守其於选择尤不敢轻以尔学本家传美由世济宰邑佐郡俱着休称暨典边城究心扞御安于静退均佚琳宫载惟潜藩方资牧养畴咨已试咸曰汝宜往服厥官勉图政绩善最来上恩渥何涯
刘端友知遂宁府制
武信乃西蜀之巨镇重臣法从多均佚于此繇麾节而除者盖异渥也以尔祖父世笃忠正思其人犹爱其木况子孙乎幸有象贤挺挺风烈擢分帅阃庸示宠嘉瓜期尚賖虑淹远业复颁涣渥易镇名藩推善政以得民以儒术而饰吏盖尔所已试者宜疾其驱以寛忧顾
韩括知肇庆府制
端溪潜邸也实岭南之望郡比遭寇攘近甫安集拊摩惠养正赖循良以尔名臣之孙践更滋久倅贰潮阳寛慈平易今守兹郡密迩旧封闾里戚休知之审矣遏絶嚚讼检察奸胥俾母病吾民则为称职课最来上朕不汝遗
高定子除军器监依旧江东转运副使制
有功见知则说此四牡劳使臣之诗也朕尝三复斯言谓将指于外苟有劳绩而无以旌别之则何以作其趋事赴功之心乎以尔擢秀儒科杕华辉映侯藩郎省所居见称久典将输公勤亷介不加赋而用足真有用之才也课最登闻趣颁召节咸愿借留勉令因任擢长戎监俾远而有光焉益究乃心以须茂渥
奚概除军器监丞兼权淮西提刑兼都督府随军转运制
领内职而摄外台盖异渥也以尔疏通无壅沉静有谋倅贰齐安恊力扞御宠以戎监勾稽之职俾绾郡符复转为丞兼持使节仍飞挽於刍粟以赡给於兵戎其展壮猷以须异擢
曾頴茂直宝章阁知隆兴府兼江西运判制
麾节之任其事俱繁兼而领之允为重寄以尔望隆乔木光映棣华性资则温乎其和才具则施无不可出奏使节州麾之最入腾郎闱省闼之声难久郁於远猷俾再恢於游刃特升邃阁擢镇帅藩兼司将漕之权庸展澄清之志其思报称以俟褒迁
兵部员外郎成都运判杨履正除军器监兼四川宣抚判官成都府路转运判官制
宣威总四道之权责专任重必立其贰庶相与恊赞以成制胜之功傥匪宏才曷膺兹寄以尔忠烈名家熟知兵畧昨任绵守适值扰攘应变随机卒安反侧领计台而参幕府益展壮猷肆升武监之华仍赞元戎之职并谋合智御侮折冲益勉勲庸以寛忧顾
虞普除直宝章阁知夔州主管安抚司公事兼运判制
夔门当荆蜀之冲任分阃之寄者其责尤重非才高通变长於绥驭者曷称其职以尔量宏识远心正气和见诸历试之间蔚有可称之实六辔如组方赖咨诹十国为连尤资镇抚肆陞邃阁兼领漕台整师以修我戎给饷不絶粮道皆汝所优为者勉图伟绩嗣有异恩朱监依旧将作监丞淮西制参兼运判制
朕理内御外为官择人计画转输皆为重寄兼斯二者必赖通才以尔人门兼美内外俱宜班行绰着於声称藩屏复宣於劳绩载念西淮之境实当要路之冲禆赞制垣斡旋漕计采之公论咸曰汝宜以匠丞而兼领之其委任盖不轻矣勉图来效以副予知
赵以夫除两浙转运判官制
畿漕兼道之权事丛责重非详练通敏随试辄效者曷胜其任以尔学粹词丽心醇气和治郡则惠爱及民持节则公清振职郎闱枢属俱着声称敷奏详明尤称朕意寓直邃阁晋陟计台庸昭简眷之隆盍展澄清之志尚观来效嗣有褒迁
姚珍除福建转运判官制
建守闽漕例多更迭盖以闾阎利病财计盈虚知之详而讲之熟矣矧奏藩宣之最宜陞飞挽之司以尔望亚伦魁才高经济和不流中不倚强而义简而亷枢筦机谋正资叶赞辅藩经理勉为朕行殚一心於劳来之间措千里於奠安之域民受其赐悉怀爱戴之私予嘉乃勲晋陟将输之寄仍兼旧治终惠编氓益观尔能嗣颁异渥
孟点除湖北转运判官制
湖右诸郡困於供亿财殚民匮欲称将输之任必资明敏之才以尔毓秀名门究心吏事侯藩底绩制阃赞谋既所至之有声信无施而不可漕台兼摄休誉益彰宜畀真除庸昭隆委扬清激浊正已理财使民不加赋而吏皆奉法则予汝嘉往究乃心以称朕意
钱雷震起复修职郎差充淮南运司凖遣制
起复任职盖以才选故常法不拘也尔尝预荐墨因护乡井而得官鹾息日亏又能措画外台辟举遂夺情而充漕属允为间见其恩报称移孝为忠
彭大雅出疆筹略多合事宜补从事郎淮西准备差遣制
制垣任重而责专有请必行庶英豪乐为之用以尔名中贤书智周兵畧出疆踰岁洞察敌情戎阃荐敭特赐真命文阶幕属倂为尔荣尚克钦承毋忘报称
陈一荐除司农寺丞兼荆湖制置司参议官制
赞画制垣必兼内职所以重其迁也尔自掇儒科荐更边任典藩将漕所至见称俾晋丞於大农仍复参於议幕随机应变尔所素明益展壮猷以须显用
赵师楷除直秘阁依旧都大提点坑冶铸钱公事制
中秘图书之府寓直其间号为清选非声望显着者不畀也以尔被服儒雅标的宗英治郡则惠泽及民持节则亷明振职摄承帅阃扞御有方遂擢寘於班聨旋出司於泉布肆加尔职俾分潜邸之符恐勤于行复任使华之寄式昭简眷嗣有褒迁
陈登除江淮等路都大提点坑冶铸钱公事制
泉司总十一道之权其任匪轻欲称厥职必惟其人以尔兰省上游闻多学广入登清选出倅侯藩备殚帅垣禆赞之劳遂进外府勾稽之职剖符名郡治最蔼闻肆疏宠以褒迁俾提纲於鼔铸往服厥职益究乃心
黄辰显督战收复山城转一官制
儒者知兵真有用之才也况立勲绩褒赏可忘以尔作邑边陲禀命制阃督兵鏖战奋不顾身险阻备尝卒复城壁进官一秩以旌其劳祗服宠荣益思报称
韩亮朱虎陈广转官制
惟赏无常视功轻重则人无幸心而皆有激励之意尔亮捕巨寇复淮安则峻跻遥刺尔虎取盱眙则特迁三秩尔广有张山之捷则序进一阶皆量其功而褒赏之亦可谓公矣其思报称毋忝朕命
朱揄祖解罢合职转一官制
服勤宾合六阅岁华揆之彞章盍加恩渥尔早游胄监蔚有休称两预荐书三从戎幕擢陞赞谒备着劳能兹易畀於兵钤宜晋跻於勇爵勿云序进嗣有恩荣
黄师参转一官制
蠢尔凶徒啸聚山谷侵掠郡邑民不奠居帅阃莅师威声震叠执讯获丑殱厥渠魁尔在幕中实参筹画进官一等用奬贤劳
孟珙转八官以三官转横行五官转遥郡制
功多有厚赏所以厉将士而为缓急之用也苟有其人褒扬可後以尔性资明甚气节伟然出自将门熟知兵畧北兵为梗疆场靡宁奋不顾身鏖战获捷厥绩甚茂朕甚嘉之遥刺横行并以命汝勉图来效以称异恩
朱子肃宋诩备御有劳各转一官制
凶徒倡乱侵扰郡邑突至五羊阖境震惊尔子肃定而能应尔诩敏而有谋密赞帅垣厉兵剿捕迄臻宁静褒渥可忘各进一官尚思报称
王埜知邵武日先事弭变转一官制
先事弭变易危而安非善谋善断者畴克能尔舍而不录何以示劝尔昨守樵溪凶徒兆乱机筹密运殱厥渠魁民获堵安兵无血刃疏恩增秩庸示褒嘉列属枢庭益观妙画
卢壮父前任泰宁丞经理有劳特进两资制
寇攘为梗民不奠居尔以邑丞劳来安集百废具举旧观复还缅思尔劳盍膺褒宠疏恩进秩尚克钦承朱扬祖昨任荆门军日守城有劳转一官制
赏罚军国之纲纪也当缓急之际畔官离次者既加谴责保障宣劳者盍示宠褒尔文武兼资艰难备历昨守边郡适值绎骚扞御有方保全城壁晋陞一秩用酬尔庸
赵汝腾昨任权通判光州日同议调遣剿退敌兵转一官制
蠢兹不靖侵扰边陲尔摄倅浮光恊谋扞御旋底宁谧盍示宠褒进陟文阶其思报称
辛起宗等转官制
朕亲阅近班程其射艺孔武有力咸精其能悉繇训练之功可後褒扬之典以尔禀资通敏闲习朝仪庀司端闱靖共有恪训齐殿直勇力倍增宜进一阶以旌振軄李昴英前任广东机宜说谕叛卒有劳转一官制
凶徒倡乱声势鸱张直抵广城阖郡震恐尔忠於体国勇不顾身径造贼营谕以逆顺继居机幕复赞筹谋遣兵扞防迄臻平定厥绩甚茂盍进一阶以示褒宠
张旺剿除同寇转两官制
赏不踰时所以劝有功也捷奏上闻褒扬可後尔骁雄无敌沉鸷有谋躬率兵戎驱除寇贼执讯获丑亟奏肤功晋陟两阶庸示激劝勉图伟绩嗣有异恩
王恕用昔日功赏转一官制
当多事之秋苟有劳绩不拘久近悉加恩渥所以厉世磨钝也尔服勤边鄙密效筹谋历岁已深比方陈述戎帅既谓有所据依则赏典岂容吝也特畀一阶其思报称
高稼殁于王事转官予职制
惟赏无常视功轻重矧着死节盍锡异恩以尔公尔忘私忠以卫上自把麾而持节每加意於练兵适当强敌之凭陵坚守孤城而扞御见危致命允谓精忠崇德报功当隆恤典畀以文阶之峻升之学士之聨仍录後昆俾膺庙食英魂如在茂渥其承
黄辰显转一官除军器监簿今再任制
盐息以佐国用其利甚溥任是责而能究心措办者悉加恩赏尔曩赞仓幕增羡课额暨倅通川兴修亭竈允谓宣劳宜陞一秩勾稽戎监因任佐州庸示宠褒勉图後效
孟点任湖北运判日应办粮草转一官制
在昔不庭侵犯边境调兵给饷凡服劳者悉加旌赏矧尔軄专将漕应办究心十万师徒赖以宿饱克成伟绩盍陟一阶祗服恩荣益思报称
丘岳转一官制
敌骑侵扰民不奠居非资劳来之恩曷免流移之患尔存心恻隐极力拊摩捐公帑以贷农民俾皆复业又节浮费以偿宿逋允谓区处得宜矣制垣剡荐可後褒嘉晋陟文阶以示激劝
许堪转两官制
作屛边城究心戎事浚濠堑而备器械百役具兴而不至扰下可谓措办有方矣畀以两阶庸示褒宠勉图後效以称所蒙
史宅之赏转一官制
理财给饷不扰而办疏恩迁秩庸旌尔能具官某秀出相门进登从橐比分符於辅郡蔼报政之休称省事清心爱人节用虽不加赋自有余财既区处以得宜岂褒扬之可後宜进文阶之陟以旌岁课之优茂对宠光以需异擢
魏了翁昨遇庆典应转官制
庭闱七袠肆颁庆寿之恩文武百寮悉沐迁官之宠矧久跻於迩列胡未被於徽章特涣明纶俾沾旧渥具官某斯民先觉当代正人进思尽忠忧国家而如渇退不失正付轩冕於傥来至庆霈之当陞亦辞荣而弗受今予命汝初非滥予之私式克钦承庶合已行之典
陈天泽通判招信军转一官制
敌情叵测疆场未宁尔远守边城谙练戎事究心备御已遂终更因任迁官以示劝奬
刘炜叔前任吉州应办捕寇钱粮转一官制
凶徒为梗邻境绎骚尔守庐陵同心体国应办兵食为费不赀既奏肤功可无茂赏晋陞一秩尚克钦承
陶木茶盐增羡转一官制
昔刘晏斡山海操赢赀以供饷馈故敛不及民而用度足史臣称之今日养兵之费仰给茗鹾苟区处得宜则下不益赋而上无乏用课最登闻褒扬可後以尔望重时髦才优宰掾纪纲省务井井有条至於煮摘之利一经提振亦暴如山倍於常岁宜加一秩以旌其能往究乃心益修厥职
任?交引循一官制
物货如山簿书盈几典者不能徧睹此奸弊所由生也鈎考无术其失滋多尔毓秀名门性资明敏精於综核欺谩莫容进陟一资尚图报称
杨白充修奉司部役官结局转一官制
朕追远谨终孝思罔极寝园修奉益致其?督役鸠工悉加酬赏尔预其事宜进一阶
张溥昨任同安县置陂圳转一官制
兴修水利悉有恩赏盖以为农也尔明敏疏通勤於政事比宰名邑增浚陂渠灌溉菑畲其惠溥矣庾台剡奏可後褒嘉晋陟一阶其只成命
陈均通判江州转一官再任制
江面要冲正资防扞克勤厥职可後宠褒以尔毓秀名门公勤明敏两宰剧邑俱着休声暨倅九江三摄郡政究心备御阖境堵安帅阃荐敭盍加旌别特令因任晋陟一阶益懋壮猷以须异渥
张毅然转一官制
边事方殷广求谋畧不吝爵赏以劝来者尔倅贰淮壖熟谙备御愿密陈於筹画洵有志於事功先进一阶以为尔宠益图来效嗣沐殊荣
李刘昨任成都运判日起发会纸及五纲转一官制
造券以佐用度必资蜀楮设官以司其局凡宣劳者悉该赏典矧尔曩任计台实董其事既及五纲之数盍陞一秩之荣虽率旧章式昭新渥
顔颐仲修三殿毕工转一官制
朕自临御以来示端朴为天下先未尝兴木土之功也然正衙便殿乃视朝听治之所不修不饰曷耸观瞻尔治剧剸烦恢恢游刃程督营缮不日而成私弗扰民公无重费进官一秩庸旌尔能虽率旧章式昭新渥厉模昨任成都运判起发会纸及五纲转一官制
钞楮造券以佐国用司其局者苟振厥职悉加恩渥矧尔持节计台实总其事纲发应格允谓究心进秩一阶庸示信赏
曹前任浙西提举和籴转一官制
积贮天下之大命也矧今边事未宁调度百出而丰歉之不常广籴以备缓急非心於体国者畴克如此尔司庾西淛敛散有方赈饥恤贫民怀其德被命收籴复能革科敛戢侵尅增价而平槩之人皆乐趋不日而办进官一秩以旌其能岂无异恩观汝来效
曹再以和籴转一官制
以仁存心视饥由已两载收籴所种甚丰既陟一阶再加华秩更图後效嗣有异恩
赵崇齐措置籴买转一官制
西蜀饷台专仰籴买以给军须而供兵食尔区画得宜多多益办可无懋赏以旌其劳进秩一阶益思报称

[book_title]卷七
<集部,别集类,南宋建炎至德佑,东涧集>
钦定四库全书
东涧集卷七　　　　　　宋　许应龙　撰劄子
论君德人心劄子
臣闻国於天地必有与立一曰君德二曰人心夫天下至大也王业至重也所赖凭藉而扶持者固亦多术矣而臣独以君德人心为先者盖君德厚薄乃安危之兆人心向背实理乱之基君德苟正则朝廷清明治功振起於寛厚宏博之中而隐然有不可犯之势人心苟固则尊君亲上如手足之扞头目虽危疑缓急之秋亦无解散动摇之患故先圣人不虑国势之不强惟虑已德之不修不虑外侮之难御惟虑人心之未附盖敌国外患何世无之虽虞朝之盛犹有弗率之苗民周治之隆犹有不服之崇国然舜文之心曷尝以是为患哉文德之敷民心之洽既足以致风动之休则蠢兹有苗何虑其不格敬止之德怀保之恩足以格子来之衆则崇墉言言亦因垒而自降矣汉唐之君虽非帝王比然汉能以公恕统天下而四百年之间举无二志唐以仁厚结人心虽屡更变故皆不旋踵而定是知君德人心乃国家之元气而长治久安未有不本诸此请复以国朝之事明之恭惟艺祖立极圣圣相承讲学行仁求贤纳谏下情通而无壅蔽之患公论伸而絶好恶之偏其正君德有如此者戒藩侯以抚养厌将臣之杀降缓故纵之诛重误入之辟蠲河北之盐寛陕西之税其结民心有如此者是以朝廷尊安基业巩固虽澶渊西夏之惊智高果庄之黠皆随起随仆卒晏然而无患是果何以得此哉以兵而言则无大兵威以操制生人之命以刑而言则无深责重罚以禁遏奸宄之心疑若委靡而不振矣而二百年之间主威国势隐如雷霆固若磐石亦惟君德明於上人心固於下足以消奸邪之萌而杜祸乱之原也陛下纂承丕绪尊奉慈极亲近儒生开广言路听断访问未尝少懈出入起居罔有不钦皆所以正君德也大风之变首议蠲免洪水之灾加倍赈恤旌廉抑贪敷宣德意赦过宥罪务行寛大皆所以结人心也是以天地和应雨阳时若年谷顺成民生丰裕将以建大政而兴太平而疆场之防犹关宸虑然大明当天魑魅自伏今圣德昭明贤才萃聚岂无运筹帷幄以决胜千里之外者乎人心爱戴中外和协岂无贤於长城者为吾之扞御乎昔裴度言於宪宗之朝谓淮西荡定河北底宁岂朝廷之力能制其命直以区处得宜能服其心耳今日之事苟区处得宜随机而应变强本而弱支则进退伸缩无不如意尚何外患之足虑哉虽然君德人心固所以固国之本而君德之修又所以固人心之本然人心不难固而君德为易亏苟德修於上有加而无己则民戴於下无时而或释臣愿陛下法乾之健体恒之久不以躬行为己至而或怠於力行不以日新为己盛而益期於又新则泽流而益深仁增而益高民之戴德永永无穷将使外薄四海无思不服国势增安犹太山而四维之矣臣不胜拳拳取进止
论当然之理劄子
臣闻天下有当然之理不可有所激尤不可有所狗激则矫枉以过正故不合乎中狥则迎合以苟容又岂复有至当之论哉古之君子平心以应物毋固毋我惟视夫理之如何耳其行已则中不倚而和不流其待人则上不谄而下不凟论事则明辨是非而不立异以求胜事上则将顺正救不以讦而为直外不为人之所忌中不失吾之所守安见其所谓激而又孰得以议其狥乎此乃时中之道士大夫之所当尚也奈何人无定守视时变迁见夫激之可以立名也则假公以济私恶常而好异互相矛盾不问是非若是者固不能以成事而只见其多事又见夫狥之可以媒进也则揣摩而求合阿附以取容同声相应无复可否若是者虽不至於生事而必至於误事握风俗之枢者将欲约其偏而归之中可不示之以好恶而使之知所趋避哉仰惟陛下以中正履位以道德同俗建用皇极以革偏陂之私并用才德以示翕受之公保合太和以杜分朋植党之渐既不使之过於激复不使之流於狥可为得大中之道而明善俗之方矣然士大夫之心既不至於激则必至於和贤和於朝固帝治之盛然和而不同斯谓之君子焉一或苟同则其弊复流於狥是又不可不察也利害可言也复恐时好之不合奸弊当革也复患吏强而难制难从之请恐有所拂而曲从之不可行之事或有所迫而强行之荐举则多狥於私属予决则或持於两可若是之类皆未免有所狥也转而移之诚不容缓今陛下不倦於听纳大臣方切於延访以公灭私屡形於戒饬用例破法累见於申明固未尝不欲闻正论而明公道也然作之而未应倡之而未随者何耶昔人有言曰人臣事君之常情不从其令而从其意臣愿陛下益开衆正杜絶羣枉奬端方之士振委靡之习使天下昭然知上意之所向则观感之下孰不精白一心以承休德在位正直之风当不愧於羔羊矣狂瞽之言冒犯天威惟陛下赦其愚取进止
论终始如一劄子
臣闻人主有善始之意固天下之所深喜亦天下之所深望也夫飞龙在天万物咸覩意谕色授而六服震动言传号涣而万里奔走苟意向之或偏举措之不审则治忽之机实肇于此今也讲学以进德求贤以辅治开言路以通下情此帝王盛德之事而皆举行於临政愿治之初是其初意之善固足以耸动观听天下安得不以为喜然是意也易长亦易消易勤亦易怠必守之以坚行之以力则日就月将以极其缉熙之功言听谏从以尽其施行之实求之必用用之必信而使贤者能者无不尽其才之叹此岂非天下之所深望哉苟能为其所喜而复满其所望则唐虞三代之盛有不难致者矣恭惟陛下以神圣之资绍延洪之业体元居正励精思治谓多闻乃可以建事也则锐情经术增置讲官谓帝王之德莫大于纳谏也则下明诏以求直言命羣臣以上封事谓邦基之立惟在于得贤也则播告中外各举才识凡此设施无非治道之大端则善始之意固已不容言矣然臣惓惓之忠尤望坚守而不变焉盖自昔人主固有留意於经理者矣而为黄老养性之说或欲以沮其勤不欲人主观书又欲以售其术稍不加察则近便嬖之时多亲儒生之时少而好学之勤不能如其初矣亦有锐意於求言者矣然逆耳之谏难受顺旨之言易从一或偏听则剀切者谓之沽名忠直者疑其讪上而悦谏之心必不能如其初矣亦有汲汲於求贤者矣然君子鲠直而易疎小人柔顺而易亲亲则莫见其非疎则莫见其是故积年信任或一朝疑而弃之则好贤之心复有始而无终矣凡若此者皆後世人主之通患苟非天德清明纯一不己未有不蹈其辙者陛下退朝之暇犹勤观览切直之谏优加褒擢收召耆德之臣旌表清廉之守此皆真心实德之所形见固非勉强而行者而臣犹以坚守为言岂为是过计哉盖自强不息斯可合乾德之大终始惟一乃可底日新之盛否则动摇于浮言而迁易於邪佞此心转移一息间耳而治势安危所关者大臣不复援引古昔请近述国朝之事以明之昔元佑初选择明儒劝讲经幄广开言路增置谏员擢旧德於散地设十科 以荐贤一时之治灿然更新疑若可以无遗虑矣而当时之臣犹有隐忧焉刘挚则曰已行之令持循无变则治道成王岩叟则曰惟当日笃此心不可少移初意以至日谨一日天下之事不足虑程颐言之终则念始不可不勉傅尧俞又言之无非欲其坚守不变以成其初政之美哲宗信用其言故元佑之盛度越今昔异时此论一摇或以绍述之说进或以调停之说进则事体非复前日矣然则进言於今日者可不以是为戒哉虽然人主一心攻者甚衆少懈而受其一则陷溺其中而不自觉太宗皇帝尝曰人主当澹然无欲使嗜好不形於外则邪佞无自而入此先正其心之意也此心一正则私欲不足以乱其真而外物不足以更其所守以之讲学则专而精以之听言则公而明以之任贤使能则无所处而不当书曰监于先王成宪其永无愆惟陛下留神取进止
论量能授官劄子
臣闻量能而授官此古者用人之术也夫人之才不能皆全或纯於道德或善於才干优於理民者将畧未必长精於心计者法律未必审校短量长惟器是适则事无不举分职受任或乖其宜则绩用不成故有虞之世能敷敎者使作司徒能典礼者使作秩宗明五刑则命之作士谐八音则命之典乐各专一能各守一职未尝迭迁而互用之故百工惟时庶绩其凝而泰和之治亦由此而致奈何後世用人不问德之所宜才之称否既使之治兵又使之理财方使之理财复使之典狱礼乐之任付之若而人工技之司付之若而人以一人之身而责之以百官之所为宜其人之难为也夫责之以所难为则人之能为者鲜遂相率而不为故典礼者虽未知礼而不以为愧典狱者虽未知律而不以为慊其意盖曰百司庶府皆然也吾何以知为哉固有才称其职得以究其所长者至於迁擢或又移之他职矣所职之事苟非其所素习则不得不委之吏故吏得以容其奸而本末源流蠧弊根深盖有不及察者流弊至此故居官者皆不度其才之短长德之小大朝欲为此暮欲为彼而有不安厥职之心然则为官择人者其可无以处之乎昔司马光屡言於祖宗之朝欲博选在位之士使德行者掌敎化政术者为守长勇略者为将帅明法者典刑明礼者典礼此正量能授官之意在今日所当讲明者而或者又曰虽量其能当久其任善於其职者增秩加赏而不徙其官苟数迁数易则心怀去就事复苟且是固然耳然好进者常情之所不能免傥积岁不迁将有十年不调之嗟从事独贤之叹怠惰之心必生废事之弊犹故是则久任之说固未易以遽行也为今之策惟精於财计者必使之理财迨其迁也复以精於财计者代之长於铨综者必使之典铨迨其迁也复以长於铨综者代之至於典礼典兵莫不皆然虽不久其任而前後相继者莫非其才之所长则亦何事之不举何职之不称哉今日用人试金科者多处以刑法之官历边事者率付以边陲之寄此固因才授任之美意也尤愿陛下明诏大臣益广此意精加采择於百司庶府之间莫不各随其才而无强其所不能则人人各尽所长复循名责实考其幽明而黜陟之则庶官无旷当匹休於前古矣取进止
论荐举劄子
臣闻荐举而不拘其数此朝廷之美意也荐举而或失其实此士大夫之私心也因士大夫之私心而失朝廷之美意岂可不思所以处之乎臣请先原其弊而後僭陈所以变革之术夫一郡之吏察于太守一路之吏察于诸司满一期则有关陞之荐逾三考则有京削之荐岁有常员截然一定固不患其滥也至若政绩则听其剡上初无定数岂故纵其猥滥而无纪极哉盖以效绩显着固未易得若拘以岁荐苟未有其人必以庸常之流勉强充数其谨重之意盖可见矣是以剡牍来上悉从其请或与陞擢或令审察或付中书籍记使贤者知所劝而不贤者亦知自勉进者以为荣而未进者亦有所慕得人之效大率由此岂非朝廷之美意乎奈何人情贪荣竞欲速化不顾职事之修否而惟欲露章之荐引头钻肘刺不得不已以公道自任者旌别淑慝固不肯曲狥其请而乐於周旋者见其既无定数求者必与迨其甚也一章所荐或五六人或十数人载於邸报殆无虚日合一岁而论不知其几非亲故之夤缘则势要之嘱托非关陞之所不及则京削之所未徧誉过其情则以铅刀而为銛举非其类则以薰莸而同器此岂非士大夫之私心乎夫惟其出於私则贤否混淆真伪杂揉形於荐牍者未可尽信不免视为具文而一切不复用矣吁不意求才之美意而为士大夫之私心坏之也虽然变而通之夫岂无术一曰定剡荐之数二曰严保任之法昔皇佑初诏举县令而张易於逼替之际并荐一十六人上谓辅臣曰所举猥多岂无干请可令裁定此定剡荐之数者也冯拯请司四品以上具表举人若效绩着明当特酬赏不如所举依法加罪此严保任之法者也数既一定则不容妄举以狥泛应之私法既加严则谁敢失实以干谬举之罚如此则公论大明羣贤并进得以随才器而使之百工允厘庶绩咸熙盖有不难致者抑又有当察者昔欧阳修有云善恶之人各以类举廉谨者举清干赃污者举贪浊狥私者举请求苟任是责者或非其人亦安能无妄举哉太宗皇帝亲阅班簿常曰不择举主何由得人此清源正本之论真万世龟监也惟陛下与大臣亟图之臣不胜拳拳取进止
论用人劄子
昔司马光进言谓设官分职以待贤能大者道德器识以弼谐敎化其次明察惠和以拊循州县其次方略勇果以扞御外侮小者刑狱钱谷以供给役使岂可专取文艺之人欲理万事耶然则四方之人虽於文艺或有所短而其所长有益於公家之用者安可尽加弃斥使终身不仕耶又曰人各有所长或优於德而啬於才或长於此而短於彼虽臯夔稷契尚各守一能况於中才安可求备故孔门以四科取士若专引知识则嫌於挟私难服衆心若止循资序则官匪其人何由致治乞朝廷设十科以举士臣闻天下固有不一之才人主当无执一之见盖人才之在天下若十指然小大长短虽若不齐而皆适於用兼收并蓄待用无遗则皆有以自见而天下无不举之事苟用一而废一则互相倾轧必有分朋植党之弊昔臯陶谓翕受敷施九德咸事则俊乂在官可以抚五辰而凝庶绩奈何後世之君不知出此文帝好清净而豪杰之士难合武帝用才智而道德之士见遗宣帝尚刑名而儒学之士不用皆由所尚之偏故天下之才不能以尽用要之人主当与天同量栽培倾覆生育长养各随其禀赋之自然而无容心於其间苟好恶之私先累於其中则人才高下必不能随宜器使而急於求进者必至迎合党同而伐异俱欲求胜非惟不足以成事而清流浊流之患实基於此司马光论任人欲取道德器识明达勇果刑狱钱谷者并用之而长於此短於彼者不可求备此乃器使人才之要术也嗟夫人才不同彼此异见其来非一日矣足一蹑军门视文士如仇讐首一戴儒冠轻武弁如草芥矫矫特立则以静重为苟容处事详审则以刚直为沽誉长於吏才则以明经术者为腐儒专於学问则以了官事
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 10:23:07-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>