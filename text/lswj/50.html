<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="提要,卷一,卷二,卷三,卷四,卷五,卷六,卷七,卷八,卷九,卷十,卷十一,卷十二,卷十三,卷十四,卷十五,东莱别集卷一,东莱别集卷二,东莱别集卷三,东莱别集卷四,东莱别集卷五,东莱别集卷六,东莱别集卷七,东莱别集卷八,东莱别集卷九,东莱别集卷十,东莱别集卷十一,东莱别集卷十二,东莱别集卷十三,东莱别集卷十四,东莱别集卷十五,东莱别集卷十六,东莱外集卷一,东莱外集卷二,东莱外集卷三,东莱外集卷四,东莱外集卷五,东莱外集卷六,附录卷一,附录卷二,附录卷三,东莱集全文在线阅读,东莱集全文在线下载,大玄古籍书库">
<meta name="description" content="四十卷。宋吕祖谦(1137—1181)撰。吕祖谦，字伯恭，婺州(今浙江金华)人。隆兴进士，历太学博士，除秘书郎国史编修官，实录院检讨官，参与重修《徽宗实录》。迁著作郎，除直秘阁。卒，谥成，后改谥忠亮。祖谦从林之奇、汪应辰、胡宪游，又与朱熹、张栻友善，人称“东南三贤”。他在金华城中有丽泽书院一所，是其晚年会友之地。祖谦为学主经世致用，创金华学派。他于《诗》、《书》、《春秋》皆多究古义，于十七史皆有详节。因此词多根柢，不涉游谈。其文词闳肆辨博，凌厉无前。诸体皆豪迈俊发，在南宋诸儒之中可谓衔华佩实之人。祖谦一生">
<title>东莱集_吕祖谦_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">东莱集</span> <br/>
          作者： <span class="inputVal" id="bkauthor">吕祖谦</span> <br/>
          朝代： <span class="inputVal" id="bkdate">宋代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">类书文集,诗文集,完结</span> <br/>
          字数： <span class="inputVal" id="bknum">[book_length]288506</span> <br/>
          说明： <span class="inputVal" id="bkdec">四十卷。宋吕祖谦(1137—1181)撰。吕祖谦，字伯恭，婺州(今浙江金华)人。隆兴进士，历太学博士，除秘书郎国史编修官，实录院检讨官，参与重修《徽宗实录》。迁著作郎，除直秘阁。卒，谥成，后改谥忠亮。祖谦从林之奇、汪应辰、胡宪游，又与朱熹、张栻友善，人称“东南三贤”。他在金华城中有丽泽书院一所，是其晚年会友之地。祖谦为学主经世致用，创金华学派。他于《诗》、《书》、《春秋》皆多究古义，于十七史皆有详节。因此词多根柢，不涉游谈。其文词闳肆辨博，凌厉无前。诸体皆豪迈俊发，在南宋诸儒之中可谓衔华佩实之人。祖谦一生著述颇富，有《古周易》、《春秋左氏传说》、《东莱左氏博议》、《大事纪》、《历代制度详说》、《少仪外传》、《吕氏家塾读诗记》等，编有《宋文鉴》、《古文关键》等。《东莱集》四十卷为祖谦去世后，其弟祖俭及从子乔年先后刊补遗稿，分为文集十五卷、别集十六卷、外集五卷、年谱遗事附录三卷，又附录拾遗一卷，共计四十卷，即今之所传之本。有《四库全书》本。</span> <br/>
          封面： <span class="inputVal" id="bkimg">Z_18239.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]东莱集
[book_author]吕祖谦
[book_date]宋代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]类书文集,诗文集,完结
[book_length]288506
[book_dec]四十卷。宋吕祖谦(1137—1181)撰。吕祖谦，字伯恭，婺州(今浙江金华)人。隆兴进士，历太学博士，除秘书郎国史编修官，实录院检讨官，参与重修《徽宗实录》。迁著作郎，除直秘阁。卒，谥成，后改谥忠亮。祖谦从林之奇、汪应辰、胡宪游，又与朱熹、张栻友善，人称“东南三贤”。他在金华城中有丽泽书院一所，是其晚年会友之地。祖谦为学主经世致用，创金华学派。他于《诗》、《书》、《春秋》皆多究古义，于十七史皆有详节。因此词多根柢，不涉游谈。其文词闳肆辨博，凌厉无前。诸体皆豪迈俊发，在南宋诸儒之中可谓衔华佩实之人。祖谦一生著述颇富，有《古周易》、《春秋左氏传说》、《东莱左氏博议》、《大事纪》、《历代制度详说》、《少仪外传》、《吕氏家塾读诗记》等，编有《宋文鉴》、《古文关键》等。《东莱集》四十卷为祖谦去世后，其弟祖俭及从子乔年先后刊补遗稿，分为文集十五卷、别集十六卷、外集五卷、年谱遗事附录三卷，又附录拾遗一卷，共计四十卷，即今之所传之本。有《四库全书》本。
[book_img]Z_18239.jpg


[book_chapter]文集

[book_title]提要
东莱集　　　　　　　　别集类三【宋】
提要
【臣】等谨案东莱集四十卷宋吕祖谦撰祖谦有古周易已着録其生平诗文皆祖谦殁後其弟祖俭及从子乔年先後掇拾遗稿厘为文集十五卷又以家范尺牍之类为别集十六卷程文之类为外集六卷年谱遗事则为附録三卷即今所传之本也祖谦虽与朱子为友而朱子尝病其学太杂其文词闳肆辨博凌厉无前朱子亦病其不能守约又尝谓伯恭是寛厚底人不知如何做得文字却是轻儇底人如省试义大段閙装馆职策亦说得漫不分晓後面全无紧要又谓伯恭祭南轩文都就小狭处说来其文弱并见於黄?滕璘所记饶録後托克托修宋史遂列祖谦於儒林传中微示分别然朱子所云特以防华溺心之弊持论不得不严耳祖谦於诗书春秋皆多究古义於十七史皆有详节故辞有根柢不涉游谈所撰文章关键於体格源流且有心解故所作虽豪迈骏发而不失作者典型亦无语録为文之习在南宋诸儒之中可谓衔华佩实又何必吹求过甚转为空疎者所藉口哉又按朱子语类称伯恭文集中如荅项平甫书传梦泉子渊者如骂曹立之书是陆子静者其他伪作想又多在云云是祖俭等编集之时失於别择未免收入贋作然无从辨别今亦不得而删汰之矣乾隆四十六年二月恭校上
总纂官【臣】纪昀【臣】陆锡熊【臣】孙士毅
总　　校　官【臣】陆费墀

[book_title]卷一
钦定四库全书
东莱集卷一　　　　　　宋　吕祖谦　撰诗
许由【福】
许由不耐事逃尧独参寥行至箕山下盈耳康衢谣谓此污我耳临流洗尘嚣水中见日驭劳苦如尧朝尧天接山际尧云抺山椒谁云能避世处处悉逢尧
清晓出郊【福】
落月窥瓮牖殷勤唤人醒蓐食治野装行行向郊垧林端横宿霭未放羣山青藕花断复续莫辨浦与汀初闻露花香一洗廛市腥清景竟难挽晨光着邮亭留眼数天际尚余三四星车尘驾暑气白汗如飜瓶凉燠一机耳愠喜谁使令泠然解其会冰壶在中扃
城楼【福】
城峻先迎月帘疎不隔风棋声传下界鴈影没长空岛屿秋光里楼台海气中登临故待晚雨外夕阳红
西兴道中二首
鳬鹜迎船似有情随波故起绿粼粼野花照水开无主谁信春归已两旬
桑麻张王不知春帝恐莺花太断魂东岸红霞西岸绿却将景色为平分
晚望【信】
独立荒亭数过帆横林疎处见沧湾故知不入豪华眼送与鳬鸥自在看
春日七首【信】
江梅已过杏花初尚怯春寒着萼踈待得重来几枝在半随蝶翅半蜂须
短短菰蒲绿未齐汀洲水暖鴈行低柳阴小艇无人管自送流花下别溪【一云归时须趂春光浅待得春深意却迷】
岸容山意两溶溶便是东皇第一功春色平铺人不见却将醉眼认繁红
春波无力未胜鸥夹岸山光翠欲流若使画成惊顾陆更教吟出压曹刘
络石寒毛涧底明春来绿徧小峥嵘凭谁再续平泉记为定芸兰孰弟兄
一川晓色鹭分去两岸烟光莺带来径欲卜居从钓叟緑杨缺处竹门开
檐铎无声鸟语稀径深钟梵出花迟日长徧遶溪南寺未信东风属酒旗
登八咏楼有感
仲舒旧事无人记家令风流一世倾天下何曾识真吏古来几许尚虚名【阙仲舒守婺有异阙】
富阳舟中夜雨
万顷烟波一叶舟已将心事付溟鸥蓬笼夜半萧萧雨探借幽人八月秋
野步【杭】
石梁俯清流苔髪明可数茅檐春昼长寂寂亭阴午鸟啼花径深风絮浩无主幽人不可亲棋声时出户
晚春二首
卷地狂风殿晚春落花盖水欲成云向人不改故时面惟有苍官与此君
风絮流花一任渠北窻高卧绿阴初闭门春色闲中老为谢平生董仲舒
明招杂诗四首
鸟声报僧眠钟声报僧起静中轻白日邈视东流水风月有逢迎出门聊徙倚传徧南北村松间横屐齿前山雨退花余芳栖老木卷藏万古春归此一窻竹浮光泛轩槛秀色若可掬丰腴当夕餐大胜五鼎肉墙竹生夏阴风荷留宿露解衣一盘礴此岂不足付风檐袅茶烟铜瓶语相泣清阴一疎箔不碍飞花入
游丝
游丝浩荡醉春光倚赖微风故故长几度莺声留欲住又随飞絮过东墙
夏日
阶前水乐元无谱檐外风琴不用弦待唤青奴与黄你为君极意作今年
郑武子删定挽章二首
博洽推诸老胷中几石渠暮年终反约精义本无余羲易忘言後楞伽絶笔初长归应不憾旧学尽成书古汴豪英海追随不厌勤尘中识梅福帘下得严君【京师贤者多市隐阙　　识之公所从受太玄乃得之於日者】培养逢原学烟沈济世勲定知千载後下马董生坟
又二首【代父仓部作】
平生丈人行每语尽箴规问字扬雄宅谈经董相帷壶觞陪胜践杖屦及深期谁料南归日坟前宿草衰公未陪经幄还应典奉常如何便沈没不使少翺翔幽壤千年闭名山万卷藏升堂多俊彦筑室绕高冈
陈庭坚聘君挽章二首
沙尾三家市人声半米盐悠然搔短髪忽此见长髯觞咏欢初合溪山气已添丰城埋劒夜太史定先占大门三世旧是邑两公同易策它年絶【删定郑公】诗筒去岁空朱【阙】豹隐雨【阙　　丞暗阙　集是堂】白马虎谿风【阙　　　公阙　弟】好在慈恩塔亭亭翠霭中
巩采若府推母钱夫人挽章二首
内助功推冠名成父子间中原遗俗尽旧族素风还石窌天开邑宫门日缀班光华竟何许夕照在西山历历称觞地悲凉骑省园风枝今日恨露叶去年痕鸾翥昬遗镜鱼枯泣旧轩曲湖春色满不到北堂萱
叶子山右史父宣义挽章二首
经笥深无底高谈一座倾置身初濩落有子晚光荣命服乡闾贺安舆里巷迎风枝何不定忽忽到佳城诸父乌衣集公时预往还凉秋同出郭胜日共寻山电掣流光速舟移古岸闲又成丹旐去衰涕不胜澘
寄章冠之
章侯平生一诗囊酬风酢月徧四方浩歌姑熟酒淋浪醉呼太白同举觞遂登浮玉临渺茫江涛挟笔益怒张沙头倚樯乐未央兴阑忽上秋浦航门前槐花日夜黄闭门琢诗声绕梁白袍纷纷渠自忙飘然邂逅非所望自言久厌世锁缰合眼已梦庐山苍君才甚硕气方刚身虽欲隐文则彰江湖故人半朝行左推右挽摩天翔而我戢翼甘摧藏不能与俗相迎将径当行前扫山房俟君功成还故乡却驾柴车迎路傍
送柳严州解官趋朝【楹】
一叶初秋已趣装玺书屡下驻归艎少留北阙三年最多借西州半岁强身外宠荣元自薄眼前凋瘵故难忘书囊知有朝天草不是中和乐职章
送宋子华通判长沙【代叔祖知录作】
骚人故悲秋九辨播三楚宋公旧题壁文采照潭府千载得君侯遥遥接华绪还当初秋天又进湖湘橹当家多胜事此役可兼取江山日日新似若相劳苦木脱献群峰云生失前浦况持别乘权光华动徒旅元戎下分庭百吏羣趋庑後车载仁风习习被南土预知潢池盗无复惊桴皷政当劝卖劒不必禁挟弩岭头镜面平论赏骈圭组临分一盃酒不为离愁举
东阳郭彦明挽章
小试威名盖一乡卷藏韬畧付农桑传家籖轴书盈幄择壻簪缨笏满牀置邑万家开兆域送车千两塞康庄正须今代如椽笔尽发潜光着石章【幄一作屋】
李粹伯侍御母夫人挽章
对仗峩冠日鲸牙汹九渊堂萱不改色台栢故参天共识吾君圣今知此母贤丁宁刘子【阙】　事一时编
王龟龄詹事挽章二首
诸老收声尽佳城又到公苍天那可问吾道竟成穷旌卷莆田雨箫横霅浦风今年襟上泪三哭【一作泣】万夫雄【芮祭酒刘太史皆以今岁下世故云】
大使交旃日元戎解甲秋先鸣惊衆寐孤愤压【一作厌】羣咻羽翼新鸿鹄声华旧斗牛断桥亡恙否落月照寒流尚书汪公得请奉祠饯者十有四人分韵赋诗某得敢字
鼎食味苦浓藿食味苦淡同生不同嗜羊枣与昌歜孰能游其间进退两无憾尚书古仙伯雅尚本真澹禁涂履星辰讲厦席氊毯将升间槐棘忽去乱葭菼太清奉虚皇奎壁手可揽举以华其归光耀极鈆椠向来功名人勇进忘坎窞听诵归来辞掩耳谢不敢宁知达士胷万牛眇难撼清风满後车一洗世氛黕祖帐将军园寒枝红缀糁公归宁久阔别意不成惨金华访旧学和羮待醯醓政恐牧笛清终换街皷紞
送丘宗卿博士出守嘉禾以视民如伤为韵
檇李国西门道里去天咫讼庭人摩肩客馆舟衔尾凉燠变须臾怵听复骇视心平理自见周道本如砥堂下万休戚堂上一笑嚬是心苟不存对面越与秦豚鱼尚可孚况此能言民君看津头柳叶叶皆相亲奋髯疾抵几解衣徐探雏古来多快士气吞两轮朱簿书高没人迎笔风摧枯自许岂不豪岁晏终何如折肱称良医识病由身伤开府事如麻岂尽昔所尝平生老农语易置复难忘麦黄要经雪橘黄要经霜
魏元履国录挽章二首
麻衣见天子拜疏不知休落落山林气拳拳畎亩忧极知千载遇政用一身酬绕舍闽溪水朝宗日夜流羣公祖疏傅多士送阳城短棹非前约长亭及此行深留移白日共语只苍生会续山阳赋邻人笛未横祭酒芮公既殁四年门人吕某始以十诗哭之
少年把笔便班扬咳唾珠玑落四方岁晚寒窻浑忘却瓦炉香细雨声长
际野尘埃扑面来万人蚁聚拨难开手中杓柄长多少蛰尽饥肠十月雷【公为仁和尉岁荒殍者满野区处赈恤各有条理】
小醉初醒日半昬森森赤棒遶篱门慨然投袂无难色不识从来狱吏尊【公尝为某道坐司狱时如此】
交广归来里巷迎破囊又比去时轻何须更酌廉泉水夫子胷中万斛清
殿前拜疏阅羣公献替从违各异同陛楯诸郎自相语白头祭酒最由衷
出祖津头六馆空帽檐齐侧挂帆风吴兴盛事人能数直自胡公到芮公
闻人有善已伸眉倒廪倾囷更不疑菶菶萋萋竟何许卷阿空老凤皇枝
胷怀北海与南溟却要涓涓一勺清相对蹵然如重客无人信道是门生
璧水经年奉宴居天和袭物自舒徐凭谁寄谢朱公掞才向春风坐月余【朱公掞见明道于汝州归语人曰光庭在春风中坐一月】
先生墓木緑成围弟子摧颓昼掩扉大雪繁霜心已死有时清梦尚抠衣
送朱叔赐赴闽中幕府二首
止戈堂上屐声闲飞盖相追杳霭间君到定知难入眼倚天灊霍是家山
路逢十客九衿青半是同牕旧弟兄最忆市桥灯火静巷南巷北读书声
周尧夫主管挽章
五柳传觞地风流魏晋前曾探孝先笥惯坐广文氊身世浑如梦功名莫问天从今风雪夜不上剡溪船
周表卿尚书挽章
奏篇曾用牍三千晚岁回翔日月边眼看四朝诸老尽身兼五福几人全清台课历遗书在昼寝凝香旧政传竹马馆前寒月白当时辙迹故依然
杨信伯郎中挽章二首
象魏三千法瀛洲十八人南宫占列宿少海近重轮闻道清羸极犹能职业亲榴皮余屋壁零落独无神并舍游从旧同朝分义深时时坠书札得得到山林北去先移棹南来後盍簪死生离合地搔首一悲吟【前岁某还朝公方去国】
蒋世修秘书父朝奉挽章
太一青藜子舍光命书频岁到高堂深居物外风烟老静看人间日月忙绕舍图书千载韵映堦兰玉四时芳逝舟休叹东流水余庆源流衮衮长
苏仁仲计议挽章二首
幽栖略具便休官帝遣蒲轮唤不还大似文元居道院又如退傅过香山梦回帷幄青冥上【尝为密院计议官】醉堕风波浩荡间【尝谪汀州】向【阙】　中有荣辱那能八十鬓毛班登门畴昔奉从容婺越之间一水通今日江东无贺老去年牀下拜庞公旧来论议多遗落新出传闻或异同已矣从谁判【一作辨】真赝汗青连屋未施功
向运使挽章
戟衣飜户映庭槐使节州符未展才文献定知丞相似渊源还自洛阳来异端惑世浓於酒古学违时冷若灰从此湖人识丧礼凛然治命手亲裁
酬上饶徐季益学正
吾家紫微翁独守固穷节金銮罢直归朝饭尚薇蕨峩峩李杜坛总角便高蹑暮年自誓斋铭几深刻责名章与俊语扫去秋一叶冷淡静工夫槁乾迃事业有来媚学子随叩无不竭辞受去就间告戒意尤切典刑自耆老护持何敢阙嗟予生苦晚名在诸孙列拊头虽逮事提耳未亲接徐侯南州秀少也尝皷箧示我百篇诗照坐光玉雪因之理前话讲绎霏谈屑两都弟子员家法严城堞取善则未周守旧犹有说闭门风雨散孤学丝桐絶怀哉五马桥寒迳寻遗屧
顾茂恭母王夫人挽章
圣朝人物盛诸何寿母皤然乐事多堂下无忧萱弄色天边有信桂交柯黄金籝满经方重白玉楼成恨未磨空诵安仁旧时赋版舆零落故山阿【仲子以文称而先逝阙】夜宿浦城鱼梁徐删定子出示林谦之挽其父二诗时谦之方按刑广东有怀次韵
五年不说空山雨今夜鱼梁着钓船为问故人今健否桄榔叶暗瘴江边
两章宛转复清哀读到鱼梁首重回便使短牋无姓字也应知自艾轩来【艾轩诗修文巷里暮春前欲上旗亭送客船忽有短牋无寄处鱼梁却在泪痕边　忽然白昼自生哀立马桥东唤不回惊起何波理残梦十年灯火上心来注云次章述梦中所见何使君文举为同舍生蜀人以波呼之犹言丈人也】
题刘氏绿映亭二首
凉叶飜飜不受尘芒鞵藤杖及清晨开窻小放前溪入澄绿光中独岸巾
鹭浴鱼跳在镜屏摇青浮碧太鲜明墙东种得阴成幄隔叶看来却有情
题归庵
云壁开苍峡风林卷翠涛诸松皆老大一嶂独孤高发兴虽公等寻幽许我曹秋光端可赋不是楚人骚
王通直挽章
近来南国冢半是北人坟异县谁怜我同乡又失君深居传雅尚坚坐挹清芬日落长安第三槐拂暮云
刘梧州挽章
驷马高车照路光幡然改辙兴何长空山猿鹤惊无恙同社鸡豚乐未央祗见岁华来冉冉不知耆旧去堂堂北邙道上麒麟冢谁得归休十载强
许着作挽章
清文丽藻百川增窘步追随愧不能麟趾差肩台岌岌鴈飞联翼塔层层蓴鲈归兴都门酒薤露悲歌大隧灯独向梁间诵遗句寒松衰菊绕峻嶒
次韵叶丞相陈尚书游南园
乐事良辰古所难三分春色一分寛润花雨过红裙湿倚竹风斜翠袖寒自有南堂谁举白可无东绢为施丹两翁醉墨曾题品便作平泉草木看
宣城李君尝游东湖居士之门袖诗见过次韵以谢
人去湖空古豫章溪荪水荇换年芳闻风我是通家旧覔句君犹弟子行须髪苍浪休叹老齿牙沆瀣尚生香宛陵自昔诗人国今日谁升小谢堂
何叔京挽章二首
濮州以谏死何氏得其真天下中庸义人间父子亲再传犹易简小出复逡巡埋骨虽南土倾心向北辰倾盖黄亭夜翛然涧壑姿倚天唯直干到地絶旁枝亹亹今何许悠悠只自知寒碑卧风雨千载有深期
鲁少卿挽章
庆源衮衮接天流老桂传香次第秋人物西都九卿选光华南国十州游翛然径下滕王阁已矣长怀范蠡舟身後楚骚谁着録灵光旧草合兼收【王文考逸之子作灵光赋而夭宗教君实似之】
萧果卿祭酒挽章二首
虚心观世态实行播乡评璧玉中边厚冰壶表里清家声到萧傅人望似阳城殄瘁无穷恨湘江日夜倾摩揣诚斯薄雕?质自销平生但真朴直上絶枝条氛雾终澄霁丘山亦动摇朝阳旧时凤声人舜箫韶
送喻叔奇通判会稽
鸣驺前日饯出使椎皷今日送作州会稽别驾官尚薄道傍羡者何其稠版舆有亲余九十东南之美供甘柔先春铸牙入午啜破腊箭茁充晨羞况复诗坛执牛耳所至风月相献酬千岩万壑徧题品会有采者人名遒
与同馆游张氏园分韵得日字
出门厌嚣尘入门倦占毕驾言城北园滞思顿觉失方池环修篁广陌卫行栗先雪梅已苞後霜草犹茁上跻极高明旁穿复深密主人真喜事秀句屡盈帙招呼文字饮及此三余日山林与钟鼎零茂本非匹斯游岂偶然书板记甲乙
送胡子远着作知汉州分韵得行字
定交不在蚤意合盖已倾胡侯西南来两载同书檠与人徐有味於世初无营虚舟澹容与未易宠辱惊鱼龙同一波中有千丈清道气自深稳名言常简明南宫接东观天衢势方亨梦回得远信窥檐渚鸿鸣开书见连环归兴浩已盈子政方校録令伯俄陈情都门日毂击杂袭炎凉并谁知此麾盖独为思亲行夹道皆叹息始识真重轻古来聚散地雪野天峥嵘别袖不可挽宿昔洲渚生君臣有大义忠孝相持衡勉哉楙明德清庙须栋甍
薛叔云左史母方夫人挽章二首
彤管传遗范形容欲付谁初年栢舟赋晚岁艾轩诗【阙】
中称寿母不独蔡三司
往在西雍日从容许拜亲杏花坛壝古萱草户庭春曾是升堂客应为执绋人壶公天一角吹泪洒车尘
端明汪公挽章二首
异时忧世士太息恨才难每见公身健犹令我意寛雕零竟何极回复岂无端此理终难解天风大隧寒四海膺门峻亲承二纪中论交从父祖受教自儿童山岳千寻上江河万折东微言藏肺腑欲吐与谁同
赵路分挽章二首
鲁卫封虽近原顔室自贫一家唯四壁九族自三春子舍龙头贵佳城马鬛新升堂如昨日南望涕沾巾晨昬生死际至性极民彞巨孝东都传劬劳小雅诗固应为世表何止秀天枝令子传遗绪累然不自持
陈能之少卿挽章二首
往在西台日调娱用力艰善人终有恃公道亦徐还既去言方白重来鬓已班清名配詹事千载赤城山二父官曹接诸郎砚席通流年何鼎鼎见日每匆匆马走谁怜我麟书近得公又成交臂失楚些铎声中
恭和御制秋日幸秘书省近体诗
麟阁龙旗日月章中兴再见赭袍光仰观焜燿人文盛始识扶持德意长功利从今卑管晏浮华自昔陋卢王愿将实学醻天造敢效明河织女襄
贺车驾幸秘书省二首
麟台高柳识雕舆共记中兴幸省初黄道再传天子跸青编重入史臣书需云下际君恩盛晨露高张乐节舒若写鸿猷参大雅定非周皷颂田渔
紫清丹极与天邻阖辟乾坤系笑嚬独为斯文回一顾坐令吾道重千钧先王旧物参差见列圣明谟次第陈墨客区区感荣遇岂知深意在彞伦
东莱集卷一

[book_title]卷二
钦定四库全书
东莱集卷二　　　　　　宋　吕祖谦　撰表
代仓部知黄州谢表
提边符而乘障愧非御侮【阙】　　　　　　　　　承
流之寄抚躬局蹐涖事【阙】　　　　　　　　　舆图
大一王之统御地分【阙】　　　　　　　　　繄牧守
必得夫循良则黔【阙】　　　　　　　　　介於长淮
虽事简而俗醇【阙】　　　　　　　　　多名胜啸咏
之余参考【阙】　　　　　　　　　　共理必柬异能
如臣者朴【阙】　　　　　　　　　化已絶意於紫青
屈首【阙】　　　　　　　　　　於论荐遂误畀於蕃
宣【阙】　　　　　　　　　　遇皇帝陛下锡天勇智
【阙】　　　　　　　　　照临之下乾坤高厚咸归【阙】
尤谨玉关之戍曾何踈【阙】
条辑宁闾里挈缾守器【阙】
坐縻於廪禄
代仓部知池州谢表
淮壖乘障初无固圉之【阙】　　　　　　　　　　甫
祗职业参布诏条【中谢阙】　　　　　　　　　缀官
联之末投身【阙】散【阙】　　　　　　　　　　传烽而
儆备当戎马之【阙】　　　　　　　　　　张卒获自
保偶逃龟椟【阙】　　　　　　　　　　之奥区乃江
表之重地【阙】　　　　　　　　　　戒兵农杂居则
必洽比【阙】　　　　　　　　　　委此盖伏遇皇帝
陛【阙】　　　　　　　　　　行之书留神万国考三
【阙】　　　　　　　　　　之踪亦预使令之列臣【阙】
宁凋瘵之余咨度弛张【阙】
光同衆戚休敢顾斗升【阙】
代叔父知南安军谢表
职方之籍甫列附庸公【阙】　　　　　　　　　　锡
土诚後敢於吁天【中阙】　　　　　　　　　　穷处
廐传据南北之会【阙】　　　　　　　　　　无以追
随他郡地望卑【阙】　　　　　　　　　　复难自愬
秩居人後忧【阙】　　　　　　　　　　能甚短折肱
州县虽险【阙】　　　　　　　　　　之已耗晚推迁
於宫牒【阙】　　　　　　　　　　称临遣此盖伏遇
皇帝【阙】　　　　　　　　　视邦选侯方旁求於召
【阙】　　　　　　　　　　凡有识知同归贲帱臣敢不布宣诏令遵奉教条尺寸之肤护养何禆於大体斗升之水涵濡终觊於余波
代叔父知南安军谢太上皇帝表
小垒漂摇滥受拊摩之责清都閟邃远倾就望之诚袚饰忱辞冒闻渊听【中谢】睠焉敝邑控彼荒陲大江之南朝贡虽数千里中兴之後生聚余五十年谁谕民编俾知帝力如臣者置身冗散游世奇穷蚤厌干戈微悟息兵之深旨晚观诏令稍窥更化之闳规誓与疲癃共安易简恭惟太上皇帝陛下妙参乾始静赜道原闲燕斋心自得大庭之馆监观孝治不遗小国之臣太极开先万生并育臣幸同遐俗亲见淳风鸡狗相闻际栗陆赫胥之盛牛羊考牧皆车攻吉日之余
代舅曾史君知筠州谢表
九畿星拱并受诏条万乘天临诞敷宸指虽陋邦之代匮亦德意之亲承具以圣谟告于裔土【中谢】窃以舜门穆穆辑瑞以朝诸侯汤网恢恢受球而缀下国思皇盛旦率履旧章肆勤前席之咨溥及左符之寄腹心屏翰臂指豪英凡拜赐於朱【阙】　观【阙】　　　如臣者至謭
而拙【阙】　　　　　久负於家传【阙】　偶逃於官谤长江右【阙】　　附城朌竹使以承流已过斗升之量欵枫宸而【阙】　幸瞻咫尺之顔此盖伏遇皇帝陛下濬哲文明刚健中正下天上施酌民瘼以广求小纪大纲收主威而总揽邈在河山之外皆如廉陛之前臣敢不遵奉章程慰安黎庶惇行教化渐消珥笔之风恪守部封少効挈缾之智
代舅曾史君知广德军谢表
厉精之朝严於置守坦明之训饬以临民佩天语以在涂参土风而问俗【中谢】窃以大江之右一障甚微行阙之旁九畿莫近地轻而责重赋寡而费多指日待粮皆尺籍伍符之旧无时致馈当大车驷马之冲纷罢遣之相仍凛支持之不暇谁与领此厥惟艰哉如臣者受性颛蒙降材謭薄东西随牒饱邮传之风霜旦暮坐曹老簿书之岁月岂期末路骤试小邦兹盖伏遇皇帝陛下齐圣广渊刚健中正轮运辐集合华夏以来王纲举网疎总方维而受职矧在封圻之内实同廉陛之前臣敢不遵奉诏条慰安闾里挈瓶假器誓殚守邑之勤毁瓦画墁少答食功之义
代仓部知吉州谢表
竢罪仓曹无裨邦计分忧江国尚玷藩条丁宁临遣之荣怵惕拊摩之责庀官甫始拊已载兢【中谢】维是庐陵介於楚甸土膏而人瘠物夥而俗贫万室连甍剽夺时鸣於桴皷千艘衔尾转输日困於舳舻匪时通材畴荷隆委如臣者赋资謭薄涉世阔踈两郡民编蔑矣慰安之效二年省掾居然尸素之惭亟求襆被之行复与剖符之寄力绵识眊责重事丛惟仰恃於乾坤或俯资於尘露兹盖伏遇皇帝陛下配天立极继圣御图恢举闳模网在纲而不紊操持大柄臂使指而必从虽远在於江湖犹近临於轩陛臣敢不布宣诏令怀辑里闾急効近功忍自谋於宠利深根固本誓勉尽於拙诚
为张严州作谢免丁钱表
奏牍既升方虞闻罢免符亟下稍示复除曷贱悃之遽伸本至仁之易感【中谢】惟严为郡介国之隅呻叹讴吟宜朝传而暮达抚摩涵养当月裕而岁丰孰知凋瘵之余尚困赋租之重畴先民瘼最甚丁徭自古邦家惟欲编氓之繁阜于今闾里反忧孙子之衆多皇明岂忍於遐遗下吏未闻於控告而臣过以謭薄【阙】　顾忧鸿鴈
于飞亲见【阙】　　　　　　　　　恳恳之诚曾谓琐【阙】　蒙开可此盖伏遇皇帝陛下监观邦本恢养治原制赋欲均期复大禹九州之正施仁有渐姑从文王四者之先雨露旁流槁乾胥浃臣敬掸厚泽下逮穷民观其拜赐之时犹有乞怜之意既勤深恤得少愒於今年终觊大恩俾尽夷於旁郡
为虞丞相作辞册宝进封增邑表
至德要道焕丕册於贲文厚赏薄功下昕廷之涣汗忱辞既贡渊听尚高【中谢】窃以尊亲者礼之隆养志者孝之实虽百王之未举用以扬名必万物之咸和始为锡类将增光於鸿业当诿属於近司如臣之愚受责宜最所忧吁咈督熙载之庶尤敢意宠嘉録相【阙】之微效矧命秩建邦之异数非醻劳懋赏之常科伏望皇帝陛下稽用邦彞惠绥人欲谓奉承慈极不专典章容物之间则期望弼臣岂止宾赞摈承之末亟收还於前诏以饬厉於後勲再用控诚迄期得请
为梁参政作辞册宝转官表二首
奏牍升闻娄干聪听诏函宠答尚閟俞音辄忘难犯之威敢述终辞之义【中谢】伏念臣志虽许国材不逮人高位难居久弗胜於指顾厚恩未报姑少缓於乞身若繇庆典之成重拜明纶之渥既躐崇秩复荒大邦则异时避宠之言皆为虚语平日恶盈之戒自负初心苟必强之受而纳之贪孰若听其辞而全其守伏望皇帝陛下俯矜恳款深体精诚察其累疏之陈非敢片词之饰九关霄汉傥吁告之莫通一舸江湖将归休之继请显册昭融光于二典需章恳款閟以九关不胜坠谷之忧嗣上循墙之请【中谢】伏念臣起繇踈贱滥与几微肆惟竣事於明禋并奏鸿名於慈极职是讨论之重独出鼎司凛然绘画之难莫穷坤载敢图诏綍槩陟官联历考前闻邈无近比欲展终辞之微志敢循再渎之常科崇听益高奏封复却虽隆威之难犯觊拙守之获伸伏望皇帝陛下鉴厥忱诚体其控诉厉弼谐之廉耻用振四维改庆赐於英材以全三乐曲收成命少穆师言
为虞丞相作辞郊恩表
泰畤均厘泽覃无外路朝敷命宠及罔功不胜坠谷之忧敬致循墙之请【中谢】窃以大臣之义固非饰小【阙】以为廉国典之常亦难徇一夫而违衆既郊而赉於古有稽敢为喋喋之忱辞将贡惓惓之愚虑为臣不易当翼厥后以思艰惟天无亲实监有邦之敬德傥自安於居宠斯大戾於协恭伏望皇帝陛下寅畏以答天休隆寛以从人欲与其尽循故事为邦家焜燿之光孰若少抑近司示君臣兢惧之实庶或上助持盈之治岂徒私逃招损之危
为梁参政作辞郊恩表
天命匪解载储滋至之休地道无成弥惧大来之福敢辞娄渎尚冀终从【中谢】伏念臣久以琐材辱於宰枋内积食浮之愧岂独危身仰思覆餗之忧将难报国於昭明祀克相盛时顒若显承皆羣工之祗肃穆然昭假本上圣之寅恭顾慙老臣曾何报効廼扬涣汗之号廼增汤沐之封诚悃虽殚俞音尚閟伏望皇帝陛下俯矜拙守博采师言纾其负乘之惭裁此告廷之渥虽多邑不惜固仲尼爱繁缨之心然足欲故亡亦晏婴辞邶殿之义
为宰臣作端诚殿贺南郊礼成笏记
【阙】事泰坛扬八銮而返轸受厘皇邸旅万玉以充庭伏惟皇帝陛下对越穆清肃将纯嘏本以宸心之【阙】登兹熙事之成陈安止谟念几康而昭受进敬之戒监陟降於显思
为芮直讲作庆王辞增邑表
有命自天被宠灵之特异无【阙】　　　　　以【阙】多义
所当辞言非敢饰【中谢阙】　　　　　　　　自量进依日月之光但私【阙】　　　诗书之【阙】　　见闻常忧居养之移易忽骄盈之戒陛下慈【阙】　　　宠数弥加微横草之効而增邑赋进国封蔑【阙】　之称而兼节镇备藩翰是皆厉世摩钝之具以待【阙】　顾於扬庭孚号之时猥及微陋思盛世岂无父职【阙】寒士而边外必有服劳於下僚与其专於戚【阙】　　均之臣庶筹量至熟恳请实宜伏望皇帝陛下鉴从欲之仁俾安愚分察由衷之义姑寝误恩苟私意之不行则衆心之自服为芮直讲作庆王生皇孙锡名谢太上皇帝表
列第环宫方极奉承之乐周庐设卫载延似续之荣舄奕观瞻凌兢佩戴【中谢】窃以东平诸子印犹限於能趋鲁国五名类仅称於同物畴若覃厖恩於襁褓矧惟锡美称於冕旒此盖伏遇太上皇帝陛下高视穆清游心昭旷巍巍荡荡共瞻太极之尊继继承承爰笃曾孙之庆愿弼成於幼学用克对於鸿私
为芮直讲作庆王生皇孙锡名谢太上皇后牋
温凊承顔慈极夙承於椒屋焜煌发命光风初转於兰芽吉语甫传微躬载惕【中谢】窃以元气两仪之运资始资生天枝四叶之祥以嗣以续庆流繁衍爵及携持此盖伏遇太上皇后殿下德冠河洲化孚宫阃周邦胥喜惠既笃於曾孙晋锡用蕃福本承於王母愿益开於蒙昧庶仰答於坤元
为梁参政作乞解罢政事表二首
恳款娄闻危衷已竭睠存虽渥鄙守难移尽布精微仰祈原省伏念臣起於韦布职是机衡进则有未报之上恩岂容苟去退则有难酬之重责安敢自私使其筋骸粗可鞭策或以识虑短浅而逢尤悔或以举措乖谬而干谴呵亦既冒居皆不敢惜今乃足痾重膇目视茫洋盖表着之所共瞻而冕旒之所亲见如州县官曹之末若簿书期会之间小有罢癃随即汰斥而块然衰疾据此崇严略贵而问卑置近而治远恐凡被谴之士皆且指臣为辞虽欲示恩乃妨责实伏望皇帝陛下曲留聪听俯鉴忱诚念臣所陈者系国体之重轻察臣所求者匪身谋之安佚特捐祠廪俾解政涂则臣当收召精神袚除痾疹已誓异时之糜殒不惜捐躯用明今日之逡巡本非避事
诚悃升闻所期得请温言赐却未即报俞进忘难犯之威仰吁盖高之听伏念臣气昏质弱材薄虑疏闻国论之几微坐弥三载问政涂之诿寄何补一毫冲愧相乘疾疹交作眊然瞻视於文牍而已艰惫矣步趋虽会朝而犹惮涉冬浸剧与日俱增引大体而【阙】远猷素非所及効小勤而躬细务今又不能若复自安可谓无耻洊归诚而控愬觊从欲以闵怜公其尸旷之诛岂容善罢私以奉承之旧尚许免归怵迫之诚单竭於此伏望皇帝陛下至明烛隐大度包荒若爱其去而积其愆必难覆护惟遂其诚而解其责乃尽始终赋以真祠还之故里则臣忧危既释卫养可专假其休愒之期少加砭剂付以烦劳之事敢惮驱驰
为汪尚书作知平江府谢表
隆委难胜期於颠踣鸿私曲被遗以便安分书殿之荣光借侯藩之壮观度越常典昭明异恩【中谢】伏念臣际会两朝推【阙】三纪爵久踰於始愿学浸【阙】於【阙】　越从蜀道之归亟冠禁涂之邃经惟词禁史【阙】　衡持凌瘁之孤身萃高华之极选志凋气馁日惭【阙】守之隳责厚忧深居有简书之畏眚灾狎至疾疹相乘蕲外假於郡章觊远收於朝蹟睠兹茂苑近在修门置身未外於函关顾影忍违於文陛此盖伏遇皇帝陛下圣神立极中正体乾宇万物以兼容陶成罔间品羣材而并用陟降无私眇然簪履之微假以盖帷之施臣敢不播敷诏令怀辑里闾增主之明废任莫追於前悔务民之义疚心尚补於夙愆
为韩尚书作知建宁府谢表
辅郡罔功方吁天而沥恳潜藩非据乃易地以疏恩优假至深凌兢曷已【中谢】伏念臣奋繇平进亲受异知参言语侍从之流遭逢厚甚责献纳论思之効称塞缺然假宠清厢分忧近甸拊摩无术幸及於食新全度有加讫蒙於念旧惟建溪之作屏实代邸之啓封属此丐闲眷焉改畀官游未远驱驰尚记於壮时民力已殚凋瘵顿殊於前日姑勉图於综理恐终负於使令此盖伏遇皇帝陛下明烛万微惠绥羣献本末轻重咸归统御之中小大短长不出范围之外顾如衰钝亦获便安臣敢不上体曲成益思尽瘁土风里俗虽粗识其二三王泽国章曷布宣於万一
礼部代宰臣以下进三祖下第六世仙源类谱仁宗皇帝玉牒毕贺表
天发庆源衍皇支而有永国严大典章烈祖於无疆令日载蠲上仪交举【中贺】窃以建邦啓土胄本出於神明扶世导民德实参於化育厚裔苗之凭藉培运历之灵长炎宋肇兴上通元造昭陵在御专以至仁垂光覃被於云来流泽涵濡於亿兆厥开真主并辑旷文谱增属籍之华牒冠史臣之录发挥昌緖见大宗小宗之蕃申载宏纲示特书屡书之重源流综贯典册崇成繇宣祖以来咸星罗於霄极若明道而後实日靖於鸿图振振信厚之风皥皥泰和之治银潢滉漾玉版閟严千八百国之封先乎异姓五三六经之籍展也同符懿铄厖洪函生闓怿恭惟皇帝陛下隆恩睦族骏惠绍基帝系緜延监枝叶本根之辅皇猷浑灏思规模榘矱之遵式是丕彞对于华旦臣等参联庭寀亲覩邦祺圣统聿传陋柳芳永泰之谱休声远继赓石介庆历之诗
代宰臣以下进三祖下第六世仙源类谱毕贺太上皇帝表
清都绦阙固高视於羣生宝系璿源实仰资於太极告成典册垂裕仍云【中贺】窃以颢穹生民濬发皇宗之盛丕天大律於昭帝系之严显允熙朝肇开圣统德隆泽厚命既仆於万年胄远族蕃谱方登於六世戚踈区别昭穆派分虽国论民言不至斋心服形之地然宗盟家政犹关问安视膳之时爰练日以龟从咸望云而鳌拚驩腾需牍庆集丛霄恭惟太上皇帝陛下渊静化元希夷物始大纲授舜既荡荡以无名九族睦尧本亲亲而有叙光宅穆清之邃具膺蕃衍之祥臣等幸际休辰与观盛事中兴功业斯干咏辑於弟兄百世本支陈锡永观於孙子
代宰臣以下贺车驾幸袐书省表
东观书林久徯汉仪之覩西崑策府载瞻周驭之临嗣三纪之闳模轶百王之盛节【中贺】窃以斯文崇替与世降升自我祖宗严载籍萃藏之地于时典册【阙】乘舆游幸之书从容箴诲之求广大畯良之聚炎图再造华省一新爰亲御於右文用仰绳於前武【阙】　善继太极丕承乙夜牍陈念初载网罗之不易昕朝班入思中兴储养之有原乃临三馆髦彦之躔乃展列圣图书之奥帝晖下瞩光荣河温洛之藏天藻昭垂跨过沛横汾之咏湛露示醇醲之惠承云宣纯绎之音一日万几曾靡斋居之暇九流七略独烦清跸之留盖以恢稽古尚德之风夫岂为饰治乐成之举声明布濩庆泽汪洋恭惟皇帝陛下秩叙邦经裁成王度多闻将求建事既惠顾於简编大烹所以养贤复均朌於肴醳士心兴起雅道流行臣等服在具僚身逢昌会第从臣之颂敢扬厉於鸿休近天子之光请具宣於德意
代宰臣以下谢赐冬衣表
观天四序敛一岁而成冬稽国九经与羣臣而同体趣颁商笥下逮周行【中谢】恭惟皇帝陛下丕冒羣工诞敷洪施当未明求衣之际穆若有怀顾大寒索裘之时凄其将至乃申旧典以示深仁臣等覆被君恩糜捐邦赋仰思报上倾星辰拱北之心俯念裕民斥杼柚大东之咏
代宰臣以下冬至贺表
七政上齐恊玑衡於景至九仪下辨旅圭璧於阳生休气函蒙祲容饬备【中贺】恭惟皇帝陛下道原皇极化浃泰和天地之心玩羲爻而来复日月所照观周正而徧颁同轨同文时万时亿臣等蹟污班【阙】　睽陛亷南面而朝羣臣虽亚岁彞章之旧北乡而寿慈极实熙朝庆典之新
代宰臣以下冬至贺太上皇帝表
羲驭迎长历既传於大舜鲁台书瑞云咸望於帝尧凡厥含生胥为善颂【中贺】恭惟太上皇帝陛下妙参三极高蹈百王游物之初坐毓滋萌之彚御气之辨默符亨长之阳顺履休辰备膺纯嘏臣等俯偕羣品仰跂太清本本元元起数载推於一复父父子子并明永恊於两离
代宰臣以下贺雪表
皇极之主畴既叙於时寒丰年之冬兆先占於积雪缤纷六羃贲冒九围【中贺】恭惟皇帝陛下绥静嘉师财成元化严凝西北敛义气以方升疆理南东瞻同云之已合瑞呈禹甸喜溢尧衢臣等幸际昌辰欣逢休应授简而居客右虽惭梁苑之辞为乐而与民同请上齐宫之对
代宰臣以下贺太上皇帝雪表
蠖濩蜵蜎穆若清都之邃联翩飞洒暠然丰岁之祥璀璨宸居昭融休气【中贺】恭惟太上皇帝陛下默调玉烛高眡珍台成性存存虽【阙】观於虚白为衆父父未庸释於黎黔顾圭璧之错陈睠仓箱而载怿臣邈居下土絶跂寥天游藐姑之山既瞻冰雪占曾孙之稼豫庆茨梁
代宰臣以下谢赐喜雪宴表
同云雨雪南山已咏於丰年湛露曦阳北阙载开於华宴光生觞豆泽浃簪裙【中谢】恭惟皇帝陛下昭受天休鉴观民阜醴泉甘露靡容太史之书旨酒嘉肴独侈农夫之庆凡陪镐饮咸识尧心臣等滥列垂绅喜均侧弁一之日二之日既沐洪恩千斯仓万斯箱行观嗣岁代宰臣以下会庆节祝圣道塲开啓疏
受命降康本乾坤之纯佑祝厘归福亦臣子之精诚前占出震之期敬致後天之祝皇帝陛下伏愿具膺三乐诞保九围合岱嵩衡华之高登崇寿纪接虞夏商周之统光大皇图
满散疏
中兴初建於一元是基景命阳月肇先於三统厥啓昌期天示休符人归美报皇帝陛下伏愿膺图有【阙】御历无疆垂尧舜之衣裳永承慈极复文武之境土坐集骏功
进功德疏二首
奉玉巵於十月适当诞圣之辰上金镜於千秋共罄爱君之志袭邦家之休懿极海宇之颂祈皇帝陛下伏愿翕辟储祥穆清凝命泰元授筴宣昭亿载之符无逸献龟跨轶三宗之寿
七政璿玑占瑞肇开於汉朔千秋金监献规思辑於唐臣率时同宇之诚迓续後天之筭皇帝陛下伏愿仰承帝则俯畏民碞御无逸之篇极严恭而得寿对不违之命本圣敬以滋休
进所编文海赐银绢谢表
右臣今月四日承中使李裕文宣谕圣旨以臣所编文海精当赐银绢三百疋两者奏篇无取锡命有加既叨中袐清切之除复拜内府便蕃之锡人微恩厚感极涕零兹盖伏遇皇帝陛下圣学高明皇猷渊懿粲然衆作思采摭以无遗蕞尔小臣惧讨论之不称已逃罪戾仍被眷私抱椠怀鈆曷副右文之意赐金增秩徒惭稽古之荣臣无任
东莱集卷二
<集部,别集类,南宋建炎至德佑,东莱集>

[book_title]卷三
钦定四库全书
东莱集卷三　　　　　　宋　吕祖谦　撰奏状劄子
为张严州作乞免丁钱奏状
右臣昨者恭奉圣旨差权发遣严州军州事内窃省循以未信之学遽当民社深惧识眊力浅疎阔舛缪仰负皇帝陛下责成共理之意敬陈悃愊恳辞弗俞黾勉遵承惶灼无地爰自就道徧访本州利病往来者皆言严之为郡地瘠人贫丁盐钱绢额数繁重民不聊生此赋不除永无息肩之日臣瞻望威顔之始冒昧控诉天慈悯恻许令到任条具以闻仰见陛下至仁博临勤恤民隐虽古先圣王之用心不是过也臣自到任延问耆老谘诹僚吏参稽案籍始知本州丁盐钱绢为民大害向来所闻百不一二谨条具本末上干天听臣照对本州丁盐钱绢之起据父老称自承平时每一丁官支给盐一?计五斤每一斤计钱三十一文二分省共计钱一百五十六文省却纳绢一丈二尺八寸数内一半系本色绢一半系折纳见钱是时绢每一匹直钱一贯文省每丁计纳绢六尺四寸计价钱一百六十文省又折帛见钱一百六十文省两项通计三百二十文省将官中所给盐斤价钱百五十六文省比折外每丁实陪贴纳钱百六十四文省所纳不多公私两便未见其害後来蔡京改变盐法令大商入纳买钞支给袋盐货卖从此官司更不支给丁盐徒令纳绢盐给既停绢价复长浸久浸增目今绢一匹估计折纳七贯文省民力殚竭职此之由臣请为陛下详言之两浙东西路共管十五州军户口物力无若本州之贫丁盐钱税亦无若本州之重本州地形阻隘絶少旷土山居其八田居其二涧曲岭隈浅畦狭陇苗稼疎薄殆如牛毛细民崎岖力耕劳瘁虽遇丰稔犹不足食惟恃商旅般贩斗斛为命旬日不雨溪流已涸客船断絶米价腾踊大小嗷嗷便同凶年每岁合六县所纳苗米除折纳糯米外粳米止管八千七百五十一硕犹不及湖秀富民一户所收之数所有官兵米粮逐年婺州应副一万五千硕补助支遣尚阙一万三千一十硕其为困乏不言可见重以坊郭乡村边溪去处每经巨浸垣墙颓仆庐舍倾摧资用散失生计萧然若遇寇盗整葺未全复遭漂荡民素穷乏又加此厄虽使止存两税犹惧输纳不前今乃经赋之外每丁使之重纳丁钱盐绢一丈二尺八寸其双丁以上折科每匹计钱七贯文省凋瘵之民其何以堪且以两浙诸郡论之平江府秀婺衢等四州自蠲免丁钱明州每丁止纳钱六十文足惟湖州丁盐钱绢在两浙最号为重其乌程归安长兴安吉德清五县三丁共纳绢一匹本州三丁共纳绢三丈八尺四寸比乌程等五县每三丁共少一尺六寸一丁止少五寸三分三厘相去不远其武康一县每四丁共纳绢一匹则反轻於本州截长补短本州丁盐钱绢较之湖州犹自颇重至於他郡重轻相絶可以类推本州民力在两浙十五军州之下而赋敛反在十五军州之上以至贫之民纳至重之赋人情物理恐不应尔臣谨按本州丁籍建德县第一等至第四等户计一千八百四十九丁第五等有产税户计一万七千八百九十八丁无产税户计三千八百二十二丁遂安县第一等至第四等户计二千三百三十七丁第五等有产税户计八千九百六十四丁无产税户计一万八百八十六丁寿昌县第一等至第四等户计九百七十七丁第五等有产税户计七千六百二十九丁无产税户计四千二百一十八丁分水县第一等至第四等户计五百六丁第五等有产税户计一万三千七百五丁无产税户计九百七十八丁淳安县第一等至第四等户计三千六百五十丁第五等有产税户计八千三百三丁无产税户计一万八千二百七十四丁桐庐县第一等至第四等户计一千三百九十九丁第五等有产税户计一万五千四百八十丁无产税户计二千一十八丁通计六县第一等至第四等户止有一万七百一十八丁其第五等有产税户共管七万一千四百七十九丁虽名为有产大率所纳不过尺寸分厘升合抄勺虽有若无不能自给其无产税户共管四万一百九十丁并无寸土尺椽饥寒转徙朝不谋夕本州统管一十二万二千三百九十三丁而第五等有产税户无产税户共管一十一万一千六百七十五丁是十分之中九分以上尫瘠困迫无所从出从前官吏明知其害迫於上司督责之严汗顔落笔蹙頞用刑笞箠缧系殆无虚日愁叹之声闾里相接强悍者穷塞无聊散为攘窃四方遂指严州为多盗之区非犷俗独锺於此土盖丁钱偏重於他邦原其情状实可怜悯臣体访得深山穷谷至有年三十余顔状老苍不敢裹头县吏恐丁数亏折时复搜括相验纠令输纳谓之貌丁民间既无避免之路生子往往不举规脱丁口一岁之间婴孺夭阏不知其几小民虽愚岂无父子之爱徒以厄於重赋忍灭天性亲相贼杀伤动和气悖逆人理莫斯为甚臣闻之不觉涕下窃自惟念本州实光尧寿圣太上皇帝基命之地陪辅行都最为密迩皇帝陛下方以不忍人之心行不忍人之政岂容辇毂百里之间斯民颠顿愁悴父子不能相保意者未有以实上闻者臣职在拊摩尚复便文自营不言死有余罪用敢竭诚悉意上彻旒扆臣恭覩绍兴十四年十月二十二日勅三省同奉圣旨永道郴州桂阳监及衡州茶陵县民户於二税之外尚循马氏旧法添纳丁身钱绢米麦流弊未除朕甚悯之可将逐州县丁身钱绢米麦并与除放臣窃惟永道郴桂阳监茶陵四郡一县邈在湖广太上皇帝明见万里之外不遗远方捐赋予民本州幸在阙门之侧反不得如遐方荒裔沾濡德泽臣窃痛之欲望圣慈特降睿旨将严州丁盐钱绢依永道郴州桂阳监衡州茶陵县及衢婺秀州平江府例尽行蠲除使一方仰父俯子吏不至门复有生民之乐不然乞如明州例每丁纳钱六十文足又若以国用未裕则乞蠲免一半粗寛民力亦为厚幸然终不若沛然尽蠲为渗漉无穷之泽也臣诚过虑恐议者或谓蠲免严州恐诸郡援例申请必致有亏经费臣窃谓圣人之治俾万邦惟正之供丁盐钱绢出於一切本非常赋陛下约已节用凡以为民异时帑藏充溢蠲免之令固将次第而举今虽调度尚虚犹当先其尤急者用示省赋之渐以地则莫如本州之近以民则莫如本州之困以害则莫如本州之重先後之序宜自本州始况太上皇帝潜龙旧镇亦非诸州遽敢援例惟愿睿断不疑俯赐开允俾一邦亟解倒垂之急臣言语短拙不能尽写困迫之状惟与合郡吏民澡心涤虑延颈跂足以俟鸿龎之施冒犯天威臣无任战栗悚惧谨録奏闻伏候勅旨谨奏
乾道六年轮对劄子二首
臣闻自古进言於君者必以责难为恭盖晏安之适声色之娱瓌丽之玩畋游之佚实为治之大蠧其乐难舍其惑难移忠臣义士乃冒万死而欲夺其君之所嗜此自古及今所共谓之责难也恭惟陛下厉大有为之志宵衣旰食求治之外百无所嗜皇皇汲汲蚤夜劳瘁有非寒士之所能堪者凡昔人之所责皆非陛下之所难矣臣敢为天下贺前古之君亦知圣道之可尊特以耳目之欲切於身而不能去故因陋就简甘为凡主今陛下不待箴谏此累自除恢明圣道无若此时之易章句陋生乃徒诵诂训迂缓拘挛自取厌薄不知内省反归咎陛下之不用儒臣以为尚幸陛下不用之耳傥陛下误信而轻用之真责治效於是曹緜岁历月必无所成陛下遂谓儒术止此圣人之道永无复施之日矣臣敢为儒学贺夫不为俗学所汨者必能求实学不为腐儒之所眩者必能用真儒圣道之兴指日可俟臣所私忧过计者独恐希进之人不足测知圣意之藴妄意揣摩觝排儒学谓智力足以控制海宇不必道德权利足以奔走羣衆不必诚信材能足以兴起事功不必经术臣不复举陈言腐语姑以目前事言之陛下临御九年於兹閲天下之故察羣臣之情亦熟矣边隅小警公卿错愕而顾私将士迁延而却步涣散解弛不相系属果智力所能控制耶高爵重禄一得所欲畏缩求全惟欲脱去无复始来之慷慨果权利之所能奔走耶异时奸囘诋欺败事堕功之徒追数其过果皆不才不能者耶智力有时而不能运权利有时而不可驱材能有时而不足恃臣所以拳拳愿陛下深求於三者之外而留意於圣学也陛下所当留意者夫岂鈆椠传注之间哉宅心制事祗畏兢业顺帝之则是圣学也亲贤远佞陟降废置好恶不偏是圣学也规模审定图始虑终不躁不挠是圣学也陛下诚留意此学日就月将缉熙光明实理所在陛下当自知之而自信之矣本原既得万事有统若网在纲若农有畔非若乍作乍辍漫无操约者之为也惟陛下裁择其中取进止
臣仰惟陛下神武英睿恢建大义将以明天经而修人纪凡偷墯苟安沮计害成者皇明下烛举无所逃在位在服将皆顺上所向各坚乃心以趋事赴功王业之隆可拱而待臣窃以谓沮计害成者陛下既已知所恶将顺奉承者陛下亦当知所察恢复大事也规摹当定方畧当审始终本末当具举缓急难易当豫谋古之君臣如句践种蠡如高祖良平相与共图大计反覆筹画至于今可考曷尝敢易为之哉今委靡者既不足言将顺奉承者多为赞美称诵之辞既未尝献疑复无所论难夫一郡一邑之事尚疑者半难者半参合审订然後至於无悔况天下大计果无可疑而无可难耶臣所以愿陛下深察之也大抵欲实任此事必不轻受此责盖成败利钝其责将皆归於一身故先尽其所疑极其所难再三商搉胷中了然无惑然後敢以身任之虽死不惮彼随声响和无所疑难者岂所见真如是之同哉特欲媮取一时之快以钓爵秩势迫事急又为他说自解而去独遗陛下以忧劳初非实有徇国捐躯之志也陛下方广揽豪杰共集事功政患协心者之不多臣岂劝陛下尽疑其迎合而轻弃之哉唯愿陛下精加考察使之确指经画之实以何事为先以何事为次意外之祸若之何而应未至之患若之何而防周密详审一无所遗始加采用则尝试侥幸之说不敢复陈於前矣然後与一二大臣合羣策定成筭次第行之无愆其素大义之不伸大业之未复臣弗信也唯陛下留神取进止
淳熙四年轮对劄子二首
臣窃惟皇帝陛下临御以来惟绍复大业是志惟计安?内是图前代帝王聪明勤俭仅得陛下万分之一者莫不随世而就功业未有如陛下汲汲望治十有六年而焦劳未解者也意者殆羣臣不足以佐下风欤陛下自履尊极政令屡有所更革人材屡有所易置矣方其未更也方其未易也羣臣有能先事建白以起发圣意者乎其所以敝未极而变患未甚而消者独赖陛下生知天纵随即觉悟而已故举偏救弊维持至于今日者实由陛下圣明独运而非羣臣之助也然志勤道远迁延至於今日者亦由陛下圣躬独劳而无羣臣之助也陛下初岂乐於独劳哉良以羣臣不能仰助如前所陈加之摠揽既久图事揆策者多不如陛下之精审议法定令者多不如陛下之明习甚则私意小智又多不逃陛下之识察陛下遂谓天下之事既知之矣天下之人既见之矣所以慨然益坚独运万机之意也夫独运万机之说其名甚美其实则不可不察焉臣请序而言之人主一心实治乱安危之所从出所患者夺於多欲则其心昏蔽而不能宰制万事今陛下於声色於游畋澹然无一毫之欲惟其有意於独运万机故琐微繁细悉经省览酬酢区画日不暇给而天下大计或有所遗治效不进反与多欲者同岂不甚可惜乎此独运万机之说不可不察也厥今敌势陆梁而国雠未雪民力殚尽而邦本未宁法度具存而穿穴蠧蚀实百弊俱极之时官寺充满而偷惰苟且无庶绩咸熙之效降附布於郡县而未免於疑沮帑藏耗於军屯而未免於怨嗟陛下欲寛宵旰之忧要必得非常之材委属之然非常之材类皆不肯舍规矩准绳而狥人惟忘势尽礼有宾友之义推诚笃信有父子之亲而後可致苟独运万几则不能受控御者鲜或在列上益务损其权下益得逃其责阴拱熟视沈浮取容陛下宵旰之忧谁与图之乎此独运万几之说不可不察也治道体统上下内外不相陵夺而後安乡者大臣往往不称倚任陛下不得已而兼行其事大臣亦皆亲细务而行有司之事外至监司守令职任率为其上所侵而不能令其下故豪猾玩官府郡县忽省部掾属陵长吏贱人轻柄臣平居患犹未尽见也一旦有事谁与招麾而伸缩之耶由一命而上大小相承积而至於人主然後尊重无以复加苟万几独运大臣而下皆为人所易则人主岂能独尊重哉如曰臣下权任太隆惧其不能无私则有给舍以出纳焉有台谏以纠正焉有侍从以询访焉诚得端方不倚之人分处之自无专恣之虑何必屈至尊以代其劳哉此独运万几之说不可不察也陛下至公无我左右之臣虽素号亲密至其有过威断力行何尝有所牵制可否黜陟裁自圣心所谓左右之臣不过供指顾传命令何尝假以事权天下徒闻陛下独运万几事由中出听其声不察其实妄意在旁者或微有所预也而其陪侍习熟工於揣摩亦能时以一二事取验於外故人稍稍乡之此在英主之世本非大患惟明扬贤隽各还其职公议而公行之则人自无所疑而为左右者亦得全其恩意保其宠禄矣狷介之士忿激过当至以汉唐权幸为比诚非所拟然人之关鬲经络少有壅滞久则生疾陛下之於左右虽不劳操制苟玩而弗虑则声势浸长趋附浸多过咎浸积内则惧为陛下所谴而益思壅蔽外则惧为公议所疾而益思诋排及是时忿激者之所忧将见之矣此独运万几之说不可不察也臣愿陛下虚心屈己以来天下之善居尊执要以摠万事之成勿以图任或误而谓人多可疑勿以聪明独高而谓智足徧察勿详於小而遗远大之计勿忽於近而忘壅蔽之萌诚意笃而远迩各竭其忠体统正而内外各得其职则二帝三王之治不能加毫末於此矣臣愚戆不识大体惟陛下裁赦取进止
臣窃惟国朝治体有远过前代者有视前代犹未备者以寛大忠厚建立规模以礼逊节义成就风俗当俶扰艰虞之後其效方见如东晋之在江左内难相寻曾无宁岁自驻驆东南以来踰五十年无纤毫之虞则根本至深可知矣此所谓远过前代者也文治可观而武绩未振名胜相望而干畧未优虽昌炽盛大之时此病已见如西夏元昊之难汉唐谋臣从容可办以范仲淹韩琦之贤皆一时选曾莫能平殄则事功不竞可知矣此所谓视前代犹未备者也陛下慨然念雠耻之未复版图之未归故留意功实将以增益治体之所未备至於本朝立国之根本盖未尝忘也而臣下不足以测知宸指献言者多以小辩破大体治民者多以苛政立威名逼蹙拘制而士气不舒争夺驰骛而仕路益隘凡所谓寛大忠厚礼逊节义之属皆诋以为陈腐为迂阔范防既撤无复畏恐何所不为圣虑将益焦劳矣夫浮华可抑也繁文可去也清谈高论不切事情者可黜也至於祖宗【阙】　风俗所以维持天下者其可朘削之乎臣窃谓【阙】　治体其视前代未备者固当激厉而振起其远过前代者尤当爱护而扶持议者乃徒欲事功之增而忘根本之损陛下清闲之时岂可不永念其故哉又况寛大则豪杰得以展尽忠厚则羣衆不忍欺诬礼逊兴则潜消跋扈飞扬之心节义明则坐长捐躯狥国之气然则图维事功亦未有舍根本而能立者也惟陛下加圣心焉取进止
进编次文海劄子
右某先於淳熙四年十一月内承尚书省劄子勘会已降指挥令临安府校正开雕圣宋文海十一月九日三省同奉圣旨委吕某专一精加校证某窃见文海元系书坊一时刋行名贤高文大册尚多遗落遂具劄子乞一就增损仍断自中兴以前铨次庶几可以行远十一月十五日三省同奉圣旨依某寻将秘书省集库所藏本朝诸家文集及於士大夫家宛转假借旁采传记他书虽不知名氏而其文可録者用文选古诗十九首例并行编类凡六十一门为百五十卷目録四卷某窃伏自念本朝文字之盛衆作相望诚宜采掇英华仰副圣意而某学问荒浅知识卑陋不足以知前辈述作之指黾勉承命今已经年简牍浩繁纂缉缪戾加以缮写才毕偶婴末疾尚恐疎略抵牾未敢遽以投进今月二十四日伏蒙辅臣具宣圣谕缘某已除外任俯询所编次第自惟稽缓不胜震惧所有编次到圣宋文海一部共一百五十四册并临安府元牒到御前降下圣宋文海旧本一部计二十册并用黄罗夹复封作七复欲望特与敷奏缴进某不胜惶惧俟罪之至
除直秘阁辞免劄子
某先奉圣旨编类文海近因宣谕缮写投进今月四日承尚书省劄子三省同奉圣旨吕某编类文海采摭精详可与除直秘阁又蒙圣恩赐银绢三百疋两某窃自揆度问学浅陋知识卑凡实不足以称讨论之选黾勉承命冒昧奏篇疎畧舛差无所逃罪敢谓上恩隆厚宠数过宜蚤夜以思不遑宁处人心初不相远窃闻果有驳章诚以编次此书止是将前人文集畧从其类徒淹岁月何有勤劳又况去取之间岂能允当方圣上责实之日尤重职名非有显功未尝除授兼某已拜金缯厚赐至於寓直中秘实为太优岂宜贪冒宠私重烦公论欲望朝廷矜怜特与敷奏将所除直秘阁恩命速赐寝罢干渎朝听某下情无任悚栗之至
再除着作郎史官辞免劄子
恭准尚书省劄子九月二十五日三省同奉圣旨吕某除秘书省着作郎兼国史院编修官伏念某顷者备数着庭以病自免圣上録其鈆椠之微勤畀之贴职以宠其归绥奬覆护夐无近比卧家以来未及两载公朝记识不替除目已朌既还旧职复隶史馆深惟尫残小臣至愚极陋仍岁所蒙被者虽麋捐九死无以仰醻使筋骸仅可自比於人所当奔走就列勉思称塞实以右支风痹久成废疾戴大恩而莫报顾薄命而自怜冒昧控陈诚非得已伏望特赐敷奏收还新命依旧差注宫观庶沾微禄以养余齿候指挥
除参议官辞免劄子
右某近以病控免恩命十月二十九日准勅特添差两浙东路安抚司参议官仍厘务某窃自惟念一介妄庸无所取似疾病沉痼已为废人公朝记识不忘始则欲加祓饰俾之厠於东观图书之间终则怜其病贫又复寘於职优俸厚之地人微恩重感极涕零岂不欲舆疾之官以拜大赐实以抱病之久驱驰道路力所不能欲望特赐陶铸一宫观差遣候指挥
东莱集卷三

[book_title]卷四
钦定四库全书
东莱集卷四　　　　　　宋　吕祖谦　撰啓
代仓部知黄州谢宰执啓
点近臣之荐牍内愧疎庸佩边垒之守符外分忧顾俯微躬而怵惕仰洪造以归依窃观云梦之南州素属江淮之要地黄堂胜槩传王杜之风流赤壁威声慕曹刘之雄烈会啓恢图之运实当控扼之冲疏亭障以制襟喉远烽燧以明耳目辑宁封部储峙刍粮拊凋瘵而民气苏严赏罚而士心奋有此数者当求通济之才岂无他人独预蕃宣之寄如某者禀资甚薄涉世多奇费日月於簿书窘风霜於邮传锥处囊而立见自愧无闻金跃冶而不祥益思难进崎岖末路踸踔穷途肆法宫轸共理之良而从橐受举贤之诏遽尘论奏偶成误墨之蝇滥被选抡岂称乘轓之鹿叨逾若此报効阙然此盖伏遇某官名世真儒际天奥学冠压羣公之表典司大政之元远至迩安罔间重轻之势出长入治兼收钜细之能凡畀付於郡条必参稽於舆诵於何椎钝亦费陶熔某敢不力务中行勉求实效措诸事业愿师三折肱之医畏此简书莫伸九顿首之礼
代仓部知黄州谢从官啓
岸江之壤条教用希被边之州忧虞实重曾是迂疎之质膺兹推择之余庀事有初抚躬无所窃以填拊凋残之俗辑宁荒远之区参稽前闻具载成绩卫文大布马遂至於三千羊祜轻裘田爰开於八百克绥疲瘵於变富强阙然近世之亡称邈矣风流之不继怯者拘小文而牵制诞者张空簿以浮夸井邑荒凉版图湮坠岂特威权之素夺正唯劳来之不先匪求循吏之能孰还平世之旧如某者秉心椎鲁降命奇穷才能不及於中庸名实未加於上位问羊问马既乏於政声学箕学裘又颓於世业敢【阙】迩列误玷荐书严虎落以扞城任当御侮佩鱼符而临衆责在长民合是两端萃於一已凌兢拜命黾勉効官靖言忝冒之由实出帡幪之庇恭惟某官留意人物尽忠国家乐拔茅连茹之多举无遗善思采葑下体之畧恕不求全凡宣化以承流必集长而去短故斯孱陋亦玷使令某敢不外饬营屯内齐封部形格势禁庶成襟带之勲仁渐义摩敢望袴襦之咏
代仓部知黄州通张魏公启
仰夫子之门墙夙有依归之愿瞻元戎之旌纛获承节制之尊敢以丹诚寓之缃简恭惟某官佐王硕辅命世真儒先知觉後知传斯文之正统小德役大德为善类之宗盟扶日毂於庆霄握斗枢於宥府入则赞一日万几之务出则专五侯九伯之征震叠龙荒焜煌麟阁处消息盈虚之变适行藏进退之宜肆琴瑟之更张首弓车之聘召献言申戒避宠就闲羽檄交驰旧疏果符於龟策玺书狎至陪都载绾於麟符当虞舜之四巡延晋文之三觐运筹坐胜聚精会神锡鈇钺以抚师总江淮而分陕落氊裘之危胆沸鶡弁之欢謡旗帜精明鼓角讙亮国家再造高鸿烈於汾阳天地重开翊丕图於建武冠钧衡於廊庙下膏泽於幅员若智若愚以祷以颂某荒芜晚学蹭蹬孤踪每原念於衰宗尝屡投於化冶志勤事左心亲地疎误分边垒之忧幸効辕门之役虽迹遥履舄莫伸罄折之恭然气激肺肝窃効锺鸣之应
代仓部知池州谢宰执启
考课边城讫无善状承流泽国复出洪钧既诹日以涖官敢寓书而彻听窃以朝廷之上每以休息生养为心郡邑之间宜以还定安集为事矧池阳之都会实江表之要冲如虎如貔旁穆万屯之聚载芟载柞俯绥千耦之耕承里闾艰食之余当师旅劳还之後欲畀拊循之任必求通达之材如某者名迹湮微性质固陋偶袭箕裘之绪久安州县之劳顷佩左符往守孤垒属遽书之驰骛纷疆事之绎骚顾当地势之必争适会敌锋之不至幸终更而去彼荷新渥以来斯爰考唐朝有杜牧把麾之旧其临秋浦亦齐安解组之余虽後先迁徙之偶同顾今昔风流之非匹退思侥幸之极尽出陶成之私恭惟某官经纬皇猷弥纶王度权衡有信揣轻重而得宜坏冶无心俾小大而为用近柬周行之彦远咨共理之良何此孱庸亦容忝冒某敢不蠲除民瘼和辑师屯歌小雅鸿鴈之诗敢忘劳来读西京循吏之传益务慰安庶几一得之愚或有万分之补
代仓部知池州荅教官启
并玉关而出戍已愧罔功朌铜虎以分符洊膺因任方愧驰书之缓乃蒙坠翰之先伏惟某官心醉六经学关百氏赫奕词林之誉从容泮水之游自幸衰踪获联王事虽费日簿书之末无预师儒然移风俎豆之间冀资郡政风飈载厉灯火可亲愿益厚於节宣庶导迎於休宠
代仓部通吉州交代钱吏部启
州戟相望夙托门阑之旧拥麾归觐复承榘矱之【阙】接武有期拊躬载拚恭惟某官德隆民表识贯邦【阙】赜阴阳消长之原极文武弛张之用河山带砺騂毛传百世之盟彞鼎烝尝膰脤袭五王之庆尚矣典章之未替蔚然文献之可观早涉要津浸敷华问大邦维屏泽久浃於侯藩太微积星望夙高於郎位越从闲燕申命拊循衡经律以参稽权恩威而并用鲁公报政方当入辅之年楚尹告新其在合符之日某昔勤展对今幸规随瞻遐躅以益高策羸躯而自愧受雄剧浩繁之责窃有惧焉承渐摩绥辑之余则知勉矣气和青律日靖黄堂愿毖护於节宣用宁承於眷倚
代仓部通吉州胡邦衡侍郎启
避盖公之舍夙愿趋承倚韩子之门尚虞麾斥敢陈尺牍恪布寸诚恭惟某官名冠伦魁学穷根柢贯大忠於日月际浩气於堪舆早抗危言力扶正论帝臣蹇蹇岂容藜藿之干王道平平忍使荆榛之塞风波万里金石一心逮鼎鬯之承尧首弓旌而聘尹屹中流之砥柱坐閲颓波澹欲晓之长庚独高衆宿浸劳【阙】
汲直於淮阳未孚舆论见贾【阙】　　　　柬宸衷共
期三接之余亟奉四邻之拜某素深慕用兹幸瞻依秣马膏车已遡风於墙屏墨笔操牍先展敬於缄縢
谢单谏议举自代启
伏准照牒举充自代者深严谏省未尝一通竿牍之勤焜燿奏函乃有再出门阑之幸洊膺睠奬弥切兢慙窃以遇合之难古今所共不求而得者始号知己无实而当者亦为欺人雅道浸堕公论益夺材无定品以造请之疎数为贤愚士失常心以荐扬之多寡为轻重举贤或蔽於私昵冒宠罕闻於自量有开耆英力囘弊习图隽良於公举未得其真借光宠於寒踪以明此意谓其适居逖远之地偶无营祷之嫌表而出之庶有从者急於谕俗固靡暇於详求退以省躬亦不容於轻受既辱知於絶望之日辄告病於拜恩之辰如某者质本颛愚学而固滞酬酢未经於世故宁保端方呻吟不出於程文何名该洽乃如恬退尤出虚传虽潜匿里闾乏临政涖官之考然参稽岁月率居忧待次之年凡贲饰於需章悉控陈於前牍【阙】慙围棘已伤鉴裁之明敢料规蒲重致品题之误缺然自视称此实难此盖伏遇某官道峻儒宗望隆寿俊每推贤而扬善将正本以澄源入告谋猷首冠七人之列旁求髦彦衆先三日之瞻曾是孱庸乃叨甄拔某敢不服膺古训嗣守家传永思义命之常深警悔尤之发於今日褒扬之语不为空言庶他年进拜之间少无愧色
谢陈尚书举自代启
伏准照牒举充自代者奏入宸闱当拔豪英之萃名传朝路乃收固陋之尤共疑鉴裁之明尚有毫厘之误窃以畧函封牍削之诚而求士款昵之外置门扫阶趋之素而垂情简慢之中在古所难於今殆絶矧列顾问论思之地而统隽髦肃乂之盟前席後车皆一时之盛选东阡西陌多昔岁之雅游曷此需章逮於贱迹论旧则未尝识面度德则无所取材过而举之必有谓矣如某者少虽志古长未知方绕断简以自封睇崇墉而坐隔弭节燕居之日固愿循墙鸣珂法从之辰岂忘投贽始则以孱懦自薄终则以疵贱自嫌閲日月於丘樊迄参辰於屏着纵不获谴斯焉取知曾谓未承謦欬之音屡借齿牙之论重濡荐剡俯溉枯荄燕马非生聊示爱奇之意晋貂难续更怀代匮之慙佩宠既隆循涯以惧此盖伏遇某官提衡清议推毂羣儒逊于稷逊于夔盍宪虞朝之盛不如农不如圃乃形阙里之谦内切揣量若为称塞某谨当益坚拙守毋废初心博求师友之亲力探典坟之赜深惟公举本非私谢之时独有直躬少答曲成之赐
答詹秀才启
束书以出将遂远游行卷所施宜於先达曾谓?然之几与观贲若之文伏惟茂才韫积既丰材华方茂江山草木共助发於英辞门户诗书俾尽闻於情话顾慙扫轨虚辱敂关北海尊空误坠祢生之刺西江水远徒怀蒙叟之心
答侯秀才启
弭棹款扉已起跫然之喜发函开卷骤观贲若之文荷意则勤俯躬以怍伏惟茂才先辈久韬贤韫深探词源琴书徧历於四方樽俎久陪於诸彦有如孱陋亦未弃捐许其气义之交告以急难之说退循拙守虚辱好音扣剧孟之门非其任也闭顔渊之户窃有志焉
中两科谢主司启
问津邹鲁未知经术之渊源学步班扬讵识词章之统纪揣已初无於一可逢辰乃幸於兼收得之若惊荣不盖愧窃以自昔广招贤之路若时开入仕之门衆俊朋来烝髦辐集略於始进罔拘流品之浊清考以终身徐待是非之坚定故上无甚重甚轻之弊而下无必贵必贱之人气俗敦厖风声醇厚高弗以此自满卑弗以此自惭道降质衰辞繁用寡执笔操牍阔视承明之庐蹑蹻担簦平步高门之地一升俊造之列即为腾跃之阶指日而须若偿所负虽怀经济之藴堕在冗散之流抗顔议事为病狂刺口论文为犯分仰望云汉邈无津涯异意者方痛诋而力排知己者特熟视而窃叹彼此之势既激怨隙之萌遂形间生英豪大振颓靡邓攸在晋不去王官而举孝亷德裕仕唐耻与诸生而从乡赋夫岂厌清华之选又非避博雅之名察其所存则亦有说盖欲安常业於夸诩之际抑浇风於奔竞之余示以不争固将自反惟国朝发进士之举肆绍圣立宏词之科屈宋比肩渊骞接袂然观抑扬之深意少知阖辟之微权柳崇仪素号儒宗晚纾武弁韩黄门奋由世禄尝主文闱俾於陟降之间莫见厚薄之迹凡名为士当识此心如某者章句謏闻箕裘衰绪信书滞固几类鲁人之皋涉世舒迟殆同齐俗之缓妄睎畯轨辄簉词场千里驱驰变星霜於邮传连年胶扰付编简於尘埃以椎鲁僻陋之资加废忘扞格之久应敌类夏侯之疏畧序事多马迁之繁芜敢梦寐於末行矧觊觎於叠中顾浅缪如此其极犹且得之谓奇杰必出於斯亦以疎矣论科目之难尚至鄙贱而益明独慙驽蹇之踪上致权衡之误此盖伏遇某官典司文柄培养化源为桷为杗坐致羣才之用采葑采菲每思下体之遗旁及孱愚亦容忝冒某谨当服膺古训尚志前修书子张之绅力行笃敬锄不疑之色深戒骄矜
除太学博士谢陈丞相启
里閈堙沉久安分守胶庠清邃骤被诏除夫何逖远之踪犹在选抡之数窃以合烝髦於万?课以度程嗣絶学於六经司其训故名挂成均之属号为儒者之先於秩虽微所系实大苟训迪渐摩之本曾弗玩心则呻吟占毕之余焉能塞责厥职升降视人重轻如某者气禀颛蒙志尚疎阔定交鈆椠不知岁月之多借助韦弦未觉悔尤之寡每因晏豫窃自揣量惟材謭故不足俎豆英游惟识眊故不足权衡世变继以闵忧之积益於宠利之疎于命义而徼求匪惟失已饰庸虚而衒鬻又复欺人徒欲粗试於州县簿领之间曷敢自通於廊庙钧陶之上忽冒除书之及罔知拜赐之端意者槩视戚疎曲加诱掖畀教导之任使预怀芜废之惭寛奔走之期使尚有讨论之暇进之以作其怠缓之以俟其成自视缺然何以领此斯盖伏遇某官翼宣天縡弼亮皇猷深惟封殖於丕基畴若招徕於羣献荆金梁铁贡九牧以并登粤鎛燕函列百工而咸在多取或容於舛误广求遂逮於孱愚某敢不紬绎旧闻研思微旨千年蠧简傥输毫发之劳一世龙门庶答丘山之施过此以往未知所裁
通柳严州启
奉几杖於双清久托通家之旧职简编於半水幸陪属吏之余揆日俶装指期敛板窃以内外学官之设举选昔均远近阙次之差流冗今极弊云甚矣议者厌之乃思改命之图乃下增员之令参其资格既无退绌之嫌赋以饩牵复免滞淹之叹矧席帡幪之庇曲容鈆椠之寒如某者受性颛愚降材椎钝晚菘早韭夙屏迹於丘樊朝虀暮盐偶得官於庠序前顾瓜期之邈方私家食之安清庶寀於中都占间曹於近甸魏舒襆被固窃自量孙宝请隣夫何不满重恃睠怜之素预寛旷败之忧恭惟某官德峻儒宗望隆民表温恭有恪历夷险以不渝悃愊无华冠蕃宣而独最每奬成於後辈荷长育之深诚敢意孱庸亦供指顾某趋承惟迩闓怿倍增贡彞礼於缄縢顾惭拙讷遡余光於棨戟弥切战兢
通严州郑教授启
宦牒推移阙然觌德郡庠诵说幸矣亲仁敢凭竿牍之传先効门阑之敬窃以营道同术之谓友联事合治之谓僚惟此两端难乎共贯尊罍啸咏每多离合之嗟几案鞭笞岂复渐摩之暇至若有编简讨论之益无簿书期会之烦允谓难并厥惟至愿恭惟某官闳材英发奥学精微心追游夏之渊源笔掞卿云之黼黻词林艺圃撷百氏之菁华隽轨英躔冠诸儒之领袖小淹泮水行践石渠及召驷之未驱尚均茵之少遂某甫兹奉檄行即升阶渴闻教载之余涤去颛蒙之蔽坐縻廪稍预怀骈拇枝指之惭日接官曹将丐补劓息黥之赐
通张严州啓
伏审温诏起家仁声先路四封驩动不胜朝夕之思一世观瞻独任春秋之责敬陈悃愊上彻崇严恭惟某官传世精忠潜心正学弥纶开济尚期素定於胷中牧养拊摩夫亦何劳於掌上然君子之诚本无息而儒者之效久不明在昔诸贤固尝有志或远近未孚而夺於时命或内外未合而窒於物情讥评交兴疑信相半思少伸於此恨顾将付於何人历访缙绅咸推墙仞惟魏国既行而复尼惟衡山有韫而莫施今兹一来任是二责实系斯文之兴废岂徒阖境之戚休必将尊其所闻奠而後发临事而惧佩洙泗之格言视民如伤奉涧瀍之遗训使羣议蔑毫发之隙则吾道增丘山之崇某久矣乡风於焉效役写拙诚於简牍敢为骈俪之虚辞委陋质於斧斤尚赖琢磨之厚赐
除馆职谢政府啓
奏薄技於北门所期报罢并英游於东观乃奉诏除非据之惭不胜是惧窃惟艺祖於?县汛扫之始大辑羣书太宗於疆陲警候之时肇新三馆王猷未靖戎务方兴属此多艰骛熊罴於郊野曷其有暇仪鸿鹄於园林仰窥闳模厥见深指盖丰功茂烈非不足以曜威灵硕画老谋非不足以供指顾至於崇建治本翼扶化基将为深长久大之规必访希阔寂寥之地乃辑坟籍乃宾畯良洗光濯翳於陈腐已蠧之余改容更貌於习俗共轻之後若徒盛观第可饰於太平必有沉几乃见尊於英主其用则晦其理则微跳荡驰驱争効於可知之际晏谈讽咏潜扶於不见之中间剧两涂弛张一柄於今之制此意尚存一人厉精综核於朝百吏竭蹷趋承於下独兹儒馆特异常僚厚廪广居终日不离於笔墨雅游胜践经年未识於符移匪欲养高而忘考实督之迫者课每易塞期之寛者责反难酬宜得轶材以充盛选如某者质则甚滞学而弗专自其少时既夺移於科试及乎壮齿又堙废於隐忧竟失全功徒怜初志误见收於坯冶辱为役於桥门謭薄内惭疏愚外见置杯易涸当思濬治之新覆块已枯盍咎难培之旧怵然自悟惕若反求甫及终更力祈归养丐余闲於定省得毕愿於讲磨诏旨甚严私悰莫遂思枯材竭不能舒藻而为国华识眊志凋不能献箴而达民瘼分於汰斥贲以甄升阶是正之初筵仍编摩之故步赐则厚矣惧亦甚焉百年储养之严未尝或滥一夫差择之误自此将轻虽佩鸿知恐累大体此盖伏遇某官道隆平施义笃曲成巢阁鸾凰尽出网罗之获参天杞梓悉由封殖之勤虽如冥顽亦被光景某敢不藏修暇日玩绎前闻名辈追随庶发难开之蔽断编展对少偿未足之心
答特奏赵状元啓
黄发陈篇已快先鸣之听青衫行卷乃修後进之恭其赐则隆於礼为过法有特奏国之旧章谓三岁科选不足以尽天下之才故九重咨询常欲多得老成之论静言其始岂专为恩某人入纾渊谋仰奉大对述先儒之训故固後学之罕观陈前辈之典刑亦近年之未有以是首选可见上心某有职殿庐无劳衡石顷在父兄之侧粗闻耆旧之余每思南渡以前恍如天外不意北方之学复到眼边
为汪尚书作知平江谢宰执啓
献纳论思每窃忧於累国蕃宣屏翰辄自诡於临民贲然书殿之华增此辕门之重载惟光宠实匪故常伏念某学朴材疎齿衰志落曩召从於蜀道亟冠冒於禁涂显秩华资兼诸儒之盛选师言公议负衆正之深期名实未孚形神交病思均劳於外服庶逃责於余年曾谓曲成竟从私愿恭惟某官懋隆民极恊建邦经爱惜人材伤恐加於毫发扶持善类恩不啻於丘山有如衰谢之踪犹在保全之数凡所见州闾之纤悉当尽控闻及未归田里之须臾用为报塞
代先君通曾氏定婚啓
蠲豆笾之荐聿修宗事之严躬井臼之劳尚赖素风之旧既令龟而恊吉将奠鴈以告?敬致微诚愿闻嘉命
答潘氏定婚啓
游从再世既彼此之具知讲肄十年亦往来之无间迨闻嘉命其敢固辞令弟茂才种学之初方求内助某女及笄之始未习妇仪志尚有加可使効饁田之役进修或怠当令献断织之规
通潘氏定婚啓
里巷东西久矣论交之旧官曹先後居然托契之深是惟二姓之驩非繇一日之雅某人少仪未习迨此冠?伏承某人妇礼既闲称於保傅奉箕帚而来助义益笃於弟兄操几杖而从游学将求於伯仲
代右司叔父答李氏定婚啓
百年门户各保家声二姓婚姻共惇先契某位长女顺承之道肄习未闲伏承某人英妙之称发闻惟旧既奉导言之固敢稽报聘之修有若靖康以来非无雅素其自莱公而下莫不宠嘉
代汀州叔父答李氏定婚啓
北望中原慨想故家之律度南来江国获依名胜之风流苟可合二姓之欢何必有一日之雅伏承某人文章议论固已不凡某女婉娩听从粗谨所职有来玉帛之礼式陈榛栗之仪师友渊源之功知所自矣夫妇倡随之义将有赖焉
通芮氏定?啓
合父兄师友之契畴若高门联?姻甥舅之亲敢於他族问名之始在礼有初某人绪论与闻曾是渐摩之旧伏承令侄女素风不改谅惟淡泊之安永愧诸生自老西河之上尚蕲季女肯来南涧之滨
东莱集卷四

[book_title]卷五
钦定四库全书
东莱集卷五　　　　　　宋　吕祖谦　撰策问
太学策问
问宪虞夏商周之典而建学合朔越楚蜀之士而羣居上非特为饰治之具下非借为干泽之地也所以讲实理育实材而求实用也盖尝论立心不实为学者百病之源操管而试负墙而问布席而议学则宗孔孟治则主尧舜论入德则曰致知格物论保民则曰发政施仁论律身则曰孝弟忠信论范防则曰礼义亷耻笔於纸发於口非不郁郁乎可观矣迫而索之则或冥然而昧也叩而穷之则或枵然而虚也意者骛於言而未尝从事所以言者耶洙泗诸子亲见圣人出语岂不知所择然问荅之间受责受哂者相望反自不若後世学者之无疵古之人其为己不为人如此今日所与诸君共订者将各发身之所实然者以求实理之所在夫岂角词章博诵说事无用之文哉孰不言圣学之当明也其各指实见志何所期力何所用毋徒袭先儒之遗言孰不言王道之当修也其各条实事何者为纲何者为目毋徒作书生之陈语佛老乱真者也勿徒曰清虚寂灭盍的言其乱真者畴深畴浅申韩害正者也勿徒曰刑名术数盍确论其害正者畴亡畴存辟喭愚鲁人人异质不可胜举刚柔缓急色色异宜不可胜陈至於为学者之通病论治者之通弊安得不同去而共察之耶孟子告子之不动心自今观之固异也使未闻所以异之答能辩其异乎禹稷顔子之事业自今观之固同也使未闻易地皆然之语能识其同乎荀况扬雄王通韩愈皆尝言学矣试实剖其是非贾谊董仲舒崔寔仲长统皆尝言治矣试实评其中否凡此数端具以质言实相讲磨以仰称明天子教养之实德乃若意尚奇而不求其安辩尚胜而不求其是论尚新而不求其常辞尚异而不求其达则非有司之所敢闻
策
馆职策
治道有大原不本其原徒欲以力捄斯世君子许其志不许其学天下之事要不可以力为也忧世之士喜功名之人慷慨摩厉将欲挽一世而囘之其意气岂不甚壮矣哉激之欲其急而听者愈缓邀之欲其坚而守者终渝未逢其原而倚办於区区之力固不可耶汉至文帝?内昌阜烟火万里仰视成康虽小歉俯视春秋战国以降则既有余矣痛哭者一流涕者二长太息者六贾谊之论何其不与事俪也意者危言骇世姑一快胷中之愤耶长沙之归历变履险动心忍性少年之气剥落向尽固未易以故意待谊是殆必有所以而论者或未之竟也谊诚见文帝以如此之质得如此之时顾乃湛於庳陋安於小成爱之深望之切大声疾呼几其一悟耳虽然谊诚爱君也诚望治也开道扶掖岂其无术何至遂攘臂以仍之耶文帝之齿长矣閲天下之事衆矣四体伸缩宁不自谙谊乃激其言张旦夕之忧以迫之宜其付之嘻笑待以书生之论也若昔圣贤急天下之病岂後於谊稽其猷告自源徂流具有条理未尝置本而言末也伯益论来四夷儆以怠荒召公论格远人首以谨德而仲尼为鲁虑亦缓颛臾而急萧墙圣贤之言自有次第如此谊序天下之事所先者外忧所後者内治於为治之大原似未深讲也当是时近有专土桀骜之诸侯远有乘边侵侮之匈奴汉廷公卿翫细娱而忘远虑谊之忧亦岂可厚非哉至於不寻其原遽欲斧其髀而系其颈则疎矣天下之患懦者常欲一切不为锐者常欲一切亟为甲兵朽鈇钺钝养痈护疽媮取爵秩各饱其欲而日朘月削之患独归国家是滔滔者既不可胜诛号为有意斯世者又复不审前後不量彼已而轻发之终无於是两者之间参订审裁立其本循其序摹之於前而收之於後者此谊与汉庭公卿俱堕一偏文帝卒罔知所倚虽畧行其策迄不能并三五之隆也谊而槩尝有闻肯堕其说於一偏而挈诸侯匈奴为发语之端哉必将首明帝学大定其本而嗜卑惮高令今可行之言不肯出也必将继论储贰趣择师傅而刑名惨刻术数临制之习不能入也必将深絶私昵防微杜渐而近戚幸臣干法嫚朝之恶不敢肆也今览其疏或泛数而置四五之间或遗落而无一言之及谊尚得为知大原乎大原既失无惑乎用力虽劳言者急而听者缓也若夫姚崇在唐埒之於谊则非匹矣自下求上贾谊之於文帝也自上求下玄宗之於姚崇也一则蹻足而觊其听一则虚心而竢其言孰可同日而道哉玄宗始初清明求治之意如川之方至钦迟崇之旧德夙望起於藩维而相之徯於崇者何如也崇苟学知大原则一举其纲而天下定矣方且逡巡不拜历述十事邀其诺而後就位仇敌相交则有盟市道相质则有券君相聚精会神之际而用要约焉吁何薄也将开端垂统基一代之治而君相畀付之初已恃要约以为固则为治之大原已隳矣虽力邀强制仅致小康时改意衰必溃决而不可遏纽解丝棼不待观天宝之季固已兆於开元之元也傅说旦胥靡而暮辅相以匹夫而躐处父兄百官之上说命三篇其对扬何其甚暇而有余耶始之曰后从谏则圣盖泝大原之舟楫也申之曰惟厥攸居政事惟醇盖指大原而示之也终之曰念终始典于学盖造大原而使勿失之也合堂同席而议如甲胄如衣裳如官爵如祭祀棊布绳联源流会通亦非缕数条陈而力邀之也然则相天下之道可知己崇肩随管晏固不敢以傅说自命然资权谲亦足以逆料其君之锐始怠终也故及其睠之方新画是十条以坚其君之心虑以终吾世而已何暇恤其後哉考之於史玄宗渝其约不待他日方崇持国柄之时既班班见矣问以峻法绳下之约曷为而按锺绍京之狱犹有待於崇之救也问以法行自近之约曷为而疑王仙童之劾犹有待於崇之奏也问以班序荒杂之约曷为而许阎楚珪之官犹有待於崇之却也此犹力争而幸胜者耳高力士扬思勉名出宫壼駸駸宦者预政之渐薛讷契丹之师不惟骤弃崇谏又增重其事权而遣之至郭?瓘募兵击安西崇虽以为不然已喑默而不敢争矣是不幸边功之约玄宗视之亡如也身未去位而约已寒况上印绶之後乎不务格其君之心而以力邀之此已事之明效大验也盖尝读贾谊之书而得文帝之所以克终次姚崇之本末然後知蛊玄宗之心者有自来矣岂独一李林甫之罪哉谊之一书肆言不忌前此数十年必抵诽谤之辟後此数十年亦伏非所宜言大不敬之诛矣文帝虽未尽用不斥不愠待之有加帝非徒谓容纳为帝王盛德实以言路通塞乃人主切身利害也侈心邪念阙政舛令出於我而恬不自觉者夫岂一端而乱萌祸机羣情衆论隐匿壅阏而不得上闻者亦何可胜数哉待言者之饬正宣达不啻疹之待砭躄之待杖也容养奬纳此自吾切身利害其逊其悖彼盖言者事吾何为预之哉谊虽气激辞愤阔於事情姑善之以劝来者自时厥後冯唐申屠嘉之属规儆辅拂不絶於朝终置文帝於寡过之地是固有以召之也人主进德之验他未即见惟於谏者之言先见之言之委曲迁就是君德未信於人而犹有所畏也言之剀切侵讦是君德已信於人而既无所畏也委曲迁就剀切侵讦在言者之得失则二在人主为进德之验则一谊之论虽未恊於中文帝独不可自贺而为进德之验乎一时风俗犹皆醇厚虽前日害谊之宠者不过尤其纷乱诸事所谓求名归过之论当时之人盖未解作此等语也至隋炀帝而始有谏以求名之忿至唐德宗而始有矜衒归过之疑其所见亦既狭矣风雨霜露无一气而非天牙甲根荄无一物而非地天下之善谁非人主之善乎小夫窭人借隙光以自饰窃勺水以自多要不出范围之内天覆地载岂与是琐琐者争衡哉炀帝德宗忘其天道之大下与一士较短论长若闾巷侪辈互相夺攘者何其小也苟文帝之世此论已立谊之所遭岂直吊湘赋鵩而已哉史称姚崇善应变以成天下之务然变或非正失亦随之其尤大章明者两端焉玄宗在藩侠气已盖诸王手锄逆韦太平之难肇履大位隽逸英毅若太阿出柙莫之敢干所虑者轻视天下而不自抑畏也厖臣硕辅政当厉之以畏天之诚啓之以尊儒重道之实左右规矩犹惧或肆崇复以水济水投弃准绳略无龃龉於其间日食历差而以不亏班贺太室自坏而以材朽献谀畏天之说典谟训诰誓命之书异篇而同指者也崇矫诬上天一旦破其扃鐍而芟夷之使其君荡然无所顾忌驯致渔阳之变撤其防而导其侈者实崇也度崇始意不过容悦迎逢耳亦不自知其祸之至此末流汜滥虽崇尚存亦非捧土所能塞矣莫大於天而犹不畏焉於一崇乎何有自有书契严畏天之说以相付者岂以人君尊无与敌复借天以压之哉兢业祗惧是乃天心之所存而尧舜禹汤文武所传之大原也上帝临女无贰尔心贰之以适莫偏詖之私则作於心害於事凶於而家而国矣崇学不足此而遽敢慢之此崇之大失一也崇之捕蝗也议者方譁玄宗问焉崇以庸儒泥文而不知变对除蝗之法列于古训杂然而议者信庸儒也然玄宗尊儒重道之意本自不笃崇又以泥文不知变之语入其心使益加姗侮继自今以往虽先王之典训不便於己者亦可以是语断之矣自张九龄韩休之去儒者尽绌坐於朝议於堂扞於边皆便捷轻锐知变而不泥文者也其效今可睹矣崇徒见所谓庸儒者拘挛固滞遂槩厌薄之亦尝循其本而思之乎以一人而制六合下至衆而上至寡也羣天下之所乐萃天下之所贵而集有之虽悍强很暴屈首尊戴无敢不驯者以君臣之典叙於天而儒者实品节扶持之也今恶庸儒而并废其品节扶持者是理既泯万目睽睽见利则逝见便则夺上之人其危哉儒者舌弊唇腐本为谁计而轻欲销废之乎此崇之大失二也并置十事二失而委之天下夫人而能平其功罪之轻重矣参谊崇而论之所到固有浅深其未知大原之所在则一也明天子方屈羣策以图大业尚论前世谊与崇之所条固已久经乙夜之览亦既采取而时措之事业矣愚不敢复踵其论顾私窃有所疑焉幸因奏篇之上而附见其说古之兴王所以震服天下者不过一二大政而薄物细故则初未尝躬其劳也汉高帝之约法三章齐威王之诛赏阿即墨大夫终身尤可称者财此事皆足以随世而就功名明天子嗣服以来天造神断自古庸主依违牵制数十年而不能改者决之於一日自古谏臣恳切覼缕千百疏而不能囘者从之於一言大经画大黜陟大因革历数其目既已兼前代之长徐计其成尚未能半前代之效雠耻未复版图未归风俗未正国用未充民力未厚军政未核覆按谊崇为汉唐忧者亦十居其五六焉是独何说也意者统宗会元尚有可思者邪汉高齐威之事浅矣然就其规模论之亦粗能持其初说者也如使约三章之明岁而苛法复生诛赏阿即墨之後日而嬖幸复听则首尾衡决人谁信之哉今日大政数十皆絶出汉唐之表惟其统宗会元者尚有可思故除一弊事是一事而已也去一小人是一人而已也四海九州之广万官亿丑之衆博揽远驭焉能无毫发之遗哉德意志虑所示者未及徧孚所遗者已或先见命令之布黎献稚耋欣怿未已而惶惑继之激昂未已而解弛继之愓息未已而侥觊继之向若淳固专壹无间杂之病则所谓大政数十者出其一二已足以皷舞羣动而立丕丕之基宁至宵旰十年尚勤愿治之叹乎此愚所以冒昧而献统宗会元之说也诚储神为治之大原提其统据其会则出治者无一出一入之累而观治者亦无一喜一惧之移矣讲大原之所在闲燕咨访将有人焉愚不敢躐等而议
东莱集卷五
<集部,别集类,南宋建炎至德佑,东莱集>

[book_title]卷六
钦定四库全书
东莱集卷六　　　　　　宋　吕祖谦　撰记
台州修城记
临海郡南东西三方岸江湖秋水时至北限大山蹙不得骋怒啮堤足生聚廪廪恃城以为命距海余百里逋亡剽侠之所曹恶岁辄睢盱洲溆睥睨郛郭徼警者不敢?柝故闭修之政在是郡为首务盖所以远菑害销奸萌非徒区画封表备侯邦之制也庆历之水几不为郡元章简公绦来守而城复立宣和中盗发仙居闯虚罙入肉薄欲登时则有户掾滕君膺帅厉吏士圉以方略寇不为患父老纪焉乾道九年里旅不戒於火延及郡城堵隤甃阤径踰无禁害气来格民譌不宁间一岁太史赵侯汝愚自信徙镇暇日循行廧落属丞掾而告之曰置守所以卫民顾屏蔽废撤若是其何以待不虞土功於古虽有常律传春秋者复出啓塞从时之例岂非城闉之啓塞实有邦之大纪随时筑治有不得而已者耶况壮城之卒月粟岁帛凡以为此益其大而寛其程宜无不可於是军事判官苏延寿受役要司輂辇金糓之稽兵马都监胡胜督栽廵功察其勉与不勉者命羣有司各保其所奠地守傅衆力埤增卑薄涂塞空郄环城诸门作新者四曰镇宁曰兴善曰丰泰曰括苍修旧者五曰崇和曰靖越曰朝天曰顺政曰延庆起淳熙二年六月癸酉讫闰九月某日絫日积工凡九千九百有八大抵取具於壮城之籍间民愿即工者厚醻之不欲勿强会其数视役兵财十之一鍜斵镘塈黝垩之工畀僦直如其素醪醴之馈劳来之问相及於道其材瓦石甓之用积若干万若干千若干百钱以贯计米以石计者合若干千若干百有奇维侯忧民急病之意既逹於下而精知周虑又足以综理之故公无羡费人无留力工无余技役事首尾历再时版臿并作观堞堀兴而近郊之甿初未尝释壠亩也始侯之至诏奉计最朝十月报政之期甫半岁而赢或谓是邦特侯假道休沐之地缮营之钜者必姑存以须後乃独於入国阡陌未习之时骤举力政百年之蹟还於指顾邦人德其赐而乐其成请书劳於石抑不知因事而功见已事而迹泯一垒培之绪业於侯何有哉至於不以久暂易意眇然长虑於耳目之外以无负於寄诿识此者盖亦鲜矣遂书以谂台之君子
抚州新作浮桥记
抚之谿故无桥乾道初元知州事陈侯森始作浮梁以通往来淳熙二年秋七月甚雨淫潦漂航断笮无一存者吾友赵景明适为此州复新之以书请曰蒙试郡未几而桥毁约已啬用不敢赋诸民造端以十月戊寅告具以十一月丁丑部使者周侯嗣武实佐其费而属役於知临川县江霖桥东西相维其修百文联舟为梁合五十有四艘愿记其成以谂来者予报之曰桥梁郡政之一也子不忍涉者之病政以时举亦庶乎长民者之心矣然城闉之近易察也水潦之害易知也道路之谤誉易闻也至於不瞩之地未形之患弗能自逹之呻吟慨叹昔之君子惴惴焉惟此之畏子尚戒之哉盖心不在民固负於师帅父母之名虑不能周四封则亦无以亢一方之任所存者笃所综者博其开塞建置继此而讲者则有次第矣是桥也特发政之始邦人将惟子之视焉无是心而有是政者否也有是心而无是政非制於上而不骋则壅於下而不流也抚去吾州且千里孰临子上孰承子下吾皆不能知独以桥役言之有部使者劝相佽助以啓厥功有县令奔走服劳以集厥事以是而观子之州上下之际辑矣为子之所为其何所惮亦何所诿乎邦人匪徒子之视将惟子之望且责也遂次其语以遗抚人俾立石水厓以俟
秀州陆宣公祠堂记
古者建学先圣先师各因其国之故国无其人然後合他国而释奠焉由汉以来先圣先师之位虽定於一然郡邑先贤亦往往祠于学官犹古意也唐史载陆宣公贽苏州嘉兴人石晋时吴越王元瓘奏以嘉兴置秀州城东桥以宣公名者先老相传公所生之地郡学故有公祠今郡守直显谟阁吕侯正已复缉而新之维秀陪翼行都典治为天下剧侯独置将迎期会之烦表公以风厉多士其亦知本务矣初公事德宗入翰林为学士方禁旅四出伐叛公深以根本为虑论居重驭轻之势至熟悉也未几泾卒内讧迄如公忧奉天艰难之际虽号亲近而志实不大纾职在书诏因得具着天子悔过罪已之意闻者流涕人心已离而复合以使事抵李怀光於立谈顷拔李晟之军已而平贼泚收长安独晟军是赖官守所及觕见一二已足以再造唐室苟帝以国听焉其所成就何如哉起建中历贞元垂二十年离合从违之变繁矣确乎其不移温乎其不怼亹亹乎其不厌所积之厚岂世所易窥耶晚节为相经世之业出之固有次第始建白台省长官各举其属议辄见格然纲条本末具载於章奏者尚可覆也既贬忠州阖户人不识其面专以方药自娯盖畏天命畏大人负罪引慝於幽闲隐约之中其志念深矣虽德宗雄猜忌刻犹劳问有加非公之忠敬有以发之邪彼谓避谤不着书殆知公之细者也秀维公里隽彦林立公之精藴列於乡论者旧矣故於祠宇之成诵所闻以质其中否焉
泰州修桑子河堰记
淳熙元年夏六月泰州东部潮大上败扞海堰诏州与两使者参治维堰初作於文正范公首起海陵尾属盐城衡两县间百余里及是半圯於水有司缮筑未几以讫工闻独桑子河以南迳如臯境缭许氏庄後皆文正规略所未及春夏霖雨海汐暴兴田庐冒没版籍日耗诏以诿今魏侯侯不以造端立始无前橅可袭为惮慨然闵民病之不可宿凡土功之政令与其具修悉蒐悉讲发命以四年十月乙酉甫半月堰成其袤三十有五里其崇寻有三尺趾广二丈四尺积工一十有七万郡人拥府门讙贺又走书蕲记侯弗能御昔史起引漳水以溉邺追咎西门豹之遗利杜预将桥大河或者以商周所都历圣贤而不作殆必难立二者之论胥失也斯民之生理无极而陵陆川浸之势屡迁颛守陈迹者既不足与合变至於因时建置虽由已出然前人仁心仁闻经啓区画之余业盖有以起之矣侯名父子逮见前辈习於羣公先正之源委一旦身履其迹而手赋其功宜所乐为者用能先事不惑已事不矜以兴泰人之长利以终文正公之遗绪以助成明天子实边之大计後之为政者将於此乎考侯名钦绪历阳人涖役者海陵尉朱棣督护者知如臯县耿汉知海陵县穆沂
白鹿洞书院记
淳熙六年南康军秋雨不时高卬之田告病郡守新安朱侯熹行眡陂塘并庐山而东得白鹿洞书院废址慨然顾其僚曰是盖唐李渤之隐居而太宗皇帝驿送九经俾生徒肄业之地也书院剏於南唐其事至鲜浅太宗於汛扫区宇日不暇给之际奬劝封殖如恐弗及规摹远矣中兴五十年释老之宫圮于寇戎者斧斤之声相闻各复其初独此地委於榛莽过者太息庸非吾徒之耻哉郡虽贫薄顾不能筑屋数楹上以宣布本朝崇建人文之大指下以续先贤之风声於方来乎乃属军学教授扬君大灋星子县令王君仲杰董其事又以书命某记其成某窃尝闻之诸公长者国初斯民新脱五季锋镝之厄学者尚寡海内向平文风日起儒先往往依山林即间旷以讲授大师多至数十百人嵩阳岳麓睢阳及是洞为尤着天下所谓四书院者也祖宗尊右儒术分之官书命之禄秩锡之扁榜所以宠绥之者甚备当是时士皆上质实下新奇敦行义而不偷守训故而不凿虽学问之渊源统纪或未深究然甘受和白受采既有进德之地矣庆历嘉佑之间豪杰并出讲治益精至于河南程氏横渠张氏相与倡明正学然後三代孔孟之教始终条理於是乎可考熙宁初明道先生在朝建白学制教养考察宾兴之法纲条甚悉不幸王氏之学方兴其议遂格有志之士未尝不叹息於斯也建炎再造典刑文宪浸还旧观关洛绪言稍出於毁弃剪灭之余晚进小生骤闻其语不知亲师取友以讲求用力之实躐等陵节忽近慕远未能闚程张之门庭而先有王氏高自贤圣之病如是洞之所传习道之者或鲜矣然则书院之复岂苟云哉此邦之士盍相与揖先儒淳固慤实之余风服大学离经辨志之始教由博而约自下而高以答扬熙陵开迪乐育之大德则於贤侯之劝学斯无负矣至於考方志纪人物亦有土者所当谨若李濬之之遗迹固不得而略也侯於是役重民之劳赋功已狭率损其旧十七八力不足而意则有余矣兴废始末具於当涂郭祥正所记者皆不书
重修钓台记
由东阳江而下迳新定郡五十里得严陵瀬盖专因严先生遯世不屈耕钓於富春山後人因以名其瀬也孙吴析富春为桐庐是瀬亦来属焉顾野王舆地志曰桐庐县南有严子陵渔钓处石上平可坐十人名为钓坛即今之钓台也独两台对峙野王所不载盖亦觕言之耳明道二年范文正公自右司谏守是邦始筑屋祠先生而为之记瀬之旁白云源乃唐诗人方处士故庐文正公之游钓台也尝絶江访其旧蹟以其象寘祠之左文正公没郡人思之遂侑食於右坐焉岁祀浸远此意弗嗣淳熙五年侍郎萧公出镇道祠下慨然曰国家稽用唐武德旧典姓是州曰严则先生之祠乃名教之首颓圮若是可乎顾急於民瘼未暇也居二年政成化洽以余力新之时某病废卧旁郡公以书见诿记其成固辞不可乃复於公曰方王氏移国以光武之大志先生之高气相与共学夫岂区区呻吟占毕之末哉汉官威仪既复薄海内外臣子之责皆塞矣亦何必奋臂其间哉没身丘固先生之素尚也帝睠焉有怀俾以形旁求於天下得非在廷诸臣奉令承教之不给未有当帝意者邪三聘而至车驾即日幸其馆勉其相助为理所以处先生者不薄矣匪徒屈万乘之重为故人之光宠也先生虽以巢由自命视一世若不足以凂之观与侯覇尺牍劘切之意见於言外岂於帝惓惓未能忘邪浩然而归使人主有终身瞻望不及之叹施及後世宾友耆俊遂为家法士之闻风兴起者坚节正操见危授命项背相望其有益人之国与朝夕献纳云台之下者未知其孰多孰少也枝必类本响必报声使先生微有意於傲世立名一再传之後且将为西晋之清虚矣而东京之俗久而益励名检之外综理干畧亦往往高出後世泝其流而寻其源则建武之高节孰可訾邪至於节义之弊变为亢激特上无建用皇极之君均调消息之尔非造端者之过也後先生且千年文正公来主斯地祀典始举旷百世而相感者固自不常遇耶今公作牧复大葺祠宇以续前人之绪继自今以往泝沿下上者款门而心开升堂而容肃风清樾濯寒泉哦山高水长之诗致足乐也则公岂专为一邦劝哉祠之前则羊裘轩其东则客星阁招隐堂岸江立表以识路缭山作亭以待憇或革或因面势位置各有思致皆受成於公以非大指所存故不详列公名燧字照隣临江人也主其役者司户参军吴桂
序
戴衍字序
己丑之夏予将有余干之役舟既戒谋休樯息缆之地篙师举手东其指曰道双溪三十里灵洞在焉盍趣櫂以逋午暑予款其名久适与心会戚友尊稺蕲共载者八九人舟尾炊未熟已就岸相与屐巇燧闇目随步改大巧巨丽皆前人之所未品竣事念胜游之不可虚也属昭武李仲南大疏偕来者里系次其齿识壁间吾友戴衍景杜班在八仲南倚笔请曰睎古乡贤着名字以示不忘固多前比然祁公言论风旨犹相接若兼氏而书东行西行者或援避贤邮以病灵洞壁则何如戴子瞿然谒予更其字予尝读易矣需之既济曰需于沙孔子象之曰衍在中也天下之至险莫如水水与泥际而泥复与沙际繇沙望水其险浸已远矣履深淖而并惊澜虽纵臾使疾驱且不敢至於碛平如砥万辔一驰独能柅方奔之足於险未迫之时夫岂徒哉是中非躁迫者所能驻舒徐容与久在此而不前殆必博大广衍绰有余地者也易象既言衍而踵以在意者将眎所居以占所养欤在南曰橘在北曰枳失其所在则名去之心不在广莫之乡而强以衍自许畴诺之哉貌示间暇嗜利逞欲以蹈大险如晋之衍盖辱其名矣洗此名之辱者惟吾子是托故以在伯侑子名子其勉之毋躁毋迫毋厌淡泊无失子之真在则口是名於席笔是名於牍俯仰皆无愧也子其勉之在伯志士也所自期者远甚故予不敢置孔子而言他
洪无竞字序
武川佛庙领於祠官者四十有二曰明招则予松楸所托也率三岁科诏下邑士相与为曹依僧坊以专肄习明招林麓閟邃栖研席其间者视旁寺为多鸡一鸣弦诵之声与锺梵交於户庭日旰休帙岸巾曳屦相追於松隂予时往参焉问以後进之秀或枚数以对屈其指未三四而得洪褎然名予固私窃识之佗日童奴持谒入望其刺端若洪其姓者取而眡之乃畴昔松隂所谈者也予亟迎之门兴俯醻酢惇慤淳靖虽中朝故家名子弟生长礼法中足未尝涉外阃者犹不能过焉出其文甚泽而畅充其科者也既数面稍浃予试开之学洪子慨然有志浸喜从予游语次顾视几上前日刺犹未漫因举以谂洪子曰子志古而科目是羡非名也盍归而谒诸亲无何洪子复於予曰吾亲命以无竞更故名而虚其字以待敢请予叹曰羣童相呼而趋果饵攫拏者既属厌而袖手者犹未沾齿自垂髫之时竞者固已居其右矣束髫而冠其竞愈大隃指声利之标而辈逐之退缩不竞者闾巷至相传以为讳子之亲独取彼之所讳者为子名意者患苦嚣竞将还子於无求之地乎世路日狭一有所求四向荆棘然尚有一途平寛广博游之无禁行之不穷驱驰疾徐惟意所适举世莫与竞子往而求之孰御焉敬以求仲副子名并序其语以问发轫之期道逢策马竞进尤子之多求者其与俱来
李仲南集古録序
观物者必於其会缾水知天下之氷堂下之隂知日月之行理则固然然未若广川大陆会三光五岳之气闓明阖晦轇轕降升一?而尽隂阳舒惨之变也堙罍沉鼎颓趺仆碣布濩於莽苍之滨余款坠刻流落人间财以侑几案娱宾客而止耳自欧阳文忠公始合而辑之和者踵武靖康之後皆有録无书吾友昭武李丙仲南父讲肄论述之余采撷裒积越二十年而天下闲碑名蹟举集其门起夏后氏竟五季着録千卷百世之消息满虚歛然具见於缃帙之上愈远愈简愈简愈真天摹神画不落雕斵太古之遗风可挹也文虽日缛体虽日备而浑灏之气实行乎其中三代之损益可知也下此则广者狭者淳者漓者肆者拘者有万不同盖莫不与时偕也虽其搴羣絶辈号为独出一时反复观之要亦不能出也书在六艺为末於其萃聚则有大者焉物之会其可观也哉予尝有幽忧之病胷次偪侧往从仲南父引卷徐展鼎鼐之润篆籀之光映发左右爽然神解窃意古人不必亲相与言者殆如是固未易苟以玩物訾之也其他如正历纪定世系刋疆域之误砭官制之舛存容典之旧禆凡将之缺尚非一条在取之者如何耳至於聚散之相寻也珍怪之无涯也晤赏之不可遂而极也心思之不可囿而滞也仲南父则既知之矣
大事记序
司马子长年表大事记盖古策书遗法获麟以上既见於春秋经周敬王三十九年以下今采左氏传历代史邵康节先生皇极经世司马文正公稽古録资治通监目録举要历辑而广之意所未安参稽百氏颇为增损书法视太史公所録不尽用策书凡例云起春秋後讫于五代分为【若干】卷通释【若干】卷解题【若干】卷合【若干】卷
铭
陈同甫厉斋铭
参政周公名陈亮同甫之室曰中陈子事斯语而知其难更榜以厉厉也者所以用力而择乎中也其友吕某为之铭
泝流之舟挽之犹迟下坂之车柅之犹驰木火金水燥湿不齐有习有积有居有移亦能用力蕲适厥宜凡此数者盖隂乘之潜有所赘默有所亏是过不及察之甚微凛乎其严岌乎其危匪曰设戒理则如斯不将不迎不留不处敬而无失大中之矩
陈同甫恕斋铭
实理难精实德难居实责难【阙】实病难除实知其难於人则寛惟实惟寛惟恕之端天地变化草木蕃芜蹟厥实然可求其故陈子作斋侑坐有勒匪尚其通亦尚其塞
赞
薛畏翁真赞
今衣冠古风节室如氷衾如铁佩所闻穉暨耋见汲公无愧色
从祖父杨帅真赞
两鬓忧边先白寸心为主常明申许衣冠盛事江淮草木知名【申许一作汝颍】
辞
潘自厚字辞
括苍潘景宪叔度名其子自厚谋字於其友吕某某复之曰冠而字周道也弁服未加而字是图豫也後世先礼而冠盖有先冠而字者矣眎名考义莫恊身甫申之以辞竢讲冠礼而用焉其辞曰
令月吉辰秩簋蠲尊乃加尔服谂厥本根繄人生厚百世一原迁厚居薄夸毗嚚昏孰堑尔衢孰键尔门反身而诚尔本尔存相彼狐貉大挚聿温迩服逖遗义用不敦相彼鱻槁大飨聿飱厚於小体跖弟蹻昆厚於大体尧墙舜藩衆万错陈旁薄昆仑何物非体不合而浑身斯绎斯尔名式尊曰伯身甫永矢弗谖
东莱集卷六

[book_title]卷七
钦定四库全书
东莱集卷七　　　　　　宋　吕祖谦　撰题跋
书杨次渊之父所藏旧游诸公手简後
盛山十二诗前唱後和者长庆间皆集阙下败楮瘴墨奕奕顿有生气今扬侯自放林壑间其眎韦阆州老身廊庙未知孰得孰失而同帖四君皆发闻於时嗣德有继异时一笑相遇细数盛山诗轴中人必将曰尔何曾比予於是
书校本伊川先生易传後
伊川先生遗言见於世者独易传为成书传摹浸舛失其本真学者病之某旧所藏本出尹和靖先生家标注皆和靖亲笔近复得新安朱熹元晦所订雠校精甚遂合尹氏朱氏书与一二同志手自参定其同异两存之以待知者既又从小学家是正其文字虽未敢谓无遗恨视诸本亦或庶几焉会稽周汝能尧夫鄮山楼锷景山方职教东阳廼取刋诸学官
书薛畏翁训饬孙诗後
元佑诸公以简靖无求为家法畏翁亲承其言论风旨典刑肃然尚见於笔墨间以仲其敬承之
书赵路分行实後
无所歆羡而为善无所创艾而不为恶此天下之实德君子也赵侯以诸王孙衣食县官非缙绅名论所能轩轾而至性驯行隆洽饬备蹈儒者之所难夫岂有为为之哉自着作君以昌言冠大庭士大夫间稍稍传诵侯事世或谓侯隐德待其子而发是殆不然侯之所以自致者如水必寒如火必热政使名不出家於侯何所加损乃若着作君之所立其资取培益者虽博至於忠爱惇笃之意隐然行於政事文学之中有非师友所能预者其所从来远矣论者则未之见也处者易持出者难工驰骋当世万变错陈其视前人之素风淳则凛凛乎真若奉盘水而涉春氷然则着作君之纪载岂徒显扬为不朽计哉抑将泝洪源景高山昼诵夜思期无忝所生云尔
代宰臣虞允文恭书皇帝御书崔寔政论下方
皇帝临御之九年恩浃教孚方内顺适小大之臣既材诸位讙曰天下事今治宜勿复有为皇帝曰嘻是乌足究其极维予九年于兹夙寝晨兴将笃我祖宗成烈凡奔走先後以就予事惟时公卿大夫而安习所见谓足以止其何以底于大宁於是数用治道不进谯谕一二大臣已乃亲御宸翰於汉议郎崔寔政论幸赐臣允文若曰士俗流失使天下事格而不得为如崔寔所指臣允文当任其责云耳臣允文承受震悸自惟驽散幸以际遇待罪宰相日闻德音弗克以时风晓在庭俾谕上旨而恬於积习节趋不立以仰烦云章奎画明示大训使知今日急政所在其何以为报用三复寔言冀万一服行少分以称隆旨窃尝究观汉自安顺以降天下荡然无复典法一世贤者如扬震杜乔李固陈蕃诸人继起为辅莫不欲整天纲正官邪以清四海然志卒不遂而祸辱随之者寔惟悠悠之谈乐寛?而羞法制使当时国论靡有所定此则寔之论所由兴也而其大率不过以逹权救弊与俗士相上下若切切於数君子之见掎夺者故司马光论之曰汉法严矣而崔寔犹病其寛何哉衰世之君率常庸凡愚庸之俗惟知姑息是以权幸之臣有罪不坐豪猾之民犯法不诛仁恩所施止於目前奸宄得志纲纪不立谓寔之论以矫一时之枉也光之言可谓尽寔之心矣以陛下天德地业皇帝王之事惟所欲用顾於寔眷焉独有所求遂使匹夫之遗言一旦炜然震发於昭回之间非圣哲独观有以见天下之动孰知夫寔之有味其言哉然遭汉季无复一君足望救时之敝亦安能使之纯法八世致理于时其曰参以覇政其心盖有抑郁而未之尽者至所谓大定其本师五帝而式三王弃苟全之政蹈稽古之踪此陛下圣学之所缉熙在今日所当讲明特稷契之佐伊吕之辅曾未如卒章所云此则臣之所甚惧也惟陛下选建其人必极于三五之隆而後税驾诚不胜老臣惓惓之义敢以宸翰镂之乐石昭垂训戒於万斯年为乡方砥节之劝并昧死附见下方云
书袁机仲国録通监纪事本末後
通监纪事本末袁子所辑章首则杨子之笔也庚寅辛卯之间袁杨风节隐然在两学间予辱为僚相与讲肄盖日有得焉忧患索居旧业湮废袁子官旁郡悯其孤陋乃以是书开予予慨然曰通监之行百年矣综理经纬学者鲜或知之习其读而不识其纲则所同病也今袁子掇其体大者区别终始使司马公之微旨自是可考躬其难而遗学者以易意亦笃矣昔者司马公与二刘氏范氏繙中秘外邸之书余二十年其定为二百九十四卷者盖百取其一千取其十也槛者犹难之若袁子之纪本末亦自其少年玩绎参订本之以经术验之以世故广之以四方贤士大夫之议论而後部居条流较然易见夫岂一日之积哉学者母徒乐其易而深思其所以难则几矣
题近思録
近思録既成或疑首卷隂阳变化性命之说大抵非始学者之事某窃尝与闻次辑之意後出晚进於义理之本原虽未容骤语苟茫然不识其梗槩则亦何所底止列之篇端特使之知其名义有所向望而已至於余卷所载讲学之方日用躬行之实具有科级循是而进自卑升高自近及远庶几不失纂集之指若乃厌卑近而骛高远躐等陵节流於空虚迄无所依据则岂所谓近思者耶览者宜详之
书伯祖紫微翁外祖曾文清公所寄许子礼吏部诗後
闻之诸父吏部去国退居临川极意穷探前辈源委以旉殖经世久大之业善类皆属心焉非独以一时与秦丞相同异为谅也身方没而道始开有志之士未尝不叹息於斯因读伯祖外祖诗卷辄附见于末
书伯祖紫微翁赠青溪先生子诗後
临川耆旧汪谢饶皆出荥阳公之门德操既遁世不耀无逸亦以布衣死志节稍见於世者独青溪先生而已紫微伯祖与青溪忘年交序引所述备矣後一诗勉戒其子笃至严正真前辈文人行语也
书焦伯强殿丞帖後
焦伯强先生之在颍欧阳文忠公为守先正献公为贰王公深父常公夷甫为州民伯强实为守客未几去文忠而依正献又得我荥阳公兄弟为学徒一时宾主师生之际盛矣其在家塾师道甚严律诸生事事皆如节度荥阳公既壮徧游诸公长者之门多阅天下之义理晚岁学成行尊顾独惓惓於伯强曰吾所以不辱先训盖焦公力也伯强经行儒者皆知推先之独记家世所传如此
代宰臣史浩等恭书御制秋日幸秘书省近体诗下方
臣等仰惟皇帝陛下宵旰万微身济大业雕瑑夸诩浮靡虚憍之习是抑是黜囿游池籞宴豫虞乐之奉是损是蠲居焉非本实不亲动焉非法义不举睠兹三馆乃储藏典训长育英俊之地自绍兴清跸下临迄今三十有四年思欲仪刑丕彛以增光圣绪粤九月辛酉朔诏有司戒期十有二日壬申幸秘书省受朝右文殿移御秘阁紬光尧太上皇帝宝章以视羣臣既又修太平兴国故事张宴右文酒五行罢越翼日癸酉内出御制诗赐臣浩以下昭囬渊曜参贲图书鸿大闳深匹休雅颂臣等下拜登受相与斋袚敷绎宸指盖在昔圣人以开物之智立经陈纪通于万世惟有道之主为能监世盈虚则象成宪立一王法是之谓稽古文武并用久长之术惟崇起经艺褒表儒学用能章明大谊驯服雄虣俾咸知尊君亲上茂集骏功是之谓右文国以人为轻重士气之肆拘信屈论世者必观焉惟虚已忘势然後羣献辐凑展布四体乐尽其心是之谓礼贤下士大哉王言尧舜禹汤文武之隆由此其选固非墨客椠人所得私以为荣观臣等昧死请勒诸琬琰贻诸亿载与日月云汉同垂无极制曰可谨具着其语下方以风示?内德意志虑之所乡云
书鹿鸣之五送谢光中题其後
长沙谢敬之光中以淳熙巳亥十月来婺讲学以明年三月辞归省亲将别请言予病不能也诸友乃取读诗记小雅五篇共书以馈其行常棣之卒章曰是究是图亶其然乎敬之其勉之时方闻张荆州之讣三复和平之句为之泫然
题伯祖紫微翁与曾信道手简後
先君子尝诲某曰吾家全盛时与江西诸贤特厚文靖公与晏公戮力王室正献公静默自守名实加於上下盖自欧阳公发之平生交友如王荆公刘侍读曾舍人屈指不满十虽中间以国论与荆公异同元丰末守广陵锺山犹有书来甚惓惓且有絶江款郡斋之约会公召归乃止已而自讲筵还政路遂相元佑二刘三孔曾子开黄鲁直诸公皆公所甄叙也侍讲於荆公乃通家子弟李泰伯入汴亦尝讲绎焉绍圣後始与李君行游晚节居党籍右丞以筦库之禄养亲虽门可设爵罗然四方有志之士多不远千里从公谢无逸汪信民饶德操自临川至奉几杖侍左右如子侄退见右丞亦卑抑严事不敢用钧敌之礼舍人以长孙应接宾客三君一见折辈行为忘年交谈赏篇什闻於天下是时吾家筐筥琐碎僮仆能言诸名胜无不谙悉南渡以来此事便废绍兴初寇贼稍定舍人与诸父相扶携出桂岭愒【阙】
死生慨然太息乃收聚故人子弟【阙】
与吾兄弟共学亲指画孳孳不怠既又作诗勉之
今集中寄临川聚学诸生数诗是也自秦氏专国风俗日益隘陿吾几案间无江西书札久矣盖江西人物之盛衰观人文者将於此乎考而吾家江西贤士大夫之踈密亦门户兴替之一验也言毕复蹙然久之某再拜识之不敢忘建昌曾信道丈以学问识度为舍人伯祖所许不幸早世其子撙节夫复与某为同年进士而节夫外舅李夔州则某少所承事者也故虽未得与节夫合堂同席而知其父子之贤为详病废三年不复知户限外事今年春节夫以伯祖与信道丈尺牍墨本见遗反覆展玩不能去手顾诸弟曰吾家其犹庶几乎今日真得江西书札矣因録先君之语寄节夫且以交相厉云
书所定古周易十二篇後
汉兴言易者六家独费氏传古文易而不立於学官刘向以中古文易经校施孟梁丘经或脱去无咎悔亡惟费氏经与古文同然则真孔氏遗书也东京马融郑玄皆为费氏学其书始盛行今学官所立王弼易虽宗庄老其书固郑氏书也费氏易在汉诸家中最近古最见排摈千载之後岿然独存岂非天哉自康成辅嗣合彖象文言於经学者遂不见古本近世嵩山晁氏编古周易将以复於其旧而其刋补离合之际览者或以为未安某谨因晁氏书参考传记复定为十二篇篇目卷帙一以古为断其说具於音训
东莱集卷七

[book_title]卷八
钦定四库全书
东莱集卷八　　　　　　宋　吕祖谦　撰祭文
代仓部祭张魏公文
呜呼鼎分三极中贯至诚扶世建俗经幽纬明明此北面厖臣鸿弼侯臯侯夔侯旦侯奭前授後承皆原於一降秦迄唐中间几息既极乃通是开魏公有远其传有统其宗匪符匪节匪劵而同厥初事亲自诚而孝基德寝门参骞是蹈肆其事君自诚而忠四朝一心本始末终昔在建炎为国驰骛蟊贼内讧将祲天路廼义其旗驰囊走羽爝彼妖焰万河并注扫除黄道手扶日驭勾陈太微莫不顺序始命枢极再命台衡柄是文武内拊外征我雨我露我雷我霆熛起蠭屯随指而平区脱之酋氊毳之渠威名所加失戈堕车既其无为里忻户愉羣献具来翼帝之图孰柅其成放迹江湖已贵不贱已丰不约零陵之居韦布所愕披剥万象独全至乐身外鸾台梦中麟阁戎马饮江夺公闲燕巨毂高幢陪都是殿大人继明登我元臣尔衮尔钺坯冶载新瞋目语难熊罴貔虎闻公之升屯歌垒舞野耕肆商秀眉垂髫闻公之升连手嬉遨北边有兴禡牙祭纛志之所期欲无遐徼挈舆地图还之清庙烱烱丹衷日月所照帝闵公劳佚以殊廷歘骑箕尾上比列星殄瘁之悲五方同声某顷以孱陋远戍边城敌情叵测民力弗胜条利画病狂言屡兴朝扣暮应是奬是称筹恩权惠丘山犹轻几几赤舄庶几快覩未目德辉已耳凶讣扁舟西还飞旐南去只鷄斗酒莫展情素公视死生犹旦与暮一气阖辟新新故故默友造物冒此下土我独何为泪落雕俎
代仓部祭曾文清公文
呜呼邈丘壑之韵者身清而命未必厚鸿彛鼎之勋者命厚而身未必清判两涂而分骛犹参商与渭泾昔香山之退傅遗簪组而沉冥澹酬风而酢月陶至乐於林垧蹇降命之多奇屡哭殇於颓龄若汾阳之元老庇九族以咸宁驱缌繐而扫迹纷角覊而忘名极二纪之豪华醉世味而未醒盖挹其至清则厚福不得而多取居其至厚则清趣不可以力争惟丈人之所享合内外而俱亨还紫槖而却蒲轮颓然天放者既专物外之乐道板舆而奉鸠杖驩然色养者又擅区中之荣等之香山则无其惨戚权之汾阳则未尝满盈全古人之未全旷千载其难并乘至全而反真夫何憾於泉扃然而队一世之师表夺四朝之典刑涸洙泗之渊源絶风骚之统盟朋椠人与墨客胥霣涕而失声眇孤生之孱陋夙受室於门庭辈子侄以拊育迨衰发之星星归印绶以尽哀迫科法之见绳传壶觞而往酹泪随河之东倾代刘衢州祭赵忠简公文【或云非太史作】
惟公高风懿躅照映今昔下自管葛所在不数中遭谗逐以卒於死下至行路为公出涕不三十年是非一定中兴名相一夔而已有来假守敢言尚德南望楸梧去我百里官箴有常莫克敬告归心典刑有如巵酒
祭潘子臯文
呜呼名场利区爵标势的稺奔耄驰百年一日仁宅义路道源性渊有能用力一日百年之子之才之识之操万里首涂遽以病告意长数短获歉殖丰寸心烱然恃此以终有亲未报有弟未立有养未充有志未毕合是数者属之吾徒矢口而言言发不渝里门相望伯仲叔季责以拊存亦孔之易道学之责乔岳高丘毋或不胜重遗子羞
祭蒋从道文
呜呼弁服之襜然弦歌之锵然子游其间兮呻吟挟策而累然贾区之嚣然怪珍之错然子庐其间兮讲诵下帷而嗒然貌甚癯兮志则坚力既惫兮道方邅出门轴折兮沦昼景於虞渊大块噫兮化机旋森囬薄兮纷纠纒夭寿不贰兮又奚怨猗朋游兮昔蝉联交一臂兮失九泉跽传觞兮江之壖暮山合兮横苍烟
祭陈耀卿文
呜呼菁菁艺圃羣植并区夭寿丰悴一本万殊以子之年方苞方旉岷山导江遹观厥初病不复兴叹惊吾徒游从之义具此俎壶
祭潘朝散文
呜呼昔我见公子舍是阶入拜於堂笑言懽咍时公谢客氊寒榻埃一见倾倒童仆惊猜亟问亟劳厚礼莫偕我官旁郡音问踵来尺牍未报赴车告哀承问澘然亟走舆台潜德幽光孰发氛霾日薄事丛莫知所裁矧公视世澹兮寒灰万镒千箱振穷恤灾弃而如遗况此也哉诸子之孝希参并柴必诚必信典训罔乖礼门久阖自今其开
祭芮祭酒文
呜呼耒耜挂壁未试菑畲饥者见之喜动眉须实之感人如鼔应桴见诸功用则皆其余通都大逵赴车相及匪戚匪姻越肥秦瘠独公之丧交吊聚泣公微权势人栽户培彼拳拳者果何为哉升屋三号万事冰泮谁絷维之至此不畔矧惟某等事公泽宫临风一恸吾道其穷前日之祖今日之酹觞酒未酸俛仰千载
祭方季肃文
呜呼我来自西访旧闾里巾褐蔼然朋簪胥会历数坐间独子不至问所以然曰既长逝士方即学如鼓作气时不待人将驾已税烹鸡炊黍寓哀一酹匪惟子哀尚儆同志
祭于悦道文
呜呼自子束书从予游於明招八年于兹矣每见每进笔端津津如春木之向荣意其前涂盖未艾也我来自山而子死问至折屐失声犹幸风传之或误也畴昔之夜子语我身名未立予固疑其色不舒亦以为是适然耳庸讵知一再旬之後乃大出於所忧之外耶流光悠悠两川东下命也奈何付此杯酒
祭滕文卿文
呜呼大化流形浩浩不已人秀物灵动游植止别而观之各有终始统而观之聚散同体羡生怛化咎在私已苟公其身何忧何喜既全既归吾事毕矣向问子疾方论此理今临子丧复申此旨所与俱来皆同砚几挹觞一诀有泪如水
祭徐尧臣文
呜呼薰风钓瀬鹄立纷如舟行【一作解】袂分江淮越吴丽泽之会子复来居乃抄乃诵以穷朝晡墙隅笔塜口角唾珠匪惟辈流闾巷叹誉别去未几沉痼不苏时我遣酹午隂庭梧钓瀬之风薰兮若初死生离合千古一吁
祭潘昭叔文
呜呼一车以北一车以南是小聚散折柳江潭昭昭白日杳杳厚夜是大聚散影沈声谢凡我同社且百且千聚散之变如机之旋既开其始则哀其终觞豆虽薄此意不穷
祭徐宗卿文
呜呼子於辈流号为端靖见我於严厥问日振加之数年道战将胜何辜於天乃中絶命遣此一巵千载之赆
祭鲁秀才文
呜呼天下逹道友居一焉死丧之戚古谊所先昔在严陵四合诵弦如未望月如方至川我封我植细大不捐付之岁晏干云参天子於其间独不永年堂袭墓绋道阻且邅酹以见情斋规则然
祭詹子齐文
呜呼入事父兄出事公卿视之至近居然高深昔在讲席听者如林子於是时奉持兢兢既践子职亦祗官箴地中生木顺德日升天则夺之疾疢相乘涉春夏秋泯不呻吟胡不呻吟恐忧其亲惜哉此士哀哉此心风雨寒窻馈奠之情
祭邢邦杰文
呜呼越絶之区学者方兴一门孝友旧推诸邢内外交映韡韡嘤嘤人之可愿於子而并猗左提而右挈纷前导而後承霣霜雹於春阳久此乐而莫能喟予戚於伤弓骇弦音於?鴒陶近忧其未憖集遐感而相仍理镜湖之桂楫践前诺於岁更访旧闻於故老采新益於友朋怆独逢於仲氏同此哀於折肱
祭汪端明文
呜呼开之大者若将有属聚之粹者其不徒生猗衆万之弗齐公取数其独赢培之以岳镇之浑厚瀹之以涧瀍之清明其任重则轶材絶识不能足其志其道远则贵名显仕不能留其行既予其资又乘其会盖南渡羣贤皆在之时而北方余论未衰之际款门墙而徧历跻堂奥而独诣合诸老之规摹而融其异同总一代之统纪而?其精粹更侍从於两朝凛大节之弗渝虑先根本则或以为缓动据宪章则或以为拘奋发陈义则或尤其亟弥纶藏用则或咎其徐少而论和既不诡随於小人之党晚而议战复不苟同於君子之徒虽屡起而屡仆守常度而自如外屏卫於翰藩亦大体之可识明振毫末而终出於恕智兼僚寀而各付以职外视高雅而中实密察外视寛舒而中实肃给填拊经远不求岁月之效悃愊务实不事耳目之饰虽权胁而势摇迄岿然而山立晚进後出自相长雄广坐衆席旧人罕逢大雅之音尚闻於公学则正统文则正宗乐易平旷前辈之风崇深简重前辈之容士骇未见或姗或攻以身存法独殿其冲典刑不队繄公之功呜呼进退有义弛张有时其用其舍我不敢知至於濩落丛祠之秩所取者甚狭荒寒萧寺之居所处者甚卑假十数年之寿考作二三子之指归共箪瓢之淡泊缉简编之阙遗於造物其何费乃一夕而夺之然则开之大者竟复何意聚之粹者盖亦胡为瞻天运之鸿蒙非小夫之所闚謼苍旻而上愬则匪公之素期呜呼继自今以往镇定大事顾盼系轻重者不复嗣矣旉建大论呼吸判成败者不复闻矣百年未明之心迹不复究其实矣羣籍未辨之真赝不复审其是矣斯文将安所寄而斯民将安所徯矣某佩韘趋隅木行两周録其世旧教育绸缪肝膈洞照泯然相投大何理之不讲细何事之不诹幸二邦之接畛谓卒业之可醻阔謦欬其未几忽赴车之停輈亟宿舂而听役泪淋浪而莫收烱话言之如在策蹇步而敢媮蠲此心而明荐夫何有乎醪羞
祭张季清文
呜呼游於师友之间歛然自持岂其无人舍业而归耳目改前移养铄夺不失其初心者盖或寡矣子之在吾门侃侃和饬执经不怠於是时犹未知其为独异也自我不见于今五年有来自西者皆道子於兄弟无违言於里闾无违行安常谨礼不受变於俗吾方喜於得子迨此暇日将过子之庐而子则死矣呜呼庠序之籍日增而务实之士不加益一觞之恸岂独故旧之情而已哉
祭邢邦用文
呜呼子之於学笃矣质性淳固可谓有学之资兄弟雍和可谓有学之地壻于德门左右观法则既知学之实游於四方师友讲论则益知学之方小试曹掾素怀得伸若使其信学之坚还归郷闾儒风方起若多其共学之助天之相子者何其多邪眚菑狎至哭其二季未已而身从之夺之者又何其骤也大时不齐消息盈虚之理子其闻之矣全而归之於子何憾一觞之恸盖故旧之义婣戚之情所不能已也日者邦杰之丧其奠辞盖曰将见仲氏而致此哀焉庸讵知未及见子而复哀子耶呜呼哀哉
祭林宗丞文
呜呼昔我伯祖西垣公躬受中原文献之传载而之南裴回顾瞻未得所付踰岭入闽而先生与二李伯仲寔来一见意合遂定师生之分於是嵩洛关辅诸儒之源流靡不讲庆历元佑羣叟之本末靡不咨以广大为心而陋专门之暖姝以践履为实而刋繁茂之枝叶致严乎辞受出处而欲其明白无玷致察乎邪正是非而欲其毫发不差昕夕函丈闻无不信信无不行前望圣贤大路九轨自诡以必可至三岁一诏士子莫重焉先生方上名於春官慨然惜会合之难而绪业之未竟也亟改辕解鞅而辍行其视内外轻重之分可谓审矣里居之良若方若陆旁郡之士【一作老】若胡若刘更唱迭和於寂寞之滨韬积渟蓄固未有舍所为为人意也未几声光四出而不可遏州党推择居东面之席踵门请起至再至三不得已而临之长乐之士知乡大学知尊前辈知宗正论则皆先生与二李公之力焉呜呼西垣公既不及公道之【阙】而二李亦皆以布衣死独先生甫入东观若将有为而病辄随之中原诸老之规模迄不得再白於世其用舍必有所系矣呜呼心迹之判固非逹者之论区区专信耳目而量君子之用心则亦有大谬不然者先生所遇多迕少合意虽可寻而事不大见中虽无媿而外不及知悠悠斯世识此心者几何人哉呜呼先生之卧家左支废右支缓手不能指授口不能剧谈若无与乎世道之升降抑不知百围之木颠童立枯犹足为丘樊之镇一旦仆地则意象衰落无复故国之遗矣呜呼痛哉某未冠缀弟子之末行期待之厚独出於千百人之右顾謭薄安所取此实惟我西垣公之故施及其後人培植湔祓闵闵焉如农夫之望岁也齿发日衰业弗加修愚不自惜大惧先生之功力为虚施每腼然慙惕然恐也闻先生之丧念以辞侑奠而思虑不专条贯靡究笔屡下而复柅也既半岁矣而所言者乃止於是盖至善难名至痛无文而迄不能成章也先生之存音问虽阔踈举首南望犹有虞焉今遽撤其所畏几何而不为小人之归也惟当与二三子尊所闻行所知使先生未伸之志犹有考也鸣呼哀哉
祭张荆州文
昔者某以郡文学事公於严陵声同气合莫逆无间自是以来一纪之间面讲书请区区一得之虑有时自以为过公矣及闻公之论纲举领挈明白严正无缴绕囬互激发偏倚之病然後释然心悦爽然自失邈然始知其不可及此某所以愿终身事公而不去者也某天资澁讷交际酬酢心所欲言口或不能发明独与公合堂同席之际倾倒肺肝无所留藏意所未安辞气劲切反类世之强直者亦不自知其所以然夫岂士为知己尽自应尔欤我行天下爱而忘其愚亦有不减公者矣内反诸心岂敢负之乃独勇於此而怯於彼抑有由也盖公孳孳求益敦?恳恻有以发其冥顽勇於改过奋厉明决有以起其缓纵而不立已不党同胷怀坦然无复隔阂虽平生退缩固滞之态亦不扫而自除也使我常得从公岂无分寸之进使公以爱我之心充而扩之驯致於以虚受人之地公天下之身受天下之善则为社稷生民之福孰可限量邪呜呼公今其死矣我无所复望矣虽然有一于此公在三之义上通于天养其志承其业油油翼翼左右弥缝不以存没为二者公之事亲也念大恩之莫报咎诚意之未孚虽身在外心靡不在王室鞠躬尽瘁唯力是视不以远近为间者公之事君也义理之大一识所归永矢靡它至於参观徧考公而且博未尝如世俗学一龟生之言暖暖姝姝不复广求其进学之力不以在【阙】为勤惰者公之事师也公之此心盖未尝死我虽病废犹有尊足者存亦安知不能追申徒而谢子产【阙】　　岂复能文直写胷中之诚以告公而已
祝文
立鄱阳府君後告庙文二首【代仓部作】
为人後者为之子礼也鄱阳府君无後今顺考经训参稽族属以再从叔五十九通判位次子某为後练日之吉祗见於庙敢告
为人後者为之子礼也惟我叔父奠祀乏主于今十年是用钦承遗意肃若旧典简稽族属以再从叔五十九通判位次子某为後练日祗见敢告
东莱集卷八

[book_title]卷九
钦定四库全书
东莱集卷九　　　　　　宋　吕祖谦　撰行状
故左朝散郎徽猷阁待制提举江州太平兴国宫江都县开国子食邑五百户致仕赠左通议大夫王公行状
曾祖汝能故任尚书都官郎中赠尚书工部侍郎妣蒋氏赠清源郡太君母氏赠云安郡太君查氏赠荥阳郡太君
祖宝臣故任殿中丞赠左正议大夫妣周氏赠吴兴郡太君
父几故任朝散大夫尚书主客员外郎赠左金紫光禄大夫妣曾氏赠鲁郡夫人吴氏赠建安郡夫人
公讳居正字刚中其上世故蜀人王师之开蜀孟昶举其族朝京师太祖悉官昶故臣公之高祖与焉道维扬乐其土风因徙名数扬之江都自曾大父至皇考传三世皆有列於朝名蹟班班在士大夫间公生十六年而孤太夫人春秋高一以家事倚公办而嗜学益力兼书夜不息崭然见头角去游太学太学诸公闻声争交驩初熙宁中王荆公安石以新义【阙】天下其後章蔡更用事槩以王氏说律天下士尽名老师宿儒之绪言余论为曲学学辄摈斥当是时内外校官非三经义字说不登几案他书虽世通行者或不能举其篇秩公勉以亲命屈意场屋心独非之未尝肯作新进士语留落不耦余十年党友?说公盍少自贬公叹曰此天穷我非人为也一第自有时心之是非可改耶久之建安黄公齐为大司成得公所程试骤许以王佐才屡置前列明年大比黄公同知贡举欲擢公文首选以风示多士共事者议不咸奏名犹在第二赐上舍出身是岁宣和三年也解褐未几服太夫人丧筑室墓左疏食水饮尽三年里人始识古丧礼免丧调饶州安仁县丞荆南府府学教授大名镇江两帅交牒辟公教授府学皆无所就太上皇帝即位诏部刺史二千石杂举所知以礼劝驾公家居维扬部使者上公名应诏书公谢却之郡遣别驾从数十骑踵门强起公公卧不应改徽州州学教授未赴召命两下辞疾不前丞相高平范公宗尹公同年进士也为上言公直谅孝友当今无辈於是复有旨趣召甚急公至行在所与范公相劳苦且曰始与公言云何时危如此公位宰相不亟出所学抜元元涂炭中尚谁待某避寇崎岖阳羡山谷间分死沟壑勉出见公一道此意耳范公矍然失席曰宗尹知罪矣赐对便殿公奏昔人有言君以为难易将至矣今日之事朝廷皆曰难则当有易为之理然国势日益弱敌势日益骄何耶盖昔人於所谓难则强勉以为之今以为难而不复有所为以待天意之自囬强敌之自毙也臣观宣和之末有识之士固已袖手窃叹以为难而不可为者十五六及至於靖康则陛下以为与宣和孰难靖康之末以为难而不可为者十八九及至於建炎则陛下以为与靖康孰难由此言之今日虽难於前日安知他日不难於今日也盖宣和以为难故有靖康之祸靖康以为难故有今日之忧今而亦云则臣有所不忍闻矣且条仁宗圣训十事以献上甚悦明日谕宰相曰如王某人材岁月间得一人亦幸矣改承奉郎太常博士绍兴元年除礼部员外郎上将宗祀明堂有司疑於严父之文议不时定诏用皇佑故事合祭天地并配祖宗公立议曰古之帝王非肇造区夏者皆无配天之祭圣宋崛起非有始封之祖太祖则周之后稷配祭于郊者也太宗则周之文王配祭于明堂者也皇佑宗祀固宜以太祖太宗配当时盖拘严父之说故配帝并登真宗其後英宗朝孙拚请专配以近考司马光吕诲争以为绌祖进父神宗皇帝亦谓周公宗祀在成王之世成王以文王为祖则明堂非以考配明矣今主上绍统自真宗至于神宗均为祖庙独跻则患无名并配则同祫飨请合祭昊天上帝皇地示於明堂奉太祖太宗配诏礼部议是隆佑太后升遐讨论册礼公言国朝追册母后皆由前日未及尊称太后蚤俪宸极蒙垢绍圣退处道宫按元符三年五月复太后为元佑皇后诏书徽宗皇帝受命钦圣献肃皇后复冢妇之意明甚崇宁初权臣悖礼以卑废尊是太后隆名【一有定位二字】已正於元符而不在於靖康变故之日也谓宜专用元符诏书明指奸臣沮格之意告天地宗庙乃不果册抚州守言甘露降图以闻公请却其图勿内台臣继公劾守夺其州间一岁进太常少卿兼修政局参议官起居郎上方乡规谏公次前世听纳事为集谏十五卷以开广上意诏以时务徧访羣臣公献疏数千言其论省费尤详曰宋兴一百七十三年矣自朝廷至四方百司庶府朝夕之所行盖一百七十三年弥文之事也今天下幅裂海内鼎沸陛下所居曰行宫所至曰行在而於一日二日少驻跸之顷以数路数十州土地之所出欲尽为向者一百七十三年之事不忍暂有所废革臣窃以今日为能奉行祖宗之故事则可谓之知时变则不可也夫不知随时以省事而乃欲随事以省费故今日之事例有减半之说究其实未始不重费而徒示人以弱臣请以一事而言之国初舆地之广人材之衆岁放进士不过数十近者陛下亲策士于庭释褐命官近四五百人此其费亦大矣然御试之日臣备员考官遇夜有司给烛半挺曰此省费也呜呼其省费之术亦已拙矣他事大抵类此臣愿诏大臣计百事之费而论定之若曰兴衰拨乱之事也则为之御寇备敌之事也则为之任贤使能捄恤百姓之事也则为之不在此等而涉秋毫之费者一切姑置勿论则费省国裕矣疏奏识者许其剀切以右文殿修撰知婺州州贡罗旧制岁财万疋崇宁後希进者增其数以市恩至五倍民力大屈建炎中诏蠲其二万八千着为定制阅四岁主计者格前诏建白责岁输一切视崇宁之旧公三上章未报遣僚属诣政事堂言状大臣方持其议计司督趣邮传旁午公置其檄不行掾吏震?交谒更谏公曰吾愿身坐之不以累诸君也呼吏为文书付曹曰即有谴诸君盍以此自解公复手疏五不可以闻上感悟亟如公请免符下里愉户怿驩若更生异时公归自永嘉涂出婺空一郡之郭东迎父老拜车下曰公去八年吾州免二十三万缣矣转运使移州共御炉炭下其式肤理非若胡桃鹁鸽不中程公报之曰炭之期限则诺彼民以炭自业者率居深山穷谷中安知所谓胡桃文鹁鸽色耶上方躬简俭以新改风俗臣下顾以浮侈败之不可佗日还朝从容为上诵其语上曰朕服御膳羞未尝问精粗况附火取温煖而已岂较炭之文色耶严地陿仰给邻壤岁漕婺粟以赡之舟楫卒徒资用皆严主办起皇佑讫建炎以为常严人辄请令婺旁县民家载粟致之严纾挽运劳公曰民赋已重加以道里费是两也且未有籍婺而输严者言於朝复其故徙知饶州未至郡以太常少卿召发半道除起居舍人居数月除中书舍人兼史馆修撰秩左通直郎服三品大将张俊戍江上遣卒至彭泽县卒故县吏也负俊势侵辱其令令郭彦参械之狱俊怒诉於上诏为罢彦参公言彦参不畏强御无罪俊又陈有田在诸郡丐免征徭公言兵兴以来士大夫及勲戚之家科敷与编户等盖欲寛民力均有无使贵贱上下同力一心共济国事况将相之臣乃不能体此乎除目有自中出者公言近习请托进拟不自朝廷所系不轻因録皇佑诏书以进上皆嘉纳其余捄弊禆阙所还制勑甚衆如论平江检涝官吏不当劾和州新被兵宜除其贡绢事多施行迁兵部侍郎兼直学士院公顿首辞曰臣愚不足以兼二事愿尽力佐司马竟不拜直院之命北边解严诏百官各以疆事对公力言防江之备不可撤上采其策公一意忧国出入禁门以人主为知己排权掎贵亡所避同列皆严惮公出其下车驾之亲征也公实扈从次平江羽檄狎至柄臣或进退保计上顾曰如王某必不肯为其为上所敬如此眷礼日加且将授以政异意者皆侧目视公公畏谗之就连拜章请郡上不得已除徽猷阁直学士知饶州入辞上谕以即大用复曰台州陈槖治郡有迹吾难其继者无以易卿遂改命知台州言者以危语中公上记其忠才下除徽猷阁待制至郡未几提举江州太平观屏居括苍者三年上念公未尝置公弟驾部郎居修以职事对上曰卿兄某今安在行大用矣中书舍人刘大中侍上论制诰上曰如王某极得词臣体侍御史萧振论守令贤否上举公守婺日免贡罗御炉炭事曰守臣爱惜百姓皆如此朕复何忧廷中皆意公且复用起知温州始秦丞相之参知政事也甚善公间而论天下事意锐甚既为相所言皆不雠公疾其诡言於上曰桧尝语臣中国之人惟当着衣噉饭共图中兴时臣心服其言谓有志於中兴者要当如此又自谓使桧为相数月必有以惊动天下今施设乃止於是愿陛下以臣所闻问桧使行其平昔之言秦丞相慙怒前好尽矣及是秦丞相专国公自知不为所容在温半年亟以目疾请祠归阳羡避谤深居时事一不挂口客至清坐竟日谈订经史而已书祠官之考十有二游心事外人莫能窥其际秦丞相晚节权益张尤畏恶善类大诛谴以立威岭海间累系无虚郡虽公阖门托疾犹夺徽猷阁待制公等视荣辱晏如也绍兴二十一年十月二十八日以疾终於里第享年六十有五累官左朝散郎爵江都县开国子食邑五百户明年夏五月甲申葬于常州宜兴县清泉乡孙墓村杨塘坞公没之年秦丞相薨太上皇亲揽万几甄辟淑慝还公故职以直前谩且诏予一子官用子登朝赠左通议大夫公气节高亮仪观丰硕声音满堂其学根极六艺深醇闳肆以崇是辟非为已任自其少年已不为王氏说所倾动慨然欲黜其不臧以觉世迷於是稽参隽义鈎索圣緼摧新学詖淫邪遁之辞迎笔披靡虽老於王氏学者莫能自解龟山杨先生时与公会毗陵出所着三经义辨示公曰吾犹举其端以告学者而已欲鬂栉而毫缉之未遑也非子莫成吾志者公愈益感厉首尾十载迄以成书为毛诗辨学二十卷尚书辨学十三卷周礼辨学五卷辨学外集一卷靖康建炎以来朝廷惩创王氏邪说之祸罢配享仆坐像更科举法置春秋博士弟子员国论略定然余朋遗党合力诋沮所以摇正道者万端赖太上皇持之坚既不得逞则隂挟故习候伺间隙识者惧焉会故相韩仪公忠彦请諡公时赞奉常引仪公熙宁初辟近臣坐讲之请以定諡且谓自是君尊臣卑犹天地定位不可改易虽淫辞曲说厚诬天下谓天子有北面之仪君臣有迭宾之义天下卒莫之信实有大功於名教宜諡曰文礼尽发王氏之谬以警在列读者皆竦而韩氏子
乃以故事未有以礼义【阙】　　　　　　　　以谓公公不为改其在兵部以事请对上因及王安石新学为士大夫心术之害公进曰臣侧闻陛下深恶安石之学久矣不识圣心灼见其弊安在敢请上曰安石之学杂以覇道取商鞅富国强兵今日之祸人徒知蔡京王黼之罪而不知天下之乱生於安石公对曰祸乱之源诚如圣训然安石所学得罪於万世者不止於此为上陈安石训释经义无父无君一二事上作色曰是岂不害名教孟子所谓邪说者正谓是矣於是请以辨学为献上许之公序上语系於辨学书首先时名公卿斥王氏者辈出犹不能辟至公上辨学而杨先生三经义辨亦列於秘府二书相经纬孔孟之本指始明士皆囬心向道如水赴壑天下遂不复宗王氏盖太上皇帝表章圣学之功而公与龟山先生诸贤之助也公他所着书有春秋本义十二卷论语感发十卷孟子疑难十四卷文集十卷西垣集五卷兵民条例一卷公俸禄入门班昆弟字孤幼无留者兄居安蚤世差择良士以其女归之郊祀任弟居厚以官逮公亡季子犹布衣云娶马氏赠硕人二子曰复右承议领通判临安府曰从右承事郎湖州长兴县丞五女长适右朝奉郎干办行在诸司粮料院仲兟次适右文林郎保宁军节度推官韩亢次适将仕郎傅公本次适左从政郎信州玉山县丞孙琏次适右承奉郎朱咢孙男五人曰椿槢柟植棠孙女一人尚幼公位禁从当书于史碑于隧谨撰次爵里族系寿年行治上太史氏副在私家以竢立言君子谨状
东莱集卷九
<集部,别集类,南宋建炎至德佑,东莱集>

[book_title]卷十
钦定四库全书
东莱集卷十　　　　　　宋　吕祖谦　撰墓志铭
汤教授母潘夫人墓志铭【代父仓部作】
潘氏望荥阳别居金华者为大族孺人幼明悟其在傅织絍组紃敏而艺父母爱之尤环里中相厥对惟汤君伟恊乃女焉既嫔汤氏厘身治家皆应仪矩姑俞夫人晚丧明孺人时寒燠奏甘毳躬饎爨眎药物之良者而敬进之朝夕虞侍俞夫人至忘其疾於内外姻属承趋宾接无一间言恩妾媵童奴皆得其驩心族党以病告者说珥弛服亡所爱汤氏先故无仕者孺人开其夫以训子子烈始士其服委身於学客至孺人立屏间耳其语或肄经订史欣然共具甚设烈用是居隐约而多致诸公长者卒就其业中绍兴二十一年进士第主明州奉化县簿联板舆之官里人纪之二十九年正月朔旦天子称觞慈宁宫劳问高年以差受宠有秩者父若母庆赐有加汤君以子故即其家拜右承务郎致仕孺人实偕被命书集享成福乡先生之评贤母者孺人必在其间隆兴二年闰十一月十五日以疾终於正寝享年七十有三於是承务君没五年矣考讳亮妣胡氏男二人长即烈今为左从政郎新差充建宁府府学教授次曰照业儒女四人长适右迪功郎朱熙绩余未行孙男一人曰椿子烈等将以乾道元年二月五日祔于赤松东关原汤君之墓前葬状其行谒铭予与其子游旧矣其又何辞铭曰
汤世圹僚委祉于後徂相我初内德之茂厥承惟饬发身以文纳诗幽宫尚远其闻
金华毛君将仕墓志铭
毛在衢以姓着君故衢徙也始君曾大父广名数籍衢之江山大父逹游金华乐土风迁焉父扆宣和间材进士屡上礼部留落亡所遇君甫学而孤不忍以门内细故忧母夫人置其业躬井臼劳事纲理勤甚细大咸有节法资简朴与人语倾尽无留藏女弟以嫠归君终君之世字其孤不怠兄之子大方穉失父君使偕其子学程督提掖婣族莫能名厚薄其将没也诸子前受所欲言独饬以学不佗属君讳公亮字明叔卒年四十有六乾道三年十一月十有二日也娶陈氏子四良能大年大节大任女五长适进士邢文昌余未行乾道五年十月二十有四日葬于智者山之右先葬大年迹君之实来谒铭予虽未尝与君际然大方大年俱从予讲画且联里閈是宜铭铭曰
阳宇隂竁诞惟民彛遹严厥终铭以昭之
松阳叶君墓志铭
宣和中盗发幇源旁郡奸侠謼嘂趋和贼势怒张大吏或叛官守亡城社羞污印韍闾里以气自许者望旗鼔迎自屈陨名队节项背相望当是时松阳叶君独以孝着君以眇然儒者奉其父匿山中猝与贼遇奋前翼蔽其父被三四创犹不少却贼内两相顾曰是人以死代父孝子也杀之不祥逡巡引去父子迄皆全乡老尝在兵间者道叶君至今不去口呜呼是可轶其传哉君讳洵仁字行中曾祖某祖某父某君少耆学游场屋辄不耦既孤家益落太夫人忧劳甚君不忍私其力於鈆椠乃罢举治耕稼以寛亲意居亡何赀用饶衍侪辈交劝君卒业君固已倦游不复言课试事矣暇日亲程课子孙以学复为儒家晚节传家政觞咏自适盖年八十有一而终乾道四年四月十四日也娶潘氏男四长瑅次柟次?次??先君卒柟?出继女二长适秉义郎邵绩次适进士周炤孙男五重开重光重熙重规重易孙女五曾孙景先尚幼後一岁某月某日瑅奉公丧葬于某山某原重开来谒铭重开尝从予游道君之葬稽参古制凡慝礼夷教悉屏弃弗用其不怵於俗如此可谓难也已铭曰
寇方兴时大棘孚虓嚚祗子职瑑之坚竁之密维旌君诏无极
朝散潘公墓志铭
乾道六年春正月庚午右朝散郎赐绯鱼袋致仕潘公卒于婺之里第越三月诸孤状公之寿年里系履蹟属某铭某虽侍公晚一见意浃屈年辈尽悃款异乎世俗所以相期者此意其可负矧公子?宪在岁癸未实偕以进士拜敕于廷视公盖丈人行也敢他诿遂次其语曰公讳好古字敏修一字伯御处之松阳人曾祖干以耋老望其里祖珂以谨力厚其家考宗囬以文艺官其族传三世而门益大始公之考开迹农亩拔科级校中秘书浸光显矣中更忧患无复当世意专林丘之乐者数十年晚得复州非其雅志将辞行章未上而卒公乐易安恬甚似其先人自为童子时祓除遨嬉委已於学母叶夫人爱之尤每抑止之公愈自力少长入成均从四方士游闻见日博京都失守有谍敌剽诸生者公方与同舍郎环坐敌且至衆骇讋或劝趣自裁公徐晓坐人曰死当择所未见敌逆自毙与自经沟渎伍耳既敌入两斋亡所得舍去事定衆皆以识度归公公事复州孝昼夜淬厉蕲世科以慰满其意再试礼部辄不偶郊祀任子复州屡欲上公名公固辞复州亦不能强也後子景珪秩得封其亲命书数下公以前尝止复州之奏慨然曰辞父泽而安子荣宁吾志耶平居不御簪裳不书爵品终其身其没也诸子始敢以朝服歛公始自松阳改筑临江临江婺之郊也晚岁徙郊而城其居盖三徙焉绍兴丙辰岁大祲婺米斗千钱公既发廪不足则槖厚赀致他郡粟下其直十之三以贷之秋稔民劝趣偿惟恐後公闵民偿之不易也眎初贷复绌其一甲子岁水并舍有僧庐公挈
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 10:23:10-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>