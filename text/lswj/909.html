<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="提要,原序,目录,卷一,卷二,卷三,卷四,卷五,卷六,卷七,卷八,卷九,卷十,卷十一,卷十二,卷十三,卷十四,卷十五,卷十六,卷十七,卷十八,卷十九,卷二十,灌园集全文在线阅读,灌园集全文在线下载,大玄古籍书库">
<meta name="description" content="宋代诗文别集。吕南公撰。《直斋书录解题》卷17著录此书为30卷。绍兴十二年(1142)符行中为本集所写的序称:“先生姓吕氏,讳南公,字次儒。其子郁亦有学问,能世其家,收拾先生遗稿编成三十卷。”但刊板久佚,故书亦不传,仅存抄本《吕次儒集》1卷,其内容只有《麻姑山诗》24首、《福山诗》1首以及《钱邓州不烧纸镪颂》、《义鹰志》、《龙母墓》3篇文章,当是后人由《宋文鉴》和《麻姑山志》抄撮而成。故清代修《四库全书》时,自《永乐大典》中搜辑荟萃,重编为《灌园集》20卷。前6卷为诗及仅存的两首词,其余各卷则收入议、论、">
<title>灌园集_吕南公_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">灌园集</span> <br/>
          作者： <span class="inputVal" id="bkauthor">吕南公</span> <br/>
          朝代： <span class="inputVal" id="bkdate">宋代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">类书文集,诗文集,完结</span> <br/>
          字数： <span class="inputVal" id="bknum">[book_length]109241</span> <br/>
          说明： <span class="inputVal" id="bkdec">宋代诗文别集。吕南公撰。《直斋书录解题》卷17著录此书为30卷。绍兴十二年(1142)符行中为本集所写的序称:“先生姓吕氏,讳南公,字次儒。其子郁亦有学问,能世其家,收拾先生遗稿编成三十卷。”但刊板久佚,故书亦不传,仅存抄本《吕次儒集》1卷,其内容只有《麻姑山诗》24首、《福山诗》1首以及《钱邓州不烧纸镪颂》、《义鹰志》、《龙母墓》3篇文章,当是后人由《宋文鉴》和《麻姑山志》抄撮而成。故清代修《四库全书》时,自《永乐大典》中搜辑荟萃,重编为《灌园集》20卷。前6卷为诗及仅存的两首词,其余各卷则收入议、论、序、记、书、启、传、颂、赞、铭、杂著、墓表、墓志、祭文等各体文章。《四库全书总目》称吕南公为文“覃精殚思以力追秦汉”,而符行中序也说“曾子固独爱重其文,谓麻姑秀气,世不乏人,岂虚言哉!”又说其“文章雄深浩渺,自成一家”。可见其文学成就以文为高。</span> <br/>
          封面： <span class="inputVal" id="bkimg">Z_19098.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]灌园集
[book_author]吕南公
[book_date]宋代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]类书文集,诗文集,完结
[book_length]109241
[book_dec]宋代诗文别集。吕南公撰。《直斋书录解题》卷17著录此书为30卷。绍兴十二年(1142)符行中为本集所写的序称:“先生姓吕氏,讳南公,字次儒。其子郁亦有学问,能世其家,收拾先生遗稿编成三十卷。”但刊板久佚,故书亦不传,仅存抄本《吕次儒集》1卷,其内容只有《麻姑山诗》24首、《福山诗》1首以及《钱邓州不烧纸镪颂》、《义鹰志》、《龙母墓》3篇文章,当是后人由《宋文鉴》和《麻姑山志》抄撮而成。故清代修《四库全书》时,自《永乐大典》中搜辑荟萃,重编为《灌园集》20卷。前6卷为诗及仅存的两首词,其余各卷则收入议、论、序、记、书、启、传、颂、赞、铭、杂著、墓表、墓志、祭文等各体文章。《四库全书总目》称吕南公为文“覃精殚思以力追秦汉”,而符行中序也说“曾子固独爱重其文,谓麻姑秀气,世不乏人,岂虚言哉!”又说其“文章雄深浩渺,自成一家”。可见其文学成就以文为高。
[book_img]Z_19098.jpg


[book_title]提要
钦定四库全书　　　　　集部三
提要
灌园集二十卷　　　　　别集类二【宋】
【臣】等谨案灌园集二十卷宋吕南公撰南公字次儒南城人宋史文苑传称其於书无所不读於文不肯缀缉陈言熙宁中士方推崇马融王肃许慎之业【案熙宁中科举所用乃王安石三经新义及字说非马融王肃许慎之学此语殊为乖妄宋史荒陋此亦一端谨附纠其谬】剽掠临摹南公度不能逐时好一试礼闱不偶退筑室灌园不复以进取为意元佑初立十科荐士中书舍人曾肇上疏荐其不事俗学安贫守道堪充师表廷议欲授以官未及而卒陈振孙书録解题称南公欲修三国志名其斋曰衮斧将成而南公卒书亦不传惟其子郁编次遗文为三十卷然刋板久佚流传遂絶仅存抄本吕次儒集一卷惟録麻姑山诗二十四首福山诗一首及钱邓州不烧纸镪颂义鹰志龙母墓三篇盖後人从宋文监及麻姑山志抄撮而成十不存一今据永乐大典所载裒辑荟萃篇帙尚夥谨依类排次厘为二十卷虽不必尽符原数视世所传本则赅备多矣南公与汪秘校论文书自言於列庄六经百家十八代史因文见道沈酣而演绎之私心自许谓文学之事虽使圣人复生不得废吾所是惟当勒成一家俟之百世又曰尧舜以来杨马以前与夫韩柳之作此某所谓文者若乃塲屋诡伪刼剽穿凿猥冗之文则某之所耻者必若黄河泰山峻厚高简浑灏奔注与天地齐同而日月不能老之者此某之所以究心今读其集虽所言不无过夸然其覃精殚思以力追秦汉要亦毅然不惑於俗学者也乾隆四十六年九月恭校上
总纂官【臣】纪昀【臣】陆锡熊【臣】孙士毅
总校官【臣】陆费墀

[book_title]原序
灌园集原序
刘梦得尝称潇湘间无土山无浊水民乘是气往往清慧而文吾鄕麻源地气殊异江山炳灵视潇湘间为不足道近时人物磊落相望其位于朝光显者固多而隐於韦布卓立杰出如灌园先生者世未必知之曾子固独爱重其文谓麻姑秀气世不乏人岂虚言哉先生幼而警敏力学不倦於书无所不读发为文章雄深浩渺自成一家羞同举子辈缀缉陈言气象萎苶迎合有司之好熙宁初尝预荐试春闱不利退而筑室灌园不复以进取为意益务着书讲道发挥圣贤妙旨且借史笔褒善贬恶垂世立训遂以衮斧名所居斋先生所养如此视一第得失奚足为轻重耶元佑中在朝诸公交口称荐欲命以官而先生不幸蚤世咸用?伤余先君昔与之游备知其贤每叹南城豪杰之士如李泰伯王补之及先生其才皆有大过人者而所享皆不永泰伯补之虽得卑位则旋而死先生且未及仕造物者何夺之速殆难以理推盖命也夫先生姓吕氏讳南公字次儒其子郁亦有学问能世其家收拾先生遗稿编成三十卷绍兴壬戌余领漕江右廵行到乡郁携以见访且属为序欲传不朽因循久未暇作後二年移宪浙部不远千里以书来请益坚义不得辞於是乎书南丰符行中序

[book_title]目录
钦定四库全书
灌园集目录
卷一
五言古诗
卷二
五言古诗
卷三
五言古诗
卷四
七言古诗
五言律诗
卷五
七言律诗
卷六
七言律诗
五言絶句
七言絶句
诗余
卷七
议
论
序
卷八
序
卷九
记
卷十
书
卷十一
书
卷十二
书
卷十三
书
卷十四
书
卷十五
书
启
卷十六
传
颂
赞
铭
卷十七
杂着
卷十八
杂着
卷十九
墓表
墓志
墓志铭
卷二十
墓志铭
祭文

[book_title]卷一
钦定四库全书
灌园集卷一　　　　　　宋　吕南公　撰五言古诗
题仁乐亭
真山蓄幽奇伪山逞瑰怪峰峦纷变现座席疑广大未穿披云屐对此亦清快
虎泉
昔闻孤女子遇虎斯泉侧高僧为追诃弭耳不敢食岁月几何时称谈如宿夕故知事可传岂限涔泓窄
虚假行
虚假复虚假名陶不知瓦养子役于人不如生犬马公私严忌讳势利关取舍奉生旣疎违丧死更苟且苴麻不敢服桐竹何由把未得久哀呼方当勤唯喏百年闻罔极一瞬经庐下岂不近冠裳驱牵到乖寡沾沾荷锄子言动只山野终制负凶縗兴辞泪如泻诸儒论鄙俗不若都人雅请问两间民谁为称情者
游子篇
游子朱门儿行乐畏不足遐方寒苦士自赞乞随逐朝驰锦鞯末夕讌凤屏曲雄豪弃残賸声色化耳目来时布素衣羞耻见罗縠几许膏粱味嗜好讳水菽劳劳车马尘苒苒岁月速家书懒拆封旧业废编牍间尝梦故国惊觉如被辱安知惬快余穷愁入皮肉趋承偶踰节况味稍蜷局长年倚恩辉积渐致轻凟因逢故人语始叹误程躅都城名利场岂不多所欲从前入关客无虑共贫毒商鄽聚珍赀科举仰廪禄神乎夺我魄而独迷所属何人不谋身计虑自不淑寄声风尘子哀恨吾已酷当知帝里游有祸亦有福
莓莓原上田
莓莓原上田春至早已种墢墢樊间圃蔬好亦培?农家乐地利倚此拟微俸依随节序停领略儿孙衆徒耕有讙语各息无愁梦冷看里诸生焦心望鄕贡
和道先从义同过张掾梅花下饮二首
山人如寒松无可媚鸎蝶谅非清峻契谁肯略顾接春城偶来至豪士懒举睫幽幽法曹厅一往乃敢辄主人虽壮齿酷爱文字业相看论古书术不计勇怯陈家俊公子德义敦庆叶闻我适过从逢衣遽披摄老成北扉掾喜客若渔猎招呼倒清樽促迫信重叠梅花香树下共醉死牛脇勿忧侵暮冷坐我有毡氎飞飞落梅英绕座不待折煌煌画蜡烛未夜已戒设徵诗为罚令献白作饮节谭高衡或争笑猛倒还絶李侯解县印心注象魏阙座中惜分?劝酒更酷烈春先显父笋冬外尹吉鼈肴佳俎未竟酒美壶频竭更筹屡闻转归乘不许谒谁能避酩酊但恨落角月
渠中水
咨尔渠中水源流本何许特无停滀分得此奔逝苦过村秽濯漑合涧浑沙土还当归海日亦助云涛巨
野翠堂
重城似郊垧接眼尽苍翠无复见枯疎共疑春每至丘樊岂少此野叟不自贵
鸦声
鸦声噪人凶听者知惨然忠言论祸福受之如不闻禽口不可缄人言因义发畏禽而忽人使我心如割
小虫
大螾身尺余辉彩盈首尾小虫未知名长不过半指相遭篱畔草错愕杂忧喜孤征有令凶忿鬭莫我止交攻久腾突反覆召倾毁螾跳欲忘生虫怒乃抵死奔冲彻心腹刼捷沸唇觜方磨雨?沙又堕足迹水肥无敏才智短有毒牙齿吾豪且深侵彼困漫决起壮躯俄奄奄恨血稍泚泚虫休遂驰归少顷复临?安详衔螾鼻拖攃绕篱址却纳幽穴中其将食之矣人间有胜负不在校形体楼兰虽雄王命尽傅介子新家巨无覇一战亦为鬼苟惟性资悍端可制魁伟君看小虫威何独畏封豕
有虫
堂阴阙曲沼其浸可滥觞有虫宅其间游息能自将名号乱龟鼈形躯亚蜣蜋何知一生微颇以气调张秋风七八月泓浸稍减常低回尚飘然未若谋穴藏十月水泉竭泥沙暴枯霜迷迷旧坻堮影迹类已藏延绵盈昃多天雨断霈霶皆言此虫絶躯殻应碎殭咨嗟亦含气所托异慨慷迩来节令改泰卦直春阳甘霖一夕飞灌注成濊汪凌晨沼面涨虫辈早奋扬上下逞风操同形喜相望如知出处时故以偪仄忘余尝舍其侧终始得瞻相因思物理深未易草草量江海非不大其鱼每屠伤此沼固?浅其虫乃灵长浮生短与修有命不可襄运数苟未尽忧悲岂其戕安危与时俱穷达须预防所以真至人如往皆暇遑
胜因院
庄严起何代幽佚惟天与有衆倚耕桑无人叹寒暑岚氛蠹金碧谷响酬钟鼔白昼方丈西犹眠听经虎
招豫亭饮
爱酒不日醉多为病相妨饥虚或伤脾饮过亦腐肠略困尚举白旣颓方卧牀沈迷剧淹旬得疾岂可禳呕泄憎膳食乖慵岂冠裳愁醒甫旦朝衰苶还慨慷已复念倾倒咨呼问瓶?妻儿恶吾贫诫我以死亡载读伯伦传懦衷更强梁与其忧百年孰若夭醉鄕家酿苦屡竭市沽乏钱囊进歌五柳陶聊美天禄扬幸近豫亭叟其人固同方有田百顷肥秫稌岁益仓怜我数寂寞招邀共深觞醒往酩酊归不悟日月长有或致醻酢肴蔬杂矜张叟来坐酣酣肯问味恶良我蹇嗜坟史叟豪乐笙簧相殊不相关对酌即两忘如此粗适矣谁犹辨低昂宁须卖菜佣岂俟白面郎今日又得酒忍为独沽尝泔鱼取芳鲜煮狗到烂香及我未病困?斟足相当亟来勿蜘蹰午影上北廊
济道过饮偶成长句
酤酒榷吏杓买鱼市儿篮虽非烂肠宴亦知足一酣冬景忽卓午晴云丧昙昙室庐絶丝竹文字入笑谈以此称出俗相看庶无慙解衫挂前楹岂问布与蓝追讲石陂会秋霜正黄柑傅翁最後至啸咏能交参题诗庑东阁醉卧堂西庵论子赴官职可余老耕蚕俱为乐榆枋非傚谿壑贪掺袂歌慷慨暌离各情含寄书建水涯年历满四三不虑复见日乃于郡楼南子为赤髯叟我有学语男问讯养生具仅能无一簪固知寒儒分未易过石甔弃置且勿道行觞趣空壜将来难预期旣往已备谙聊尽酩酊兴安能每忧惔
畴昔
畴昔林野居布絮不粗完及为羇旅人被服乃绮纨何以出胜处为君究其端篱苏不馥郁传自故老言鲁邦无君子子贱岂所伦东方足文史得饱在长安苏秦主父偃亦各有後叹况乎今异古而本无一?自非稍激昂何以脱饥寒辞鄕挈囊书岂敢言王官苟免沟壑祸微生已成全文章盖有力温燠此其源遂离厮养科首尾只十年箧衣亦何者聊足覆衰残有破得纫补有新得缝刓因嗟为短诗所以记初难
粟熟二首
昨者小麦熟野人稍相寛新粟今又黄喜闻不青乾补助复几许久饥情所难譬如辙间鱼勺水亦暂安泽国农事苦无功及丘樊方与三日晴湖岸车已喧所以终岁勤不能离薄田里豪多旷土徒用养茅菅虽有愿耕手赋收重夷蛮秪今二种利稀若管中斑偶秽可劝後必荒谁继前幸哉雨露仁副此倚望欢
种田亦耕山投隙若避殴辛勤望成熟得慰饥歉口彼豪岂知苦踞坐科秉籔憯刻以诛收奇赢复何有尚喜不荒空呼邻买盃酒
宿凌云山中留寄元礼
凌云山下村逆旅路旁宅南征为吾归寄卧偶一夕无人伴幽语孤咏到平昔瞻怀此山人曾是同砚席萧萧古破屋文字堆四壁青灯照题评皎月论肝膈为诗有盈卷饮酒无?滴携筇绕平坡班草尚遥碧栽松此山上共看徧冈脊要约过人长俱来荫芳色羁踪忽分袂不啻十载隔世故日纷纭旧游空想忆今来此山下松老似百尺欲访松主人其车已他适徘徊重咨叹辗转对窻隙晨鸡一何慵倾听久不得春风吹残月半夜屋角白难眠却求衣起望河汉仄寄声岩扃去华髪勿强摘善醉真良图高谈尽痴策云泉与朝市处处堪偃息桑榆景可量名利不足识无因接清话趁晓拊征轭已度滕家桥回头更凄恻
哭刘郎中
谷风拂层氷万冻倏忽流阳晖照积雪寸片不得留郎中氷雪人清洁映此州谁令司命家速以风日收得非峻节士地下亦急求哀哉吴隐之已矣公仪休衆皆殖货利我独嫉贪牟衆皆似芳春我独如霜秋多藏岂不裕害义固所羞谋身岂不急有命其何忧辛勤洛宋倅明白旴郡侯未知居此官数有斯人不孤耿一德性纷纶万揶揄呜呼五十年平步落九幽象阙方肃肃铭旌遽悠悠吁嗟高论儒何以示素修
仕则慕贵显贫仍忧子孙阳穷诈恬淡此道久满门嗟乎郎中心违衆辄十分登科未弱冠白首两朱轓笑谈倾一坐絶口势利言遥闻朱顿流索水洗耳根服不至布絮食不辞羔豚自然清白行皎皎不可昏杳杳浚郊县萧萧栢林原节士今已矣谁表三尺坟
初酿
岁稔谷价卑家家有新酿诸邻皆屡醉吾舍只空?封书乞余米故旧不我相淹旬乃分酬如惫始赐杖搔然且湛炽督迫薪火旺衰迟念盃觞伺立久肮脏夜闻觱沸韵侧枕屡欣畅朝来见浮蛆喜气愈豪壮槽端乍流沥指面已淫漾肴蔬故稀荒被服稍质当无宾与醻酢引满自东向须臾就醺酣岂藉红粉唱人生但能醉此外何足望忧勤欲奚为一誉抵千谤瓶罂幸未竭吾盏且频康回思冷醒时愁寂可惩创隔墙闻酨气涎活复嗟怅非无毕公心坚壁讵窥傍如今粗沾给後得戒初丧太息富贵闲平生易遗忘
杂兴
时情岂不脆转若轮行车昨日仆役儿今朝宾友徒问之何因尔势利已相如福禄固足骇流品胡能拘浅草有孱兎污渊无瘦鱼宜矣洁介士望望成远疎
题迎宾亭
僧闲有余日怜客寻幽隈开亭翠冈腹延竚心徘徊年年车马多谁是思山来
绿净桥
涵虚正深明扶槛跨空阔共喜云退避更憎鱼拨刺相从有文酒讙快到夜月
为子举杯酒
为子举杯酒轩然放吟声岂无哀噫调不尽幽郁情念此高简器早为贫绪萦迷阳乞衣食拍拍岁月更人生负意气曷不怀光晶譬如坚贞松岂为霜霰生永惭苟活迹胸府针芒并
独夜
悠悠此世路窘窘诸生业究竟非所宜俱为谬参涉三年就羁旅万事转拘刼故山归无月独夜梦黄叶
尘埃
尘埃倚风日放荡乘空飞旣眯驰者目亦缁游子衣雨汁忽散漫低徊化污泥憧憧要歧路致困在轮蹄六合局万有成存各从宜升沉俱害物咄此其天姿
邓夫子
吾交邓夫子富有免俗气包含吉人道混协时辈事读书三十年恬寞无所嗜物古少明眼声希难侧耳自同崑冈石坚厚保英粹不畏埃染非求霖露渍幽姿审如此?错安得致余生尠谐合幸此蒙羼厠上岳眺高远趋涛玩滂濞由来魏王瓠不在惠施弃
戏作数目诗
一?徒自受想象圣人甿二耜惭沮溺疲羸不善耕三时徒饱食何力助戎兵四部虽该涉心非太学生五噫聊慷慨那复慕光荣六逸如堪继相邀且倒倾七弦休抚弄里耳悦铿轰八杀宾宜惧过门岂敢迎九年储莫望吟醉但忘情十室论忠信吾穷或有名
南干水
清泚南干水北至白石角中间所经过左右恣冲搏来当高岸破去复新田作洲碛几渊潭湾涡或垠堮余思二十载更易见已数唯此磐陀矶愈漱愈坚确不然矶阴地何足化溪壑固知制变材可健不可弱
上山
行临鸟迳前下马理屐齿林风清不彻石路晴如洗何处是招提东峯薄云起
夜听车舍哀歌有感而作
昼歌蝉焦焦夜歌蚊洒洒随牛绕轮转浊污常满把虽歌未尝乐至苦不敢舍岂知清凉屋中有悲酸者甘雨不肯降吾车几时休温风忽喷然调苦声更愁仰视河汉转天星愈繁稠寄言击壤人与尔非同流
蝇骥
超超飞骥尾猎猎苍蝇翼托止如雅素主之无避色相从辄腾蹋稳望千里益朝刍鴈田粟夕饮龙渊液天山峻杳缭过若影撩隙神官下旁闯展折形叹惜为言螴蜳类命自臭秽得胡然谬携载凂尔云天骼是时决骤次何莫怀辟易駸駸骅骝前拟越穷髪北仙风响琳琅忽遇九方伯殷勤致羁绊审按题肉力咨嗟絶尘足恨乏轶羣德悲此中道骥愤死秀冈侧苍蝇试囬首海雾光圛圛进途当此穷退路安可识寄声人间世远致毋近测栖翔度材分勿妄希彩色永鍳蝇骥穷无妨每相择
鱼虾
神龙在重渊羣鱼喜囬环自矜龙族类安佚无後艰晓戱腥浪余暮游浮沫间轻则远拂渚深之下穷湾或掉其尾萃或昂其首颁或扬鬛锋锐或耀鳞文斑衆虾亦恣睢不虑器质孱跳骹弄牙须翕习事狠顽渔师畏龙威不敢数往还操舟变色过战汗常盈顔虽有网与矢岂容垂且弯鱼虾尚忿愠出没如嫉奸一朝风雷动波荡若银山神龙舍渊去恍惚达九关鱼虾不自喻固欲严追攀奔冲竞上击细大不肯闲须臾云雾息堕落如见删或委顿砂砾或摧伤草菅里儿争择拾穷血弥望殷渔师啸其徒气貌特愉漉渊尽取之不复计锊锾鱼虾虽有悔已死谁悲澘
忆亨甫
诗老海上去三年断音尘初非乘桴行正以廪食勤梦想不悟远声容藐难亲忍无一纸书不寄故国人昨日见其子来归自东滨能言别後意憔悴不可闻一被吏责绕心肠载愁轮忘飱蹑偷党阅月驰空村劳事欲歌咏匆匆未成文遂於笔砚间章句絶所陈亦复病肺渇寻常废清樽唯余满颔须增进玉雪痕伊昔坐学舍萧条恨长贫题诗日数首大醉必继旬仰望官禄户谓如隔天云岂思曳尾龟胜却居槛猿不肯空谷卧愿为监绶奔毫厘一失差千里岂得论嗟我实蹇拙平生畏侯门乃无诗老愁何耻鸟兽羣
寄朱九
北风吹寒声切烈催岁暮中岁楚人怨愁絶不忍赋念子太学居辛勤即谁愬阴炉拥文火败袄感陈絮无钱买酒醪醒坐若酣酗三年诂训艺一月江淮路归梦识亲庭都城非屺岵干时无好命费力效章句堆箱纂织辞何以贸泉布男儿营养意汲汲水东注三釜若後时万锺犹不顾勉思豹变义勿守株下兎
道傍见乞士捕蝨
夕阳拂西冈黄淡映古道晩风吹高林病叶落如扫饥人瘦於繖俛默坐沙草扶危犹强兴力惫辄反倒还持蓝缕缝委曲捕蝨蚤视荒数拈空杀缓或失脑悠然不能罢似欲锐鈎考宁思百骸间羣蚁即入保傍行笑相顾慧悟信难早噆伤乃知嫌馁死岂谓好方为大销灭而畏小苦恼何有就薪蒸先愁稍枯槁衣青嗔骂贱髪白讳呼老与尔不同年谁能共怀抱

[book_title]卷二
钦定四库全书
灌园集卷二　　　　　　宋　吕南公　撰五言古诗
麻姑山诗【并引】
余年二十二初至麻姑山而未能题诗非不能也以为不及古人则不如无作之愈也後三年从友人括苍鲍强久道往来山间盖三岁中三至焉久道时时以题见属或作或已比其别也所就才二十余篇於是赋之为二十四
初入东麓岭路
调笑背南关虚徐梦榛梗稍穷田上路一蓦云间岭身高气渐逸步疾神方骋倾盖叹红尘满身松桧影
息羽驾亭下
仙官不日见羽驾今谁识漫向岭松隂掀掀对名额蓬莱旌节到夜半麟羞擗箫韵沸寒空山人初鼾息
至瀑布崖前
忽过乱峯曲隔林闻水声止车问樵夫知是飞瀑鸣下步入幽径萧然覔澎渹仰看百尺崖倒泻霜雪明乍近骨月健久留毛髪惊疑身是雷仙满耳鼓不停六月地赤渴平川露乾汀此源一何长奔注常淫盈利泽固不浅邦人昧嗟矜徒闻晏豫时相与怜凄清
至憇车亭
东冈十里险游客未尝畏竞爱仙都名岂知林下意道人亦良苦冠简日延迟渐近金龙潭轩车且停憩
观金龙潭
鸣泉漱石出湍压东崖落嶮石困冲撞穿中若深镬轰如怒雷鬭清响振林薄行人每惊窥心骨共矍索传言天宝帝龙以黄金作并投白玉简敕使临渊壑应云启灵祉可不忧旱虐岂思嵳峩间雨雾长所托宁须藏象物乃以致滂博茫茫八紘内至理参冥漠祈禳有旧文千载引穿凿扬雄去不返董相诬难削勿怪洞中云隂森护纎蠖
过忘归桥
朱栏跨略彴孤絶东山口不见客忘归华标字如斗轩轩六龙辔不醉云间酒何以赠游人松声杂鸣溜
至碧莲池
青红变芙蓉各是天然色时情苦贱眼每叹今非昔人心与物态自古有更易只使碧莲开游人果何得
上葛仙坛
南峯枕崇坂迳路荆榛稠遗坛在其巅名为仙翁留石角已剥?林芳自春秋谁无骨中尘来继冲霄游
寻链丹井
何年链金丹旧井穴田腹飞昇谁羽翼腐尽贪人肉幽草蘸寒泉田禽时下浴
游流杯池
灵仙心无累会合祗偶然当时玉酒杯放旷随清涟不知枯池上遂有无穷传
宿仙都观
仙山古秀拔百里见遭匝楼殿出其中鼔钟日镗鞳云间鹤下取芝菌噆道人锄药归月色满畚锸夜眠依松槛清思逼睡榻起咏步虚声倾觞煮蔬甲事有属外念寄之以评商何由使我心浩浩上羲皇
读李邕天师碣文
腾腾六尺碣标置羽客坟龟螭尚坚完字画稍破分道士惜故物编扶使长存前已三百年後当几何春昔诵八哀咏颇推李邕文披襟喜此逢再读目愈昏道固难洞达辞犹不雄浑岂殊沸鸣蛙见谓鼓吹繁惜哉开元盛乃乏史笔人复疑少陵翁赏识或失真凡例竟何有占招仅成言当时干谒儿误听一走门富贵世所擅文章我知论忼慨韩柳思不返撰述?
谒真君殿
稽首香案下索火续新烟徘徊想功行缅尽千载前念昔魏晋间士流罕身全高人乐遗世学者习虚玄往往迷至道琅琅漫清言真君当此时岂以口吻贤独持济衆术敢论名後先隂隲竟感格飞昇遂聨翩严严白玉京侍从皆羣仙旧宅入祀典列祠更他巅平生岂有意德在名自传浩浩一气游萧萧诸象专孰能知真君庸俗但告?
三清殿西庑见穆质题名石刻
香像坏已久虚名在金石深知无穷传须以托文墨穆卿刚直者公论触权戚至於祸福间亦有随俗迹端知守财虏倚此销罪慝秪今蚩蚩流持论能引掖凭谁致我语解彼蚩蚩惑欲慕穆卿贤当充穆卿德区区建香像是乃卿瑕讁用此而希卿何殊以耳食
殿後七星杉
岩岩寥阳殿东有蔽牛杉下无萝薜拘上有云雾参灵根不纳老秀色长如天已据烟霞都更带星斗衔成名在图籍匠手安得芟由来非自谋时值本不凡鸾鹤岂无侣栖翔倚?鬖讵知高古林大用有所堪
上齐云峯
人言此峯峻谓与浮云齐浮云虽满空势自有高低惊名不察实世论所以迷为君上峰头旷望穷东西杳缭城下涧遥遥线环堤人烟衆邑屋蒙密乱町畦想彼平地眠仰如遇昏鸡应论峯头人已尽天路梯古士说高广中州抵仓稊岂尝骇嶔岑隘若坐一闺安得千尺翼翻身逐飞霓扶揺过丹山饱听鸣凤嘶
道法堂检点三帝御书
日脚退前楹崇堂豁明净缣缃出百函翰墨覩三圣舒张溢墙壁灿烂累籖?鸾龙交飞翻金石避坚硬毫无半分弱大至袤丈劲真行体兼精篆籀法毕正篇章入题写作者一何幸伟哉天纵能岂谓学成性名山徧藏蓄终古得辉映墨客徒醉心黄冠荷覃庆尝思八世主覆焘足仁政诗书所敷扬乃独蔑此命将非史官略纪叙非尽并不然天日资肯特记名姓或应淳古治不以余艺竞肤浅难考评随羣但称盛
无为阁见杨杰记仙都花
山风吹春来仙花靓如面芳馨岂不美俗耳未肯贱吾闻西州地薪以牡丹?何嫌此中花开落无人看
望秦人峯
此地去秦中赢粮每三月秦人不厌远期以一死脱何言幸可数久竟各存活得非潜逃心世爱多洗割迥然深林岭云气长不灭避俗可成仙斯言盖疎濶余来翠峯地把酒望深樾不见云霞身山禽但惊聒
三门桥望五星峯
弄水石桥西退?百尺松看山同羽人初问五星峯为我袖手指当前秀蒙笼平排五青尖似拱寥阳宫自外虽峛崺其高莫能同固知天下名有以形类通不然天精纬讵或聚此中他山冈阜名顿拔亦俊雄民耕牛羊践称谓谁与宗维此古洞府羣仙屡从容烟霞庇草木题号更峻崇融结俱土石灵凡异遭蒙想当有初物岂自知所从嗟嗟蓬荜士何用羡帝公
问玳瑁石所出
陂陀土中石含彩若龟贝伊谁攻取之传玩诧奇怪山家厌搜凿养草事蔽盖闲名偶流闻尚自困酬对咨嗟人间世岂直文为害大有可用姿难能免侵败他山石不美粗杂等顽块奈何亦争求烂漫入磨?情知既有物顺以除恶爱不然悠悠生孰在形器外
观虎跑泉
名山一境镇水土本深厚谁令虎来跑应爪泉飞透吾知变化物持气异羣畜惭愧刚猛身堂堂负文绣仙乡既游历不忍无所就怒掌发灵踪山只助喷溜乾坤任陈故称号长芬富叹息泯泯人平生不如兽
入丹霞洞
霞光满西山古洞在其下石老只嵌空泉寒亦飞泻有居容冠褐无路纵车马游人务周徧强往不敢舍森森南荣树飘叶扑香灺过尽去来人谁为爱闲者
出山有感
偶随爱山客亦赋看山诗方为昔日登又作今日归劳生竟何有清赏不可期故惭康乐侯万里穷攀跻
答道先难交困新知二首
难交困新知触事得晚悔人方趋势富我独居老大悠悠强衰顔耿耿堕末界岂无相於迹襟腑殊恶爱羞同复多嫌乐与翻自坏谭高递互笑饮勇周旋怪嘉荣徒染濡程孔肯倾盖闭门当止矣非敢事闲退
孤坐念平昔凄然垂涕洟他乡二十游故里四十归父老略已尽後来异襟期卑躬揖我进反顾问我谁譬彼古器物形模漫瑰奇尧冠落战国不贵理亦宜嘿塞习蹇吃迟徊避横飞秋风吹我须萧飒近素丝多感属暮齿难交困新知
道先贤良以南公出山愆期示诗见促谨依来韵奉答
为农岂非天归计恨不早业已入犂锄谋惟在粱稻春霜久不解乾渇满耕隩布谷彼何心声声似相报不知兰台聚安用樊间老定许叩铃斋柴居就长道
以双井茶寄道先从以长句
园公嗜慾浅所好盃中物有田在荒村半以种穤秫居然成醖醸不复畏法律客至启柴扉甆瓯等闲出春蔬间菘韭秋果杂梨栗取次得寛怀何曾计余日山栖经五载此兴殊不失独有醒觉时追伤往年屈羇游住破屋愁寂靠钺仰望步兵?优如上公秩无钱输榷吏穷素又畏咄太息苏源明仁襟信奇倔低徊怜郑老长使醉兀兀发我感古人何缘希髣髴粤从归村後夙恨亿万毕耕稼虽自劳醺酣不他乞亲朋或知我问讯俱委悉亦有赠助恩无非佳纸笔邻家世耝耰窃笑事儒术故故送樽壶端为鹞欺鹘披?忍辞拒对案倾倒讫特是今段乖遭承极纡郁遥遥海南尉悯我卧蓬荜寄以累幅书封题附邮驿殷懃屡存赐颇以照萧瑟乃惠双井茶云腴品居一人间有馈遗宜用彼所必牙栉奉戎王鴞?取侮忽藜羮予饿士荷德到身没惊嗟石上英於我系搪突回思西山阁其主异俗匹喜醉复喜醒其胷抵溟渤今当议移献不更嫌草率再拜写私诚庶几无废茀银锅焚蟹眼金匕搅云骨陆叟片无三卢翁盌论七能希击节赏且勉按劒叱纵被睡魔嗔吾豪不应恤
谢邻翁
穷秋我何事岁计聊支凖割稻三万斤栽松二千本辛勤完廪庾颠倒粪畦畛为有空腹忧能忘此时谨菘肥竞垂隂稻美方聨稛自喜在丘园年衰且优稳天功偶不助人力翻为窘弥月雨连淫交冬霜不霣蔬长煮有綫谷湿舂多粉厚望乃无聊萧如被宫膑今朝二十九看历惊秋尽去腊都几何阳乌尚高隐邻翁巧谭话念我频嗟愤杖插肯经过单辞稍牵引上论穹昊意窅嘿难裁忖下说倚伏端回环恒切近熙宁大丞相周孔登台衮手运道德枢生灵藉鍼诊劳神十五载坐许无遗恨归卧睫未交纷纭见矛盾推称忽排毁歌咏俄咍哂蔼蔼攀附人层霄堕汚溷前愚初是智昔禹今成鲧譬彼羮涴衣仓黄可漱擦问君官际会何似农藨蓘而以望小乖便同身大疢飘风将暴雨自古称豪敏邂逅不崇朝谁嫌类荣槿羲和与青女会见驱輈轸昼煖夜严凝安知不相趁低徊向翁谢老语真明允惭愧失路贤吾贫固当忍
寄济道
有田山陂间年历六七过买园丘墓侧畎亩十丈大於焉拟柴荆垂就又垂破岂无速成意煎逼少财货淹留寄他门一跌防百蹉诗书相娯老儿女既翦鬌何必随羁游无屋覆高卧昨来钱可贷似有鬼隂佐乡闾喜吾归惊咤竞告譒一茅曾未结羣盗忽譀旌旗蔽枌榆弓箭拥篱舍连甍被焚荡万室逃斫剉吾衰当此时林下若为坐苍茫依井邑买舍宁敢惰迎家郡楼南庭户困堀堁庇风惟古壁容足乏高座平生灌园心一旦入顿挫譬如千钧弩激发不中埻力穷坠泥沙岂免埃涴浮沉非所善耿介诵楚些邻叟异吾徒轩咍不垂和殷懃怀我友契阔似弃播早以声气同中为章服里牛刀到芥羽蜀锦拭奴唾虽云不等闲无虑系轗轲能无挂冠计尚却采薇饿低回颇贤劳自比蚁行磨闽州富风物盈轴积文课时时寄吾庐恨不共制作相思匪朝夕饥渴各无奈忽闻有归期忻快亟自贺呼童治盆瓮醖醷忻秋稬支持醉梯媒伤吊俗类?仁人不吾诳早晚应沃輠延颈望东桥何当见绅拖
寄子发
後事喜乖初劳生拟何禀思山有藏市愿起或成寝交声违本心叹恨只愈甚听君东堂言去计非苒荏外危速官谤内迫将母稔不能傚飞鸿为悔比拾渖寒乡有旧隐秔稌岁充廪及此挂吾冠逍遥适衾袵咨余方问舍期就指冬凛相邀林野娯高咏略宋沈闽蛮忽煽虐白刃万胸揕惊奔托城闉默若鱼在椮问君归来信延伫久才审亟闻漕台公推待过流品縻留不许退谗口亦旋噤古人制行藏缓走不为况今羣盗炽岩谷岂安枕秋风又开菊庭砌铺故锦江鲈鱠丝肥蔬果具丰稔相思东堂远努力文字饮
中山感怀
西村灌园生好尚只坟史偶为冻馁驱放浪离桑梓初谋旅人食岁月涒滩纪城西谒郎官辞业入惊喜题门辱皇甫啖炙烦周顗积渐近攀援依稀召訾毁郴阳不果往刘馆聊凄倚俛仰秋夏交飘然动行李凌云古空谷中卧幽真士寄书使来前得共考经旨依从得所好不分严霜委宵话酒乾樽朝游屐磨齿春风忽浩荡客兴又迁徙邑里有名卿相寻走函纸淮南官未赴旴上船犹舣禄廪见賸余羁栖请依止萧条出门去四月大江水荏苒向枞山愔沉傍书几侯鲭岂无味旅疾或多鬼讽诵难呻呼辛勤一朞矣天书问乡贡侮角士争起却治举塲文归参白襴子征鞍遂南首故园冲炎晷把卷诣棘闱骈罗聚千趾文章虽草草论荐亦亹亹还与同籍公西行望旒扆於时冰雪恶进步忧披靡迤逦达浚郊徘徊经腊祀春官未相识退作暴顋鲤惆怅问乡程东随汴波驶南京懆饮泗郡崩奔泚稍赴建康城肋骸倦如死故人能俯接未许论亨否到得爽气严艅艎始东拟悠悠豫章岸速至日无几进叩凌云扉图谋备驱使同心颍川友曾共长安米解榻苦招延幽轩为余启归来坐高馆两见柳垂蘂出有冯讙车居多穆生醴为文万许卷共学十余第放论逼玄虚摛辞谢狂斐邦君颇投分巨室能更视师友足成名贫穷岂常耻虽怀招隐咏敢废事君礼况乏一?家宁忘抱关仕须眉保方秀时命固当俟蚖肆伏神龙山梁叹雌雉徜徉亦何者游衍姑从尔蓝舆走仙都皂盖绕仙寺掀呀赤松笑穨塌豫亭醉极有挽袖情非无送鈎戏神锋正轩揭贤诏已蒙被辞学属吾徒天衢合伊迩败军犹鼓勇韬略助轻恃自负七札豪旌麾必摩垒高心不虞祸羣吠忽满耳绦灌怒如雷魋仓衆於蚁纷纭莫沮遏回避但嗟唏大暑北路尘匆匆二千里仓皇忍饥渴迫若畏流矢又见朱雀桥重寻保康市追随国庠试玉石混臧否皆谓连城珍无劳病瑰玮谁援周宣手反弃中乡芑颠沛翅便垂思山对蟾朏迢遥马鞍峡滂湃虎林涘倍道怯粮空逢人类囚罢朝天两朱阖寂寞徒还篚无数吊唁声伤怀泪如洗时情看成败自昔有冰毁将军匿风棱县尉乃凌抵云泉岂不好消息视天理即速肥遁装劳君屡牵褫宾筵堕盈昃卦气尽壬癸虽往省松楸仍来仰盆錡人皆贱屑越已独念摩揣会得卜终焉尤难在轻只齎咨灌园业早晚工力庀譬彼蒙笼枝初培就根柢求田阔陂侧问舍长林尾此计或有涯成家倍为美侵寻见冬暮我马议驾彼请婚无高堂授室藉媒氏风流愧王谢族望惭昭芈尚恃五噫才诸余庶忘弭人伦喜修正鳏党成离仳驩快见芳时承前语惉懘啼鹃聒牕户野思兼耘耔计较理锄耰踌躇背牀第栖迟抚州路独复操尺箠却整半老容临泉照清泚比邻旧时叟相见意不菲儿孙喜诗书扬借糠粃潭潭翠冈下其屋亦佌佌虚徐事毛锥脱略辍金耜盘飱得笋蕨满腹餍青紫或酌山泉醪醇香溢吟觜逍遥度晨夕次第遗轩陛秪欲养疎慵谁能论钦企柴薪渐营度且阅灌园技必可了余生功名付尘滓安排聚鸡栅编织钓鱼?剗草种篔簹扶栏栽枸杞多年此谋熟愿与尺鷃比平昔侥幸非从今定休已书边夜来酌酩酊乱终始夜半睡魄醒追惟到前此悲哉二千日倏忽象转跬中间事变繁何啻亿及秭讙愉漫顔面愁痛彻骨髓若不悔先迷将何异虫豸向来与君住成熟至汝尔计成合初终三回倒吾指当时盍簪辈今者隔彼已朱张既分明陈夏浪同轨咨余逼衰晚谋望只寻咫打并矜衒名都卢让辽豕吾生大魂梦世路万疮痏作诗解君颐恨少月露体
壬戌岁归治西村居奉答次道见寄长句
肃肃白虎殿潭潭承明庐人皆通籍游我独老饭蔬譬彼兽啖土岂其恶甘腴道穷吾何之只得归荷锄盛夏督耘耔先春理陂渠低徊居未宁倏忽岁又除但怯簿有债谁羞门少车载歌里饭辞谒酒聊自娱念子早奋拔声华系名驹谁云破青衫罪谤更勃如朝野固异分知安尽夷途牛衣与樵歌各是对妻孥

[book_title]卷三
<集部,别集类,北宋建隆至靖康,灌园集>
钦定四库全书
灌园集卷三　　　　　　宋　吕南公　撰五言古诗
烟雨
朝来烟雨重天与平田接轻风更萧萧清快绕我睫开扉覔高岭没若隔世刼不见苍翠顔徘徊坐搘颊农夫一何乐羣辈聚稠叠移秧塞塍圈狼籍衣不摄諠阗交野语蹲踞就晨饁台笠映扉蓬端能胜经笈人生慕温饱万趣归一惬何必少髭颏区区羡长鬛吾村有荒圃吾屋葺未辍早晩画度全方将事农业耕耘党既入歌笑声可蹑虽欲着新书无妨理锹锸
傍湖行观
十日不出门厌闻水车声昨来新雨足耳外忽晏清步屧踏初霁舒徐绕塍行向时荼蓼处荒秽略殄平青秧渐弥漫黑手益纵横固知农趋时岂特劝督明下士能致力高天得无情愿言成岁丰庶免寇盗惊
覆船山
高数十仞广十余里形如覆船後映会仙诸峯秀色排空葱苍倚垒远当县治之前邑之名山也
峩峩覆船山特起秀蟠勃当前百十里已见青突兀行瞻渐详谛依约认毫忽西峯自排列俨若魁健卒羣阜复东回钦如搢珪笏横冈挺戈剑坚重不可杌峻岭扰騧骊豪雄欲相揬或寛侔放荡或迫类齚或象喜纡余或同怒诟咄林高盛巾帼畲破露鬝秃有险状饥癯有坌似壮腯伟哉形态衆尽叙难以猝忆随游覧後深入禅宅窟樵径坦复崎遥村现还没是时五月晦寒气尚切骨汲泉煮茶云石鼎沸鬻雪夜垂纸帐卧疑近鬼窸窣晓引杖屦行嵓峦徧缘踤幽坡兽跳佳树鸟咽嗢飞瀑下层崖铿清断汚淈分流浃田壤千里利耕搰爱此爽洒都拟咏屡蹇讷何由结庐舍静取蔬茹捽梦想空洞灵孤云动颷
奉和内翰太中城南放鱼
沾沾水中鱼生死岂有知成形四气中积渐长鳞鬐但喜藻可依未谙龙可随茫洋天地间寄命此郡西岁有竭泽例肯纵舍者谁秋潦走海去荒壕已愁饥方将赴烹芼逃避计若为万里雷雨解一时离兑暌夫何遇仁贤顾盻成嗟嘻载悯口腹累鲜能毫髪遗支川以三千此独数亩池脱尔仓猝急吾其亡肉糜呼舟送中流狡吏敢挟私曾是溃烂势忽称太平时波澜网罟多要在慎所之香饵不足爱古言未应非丙寅元佑年内相守楚夷恺悌见篇咏鱼乎尔恩斯
偶游僊都道先以长句见寄依韵奉答
吹灯染小帖借马忤廐人岂其事朝参强欲观云泉盥栉具袍带超遥石桥间同征二十蹄驽骏乱後先朝曦遽突兀送我溢背温乐郊民何知桃李自满园逶迤松下路不践已八年道翁喜吾来煮茗巨石根导我复勉我攀跻绕漓岏依依梦中游忽得惊觉魂一听钟鼓响载惭尘土昏顾兹清泚流照洗憔悴顔曀曀金碧光嘈嘈杉桧喧楼台有新增碑版多旧观啸客徧厢闼周爰讯黄冠白头师灵仙不免归丘坟太息五浊士凭痴待飞翻譬持数寸胶拟救九曲浑往者不肯说来乎付谁怨唯当悟至真可入了世论崔嵬黄守庵本是刘伶褌忆我初借卧嗒焉过西曛踏黑叩归户仓忙遭骂言宁知复来时邂逅乃见尊中从鲍兄至三岁四五番题诗不知我命酌戒醒还丹霞所未识西望久目存畏雨我独止于今负长叹鲍去死令长无人辨龙岏我穷羞白襴引分逃山樊俛仰十五载恍如毕晨餐方为此日游忽计後戚懽何以遣孤愤随鞍有残樽焚鱼濯甆瓯浩荡临前轩适举共悄嘿屡觞渐纷纭步兵俄鼎来四座惊欲奔授我大纸卷捧承疑未安披张纵眼力审是陈侯篇上序天质坏借余尽情文下伤素交稀庆快未契敦忧我困跋履且令慎盘飱平生惯衆憎读罢肠轮囷引笔欲作报停杯类含酸人间有义好蕲向异辙辕权势之所在万夫呈肺肝风云苟不至亲戚争弃捐此谬匪朝夕期谁反狂澜余龄既蹉跎乃得逸驾攀感槩舍酒去冲烟下耕村黎明候铃斋再拜以谢闻
蔡翁
蔡翁高古士终始素践清晓然不欺心可抵日月明二十弄赋笔周流教诸生四十背辞场归来闭柴荆长子力近利旨甘足谋营次男治诗书庭户弦歌声居止在城邑身如隐林垧旧交势富门十载不一登稼穑有凶稔翁无田可耕闾阎多是非翁耳不为倾萧条一亩宅裕若据八紘书囊配酒樽此外毫髪轻晩醉有瘿枕朝饥有藜羮未知穷与通何者当逹情维彼九章衮煖外未觉荣维彼八味?饱来无足矜妻子亦垂白息孙初习行讙愉同百年世患安得撄嗟我稍濩落晩能慕幽贞何由似吾翁坦坦寄余龄
早获
温风扇炎节高壤见新稻苍黄色犹杂鎌担力已到时当艰食久不暇论赢耗奔奔竭顷亩翕翕资釡竈蒸炊防碎折焙煏取乾燥乡隣自齐同早暮谁讽告老翁操匕筋一食九嗟懊丰凶存後忧饱饫偶今暴骄阳有炕暵积雨或淹涝未是安眠人儿童但嬉噪
穷鬼
穷鬼断去志送之岂无文譬如衢路埃屡归已复新随我三十载间关不辞勤诱我上债台为我拥愁根羁旅风雨夕空庐氷雪晨赞成蹇拙谋谨守冷静门遇酒或略避见钱辄生嗔亦憎富贵儿永矢不失身昨者试羣士閴亡忽连旬谓其舍我行忍不许我闻乃复跳篱棘譸张幻司阍吹沙衆官眼使视玉为珉诡计动有效更谁评正真归来只康然知我耻奏论忆昔熙宁初与子俱食贫相语厌此鬼多方愿崩分宗伯正愦惑委其制风云仓黄刖我足置我寂寞滨子脱白布衣鬼顔愁不欣自子有官守辞乡八青春坐想廪俸优宁复鬼敢亲今者枉书札无财亦云云信哉此鬼多不限吴楚闽隂灵虽叵测要自有婚姻族党各生子子嫔又生孙宗支遶天下焉往不见存子行改京官途辙异凡民闺房渐珠翠盘桉溢羶荤万一鬼不喜乖离在逡巡顾我惯与君应来合朋羣益五以为十其徒日滋蕃吾文虽极高鬼去无沿因
读东方朔传
武皇肆荒惑公卿噤忠龈先生有直舌谈笑开吾君董偃不敢怨夀王谁与伸堂堂补衮心不厌犯怒频岂不顾仕养崇卑位泥云耻同高论儒瑟缩忧烹焚贤人事昏主献替视所因不尔朝野间谁非爱其身彼哉下世士所见异吾闻丑谬无不为乃思谤遗尘国风歌善戏孔圣许狂人何嫌班孟坚区区记余芬
过巫师步
还过巫师步竚立想平昔不见旧门闾苍苍但榛棘当时修竹圃十里认浓碧佳树欝珑高能百余尺连甍覆多瓦厚堑叠坚甓生计具安恬隣人总驩适非无四时乐乃预五等籍不知九载间剗灭自谁力或尤近川水川水岂其蹙堤岸尽民庐何斯最崩析有疑沿鬼道浮诞致淫慝僻术固欺人穷祆盖伤德不然当合会大数名终极幽玄竟难量理意浪参测忆初羁角岁文字未深识此地事遨嬉随羣惯经历波澜浇暑汗略彴骋霜屐逗晓集围鱼连宵按传觋走听铙鼔动就视符籙敇座轧歌神儿盘分受厘食中家馈牲果豪屋送金帛弟子争聚藏巫师坐欣怿顾余方眇弱比衆似岐嶷抚省更呼留殷懃赐遮搤持盃劝醇酒引筋指香腊牵袖索吟哦嗟天赏英特期将雪侵鬓见庆云路翼童稚喜矜称徘徊重低嘿岂图专轗轲所望壹差忒荏苒至巾冠奔驰为甔石光隂与愁度肝胆遭事役文藻漫雄浑途程转迤塞翦翎看远举蹀足羡横击何以副乡评徒能冠经席虚声渐凌厉谤口遂压积辞山寄他州封纸问故国惊心存没异刺耳荣谢亟偶尔跨归鞍萧然又行客凄凉到今日憔悴对遗迹磵影冷茫茫塍泥新拍拍春风吹骀荡夜月照岑寂曾是祸福场翻为马牛陌谁能逃死丧乃独久酸恻无处沥余觞空思咏渐麦人间屡兴废世路真阻厄惬快一难逢暌违千易得布衣甘我老耕耒非上逼饱煖即逍遥功名可抛掷虽惭巫师语且免荷蓧责自作好诗书宁须位侯伯
过辞归岭
老翁爱园庐未省越隣坞婚姻挽他乡送客犯修阻委蛇上高岭四顾异吾土相揖遽辞归惊如避豺虎漂浮千世下出意能近古游子笑安居相传入名谱黄尘压碎石岁月知何许但有欝苍松亭亭待斤斧秋风吹我马路向此山取因名重徘徊不独行役苦
过忧刼岭
强步已半日前冈更悠悠下如趋龙宫上若登云楼不见人舍宅但闻鸟喧啾我行只空囊盗刼谁知忧
五月二十五日三陂桥晩眺
涨水久已退擎泥草扶疎平畴极我目一来施犁锄九夏行过六尚忧复汚瀦哀咨此乡民耕力岂踌躇地势苦卑薄况无古川渠愁潦惧熯乾不可保终初昨者多暑雨洪波日凌虚新来满旬晴渗涸类灌蒩垂秋且当莳到否知何如揺揺衆农心凛若畏简书远瞻来南山其壤似郊墟依微緑秀间浮白略散舒间喜早稻吐因高得纡余幸无风早催聊济升斗储天下有大福唯民乐田庐乐哉俟丰登快我羁旅居
咏榴花
敷敷英乍含春尽叶已碧垂垂实稍残秋晩花尚拆鲜妍谁造化迟暮我彩色方托晨露滋何知早霜烈天时岂顾望生理自溢逼根柢或未衰芳葩肯无益徐娘老情重武后善涂泽所美出虚踈其殃乃穷极参差共冲气窈窕负灵识草木可毋讥吾伤在人德
俗士
俗士各何在来登盖徒然彼其见湖山乃特论价钱为此可径絶隂梯阻狙猨当有诗酒豪相将快留连一醉抵万宝高吟对遥天下视闤闠儿汚埃尽痴年嗟我濩落手平生负云烟题诗不放纵或似摹印圈安得氷雪才同聨座中篇
岁除感旧
旧德无路报衰年又增多平生感激心恐惧成蹉跎幽幽黄锺原总角便经过一饭倚从毋徘徊类媕娿学书随羣童讙叫抵鴈鹅相逞知字画勇於渴寻河羞耻道赵壹矜夸有甘罗岂云幼殷懃乃取晩坎轲荏苒三十载万千穷祟魔旧游不得寻听问徒悲歌秋霜压芳兰岂复异径莎愿见故根畹邈如隔岷峨老穷怯脂韦趣尚近笠蓑此恨长不没安能辨蒿峩
偶题北轩
说儒论四方以北为背明盖言幽隂位有向即非亨遂令口耳儿恶北如近刑安知壬癸交於此兆万灵天元气始降坎水首五行理数渐推迁至兑乃秋成余隂与初阳分此朔易庭故为始终地变化容可轻不但天道尔人为亦该并帝王宅九垓辅相罗贤英德虽若伊周稽首为公卿如其恶北面谁以臣庶称吾知讲析师苟以巧自矜何能乱逹识止可欺愚冥吾来坐书屋轩楹有北名题诗非赋咏聊以说儒憎
初游投子山
东山未尝到兴言往游观寻幽味已淡全胜交凡官扬鞭遂出郭樵路行萦弯遇险辄舍马听松频侧冠霜天正枵寥野吹何萧酸强步且数里犹在荒林间峯回得古寺一叩云中关高僧夺睡出迎对如嗔烦解榻迸伏鼠煮茶爆新泉东亭一何高岌若崖临渊西庵更爽亢基与堂甍班延缘徧登坐共羡闲人闲同游二三子取酒醺吾顔约略飣市果横斜列山盘饮语快不彻望睫张无端曦光忽衔西归思攻余欢撩樵洒醉毫拂壁罗矛干调笑下前坂暮色凄漫漫行矣重回首林凹数声猨
答济道
外物不可必一官非我心荣生在适分素愿乃山林知恩已三年趣幕不觉深因君累幅书更激浩叹音衮衮旦复暮劳劳古犹今其谁有功名不顾忧患侵富贵岂不欲才力视所任长鲸舞天渊寸鲋安牛涔性亦各得耳何为辨差参夫子方得路未应弃光隂咨余厌卑摧谋望止尺寻誓买五亩宅归休以浮沉耕渔入程途文字亦所钦看子展云翼腾凌和薰琴还将草堂书敌子朱与金
答陈公美
少壮事已远旧文良可怀百年能几何十载不得偕念昔居乡里游处了无猜饮食不相舍谈笑久所陪拜君以为兄分密谁敢开齿髪俱未老未至衰与颓我子在襁褓君犹无婴孩君後独舍去为吏天一涯我又厌奔走远引不复来岁月杳难恃区区老吾侪况从与君别多事岁若排心力不能究衰病侵筋骸二子皆已冠如吾苦无才君亦已有嗣眉目秀且佳人事知几变会合终不谐昨者本不出豪杰苦见咍鬰鬰自不乐谁为子悲哀幡然感其说东走凌巅崖不意君在此得奉笑与诙君顔蔚如故大噱飞尘灰我老应可怪白髭生两顋新句辱先赠古诗许见推贤俊非独少故旧每所乖作诗报嘉贶亦聊以相催
拟古
仲尼鲁司寇官职亦已优从祭肉不及戴冕奔诸侯当时不之知为肉诚可羞君子意有在衆人但愆尤置之待後世皎皎无足忧
仲尼为羣婢一走四十年荀卿老不出五十犹力田顾彼二夫子岂其?狂颠出处固无定不失称圣贤彼亦诚自信谁能恤多言
公孙昔放逐牧羊沧海滨勉强听乡里埀老西游秦自顾未为壮徒为久辛勤君子岂必隐孔子皆旅人
竹榻
竹榻破坏久隅棱类绳桥扶身轻坐之不敢直我腰动小响已大搘严势仍揺铺氊蔽其顔倚以度晨霄醉卧稍安贴如舟乍停桡愁醒辗转多似泛八月潮欲下必以缓将登未尝跳奴僮为我忧疑我或怅怊讶我合改置我心岂其遥所嗟成与亏本以材用招念此苍翠干初非愿枯焦唯难逃匠手遂与岁月凋物固不求旧人贫自无聊怜强弃其衰此志亦已恌我有四壁宅尘书映空瓢何嫌此榻存且以异贵骄
寄陈道先
寄声西山阁知我新近否病嗽辄弥旬无钱雇医叟夫何稍除去乃自得醇酒美味既沾肠清甘更悦口适从耕垄上杯醆不在手坎坎遂连传諠如击盆缶清秋田舍事秫穤或稀有倾渴圣贤心囊空欲狂走思君彩衣次与我异好丑病少官壶多何因到衰朽古人说天道高下常更受此语傥可徵丰荒竟谁久
慈济塔
僧说奸雄人亦发归依愿秪今慈济塔乃自张崇建云空土石乾碑倒龟龙断悠长香火事岂以非夫贱
一日复一日
一日复一日夜眠复朝兴不见事物穷但觉忧患增千虑不必免不思亦如恒未知此世间有用智与能少壮怯欝屈衰残念轩腾方如夏中蝉忽若秋後蝇非誉等毫丝善恶计合升可醉且勿道云来譬高曾
理髪
我髪日以少我梳未尝频过旬一理之每理愁欠伸壮长足痒屑奔驰更埃尘搔爬不觉劳垢结类组紃虽复强栉沐惮如负千钧钩牵就平直流汗益苦辛当时结似拳渐细傚梅榛悬知又十载几许及变银万物有盛衰吾何为喜嗔借令但两鬓岂害有冠巾人言髪既凋乃稍异痴民题诗且自贺渐系老成人
宿熯塘村
尽日绕冈岭孤征凌险巇春风处处豪游子行安之过午或未饭人烟信遐稀暮投熯塘村正见牛羊归黯黯乱山腹茅庐压笆篱阳光向余霞畏虎先掩扉系马就屋尾解冠挂门眉怡声问前程乞火照寝衣夜半雨忽恶长雷撼坤维奴仆亦睡觉雨泻百箭驰草草卷席避倚墙顾晨鸡故园岂无情一梦不可期我有三亩宅比隣勇鉏犁何曾问三旌自足了四时不肯卧寂寂亦来走栖栖幸无王事驱或是奇鬼欺咄咄复咄咄生平笑狂痴明朝遇清溪莫洗脚上泥
西村
东村岂不佳南村自清幽北村亦可居俗悍不易投维此兑岭曲陂陀遶川流桑麻有清园耕稼有緑畴云峯十里外足举旷望头本无车马喧岂有声利愁伊我先君子故家待增修还当起檐楹此志敢不求开辟三处径疏通四前沟有轩列琴书有室贮锄耰压麴拟长醉藏刍待肥牛超然了余生不问万户侯我策久已决我身强悠悠安能荷蓧翁不以意相收
镜镊
镜镊亦何功铿铿漫从事助人饰形骸初若逞意思须毛何足简尘垢何足薙端为儿女怀丰靓以言贵余家在农亩耘耔当传世朝犁泥糊糊暮耨草翳翳风搔日暴炙姿状难娬媚百年寄托身颠倒皆顺利顔红黑何害髪黑白亦是谁能妄去取屑屑论姿致深村拟三迳岁月治去计带经以随牛镜镊成相弃
秋色
秋色今又动凄然悟衰残筠牀读书轩一卧八九叹少壮非所惜尘劳苦间关端为智虑倾得此悄悄顔筋骨衆疾刼肺肝百忧攅还当节律迁刺促惊痟酸夜眠却明烛晓脾拒坚餐从文未终篇腰?益痹顽太息造物宰劳余岂其偏宁分无穷悲直窘有限年想彼向荣木萧森望云端虽无瘿蠧亏久竟归朽乾万化有尽极一身何足安方当委顺之不必专愦烦起坐仰星斗环行绕檐栏西风穿我怀肃若临矛干世故属无谓悠悠谅何言唯应就枕时旷荡如山樊
岁寒亭
北风搔长林万叶各穷屈爱此清秀干高寒色如一虽无化石验自是後凋质
送傅亨父
相公坐东府简拔无留才贤良得帅权志与冯赵偕以策屈羣力勃如飞蚊来河湟多新田陇渭少惊埃壮矣功利举趣时各贤哉谁言夫子喙不在此日开手把经纶书想望黄金台相期衢道亨纸墨皆云雷腊雪拍马睫朔风穿仆怀虽云行路难足免壮士哀去去合利见少微近三台得志亦遄归我有贺酒盃

[book_title]卷四
钦定四库全书
灌园集卷四　　　　　　宋　吕南公　撰七言古诗
和得茶杂韵
衰翁脾病怯饮茶不但嗜酒成雄夸夜长昼短读书苦伫待鸡鸣愁日斜秋蔬搜肠酒正恶踏炉火慢煎双脚偶然接得西安角险欲冲尘送高阁沉吟却忆陈公子惯在京华看贡篚蒙山顾渚建溪春花乳清泠徧知味今来下国深秋景酒厚花稀心未醒盱水中亦试烹岂须奔走扬州井
延陵行
莫爱倾城名名高祸将作莫嫁多才郎才多情义薄君不见季伦不保緑珠命长卿终负文君托岂如延陵庑下赁舂人无色无才贫且乐
乌翩翩行
乌翩翩鱼漉漉陂湖漫漫浮穷肉贫民疫死屍且坏冢儿忍看熏墙屋桐棺一寸无钱置亦可躶埋难乞地绳挛箦载肩负?暮夜间关来此弃哀号数声泪淋沥归掩柴荆邻寂寂官家政令如文王日月不为盆下光
黄茅行
黄茅??天垂雺夜宿野亭行旅共看看灯火问他乡听说艰虞各悲痛早年转货河东北亦熟淄青涉梁宋民生富裕利源寛所至如家忘勒鞚晩来凶札作饥馑首尾七春荒播种已知人物俱流亡秖有室庐齐歇空回旋却走向淮浙并值纷纷叹饥冻积屍狼籍臭相兼无异烂鱼藏暑瓮去秋关陕谷将稔践嚼忽惊黄鼠衆正忧飞挽负洮岷敢论仓箱稀食用昨闻王师又南伐熊罴十万临诸洞荆潭五岭皆宿兵日费千金谁运送闽州旁助早成乏何况匹夫图窃弄三川迢递未得归悬想讵能余赋贡独称江国久丰足游历如今愁更重旱伤水剥疫疠频何处商?犹佚纵囷京少食但萧屑寇盗乘虚还扇动一宵此地漫安身万里故园难入梦喓喓鸡唱侵枕脚淡淡晓光穿屋缝去矣东西勿复言文臣方献昇平颂
迟晚行
少年踊跃希卿宰迟晚徒思老江海吾道淹衰髪渐凋壮图销铄田今买文苑锋鋩稍收戢醉乡朋旧多携解唯有愤世嫉邪心自计终天不能改
呜呼行为闽寇屡动州郡无兵而作
君不见熙宁宰相经纶苦不肯养兵累神武多时州郡罢招军欲责耕民为战伍诏书一日下九天守令宣布周乡田十家嗟吁百家和父子握手悲残年干戈不与锄耰杂此道几回轮历甲未能井牧似三王何用匆匆谋混合舆情有幸闻旒扆敛鼓收旗防怨谤尔来下国稍自安其奈兵防已颓毁大城有兵不千百小城更少几许力一夫窃发数县惊坐恐饥癯皆盗贼承平久矣称繁富儒生枉被高谈误同声敷奏尽哀矜引手施行皆耗蠹居不得宁辑财安能充裕呜呼争得略如开元姚宋之民人万里东南开夜户
别离
东家卖儿价何卑西家弃妇声更悲得钱未足三日饱既别岂有归来时山如高城路如线回首难言泪盈面蝼蚁沟渠处处同短长不复能相见
死别离未如生别苦绸缪恩意无穷处忽作乖违成陌路非缘官诛与私刼忍令弃置随童妾夷齐不可人人学争得腹空无悚慑生别苦此苦无尽期百年泉下亦衔悲娶妇养儿畏不早何知此日难相保
贫妇叹
昨日良人死穷独粮空子幼身自哭卖衣葬罢急谋嫁富翁立待封居屋夫妻寒贱恩亦深縗麻终制非无心饥肠雷鸣无可奈礼法虽存何足赖
教学叹
卑卑穷生无令图偶开浊眼窥字书村田子弟念笔札邀请禀访同师儒远防鬭讼习诡讦近就财利评侵渔行身便事世所幸先王教道徒迂疎君不见官家设庠校俊士罗冠裾亦工细丽苟荣禄谁复高远稽坟谟本期教学敦风俗今如附子充饥腹
勿愿夀
勿愿夀夀不利贫祗利富君不见生平龌龊南邻翁绮纨合杂歌鼔雄子孙奢华百事便死後祭葬如王公西家老人晓稼穑白髪空多缺衣食儿孱妻病盆甑乾静卧藜床冷无席
壮士胆歌
非灾非祥何所出回天转地成慌惚蓬莱金曜急食昴矫矫霜虹横贯日帝尊万乘勿致威大兵如火无所施擒龙扼虎无所尅手引存亡才顷刻事无今古用则灵用时天下毛髪惊能将义勇发至诚壮士之胆君勿轻
恩雠必报歌
苏相东归施不妄栾公得位言何壮恩雠必报真丈夫不苟而已焉知余浮生百岁飘风速胡为顾慕甘侵辱道之至实先吾身纷纷毁誉何足闻
西风
西风一夜飕飕动冷触病身增疾痛卧听促织不成眠起望明星还内讼十年客路过秋色五亩故园停岁种学如观海祗自奇文似屠龙竟谁用情知至足在饱煖何事低心随荐贡桀溺从初岂有官接舆却是能歌凤今虽未借邯郸枕昔曾屡叹南柯梦哿矣归哉有近期会将物我分轻重
渇虎
九月十月霜漫漫圹埌南野如羣边东风已作冻未解日月晓望皆璚田冈陵焦枯涧壑竭草木性命俱沈緜彪家於时若为处掩拥败叶方闲眠阳辉中天穴户暖起坐嘿毣喉方涎虚肠未充多譛士怒掌久敛悲盗泉黄河泰山深且茂恨不休止蕲安全熬然宅此取饥渇焉用武勇声名传侧闻近便长松坞十顷池塘停滀古不胜积润在鳞虫浩有余波沾畎亩尾摇伊昔讳凶槛腹满愿今同鼹鼠世间遇合无必然平行静视皎日前嗟来恳恻尚不就避逐刺促渠为贤主人若不开文籞归卧幽林待天雨
乞士歌
天下大辱无过乞忍能饿死不终日空瓢曲杖行复嗟高楹厚壁他人家风蓬蓬雨臿臿夜投野庙眠枯叶世上艰难有此时强顔岂是相师法从来诟骂多言乞僮客受之犹噎郁今日同行富者孙末年祸福谁能必
关关春树莺
关关春树莺晨哢不知久似欣融和景乐得飞鸣友可怜天性喜朋类肯念同羣杂誉咎年年日暖风暄时园林无处无芳菲高翔俛啄足自适焉用戚促勤追随君不见花间柳下纷纭後擘弹挥丸少年手蒙笼枝上惊急来不及吚嘤已分首世间利害难预期尠少德义多奸欺雁奴伤损雉媒饱侪辈岂不交倾危古人恶热曾吹虀莫近王丹墓畔啼
读文塜铭
长沙进士何襟灵辞源浩瀚如翻倾十五年间聚文藁得三千纸封为茔自怜意气颇足惜题作文塜仍鑱铭富哉言章有如此恨不尽见空传名吾闻人文乃儒效用之佐治王化成五帝三王实推济孔孟忧世存书经真儒不作世已异文士所说非所行趋时治已两不振奋笔多是图生荣唐文旧録二万卷于今大半归漂零昌黎河东幸存显自外寸片谁与称故知辞藻贵遭遇身後纸札皆劳形当年不用更埋聚伤嗟此似秦儒坑
石井大雨
云垂四山泼墨浓风怒发屋茅遮空征人不安纸盖下猛雨迸射邮亭中厩兵色动牵马出惟恐摧压伤仪同吾衣敝薄未免湿今夜何处还张烘
古人
古人已往知无奈犹被後人兴蠧坏前亦人焉後亦人患自口强心不逮扬雄比孟必有辨马卿慕蔺良足怪未充志气徒好名醇醪岂不因糟胾
君益惠竹杖
衰来病衆难推荡日觉筋骸非壮长百亩锄耘致苦辛万端应接皆牵强稀曾起处钟漏尽多是归时星月朗满腹经纶一意闲垦田头绪重新讲偶逢过客语文字突兀破坏如梦想太息诸书不救饥几曾货利微能仿故人怜我晚愁瘁委曲相寛三复两卒岁尝分蔽骭衣方春又赠扶身杖修飂一竹信瑰特知自何山精产养数节包絣鹤胫连碎花黝纠彪皮爽提携宛胜氷玉滑顿卓便同金石响野老生看每问名耕儿熟见仍私奬未谙黄钺端许制久惯青藜饶俗状灵夀杖坚负曳劳朱藤饰伪功程枉何如得此清峭干本与雪霜争气象旧谷遗根未陆沉末年遇主成真赏已将蜡屐作游伴更共文簦为静党测渡无忧石涧淹助跳肯畏泥坑广时修疆畎便指画自牧鸡豚谁放荡差可攓蓬讯髑髅岂徒辟野披榛莽倾危屡济功转积安稳利征吾滥享辄莫飞飞向葛陂要当受侮敲原壤古人五十徇乡礼我为困穷聊早上画戟彤弓且勿思苍顔荷蓧西村丈
代木工言
欧阳子作啄木辞嫉世俗室庐无制善乎其为激之言也余以为啓之者不令而引之者不逊然後力之者剧焉是则财豪之罪宜先匠师之罪可恕於是代木工言
愿君勿斵木工手请斵财户眼与心时平力赡侈不彻有见必欲相摹临试言贱工目所击窃窃富室清溪浔偶来公府证訩讼适见栋宇雄深沉归损多赀换堂室唯恐壮丽微差参逡廵子弟到京国新值器服夸如今买真购法不议价持还逞诧争歌吟一家矜尚一乡慕自此籍籍师奢淫当时溪西鄙朴老颇出厉语聊讥侵为言人生倚衣食繁手未必加淳音百年荣落岂易保身後志业须胜任华榱不可孕金谷盛服几许忘釡鬵不见声容赫赫家晚来衰谢无遗簪乃公营求嗣孙毁弓劔往往同芒针人情护近不庇远厉语一出争诟擒况我孱微食技业得不骩靡依余隂区区小材盖如此天下谁与制尺寻安得高梯切阊阖上叩帝膝敷诚忱尽取人间富财户免使僭偪难?斟工手何辜可毋斵自然风定无惊林
奉和内翰太中腊雪出郊长句
冬风虽饕少霜霰一雪偶严飘腊旦初惊云物稍凄惨更觉天威能变换翰林太守方出郊去指登高作荣观崩腾逼眼忽无尽皎洁映怀成极绚从前温燠自迷舛到此雱凉谁计算下看平路尚稀微远望诸峯先片段虎头岩侧山腰半羃?薄烟占午?传声宾从暂纡余命酌圣贤同欵缓飞花满席不须拂小大入肠宁复乱山隂安道今在否更欲扁舟破弥漫
立春雪冻有怀道先贤良展诵腊除见寄长篇辄反其韵为诗奉寄
先春一雪何易消南山骤见青迢嶤余寒忽作雨氷怪似有隂沴相呼招第堂晨兴乍出户畏泠须鬓不敢撩还归书边拥鑪坐想像悠远情慅忉念君幽怀绕嵩少如镜对物皎莫逃乘高北望三十六只见衰朽连平皋心随归雁身欲去又写佳句传鸣嗸缣图遥遥郡阁迥高咏尽日行周遭无人属和卷自满蚊蚋讵可冠灵鳌自来耕野寄病叟珠玉偶许麻囊韬空山寂历时一讽爽爽不觉惊骨毛当年只是说苏李後此岂复论刘曹嗟乎步武已误高蹄涔不録沧海涛东风浩荡官酎饶不善酩酊亏二豪
和道先南城逢相工
古人往矣说可传显以悟者其为贤周侯树立囹圄饿蔡泽饱足四十年知之穷通信已妙降此抵乞食与钱贪谀末俗满吻涎一中百否纷可怜吾徒自断休问天书册读尽头苍然功名分比橐里弦且饮美酒饲豚肩
和次道村田歌
蚕蛾已?明年卵蚕妇乍闲嫌夜短圃柘无端长宿根潭芦不住抽新管时哉乐矣犂锄伴箬笠圑团麻袴輭日出离家日入归岂论步武如轮转强丁屡叹牵车远稚子或诃鸣犊缓暴雨晴雨忽蓊然相惊不觉耕皋晚老翁踞坐抵掌谈奬借专勤讥懒散草衆当争第一耘塍高勿厌重新剗中天节近香醅绽篘面色如人面里巷齐歌竞渡声人人钱在鸡巢满
卖帚翁
霜日倒芒梢筠劳束勒断送山野村参陪尘土役价卑徒易售用贵安可得人间粪秽日以多翁负帚秃当奈何
老樵
何山老翁鬓垂雪担负樵苏清晓发城门在望来路长樵重身羸如跛鼈皮枯亦复汗淋沥步强遥闻气呜咽同行壮俊常後追体倦心烦未容歇街东少年殊傲岸和袖高扉厉声唤低眉索价退听言移刻才蒙酬与半纳樵收直不敢缓病妇倚门待朝?
山中即事寄上知县宣德
一钱重丘山斗粟轻粪土昔闻丰年乐今识丰年苦东家米粒白如银西家稻束大於鼓再三入市又负归殷懃减价无售主刀机纵在屠伯痩盃勺长闲垆妇去了无蹊径近甘肥只有呻吟厌寒暑相传城邑尚牢落村野萧然安足数鄙夫自分为儒生坎薄佑来蚕耕言章自昔枉用力债簿几许能除名连旬暴露顔面黑弥月菜茹肠肚青原田常恐不遇岁及此遇矣当何成昨日邻翁谘种播相与竹下团团坐共嗟衰暮值艰难未觉丰登胜饥饿望天窅邈叵致诘得令贤明聊尔贺不驰干隶扰租输更秉公心悯盐课何乡巨恶不手敛有处宿奸皆胆破且勿恤失得且毋论福祸但愿令尹住三年钱重物轻犹可过
麻姑道中
山翁种树不差择桃李无穷杂松柏风吹阳和入芳根万白千红映苍碧猴藏鸟啄人恣窥桃李实熟无完枝由来未可论坚脆松柏材成斧斤至
道先贤良寄示长篇辄此酧和略希一笑
闭门却埽未足高遇酒辄醉岂其豪穷山终岁拥书坐涧谷曷日兴云涛浮沉非工俗子恶只与笔砚为朋曹流年侵寻路婉娩镜里已复惊苍毛作为文章世不用似对妇女论钤韬欲陈肝胆自荐进恐类衆蚁观连鳌尝闻声气有求应此日寂寞谁相遭当歌无和亦已矣岂意或有怜悲嗸陈侯嵩丘降灵士传世事业师夔皋有官未得断国论昭代尚把浮名逃陔兰芳香月桂老静卧感古成忧忉题诗远寄巧及我稍比陈敌轻兵撩龎?疎輭孙膑锐胜负不待明占招惟当释耒往共饮不必皎洁分桀尧
夜闻
夜闻黥徒叹行苦传檄驰符渺无数霜晨雨夕常疾驱鬼魅豺虎何山无寝兴顺时岂不欲简书可畏鞭刑毒儒讥冗食知谓谁我非浪费官家粟
内翰太中以某伏谒郡斋特赐长句谨和拜酬
寒人气象寒於氷闻有嘉运无由乘阳和吹嘘品彚生燕谷冻瘁漠未惊年华四十盱畔城惯处涸竭忘流盈六张五角长合并百虑一得嗟何曾鸣悲自昔起不平苦调往往抽毫成穷衰到处难得朋坐使见笑苍蝇声心知俗誉不足荣分死枯槁羞逢迎由来极晦亦小明不在壹郁居蛮荆翰林先生天下名风裁如监初无情偶然误许筳与楹重言既出衆懦兴譬彼卧蛰因雷醒恩文抚接曲尽诚更剡荐牍辨玖琼匹夫有获万口称此世不复投清泠正恐疎濶如樊英
送何斋郎赴选
书堂四顾皆苍山禽鱼树石烟云间纸编屡絶笔屡鬜十载一瞬忘青纶谁令忽忆南薰关尽箠打马鸣镳鐶春风桃李纷妖嫺辞家大笑涕不潸由来磊落羞穷跧下位亦足惠寡鳏乘田委吏不敢闲以日自爱维孔顔当今俊杰登朝班拔擢杞梓披榛菅君能忼慨露豹斑岂比嘿嘿贪食孱果哉往矣步勿?仕以行义贤可攀仆姑百中初满弯书堂静坐尻狂癫
过界山馆
界山馆下平街路行客无穷朝接暮十年二十四回过每觉人烟不如故初寻此地谒高士?里讙愉忘迫遽固嫌饿子辱闾阎乃有善人尸管库歌声酒气等闲满鱼尾彘肩容易具半无宾客味羣书盈耳只闻论富庶一来奔走绕淮汴高士亦趋城市去南蹄北辙不可留虽有暂经难久住前冬适自故园出忽见疮痍变其处岂能糠粃保黄台乃忍沟渠叠童孺官条既改驿亭破儒者不存书屋蠹萧然巷陌但荒埃听说流亡不知数昨朝又自劔池返遭值故人车马驻相看问讯十年间涕泪沾襟如水注当时饱腹今半殍近岁朱顔多已腐一盃虽举屡噫鸣永夜不眠犹恟惧哀哉天运不易识安得各齐金石固凌晨复过高士门回首荆榛带霜露
五言律诗
信眼
信眼成吟步虚廊遶几回见云侵月去闻雨趁风来羣动悄已息烦襟相次开殷懃谢凉气少为挫蚊雷
急雨
急雨抛砂响惊风伐鼓过漏从孤馆永愁入病身多辗转思乡井依稀梦薜萝得他庄叟罪忧焰日焚和
平云阁
高阁与云平超如近玉京未须论峻絶聊用压峥嵘看雨诸村白乘风百里清途人岂知此拍额望丹楹
寄微之
末俗矜乡举先生尚滞淹门人能颂述羣小或憎嫌旧学时方用新书日以添隂霾虽拍拍会解见圆蟾
和酬道先雪中见寄
空馆雪霏霏孤怀不可为绨袍正蓝缕布褐强参随想望垆间酒支持席上诗念君将远适宛转万重思
岁宴
岁宴仍迁徙萧然背客堂听鸡吹宿火骑马踏晨霜世味宁皆恶吾生有底忙奴僮亦相笑归计只他乡岁宴知何事低徊恋醉乡衰残三十老岑寂五更长识字初无益医愁未有方一盃寅卯举天下又兼忘
小港书事三首
破屋照山垧山民问笔耕日无宾接戏夜厌鼠横行被服烟埃色呻吟老病身不知齐鲁士甘此欲何成沟涧横三面冈峦匝四隅满门牛宿留刺耳鸟喧呼造请难通谒经过易失途锄犂有余暇歌鼓宴官奴梦想惊冠盖糟糠继祖孙多财新得友善讼旧成?策士吞并说门风楚挞痕饮酣尤壮浪潜听亦消魂
向火
八月淮南地轻寒已中人病夫嫌冷褐敲火乞乌薪体畅宁须酒神和不让春养生聊自适何必问时辰
送及之丞公
先朝贤御史风彩九州钦嗣子传家法孤芳映士林忠良常在我便佞不关心得庆宜蒙福时清岂陆沉
金秀才归
书来动乡思归兴偶幡然故国轻一别彩衣闲八年星霜亲鬓上文字客灯前此意终难诘西风满耳蝉
日日
日日听铙鼔坊衢送死频岂能悲此事争愿作归人邑屋儿孙衆山坟草树新去来应迭代渠独泪沾巾
渊老
渊老真高简能逃世外襌青山如故友白髪任流年卭竹五六节梵文三四编无人知此味冷坐小窻前
邻老
邻老今亡矣谁犹辨短长隙驹沈迅影石火掩孤光错寞悲新事凄迷想旧狂朔风原上草归梦见松霜气槩平生事耝耰滞故林得无尊道性长有贵儒心躁暴村田酒粗疎欵乃吟暮年乖此约谁使永差参
送人游边二首
六月洮河上惊飈雹似拳游人方仗策元帅已开边京观酋豪肉军储府藏钱参谋如有取常武在周篇我爱王忠嗣兵威万里横只知精士马不忍幸功名四印无矜色三边有肃声未知谁愿此徒用送君行
病起
病起兴萧萧余魂次第招凄酸攻意气衰朽入风标纳带惊腰缓移梳恨发凋何心希此世只合顺无聊病起南荣下初寒仰日温坐顽知力困视慢觉神昏避俗无长策沉思到故园人生乃如此微处共谁言
衰病
衰病相侵早劳生得意迟两腓初瘦後左耳半聋时已取世上苦强将天下知只宜收散质偷惰学支离
赠白
成童即学佛五十始披缁去髪有先後悟空无速迟游云经过雨淙瀑到清漪此意分明否人间不可思
留题罗汉院愚轩
纷纷伪饰日愚者乃贤欤好丑知谁论文章亦漫书蚁来方弃智匠去莫寻樗秪有闲风月经过未忍疎
奉和内翰太中残春口占二首
久次萧条郡高情奈乐何莺花三月促风雨一春多野寺携筇到幽溪饮褉过四郊田水暖驻节问新禾緑隂槐柳院白日静寥寥有句方高咏无宾可屡邀独眠闻漏转纵步看丝飘结束东州计诗编问酒瓢
晓作
雨恶天光淡风高晚气清四檐喧急溜一枕厌寒声世虑漫沉想此心还不平搔捞下书榻坐对纸窻明
同俊和赋禅悦长老此君轩
只园无俗物轩为此君开但未为龙去何妨引凤来法中常住境天下後凋材岂复如迁客殷懃到处裁
笋蕨
笋蕨吾山味风埃旅馆心盃盘感时节魂梦解参寻烂漫销青紫横斜破玉金平生疎淡意饱足望家林
赠亨父次温伯韵
老未上青云谁论德行纯有名传郡国无食给冬春惯见官徵债多应鬼笑贫岂能逃俗口坐作解嘲人
卧疾
卧疾动淹旬搔爬满爪尘已能忘饭食聊复畏冠巾风雨惊新岁莺花待早春便无游览分樽酒幸相亲
足疾
足疾在中年萧衰只自怜徐行如敬长顽坐似逃禅欲适求新履相忘任故鞯思山徒有兴登顿岂能前亨父録示山斋即事五篇索和遂次其韵
斋阁得山栖萧然万虑遗此心终异俗吾道更同谁好意凭琴写衰顔取镜窥穷通殊未定幽独欲何之有红盃面酒无白髩间毛合世心虽淡论文气转豪迂疎怜野叟萧散敌儿曹免被南华笑忧时两目蒿荣利机关拙云泉兴味多岂同愚士窘自合圣人和敛敛青毡旧酣酣白石歌故应消息有贫独奈余何啸傲村田景巾裾得所从壮图因酒动睡思向书浓坐见云归岫吟闻雨溅篷但无诗凖备何以谢情悰榻为庸儿挂轩因好月开清风知晓暮往事付尘埃喜燕长褰幕嫌蛙屡洒灰山中乐如此肠莫等闲回

[book_title]卷五
<集部,别集类,北宋建隆至靖康,灌园集>
钦定四库全书
灌园集卷五　　　　　　宋　吕南公　撰七言律诗
呈知府内翰即次原韵
某顿首伏蒙知府内翰以某微时旧稿或似可观特赐篇章过形褒借园庐有幸缃袠增荣夫大声所入盖非俚耳之能而无言不酬是亦先民之训谨循严韵特致斐吟僭凟有愆战越以俟某再拜
山人何事忽伸眉新得陈王七步诗题是船斋高咏後开当寒谷带经时仁风坐使羣心动健笔潜将暖律移砚席久荒青案乏报酬非称更惭迟
忧来无处寄深思也拟春秋也作诗空役肺肠添故纸有何勲烈补明时身唯蓬荜行将老志似嵩丘永不移谁使翰林东道主肯敷余论悯衰迟
重游松溪偶题八句示升卿
七年前已到松溪不虑重经有此时寒苦惯为穷进士清高长羡病禅师云山契分输今日香火因缘叹夙期庭栢森森秋实在向来尘想误多疑
梦寐
偶入重城坐客堂年年风味只荒凉春花秋月各无味晚鼓晓钟俱断肠别恨不堪诗控引高情犹赖酒分张着书耕钓平生事梦寐西村五亩桑
送傅济道之漳浦尉
河梁东度送征鞭屈指闽荒路二千难向解擕无一语再思重见尚三年高堂上夀今谁及白屋青衫合自怜努力官箴莫轻堕清时无善不登延
送刘贤甫之余干尉
太学诸生初入官绿衣新尉古余干科塲得志已容易下邑徒劳不足难萑泽察奸行缭绕缿厅参论坐盘桓羽仪更养文章去他日云天见孔鸾
出蔡州
奉天桥下水汤汤桥上征人破晓光秋色稍能禁暑气客愁终欲害离肠遭逢未入千年会穷苦犹为此日忙笑杀壶公祠畔路又随尘土过仙乡
奉酬纯父浚都病起见寄
建康学士注鱼虫枹罕兵官策守攻此日精勤徒有得异时荣盛各成空吾能委曲谋田上君乃呻吟厌旅中故国他乡俱未快劳生何事不齐同
奉别道先
邂逅过从两载强诗书存问满藜牀光荣得路谁非友道义心知独不忘圣代君才多勉勉中年吾髪已苍苍牙弦自此聊停缓万里穷山隔帝乡
桐城与曾唐杰话别
事物无穷世路长人生聚散亦堪伤寒暄旦暮年年急尘土风波处处忙我马欲冲梁苑雪君帆先犯楚天霜交情若是存悠久定有音书入帝乡
宿青绥舗
两槛中间风脚横解衣铺簟近南荣曦光欲堕已睡熟斗柄转斜才梦惊方恨此时无月色未知何处有蚊声尘埃恶热明朝路会为今宵动旅情
过洪州
未定荣华与退休三年四度过洪州红尘白日知何得西去东归不自由一带好山谁旧隐百端闲事我新忧可能石马亭边路见客区区到白头
道先游仙都至李尊师故居见余早岁题赠拙句存於屋壁辄寄四韵重相叹赏谨有赓酬
仙李枝条万国分陇西旧望道家孙曾经二十载还往忽过七千余晓昏人落九泉无可奈诗存古壁更休论困穷辞气君偏爱太息南征返北辕
十月二十日过陈二表民追讲昔年同学事迹慨然赠之以诗
西斋共学昔辛勤一别侵寻十四春此日科塲还似梦旧时书屋已成尘文章不鬭钱财福贫病长依寂寞滨相值酒边当取醉大家忘却困穷身
百年
百年长短有愁兼世味如今岂足沾客路无聊贫苒苒春风相值病厌厌辞章漫与前贤并气调终遭俗士嫌安得一?闲散去耕桑吟醉似陶潜
晓陪内翰步至北园
晓风吹雨北园开追逐双旌踏翠苔芍药一栏霞上锦嫩荷千片玉流盃多年架阁游春兴此日关防感物才花不能言草成恨故应知我偶然来
次韵显翁幽居即事
文高只合论钱神屈膝须防望贵尘轩冕未来应有命丘园随分亦安身山樵水钓心常逸夜坐朝耕乐更均嗟我久怀农圃计何时操耒即相亲
送唐杰重过金陵
金陵春水解归舟重到金陵恰仲秋世路已衔奔走恨风光更引别离愁支持事变何由办叹息安闲不易求秪有北山长好在为余频上冶城头
寄赠张县丞
二年来往南丰路饱听乡民说县丞刚果已如秋汉鹗洁清仍似玉壶氷室无奸吏纵横入门有书生旦暮登何事亷车帷幕厚不将高位待贤能
熙寜五年归至旧山伤已感时作诗奉呈升卿黄丈
几年奔走背农桑半世归来只感伤蛇足画成曾失酒古书看遍却亡羊一?席屦何从受三径园庐已就荒犹赖比邻贤父老许同飞鸒贼余粮
杉树湖前流水远石城街左乱山苍滩深潭浅无由问竹秀松枯不可常物理自应随变动道心聊欲寄存亡唯君坐占忘言境珍重诗编与酒觞
再和呈二首
五亩之园未种桑自怜疎懒致财伤稻粱只是同鷄鹜皮鞟徒劳胜犬羊敢羡苏秦终富贵正忧郗鉴遇饥荒遭承若值开元日何恤东南万里粮
茂林修竹旧时乡争得安闲两鬓苍长忆樵渔有山涧岂论勲业到旗常儿童好在今初见故旧寻来半已亡此意不堪频念虑便倾襟抱付深觞
再用前韵奉赠升卿三十一丈
百年此地有维桑後庆唯公免物伤早岁懿文如鸑鷟一生纯德似羔羊人推奥学追三箧自许寛巾贮八荒冷笑村田诸父老满胸茅塞只赀粮
好德年高富且康就中多福荷穹苍吟哦有得能千首议论无穷只五常此日乡闾获矜式异时风化免销亡嗟余欲买西隣住岁为先生祝夀觞
金陵递中示到亨父老丈去年秋初见寄诗书捧咏无穷之意不胜私感因成四韵奉呈
邮籖初发去年书叹息贫穷未破除乞食君方如槛虎贼粮我亦似卑居有求自恨伤生酷多难谁能虑事疎同病相忧古来语此情今日好欷歔
九月一日口号奉呈显翁文叔
九秋未尽六秋穷露冷风高爽气雄无事日成多事过故乡身与异乡同心随酒盏归愁外眼对时花到梦中鸿鴈已南吾渐北自怜安稳愧龎公
次韵酬朱推官
上?辉光不许观故园岑寂且闲眠无心自可齐穷达有口皆能论圣贤百本柔桑绕茅屋一陂清水灌沙田余生饱暖聊依此岂有高风远市?
寄酒伴唐彦君益
门外水渠鸣漉漉屋头桐叶落翩翩向来苦旱难寻井及此愁霖易怨天数盏旧藏真糯液一盘初烂壮牛肩故人忙迫城隍远独息书牀又醉眠
得乡信
乡信迢迢出旧山琴心先落断弦间数行文字传新事几段悲欢破客顔闻喜竹林经雪好想怜溪水逐年闲征衫有泪归无计一夜穷魂趂梦还
过聂彦伦故宅
彦伦门外旧城墙雉堞崩销草木荒人物已成尘土去风?犹与岁时长绿衫科第何曾贵白髪诗书不可常平昔往还吾亦预经过此日倍凄凉
范十七司理见问岁除鳅蔬夜饮之约新春愆爽以八句答之
田泥涣烂鳅怀子圃垄肥腴菜长心僧镬纵然忘忌讳书刀何忍屡残淫村渔不逊财难动澍雨无端草易深拘束学官懒复懒坐愁佳约未能寻【范君寄住北成佛屋】
出都
霜风吹背出皇都大笑回头谢酒垆楚国但闻悲弃璞鲁门那复辨真儒百年风槩文终在一世光荣意已无乞得耕桑了疎野太平何害有潜夫
稚女
衣无罗绮且贫清口有诗书亦性灵论客须多如反寇笑爷?破似穷伶园中果熟心先动案上盃传眼更青钗拟荆枝帬拟布暮年吾活正凋零
寄李居士
三月山城叹旅穷冷看豪士振浇风送花盘上春情重卖酒垆前醉魄雄钟鼔聒眠崇佛庙绮罗争路拜神宫此怀若向林泉说又落仙翁大笑中
奉答顾言见寄新句二首
早年辛苦待飞翻翅折无因达九关更使襟灵憎市井足知缘分在云山谁怜古学长无用自幸余生且就闲多谢鹿鸣筵上友解传诗句慰衰顔
羡君肝胆壮难攀不厌长安出入关探穴定期收虎子采薇寜暇顾西山盱衡自庆千年运冷笑人求一日闲乃肯题诗寄空谷的於游旧有温顔
和酬道先贤良见寄新句
中林独往寡襟期只与耕桑治町畦迟晚识君真幸会生平於世似分携未能捧履师黄石且欲同歌效紫溪郡阁郊园遥百里未妨怀寄屡封题
池口阻风奉寄唐杰
贵池亭下浪如山触拨愁根阻檝间眼为故人成北望梦知乡路数东还此生太半沦忧患万事何时脱险艰不敢临流更窥影便疑秋鬓已斑斑
子发移令上高
两州三载屈参卿百里初来福困甿无处不思逃浊暗此邦何幸得贤明後生智足科防密凶岁财伤性命轻能为爱人忘富贵岂徒循吏有佳声
有怀溪斋奉寄微之
溪光清媚四山稠十五年前记薄游茆屋读书风满座野桥寻酒月当头身名不分轻如梦甲历谁令过若流此地主人相问否一?今带百端忧
题陶集
未读陶诗已爱闲自从能读转思山烟霞合定徘徊分尘土刚侵勉强顔伊昔有人安白屋秪今何事慕青纶披蓑戴笠终当去更在规谋俛仰间
豫章城
西山东下古池隍增饰依稀问晚唐平世但严民筦钥乱时曾是贼金汤春归旧堞多芳草鸟聚荒陴正夕阳也欲登临赋风物自怜才笔厌忧伤
晓过城隍街马上看木芙蓉
秋来风味苦阑珊偶为繁红略据鞍何处更期征鴈过祗今聊作故人看三冬已至休争气九月将残未觉寒自有荣华趁时节免将憔悴惜幽兰
八月十四夜小雨
小雨遮空意未回轻风迎夜势初来青楼月好人何在锦帐灯寒扇自开四七功名真土芥一千期运亦烟埃会须放纵云雷手不到人间有剩才
高赋亭二首
耳外蜩螗响切才眼前冈?秀环回曦光堕地收风尽云脚遮山送雨来长恐易成多事恨可怜难见絶尘才何由上得崐崘顶试使烦襟磊落开
事变纷纷不可防秪应人世恶忧伤高情易与时风背远虑空为智士忙感古有怀成戚戚就书图活得遑遑贫穷到处乖悰况不但他乡异故乡
将归南城留别高赋亭二首
一上高亭一惨然飃流无状见风烟林泉本是侬家分衣食刚为此世牵流水岭云能自得樵歌谷响远相连来时秪恐禽鱼笑掩敛南华第一篇
寄食官斋过一朞登临容易此阶梯四时光景非无乐千里忧伤却自迷旷望可能舒感慨幽吟长是写酸嘶从今风物多清暇免被书生掩泪题
清明日再题高赋亭
二年来作旅行人节物相逢但感情彭蠡湖边看竞渡摐阳山畔过清明游神杳默皆愁意倾耳寻常得恨声若有桑麻三亩地肯将高迹学蓬萍
送子发赴江州司理
湓江湛湛照闉闍庐岳蟠蟠?郭郛此地一官虽郁屈异人当日亦踟蹰元规楼下随红斾居易祠前看白须才调似君真不薄有诗无吝寄云夫
寄范司理
郡南郡北叫呼间砚席相望聚首难笑我性灵偏忍饿怜君风韵似无官傥来富贵能多与不朽文章倍好看莫怪参寻颇疎缓鞋穿衣薄怯霜寒
送张司理
三年频说狱空虚叹息贤才治有余晓踏府尘铃窅眇夜吟庭月树扶疎尚微官职人皆有已大精神衆不如努力无忘建功业秃毫他日为君书
感怀奉呈纯父
去年三月出京关汴水东奔不可寛今岁此时还逆旅牡丹开尽未曾看春风祗管添须发世事争来触肺肝传语百忧休恣横已因泉石着南冠
次韵彦臣感怀
不得经纶辅太平枉於天地荷生成少如贾谊频垂涕老似樊须请学耕醉舞或将猴共势饥吟时与蚓同声若教眼底不识字应已脱除穷困名
过湖口
野客西来意绪劳为停征棹到亭臯湖山气象皆清旷名利襟怀自郁陶晓市鱼多腥万鼻晚波风健趁千艘高情未有分张处愁诵山移一两遭
偶书所怀
凤凰亭上倚层轩桃李分香到几筵曾与故人同一饮试思前事已三年歌懽旧兴知何在衰?新愁祗自怜纵使春风容病迹亦贪牕下枕书眠
奉和内翰太中建昌三见梅花
三见梅花似故人楚乡春是洛阳春蘸盃酒意枝枝重入笔诗情处处新南野幽林寻去远西园高树绕来频无心草木穷山里还解遭逢侍从臣
登滕王阁
韦君德政满洪州去後无人更讲求帝子骄奢起高阁到今连岁为增修座中箫鼔来无定槛外帆樯过不休惆怅幽怀谁与问水长山远总关愁
书边
劳佚由来命不同悠悠身事几时穷学能爱日终无补愁解迎春却有功千虑漫游言语外寸心常在苦辛中故应樽酒怜顦顇会借书边醉颊红
风雨
春来未苦狂风雨初见云雷气象豪合杂忽如乔岳倒迷冥不辨九天高林峦偃亚传雄韵沟涧苍茫起怒涛花卉一空何足问且欣余润入耕臯
哭邓氏女兄
东田嶂下古荒村又向荆榛占一坟寒苦到今初是了荣枯从此更休分棺旁乳女随遗褓膝下亡男恨白云共系人间酸鼻事欲言聊复泪纷纷
凄凉三十六青春叹息从人只累身内外诸门方破碎初终两姓却沉沦平生尚未谙奢泰已病犹能强补纫便向夜台逢考妣应传同气各邅迍
答道先寄酒柴荆
江州双酎到篱东快杀陶家寂寞翁田野放怀容易老篇章写意敢言工渐生耳外燻烘热转觉盃间潋灧空何必篮舆依五柳久来身世醉乡中
已未上元宿崇相山寺
七十年华已半除新春犹复感穷途肠便酒味虽如旧眼对花枝只似无计画但求闲次第文章知是枉功夫满城灯火笙歌沸独访东山宿佛图
陪道先兄游麻源辄赋二小诗
借得篮舆便出城山光门外望西行昨宵偶雨路尘少今日好风林霭轻有竹人家庭院秀避驺樵客面顔生溪田桥北驼鞍岭犹记当年志未平
十五年前胆气麤拟将文字换金珠科塲委顿成何事耕稼辛勤落晚途累岁不曾言石磴居山空道有茅庐今朝碧涧潺湲响若不因公得听无
永定东轩望净土芭蕉
高丛猎猎画檐西曾听寒声惨淡吹午枕有怀疎雨後夜灯无语恶风时二年成别应多恨此日凭高动所思人世不堪谋虑远眼前容易得伤悲
过游源驿
游源驿里壁间诗去岁经过一览时客子面皮真铁铸闲人公论是灵旗有谁谑浪慵开口只我哀怜为歛眉多谢县侯新荡涤从今莫恨放行迟
池塘
池塘春草夏仍多更照层林发翠波到处风光长好在座中愁客奈情何眼随高鸟寻乡思手把闲书养睡魔谁使早蝉能触拨新声来与断肠和
次韵济道见寄
君作王官傚衆儒尚逢廊庙有为初尘中白日虽牵逼笔下清风肯破除欲去定成贤者隐未归尝与俗流疎人生到处随荣愿何必江湖胜漆沮
追送城东但立谈当时惜别恨騑骖一封消息难频到千里倾思只坐谙知有才谋当奋发岂於州县却悲惭为文尚喜多余暇寄我新诗似渭南
过庄子祠堂【堂以嵇康配坐】
客过蒙城日欲曛更寻祠馆拜遗真文章昔已悲衰世香火今谁望俗人诸子异端争土苴千秋余乱见缘因秪应叔夜轻狂辈未是先生入室宾
奉寄芜湖征局都曹
不见铜陵唱和翁相望三度叹秋风商量难得樽罍共存问空烦简札通驴上阆仙邀苦思草中田子建微功明年官满当携手未定韩郎耳便聋
梳头见白髪
未老先斑岂自由可怜蒲柳易惊秋不缘迁染应非俗若有梯媒必是愁老蝨纵嫌相间别素丝何害共风流尘劳兴味吾谙尽肯似豪人讳白头
黄九游河州
黄河东背贺兰山回望尘沙万里寛土地久传戎种姓人民还笑汉衣冠军中意气谁先得史上功名我惯看何日归来谈将略转吾愁面入忻懽
六月二十七日醉书普安院壁
酉寻行甫戌已见夜候显翁朝乃来隔树鸣蝉休聒耳满樽浮蚁且衔盃多忧莫道无由解一醉从初不用催传语羣书未乖间只今相忆尚须回
题河源诸兄壁
不见诸兄十载稀重来问事只伤悲一家未有中兴地两地皆成永感时道在莫亏清白业力微空赋鶺鴒诗吾门旧庆天如报会向层霄得桂枝
将离东洲书社留题屋壁
偶向林间寄病躯七看圆缺印蟾蜍何言雾隐南山豹只得人怜涸辙鱼衮衮光隂添一梦劳劳精干落羣书扬雄若有闲名在此地曾经寂寞居
将归南城书内乐堂壁
野客辞郷道转孤秪於愁上进工夫乞衣借食亏豪气弄笔翻书滞壮图三径未成真隐约五穷争现主人迂南归漫过庚桑国不得留参鞅掌徒
己酉岁归省松楸过武陵翁所居留书屋壁
千里归来尽苦辛见君依旧自由身始知絶学无文者胜却翻书弄笔人案上方经闲白日门前车马漫红尘半轩风竹一樽酒冷笑世途争富贫

[book_title]卷六
钦定四库全书
灌园集卷六　　　　　　宋　吕南公　撰七言律诗
忆西村
东冈西下古墩头草木风烟事事幽畦壠弯环延果菜笭箵参互献鱼鳅常开夜户夸无寇竞拨香醅贺有秋愿定此居犹未得岂堪侥幸望公侯
锺南平祠像
天禄空虚土运崩匹夫徒手起搀枪还将有限骁雄力换得无穷跋扈名已是用心贪祸乱尚何顔面见昇平丹青此日凝埃色尚似忧惭问罪兵
寄黄梦授机宜
少年秋赋险横飞晚去从军脱布衣只见乡评推孝行岂知俗效在兵机黄云古渭边烽断春草临洮战马肥了取功名上麟阁莫因昼锦苦思归
得唐彦回篇再寄
手把封题又惨然坐惊新句俊翩翩穷通可是俱关命聚散由来亦系天此日未逃衰俗口几时真及古人肩一樽酩酊难频共况望青绫被底眠
闻唐彦君益作计相过先以此寄用前韵
见说东征计决然梦魂迎马去翩翩遥怜迢递荒村路幸对温和此日天意厚但青贫友眼装轻肯赤仆夫肩书编酒盏蒲团坐预拟中宵未放眠
缄题道先诗句尚多未和酬者因书短律奉寄
已作醉乡贫户限更逢诗匠恶穿裁王弘一酎何曾送崔立千篇不住来枕上精神难托梦牀头卷轴易成堆贺兰溪上如归去省得衰翁合勺才
寄邓师厚二首
茅屋分携但偶然蟾光今已十回圆自存交分长长在不用音书叠叠传无术入时犹是命有身多病岂非天勌游已作南归计只待槐梢沸早蝉
庾岭前头梅散漫灊山东下水漼溰二年时节俱为客千里家山各未归俛睫游从真丑谬方头言论易乖违人间胜事知多少专把凄凉属布衣
金陵寄示亨父
东游西上但差参寒饿催躯失本心多难有言悲运命厌贫无意惜光隂穷通未定功名主疾病能将少壮侵故国渔樵应可入寄声先为问云林
寄亨父
当年勇慕古人风坎壈无由到泽宫力命不容相鬬竞光隂从此便和同身如孟氏兼三乐家似昌黎厌五穷莫为明时颇惆怅着书亦是济时功
再寄亨父
匹马辞家腊雪初二年名姓入铨书熊罴帅府招韩愈邑里经筵失仲舒稳把声荣收雨露冷看交旧厌沟渠蓝衣定有夸乡日为到耕村问溺沮
奉寄子发
春雷动地竹牙生社雨淋冈蕨臂擎田野盃盘容我饱牛羊鼎俎为谁荣能无智虑随天转未有工夫与俗争苦忆南园江健令解於忙处用闲情
解於忙处用闲情絶口多财与美名剥啄至门方就枕毕逋归树却催耕烧香事佛人俱佞曳屣歌诗我亦清笋蕨又芳春酒冽相思何计可同倾
戏题白鹤观
辽海沈沈信息稀苍松枯尽草侵扉楼台有字知年岁城郭无人辨是非像座风轻蛛作网醮坛春老藓成围道翁久蓄瑶琴意莫为闲名取次挥
南丰道中口占
冷雨迷蒙懒举头望中恐得故乡愁梅经旧腊香犹在水被东风冻已收鸟喜春和纷格磔马嫌泥滑转夷犹人生祗有安居好可奈安居不易求
野菜
采采新英出远冈生香不断冷垂浆地神手老皮先紫山鬼肠饥色更苍野馔自宜清品味世情谁识淡馨香旧林春草盘飱惯忆共隣翁踞坐尝
秋堂
秋堂灯烛夜辉辉照我书边泪湿衣何术更堪图惬快平生已是足乖违悠悠客路和愁往杳杳青山借梦归虫响风鸣俱有恨惊残二十七年非
过列岫轩辄题小诗
槛前清沼一奁披墙外横山百马肥长使座中知爽气岂烦天际问修眉留宾出酒人皆喜不语看云衆未知饶借俗儒谭尔雅主公偏重谢家诗
赠叔宪
轩昂不肯事雕锼放却名缰已十秋举世有为皆负累百年无闷更何求长驱好意归吟笔笑领真风贮酒瓯嫌我生涯非濩落纸编寒夜困灯油
赠王九
李杜是非张相国曹刘忌惮吕将军异时各有凌人气此日何妨负我文议论当如山顶石光荣会似雨余云恨君不悔邯郸步希世功夫枉十分
尘土
尘土营营自满城此间赏望四时清朝看云树吟天末夜对溪光醉月明只见渔樵真气象岂知?市细纷争座中更挂庸儿榻未识冰壶有旧名
道卿上人新作塔亭准拟寿终乞余题诗
道人八十转康宁却傚浮屠起竁亭日月无穷终系数乾坤有坏亦因形未张云鹤萧萧影先养松楸郁郁青究竟会应逢逸少为师重勒雁门铭
寄观上人
袈裟初带帝城尘便咏南陔望白云贾岛未为穷主簿汤休何事小参军古书似我闲千卷山酒从谁尽十分正是诸生薄韩柳劝师絶口莫言文
寄上山阳太守屯田
故国无田只一瓢儒冠相误感萍漂虞翻骨相终迍滞许劭题评漫借饶已养道心忘贵贱故应荣分任渔樵文章解颂贤人业更坐看君立九霄
献翰林太守
欲辞铃阁重徘徊世路无人计实材宾榻少因高士下醴樽多向俗儒开孤踪此日叨余论直笔他年倚上台召节不迟天陛远辍耕朝夕为公来
和酬道先高秋见寄之句
眼看金菊木芙蓉想见严城此景同儒术凋零归故纸岁华催趁入衰翁千秋治乱三锺酒万里关河一亩宫南鹞北鹰方得志更谁迂阔问哀鸿
晚出寿春
马足迟迟破晓霜朔风迎袖过川梁帘栊几处迷醒魄烟霭满空含曙光已是途程规进取可能怀抱似鸿荒平沙莽莽兵戈地却为千秋起吊伤
书斋春日
花困蜂莺柳困风年年春恨渺无穷已添病格忧诗债未破愁城忆酒功日月正居劳苦上山川长在梦魂中游鞍赏席今多少想见浓隂替乱红
和酬李宣德二首
销闲堂上日何思或弄鸣琴或赋诗声正只传心静处篇成不待烛残时隆中有客吟梁甫洛下无人说克儿此日余音到逋客定如医药蓄青芝
临邛大邑少鸿生初敬多辞马长卿几许分财来涤器不如收迹去躬耕生前遇主无高位死後遗文有盛名毕竟负他贤令意被人传说是闲情
次韵辉卿感春
日日春隂共惨然愁怀不称艳阳天已从鲁酒迷醒枕更向瑶琴怯武弦往事自惊千里梦胜游谁犯五更烟因君解道花如锦始为芳菲忆去年
再和
欲写春愁上粉牋只凝幽思恨遥天尘埃漫蠧霞书字日月终亏锦瑟弦夜听子规欹醉枕晓看新燕立疎烟冷灰残烛相遭惯触拨东风不记年
再和
闻说羣芳初满园未能寻赏恨参天风豪雨横伤莺蝶酒冷诗荒负管弦屐齿有时临藓径马头何日破晴烟谁何赠我寛怀语每道新年似旧年
熙宁六年再至邓氏北轩感而书壁
窗扉暮阖晓还开乞食寒儒去复来土木不妨人冷落诗书能使客低徊言如鹦鹉今徒尔宿似夫不亦得哉但识浮生皆寄托莫从河汉论涓埃
寄从义法曹教授
军学先生骨气清每嫌盃酒乱襟灵讥排只是攻三雅熟烂除非是六经榴榼日虚尘拂拂兔毫宵运烛荧荧俸钱添得真何用好赠荥阳买绿醽
奉酬范十七见寄二首
接人坐语送人行两饭逡巡晚鼓鸣遇社有何欢次第过春多是病心情消磨白日无云补计算流年但暗惊苦雨寂寥还一醉梦魂依旧背严城
一纸新诗入北城起予聊复醉魂惊低心苦淡吾徒事转眼炎凉此世情六月未须论止息三年方看大飞鸣锱铢社肉休过问幸有鳅蔬且烂羮
再和
浮桁门外树如城归路迢迢梦易惊嗟我衰迟从旅食感君存问有诗情牡丹不在儒宫种杜宇偏当静夜鸣劳费主公怜苦淡驼蹄时劝一盃羮
几欲相寻出郭行念君家雁不能鸣逢杯得醉常常事渐老多慈种种情荏苒又闻寒食近牵缠空作暮春惊祗应已入东风笑愁思长於万里城
次韵酬亨父见寄【时亨父在厚平山中】
醉墨淋漓诗屡酬浮蛆上下酒新篘人生有此自可乐世事无穷何足忧端是览辉同鸑鷟不应专宿傚夫不嗟予久负思山兴空得公诗展复讴
和酬天休
故人邂逅早莺时一别经秋燕尽归已是苦贫看客懒更堪长病出门稀何曾富贵来如梦但觉光隂去似飞欲酌清樽相解释莫嫌穷巷瓦盃微
酬何威中
十年经画凿坏逃只为乖违不为高尽力未能成饱煖致身那解立勲劳已从酒盏忘千虑羞看贪人校一毛游旧惟君尚相记每将新句访耕臯
和酬伯华
襄阳耆旧足高风不识州城有德公器业我应居衆後姓名今耻达宸聪文章末技知何用衣食残年叹屡空朋友赠言当儆戒恨君虚美一篇中
道先贤良以其到郡未及相见遽寄四韵谨以酬之
山人还是入闉闍自笑穷心失本初郑相旧怜穷御寇秦王新伏勇相如衣裘破敝身谋拙齿髪凋残世味疎人正弃捐吾独取似君风谊更谁欤
酬次道京还见寄诗二首
会得吾生只泛浮莫将耕钓异公侯文章高去乃青史富贵极来皆白头至乐如今惟强饮最贤从古是无求荷源磜上枫林叶又过元丰第六秋
平昔贤他马少游有官何必至封侯天如大雨当挥手命合高眠亦到头幽涧鱼肥堪煮炙丰年酒贱易追求恨君门馆无酣伴枉共痴儿对一秋
酬西阁书事
西山阁上彩衣人过得三冬似九春长恨作诗无客和更缘中酒被妻嗔有官未入功名境多暇仍思寂寞滨文雅一时传万世却应能此是荣亲
朝曦阁诗为李道正赋
道人开阁破东厢惯看朝曦亦坐忘但见长时似车盖不知何处是扶桑云归後崦隂无迹水过前渠响自忙雨露纵然能恶作未妨微白到书牀
至凌云山却寄平仲
建业归来路二千一舟轻借死梯缘贵池亭下风如鼓采石江头浪拍天险与阳侯成愤友幸从鱼腹脱腥涎只今亲旧知怜否尚有余生亦偶然
九月七日偶书
愁里光隂不觉忙忽闻时节近重阳絶无闲药拟衰疾才检旧衣防早霜未必此生专冷落漫因往事巧思量呼僮闲赏篱边菊并括忧端付一觞
伏覩教塲後庭新移梅树辄赋小诗呈献内翰太中
中庭移植气萧萧无数芳华压翠条田地纵然非旧壤冰霜犹可见孤标人间岁月何曾老物外馨香猝未销故有明年佳实在鉶羮滋味看和调
闻仙都李道士下世
布褐毛冠七十秋为谁浮泛为谁休但曾计日防三鬼不惯携琴谒五侯诗卷在前聊养目酒尊从此罢销忧七星杉下朝曦阁香火应教弟子修
长忆初能戴幅巾仙都门外学游人科场未数金门赋襟袖空余紫陌尘平世选贤终法令暮年如我但寒贫惟师不信文章误只道遭逢有屈伸
九月霪霖谷欲登稻芽连穗水漫塍无方解我心愁寂更欲闻师近寝兴纸尾忽传成异物棺中还恐已飞昇羲和睡熟泥涂恶絮酒寻浇叹未能
寄江州沈尊师
洞天一别七春风长梦桃花烂漫红不得云雷相借助且因文学守贫穷曾寻物外无穷意已觉人间万事空便作野夫才是分只嗟凡骨误仙翁
五言絶句
橘林居士题载溪馆壁
云冻月笼影风生水涩寒故人真似雪何必到门阑
七言絶句
寄茶李侍禁
东塞将军日月闲五兵不试坐云间却因睡思侵书卷送与茶瓯解壮顔
过虎林渡
淮南行尽到江南野渡风高送晚帆五五长亭莫回首向来穷泪已盈衫
戏题白鹤观
八月风高宇宙清银河秋浪到天声门前合有仙槎过会待参随上玉京
戏题妙灵观怪松
二十年前看怒龙鳞鬐半已召雷风至今未拂层霄去可是怀文与我同
晓雨
晓雨彭彭发旧泥田家拆壁备朝炊无数星辰一轮月夜来空似欲晴时
重过福兴院
重过山寺借牀眠屈指前游已七年文字转工身转困被僧相问却凄然
乞钱谋食总悠悠两事平生话亦羞何意茂林修竹下今年还得一回游
和道先雨中栽花
二月前头雨意回移花趁雨破青苔芳根得地春工敏定有新英次第开
旋封旋筑带霏微赢得浇瓶不用携衆草自今常避地主人来绕渐成蹊
题药录
华佗气絶钓台侧扁鹊坟荒浚水边末俗好财无妙智此书何日似鱼筌
茶铛
宾榻萧萧午户开松枝火尽半寒灰主人欲就游仙梦休愿煎茶醒睡来
风雨
风雨萧萧夜漏沈北窗灯影见伤心从今莫更言沧海只合思量此恨深
有见
卖药诸生体调狂尘埃空助老来忙壶中自少闲天地岂是今无费长房
晓日
晓日曈曈上纸窗小炉文火近缣缃冲愁满盏扶头酒笑杀医师第一方
咏白髪
人言华髪是愁功不分悲伤得老翁亦有不愁头自白可怜功过略相同
已任萧衰潜似雪何须轻脱便随梳不及穷愁索长远一生相逐未相疎
偶成
苒苒新青上草头小庭春色强悠悠酒缾虚卧琴弦暗眼见风光似九秋
新室
为奸只是疑王涉至死何曾识杜吴四体早知成散漫前年悔更染闲须
魏勃
虽发齐兵未不臣问时何用便销魂一生才勇都纎小可怪区区扫相门
祢衡
世乱无人及祢衡眼看豺虎似蚊蝇乔玄荀彧皆儒雅至死何曾晓爱憎
覆船山
山似舟航压衆坡静为平地动为波桅樯不藉瞻乌首争奈风帆百尺何
过武陵翁题其屋壁
十年骑马走红尘非敢求为富贵人只愿似他龚处士不余不欠一闲身
绿竹林边白髪翁面顔犹似壮时红朝来卖药钱多少又闪间愁入醉中
废井
清不能常浊有余辘轳音絶甃苔枯荒凉欲就羣蛙问今有观天坐客无
见广度院紫荆一株先开
满树新英待发时东风先动向阳枝同根若是生疑怪为道开迟谢亦迟
兰溪驿
驿亭何处近兰溪行尽莲华日暮时春雨发香无分见断肠频诵杜郎诗
恶客【薛许昌集有好客篇故作此以拟反对】
恶客无端舍旧山坐令千虑险相关青灯白日贫兼病听着农桑更厚顔
野客【拟欧阳詹】
野客来过洞府门天风吹断去时魂得归应被乡人笑衣上云霞有异痕
酒客
酒客胸襟亦自贤平生不断醉因缘望见青帘涎已活谁能顾惜杖头钱
夜拟李义山四更四点
四更四点露成霜个里愁人暗断肠鼓角未喧闻鼻鼾北风窗户月荒凉
反李义山人欲篇
药囊易中荆卿背匕首难伤赵政胸燕国无辜竟鱼肉可能人欲有天从
题圆上人宴静轩
宴安深静属居僧一炷檀烟万虑清犹自笑他檐外铎风来未免鬬鸣声
客到
客到空斋说早春嫩红轻绿渐纷纷寒人不预寻芳品多谢东风许听闻
答内翰太中观插稻见寄
睡过春深一月余绿秧黄犊负村居东风似恨归耕晚故遣藜牀日枕书
杨朱
战国功名尺寸劳先生持论异吾曹孟轲解辩承三圣後世谁曾拔一毛
陈都曹座中出示诸公曲词以四句酬之
看尽新词听尽声未能高和耳徒倾聋身纵作岐山老争得闻他彩凤鸣
真辉阁
会得真时真亦空光辉何足更流通劝师不用严标榜瞀者逢灯与暗同
安昌县侯
能说齐论与鲁论世儒希合便纷纷何曾後学皆传信只有奸名万古闻
小槛
小槛幽花已破香此心无处避韶光年年恶作伤春客稳为东风细断肠
杨八送笋以四句谢之时在湖口
杀却卢家十五龙野人盘馔当时丰湖干少得中林味此日乡心转不同
诗余
调笑令【傚韦苏州作】
行客行客身世东西南北家林迢递不归岁时悲盛泪垂垂泪垂泪两鬓与霜相似
前调
华草华草秀发乘春更好深心密叶纷纷妖韶随处动人人动人动公子王孙情重

[book_title]卷七
<集部,别集类,北宋建隆至靖康,灌园集>
钦定四库全书
灌园集卷七　　　　　　宋　吕南公　撰议
追难皮日休鄙孝议
皮子作鄙孝议二篇疾时之剔股济亲及庐於墓者後二百年余读其文复病皮子之不强於道也造语以难之难曰孝非浅狭之道也大推之弥六合不能限小存之寻常方寸亦足以与之经曰圣人之德何以加於孝乎非莫大之谓耶用天之道分地之利是亦为孝非小存之谓耶盖圣人之明孝以报也主之以爱恭不碍其迹而特原其心心苟有在矣不必科其所趋也古之为孝者多矣其时势迹状艰难平坦未尝一辙要其所归惟爱亲而已矣奚必圣人开以如此而後行之乎今人能哀其亲之疾苦而忧穷无策於是剔股以进焉此岂以无益望其亲哉用父母之遗体济父母之危命经虽不言然未为不道也若曰吾身可宝而吾亲有命则悠悠世习谁非顽忍耶虽大舜曾参苟其亲病苦而有以此告亦必为之矣二人之孝应不系於避杖而汉景之不肯吮痈亦未足贤也凡人之情便安佚而畏烦苦世衰而教不振者久矣民之无良有生不能养而死不能葬者为人上者取寸心而劝激之犹不足以?动今有人哀思其亲不足而从之夙夕於草树荒凉之间谅非偶然必又禁之是爱亲者反得刑也夫剔股甚痛而庐墓甚不便也人情顾近而忽远安有快於疮割利於野处而直幸悠悠之旌赏耶万一为之而上之人不恤则其人亦将遽已耶天下之奸顽冀幸者时甚不少傥令剔股庐墓皆主於邀名免徭则其剔且庐者奚其不纷纷耶若人之心固易原也原其心而不害虽圣人出固亦与之况经语哉惜乎皮子之隘吾名教而欲禁人爱恭於亲也
论
经行论
经明行修非相因之事是以古今讲授之士虽以传解显闻而有不免得罪於名教者也汉以来学经家衆矣顾违行则犹多董仲舒号大儒而下流禳厌类巫觋不自羞至推灾异险受祸乃吞声而絶口刘向烧金幸宠罪延其父郑康成八十不葬其亲孔光张禹曲说卑意亡国以存家戴圣见纠不法范升废於出妻马融骄奢王弼躁急贾逵附图?以希贵显祝钦明诬周官以媚祆后刘歆助新蔡邕怀卓谯周致主於舆衬陆质效鹰犬於叔文是皆内不令於身外不祥於世清议之所投窜而学者之人所为共羞而数君则为之夫岂经之所能救哉盖学之於人所以辅益其器资器资或陋虽力於学亦安能保其措置不涉於小人譬诸染然同是朱蓝而入是则各有分缯之入不异黂之入而黂自然贱缯自然贵贵贱岂色之预哉而论治者或称行修出乎经明吾讵敢信且数君之学皆世用其书不可阙者而行已若此彼其学数君而不就者其有过而可羞谁能计之谓明经人为必无罪焉吾终大笑此论耳夫明天下之善曰德而德之所成有吉凶当天下之务曰才而才之所设有邪正维吉以正故贤人君子业履所以全维凶以邪故数君所以不免於过恶岂数君之愿哉主於中者无以胜於外之所行则经亦何能予夺於其间但圣人之於教不欲引己望人又不欲骇以所不及是故存经以为辅性之本使之上智益明下愚或畏虽然终不必以经为母而行为子为其吉凶邪正之所自成设有不齐故也盖古之人有经行兼长者矣然而非实相因也负可贵之器质而成德於吉设才於正焉则如薪火之遇膏有加壮而益扬而非俟膏然後为火也语而用此则圣人之意与士之所兼非实相因盖亦可亮矣嗟乎吾安得若人而见之
以孝事君则忠论
道之在人莫不资之以得其德成其行然而得之未必能不汨成之未必能由序是故天下之名有生於不足而实之所受有非因於有余而性命自兹烂漫矣盖生而知之无待於外之学所以着爱亲之心也推吾致爱之道以自尽其力则得名於孝固裕然矣是之谓不汨义无施而不宜则行无入而不出移吾致养之勤以效於职业之官则得名於忠其必然矣是之谓由序经曰以孝事君则忠以敬事长则顺岂非谓其不汩而由序者欤盖天下之治待政而後治而政之所举待人而後明则出身以仕於当时何可以不蕲其能竭心思此忠所以见贵於人臣之节也夫唯能竭其心思则力之所致不择事而安之唯其称而已矣夫既出而安之不择其事则其未出也必亦不择地而安矣夫非明其固有而推之不夺於物修之不丧於怠则安能移不欺之志於黾勉之次乎传所谓求忠臣於孝子之门者以其得於天者能定则立於人者易以成序故也先王之盛时作德有教而天下之人材小以成其小大以成其大於家无或不理於官无或不忠则士之履籍名不足以标之盖人爱其亲各敏其事则孝忠谁与爲异及夫王迹下熄礼义之泽稍涸而後名生於不足矣虽然从事而不敢告劳念靡盬而忧父母至於陟岵屺以思望叹稻粱之不艺则人之内性非其外之必能灭可知矣事亲之至不异於许国而公义不以废私恩然也惟其有内之实不胜其汩者之多则诚衰且漓官瘝职旷其上自不能信操药以进慈父其色焦然而圣人以爲羞而陈蕃江革之徒方以独高取名於世其远于先王之盛又可知矣夫资道以成其德性命序於日可见之行此理之不易而事之易爲者也而何曾王祥孝足於父母而忠不足於旧君则利之丧真亦可戒矣
序
韦苏州集序
初余未读韩退之杜子美集时适读薛许昌郑守愚诗而尝读韩杜者以余爲笑谓其读之卑也方是时余遭笑駴且自恨不识夫读之入於高者奚独人能而我顽莫入者何故其後余年二十三始能读昌黎文又明年亦读少陵诗矣而间以论於人则莫余明也时又自悲以爲余真用愚见外於人哉则又疾焉以求异时更读孟东野王摩诘张文昌李太白等诗乃至泛读沈宋以来至于晚唐诗人集本焉人虽渐不笑吾卑然往往怪之以爲是无益於进取者何必困眼最後读松陵唱和编则复见笑於人余於是而洒然损愚之悲亦不复论知昔之笑者未必识其卑而今之笑者未必在於高其怪者亦不足问也夫入宫者自坂而门自门而屏自屏而庭而庑而阶然後堂奥可至今不容薛郑又笑皮陆而特喧然称韩杜之高此何以异於不涉门庭而已至堂奥者耶谅非鬼物恐不能至也未之至而亟以爲言岂能得其所以言乎哉甚矣人之不足尤也所见之不明而务因称传之显晦以定论学之高卑其亦不思而已矣安能笑人熙宁三年予归自建康始读韦苏州集於舟中爱而叹焉嗟乎苏州已能使余得怪於人矣庸讵知苟无欲笑者耶然予既餍闻而駴恨矣书予所遭於袠方以自怜云
送叶着作序
熙宁二年夏某归自淮南将至故园隣境之鄙人有迎某者言若将爲贺而不果言时怪而问焉徒曰侬欲有贺於子然患辞之不胜也子亦行当具见之矣入邑则所见居者安行者肃有知者谈无识者谣皆曰天畀特厚於吾人今得贤大夫矣问其所以贤皆叩额曰无倾河之辩与通幽之智亦何以壮我大夫之美维子亦徐而察之得矣奚言之俟於是某往拜大夫焉初瞻公门萧乎无故时之纷纷而有未尝见之肃肃已见大夫则渊兮泰然终日不睹其怿愠之容而持评文学引谕开击如不足者私独怪大夫之临冗剧而不失雍容则以爲其缓於听断也又窃视庭庑则将事者不諠被罪者色泰缧有尘械有菌鞭梃稀鸣而勃诟已平吏胥不劳而契牒已理出而观於乡则涂相谢而室相庆者又多多也则又问焉曰尔之谢且庆也昔者莫之爲而今则爲之其何以乎皆曰吾负大夫大夫以仁恕礼义治我而我曹不令尚或争焉今吾惭是以谢之其庆者亦曰信吾父祖之言如大夫之贤非特未之见实亦罕闻今吾得身见之奈何不庆於是某亦叹嗟累旬不能休是以读循良吏传十余年而不意亲遇於今日又不知其所以致此何修而吾人又何幸得此也是年之冬复以事走京师比明年之秋乃归至则又拜大夫焉凡前年之肃者安者谣而叩额者不諠而色泰者平者理者与夫涂相谢而室相庆者皆仍昔也独观谈者有蹙容时又勤而问焉乃曰天虽畀吾人甚厚而特不以久今吾大夫被勅书当移官於蜀去有日矣吾悲焉顾末如之何是以起忧某曰何爲其然盖亦理遣而已矣天之生贤也理不专爲尔一方闽吴燕蜀中土之人其谁不愿得如父母者爲之长然愿而得者几何今大夫之贤而既知爲难有且以爲虽吾父祖皆未之见而既得之夫岂不幸固欲戾天理以专所愿乎大夫之贤其美利在而身其无穷之传惠而子孙孰使而子孙所逢皆得贤如今大夫者耶今之大夫既在而所得盖已无憾即无有焉则是而身之幸已上越父祖而下过子孙矣独何爲窘窘於所末如之何於是忧者稍平因曰子之言然其爲我叙而次之以慰我难忘之思亦书以告大夫使知吾人之乐爱焉可也某曰慰汝而次之言是已若以告者毋乃非大夫之意乎皆曰是何伤乎仲尼之不见敬於乡隣也千百世之後人莫不讥鲁人之不令神龙丹凤之爲祥庆苟有口者莫不颂而美之未闻龙耻而凤恚也今吾人乐爱大夫而得怒焉是诵甘棠之诗者可褫而读循良传者皆可挞矣大夫必不然吾子其文之某曰然则吾文不足奈何皆曰不足则爲之何害於有意以不足而遂不爲是吾子与隣境鄙人无以异矣某不敢复辞即具书之并赞大夫之皁徒云
傅岩字梦弼序
学圣贤者学其内而已矣若夫轩裳禄位何足慕之有其内而外者至焉审之义而宜观之时而合君子於是受之有其内而外者不至君子盖不恤也顔渊欲爲舜岂主於百官牛羊公明仪欲爲文王岂主於三分天下有其二孟子学孔子岂主於鲁司寇扬子比孟子岂主於齐卿然则君子之慕古圣贤名实可知矣吾乡学者傅岩其友字之爲梦弼盖勉以辅佐之器业云尔岂可以空疎无有者爲哉勉之远大其内也字之固当而或人讥其虚喝以爲傅吕之事非布衣书生取次所能享呜呼此论外而遗其内慕其德而折巾角之流也何足倾听岩与余待试於浚都亦同馆舍尝以其字之疑道焉余爲之说如此岩因请爲之序是岁熙宁三年
送傅亨父序
自史馆公在中书蒐能而饵善天下之士尺寸之长细大各伸方患无有不患莫知方患未知不患莫用譬如贵豪张宴其筵十里有豆如山有尊如泽有座如阵味无品而不荐乐无工而不陈当是时宾之上者以贤其未必贤者以亲其次以附以幸以役大之有笑歌献酬以备福禄小之有筐篚币帛以给沾丐不在是者身以爲歉人亦以爲宜弃焉呜呼熙宁之盛盖如此遇岂易哉而比岁之冬南城傅亨父始摩髯欠伸有必出之意自言坐书边四十年穷铅竭丹吟口渇而捉指疼八十吾亲而三十吾子尚无所遇正独困於雕虫之有司耳若今科衆路多人各以所负致其闻达我则不能强行非圣人之训学者之事朋旧闻而壮且是之吕南公曰速乎夫子之运踵也吾闻士之学道不贵乎以己忘物亦不使物忘己己忘物则不仁物忘己则非有德夫见忘於物者世之谓无能之人而夫子宁固处之虽彼忘物者尚未果贤或者本无能而借高以自幸尔从者审非不仁又实有德而直乐於退藏吾又有说必令志局异此则人俟时乎时俟人耶自古杰人俊士所以功名成遂盖棺无余恨者亦各会时而已矣以夫子之所有解括而露怀上可以闻于相君旁可以请援於故知之人得无遇欤夫遇有小大我所不能知所可知者豆尊既展声味既给不在乎宾之上亦宜在於其次不在於献酬亦必在於沾丐爲夫子计惟亟进勿缓毋使身出乎投辖反关之後而衔歉弃之悲耳於是闻而壮之者皆曰信然盍相与赋诗以赞其行某既爲之赋又序之以俟其所遇时则四年十一月之丙申
思亭诗序
余欲序思亭诗执笔而叹已叹而嘉盖孝思之爲德其取名甚美而致实甚不难然世之人率难于不难以自弃于马牛既自弃矣又回首于美名铭乎其心其最无耻者则斐僞熏驰盗取经传爱敬其亲之辞开屋而牓之幸自标饰夫若人者只欲胜马牛于毫发之差其安可得盖马牛去离衣冠又未尝盗经传之辞以自欺且用欺人则虽不足于孝思不犹可恕哉呜呼余饱於恕久若于所嘉则未之频烦今而値於江君是故先之以叹顷尝闻之江君丧父不但依于礼而又深长其情于祭葬凡以自尽而哀摧念慕日月愈久而愈忧未至也因葬已而爲屋于隧前与其仲季宵昼于其间以致其思感涕之余讲读先生之遗文曰吾亲昔以是饬我者也不敢忘治其田桑以足衣食之奉曰吾亲昔以是爲之家者也不敢隳命其子孙诱之戒之毋不令曰善庆有先莫之思而绍者爲取诛盖如是者至于除丧矣而屋未尝命名焚衰之明年邂逅余而及之适言亲之于子也爱无穷则子之思亲亦岂有穷爲之祥禫之期节者礼之名文云尔感德思报而罔极者人子之情乌可已哉吾于学行思率吾亲之训以成吾身於四时肸蠁想绎吾亲之声容以永吾怀于展墓而旁徨则思夫亲之所以位此而昔同仲季之所以留此者何缘乎归而述吾所思以镌勉于所临也故初题隧前之屋爲之思亭盖所以深长爱敬之情若夫美名吾安取也余谓江君其勿固于谦天下岂有决于致实而疑于受名君之所致无所避於嘉矣亟归大其牓足以识君之意并録余之所叹于壁以惩艾夫马牛之徒若尝爲诗者过焉爲谢之曰毋苟以章句媚人而不审诸己可也江君字子仪与其弟子发皆以进士荐于乡而子发先及第解汀州司法执丧于亭熙宁六年正月序
豫亭诗序
颍川陈君益既一新其居宅有亭在堂之左而以豫题其楹他日爲余说其名豫之意曰豫也者人情以之爲悦而莫不同喜者也然知喜而不明所以爲悦豫之道则亦有时而不得其所喜焉而或者因以豫爲不可常其亦过矣盖夫万物之兆象也时各有所用有所用者所以辅资于人情乃今不此之察则以我而赴物其爲流连荒亡孰御哉故吾之所以居豫者不以物用先我者也吾如主物如辅如是可矣吾韝有禽吾尊有酒吾丝竹有音吾架有书吾壁有琴吾局有碁吾园有花木吾池有鱼可系可醉可听可读可弹可奕可翫可钓无非乐事顾吾不以在意则彼未有能起我者吾固不以物象而先我也是所命亭爲豫之意又曰人之不得所以居豫之道也因其莫思而已使尝思之庸有不察吾亭之内有斋吾于是而燕休且以嘿题之盖嘿者吾之所以思也如之何余听君益之言而不能易也亦曰嗟乎允矣歌吟斐亹之士新与留辞咏于壁间余爲叙次其题楹之说如上
陈君益宅观假山序
上豫亭北顾其墙庑之间小山丛然面南如画幛者即而观之工之塐绘所就也而幽致乃不少凡其爲山枝者爲峯顿者爲阜洒者爲岩崖扞者爲岗岭摊之成阪衍之成隰窦之成洞陷之成谷有鸟道有夷路有袅缭之径有逦迤之坡而交聱蟠勃变状总总又引自墙後穴而酾之流乎絶壁之前垂爲瀑注爲潭平爲谿析爲渠遏爲陂如是者又多态其间列茂林突枯楂渚沙矶石层杂附见乃至人物诸类皆在焉其正中峯特险而长其顶冢之隂乱石骈罗若可坐憩处有两书生趋之视其缘陟危然乎哉而犹未至也其路由东洞出者稍近寛原有二游僧出焉轩轩有得色北下而西一径更深有道士跨驴背之而南一樵翁沾沾望驴後以行其东洲桥堰之交则又有三牧儿伴二牛息焉夫工之所就亦劳矣余既徘徊观之已乃兴感于中夫山林薮泽之深懿爲天所覆皆有之然人常徒爱之以言而身不肯安之此文雅之士每借耕渔清旷爲说而要知其所愿不在焉者皆是矣况下此者乎哉今道士僧俱背而去之而书生则方抵巘未止岂非道士僧朴直不知矫饰其情迹而书生善诈乃区区蕲出峻絶之上以成其好高之妄欤道士僧皆背去山林而僧徒步道士乘岂僧贫于道士而然欤世言僧之徒工以罪福胁诱人得皆常厚而道士之说不及此故不爲流俗所恤今见于此乃不然其亦有偶然者欤今又岂塐家病世故之非平而作此以讥之欤言之座客皆大笑君益曰是皆不足议不若平之以酒于是取酒而散焉座客前循州司户吴充道新青州察推陈才甫陈留蔡彦臣南阳邓信臣才甫之弟纯陇西李孝孺并余合八人是时熙宁癸丑之仲秋
送傅济道赴漳浦序
傅济道爲漳浦尉初之官过其友吕某焉某念别方远不当无言以赠也掺其祛而告之辞曰尝论士之所以贤在全乎其美不全其美非所以贤也全美之事有二曰能文曰饮酒盖博学而力行者士之正功而无得於文酒则龌龊不奇短缺而卑譬如爲车高箱畅轴輈轸毂辐莫不材集四骊六辔襄而总之其於厚载致远何陆之不可行然一不置辖则虽有善御无以运动一不载脂则虽运不流故文之於士犹辖而酒犹脂使遂无之何害其爲致用之名顾聚而莫运运而莫流终亦不奇而已大丈夫智识出没六合而下笔如鸟跂黐才干振摄万务而对盃盏愁眉则龌龊而卑夫酒之於人岂但足以销忧盖所以平和其心而壮直其气心平则德厚气直则行正是宁小补而世俗之人因屈原一语独醒便谓实尔此何尝知原之意吴时韦昭以好学显惟不能饮酒故朝宴则窃以水浆代之终用此失吴主意以至灭身夫龌龊固可怜而况灭身乎士不愿贤则已如或愿之必致思於此矣且文酒人在襁褓时岂其能之盖亦长而得於习耳视今济道之全美唯酒宜进之耳顷吾初识济道时云我値糟亦神昏吾尝爲之叹恨以爲虽有文辞异於学究而不识醉乡终亦不全而已及前年同舍於汴阳则济道已能竭三盏既别一年重见则又进至六七矣盖造物者之於人业赋以贤则讵容不备唯其所习有至不至则各止其止矣夫世岂有不可能之事哉济道行矣吾闻漳浦瘴疠之邑唯酒爲能御其毒於济道之习尤利也异时归来名兼饮户则吾当大喜贺拜矣济道勉之俗人护短必称禹恶旨酒而好善言又曰市道衆人率能剧饮何足领略此言亦误发何则禹之所以圣者岂在於恶酒而已使其无德与功则其异於市道衆人何也彼今称禹之人未必能好善言又无功德而特傚其恶酒其谬何翅千里此言愿济道勿听熙宁五年三月甲午序
测幽记序
灌园先生曰无物不有然後爲天地无事不有然後爲世道通乎此而尽之则所谓非常之故不虑之变皆适然耳孰复谆谆然问触触然惊哉夫有无之相因其顺矣虽或戾逆犹未始违乎理是故天地之所以生隂阳之所以行日月之所以明鬼神之所以灵山川之所以凝人物之所以成皆在乎不得不然之故而未足以言其妙彼或谓之难知者未之思而已矣盖理之所出数之所必前既有是後则未睹者特未睹耳今而有是昔或无传者特偶无耳精也气也非委何因命也性也非复何真形也品也非广何伸广之又广未离乎息复之又复未离乎极委之以无所委而不失其则此非理之大致欤数因乎此者也明以是入幽以是立出无不藏入无不阳以化合机或戢或张其亦何常何异之有悲夫世之人特以耳目废其心而已矣古之得道者之于物也智有所原有所不原言有所宣有所不宣书有所载有所不载其所以不爲者非真不可也以爲姑不必尔三才五行歙协推摩未有一日相无之道则事物之变故举足而値掀睫而际何必过而问爲哉而有问焉是则寡见浅闻足以窒其灵府而开其愚径也余少之时读书不出六经听览不离闾井以爲天下之理具诸此矣窘窘乎追逐衆儒之步武而称诵不语怪神之说以拒乎諔诡之术如是者固久天诱吾使有超脱之幸是以泛观春秋以来诸子百家之文章太史公至于国朝之史録乃至山经地志野载私纪无所弃掷故识其所爲非常者多矣助之以冻馁漂浮屡游乎数千里之他邦而亲见审问合于前识又多矣于是深思极索遂见理数之始终知古人之于此言不言各有意也时又浩叹乎夏虫井蛙不幸而不知氷海也读阮瞻之事见其弊于惭惧而重悲之熙宁乙卯年始记于书所记随所忆故不复品列率二十四事爲一篇第而积之没吾齿而後止命之曰测幽言读而能思者幽可测也自古记异之笔不少余虽不敢有记然无害于理数之所存而遂记焉趣异于虫蛙而已矣若夫守经束教余虽不尔其忧无人乎哉

[book_title]卷八
钦定四库全书
灌园集卷八　　　　　　宋　吕南公　撰序
甘圃诗序
民不可一日无食食不可一日无蔬然则天下之圃为人之业何可胜计惟其业之者未必儒则君子之为圃所以异乎衆哉甘圃诗者先生巨公相与称叹傅君翼之志养之诗也傅氏世儒家邑里之所畏忌翼之少以举子取清俊名虽未即逹而不敢怠曰吾力此庶几有禄以奉吾亲既而久矣意犹不遂乃慨焉而嗟闷焉而思择其力之所能堪足以纾睫端之急者以谓唯圃为可乃黾俛勤之正其畦相其宜谨其时播之殖之培之利之稍与思勰之书合于是内之庖饔外之贸昜皆得其给而滋不怠焉荷耜操耰且行且吟日于其间有过而问焉者曰子儒者也为尔卑陬能哉今世书生何必俱以礼义取资诡激其声容以游乎粱纨屠贩之中致利甚润舍是不为而使埃绕须眉吾盖苦之翼之笑不暇对他日此声屡至乃对曰士各有愿圃虽卑吾所愿也得吾愿斯足矣以吾之愿昜彼彼固愁吾能泰定也欤哉有以是告于李先生泰伯者变色而发其详乃叹曰贤者之志也为诗以称之继其声者凡若干人泰伯死甘圃诗缺无作熙宁六年翼之以累举得出於是翰林学士曾公子宣与其弟馆阁校勘子开皆劳之且及泰伯之叹时又各赠一章翼之拜受南归明年谓余曰宜为我序我珍藏之以为吾家德庆余不获辞嗟乎士诚欲贤何远之有昔者子路孔门高弟而以养葬为伤微孔子之言则菽水几不自安传曰知其无可奈何而安之若命唯有德者能之当翼之为圃时所谓无可奈何者也唯其能安故至于甘甘者好之上而乐之下也非有德者讵能名此藏之世世箧衍丽句高辞轴而籖之与史争久得於畦町耡耰而已夫贤何远之有若余文之鄙何足以重翼之乎
杨公留题道卿上人栖真塔亭诗序
道卿上人生于福州年十二随其舅至建昌即舍家事太平元新和尚年十七落髪为比丘气韵萧萧若有愿而未修和尚发之曰汝欲得道离法已乎汝恶乎求之曰然请无求于书而持于心乃东行入松谿精舍视物如人视人如身不饰此以映彼不八中而十外波靡驰骋之务一不涉于其胸居三十有二年松谿之主死其徒谋所以嗣事者曰非道卿上人其谁堪于是逼之上人避不肯听其徒强之上人俯而思曰怨物之来拒事之交岂足以为道于是听焉其为主领如其莫为而衆赖以安久而如初至于八十筋骨不劳神爽益清则叹寄而念无焉其徒请之上人曰而何怪我且孰有梦而不觉者哉乃相地于堂之西偏先为之屋而俟竁焉曰以此顺化他日其徒相语以吾上人之经措若是可以勿命之乎德琳禅师之葬实占堂东故今议名于上人之兆所以别于禅师皆曰称以栖真可哉自是称之上人曰栖乎哉且孰知其不又兴真乎哉且孰知其终免于伪乎哉虽然免之不免又之不又举非我怀我亦顺隂阳而已矣如指听臂而已矣是时光禄卿清江杨公闻而遗之以诗而一时才士多从而遗之松谿之人诧曰公贤贵人而赐文于此上人宁草草者是宜勒之金石以示无穷衆皆曰可即以上人之命来曰辞有以助杨公而致吾不没者是在夫子惟遂有畀也某辞而不获乃序而畀之是时熙宁七年四月初吉
相山新图序
道散德不明然後学分九流辨方揆日相冈观泉卜食之言立故墓宅之师专门其书之多与儒同而祖习之人或悟或迷亦与学於儒者同此历古以来图牒论撰之所以相望而出也古图山形八其後演而广之为三百六十今又广之为千二百且每图俱为之说者吴山人智伯之所撰也书既成分三篇篇分上下卷凡六命曰相山新图始求余序以冠其端余闻之也道出而为理理出而为数数出而为形色故有形有色皆可按而察知其祥咎始终之变天地山川同得于数者也是以无所逃于推步畴人之文虽然文不患不具而患乎意之不能通意不患不通而患乎识之不能忘苟至於忘矣则自一照千因母知子何书之足多何学之足名苟异乎此亦迷焉而已矣新图之广多矣而智伯以为崖略耳盖形之所变名有所不胜尽而言之所至意有所不胜尽夫惟学者之才识有明暗之参差则鱼兎筌蹄其敢守越而待秦哉呜呼迷以书悟以书余岂独为新图而太息也智伯建昌之南城人李泰伯尝称其能明所学者也求余序时熙宁九年之仲冬
十八路地势图序
罢侯置守以为天下积千四五百年昜十有余姓中间华夏且混且裂为三为二为十六为九其变故多矣郡县之城治大概略相循沿而其乘便随时析并迁因废复侨创不胜名号之纷错也学者操禹贡春秋谱读之纸编屡败然于後世之所变有不及悉也职方之史邸计之吏据图按牒各熟其一时然于前世之本初有不能详也盖知古而不知今其为儒也腐知今而不知古其为儒也浅君子之于天下也何浅何腐与其腐也宁浅逃浅必资于腐逃腐必资于浅是为两得之术余求世儒所出禹贡图观之家各不同则知其不能裁以後世之所变然也愿一作是书欲见职方图经而不可得熙宁末年得所谓十八路图略者考之参以天禧九域书则四封际接往往差舛盖画手之屡失也以书正图而约以绘焉用防乎腐若夫有浅之患则吾不患久矣夫欲聚米者按之思过半矣
陈殿院集序
余为童儿时见文章有建安陈师道所制而患未甚晓少长则知爱之而恨不得其全书未几已闻士论惜其早世于御史矣後师道之终二十年子师韩为南城丞余始从之求书得三十余通皆杂萃存藁者为之次比删正舛错除举场应拟外着四百五十六篇勒成十五卷以还曰呜呼君子哉其质美而秀其志大而正其气直而充故思虑之所绕辞语之所逹无非圣贤经治根本而远离羣小畛迳未尝彷佛涉似也夫惟内之所得与外之所益流通傅会不溺不蔽者其知之矣彼区区于雕绘以戾其心者何足以知之师道之为布衣有所存发间见于文至後入官悉能履蹈不忘平生之言借其夀愈高位愈大则其建立可胜天下之福哉师道深于春秋盖与泰山孙复齐能而师道仕望转高故不倚经以名春秋索隐论五卷御史奏疏二卷皆别传不列此集目师道之葬其友福唐陈述古既序铭之余故不书其行业而独推见其志气之所到于此夫学而不足以知师道则亦安能读是十五卷而许余于序哉元丰六年冬至日衮斧前窻书
赠武陵翁诗序
武陵楚仙乡龚姓望焉翁耆艾之总名也余论斯人野逸平和而喜事欲其别于流俗之序字故缘望以称之昔余幼时闻翁以治折伤有名云嘉佑中县尉罗彦辅迎转运使于抚界桥折马惊堕彦辅肱髀骨破肉裂塌然不能运动翁为治之旬日而愈其效类尔圜南城境乃至隣数百里折伤者必责愈於翁无不得其欲者翁家道傍无田桑封殖独种庭竹千竿资医养十口泰定不乏行旅过门踵相交翁遇之皆有理致无不得其欢心者其接儒生最谨乡之人莫及也余闻如此及余羁游去故园则过之与语信焉视其屋壁既有题诗赠之者矣自是出归每过之而壁诗岁加多且满熙宁八年余与友兄黄显翁还自郡翁酌酒其前楹以醉相邀逡巡自道老夫无事於文墨而才子误遗以好辞吾不知其益乎否也吾里人未尝赏此皆以为不若蔬根稻糁之宜拾也吾不拟同之孰能为我说以解谢之乎黄兄举醆以属余余盖许之而未暇于今七年矣黄兄不幸墓木已拱把而翁朱顔白髪康强如旧其求余说也滋勤呜呼岂其诚知文之工拙不系穷逹矣乎夫古之所谓乡之善士亦何流品之限题之以内外之分焉耳以今考之仓廪愈实而礼节愈废衣食愈足而荣辱愈昧岂不识字者然哉若翁之所成不拒不要不厌所处之境而希云霄有所不至而不失其至未始为高而有在於高谓之善事谓之喜事之豪其可矣乎必有知余言者矣
王梦锡集序
维天生材维世长之长失其道则虽有俊茂伟明之质有不能自保其成者矣吾於周道既亡而见之夫所知所行壹迪先王之学而不诱于俗习者豪杰特起之士也而欲仕之心则天下之所同向非自信之笃自知之明则亦安能置已于悠悠寂寞之乡而处外铄之光荣如尘滓之去来哉秦汉以还所为抗论说於周孔下风以克有传於世者皆非有待于长养辅助而致之者也得之于心文之于言考之于前闻尽吾智力之能至而已君师朋友於吾乎何有是故晁董公孙贾谊刘向之徒虽或不纯乎圣人而後世诸儒腐烂区区终莫能望其程躅也诚使此诸人出于周孔之世其所成固可知又使之出于魏晋隋唐五季之间则又不论可知矣夫谓之木矣何莫任乎曲直根深本固而後干伟枝强彼匠石之有无谁之职欤知乎此者万万也信乎此者万或千之一也是古之人所以可贵而不多多也嗟乎其不多多盖有不幸存乎其间矣吾友王向字梦锡生数岁而喜书少长则治进士业茁然衆骇其进而莫敢议其所止也既冠犹未得志于举场梦锡益自刻励觉其所治未足以居先王之学则欲尽其智力以图之顾家日贫亲日老转转不救则曰及吾无营养之患而後吾智力足以致也庶几不负古人会熙宁天子将以经术作新士类而丞相长安公父子实始受命成之梦锡家远方独取所谓杂说字说者读而思之推见其指乃解诗孟子合四十万言书既成而雱新说亦出梦锡又取而读之顿脚大笑曰果与吾书槩合于是人皆以梦锡为必能由此得禄以养其亲而後卒其素所欲致者也而再试益不得志则又朅焉去之太学其行也谂余焉余曰闻道而知之行之我也贫富穷逹彼也太学之异于吾山则余所不知梦锡径去不顾至未几主讲者果悦而称之浸浸乎闻矣俄而病死初曾子固为洪州余往候之从容访余以後来俊秀余以梦锡为言其後子固归省松楸而梦锡献文子固语人曰建昌学士世不乏吾以望若人悲夫乃遽不幸梦锡归葬之明年其兄定拾余藁数百纸以父命授余曰愿得次比而表题之余为之剟去拟试之作而存着其可者诗书序辨论总百七篇厘为五卷所谓四十万言者悉不着也盖梦锡之智力所欲为与所能为非五卷之谓而不幸不得致尽以成焉其尤可悲也已夫繇後世之法以进则梦锡虽及仕吾安能知其穷逹徒使其怀如许美才困于有余之四十万言而无得也存不足之五卷余独能使梦锡见知于世乎哉知之者知之盖将有焉叙以告其兄使藏之而待元丰七年中秋日
送邓德夫序
子弟之乐有贤父兄盖为愚无能者言之彼贤而有才则自立乌乎待其诱掖而养成顔冉孟扬不闻其父兄最贤而襟藴所就卓卓如此顾虽不露勲业然使之遭时发逹则其凌厉超轶谁能抑之惟夫不灵之人德性无以自张故其涉世动须依赖莫教则不之学莫导则不之行譬如南妇习乘无助之梯????挽缰则未知所据既能据而蕲进莫善为之先後则无以骋而迅焉嗟乎以此议世之子弟贤有才者真见慁耳吾郷邓德夫二十而能文三十而登第有兄甚贤而从仕尤早与德夫居聚者盖无几而德夫为布衣学行着於郷既仕政理闻於上此岂亦养成诱掖於父兄欤忽忽之徒或未尝为德夫思此也德夫解令金谿用荐格当改京秩而先时诏举学官公卿以德夫名闻既索文章在可中势滨显矣而当是之时德夫之兄初为翰林舍人於朝光价籍甚人之不思者或以为德夫虽贤乃因其兄以显余闻而叹焉曰呜呼他人之兄贵且贤则已千万其幸若德夫者诚不幸尔以德夫之所就使兄而未贵则其发逹亦孰抑其超轶耶即德夫而不若人虽有贵兄欲?其炎炎何足道耶呜呼德夫诚见慁尔德夫将如京师余戏为道此德夫笑曰人之於我也使果知我尚非吾意彼如莫之知也吾庸意之吾知修已而己矣於是某下拜曰是所以为德夫哉时又为之叙云
送沈忠夫序
吕某曰甚矣政之有以败俗而俗之有以败才古之时称齐鲁文学天性而就今观之则野陋椎獃类如醉者之睡惊此王介甫既尝论之姑置勿述然吾於齐鲁之外之士亦有叹焉盖先王之治以义行道而以礼行义此非天降地涌也明之心推之天下而已矣然则学而称禀先王岂应知礼义之犹难欤夫刑法律令皆按约礼义而为之章程者於学士之通知益为昜事而自上之人以辞赋课天下应令诸生遂视法书如幼童之见大楯长刀虽欲亲之更患莫能嗟乎孰致尔哉人之才固各有所穷然而未有不周於所用也周於为辞赋而不周於知法律岂果人才之穷正亦荒凉於俗习耳他谓之何周秦以来二千有余岁以抵今法益不容一日舍舍之且无以为天下而入官之士不此晓识祸之在世宁有熄期虽高明敏逹之士事无不通然大过人之人常少中下之人常多不宜以所少望所多则出政之君臣讵当不以是为忧日者朝廷之制选人三岁六试不在可者冷其资任以辱之夫斧座之意岂亦专以不明礼律待一世之士人盖以荒凉於俗习之才云尔而或者伏读诏书必惊心而破胆谓得失之难虑嗟夫为士若此岂特不当吾君忧政之勤是又自甘於所败者也虽冷以终身亦何足恤且夫吾之心固有以深明礼义则推吾才以致用於当时法之情文岂必难知借如实未之学犹可按章程以求进其所至今奈何先守难知以待莫习乎甘於俗败者非也沈兄忠夫司户於吾军余得与之游其为人沉静端方庶几所谓明於礼义者其当代去而试法於有司也吾知其必不为冷任所辱於其行序吾所叹以送之
送王中舍序
王大夫饮酒百醆不乱及为南城絶不肯饮曰务繁而屡取醉此治之所以不办也其为政以察民隐为主曰不周知风俗情伪此治之所以不善也其追科必谨曰民喜儒缓而上官期会不容违违且抵罪谨之乃所以使其勿抵也其鞫狱念从轻曰教令无素而条章已严不将之以仁恕则无往而不伤其生也其嫉恶必严曰恶人在下则乱民在上则祸民也其佑善不厌曰知其可人而乍援乍置此身之所以不诚也大夫之代去也邑之士送以文或谓吕某曰汝亦知大夫者乎曰大夫也余何故而不知之为衆诵之曰是则余之所知者也
送张户曹序
进士足以怀常才亦足以显异才此言何谓也得非所治与所用戾欤经术也文辞也不兼优诗赋策论也不兼工况於知古今识理体者乎虽然今日解褐衣明日亲吏事则虽有兼优且工之名皆无所用而不足倚为其未始治今日之用故也是故笑者之腹常为儒生而痛惟其明敏之人理与心会事与情悟触而辩之抚而尽之不俟沉吟而万缕尽析虽平昔与人同而一旦与人异异以才识不在他也有见於是者今余得於张兄景倩景倩少时盖常应举京师屡试礼部优於趋时之文而已何曾与衆异习及其登第而从政则日胜时旬胜日月胜旬年胜月作椽而府史不敢期摄邑而衆甿忧其去夫岂素熟此哉资明敏而非素其学故能致用而显其异才也余方论其才而并望则景倩者能之
送张君明序
儒之味莫善於强力莫恶於忍诟智者於不获已则资忍以济其强其善在乎有所就不能强力而唯诟之忍虽各有愿然无以取善於世矣余食於羇旅四年而後识清河张君明其人所谓儒之强力者也其读书如刘伶之向酒尊倒愈数而愈悦其为文如鄂公之运槊麾诃所压无有坚鋭其言曰儒也其真而博大者犹不足到况斐伪而细者乎吾欲得官则视时之所尚而酢之收之以暇豫可矣不忧人能而我不能也居无几何会有司以口耳之伎进退天下士而尽弃心晓之学当此之时余方敛臂愿罢而君明倡踊曰诵彼之说以点缀铺舒而已此童子之事我何畏之且吾闻口耳之伎以衒哄为工今其以是见邀我将趋其业聚以快吾手与声计当直出其上吾趋决矣余於是而益推君明之强而自甘以不及也嗟余不佞於嵇康之疎嬾未尝学之而自与之齐同异时开卷占对六经诸子命世之文犹然揽取其宗旨而遗其辞句今乃邀以一时之冗琐其安能有就乎余不及君明远矣或人闻而诟曰果哉其以惰蓄穷者余曰然诟也乎吾受诟多矣故时漫出文章累累为不知者所诟今又用惰取诟焉唯不及君明焉往而逃诟吾之於世味终恶而已矣虽然亦味也敢书以送君
送何主簿序
忠厚之德三五之君所以先乎民而称盛者也当是之时人体而行不薄不欺彼我皆然不用是相高譬如丰年继稔虽增京庾不自知富及世下漓则上之人挟诡伪以莅衆唯恐不济况其才不足以居上者哉自然者汩於使然虽有天真不丧者已如凶岁之一米矣有之者甚寡无之者甚衆有无之相形衆寡之相倾故博大真人着书而大笑回首至德之风继之以太息自是执史笔者始计一米而详焉大率百许年间见记者不过十数米而已其凶亦极矣夫使汉魏之君臣不作则丙吉第五伦顾雍之徒亦滞穗耳有何必记记何必详唯其不得不记且详此见者闻者所以欣欣称幸余求忠厚於世久矣而适见之昭武何庆孙余亦幸哉史之有国野也唯大逹者寄之国不然皆野载之庆孙方以进士起家名誉甚隆其逹之小大未可知故余虽幸犹逊以俟之使庆孙之位终不配其德则吾书能详之力不爱也
送刘进士序
今日进士诡薄贱卑最为可耻不俟有道者而後知之尝闻道者固能知之矣夫惟不自诚故诡不自厚故薄不自贵故贱不自高故卑虽云颓习因时然自失已甚古之君子何尝以不仕为义顾不至於亡耻以苟求焉耳论者乃以为公卿显人多以是始基故暂经胯下不害其驯致功名是又不然举世胯下而功名几何人中病而刺之凡亦苟於利逹而已饿之人乞食则标以不获已此岂足以言义命然一伸手向人而不见酢又至於再三皆漠然也怅吁而去之旁观者曰是近於知耻夫乞食至辱矣就中犹有知耻之人今饿不饿例乞数数不见酢而不去殆欲以盗窃活其身果有耻乎无也余从熙宁以来深於冻馁之忧亦隐忍於白襴以随羣辈步武盖四往而三黜当其不在黜中也既自知为不足荣矣至於今者敛臂愿罢而自比怅吁之徒矣衆方与我以无能之名而我则以为受之可无嫌何者今之所谓无能者无亡耻苟求之能耳加余何嫌余之趣慕如此而刘君适以赠言取於余岂非误哉谢之觊其悔也而不肯止故为之一说盖乞食非难能之事也其情昜知而可怜若盗则无可言者而其情非圣人不能知之今听鸡而入唯恐不先见星而出唯恐不後羣然商剽掠之可否邀记诵之分均上之人非必以真贤实才相处而人各妄意其爵禄此皆今进士之心迹而曾异於跖徒之所为否乎刘君且力为之此其实矣而不获已乃其名也实昜为而名难免余安知刘君果有遇於酢与无有哉姑亦愿其能知可耻云尔古之人以其身为重於天下而今也为一切之温饱而跛跛於白襴之间岂不可怜刘君行矣万一遭有道者过而问焉则对以腹空腹鸣足矣

[book_title]卷九
<集部,别集类,北宋建隆至靖康,灌园集>
钦定四库全书
灌园集卷九　　　　　　宋　吕南公　撰记
麻姑山僊都观初建东岳府君殿记
熙宁三年某繇建业归明年夏五月访僊都视观东隅有屋正新问其有且新之自道士曰观故有岱宗府君像而几筵无次遂扫钟楼下以居前道正黄君太和为吾言吾山百灵正位而此神尚坐钟楼下非礼容咸秩之意我虑之以为恨则谋专起殿以迁之覆其槖中赀聚工取材既竭犹不给又持其说以率乡邑之豪使各出力助是维屋之所以有新余听而善之又明年正月太和以书来陈岱宗府君之有殿也经始前年之夏而毕役去年之秋凡材章覆填之直费盖五百千而丹青彩漆不与计殿之制以楹数之得十有六环殿而室者其楹又百六十有奇应为我记之以辞某曰然是固宜言岳神者祀典之所谓尊视三公而衆神之莫得班者也位在名山乃不以正谬将谁任善矣太和之能虑也盖天下之事所为乖序也常因乎小或加大而宜尊者反卑知其故者或力不得以正或虽力而不强是故理乱得以相形使夫任事而必此之知知而务正以力力又克强常如太和之於此殿则叔世何必有而太平何须颂声哉吾於是而感焉太和有道术冲厚君子也贤於其流衆莫不敬之故能讫恨济谋起今有於昔无遂正宜尊之位余虽爱文谊犹不可书来之三日丁酉记云
大仁院重建佛殿记
殿为屋名不见於古经以尔雅细碎犹不着而南华说剑乃着之盖六国诸侯初变题号以异者为高至於秦穷而其称遂着其究主以昜乎内外朝之名刘汉始承惟视事之位则以题之乃世皆烂熟则宴私之地亦以题焉礼文之变其必弊如此象教立於中土帝公助其庄严故梵王以殿居而学老之徒攀玉京称秩其奉与梵王同孔子死二千岁乃蒙王爵而有庙於天下庙有殿此三人者生无百里之势以临衆民而死以能圣之德享齐大君周公复作必不发论凡为殿压以鸱吻环以钩盾其庭容其陛崇其位正以深其事重矣势非君主德非孔老释迦而辄居焉智虽不及周公论之可也夫天下之人知殿之名尊而不思所以居其尊是故轻於奉拥而不当公义自今而察苟有灵真之号於佛老下风而因其所奉之力足则皆居以殿而不疑此与夫宴私名殿何异至於房祠邑祀民壹以其正座为之殿呜呼作始有伦而令乎妇女古之人岂虚言哉是维世习之极弊而邹鲁搢绅以阳弗闻为宏者也而今则论焉岂勇於反之哉谨礼之变难俗之非缘事以寄乎情故论焉而不以罄凡今三圣人所享唯梵王为莫盛何者孔子之庙郡国或以为学则谓之盛然其中皆一殿而已佛老之居谓之盛者其殿则二三之而精密壮丽又不可赀其如是孰能肩若夫锺梵所建星分鳞布於井落山林其势虽不在於盛而各不失於足盖徒有院佛有殿斯足矣事有然理有原此又余之论而不以罄者也江西之县四十六而南城居县之一南城之佛寺二百一十五而大仁居寺之一其地去县七十里而遥其於井落山林盖又居星鳞之一而长老言其起於唐太和中然则焚修旧矣光化三年行常禅师於此迁寂其真身塔在今院西偏乡民祷雨之地怀赴如响故其为佛事也滋足熙宁元年院僧有暹请於衆言吾舍毕治惟佛殿宜新而未新於是里豪余致收者率力户资之或敦匠或献材诸役具至是岁十月戊申新殿成诸像亦蜕尘力户来落之相与庆讙凡计其赀杂五百千而羡论其资之优者指过有成黄守安徐守忠衆谓有暹必记於石以告而勤暹雅於余遂来恳乞盖非文无以行於远也使世道而每不变则此院之得名若暹之谋余过黄徐氏之力何必无继且以余之不佞而文之不苟也何直岁月云乎论虽不以罄世必有知余者矣有暹姓陈氏其为人静以庄其举非轻於奉拥其乞宜於莫之拒殿成後七年冬十一月记
华藏寺佛殿记【代郭主簿作】
由道而为言淡乎其无味则中士以下有不足以循之体道而立教则故常玩昜之俗有时而不振辅教以制法则依违苟且之弊遂变而形见至於因天下之理迹而耀之以祸福之利害然後多欲之生民莫不悚动而从之帝公之贵富臣庶之贱卑惟听其所煽惑而已万一愆负容贷而佚乐容致则冥冥之报显显之责非所过而问焉也其悚动之心一至则割弃髪肤炮灼顶臂无所敢爱而况於身外之才力乎此释氏之庄严所以益新而每大也崇仁为邑领治八乡而郭中塔庙华严居其甲其佛殿之雄丽费财五十万乃能成而嫠其氏具出之彼唯悚动之心一至焉耳某年月日始事某年月日落成凡其所以为之雄丽者莫不竭尽其方术呜呼亦已勤矣夫为妇人女子不得出於盛古之际而同流俗於教法烂漫之後求所以善吾身於存没初终既无所取循矣方又觳以惸惸之嫠而其赀利蓄藏倾於一殿而无所靳也其心岂不可矜矣哉余为之书盖所以矜之元丰元年六月日记
北池记
北荣尽间对而周之其制如庭其溜下注锺而为之池春动以来泓浸襄阶怜其无物涵游访於?买四五鱼鰌养之其中异时奴献田之螺又选十数养焉日向久鱼产童子十余口萧萧相从浮头漪上或惊之暂没去少顷复出噞喁以为惬比其长矣虽屡搅之犹不现余於是感乎人之幼壮也既七八月天不雨而溜絶漪痕稍落羣鼠辄夜下漉之丽泥而鱼善奔潜鼠不能有所执唯螺钝滞又无逃乡鼠食其肉无孑遗当是时鰌遁最
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 10:28:17-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>