<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="提要,卷一,卷二,卷三,卷四,卷五,卷六,卷七,卷八,卷九,卷十,卷十一,卷十二,卷十三,卷十四,卷十五,卷十六,卷十七,卷十八,卷十九,卷二十,卷二十一,卷二十二,卷二十三,卷二十四,卷二十五,卷二十六,卷二十七,卷二十八,卷二十九,卷三十,卷三十一,卷三十二,卷三十三,卷三十四,卷三十五,卷三十六,桐江续集全文在线阅读,桐江续集全文在线下载,大玄古籍书库">
<meta name="description" content="诗文别集。元方回著。三十六卷。乃方回元时罢官后所作。卷一至卷二八是诗,卷二九至卷三六为赋、说、引、序、记等文。据集中《虚谷桐江续集序》称为二十卷,而《千顷堂书目》则著为五十卷,今考集中诗文,知此集非一次编成,系先有《桐江续稿》九卷,每卷百首;后又有十五卷本,再后乃有作者自序所称之二十卷本。但以上各元时旧本,均已残缺不全。故清修《四库全书》时,乃据其所得,重编为三十六卷(《四库全书总目》著为三十七卷,实为三十六卷)。集中《寄题桐君祠》小序说:“余守桐江七年,解官后留居五年,凡一纪而后去。”其后又数至桐江,感">
<title>桐江续集_方回_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">桐江续集</span> <br/>
          作者： <span class="inputVal" id="bkauthor">方回</span> <br/>
          朝代： <span class="inputVal" id="bkdate">元代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">类书文集,诗文集,完结</span> <br/>
          字数： <span class="inputVal" id="bknum">[book_length]294364</span> <br/>
          说明： <span class="inputVal" id="bkdec">诗文别集。元方回著。三十六卷。乃方回元时罢官后所作。卷一至卷二八是诗,卷二九至卷三六为赋、说、引、序、记等文。据集中《虚谷桐江续集序》称为二十卷,而《千顷堂书目》则著为五十卷,今考集中诗文,知此集非一次编成,系先有《桐江续稿》九卷,每卷百首;后又有十五卷本,再后乃有作者自序所称之二十卷本。但以上各元时旧本,均已残缺不全。故清修《四库全书》时,乃据其所得,重编为三十六卷(《四库全书总目》著为三十七卷,实为三十六卷)。集中《寄题桐君祠》小序说:“余守桐江七年,解官后留居五年,凡一纪而后去。”其后又数至桐江,感情颇深,因以“桐江”名其集。前人多以其降元屈节、人品卑下,对其作品每有非议。其实,方回诗作,不仅数量多,题材广,且能选取重大题材,深刻反映动乱的社会面貌,寄同情于战乱中的人民。今存《四库全书》本、《四库全书珍本初集》本。《元诗选》初集录其诗一百二十四首,题为《桐江集》。</span> <br/>
          封面： <span class="inputVal" id="bkimg">Z_18942.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]桐江续集
[book_author]方回
[book_date]元代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]类书文集,诗文集,完结
[book_length]294364
[book_dec]诗文别集。元方回著。三十六卷。乃方回元时罢官后所作。卷一至卷二八是诗,卷二九至卷三六为赋、说、引、序、记等文。据集中《虚谷桐江续集序》称为二十卷,而《千顷堂书目》则著为五十卷,今考集中诗文,知此集非一次编成,系先有《桐江续稿》九卷,每卷百首;后又有十五卷本,再后乃有作者自序所称之二十卷本。但以上各元时旧本,均已残缺不全。故清修《四库全书》时,乃据其所得,重编为三十六卷(《四库全书总目》著为三十七卷,实为三十六卷)。集中《寄题桐君祠》小序说:“余守桐江七年,解官后留居五年,凡一纪而后去。”其后又数至桐江,感情颇深,因以“桐江”名其集。前人多以其降元屈节、人品卑下,对其作品每有非议。其实,方回诗作,不仅数量多,题材广,且能选取重大题材,深刻反映动乱的社会面貌,寄同情于战乱中的人民。今存《四库全书》本、《四库全书珍本初集》本。《元诗选》初集录其诗一百二十四首,题为《桐江集》。
[book_img]Z_18942.jpg


[book_title]提要
钦定四库全书　　　　　集部五
桐江续集　　　　　　　别集类四【元】
提要
【臣】等谨案桐江续集三十六卷元方囘撰回字万里号虚谷歙县人宋景定壬戌别省登第提领池阳茶盐累迁知严州宋亡降元即以为建德路总管寻亦废弃回所撰有虚谷集今未见此桐江续集皆其元时罢官後作集中有自序称二十卷而千顷堂书目作五十卷今观集中四卷末题从事郎宁国路儒学教授同舍生曹佑编次五卷末题云方存心正心刋行六卷末题勅授徽州路儒学教授冯梦龟林一桂等刋九卷末题表侄刘秉懿谨编刋行十卷末题甥侄汪庭芝谨编二十五卷末题古杭徐芝石宅沧浪山房刋行二十七卷末题学生徐编次而佚其名则後人所增益非其旧也此本犹元时旧刻有玉兰堂印又有季沧苇藏书印盖文徵明所藏复归泰兴季振宜者诗集阙一卷二卷三卷二十一卷二十三卷二十四卷二十六卷三十二卷三十四卷三十六卷三十九卷四十卷四十一卷仅存二十九卷文集惟第一卷目次可辨余皆初刋稿本卷字但有墨台不知首尾以数计之尚存八卷盖佚其十三卷矣中间尚颇有缺页无别本可校今亦仍之观吴之振重刻瀛奎律髓疑书首一序非回所作今集中载此文在送王俊甫序後知其未见此集则亦希觏之本不以残缺废矣回人品卑汚见于周密癸辛杂识者殆无人理其初以梅花百咏媚贾似道後似道势败即迎合时局上似道十可斩之疏得知严州元兵将至倡为死封疆之说甚壮既而不知所在则巳迎降于三十里外矣其居心尤巧诈可鄙【按明都穆南濠诗话尝为回辨白然穆别无所据但云梦中见回自辨然则欲颠倒前史是非者皆可托之于梦矣故今不用其说谨附识于此】然观其集中诸文学问议论一尊朱子崇正辟邪不遗余力置其行而论其言则可采者多未可竟以人废其诗端主江西平生宗旨悉见所编瀛奎律髓中虽不免以粗率生硬为老境而当其合作实出宋末诸人上就文论文亦编唐人集者不废沈宋之意也乾隆四十四年二月恭校上
总纂官【臣】纪昀【臣】陆锡熊【臣】孙士毅
总校官【臣】陆费墀

[book_title]卷一
钦定四库全书
桐江续集卷一　　　　　　元　方回　撰
仲夏书事十首
园林夏宜晓叶叶溜晴光此地吾能浄非天独肯凉汲泉看马饮剗草免蛇藏似亦为形役终无市井忙南风吹密树古屋隐林隈卷画防梅雨镌诗惜石苔医书邻叟借庵记野僧催细省仍微笑犹胜走俗埃幽居少四隣长日属闲人石气常蒸雾莺声不改春子钱偿未已卯酒醉何频说与耘畦者无锥未是贫闲身何所事诗外别无心但见独危坐焉知长苦吟兵戈生长老梦幻去来今感慨亦徒尔宾来酒且斟息担秋云季扶犂夏欲中园林初畏日里巷只雌风饼粥悭鱐脯醯盐劣韭葱藕丝冰水旧谁识少陵翁菜梜朝酲後茶瓯午困前入帘禽避弹升竈蚁求羶观物因多感谋生各务全蚕登新麦贱田叟荷皇天劲瘦元弘博凄酸忽壮豪为诗兼衆体此事属吾曹俗学三书虎雄心六钓鳌兰枯菊犹短不羡蜀葵高弃置乾坤事归休水竹居不因徵急债尽可读残书虀糁畲田粟姜羮石涧鱼论文同小酌未觉故人疎细酌浮菖酒闲吟树蕙文卖符羞米贼采药按桐君壬日近梅溽午风生草薰湖航三纪梦荷盖石榴裙暑月忆寒月老身兼病身簟谁分长物酒并缺贤人山市氷难致家园蒜自珍黄芽冷香饮回首叹扬尘【予向客从魏静斋夏秋之间服黄芽煎附子木香冷饮然仅年五十一今没十五年】
赠地理齐君龙吉
积善出公侯今於葬地求樊崇如叵测郭璞殆徒谋折臂终难验控颐自可忧未抛金锁甲焉问土馒头
独游塘头五首
予有小塘园屋在歙县左数十步傍问政山先世坟墓所由之路癸未五月初十日晚避俗往游独坐久之所得坌集非城市所能有也出东门入南门转深坞瞰大溪而归後当数数如此矣灯下遂成五诗又当思所以名是塘者
纳谒心全嬾紬书眼倍昏偶思行药圃独往叩柴门湿岸鳬梳羽颓塍枣露根元来好诗句只在数家村诗必城之外胡为不出城渐逢人少处初听水流声异卉栀香酽纎梢笋粉明是中亦堪隐浪出误平生蒲藕上塘种养鱼於下塘积泥春粪树储水岁浇秧未藉知章敕堪浮逸少觞扫松须憩此繋马古垂杨密树窥青果方塘数绿荷久晴田水细向晚野烟多兀坐几忘起成诗费屡哦归鞍犹觉早再欲叩烟萝雊雉古原侧归牛荒潦滨炊烟已昏野花气更留人剩欲培幽筑端容买近邻向来惟有梦今此岂非真
五月十一日早问政山房三首
道士携壶酒相迎劝瓦巵野葩芳杖屦林霭润须眉自说夜频醉不知朝有饥问曾辟谷否擘树嚼松芝【老松身青芝生焉道士谓为仙茶手掌熟揉咀咽有味嫩松芽嚼食微酸亦佳】
四十里苍翠中环万屈盘望城藏谷底覔路上云端笋出一春醉樵深三伏寒山翁无将相只是敬黄冠【山中人六十户皆以笋为生经春卖笋得钱举家日在醉乡】
纵不烧丹汞村人总是仙今朝才酒债明日有柴钱指草能医病争棊每让先活龙肯相赠竹杖掘深鞭【是日野人掘竹拄杖二枝甚古妙】
赠送李显之【世荣】
君居予昔至古郓泰山隈钓地卢泉美帆天钜野开覇思齐相竞道感鲁儒培历世传微学随时产异才稍穷南土胜端为北堂来金错倾求砚斑衣戏捧杯三春芍药国六代凤凰台搜览心应惬题评句必瑰暑风初绿稻霖雨正黄梅江路宜珍护鹏程积渐催
梅雨连日五首
蓑笠千村外乾坤五月中若无梅子雨焉得稻花风深贮陂塘满交流畎浍通还知周廪积敢叹阮途穷草树加蒙密波涛计渺冥似宜穿野屩直与眺江亭薪湿?烟重泥浑井汲腥虚堂坐昏黑时见一流萤雨应犹不止终夕汗如湍胡蝶魂才返蒲牢韵巳残身今栖歙谷家尚寄严滩江涨忽如许乘流未觉难骤骇寒成暑难求簟换氊通身都是痒彻晓竟无眠鼠侮猫犹幼蚊邀蚤共儇顺流日千里便合上江船岂不苦於雨江昏水廹城市民扃暗户军妇哭空营萤外无灯影蛬边有柝声百忧余一喜晓望稻畦平
雨後
荒园绿草长无客到书堂百尺辘轳冷一林薝卜香杭书归蜡屐睦艇致藤牀闲步复闲卧身凉心更凉
次韵谢平心胡秘监见惠生日五首
晚生何敢跂前贤夫子宫墙赐及肩忆枉朝车十官宅喜成邻舍万山巅尚堪湖学生徒齿恰少汾阳考第年【予少先生二十三岁今年八十】想得囊中有仙诀形容枯槁但神全五朝遗老冠时贤家祭犹无掩豆肩文采春花洛阳苑精神秋隼华峰巅难兄共对三千字晚境今开九十年富贵朱门百杂碎先生归卧故庐全
势途勇退似差贤焉用鸿门切盾肩早赐輼輬埋厚夜宁扶楖栗走荒巅泥龟不羡鵾鹏路粪菌徒输栝栢年我谓是身如尺璧深藏短褐庶能全
酒可吾中孰圣贤定开愁眼耸吟肩共怜雪鬓双垂叟时到花屏万仞巅暂借松隂消永日敢求药诀觊长年风惊尘愕奔车跌醒者苍黄醉者全
风追电逐角材贤我独从公息担肩野旷杖藜临絶景山寒采梠度层巅淡汤煮饭身无病小秤收租岁有年臭槖腐仓死兵火何如清节保生全
出马家坞
野迥夏无暑坞深朝更凉路随流水转山背古城荒县宇欹红阁僧庵缺粉墙暗惊兵乱後犹有数莲塘
白水寺
壁画暗金刚无人犬吠堂翠苔千古润玉水一寻方尘路云蒸火隂林石凝霜仙凡元不远咫尺异炎凉
坐白水寺门亭
百病今朝愈城南野寺滨石崖隂欲冻沙路莹无尘松老枝垂地溪清水见人僧瓶送煎茗泉冽味尤新
次韵汪翔甫读予诗藁见寄二首
我诗蒯侯劒玉具谢华装老矣三荒迳悠哉一瓣香漫垂船子钓嬾下赵州牀忽忆高轩过仙巾戴华阳十年兵甲梦投老卸戎装有药医诗病无花恼梦香书明萤度几簟冷竹遮牀属与公携酒蹉跎换岁阳次韵汪翔甫和西城吕全州见过四首
想见花间路篮舁草草装叩门驯犬喜入室蠧鱼香蹑石苔粘屐眠松露滴牀焉知人世事积甲又宜阳闻道过从地衣冠异俗装小孙迎劝酒後院出行香贾客珠量斗侯家笏满牀未如耆旧辈龎马隐襄阳五鼎封君食千金奉使装傥来皆外物不朽有真香满酌圣贤酒虚争上下牀细思诸葛事只合卧南阳骤见累侯印遄闻趣相装相期终古事未用暂时香清论玉霏麈高眠雷撼牀前鱼又堪笑红袖泣龙阳
七月初一日晚大恶风而雨
焦原沸泽火云红忽变煤炲漆暮空定谪毒龙移旧穴并驱奇鬼助狂风落泥朱实争残果劈瓦青株惜半桐审雨堂中知是梦未须豪横诧衰翁【予门大桐木几劈去少半桃实纷堕泥中】
寄题佛智忠禅师实庵【并序】
佛智大师法忠俗姓徐江西隆兴人本号收庵端平间习庵陈埙和仲为改曰实庵自吴抵歙说法四十余年至元癸未年七十二矣预作宅兆於葛塘而以实庵扁其屋虚谷居士方回为说偈曰
皴皮槁项换儿童依旧恒河见性同作蠒蚕宁长恋叶蜕形蝉待别嘶风双趺可逐茶毗尽只履谁知窣堵空设土馒头诳人眼新罗鹞子过天东
实翁大笑笑虚翁自辟新庵地几弓万事我俱捐堕甑百年公巳办幽宫恢张远筭遗身後跳脱迷魂出梦中智了愚冥莫分别乾坤黄落一秋风
暑中闲咏六首
解辔去秋杪墙垣翳藋蒿荷锄今夏半篱落熟瓜桃道左门常掩兵余井未淘向来手亲种唯喜一桐高惊奔万马屯岂料此身存长日唯三饭闲时或一樽泉深添井索果熟闭园门老病更炎热收心此避喧能静何忧暑惟悭足御贫每圆欹枕梦不记剖符身僧熟频求字僮顽自澣巾林间坐磐石山畔驻行人谓我无忧者其谁会此心乾坤今古事岁月短长吟井冷增瓜味轩晴表树隂樽中适有酒聊与客同斟叹息归来晚园林亦自都疎篁新茁笋乳燕倍添雏喜雨诗成轴看山画作图酱醯资豆麦伏近笑无储篱门矮复斜乌桕发枯槎曾守诸侯土还同百姓家葛囊悬苣子梅卤渍栀花臧获修时事分衣缺布纱
六月雨
六月今年雨千山每日云稻登全可望树密最宜闻预免忧饥色先收破暑勲稍容骄蛤黾且为屏蝇蚊
又雨
霞红疑太早果不是晴天市涨危侵户村流喜入田昏昏邻寺鼓滃滃晚?烟明日应犹雨宵甜一枕眠
急雨
极热方亭午浓隂忽半空衆蝉瘖急雨独鹞攧高风过湿蔬争绿矜晴果骤红树凉宜就饮残滴入樽中
六月半屡雨
甘雨作丰年尤宜近伏天水无过大海旱不救良田六月茅檐滴千村饭竈烟山城秋意早新粒市香籼
六月二十日雨
天怜野老饥初不待人祈雷与奔腾骤烟兼映带微已泥弊屣更喜滴单衣暗想田塍上禾秋蚱蜢飞
雨後
重湿抖筠笼追凉涤瓦锺乏香嫌婢索得酒赖儿供纸润剪弥钝墨胶书不浓幽斋雨中咏寄远意还慵
次韵程以忠同饮
饮湿自嫌无圣酒摘鲜犹幸有真茶艰危昔偶分侯竹老病今还齕庶瓜已约社鸥盟水石尚惊征马困风沙醉人不管傍人笑瘦影伶俜乱鬓髿
风云变化世常有丘壑盘旋谁与同驾驭孟嘉真得势滑稽方朔浪言工律严诗友何妨少租薄秋田亦幸丰两手搔头指欲秃犹堪举酒吸长虹
三十年重到紫阳观
石路崎岖唤渡船松萝穿尽望中烟缪为白髪二千石轻别紫阳三十年洞冷歛心归酒地阁虚携眼上诗天丹砂九转犹多事解饮能吟即是仙
次韵张文焕慵庵万山堂即事二首【鐩】
张侯诗思涌如泉吟榻横陈翠麓巅十雨五风今乐国千村万落几人烟赏心眺览知何筭转首音尘竟弗传句勒口碑天共远不虚佳月佐觥船
新晴钟鼔暮楼台人与清空两不埃日已顿无宣子畏云应全为退之开夜凉河汉牛初渡秋爽关山鴈欲来好向丰年作张主未须松鼎煮丹胎
次韵张慵庵立秋有怀
西风一叶未为稠积雨寒添客思秋试以物情观燕垒可无心事寄菟裘砚何堪办三钱水竹岂能踰十稔楼真是先生有归兴不应如我雪盈头
次韵张慵庵言别就送
屡陪幽话探玄关虚往无何已实还远眺每穷千里外佳吟时见一联间致身霄汉名方起回首林泉意欲闲闻说姑溪卜新筑会须容访郭青山
送慵庵不及用韵奉寄
东城追迹过西关桥上纷纷送客还擕酒踟蹰才水次鸣珂躞蹀已云间摘茶贸食民尤窭掘蕨烧畲土不闲细为明时问疲俗往来亦足当游山
送李杍黟县
黟县小桃川年来异昔年民间何所苦兵後最堪怜石墨湮深井秋秔斸废田喜闻新令尹清白有家传邑贫风俗俭君去共弦歌持已心宜肃临民色要和寒儒尤可念巨室已无多好与诸耆旧商量细抚摩
送张慵庵
南望闽淛北望淮山水江东此郡佳眼有一尘辜眺览腹无千古费安排剪刀锋快云裁句练带溪长月繋怀独见张侯富才思不同余子醉金钗
次韵谢李寅之鄂渚见寄【名直清号南麓江陵府人丙子生今年六十八】
龙沙象徼各行役【予极北至松漠君极南踰桂岭】汉树江云频寄诗政尔一天心不隔其如两地梦相思投簪得谢今无事命驾寻盟会有时未爱镜湖矜敕赐更能宣室对神厘叩户惊传千里使开缄快覩七言诗古希年廹公犹健不仕风高我所思儿大知书聊慰意家贫食粥亦随时迩来稍喜休兵革赛社秋场醊祭厘
八月初一日
秋风几日尚无诗政坐炎歊转赫曦闲被贫为魔搅挠病须凉当药医治薄田董获收新粟老圃开包献巨梨顾此亦差胜穷宦回头何啻十年迟
八月初二日
蝉声渐渐怯西风闲捻青枝翫菊丛老去一身都是病寤来万梦总成空喜分果饵小儿女浪费薪蔬顽仆僮严瀬家人报船至更营樽酒恼衰翁
次韵汪以南教授美康使君新政因及贱迹四首
吾州今岁得儒臣坐镇浮浇力万钧月榭风台寻古迹烟畦雨陇劳遗民长庚往往诗无敌子美云云笔有神老嬾未遑致三请低回秪欲老垂纶
溃蚁狂澜拔地来日多事变少人才鼎锺古篆肓谁识布素轻缣拙易裁夷甫风流空自命子山词赋有余哀邦侯博雅难酬对且向筵前覆酒杯
汉廷久已推三杰鲁国终难致两生云雨蛟龙真有势风霜草木易无情小迟玉玺徵黄霸定许青门老邵平勇据臯比作歌颂依稀駉駜似难赓
石壁峰前旧泮林新培槐市緑成隂川流决溃终归海木德回环会守心夷轨得朋殊未艾长謡怀感抑何深矧伊色笑逢民则好续当年蹻蹻吟
八月十二夜对月
胡牀正面紫阳山浄扫晴阶掩夜关金气渐寒风露下冰轮欲满斗牛间衰怀突兀来千感暮齿逍遥保一闲天役万形仍自役何为西堕又东还
八月十五夜对月
散发披襟一再窥未甘兀兀守书痴月圆照尽天圆处秋半凉当夜半时人世无灯方作梦山翁有酒更能诗此心除却嫦娥外惟许崚嶒瘦影知
次韵僧自文见赠四首
去思无德政岂有吏民碑家乏千头橘官羞七尺蓍樵蹊谈野史茗榻和僧诗是事山中好归来始得知【诸侯蓍七尺】
浪说扬州鹤居多荐福碑听师无孔笛弃我不灵蓍冷阅人间事闲题物外诗修行真有力肯被鬼神知【蓍岁久则不灵古之筮者岁易之】
空庭风卷叶坏庑雨淋碑起废须成厦占孚预撃蓍红楼追曩集碧落待谁诗非有鈎牵【原缺三字】亦未知【古将筮撃蓍韥以发其神红楼集唐僧广宣诗碧落元厚之少游荆州读书龙安寺後为帅创此堂题诗】
莫诧横磨劒宁为没字碑问花惊兔麦赋药护羊蓍今我都无事非公不作诗夜窗各坚坐两地月明知【羊蓍麦门冬也谢灵运山居赋五华九实二冬三建二冬谓天门冬麦门冬】
次韵康庆之见过醉归读予鄙作【郡总管名天锡】
饭颗山头老面瘦沈香亭北醉顔醒二豪诗骨已沦渊谁能汲古出深井康侯天笔雕风骚一蹴已过庐山高大鹏运海翔六翮我岂能为腹背毛
次韵康庆之秋雨喜凉书怀五首
躁求慾火炽寂守德宇凉斯人老世故秋雨锄骄阳季郈鸡浪鬭臧谷羊俱亡矢诗写高怀耸如见清扬少年健如虎不信发齿落风雨凄其秋衆叶失所托深潜泉自滋猛锻石亦铄细思陶元亮大胜王镇恶补衮据鼎鼐赐履铭旗常流汗每浃背孰知北窗凉协力诛楚新见忌於高光商山与富春采钓庸何伤游子悲天涯志士栖山阿少游一欵段何必减伏波矍铄岂不伟末路终蹉跎催科拙下考当如阳城何雨陇秋告稔风庭夜饶清疲庶感幽念未用思神京矧兹九日近亦足醉菊英公暇一出野细询田父情
次韵康庆之题予桐江诗卷
每愧诗无古风调背山楼阁晒花褌稍知海若吞河伯敢眩蹄涔一勺浑
小儒百窘似贫户薪及扊扅襦作褌梓泽珊瑚许窥否未多玉璞与金浑
寄题冯君宁国梦堂
六如第一伽陀字堂扁剩传弹铗冯肖象谓当求传弼伤麟无复见姬公发棺义已参坡老札闼嘲犹忆醉翁栩栩侯王热人眼渠知身落大槐宫
次韵康庆之秋夜客怀自述
遯肥久已远罝罗独慨流年老易过宦学向来千龃龉功言竟复两蹉跎是山可隐在人耳今雨不来如彼何羣蛰闭关廹揺落未须轻奋怒蝇戈
次韵康庆之催借所着及谢见过
闻道公家所着书担囊荷箧喘肩夫定应未肯轻传借良贾深藏有若无
胸涵太古恐无邻面着微埃讵许亲顾肯城南访穷巷松风时煮一瓯春
次韵康总管庆之和碑字韵二首
周颂岐阳皷秦铭泰岳碑览观明古镜推测妙神蓍真复登三事何如赋万诗江湖频作郡棠?有人知山游灵运屐寺乞简栖碑岁计多栽菜流年嬾问蓍醉眠书当枕禅戏偈成诗鬓白非今日何劳晓镜知
送张录事诚二首
歙州江见底录事亦如之休吏早封印访僧闲着棋旧鞍羸马出矮屋破帘垂行处与住处官清人不知虽然精吏道不肯失民心但饮邻墙井犹偿月俸金举家惟菜味附邑更棠隂久弄周昌印临文勿太深
九月初一日
满城风雨夜初长晓径衣单野圃荒秋着此寒欺老我诗将何句待重阳山容竞爽穿疎树菊意高骞迓早霜人事日非物良是悲来谁办铁为肠
次韵寄川无竭并送所撰旃檀林记二首
彭门不记旧楼黄吟社参寥未肯忘更着雪添双短鬓早惊秋隔两重阳遥知剩种旃檀树便拟同焚艾纳香勉为龟蚨驱兔颖愧无雄健亢三长
多生曾结短檠缘埋没书蟫不记年左郁右邻窥奥藏南浯北峄问奇镌更饶曼倩三冬学未抵天龙一指禅丝尽蠒成终有日与公同作老蚕眠
次韵张耕道喜雨见怀兼呈赵宾阳【追和】
疲氓多菜色去守乏棠隂属虑千峰旱俄闻六月霖麫滩船欲澁茗务井还深香润回瓜圃声酣起蔗林炎官初恣肆道暍稍侵寻畏日方焦野油云忽冒岑此凉苏万病厥价倍千金解郡虽踰岁留家尚至今田登欣米贱屋老惧书淋遥念儿衣醭兼虞妇竈沈凄清传古调忧闷豁烦襟拭汗纰綀帨搔头断玉簪却思穿石罅共坐听泉音韭脆鲜鳞缕梅芳煮醖斟一江同照影两地隔论心疑雪佳公子输君日对吟【睦有近城滩民以船载磨治麫城中茶场大井汲者衆故有麫滩船茗务井之句赵宾阳和予雨夜诗儿童疑有雪频起穴窗看故有疑雪佳公子之句】
桐江续集卷一

[book_title]卷二
钦定四库全书
桐江续集卷二　　　　　　元　方回　撰重阳吟五首【并序】
兴有不同而皆极天下之感君子以之冥心焉陶渊明曰闲居爱重九之名此闲寂之极感也苏长翁曰菊花开时即重阳此旷达之极感也潘邠老曰满城风雨近重阳此衰谢之极感也吕居仁曰乱山深处过重阳此覊旅之极感也予不肖何足以跂前人尝有诗曰干戈丛里见重阳此亦乱离之极感也世人徒赏邠老之句窃意其未必得斯句之意姑随声附和耳予癸未之岁适遇闲居重九私念平生五感俱集遂吟为五解而吊影以歌之重九前五日方回序
射虵戱马老刘郎不为乾坤减战场三径寒华空怅望闲居无酒对重阳
心炎何处不南荒瘴海烟深有玉堂随地着身无得丧菊花开日即重阳
此身生死国兴亡揺落年年本是常无奈潘郎解凄怨满城风雨近重阳
衣冠南渡紫微郎流落天涯事可伤不是诗人终不会乱山深处过重阳
战尘漠漠草荒荒兵过村空菊自黄死尽亲知身偶在干戈丛里见重阳
哭肯堂赵公拟老杜八哀体【与?】
飞鸿离鱼网玉石有俱焚冥冥岂无志鬼物妬璵璠今代赵广汉谁欤哀王孙粹然东南禀顽薄推廉敦悠悠桐江水父老至今言听讼古楠下审克恭且温郡将不解事祸变生军屯婺米给湿腐营垒朝无飱出甲火府库僚吏争溃偾黄堂坐者谁微服踰缺垣公急叩府寺衆涅忽自蹲大呼好知县肩舆坐和辕卒辈匪怙乱猾刻专饕惛各欲赡老幼等死有本原公急斥私槖致米诸乡村稍抚以金帛汝饱可无喧顷刻事底定阖城免屠燔声名由此起褒语来天阍就擢半刺史遄又典大藩东西淛河节祥刑谨平反芟乱保乡郡剿馘殱盗根我时守马目邻疆约相援天地既翻覆气数难预论箕子歌麦秀邵平灌瓜园展转落闽峤劲翮终弗骞燕赵朔风路饮马滹沱浑据鞍始识面鷄羣见丹鵷乍聚忽骤散岁月流沄沄不谓桑梓地辱公弭朱幡草堂屈大尹惊农压篱樊屡接月下尘稍醉花前樽近之若氷雪三伏无歊袢一朝怪事作传闻声为吞奴告主者斩贞观法令存况乃肆诬蔑奸人执仇寃衆知无是事避嫌口若鞬衢州之驵胥移文恣澜飜至欲加钳绁责以徒步奔意公即自裁足快私排拫扁舟载公去戈戟围其门面对事即白大明掲覆盆受辱固已甚何待加囚圈析爵地千里如古诸侯尊飞语一点染视若砧上饨二子縻讥禁远睨惊弟昆竟尔病疽背不得旋车轩彼凶甚枭獍俗薄徒实繁非人类则已心愧当自扪呜呼古明哲岂不忧元元沮溺隐季叔唐虞有由拳与其青蝇矢狼藉污瑶琨孰与逃閴寂忍饥撷兰荪我贱无力气淖曾不能掀贫亦靡赙賵奠酹无鷄豚激烈拟八哀些歌招公魂万古万万古遗恨凄乾坤
癸未九日
芙蓉一雨烂枝繁篱落纷披菊满园岁月少恩寒事廹乾坤多难老身存酒逢我辈何拘节山在吾家不出门高可常登亦常醉独能此日与销魂
九日有感再书
荒山过雨薄寒新洗尽西风扇底尘萍梗江湖今故国干戈天地几遗民向来佳节都如梦不谓衰年剩此身草草儿曹一杯酒谁欤可与话酸辛
秋晚杂书三十首
煌煌鷄冠花飞昂丽前轩异物尚贵少焉用此卉繁翰音赋首饰鸣将雄其羣植物复肖之天巧讵可原细视足诡怪恶多谓宜芟嗟哉近霜草十九已不蕃独兹峙荣艳岂不胜枯樊留以伴嘉菊亦足华我园
屈子悼芙蓉胡於木末采谁欤变秋树水花俨高垲本非莲藕类稍稍具姿彩厥植亦匪贞朝泽暮巳痗叔世尚浮卉貌取实故萎吾庐百昌戕一二此根在无奈儿女曹爱之若芳茝曾不如荞穄足用拯疲馁
酒为万有神菊实百卉仙敢问神谓何我肠苦愁煎此味一濡唇倏忽千忧捐仙说又何谓南阳有其泉昔人饮芳润槁项足引年闲居爱重九二物心怀旃秋热寒华迟家贫时醪悭屯乖勿深叹古亦有斯贤
畴昔夏之夜百虫无不鸣侵寻廹秋杪惟有蟋蟀声微物乏巨喙寒翅厉酸清露将化为霜欲鸣声不成瓦石有深缝缄默逃汝生不然且立死焉问嬾妇惊天地布肃令讵别物重轻岂惟蝼蚁蛰神龙亦潜形
我观满囷粟一粟之所充海鱼千百亿孕卵与粟同春菊寸许芽霜华秋丛丛误耘或失溉槁死厥壤童万物生必成塞天曾不容殀阏尽屯厄宇宙将无空忍哉鋭头辈不恤地上虫汉网非少寛六合无人踪
思诗夜无寐佳句招不来不思忽有得清晨视空阶昨日所未有红叶初可枚小雨过庭菊一夕粲然开饥雀噪檐隙纺车响林隈百动各有为此复挂我怀秋意美初寒经营一衔杯炊仆告薪尽空庖风卷埃
去年归我庐移菊於邻家今年灌我畦百本余秋华閲时十二朔暄凉更韭瓜逋债之所丛诋诟纷交加燃头复割肠笑口仍呀呀低价弃薄产未办充馋拏忧端如箭来惟有醉可遮买酒卖书籍匹如死天涯
今年初发春主人饮我酒借问主人谁是邦之太守座中有上客俨然八十叟优伎何纷喧观者拄肱肘于时梅始华菊荣倏秋九此主愤仆诬逮对以疽踣此客抱老病亦复正丘首人生会皆尔曷不覆大斗【正月初二日府尹赵肯堂与?会客前知台州胡平心崇年八十居上座八月二十五日赵以公事对衢州卒九月十二日胡亦卒】何以知秋深衾薄无浓梦梦断复不眠寒气夜巳纵幻虚成诸有谁实神其用积惨以消之化工似好弄东家生育喜西舍哭泣痛鸿荒考妣初万代几宾送释氏寂灭乐此理未必中浩然思无涯雨鸣鼓钟动
有金当报恩有劒勿报雠忘雠不过辱忘恩禽兽俦雏乌哺其母豺獭知献羞岂伊具人面曾不畜产侔鲁叟造化心笔底天春秋如彼货与魋何足私怨尤千里忽命驾【缺】予将焉求为言笃故谊一饭敢不酬
周诰恶沈湎礼设萍氏禁愚夫或败德贤者故克敬上有朝廷燕下有乡党饮倍食与无筭岂闻起酗竞但此忘忧物过嗜足致病汤剂所不攻朝窗卧若暝虽然极困羸亦未害性命百病皆不可病酒差独胜
世运日巳季帝王降而霸人品亦复然穷极事狙诈孟坚列九等三三以相亚圣有生而知愚至不可化吾谓上上人老死守田舍远迹牛豕间胼胝事耕稼彼昏慕鼎食厥价下之下何待临伏鑕然後发悲咤
昔闻有烈士哀歌缺唾壶衰暮心不巳徇名殆忘躯我老讵复尔一壑不愿余外物百无嗜惟喜读我书空樽已絶沥寒庖仅微蔬儿啼得非馁尘编聊自娱弊庐匪无山犹兹寄城隅车马不至处愿言迁林居
吾年志学初故已嗜为诗三霜当六十无复一黑髭生事置堕甑世故愕败棋独喜五柳作时时一哦之【原缺二字】其犹龙隐见不可覊道人结浄社刺史遗酒赀亲狎【原缺三字】亦不作岸涯永言想遐?终老茅檐栖
赋诗学渊明诗固未易及饮酒慕渊明酒复罕所得荒凉数亩园卜筑未成宅此或类陶家秋菊亦可摘古称士希贤将无肖厥德如我於柴桑往往似其迹储粟既以缾子尤不胜责有时醉欲吟坌集索逋客
三岁出瘴岭弱冠历吴楚晚涉大漠寒远吊长城古失【缺】得谤讟少乐多辛苦侵寻四十年复此守环堵松楸仅有存骨肉化为土岂不登一名贫甚於父祖行行荒篱间寒华粲可数惟酒足解愁钱尽不得酤
堂堂陈去非中兴以诗鸣吕曾两从槖残月配长庚尤萧范陆杨复振乾淳声尔後顿寂寥草虫何薨薨永嘉有四灵词工格乃平上饶有二泉旨淡骨独清学子孰取舍吾非私重轻极玄虽有集岂得如渊明
吾家一何奇奇峰照南窗是为紫阳山万木青摐摐上有出岫云下有见底江江清云无心伴此眉宇厖诗思忽飞来时有白鸟双落日澹秋色寒沟度枯杠归欤书屋夜昏灯剔幽釭怀人良未远遯翁生是邦
窃尝评少陵使生太宗时岂独魏郑公论谏垂至兹天宝得一官主昏事已危脱命走行在穷老拜拾遗卒坐鲠直去漂落西南陲处处苦战鬬言言悲乱离其间至痛者莫若八哀诗我无此笔力怀抱颇似之
人言太白豪其诗丽以富乐府信皆尔一扫梁隋腐余编细读之要自有朴处最於赠荅篇肺腑露情愫何至昌谷生一一雕丽句亦焉用玉溪纂组失天趣沈宋非不工子建独高步画肉不画骨乃以帝闲故
六经天日月诸子如四时史自班以上语奇文亦奇踵武蔚宗辈语有文无之小宋刋新唐不悟宵寐规以艺传李杜待之无乃卑他人有遗集一览不再窥惟此与韩柳咀嚼无厌期侪彼枫落生吾欲镌此疵
道自汉魏降裂为文与诗工诗或拙文文高诗或卑香瓯假山序不妨自一奇鲥橘多骨核乃至肆诋訾恭惟陈无已此事独兼之五七掩杜集千百臻秦碑四海紫阳翁归美岂其私所以此虚叟取为晚节师
天地亘长有山川无尽时人为万物灵曾靡百年期尧舜复安在桀纣亦如兹魂消骨已朽是非焉得知阿瞒营八极羣雄略芟夷分香何恋恋终有西陵悲俗眼乏远瞩世议多偏私蝇蚊不待霜有酒聊自持
子云性滑稽寓意颂酒德?夷虽胜瓶岂终无腐日子反以此毙孟公卒自贼万物有中道盍少循轨则唐用交州督畏瘴避远役抵死坐不饮如此固为失北齐有孙生执笔老敕勒一夕醉不起彼亦岂为得
君子食已德小人食已力万卷空自读一钱终不直使此腹无书讵可登仕籍艰难一饭故展转百忧集前臑不复梦归灌畦数席芋首已足掘豆荚亦可摘所烹无不美自我锄上出寄谢朶颐人抱饥幸无戚
我不识渊明但以菊观之白露化为霜百草忽已萎始见南山松青青虬龙枝睠此粲然英凛有千尺姿撷菊酹我酒倚松哦我诗二物足相配髣髴齐与夷遥遥袭世胄岂无王谢儿故是芙蓉花亦得与同时
世称陶谢诗陶岂谢可比池草固未雕阶药已颇绮如唐号元白白岂元可拟中有不同处要与分朴诡郑圃赵昌父颍川韩仲止二泉岂不高顾必四灵美咸潮生姜门虾蜞以为旨未若玉山雪空铛煮荒荠
独吟不愧声独立不愧影独行不愧屐独卧不愧枕昏昏十日醉炯炯一夕醒古瓶插残菊老椀贮冻茗三嗅复三漱浩然万虑屏节食甘独饥薄衣耐独冷狸膏肥粟栗出穴落匕鼎此事世接踵夜坐试独省
三月三十日唐有穷诗人惜春不肯舍共坐夜达晨此得守岁意事愚意已神寸隂以分计一分直千囷窃虑假寐顷倏忽失我春今此九月晦虚叟尤酸辛揺落始云悲回首忽复陈讵忍弃菊旧遽喜迎梅新
游山不必衆邂逅三五人酌酒不在多浅深十许廵高可登即登不复拘日辰可饮即与饮无问刍牧民九月向十月丹枫日以新城东有奇阜霜寒出嶙峋一眺鸿背上啸歌岸风巾吾虽愧孟嘉不作桓温宾
艮思台秋眺
风亭月榭欲为之十许年前已筑基秋着碧山环作画天将白鸟点成诗抚松已幸追陶径梦草无烦忆谢池典午纪中揺落语白头洄泝不胜悲
瓮圃新霁
小园秋霁胜春晖雨过林端叶未稀红锦芙蓉应万萼雪衣蝴蝶忽双飞刀耕旧业聊从俗瓮汲余生永息机天与华腴慰萧寂可无佳句荅烟霏
用康庆之韵约同陆仁重游问政山
落叶卷秋原斜日照荒草我所思兮山中人餐松辟谷修仙道将旄相印本无心一蓑尚喜收身早袖有长生度世方玉杵玄霜倩谁捣白云三耳真人家磵霜不死菖蒲华笑挹诸公葛陂杖同驾老龙穿碧霞颠歌狂舞酒酣时一洗万古兴亡悲九万里风排阖归茫茫六合黄尘飞
游问政山次韵郡侯康庆之
住山应是胜游山矧此仙区异俗寰几度出城行十里何时筑屋就三间化猿君子高难问射虎将军老合闲秖虑家人犹粒食水泉深冷石田悭
赠山翁
箐菓崖芝日足餐卖薪时亦下云端邻家有酒常同醉晚岁无衣不叹寒黑白石充碁子用青黄树当历头看须眉不愧商山皓可待为人作羽翰
过汪翔甫宅
南纪干戈後相逢皓首稀草间翁仲在华表令威归骨夀由心泰身癯独道肥公松对吾菊同阅几芳菲
过吴式贤宅
君家梅最古举世少人知天地无吾党风霜自北枝一痕新月外数点小春时肯为援琴否浮香更有诗
别汪翔甫吴式贤
天寒岁云暮策马欲何之叩户元无事开襟莫更疑可轻千里别不话一番诗今代能吟者吾曹外有谁
同曹清父西郊纪事五首
晴耕新种麦破块满田间诘曲随牛路周遭傍马山几人锺间气往岁耸朝班黄卷今犹在青云未易攀【歙西产人物丞相执政侍从卿监郎官麾节省状元比岁不一】
挂粟枯桑杪篱门昼掩关晴霜开旷野寒日晒荒山指点村烟外经行塚树间羣豪故贪愎窃发亦愚奸【丙子窃发山前塘模划塘稠树丰口丰源潜口向果而五处杀人为甚】
木脱秋声尽田空野鸟饥时危羣盗惨身老故人稀所至犹堪醉无求自合归寥寥天地内古意一何微【是日十月初九立冬】
风俗嗟颓落文章委下陈出郊聊快目谋野岂关身本为搜诗去徒成泥酒频胸中知此事眼底似无人朴略童蒙学堆豗句读师有能致卿相或不赡妻儿士故无他业人谁此味知公庭彼为吏日日醉歌姬
题沈克已无名庵
姓字人能说无名意谓何厌称穷学究佯作老头陀宗炳疑相似韩康定见诃有来问谁某秪是笑呵呵
霜晴
霜晴暖意融闲步日隂中摘菊惊黄蝶移葵堕碧虫不因机偶动但见色俱同天地诗人少谁怜有此翁
每旦闻钟皷诸声
鸟雀次第起皷钟更迭鸣祗应廹人老岂是报天明隘巷喧丧事遥风过市声有为无不尽何苦更刀兵
小雪日观残菊有感【十月二十四日】
欲雪寻梅树余霜殢菊枝每嫌开较晚不道谢还迟早惯饥寒困频禁盗贼危少陵情味在时讽浣花诗
闻军过
老胆堪多恐焦脾更积忧军声时汹汹债事日悠悠西路危单骑东滩乏便舟情怀无一可风雨五更头【将西如武昌而缺一马欲寄长儿书物军过拘舟未可行】
久晴十月二十四日五日连雨程以忠来同饮
侵寻小雪初不雨五旬余深井腥泥水荒畦槁蛀蔬牛灾传聚落蛇出骇阶除巫诧瘟神王官虞火政疎浅流停碓磑硗陇抗犁锄闽粤挻兵?江淮断漕渠讹言兴委巷秽气集穷闾市药邀珍价僮衣类臭帤衰年今尔许恶况又何欤脚汗眠慵洗头风坐畏梳扪多王猛虱食谢孟尝鱼半世空为吏平生误信书得闲真已幸多惧复焉如田不能仓廪家才有室庐稍令逢小稔亦足慰贫居骤湿生朝础斜飘过晚墟檐茅声乍滴槛药色微舒牟麦还堪望蝗蝻想渐祛良朋胥此会忧抱与俱纾斗酒适酟至烹鷄漉韭菹
喜刘元煇至二首【光】
荒园槁叶飘荠菜已堪挑颇讶煎茶缓元知汲水遥日暄花迸蕾霜过土生硝小待谋新醖诗朋一一招诗翁今雨来同步上荒台草死元藏药花穷始到梅南方酣战急北陆苦寒催穷老情怀恶因君得暂开【是日刘君折一草曰此治肿毒药也又问梅今开未】
闻南盗
试与呼苍昊云何哄緑林谁欤能受谏吾欲告司箴稍有偷生路应无守死心古书今不信衰腐独沈吟
艮思台冬日
晚台闲一望城尽古溪头冬暖人多病山深市早收打门惊客至乏酒遣儿谋数蟹才堪擘酣眠失百忧
喜刘元煇再至用前韵二首
吟袖与风飘囊无锦可挑频来闲话好勿惜步行遥煮淡蔬胜肉燃枯草带硝我心知此客未易以旌招诗忙去复来侧睨笑舆台未厌庖三韭终难和八梅亲朋惊逝谢租债廹徵催不酌开怀酒愁眉讵许开
再用前韵呈元煇二首
谈拂风前竖吟藤月下挑是非姑且置来往不为遥蚁瓮营新漉貂裘补旧硝聊同小隐隐未用大招招天寒鸜鹆来望雪上山台髪少不重漆眼昏犹识梅醡槽呼旋制窰盎买连催新许民间酿樽应日日开
闻汪昌宗讣【为人司邸报公谨而是非了了】
四海旧知识乱来俱白头时闻一人死身复几年留相遇长安市频惊【缺】尉侯胸中皂白事梦逐杞天休
十一月初八日观雨【久欲西游为警报所阻】
重阳晴过小春天忽复萧骚雨可怜响入竹林全似雪湿蒸茅舍最宜烟战尘洗浄无传箭客路泥深亦着鞭三月聚粮岂容易临风殊觉意茫然
用前韵改一二语自释
南寒稍近拆绵天葵荠争承小雨怜冻合远峰应有雪炊残荒市更无烟未妨夜画炉中筯何苦晨呵袖里鞭人事好乖行路恶政应委顺付怡然
雨不成雪
一雨疑当冷旋为暖所胜南方难得雪冬半尚无冰余菊香罙酽羣蔬意似矜林疎石路细遥见隔溪僧
赠送鹤田李元晖【珏】
鹤田一别九载自青原如淛右过我紫阳山之下不胜感慨赋诗为别
一别九寒暑乾坤事事新老身余长物故友尽穷人汨汨犹羣盗时时有战尘少陵诗眼在试覔曲江春
别後读鹤田李元晖新诗用其体
菊悴兰摧忆别离雪边重映十年诗泪凝紫筱湘灵怨血迸红英蜀魄悲旷野虎狼喧寇暴长途鱼鴈隔亲知庄生浪说能齐物尧桀彭殇讵可欺
异僧
荒崖传有虎飞锡径登危衣槲纫枮叶餐松嚼嫩枝病人求咒水野老施庵基一夕缘何事飘然失所之
次韵刘元煇初寒夜坐【并序】
元煇示新诗其初寒夜坐有云四壁儿糊如暖障一灯妻占补寒衣清洒有味因独和此一篇为谢
山肩寒耸月随归榾柮炉红闭板扉跨竈郎来温课册齐眉人为摺深衣花传喜信灯如语草就佳篇字欲飞旧日声名刘夜坐能传家鉢似君稀
偶亦夜坐用前韵
林禽畏冷暮争归水上荒城早阖扉敲月会棋迎皂衲斧氷供茗唤青衣齕萁老马廏中响瞰烛痴蛾窗外飞忽报楼头禁钟动平生乐事叹今稀
又用前韵赋夜坐
酒醒招得醉魂归深护炉熏键夕扉渇舌恶甜勤漱茗癯肩耐冻嬾添衣颇闻空暗无星出小待更深定雪飞一字不圆终不寐癖诗如我自应稀
次韵刘元煇飞雪数片之作
六幕垂同冻不埃舞霙呼我燕窗开已从衣上霏微见未肯檐前汗漫来就砌拾看呵指笋隔帘迎数鬭籹梅衰髯却怪全相似且置闲愁拨蚁醅
再次韵赋飞雪数片
雨收霰止絶纎埃压瘴迎丰兆已开欲积忍将靴踏去初飘喜着袖盛来微微糁体寻生粟稍稍粘枝辄乱梅不解高楼办歌舞典衣亦合买新醅
至前写怀
送分迎至苦匆匆壁立萧骚肯叹穷四海交游存想外十年奔走乱离中生平不作今人调尔辈焉知国士风自觉近诗如死树傍无枝叶更心空
小至日书
谁知缇室动葭灰总道阳从九地回年近六旬愁里过身行万里死边来诗存瘦骨全如我花倚春风不是梅偶有友朋仍有酒看云聊与釂深杯
所感
生涯今尔许心悔旧为邦老合营埋穴贫犹买酿缸山行怜瘦马昼诵喜晴窗忽欲翩然去风帆泝九江【此诗有为而作某人营夀宫长予二岁酒司售器予独弗谐兼欲西游阻寇未果故云】
癸未至节以病晚起走笔戏书纪事排闷十首
遇节何其窘治家乃尔难谷生舂苦碎薪贵竈嫌寛病体危狼狈时情畏触蛮拥衾闻客至强整旧衣冠【内借一韵】屋少未成宅地寛聊作园吾能甘菜食或颇送花根莳喜阳坡暖浇怜冻井温丁宁三径客缓步惜苔痕忍事宁生瘿今谁似我能缺钱分竈婢賖米乞庵僧恶语闻皆恕凡诗见亦称平生楼百尺非复旧陈登此老谁能画蒙头一破巾有杯常设客无局不饶人仆醉邻翁怒儿啼乳媪嗔佯聋付一笑莫漫耗精神老子家风旧从来节是常糟姜三盏酒桕烛一炉香今岁适多病吾儿犹异乡十分无意绪檐雨晓淋浪贫家无节物何况此荒城村妓闻来贺山翁嬾出迎头疡连耳肿夜雨杂风鸣政尔堪高卧牀香菊枕成重报莺花信谁司铁炭权更经三度节即满六旬年豪动书千纸穷难致一钱不忧无穴葬惟喜有诗传家人簪珥旧草草亦梳粧雪几茶花雅风炉柿叶香乃翁时自笑此辈讵吾量免贺俱休拜新正一并偿古道古君子今於何处求每闻栀马箠不虑蘖驴秋贾药全多伪医钱卒易酬头岑姑止酒或恐自然瘳云无可书者泥屦隔墙声小市扃虚肆荒庖絶美烹流涎淮蟹紫入梦海柑赬莫殢闭关卦兵戈商不行至後承元煇见和复次韵书病中近况十首
千金营可致一句得应难积债真无奈成诗且自寛氷皲穷朔漠火瘴度瓯蛮不似山中好归欤遂挂冠曾被卑辞误吾尝笑绮园共欺蛇帝醉不保橘奴根病起晴氷破禅悠冻石温向来腐余梦拂拭了无痕昔可今恶可人能我不能已无换马妾惟有打门僧幼妇惭前作愚公定别称少狂老方悔焉用一科登往事付杯酒残生余幅巾更须占大衍久巳玩同人犒少佣奴嬾迎迟过客嗔悔曾迷宦海素不媚钱神病无医自愈餐饭渐如常嬾剔书灯暗闲挼药纸香就令穷有鬼终爱醉为乡输与诸年少从军过乐浪闲居巳三载不忆旧专城未暇忧饥冻唯便免送迎飞花棋上落幽鸟枕前鸣寒极如春月新篘绿酒成骚坛君肯将吾敢与争权风月三千首江湖四十年老思骑竹马穷笑惜苔钱此味诸人会遗灯或许传【白乐天诗大历年中骑竹马何人得见会昌春陈司封亚诗排联花品曾非僭爱惜苔钱不是悭】
邻人窥小圃篱落倚村庄雪屋晴窗浄山炉焰火香异花看又数隙土步频量拟筑新亭小如山债未偿病来诸事嬾於世百无求古帙蟫吞字闲鞍鼠断秋佳招差可谢新咏决须酬耳聩头昏极君诗到即瘳剩欲延诸彦嘤嘤聚友声尚堪紬古翫秪愧乏珍烹君健松髯碧吾衰瓠顶赬何当即勿药环席百杯行
桐江续集卷二

[book_title]卷三
<集部,别集类,金至元,桐江续集>
钦定四库全书
桐江续集卷三　　　　　　元　方囘　撰行圃
小圃无亭榭心闲地自寛好花书壁记怪树画图看雪少先夸瑞霜严讳说寒贪嗔除已尽唯要不痴难
细省
细省浮生理宜令寸地寛老兼无病少闲欲不贫难远极山逾好晴初雪更寒聚奎几卿相谁解胜陈搏
晩望
万事何堪挽江流日夜东年华三戒後心绪四愁中待雪登危阜观星仰暗空夜寒天地黑几室有炉红
赠滕君必绍【并序】
滕君之先公武子嘉煕戊戌入太学宝佑癸丑对集英不及於禄尝相遇余杭之旅舍见予所为新笋小松诗句击节赏之今三十余年有子来访感叹往事寄情于言
之子有名父何蕃合比肩虞庠惊脱頴孔壁妙忘筌高第攽枫扆长身掩薤阡师亡乡党惜人往岁时迁达宦谁无死遗文尔独传客邮曾旅进邑子例垂怜衮语推真幅絺词激懦篇善人宜有後一见欲澘然
夏商
牛下悲哀甯戚讴捐汤置禹此何由父初传子风差薄臣至干君德转輶归启旧家犹几在升陑衆旅已相讐何人得似彭铿夀见夏为殷复见周
周
七月陈王致太平转头已听黍离声陪臣僭上三归备霸国邀君九鼎轻释氏谈空端有理词人赋恨岂无情燠年寒岁频更换未抵黄河一度清
太公孔子
禔身涉世谩多忧运去时来不自由孔子三千难变鲁太公八十尚兴周星辰岁久常差度江海潮生会倒流万有盈亏理如是可须悭作醉乡游
汉
灯前闲覆孟坚书瞬息炎刘四百余五聚井星才属尔一抔陵土竟何如早夸发纵轻烹狗终藉吞舟失漏鱼若使高皇为晋献可须莽卓始坵墟
东晋【魏收撰元魏书目东晋为僭晋宋以下为岛夷世称秽史故不得不与之辨】
刘琨劝进岂无闻王猛临终亦有云秽史汝能诬正统老伧谁实莅余分山隂褉事流觞帖彭泽归来植杖文二物万年终不泯可能草木张吾军
陈
倏忽还如晋灭吴六朝宫殿永榛芜千娇玉座酣醽醁一命青丝系辘轳早使阁中无贵嫔未应阙下有蛮奴他时月夜逢杨广衣鉢相传不早无
唐明皇
突虎冲蛇献荔枝氷皴雾瘴覆全师艳妃有弟堪为相叛将无君懵不知嗣后已成灵武簒旧臣空复曲江思太平可似花开易羯皷三声唤得来
南唐
中原赤气已龙兴岂必桥江罪若氷花不忍看春哭后金何曾惜岁斋僧失身亡国非无痛保士全民尚可矜复遇大梁爱文艺余臣往往与瀛登
长安
客从函谷过南州略说长安旧日愁仙隐有峰存紫阁僧居无寺问红楼兰亭古瘗藏狐貉椒壁遗基牧马牛万古不随人事改独余清渭向东流
半山
力引豺狼噬九州貛郎於世果何讐青苖法令初为祟玉斧封疆半已休绍圣南行多不返靖康北狩欲谁尤儿时曾读前朝史几夜寒灯见泪流
老悔
前世何知後世长老年合悔少年狂即今安在凌烟阁毕竟无非审雨堂脚底东西南北路樽前三万六千场谪仙落魄人谁识终许诗名死後香
傍观
老桧长松玉立身雪摧霜挫不争春但须处士杯中物可用明公壁後人自审诗肩无骨相或称书眼尚精神南山射虎非吾事亦复傍观野水滨
乌聊山庙登览
寒斋兀兀味残书一上崔嵬计未疎下界喧卑离市井平臯洒落见樵渔断鸿淮汉三江外古树隋唐五代余忽忆浮溪偃王句顾瞻遗庙意踌躇
大雪约程以忠不至次日以诗问之
御寒时着火文武等醉岂拘杯圣贤土润春应萌有日尘清野更洁於天谁呵冻笔诗能画独上高岗意欲仙剩有篱根未消处试裒枯筱取茶煎
雪霁次韵以忠见和
霁色寒光滉诗眼谢家旧赋果谁贤无声忽讶潮包地不夜常疑月在天溪上过桥僧似画楼头把酒妓如仙老夫幸有瓶笙在更扫空堦落叶煎
雪後小园
纸色光新耸坏棂履声松脆兀闲庭饥禽啐砌留奇迹枯树拏空失丑形早与花根添麴糵可容画手着丹青溪西冻瀑融晴滴欲问岩僧借净瓶
次韵雪後
檐澌余滴溅风棂三日晴犹剩半庭足使蝗蝻俱屏迹未妨莺燕尚潜形调盐冻字难为墨透瓦炊烟渐放青共笑爱梅痴老子夜深温水换铜瓶
甲申元日
春光几度九十日人夀都卢一百年老圃地寛花富贵醉乡天阔酒神仙谁能晩节消闲福时喜新诗得警联晓色欲红拜元造炉熏一炷鹊声前
正月初七日如江西以畏饮辞吴式贤宅宿向果市店
残雪西郊路依稀已似春初程何必远相识况如亲久远交宜淡沉绵饮戒醇故辞情话友拟便稳眠身贩旅骈荒店蛮音酗近邻霰穿疎瓦乱风掠破巾频倦马喷醒嚏顽鸡絶冻呻谩夸为客惯却忆在家贫老妪言堪取诸奴意勿嗔近来军过後少有早行人
雨过岩寺镇
冻泞滑如油前驱雨未休转添行路恶始觉别家愁早市渔翁聚灵祠岳鬼幽憇鞍寓吾目有句亦堪搜
茅田汪王庙【茅田亦曰临河】
殿阁犹如许兵戈岂不无终然香火在直与子孙俱绪德垂千古全功保一隅唐陵已烟草谁作降神巫
宿曹西畴宅大雨【佑旧名希圣】
竹树环斋馆真宜听雨声不堪终夜急似欲阻人行薄醉眠难熟多思梦辄惊漏牀正当面移枕屡纵横
白茅道中
世故时时异年华物物新溪声添夜雨麦事待晴春草棘扃空户岩崖伏冻人问言何至此征骑往来频
溪涨
立春犹二日涨雨一何深秀足明吟眼危如撼旅心仆愁前店闭马怯小桥临不见兵氛起溪西好竹林
旅次感事
溪港周遭曲田原迤逦賖猿猱崖刻削乌鸟树槎牙近水皆宜竹先春已报茶千村经刼火万境叹虚花破落余神庙荒残少富家见人唯欲避问事只成嗟俗异言难晓程修路恐差前朝题壁士往往字如鸦
问雨
烟为火之气欲雨烟不散阳为隂所遏炎焰变舒缓云乃水之气欲雨云乃浮隂为阳所?饙馏成波流残秋穷腊百余日小园不曾鞋底湿东风欲动问行程山中比夜雨连明吾闻隂阳交媾始生万物不蒸不发不渍不茁往者久晴欲驾遄辍今行而雨咎天何说然则紫阳山人老如此夫岂得已有行役皇天肯念行路难岂不能顷刻之间一扫云烟红日出
舂磑吟
槁木岂有情顽石且无知何术使之动不假人力施纬竹以为车堰水江之湄湍流既迅急枢轴为斡移朽杵辄雀跃死磨犹骥驰一日殆百斛成功归筛吾闻往古初冥冥若愚痴火食尚未悟人与禽兽嬉圣智既有作便利无不为机事至此极机心开自谁所以桔橰人旁贻瓮汲嗤马本齕草物教之谙战鼙铁若不入冶焉有劒与锥工械日以广生灵日以糜平生子方子拙直为人欺见巧终不喜讽此舂磑诗
喜雨晴
骤雨送残雪山涧没半膝悠悠入深溪想复高数尺赤土流水红青土流水碧寸步阻烂泥诗眼返自德维兹九江路巴蜀通大驿今事既不然取道浮梁侧西偏数巨港春涨辄泛溢无桥复无船仆曹为予戚老夫负胆气动为万里役江河淮湖间径度无怖色恭惟天所棐岂不在正直但行无所苦前路皆晴日
马惜蹄
家居岂不好事此鞍与羁春前三日雨仆夫畏深泥江南万山中冈岭互高低踏土不踏石马亦惜其蹄野迥暮有虎村荒晨无鸡升斗安所籴囊粟千里齎身汝不自爱茹荼甘旅栖曰予匪得已伐木诗有稽交谊重金石星霜怅分携一觌庚夙愿投老歌归兮
路傍草
野火燎荒原霜雪日皜皜牛羊无可噍衆緑就枯槁天地心不泯根芽蛰深杳春风一披拂顔色还媚好如何被兵地黎庶不自保高门先破碎大屋例倾倒间或遇茅舍呻吟遗稚老常恐马蹄响无罪被擒讨逃奔深谷中又惧虎狼咬一朝稍苏息追胥复纷扰微言告者谁劝我宿须早人生值艰难不如路傍草
古店
古店看题壁儒风岂易还匪因登贡籍即为叩贤关腾踏云霄上沉埋草莽间其人俱已矣遗迹尚斑斑
鱼亭驿
黟县鱼亭驿东莱合老诗雨晴云气歛峰古石形奇老眼经题奨高风费咏思祗慙无密竹不似绍兴时【黟於绍兴经张琪之掠然犹有密竹如云不见天得吕居仁诗之也祗应黟县溪山好尽在鱼亭驿舍前的然如此】
怀秋崖【并序】
囘宝佑乙卯至祁门上谒宗伯秋崖先生一见客之门下夜置酒诵诗彻晓今再至已三十年怀感成诗
崖僊忆昔手予携音响如钟气吐蜺槐国诸公千梦蚁瓮天余子一醯鸡满浮芳酒春梅动朗诵新诗夜月低倏三十年如一瞬东坡门下愧双溪【东坡先生族侄苏元老号双溪有集传世】
废宅叹
兹为何人宅桂栢犹苍苍楼阁已倾卸下有室与堂牕户半拆卸髹漆留余光釡去存破竈画剥欹颓墙想见全盛时日夜崇豆觞书塾在其左子弟声琅琅问今安所往岂不有死丧死丧则不然避兵移他乡他乡亦不远深阻踰磵冈自古有避地兵来尚可避惟有避役难追逮穷所至昔住大宅人今为忍冻民
早见桃花
离家四五程所至尽堪惊未许盗皆息焉能军不行人移山里住春废道傍耕破屋知谁主桃花照眼明
立春日马上遇黄国宝应犀【并序】
正月十一日立春喜晴宗年兄长去言府判同令子中和君跃马送予於祁山西门之外五里且俾中和携酒殽送予一程行又可二里有骑西来鞍鞭稍近相视而笑乃吾故人邑广文黄君国宝也立语良久不能舍回马同中和送予尽三十五里至于东松寺宿焉僧楼深閴猿啸牕外秋崖老先生淳佑已酉赴郡南康题墨如新因窃感叹赋五言二首国宝中和明发言还并呈去言
连宵好梦频二喜集佳辰晓霁逢春日山深遇故人立谈询近事小酌叩荒邻暮宿东松寺吟眸处处新十载乱离频何知有此辰翩?果下马突兀眼中人野店春盘共僧房夜榻邻吾宗老僊伯题墨尚如新宿东松寺【祁门西三十五里岳武穆旧有绍兴留题衆因祠之今壁坏矣予三十年前犹见之也】
一僧垂乱发杉阁夜寒饶开鎻容铺榻求钱为造桥猕猴牕外啸鼯鼠烛前跳岳笔亲题坏前朝恨未销
牛头岭下老人【姓项独此人开店其家充军】
九十前朝老髯疎骨亦清相形宜老夀说梦忆昇平田屋临官道孙男给递兵兴州馘狂贼曾见捷旗行
题苦竹港寓壁
三十年前此路行来车去马唱歌声旗亭沽酒家家好驿舍开花处处明白羽宵驰四川道青楼春接九江城如今何事无人住移向深山说避兵
三十年吟
三十年为世吾今迫六旬儿时前辈尽乱後善人贫未测前途闇空追往迹陈所亲化埃土犹入梦魂频
山鹭鸶
行行万山顶无复大陂池小磵清且驶时见白鹭鸶有鱼必不大何况亦无之聨拳一孤影尽日沙边窥七泽足鲜食曷不往彼为公子以臆对羽族幸产兹腹肠能几何少许可无饥井鲋尚不顾王鲔安所思鸬鷀善攫捕扼吭富渔师虽贪亦不饱孰若廉自持
来去路
後山路安来前山路安去高中不无低自有可通处譬如涧谷水日夜泉源注但闻水流声不见来去路避碍适其顺智本何所恶後世穷梯航乃以嗜欲故汉武天马歌文采诚独步焉知十万师暴骨委秋露我愿四达衢但行商与贾一遇荷戈人寸跬不可度
虽然吟五首【并序】
机织声舂碓声鸡鸣声犬吠声非异声也予行四百里无所闻吟其一沽酒店牧牛儿何所不有画家之常笔也亦无所见吟其二向来店家迓客一弛担即汤茶瓶盏捷出今则无之吟其三妇人淘洗采掇田里之常而閴不一遇吟其四昼则屋屋有烟夜则家家有灯井之所在具汲器听人自饮亦常理也而又不然至於烟灯皆无吟其五
林下机声复碓声时时犬吠又鸡鸣虽然此是寻常物村落闻之即太平
沽酒人家短竹篱门前三两牧牛儿虽然此是寻常物军马才过不见之
桑柘隂隂间苎麻店前下马便斟茶虽然此是寻常物乱後空村没一家
大妇银钗小緑裙采茶洗菜踏溪云虽然此是寻常物一旦无踪为过军
屋上炊烟屋下灯客来汲井具瓶绳虽然此是寻常物不是承平见不能
客中近元夕
新晴春早暖客里上元天辇路灯如梦璇霄月欲圆岂惟无酒酤不复有床眠歌舞愚儿辈凄凉已十年
见梅
翠竹隂森护槿篱玉梅庭院粉墙欹几年避地无人住犹有花开一两枝
野庙
金甲朱衣画壁昬军声不到暂开门数家祈福来浇奠剪纸糊灯作上元
鄱阳分水岭
转山五七里涉磵十百所碎石铁蒺藜鋭石木龃龉岂但行人难亦复念我马水涸尚自可况乃值过雨正月春气动江南异北土崖溜一已滴奔湍怒如皷缅怀十载前荆蜀及湓渚大阃走铃檄杂遝混民旅此驿既已废十步九榛莽军行不齎粮所至赖钞掳中产得几家迁避入深坞穷户无一物草棘障环堵前冈二客来望我百步许意其为武夫疾走蔽险阻人情既可见避兵如避虎矧肯治私道筑削费杵斧丛篁鸣野鸟黯黯天欲雨老矣为此游作诗记良苦
石头田
昼欲求一淘有竈无竈烟夜欲求一榻有屋无屋椽历历数百里无人居道边问言何至此我亦为恍然江西走荆蜀行行三十年铃卒递羽檄贩夫骈担肩观国上秀士奉使骤达官车马或相遇往往皆衣冠後陇竹未断前坡花已妍入肆欲美酒既醉不问钱是时鬓如漆浩歌无忧端岂谓再至此满颐霜雪攅寻覔旧题壁脱落迷榛菅乾淳老前辈间有数字完昔时所见人往往沉重泉翕张孰移斡隆替更变迁云暧淡竹岭雨昏石头田我仆既已惰我马复不前慷慨一以思古有行路难难更莫如今怀古空永叹
甲子雨
紫阳元日得晴日晓鹊声边骈贺客玉梅烂漫照椒觞尽我真珠红一石祁山山下初立春马上送迎逢故人故人挈榼藉芳草啼鸟游丝天气新吟鞭转入西江路宝月欲圆碧霄暮南方战罢闻者喜尽道上元仍甲子卒然军兴由盗兴千里无烟况有灯鸡犬逃生且未暇上元之雨吾何憎万马还营速须早放与田家蚕麦好甲子之雨恐不可听彼谣言愁杀我
雨晓
春空蒸小雨漠漠复纷纷枯石皆生水平田亦出云气温衾暗觉声细枕微闻今日迎人马西郊草欲薰
细雨
云无又有之细亦不毫丝未许迎眸数才容洒面知积能成树滴散忽被风吹野烧痕初动春鞭政要诗
石门市
村村篱落似慈竹密如云閧市千家聚康庄五郡分连门香白酒倚户粲红裙今日寻荒店无薪给午饙
上元晩晴
所谓上元者俗以侈昇平汉用方士说祠祭夜达明爇炬或始此游观实何名年登庶事遂春早芳意萌冶粧饰粉黛豪奏喧丝笙愚翫夺稚魄淫窥荡狂情天宝覆唐都宣和倾汴京词人丽唱在物极良足惊一隅颇完盛四运遄代更戍守列万里镇防连百城崛起间窃发交驰事遐征昏黑烟火灭哭声无歌声晓雨花信过夜蟾桂轮清时节既如此焉问隂与晴
彭泽道中怀严陵
人生千万事都不似归来是泽鱼堪钓何田稻不栽客行元亮邑家寄子陵台缅想二贤迹吾顔亦腼哉
梧桐岭
飞石危如坠枯桐死不春雾深云有虎茅动故愁人破屋潜饥妪荒祠画怪神步行牵瘦马背汗浃寒身
梧桐岭感旧
忆上梧桐岭江淮万里开匡庐天外画彭蠡地中杯暖欲还燕鴈香应落庾梅重来感时序更觉子山哀【是日云雾晦冥故起句下忆字谓旧所见也】
望庐山怀旧
夜入庐山路开元万柱宫穿廊石渠水凉座竹林风羽客谈霏雪星郎气吐虹刼灰如可问无复昔人同【戊午岁从魏静斋湖北仓使六月夜宿开元今二十七年矣】
湖口寄方去言
不见秋崖老吾宗尚有人十年疲远梦七尺记长身醉月金陵晓遨花辇路春鴈题盟未爽鹤化事遄新稍觉高闳改徐行曲巷询应门才入谒下榻愧为宾小阁书牕净芳筵饮斚醇尽令诸子拜更许大难亲积庑刍粮溢堆盘菓饵珍和篇勤唾玉枉教妙鈎银霁雨微膏野和风早应辰挈壶烦仆御并辔出城闉缱绻情何厚殷懃意甚真道傍分手暂陇上转头频无复离怀恶谁云古谊陈长郎仍远饯羁客倍惊神跋涉将千里漂摇近一旬二孤彭蠡外五老大江滨倦憇停征驭遐思值便鳞寄诗寓予感衰老易谵谆
旅况戏题
行役亦何聊听予旅况谣水须分岭顶路必过山腰早问人求店无轻马度桥衣袍不解带侧卧几寒宵
宿湖口县
江湖分合处风水互东西官禁收灯早民居结苇低二孤流俗误九派旧踪迷剩有登临兴春霖满路泥
过湖口渡
峩峩临峭壁渺渺指寒洲船压万钧重帆开一叶浮云沙连几郡雪浪舞中流目快心还恐吾行曷少休
次韵谢喻岩叟【汝霖湖口人】
妙年璧水播英辞半世闻声鬓未丝赐姓远从梁武日家风复见喻鳬诗九霄空阔飞腾势万卷纵横讲授师重到庐山亦何喜喜君知我我君知
次韵袁提学【尧龙】题皇甫真人清虚庵二首
清地虚天渺何许芒鞋未往意先飞山中叱石初平隐月下吹笙子晋归不死真人千刼在无垠浊世一尘微何当日咽丹池水长共寒猿啸月霏
犹忆清虚下云汉转头刼堑已灰飞三山恍惚惊鳌动千岁凄凉望鹤归风度羡君仙骨莹年华迫我世缘微岂无道侣歌招隐许脱红尘卧碧霏
寄呈吕道山于八桂
朅从歙浦来湓浦闻自全州入桂州倚俟先生还北棹定容小子到南楼甘留旅琐缘何事积受恩私愧未酬但愿岁时一相见萍踪从昔惯漂浮
寄彬州孙通守振武闻湘将至八桂
南斗之南八桂林携琴欲覔旧知音想君湘水花边路识我衡阳雁外心偪侧甲兵询动静艰难书问畏浮沉相烦为报真消息莫待春江柳色深
寄刘伯宣南昌
西浙东江昔袂分洪都湓浦忽相闻才看陶令门前柳却忆滕王阁上云何处鱼蛮能避役无边鲸海尚行军诗书胸次堪筹国定不专凭柱後文
望大江
春草茫茫阔春江渺渺流断魂欲谁诉极目使人愁更过天垂处应无地尽头豪商似差乐槌皷发盐舟
琵琶亭感旧
桑落洲前路江流自北南美人何处在刼火殆难堪津吏苛鱼税沙民卖席帆情知白司马到此湿青衫
饮袁提学林亭
古淡林萦沼清辉日漏云百梅先世植一鹤旧侯分天引吟怀远春供饮意醺徐卿二雏者已解听论文【前使君杨文卿送一鹤园中古梅皆其先大夫所植】
次前韵谢袁提学及其弟府判【弟名舜龙】二首
公家贤伯仲似是晋机云黄卷丁年共青灯午夜分望风初魄动饮德更心醺自合登台省官犹类广文春亭前日聚一径入深云水緑痕初涨花红蕾欲分频敲无好句屡釂有余醺不减山隂胜公宜作叙文
次韵谢王君【申禄】
妙年富才藻亹亹迫渊云逸势波澜阔神功混沌分百为争细故一笑付微醺天地江河在终垂万古文
梅?次周斐然韵
搜香索影夜凝神楚些招还萼緑真月底似逢和靖老风前恍见夀阳人清寒不类巫山梦素艶全非洛浦尘尤物有灵生幻相凭谁貌取补之春
次韵李太白【并序】
浔阳紫极宫即今天庆观太白赋感秋诗东坡和之山谷又和之後人不容措手矣近数有和者予亦用韵寓感
太白配苏黄如松栢与竹不受春风恩劲气尚可掬诗名乃其余受命天地独间生五百年相望若信宿予老栖圣门措辞愧言卜一览紫极题三作白圭复羣仙悯世顽死生反乎覆曷日从之游神交道心熟
复次前韵四首呈二袁君并王君申禄
良辰古难得歌吹遏行云豪意牛心割清言獭胆分予慙四皓老公胜七贤醺苦雨忽三日垢衣生藓文【此记初八之会】
卧雪名家彦诸孙耳又云永怀玉笋立肯放紫荆分埙奏仍箎奏贤醺复圣醺高才能下问所谓孔文文【此美袁丈昆仲】
今代王摩诘诗机织锦云高棊饶算数善射较毫分泥屦难相过残樽愧独醺何时重握手星聚应天文【此美王丈府教】
老予尚行役旅棹泛江云足迹更南北时光几至分百年丁字误万事卯杯醺先汉功臣辈惟宜戆少文【此自谓】
袁兴国【坊】挽词二首
忆昔予初筮南楼丈席陪观星忧世事玩日叹时才稍讶无周梦悬知有郢哀魂今招不得天尚鉴灵台气化神如在名高志未伸文章坡老笔丰度华阳巾恺悌州符屡旬宣阃画频鼎台袖吾手覆餗彼何人
识山堂会饮
醉筇斜倚杏花风邂逅高堂六客同寓世常如超世外识山何待到山中去鸿新燕催春色残雪晴霞媚晩空一笔写成真面目试凭华表问仙翁
梦东坡先生【并序】
坡公和太白感秋诗山谷继和非後人所当续也有索予和者勉强成章因至江州天庆观访紫极宫旧迹徘徊秋声堂求观碑刻又借眉山大全集於李君【应孙】读味再四二月十二夜艾梦坡公手龙脑香一掬分其半寘予所佩革囊中予思之此何祥耶非精神所注作是幻想则坡公在天之灵真於遗馥沾丐有所不靳也乃赋诗以纪之
夜梦东坡公分我龙脑香玉指撮氷雪佩之鞶带囊江湖衰老踪十度游浔阳始入紫极宫勉和琼田章太白实首唱继以双井黄此诗岂容续束緼侪朝阳孺子可教欤驭风来帝傍跛鼈傅羽翼恍惚追龙骧文通五色笔尚为文字祥公名蔽天壤谁敢邀余光再拜眉山集一上秋声堂残馥果容丐永流千古芳
湓城客思
客怀历落事多违叹息流光似箭飞雪後蒌蒿初荐酒花前蛱蝶欲穿衣熟知江水磨今古难向春风问是非怅望庐山但愁絶万重云鎻几禅扉
晩登会真道堂望庐山大江作
春风燠江城楼台昡桃李高堂一临眺傍观谓予喜予心实不然俯视悯羣蚁通衢閧尘埃委巷困泥滓膏火煎熬间樊墙限茅苇溷处杂酸呻清思何由起别有天地宝注此两眸子北拱五老峰西倾九派水冥冥淡烟外烱烱残雪里元气所融结万古奠南纪中有不死人神游常在此安得月明夜啸风控赤鲤导迎呵江神殿护叱山鬼修静无谈玄慧远勿析理亦不用湘灵瑶瑟鼓葱指稽首青莲仙大雅叩吟髓前陶後苏黄相与奏宫徵灵文九霄秘玄关一时启怳兮发浩歌洞见开辟始回谢人间世日夜虱生虮腥腻纒臭帤闻此秽或洗黄冠似予知具茗亦粲尔归卧不成眠汲井漱寒齿
用韵谢史山长悳秀招饮醉甚
日困公家酒身浮似片云扶归忘路远鼾卧过宵分真是杯中圣殊非鬲上醺老饕何可数合作送穷文
次韵谢黎制干【梦祥年七十四和予醺字诗甚佳成都人】
夀垂登八十落笔尚凌云閲世千帆过观人一监分黑知须未染红觉貌如醺勿谓先生老非熊或遇文
题会真道堂【并序】
眉山袁尧龙史悳秀袁舜龙安岳牟溶梓潼王申禄古歙金九鼎方回武林方兴宗访涪陵道士景遇贤凡九人同茗至元甲申二月十四日也为此诗者方回
八客一道士临风举茗盏孔老业不同同具看山眼其六惟坤珍三实吴楚产禀气殊东西粹美无可柬景仙幻斯堂土阜高嵼飞来九叠云城阙不可限泉贝似神助草棘使鬼剗有官颓厥府视此得无赧秘籙诵琅函芳字纪玉版他时千柱宫咄嗟了鸠僝吾侪昔英妙文采炳?虥暮年閲世故豪气就磨铲愿超栩栩梦不受俗网绾未信结邻楼尚隔劒门栈壁间鬼谷像怪睛一何睅似与堕圮履粉饰增着撰滋长事为心予欲刋蠧简春色浮汀洲荻笋初可馔焉得逡廵手百瓮漉醴醆醉魂遨太清万刼一笑莞
次韵会真堂呈景高士
夜卧月一枕晨漱泉一盏斯人世未识庐阜乃具眼片影下岷峨辟谷谢常产何树不可巢老鹤以意东岏岏九江城九坡何嵼嵼碧天落吾手了无藩篱限烟霞争自献蛇鼠不待剗空瓢无余物非病未足赧山如缺一篑城或少三版汝画古所讥匠事誓终僝愚生雾雨姿皮毛惜文虥纷华梯冲来以道与镌铲匣劒藏百链帨巾解六绾真游辟坦途尘虑杜危栈康董不可觌觇睨费瞠睅景叟无乃是功行堪论撰便堂请丹经岂必诏青简饥从景叟游不顾八珍馔渇听景叟言焉问九醖醆我漫尔其聊此粲彼亦莞
次韵谢余知郡【传】和予识山会饮韵【传惠州人尝权吉阳军】
衣冠奇古旧儒风湖海襟期臭味同七字不妨容我和一樽酒欠与君中春光是处饶生意山色何曾碍太空九叠云屏三笑路何当偕访虎溪翁
题观妙轩【并序】
三都钓叟景高士卜筑会真福地予三谒茗与题诗矣念所对庐阜之轩不可无名取老子观妙语书二字畀之复为近律一首
前身恐是靖庐公手擘崔嵬栋此宫拔地三三屏特起藏天六六洞潜通渊明山气忘言外太白秋声静坐中一洗丹元童子眼待看鸾鹤下晴空
桐江续集卷三

[book_title]卷四
钦定四库全书
桐江续集卷四　　　　　　元　方囘　撰题金君重像杂言【九鼎】
誉之不喜诋之不怒言无疾声行无阔步青春日月儒冠误拂袖沙河尘土路覔君不见今几年庐山道士房中住不肥不瘦不精神看尽鸢肩燕颔人宅为官屋骨为尘似我翛然云水身
醉醒
酒所春归暮醒时已五更被惊横盖短灯喜再挑明小雨余残滴羣蛙动暖声故园花正好谁料客湓城
次韵谢喻岩叟读予近作二首
观君於势利如箒扫丝窠閲世云飜雨持心济贯河端居冠必整闲赋砚频磨我岂无新作何堪对雅歌鬓须全是雪政坐癖於诗老不谋丹穴贫犹泥墨池今年逢旅卦何日赋归辞得句求君诀时容诣讲帷
次韵谢吕君【元方】见寄二首
弱冠清修更老成诗来重慰故人情向曾屡共阿戎语今乃新闻侯喜声材大君当为杞梓器微吾仅比缾罂平生吟社雕零尽合许忘年友与盟
鄂城未至客湓城谁识惓惓欲见情端肯寄书凭鴈足遥知求友认莺声论心政愿投胶漆临路良难渡水罂江海一生今老矣待来重结岁寒盟
夜大雷雨雹
甲申春仲夜廿六怪事可无诗史书星斗横陈九霄上风雷鼎沸一更余雹声击瓦疑皆碎电影穿帷恍似虚明日麦摧桃李仆更惊无叶剩园蔬
病酒良苦
一醉几於死人疑呕出肝渇烧唇舌破毒搅胃肠酸寝不知雷响愁偏怯雨寒狎徒闻必哂医叟疗应难氷水差能咽糜羮屡废餐从今对花处止可啜茶看
社日风雨病酒
怱怱社燕时此况岂前知道左家书断春蒸客舍卑醉成难治病闷赋不工诗块卧听风雨吾儿亦见思
二月三十日
酒病专欺老诗材苦欠新客牕庐阜雨故圃洛花香岁运江声急家人夜梦频遥知扫松处笋茗正芳辛
酒戒
老身偶不饮终夜不能眠客枕味最恶客肠思欲穿一夕饮踰量终日不能起虽非必死病亦有可死理愚者禀气浊贤者禀气清保此元神者无以物丧精惟酒足忘忧无之固不可少饮固自佳过饮将杀我
过社
来时犹见雪飞花花落今成雪委沙旅舍燕声春过社禅牕蝶梦客思家猫头味荐廉泉笋雀舌香分净社茶岂谓故园无此物直烦博望泛僊槎
晓枕
春来何事客江城欹枕怀人意屡惊遥夜欲明风雨止老人无睡皷钟清苦难辞酒真成病强欲酬诗曲徇情竹密花浓归去好万山深处听莺声
三月旦晚晴
社雨弥三日先之雹与雷已疑春色尽忽逐晚晴回佳笋常迟出奇花每後开微寒胜骤暖更莫十分催
晚晴又赋
疾风吹怒雨天地闭青春眼忽惊晴色心如见故人迁莺元未老战马渐无尘黄鹤楼前路轻帆好问津
初晴
雨与花无怨何其气候乖寒於春不便晴以晩为佳帆落北风舫牕明西日斋意行适邻圃可免污吾鞋
复雨
三月寒如腊绵袍脱又添摘花谁过户观雨独垂帘伐病思奇剂稽疑望吉占客怀闷良极晴暖亦何嫌
李寅之招饮同登九江城【并序】
南麓李使君直清相别十六年初两家子九岁十岁今皆娶而见孙重会湓浦恍若再生置酒将半同登江城眺览感慨赋是诗八章章五韵以道心素甲申三月初四日也
其一
明年公七十我老眉亦厖一会岂易得招呼酒盈缸慷慨上高城恻怆临大江雪水倾蜀峡烟树连淮邦风景故不异愁心私自撞
其二
契阔几何时六闰过如矢九岁十岁儿婚娶见孙矣皂隶忽鼎贵王侯或横死前辈亡典刑後生荡廉耻晤言何用多感叹不能已
其三
顾此昧陋质昏冥蹈危机一麾缪析土三命空登畿屡激马援谤终成冯衍归长骛厄道左力耕逢岁饥置之勿复道觞来暂同挥
其四
清湍严子滩僻坞任公寺荒凉茅屋居蹇浅石田莳危踪璧偶完暮景驾已税闲门幸常关奥帙尚多味遥遥匡庐山久客果何谓
其五
覆却罔攸测理乱非所任兀兀兔株意哀哀鸎谷音识骥伯乐眼放麑西巴心怀惠在夙昔观过匪斯今赖公极忠厚良用开我襟
其六
兄事一纪长矩度窃愿学智圆饱涉难仁静耐处约厌事晩微聩休官老罙乐远追邴尚踪高谢耿邓略还观鼎渥爻何止万夫怍
其七
恭惟天所赋知命良独难度索侈琛玩蒸乳甘珍餐小迷积巨悔近逸生遐患寡疾骨健夀少营神闲安若有物见畀乃非彼能干
其八
玄理本甚察悟见独何鲜请看小丙子跪拜彩衣展荻芽荐鮓脯缓醉味岂浅鞭辔惯驰奔戈铠觊息偃我归当复来岂惮仆足蠒【寅之丙子生小令郎亦丙子生】
此诗牟德范击节以为似谢康乐予谓苏李体至陶谢而极陶劲谢婉後乃有杜李韦柳第八卷和陶饮酒二十首仇仁近谓决非後学可及赵宾阳谓日和一首当费二十日遂不和然岂能近陶哉
虎渡亭观江浪【汉九江郡不治盆口此名非】
春风鼓大江孰能度广陿似觉海东涛顷刻上三硖兹辰当改火每岁已衣裌岂意九派天故絮未可匣北顾马当矶西睨鸿宿夹雪浪欲沃城无复一鳬鸭钉缆虞岸裂阁舫惧崖压天吴政尔骄水伯讵敢狎津亭叹逝翁衰鬓侧乌幍既昧昇天行亦缺缩地法故畴秧麦交田事失锄锸儿曹岂不思杳不寄书劄意所欲见人久俟庚复甲音问苦辽缅赀用迫空乏何当乘安流平沙暮篙揷归欤招白鸥盟血尚可歃
清明书夜大风
春来不住听檐声日色何曾作好晴纵有花应欺老病偶无酒亦过清明疾风恶浪揺孤垒危枕昏灯寄此生西上东归皆未可客怀端复向谁倾
登高临大江
客思忽不乐登高临大江风湍睇遥席云岫思幽牕淮蒌昔未茁庐瀑今已淙我本休官人曷为栖是邦中肠有所思所思渺天末戎徼融古雪波浪日以阔西从巴硖下南与洞庭合身无黄鹄翅九疑不可越宿负子钱急岁收南亩稀儿女望我还岂不歌式微髣髴汉阳树突兀吴王矶佳音或跫然未忍轻言归邻墙善蓍翁盍往决咎吉鬼神素所昧忠信讵云忒聚粮别里门业已掉臂出小俟麦风凉马蹄患不疾
客舍读书
客舍何所为流光坐飞腾出游足风雨对晤乏友朋书鸱幸舆致懽言启缄縢拂拭蛛与蟫曲此几上肱暗眼閲细字未觉如蚊蝇刮土辨古鼎理丝梳乱绳领会划有得意色若自矜芸香入汉室竹简发魏陵勺饮一以醉焉事夸如渑幽牕卷且舒倦榻卧复兴匪欲备顾问讵将干召徵济物剗稚念治生颓俗能惟学足娯老贤哲梯可升忍穷定力见返照浩气增童子未识察招邀荒陇登江之水浩浩楚山何层层归思忽搅扰肠肺攅锋棱行止分已定大方无滞凝一旦决云汉谁识天池鹏且复挟我册掩关明孤灯
送吕才甫之官合肥【元恺】
妙年半五十分刺合肥城楚俗虽尊武淮乡已息兵草霜校秋猎花雨课春耕退食应多暇书灯夜夜明
春江多大风
春江多大风每盛肯遽微吹人虽不寒崩浪良足唏嗔读掲几帙妬梦摇斋扉况乃驾舻栧敢与争狂威郁郁羁思倦寥寥遨侣稀危陟据堤阜遐眺穷湾圻引雏鹊始大长笋荻已肥草远安所极絮残犹自飞睠此惜暮景感怆将畴依去国候屡改怀人事多违袍弊苦肤汗药覂惧脉痱岂无一杯酒脯茹与同挥道契讵易致心赏何可几天地身一蚁举动有是非汹涌复汹涌四顾吾安归
晩春客愁五絶
江外芦芽老城中柳絮飞春风犹几日谁与濯征衣春老鱼苖动江肥雪水来大孤山下路何日泛舟回想归归未得悔醉醉还频不料湓江上题诗送晩春十载干戈後辛勤莳牡丹岂知身是客借与别人看老身何可病客舍只宜晴晓鼎催煎药牕间又雨声
薄游叹
薄游庾公楼俛仰三十载触目昔人非惟有庐山在巴峡挟洞庭彭蠡注沧海奔涛何时休故道终不改扁舟事如昨缁鬓忽已皠俗隘路方棘体病气未餧春尽困旅琐此意果谁待欲见湘南人问之以兰茝川途恐寇暴徒御鲜资贿危肠日九回山茹且归采
会真吟
俗缘罥区中幽意傒方外兹坡一褰裳万事忽蝉蜕心与江流远眼逐天宇大小轩纳空明坐觉衆真会独树表高原遥峰淡微霭倦喜牀座稳渇赏茗味最道人有神丹一撮似可丐愧我屋宅老朽壁讵堪绘思归僮仆嗔忍饥儿女嘅云卧殊未可当且还钓濑
四月一日早闻莺
客里花都尽初闻晓树莺莺声虽已老毕竟是莺声
江望
晴江望不极滉漾照愁人黄鸟声初动青梅味已新越乡慙古节乐事负良辰独立高原上霜毛飒垫巾
春残归思
春残江水匝江城尚忆初来雪未晴菓菜芳辛频代谢禽鱼孕育各生成昼长独坐拍棊子夜静不眠欹柝声南望湘漓杳无耗黟峰桐岘最关情
四月十三日立夏
百年春一年四月月将圆客邸淹长日归途逼暑天莺声时一啭蚕事欲三眠节物还如旧情怀自可怜
牟德范题范石湖墨蹟次韵
亨衢进补华虫衮暮景归调姹女炉此老笔端今或有乾淳蹉了後来无
赠高相士【饶】二首
武安何谓鋭头将贞观才无福手民世上封侯人不少封侯人是杀人人
贩商公事名才吏钞掠平人号战多相貌奇厖心惨刻天生此辈欲如何
为牟德范题石湖遗墨意有未尽复赋五首
青春日月羁尘鞅朱夏乾坤炽暑炉略对风檐紬古卷闲愁吹得一星无
汉陵往事余金椀湘步空名尚铁炉地下中郎今不作典刑真属虎贲无
不寻蓬岛求仙药肯羡铜山侈赐炉独有平生嗜古癖谁知东郭履全无
传道府中浇茗椀灵坚陇畔炷薰炉银鈎蠒纸闲舒卷锥也无时未是无
日长饥雀窥铛釡雨过跳蛙上竈炉莫笑晒书亡玉轴荆州还识半人无
梦觉闻舂
湖海余生在桑榆暮景闲祗堪娯老圃焉用访名山邻屋晓舂急客床乡梦还江天啼鴂处残月几回弯
饮商氏普安堂【大震】
仙家天地在壶中谁到壷中识此翁一念人人皆上夀四时日日是春风偶开古画惊神品频换佳花翫化工玉醑金钗香梦断归来晴月挂梧桐【三四以供桃符之用】
四月二十二日别江州谢送者
出城烦送客童稚亦相随貌比初来老行因共语迟桥边分手後马上转头时欲识阳关曲唯须诵此诗
唁织簔翁
系马篱边树春初此叩扉行人求茗饮老父售簔衣忽已空无物云何去不归杵亡石臼破残麦化蛾飞
湖口阻风
涛江白雪喷苍旻晩日红金缘翠云天着此奇刮诗眼略须掇实张吾军
过湖口望庐山
江行初见雪中梅梅雨霏微棹始回莫道无人肯相送庐山犹自过湖来
缫丝吟
行役过桑野适值丝事成缫者无劳色缫车无怨声彼美冶容子高楼吹玉笙一夕缺俪偶愤切含离情被绮食珍鼎迭慾生骄盈蚕妇虽繿缕君子未可轻所以不可轻能保秋霜贞
彭湖道中杂书五首
一夜大雷电神喧复鬼譁横冈风折树涨路雨颓沙小小闲篱落依然自野花
近传羣盗息稍免大军兴闭户闻村学挑包遇野僧篱间犬见客狂吠极堪憎
隂风号乱树薄日照荒原古堠泥埋字空庐棘障门无人天欲暮谁谓不销魂
四月农家雨新晴冷似秋炊烟笼屋润田水破塍流老父携孙子牵耕教小牛
每逢田野老定胜市?人虽复语言拙终然怀抱真如何官府吏专欲困农民
泥行叹
一彀十石弩一吸三斗醋叵堪宁可耐莫行烂泥路江皋一夜雨田水纵横注深泥三尺余浅泥没草屦大似叱犂耙溅面涴袍袴今年命大乖十事九谬误昨日湖口西欲渡不得渡今日湖口东一步成十步最念荷担夫马上屡回顾我马亦虺隤临危更多怖谁使汝为客可叹不可怒
陈家冈
倦马鞍鞯破佣奴糗茹陈不为终老计犹作远行身惶惑逢岐路迟留俟过人经时无可问极目尽荆榛
鄱阳道中
舟楫仍鞍马年年事远征长禁波浪恶罕见道途平诗酒唯疎放乾坤尚甲兵吾衰甘已矣正尔负平生
淡竹岭农家
茅坞石巉岩无云亦有岚纸材槌稚竹泉笕穴枯杉跣足何曾袜赬肩或不衫邻家石茶磨妇借自能担
牛触马
谁家一大树系者水牯牛我马过其侧道狭还无由牛辄奋双角直前舂马喉伤马已不可伤人吾何仇鼻绳忽迸决惊堕荒泥陬我急策马去牛尚瞠怒眸事有出不意君子焉所尤古来行路难曷不偃旧丘归欤偃旧丘无为牛所楼
店绐叹
均为横目民贤否天壤异苟怀长者心必徇君子义道途分两岐书木立标识行人免颠迷岂不亦一惠大泽陷项王亡楚固天意柰何效田父动以绐为智军旅比骚动所至尽迁避有屋空无人有人门亦闭隔篱缪云云前有佳店肆荒榛狼虎间日暮竟无诣嘻其孰使然险薄乃至是试尝评往册匪敢立怪议友或失之初絶交宜早计临危乃卖之吾终罪郦寄呜呼今之人此辈殆满世
祁门界
辛苦营花圃他乡过一春马兼人并老仆笑主何贫尚忆桃符改俄惊麦饭新吾州才入望山色碧无尘
大北早行
重雾须髯湿深林草树香山中人未起马上晓偏凉晴屋悬新麦寒田莳晩秧近来兵事息烟火渐微茫
早过牛头岭
吾行十余里未有一人行不见炊烟起唯闻野水鸣日轮山罅出露点草头明处处防豺虎田家晏始耕
鱼亭观山
人间第一歙州山絶妙鱼亭古道间描取此奇入诗句西游端的不虚还
鱼亭再赋
山好如斯极吾归亦可迟人间好吟者马上细看之莫讶回头数端能具眼谁不随时事改三叹紫微诗
五月旦抵旧隐
柳萌整征鞍杏熟卸归驮风帆辍湘游云屋返黟卧天暑室人瘦地荒园叟惰长男近弄瓦累重讵足贺次男久投笔学废不堪课阿高兄子之性刚未少剉阿明垂四龄语迟无可柰一事独慰意添竹踰百个碧玉韵凉颸我倡此君和邻友各有携野僧亦见过陶门故常关孔客复满座微言订近役何苦触尘堁筋骸已衰老踪迹尚奔播八字马交驰一生蚁旋磨晩节休官心悼猛就新愞岂其尚有求未甘忍寒饿神魂倘可收焉俟赋招些
甲申生日
劬劳永感正关情厚意殷懃荷友生隔日移庖成剧醉终朝欹枕困余醒略加芎煮香苏饮少着盐庖苦蕒羮数首诗词懒酬和杜门止酒始神清
生日戏歌【并序】
予生以丁亥前五月十一其日己未今阏逢涒滩之岁年五十八良遇家兄来言是日亦适值已未又适有闰五月乃戏作此歌纪之
予生宝庆之三岁五月十一日己未五十有八甲申年其日己未亦复然天支地干标六秀四柱得一文且夀阳火在天为太阳隂火为月受日光将望之前四日夕十分圆光已八七常闻人生不满百何幸七十且八十文章学问七八分亦胜愚夫老无闻古之五月而生者後有胡广前田文予贱不敢望汉相贫亦不能孟尝君借使时人不比数自有诗名照千古垂弧之月至于今适逢前五仍後五稚女簪榴花小儿着艾虎宿酲困不解依旧醉起舞不妨一年两度作生朝更造菖蒲酒饮过闰端午
虚谷志归十首
闻我解征鞍相看喜复叹主贫奴仆傲兵起道途难药许求锺乳花先问牡丹亲朋聊共醉老幼幸俱安足欲周寰宇心终喜故乡溪居晨漱洁山卧暑絺凉村酒时时醉园花日日香高曾先壠在死即葬其傍奔走真何谓衰颓恐不应炙瘢疼怕雨渇卧梦思氷端午宜觞客生辰欲饭僧乍归两皆省自笑一无能浪走千山外乾忙四月余隔篱分浊蚁共座擘枯鱼婢瘦慵施粉儿顽失寄书少陵亦曾尔来往浣花居园林百种花更着竹交加迳别君臣药畦连子母瓜老夫元是我长息最怜他拟卖严州宅归来共一家【他字借一韵】
共道归何晩犹能喜欲狂幼儿初拜揖痴女仅梳粧有笔修花谱无钱辟草堂新添竹踰百风迳细寻香馈篚承先问吟牋辱暗投驷车端肯顾贰缶尚能谋官妓呼难至家姬出似羞但令宾客喜吾亦可忘忧一出春连夏新诗几首成多因书土俗稍亦记途程删削犹无暇传抄未可轻近来多少俊何敢与争名月旦须终定阳秋岂易评麈毛空自落牛耳可谁盟好恶不相似是非无太明客来倦酬对坚坐听松声衰晚真当戒疎慵竟未能病专从酒得谤辄为诗兴每悔居城市常思絶友朋谁来敲竹户又见醉吟僧
次韵志归十首
远望舒长啸幽跧发永叹能诗今不少得句古云难涉世颠毛白希贤寸腑丹他乡仍故国何处可求安老不任时栋穷犹宅士乡端能甘澹泊未觉厌荒凉古井深泉冷闲庭异草香田翁来问字略为说偏傍痴与狂皆有贫兼病亦应屡尝三斗醋不梦一条氷买药凭船贾分茶谢塜僧短衣射猛虎老矣竟无能还家五月初倏忽又旬余凉剂医羸马尘编磔蠧鱼小迟延客饮作急报儿书歙睦频来往何时永定居添竹复添花清隂一倍加病身思灼艾暑节近浮瓜晩景今如许初心岂有他甘贫仍守拙肯羡五侯家解语莺能巧交飞蝶许狂苔纹深碧毯榴靥竞红粧粗已成幽圃犹当筑小堂未妨无暑药熟水紫苏香楸局堪谁对铜壶拟共投高轩能坐致浊酒岂难谋林鸟供歌吹园蔬当馔羞谓无忧不可聊以此消忧谯国资深入彭门纳晩成至今为癖习自幼有常程朽老宁孤瘦飞扬勿剽轻悬知千载士肯竞一时名书盍多多读诗须细细评後生才染指半道遽寒盟直取珊瑚出宁争熠燿明伯牙弦已絶举世喜筝声近城一耕叟仅有使牛能人似愚偏夀家由俭故兴不知求仕宦未省结交朋笑我儒冠误今如退院僧
次韵谢俞山长【希圣】见赠
年衰才尽懒挥毫定有移文责鲁臯学到紫阳今欲絶诗如清老子能高栖迟矮屋官犹冷傲睨芳樽气自豪试遣俚音辱聪听未应堪比郁轮袍
贺陈正之得男【忠】
初喜明珠入掌中良由善念与天通吉祥预报长庚梦福德应临长子宫急写贺书端不错滥叨佳集顾何功此诗特为高门庆大似麟经记鲁同
复如严陵就省先墓
暮景能几何行役复行役薄命不由人岂不愿休息江鄂访知旧不遇悔浪出子舍寓严濑逋负日夜迫老夫匪亲往未易纾此急买舟更东下赀粮费捃拾是时梅雨已巨浪百谷集深江水气凉古岸树隂密壮观足忘忧飞泉落奇石晩拜先子墓旧庐化榛砾恶邻肆焚燎用意甚寇贼大木幸俱全不至损茔域其人偶遇赦罚不毫毛一予亦持恕心讵敢太刻核村民陆续至樵茗弛担笠杯酒先癃耄幼稚与菓核一僧独沾醉座间具纸笔索诗苦不已佳句岂易得松风杂滩声睡醒残月白明发鼓征棹矫首望青壁山川信佳哉纡余遶崷崒何当即归来於此筑书室
出歙港入睦界
岚气湿征衣千滩落翠微悬崖樵屋小破庙祭人稀岸犬看船立溪禽贴水飞乡心与客思向晚重依依
舟中观马目乌龙山
一从为郡後来往十年间自笑成何事犹容看此山旧人多粗给老子愿常闲今晩归书屋溪僧定叩关
将至严陵
汀洲渺渺长野牧纵牛羊岛寺林间塔溪船郭外樯得诗真是画闻酒忽能香新屋谁家者高楼四面凉
桐江续集卷四

[book_title]卷五
<集部,别集类,金至元,桐江续集>
钦定四库全书
桐江续集卷五　　　　　　元　方囘　撰送赵仁则官满西归三首【崇荣】
稼轩贤帅有甥氏梅埜伦魁之里人春水江湖寛度量秋天霜月瘦精神三年郡政弥缝密四海诗朋燕笑频题浣花牋当折柳预愁船鼓转东津
妙年意气日方中致有前贤长者风言未始轻常简洁饮虽甚醉愈温恭此邦小屈为通守吾老相逢已秃翁自笑全家归未得怅然寥廓羡冥鸿
宇宙今年气数新不愁无地着闲身西成稼穑占鱼梦南纪干戈息马尘随分田园胜仕宦及时儿女了婚姻细思便合从君去龙虎山中作道人【唐人诗用胜常之胜为平声】
移具饮宾阳宅次韵二首
垂门老柳系青骢梦里先曾访此翁谢朓远牕分絶景郝隆幽腹对晴空偕来衆客无官位拱立诸郎有父风我寓秀山十年矣草堂始得一樽同【严武诗腹中书籍幽时晒】六桥花絮骤嘶骢岂料如今两鬓翁痛饮竹林真得计望尘金谷总成空吾庐寂静专云岫公屋寛凉傲暑风东下西还俱未定不妨时许笑言同
次韵谢夏自然见寄四首【希贤】
与子俱逢掖寒瓢共碧流歙今全似鲁睦亦盛於邹竹屋南溪外风帆古渡头相寻欠相遇遄复堕音邮门人浮小艇不比旧专城自愧频来往何烦数送迎病身缘畏饮去路似贪程别後君诗进他时定有名通经闻大道余事始为诗初或无人识终须有已知真能深造否孰谓晩成迟小袖朱弦手何忧乏子期士气兼文脉湮微复几年浅肤专徇俗高亢类谈禅春动霆声起云开月体全古人方册在达者以心传
次韵谢魏公辅二首【天佑】
之子如天马终归十二闲相期作名士不厌坐穷山师席抠趋际亲庭定省间鹤仙门户冷今喜一珠还男儿初嗜学如日晓行天意气无余子诗书有夙缘果能知此道深欲候吾船梦寐心常在孤灯可不传
登秀山至半而还有怀宾阳
拥书终日汗如浆试上崔嵬覔晩凉忽喜孤烟支拄杖偶逢平石寘绳床十年世事头须白六月江城草树苍莫尽山颠且山半待携诗友共清觞
宾阳来饮秀山予醉小跌次韵为吴体
无冰为水柘为浆深入醉乡心自凉微官误身鱼中饵俗士缚礼龟榰床未妨卖书笑杜甫宁能食乳羡张苍颠崖仆树幸无损当复与君浮万觞
次韵谢董君【敬义】读予诗藁
少年客洛走缁尘自倚诗才敌万人岳耸河奔争气势霜严月朗借精神镜中顔状惊非昔笔底工夫苦不新辜负桐江好山水花开叶落十秋春
宇宙茫茫战马尘中原文献不无人诗裁彩笔天公妬书拥青灯夜气神簁雨簸风六月冷磔云裂雾千峯新何当君病早勿药共倒松隂百瓮春
夏夜闻雨
可以逃袢暑征徒盍少休病多全为老醉极暂无愁雨气昏灯夜蛬声古屋秋钱塘湖上路到日与谁游
读书遇难字
痴癖好冥搜忘忧亦解愁划逢难字窘遍取韵书求忠恕闻何博昌朝辨亦优孚尹能进业燠休勿包羞【郭忠恕佩觿书贾昌朝羣经音辨皆不可忽玉德孚尹音浮筠燠於喻切休音煦】
雨凉晓思
一榻凉如水空山夜雨声病身筋骨在往事梦魂惊老寿知何益忧危半此生吾穷终不怨稍巳窃诗名
立秋久无诗
三伏厌厌病欲萎可能秋後尚无诗连宵急雨凉如洗贪寐衰翁醉不知药饵谁精寸关尺文章空说斗牛箕西斋池上堪逃暑木落吾将信所之
典秀山宅半
半宅分僚友门开别向西送书人未识归舍犬犹疑老喜吟?窄廉从典价低余山兼剩沼亦足杖吾藜
再赋典半宅
屋以多为贵思之亦太愚灯膏徒重费庖膳卒难呼榻外知何用杯中不可无质钱分客住得醉且频沽七月三日朱用和罗弘道同访南山无竭师【用和名?弘道名祖宏】
振骑出喧闠搒舟浮广川冠盖二三子谓我扬先鞭翳翳杉漆坞膴膴禾黍田篱闯拥稚髻担观骈旅肩是日告秋朔暑絺稍轻便瞩远喜野旷讨幽忘道绵维南孤崒嵂中有西方仙铁干万树古金界千柱坚湿藓滑侧磴密荔凉深泉道人瘦如腊不见今三年翠琰壁奇刻丹涂架穹椽修竹洗人心焉知红尘天谑剧酒若失机捷诗易圆致爽潇洒阁俯视乌龙颠过帆倏灭没聚市常熬煎临轩十八公老寿藤萝纒与语若未对风至忽粲然斗牛之所莅吴越封疆连自泰伯勾践以至衣锦钱成败亦屡矣变化若浮烟嗟哉声利徒羣蚁争微羶吾侪方寸中皎月澄寒渊少迷逐衆嗜晚悟羞前愆会当摆俗鞅来此禅牕眠
朱用和用予南山旧韵次韵谢并呈罗弘道
妙论剧谈逢大敌深林?樾尾清游柳州先记知非偶陆相荒庄愧不秋似舅远寻昆弟好老生猥与介宾谋凄其廿载龙门梦垫角曾登李尹舟【用和先公参枢宣抚讳禩孙尝以江淮提领所改官状举予弘道乃用和姑之子尝为掌故任荆阃内幕乡饮酒礼主人见先生而谋宾介】
送罗架阁弘道【并序】
诗之音安以乐吾侪之所愿也不得已而至於哀以思岂诗人之所愿哉盖成败兴替天也而人不能无情予尝因是想夫商周之间以拟乎今之人其以大恶殛者飞廉恶来之徒也其隆盛者或已不啻夫微子箕子之封其次则祼京之士也又其次则亦不能无南冠越吟之仪舄焉怀昔悼今其音哀以思哀而伤亦人情之所不能巳也故荆蜀宣抚大使参预机密朱公殁於燕之四年予始识其甥架阁罗君弘道於严陵君比尝为澧阳教代去弗调公之子通守此郡而予以前守退休於此相与把酒论文君出近诗相磋切如长沙过公第以生存华屋处零落归山丘赋五言五韵诗十首明公之心事以吿夫後之不知者其音不得不哀以思至於哀而伤深得诗人之旨夫哀以思哀而伤非诗人之罪也可以哀而哀可以伤而伤也予送君於江之滨书是说且为诗以别云
六籍讨雅奥百家穷怪奇江沱马尘合毛厘无所施不自我後先逢此泽火时固巳殛来恶尚乃存微箕黼哻祼于京越吟亦凄其冠冕垂缨紞履屦饰纯綦褒博士服制揖让公食仪前辈略巳尽後进渐不知老夫愧每生骨立双鬓丝十年日夜醉万里南北驰休官此山中可与语者谁堂堂朱荆州遗恨浮?夷有甥何其贤酷似刘牢之贞元旧朝士顾肯文学为出蜀赋八阵游吴歌五噫酹月客星阁吟风桐川湄湖海有此士始见诗人诗惜往节谊鲜叹今文献衰论议吐一二已觉余子卑宇宙不一姓牛山空涟洏後周庾子山北齐顔之推斯文天未泯终古清名垂年可里社老行足乡党师书痴俗所哂各且教其儿虎头诧肉食宁当朶吾颐路棘齿髪暮语离不能悲
送周府尹【克敬】三首
潇洒名州吏事门公余应已尽跻攀锺鱼寺寺藏深树楼阁家家见好山几许烟云藜杖外无边风月锦囊间俸钱节缩余多少只买奇书数种还
乐土丰年旧观还使君心事最相关秖因标致清於水便有声名重若山一室炉香书史畔万家杯酒管弦间汉庭选表虚公府白玉鸣珂未许攀
诗家周贺与方干三载同吟七里滩晩节我惟甘豹隐妙年公合快鹏抟昔叨旧尹迎新尹今愧前官送後官朔野炎陬天地阔寄书会面两应难
西斋秋日杂书五首
居城近城门前市後山郊质明沸柩鼔彻夜喧僧铙暑病人死多当此秋夏交盐米哄贾贩杖絰酸哀号倏忽异存殁所争常毫毛
高树夕影疎老荷秋气馥雨余绚斜照寓此池上目鸣蝉一何厉坐叹白日速东家失其儿忽骇邻妇哭归兮空山中幽啸抱吾独
闲闲闭园门默默坐书室幽幽絶来人寂寂度长日苦桃何累累秋颗压枝密桃苦不可食熟烂未忍摘时闻落地声诗思若有得
百间以买屋万卷以买书书多读不既屋寛住有余彼索子钱者日夜号庭除勇锐割此物煎迫姑少纾老勿费眼力村墟亦可居
对奕不如观观不如听声独坐无来客小轩秋雨晴思之有百忧不思了无情万有皆外物世重我所轻默数前死者愧兹今独生
存心具饮
朝雨复暮雨暑气日已微凉轩水【字阙】爽幽坐延秋晖孤抱无一惬前事有百非可读书本少能言士尤稀积倦蠧帙飜久辍犀柄挥吾儿忽具饮山茹姜葖肥青甆古茗器十觞聨若飞此生老且死所幸岁不饥似闻吴中潦米价良足唏东游岂不快何如且言归一醉未易得家贫今典衣典衣亦常事冥心甘息机
释临卭记方物戏作【并序】
甲申七月十九日偶读宇文绍奕临卭记所书方物多用雅名奇字予因取经史尔雅本书字书诸杂小说为训释凡三日乃巳
昔人注尔雅大儒以为诮学诗贵多识圣言厥有诏下慱梯上约後进曷克劭矧於点?间懵弗省体要俗喙仅能【字阙】古吭略未剽四声故?拘六书本幻妙嘑姓骇厍暨辩义谑笃笑往讹足可戒夙是政宜肖郊霓纵劣约窻岫宁蹈眺鮿也缺兹析寸抱踏探架获尘帙偶幸脱斯燎壁蟫蚀心胷不受俞扁疗粝食忘调饥微膏恋残照幽暗发蒙篰乖刺合劵约稍免杖杜辱敢倚陬隅俏虚空了无味强作吴牯噍税驾如还乡舍爵欲告庿一方笔千名拟谟贮深峤桑榆老秃翁廊肆付用召讵思玉豉饵岂羡金盐釂庶异速朽子霜原委荒烧眼前黄口儿曲踊诧壮少但喜觥醽醁靡肯囊熠燿吾衰【原阙二字】苦汝健骋轻趬布糓会有时焉得常鸇鹞【玉?者地榆金盐者五加皮见本草】
池亭秋思
忆昨困炎蒸衣单犹欲羸秋气【原阙二字】凉饮可读亦可稍久罄瓶罂猝难致肴果亦欲理蠧卷未易启澁锁刚肠恶充饫病骨嗜慵惰饥渴已两忘岂较立与坐前除水满池有亭窄如舸颓然一钓翁照影媿巾裹鱼负密萍行蛙升侧荷堕蛬蚻韵凄锵螽蜢跳细琐函灵各肖形品物一何夥气动不自由孰非大专播沮洳伏污湿粪壤孕么麽诏以南面王岂复知忖揣【亦作挅度也】私独念横目识性异螟蠃何谓等逍遥弗更诹坎轲市斛陡翔踊旅邮欠贴妥门楗敬逋篱岸阁子美柂钧天奏万舞遑恤下民瘅排阊宜一叩有客答曰叵腐儒丛百忧曷不自忧我
次韵寄题堪上人云外轩
万重云外一蘧庐想见降龙长者居溪上过桥谁覔路峯头飞锡已凌虚汉台列像焉知许陶岫吟归孰起予傥憩夜炉煨芋处可能更读邺侯书【唐李泌事衡岳瓒禅师瓒云欲学者当将笔砚来碎泌遂出碎之】
冰崖杨明府德藻携红酒殽果来饮归舟独坐熊皮索笔作字且出示箧中书为赋吴体
有美一人升秋堂木犀花中清言香熊皮端坐雪衣洁兔颖疾挥葱指长琥珀味浓酒溢【原阙三字】价重书盈箱炰羔剪韭儿辈问此岂拜石米元章
三日【字阙】陪杨明府饮次前韵
閴其禅老居西堂岂有门人拈瓣香葛巾漉酒笑元亮石室紬书输子长勿嫌临卭家四壁犹堪樊川月一箱寄书麒麟阁上客我自蓑衣君金章【近人专学许浑乃为此老杜山谷变体以矫之】
八月二十日晓起
夜阑不能寐鸡鸣垂欲三起步秋月影寒髪何斗柄落山北参旗挂庭南三五忽四五蛙蚓衆喙缄独有络纬声催织何喃喃禄仕心已息愧未任桑蚕昨暮缺薪米质以衾及缣七年为此郡忍人所难堪焉知窘至此不给石与甔独坐老树下暗捻霜须髯墙外行人动丧事箫鼔酣生之必有死如岁代凉炎但颇讶薄俗不复甄亷贪鄙诮采芝馁歆羡脍肝馋想见攫夺子枥马已就衔岂识有幽人茹苦如饴甘念虽乏智计识度终不凡儿女亦可割深山建茅庵
是日天明复书
一夕不饮酒至晓不能眠无疮体自痒若有虫啮然黠鼠肆侮慢鸣鬬窥余饘书灯稍已暗一萤牕隙穿我兴视星斗行行空庭间【字阙】树寂无风斜月【字阙】缺环寓此百余日寒迫暑已还门有索逋客无日不烦【原阙二字】是穷骨健兼亦苦节坚比所读何书高堂十七篇最【原阙二字】服传纂抄续残编此物付儿子将来汝谨旃傥我寿【字阙】十不过十二年人岂有不死但有传不传
示长儿存心
我家歙山下不满五顷田捐弃巳过半岂不为子钱兵甲跨江海喧豗踰十年零落殆万卷荒凉余数椽借使尽售之事亦关诸天平生鄙货殖黄金散如烟孰知两鬓雪枯肠几不饘无忧恐难老故遣百虑煎乐者未必寿死返在我先属有客语我法当营塚阡儿曹勿过计葬穴自有缘只鸡可以祭故絮亦足纒但戒傚俚俗佛事徒喧阗文公有家礼夙巳书诸篇父贫至累子能不心恻然揣量内无愧视世差独贤囊中了无物积藁诗三千讵敢望放翁至有万首传严陵所寓屋稍已割东偏邻翁覔菜地更当乞西壖今我欲裹粮一泛涛江船永谢麟阁梦宁垂鼋鼎涎故人傥相济匪伊归棹旋紫阳政自佳携汝追羣仙【杨华父问予葬穴予曰未也】
秀亭秋怀十五首
高台何巍巍远眄千里道长夏絶游朋荒迳丰茂草菑翳一以翦秋意豁幽抱能赋昔为谁今死骨已槁魂兮果何之言语空媚好我欲有所酌适值樽中燥焉得瓢天浆伊人共倾倒【吕居仁有秀亭诗】
痴痴谁氏子昼夜安以偷其人一何乐惟我攅百忧忧者谓速朽顽骨病复瘳乐当必老寿顾巳归山丘饥生支牀龟饱死豺虎俦天道匪易测人事谅难筹生死吾不知及辰为兹游
天欲兴苍姬一家三圣人扶持用礼乐行苇於焉臻有国八百年终亦化为秦末俗夸神仙吐故以纳新彭门讫有塚瀛洲浩无津羽衣还缑山举家不得亲君幸有美酒何不频沾唇
秋风西北来一夕几万里湛湛长江枫落叶逝流水自非贞劲草顔色槁欲死时当蛰蛟龙么麽况蝼蚁塞墐非不可旨蓄焉所恃空褚乏裳衣敝絮谁与理阳春何日还悲哉远游子
一室局户牖古籍勤讨删郁郁忽不乐扶杖登东山莽苍何所极秋色天地间我欲出尘世黄鹤无由攀忧端从空来嵂矹未易宣意阔步武窄四顾尽险艰不如复我所陶此灵府闲
宣父老于行苦辛定六艺至今峩冕旒万国奉烝祭当时困在陈粒粟不能致宰割诸侯王重瞳气盖世烧纪不啻虱烹周仅若彘焉知千金首乃为马童利此口酒可浇是事可以置
一针落大海万古无还期纎纎刺绣女断肠终尔思物重干将去心愿精卫为邻妪适有此殷懃来献之銛锋贯彩缕缝纫实所宜匪妾旧时物怆然双泪垂如何大丈夫忘恩忽如遗
积闷何可遣高峰上云端水南彼何所缥渺浮孤烟郁塞树木古深幽牕户妍一楫往从之岂无凌波船絶景未易写良朋求亦难独往或兴尽空叩林下关不若遥相望聊寄吾意焉
登高见佳句意会无非诗顾视不即收顷刻已失之老树踞崖石腹空犹有皮顾此有何好爱翫频嗟咨侍者一童子髧如枯髪垂从我仅一饱万事无所知岂不亦怪我徘徊将奚为
乐莫乐登高亦复悲莫悲乐兮携佳人樽酒相追随惨惨古戍暮烟寒秋角吹悲从此中起孤游偶臻兹城南百尺楼前是未有之城外两三塚新葬复是谁往者已足鉴百世悬可知
家富敌万乘吾尝见其人生死握国柄不复如人臣自谓磐石安扫灭随埃尘岂不恃狙诈政用祸尔身尔身一腐鼠原野何足陈歌姬事别主画堂生荆榛我叹匪为此遗祸殃齐民
去年醉家山有菊余千本客中今亡是所至草□?凉风迫九月暇日上崖巚野芳一二卉亦足撷婉娩焉所得美酒慰此岁年晩市荒苦贵籴庖凊强疏饭薄暮归空斋聊与蠧帙偃
茫茫六合间孰是身自由贫贱不遑安故迫口腹谋万事已云足心火炎不休朝服寒食散夜梦郁仪楼鄙哉齐公子泪下雍门周万世一陶叟浩歌归故丘有酒醉即眠无酒亦不求
薜荔络奇石芙蓉艶荒垣寓目信所之行行陟秋原南州八九月已凉仍复暄林树略改色沙湍才减痕忆在朔漠日疲马风尘奔夜汲长城窟晓涉滦河源老身冻欲死其劳不可言
老怀幸无事何用知秋风团团乌桕树一叶垂殷红为此有所感长吟敲虚空城市了在目心隔云万重燕席鼓吹急游骑呵殿雄亦各适尔适扰扰尘堁中焉知天地外有此颓然翁
八月二十四日宾阳华父同登秀亭二首
垂垂三径晩香开二妙端能为我来老瓦尚堪沽浊酒破鞋何惜上高台十年心事霜髯短万【字阙】秋声画角哀海内诗人有公等悬崖待与斸苍苔
两公诗思欲飞扬颇似繁台俯大梁潇洒道装衣袖阔昂藏寿相耳毫长持身未惯全随俗玩世何嫌略放狂我有平生八义手兴来举酒尚洋洋
九月八日宾阳携酒西斋晩登秀亭次前韵
深箝笑口似难开顿喜诗僊载酒来此道孰为今老笔吾庐适有古荒台焉知晚节逢陈厄忽听高歌类郢哀倚石自怜吟不就频将拄杖划莓苔
楚调悠然抑更扬四愁平子五噫梁身同落叶常无定【字阙】比寒花似较长但喜有乡频得醉不知何药号为狂芬香臭腐俱尘土莫问桑田与海洋【是日宾阳歌楚辞】
九日北山寺二首
松隂佳处路宜迟裹袖寒鞭马上垂邂逅同倾九日酒凄凉暗诵十年诗试回白首思前事未觉青山减旧时节後骚英应好在煮茶更与野僧期
白云苍藓尚知心野径荒泉许重寻一马出城元近近万松藏寺巳深深同游似觉无先到半醉谁知政独吟十度重阳如瞬息足知往古与来今
秋晚感怀
脱絺着褐事如何啬暖饶寒岁易过【阙】喜晚芳怜早谢细看园菊验塘荷风霜天地秋声急老病心情醉日多读破少年三万卷枉将身世堕南柯
和陶渊明饮酒二十首【并序】
和陶自苏长公始在扬州和饮酒二十诗又为和陶之始是二十诗者子由无咎文潜相继有和然长公典大藩子由居政府无咎通判扬州皆非贫闲之言惟文潜所和在绍圣丙子罢郡宣城奉祠明道闲居宛丘之时近世严陵滕元秀家贫嗜酒亦尝和焉予以严陵旧守复至秀山甲申九月九日屡饮之後因亦用韵赋此有文潜之闲而又有元秀之贫感兴言志宜也
生死乃常理兴亡殊似之火乌化王屋鼎迁亦有时骊山发金雁汉陵复如兹丹成云得僊虚塚令人疑杯酒幸到手无螯亦当持
康庐挿南斗其西柴桑山我往挹风竹如听渊明言作歌以自挽於今垂千年有口可与饮公心谁其传【宋元嘉四年丁卯九月渊明卒其生晋兴宁三年乙丑至今甲申九百四十年】
立功亦云可於世能无情屈体丧厥节宁若埋我名极不过馁死馁死胜饱生是翁醉中语细味足叹惊寄奴复典午吾其无目成
黄雀啐野田见人辄惊飞飞飞一不早恐有虞罗悲眯目饕餮子缪谓得所依岂不知必尔甘往终无归志士馁欲死未觉劲气衰手口自斟酌勿令心事违
羊车一失驭天地兵甲喧中国不自正王业东南偏运甓有贻厥卧龙康庐山使处王谢位大物岂不还千载饮酒诗醉吻謡醒言
子云草太玄万言无一是唯有?夷篇千古不可毁太上立酒德余事徒为尔酤尽捐我衣繿缕胜缯绮九日戏马台二谢词翰英良辰各有句得无差过情元嘉事其子不救巢卵倾渊明东篱下焉识笳鼔鸣兀坐把寒菊竟亦了一生【义熙十四年九月九日宋公裕於戏马台置酒送尚书令孔靖休官南归谢宣远诗曰圣心眷良辰谢灵运诗曰良辰感圣心裕果可以圣称之乎宣远後虽避弟晦权势为豫章太守卒元嘉三年文帝诛晦兄弟子侄俱不免元嘉十年灵运亦坐诛渊明乃至闲居九日无酒也】华鬓极老态丑面乏妍姿挿花已不可可挿唯菊枝【原阙二字】偶有酒此事竟大奇连作数日饮诗亦未暇为忽思往日过何事马受羁
高台翳榛棘荷锸冈路开振衣陟云端朗然豁秋怀言念半死树类我晩节乖风雷劈半腹叶落禽不栖幸不为薪槱烧之化尘泥谓可材为琴於调恐不谐醉抱作此感暝色南北迷下山不可急小僮扶我回
此邦最佳处乃在城北隅野田荞麦傍松下复问涂酷爱古石峙故缓羸骖驱一生能几许於兹十载余夜榻醉卧稳何殊故园居
明年五十九早岁巳闻道忆昔初远游岂信今遽老暇日一醉娱往事万念槁悬知身死後岂无数诗好心欲刋晋史罪匪一灵宝陶翁焉得作细与问江表
行乐忽有感当此穷秋时吾生会亦尔落叶与树辞田父屋颇寛生理仅存兹积逋既已迫悉售不复疑宁免世人笑且复相轻欺儿辈勿戚戚酒至姑饮之
士本不畏贫所畏迫老境百忧无一乐可醉不可醒寒风颇欲霜缝补阙袍领酒胆一何大和陶效坡頴诗成间亦佳未忍一炬炳
重五去未远重九倏已至不论家与客遇节必烂醉前日朝未兴有谒入客次病酒不遑肃匪敢挟长贵知我【原阙二字】我草木故有味
秋风吹古城乱山遶荒宅树影日以疎沼落见萍迹客来觞我菊献酬殆至百斜照未云夕草端露已白迁化每如此不饮真可惜
早省?径恶荷锄宁带经岂不尝守郡生涯百无成一夕偶不饮鳏枕听遥更残灯暗虚牖落叶锵空庭鼠囓叱不止呼奴效猫鸣孰与醉卧熟万事忘吾情
一日不举酒即患偏头风明日忽不患乃在酒一中人言饮致疾此理恐未通杯我自酌我壁间幸无弓三戒二已亡所戒惟在得大道辟我前幸无两岐惑谁歌返招隐口待秽袜塞身为葛天民宅在建德国努力筑糟丘万感付一默
气豪心未平三已复三仕毫髪志不伸所至但屈已屡触灸眉怒讵啻折腰耻七年困江国脱身走故里欲着藏山书实録立传纪往事邈难问毫简遽云止不如一杯酒此亦焉足恃
天命孰为之万有凝精真变气间龎杂未尝泯其淳风雨骤冥晦阳乌出还新圣孔昔云没杨墨仍仪秦复生一辩孟扫之如游尘诸老自有宗鑚研患不勤彼以顿自诧所见特未亲月晦有死魄潦涸无迷津天定盍少俟屦【原阙二字】於巾不饮但多忧无乃真痴人
忆我二首各三十韵
忆我幼时事南归自番禺三边已?洞内郡犹无虞故居山城间四面闤闠区东西万货集朝暮百贾趋诸父领宾客衣冠一何都觞豆日谈笑往往皆文儒比屋有高楼其上娉婷姝侠少喜酒贱歌呼间笙竽无何郁攸作一夕化为墟朝廷易楮币百姓骈叹吁物价渐踊贵饥剽多流俘我家衆长上生近乾淳初曰此风俗降岁岁有不如老者迁化去少者分驰驱生理益艰窘口腹各自图书囊裹笔砚扁舟落江湖苟且禄仕齿荏苒岁月徂乍得返乡里惊怛心若刳前辈尽黄壤小儿皆白须屡火不一火坊巷非旧闾上塚享亭仆访寺诗壁污向之红粉面蚁穴髑髅枯乃知宇宙内万有皆空虚我生逼六十偶幸全头颅身阅大兵革一思一欷歔怀旧梦恍惚吊往肠郁纡六十年间事历历尚可模我所见之人百万泉下俱神仙谓不死终久归於无寄语肉食子无以智诮愚
忆我弱甫冠束书如钱塘中兴百廿载行都滋浩穰虽已劣乾淳尚可云小康巴蜀骇破碎淮襄传扰攘腹心辇毂地按堵如故常于时数万士云集升上庠草茅起穷谷拭目观国光出门不识路天街何其长侠士剧燕赵佳人【字阙】姬姜五鼓夜灯烛万楼春丝簧吴米白如雪奚啻千斯仓缥缈湖山间画船娇红粧六桥杨柳岸荷花云水乡四时无不宜莫若僧夏凉小儒苦乏赀冷眼看豪强托迹朝士馆窃睨鵷鹭行台评或非是庙论有不臧相与读邸报愤闷填中肠侥幸江汉静奸凶殛炎荒礼闱采刍言始得伸名场岂谓边功相曾不监彼狂骄淫无比伦虐毒尤披猖未闻古天子买田自置庄羣小附鬼蜮国脉内已戕蝨臣颇有胆四被言者章最後得拜疏逋诛逃维扬万古木绵庵不愧赵韩王草茂复古殿雨淋集贤堂青史孰可【字阙】念此心神伤焉得陆士衡复与作辨亡
次韵宾阳梅氏山居访茱茰
癖习嗜幽讨刚气负殊禀寂寥荒山中十载赋招隐偶逢梅尉孙汉事一暗省斯人纵非仙英槩故不泯是日秋【字阙】霁村坞足清景叶脱高木疎云净远岑逞田家竟收获岂复有遗秉芳茰摘并空戍卒亦太甚怀古兼叹今野老仅能茗此心谁当知应有月中影
次韵宾阳某氏坟庵
读君古墓作因之怀抱萦老夫九年前小雏怜宁馨一夕病弗起殇车出北城卜兆邻古寺守诃乏村氓去岁罹发掘盗踪无由明跋马近往视坏垣环枳荆藏中本无物【字阙】至睨兹茔玉匣患不侈宜尔巢鼯猩杨生昔臝葬汉传留佳评世事可以鉴悲哉聊此吟
次韵宾阳桂枝塘
吴越兹上游一江贯千山山峻江更急力耕云雾间民穷实可悯俗俭无与班瓮灌既已拙斗籴弥足叹十日天不雨魃也肆厥奸吾昔忝长吏郡图朝夕看水源浅易涸无地施防关此陂筑千所岁事或苟完幽人采荷衣堤岸穷跻攀更觉沧浪篇万顷吹波澜
次韵宾阳观陆右丞【佃】王葆真【昇】二像
出城挟一儿策杖极幽邃村俗谂父老古迹按图志平生丘园心贲趾远朝市行行墟墓间是亦有何味陆家三太守此邦荣世仕旧祠附学宫缘情颇应义奈何埤雅公像於王氏置君不平其然似欲删厥位俚舛聊举隅谄媚【字阙】触类一一口舌争何事如人意
次韵宾阳张氏山园红菊
惟菊可配松受命天地正吾家植千本朝耘暮灌润未言制颓龄且用乐野性严霜百草死后皇布肃令始知贞劲节老硬异脆嫰俗圃莳红卉赖君古道振斥谓非其类一洗灵均恨骚人昔所餐此辈何敢竞恶紫如恶莠鲁叟遯无闷世眼重脂粉君子故安命
次韵宾阳张考坞观茶花
头上漉酒巾吹风行欹斜野径政自稳世途殊未涯礼能致商皓势足屈孟嘉君身独自由时到山人家播植话禾稻绩纺询桑麻侧闻此一坞村酤亦易賖芙蓉万红萼锦綉纷交加掉头不肯顾特往观茗葩嗅芳摘苦叶咀嚼香齿牙榷利至此物谁为疲氓嗟
次韵宾阳龙泉
小国号瘠土根据千岩隈泉味天下最莫许他郡偕宁当饮此清饥肠鸣如雷广斥岂不富咸浊良可咍谓兹大龙窟无乃由齐谐患不甘且冽榛莽能久埋心恻或不食汲路荒苍苔蒙养内自充何嫌世好乖君子有本性勿问塞与开成功故偶耳隐德弥佳哉
同杨明府华父夜宿鸬鷀源【并序】
桐庐前令杨君德藻访予秀山同泛小舟下钓台夜抵鸬鷀源亦曰白云村即吾家唐玄英诗翁之故居也其宅乃玄英远孙提干君秘之家登开禧乙丑毛榜今仅余一老年八十四卧病不出一僧年八十曰包妙融钓台寺之旧长老避地寓焉小酌留宿赋古诗二十韵
桐庐杨明府高谊有缓急凌江每见访烂醉必旬日知我欲东游相拉过其宅城南登小舟仅阔六七尺岸人观不退莫知孰主客西风篙工喜布被当帆席青蔬煮豆乳滩转竈釜仄更觉气象古酌酒甆盏碧千山霜叶红绵绮天组织郊垧有此奇闤闠苦未识明府眼力高心赏寄絶壁指似挂篰岩茅屋拟便葺老夫今十年往来钓台侧汗顔不敢登人品霄壤隔夜宿鸬鷀源荦确陟危石吾家三拜公晩唐老诗伯衣冠世不坠奕叶绍桂籍避地馆者谁一僧年八十呜呼穷谷中亦复有马迹纪事聊此吟续烛借纸笔
喜赵宾阳杨华父两儿两女互姻
十年役严陵心服赵宾阳絶口不言贫其气常扬扬一诵贯千古一醉举百觞俗士或近之白眼视昊苍包山何巍巍子云孙姓杨江海一扁舟倒屣倾侯王见人有疾病赐以药饵良朋友负微过责善尤谆详两翁我独识非狷亦非狂两家结姻好古道顔色光赵男与杨女年向十五强一朝驰聘币互写红笺长赵有五岁女杨有五岁郎是日并纳采酒雁填高堂两翁自为媒两家门户当匪为门户当芝兰同一香不羡积金璧不受丰缣缃各喜所脔壻诵书声琅琅已能临法帖已解工诗章何惭昔羲之坦腹双东牀
题戚子云五云山图
不浓不淡烟中树如有如无雨外山尺素展看空想像何由身着画图间
赠小牕黄君
浑天星斗胷中转动地风雷舌上生想见少年读书夜短檠膏尽小牕明
三桥旅邸遇雪
醖云蒸雾暖如烘一夜南风变北风不似寻常响牕纸渐惊分寸压船篷粉籹已鬬佳人白酒面还输老子红记取今年呵冻笔三桥西岸小楼中
桐江续集卷五

[book_title]卷六
钦定四库全书
桐江续集卷六　　　　　　元　方囘　撰十二月十五日晩宿余杭步
孰令牵率到钱塘朝暮随人作酒狂蜕殻喜离城市路发蒙惊见水云乡四方上下乾坤阔万里东西日月望向来楼居不得句此夕叶舟吟兴长
青山道中
挿天天目隐云中但见苕溪緑向东半折竹初经腊雪争妍麦巳眩春风飜飞水鸟偏饶白窄小村船亦画红闻说南塘赵书宅近来毁卖与琳宫
访唐师善山居【侯举】
苕溪南问旧长桥渡水穿云不作遥迂道征鞍何自苦隔林吟屋屡相邀晚晴浓淡烟俱好春近高低雪尽消尚觉麄材欠诗料政须余馥乞唐瓢
夜饮唐子云宅别後简师善【师善父名从龙】
幽居寻未得下马揖比邻指我道傍叟即君堂上亲仪刑全古雅谈笑极清真匕箸山殽美樽罍腊酿醇扁门称道院辟馆养诗人得句挥毫疾论文剪烛频乾坤百战定父子一家春地僻过从少谁欤此问津
昌化道中
县街长五里当路卧耕牛民户时常闭官征琐屑收永无灯火市况有管弦楼崖石偏欺马湍溪不受舟荤羶何可致蔬茹尚难求客籴珠同价村沽水杂篘采樵多遇虎护菓最防猴烟火销荒店茅茨溃废邮兵戈虽幸免赋役更深忧不是山堪赏行人步步愁
春前一日还家【十二月廿一日】
最险王干三岭路加之雨滑马行迟忽惊山客俱来迓谁报家人已预知飣菓待斟分岁酒剪蔬先赋立春诗旧闻六十犹痴谚尚少一年焉不痴
虚谷志归後赋十首
夏五月初一自湓城还家赋虚谷志归十首冬十二月二十一日钱塘还家赵达夫见和前韵予续为志归後赋云
卦揲家人吉门迎稚子欢始知乡国好全胜道途难砌草陈根緑庭花冻蕾丹春园容日涉更敢上长安【和者易叹为欢今因之】
万事何时足不如归故乡真能主东道未爱博西凉雪後春台暖梅边夜枕香孰堪思旷友共隐剡溪傍涉世痴何甚休官老自应闲踪今野鹤荣念已春冰频报宣麻相新交辟谷僧微吟时得句此外别无能【僧宗一近赠予休粮药】
买宅严滩上幽栖十载余共怜翁失马独喜我知鱼宾客千锺酒儿郎万卷书须移歙州住缘此是乡居年将盈六袠礼尚记三加北阙昔分竹东陵今种瓜闲吟聊复尔烂醉岂知他海内能诗者时来问我家【他韵从俗用】
四十载钱塘诗狂复酒狂湖山空御苑市井尚宫粧冶肆淆禅刹勲门卖节堂归来念前事朽骨果谁香艶冶千金笑喧呼六博投不因槐枕窹未暇草堂谋啖菜贫犹健簪花老自羞五更山酒醒何乐亦何忧薄俗多端忤残生底事成千年惊鹤化万里厌鹏程能保中心定悬知外物轻秖嫌覔句苦四海有诗名倚楼赵公子可与共诗评道故无终极文须有主盟轰雷春蛰动贯月夜珠明高作令吾愧销光更屏声乐天在知命行止岂人能元亮归庐阜延之牧始兴时才宜政柄老我只诗朋何日携君手西湖共访僧
春後喜晴
挈身归卧万山中多谢灯花夜夜红老病面顔开喜色雪霜天地转春风菜鲜菓脆深杯酌衾汗鞋泥慢火烘寛着心肠任时运一顽能御百忧攻
除夕前大雨雪立春已八日
行园似觉褐袍单?好梅枝子细看节近年年多雨雪客来草草治杯盘故知更事无如老岂谓交春便不寒气数已回终是好明朝红日上云端
除夕前一日记事
残腊先班隔岁春忽忽五十九年人一朝一暮即除夜万是万非余病身老子附炉无奈痒小儿索纸卒难嗔仆衫婢粉犹闲事欠馈时官欠饮邻
钱塘人来
宿收家信醉佣开早报潮船泊岸隈钓濑儿将诗箧至钱塘人索酒钱来道途奔走动千里时节挨排聊一杯新岁雪晴看吾圃歙城亦有马城梅
岁除
亲情邻里喜归来依旧柴门僻处开纵是桃符无可笔未妨菜饼亦堪杯着寛毛褐观残雪洗古铜壶浸老梅贺客明朝有诗客踏青同与眺春台
郡送桃符戏书
狂颇如豪拙似痴人难忍者我能之六旬老境三椽屋四海虚名万首诗不惜黄金偿酒债犹将白髪缀花枝儿孙十辈谁家有心事唯应造物知
乙酉元日
摩挲老面受春风肯为吹将鬓雪融自合居乡充父老尚堪开学教儿童官身历险元如梦诗律从寛渐不工有菜可羮花可赏未妨日日酒频中
次韵刘元煇元日
九十日春已十日清晨闲步小园中池痕欲涨去年水柳色渐回东畔风砥道歌游全似梦专盘生化本无穷隂晴寒暖频占相世事唯宜岁事丰
正月十日始晴
穗历桃符漫告新漆肌蓬鬓转成陈暮年多病全无赖积雨初晴略似春香火荒山犹古庙兵戈故国仅遗民承平旧俗吾能忆差胜如今一辈人
元夕晴
渐暖风烟添软媚新晴草木眩光晶天回地转春犹在物是人非意自惊晩辈未宜欺老病早年犹及见昇平山城旧与钱塘似灯火笙歌彻五更
约客未至偶书
一半溪梅点緑苔妖红移向小桃开稍晴欲暖春犹嫩解赏能吟客肯来少顷焉知千万古吾曹难少两三杯嘶骢未到柴门静蛱蝶双飞去又回
葺圃
山水清音屡见招经丘寻壑尚逍遥宅门南北双桐木篱径高低万菊苗特创小亭观藓石待穿枯沼架茆桥忽思万事皆虚幻何苦空将百虑焦
春晴
饕风虐雪到家林才喜春晴春已深花片纷纷飞蝶乱树隂渐渐早蝉吟贫宁不仕元知命老尚能诗懒用心忽喜客来对碁局旋沽村酒与同斟
一笑
棘为篱落板为扉堂上春山碧四围前後相承花百种往来自在燕双飞卖田不耻因偿债耽酒无厌更典衣人道家贫诗却富先生一笑久忘机
频醉
红尘谪堕侍晨仙屈指明年六十年身後不营埋骨地春来频醉赏花天屡闻汉相诛东市深羡周农服下田烜赫岂如常寂静山中幸有酒如泉
春日俳体
气至时来物不违小园闲步见天机荷钱欲出鸣蛙出柳絮才飞乳燕飞屋少地寛何不可家贫春好未全非莫欺白髪浑如雪杯到犹能疾手挥
二月十五晚吴江二亲携酒
今日山城好事新客来夸说齿生津喜晴郊外多游女归暮溪边尽醉人鲜笋紫泥开玉版嘉鱼碧柳贯金鳞一壶就请衰翁饮亦与花朝报答春
春日小园即事十首
闲园草草欠楼台一纪干戈梦里回尽失牡丹三百本新移初见一枝开
小亭新筑赏天香恍惚春风旧洛阳人道此翁畦菜手元来亦解种姚黄
长忆江湖看雨时挿天挂尾玉龙垂归来老手今无用养小鱼虾掘小池
摘花不恤种花难几日工夫一日残最是好花留不得不如只种菜花看
城中谁道有花村吟出园门醉入门共笑老人骑老马病身俱瘦壮心存
傍宅荒山几许长荛夫芸子纵牛羊何当尽与栽桃李叠石周遭筑短墙
颓然无用一憨痴虽老元来未可欺鼻涕垂颐病拥塞幽花香处最先知
莳药移花撰石名稍加心匠可经营天真不假人为力緑树啼莺一两声
四十九时初作郡帆风笠雨十余年野花山鸟应相笑依旧归来无一钱
身隐山中聊复尔诗传海外岂其然【字阙】间日有人携酒【字阙】恼如天亦醉眠
问政山拜墓
五十年前幼学时登山诸父许追随两人兄弟身俱老万古乾坤事可知守墓邻翁姑与酒传家後嗣孰能诗献花馈笋争欢醉风树茫茫意自悲
饮兴道观有感五首
十万长松五百年今其余几亦堪怜霓旌恍惚刚风外蘂殿崔嵬刼火前题墨八分吾独识藏丹九转後谁传山中是事皆非昔惟见新坟挂纸钱【观未火前有八分书絶句二首佳】仙洞春深长薜萝杜鹃花发蕙风和善门有後浇松早贫户无忧卖笋多万古销沈终塚墓二仪开辟几干戈情知来去皆非实醉後犹能作此歌
戍垒儿郎意气雄羣腰刀斧薄榛丛寻真亭仆长松少礼斗坛荒苦竹空菜色可怜穷道士樵歌不见旧邻翁存亡得丧知何极天地悠悠感慨中
山门藓兽石嶙峋三耳翁今去几春蝼蚁与谁频作梦茯苓应更长如人土馒头里无仙骨金仆姑边尚战尘焉得亦如酒家叟一茅庵住自由身
尔时儒者定应无问政胡为不问儒五代乱离千血阵万山深杳一丹炉能容隐遯犹难必遽谓飞昇岂不诬我欲卜邻聊避俗未须跳入长房壶
送译学靳教授【大中】
鲁国多逢掖周官设象胥精言通九译博学本三余职冷冰相似心清水不如负才宜大用别有腹中书
酴醿盛开二絶
罗雀闲门未寂寥小园花事自春饶日葵霜菊踰千本更有酴醿十万条
雪色聨飞蝶过廊乌衣交语燕归梁酴醿花下午酲解春静人闲白日长
孚舟亭新成赋十絶
岸人胆落傍船看鼍吐鲸吞一叶寒鬼伯神官莫狂荡灵台无愧自平安
南北东西四面看舸轩虽窄自心寛永无金马门边梦岂有黄牛峡里滩
春浓面面透花香秋皎团团转月光牕户总空天是壁如吾肺腑没遮藏
六爻虚实相为用二位高卑各有宜顺抚说随心不爽风漂罗刹有还时
傍石横陈八柱亭一篷撱矮似船形松声浪作风涛吼何处风涛不惯经
心许天知不媿天酣风醉月仰天眠自疑略似知章马人道还如太乙莲
不须有客问张凭且要无人覔庾冰好是夜寒风浪静月明空载一孤僧
人间踏地有风波归老山林莫问他身是我船心是柁早寻岸泊奈侬何
向来人唤老梢工解使帆樯八面风今日钓鱼亦无力劣能听雨卧船篷
不待圆【原阙十一字】栖梁燕乳春声豫细玩天机坐此亭
谢张慵庵文焕见访
两年梦寐记冰姿再挹丰标胜旧时形秽自怜吾更老味同乃幸独相知幽花野竹频移座薄酒清茶共说诗晩色柴门挂新月玉骢欲上步犹迟
赠数学吴桂子
先天有数妙蓍龟诧鬼夸神满卷诗独一许翁可吾意预占晴色赏酴醿【许尧举诗如此】
春晩杂兴十二首
七年守郡罢三年卖尽山中五顷田书籍可捐衣可典犹能醉面仰看天
林下萧然一秃翁吟髭全白醉顔红米盐薪炭时时絶自古诗人例合穷
卖茶犹说有征讥蕨菜何为入市稀往往提篮采山者怕逢猛虎竟空归
午亭春醉耸吟肩终是风流不愧天屑麦调酥慢熬火牡丹花共菊芽煎
漫浪桐江一把麾往来今积十年诗次山自序舂陵集岂望夔州杜二知
岂有耶溪父老钱无朝无暮在樽前樱桃豌豆分儿女草草春风又一年
随分栽蔬复种花逐时温酒又煎茶两儿能售严州屋便可归来共一家
尫羸老马尚堪骑象笏金章已属谁政使死时无一物清心壮胆有天知
溪鱼山笋佐新篘大胜长安上酒楼春老犹寒宿酲困酴醿花下拥绵裘
桐花落尽熟朱樱无数珍禽绕树鸣绣羽翠衿政堪玩伊谁轻着弹丸惊
城市尘埃不见诗西村东坞可寻谁夏前十日尝新麦政是江南最好时
芳草茸茸没屦深清和天气润园林霏微小雨初晴处暗数青梅立树隂
漫兴九首
索文僧送纸赌酒客争棋定要全无事何由更有诗老岂堪从仕穷应不为诗死生元有命病亦莫求医我欲培修竹新添笋几根徘徊看不已爱惜似儿孙半落酴醿雪微舒芍药丹薰风交割近特地更春寒静院幽花馥空庭皓月明春寒夜更好未有一虫鸣索菓娇儿怒胹羮老仆顽欲嗔仍复笑掩卷看南山袍絮无堪换柴钱久未还有人来问字賖酒醉花间淡虀淘大麦甘酪荐含桃风调谁优劣田家似颇高欲跨羸骖去江村访酒家杖头无阿堵肯听锦囊賖
残春感事十首
寒暑元如故乾坤岂不寛时情工刻薄生理转艰难遑恤诸儿笑终凭後代看渊明咏贫士感慨异悲酸守郡艰危日还家老病时僮奴惊逝谢宾客听分离耨草泥沾手煎茶火燎髭固穷终不怨百链出新诗青简兴亡骤苍规代谢频悬知千古恨政似一年春甫换锺馗旧俄闻杜宇新梨花自寒食谁酹石麒麟登高高处望万嶂一溪横不满千家市今休十载兵训狐号永夜猛虎迫荒城此亦关人事忧端未易平学易何须博乾坤第一爻两仪能细察万象巳并包枯秸供羸马纎鳞喂乳猫吾衰有三韭端胜易牙庖菓熟携竿扑禽鸣挟弹窥自怜多病叟无奈近邻儿排闼宁容锁踰垣更问篱牡丹才半折摘去最红枝底用春风急诗肩暖亦寒儿曹如笋长吾事只梅酸後死犹容健余生愈觉难一瓢自穷巷何止此堪叹春雨溪桥断才晴又浅流端能操古节何至堕穷愁冯衍尝为郡田丰不愿侯吾儿犹未解余子复奚尤格磔禽穿户延缘蚁上衣雨来山气润花过树隂肥去去春如梦行行暮独归偶无宾友至自取一杯挥身起真寒士名成老腐儒暂时金马署终世石鱼湖旧种花犹有新畲粟已无傍人忧饿死吾自典衣酤
次韵送张文焕
廊庙端非岩壑姿慵庵未是可慵时浮荣故自无心向素抱其如有已知天上要途终一武江南絶景已千诗欲从远祖赤松子小待功成亦未迟
深愧衰残蒲柳姿忽思同眺万山时各将谷雨崖烟写独许溪鸥野鹭知两载再逢怜我老五更不寐和公诗愿闻事业如房杜一曲清商自尉迟
芍药十丛近千蘂客饮散一夕而空
虽微风物似扬州蠒栗初红已遽休挿戴端宜谁粉面夺攘无奈衆苍头未知相谑真何谓不许当阶略少留玉爵彩云谙往事可因尤物作闲愁
惜芍药再赋
元方除却牡丹兄俗紫凡红敢竞名天女散花虽不染道人养马岂无情一芽才动看承久千蘂俱空断送轻三万卷书总零落匹如风雨未须惊
计桐江续藁九卷卷百首书其末
诗律中年悟嫌工更恐肥独行无与语每出又空归姜枣频煎药袍衫屡换衣病身自无赖犹忍泄天机
桐江续集卷六

[book_title]卷七
钦定四库全书
桐江续集卷七　　　　　　元　方囬　撰先天易吟三十首【原缺第十九首】
不识第一书羲皇运腕初凭空说仪象枉着汗牛书舜禹昔禅位曾将易问蓍即知重八卦已自伏羲时高下乾坤位东西日月门正身当午立一点认心源【方位图】
太极元无物群生性命根一奇仍一偶万象满乾坤【初画起】
四象写老少两仪书偶奇四从两上判惟一邵翁知【二画分】
八卦各为八枝从干上横厥初有何物万物一根生【三画加六画横图】
锺律及星历军师兼井田方圆两图在万古立鳌天【内方图外圆图】
从来二生四谁谓二生三迷路求玄牝精微未许探【天地生物易象体之加一倍法二四四八老子谓二生三非也玄牝之门似谓太极亦非也故朱子曰一每生二】首言天地易次语赞羲皇系传谁精玩先看第一章【天尊地卑谓天地易乾坤定矣谓伏羲易卑高以陈而下仿此第一章便合细玩也】
子半至午半南方旋北方往来分逆顺治乱判隂阳【往者顺自子而午震离兑乾治之象知来者逆自午至子巽坎艮坤乱之象当背北面南观之即见顺逆康节先天图即此】
有画无言语斯文岂易知人心对天一更向画前窥【谓天向一中分造化人於心上起经纶】
天地有定位地天阳泰三更於通气处细认泽山咸乾坤坎离位元会运世篇三百六十岁才似一周年【十二世象十二月北而南为治午而子反之】
瀛登唐治日奎聚宋兴年子午复南北一声啼杜鹃【唐至五代包六甲子半治半乱宋乾德迄今又六甲子中经南人用事南禽随气过北而乱】
圆象天仪转方侔地里分独超形器外寂感一灵君河图天地数五与十居中所拱中一点心为八位宗六爻六画後六位六虚中此处曾着眼玄哉无极翁【未有六画为爻先有六虚为位即无极也】
万世复万世人心无改时此理本非古伏羲先得之先觉欲觉後三峰列四图求精由藴入言说本来无【周子语圣人之精画卦以示谓先天也圣人之藴因卦以发谓後天也由藴求精精至於无则不画亦可也】心法先天易盍於离位求傥非明出地长夜使人愁【八卦皆心法也乾健坤顺为心之仁义离明其尤心之赫然而光者乎天地月星非日无光日之出也旦气清明乃心之全体也离外明坎内明坎水根阳又所以为心之本体】
天地囿於气圣贤修此心范围非有许生聚尚斯今水旱尧汤有先天数可推圣君得贤相飜是太平时神农尝毒药轩后设难经认取卦中意仁心救未形【人未必皆有此病而豫定伐病之药制治病之方本草素问难经亦先天易也】
水平民不溺谷播世无饥气数如寒暑能无理转移谁识归奇意专为御患谋将寒储纩絮未暮贮膏油两重三画卦半束百茎蓍避就殊凶吉元无巧与奇画处本天地占时通鬼神自然大道理丝髪不由人嗜慾损为益荣华降是升圆图观起处生意伏隂凝独妙先天学恭惟击壤翁返观心是易万化出胷中
後天易吟三十首
万古未来事先天逆已知卦中无不有却要後天推位须分对待气即验流行羲体兼文用俱由造化生世治常无乱民安永不危尚须西伯演羲画可无之易名缘变易周义取周流出震始终艮当於此处求【周流变易义与归藏双字同谓为周家之易先儒似未考也】
震位东方木胡为以帝言一芽观出处主宰见天根万物皆相见文明午日中圣人南面立品彚各亨通兑泽何言说秋成看水田黄云万万顷滋润作丰年【兑止水田亦然】
天一实生水冬藏坎次乾精神要休养醖酿出春天万物天为大中间地次之成功付诸子父母似无为【康节以退乾西北退坤西南为不用之地而谓六子代父母程子不甚然之回谓天运行於上地发生於下日夜不息非无为也六子乃天地之妙用天地不自以为功而付诸六子则似乎无为耳已成功者君逸而臣劳然君岂可逸哉】
雷风火泽水独艮不言山朔易指方位万形消息间【易卦所言不同文王易以六子为用动桡燥说润言气也艮不言山而言终始指其方位而言也物有终复有始藏於坎方终於艮位而始则又起乎此然後於震而出焉形气道理各有所为而言】
君知已似嗣音义古来同万物生相续南薰鼓巽风役物至未极分明土王时嗣火孕金气秋成方在兹阳生在十月亥谓之天门战乎乾者物乾实战於坤八列方隅位四周分至时画疆兴庶务地矩囿天规宗庙烝尝礼朝廷觐见仪无穷天下事不过似农时细玩文王卦如何法地方田从一井起乡遂及要荒观身不见背动体悉由心向阳负隂处离坎细推寻次谦终以巽九卦至三陈圣人有忧患何况是凡人元亨犹利正始可用纯乾未了一贞字何由保性天亨到离时见贞从坎处来归根培养熟方解鼔风雷背於身不见亦不见庭人物我俱无与方知止处真乾坤始开辟六坎首经纶士不知忧患焉能免世氛始屯终未济世故信多艰维坎刚中吉周旋险难间彖辞六十四三十四言贞干事匪正固难求心外亨亨嘉谁不愿贞固士之常乾体充刚健坤爻认直方祖考精神散子孙能聚之淫祠祭非鬼萃涣义何居卦之凶者五否剥未济三如姤与归妺深防女败男【姤一女五阳归妺少女说老阳】
易经之下卷何以始?咸贞女家人利如诗有二南二五时难遇沈沦下位多乾潜与坤履退谨养天和学者欲学易当观羑里时如何是敬字恐惧畏忧危【学易当从敬入敬之训恐也惧也畏也忧也危也如戒慎如贞固如惴惴栗栗战战兢兢皆是也易所以处患难穷困者也】
大衍易吟四十首
卦下观一彖卦中求六爻今人仅知此着眼未为高【今人读易只解得六十四彖三百八十四爻大纲领全不通悟即将易作四百四十八事看而已】
太极元无极先天异後天今人不识此读易岂其然谓今三画卦不自偶奇生便指三为八徒劳口舌争【伏羲画卦自一奇一偶始是为两仪而後生四象生八卦惟卲康节识之朱文公申明之诸儒皆谓一下手便画成八个三画卦所以解太极仪象全不通了如叶水心习学记言强辨盖全无识也】
乾坤用九六义例析为三朱子申欧说开编请细探【周易用九六不用七八一也凡用九不可为首凡用六须永贞二也占得乾六爻俱变则用此无首之说即乾之坤也坤卦仿此诸儒不晓惟欧阳公知之朱子申明之吕与叔亦晓也】
阳爻极六位进退贵因时德则何忧亢神而不可知六隂升已极坤下战乎乾建亥阳生处居然复卦前【文王易所谓战乎乾曰隂阳相薄者盖剥於上则复於下剥卦至十月半方尽十月半则阳已生矣故日战而坤之上六亦有龙战之象至十一月半复卦成後天易处乾於亥日天门而居坤之位乃坤中伏乾也十月之日阳月亦本乎此】
用九不为首阳画位屯初百八十五变刚爻可舍诸【屯下第一爻以刚阳应四之柔是谓以贵下贱即用九无首之义圣人於此发一百八十六阳爻之例也】十年女乃字守节以胜情凡诸卦用六观兹利永贞【屯六二乃一百八十六隂爻之首圣人於此又以女之贞发用六永贞之例】
屯初康险难蒙上觉昬童开辟乾坤後君师大有功【屯初君道蒙上师道大象经纶果育亦然所以继乾坤也】
德盛时逢险乾刚坎在前谚云姑少待乐饮岂徒然讼吉观西伯师中验太公得人师不战反已讼无终小畜过无坎胡为以雨云互观藏兑泽止水亦兴云【此言互体小畜小过无坎而小畜二刚乘兑小过但当兑口皆为云雨之象暌九之雨一刚乘坎然其内自有正兑体上应三也】
履若蹈虎尾五刚亨厥躬乾三独柔变是以咥人凶盛夏靡草死岁寒松栢贞泰须防陂复否有大人亨大有同人盛离柔寓戒辞无威斯近弱不广即为私谦卑六位得豫乐四爻非庄敬与安肆冥冥祸福几【豫二四吉外自乐之爻皆失之】
泰变即为蛊否变仅为随元佑绍圣事至今心骨悲俯下知临吉其如仰观何相孚不待荐一盥已为多【以上俯下谓之临五知柔中有应可矣以下仰上谓之观五刚中而孚如祭祀燕享不待荐爵俎而後为敬一盥手之顷民已知其为敬之至矣言化之速也】
离明用狱四噬嗑贲旅丰中孚夹离卦两画玩虚中【易道无穷五卦言狱事其四取离中孚二画虚中乃夹离卦也】
剥三与复四皆处五隂中自拔弃其类吾推道是从仁道成已极体元乾长人独休不远复当且学回仁【四独复二休复所谓从道下仁从乎初下乎初也初顔子也】
午月至子复书云七日来六日七分说观天何隘哉【午至子七月而为复子至午七月而为姤圣人书复之七日不书姤喜阳来也京房卦气六日七分之说甚巧历家一事不足以尽易之理】
无妄均所与大畜患不多性岂无知者心如未尽何艮上戒舌驷震初羞指鼋细观颐内外口是祸之门大过本末弱厄运逢瞒奴文举有死耳渊明其归乎习坎德天险重离文日新明内始照外亨心方发身【水内明火外明】
咸取男下女?言妇事夫始感终当【字缺】君臣其谨诸姤隂进不已吾遯其奚言阳壮过於泰【字缺】虞羝触藩夜闇勿遽戚画光无疾行自昭惟进德用晦岂伤明一女卦反对不同而後同始知天下事苟合最为凶【家人暌皆二女嗃嗃吉嘻嘻凶豕鬼之怪遇雨而亡故云】
在险惟反已出险即及人让夷急病者蹇解二忠臣损其不善者惟善则益之自然获天佑可受十朋龟五王复唐祚不杀武三思苋陆察爻义惜哉张柬之六籍火未熄龙兴芒砀云呼韩朝渭上已纳王政君【谓复姤】
原筮而後比无疑方可升不食匪井患有言奚困亨【四卦皆自守之意】
震动对艮止革故继鼎新饮啐随时义天机信屈伸屡厄未济旅难逢既济丰巽谦能自降蹇困讵为穷易乃一量秤铢铢分重轻百千亿万事义理是权衡全卦定凶吉逐爻殊否臧顷刻有变易纵横无典常凶人凶其吉吉人吉其凶曳轮能自信揲策勿求通
桐江续集卷七

[book_title]卷八
钦定四库全书
桐江续集卷八　　　　　　元　方回　撰醉翁亭图引为赵达夫作
识本色人须本色臭味论心不论迹青莲居士浣花老画像有人能画得非陈无已黄鲁直看画题诗难落笔醉翁万代文章伯中年偶堕滁阳谪琅琊山亭酿泉酒翁心不醉醉宾客庆历朝廷天清明谁张党论摇昇平禽鸣不知人之乐党论无乃犹禽鸣一时人乐从太守交错觥筹送杯酒乐其所乐翁来思宾客讙譁终不知既是宾客尚不知画工焉得而画之彼弈者弈射者射摇毫臆度丹青解醉翁醉态尚难摹翁心乐处如何画皆山一曲吾能歌童而习之今鬓皤翰墨世无苏老坡奈此图中风景何【陈後山字无已山谷集有字说谓无我而师道也】
读张功父南湖集【并序】
诗至於老杜而集大成陈子昂沈佺期宋之问律体沿而下之丽之极莫如玉溪以至西崑工之极莫如唐季以至九僧三百五篇有丽者有工者初非有意於丽与工也风赋比兴情缘事起云耳而丽之极工之极非所以言诗也谓如老杜七言律诗鱼吹细浪摇歌扇燕蹴飞花落舞筵自去自来堂上燕相亲相近水中鸥林花着雨臙脂落水荇牵风翠带长风含翠筱娟娟静雨裛红蕖冉冉香学者能学此句未足为雄扑枣诗云不为困穷宁有此祗缘恐惧转须亲忆梅诗云幸不折来伤岁暮若为看去乱乡愁春菜诗云巫峡寒江那对眼杜陵野老不胜悲送僧诗云念我能书数字至将诗不必万人传此等诗不丽不工瘦硬枯劲一斡万钧惟山谷後山简斋得此活法又各以其数万卷之心胷气力鼓舞跳荡初学晚生不深於诗而骤读之则不见奥妙不知隽永乃独喜许丁卯体作偶俪妩媚态予平生不然之而江湖友朋未易以口舌争也乾淳以来称尤扬范陆而萧千岩东夫姜梅山邦杰张南湖功父亦相伯仲梁溪之槁淡细润诚斋之飞动驰掷石湖之典雅标致放翁之豪荡丰腴各擅一长千岩格高而意苦梅山律熟而语新南湖生於绍兴癸酉循忠烈王之曾孙近得其前集二十五卷三千余首嘉定庚午自序盖所谓得活法於诚斋者生长於富贵之门辇毂之下而诗不尚丽亦不务工洪景卢谓功父深目而癯予谓其诗亦犹其为人也溪清花鸭聚岸绿草虫多燕子初归曾识面牡丹未放已知名不知何人以朱笔加点专取此等句予亦谓不然且如人生守定梅花死此句殊佳何人辄用朱笔圈改予窃谓朱笔之人未得所谓正法眼藏也功父预谋诛韩而史忌之韩既诛即有桐川之谪後得归坐前憾谪死象台天下寃之言官程松尝论功父谓将家子强吟小诗此乃刻薄无忌惮之言不足与校其诗活法妙处予未能尽举当续书之今且题八句以寄予心
生长勲门富贵中粃糠将相以诗雄端能活法参诚叟更觉豪才类放翁举似今人谁肯信元来妙处不全工镂金组绣同时客合向南湖立下风
功父尽交一世名彦诗集可考然南渡以来精於四六而显者诗辄凝滞不足观骈语横於胷中无活法故也然则绍圣词科误天下士多矣
夜吟
昔遇孙真人授我服气诀幼读先子书亦尝窥秘说受持苦不坚两鬓忽已雪谓当屏孥累兼复断荤血千息咽子夜顔色日腴悦奈何堕醉梦百病暗蟠结幽抱谁实知俗流每见?城市不可居去去之岩穴
刘元煇来三首
君宅蒲荷岸吾庐槿菊篱相望能几步不见动踰时老更甘清苦闲应笑拙痴门迎到花底衔袖有新诗浪出慙何益深居悔已迟积忧【原缺五字】定非痴暗事人能料幽怀世不知叩门有斯客急以酒浇之
闻筑船亭就能来共看花鮝枯庖海物豆乳买邻家稍可从容饮犹当委曲賖归途有底急不肯後昏鸦
万山堂饮归
追怀往者数贤侯得得经营续续修依旧夜栏低北斗几番春絮委东流同游尽道山能好半醉谁知我独愁乃後吾徒身亦死题诗更有昔人不【为太守饶公虎臣魏公克愚宇文公十朋】
立夏明日行园无客五首
衲朝裌暮午衫单始觉春归不再寒些子幽花三两亩霎时啼鸟百千般世情落落全相背诗律平平略放寛连日饮徒偶焉往自炊香薤五盘餐
春来何啻酒千瓶百日醺醺一日醒朱笔点诗垂欲困黄鹂啼树急须听沾沙不湿收微雨倚柱无言立小亭芒屦犒僮人一緉为耘恶草莫教青
尚欠佳篇与送春只缘醉卧动经旬偶无载酒相过客始是吟诗自在人喜见笋芽穿瓦石都忘雨点渍衣巾园林全赖东风力莫道南风便有神
爱栽竹树爱栽花新筑舡轩傍石斜古庙炷香知某客半山摇扇望吾家间看红袖穿林去可着氷纨作画夸说似渠侬应未信诗翁烦恼政如麻
葺圃疏畦日荷锄六旬老叟尚何图卧床迫夏犹氊褥宴几经春只药炉羣窃花枝相侮易合擕竹杖与驱除千金万卷皆捐弃更有心情计较渠
初夏
忽复荒山唤子规来归已是腊残时人穷怕老吾何愧夏浅胜春古有诗草靸紵衫并竹扇石榴罂粟又戎葵猫生三子将踰月卧看跳嬉亦一奇
雨余早起五首
灯暗牕明暖又寒破鞋不待藓痕乾惜花爱笋人谁解冒雨行来百匝看
枝枝红药蕊头偏应是难禁宿雨湔好物不扶扶恶物已耘死草更昂然
密树隂隂小石台雨余更绿几痕苔蜗牛上到葵花顶日出如何下得来
浓绿园林晓雨新莺啼近树不疑人千枝罂粟红如锦谁谓侬家已送春
懒照青铜雨垫巾试将欹正问傍人含羞小婢无言去应笑髭须緫似银
园感
栽培踰一纪补苴又三年树倚根株在花凭种子传斡移随变幻颠倒恣颇偏纵不经兵革谁能保十全
早起
牕曙书灯暗闲居免报衙争鸣百舌鸟各占一枝花寝内儿犹睡厨中物未賖露寒衫袖湿倚遍石栏斜
感昔
古郡峯峦拥吾家望最奇水疑无去处树少不隂时岘首名犹在西州意自悲典刑与风景宁复後人知【此为旧知已】
回愚
人云回也乐愚亦定何如瘠产今无几荒园尚有余离骚香草木尔雅古虫鱼名数谁能记年来嬾着书
感叹三首
浪说千军战空登二纪名乾坤恩甚大毫髪事无成长日柴门掩闲人俗眼轻窃花无力护笑道近专城长歌归去来无乃已迟哉遇事佯如聩从人唤作獃胡僧需酒肉戍卒借亭台岂不二千石闲居自可咍孰识维摩病犹疑子夏肥少曾逢顺境动辄履危机奕局雨斜湿吟牋风急飞夜寒逢恶客酒尽未云归
观圃
行行观我圃物理析秋毫日夜新花发春秋老树高力耕何所获瓮灌未为劳天地一樽酒螟蛉视尔曹
首夏二首
晒茧未缲丝晴天麦最宜树隂常独立禽语不吾疑苦笋烹胜肉新茶嗅醒脾薰风吹此句突过一春诗寒燠分时序生成续化工窃迟登麦日肯怨落花风春气何曾絶天机岂易穷谁云老圃淡早着石榴红
次韵齐君【渊】见过【近弃将印】
从容谈笑猎文场焉用椎锋更挽强政使成功能裂土未如闻道许登堂勇捐将印机心息深隐书帷古味长我亦暮年懒干禄肯来同醉简编香
次韵唐师善见寄
闻风足使鄙夫寛家世言诗自杏坛万卷古书侔藏室十年深谷隐王官大材益厚楩楠植至宝终垂琬琰刋媿我老衰已无力青云中道铩飞翰
归来数亩小园寛风有轩棂月有坛总为才踈能忤俗兼缘兴尽合休官空山老死知无补往代兴亡稍欲刋洛下寄书藉黄犬蓴鲈终恐愧张翰
次韵陈正之团扇画一鱼二首
莫想银丝脍氷盘一醉吞好为玉带佩朝谒九重门妙得濠梁趣任公犗肯吞【字缺】泉如有待头角上天门
送前歙黟【原缺三字】五首【思义】
歙山瘦露骨歙水【原缺三字】歙尹清瘦人意与山水淡居官俭以廉饭茹或不糁解官卒难去抱疾偃破毯冻僮仅缝补羸马缺灌啖客至碁一局无客书自览俗盲鬼神聋跖徒肆豪敢害盈殊不验君子例坎九关今可排勿待雪生颔去去翺天衢离别何足惨
歙三万户多黟户减半少君才宜大用何乃易而小易邑不易心千江一月皎歙民时有谣夺堇茹我蓼黟产足筒布麄綌自纒绕黟之酒良佳樽中无清醥归来卧城东赁阁临木杪唯有一卷梅古色暗锦褾高官跃大马皷吹日扰扰亷吏无人知酸吟夜连晓
吏方居官时美誉无不有及乎恶声出乃在解官後有势易为好无势易为丑万事要诸终公论飜覆手请看楚大夫得代数年久两邑父老言至今不改口予决未始私馈献无所受不为病留此热官已唾取鼎贵何足云人当论贤否黟歙君桐乡此亦足不朽
天王理万国势必委诸吏制字从一史执法不可二奈何雍也面胷臆伏私意两讼一求捷两役一求避含糊卒未决徐徐较馈遗酒菓若羔鴈书画及弊器到官一物无去官百需备此县与彼县大率不相异独有楚县尹不肯作此事无钱买归舟仆马亦
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 10:27:27-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>