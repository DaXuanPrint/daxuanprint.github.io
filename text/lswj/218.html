<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="提要,原序,卷一,卷二,卷三,卷四,卷五,卷六,卷七,卷八,卷九,卷十,卷十一,卷十二,卷十三,卷十四,卷十五,卷十六,卷十七,卷十八,卷十九,卷二十,卷二十一,卷二十二,卷二十三,卷二十四,卷二十五,卷二十六,卷二十七,卷二十八,卷二十九,卷三十,卷三十一,卷三十二,卷三十三,卷三十四,卷三十五,卷三十六,卷三十七,卷三十八,卷三十九,卷四十,卷四十一,卷四十二,卷四十三,卷四十四,卷四十五,卷四十六,卷四十七,卷四十八,卷四十九,卷五十,卷五十一,卷五十二,卷五十三,卷五十四,卷五十五,卷五十六,卷五">
<meta name="description" content="明代诗文别集。吴宽(字原博,号匏庵)著。凡77卷。其集基本上为吴宽手自编定,后其子中书舍人吴奭刻梓于家。前有正德三年(1508)王鏊、李东阳序。今存有此刻本。李序云:“《匏翁家藏集》七十卷,吴文定公所著,而手自编辑者也。为诗三十卷,不分体制,以年月先后为序;文四十卷,则分体汇载,而先后亦隐然寓乎其间。”王序所说的诗、文,卷帙与李序同。而今正德刻本实为77卷,诗30卷相同,而文则为47卷。徐原的后序也称宽子中书舍人奭搜阅笥稿,得诗30卷,文47卷,与前序不合。但与刻本相合。四库馆臣“疑七十卷以下乃宽原编,而">
<title>匏翁家藏集_吴宽_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">匏翁家藏集</span> <br/>
          作者： <span class="inputVal" id="bkauthor">吴宽</span> <br/>
          朝代： <span class="inputVal" id="bkdate">明代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">类书文集,诗文集,完结</span> <br/>
          字数： <span class="inputVal" id="bknum">[book_length]463846</span> <br/>
          说明： <span class="inputVal" id="bkdec">明代诗文别集。吴宽(字原博,号匏庵)著。凡77卷。其集基本上为吴宽手自编定,后其子中书舍人吴奭刻梓于家。前有正德三年(1508)王鏊、李东阳序。今存有此刻本。李序云:“《匏翁家藏集》七十卷,吴文定公所著,而手自编辑者也。为诗三十卷,不分体制,以年月先后为序;文四十卷,则分体汇载,而先后亦隐然寓乎其间。”王序所说的诗、文,卷帙与李序同。而今正德刻本实为77卷,诗30卷相同,而文则为47卷。徐原的后序也称宽子中书舍人奭搜阅笥稿,得诗30卷,文47卷,与前序不合。但与刻本相合。四库馆臣“疑七十卷以下乃宽原编,而其后七卷则出奭等所附益”。四库正以此刻本为底本著录。《四部丛刊》也影印此刻本。《四库全书总目》评其集说:“宽学有根柢,为当时馆阁钜手。平生学宗苏氏,字法亦酷肖东坡,缣素流传,赏鉴家至今藏弆。诗文亦和平恬雅,有鸣鸾佩玉之风。朱承爵《存余堂诗话》极称其《雪后入朝》诗,虽非高格,至谓其诗格尚浑厚,琢句沉著,用事典切,无漫然嘲风弄月之语,则颇为得实,以之羽翼茶陵,实如骖之有靳。至其作史彬墓表,称其以力田拓业,代为税长,而不载有从建文君出亡之事。后人因据以正《致身录》诸书之讹,是尤可以资考订矣。”所论较为全面,可帮助读者理解其集。</span> <br/>
          封面： <span class="inputVal" id="bkimg">Z_18407.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]匏翁家藏集
[book_author]吴宽
[book_date]明代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]类书文集,诗文集,完结
[book_length]463846
[book_dec]明代诗文别集。吴宽(字原博,号匏庵)著。凡77卷。其集基本上为吴宽手自编定,后其子中书舍人吴奭刻梓于家。前有正德三年(1508)王鏊、李东阳序。今存有此刻本。李序云:“《匏翁家藏集》七十卷,吴文定公所著,而手自编辑者也。为诗三十卷,不分体制,以年月先后为序;文四十卷,则分体汇载,而先后亦隐然寓乎其间。”王序所说的诗、文,卷帙与李序同。而今正德刻本实为77卷,诗30卷相同,而文则为47卷。徐原的后序也称宽子中书舍人奭搜阅笥稿,得诗30卷,文47卷,与前序不合。但与刻本相合。四库馆臣“疑七十卷以下乃宽原编,而其后七卷则出奭等所附益”。四库正以此刻本为底本著录。《四部丛刊》也影印此刻本。《四库全书总目》评其集说:“宽学有根柢,为当时馆阁钜手。平生学宗苏氏,字法亦酷肖东坡,缣素流传,赏鉴家至今藏弆。诗文亦和平恬雅,有鸣鸾佩玉之风。朱承爵《存余堂诗话》极称其《雪后入朝》诗,虽非高格,至谓其诗格尚浑厚,琢句沉著,用事典切,无漫然嘲风弄月之语,则颇为得实,以之羽翼茶陵,实如骖之有靳。至其作史彬墓表,称其以力田拓业,代为税长,而不载有从建文君出亡之事。后人因据以正《致身录》诸书之讹,是尤可以资考订矣。”所论较为全面,可帮助读者理解其集。
[book_img]Z_18407.jpg


[book_title]提要
钦定四库全书　　　　集部六
家藏集　　　　　　　别集类五【明】
提要
【臣】等谨案家藏集七十七卷明吴寛撰寛字原博号匏庵长洲人成化壬辰会试殿试皆第一人官至掌詹事府事礼部尚书諡文定事蹟具明史本传集为寛手自订辑李东阳王鏊二序皆称诗三十卷杂文四十卷縂为七十卷今此本诗目相同而文集实多七卷又附以补遗文六篇後序亦称寛子中书舍人奭蒐閲笥稿得诗三十卷文四十七卷与前序颇不合疑七十卷以上乃寛原编而其後七卷则出奭等所附益也寛学有根柢为当时馆阁钜手平生最好苏学字法亦酷肖东坡缣素流传收藏家珍如拱璧其文章和平恬雅有鸣鸾佩玉之风诗笔更深厚醲郁追踪作者盖成弘之际正文体极盛之时有杨士奇等以导其波澜有李东阳等以为之推挽而寛之才雄气逸更足以笼罩一时明代中叶以还吴中文士未有能过之者至其作史彬墓表称以力田拓业代为税长而不载其有从建文君出亡之事後人因据以正致身録诸书之讹是尤可以资考订矣乾隆四十三年三月恭校上
总纂官【臣】纪昀【臣】陆锡熊【臣】孙士毅
总校官【臣】陆费墀

[book_title]原序
家藏集原序
匏翁家藏集七十卷吴文定公所着而手自编辑者也为诗三十卷不分体制以年月先後为序文四十卷则分体彚载而先後亦隐然寓乎其间盖惟辑其所可识而散佚于世者弗与也公之没其子中书舍人奭刻梓于家既免丧上京师以属其诸从兄数月报诗卷成又数月报文卷成奭持以告予请序首简予览之怅然叹曰言之成章者为文文之成声者则为诗诗与文同谓之言亦各有体而不相乱若典谟训诰誓命爻彖之为文风雅颂赋比兴之为诗变於後世则凡序记书疏箴铭论赞之属皆文也辞赋歌行吟謡之属皆诗也是其去古虽远而为体固存彼才之弗逮者麄浅局滞欲进而不能强其或过之不失之奇巧则失之诘屈不失之诡诞则汗漫错乱而无所归于是作者虽多而文之体益微矣然言发于心而为行之表必其中有所养而後能言盖文之有体犹行之有节也若徒为文字之美而行不掩焉则其言不过偶合而幸中文以古名者固若是乎哉公以经学为程试既而徧读左传迁史韩柳欧苏诸家之文欲尽弃其旧业及为部使所迫取甲科官史局文名满天下老居台阁弗究厥施而终始于所谓文者故其为诗深厚醲郁脱去凡近而古意独存其为文典而不俗鬯而不泛约之理义以成一家之言由是观之则其识见之真正行履之端恪情趣之冲泊无累者不待挹其容仪聆其议论而後可知也其文之传世固不可少哉昔人谓一代数人一人数篇其澌尽冺灭者弗论今求之成帙之间非世所选者亦难乎其为观矣知言君子执体裁而求之公之文其有取之无穷而读之不厌者乎然则其散佚者尚博而求之以尽白於天下无徒曰家藏云尔正德三年冬十月朔光禄大夫柱国少师兼太子太师吏部尚书华盖殿大学士知制诰同知经筵事国史摠裁长沙李东阳序
文章不难于奇丽难于醇难于典则虽然醇与则可能也醇而不俚则而能畅殆有非力所至而至者焉其必由所养乎是难能也故礼部尚书兼翰林院学士文定吴公官禁近前後三十余年文章传布中外海内宗之公既卒其子中书舍人奭刻其所谓家藏集者授予请序余不自揆窃尝评公之文矣摆脱尖新力追古作丰之千言不见其有余约之数语不见其不足其为诗寄兴闲远不为浮艶之语用事精切不见斧凿之痕自谓得公之深也兹复何言乎独念公生颇好苏学其于长公每若数数然者及其自着乃独异焉纡余有欧之态老成有韩之格信其学力之至自得者深乎其所养可知已明兴作者代起独杨文贞公为之最为其醇且则也公之文视文贞吾未知所先後位亦显矣使获当路於时其功业岂少哉议者至今惜焉而公之所以自托于不朽者固自有在又何待于外者与余获从公久每以道义相劘切其于序有不得辤然公此集自当信今传後云家藏者公之谦也诗诸体凡三十卷序记碑铭杂着四十卷搃之为七十卷正德己巳冬十月之望光禄大夫柱国少傅兼太子太傅户部尚书武英殿大学士知制诰经筵官国史搃裁王鏊序

[book_title]卷一
钦定四库全书
家藏集卷一
明　吴寛　撰
诗四十二首
秋日闲居
委巷寡人蹟杳无尘俗侵虚窗对高树日午落疏隂玄蝉响方断好鸟复一唫俯首閲陈编直窥古人心抱冲世味薄处寂佳境深凉风满衣袖自起弹吾琴琴声和以畅永日有余音
观溪童捕鱼
江南五月黄梅雨一夜新添三尺水莲叶东西芦苇间斜阳映水鱼生子溪童褰裳脱双履一见水深心独喜不须撒网与扳缯捕得鱼来多赤鲤鲤鱼最短亦盈咫犹有老鱼不知止君不见魦鱮鲂鰋弃长河去入龙门求大鲔
过南园俞氏书隐次刘祭酒先生韵二首
鸥渚茅堂古树秋校书人去几人游山林白日无车马一老窗间着孔周
芳草桥头小路斜书声隐隐识君家醉玄方丈坐终日黄菊秋深未着花
五月十三日移竹
今朝竹醉教移竹荷锸穿云去路賖却笑此君多潦倒醒来已在别人家
方方壷崇山峻岭图
上清楼阁万山中百折丹梯鸟道通我欲置身岩壑里白云深处覔僊翁
次韵沈啓南僧斋夜坐
蹑云何处宿古寺郭东偏露下鹤初警月低人未眠安心元有法不语即为禅寂寂空堂夜焚香绣佛前
除夜
风雪孤灯下坐深寒漏迟百年能几夜一岁不多时索室初驱疫持肴欲祭诗推窗看梅树已发向南枝
宿丹阳闻笛
烟冷江空孤月明夜深人静浪初平故园才隔二百里短笛不禁三四声树远丹阳临古驿山围铁瓮望高城相逢尽是离家客只向篷窗说旅情
登南京鷄鸣山
秋尽荒山鸟蹟稀拂衣独上扣禅扉屋头鹿下缘青磵树杪僧行入翠微千里风烟搔短鬓六朝文物付斜晖悠悠身世浑如此目断天边一鴈飞
分题鄱湖听鴈送黎宪还临川
碧天云冷鴈声悲楚客惊秋不尽思彭蠡湖头愁起处衡阳峯下梦囬时波漂菰米风生渚月映芦花雪满陂此去临川无百里帛书休恨到家迟
怀陈起东北上
江城寥落岁阑珊遥忆离人北上难雨雪载途双宦辙云霄万里一儒冠马头木落淮山莫塞上风来易水寒欲折梅花远相赠几时驿使到长安
题倪云林诗後二首
高人自号云林子独住云林岁月深足底千峯几两?人间六印一鈎金华佗无术医清癖苏晋长斋养素心寂寞小蓬壶上路百年陈蹟莫追寻
阮籍疎狂甘自放清风高卧酒盃深池塘梦去忽生草丘壑移来不换金脱?竹间朝沐髪焚香花底夜清心祗陀旧宅风烟古一片五湖何处寻
次韵周原已怀石湖旧游
上方高处共扪萝落木空山雨满蓑野寺推门黄叶乱湖亭倚棹白云多向来行乐成陈梦别後离愁遶緑波满纸新诗更清省令人相对忆隂何
送俞振宗南游
手扶藜杖出南园不向妻孥告一言白髪被肩过浙水青山囘首隔吴门平芜客路何时尽乔木人家几处存此去越中怜岁莫绨袍应见故人恩
雪夜忆友人宿伏龙山中
孤城钟漏促寒鷄风雪残灯梦欲迷静夜独眠高榻上故人遥在数峯西空林松子时时落絶磵梅花树树低知是山中有佳兴柴门清晓候封题
雨後独游园中
荒园歇秋雨疎竹透朝阳落叶茆檐下惟闻鸟语凉孤踪久尘土超然欲坐忘
为史明古题沈啓南画
崒嵂终南山黄河抱其趾旧闻塞天地延袤几千里阳乌浴虞渊落霞散如绮层峦蔼佳气苍翠不可拟史君松陵彦家世昔居此夜梦或见之既觉心亦喜老南慰兹图历历宛相似不知经营劳但见丘壑美赤松真吾师白云是知已为报山中人明年泝江水
次韵啓南淫雨
阳气涣不收淫雨夜复昼倒倾怪盆翻并集疑辐凑鸠妇频见离蛇医颇遭诟日月何道行雷霆半空闘顾无大药资已彼太虚疛下堂褰裳齐出户缩颈脰相忘鱼圉洋竝坐鸟栖宿不辨过河牛时看挂树蜼乞浆岁在酉祭社日维戊民謡适厚诬神赐诚大缪攸除荆室完既瀦白渠溜叵将瓿甊盛强把桔橰救具棹防陆沉移书缘屋漏因之悯大田岂暇念灵囿何蓑徒水畊痔鏄休火耨溪毛遶宅生田穉几家茂竈沉或浮釡墙覆乃失溜汤汤咸其咨荡荡孰能斯仓不成千厥赋难至冓空闻田畯喜亦笑楯郎怐积恶等贯盈饮酒比多又极备固有由太甚不可复往日害未消今岁势仍骤槁项八口饥疾首两眉皱神禹合胼胝蒙庄念昬瞀地志费推寻水经慵句读出门一壶随俯井尺繘收花姫首夜膏石丈齿朝漱彼苍有闻知下土敢陈奏朝廷辟四门刑罸谨三就听政厌衡石祈年饰笾豆谁召淮吴烖复致川广寇居人废锄犂行者耀甲胄赤子困泥涂苍生脱衣袖米价市上腾钱神槖中走写帖顔腹空题诗沈腰瘦况兹雨再零絶类人多疚否塞求疏通崎岖戒颠踣幸有客露冕岂乏人衣绣发廪在斯今为府合仍旧首从刍荛询急向膏肓灸莫厚庶以寜不佣遂全覆滂沱免月离霡霂应春候因地修厥利自天获多佑渐垦千亩连卒致万家富吴沼尚无虞蜀天底须?顿如元丰间不落贞观後永图幸勿忘肤见奚足狃一挽康年囘吾邦即非陋
赠萧汉文
蓬蒿偃箘簵瓦砾混璠璵君子负俗累骋步忘疾徐辛勤感骤骥独抱夏侯书我道盖如此俗流訾迂疎终然不可屈惊悔动乡闾游心千载上抗志万里余君德日已崇荣名常炳如
哀顾进士文之
死生亦常事修短有定理命也奚足哀所哀谅非此文之少秀发乡邑数佳士二十取科名束带遂从仕社稷不足安一世但平视志高固超越气盛非委靡壁立屹岱宗尘绝奔騄駬抵掌好高谈人物善臧否历历无终穷牙颊注流水把笔或缵言随物写形似於其气尽时新意尤崛起累累相示余俛首不敢拟利器徒自怀远道迩即止百年半未过二竖蚤见俟力疾陈疏封在告逾一纪癯然体如削饮食半药饵纩息一以定竟作重汪踦岂无立言人墓道表濳美骸骨久当朽名姓元不死团辞寓所哀窃儗仲宣诔
陈僖敏公挽章
勾吴山水秀人物见英姿特出斯人类端为後辈师万间当柱石四海仰纲维执法星辰应行威草木知常令三尺谨不使百工隳铁面严风采修髯足表仪若金须汝作予采每畴咨雅量蠡难测清心湼不淄忘家安社稷镇俗坐边陲破胆惊西贼知名诵小儿方平留画像仁杰立生祠春雨浑无迹秋霜讵有私希文应接武尧叟是连枝德业昭书传功名付鼎彛一身思进退万室系安危已觉知几蚤谁云见事迟悬车心尚赤解组鬓如丝赤子谁依恃苍天不憖遗朝廷终北极江汉自东驰乡里嗟生晩临文泪满颐
正旦雪
天上颁新历紘埏正朔同推窗瞻北斗开户纳东风已觉天时变何忧吾道穷雪花休乱落吴地两年丰
洛神图
僊妃不可即洛水遥相望手持青芙蓉游戱水中央金翠耀容饰木难缀明璫飘颻白雪裾荡漾青霓裳人神本殊道倏忽登北堂嫣然啓玉齿气若幽兰香冯夷与海若左右更举觞洛水讵可测人夀安能量云軿期再来少隔三千霜
雨雹
江城六月暑气薄夜半有声敲屋角静听彷佛是何声淅?丁当更瀺灂初如有客来扣门入夜不应声剥啄须臾万骑争奔驰矢石交挥攒乱槊披衣惊起推半扉入手磊磈心方觉奇形三出花半开幻作牛羊并六驳买绡客泣海市珠献玉人弃荆山璞吁嗟天工一何巧岂有郢人为砻斵百年老人浑未识此物尝闻雨幽朔何为江南亦有之欲问天工愁缅?虽云盛隂脇阳气人事所召言尤确迩来已过到黄梅半月犹闻雨声浊三吴大水眼复见高田可航井可濯园林和煖木再华疆界浸淫禾未获京师今春乃缺雨弘羊就烹罢贾榷诏书远下苏民力天子减膳仍彻乐百官黜陟劳大臣一饭岂止髪三握极无极备皆云凶况复於今天雨雹皇仁洋溢恐未周天欲斯民被殊渥
题何刻工卷
女娲补天天不漏卷石犹穿太山溜郢工运斤风欲生斵出难供孙楚漱云根可断亦可转磨砻几日方成就梁州之贡天下无忽然跃出东山袖颂功载德绝妙辞两手不停烦刻镂丞相中郎字奇古右军率更笔深秀东山虽老眼犹明一一犹能论结构空堂考击声丁丁丝连缕缀如絺绣小或蝇头大或丈深必因肥浅必瘦东山择业何其贤古人石刻今流传周宣中兴文石鼔李唐九成铭醴泉延陵墓上止十字荐福寺里须千钱行人泪堕岘山下过客手摹江水边其余诸刻难尽述东山直视如无前百年独守三寸铁姓名与石同贞坚囘看巧技未旋踵肆中野草浮荒烟昌黎河东如可作梓人圬者堪同编只今东山既颓矣子孙守之上慎?闭门一日白石烂党人之碑慎勿镌呜呼党人之碑慎勿镌千载之美无使安民专
病项
人生自召百一病伤彼六欲兼七情我今有病出偶尔开口欲说难为名幸非寒战与潮热一痛却使心怦怦籧篨戚施古人疾二者一旦来相婴执书未暇矻矻坐伏枕顿作咿咿声千钧重负未容释更觉肩背遭笞搒董宣不屈汉公主徐积已见胡先生昨朝向人忽作别即欲囘顾仍前行昂头莫肯少轻诺侧目欲就多欢迎我生由来泛倔强只今见者尤加惊独鹤引吭频饮啄大鷄盛气相諠争嗟吁元首本无恙股肱何不思扶倾端愁蔓延入骨髓此病始知为匪轻轩岐医经动盈卷不识何药堪煎烹莫如闭户学导引动荡血脉方和平未能痛定得思痛把笔遣闷诗先成
题朱泽民小景并诗後
睢阳画癖不可医睢阳作画真画师岂维长绢善挥洒只此短纸谁能为野旷天寒气萧爽人坐茆亭绝尘想阶前旧雨客不来天末晴云心独往青山滴滴青於苔平地忽见芙蓉开秋声似向耳边起石上乔松若个栽意长要在无多笔余墨淋漓缀唐律诗中有画画中诗百年再见王摩诘
书句容丁溪僧舍壁
丁公溪上古招提策马来寻路欲迷远道黄埃临水隔当门緑树与云齐山中地僻无人到窗下僧闲鸟自啼?茗焚香坐终日不知林外夕阳低
为僧题画
秋风一骑秣陵还未得浮生半日闲画里南朝何处寺闭门黄叶满青山
题赵行恕参议所寄沈徵士墨梅
不见王孙知几年更堪东老入重泉江南风景浑如旧春草梅花共怅然
过陈玉汝溪馆
落木城东路荒溪接板桥行来浑觉近坐定始知遥鹤羽休频扫龙团且慢浇乘闲即到此折简不须招
次韵啓南访玉汝不遇
结屋青林下移家緑水傍古苔留晚照残菊带秋光过客空敲户题诗复上堂主人非隐逸莫怪马蹄忙
悼董孟珍
独持古道作今人白首峨冠称隐沦垂老不堪三月病移家空是一生贫箧中书帙悲遗墨窗底棋枰积素尘深巷东风花自落扣门无复过西邻
悼沈癯樵画史
秣陵春色厌驱驰投老吴门白髪垂灯下解衣盘礴处山中持斧啸?时一贫比宪元非病三絶如?不数痴落日高堂开障子雪峯烟树使人悲
晓发扬州遇雨
鷄鸣扬子湾人发广陵驿草深路不分潮长舟难逆故国去非遥怀归心日剧阴雨忽复来前村又投蹟
济宁夜泊
呜呜画角语城头暝色苍茫倚舵楼古戍烟生人已散长河月落水空流异邦信美非吾土他日重来是旧游千里乡心孤枕上可能今夜梦刀州
宿河西务遇雪
客怀牢落鬓毛斑水宿淹旬去路艰一夜雪花如席大始知身已到燕山
客楼望宫阙
天畔登高阁非关望故园再瞻双凤阙如在百花原民俗今成化朝家又改元五陵佳气在长护紫微垣
南还瓜州渡江
柔橹呜咿哑曈曨天欲曙残星带河汉积水渺烟雾依微京口山迢递维扬树中流忽已过始入江南路过大姚陈玉汝宅饮散宿大觉寺追和赵与哲韵
月出平湖积水空上方僊梵隐花宫似闻薝卜林间雨縂是芙蓉浦外风有客题诗先我到向僧分榻几人同敲门自怪来何莫投辖传盃恼孟公
家藏集卷一

[book_title]卷二
钦定四库全书
家藏集卷二
明　吴寛　撰
诗四十四首
己丑九月十三日初寓南京真珠桥外舍诸友擕酒相过
相逢共酌金陵酒月白尊前笑语长醉後真珠桥上立只应今夜不思乡
与徐仲山顾崇善登城西台晚眺
荒台寂寞不知名台上经霜宿草平万井白烟高郭遶千峯落日大江横居民不省前朝事过客空为此日情东望乡园怀抱恶一杯须与故人倾
秋夜二首
秋深无过鴈书问旷庭闱新月复将满故山犹未归孤灯明夜榻双杵捣寒衣寂寞难成寐更长觉漏稀明河垂碧落灏气满彤闱上国将身住中宵有梦归月高频看劒秋尽未成衣赢得头颅上年来髪渐稀
闻原辉弟东庄种树结屋二首
折桂桥边旧隐居近闻种树绕茆庐如今预喜休官日树底清风好看书
旧业城东水四围同游踪蹟近来稀结庐不必如城市只学田家白板扉
雪夜
萧条学舍石城隂夜雪当阶一尺深二水空洲迷白鹭半山高寺失青林闭门只合书灰坐觅句还思拥被吟却忆故园亭子畔红梅花发照瑶琴
读廖司训诗
先生抚州彦来为婺州师清晨坐高堂讲席拥臯比弟子百数人出入矩与规先生以身教未尝费言辞共云今人中得此胡翼之我友王允达托交两无疑恨我不识面示我所寄诗诗长三过读读之竟忘疲其辞如劒锋凛然白差差上忧吏治陋下忧士习卑孰为障颓波孰为张四维三复先生言苦心良可悲欲将今世人化为唐虞时士皆元与凯吏皆臯与夔王道恒荡荡齐民緫熙熙忧怀庶可慰聊用一解颐窃观先生心卓尔出等夷但恐言太高反为当路嗤方今法宫中圣人贵无为一相久自择谓能系安危守椟既有人自毁玉与龟谅非有言责勿起出位思幸卷三寸舌横经固其宜抚州古名郡山川有诸奇草庐与道园近世尚可追着书寓微意足为千载垂再拜向先生吾言止於斯
吴节妇
十八来澁滩双鱼水中居七年一弹指水中有枯鱼妾身既无夫妾心惟有死婉婉锦?中柰此两女子白月照空闺哑哑乌夜啼天明不飞去肯向西林栖九泉望不极莫化江边石化石石虽坚可转亦可泐年年过蚕月是妾纺织时只将两行泪抽作千丈丝生为吴氏妇死为吴氏鬼子如不我信有如澁滩水
喜沈仲律主客北囘
客路天寒叹久违独骑瘦马雪中归缘知到处皆题句还忆去时初授衣画省炉烟官事了青山杯酒世情非旧闻朝市多高隐不待沧江作钓矶
题杨铁崖墓铭後
泰定年间名进士会稽山下老徵君金陵不看三秋月玄圃长嘘五色云对客呼儿将铁笛从人笑我醉红裙风流尽付吴淞水还绕刘伶四尺坟
张叔厚画李太白像
庐山瀑布三千尺只抵僊才一半长何用画师张叔厚夜来落月满空梁
答奚元啓
客居空有故人思正值江东薄暮时日远自惊衣带缓天长偏恨帛书迟冰消壁水鱼犹伏春到琼林鸟独知好在紫宸朝散後莫因官况废题诗
初度日三首
忽忽行年三十六囘头事事总知非人生七十已过半何况人生七十稀
我生之辰月宿斗薄命偶与昌黎同聪明不及如何好最是无文可送穷
东野数日失三子谁信如今也到吾清泪下时禁不得此生已媿东门吴
除夜三首
独眠孤馆梦难成静里时闻爆竹声为惜一年惟此夜起来烧烛到天明
月暗城头击柝迟鷄鸣山下客愁时万家闭户逢今夜只有离人独不宜
夜深灯火四无邻强醉金陵麴米春却忆去年何处宿三义河口更愁人
题院画二首
翩翩白马紫丝缰驰过弯堤十里长千树桃花万株柳前头宫殿是昭阳
璚楼金屋映丹霞只把僊家比内家落日美人秋水上红粧一面乱荷花
思母辞为庐州方君作
手线缝衣裳一断难再续去去慈母顔不知几时复线断犹可缝母死不可逢乃知堂背蘐不及墓上松蘐草花易发松树色不改玄宅一以闭人世忽千载无母何所恃孝子积恨深惟应无母者方识孝子心
周烈妇行【并序】
烈妇高州人随其夫赴琼山训导舟次江西遇寇其夫濳匿他处烈妇以为死於水矣遂抱其幼子亦赴水死人多作诗哀之其乡太学生吴耕为余道其事赋此
西江水深浪如屋一妇船头仰天哭哭声遶江江水平玉顔一掷鸿毛轻想当汪汪双眼底只见良人不见水抱儿语儿儿勿啼妾身不是河伯妻仓皇鱼腹期同葬不道良人固无恙良人无恙去作官妾身虽死心则安愿身莫化为精卫愿夫善射如后羿愿身化作金仆姑一时射杀萑苻徒
题金陵陆氏藏刻丝花鸟
天孙织成才尺许清晓误落银河东云头雪掌光凌乱人间只合归良工金刀刻镂十日功嵌红补碧夸玲珑西川海棠谁移得鸟歌蝶舞游丝中紫凤天吴颠复倒杜家短褐难为好香风吹动水精帘白月穿空雕玉缫古来画笔争挥扫黄筌赵昌真草草囘首云间陆士龙壁上丹青使人恼摩挲此巧絶代无采桑枉却秦罗敷天寒日暮衣裳短乞与窭人遮粟肤
赠赵典籍
老将白发戴乌纱四库书中即是家三月春风犹不到曲栏梅树已开花
赋赵氏双节
粤王台下清风孤赵家两妇同哭夫青春白日声呜呜眼中一掬明月珠无夫不惜千金躯有泪只潻一曲湖湖波彻底如冰壶写出赵家双节图谁其赋者吴门吴
送郑世静还浦江四首
三百余年孝义门一朝握手见诸孙君家自有麟溪集底用临岐索赠言
同心堂上乐陶陶又见青槤发嫩条手把记文曾三复非关作者是陈樵
溪头杰阁号临清万卷灰飞岁屡更他日重生书带草君应不忝郑康成
元末忠臣世所夸登堂挥翰见枯槎百年遗墨须珍重长作江南第一家
读友人所寄诗
残暑犹未退晓起坐书轩隔水见青林怅然思故园清风偶披拂衫袖何翩翩属兹乞假暇开牖涤嚣烦口诵故人诗如与故人言蔼蔼春云飞翽翽孤凤骞藻句和未得中心徒弗谖何日陈湖滨相与弄潺湲
赠宜兴李童子
彼美青衿子从人解索诗诗成如可诵莫羡谢杨儿
竹禽图为胡君赋
江南烟雨竹枝低一个子规枝上啼日暮不须啼更急行人初到秣陵西
九月十日赴周仲瞻饮菊犹未开
莫恨黄花开独迟清香已觉到金巵重倾昨日王弘酒强和今朝郑谷诗根在久从南国种节高应耐北风吹相逢人世长堪笑不羡齐山杜牧之
得子
予生因嗣续往往被人怜重听??泣还惊六六年桑蓬行射礼朱蜜检医编今日为儿祝惟应夀最先
锺馗元夜出游图
终南老馗状酕醄虎鞾乌弁鸭色袍青天白日不肯出上元之夜始出为游遨鬼门关头月轮高乌犍背稳如駼駣鬼媍涂两颊鬼子垂一髦徒御杂沓声嗷嘈导以灵姑旗翼以大食刀荼垒左执鞭质矫右属櫜方明前持漆灯张若後拥犁旄离末罔两不可一二数肩担背负手且操奇形狞色使人怕一似駮枭獍兼猿猱战伤人血化磷火各出照地点点如焚膏隂风飒飒吹荒臯百怪屏气不敢号汝辈远遁莫我遭我欲饮汝血甘如饮醇醪我欲?汝肉美如?羊羔肯容汝辈在世长贪饕吁嗟乎老馗真为百鬼中一豪所以唐皇想其像诏令道子写以五色毫吾尝疑其事展图不觉再把短发临风搔忆当天宝年左右皆鬼曹太真宫中逞狐媚禄山殿上作虎嘷当时设有老馗者安得纵彼二鬼逃便须缚以苍水使者所扪之赤縧献於天阍尸诸兽牢寝其皮拔其毛效尔一日驱驰劳坐令温泉生污泥骊山长蓬蒿上除唐家百年害下受唐史千年褒却来上元夜任尔烧灯并伐鼛
送林克容归台州【侍郎一鹗之兄】
彭城风雨人空眠看云梦草皆徒然争如天台林少頴一舸竟泛秋风前天台路接秦淮水季也秋台耀金紫官高章服自不同兄弟之情只如此东华清晓芳尘香却怪马啼来往忙夜来忽作天台梦梦去不知岐路长征车在门待明发还向三吴归百越到家高卧赤城霞囘头却望金陵月
送胡彦超
年过四十不作官还将短髪笼儒冠平生一经已烂熟胡为挟入桥门观前年乡书名始刋曲江又避春风寒重来桥门住三载打头矮屋聊盘桓朝虀暮盐不满盘何须故人劝加飡日高对案笑扪腹自有五色之琅玕侧身西北望长安眼中一朶红云团天门欲往澁如棘若比蜀道尤云难嗟哉出处谁得似颇似吴下吴生寛吴生作诗忽盈纸送君还到春闱里春闱多士多如蚁勿将老少分忧喜君不见韩昌黎张童子同是陆公门下士昌黎文章如皦日童子声名逐流水人生传世有如此区区科第何难耳
喜雨
孟夏困隆暑宛若三伏时大雨宜时行飒然平旦【阙】客居苦烦促摄衣起看之垂丝映芳树圆纹散清池逍遥亦何事高咏陶韦诗湿竈烟火絶僮仆饭我迟中膓既云适我亦忘我饥如何北山陲草木咸熙熙
次韵马廷简雨後园中看种蔬之作
幽人薄滋味鼎俎却脂膏寜将口腹中贮此土之毛荒园微雨过恶草亦以薅赤根列嘉菜黄蔓杂新?入手未盈把何足充大庖谅无食肉相此种任贪饕匪乐故侯隐颇谙文人劳端知中林鹿所食在芹蒿因怀柴桑翁不为五斗挠亦知束带时何如荷鉏高斯人久寂寞流俗仍滔滔载诵艺蔬篇陶翁幸重遭
访沈主客仲律不遇因题竹上
不见竹间人空题竹间句清风牵我衣依依不能去
次韵沈主客种竹四首
我爱此君子林间每独来便成终日坐应是隔年栽冻雪长梢在春风旧叶摧佳人空谷里翠袖拂苍苔医俗亭前物如何到此来清风当我笑醉日被人栽蟠土龙头缩垂檐凤羽摧平生持苦节一任伴荒苔坐深郎署下碧色上衣来试问谁家有还输此地栽主人腰共瘦凡卉节空摧却爱凉隂底长封一丈苔书窗时起揖错认故人来下管彤庭用孤根粉署栽多因春雨长不为晩风摧欲借林间地高眠读古苔
笔翁陆志学年六十五得子
金陵老陆鬓如丝喜气朝来忽上眉甲子细推应较晚卯君新到莫嫌迟作诗不用夸三凤典乐曾闻止一夔收拾牙籖幷玉轴他年亲手付麐儿
禽言
摘桑看火新妇摘桑门反鎻春蚕食饱易得眠雪蠒结成非臝蜾官司要和买织造急於火去年卖丝数倍利两月养蚕十月坐殷勤向火祝焚蚕寜焚我
家藏集卷二

[book_title]卷三
钦定四库全书
家藏集卷三
明　吴寛　撰
诗三十五首
赠金朝瑢
向晩暑气清有客扣我户褰裳起迓之聆语若平素似谙姓与名欲问或恐误客言君岂忘坐请为君诉未及三两言拊掌顿惊悟忆当景泰初寛也年尚孺鼓箧郡庠间已解亲外傅君时从舅氏来向官下住同登訒庵门讲业日相聚岁久君乃归浙水舟独泝屈指别来年已过二十数两地无尺书居常但瞻慕相见不识君颜色已非故不知今何为乃有此奇遇君言自别来云路殊窘步五试於有司曾未合尺度及兹邑大夫而以我充赋老母今在堂白日廹迟暮禄仕求养亲学职今乃作邵武亦名邦有任於此赴天假便道还一拜先人墓其余衷曲情请俟更仆布我闻君言已流涕发喑哑动如参与商古语今始寤感君昔善交蒙子今枉顾我欲赠子行金玉不足富内廷达外邑坦坦皆仕路与子游其间愿各勤保护倘为同门羞适取举世恶修德崇令名他年有良晤
寄题阳山澄照寺
令威禀僊骨化鹤去辽东传闻有遗井乃在青山中山深草木盛苔径谁能穷爰有释氏子於此构莲宫殿阁颇雄杰林杪见青红高厓石色古小洞云气通神龙室其地上下雨兼风岁时郡长吏祈祷屡年丰我昔过东麓落日明丹枫所恨足力弱徒然望巃嵸何时蹑其巅历览无怱怱囘头发长叹深愧南飞鸿
送林一中福建佥宪
蹇劣无外慕中岁偶成名束带趋阙下获侍君子行弱水注瀛洲明星垂贯城蹟异虽悬隔心同常合并拙性素寡谐有盖非徒倾乃叔实严师令兄况名卿而我师事余久矣熟芳声方深追陪乐俄动暌违情朝廷得一相贤者宜同升端如孤凤起鹤鹄相和鸣八闽连百粤城郭三山横此中持宪节海波会澄清同朝再有日超迁当政成
题郑郎中所藏张师夔画
师夔画好不可诬笔法颇似崑山朱未论人品高与下胸次自是吞江湖平林絶涧云馍糊深处自有哀猿呼青苔细路絶人蹟遇着即是渔樵徒忽然空翠落衣袖崇山峻岭相萦纡丹梯百尺通玄都僊家茫茫还有无弱质本是山泽癯见此不觉掀长须卧游三日犹不足王维辋川无此图题诗却问郑大夫此图应着千金沽
赠别丁凤仪刑部
我昔白下逢丁仪黑漆点睛玉琢颐相看不用道名姓开口一笑先谈诗君诗不作宋元语开元大历相追随虽云专师李与杠亦或下友参兼维其余佺期之问辈蔑视何异羣小儿於时塲屋文最盛君独事此将安为譬资章甫适於越越人断髪无用之我方一倡已自误君复累和为人嗤凉秋八月桂花发多士竞赴乡闱时临风再作老妇舞鹿鸣接席元无期凤皇翩翩起千仞先後琼林栖一枝玉堂载笔我甚愧乌府阅狱君无疑燕南二月草芽緑君忽捧檄东南驰张家湾头买大舫官河三日冰流澌南都作官殊可乐故宅况在秦淮湄清晨出门了公事薄暮还家及我私北堂阿母年七十萧然两鬓萦游丝入房唤妇出共具禄米作饭甘如饴人生作官有如此清如伯夷安肯辞更忆南都北城外此地乃为少昊司太平堤长二里许马蹄缓缓鞭垂垂锺山削翠几千仞影向玄武湖中窥水光山色雨奇絶饱看未觉诗膓饥寻常马上得佳句封题寄我当休迟
送盛训术还吴江
一舸东南去望望故里门夕阳烟市影秋水雪滩痕制药当书案弹琴罢酒尊相过官舍里应是史西村
挽张征西
汉室论诸将行边许卫青征西凭豹略逐北至龙庭闭户功名遂环营涕泪零千秋元不死麟阁俨仪形
送同年黄敦实知玉山
怀玉山中路烦君此一行官因科第重人比县名清黄霸终京兆言游暂武城亦知离别易杯酒不须倾
送王合州
南出都门去逢人问合州一官为别驾万里付扁舟巫峡流泉晓峨嵋片月秋缘知蜀道易随处有诗留
送刘寺正约之江西审刑
天子斋居罢舞雩使臣承命出皇都朝端法吏谁为最江右寃民自此无雨脚随车应不断麦苗蔽野未全枯汉庭治狱多超擢拭目看君立要涂
为安福尹仁器纪善追和祭酒李文忠公所遗之作
先生去作泉台客泸水悠悠岁月多太学旧规三舍在中朝清节几人过斯人有感空临楮後辈无能也掇科欲写和章频不就玉堂踈雨墨重磨
中秋夜饮陆廉伯西斋
到手金杯且漫斟小斋一醉夜沈沈关山未觉分南北人月何须论古今水落蒹葭应自老秋来蟋蟀为谁吟不知霜露沾衣处偏是诗家感慨深
送同年简齐道归省
春半相逢在礼闱题诗忽复送君归卢前名姓慙杨炯洛下文章见陆机晓日攀龙恩似海秋风跃马去如飞新年草色知人意应向阶前映彩衣
题青州先贤祠
汴宋人才无古先东方作郡緫名贤朝廷择相多从此州县劳人岂信然隐隐故疆分海岱堂堂遗象照山川只今新庙烦虚位莫道前修美独专
林良鹭鸶图【上有白头翁鸟】
风吹碧芦湾芦叶何飘萧幽禽止其下爱此波迢迢意态殊容与羽翮仍逍遥饮啄既得所有食谁能招附人惭鹰隼巢林笑鹪鹩何彼白头鸟向我声哓哓陋哉里巷语此意奚足描功名及成遂禄位期侈骄白日不回驾冥行到中宵冯车一引首始知路非遥鄙夫复眷恋顾乃叹无聊谁为去此鸟勿使汚轻绡
岳蒙泉画葡萄
曾是文渊阁下才才高只合有人猜白头骑马凉州过却使葡萄入画来
赠地理家二首
平生两?共扁舟南过荆门北冀州着得文章填破箧翻嫌司马是空游
万里江山一览中已堪藉手谒诸公儒先纵有山陵议恐与君家意不同
夀席道士
白头一羽客何处曾相逢月下老翁井云间玉女峰蹁蹮还似鹤变化真犹龙试问渠年纪山中有古松
题画
谁持画障索我歌见画如向江南过扁舟坐我顺流去两岸不断山嵯峨山中老树青婆娑云深难辨枝与柯渺然一片漾微白千顷平湖生远波想当若人作此画墨汁如雨流滂沱夕阳落尽板桥上何彼行客偏么麽我生固有山水癖犹道图画传来譌昨朝骑马出城去看山直到燕山阿千岩万壑青不了较之江南山更多长溪浅渚舟如梭亦着渔翁披緑蓑青鞵布韈不曾办马背未必愁坡陀若非尘鞅缚人住山水佳处须行窝题诗自笑徒吟哦佳哉此图如我何烟江叠嶂写长句我亦年来嫌老坡
松江邓节妇二首
夫亡未是苦能禁一水才知节妇心不信临卭新寡者向人偏赋白头吟
节妇名高谁与齐眼中觉得九峯低直须二字平生尽贞烈宜从卷首题
送金德润王事改选南京便养
清晓辞朝去离顔带笑欢但知因养母不道是之官路指桃花渡衣冲麦秀寒锺山如有待江上作龙蟠
送李侍郎致仕归博罗
白云浑不碍罗浮望尽家山南海头暮景迫人陈短疏春风吹髪上扁舟臣於社稷当为悦身在江湖亦有忧此日都门称叹者品题先入二疏俦
追送张尚质户部兼怀沈仲律主客
秋风骑马向南行送别深惭句不成顾我只如前日懒思君应比後湖清朝囘晓月当琼岛梦逐春潮到石城遥想斋居无俗客相过多见沈云卿
翰林斋宿
迢迢清夜宿词林不是西园只赏心天上星辰华盖近海中烟雾玉堂深话长绦蜡频销烛梦短青绫独拥衾明日庆成何以献愿同张耒赋当今
又次费廷言韵
月满蓬瀛树影涵并游僊馆不胜惭欧阳白战多诗禁周泽清斋厌酒酣兵卫森严环阙下神光隐约起郊南玉墀春宴明朝事载望君恩四海覃
庆成宴二首
玉陛东头第一筵坐分春色愧羣僊诗题共和篇三百酒价无论斗十千曲舞羽衣齐作队花簪金字巧成联卷阿鸣凤今重覩定协周家旧卜年
阁门传诏下琼筵许傍文楼坐列僊凤历纪元初满十玉杯称夀定过千颂锺应律歌工起阶楯成行卫士联既醉小臣思寸补拟书无逸献新年
上元夜戴中书宅赏灯
南客相逢惜此宵灯词酒令破寥寥莫教隐几生春梦就可联镳去早朝月色渐临青琐闼风光多在玉河桥休文不赴斯文约应是嗔人折简招【时沈廷美不至】
修竹仕女图
曾读杠甫佳人篇佳人今向画图传练裙缟袂春风里不减花神并水仙牵萝补屋居空谷日莫依然倚修竹只隔西邻短短墙杨花榆荚纷相逐
白云僊女图
霞裙雾带空中起何物嫣然一僊子下方尘土不沾衣来往踏云如踏水瑶池西去扶桑东万里聊乘半日风却笑洛神波底住一生空卧水晶宫
为周评事题沈石田画二首
芙蓉
忆涉秋江水曾采芙蓉花花边荡桨白日暮美人不见令人嗟秀色天然净如洗依旧幽花照江水高堂四壁起秋风不是丹青那得此周卿爱此如爱莲胸中风月元无边惭余未拟爱莲说为君且赋芙蓉篇
芭蕉
老卉呈娇红破叶留故绿正当零落时对此殊不俗我思石田生秋色填满腹腹中抑郁无奈何信手写之忽盈幅滚滚白露初为霜苔花冷蚀山骨苍眼昬错道逢僊子绿丝步障红绡裳
送张都水
幽燕建都邑九鼎从而迁八政一曰食仰此东南偏岁漕四百万舳舻相後先云帆罢转海江淮达且沿迤逦经齐鲁有渠昔人穿噫此寻丈耳譬若沟浍然置牐以啓闭相时为节宣岩岩鲁山下平地多流泉泉流入漕渠其始才??奫沦惟自足安知可浮船疏导非人力济世嗟何缘张君官水部治水思昔年往来相度之涤源同九川功成既归朝大臣慕其贤封章始朝荐行李仍夕旋维此百泉眼利博人争传入渠有余?可溉万顷田只今东方民老幼咸颠连槁项与黄馘嗷嗷口流涎瀦泄倘有策旱涝何须怜漕粟国用足种粟民生全他年司马氏载入河渠篇
初夏雨霁
好雨夜来过朝阳散新晴朝囘一解带偃仰向南荣焚香遣尘虑读书悦道情屋角槐初緑时闻好鸟鸣谁知城市里心境有余清
家藏集卷三

[book_title]卷四
钦定四库全书
家藏集卷四
明　吴寛　撰
诗三十二首
赋黄楼送李贞伯
维河有源星宿同导河积石思神功浊流汗漫失故道积石却与澶渊通平郊脱辔万马逸一夜径度徐州洪徐州太守苏长公夜呼禁卒登城墉一身未足扞大患岂无木栅兼竹笼戱马台旁二十里有堤横亘长如虹高城不浸三版耳挽囘鱼鳖仍耆童防河録成天有工黄楼高起城之东五行有土可制水底用四壁涂青红太守登楼宾客从举杯酹水临长风河伯稽首受约束不敢更与城争雄水流滔滔向东去纾徐演漾殊从容负薪投璧竟何用汉家浪筑宣防宫自公去後五百载水流有尽恩无穷我生慕公公不逢安得置我兹楼中颖滨淮海独何幸留得两赋摩苍穹凤池舍人今李邕南行别我何怱怱登高眺远必能赋封题须附冥飞鸿
少詹事柯公挽章
莆阳山水邑文献代相仍詹也唐时有襄於宋室称惟公从後起余子让先登科甲真能冠词锋莫敢膺进言希祖禹纪事到吴兢已向经筵入元从史馆升肺肝求主识气力待谁凭慎密中无罅方严外有棱副君资讲读胄子要师承縗服终难夺纶书远自徵逓中翻报计都下尽喧腾夏屋梁惊折长河岸善崩几年储宅俊他日旷疑丞当宁徒前席斯文失右肱人言犹悄悄天视故儚儚恤典恩光下哀歌韵语兴嘅予生既晩为彼役无能久候仪庭凤焦思出壑氷竹根岩月落荔子海云蒸公起当何日高呼恨不譍【竹岩公号】
送姜用贞赴南京刑部因怀项文祥
南去分司画省郎行行因得奉高堂已如毛义为人子早向宗元识吏商春草讼庭稀狱案碧山官舍有书牀项斯别後年华改为谢无诗远寄将
与诸友东郭草亭看牡丹二首
曾是平章宅里花赏时还在故侯家帝卿况有此亭古人世但知今日嘉吟兴待生沧海月醉顔惊见赤城霞风流前辈凋零尽欲觅遗踪事已賖
背郭林亭风物幽緑隂时节更须游独怜芳草容人卧多谢名花为客留锦水筑堂从杜老漆园成器想樊侯暮春未许山隂占今日燕南褉事修
次韵李宾之病暑【时闰六月】
夏暑亦常事江南未宜歇维此曰朔方气候无差别洞庭碧汪洋太行青嶻遥思蛟室空岂畏羊膓折对食七或丧解衣带翻结颇闻上古时处野复居穴宫室始湫隘文字非漫灭虽云蔽风雨重我此炎热连朝常廐焚未夜忽庭爇豳风咏凿冰月令纪乘铁彼日故迟来斯言自高掲四序功成退三王世兴迭祝神司夏令一月真滥设将行衣未装既醉醨还醊发狂果大叫排闷得深悦贫者衣裳单所虑穷冬节露胫与蹁跹赤脚宁蹉跌暑气任蒸人吾生况江浙
昌黎清节庙
君臣有大义谁独能废之虽云行天罚有责安可辞南巢到牧野此事已再为彼动固以时我义亦自持所以周家粟不及首阳薇飘然脱屣去鸿鹄青冥飞维昔能让国去周固其宜马迁执史笔歌我安适归我归既无所无乃非怨词藉有颖滨叟删润庶已知二子百世师邦人讵能私要之天壤间郡当置一祠请观昌黎颂奚假吾声诗
苦雨
入夏忧不雨雨甚亦可忧幸此米价减宿麦且有收人情稍觉舒天意复见尤一雨过三日其势殊未休九市成九河可车翻可舟比屋垣墙倒泛泛宅载浮妇女出大叫儿童夸善泅又闻城西偏水患更不侔一家三压死伤者恐不瘳事急欲走避有足谁家投闻之是叵忍援之猝无谋我欲作天问问此来何由但恨此来时在天少迟留往夜东门火平明失其楼雨来火不作火?雨乃流汉儒传五行箕子叙初畴人迩天亦迩此理或可求赋诗遣孤闷废卷发长讴因之望远海安得登高丘
送蒋蒲州
郎吏纷纷填仕途初试几人为大夫如君本是青云器有身岂合居江湖山右大州称古蒲手中新分太守符昨闻州人告荒歉衆口待子歠且餔进士中人不流俗设施肯作科名辱黍稌丰登鷄犬宁聊以兹行遂民欲宣武街头车已装乘此十日秋风凉青天眉宇太行秀平野襟带黄河长州中父老出郊迓来日太守登公堂
送萧汉文分司清江浦
谁云何逊在扬州只到淮南便舣舟东阁官梅千古事小山丛桂一时秋考工有记烦开卷都水成功属运筹浦口相过曾订约锦袍须共月中游
送吴宪之知龙泉
争爱江东孤凤凰南飞浙水见文章从来民事偏为重此去科名定有光燕寝焚香稀案牍春郊骑马徧耕桑长安极北谁云远要听成人颂蟹匡
送文宗儒知永嘉【用唐人方干送王永嘉韵】
同年出宰联翩去大邑争夸浙水东选士初行常法外期君当在古人中竹房夜照江心月柳浪朝翻海面风此地从来诗景胜还闻拔擢论民功
送项崇仁知建阳
高步贤科衆所推笔端文字岂无施已看作令如龎统不待逢人说项斯千载宋儒真可学一时秦吏谩为师公余为我寻遗蹟应踏扁舟入武夷
赠释子芳草堂
出吴阊门走山塘山塘北去七里长平郊崛起虎丘寺云树一簇攒青苍我昔家居絶尘事两足只有登山忙扁舟揺揺掠岸去寻奇探胜时徜徉舍舟登岸纵可适四尺古墩当道傍道傍父老说遗蹟刘公佐邑殊循良邑人此地曾拜送相与聚土示不忘我欲题诗纪其事碑亭淡淡余残阳翛然欲去更囘首忽见侧畔依僧坊青松夹道?寺额大书金字何煌煌竹隂萧然槿花舍中有丈室幷回廊一从京师住三载东南引领徒相望旦朝忽有僧来谒自言来自胥台乡吾师出家修苦行吴下知名芳草堂今年新领祠部檄刘公墩边开道塲敢持绢素乞一语南还留作山门光嗟哉後世重异教三吴尤云炽而昌穹楼杰殿涂金碧直以壮丽充缁黄其间号称彼善者屈指一二无留藏白云寺建为范老表忠观改因岳王只今此寺虽俭朴寺名却为刘公彰此墩可夷碑可仆有僧世守庸何伤投簪还乡会有日便拟入寺寻支郎旧时诗句如可补坐我草堂焚妙香
凌季行家赏莲
盆池当坐长新荷眼底西湖渺緑波便可乘舟如太乙依然临水散东坡碧筩凉露先秋下华屋香风向晩过酒客不胜金谷数对花聊赋醉时歌
和沈廷美次前韵
重把清尊对碧荷醉来激水作圆波谁移东海红云岛絶胜西山玉雪坡花底佳篇惭我和门前俗客任渠过晩凉身在江湖上唱出渔郎欸乃歌
陆文量职方新居讌集分来字韵
士龙宅里小筵开坐对春风拂槛囘未许持杯称酒德故教分韵见诗才紫垣近接烟花绕翠幙高张燕雀来更爱西偏青不了主人须筑看山台
饮钱世恒楼上
何处风来六月寒只疑高阁近江湍酒杯鲸跋当筵举劒器龙蟠拂?看白雨不禁前日大青天偏到晩晴寛西山翠落僊洲外倚遍君家十二阑
渔翁图
数株古树荒溪滨一竿占断如无人溪深水聚鱼亦聚谁遣两翁当要津苇间大艑何为者亦有长竿手中把两翁得鱼慎勿争只学收门取多寡
送沈仲威
一江秋水隔姢姢南去美人初放船为客相逢多异县如君况说是同年三吴人物何曾乏二沈声名共所传我忝交游昆仲里赠言那惜满华笺
送董尚矩归省
楚尾迢迢不计程却因慈母重行行久为朝士多乡梦始信江神也世情锦敕有光天日烂布帆无恙水波平江都父老如知得莫向津头候董生
次韵顾天锡九日病起
重来不是旧刘郎篱菊都从病里黄小院入愁双杵外故乡归梦一灯傍诗家供给山当户客鬓侵陵树着霜明日也须扶杖出呼童已制锦为囊
边文进画山鹧鸪为辽阳邵令题
黄筌赵昌絶代无边卿好手皆可模鸾坡日转供奉暇余墨写成山鹧鸪鹧鸪只识山中路画史强之入毫素辽阳有客自高飞不信韩翁感为赋
同年吴克明知嘉定为题马图
吴卿别我吴门去手把横图索题句开图见马如见人逸气棱棱八尺身圉人骑度燕河水万里长风生两耳归来饱啖玉山禾吴门草青柰尔何
赠张君归吉水兼问讯刘教授先生【兼素兄】
东风不入客衣寒二月扁舟忽下滩到日缁尘诗里咏还家春草梦中看诸公台省堪分席何处山林独考盘苦忆传经老刘向更烦相见劝加飡
送戴校官琰赴漳州
浑河花发照青春舟载儒官下远津族甲浮梁惟有戴地分漳水緫为闽?榔且进盘中食夏楚应生帐下尘学舍五经多扫地愿期安定出纯仁
杨学士新居讌集分采字韵
子云一区宅气势如爽垲结构藉良工经营信多载虚檐小雨过高栋浮云蔼胜地惜天时华筵散香霭倾倒尊与罍烹炰鼎兼鼐园蔬竹有萌土物蛏为醢衆客放情怀诸郎耀文采酒面卧西山歌喉翻小海河朔事空传江南景仍在诗篇杂戱谑饮量无欺绐不知白石移未许清风改雅集当再期盆荷笑相待
挽画士范苇斋
艺苑闲评到苇斋一时边氏是朋侪赋诗难使游魂返看画空将病眼揩酒肆藏名余瓦缶金门徒步只麻鞵拙工巧宦纷如许今世何人最寡谐
廷试掌卷二首
画戟连阶虎豹屯九重端拱一人尊王言载见如纶出寒士还同挟纩温地上图书环壁宿宫中弦管奏云门朝来识得天心喜砚沼均沾雨露恩
华盖依然逼翰林大廷对策感重临雨晴东阁天逾近云起西山日未沈殷序化行无曲学舜衣垂处最虚心三年食禄成何事第一胪传愧玉音
爱茶歌
汤翁爱茶如爱酒不数三升并五斗先春堂开无长物只将茶竈连茶臼堂中无事长煮茶终日茶杯不离口当筵侍立惟茶童入门来谒惟茶友谢茶有诗学卢仝煎茶有赋拟黄九茶经续编不借人茶谱补遗将脱手平生种茶不办租山下茶园知几亩世人可向茶乡游此中亦有无何有
闽南王翁重修里社
南闽有龙峯下维里居民里名曰兴教民风朴而淳有社昔所建岁久理荆榛王翁社中彦动以礼法遵谓此如不葺日就圮与堙学校聚生徒朝廷聚搢绅市?聚贾客田野聚农人凡人各有聚不聚事终泯我力虽云薄此社当我新维木固无胫山林可选抡维瓦亦无足河滨可陶钧工匠并手作落成才几旬法律於此读俎豆於此陈信义於此讲孝弟於此申於此劝农事於此赛田神作朝而息暮报秋复祈春爰有诸父老伟然古衣巾会饮日将夕言笑皆恂恂少壮从杖者长幼自有伦相与称王翁重我里居仁後人庶勿坏千载传南闽
家藏集卷四

[book_title]卷五
钦定四库全书
家藏集卷五
明　吴寛　撰
诗五十七首
马远古松高士图
寄傲天地间不为俗士知九衢纷车马有足难并驰偶来长松下时复一解颐手持白鹤羽万事付一麾吾心在太古身即太古时所以陶渊明羲皇不吾欺须臾白云起青山变容姿即此见世故长歌返茅茨
高克明溪山雪意图【此图刘佥宪得之任太?今归沈啔南後有徐天全跋克明宋仁宗时人题曰臣克明上进】
赤脚真人龙凤姿俯视艺苑时游嬉良工待诏金门里高生前身应画师含毫吮墨立良久自言臣是唐王维平生胸中无一物独有山水能容之郭熙成名乃新进【高宗有诗云克明已死道寜逝郭熙後有新成名】范寛得意才并驰丹青竞巧称院体後来不比宣和时密竹千冈松万壑苍翠峰峦白湖泺岸傍桂楫何处移磵曲茅堂是谁缚行人暮归天漠漠遥望前村愁雪落船头一老独闲暇诗思分明入寥廓刘侯朝囘过燕市亦复爱画入骨髓偶从太?得此图每一开之心辄喜天全僊翁惜题字评品数行而已矣翁今已逝侯亦亡两洞庭荒渺湖水【翁尝自称大洞庭主人而佥宪家有小泂庭故云】石田多才从後起况有佳儿好文事只今此物欣有托赋诗独愧前人耳宋社久已屋宋画如有神刘侯地下勿长叹楚弓得失皆吾人
辛夷牡鷄图为笔翁张士行题
辛夷花发照晴川独立春风亦竦然莫惜锦毛加束缚涪翁囊底恰三钱
次韵天全翁书遗光福徐用庄雪湖赏梅十二絶
永和人物数诸王曲水难胜一野航得似太湖三万顷梅花湾里作家乡
不游鴈荡即鲈乡又被五湖勾引忙举棹落梅春雪乱开尊临水玉泉香【吴城西有鴈荡村吴江号鲈乡】
我爱涪翁与放翁此翁应在二之中登山临水当年事北郭移舟旧约侬
快雪初晴冰满湾长溪未许放舟还坐移月里千株树卧看湖边万玉山
新筑吴西白玉城城中长作看梅行锦袍更向船头坐便有神僊世外情
不向山人道姓名词中裴度晩年情江南风月无人管天府新除老上卿
天落平湖见髩丝傍人休笑放舟迟杜陵野老愁泥滓只许青鞵布韈知
雪後船窗向晩开孤山杖屦賸徘徊戞然何处玄裳影想见坡僊化鹤来
湖口无人踏断槎石梁新筑卧银沙如今要识经营意信步前山好看花
太湖莫作镜湖看聚坞铜坑地更寛日暮最高峰上立青天尺五即长安
连宵朗月在青空始悟身居大雪中莫唱霓裳羽衣曲人间自有广寒宫
为报春风万树梅年年为汝费深杯徐卿况复能相引不尽青山不拟囘
陈起东赴官闽中为题松图
松有岁寒操北地固所宜何年移孤根种之炎海湄土人反吾疑岂畏霜雪欺不知长养地枝叶恒如斯屈曲赋形质苍古带容姿惜哉仰受?山上苖离离酸甘适衆口采摘皆及时岂不见闽产橄榄并荔枝
李遵道竹树图
蓟丘常共此君游又向人间见小丘满目疎篁连古木偶然临楮忽惊秋
墨竹
深林不减篔簹谷乱影都归丈八沟最爱长竿如緑玉何年去上钓鱼舟
墨牡丹
素衣依旧染缁尘京洛相逢已暮春偶忆沈香亭北事恼人偏是画中真
夏太卿墨竹
今代风流夏太常并刀时复剪苍筤墨君已老湖州逝却喜人家肯筑堂
谢孔昭画
卢鸿草堂今有无吴中时见谢翁图松风涧水书声合林下高人不可呼
史明古过宿
故人过我室远自黄家溪岁暮委巷中旧路浑不迷感此十年内望望各东西斗酒相欵曲自起谋吾妻纵谈遂忘暮日隐柴门低相逢既不易欲别还凄凄挽衣愿少留方牀幸同栖况有坐间客【谓玉汝】行将蹑云梯呼童更洗琖春韭亦满畦是时月初出光辉夺青藜夜久庭宇空鹤蹟满雪泥起步修竹园擭擭惊乌啼净扫竹下壁为我须留题颓然相枕藉邻家起寒鷄天明返舟楫吴江正流澌
题治平寺琬上人所藏巨然山寺图追次虞道园先生韵
疎林逗晩照际水扃柴关中有方丈室翠纳千重山山路多白云滃然隔尘寰倚筇望崷崪展席听潺湲愿邀巨然老置我水石间忘归饱清晖从此终日闲层峦结暝色不逐樵夫还
留题治平寺次前韵
野岸舣舟楫登登扣禅关木杪望飞阁半依茶磨山翻嫌栋宇高隔林见人寰石湖分一曲殿脚临潺湲老僧閲梵语趺坐寒云间不知城中人暂到非长闲棹歌答空谷沿流月中还
宿东禅寺瀞公房【戊戌正月十日】
来为东庄游还作东林宿林下扣禅扉幽径行自熟斋厨夜寂然倦睡杂僧?方牀习趺坐饮我一茶足坐久汤室温洗沐解尘服衲翁故延欵展画更烧烛逶迤水上城突兀月中屋夜静风转号旷野有高木疎雨忽复来春梦不可续端如紫极宫百感入诗腹便当游汗漫安复事拘束晚岁返旧庐为邻岂须卜
画虎【时吴中有虎患】
是谁捉笔图猛虎出山耽耽气尤怒便欲当前一扼之自笑书生不能武乱山西绕洞庭波山下争传虎蹟多千年故事刘琨得何日偶然还渡河
隂雨【元旦甲子俗云甲子丰年】
春来不独东风颠以隂以雨仍连连岂惟元日到人日又复上弦交下弦甲子岁朝传好语东南民力待丰年天时人事有如此囘首朔云增慨然
过相城为沈陶庵和天全翁赏菊之作
菊花开日是重阳坡翁妙语不可当我云但得花之趣何必秋来菊有黄神僊中人夀且康老年见客才下堂幅巾飘飘映华髪导我直过东篱傍庵居春风定先到已见菊苗三寸长浩歌渊明饮酒章悠然依旧虞山苍素琴无弦旧有例当春赏菊嗟何妨封题一笑报苏子为我转致陶柴桑
过沈啓南有竹别业【是日閲李成画又观商乙父尊下有铭】
系舟高柳下又是十年余遥踏无媒径重寻有竹居笔精知宋画器古鉴商书前辈题名在风流邈不如
与啓南游虞山三首
夜宿相川口清朝唤舟人舟人请所之指彼虞山垠山如知我来笑迓野水滨蔼蔼春雨余翠洗云中身我亦重兹山竦然正冠巾虞仲骨已朽高名宛如新悠悠松间路吊古在兹晨放舟转山塘行行自知津春服亦既成庶以适此春
我本不饮人爱山如爱酒春游亦易事出户即掣肘决策为此行所幸得良友譬彼足病弱扶掖乃能走虞山遥在望岂意落吾手侧足乱石间纵目平湖口赏心虽云乐吊古怅然久丹井事有无刻铭覆华构如何梁昭明书台蔽林薮【山下有葛洪丹井宋学士景濓为铭又有昭明大子读书台】
斜日下岭西落霞满川上晩色催人还轻舟复揺漾佳山难为别持酒忽惆怅悠然一囘首舟尾叠青浪故人知我怀捉笔写其状怀土心未除移山力何壮便如王维诗终南亦堪望流观入中夜鼓枻起高唱
题啓南所藏林和靖手简追次苏文忠公韵
西湖处士林君复结庐近傍湖波渌百年何物独伤亷墙下梅花緫寒玉满城烟火十万家未信谁人能脱俗壶酒嬉春拾翠钿歌锺入夜烧红烛独教老鹤闲应门走傍湖隂濯双足高平范公遣使来寄以新诗胜馈肉风节文章厚与淳两句平生成实録才多墨妙更入神只许唐翁和高曲果然遗墨似其人如倚清风扪瘦竹惜哉甫里天随生不趂斯人书杞菊
题啓南写赠袁德纯同年万壑春云图
袁卿高爽不可攀平生眼底无吴山肩舆偶度支硎岭俯视龙池才破顔前山後山作屏几千步横冈铺翠被向晓浓云触石生当春好雨从龙起吾乡沈子今王维笔端万壑能移之图成欲赠袁卿去却请我辈仍题诗天台鴈荡东南有卿昔好游曾遍走县斋昼静对新图从此不须开户牖
赠袁德纯别
太平肇为县乃自黄岩分阻山且薄海土俗殊狺狺持牒好争讼於古已有闻虽云士风美甘露难救焚幸哉百里宰一朝得袁君君来坐堂上顔色无戚欣谓民如丝然治之岂宜棼清节我自持济以慎与勤踰年能化服相顾归耕耘公庭昼寂寂凭几西日曛犹恐耳目隘适野访忧瘽肩舆之所至如渇皆醺醺君本廊庙器壮年蹑青云胸中十二策献纳同河汾小试出等流信矣光斯文今兹报政还道经吴淞濆自庆忝同荐诗以扬其芬
出阊门与陈味芝诸公送德纯舟经山塘登夀圣寺阁时雨初霁西山益佳还饮舟中为陈允德题啓南所写春壑晴云图是日文宗儒谈龙事甚异故及之
偶闻客谈万山中灵湫一勺能藏龙春来佳气满空谷想见龙起云争从谁驱雪浪荡我胸蓦然吹散浑无踪半塘雨过登高阁引手欲摘青芙蓉
秋林高士图
风囘木落多霜降水流漫高士谢俗尘溪头独来惯班荆成坐久天日喜清晏野旷山尽出隔岸殊可辨度岭识樵夫遥知有云栈王丞在北垞柳子游南涧山水乐亦同君应免讥讪
赠张汝弼知南安
阙下五色云烂烂非烟雾吴会天东南却因风吹度夙禀泽物心终为济时具迢迢大庾岭人出南中路既滋九龄松亦复溉梅树触石此其时终焉遍天下揽之愿少留飘然不予顾
杨太真剖瓜图
深宫六月凉风至纨扇团圆夺秋气却恨君王赐浴迟华清水热通宵沸金刀手弄云鬟低杨柳楼头日已西莫夸碧椀红瓤美玉齿病来憎瓠犀
题萱草图为从母张孺人六十之夀
北堂慈母坐薰风萱草当阶见一丛莫向洛阳看旧谱此花真是夀安红
题刘佥宪廷美写遗啓南画
寂寂茅亭下悠悠野树边扣门无俗客题句有诗僊虎蹟黄泥坂鹅羣白石泉相城囘棹後画里故依然
山行十五首
过横塘
夏半横塘风日多画船载酒压晴波高田得雨皆秔稻长荡翻云足芰荷未必他年成故事也须随处结行窝悠悠十里城西路此是登山第一歌
谒韩蕲王墓
家国何多难推寻为蔡童嬴秦方逐北周室竟迁东江左朝廷在淮南驿骑通天终怜宋土时则有韩公一剑横天外诸番在目中南云当箭镞黄盖走艨艟伐越期成霸於濳耻会戎萧墙狼跋尽野穴鼠羣空聚米筹三镇开门待两宫齐王真济美鄂国与争雄有诏从中制惟诗咏内讧闲游嗟我独和议约谁同殉葬长弓劲题铭片石穹龟趺呈细刻龙额表孤忠草树樵苏断粢盛享祀丰神灵悬皎日生气亘长虹异代今全盛当论保障功
望穹窿山
我昔闻吴谚阳山高抵穹窿半壮哉拔地五千仭始信吴中有奇观铜坑邓尉作屛扆天平灵岩当几案其间法华与雅宜水边横亘如长岸何人着山经宜作吴山冠但嫌地势高山家每忧旱舟行半日青已了却被浓云忽遮断水囘路转二三里依旧诸峯青历乱人云山顶百亩平合结茅庐傍霄汉龙门胜蹟未遑添坐向船头先饱看
经玉遮山
见山不识山借问山中人玉遮亦深秀翠色耸嶙峋肩舆绕其趾面面松杉新峯峦稍囘伏穹窿复呈身细草被长岸盛夏无埃尘乘闲即行乐愿作兹山宾
入蒸山谒徐天全墓
平生晁贾共襟期欲使才名百世垂衆口是非何日定老臣功罪有天知湖上彷佛精神在杖屦从容岁月移逝矣姚崇嗟不返凭谁为刻墓前碑
观眠松
盘盘蒸山麓侧径频折旋山人引我去云有长松眠石磴被蔓草摄衣步相连果然见奇树如神龙蜿蜒鳞甲生满身仍怪鬐鬛全恍若出巨壑疑将赴深渊未学扰龙术却立不敢前天风谷口起绕视惟茫然枝干既屈曲不中栋与椽兹山非栎社亦复全天年旁有短石垣制作良且坚四垜屹不动密累皆古甎断裂苍藓间有碑昔人镌铭文已磨?篆书冠其颠【曰宋故主簿陆公墓铭】荒山少居民始知陆公阡摩挲发长叹助我松声圆草棘莫剪除应乏云仍贤旭日照松下因之吊重泉
入铜坑
铜坑山下摘杨梅曲径人从树杪来共爱石桥凉气逼湖梢未放酒船囘
泛下崦
新春已负雪湖梅却为杨家果特来落日酒船山色里水南人道画中囘
泊虎山桥
南人相见诧杭州自料西湖让一筹天为渔家开下崦晩宜书舫驻中流新诗已判纵横写佳境从教次第游孺子歌声何处起落霞孤鹜水悠悠
饮七宝泉
谁将七宝地贮此一泓秋片月从空堕清泉出壑流冷涵山骨瘦细咽竹根幽半勺能消暑名宜水记收
入玄墓寺
高登邓尉山遥入玄墓寺老僧具衣履出门迓予至落落长松间一径独深邃鞺鞳锺磬声鸟雀少惊异仰面睇山腰殿宇危若坠长廊扫清风修竹自为篲结夏四五人趺坐更无事树密山果悬草深井泉秘盘旋登小楼洞庭正相值洋洋太湖波兀兀林屋翠始知衆山中此寺真画笥闻昔万峯老卓锡据兹地道行既孤絶遗言有高致化去动吴人金帛争布施岁久骨当朽遗容未全敝禅堂昼寂寥云水乏供馈惟余佳山水不改太古意磨厓纪胜游吾当一题字
憩奉慈庵【庵中有白山茶】
野寺堪逃暑登登去扣关林深长碍树路转又逢山石鉢分中饭云房借半间玉茶花落尽坐抚不知还
登光福凤冈
昔年曾学登山法纵步不忧山石滑舍舆径上凤冈头趂此凉风当晚发远山朝臣抱牙笏近山美人盘鬒髪我身如在巨海中青浪低昂出复没山下人家成市?家家炊烟起曲突梅林屋宇遥隐见一似野乌巢木末寺僧见山如等闲翻怪羣山竞排闼偶凭高阁发长笑笑我胡为蹑石鉢夕阳满目波洋洋西望平湖更空阔山灵为我报水僊预设清泠供酒渇吴人非不好登山一宿山中便愁杀扁舟连夜泊湖口舟子长篙未须刺懒游已笑斯人騃狂游不学前人达若邪云门在於越何必青鞵并布韈
饮海云院百丈泉
白云翻海涛行人渺无踪兰若因以名秀倚青芙蓉兹山非百丈泉名与山重问泉所发源寺僧偶相逢??出乱石??循长松山中不凿井饮足忘深冬始知白云多护此蜿蜒龙品评藉道园遗墨无尘容所恨生也晩操杖何由从步来当长夏坐挹清心胸纪事强追和岂图碧纱笼谪僊咏瀑布莫访香炉峯
观海云院连理山茶
奉慈山茶好标格花开如杯呈玉色海云山茶更絶奇奇处不论红与白两株竝植东轩前密叶如屏遮几席枝柯一一相交加为是同根忍分拆初疑一人独义手忽作两人仍促膝少焉掉臂才跬步又复控拳当肘腋碧玉磨沙成玦环青丝綯索分徽纆我来庭际稍摩挲引子春虵忧毒螫试量旁干得三围每扫落花凡一石风霜饱历三百年未识何人手中植寻常绕树多诗客堦下莓苔留古迹河中曾辱昌黎文西蜀休夸孔明栢世间大树尽有之似此山茶何处得
家藏集卷五

[book_title]卷六
钦定四库全书
家藏集卷六
明　吴寛　撰
诗四十三首
与参政祝公游正觉寺【寺为元陆志宁别业旧多梧树相传志宁每洗之更有竹数种因名竹堂後废有僧洪创为寺】
陆公已逝逐浮尘洪老重来刈野榛百亩园林成故事一天风雨醒游人碧梧净洗今何在修竹丛生旧有因白髪耆英留醉墨晚凉传玩席间珍
吴仲圭鈎勒竹【仲圭嘉兴人号梅花道人葬处题曰梅花和尚之塔】
画家不见吴道子石塔尚记梅沙弥百年笔法兼衆妙又向人间看竹枝秦川织锦文琐碎嶰谷截玉形参差苦心却怪扬雄语雕虫篆刻嗟何为
喜雨四首
雨挟风潮势未休何人对此独忘忧桔橰挂壁农夫坐起舞茅檐忽打头
农家勤动自新春怪见平畴有断纹孺子何曾知稼穑过庭沾湿亦欣欣
不饮何曾说半酣饭余扪腹已堪惭疎慵又感天公惠午後当阶雨最甘
荒园频溉趣奴星晓起常闻汲井声菜饭始知留客易花阑更觉照人明
与贺美之过陈湖访陈氏昆仲再宿东明院时玉汝居京师而主僧顿公已前没矣因遗其徒良琛
东明院里重投宿偶见前题一嘅然欹枕乱蛩如昨夜入门高树却多年季方不与元方在小朗还同大朗贤何处玉笙吹未歇山扉新月照人眠
过碛沙寺【寺西有蛟龙浦中有藏经坊僧云鸟雀不入坊中元诗僧圆至天隐自江右来居此号筠溪有诗集】
日斜湖上过野寺倦登临老树风声合颓垣雨蹟深蛟龙濳近浦鸟雀避丛林不见筠溪叟诗禅久絶音
韩文公度蓝关图【光福徐太守家藏】
韩公上书谏佛骨自分投荒生不还忍寒作诗示侄辈千古增重蓝田关关门雪深阻去马直气早已开衡山唐皇殂矣骨亦朽瘴江无墓空潺湲呜呼瘴江无墓空潺湲潮州庙碑不可删
远游
嗟彼城市人而有江湖想如何屋下身忽在扁舟上远游无定踪日日凭五两南风舟尾发千里落吾掌如观山海图瞬息历九壤扣舷歌离骚八极愿长往旁人发大笑此语意何广屈子百世师未许後人仿
酬海虞陆生写赐服像
胪传春殿偶前行赐服深惭出上方岂为形神劳绘事故凭粉墨着恩光诗中曹氏今为庶壁上吴生远擅塲归到山林还有托幅巾偏称鬓毛苍
李龙眠刘阮遇僊图
谁与龙眠作画评高唐云雨笔端生欲知刘阮天台事试读韩子桃源行
赵松云长江叠嶂图【李贞伯藏】
长江滔滔向东泻忆昔扁舟顺流下慈悲阁前浪花白两岸青山似奔马蒹葭杨柳风飕飕江行六月疑深秋归来已是十年事看画偶然思旧游江流树色非邪是仍见山腰隐高寺赤岸沧洲杳霭间只尺悠然起愁思苕溪影落鸥波亭王孙弄笔何时停北来戎马暗江浒千古遗恨归东溟
题张外史伯雨赠曲阜孔君诗後
结庐句曲号贞居石鼎千年句法如所有白云难赠客岂无清露可为书湖隂小阁题金菌月下高冠制玉蕖白首交游洙水上归儒深恨早囘车
王叔明山水图【叔明号黄鹤山樵】
黄鹤高楼已搥碎空有江南黄鹤山山深有客持樵斧终日置身林木间临风高歌白石烂隔水或看秋云还老夫亦有幽居兴对此径欲移柴关
倪云林墨竹
古来画法即书法时从用墨窥良工云林胸次本高洁墨气自与为人同扁舟日暮过甫里竹梢落纸含清风想应停笔怅然久诗思遥逐天随翁
沈恒吉小景
扁舟同泛十年前夜宿西山一坞烟逝矣斯人犹在目古村黄叶带清泉
画鹰
林塘秋晩木叶稀瞥然如褰原宪衣野鹰木末俯首睨岂欲供尔清晨饥严霜涂涂百草腓平郊且莫张虞机天空海濶羽翮健终当一击奋我威区区鹑鸟何足数草间任尔东西飞
画鷄
杜翁昔赋缚鷄行韩子曾联鬬鷄句朱冠銕距本同形勇怯在人分感遇鷄耶被缚良可嗟鬬鷄虽勇何足夸争如此鷄只独立昂然不属诗人家
过吴江瑞云观【陆道判建黄文献公有记】
笠泽矶头访瑞云洞门高掩寂无闻重湖急雨过龙阵小坞乱石眠羊羣有怀庐山陆修静敢比会稽王右军与客松隂论往事摩挲残碣慨遗文
舟经荻篇阻风留宿王抑夫田舍【时水荒後】
岁暮江村落日悬谁家渔网设平田岸头行客讼风伯堂上主人疑水僊斗酒急呼聊慰藉扁舟欲去重留连荒溪白屋炊烟少县吏那堪横索钱
题王叔明遗沈兰坡画
黄鹤山人樵古松踏月夜访兰坡翁浴鹅溪边放杯酒尺素顿发青芙蓉百年坐卧松雪中似舅宛有王孙风谁教彦远作画记姓名也合收王蒙清霜不管坡兰丛兰芽仍茁吴门东山人倒骑黄鹤去黄鹤一去青山空
已亥上元夜有感
夜堂春酒十年前白发朱顔笑语传孤露余哀双袖湿凄凉无寐一灯悬长街未尽人犹走急雪初晴月正圆身在故乡悲感集他时今夕况幽燕
胡瓌番骑图
汉家诏下五将军铁骑冲寒度塞云终信奇功收幕府如今不是奉春君
韩节妇
阊门烟火万家稠独掩深闺赋栢舟曾识市中无二价肯将从一负韩休
为姚文裕题画
忆醉园池之上悠悠二十余年城里人家似此画中风景依然
与李贞伯游东洞庭六首
过木渎
舟行三十里初向渎川过客路偏逢雨人家尽枕河桥横光福岭水接洞庭波倏尔嗟春及田间见荷蓑
舟行出胥口
孤篷遥棹太湖心着雨高山水墨深积气上蒸炊正熟弱流西注压将沈不因迢递辞清赏转觉空蒙助醉吟诗里白公夸月夜未知奇观属春隂
游太湖翠峯寺
步转危峯路豁然梅花丛里见青天春泥不汚登山屐又过长松啜冷泉
兴福寺小憇
九坞寒泉一磵流遥从木末望山头春风未扫禅林雪更为梅花半日留
湖上望西洞庭山
百家栈上望西山纵目遥过销夏湾未遂真游劳指点聊冯高兴去跻攀石坛相距才十里林屋都来有万间报与山灵须少待会将亲手扣僊关
饭法海寺
行尽松杉岭渐平日高深谷喜新晴山楼饭罢浑无事独倚危阑听水声
游惠山入听松庵观竹茶炉【庵有皮日休醒酒石时?侄随侍赴京命和二诗】
与客来尝第二泉山僧休怪急相?结庵正在松风里裹茗还从谷雨前玉碗酒香挥且去石牀苔厚醒犹眠百年重试筠罏火古杓争怜更瓦全
游金山
大舶西来趂晩潮留云亭上兴飘萧水从灔澦流偏急春到崐仑雪尽消万里京华瞻北极一时人物慨南朝中泠入口平生足坡老诗篇已命骚
瓜州阻雨留曹氏舘
水长瓜州上鮆鱼高楼三日雨疎疎主人能慰江南客晨起呼童作笋菹
宿邵文敬清江官舍为题高房山画卷
淮南春夜风兼雨空堂萧萧杂人语户曹好客无与娱故展长图慰羇旅大山矗矗如覆釡小山历历还聚黍人家隔岸见衡茅艇子随潮归浦溆眼昏莫辨云中树据案呼童执高炬千里悠悠亦远游却喜意行无险阻阖闾城中为我家俗事到门多峻拒平生惟有山水缘招我登临无不许忆昨离家始浃旬此物依然入东楚乃知高侯画有神未让道宁与僧巨愿君从兹慎藏弆对棋宁赌淮南墅
过吕梁洪
力尽千艘势若倾隐然门限入彭城汉封岱岳分来脉禹凿梁山拟旧名高岸茅茨民舍稳绕滩风雨客心惊平生亦爱王阳语壮岁难辞险处行
徐州阻风
苏家故事留诗句仍见夜中风雨来水激万艘难捩柁鼓行千阵不衔枚怒号应撼藏蛟窟奇观须登戏马台河上去程谁算得拟寻石室吊桓魋
与徐仲山东行五首
望峄山
鲁郊空且旷目力安能穷倏见千仭青横截乎其东羣山相後先蹲踞犹儿童尼丘亦远避何曾数龟蒙尝读禹贡书其阳产孤桐剪伐成何用茅茨舜为宫谅惟制琴瑟搏拊归良工因之怀古人仰睇云霄中
观泗河
四源合一水古河因以名望之渺千顷永日汪然清荡揺邹峄山映带兖州城余波入漕渠资国功匪轻疏濬藉水部来往劳经营欲渡免舟楫石堰筑且平临流一纵步鱼鳖不我惊即欲穷其源何惜此数程念昔洙泗间讲业皆诸生河广岂水然圣泽惟盈盈兹游幸沾溉自庆非徒行浴沂效前哲春服亦既成
入孔林
两楹既梦奠黯矣斯文光巍巍鲁城北冠屦於焉藏墓木不可辨合抱十万章知为门弟子移植来四方惟昔治任日相向哭且伤孰知千载下儒者犹心丧愚生复何幸瞻拜俄其旁去我有周末蔼然觌温良如陪游与夏执贽同升堂惓惓东引领夙愿今始偿峄山千仭高泗水百里长何必四尺封天壤俱存亡
观手植桧
鲁宫久已坏孔宅仍如新悠悠二千载手泽嗟尤存所存匪他物奇树当高门矫矫历霜雪青青出埃尘亲承时雨化生意常欣欣相传藉文字烈火经嬴秦而此特萌蘖挺然异其羣羣木绕庭际合抱高入云寻常岂得似隐起成旋文端如人索綯徽纒依然分米芾好奇士於道未必闻玩物有述作意与石丈均我来重谒拜欲去步几廵维鲁多松栢斵度见诗人徂徕与新甫遥瞻失嶙峋
谒宣圣庙
林立穹碑蚀古苔广庭端拜殿门开玉封高竝东山峙圣泽长盈泗水洄已冷阬灰科斗出未行绵蕞太牢来只今老树成连抱天遣森然愧宋魋
家藏集卷六

[book_title]卷七
钦定四库全书
家藏集卷七
明　吴寛　撰
诗二十九首
再至都下葺故庐
城东地僻称吾曹匠石功成屋脚牢九市尘埃真可避一天风雨漫相挠不嫌巷隘妨肥马却爱墙低过浊醪终老吴门敝庐在叔孙必葺笑徒劳
答潘时用和前韵有卜邻之意
词林无事本清曹颇胜山虞掌兽牢半亩住来邻可卜一朝谋定客休挠过从须免投空刺称贺先判出宿醪緫道诗人家具少载书仍有借车劳
送表弟吴子高南还
冒暑拏舟来冲寒上车去非关好远游骨肉情深处
寄洞庭施翁二首【故修撰盘之从父】
流泉匝屋老梅村忆接春风笑语温曾识醉翁山水意为收尊俎只开门
先朝翰撰是诸孙白发清门古道存送客过溪成久立不扶藜杖到黄昏
送蒋元用知乐亭
雨後泥途仆马劳东驰急欲试牛刀早从乡里知民事不为科名重吏曹海岸循行秋水盛淞江瞻望白云高汉书每爱桐乡说史笔无能亦强操
憎蝇
依然秋後转多蝇信矣欧公作赋憎谗说欲行曾止棘寓言犹在却疑冰绞?取象缘交足挥麈妨眠罢曲肱一夕北窗寒气至营营知尔亦无能
送顾郎中天锡调永州同知
西南山水富清幽子厚文章记永州此地一行殊不恶何人三黜独无忧全家下瀬冯孤棹空槖迎寒典敝裘便道吴西亲展墓却非前度望松楸
苦雨叹
朝雨风从西暮雨风从东东风西风朝复暮绕檐雨脚惟随风长街泥深困牛马广庭水漫欢儿童今年春熟已无望秋禾复偃沟塍中禾头生耳应俗语哀哉岁计嗟成空朝班侍立日复日日闻银台陈疏封四方水灾什六七祈免二税须年丰圣君无为抱渊冲一语悉属司徒公司徒经制在国用爵赏所费财当充江南被灾已十载田畴今与江湖通都城此雨有深意天欲示人如发蒙诏书寛大行当下作诗欲贺耕田翁
为陆病逸题画
一卧茅庐三月深出门秋水散啼涔亦知病里多新语不肯从人换槖金
送马庭简赴福宁州判
胸中贮书十万篇清诗妙墨皆堪传平生知己有我在当世几人知子贤向来六馆同周旋石城风月仍年年青袍徒步赴铨选白日旅舍穷残编年余五十得州佐差胜抱关幷乘田眉间乃有毛义喜便道得过庭闱前上堂捧酒拜家庆纡朱曳玉何须怜秋尽黄花开未全小春想见江南天临平山中乐三月雪晴好泛闽江船
次韵题元新昌吕孝子德升诗墨後
百年纯孝出儒门天意能令片纸存手蹟封题联从子人家收拾仗诸孙蛛丝煤尾呈奇物春雨秋霜感厚恩南望沃洲山下路草堂风月冷琴尊
夀徐耕学
邓尉山中一布衣筑堂住近钓鱼矶扁舟绿水才三尺小圃黄花满四围公府招延开幙久里人争讼入城稀祝翁强健长如此老作田邻愿莫违
夀义门郑仕信母八十
白麐溪上旧旌门举案何曾有妇言独向一身完至行能令三子荷慈恩长绳欲系西飞日春酒来如初发源前去耄期才两武含饴还待哺玄孙
次李宾之用陶韵止诗
昔观止诗诗意谓诗已止?然吾丧吾翻在辩说里渊明宁止酒文术乃责子苦思得孟郊新声有侯喜纷纷诸诗人一言予可起何况数百言和荅各有理兹事已三年屈指丁及已穰穰京邑间散落亦富矣秋水盛吕梁安能辨涯涘寥寥十二篇眼中邈商祀
腊八日赐宴
诏遣长筵列凤池人间节序九重知食传内饔真成例坐接同官易得诗雪里高寒瞻玉宇风前微动识朱旗十年左掖频分席深愧黄封酒满巵
与陈起东食腊饭
岁暮相过恨少欢小筵腊饭拟春盘休开碧碗抄云子旋把金刀镂雪团故里几人同雅集吾生今日本闲官天寒更为呼尊酒醉後犹能赋伐檀
寄光褔徐雪屋
吴下隐君徐雪屋久缘山水伴渔樵孝廉有士还堪荐贫贱於人真可骄书卷夜当岩月展布袍寒傍渚风飘铜坑深处杨梅熟尚忆题诗坐石桥
庚子立春朝贺
金阙遥开动乐声殿前袍笏侍春卿岁星忽傍东方起晓日初辞北陆行拟学宋臣题帖子待看唐室进傩名礼成再望天门拜列坐均沾锡燕荣
读陈玉汝纪梦之作
忆年三十忧无儿纸上僊翁谁赠之沈卿自云手亲写俨然挟弹张须眉悠悠十五流年内儿子三得仍三遗门悬弧矢虽暂喜架挂襁褓翻深悲只今沈卿亦逝矣厚意虚辱令人疑翰林吉士东吴产长身广颡兼丰颐视予屈指五年少三儿玉立肩参差尚忧娶妇孙未抱天生两臂将安施沈卿有子尤善画良夜梦感僊图披起来捉笔忙志喜一段奇事成新诗陈君陈君真好奇向人说梦何其痴惟君有子昔无梦如我有画今无儿苏家轼辙亦偶尔此例岂可攀而为从来仁者说有後敢以天道寃无知君心不足陇还蜀我欲易满尧之夔明年相与发一笑我当弄璋君含饴
辛丑元日次韵罗明仲洗马朝贺
紫垣兵卫法句陈立仗天阶满瑞麐律应宫县分气候光生庭燎散星辰周诗所愿无如夀尧德难名緫是仁玉殿三囘叨侍从衣冠深沐御牀春
郊祀毕承天门迎驾
礼成郊祀属新年盛事休夸古赋传万马尽驱惊海泻六龙徐度识天旋日高衮服依黄钺风细韶音隔彩?只尺尧眉真可覩华夷拭目共争先
庆成宴归招陈起东赏灯【正月十四夜】
公署斋居长曼曼三日尽将荤酒断故人契濶令我思欲往从之足如绊翻然骑马何处归御宴日高初饮散腹囊例许携其余犹有郊坛牲一段午窗坐睡晩始醒妇辈堪呼仆能爨盘飱已具酒有无拍拍欲浮欣满罐竹炉火暖酒渐温瓦鼎汤鸣肉先烂作诗聊代折简招及此孟春今始半客中无物相与娱一盏华灯光灿灿烦君为我搜诗膓佳节岂宜空对案酬和惟应陈与周【玉汝原已】要见累累珠一贯怱怱步屧不可迟他日来观成禘灌
元宵独坐
屋底烧灯俗强同莲花照眼瓣能红月光转向中天好人意何如昨夜浓【十四夜与起东玉汝原已觞咏至三皷始散】故里关心惟弟侄谁家拍手有儿童春风又报城门柝起步空庭见断鸿
翰林宴集阁老以宣召去
白玉堂开酒未阑忽传中使下金銮汉家事事归台阁犹幸三公坐不安
送孔宪副赴广西
十年大夫官亦荣萧然被服仍儒生胸中自有万人敌何劳擐甲兼操兵岭南羣蛮昔猖獗干戈满眼尸纵横连民窜伏遍荒野高州残破余空城是时君来作民牧仰天誓欲安黎氓身骑羸马从孱卒瘴岭恶谿循数程羣蛮望见遥相惊我来惟伏信与诚片言开谕才脱口马前罗拜咸输情腰县木牌悉听命手断药矢谁违盟弱男寡妇免系累山谷日昬犹哭声惟连惟高我守令汝獞汝猺吾父兄军中主帅骄心萌谓此已降皆可刑独将一身保万口讫今军旅休南征君於异类且有德斯民眷眷能相倾祝良张乔世重见人物信是吴中英外台迁擢终借寇上国追随争识荆同乡数聆情话好偏怪不肯夸功成迩来用兵贵神速【时有威宁海之袭】下僚旋踵登公卿以君累岁出死力有司岂合先知名迢迢桂管古所置领檄再作西南行投荒历险自无怨公道藉藉归时评奇功聊尔录一二碑文敢拟淮西平
怀修竹书隐
春寒漠漠雨溟溟假寐书牀午梦醒十载客居便巷陌一时乡思绕园亭繁花照槛知堪赏乱石鈎衣忆所经恰有古苔三亩绿都来修竹万竿青当窗好鸟通人语挂树危藤学字形日射韭畦朝可剪香凝?室昼常扃鹿塲旧筑犹存号鹤冢新封未刻铭架上残编归拟读移文不待北山灵
题倪云林画【云林晚岁斥卖田宅念其友张伯雨道士贫而且老持其金悉畀之後党祸起富室多死徙云林独无事人始赏其有见王光庵为墓志特载其事】
黄金散与列僊儒江上扁舟逐钓徒为语纷纷评画者要知迂叟不为迂
家藏集卷七

[book_title]卷八
钦定四库全书
家藏集卷八
明　吴寛　撰
诗四十四首
分题武城送奚郎中归省
舟行漕渠上日暮临孤城泊舟试借问因得兹城名逶迤无百雉人烟少交横蕞尔齐鲁间独感郎官情吴门至洙水岂乏三十程偃也能北学学道功乃成一朝辞孔席去作邑宰行为治以礼乐用武忘甲兵宣尼昔枉驾辙蹟犹分明壮哉孰非县不贮弦歌声遗风被千载易使还黎氓问俗野烟起怀贤春草生因寻言游室更酹澹台茔
分说字韵送起东赴江山教谕
门前短狐裘下马立深雪忆君远来初寒气方凛冽俯仰曾几何时候已向热三日春风颠黄尘没车辙城南大道傍正怪柳可折悠悠二十年会合嗟久缺旅馆相过从情话始亲切新檄复自持向我忽言别别路何所之遥遥指东浙邑以江山名信美不待说独言抱高才进取一何拙长须渐斑斑仕版仍下列幸惟师道崇君子意所屑置酒临长濠适值修禊节觞咏争骋怀我独如哽噎挽衣不能留越柁行且捩惟君处乡闾早岁得诗诀运思无凝滞往往笔为舌客居屡相投佩诵总清絶只今屛障间一一悬佩玦离忧聊藉兹庶几自怡悦分服字韵送姜恒頫御史赴南京便养
落花芳草连平陆骢马行行入南服岂无斗酒可留君头白高堂怀就禄娄水云低异太行秣陵天近如韦曲过庭莫道谏书稀手中自削三千牍
谢孙希说送蒲团
新编蒲叶未全乾倦坐藜牀每弄丸罄矣相随无长物块然【阙】付此闲官禅心似彼何时动病肘从今有处安聊就坡翁偷谑语一诗换得两尖团【东坡谢送蛑蝤之句】
为费廷言题沈士偁画枇杷双鼠
古诗三千兼刺美孔笔不曾删相鼠齐谐志怪到张华博物应疑鼠有牙虫鱼注成非磊落韩子作诗讥郭璞後来埤雅亦何为中有鼠谱烦农师鼯鼬鼱鼷本同族散在人家称小畜画图此种栗鼠否竹?野处同其俦纷纷恣食高廪米昼伏穴中那有体一前一郤夸委蛇李斯为汝误已多暖风吹林金颗颗独在江南饱珍果永州事败无孑遗甘与鹪鹩守一枝
张子俊画松【周尚文太仆藏】
案头佳楮不盈尺上有千丈之长松非关月落影如许连蜷欲起双蛟龙我方隐几当清昼彷佛徂徕见深秀空堂飒飒风声寒满把棱棱霜骨瘦昔闻张卿人品高王芾与之称二豪凤池挥洒出天趣往往笔底翻波涛杜陵诗翁去我远愧此毕弘与韦偃故园旧种隂已成独客燕山岁华晩
过玉汝半舫斋观童子种植
豆篱瓜圃旋看成坐觉斋居意思清待到翠隂堪覆坐老夫须挈酒壶行
岁寒三友图
桧生岩壑里凛然岁寒姿衆卉岂不好贞心少相知南望庾山麓北瞻淇水湄气味虽脗合犹恨道远而生绡才盈丈一旦聚于斯匪藉缩地术良工亲手移能事出腕指托物由心思邪人多党与蔓草难芟夷正士每特立嘉树不附丽时或倒置之山苗反离离惟此一堂上霜雪同襟期聊因草木类窃比唐虞时后稷既在位继以契与夔纷纷共鲧辈末路将何为
陆参政挽章
一世惓惓义举心宦途豪俊每披襟秋台吏牍阳春暖炎海戈船岛屿深客满郑庄曾置驿人如陆贾却无金锦云溪水声呜咽执绋何劳更托音
端阳日【是日夏至】
夏至端阳一日来人间节序并相催饭包青箬为时食瓮拆黄泥有宿醅幸少俗尘栖陋室喜多甘雨润枯荄此时又作家园想笋箨藤花满石台
寄顔澄之工部
京口相逢又一年别来书札赖人传午窗睡起频挥汗最忆金山共饮泉
郭忠恕雪霁江行图【沈啓南藏】
路出三峡风飕飕江天雪霁宜行舟水枯灔澦高突兀木叶落尽俱东流艨艟相联蔽江下半空结构如危楼两舷之间可走马主人恐是王益州独嫌百物具篷底如何不设戈与矛後系一舟亦千斛什器满载余瓿瓯青帘翠幙互掩映彩绳锦缆纷绸缪玉炉频爇沉香火寒气不到珊瑚钩篙工柁师噤无语指落层冰谁为收安得挽以百牯牛代汝仆夫力且休人生得意在富贵乡里小儿惊宦游望中隐隐连远洲深树落照哀猿愁日将暮矣泊何处万里几转青山陬狂僊画笔穷冥捜图外意思令人求陶翁愿弃五斗米未肯折腰从督邮飘然轻扬孤舟去惟有葛巾犹在头高哉斯人谁与俦呜呼高哉斯人谁与俦
送伊德载赴南京刑部
阙下争看进士袍南行又喜入刑曹青云濶步空尘土丹凤孤飞好羽毛茂苑百年门巷旧【先世吴人】甲科两世姓名高【族叔侃丙辰进士】不须分禄遥为养甘旨公余手自操
题画送陈明远赴丹棱令
洞庭木叶起秋思正是扁舟入蜀时十里山城知卧治卷帘清昼见峨嵋
赋銕瓮城送费廷言归省
銕瓮城何崔嵬孙吴昔此作京邑万夫筑土施金椎上有千雉环列下有四门洞开隐然屹立絶飞鸟独许北固山相陪吾尝登其上纵目重徘徊西瞻秣陵树南望姑苏台北瞰长江作衣带东观巨海如酒杯城中多居民市肆浮红埃时平目不识兵革城闉积雨生青苔万室相掩映水曲幷山隈兹城真画笥收拾能兼该芙蓉楼头朝日出凤凰池上春风来官寮登高或乘暇能赋岂乏王与枚郡人暂从天上囘都门车骑声喧豗当筵何物可赠别一阕銕瓮歌新裁北固有时崩銕瓮无时隤诗家比兴义窃取坚为君操高为才秋江水满君行哉
与僚友出城饯廷言後入月河寺
月河秋水泻城隂十里沙堤马蹟深自笑竝游如宿约祗缘清坐费新吟危亭近逼孤云角小径濳通万石林不是已公留客住晩天凉思正盈襟
为李瑞卿寺丞题王叔明义兴山水图
阳羡山深懒杖藜卧游三日路仍迷云中望见乘舟者始识遥通罨画溪
与蒋宗谊城东观泉因忆旧谈越中五泄之胜
秋早俄惊急雪流夜来高岸雨初收同行赖有三山客试问何如五泄游歇马旋成燕市饮扣舷遥想越人讴玉泉山路凉风爽还约寻源向上头
次韵张汝弼见寄【其诗有诗法将随陆放翁又立命独嫌磨蝎宫之语】
尽去淫祠如狄相大兴乡学类文翁郡中有守今难得岭下斯民久不逢诗法雕虫成小技术家磨蝎忝同宫远期君子来朝日横浦风高起雪鸿
任月山九马图
前元画马任月山九马意态皆天闲开图似具方臯眼不在骊黄牝牡间日午归来千里道渇者饮泉饥齕草风前汗血流未乾仍见双蹄腾枥皁曹韩已远图有无犹赖杜老诗如图慨予何以慰马癖空对騄駬幷騊駼唐家自得王毛仲一时下乘千金重此图卷却勿浪开旅獒日日宜蒙诵
悼彭侍讲先生
江右才名束髪知商家三俊用何迟乡贤忠节心相契古作雄深力独追壁宿云昬愁永夜潇泷石润瑞多时澘然一掬临风泪谁说东坡只哭私
秋夜弹琴作醉翁操
偶弹醉翁操载诵醉翁吟斋居当月夕风露正盈襟谁云在城市而独非山林似闻松风起吹落古涧隂涧水相和答琅然有余音神游幽谷底步入琅琊深翁貌殊秀伟幸哉见於今挂壁有长图山林气萧森高人多古意亦复弹吾琴纷纷流俗外谁识此同心【时陈玉汝以所藏朱泽民松溪琴士图索题遂及之】
与原已过玉汝半舫斋看月时八月十四夜
锦袍寒重未成眠飞盖西园又一年桂魄强论千里径人心犹待十分圆天低韦杜看逾近夜久奎娄坐稍偏更拂冰弦弹古调醉翁余兴付琅然
重九日与萧汉文出游城南
诗家长不负清秋疋马城南又出游霜落茱茰经古沜烟横苜蓿度高丘莫论来岁知谁健还怪前人管蝶愁向晚悠然何所见青山依旧满墙头
再游城南
登高始经旬野景宛非昨园空秋叶深山净寒云薄清尊喜共持破?重落日暮淡忘归黄花翳孤壑
送僧道茝游五台
头白吴中一老僧惯将双足付崚嶒如今又向五台去此是诸山最上乘
谢孔昭临黄大痴画
大痴道人避世士移家旧隐虞山里早年能画老入神落笔虞山宛相似深林依稀村坞重水口近与昆湖通高冈磈硊势欲堕此老前身黄石公百年以後谁其亚昔者吴门称老谢案头临画似临书咄咄逼人真可诧风流前辈杳难攀谑语空传谢叠山窗中远岫依然在天际春云仍自还【孔昭善写山自称谢叠山】
陶靖节归去来图
揺揺轻舟暧暧故里陶翁归来僮仆咸喜柔?将停长缆斯理迎候者谁曰维五子舒宣前拜继以阿端雍佟傍门翟氏整冠家人相见孰云寡欢督邮何人县令何官治我三径谢彼五斗束带则难荷鉏何有力耕虽劳赖有浊酒一杯对持田父我友岁荒乞食翁则不贫荜门柴车素琴葛巾孤松可抚高柳可薪佳菊可采幽兰可纫使翁乏此中亦自乐乐夫天命而无愧怍白云遥遥怀古有作班庐既返斯语自昨两晋文章惟归来篇画史运笔丹青乃传王室终毁相门独全荆轲之咏又孰传焉
悼张亨父
词林何事失斯人不见风流迥出尘昨日退朝鞭共举他家聨句墨犹新棺停旧舍魂归远车过长街腹痛频无力能为孤寡计题诗聊复报关津
咏邵文敬所藏转刀
铄金巧思出工倕独抱机心展转危报主久知深自许授人难辨倒相持笔端字悟藏锋妙囊?锥嫌脱颖迟诗社埋头羞锐进吴笺一割尚差差
咏汤妪
笑汝皤然似一公穷冬相伴胜房空三缄口不思援上九转肠应为热中诗咏怀春同少女礼云当夕称衰翁平生知足浑无辱不恨孙弘布被蒙
次韵答宾之作书戏效拙体
书家新様出眉山若拟丰姿定玉环砚沼百坡空对影管城一孔但窥斑临摸恶札劳唐楮结构奇材得鲁般此意亦知聊戏我试看搀夺语尤顽【来诗小序有勿怪搀夺苏家行市之语】
再答
西台退笔塜如山魏晋书家尽辙环长爱弱毫能瘦硬戏将浓墨故斓斑物知久假非真有师出无成定早般【般与班同赵充国传般师罢兵来诗後题曰行且还故步矣】岁暮百篇期和答莫辞呵冻手偏顽
三答
苏墨穰穰满屋山宿缘疑是手探环马形始悟当书尾羊鞹无劳强索斑屡屈汉庭陪绦灌远输齐粟荷姚般社中一笑同游戏三絶君仍有絶顽
四答
春风初起到燕山书客朝来喜赐环诗阵且教旗正正朝衣空涴墨斑斑廉颇谢罪宜先蔺赵鞅行军已殿般只尺西台还故步雪当独立愧疎顽
五答
都下才名李义山诗筒相送几循环寒蛩入户声初咽拙鸟成巢羽独斑聊复据鞍如马援不因夺邑愠劖般壮年已受书坛戒幸少童心莫比顽
次韵答谢於乔送石首鱼腊二首
腴腹无劳重剖开依然尺素喜偕来野人顿顿宜常食甲第纷纷自满堆雪里作羮夸道韫病中和粥慰僧嵬【佛经云比丘有疾可以食之】相逢旧是烟波客兴绕江湖句易裁篛笼擎送手亲开片玉遥从海藏来自取刳膓胶独饵【周礼鱼饵】若敎骈首石成堆名传诗客如通印力尽渔工学背嵬楚俗未知鲜食美莫临陶鼎索新裁【答宾之之戏】
答于乔次韵谢送冬笋
西郭清风棊墅开门前俗物敢持来聊供香饭抄云子为想长鑱斸雪堆空腹冷含金琐碎壮心未怯玉崔嵬知君能画非馋守乞与鹅溪绢剪裁
又答宾之次韵
吴船遥泝雪江开曾遶篔簹谷口来鹿角几时林下解蒲芽何物市中堆小盘朝送情偏雅巨室山装势亦嵬人说孟宗多孝感北堂供馔手亲裁【时宾之母夫人初病愈】
谢冯佩之次韵送盐笋
桃竹初疑一束开齿牙还辨越船来囊盛藤子新题帖饭煮芹菹漫作堆兴逐先春风味胜功收斥卤雪花嵬任渠老硬相评品未许伶伦当管裁【盐笋老硬为宾之所评】
答于乔再次韵送鱼鮓
晴窗裹鮓帖初开碧碗红鲜入馔来礼尚右腴空古制食宜方丈向前堆舌端渐觉香膏美齿上频惊脆玉嵬东海任公今谢傅六鳌须为一时裁
次韵谢凌季行送新酿六尊
寒掩蓬门午不开东邻新酿叩门来黄封内法何从授红印他家自满堆饮量笑添清浍濶吟肩醉耸玉山嵬青州旧例今重举从事多能未减裁
饮于乔家以端砚联句毕复拾余韵
披云离北岩度岭入中夏饮水从溪渔过都倾市贾气陵松滋侯姻缔雪涛姐重藉剪楚茅方函斵川椵津津剖马肝濈濈摸羊觟刖足恨蹒跚仰唇惊閜守黑面岂黥含贞口终哑静维有夀焉玷尚可磨也鲁史纪获麟晋帖题裹鮓供给到唐文护持等商斚眉形空爱纎风字仍嫌哆却立敢摩肩偻行当出跨载观七八评重补六一写取友必于兹舍渠总其亚器随诗铭传人当碑刻打岩韵拾孑遗微才任聊且
家藏集卷八

[book_title]卷九
钦定四库全书
家藏集卷九
明　吴寛　撰
诗五十一首
辛丑仲山自宁阳回过宿同朝正旦
齐鲁分司地三年不负知过门多旧话下榻又新诗晓日瞻鸾辂春风集凤池聨班同拜舞鵷鹄喜肩随次韵李世贤斋居见怀时予病目不出
饭罢斋居撤纸屏定知踏月步空庭上林此夜归鸿落後圃何年睡鹿醒【刘保斋为院长时尝於後圃瘗鹿】彩笔淋漓分晓露玉堂突兀带春星高情只尺劳相望思绕西山万叠青
夜坐怀斋居诸公次前韵
布衾寒拥对牀屏鹊遶南枝月过庭瞑目谁除童子障斋心自比太常醒花时渐好仍笼雾灯节相催屡问星【俗传元夕晴初八夜看参星】便有玉堂天上意铜罏当案冷烟青
次韵鼎仪世贤问予病目
药裹长随老杜居全凭坐客诵方书岩前激电空闻烂屋上繁星顿觉疎遥望未能知匹马不祥幸免见渊鱼诗家善谑坡应尔旅馆清斋泽也如似说北门春色近试分东壁夜光余烦君漫举卢仝事此事非予却是渠【时玉汝得子误以见戏】
宾之鼎仪以前韵倡和句有及予者答之
十日寒窗叹索居案头空积故人书屡亲药物青囊近乍免朝仪玉佩疎春到能言惭慧鸟日高犹瞑羡鳏鱼隂铿句法何人得陆贽才名後代如独恨无讥非郐下尚留遗韵岂周余心斋不比身斋者谁识清宵梦石渠
喜苏御史还朝
昔报分司御史归曾闻父老共歔欷江南列郡同三辅天上羣星有太微白笔手题封事满赭衣人立讼庭稀周家拟用苏司寇只尺威顔定不违
寄夀陈楳轩五丈八十
天南永夜夀星孤盛事新传自古吴长巷铁瓶依甲第广庭丝障拟蓬壶山花似锦争来献春酒如渑不待沽玉敕早封周柱史蒲轮遥载汉经儒云霞荡影连华屋鸾鹄分行峙碧梧离席旅酬期客醉当阶答拜却人扶康寜无恙应仙骨僖敏同胞亦美须带索緫夸三乐在将车犹忆二难俱岿然乡里灵光殿久矣丹青范蠡图杖屦未能随父执衣冠独幸接师模广成千岁从今致晏坐楳轩看织乌
送周希正教谕赴嘉祥
心系慈闱里名题乙榜前治装初北上奉檄又南旋得禄家无累横经席可专此行应暂屈拔擢在他年
题杂画四首
策杖何所适高歌度林丘青山余兴在三步更回头昔观水村图长爱赵松雪只尺真宛然人家倚丘垤雪湖清可游欲往乏艇子谁筑临湖亭寒波动窗几水云同渺然细岭空翠色忆在太湖东弁山恨相隔
送刘时雍职方使宁府
面承天诏下蓬莱路指江西巨舰开持节緫行藩国礼按图兼试职方才锦袍明月神仙去画栋飞云帝子来河汉莫劳瞻望久星槎秋近却须回
忧旱
云汉诗人咏删余见圣经民情方贸贸天道岂冥冥赤地连秦晋清流涸汭泾端愁禾种断久待麦苗青竟日瞻雌霓中宵问毕星近郊仍太甚当宁不遑宁丙枕勤图治秋台缓用刑省躬曾下诏逆耳遂俱听好雨当驱魃狂风预杀螟小臣期入贺志喜更名亭
王叔明村舍图
田间雨过骑秧马箔底烟生餧火蚕偶看王翁村舍景翛然午枕到江南
送顾希遂刘以规赴遂昌缙云二县令
路指天南处士星聨车清晓发都亭汉家循吏应同传预熟堂前戒石铭【吏部曾摘戒石铭二语为题试选人】
希遂持栢子庭古木图求题为其尊翁夀
老僧作画真游戏不向绳牀立文字禅余捉笔扫生绡王宰胡为独能事槎牙古树形甚奇疑是蛟龙傅双翅云蒸雾涌不可羁倏尔卷之藏画笥亦知社木非不材全此天年皆自致石罅盘根意却甘樲棘任渠生满地海虞顾翁隐者流有子教成为县侯翁今年纪过八十头白人间无所求日长抱孙坐堂上右手尚能持酒瓯试题古树为翁祝遥与庄子论春秋
久旱偶读王半山暮归一首感而次韵
八月不雨天冥冥宿麦半死黄兼青雨师出游风伯阻半道执辔车还停天门万里欲往扣阍人辞谢言谁听盆池养鱼真戏尔勺水亦复扬清泠洛川迢迢不救旱川神微步夸娉婷安能?之洒九土一唱吴歌摇越舲
送陈坚远
杏园事落莫已过燕都春有司愧浅陋使子志不伸铨曹重县令谓此民所亲终然被简拔去慰黔阳民黔阳在西南地与川蜀隣茫茫沅湘间曷置子一身朝廷不忘远一视同其仁远人德乃服劳子以抚循子昨来都下本作观国宾买屋柴市南地偏避车尘十年艰旅食家人总欣欣我数往扣户子辄起正巾清谈尽款曲书画复前陈客中易交结何人最情真如子兄弟贤气力安能振庶几年尚壮美玉终难湮洞庭木叶下水落当知津扁舟逐去鴈怅望远行人
送沈良臣【家有宋高宗书良惠堂扁】
杏苑春风後车尘带落花儒衣初出郭御扁旧传家易许丁寛讲诗从沈约夸扁舟明日路江上暮云遮
种竹
人间此日六月六独卧北窗逃暑溽起来手校百家书种树新编存旧籙今朝种竹云最宜况是淙淙雨初足城西佛寺许见分亟往乞之休待促泥涂十里何遥遥健步携筐驰两仆丛林夏半放叶稀新笋纎纎簪琢玉雨余荒砌更旁寻土润长鑱还易斸入门便作摩戛声眼中遂有篔簹谷连年生意殊寥寥净扫虚庭无寸菉此君与我多宿缘不鄙闲官故临辱长身嫋嫋凡六辈瘦骨棱棱才一束浅深稀密种如法更记南枝水频沃清风屡为拂缁尘何异振衣新出浴翛然摇动久参差墙下疎隂散朝旭词人墨客会登堂预傍诗坛建牙纛素餐语陋歌伐檀多识名惭收采藚青春高宴桃李园尤怪谪仙销夜烛好来此地倒壶觞安用他家置茶局日高相对欲忘味一任连毛并脱粟长庆诗中纪似贤白傅名言斯实録敢作寻常草木看造次下堂犹整幞平生求友益者交劲节虚心尽忠告岂学寻常嵇阮徒散发昏昏困醽醁因怀旧隐辟小园一个茆亭四围緑坡仙为我制诗箴楣上分明揭医俗扁鹊徒闻药最神平居肯费黄金赎醉眠欹枕石牀危放步曳筇苔径曲中林惯去复惯来鸟兽相忘免惊触场开町疃伏麏?巢接栟榈哺鸜鹆燕都再住又三年俗病谁医日忧笃北地高寒木易雕难同吴越兼闽蜀不图致此到吾庐信是此君多眷属春来雷动箨龙行尚怜地窄身蜷局邻家隙地半亩余久矣弃为牛马牿迩来见售教扫除歘见疎槐?繁蓐古井西偏粪壤平移种终当操畚局沟浍循行防旱乾雪天障护从皲瘃猗猗如箦且如苞放出千竿惬吾欲邵家旧例倘可攀小结行亭工自督交游倘识匏翁情昔者诗篇烦再续
寄李贞伯
金母桥头置隐居近来清思复何如遥知舶趠风吹尽燕子催人好束书
送吴德徵
溽暑宜多雨南行又见君开尊临积水挂席带疎云片玉崑山出清风建业分乡邦为别意投赠愧无文
史馆偶作
天阙何巍巍修廊接高阁冠佩相追随何曾叹离索值此夏日长深居净炎歊仰惭昔人言兼有天人乐泛观百氏书得意时一噱新水涨玉河流云度朱箔农家望甘雨缘知夜来落阶草回枯荄盆荷承嫩萼欣欣耳目间羣物俱有托安知宿麦空孰与求民瘼悠然发孤咏薰风动檐铎
与李世贤游月河寺
春闱滥校文喜与子为伴匆匆三试余文卷总堆案夕览不成眠朝披遂忘盥当其忙迫时往往至达旦倦甚复醒然长鸣老鹅乱地与门钥分人从壁锺唤空庭岂不广欲步足如绊谓当撤棘围偿劳藉游玩人事各纷纷诗社盟屡叛荏苒入夏来仰天复忧旱及兹得甘雨行潦且弥漫天气今特佳隂晴料能断驾言出东郊尚趁季夏半缓行乏肩舆低载维款段仆夫请所之聊循月河岸野寺虽荒凉当门有奇观雨後流泉长絶胜冰始泮危亭合清隂絺綌也须袒兼为河朔饮酒到请勿算马上谈新诗先此发一粲
送许埙还东阳【王允达壻】
浙河昔枉棹千里来吴中茅堂乏延款修竹维清风爱子脱流俗宛然如妇翁信哉得许劭因之想王通当时既别去传闻学弥工固应领乡荐名姓登南宫我重为子喜仕路今方崇却缘感霜露一卧春闱空有司幸藉口弗驾车虚攻被褐出太学伏暑怜未终过我复告别仍还浙河东都门雨新霁晩天见长虹津头水势盛趠岸宜孤篷遥遥八华山翠色高巄嵸读书有旧隐绩学期成功三年藋上鷃一日云间鸿
次韵寄潘太守琴
闽南阙政赖君修吏治评来汉代优民有田畴歌召杜士能经学比程仇乞身岂为浮言动去郡惟将故事留未老一筇端可却自临溪足与山头
送秦廷韶改守建昌
京尘漠漠爱楼居卧看天街雨脚疎诗儗前人知可到史修循吏许谁书倘开东阁应先入暂守西江亦美除试向新民谈旧政三年化及武昌鱼
送潘栗夫佥宪提学四川
豸服初成咏五紽西行兼得里门过汉家暂托文翁事蜀道休听太白歌诸老词章惟故郡频年交谊共贤科雪消三峡江流急定拟将诗度旋涡
彭文宪公挽章
馆阁先登宠渥全名齐东里继乡贤史家房杜功难録文苑欧曾法独传四海日长依化国九京天远隔重泉後生三载相从地坐对薇花欲泫然
王成宪席上赋火肉
竹烟冉冉暗中浮佳味谁将制法求熊掌不劳重宴客羊头何用亦封侯黑臀髣髴逢公子白蹢分明出婺州饱後厨人还细聂一盘红玉荐新篘
分题习家池送侯佥宪
遭时为汉官佐宪游楚地偶过习家池还询山公事遗音有歌童倒载亡归骑後世愧高情徒然效沈醉
送祁至和参政还湖广
赤墀忆共接班行当日君犹作正郎久向江西参政事又来阙下沐恩光三年考绩因虞典千里提封过楚疆秋满都城临别意只将诗句纳行囊
送萧汉文贵州佥宪
连宵不省是离筵空喜当轩朗月悬男子出游须万里大夫能赋已千篇吏曹荐士知无忝王事劳人信独贤坐待高秋天气爽好怀还托鴈书传
为邵日昭题荆南春晓图
尚书高公成絶艺二百年来许谁继爱此荆南春晓图雾雨蒙蒙湿青髻邵君读书当万山诛茆结屋才三间深林卓午日光漏猛虎犹能窥一斑
东驾问陆鼎仪之疾次韵罗洗马傅校书
廿年翰苑旧儒臣简命东朝进讲频病体卧来聊假日睿思传到旋生春寻常赐食当前席只尺登瀛迓要津想见幽怀多感激秋宵无寐望仪宸
野步图
山风不断鬓毛凉谁扫迢迢赤岸霜莫怪回头三步里石林端可坐焚香
送李若虚
浙中妙山水造化夙所置美哉聚于斯千里一画笥行观与坐閲举笔皆可记其间多诗人良亦山水致李侯豫章产诗骨禀尤异决狱最屡书岂不称法吏苦吟顾无俦自谓性偏嗜骑马长安街推敲见诗意终然胸中奇抑?未能肆擢官副外台偶在两浙地阶庭列儒生案牍积文字多暇仍出游兹惟惬吾志扑砚饶清晖新题翻自试寄与蓝田丞吾仍有公事
送陈师禹提学云南
万里行行马独前外台仍喜得同年【初拟萧汉文不果】路开六诏连车辙业讲诸生对简编銕豸冠高还自整碧鷄祠古漫相传两张条约曾亲见愿向遐方继昔贤【崑山张节之华亭张时敏近岁皆以副使在师禹省中为提学称首】
送蔡太守赴南宁
五马齐驱雪蹟深除书新领荷纶音地偏正倚西南事天远须怀只尺心陆绩清名惟载石蔡邕高调岂弹琴春风驿使应多便拟报诸蛮总献琛
为徐仲山题虎丘观泉图
徐子昔年官水部匹马萧萧历齐鲁运河水满万艘通汶泗交流无壅土归来泉志手亲编好与河渠书并传不识当时陆鸿渐齿牙空味虎丘泉
题汀州忠爱祠
闽南初置千夫长邓贼乘机潜聚党一朝变起沙尤间山谷羣蛮应如响竹枪纸甲鋭且坚白昼横行争扰攘尽驱壮者入寨中忍见寡妇啼道上列城有警朝出兵府库大开悬厚赏贼徒失计渐诛夷流血成川归洗荡守帅何曾论胁从刻日搜山当不爽军门有令谁敢违汀州推官独称枉推官在州十八年狱空有颂人曾传宁将一身与贼死身安要与民俱全纷纷总作邀功计道路所获皆牵连下车解缚焚簿籍似此活人知几千卧龙山下陈牲醴民欲祀生翻祀死千年何以表赤心忠爱煌煌有题字独怜仕路终府僚报德茫茫嗟此止岂不闻玉堂谢学士闽人说是推官子
送张兼素
北河冰合滞方舟来作京华两月留公议在人书上考壮怀于世抱先忧旋归幸慰斯民望抚字劳从异日酬握手不夸春榜旧南雍风月久同游
答兼素次韵留别
南去难同郭泰舟客楼密雪故延留来朝初考虞廷绩出守真分汉室忧已似往年重惆望可能终日遂赓酬春风远召还堪慰聨佩相期凤沼游
次韵傅曰川病中
岁暮偏惊客过门方书时与国医论筇拖冻雪当松院屋背方塘类水村日籴五升知贵贱月收一束问寒暄杜陵诗句依然在想见微吟对浅尊
游朝天宫
扑衣尘雾入门消修竹奇松步屧遥紫府新开延日月碧台高筑倚云霄城头瑞鹤招还下海上枯槎坐欲漂为忆仙家烂柯事手摩石刻是前朝
原已邀赏雪
乘兴谁移雪夜舟清晨书札喜相投极知今日三宜赏【原已语】亦爱前人四即休腊粥馈余犹宿饱【时为腊月九日】春醪倾满更新篘回瞻玉宇高寒处快马何人自软裘
追和叶文庄公喜雪
都人举手荷尧天不用书云更卜年晛未曰消应待泮霰维先集似争权作劳愿附三农後志喜谁夸千载前独坐南窗红日满敢辞磨墨制新篇
观奕
高楼残雪照棋枰坐觉窗间黑白明袖手自甘终日饱苦心谁惜两雄争豪鹰欲击形还匿怒蚁初交阵已成却笑面前歧路满苏张何事学纵横
次韵邵文敬对雪
酒力难胜夜气严研池水涸咽铜蟾客居燕赵惊初见岁在壬寅信可占棋士手皲犹对局诗人齿冷欲停籖北风作阵斜窗白吹灭银灯坐未厌
哀萧汉文
吾乡二年间人厄何屡见生者若晨星死者如激电张卿当壮年疾行已云先凌老俄继之身後谁主奠禇子远召来丧舟遽南旋安知吾汉文策马奔复殿异哉难重陈此事真大变汉文少也孤惟日亲笔砚既壮登甲科世故尝历练工官亦甚劳精勤素无倦仕优兼好文提学首膺荐终然刚直姿此辈方悁悁遂成贝锦诗侧席阻深眷幸尔赖圣明不失外台选一时重贤名远去人反羡朋侪置别筵我数获陪宴席间杂珍肴独怪强下咽被病盖已深憔悴见顔面杪秋城东隅聨骑争往饯举鞭大道间欲别仍恋恋孰期驱征车税驾反饰輤讣从南使来交游走相唁客居地苦寒启牖放朝晛念旧涕泪零雪後还集霰嗟惟兹四人在朝并吴彦其一吾同官其三自同县汉文死差强故宅归偶便独怜锺鼎才堕地成破甗岁晚魂茫茫有手恨莫援呵笔一写哀聊为故人传
家藏集卷九

[book_title]卷十
钦定四库全书
家藏集卷十
明　吴寛　撰
诗五十五首
壬寅正旦侍班
炉烟如雾霭彤墀半启金门复道危只尺星辰华盖转中间日月衮衣垂普天凤历开寅岁平旦鷄人报卯时御座不胜袍笏近侍臣偏识汉朝仪
和傅曰川以病止酒次陶韵
古来旷达人有酒谁肯止忘忧惟藉兹况在疢疾里此事陶翁然岂意至吾子不知翁作诗聊以诗自喜使当呻吟时得酒蹶然起所以谓浊醪其中有妙理匪独藐二豪既醉且忘已美酒与恶石去病殆均矣但嫌过饮人拍浮渺无涘会将二卣陈稽首致禋祀
再和
闲居发深思欲止无所止幸哉此顽躯不落诗酒里止诗昔李侯止酒今傅子而我处其间漠然无愠喜所止谁尼之旋踵兴复起不如不止人二事能料理古人尚少真俯仰孰知已缄书报陶翁我止乃真矣春服不待成驾言玉河涘未下孟郊拜岂曰杜康祀
分题百步洪送顾工部
长河势屈曲学海遥之东瞬息泻千里滔滔若无穷忽然经彭城怒发何其雄千艘相上下往往惊篙工昔闻入蜀险殆与三峡同行人举足计聊号百步洪此地山绕路微禹安能通凿石尚磊磊急流为磨礲喷射声愈振石腹疑中空尝登戏马台忆羽能战攻自夸重瞳子不数隆准公长驱八千人气撼沛与丰余威付此水叱咤犹生风美哉河渠使来往殊匆匆水利归上国期成疏濬功月夜披羽衣清啸黄楼中下视瓠子河枉筑宣防宫
送汝行敏
共挹清风坐竹林吴门相见到于今久闲池上挥毫手未怯天边倚剑心考绩最高谐士论分司多暇注官箴马头送别还长啸不减孙登鸾凤音
园居初成次韵李宾之见过
扣门遥过我夏日更劳公小屋聊方就清尊幸不空畦长连古井树老映疎栊归骑休催整追凉賸晩风
观制雨?
作轩未料宛丘长檐下增修匠石良坐倚前楹天忽远步当平砌午偏凉白云就宿看逾稳急雨来催信不妨敢与苏家论择胜半间难遣十夫将
题浦氏兄弟中秋赏月图
月临嘉树不成眠夜半中庭忽短筵率尔盃盘聊草草閧然箫鼓却阗阗荀陈星象空相应王谢风流亦可传玉季丹青兼有引尽将秋兴落华笺
和胡彦超过园居
三亩幽栖地新诗枉孟郊高题无凤字拙构有鸠巢委巷重劳问衡门也用敲一尊聊奉款亲手破霜匏
次韵陆鼎仪过园居
开门小圃思悠然敢与陶翁较地偏此日便教悬木榻谁家却去坐琼筵藜羮韭饼真能具菊本瓜苗早已徒步相过应莫厌只愁东郭履先穿
和王允逹病中杂述
日午畏新暑步就疎槐隂清风飒然至当此一披襟闲居任寥落而独怀同心入夏阻良觌荒园变鸣禽怀哉久在告幸无官事侵只吐陶韦句时将代呻吟向晩有奇事忽此金石音平生在学道富贵安能淫青岩旧隐居兴入烟岚深微词写雅趣展玩良足钦崚嶒耸诗骨怅望西山岑
分韵得肃字送林朝信
十年戴法冠能使百寮肃共瞻风裁高鵷班耸孤鹄平生献替心奏草惟自读圣皇记老成昨喜批荐牍议从吏曹公初岂假梦卜辍君副臬司万里骋遐躅章服增煌煌金銙映朱襮雅志在澄清奸邪首仍触昔闻走?狼今见蛰蛇蝮团团八桂林得此一枝足薰风吹双旌欲渡江水緑饯别杂交亲天气适炎燠酒阑棊槊喧醉墨已盈轴羡君有兹行昼锦非所欲实惟家庆全乐哉难具録
为王希曾题启南长荡图
吴绫八尺余远胜好东绢坐移长荡来歘向眼中见按图想旧游峦岭非生面阳山踞独尊虎阜奔而殿柔橹一摇摇船头翠痕转春水澹若空白云故多变佳哉吴中景独许沈郎擅典客方壮年孰云宦途倦吾志每图南欲趁秋风便幽深付一筇此乐人勿羡
次韵答同年邵汝学约过园居
触热相过敢惮烦会呼童子扫蓬门俗流未许通车马年契长期到子孙已儗置棊刓木局旋教开酒击泥尊荒园半亩清风足他日应消楚客魂
二答李士英
堂成圬者更相烦只尺墙东别置门长愿清风分故旧独寻芳草忆王孙【士英出唐宗室後】楚人预约空诗帖吴客难言泛酒尊荒径寂寥春去远倚阑还用吊花魂
三答刘道亨
坐待刘义洗热烦雪车冰柱早临门自怜学圃空称老谁似登堂累抱孙杜子刈葵蔬入馔陶翁收秫酒盈尊奕场莫谩夸能事高着还当恼醉魂
四答胡彦超
园丁频遣愧劳烦菜垄清隂已满门车过陈平多长者官如胡质有诸孙小堂定拟虚中席内府初停给上尊【翰林每岁五月至九月例不给酒】不怪连朝风雨恶暑天真为洗诗魂
五答李宾之
庵居聨咏旧曾烦诗令严来岂棘门欲系苦匏同贱子【李有诗云庵居如可借吾亦系吾匏】每夸僊李得贤孙过街莫放追风骠【李尝坠马】对影须开问月尊不是葛洪川畔路李源休覔旧精魂
六答杨应宁
池上挥毫思不烦忽传诗句到柴门官聨贾至称中舍字许杨修识外孙西郭向人空折简东堂延客已开尊杏园旧例推年少风雨孤村莫断魂
对萱花
萱花映丛竹顔色殊觉佳新雨湿还重薰风吹复斜不嫌开易落一日仍一花岁晩竹当茂无令人独嗟
送仲山後坐通法寺西轩【是日名其圃曰雷泉】
歇马东城下缘堤踏浅沙长因送客日数得到僧家灌木隂三亩奔泉响万车晩来檐溜断天际散红霞送郭翔鹏进士知福宁州兼寄州倅马庭简
闽海遥遥独置州忽看秋水动扁舟暂为魏阙三年别定向吴门十日留【其兄为苏学教授】甲榜尚称新进士双旌已作古诸侯公余独恨诗筒少为谢同官马少游
园中晚步戏作
晩凉散步清隂下一树古槐当广厦畦间雨过井水浑墙上烟凝日光赭病来一月不朝参名姓在朝身在野要知未许吾独闲舍有闲僮廏闲马城中尘雾涨天高披襟谁是同游者果然此日是匏翁昨种苦瓜今可把
题顾定之墨竹追次虞邵庵韵【蒋洪勲藏】
林间春雨 过亭午叶初乾如与幽人对翛然貌独寒传神者为谁顾老从後起不及湖州文犹胜蓟丘李
画凤
凤鸟久不至曾致宣尼悲获麟尚被杀不至亦其宜去周二千载见者今为谁徒从书传中强尔分雄雌画工五色笔点染毛羽奇不须舞箫韶展图即来仪高冈岂岐山独立迎朝曦雝雝更喈喈又即卷阿诗遂令後世人如生舜文时我欲走四方按图往求之胶东与北海恐有汉雏遗不如求之人徐庶或在兹百年方承平凤德宜未衰寄语楚狂辈高歌独何为
送沈晋州林美
贤名曾是故乡闻壮岁高科静不羣坐上谁为黄叔度榜中吾爱沈休文鞭蒲此去犹无用符竹从来岂易分吏散午衙公事简定将书史对炉熏
秋日曝书偶閲韦苏州集
白日落未尽竹隂满前除翛然暑气退高檐当雨余新松无悴色萱花亦已舒偶观草木性中怀一欣如脱帽被粗葛庭际方收书爱此韦郎句把诵意踟蹰焚香更扫地适喜中堂虚累月犹在告深惭此闲居
送僧永冈归吴住白马寺
石缝梅泉一缕清早年依此学无生紫藤垂坞人迂步白马驮经寺得名法席坐挥?拂短官河去上木杯轻山中试茗何时好拟借禅房折脚铛
送丁凤仪
解装适新秋浃旬指堪数俗事各匆匆雅客未重覩爱君产南都树立弃衆取高情薄云霄清气填肺腑尝闻策蹇驴径诣大江浒天寒无一事独看雪花舞维此一段奇晋人可为伍信尔趣尚高佳句随口吐作官不出乡且幸居北部往来湖山间吟兴不曾忤旧台悲凤凰远州拟鹦鹉所至必留题锦囊有诗谱此来非好游聊复较官簿客居大不堪眯目满尘土掉头倏言旋颇类孔巢父水路凉思多船窗静挥麈何处落孤帆夕阳带疎雨
送林克冲给事使暹罗
凤诏初从阁下裁仙郎遥向极南开林回早弃千金璧陆贾方施万里才沧海云帆知几转岛夷卉服定偕来已判天阙三年别还待星槎八月回
赴李世贤赏月
岸帻披襟素影中施牀列坐短墙东月宫桂树依然在人面桃花已不同【去岁此会有萧汉文】巷陌曲当尘坌远酒杯凉沁露华浓夜深忽作掀髯笑犹喜论文兴未穷
雨中与李贞伯沈尚伦诸友过隆福寺
步来禅榻畔凉气逼团蒲竹雨檐前乱茶烟林下孤乘闲携画卷习静对香炉到此忽终日浮生一事无
僧舍对竹
老禅趺坐处疎竹翠泠泠秀色分邻舍清隂覆佛经萧萧日暮雨曳履绕方庭
张来仪楚江清晓图
江州失守遗空宅避难来为吴地客当年北郭擅才名若比唐人是张籍社中四杰知为谁杨炯徐陵暨高适感时抚事相倡和岁久家家有诗册吴地非无禄可干直气填胸羞枉尺笔端奬借意何深试与士姬题墓石幸逢世道辑干戈山谷遗民总徵辟自信容台不负丞初行重典难逃责炎荒不及江流清怀沙赋就髯如戟伤哉社友谁复存霅上孤坟少松栢莆阳朱君游宦来得此横图殊爱惜登堂示我实失惊展卷茫然为离席此老能诗夙所知丹青岂料居高格米狂余事已尽传王宰何人敢相迫墨?流动淡且浓纸上斑斑皆手蹟日光云气荡欲开最爱层层楚山碧竹窗疎雨助新凉坐我扁舟沿七泽更将八咏当棹歌直下龙江酹仙魄【画中每段有诗凡八首】
诸友贺予新堂有聨句数首杨惟立以疾不赴他日徧和其韵因取末首和而酬之
任渠府谒更台参晓起微吟带宿酣尚忆小堂虚左席忽传新墨满方函连篇且为从头数隔巷真如对面谈後夜只留沧海月待将余兴付东庵
谢李贞伯送瓦茶炉
搏埴功成上短筵茶香酒煖尽相便送来陶鼎风斯下移近寒屏火始然巧匠刻铭依古制才人聨咏费新篇却怜吴地官窑徧深幸遗材出万甎
送傅曰会中书告病南还新喻
锡宴琼林识醉顔盛年文采映朝班并游凤沼鸾坡上总在金昆玉季间楚产向来非北学汉官初许暂南还诗囊药裹行装满秋兴先归合皂山
与李士英过王鸿胪邓村别墅看菊午憩洪恩寺二首
步入南园乱菊丛霜余篱落淡秋容朝衣欲解寒香细醉眼频揩秀色重李愿他年须共隐王弘此地正相逢谁夸九日龙山会千古风流接旧踪
城南韦曲路非遥游客逢秋不待招已过菜畦还柳市不劳月夕更花朝邻僧乍许分禅榻田父那嫌借酒瓢万木号风平野濶晩来欹枕听江潮
原已宅赏菊
休从云外望天香谁似萧然林下妆嫩蕊渐成黄面老低枝犹比白衣长曾随枸杞添风味却笑芙蓉住水乡诗社清忙今又动看花直拟过重阳
送邵文敬知思南
万里南行秋气深却因留别费清吟书家已擅临苏手仕路俱怀易播心折桂石城曾作伴【文敬与予同乡举】种椒淮浦定成林【文敬分司淮南时尝种椒百株】召南家世应无忝诗里甘棠旧有隂
九日诸友过园居小饮
久秋尽有清忙篱下依然万点黄休说满城风送雨端愁今夜露为霜饭随乡俗驼蹄短研入诗筵凤咮长愿得他年身共健故山归去醉重阳
次韵酬萧文明
尺书遥向天南寄秋晓临窗病眼昏把袂尚怀前日别开缄如对故人言风高白鴈聨羣过霜後青松壮节存莫便遐方为久计赐环终许荷殊恩
次韵李宾之观怀素自叙帖真蹟
法书莫辨赝与真真者一见余风神吾生苦不解鉴赏犹道此卷超凡尘少时曾观圣母帖片石错比荆山珍风神已乏只骨骼邈然陆地望天津囊无黄金可悬购自笑微生常乞邻此卷五年凡两閲手抚秃翁心转亲向来作书总孟浪尽弃旧学从新春枣函藏弆人莫识李侯知得嗟何因昨来借观坐展玩始识半面俄全身长廊豁气或狂怒细墨垂丝兼笑颦秃翁早受佛氏戒不贪尚带痴仍嗔观书得诗吾获利室有双璧非全贫临摸咄咄付能者旧例乞邻缘与人
次韵李士英刘道亨过园居看菊二首
诗人浑不厌贫家闲就荒园看菊花倾倒腊醅瓶未罄品题秋色句争嘉残英抱节真霜杰本草言功有日华醉後却劳归骑晩西风乌帽数枝斜
天寒墙下见枯桑丛菊朝来未减黄小巷幸违东市远疎篱能受北风凉肯因过客开门嬾赖有呼童洗盏忙日暮掇英衣袖满纸屏低拥漫焚香
次韵顔澄之留别
朔风吹面到燕南喜报天街驻两骖江水长怀曾共饮京尘初拂便交谈作官地偶分南北考绩名宜压二三岁暮旌门人独倚过家须看彩衣参
题台人锺希哲写文宗儒小像
羸马空囊貌不寒吏曹重署博平官他年若赴天书召此幅须留父老看
次韵陈粹之鸳湖寓居
北来湖上借幽居坐占鸳梁作嬾渔未许扣门传隐诀暂忘烧烛治官书一?故里为谋易百亩他年不愿余花柳满村初病起门生谁惜送篮舆
雪中李世贤招观东坡清虚堂诗真蹟
茫茫巨海流银沙光分民舍并官衙诗人说诗等说法四坐缤纷天雨花寥寥小巷絶人蹟谁肯拄杖过吾家曲中合沓失朱鹭谷口聨翩多白鸦青葱摇落上林苑一夜乱缀琼瑶葩故人相送定石炭恶客好饮惟江茶清晨忽报有苏墨折简邀看门频挝形疑虾蟆似曾压技痒虮虱谁为爬料知刻本来广右醉笔漫灭犹堪嗟坐当大雪发长笑新酒正熟浮红霞
是日往观果刻本盖世贤招饮恐客不至故绐尔乃复次韵
出门骑马踏雪沙玉堂吏散成空衙何人手剪吴江水而我目眩梁园花客居长至叹寂寞赖有东邻僊李家试开泥尊香泼蚁却笑石本光翻鸦清虚堂中事已往妙墨零落随风葩空肠啖尽元修菜渴吻煎彻庭坚茶诗成一纸来万里峒石至今椎密挝浓书銕把纯绵裹深刻蠏上潮泥爬似人可喜非浪语与客争观还共嗟莫言此幅字漫灭夜久屋壁飞晴霞
明日世贤持启南雪岭图索题复次韵
小径升堂新筑沙退朝无事还私衙谁移雪岭入我屋老眼白日疑昏花坐游未觉足力倦倏过野店仍山家浅溪舟胶集冻鸭空谷屦响翔饥鸦狂风入林一搅动零落玉蕊兼珠葩此时谁扫林下白急欲往煮僧房茶忽然仰面见高寺扣户还须持马挝长安十年走薄宦对此似将尘土爬西湖寻僧天欲雪苏子故事令人嗟清虚旧韵更可借捧砚独无王子霞
为归贡士题其先曾大父素节翁遗训後
归君入我户手中何所持自云曾大父晩岁有训词读之心凛凛宛与生同时时当洪武初立法张纲维翁也长乡赋死者皆等夷避祸行万里跻险兼履危一身孰为伴妻妾负两儿或犯盗贼狠或当狼虎饥道中屡脱死若有神所司艰苦历三闰恩宥溥见施终然稳渡江龟卜不我欺本无处世意乃有还乡期痛定如熄艾甘回忽含饴享年数近百孙曾弄而嬉扶杖登春台世道仍熙熙始知百年内苦乐真相资细书示後人微意当知之吾闻崑人语此翁德惟滋所以少坎轲福履绥期颐余泽久不竭仕宦方自兹为善必获报翁也安能私今人处平世逸居可无为
怀宁二孝子
珍禽或同穴佳木或连理蕞尔怀宁城乃有二孝子一邑一人孝已多一家二人当如何母存共作堂上戏母死谁敢临丧歌有母斯有子事死如事生兄孝难为弟弟孝难为兄有司不须问邻里试看墓上涌出泉一泓又有紫芝??廿一茎山川发祥非徇俗朝廷旌表始称情欲知孝子姓与名吴氏本源与本清
偶见元李希籧提举遗墨乞归宾之盖希籧其先世也因宾之作海月庵记为谢以此酬之
遗墨持归走僮仆想见开缄重薰沐百年珠玉慨沈埋?拂蛛丝光夺目遂令短纸一尺余价压书巢三万轴乞邻与人真自慙艺苑酬功百言足夜归解带不成眠海月亭亭当矮屋琅然乌鹊忽惊飞月下新篇已堪读湖湘文种得一家前有希籧後怀麓吴人再结文章缘几上分明留此幅锦囊收贮莫教迟俗子无知将手触後世诸孙更好文还向吴人获珠玉
家藏集卷十

[book_title]卷十一
钦定四库全书
家藏集卷十一
明　吴寛　撰
诗五十八首
送吴令济赴邵武推官【元师道之後兰谿人】
阙下相逢叹久疎交游已是十年余科场独使名终抑启事谁将例复拘上郡官寮持仕牒故家孙子抱遗书越舲摇动春风急此乐何如过里闾
为李贞伯题朱寅仲小画
春半扁舟过太湖洞庭着雨翠馍糊惟应旧日同游者爱此朱郎水墨图
和陈粹之元宵五咏
鬬鷄灯
坐上初看吐绶红夜深童子忽开笼羽毛争讶分明处烽火都归踊跃中句到孟韩犹觉晦力如刘项漫争雄独持一炬当樽俎输与朱翁善折冲
走马灯
銕骑交驰映落晖长戈应藉鲁阳挥真成烽火连三月早筑金城已四围矢石声沈坚莫破旌旗影转疾如飞伯仁一炬非相戏信落兵家第二机
火花
细蕊纷纷顷刻开坐观火候亦奇哉春回玉琯微微动风定金沙飒飒来桂子忽从天上落莲花谁向水中栽夜庭一霎聊供笑坐客休将见跋猜
粉丸
净淘细碾玉霏霏万颗完成素手稀须上轻圆真易拂腹中磊磈便堪围不劳刘裕呼方旋若使陈平食更肥既饱有人频咳唾席间往往落珠玑
油?
腻滑津津色未乾聊因佳节助杯盘画图莫使依寒具书信何劳送月团曾见范公登杂记独逢吴客劝加飡当筵一嚼夸甘美老大无成忆胆丸
送袁德纯知宜兴
此日公车拟荐贤更教遗爱与人传邮程却算三千里科甲还惊十二年吴邑烟花曾有约荆溪山水亦前缘丈夫事业今方始莫学苏公便买田
送王允达
羣居恒纷纷取友惟荦荦彼无志操徒处世甘龌龊富贵谓可求奔趋冀超擢孰能脱卑污持立等山岳王子有高趣小节乃俭朴当初入官时世事已先觉求闲计已违欲去意中确上章乞养疴坚卧从勘驳得请即挽车不顾雪泥浊故山启岩扉絶涧聆水乐闭户还着书吾事在家学蹇予忝末契久矣藉磨琢相过虽不疎相别亦已数累日独惘然念此岁月邈随行谁我留所愧圣恩渥终当蹑遐踪别手不重握
送允达後饮通法寺西轩
杯酒频将别恨浇日斜酒尽却无聊独嫌去客忙骑马更欲寻僧懒度桥小圃杏花春尚浅长沟流水意俱遥年华似与人相约墙外秋千映柳条
陆职方宅宴集分得莺字韵
良会未云已不计杯酒行杯酒非所重重此乡里情退朝入公所职务各有萦岁首幸休暇于焉尽平生谐谈接羣彦参坐从名卿衣冠既相合壶矢亦无争今日更乐甚献酬满前楹东皇况解事助以积雪清向夕却灯烛尊罍晃然明主人出新语四座意俱倾失羣慨归鸿求友怀迁莺未毕终日兴更申来岁盟
清明日林亨大邀游兴隆寺饭聪老房聪出永乐初姚荣公与梁用行辈亦以是日游城南唱和四絶句见示为次韵
柳下行来过佛楼旋携越酒荐闽羞香车尽日如流水总向长安陌上游
傍井循墙踏细尘椿芽兰叶一时新杜陵亦是寻诗者隔水空怜见丽人
诗卷曾留白下城北来燕地又清明凭谁更和襄阳曲七十余年共此情
围棊拥矢各分朋绣佛垂堂晩独登社里庐山随处有远公今日是诗僧
原已玉汝栗夫过园居分韵得昼字
散吏如野人园居幸粗就旋乞桃李栽疎篱几枝透莫嫌花蕊稀倚树已堪嗅入夏倘成隂还来坐清昼予初登进士第时武靖侯赵公实奉诏待宴礼部公既老病家居念旧为絶句四章见寄因次韵答之
甲榜题名愧起家赐来法酒胜官茶元戎传诏怀当日许戴琼林第一花
散吏萧然自一家渴心长爱玉川茶曲江院里重回首翠幙春风隔杏花
连云甲第列侯家坐上曾分旧赐茶充国老来诸子壮战袍重见织团花
幕府功高早卧家囊收薏苡不思茶华笺诗到行行整谁说临文老眼花
和赵武靖病中招饮二首
琼林锡宴已多时想见褒公虎豹姿今日春风过甲第马头飞絮逐游丝
老将闲居不计年旧藏腰带赐通天频婆树底多诗兴瘦句谁夸贾浪仙
贞伯玉汝原已携酒同过园居二首
门设荒园尽日开探春时枉故人来盘中自愧无鲑菜墙下惟夸有鹊槐愿得常年供纸墨尚留隙地筑亭台习家池上山公醉马背须看倒载回
石庭延客坐斜晖此际残花亦缓飞新作园官非强授故冲诗阵忽重围晩晴霞彩浮高屋春冷风威入裌衣後日相过应上已野泉犹可袚除归
王孟端墨竹为贞伯题二首
九龙山下竹千竿尽属高人王孟端何处看来浑似此山堂疎影落漪澜
百年风致宛如新满地清隂庇後人金母桥头重问舍墨君堂上旧传神
送钱世恒御史出巡
峩冠夸宪史秉笏侍明廷奉使初乘传宁亲复过庭五云违北阙六月息南溟出郭人争饯临岐马不停朱函藏手敕绣服映腰鞓风送花填路沙随水接汀才华张美锦意气逼青冥万里前旌动光摇执法星
题赵子固画兰
王孙弄笔成墨薮九畹依然连百亩开图墨渖将误拾扑袖香风不劳齅破缣零落三百年非藉好事安能传寸根无土强生活郑老後来真可怜
分韵得江南二字送贞伯二首
忽对春风南陌还思夜雨西窗高丘恨不千尺望见离人渡江
渺渺绿波芳草此时送别何堪潮到浔阳向上人归锺阜之南
送贞伯再分韵得舍字
宛然李公垂精悍真可诧譬彼千里驹骨相有定价维昔掌丝纶朝回屡清暇考古如不及万卷压高架危言动明主雅意资圣化去之十年余尚复令人怕平生所交游往往至卿亚形蹟久遗忘气力岂凭藉名列杨王前身处季孟下久次仍兵曹分司得车驾金陵佳丽地古句非假借秦淮汇灞滻锺阜?嵩华况此亦故乡无劳买官舍所惜者吾徒临别当首夏家家竞饯饮长日对尊斚安能叙中情坐语此短夜离怀逐江流千里向南泻
题海虞钱氏所藏王均章虞山图【均章名珪号中阳老人元盛时年未四十弃官归隐虞山之下慕丹术尤邃於医所着有泰定养生主论等书年余九十而卒见吴思庵跋】
扁舟昆湖去忆向虞山还当时迫日暮未得穷跻攀至今三短章寂寥不重删安知六载後依然见兹山谅无愚公愚赖有顽仙顽顽仙隐居处深林置柴关丹竈火常伏药阑苖载芟高情付缣素丹青色斑斑兹山卧平野隐然不成环逶迤亦甚远攅蹙何其悭只尺见百里羣峯互垂鬟飞鸟归易没浮云出偏闲拂水最奇丽空岩故漩澴天风或稍定石壁仍潺潺僊宫对佛寺妙境非人寰独怜仲雍墓谁为剪榛菅短棹载书卷浩歌水云间髣髴归庵翁往来宝严湾窃禄本无补乞身亦多艰卧游毕旧愿坐啸开尘顔
送周仁广通判福州
青衫乌帽去翩翩剧郡劳人信独贤地下文襄宜有後江南凋敝不如前济民长策存家传游宦初程接祖筵公道从来能自荐三山风月谩相延
得贺美之书言吴民被灾
书来吴下少浮沈入手犹疑得好音泉客美珠俄化血田家新谷已剜心附毛却恨皮何在竭泽安知水不深肉食词林无寸补短吟聊复代官箴
题画
水长鹅肫荡口花飞莺脰湖边吴歌唱彻归去日暮青山满船
送沈仲律湖广佥宪
江左才名自一家流传诗法到京华乍来一月俄成帙更别三年定满车赤壁巢危留夜鹘洞庭波远带秋霞遥知使节登临处讼牒稀时早散衙
晓过工部分司池上观荷
匹马城西趁早凉偶来池上见红妆鱼牀近接浮云影树屋高撑漏日光翠柄依然摇白羽碧筒真可当清觞莫乘轻筏过南渚鸂?鸬鷀正满塘
题厓山大忠祠四首
休指厓山吊战场忠魂久已过钱塘三仁可少文丞相一死如前李侍郎毒雾涨天横沴气落星浮海散寒芒孤坟最是无抔土新庙依然有瓣香
母谁怀国事忧回看夜壑已无舟山河满地皆戎马潮汐常时自海鰌空使?书符四广不教宗社复东周孱兵到此谁非死名姓纷纷惜未收
独上高丘望大洋晩风吹泪湿衣裳何人忍耻修降表当日临危进讲章岛国全身惟叛相潭州无事却勤王史家未识留燕意便把祥兴系宋亡
厉阶千古恨纷争戮力终成国步侵鼎足一时撑海角旄头中夜到天心间关?虎魂空返寂寞鱼龙骨共沈臣节屡书犹不尽欲将遗事托碑隂
次韵陆鼎仪读文信公指南集
柴市遗祠凛若生艰危当日仗忠诚志塡东海心难冺缨结南冠死却荣正气自胜牢狱困风偏使乘舆惊从容取义真难事泪落陈编此日情
得原辉书云东庄两桂树甚茂
两桂当年汝自栽石庭一别手书开经行已讶枝相碍爱护应劳土重培密处栟榈休剪去常时鸜鹆每巢来香传隔巷繁花发欲趂秋风买棹回
与诸友出城东散步水际
岸花汀草驻残春步逐渔郎更问津侧足冈峦浑不畏会心鱼鸟自相亲一湾已似江南意半日都忘洛下身西出郭门劳仆马青山真是误游人
答雪屋上人
舣舟山足扣禅机记得云林启半扉静夜香炉浑不冷深秋书札未应稀雪中老屋怀薝卜湖上长鑱负蕨薇须信大颠诗律细世人休更笑留衣
长至日饮张兼素後府新斋
斋居清絶坐忘还明月从渠照醉顔自署何妨棋品下相过不在酒杯间葭灰微动台官识羽檄稀来幙府闲谁似当时张仲蔚蒿莱满地户常关
济之作共月庵有幸分海月庵中月之句因足答之
幸分海月庵中月此事流传亦甚奇隔屋絶胜千里共可庭宁受一方亏翛然步屧归深巷聊复诗筒过短篱报我澄波三万顷他年应宿太湖湄
再答
他年应宿太湖湄独许风流白傅知林屋千间真可住画船十只也须移藏来左券言非戏分过东墙事若痴後夜不如同醉赏羽觞飞处两无疑
三答
羽觞飞处两无疑月过槐梢人去时齐相已忘求楚贡晋人终肯救秦饥清辉全借浑非少旧好重修幸不迟愿得浮云长散尽家家帘幕与秋宜
送刘职方时雍赴福建参政
早振词林五色翰廿年郎署忽弹冠校书刘向成新序判事姚崇起夏官楚客不惊湖海濶闽山能隔雪霜寒他时召伯甘棠树只是南风荔子丹
祈雪斋宿
坐久窗间耿玉绳斋庐人静黯残灯常年乐事心偏向深夜忧怀力未胜月色满庭疑是雪河流沿岸想无冰校书刘向今如在更欲相从论庶徵
次韵倪学士祈雪斋宿
玉河西畔路如迷云雾蒙蒙万木低三日偶成祈雪会一篇将拟聚星题香凝斗帐清无寐地接公堂近可跻夜半揽衣人欲起长廊月白误寒鷄
哀李士英二首
逝矣平生恨独贤同官今几是同年词林有一谁言少科甲惟三我愧前弱息命名悲反席【士英没前一日予往视之以其子托予命名】衆人谈梦悟乘船【士英初病梦入一舟中无限隔亦无通明处既没衆始知其为棺也】安能便作南迁客死别吞声重黯然
岁暮西街日景收马头残泪忆交游朝班并立常连肘仕路争趍每掉头经解暂缘持药废【士英熟於经学常力疾为诸生讲经】孝思犹作治棺谋【衆议治棺士英闻之曰吾先人客死於此因贫敛葬皆不如礼慎无於吾独厚】萧条旧舍难重过春到惟应卉木愁
观盛舜臣所藏竹炉盖仿惠山元僧之制其伯父侍郎公铭其旁
听松庵里试名泉旧物曾将活火煎载读铭文何更古偶观规制宛如前细筠信尔呈工巧暗浪从渠搅醉眠絶胜田家盛酒器百年常共子孙全
题画四首
云阁青山出松厓翠瀑流悠悠三步外为尔一回头渔舟冻不移况有樵斧响占断梅花湾甘为五湖长深坞閟清晖谁知有佳寺惜哉挂帆人只爱江风利清湍带平冈谁使入毫素老树四五株结茅恨迟暮
家藏集卷十一

[book_title]卷十二
钦定四库全书
家藏集卷十二
明　吴寛　撰
诗四十五首
送冯佩之副使江西提学
天上朝辞玉陛行杏花开处动双旌秋台高荐皆公议春榜重悬满後生江右儒风当复盛越中文士莫相轻长安门外期重见为报三年学政成
送贺泽民赴河南佥事
御史才名阙下知外台欲赴类分司豸衣未敝何须改螭墨当?尚不移南浦吟成芳草色曲江过尽杏花时诤臣自古关休戚汉使行将召望之
谢孙希说送长鸣鷄
何物?褷白锦毛庭前解缚便长号徒闻野鹜令人爱未许苍蝇代尔劳拔距羣来如赴敌峩冠独立自分曹夜深风雨偏安枕餔餟从今谢子敖
送贺其厚迎其弟解元其荣丧南归
临别匆匆把客裳爱君谁比四明狂只从门外看扶柩肯信诗中咏?墙诸子读书应不废故人沿路定相将明朝我更成寥落西馆尘生六尺牀
次韵施焕伯下第
礼闱难遣独离羣老手春来最惜君暂向长途聊弛担倘逢知己更论文客楼高卧三竿日禁闼遥瞻五色云为语施雠宜少待韦编终不负精勤
观园翁种菜
园居无所营筋力徒自强惜哉一亩地愧尔三年荒清晨老圃至锄治循东墙札札瓦砾除奚顾宿草伤壅土成数畦遂分界与疆土爰布美种能风要深藏因感昔人语种植信有方【园翁云深种则耐风此汉赵过语也】日夕度壠行依然自褰裳流泉俯可挹长沟设堤防所恨天久旱井泥浑且黄安能足灌溉顿使菜甲长人力已云至天时亦相妨缘知田野外黄沙正茫茫何如但肉食此劳不须尝
玉延亭成次韵玉汝
偶栽山药得佳名墙下幽亭一日成车马勒回无俗士壶觞倾倒尽平生升阶脱屦长头近倚槛观书老眼明此後来游谁复障绕篱须为惜残英
又次韵李宾之
灵苗种後亭初筑匠石园丁共玉成聊复栖迟称小隐不应服食学长生盘中便可少苜蓿阶下休夸有决明欲向楣间乞题字墨云飞动看英英
次韵诸友玉延亭聨句
楼高未许卧陈登聊结荒亭揖客升坐定园花红雨断望迷宫树緑云层墙低渐觉箫声近杯浅休嫌酒面澄愿得留诗成故事西庵入夜更挑灯
饮玉延亭喜雨
园门新设不曾关天意能供半日闲冻雨一番惊屋漏晴虹千丈比桥弯墨翻荷叶诗人句红绽榴花醉客顔赖有冷泉娱晩酌篱根流出更潺潺
寄夀陈起东五十
束发同游不出乡廿年两别费相望江山绕郭供诗笔岁月留人坐讲堂红颊也应夸独好白须休更较谁长要知久客京华者夀域跻来已鴈行
赋园亭四物
凳
楹间设席坐来安横木旁施当曲阑面面不妨闲徙倚晓凉疎雨最宜看
?
槐花暗落雨声中苇?高撑两翼同忆泛扁舟过木渎青山缘岸正推篷
屏
小红疎翠不遮亭炎日西行藉纸屏隂雨暂时谁许撒更多游客要题名
桥
移得诗中丈八沟雨余新碧水初浮晩来客醉高眠处莫讶孙郎不枕流
送沈尚宝贺千秋节还南京
琅函遥捧望仪宸六月楼船度海津旱岁喜逢三日雨好官闲避十年尘桃花满种玄都观柳色重迎琐闼人莫叹世情今尚在南归须为问江神
次韵沈时阳雨後过饮园亭兼怀李贞伯二首
农家苦久旱嗷嗷三伏中异哉暑气酷宛与炎方同夜眠闻好雨早起乘凉风吾亭适粗就欢声助园翁簿书怀杜老笠屐来苏公愿从康衢民击壤歌时雍故人五年别举杯贺奇逢俯井浥澹泉登台眺危峯天高孤云落晩晴度冥鸿
四海人亦多吾生交独寡有时忽仰叹浩气振屋瓦穷巷谢逢迎荒园任疎野欲从独乐翁往赴耆英社长日无所营新秋更清暇鷄黍不满盘醴酒仍在斝却枉知友来冒雨独骑马因怀西台李去吊长沙贾封书白门边弭节苍梧下【贞伯官南京以公事出尝有书来云直至苍梧而返】
再次韵答时阳饮後见贻
散吏幸无事合置荒园中着书忘其词安复论异同墙下枣垂实飒然起秋风感时忽搔首五十真衰翁投牒愧一出束带随三公晨趍揖东阁夜梦游南雍乡使来吴下入门偶相逢中怀不能语倚壁如颓峰南飞孰可系仰见青天鸿
淙淙檐溜垂此事久亦寡移书防漏湿矮屋初堕瓦久旱雨固好垫溺念郊野况复南楼人百步隔诗社清池下幽禽坐对共闲暇妙墨尚在函浊醪复盈斝持此欲就之泥深没羸马疎慵幸免朝早谢凤池贾风低碧筱丛怅望西窗下
喜原辉弟至京【时五月二日】
远道亲携药裹来当门下马拂黄埃不惊旧日形容改犹记前宵梦寐回出巷亲朋宜渐访上牀儿子欲相陪平生四海尤怜汝得向窗间笑口开
大雨坐海月庵
即看池面水平桥旋觉孤亭势欲漂老父得鱼过别市谁家移竹趁明朝西陵下马应难避【时世贤陪祀山陵】北巷将书莫见招【玉汝招饮】吾弟远来能慰我彭城今夜忆逍遥玉汝以予辞不赴次韵再约来日复和辞之
道上蹄涔接板桥诗筒将去却愁漂纵横燕市云为雨髣髴巫山暮复朝半舫若浮宜自系尺书仍至故相招泥深我仆难忘蹶莫使前瞻马尾遥
玉汝复次韵来速乃许赴再和答之
佳时已过鹊成桥菰米榆钱忽乱漂明月避人应此夜烈风欺客更崇朝须知木屐平生着敢负皮冠旧日招终胜李侯蹲马背披蓑兀兀路遥遥
赴饮後夜坐对月复次韵
谁从天上作飞桥万里端愁月浪漂一雨步来非卜夜五更起坐不论朝水浮北巷深宜揭人隔西河近可招後会共期秋半胜三旬屈指尚嫌遥
次韵朱天昭戒饮
早觉平生一事非枯喉涓滴到应微旧传丙吉车茵汚今见陈遵井辖稀三爵不妨从监史百壶真念隔庭帏却愁孤馆当寒夜御冷凭谁制寝衣
次韵济之谢送决明
畦间香雾正氤氲童子清晨荷锸勤不惜离披垂翠羽端愁摇动落黄云药名早得宣公注书带休从郑老分病目向来俱有赖凉风吹汝莫纷纷
次韵时阳对雨喜晴二首
飒飒复霏霏清晨坐掩扉短篱垂豆角破壁上苔衣润觉琴声缓凉惊酒力微客楼诗句满未许沈郎肥断虹连返照向晩喜新晴远市浮埃尽长沟积水清歌谣童子事刈获野人情身在幽燕地无劳赋北征
送原已赴南京院判
晨趍入禁闼夜梦游乡关屡见高堂人宛然两眉弯忧来心如割归计何其难终感圣恩渥不为臣情悭南都许便养简任非投闲十年积忧怀一朝变欢顔而我复助喜安能复留攀初冬入吴境远见阳华山舟中坐念之岂亦梦寐间里巷争叹息乐哉此南还
题启南写游虎丘图【启南初游灵岩遇雨明日既霁乃与海虞周景新游虎丘因写此图并有诗记其事李贞伯云是日亦在阳山遇雨而归陈永之谓雨霁日独以事在阳抱山恨不能与启南同乐也皆有诗题其上景新寄予和之】
云岩不减灵岩好【虎丘又名云岩】昨者胡为涉行潦千人石上两青鞵日出深林歌杲杲一时取乐能偿劳水西山北争探讨涧泉漱齿心亦清石壁题名手亲扫西去阳山十里遥冒雨有人归不早明朝见话入云岩扼掔捋须空懊恼好山不趁晴时游此事已差何足道安知犹有独游人隔水相望在阳抱何处移来此画图我方起观俄絶倒诗情画意各有在岁月依然仍可考虫鸡得失不须争泡影死生难自保【永之已殁】再到京华住六年匏翁头颅欲全皓江南归计有时成次第山行非草草卧游且把画图开鹤涧松庵亦天造翻嫌二客不能从回望周郎与东老
送张宗茂道纪南还
身隐吴门五十年玉京来往只翛然东华尘土霞裳外北斗光芒宝剑前犹喜山林通雨露亦知官府足神仙飈车又逐天风转俯视千艘滞海壖
赋酒榼庆周菊处七十
无棱非觚有盖如瓮重或可以挈空不可以送是名曰榼人所常用维榼之腹容酒百斛维榼之口出酒千斗酒旨且多洋洋如河汝不化乌有我肯游无何饮之既醉拍手歌酒数行歌未已笑鸱夷老无齿一生只呷三江水不如吾常隐吴市闲与主人较年纪贺客上堂连坐满榻凭彼药囊赋此酒榼
送张兼素出知施宗州
岁暮移家赴远州南行谁复为身谋一章之死无他悔六诏平生亦胜游科甲翻令吾辈重史编应向古人求都门持此聊相赠不惜寒风透敝裘
分题丰乐亭送文宗儒太仆
何处亭成乐岁丰琅琊山在乱云中西南林壑夸尤美六一文词信独工幽谷泉鸣琴操古石屏路转酒船通幸当归马滁阳日此地来游兴不空
送原辉南还【九月二日】
清秋欲尽向南旋别泪何堪重泫然吾已行年当五十汝今归路又三千亦知禁酒胜良药好为修书附便船旧业东城劳葺理相期岁晩在园田
原辉行後晩坐有怀
东望秋云压柁楼晩来水宿定通州却愁细雨行装湿还恨深沟送骑留临别题诗偏觉嬾坐来呼酒不忘忧惟应後夜生新月两地悠悠照白头
冬至谒陵八首
出土城
马上冲寒出北门豁然平旷识乾坤地连周囿民犹小天作燕山势独尊看月未忘黄土寺【往岁尝宿寺中】披烟仍见白浮村百官令节长来此?豆如流总骏奔
度沙河
桥下流澌玉一湾六年重此照衰顔疎林小店行厨到落日平原猎骑还韦杜南连多白草居庸北距尽苍山天寒喜报王师转驿路无尘羽檄闲
望昌平
脱辔能凌千丈冈解裘还耐北风凉迢迢古辙余秋水漠漠平畴又早霜日隐峰峦天易暝树连城郭路何长孤云飞处梁公庙犹似当时望太行
入昌平学舍
绕檐苍翠数峰齐倦坐空堂意已跻高处川原浑历历晡时风日稍凄凄行来假馆先思睡诗就还家各有齎苜蓿满盘供饭足坡翁休爱捣香虀
题刘谏议祠
凛然毛发万言危叹息名贤远莫追甘露翻成他日变清流宁受北司嗤古人为监无如子後辈登科又属谁深夜高眠频梦见孤峰残月照新祠
门傍高槐向晩开忠魂长绕故乡来诸生入学供苹藻使者停车治草莱展卷不平新史赞赠官空系後人哀千年遗恨应难尽谁念唐家有祸胎
入西陵
句里青山笑复来画屏真爱四围开南循古路凡千折西上高陵第一回【前此陪祀俱东陵】赋雪不劳重授简书云还拟更登台天潢乱蹑支机石谩说昆明有刧灰
出昌平
晴旭熏人属仲冬茆檐谁识煖如烘冰花细结重溪石天籁遥传万壑松此日清酣除酒禁诸公太瘦带诗容来春裹茗应非晩最爱池泉歕九龙
为白郎中题荷花鹅图
前朝画学人如市不独丹青竞山水点朱涂粉擅写生花鸟纷纷总良史赵昌名与黄筌齐後来更称崔子西御府收藏三百轴未数溪鸥兼野鸡丈缣如冰笔如刷似向崔家传妙诀晴窗信手恣临摸水面鹅成亦精絶羣鱼出游意不闲一跃欲过疎柳湾翠荇荡摇金掌底雪毛洒落清波间晩凉莫把荷花摘回首惊猜还敛蹟红衣翠盖锦云稠此物为尔增顔色户曹何从购得来公退闭门时展开城南矮屋撑欲破家人一笑皆云咍世间妙笔真难致持去莫教成故事试看书罢便笼回只换羲之五千字想公闻此当捻须秋风高兴非蓴鲈养鹅老向江南住须是结茅临滆湖
家藏集卷十二

[book_title]卷十三
钦定四库全书
家藏集卷十三
明　吴寛　撰
诗四十九首
乙丑元旦星变下诏求言二首
午门黄繖忽高张御墨开来秪数行从此谏官闲不得案头多制上书囊
诏旨分明近可听千官拜舞出彤庭定从新岁多新政却认妖星是瑞星
次韵施焕伯自制菜灯见送
茏苁翠玉巧相连疑送春盘入夜筵园子看来犹恍若市人携过已喧然肯将根柢埋泥土
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 10:24:19-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>