<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="王司空集,王司空集全文在线阅读,王司空集全文在线下载,大玄古籍书库">
<meta name="description" content="诗文集。北周人王褒撰。一卷。褒字子渊,琅邪临沂(今属山东)人。北周文学家。本传称他“识量渊通,志怀沉静,美风仪,善谈笑,博览史传。尤工属文”工书法。梁武帝喜其才艺,以弟鄱阳王萧恢之女妻之。梁元帝时官吏部尚书,左仆射,江陵陷落后入北周,历官司空,出为宜州刺史,卒于位,时年六十四。梁元帝时,常侍宴赋诗论文于左右,曾作《燕歌行》。妙尽关塞寒苦,梁君臣文士,竞而和之,多为凄切之辞。入周之后,因长于文学,为字文氏所见重,终身未得南返。诗《渡河北》写秋天渡河北上沿途所见,悲凉感伤。前人认为他的诗与庾信齐名,实则不及。">
<title>王司空集_[周]王褒_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">王司空集</span> <br/>
          作者： <span class="inputVal" id="bkauthor">[周]王褒</span> <br/>
          朝代： <span class="inputVal" id="bkdate">南北朝</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">类书文集,诗文集,完结</span> <br/>
          字数： <span class="inputVal" id="bknum">[book_length]13153</span> <br/>
          说明： <span class="inputVal" id="bkdec">诗文集。北周人王褒撰。一卷。褒字子渊,琅邪临沂(今属山东)人。北周文学家。本传称他“识量渊通,志怀沉静,美风仪,善谈笑,博览史传。尤工属文”工书法。梁武帝喜其才艺,以弟鄱阳王萧恢之女妻之。梁元帝时官吏部尚书,左仆射,江陵陷落后入北周,历官司空,出为宜州刺史,卒于位,时年六十四。梁元帝时,常侍宴赋诗论文于左右,曾作《燕歌行》。妙尽关塞寒苦,梁君臣文士,竞而和之,多为凄切之辞。入周之后,因长于文学,为字文氏所见重,终身未得南返。诗《渡河北》写秋天渡河北上沿途所见,悲凉感伤。前人认为他的诗与庾信齐名,实则不及。然其文名颇高。原有集,已散佚。是集为明张溥辑刊。收诏、表、启、书、序、箴、铭、碑、祭文、文等近三十篇;乐府、诗约五十首。有《汉魏六朝百三名家集》本。</span> <br/>
          封面： <span class="inputVal" id="bkimg">Z_19121.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]王司空集
[book_author][周]王褒
[book_date]南北朝
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]类书文集,诗文集,完结
[book_length]13153
[book_dec]诗文集。北周人王褒撰。一卷。褒字子渊,琅邪临沂(今属山东)人。北周文学家。本传称他“识量渊通,志怀沉静,美风仪,善谈笑,博览史传。尤工属文”工书法。梁武帝喜其才艺,以弟鄱阳王萧恢之女妻之。梁元帝时官吏部尚书,左仆射,江陵陷落后入北周,历官司空,出为宜州刺史,卒于位,时年六十四。梁元帝时,常侍宴赋诗论文于左右,曾作《燕歌行》。妙尽关塞寒苦,梁君臣文士,竞而和之,多为凄切之辞。入周之后,因长于文学,为字文氏所见重,终身未得南返。诗《渡河北》写秋天渡河北上沿途所见,悲凉感伤。前人认为他的诗与庾信齐名,实则不及。然其文名颇高。原有集,已散佚。是集为明张溥辑刊。收诏、表、启、书、序、箴、铭、碑、祭文、文等近三十篇;乐府、诗约五十首。有《汉魏六朝百三名家集》本。
[book_img]Z_19121.jpg


[book_title]王司空集
詔
赦詔
民生而靜，純懿之性本均；感物而遷，嗜欲之情斯起。雖復雲鳥殊世，文質異時，莫不限以隄防，示之禁令。朕君臨萬寓，覆養黎元，思振頹綱，納之軌式。比因人有犯，與眾棄之，所在羣官有𠍴過者，咸聽首露，莫不輕重畢陳，纖毫無隱。斯則風行草偃，從化無違，導德齊禮，庶幾可致。但上失其道，有自來矣，陵夷之弊，反本無由，宜加蕩滌，與民更始。可大赦天下。
省徴發詔
民亦勞止，則星動于天；作事不時，則石言于國。故知為政欲靜，靜在寗民；為治欲安，安在息役。頃興造無度，徵發不已，加以頻歲師旅，農畝廢業。去秋灾蝗，年穀不登，民有散亡，家空杼軸。朕每旦恭己，夕惕兢懷。自今正調以外，無妄徵發。庶時殷俗阜，稱朕意焉。
立通道觀詔
至道弘深，混成無際，體包空有，理極幽玄。但歧路既分，派源途遠，淳離朴散，形氣斯乖。遂使三墨八儒，朱紫交競；九流七略，異說相騰。道隱小成，其來舊矣。不有會歸，爭驅靡息。今可立通道觀，聖哲微言，先賢典訓，金科玉篆，秘蹟玄文，所以濟養黎元，扶成教義者，竝宜弘闡，一以貫之。俾夫翫培塿者，識嵩岱之崇崛；守磧礫者，悟渤澥之泓澄，不亦可乎。
表
百僚請立皇太子表
臣聞洊雷居震，春方應守器之禮，明兩作離，少陽纂重暉之業，是以三善昭德，載祀之祚克隆，一人元良，貞國之基永固，至於軒轅得姓，高陽才子，上嗣伫賢，前星虛位，魯國公斌，親居元子，屬當儲貳，具寮仰則，列辟式瞻，臣等參議，請立為皇太子，事隆監撫，教資審諭，問安寢門，視膳天幄。
上祥瑞表
明王孝治，岳瀆所以效靈；至人澤及，風雲以之懸感。是以若霧非霧，天道叶至德之符；似煙非煙，觸石表嘉祥之氣。元黃蕭索之輝，丹紫輪囷之狀。豈止唐帝沉璧，氣合金方，姬后望河，形如車盖。
上新定鐘表
萬物生象，始乎算數，天道運行，基乎步術。量有輕重，平以權衡；音有清濁，協乎律呂。是以周發聽聲，候春冬之生殺；師曠吹律，知晉楚之衰亡。數始黃鐘，琯終仲呂，還宮變徵，參天兩地，三分損益，絫黍相承，四時發斂，忽微斯測。皇帝治厯明時，推元受命。八音七始之奏，五聲六律之和，斟酌繁簡，分析節度，推之以升斛，正之以權衡，稽之以古今，覈之以經傳。
啓
謝賚馬啟
邊城無草，來自東南，塞外饒沙，經從西北。漢時樂府，偏愛權奇，晉世桑門，特憐神駿。黃金作勒，足度西河，白玉為鐙，方傳南國。儻逢漢帝，仍駕鼓車。若值魏王，應驚香氣。
謝賚絹啟
似逐安車之徵，如輕殿中之對。臣善識山川，應圖方丈，脫能臨水，必不棄書。
書
寄梁處士周弘讓書
嗣宗窮塗，楊朱岐路。征蓬長逝，流水不歸。舒慘殊方，炎涼異節，木皮春厚，桂樹冬榮。想攝衛惟宜，動靜多豫。賢兄入關，敬承款曲。猶依杜陵之水，尚保池陽之田，鏟跡幽蹊，銷聲窮谷。何其愉樂，幸甚！幸甚！
弟昔因多疾，亟覽九仙之方；晚涉世途，常懷五嶽之舉。同夫關吏，物色異人；譬彼客卿，服膺高士。上經說道，屢聽玄牝之談；中藥養神，每稟丹沙之說。頃年事遒盡，容髮衰謝，芸其黃矣，零落無時。還念生涯，繁憂總集。視陰愒日，猶趙孟之徂年；負杖行吟，同劉琨之積慘。河陽北臨，空思鞏縣；霸陵南望，還見長安。所冀書生之魂，來依舊壤；射聲之鬼，無恨他鄉。白雲在天，長離別矣，會見之期，邈無日矣。援筆攬紙，龍鍾橫集。
序
象經序
一曰天文，以觀其象天，日月星是也；二曰地理，以法其形地，水火木金土是也；三曰陰陽，以順其本，陽數為先本于天，陰數為後本于地是也；四曰時令，以政其序，東方之色青，其餘三色，例亦如之是也；五曰算數，以通其變，俯仰則為天地日月星，變通則為水火金木土是也；六曰律呂，以宣其氣，在子取未，在午取丑是也；七曰八卦，以定其位，至震取兌，至離取坎是也；八曰忠孝，以惇其教，出則盡忠，入則盡孝是也；九曰君臣，以事其禮，不可以貴凌賤，直而為曲，不可以卑褻尊、隱而無犯是也；十曰文武，以成其務，武論七德，文表四教是也；十一曰禮儀，以制其則，居上不驕，為下盡敬，進退有度可法是也；十二曰觀德，以考其行，定而後求，義而後取，時然後言，樂然後笑是也。或升進以報德，義取遷善；或黜退以貶過，事在懲惡；或以沈審為貴，正其瞻視；或以徇齊為功，明其糾察。得失表于隆替，在賤必申。怠敬彰于勸沮，處尊思屈。片善崇于拱璧，一言踰于華袞。
箴
皇太子箴（有序）
臣聞教化爰始，詠歌不足，政俗既移，風雅斯變。伏惟皇明御宇，功均造物，改文為質，斲雕成素，皇太子洊雷居震，明兩作離，春夏干戈，秋冬羽籥，叔譽慙五稱之對，師曠降四馬之恩，竊以太史官箴，虞書所誡，永樹芳烈，丞相所以垂文，深睹安危。太傅以之陳訓，敢自斯義，獻箴云爾。
天生蒸民，司牧斯樹。咸熙庶績，式昭王度。惠民垂統，元良繼體。麗止離暉，惟機天啟。令問令望，聞詩聞禮。從曰撫軍，守曰監國。秋坊通夢，春宮養德。桓榮獻書，荀攸觀則。元子為士，齒卿命秩。朝服寢門，廻車作室。正陽君位，喬枝父道。臣子所崇，忠孝為寶。勿謂居尊，禍福無門。勿謂親賢，王道無偏。無為慮始，無為事先。損之又損，全之亦全。無徃不復，無平不陂。美疢甘言，鮮不為累。則哲惟難，知人未易。居室為善，分陰無棄。亡保其存，危安其位。神聽不惑，天妖斯忌。文昌著于前星，秬鬯由于守器。庶僚司箴，敢告閽寺。
銘
漏刻銘（有序）
竊以混元開闢，天廻地旋，厯象運行，暑來寒徃，二分同道，烏靈正其昏夕，兩至相遇，表圭測其長短，雖則晦朔先後，失于公羊之說，次舍盈縮，惑于丘明之傳。至乎出卯入酉，黃道青綠，季孟相推，啟閉從序。挈壺掌分數之令，太史陳立成之法，軍將以之懸井，壺郎以之超奏，百王垂訓，千祀餘烈者焉。銘曰：
玄儀西運，逝水東流。甘川浴日，深壑藏舟。測茲祕象，是曰神謀。正震治厯，下武惟周。忽微以則，積空成數。圭表弗差，光陰斯赴。箭水無絕，靈虬長注。徑寸日輪，四分天度。器遵昔典，景移新刻。荊山既鐫，昆吾且勒。以福眉壽，百王垂則。
四瀆祠碑銘
靈祠嶽立，貝闕雲浮。寂寥詭怪，髣髴神遊。姬嬴分國，河渭合流。桃花春水，靈草孤洲。潼鄉河曲，汾陰睢壤。亂流不度，龍門難上。河魚送迎，江妃來徃。水開通跡，山臨高掌。智以藏徃，神以知來。榮光離合，雲氣徘徊。水仙遺操，津吏餘杯。波息川后，浪靖瞻臺。
碑
上庸公陸騰勒功碑
在昔洞庭彭蠡，三苖有遠竄之君，太室陽城，九州無同姓之國，是知周衛設險，所務非山川，河岳作固，所寶惟休德，至于三峽蹇產，九折崢嶸，高峰尋雲，深谷無景，秦開漢閉，雖阻荷戟之虞，魏塞晉通，終因束馬之利。我大周開闢宇宙，混同文軌，御六氣于天樞，頓八紘於地絡，彭濮未恭，邛笮不討，外憑劍道之難，內負銅梁之阨，大將軍上庸公，仗國威靈，奉辭伐罪，長戟萬隊，巨艦千舳，板楯酋豪，斯榆君長，厯稔逋寇，累代稽誅，廓清江源，蕩滌巴濮，若夫荊門千里，蜀置永安之宮，巴水三迴，吳阻夷陵之縣，巫峽使君之灘，淪波洽沒，建平督郵之道，棧徑威紆，路阻蠻陬，途橫夷落，擅強專險，輕法侮史，天子爰詔有司，公奉天討，星言載途，指日遄邁，冊授公大將軍信州剌史。韓信召拜軍中，致設壇之禮。衛青出征臨河，聞後距之令。夫鍾鼎大禮之器，昭德必書，金石不朽之質，庸勳斯樹，某等乃建碑于某地，敢作頌云。
遐觀命氏，眇求世祿。龍圖紀河，鴻漸于陸。霸楚傳姓，命吳啟族。君子篤生，降靈惟岳。朝陽擢彩，荊山曜璞。巴庸自擅，彭濮稱王。南泊僰道，西通夜郎。內憑玉壘，外阻銅梁。介視荒服，斗絕邊疆。赫赫南仲，堂堂方叔。天子命我，遐征越逐。竇氏車騎，去病冠軍。封山刊石，鐫銘刻勳。遠隔年代，懸感風雲。盛德必紀，千載斯文。
靈壇碑二首
悠悠五緯，乃欽若於堯典，茫茫九州，是致功于禹跡，猶以天步懸遠，隸首算而弗窮，地載遐荒，章亥馳而未極，浩庭霄渡，吐納天和，崑閬滄溟，胞胎元一，九靈之府，神液所以降祥，五英之闕，蓂華以之昭應，推劫運之短長，校河源之廣狹，谷永上書，譬流風之不繫，桓譚作論，明弱水之難航。豈知迴天金簡，惟傳上聖，洞神玉策，尚隔中仙，于時金風戒辰，三光澄曜，香雨乘空，天花入室，帝乃升法座，說玄言，肴覆洞微，闡揚眾妙，洪鐘應叩，衢樽待酌。銘曰：
鐘鳴上界，梵響玄宮。紫辰濯水，青樹搖風。八覺修行，七教弘通。神機詣理，秋毫坼空。函席廣開，法輪徐轉。入神精義，談天勝辨。逐境晦明，逗機深淺，或照盛業，方圓雲篆。
又
雲橋啟館，景曜開扉。明庭朝禮，僊館羽衣。鷰履霄去，鳧舄晨歸。煉石三轉，燒丹七飛。昆吾陶鑄，丹陽鋈銑。畫寫龍文，圖閒雕篆。聲隨地氣，調均天辯。九宮方應，萬靈稱善。
京師突厥寺碑
夫六合之內，存乎方冊，四天之下，聞諸象教，百億閻浮，塵沙算而不盡，三千日月，世界數而無邊。至于周星夕隕，漢宮夜夢，身高梵世，力減須彌，應現十方，分身百佛，上極天中，下窮地際，轉法輪於稔國，留妙象於罽賔，至於善見神通，瓶沙瑞相，波斯鑄金，優填雕木，莫不歸依等覺，迴向佛乘，棄形骸而入道，捨國城而離俗。突厥大伊尼溫木汗，夏后餘基，惟天所置，威加窮髮，兵厯無革，小大當戶，左右賢王，麟膠角觸之弓，鷲羽射雕之箭，跨蔥嶺之酋豪，靡不從化踰天山之君長，咸皆賔屬，人敦信契，國寶親鄰。太祖文皇帝，道被寰中，化覃無外，提群品于萬福，濟蒼生于六道。大冢宰晉國公，功高寅亮，位隆光輔，命司空而度地，監匠人而置臬，帶二條之逸陌，面九市之通鄽，圖木緹錦，雕楹礱密，香隨微雨，自灑風塵，幡雜天花，常調絲竹，四禪〈缺〉患，淨界無毀，六珠芬盡，法身常住。銘曰：
七華妙覺，三空勝境。意樹已彫，心猿斯靜。靈城偃色，空衣滅影。索隱窮源，振衣提領。
善行寺碑
蓋聞在天成象，群星仰于北辰，在地成形，百川起於東海，是知璿璣盈縮，並運天樞，江漢所宗，爭環地軸，塵沙日月，同渤澥之輪迴，百億鐵圍，等閻浮之數量，章亥步驟，豈盡世界之邊，隸首忽微，寧窮劫海之算，象牛觝力，方十行之階梯，兔馬渡河，譬三乘之等級，定木壞須彌之山，智炬然金剛之剎，敬表六和，現沙門之進止，永垂四教，示聲聞之律儀，至於千疊火然，鵠林變色，四禪災起，鴿影傳輝，羽林出使，漢開濯龍之祀，桑門傳譯，晉虔洛陽之拜。
温湯碑
原夫二儀開闢，雷風以之通響；五材運行，水火因而並用。炎上作苦，既麗純陽之德；潤下作鹹，且協凝陰之度。至於遷陵熱谿，沈魚湧浪；炎洲燒地，穴鼠含煙。火井飛泉，垂天遠扇，焦源沸水，衝流迸集。甘州浴日，跳波邁椒丘之野；湯谷揚濤，激水疾龍門之箭。故以地伏流黃，神泉愈疾云云。其銘曰：
挺此溫谷，驪岳之陰。白礬上徹，丹砂下沉。華清駐老， 飛流瑩心。谷神不死，川德愈深。
周太傅燕文公于謹墓碑
古者六等官人，師傅崇其匡輔，一命作牧，侯伯總其專征，南仲成薄伐之功，吉甫作來歸之頌。若乃仰叶宸曜，上屬台階，錫之以彝器，明之以車服，除名盛業，太傅燕國公其有焉。西曄開其命緒，東海傳其世祿，父曾致平法之科，廷尉稱無冤之頌，駟馬方駕，高門繼軌，公稟山岳之上靈，含風雲之秀氣，雕良玉於廉劌，鍊貞金于鎏鋈。于時王業締搆，國步權輿，太祖地雖二分，功猶再駕，忠誠簡帝，有志興王。公運策帷帳，叅謀幕府，封齊定文成之計，間楚資曲逆之奇，仲華訪輿地之圖，林叔叅兵車之右。魏恭帝元年，為大司寇，正刑糾慝，國無害馬之倫，翦暴詰姦，民亡飲羊之俗，三刺薦無簡之文，兩造陳禁邪之憲，大周受命，寶厯攸歸，表高惠之功臣，紀山河之著命，封燕公，邑萬戶，姬氏建國，君奭始封，昭王禮賢，郭隗開館，又授太傅，本官如先。保定五年，賜金石樂一部。公世為邊將，少習兵書，當敵制機，臨戎應變，增壘減竈之圖，題樹繫桑之畧。軍中罷戰，無廢雅歌，壯士志驕，時觀投石，及乎名高衛霍，爵重韓彭，錫邑增于鄭僑，賜乘同于魏絳，丹節比司隸之貴，緹騎將金吾之寵，座闕倡歌之娛，堂無鍾鼓之奏，辭功坐樹，不伐征西之勳，還第角巾，無競龍驤之賞。銘曰：
惟岳降神，膺期命世。量苞川藪，道弘兼濟。昴宿協符，佐旌冥契。匪躬諒直，武節橫厲。函崤重險，鍾鼎淪覆。潛龍勿用，瞻烏在屋。道贊上台，功匡下瀆。條教斯理，彝倫載睦。懋官惟德，明試以功。既移上將，實董元戎。傳呼甚寵，徽章載隆。居高能降，處貴思沖。寶命惟新，王猷允塞。爵班異姓，禮均同德。林胡以南，易州之北。帝曰爾諧，俾侯燕國。駸駸過隙，滔滔逝川。明哲詎寶，舘舍長捐。立言不沒，遺愛在旃。三河斥上，駟馬開泉。丹旐毀宗，玄堂啟殯。寵贈虛加，鸞和空引。晏子悼齊，隋武懷晉。謂天葢高，如何不愸。
周太保尉遲綱墓碑
昔者王室藩屏，周德謂之宗親，列國諸侯，異姓稱為伯舅，元勳懿德，姬崇齊楚之封，疏爵疇庸，漢重韓吳之秩，司勳載其洪烈，典冊備其徽章，山甫式列辟之功，絕迹廟器，莊叔匡成獻之難，昭德彝鼎，鴻名盛業，公實兼焉。公命世挺生，應期間出，嵩華峻極，降惟嶽之上靈，霜露所均，體中和之秀氣，危松擢本，且觀後彫之質，貞桂挺生，便體冬華之秀，是故以辰昴膺慶，風雲玄感者焉。公柔順內凝，英華外發，斧藻仁義，珪璋令範，危勁之節，冠四序而踰秀，堅貞之操，經百鍊而不銷，加以逵門射法，遠中戟支，養由箭神，遙穿懸葉，巧極將軍之伎，精窮校尉之官。及年踰艾服，任隆台袞，甲第當衢，傳呼啟路，不以寵貴驕人，每以卑恭自牧，易簀之言，無忘寑瘵，城郢之志，終於瞑目。銘曰：
珠角應期，山庭表德。出忠入孝，自家刑國。人物冠冕，彝章表則。任屬屯警，官聯極侍。行部六條，議班三吏。逝水詎停，光陰不借。遽辭逆旅，俄悲怛化。旌舒夏練，棺陳衛幕。北郭人稀，西山景落。三千不見，九原誰作？銘茲鼎鼐，永傳嵩霍。
太子太保中都公陸逞碑銘
公本居三吳郡三吳縣，丞相遜後也。宋武匡定鍾鼎，底平涵洛，公曾祖載，實贊軍謀，及反斾南轅，以司武留守，赫連作亂，見拘夏州，以江右名家，為中山太守，地既鮮虞，途通靈壽，呼沲易水，仗武乘邊，趙北燕南，申威河外。祖營州使君，長於戎馬，稱雄朔漢，南中都督，猶纘弈世之基，西校國門，無墜承家之業。公識度深詳，標尚閑遠，處眾撝謙，居簡行敬，風鑒外明，潛機內敏，建章門戶，張華立成，原陵松柏，虞延盡記，昔處文房，又居內職，或傳冰華，時遊甲邸，魏祖軍謀，還豫南陂之宴，梁王師傅，猶對宣室之談，出內優隆，通籍榮寵，升降榮步，便頌宮禁。銘曰：
淮海惟揚，具區之藪。水朝江漢，星纏牛斗。盛德遺風，神明厥後。龍章八命，鸞旂四牡。賔階昔遇，風月相思。卿門今別，宿草何悲。輪環不已，零落無時。永矣元伯，長從此辭。
故陜州刺史馮章碑
其先陶唐氏之苗裔，堯少子，生而手有馮字，因以為氏。俾侯于魯，義等房心之地，余與之廣，事符河汾之邑。使君稟靈河嶽，比德璁珩，閨門和美，譽聖開宗，握文命氏，濁水北流，秦關東徙，巖險襟帶，山河枕倚，陸離組甲，從容青紫。
祭文
為梁元帝祭王僧辯母貞敬太夫人文
維爾世基武子，族懋陽元，金相比映，玉德齊溫。旣稱女則，兼循婦言，書圖鏡覽，辭章討論。教貽俎豆，訓及平原，楚發將兵，孟軻成德。盡忠資敬，自家刑國，顯允其儀，惟民之則。反命師旅，旣修我戎，補茲袞職，奄有龜、蒙。母由子貴，亶爾斯崇，嘉命允集，寵章所隆。居高能降，處貴思沖，慶資善始，榮兼令終。崦嵫旣夕，蒹葭蚤秋，奔駟難返，衝濤詎留。背龍門而西顧，過夏首而東浮，越三宮之遐嶽，經三江之派流。鬱鬱增嶺，浮雲蔽虧，滔滔江漢，逝者如斯。銘旌故旐，宇毀遺碑，卽虛舟而談奠，想徂魂之有知。嗚呼哀哉！
文
周經藏願文
葢聞九河疏迹，策蘊靈邱，四徹中繩，書藏羣玉。亦有青邱紫府，三皇刻石之文，綠檢黃繩，六甲靈飛之字。豈若如來祕藏，譬彼明珠，諸佛所師，同夫淨鏡，鹿苑四諦之法，尼園八犍之文，香山巨力，豈云能負。以歲在昭陽，龍集天井，奉為云云。奉造一切經藏，始乎生滅之教，訖于泥洹之說，論議希有，短偈長行，責首銀函，玄文玉匣，陵陽餌藥，止觀仙字，關尹望氣，裁受玄言，未有龍樹利根，看題不徧，斯陀淺行，同座未聞，盡天竺之音，窮貝多之葉，灰分八國，文徙罽賓，石盡六銖，書還大海，仰願過去神靈，乘茲道力，得無生忍，具足威儀，又願國祚遐長，臣民休慶，四方內附萬福現前，六趣怨親，同登正覺。
幼訓
陶士行曰：「昔大禹不希尺璧而重寸陰。」文士何不誦書？武士何不馬射？若乃玄冬修夜，朱明永日，肅其居處，崇其牆仞，門無糅雜，坐闕號呶。以之求學，則仲尼之門人也；以之為文，則賈生之升堂也。古者盤盂有銘，几杖有誡，進退循焉，俯仰觀焉。文王之詩曰：「靡不有初，鮮克有終。」立身行道，終始若一。「造次必於是」，君子之言歟。儒家則尊卑等差，吉凶降殺。君南面而臣北面，天地義也；鼎俎奇而籩豆偶，陰陽之義也。道家則墮支體，黜聰明，棄義絕仁，離形去智。釋氏之義，見苦斷習，證滅循道，明因辨果，偶凡成聖，斯雖為教等差，而義歸汲引。吾始乎幼學，及于知命，旣崇周、孔之教，兼循老、釋之談，江左以來，斯業不墜，汝能修之，吾之志也。
樂府
關山篇（以下五言。）
從軍出隴阪，驅馬度關山。
關山恒掩藹，髙峯白雲外。
遥望秦川水，千里長如帶。
好勇自秦中，意氣多豪雄。
少年便習戰，十四已從戎。
遼水深難渡，榆關斷未通。
從軍行二首
兵書久閑習，征戰數曽經。
講戎平樂觀，學戲羽林亭。
西征度疎勒，東驅出井陘。
牧馬濱長渭，營軍毒上涇。
平雲如陣色，半月類城形。
羽書封信璽，詔使動流星。
對岸流沙白，縁河栁色青。
將幕恒臨斗，旌門常背邢。
勲封瀚海石，功勒燕然銘。
兵勢因麾下，軍圖送掖庭。
誰憐下玉筯，向暮掩金屏。
黄河流水急，驄馬遠征人。
谷望河陽縣，橋渡小平津。
年少多遊俠，結客好輕身。
代風愁櫪馬，胡霜宜角𬕔。
羽書勞警急，邊鞍倦苦辛。
康居因漢使，盧龍稱魏臣。
荒戍唯看柳，邊城不識春。
男兒重意氣，無為羞賤貧。
長安有狹邪行
威紆狹邪道，車騎動相喧。
博徒稱劇孟，遊俠號王孫。
勢傾魏侯府，交盡翟公門。
路邪勞夾轂，塗狹倦折轅。
日斜宣曲觀，春還御宿園。
塗歌楊柳曲，巷飲榴花樽。
獨有遊梁倦，還守孝文園。
飲馬長城窟
北走長安道，征騎每經過。
戰垣臨八陣，旌門對兩和。
屯兵戍隴北，飲馬傍城阿。
雪深無復道，水合不生波。
塵飛連陣聚，沙平騎跡多。
昏昏壠坻月，耿耿霧中河。
羽林猶角觝，將軍尚雅歌。
臨戎常拔劔，䝉險屢提戈。
秋風鳴馬首，薄暮欲如何？
輕舉篇
天地能長久，神仙壽不窮。
白玉東華檢，方諸西岳童。
俄瞻少海北，暫別扶桑東。
俯觀雲似葢，低望月如弓。
㸔棊城邑改，辭家墟巷空。
流珠餘舊竈，種杏發新叢。
酒釀瀛洲玉，劔鑄昆吾銅。
誰能攬六博？還當訪井公。
凌雲臺
髙臺懸百尺，中夕殊未窮。
北臨酸棗寺，西眺明光宫。
城傍抵雙府，林裏對相風。
書題鹿盧牓，觀寫飛亷銅。
牕開神女電，梁映美人虹。
虞捐濫天寵，鄭瞀特懷忠。
莊生垂翠釣，昭儀拒鬬熊。
馳輪有盈缺，人道亦汙隆。
還念西陵舞，非復鄴城中。
出塞（一作《塞下曲》）
飛蓬似征客，千里自長驅。
塞禽唯有鴈，關樹但生榆。
背山看故壘，繫馬識餘蒲。
還因麾下騎，來送月支圖。
入塞
戍久風塵色，勲多意氣豪。
建章樓閣逈，長安陵樹髙。
度氷傷馬骨，經寒墜節旄。
行當見天子，無假用錢刀。
關山月
關山夜月明，秋色照孤城。
影虧同漢陣，輪滿逐胡兵。
天寒光轉白，風多暈欲生。
寄言亭上吏，遊客解鷄鳴。
長安道
槐衢囘北第，馳道度西宫。
樹隂連袖色，塵影雜衣風。
採桑逢五馬，停車對五童。
喧喧許史座，鐘鳴賔未窮。
陌上桑
人傳陌上桑，未曉已含光。
重重相䕃映，軟弱自芬芳。
秋胡未倚馬，羅敷未滿筐。
春蠶朝已老，安得久徬徨？
明君詞
蘭殿辭新寵，椒房餘故情。
鴻飛漸南陸，馬首倦西征。
寄書叅漢使，銜涕望秦城。
唯餘馬上曲，猶作出闗聲。
遊俠篇（《英苑》作《俠客行》。）
京洛出名謳，豪俠競交遊。
河南期四姓，關西謁五侯。
鬭鷄横大道，走馬出長楸。
桑隂徙將夕，槐路轉淹畱。
古曲（一作《雜曲》。）
青樓臨大道，遊俠盡淹畱。
陳王金被馬，秦女桂為鈎。
馳輪洛城巷，鬬鷄南陌頭。
薄暮風塵起，聊為清夜遊。
高句麗（六言。）
蕭蕭易水生波，燕趙佳人自多。
傾杯覆碗漼漼，垂手奮袖婆娑。
不惜黃金散盡，只畏白日蹉跎。
燕歌行（七言。）
初春麗景鶯欲嬌，桃花流水沒河橋。
薔薇花開百重葉，楊柳拂地數千條。
隴西將軍號都䕶，樓蘭較尉稱嫖姚。
自從昔別春燕分，經年一去不相聞。
無復漢地關山月，唯有漠北薊城雲。
淮南桂中明月影，流黄機上織成文。
充國行軍屢築營，陽史討虜陷平城。
城下風多能却陣，沙中雪淺詎停兵。
屬國小婦猶年少，羽林輕騎數征行。
遥聞陌頭《採桑曲》，猶勝邊外胡笳聲。
胡笳向暮使人泣，長望閨中空伫立。
桃花落地杏花舒，桐生井底寒葉疎。
試為來㸔上林雁，應有遥寄隴頭書。
日出東南隅行（以下雜言。）
曉星西北沒，朝日東南隅。
陽牕臨玉女，蓮帳照金鋪。
鳯樓稱獨立，絶世良所無。
鏡懸四龍網，枕畫七星圖。
銀鏤明光帶，金地織成襦。
調弦大垂手，歌曲鳯將雛。
採桑三市路，賣酒七條衢。
道逢五馬客，夾轂來相趨。
將軍多事勢，夫聓好形模。
髙箱照雲母，壯馬飾當顱。
單衣火浣布，利劔水精珠。
自知心所愛，仕宦執金吾。
飛甍彫翡翠，繡桷畫屠蘇。
銀燭附彈映鷄羽，黄金步揺動襜褕。
兄弟五日時來歸，髙車竟道生光輝。
名唱兩行堂上起，鴛鴦七十階前飛。
少年任俠輕年月，珠丸出彈遂難追。
墻上難為趨
昔稱梁孟子，兼聞魯孔邱。
訪政聊為述，問陳豈相酬。
末代多僥倖，卿相盡經由。
臺郎百金價，台司千萬求。
當朝少直筆，趨代皆曲鈎。
廷尉十年不得調，將軍百戰未封侯。
夜伏擁門作常伯，自有蒲萄得涼州。
白璧求善價，明珠難暗投。
髙牆不可踐，井水自難浮。
風胡有年歲，銛利比吳鈎。
詩
九日從駕（以下五言。）
黄山獵地廣，青門官路長。
律改三秋節，氣應九鐘霜。
曙影初分地，暗色始成光。
髙斾長楸坂，緹幕杏間堂。
射馬垂雙帶，豐貂佩兩璜。
苑寒梨樹紫，山秋菊葉黄。
華露霏霏冷，輕飊颯颯涼。
終慙屬車對，空假侍中郎。
入朝守門開（梁簡文有《守東華門開》詩。）
鳯池通複道，嚴駕早凌晨。
鐵符行警曙，銀棨未開闉。
塹暗城無影，晴新路不塵。
屯兵引畫劍，騎吹動班輪。
徒知仰睿藻，抽殊未未申。
贈周處士
我行無嵗月，征馬屢盤桓。
崤曲三危岨，闗重九折難。
猶持漢使節，尚服楚臣冠。
巢禽疑上幕，驚羽畏虚彈。
飛蓬去不已，客思漸無端。
壯志與時歇，生年隨事闌。
百齡悲促命，數刻念餘歡。
雲生隴坻黑，桑疎薊北寒。
鳥道無蹊徑，清漢有波瀾。
思君化羽翮，要我鑄金丹。
別陸子雲（《藝文》作《别陸才子》。）
解纜出南浦，征棹且凌晨。
還看分手處，唯餘送别人。
中流揺葢影，邊江落騎塵。
平湖開曙日，細柳發新春。
滄波不可望，行雲聊共因。
奉和趙王途中五韻
飄飄映車幕，出沒望連旗。
度雲還翊陣，迴風即送師。
峽路沙如月，山峯石似眉。
村桃拂紅粉，岸柙被青絲。
錦城遥可望，迴鞍念此時。
和張侍中看獵
上林冬狩返，囘中講射歸。
還登宣曲觀，更獵黄山圍。
嚴冬桑柘慘，寒霜馬騎肥。
緤盧隨兔起，髙鷹接雉飛。
獨嗟來遠客，辛苦倦邊衣。
和庾司水修渭橋
東流仰天漢，南渡似牽牛。
長堤通甬道，飛梁跨造舟。
使者開金堰，太守擁河流。
廣陵候濤水，荆峽望陽侯。
波生從故舶，沙漲湧新洲。
天星識辨對，撿玉應沈鈎。
空悦浮雲賦，非復採蓮謳。
玄圃濬池臨泛奉和
長洲春水滿，臨泛廣川中。
石壁如明鏡，飛橋類飲虹。
垂楊夾浦綠，新桃縁徑紅。
對樓還泊岸，迎波蹔守風。
漁舟釣欲滿，蓮房採半空。
於兹臨北闕，非復坐墻東。
和從弟祐山家二首
採藥名山頂，時節無春冬。
散雲非一色，連嵓異衆峯。
合沓似無徑，間關定有蹤。
山牕臨絶頂，檐溜俯危松。
空林鳴暮雨，虚谷應朝鐘。
仙童時可遇，羽客[1]屢相逢。
若値韓衆藥，當御長房龍。
結交非俗士，仙侣自招攜。
少華隱日月，太乙尋虹霓。
衆林積為籟，圍竹茂成埤。
幽谷曙無景，荒途晝欲迷。
滴瀝寒泉澑，叫嘯秋猿啼。
白雲帝鄉起，神禽丹穴棲。
箭篠時通境，桃李復成蹊。
今身得其所，羣物可令齊。
詠鴈
伺潮聞曙響，妬壟有春翬。
豈若雲中鴈，秋時塞外歸。
河長猶可涉，海濶故難飛。
霜多聲轉急，風疎行屢稀。
園池若可至，不復怯虞機。
送觀寗侯葬
䝉羽髙峻極，淮泗導清源。
邢茅廣裂地，跗萼盛開蕃。
紛綸彤艧彩，從容瓊玉温。
衝飊揺栢榦，烈火壯曽崑。
疇昔同羈旅，辛苦涉涼暄。
觀風方聽樂，垂淚遽傷魂。
造舟虛客禮，髙閈掩賔垣。
桂樹思公子，芳草惜王孫。
今晨向郊郭，猶似背轘轅。
丹旐書空位，素帳設虚樽。
楚琴南操絶，韓詩舊說存。
西靡傷新樹，東陵惜故園。
自憐悲谷影，彌愴玉關門。
餘輝盡天末，夕霧擁山根。
平原看獨樹，臯亭望列村。
寂寥還葢靜，荒茫歸路昏。
挽鐸已流唱，歌童行自喧。
睠言千載後，誰將遊九原。
送劉中書葬
昔別傷南浦，今歸去北邙。
書生空託夢，久客每思鄉。
塞近邊雲黑，塵昏野日黄。
陵谷俄遷變，松栢易荒涼。
題銘無復迹，何處驗龜長？
別王都官
連翩憫流客，悽愴惜離羣。
東西御溝水，南北㑹稽雲。
河橋兩堤絶，横岐數路分。
山川遥不見，懷袖逺相聞。
送別裴儀同
河橋望行旅，長亭送故人。
沙飛似軍幕，蓬卷若年輪。
邊衣苦霜雪，愁貌損風塵。
行路皆兄弟，千里念相親。
渡河北（《苑詩類選》作「范雲」者，非。）
秋風吹木葉，還似洞庭波。
常山臨代郡，亭障繞黃河。
心悲異方樂，腸斷隴頭歌。
薄暮臨征馬，失道北山阿。
詠月贈人
月色當秋夜，斜暉映薄帷。
上絃如半璧，初魄似蛾眉。
渡雲光忽駛，中天影更遲。
髙陽懷許椽，對此益相思。
和殷廷尉歲暮
歲晩悲窮律，他鄉念索居。
寂寞灰心盡，摧殘生意餘。
産空交道絶，財殫密親疎。
空悲趙壹賦，還著虞卿書。
看鬭雞
躞蹀始横行，意氣欲相傾。
妬敵金芒起，猜群芥粉生。
入場疑挑戰，逐退似追兵。
誰知函谷下，人去獨開城。
彈棊
投壺生電影，六博値仙人。
何如鏡奩上，自有拂輕巾。
隔澗疑將別，隴頭如望秦。
握筆如思賦，辭短竟無陳。
從駕北郊
維皇敬明祀，望拜出河東。
地靈開複道，營星發紫宫。
衡街響清蹕，偵候起相風。
森沈羽林騎，肅穆虎賁弓。
和趙王隱士
鳧鵠均長短，鵬鷃共逍遥。
清襟藴秀氣，虚席滿風飊。
斷絃唯續葛，獨酌止傾瓢。
菖蒲九重節，桑薪七過燒。
始發宿亭
送人亭上別，被馬櫪中嘶。
漠漠村烟起，離離嶺樹齊。
落星侵曉沒，殘月半山低。〈（闕）〉
山池落照
竹館掩金扉，池光晦晩暉。
孤舟隱荷出，輕棹染苔歸。
浴禽時侣竄，驚羽忽單飛。〈（闕）〉
詠霧應詔
七條開早陌，五里闇朝氛。
帶樓疑海氣，含葢似浮雲。
方從河水上，預奉綠圖文。
入關故人別
百年餘古樹，千里闇黄塵。
關山行就近，相㸔成遠人。
過藏矜道館
松古無年月，鵠去復來歸。
石壁藤為路，山牕雲作扉。
明慶寺石壁
夏水懸臺際，秋泉帶雨餘。
石生銘字長，山久谷神虛。
雲居寺高嶺
中峯雲已合，絶頂日猶晴。
邑居隨望近，風烟對眼生。
詠定林寺桂樹
歲餘彫晚葉，年至長新圍。
月輪三五映，烏生八九飛。
附錄
本傳
王褒字子淵，琅邪臨沂人也。曾祖儉，齊侍中、太尉、南昌文憲公。祖騫，梁侍中、金紫光祿大夫、南昌安侯。父規，梁侍中、左民尚書、南昌章侯。並有重名於江左。
褒識量淵通，志懷沉靜。美風儀，善談笑，博覽史傳，尤工屬文。梁國子祭酒蕭子雲，褒之姑夫也，特善草隸。褒少以姻戚，去來其家，遂相模範。俄而名亞子雲，並見重於世。梁武帝喜其才藝，遂以弟鄱陽王恢之女妻之。起家祕書郎，轉太子舍人，襲爵南昌縣侯。稍遷祕書丞。宣成王大器，簡文帝之冢嫡，即褒之姑子也。于時盛選僚佐，乃以褒為文學。尋遷安成郡守。及侯景渡江，建業擾亂，褒輯寗所部，見稱於時。
梁元帝承制，轉智武將軍、南平內史。及嗣位於江陵，欲待褒以不次之位。褒時猶在郡，敕王僧辯以禮發遣。褒乃將西上。元帝與褒有舊，相得甚歡。拜侍中，累遷吏部尚書、左僕射。褒既世冑名家，文學優贍，當時咸相推挹，故旬月之間，位昇端右。寵遇日隆，而褒愈自謙虛，不以位地矜人，時論稱之。
初，元帝平侯景及擒武陵王紀之後，以建業彫殘，方須修復；江陵殷盛，便欲安之。又其故府臣寮，皆楚人也，並願即都荊郢。嘗召羣臣議之。領軍將軍胡僧祐、吏部尚書宗懍、太府卿黃羅漢、御史中丞劉瑴等曰：「建業雖是舊都，王氣已盡，且與北寇鄰接，止隔一江。若有不虞，悔無及矣。臣等又嘗聞之，荊南之地，有天子氣。今陛下龍飛纘業，其應斯乎。天時人事，徵祥如此。臣等所見，遷徙非宜。」元帝深以為然。時褒及尚書周弘正咸侍座，乃顧謂褒等曰：「卿意以為何如？」褒性謹慎，知元帝多猜忌，弗敢公言其非，當時唯唯而已，後因清閒密諫，辭甚切。元帝頗納之。然其意好荊、楚，已從僧祐等策。明日，於眾中謂褒曰：「卿昨日勸還建業，不為無理。」褒以宣室之言，豈宜顯之於眾，知其計之不用也，於是止不復言。
及大軍征江陵，元帝授褒都督城西諸軍事。褒本以文雅見知，一旦委以總戎，深自勉勵，盡忠勤之節。被圍之後，上下猜懼，元帝唯於褒深相委信。朱買臣率眾出宣陽之西門，與王師戰，買臣大敗。褒督進不能禁，乃貶為護軍將軍。王師攻其外柵，城陷，褒從元帝入子城，猶欲固守。俄而元帝出降，褒遂與眾俱出。見柱國于謹，謹甚禮之。褒曾作《燕歌行》，妙盡關塞寒苦之狀，元帝及諸文士並和之，而競為淒切之辭。至此方驗焉。褒與王克、劉瑴、宗懍、殷不害等數十人，俱至長安。太祖喜曰：「昔平吳之利，二陸而已。今定楚之功，羣賢畢至。可謂過之矣。」又謂褒及王克曰：「吾即王氏甥也，卿等竝吾之舅氏。當以親戚為情，勿以去鄉介意。」於是授褒及克、殷不害等車騎大將軍、儀同三司。常從容上席，資餼甚厚。褒等亦並荷恩眄，忘其羈旅焉。
孝閔帝踐阼，封石泉縣子，邑三百戶。世宗即位，篤好文學。時褒與庾信才名最高，特加親待。帝每遊宴，命褒等賦詩談論，常在左右。尋加開府儀同三司。保定中，除內史中大夫。高祖作《象經》，令褒注之。引據該洽，甚見稱賞。褒有器局，雅識治體。既累世在江東為宰輔，高祖亦以此重之。建德以後，頗叅朝議。凡大詔冊，皆令褒具草。東宮既建，授太子少保，遷小司空，仍掌綸誥。乘輿行幸，褒常侍從。
初，褒與梁處士汝南、周弘讓相善，及弘讓兄弘正自陳來聘，高祖許褒等通親知音問。褒贈弘讓詩，并致書。尋出為宣州刺史。卒於位，時年六十四。子檙嗣。
註
1，《幼學瓊林．卷四．釋道鬼神類》：「羽客、黃冠，皆稱道士。」

        </div>
      </div>
    </div>
  </div>
</div>
<!--update:2025-08-30 10:28:25-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>