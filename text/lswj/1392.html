<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="魏武帝集,魏武帝集全文在线阅读,魏武帝集全文在线下载,大玄古籍书库">
<meta name="description" content="《魏武帝集》是三国魏武帝曹操的诗文集,又称《曹操集》。《三国志·魏书·武帝纪》裴注引《魏书》说:“(太祖曹操)御军三十余年,手不舍书,昼则讲武策,夜则思经传,登高必赋,及造新诗,被之管弦,皆成乐章。”可见于戎马倥偬之中,仍然勤于著述,据清姚振宗《三国艺文志》,传世者有19种之多,《魏武帝集》30卷不过是其中一种。《隋书·经籍志》著录。《魏武帝集》26卷,并注:“梁三十卷,录一卷。梁又有《武皇帝逸集》十卷,亡。”两《唐志》亦著录《魏武帝集》30卷,《宋史·艺文志》则不载,说明唐以前有不同本子流传,至宋已散佚">
<title>魏武帝集_曹操_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">魏武帝集</span> <br/>
          作者： <span class="inputVal" id="bkauthor">曹操</span> <br/>
          朝代： <span class="inputVal" id="bkdate">不详</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">类书文集,三国,诗文集,完结</span> <br/>
          字数： <span class="inputVal" id="bknum">[book_length]25955</span> <br/>
          说明： <span class="inputVal" id="bkdec">《魏武帝集》是三国魏武帝曹操的诗文集,又称《曹操集》。《三国志·魏书·武帝纪》裴注引《魏书》说:“(太祖曹操)御军三十余年,手不舍书,昼则讲武策,夜则思经传,登高必赋,及造新诗,被之管弦,皆成乐章。”可见于戎马倥偬之中,仍然勤于著述,据清姚振宗《三国艺文志》,传世者有19种之多,《魏武帝集》30卷不过是其中一种。《隋书·经籍志》著录 《魏武帝集》26卷,并注:“梁三十卷,录一卷。梁又有《武皇帝逸集》十卷,亡。”两《唐志》亦著录《魏武帝集》30卷,《宋史·艺文志》则不载,说明唐以前有不同本子流传,至宋已散佚。明张溥《汉魏六朝百三名家集》中辑《魏武帝集》1卷,收入诗文百余篇。</span> <br/>
          封面： <span class="inputVal" id="bkimg">Z_19581.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]魏武帝集
[book_author]曹操
[book_date]不详
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]类书文集,三国,诗文集,完结
[book_length]25955
[book_dec]《魏武帝集》是三国魏武帝曹操的诗文集,又称《曹操集》。《三国志·魏书·武帝纪》裴注引《魏书》说:“(太祖曹操)御军三十余年,手不舍书,昼则讲武策,夜则思经传,登高必赋,及造新诗,被之管弦,皆成乐章。”可见于戎马倥偬之中,仍然勤于著述,据清姚振宗《三国艺文志》,传世者有19种之多,《魏武帝集》30卷不过是其中一种。《隋书·经籍志》著录 《魏武帝集》26卷,并注:“梁三十卷,录一卷。梁又有《武皇帝逸集》十卷,亡。”两《唐志》亦著录《魏武帝集》30卷,《宋史·艺文志》则不载,说明唐以前有不同本子流传,至宋已散佚。明张溥《汉魏六朝百三名家集》中辑《魏武帝集》1卷,收入诗文百余篇。
[book_img]Z_19581.jpg


[book_title]魏武帝集
○沧海赋
览岛屿之所有。（《文选·吴都赋》刘逵注）
○登台赋
引长明，灌街里。（《水经·浊漳水注》）
○鹖鸡赋序
鹖鸡猛气，其斗终无负，期于必死。今人以鹖为冠，像此也。（《大观本草》十九“鹖鸡”）
○假为献帝策收伏后（建安十九年）
皇后寿，得由卑贱，登显尊极，自处椒房，二纪于兹。既无任、姒徽音之美，又乏谨身养己之福，而阴怀妒害，苞藏祸心，弗可以承天命，奉祖宗。今使御史大夫郗虑持节策诏，其上皇后玺绶，退避中宫，迁于它馆。呜呼伤哉！自寿取之，未致于理，为幸多焉。（《后汉书·献帝伏皇后纪》）
○策立卞后（建安二十四年）
夫人卞氏，抚养诸子，有母仪之德。今进位王后，太子诸侯陪位，群卿上寿，减国内死罪一等。（《魏志·卞皇后传》）
○谢领兖州牧表
入司兵校，出总符任。臣以累叶受恩，膺荷洪施，不敢顾命。是以将戈帅甲，顺天行诛。虽戮夷覆亡不暇，臣愧以兴隆之秩，功无所执，以伪假实，条不胜华。窃感讥请，盖以惟谷。（《艺文类聚》五十）
○陈损益表（初平三年）
陛下即祚，复蒙试用，遂受上将之任，统领二州，内参机事，实所不堪。昔韩非闵韩之削弱，不务富国强兵，用贤任能。臣以区区之质，而当钟鼎之任，以暗钝之才，而奉明明之政。顾恩念责，亦臣竭节投命之秋也。谨条遵奉旧训权时之宜十四事，奏如左。庶以蒸萤，增明太阳，言不足采。（《艺文类聚》五十二）
○表糜竺领嬴郡（建安元年）
泰山郡界广远，旧多轻悍，权时之宜，可分五县为嬴郡，拣选清廉以为守将。偏将军糜竺，素履忠贞，文武昭烈，请以竺领嬴郡太守，抚慰吏民。（《蜀志·糜竺传》注引《曹公集》）
○谢袭费亭侯表（建安元年）
不悟陛下乃寻臣祖父厕豫功臣，克定寇逆，援立孝顺皇帝。谓操不忘，获封茅土。圣恩明发，远念桑梓。日以臣为忠孝之苗，不复量臣材之丰否。既勉袭爵邑，忝厥祖考，复宠上将钅夫钺之任，兼领大州万里之宪。内比鼎臣，外参二伯，身荷兼绂之荣，本枝赖无穷之祚也。昔大彭辅殷，昆吾翼夏，功成事就，乃备爵锡。臣束脩无称，统御无绩，比荷殊宠，策命褒绩，未盈一时，三命交至。双金重紫，显以方任。虽不识义，庶知所尤。（《艺文类聚》五十二）
○谢置旄头表
不悟陛下复加后命，命置旄头，以比东海。（《御览》六百八十）
○让还司空印绶表
臣文非师尹之佐，武非折冲之任，遭天之幸，干窃重授。内踵伯禽司空之职，外承吕尚鹰扬之事。斗筲处之，民其瞻观，水土不平，奸宄未静。臣常愧辱，忧为国累。臣无智勇，以助万一，夙夜惭惧，若集水火。未知何地可以殒越。（《艺文类聚》六十七）
○请爵荀彧表（建安八年）
臣闻虑为功首，谋为赏本，野绩不越庙堂，战多不逾国勋。是故曲阜之锡，不后营丘，萧何之土，先于平阳。珍策重计，古今所尚。侍中守尚书令彧，积德累行，少长无悔，遭世纷扰，怀忠念治。臣自始举义兵，周游征伐，与彧戮力同心，左右王略，发言授策，无施不效。彧之功业，臣由以济，用披浮云，显光日月。陛下幸许，彧左右机近，忠恪祗顺，如履薄冰，研精极锐，以抚庶事。天下之定，彧之功也。宜享高爵，以彰元勋。（《魏志·荀彧传》注引《彧别传》）
守尚书令荀彧，自在臣营，参同计画，周旋征伐，每皆克捷。奇策密谋，悉皆共决。及彧在台，常私书往来，大小同策。《诗》美腹心，《传》贵庙胜，勋业之定，彧之功也。而臣前后独荷异宠，心所不安。彧与臣事通功并，宜进封赏，以劝后进者。（袁宏《后汉纪》二十九建安八年七月曹操上言。案此与别传之表相当而文全异）
○请封荀攸表
军师荀攸，自初佐臣，无征不从，前后克敌，皆攸之谋也。（《魏志·荀攸传》）
○表称乐进、于禁、张辽（建安十一年）
武力既弘，计略周备，质忠性一，守执节义。每临战攻，常为督率，奋强突固，无坚不陷，自援枹鼓，手不知倦。又遣别征，统御师旅，抚众则和，奉令无犯，当敌制决，靡有遗失。论功纪用，各宜显宠。（《魏志·乐进传》）
○请增封荀彧表
昔袁绍作逆，连兵官渡，时众寡粮单，图欲还许。尚书令荀彧，深建宜住之便，远恢进讨之略，起发臣心，革易愚虑。坚营固守，徼其军实，遂摧扑大寇，济危以安。绍既破败，臣粮亦尽，将舍河北之规，改就荆南之策。彧复备陈得失，用移臣议，故得反旆冀土，克平四州。向使臣退军官渡，绍必鼓行而前，敌人怀利以自百，臣众怯沮以丧气，有必败之形，无一捷之势。复若南征刘表，委弃兖、豫，饥军深入，逾越江沔，利既难要，将失本据。而彧建二策，以亡为存，以祸为福，谋殊功异，臣所不及。是故先帝贵指纵之功，薄搏获之赏；古人尚帷幄之规，下攻拔之力。原其绩效，足享高爵，而海内未喻其状，所受不侔其功，臣诚惜之。乞重平议，增畴户邑。（《后汉·荀彧传》又《魏志·荀彧传》注引《彧别传》曰：“太祖又表曰：‘昔袁绍侵入郊甸，战于官渡。时兵少粮尽，图欲还许，书与彧议，彧不听臣。建宜住之便，恢进讨之规，更起臣心，易其愚虑，遂摧大逆，覆取其众。此彧睹胜败之机，略不世出也。及绍破败，臣粮亦尽，以为河北未易图也，欲南讨刘表。彧复止臣，陈其得失，臣用反旆，遂吞凶族，克平四州。向使臣退于官渡，绍必鼓行而前，有倾覆之形，无克捷之势。后若南征，委弃兖、豫，利既难要，将失本据。彧之二策，以亡为存，以祸致福，谋殊功异，臣所不及也。是以先帝贵指纵之功，薄搏获之赏；古人尚帷幄之规，下攻拔之捷。前所赏录，未副彧巍巍之勋。乞重平议，畴其户邑。’”又见袁宏《后汉纪》三十，与《别传》及《后汉》略同。）
○表论田畴功
文雅优备，忠武又著，和于抚下，慎于事上，量时度理，进退合义。幽州始扰，胡、汉交萃，荡析离居，靡所依怀。畴率宗人避难于无终山，北拒卢龙，南守要害，清静隐约，耕而后食，人民化从，咸共资奉。及袁绍父子威力加于朔野，远结乌丸，与为首尾，前后召畴，终不陷挠。后臣奉命，军次易县，畴长驱自到，陈讨胡之势，犹广武之建燕策，薛公之度淮南。又使部曲持臣露布，出诱胡众，汉民或因亡来，乌丸闻之震荡。王旅出塞，途由山中九百余里，畴帅兵五百，启导山谷，遂灭乌丸，荡平塞表。畴文武有效，节义可嘉。诚应宠赏，以旌其美。（《魏志·田畴传》注引《先贤行状》）
○请追增郭嘉封邑表
臣闻褒忠示宠，未必当身，念功惟绩，恩隆后嗣。是以楚宗孙叔，显封厥子；岑彭既没，爵及支庶。诚贤君殷勤于清良，圣祖敦笃于明勋也。故军祭酒洧阳亭侯颍川郭嘉，立身著行，称茂乡邦。与臣参事，尽节为国，忠良渊淑，体通性达。每有大议，发言盈廷，执中处理，动无遗策。自在军旅，十有余年，行同骑乘，坐共幄席。东禽吕布，西取眭固，斩袁谭之首，平朔土之众，逾越险塞，荡定乌丸，震威辽东，以枭袁尚，虽假天威，易为指麾。至于临敌，发扬誓命，凶逆克殄，勋实由嘉。臣今日所以免戾，嘉与其功。方将表显，使赏足以报效。薄命天殒，不终美志。上为陛下悼惜良臣，下自毒恨丧失奇佐。昔霍去病蚤死，孝武为之咨嗟；祭遵不究功业，世祖望柩悲恸。仁恩降下，念发五内。今嘉陨命，诚足怜伤。宜追赠加封，并前千户。褒亡为存，厚往劝来也。（《魏志·郭嘉传》注引《魏书》，又《艺文类聚》五十一。案，《魏志·郭嘉传》载此表云：“军祭酒郭嘉，自从征伐，十有一年。每有大议，临敌制变。臣策未决，嘉辄成之。平定天下，谋功为高。不幸短命，事业未终。追思嘉勋，实不可忘。可增邑八百户，并前千户。”即前表约文，惟多出增邑八百户一句。）
○表论张辽功
登天山，履峻险，以取兰、成，荡寇功也。增邑、假节。（《魏志·张辽传》）
○掩获宋金生表
臣前遣讨河内、获嘉诸屯，获生口，辞云：“河内有一神人宋金生，令诸屯皆云：鹿角不须守，吾使狗为汝守。不从其言者，即夜闻有军兵声。明日视屯下，但见虎迹。”臣辄部武猛都尉吕纳，将兵掩捉得生，辄行军法。（《御览》三百三十七）
○留荀彧表
臣闻古之遣将，上设监督之重，下建副二之任，所以尊严国命，谋而鲜过者也。臣今当济江，奉辞伐罪，宜有大使肃将王命。文武并用，自古有之。使持节侍中守尚书令万岁亭侯彧，国之重臣，德洽华夏，既停军所次，便宜与臣俱进，宣示国命，威怀丑虏。军礼尚速，不及先请，臣辄留彧，依以为重。（《后汉·荀彧传》）
○让九锡表
臣功小德薄，忝宠已过，进爵益土，非臣所宜，九锡大礼，臣所不称。惶悸征营，心如炎灼，归情写实，冀蒙听省。不悟陛下复诏褒诱，喻以伊周，未见哀许。臣闻事君之道，犯而勿欺，量能处位，计功受爵。苟所不堪，有损无从。加臣待罪上相，民所具瞻，而自过谬，其谓臣何？（《艺文类聚》五十三）
○上器物表
臣祖腾有顺帝赐器，今上四石铜四枚，五石铜一枚，御物有纯银粉铫一枚，药杵臼一具。（《御览》七百五十七、七百六十二）
○奏定制度
三公列侯，门施内外塾，方三十亩。（《御览》百八十五）
○奏上九酝酒法
臣县故令南阳郭芝，有九酝春酒。法用面三十斤，流水五石，腊月二日清曲，正月冻解，用好稻米，漉去曲滓，便酿法饮。曰譬诸虫，虽久多完，三日一酿，满九斛米止。臣得法酿之，常善，其上清滓亦可饮。若以九酝苦难饮，增为十酿，差甘易饮，不病。今谨上献。（《北堂书钞》一百四十八，又《文选·南都赋》注引《魏武集》）
○奏事
有警急，辄露版插羽。（《封氏闻见记》四）
○上杂物疏
御物三十种，有纯银参镂带漆画书案一枚，纯银参带台砚一枚，纯银参带圆砚大小各一枚。（《书钞》一百三十三，《艺文类聚》五十八，《初学记》二十一，《御览》六百五）
御物有漆画韦枕二枚，贵人公主有黑漆韦枕三十枚。（《书钞》一百三十四）
御物三十种，有纯金香炉一枚，下盘自副。贵人公主有纯银香炉四枚，皇太子有纯银香炉四枚，西园贵人铜香炉三十枚。（《书钞》一百三十五，《艺文类聚》七十，《御览》七百三、八百十二）
御杂物用，有纯金唾壶一枚，漆园油唾壶四枚，贵人有纯银参带唾壶三十枚。（《御览》七百三）
御物三十种，有上车漆画重几大小各一枚。（《书钞》一百三十三，《御览》七百八）
御物有纯银参镂带漆画案一枚。（《御览》七百十）
御物有尺二寸金错铁镜一枚，皇后杂物用纯银错七寸铁镜四枚，贵人至公主九寸铁镜四十枚。（《书钞》一百三十六，《初学记》二十五，《御览》七百一十七）
御物中宫贵人公主皇子纯银漆带镜一枚，西园贵人纯银参带五，皇子银匣一，皇子杂用物十六种，纯金参带方严四具。（《御览》八百十二）
镜台出魏宫中，有纯银参带镜台一枚，又纯银七，贵人公主银镜台四。（《书钞》一百三十六，《初学记》二十五，《御览》七百一十七）
纯银澡豆奁，纯银括镂奁。（《书钞》一百三十五，《御览》七百一十七）
银镂漆匣四枚。（《书钞》一百三十五，《御览》七百十三）
油漆画严器一，纯金参带画方严器一。（《御览》七百十七）
御杂物之所得孝顺皇帝赐物，有容五石铜澡盘一枚。（《书钞》一百三十五）
银画象牙盘五具。（《御览》七百五十九）
中宫用物，杂画象列尺一枚，贵人公主有象牙尺三十枚，宫人有象牙尺百五十枚，骨尺五十枚。（《御览》八百三十）
中宫杂物，杂画象牙针管一枚。（《御览》八百三十）
○上书理窦武、陈蕃
武等正直而见陷害，奸邪盈朝，善人壅塞。（《魏志·武帝纪》注引《魏书》）
○兖州牧上书
山阳郡有美梨，谨上缝帐二、丝缕十斤、甘梨二箱、椑枣二箱。（《初学记》二十，《御览》八百三十，又九百六十九、九百七十一）
○上书让增封（建安元年）
无非常之功，而受非常之福，是用忧结。比章归，闻天慈无已，未即听许。臣虽不敏，犹知让不过三。所以仍布腹心，至于四五，上欲陛下爵不失实，下为臣身免于苟取。（《艺文类聚》五十一）
○又上书让封（建安元年）
臣诛除暴逆，克定二州，四方来贡，以为臣之功。萧相国以关中之劳，一门受封；邓禹以河北之勤，连城食邑。考功效实，非臣之勋。臣祖父中常侍侯，时但从辇，扶翼左右，既非首谋，又不奋戟，并受爵封暨臣三叶。臣闻《易·豫卦》曰：“利建侯，行师”，有功，乃当进立以为诸侯也。又《讼卦》六三曰：“食旧德，或从王事。”谓先祖有大德，若从王事有功者，子孙乃得食其禄也。伏惟陛下垂乾坤之仁，降云雨之润，远录先臣扶掖之节，采臣在戎犬马之用，优策褒崇，光曜显量，非臣尫顽所能克堪。（《艺文类聚》五十一）
○上书让费亭侯
臣伏读前后策命，既录臣庸才微功，乃复追述先臣，幽赞显扬，见得思义，屏营怖惧，未知首领所当所授。故古人忠臣，或有连城而不辞，或有一邑而违命。所以然者，欲必正其名也。又礼制：诸侯国土以绝，子孙有功者，当更受封，不得增袭。其有所增者，谓国未绝也。或有所袭者，谓先祖功大也。数未极，无故断绝，故追绍之也。臣自三省，先臣虽有扶辇微劳，不应受爵，岂逮臣三叶。若录臣关东微功，皆祖宗之灵祐，陛下之圣德，岂臣愚陋，何能克堪？（《艺文类聚》五十一）
○上书让增封武平侯及费亭侯
伏自三省，姿质顽素，材志鄙下，进无匡辅之功，退有拾遗之美。虽有犬马微劳，非独臣力，皆由部曲将校之助。陛下前追念先臣微功，使臣续袭爵土，祖考蒙光照之荣，臣受不赀之分，未有丝发以自报效。昔齐侯欲更晏婴之宅，婴曰：“臣之先容焉，臣不足以继之。”卒违公命，以成私志。臣自顾省，不克负荷，食旧为幸。虽上德在弘，下有因割，臣三叶累宠，皆统极位，义在殒越，岂敢饰辞。（《艺文类聚》五十一）
○上书谢策命魏公（建安十八年五月）
臣蒙先帝厚恩，致位郎署，受性疲怠，意望毕足。非敢希望高位，庶几显达。会董卓作乱，义当死难，故敢奋身出命，摧锋率众，遂值千载之运，奉役目下。当二袁炎沸侵侮之际，陛下与臣寒心同忧，顾瞻京师，进受猛敌，常恐君臣俱陷虎口，臣不自意能全首领。赖祖宗灵祐，丑类夷灭，得使微臣窃名其间。陛下加恩，授以上相，封爵宠禄，丰大弘厚，生平之愿，实不望也。口与心计，幸且待罪，保持列侯，遗付子孙，自托圣世，永无忧责。不意陛下乃发盛意，开国备锡，以贶愚臣，地比齐、鲁，礼同藩王，非臣无功所宜膺据。归情上闻，不蒙听许，严诏切至，诚使臣心俯仰逼迫。伏自惟省，列在大臣，命制王室，身非己有，岂敢自私，遂其愚意。亦将黜退，令就初服。今奉疆土，备数藩翰，非敢远期，虑有后世。至于父子相誓终身，灰躯尽命，报塞厚恩，天威在颜，悚惧受诏。（《魏志·武帝纪》注引《魏略》）
○上言破袁绍（建安五年十月）
大将军邺侯袁绍，前与冀州牧韩馥立故大司马刘虞，刻作金玺，遣故任长毕瑜诣虞为说命禄之数。又绍与臣书云：“可都甄城，当有所立。”擅铸金银印，孝廉计吏，皆往诣绍。从弟济阴太守叙与绍书云：“今海内丧败，天意实在我家，神应有征，当在尊兄。南兄、臣下欲使即位，南兄言，以年则北兄长，以位则北兄重。便欲送玺，会曹操断道。”绍宗族累世受国重恩，而凶逆无道，乃至于此。辄勒兵马，与战官渡，乘圣朝之威，得斩绍大将淳于琼等八人首，遂大破溃。绍与子谭轻身迸走。凡斩首七万余级，辎重财物巨亿。（《魏志·武帝纪》注引《献帝起居注》）
○破袁尚上事
臣前上言逆贼袁尚还，即厉精锐讨之。今尚人徒震荡，部曲丧守，引兵遁亡。臣陈军被坚执锐，朱旗震耀，虎士雷噪，望旗眩精，闻声丧气，投戈解甲，翕然沮坏。尚单骑遁，走，捐弃伪节钺钅夫，大将军掞乡侯印各一枚，兜鍪万九千六百二十枚，其矛盾弓戟，不可胜数。（《御览》三百五十六）
○授崔琰东曹教
君有伯夷之风，史鱼之直，贪夫慕名而清，壮士尚称而厉，斯可以率时者已。故授东曹，往践厥职。（《魏志·崔琰传》）
○决议田畴让官教
昔夷、齐弃爵而讥武王，可谓愚暗，孔子犹以为“求仁得仁”。畴之所守，虽不合道，但欲清高耳。使天下悉如畴志，即墨翟兼爱尚同之事，而老聃使民结绳之道也。外议虽善，为复使令司隶以决之。（《魏志·田畴传》注引《魏略》）
○与韩遂教（建安十六年）
谢文约：卿始起兵时，自有所逼，我所具明也。当早来，共匡辅国朝。（《魏志·张既传》注引《魏略》）
○征吴教
今孤戒严，未知所之，有谏者死。（《魏志·贾逵传》注引《魏略》）
○原贾逵教
逵无恶意，原复其职。（《魏志·贾逵传》注引《魏略》）
○合肥密教
若孙权至者，张、李将军出战，乐将军守，护军勿得与战。（《魏志·张辽传》）
○赐袁涣家谷教
以太仓谷千斛，赐郎中令之家。
以垣下谷千斛，与曜卿家。
以太仓谷者，官法也；以垣下谷者，亲旧也。（已上三教并《魏志·袁涣传》）
○置屯田令（当在初平、兴平间）
夫定国之术，在于强兵足食。秦人以急农兼天下，孝武以屯田定西域，此先世之良式也。（《晋书·食货志》）
○为徐宣议陈矫下令
丧乱以来，风教凋薄，谤议之言，难用褒贬。自建安五年以前，一切勿论。其以断前诽议者，以其罪罪之。（《魏志·陈矫传》注引《魏氏春秋》）
○褒赏令
别部司马请立齐桓公神堂，使记室阮瑀议之。（《北堂书钞》六十九）
○加枣祗子处中封爵并祀祗令（建安六年）
故陈留太守枣祗，天性忠能。始共举义兵，周旋征讨。后袁绍在冀州，亦贪祗，欲得之。祗深附托于孤，使领东阿令。吕布之乱，兖州皆叛，惟范、东阿完在，由祗以兵据城之力也。后大军粮乏，得东阿以继，祗之功也。及破黄巾，定许，得贼资业，当兴立屯田。时议者皆言当计牛输谷，佃科以定。施行后，祗白以为僦牛输谷，大收不增谷，有水旱灾除，大不便。反覆来说，孤犹以为当如故，大收不可复改易。祗犹执之，孤不知所从，使与荀令君议之。时故军祭酒侯声云：“科取官牛，为官田计。如祗议，于官便，于客不便。”声怀此云云，以疑令君。祗犹自信，据计画还白，执分田之术。孤乃然之，使为屯田都尉，施设田业。其时岁则大收，后遂因此大田，丰足军用，摧灭群逆，克定天下，以隆王室，祗兴其功。不幸早没，追赠以郡，犹未副之。今重思之，祗宜受封。稽留至今，孤之过也。祗子处中，宜加封爵，以祀祗为不朽之事。（《魏志·任峻传》注引《魏武故事》）
○军谯令
吾起义兵，为天下除暴乱。旧土人民，死丧略尽，国中终日行，不见所识，使吾凄怆伤怀。其举义兵已来，将士绝无后者，求其亲戚以后之，授土田，官给耕牛，置学师以教之。为存者立庙，使祀其先人，魂而有灵，吾百年之后何恨哉。（《魏志·武帝纪》，《御览》六百三十七）
○败军令
《司马法》：“将军死绥”，故赵括之母，乞不坐括。是古之将者，军破于外，而家受罪于内也。自命将征行，但赏功而不罚罪，非国典也。其令诸将出征，败军者抵罪，失利者免官爵。（《魏志·武帝纪》，又《文馆词林》六百九十五）
○论吏士行能令
议者或以军吏虽有功能，德行不足堪任郡国之选，所谓“可与适道，未可与权”者也，。管仲曰：“使贤者食于能则上尊，斗士食于功则卒轻死，二者设于国则天下治。”未闻无能之人，不斗之士，并受禄赏，而可以立功兴国者也。故明君不官无功之臣，不赏不战之士。治平尚德行，有事赏功能。论者之言，一似管窥虎欤。（《魏志·武帝纪》注引《魏书》，又《文馆词林》六百九十五）
○修学令
丧乱以来，十有五年，后生者不见仁义礼让之风，吾甚伤之。其令郡国各修文学，县满五百户置校官，选其乡之俊造而教学之，庶几先王之道不废，而有以益于天下。（《魏志·武帝纪》，又《文馆词林》六百九十五）
○蠲河北租赋令
河北罹袁氏之难，其令无出今年租赋。（《魏志·武帝纪》）
○收田租令
令：“有国有家者，不患寡而患不均，不患贫而患不安。”袁氏之治也，使豪强擅恣，亲戚兼并，下民贫弱，代出租赋，衒鬻家财，不足应命。（《文馆词林》作“不足毕负”）审配宗族，至于藏匿罪人，为逋逃主。欲望百姓亲附，甲兵强盛，岂可得邪？其收田租亩四升，户出绢二匹、丝二斤而已，他不得擅兴发。郡国守相明检察之，无令强民有所隐藏，而弱民兼赋也。（《魏志·武帝纪》注引《魏书》，又《文馆词林》六百六十五）
○诛袁谭令
敢有哭之者，戮及妻子。（《魏志·王脩传》注引《傅子》）
○赦袁氏同恶及禁复仇厚葬令
其与袁氏同恶者，与之更始。令民不得复私仇，禁厚葬，皆一于以法。（《魏志·武帝纪》）
○整齐风俗令
令：阿党比周，先圣所疾也。闻冀州俗，父子异部，更相毁誉。昔直不疑无兄，世人谓之盗嫂；第五伯鱼三娶孤女，谓之挝妇翁；王凤擅权，谷永比之申伯；王商忠议，张匡谓之左道，此皆以白为黑，欺天罔君者也。吾欲整齐风俗，四者不除，吾以为羞。（《魏志·武帝纪》，又《文馆词林》六百九十五）
○选举令
夫遣人使于四方，古人所慎择也。故仲尼曰：“使乎使乎”，言其难也。（《初学记》二十）
邺县甚大，一乡万数千户，兼人之吏，未易得也。（《书钞》七十七）
闻小吏或有著巾帻。（《书钞》七十七）
魏诸官印，各以官为名印，如汉法断二千石者章。
国家旧法，选尚书郎，取年未五十者，使文笔真草，有才能谨慎，典曹治事，起草立义，又以草呈，示令仆讫，乃付令史书之耳。书讫，共省读内之。事本来，台郎统之，令史不行知也。书之不好，令史坐之；至于谬误，读省者之责。若郎不能为文书，当御史令，是为牵牛不可以服箱，而当取辩于茧角也。（《御览》二百十五）
令诏书省司隶官：钟校尉材智决洞，通敏先觉，可上请参军事，以辅暗政。（《御览》二百四十九引魏武《选令》）
谚曰：“失晨之鸡，思补更鸣。”昔季阐在白马，有受金取婢之罪，弃而弗问，后以为济北相，以其能故。（《御览》四百九十六）
○明罚令
闻太原、上党、西河、雁门，冬至后百五日皆绝火寒食，云为介子推。子胥沈江，吴人未有绝水之事。至于子推独为寒食，岂不偏乎？且北方泎寒之地，老少羸弱，将有不堪之患。令到，人不得寒食。若犯者，家长半岁刑，主使百日刑，令长夺一月俸。（《艺文类聚》四，《御览》二十八，又三十，又八百六十八）
○求言令
夫治世御众，建立辅弼，诫在面从。《诗》称“听用我谋，庶无大悔”，斯实君臣恳恳之求也。吾充重任，每惧失中，频年以来，不闻嘉谋，岂吾开延不勤之咎邪？自今以后，诸掾属、治中、别驾，常以月旦各言其失，吾将览焉。（《魏志·武帝纪》注引《魏书》，又《文馆词林》六百九十五）
自今诸掾属、侍中、别驾，常以月朔各进得失，纸书函封，主者朝常给纸函各一。（《初学记》二十一）
○举泰山太守吕虔茂才令
夫有其志必成其事，盖烈士之所徇也。卿在郡以来，禽奸讨暴，百姓获安，躬蹈矢石，所征辄克。昔寇恂立名于汝、颍，耿弇建策于青、兖，古今一也。举茂才，加骑都尉，典郡如故。（《魏志·吕虔传》）
○辨卫臻不同朱越谋反论
孤与卿君同共举事，加钦令问。始闻越言，固自不信。及得荀令君书，具亮忠诚。（《魏志·卫臻传》）
○封功臣令
吾起义兵诛暴乱，于今十九年，所征必克，岂吾功哉？乃贤士大夫之力也。天下虽未悉定，吾当要与贤士大夫共定之。而专飨其劳，吾何以安焉？其促定功行封。（《魏志·武帝纪》）
○下令大论功行封
忠正密谋，抚宁内外，文若是也。公达其次也。（《魏志·荀攸传》）
○分租与诸将掾属令
昔赵奢、窦婴之为将也，受赐千金，一朝散之，故能济成大功，永世流声。吾读其文，未尝不慕其为人也。与诸将士大夫共从戎事，幸赖贤人不爱其谋，群士不遗其力，是以夷险平乱，而吾得窃大赏，户邑三万。追思窦婴散金之义，今分所受租与诸将掾属及故戍于陈、蔡者，庶以酬答众劳，不擅大惠也。宜差死事之孤，以租谷及之。若年殷用足，租奉毕入，将大与众人悉共飨之。（《魏志·武帝纪》注引《魏书》，又《文馆词林》六百九十五）
○告涿郡太守令（建安十二年七月）
故北中郎将卢植，名著海内，学为儒宗，士之楷模，乃国之桢干也。昔武王入殷，封商容之闾，郑丧子产，而仲尼陨涕。孤到此州，嘉其余风，《春秋》之义：贤者之后，有异于人。今亟敬遣丞掾修其坟墓，存其子孙，并致薄醊，以彰厥德。（《魏志·卢毓传》注引《续汉书》，又见《艺文类聚》四十）
○下田畴令
田子泰非吾所宜吏者。（《魏志·田畴传》）
○听田畴让封令
昔伯成弃国，夏后不夺，将欲使高尚之士，优贤之主，不止于一世也。其听畴所执。（《魏志·田畴传》注引《魏书》）
○表刘琮令（建安十三年九月）
楚有江、汉山川之险，后服先强，与秦争衡，荆州则其故地，刘镇南久用其民矣。身没之后，诸子鼎峙，虽终难全，犹可引日。青州刺史琮，心高志洁，智深虑广，轻荣重义，薄利厚德，蔑万里之业，忽三军之众，笃中正之体，敦令名之誉。上耀先君之遗尘，下图不朽之余祚。鲍永之弃并州，窦融之离五郡，未足以喻也。虽封列侯一州之位，犹恨此宠未副其人，而比有笺求还州。监史虽尊，秩禄未优，今听所执，表琮为谏议大夫，参同军事。（《魏志·刘表传》注引《魏武故事》）
○宣示孔融罪状令
太中大夫孔融既伏其罪矣，然世人多采其虚名，少于核实，见融浮艳，好作变异，眩其诳诈，不复察其乱俗也。此州人说平原祢衡受传融论，以为父母与人无亲，譬若缶器，寄盛其中，又言若遭饥馑而父不肖，宁赡活余人。融违天反道，败伦乱理，虽肆市朝，犹恨其晚。更以此事列上，宣示诸军将校掾属，皆使闻见。（《魏志·崔琰传》注引《魏氏春秋》）
○为张范下令
邴原名高德大，清规邈世，魁然而峙，不为孤用。闻张子颇欲学之，吾恐造之者富，随之者贫也。（《魏志·邴原传》注引《原别传》）
○爵封田畴令
蓚令田畴，至节高尚，遭值州里戎夏交乱，引身深山，研精味道，百姓从之，以成都邑。袁贼之盛，命召不屈，慷慨守志，以徼真主。及孤奉诏征定河北，遂服幽都，将定胡寇，时加礼命。畴即受署，陈建攻胡蹊路所由，率齐山民，一时向化，开塞导送，供承使役，路近而便，令虏不意。斩蹋顿于白狼，遂长驱于柳城，畴有力焉。及军入塞，将图其功，表封亭侯，食邑五百，而畴恳恻，前后辞赏。出入三载，历年未赐，此为成一人之高，甚违王典，失之多矣。宜从表封，无久留吾过。（《魏志·田畴传》注引《先贤行状》）
○存恤从军吏士家室令
自顷以来，军数征行，或遇疫气，吏士死亡不归，家室怨旷，百姓流离，而仁者岂乐之哉？不得已也。其令死者家无基业不能自存者，县官勿绝廪，长吏存恤抚循，以称吾意。（《魏志·武帝纪》）
○以蒋济为扬州别驾令
季子为臣，吴宜有君。今君还州，吾无忧矣。（《魏志·蒋济传》）
○辟蒋济为丞相主簿西曹属令
舜举皋陶，不仁者远。臧否得中，望于贤属矣。（《魏志·蒋济传》）
○求贤令
自古受命及中兴之君，曷尝不得贤人君子与之共治天下者乎？及其得贤也，曾不出闾巷，岂幸相遇哉？上之人不求之耳。今天下尚未定，此特求贤之急时也。“孟公绰为赵、魏老则优，不可以为滕、薛大夫。”若必廉士而后可用，则齐桓其何以霸世？今天下得无有被褐怀玉而钓于渭滨者乎？又得无有盗嫂受金而未遇无知者乎？二三子其佐我明扬仄陋唯才是举。吾得而用之。（《魏志·武帝纪》，又《文馆词林》六百九十五）
○让县自明本志令
孤始举孝廉，年少。自以本非岩穴知名之士，恐为海内人之所见凡愚，欲为一郡守，好作政教，以建立名誉，使世士明知之。故在济南，始除残去秽，平心选举，违迕诸常侍，以为强豪所忿，恐致家祸，故以病还。去官之后，年纪尚少，顾视同岁中，年有五十，未名为老。内自图之，从此却去二十年，待天下清，乃与同岁中始举者等耳。故以四时归乡里，于谯东五十里，筑精舍，欲秋夏读书，冬春射猎，求底下之地，欲以泥水自蔽，绝宾客往来之望，然不能得如意。后征为都尉，迁典军校尉。意遂更欲为国家讨贼立功，欲望封侯作征西将军，然后题墓道言：“汉故征西将军曹侯之墓”，此其志也。而遭值董卓之难，兴举义兵。是时合兵，能多得耳，然常自损，不欲多之。所以然者，多兵意盛，与强敌争，倘更为祸始。故汴水之战数千，后还到扬州更募，亦复不过三千人，此其本志有限也。后领兖州，破降黄巾三十万众。又袁术僭号于九江，下皆称臣，名门曰建号门，衣被皆为天子之制，两妇预争为皇后，志计已定，人有劝术使遂即帝位，露布天下，答言“曹公尚在，未可也。”后孤讨禽其四将，获其人众，遂使术穷亡解沮，发病而死。及至袁绍据河北，兵势强盛，孤自度势，实不敌之。但计投死为国，以义灭身，足垂于后，幸而破绍，枭其二子。又刘表自以为宗室，包藏奸心，乍前乍却，以观世事，据有当州，孤复定之，遂平天下。身为宰相，人臣之贵已极，意望已过矣。
今孤言此，若为自大，欲人言尽，故无讳耳。设使国家无有孤，不知当几人称帝，几人称王。或者人见孤强盛，又性不信天命之事，恐私心相评，言有不逊之志，妄相忖度，每用耿耿。齐桓、晋文所以垂称至今日者，以其兵势广大，犹能奉事周室也。《论语》云：“三分天下有其二，以服事殷，周之德可谓至德矣”，夫能以大事小也。昔乐毅走赵，赵王欲与之图燕。乐毅伏而垂泣，对曰：“臣事昭王，犹事大王，臣若获戾，放在他国，没世然后已。不忍谋赵之徒隶，况燕后嗣乎。”胡亥之杀蒙恬也，恬曰：“自吾先人及至子孙，积信于秦三世矣。今臣将兵三十余万，其势足以背叛，然自知必死而守义者，不敢辱先人之教以忘先王也。”孤每读此二人书，未尝不怆然流涕也。孤祖父以至孤身，皆当亲重之任，可谓见信者矣。以及子桓兄弟，过于三世矣。孤非徒对诸君说此也，常以语妻妾，皆令深知此意。孤谓之言：“顾我万年之后，汝曹皆当出嫁，欲令传道我心，使他人皆知之。”孤此言皆肝鬲之要也。所以勤勤恳恳叙心腹者，见周公有《金縢》之书以自明，恐人不信之故。
然欲孤便尔委捐所典兵众以还执事，归就武平侯国，实不可也。何者？诚恐己离兵为人所祸也。既为子孙计，又己败则国家倾危，是以不得慕虚名而处实祸，此所不得为也。前朝恩封三子为侯，固辞不受，今更欲受之，非欲复以为荣，欲以为外援，为万安计。孤闻介推之避晋封，申胥之逃楚赏，未尝不舍书而叹，有以自省也。奉国威灵，仗钺征伐，推弱以克强，处小而禽大，意之所图，动无违事，心之所虑，何向不济，遂荡平天下，不辱主命，可谓天助汉室，非人力也。然封兼四县，食户三万，何德堪之。江湖未静，不可让位，至于邑土，可得而辞。今上还阳夏、柘、苦三县，户二万，但食武平万户。且以分损谤议，少减孤之责也。（《魏志·武帝纪》注引《魏武故事》）
○转邴原五官长史令（建安十六年）
子弱不才，惧其难正，贪欲相屈，以匡励之。虽云利贤，能不恧恧？（《魏志·邴原传》注引《原别传》）
○下令增杜畿秩（建安十六年九月）
河东太守杜畿，孔子所谓“禹，吾无间然矣”。增秩中二千石。（《魏志·杜畿传》）
○陇右平定下令
姜叙之母，明智乃尔，虽杨敞之妻，盖不过也。（《御览》四百四十一引皇甫谧《列女传》）
○止省东曹令
日出于东，月盛于东，凡人言方，亦复先东，何以省东曹？（《魏志·毛玠传》）
○辞九锡令
夫受九锡，广开土宇，周公其人也。汉之异姓八王者，与高祖俱起布衣，创定王业，其功至大，吾何可比之？（《魏志·武帝纪》注引《魏书》）
○以高柔为理曹掾令
夫治定之化，以礼为首；拨乱之政，以刑为先。是以舜流四凶族，皋陶作士。汉祖除秦苛法，萧何定律。掾清识平当，明于宪典，勉恤之哉。（《魏志·高柔传》）
○复肉刑令
安得通理君子达于古今者，使平斯事乎？昔陈鸿胪以为死刑有可加于仁恩者，正谓此也。御史中丞能申其父之论乎？（《魏志·陈群传》）
○以杜畿为尚书仍镇河东令
昔萧何定关中，寇恂平河内，卿有其功，间将授卿以纳言之职。顾念河东吾股肱郡，充实之所，足以制天下，故且烦卿卧镇之。（《魏志·杜畿传》）
○与和洽辩毛玠谤毁令
今言事者白玠不但谤吾也，乃复为崔琰觖望。此损君臣恩义，妄为死友怨叹，殆不可忍也。昔萧、曹与高祖并起微贱，致功立勋。高祖每在屈笮，二相恭顺，臣道益彰，所以祚及后世也。和侍中比求实之，所以不听，欲重参之耳。（《魏志·和洽传》）
○悼荀攸下令
孤与荀公达周游二十余年，无毫毛可非者。（《魏志·荀攸传》注引《魏书》）
荀公达真贤人也，所谓“温良恭俭让以得之”。孔子称“晏平仲善与人交，久而敬之”，公达即其人也。（同上）
○夏侯渊平陇右令
宋建造为乱逆三十余年，渊一举灭之，虎步关右，所向无前。仲尼有言：“吾与尔不如也。”（《魏志·夏侯渊传》）
○敕有司取士毋废偏短令
夫有行之士未必能进取，进取之士未必能有行也。陈平岂笃行，苏秦岂守信邪？而陈平定汉业，苏秦济弱燕。由此言之，士有偏短，庸可废乎？有司明思此义，则士无遗滞，官无废业矣。（《魏志·武帝纪》，又《文馆词林》六百九十五）
○选军中典狱令
夫刑，百姓之命也，而军中典狱者，或非其人，而任以三军死生之事，吾甚惧之。其选明达法理者，使持典刑。（《魏志·武帝纪》）
○高选诸子官属令
侯家吏，宜得渊深法度如邢飆辈。（《魏志·邢飆传》）
○春祠令
议者以为祠庙上殿当解履。吾受锡命，带剑不解履上殿，今有事于庙而解履上殿，，是尊先公而替王命，敬父祖而简君主，故吾不敢解履上殿也。又临祭就洗，以手拟水而不盥。夫盥以洁为敬，未闻拟而不盥之礼。且“祭如在，祭神如神在”，故吾亲受水而盥也。又降神礼讫，下阶就幕而立，须奏乐毕竟，似若不衎（《魏志》误作“衍”，今从《文馆词林》）烈祖，迟祭速，讫也。故吾坐俟乐阕送神，乃起也。受胙纳袖（《魏志》误作“神”，下文“纳于袖”亦误作“神”，今从《文馆词林》），以授侍中，此为敬恭不终实也，古者亲执祭事，故吾亲纳于袖，终抱而归也。仲尼曰：“虽违众，吾从下”，诚哉斯言也。（《魏志·武帝纪》注引《魏书》，又《文馆词林》六百九十五）
○诸儿令
今寿春、汉中、长安，先欲使一儿各往督领之，欲择慈孝不违吾令，亦未知用谁也。儿虽小时见爱，而长大能善，必用之。吾非有二言也，不但不私臣吏，儿子亦不欲有所私。（《御览》四百二十九）
○赐死崔琰令
琰虽见刑而通宾客，门若市人。对宾客虬须直视，若有所瞋。（《魏志·崔琰传》）
○赐夏侯惇伎乐名倡令
魏绛以和戎之功，犹受金石之乐，况将军乎。（《魏志·夏侯惇传》）
○曹植私出开司马门下令
始者谓子建，儿中最可定大事。（《魏志·陈思王植传》注引《魏武故事》）
自临菑侯植私出，开司马门至金门，令吾异目视此儿矣。（同上）
○又下诸侯长史令
诸侯长史及帐下吏：知吾出辄将诸侯行意否？从子建私开司马门来，吾都不复信诸侯也。恐吾适出，便复私出，故摄将行。不可恒使吾以谁为心腹也。（《魏志·陈思王植传》注引《魏武故事》）
○举贤勿拘品行令
昔伊挚、傅说出于贱人，管仲，桓公贼也，皆用之以兴。萧何、曹参，县吏也；韩信、陈平，负污辱之名，有见笑之耻，卒能成就王业，声著千载。吴起，贪将，杀妻自信，散金求官，母死不归，然在魏，秦人不敢东向，在楚，则三晋不敢南谋。今天下得无有至德之人放在民间，及果勇不顾，临敌力战；若文俗之吏，高才异质，或堪为将守；负污辱之名，见笑之行，或不仁不孝，而有治国用兵之术，其各举所知，勿有所遗。（《魏志·武帝纪》注引《魏书》）
○立太子令
告子文：汝等悉为侯，而子桓独不封，而为五官中郎将，此是太子可知矣。（《御览》二百四十一引魏武令）
卷三
○使辛毗、曹休参治下辨令（建安二十二年十月）
昔高祖贪财好色，而良、平匡其过失。今佐治、文烈忧不轻矣。（《魏志·辛毗传》）
○敕王必领长史令（建安二十三年正月）
领长史王必，是吾披荆棘时吏也。忠能勤事，心如铁石，国之良吏也。蹉跌久，未辟之，舍骐骥而弗乘，焉遑遑而更求哉？故教辟之，已署所宜，便以领长史统事如故。（《魏志·武帝纪》注引《魏武故事》，又《御览》二百四十八）
○赡给灾民令（建安二十三年四月）
去冬天降疫疠，民有凋伤，军兴于外，垦田损少，吾甚忧之。其令吏民男女：女年七十已上无夫子，若年十二已下无父母兄弟，及目无所见，手不能作，足不能行，而无妻子父兄产业者，廪食终身。幼者至十二止，贫穷不能自赡者，随口给贷。老耄须待养者，年九十已上，复不事，家一人。（《魏志·魏武帝纪》注引《魏书》）
○终令（《宋志》引题如此）
古之葬者，必居瘠薄之地。其规西门豹祠。西原上为寿陵，因高为基，不封不树。《周礼》：“冢人掌公墓之地”，“凡诸侯居左右以前，卿大夫居后”，汉制亦谓之陪陵。其公卿大臣列将有功者，宜陪寿陵，其广为兆域，使足相容。（《魏志·武帝纪》，《宋书·礼志二》）
○假徐晃节令
此阁道，汉中之险要咽喉也。刘备欲断绝外内，以取汉中。将军一举克夺贼计，善之善者也。（《魏志·徐晃传》）
○在阳平将还师令
鸡肋。（《魏志·武帝纪》注引《九州春秋》）
○选留府长史令
释骐骥而不乘，焉皇皇而更索？（《魏志·杜袭传》）
○原刘弇令
叔向不坐弟虎，古之制也。特原不问。（《魏志·刘弇传》）
○遣徐商、吕建等诣徐晃令
须兵马集至，乃俱前。（《魏志·徐晃传》）
○以徐奕为中尉令
昔楚有子玉，文公为之侧席而坐；汲黯在朝，淮南为之折谋。《诗》称“邦之司直”，君之谓与。（《魏志·徐奕传》）
○劳徐晃令
贼围堑鹿角十重，将军致战全胜，遂陷贼围，多斩首虏。吾用兵三十余年，及所闻古之善用兵者，未有长驱径入敌围者也。且樊、襄阳之在围，过于莒、即墨，将军之功，逾孙武、穰苴。（《魏志·徐晃传》）
○追称丁幼阳令
昔吾同县有丁幼阳者，其人衣冠良士，又学问材器，吾爱之。后以忧恚得狂病，即差愈，往来故当共宿止。吾常遣归，谓之曰：“昔狂病，傥发作持兵刃，我畏汝。”俱共大笑，辄遣不与共宿。（《御览》七百三十九）
○内诫令
平参王作问大人语元盈言卒位，上设青布帐，教撤去，以为大人自可施帐，当令君臣上下悉共见。（《书钞》一百三十二）
孤不好鲜饰严具，所用杂新皮韦笥，以黄韦缘中。遇乱无韦笥，乃作方竹严具，以帛衣粗布作里，此孤之平常所用也。（《书钞》一百三十六）
百炼利器，以辟不祥，摄服奸宄者也。（《御览》三百四十五）
吾衣被皆十岁也，岁岁解浣补纳之耳。（《御览》四百三十一、八百十九）
今贵人位为贵人，金印蓝绂，女人爵位之极。（《御览》六百九十一）
吏民多制文绣之服，履丝不得过绛紫金黄丝织履。前于江陵得杂采丝履，以与家约，当著尽此履，不得效作也。（《御览》六百九十七）
孤有逆气病，常储水卧头，以铜器盛臭恶。前以银作小方器。人不解，谓孤喜银物，令以木作。（《御览》七百五十六）
昔天下初定，吾便禁家内不得香熏。后诸女配，国家为其香，因此得烧香。吾不好烧香，恨不遂所禁。今复禁不得烧香，其以香藏衣著身亦不得。（《御览》九百八十一）
房室不洁，听得烧枫胶及蕙草。（《御览》九百八十二）
○礼让令
里谚曰：“让礼一寸，得礼一尺”，斯合经之要矣。（《御览》四百二十四）
辞爵逃禄，不以利累名，不以位亏德之谓让。（《艺文类聚》二十一，《御览》四百二十四引《魏武杂事》）
○清时令
今清时但当尽忠于国，效力王事。虽私结好于他人，用千匹绢，万石谷，犹无所益。
○造发石车令
传言騕动而鼓。（《御览》三百三十七引《魏武本纪》）
○百辟刀令
往岁作百辟刀五枚，适成，先以一与五官将。其余四，吾诸子中有不好武而好文学，将以次与之。（《艺文类聚》六十）
○鼓吹令
孤所以能常以少兵敌众者，常念增战士，忽余事。是以往者有鼓吹而使步行，为战士爱马也，不乐多署吏，为战士爱粮也。（《御览》五百六十七）
○戒饮山水令
凡山水甚强寒，饮之皆令人痢。（《御览》七百四十三）
○军策令
孤先在襄邑，有起兵意，与工师共作卑手刀。时北海孙宾硕来候孤，讥孤曰：“当慕其大者，乃与工师共作刀耶？”孤答曰：“能小复能大，何苦。”（《御览》三百四十六）
袁本初铠万领，吾大铠二十领；本初马铠三百具，吾不能有十具。见其少，遂不施也，吾遂出奇破之。是时士卒精练，不与今时等也。（《御览》三百五十六）
夏侯渊今月贼烧却鹿角。鹿角去本营十五里，渊将四百兵行鹿角，因使士补之。贼山上望见，从谷中卒出，渊使兵与斗，贼遂绕出其后，兵退而渊未至，甚可伤。渊本非能用兵也，军中呼为“白地将军”，为督帅尚不当亲战，况补鹿角乎。（《御览》三百三十七）
○军令
兵欲作陈对敌营，先白表，乃引兵就表而陈。皆无喧哗，明听鼓音。旗幡麾前则前，麾后则后，麾左则左，麾右则右，不闻令而擅前后左右者斩。伍中有不进者，伍长杀之；伍长不进，什长杀之；什长不进，都伯杀之。督战部曲将，拔刃在后，察违令不进者斩之。一部受敌，余部有不进救者斩之。（《御览》二百九十六）
吾将士无张弓弩于军中，其随大军行，其欲试调弓弩者，得张之，不得著箭。犯者鞭二百，没入。吏不得于营中屠杀卖之，犯令，没所卖。及都督不纠白，杖五十。始出营，竖矛戟，舒幡旗鸣鼓，行三里，辟矛戟，结幡旗止鼓。将至营，舒幡旗鸣鼓。至营讫，复结幡旗止鼓。违令者髡翦以徇。军行，不得斫伐田中五果桑柘棘枣。（《通典》一百四十九）
○船战令
雷鼓一通，吏士皆严；再通，什伍皆就船。整持橹棹，战士各持兵器就船，各当其所。幢幡旗鼓，各随将所载船。鼓三通鸣，大小战船以次发，左不得至右，右不得至左，前后不得易，违令者斩。（《通典》一百四十九，《御览》三百三十四）
○步战令
严鼓一通，步骑悉装。再通，骑上马，步结屯。三通，以次出之，随幡所指。住者结屯住幡后，闻急鼓音整陈。斥候者，视地形广狭，从四角而立，表制战陈之宜。诸部曲者，各自安部陈兵疏数。兵曹举白不如令者斩，兵若欲作陈对敌营，先白表，乃引兵就表而陈。临陈皆无讙哗，明听鼓音，旗幡麾前则前，麾后则后，麾左则左，麾右则右。麾不闻令，而擅前后左右者斩。伍中有不进者，伍长杀之；伍长有不进者，什长杀之；什长有不进者，都伯杀之。督战部曲将，拔刃在后，察违令不进者斩之。一部受敌，余部不进救者斩。临战兵弩不可离陈，离陈，伍长、什长不举发，与同罪。无将军令，有妄行陈间者斩。临战，陈骑皆当在军两头，前陷，陈骑次之，游骑在后。违令髡、鞭二百。兵进，退入陈间者斩。若步骑与贼对陈，临时见地势，便欲使骑独进讨贼者，闻三鼓音，骑特从两头进战，视麾所指。闻三金音还。此但谓独进战时也。其步骑大战，进退自如法，吏士向陈骑驰马者斩，吏士有妄呼大声者斩，追贼不得独在前在后，犯令者罚金四两。士将战，皆不得取牛马衣物，犯令者斩。进战，士各随其号，不随号者，虽有功不赏。进战，后兵出前，前兵在后，虽有功不赏。临陈，牙门将骑督明受都令，诸部曲都督将吏士各战时，校督部曲，督住陈后，察凡违令畏懦者，有急，闻雷鼓音绝后，六音严毕，白辨便出，卒逃归斩之。一日家人弗捕执，及不言于吏，尽与同罪。（《通典》一百四十九）
○与皇甫隆令
闻卿年出百岁，而体力不衰，耳目聪明，颜色和悦，此盛事也。所服食施行导引，可得闻乎？若有可传，想可密示封内。（《千金方》卷八十一）
○遗令
吾夜半觉小不佳，至明日饮粥汗出，服当归汤。吾在军中持法是也，至于小忿怒，大过失，不当效也。天下尚未安定，未得遵古也。吾有头病，自先著帻。吾死之后，持大服如存时，勿遗。百官当临殿中者，十五举音，葬毕便除服。其将兵屯戍者，皆不得离屯部，有司各率乃职。敛以时服，葬于邺之西冈上，与西门豹祠相近，无藏金玉珍宝。吾婢妾与伎人皆勤苦，使著铜雀台，善待之。于台堂上，安六尺床，施繐帐，朝晡上脯糽之属。月旦十五日，自朝至午，辄向帐中作伎乐。汝等时时登铜雀台，望吾西陵墓田。余香可分与诸夫人，不命祭。诸舍中无所为，可学作组履卖也。吾历官所得绶，皆著藏中。吾余衣裘，可别为一藏。不能者，兄弟可共分之。（《魏志·武帝纪》，《宋书·礼志二》，《世说·言语》篇注，《文选》陆机《吊魏武文序》，《通典》八十，《书钞》一百三十二，《御览》五百，又五百六十，又六百八十七，又六百九十七、六百九十九、八百二十，又八百五十九）
○下州郡
昔仲尼之于颜子，每言不能不叹，既情爱发中，又宜率马以骥。今吾亦冀众人仰高山，慕景行也。（《魏志·杜畿传》注引《杜氏新书》）
○拒王芬辞○
夫废立之事，天下之至不祥也。古人有权成败、计轻重而行之者，伊尹、霍光是也。伊尹怀至忠之诚，据宰臣之势，处官司之上，故进退废置，计从事立。及至霍光受托国之任，藉宗臣之位，内因太后秉政之重，外有群卿同欲之势，昌邑即位日浅，未有贵宠，朝乏谠臣，议出密近，故计行如转圜，事成如摧朽。今诸君徒见曩者之易，未睹当今之难。诸君自度，结众连党，何若七国？合肥之贵，孰若吴楚？而造作非常，欲望必克，不亦危乎？（《魏志·武帝纪》注引《魏书》）
○遗荀攸书（建安元年）
方今天下大乱，智士劳心之时也。而顾观变蜀汉，不已久乎？（《魏志·荀攸传》）
○手书与吕布
山阳屯送将军所失大封，国家无好金，孤自取家好金更相为作印；国家无紫绶，自取所带紫绶以籍心。将军所使不良。袁术称天子，将军止之，而使不通章。朝廷信将军，使复重上，以相明忠诚。（《魏志·吕布传》注引《英雄记》）
○与荀彧书（建安三年五月）
贼来追吾，虽日行数里，吾策之，到安众，破绣必矣。（《魏志·武帝纪》）
自志才亡后，莫可与计事者。汝、颍固多奇士，谁可以继之？（《魏志·郭嘉传》）
与君共事已来，立朝廷，君之相为匡弼，君之相为举人，君之相为建计，君之相为密谋，亦以多矣。夫功未必皆野战也，愿君勿让。（《魏志·荀彧传》注引《彧别传》）
○与荀彧书追伤郭嘉
郭奉孝年不满四十，相与周旋十一年，阻险艰难，皆共罹之。又以其通达，见世事无所疑滞，欲以后事属之，何意卒尔失之，悲痛伤心。今表增其子满千户，然何益亡者，追念之感深。且奉孝乃知孤者也，天下人相知者少，又以此痛惜。奈何奈何！（《魏志·郭嘉传》注引《傅子》）
追惜奉孝，不能去心。其人见时事、兵事，过绝于人。又人多畏病，南方有疫，常言：“吾往南方，则不生还”，然与共论计，云当先定荆。此为不但见计之忠厚，必欲立功分，弃命定事，人心乃尔，何得使人忘之。（《魏志·郭嘉传》注引《傅子》）
○下荆州书（建安十三年九月）
不喜得荆州，喜得蒯异度耳。（《魏志·刘表传》注引《傅子》）
○与钟繇书
得所送马，甚应其急。关右平定，朝廷无西顾之忧，足下之勋也。昔萧何镇守关中，足食成军，亦适当尔。（《魏志·钟繇传》）
○手书答朱灵
兵中所以为危险者，外对敌国，内有奸谋不测之变。昔邓禹中分光武军西行，而有宗歆、冯愔之难，后将二十四骑还洛阳，禹岂以是减损哉？来书恳恻，多引咎过，未必如所云也。（《魏志·徐晃传》注引《魏书》）
○与王脩书
君澡身浴德，流声本州，忠能成绩，为世美谈，名实相副，过人甚远。孤以心知君，至深至熟，非徒耳目而已也。察观先贤之论，多以盐铁之利，足赡军国之用。昔孤初立司金之官，念非屈君，余无可者。故与君教曰：“昔遏父陶正，民赖其器用；及子妫满，建侯于陈；近桑弘羊位至三公，此君元龟之兆，先告者也。”是孤用君之本言也。或恐众人未晓此意，自是以来，在朝之士每得一显选，常举君为首。及闻袁军师众贤之议，以为不宜越君。然孤执心将有所厎，以军师之职，闲于司金，至于建功，重于军师。孤之精诚，足以达君，君之察孤，足以不疑。但恐旁人浅见，以蠡测海，为蛇画足，将言前后百选，辄不用之，而使此君沈滞冶官。张甲李乙，尚犹先之，此主人意待之不优之效也。孤惧有此空声冒实，淫蛙乱耳。假有斯事，亦庶钟期不失听也，若其无也，过备何害？昔宣帝察少府萧望之才任宰相，故复出之，令为冯翊，从正卿往，似于左迁。上使侍中宣意曰：“君守平原日浅，故复试君三辅，非有所间也。”孤揆先主中宗之意，诚备此事。既君崇勋业，以副孤意。公叔文子与君俱升，独何人哉？（《魏志·王脩传》注引《魏略》）
○与孙权书
近者奉辞伐罪，旌麾南指，刘琮束手。今治水军八十万众，方与将军会猎于吴。（《吴志·孙权传》注引《江表传》，又《艺文类聚》六十六，《御览》八百三十一）
赤壁之役，值有疾病，孤烧船自退，横使周瑜虚获此名。（《吴志·周瑜传》注引《江表传》）
○手书与阎行
观文约所为，使人笑来。吾前后与之书，无所不说，如此何可复忍？卿父谏议，自平安也。虽然，牢狱之中，非养亲之处。且又官家，亦不能久为人养老也。（《魏志·张既传》注引《魏略》）
○报蒯越书（建安十九年）
死者反生，生者不愧。孤少所举，行之多矣。魂而有灵，亦将闻孤此言也。（《魏志·刘琮传》注引《傅子》）
○与诸葛亮书
今奉鸡舌香五斤，以表微意。
○与太尉杨彪书
操白：与足下同海内大义，足下不遗，以贤子见辅。比中国虽靖，方外未夷，今军征事大，百姓骚扰，吾制钟鼓之音，主簿宜守。而足下贤子，恃豪父之势，每不与吾同怀。即欲直绳，顾颇恨恨，谓其能改，遂转宽舒。复即宥贷，将延足下尊门大累。便令刑之，念卿父息之情，同此悼楚，亦未必非幸也。谨赠足下锦裘二领，八节银角桃杖一枚，青毡床褥三具，官绢五百匹，钱六十万，画轮四望通幰七香车一乘，青牛二头，八百里骅骝马一匹，赤戎金装鞍辔十副，铃眊一具，驱使二人，并遗足下贵室错彩罗縠裘一领，织成靴一量，有心青衣二人，长奉左右。所奉虽薄，以表吾意。足下便当慨然承纳，不致往返。（《古文苑》，又略见《书钞》一百三十三、一百三十四，《初学记》二十五，《御览》三百四十一、四百七十八、六百九十三、六百九十四、六百九十八、七百八，又七百十，又七百七十三、八百十五）
○答袁绍（初平元年正月）
董卓之罪，暴于四海，吾等合大众、兴义兵，而远近莫不响应，此以义动故也。今幼主微弱，制于奸臣，未有昌邑亡国之衅，而一旦改易，天下其孰安之？诸君北面，我自西向。（《魏志·武帝纪》注引《魏书》）
○报荀彧
微足下之相难，所失多矣。（《水经·湍水注》）
绣遏吾归师，迫吾死地。（《水经·湍水注》）
君之策谋，非但所表二事，前后谦冲，欲慕鲁连先生乎？此圣人达节者所不贵也。
昔介子推有言：“窃人之财，犹谓之盗。”况君密谋安众，光显于孤者以百数乎。以二事相还而复辞之，何取谦亮之多邪？（《魏志·荀彧传》注引《彧别传》，又见袁宏《后汉纪》二十略同）
○杨阜让爵报
君与群贤共建大功，西土之人以为美谈。子贡辞赏，仲尼谓之止善。君其剖心以顺国命。姜叙之母，劝叙早发，明智乃尔，虽杨敞之妻，盖不过此。贤哉！贤哉！良史记录，必不坠于地矣。（《魏志·杨阜传》）
○报刘弇（建安二十年）
非但君当知臣，臣亦当知君。今欲使吾坐行西伯之德，恐非其人也。（《魏志·刘弇传》）
○孙子兵法序
操闻上古有弧矢之利。《论语》曰：“足食足兵”，《尚书》八政曰“师”，《易》曰：“师贞丈人吉”，《诗》曰：“王赫斯怒，爰征其旅”，黄帝、汤、武咸用干戚，以济世也。《司马法》曰：“人故杀人，杀之可也。”恃武者灭，恃文者亡，夫差、偃王是也。圣贤之用兵，戢而时动，不得已而用之。吾观兵书战策多矣，孙武所著深矣。孙子者，齐人也，名武，为吴王阖闾作《兵法》一十三篇。试之妇人，卒以为将，西破强楚入郢，北威齐、晋。后百岁余有孙膑，是武之后也。审计重举，明画深图，不可相诬。而但世人未之深亮训说，况文烦富，行于世者，失其旨要，故撰为略解焉。（道藏本《孙子十家注》）
○戒子植
吾昔为顿丘令，年二十三。思此时所行，无悔于今。今汝年亦二十三矣，可不勉欤？（《魏志·陈思王植传》，又《御览》四百五十九引《曹植别传》）
○家传
曹叔振铎之后。（《魏志·蒋济传》注）
○兵法
太白已出高，贼鱼入人境，可击必胜。去勿追，虽见其利，必有后害。（《开元占经》四十五》）
○四时食制
郫县子鱼，黄鳞赤尾，出稻田，可以为酱。（《御览》九百三十六）
璪，一名黄鱼，大数百斤，骨软可食。出江阳、犍为。（《御览》九百三十六）
蒸鲇。（《御览》九百三十七）
东海有大鱼如山，长五六里，谓之鲸鲵。次有如屋者，时死岸上，膏流九顷。其须长一丈二三尺，厚六寸，瞳子如三升碗，大骨可为臼。（《御览》九百三十八）
海牛鱼，皮生毛，可以饰物。出扬州。（《御览》九百三十九）
望鱼，侧如刀，可以刈草。出豫章明都泽。（《御览》九百三十九）
萧拆鱼，海之乾鱼也。（《御览》九百三十九）
鱼，黑色，大如百斤猪，黄肥不可食。数枚相随，一浮一沈，一名敷，常见首。出淮及五湖。（《御览》九百三十九）
蕃逾鱼，如鳖，大如箕甲，上边有髯，无头，口在腹下，尾长数尺，有节，有毒，螫人。（《御览》九百三十九）
发鱼，带发如妇人，白肥无鳞，出滇池。（《御览》九百四十）
蒱鱼，其鳞如粥，出郫县。（《御览》九百四十）
疏齿鱼，味如猪肉，出东海。（《御览》九百四十）
班鱼，头中有石如珠，出北海。（《御览》九百四十）
鳣鱼，大如五斗奁，长丈，口颔下。常三月中从河上，常于孟津捕之。黄肥，唯以作鲊。淮水亦有。（《初学记》三十）
○题识送终衣奁
有不讳，随时以敛。金珥珠玉铜铁之物一不得送。（《通典》七十九）
○祀故太尉桥玄文
故太尉桥公，诞敷明德，泛爱博容（《文选·头佗寺碑》云：“高轨难追”注引魏太祖《祭桥玄文》曰：“懿德高轨，泛爱博容。”）。国念明训，士思令谟。灵幽体翳，邈哉晞矣。吾以幼年，逮升堂室，特以顽鄙之姿，为大君子所纳。增荣益观，皆由奖助。犹仲尼称不如颜渊，李生之厚叹贾复。士死知己，怀此无忘。又承从容约誓之言：“殂逝之后，路有经由，不以斗酒只鸡过相沃酹，车过三步，腹痛勿怪。”虽临时戏笑之言，非至亲之笃好，胡肯为此辞乎？匪谓灵忿，能诒己疾，怀旧惟顾，念之凄怆。奉命东征，屯次乡里，北望贵土，乃心陵墓。裁致薄奠，公其尚飨。（《魏志·武帝纪》注引《褒赏令》，又见《后汉书·桥玄传》，《水经》二十四睢水注，《艺文类聚》三十八）
○失题
好学明经。（《书钞》十二引《魏武帝集》）
卷四
○气出唱其一
驾六龙，乘风而行。行四海外，路下之八邦。历登高山临溪谷，乘云而行。行四海外，东到泰山。仙人玉女，下来遨游。骖驾六龙饮玉浆。河水尽，不东流。解愁腹，饮玉浆。奉持行，东到蓬莱山，上至天之门。玉阙下，引见得入。赤松相对，四顾而望，视正焜煌。开王心正兴，其气百道至。传告无穷闭其口，但当爱气寿万年。东到海，与天连。神仙之道，出窈入冥。常当专之，心恬澹，无所愒欲，闭门坐自守。天与期气，愿得神之人，乘驾云车，骖驾白鹿，上到天之门，来赐神之药。跪受之，敬神齐。当如此，道自来。
○气出唱其二
华阴山，自以为大，高百丈，浮云为之盖。仙人欲来，出随风，列之雨。吹我洞箫鼓瑟琴，何甗甗。酒与歌戏，今日相乐诚为乐。玉女起，起舞移数时。鼓吹一何嘈嘈。从西北来时，仙道多驾烟，乘云驾龙，郁何蓩蓩。遨游八极，乃到昆仑之山，西王母侧，神仙金止玉亭。来者为谁？赤松、王乔，乃德旋之门。乐共饮食到黄昏。多驾合坐，万岁长宜子孙。
○气出唱其三
游君山，甚为真。磪砟硌，尔自为神。乃到王母台，金阶玉为堂，芝草生殿旁。东西厢，客满堂。主人当行觞，坐者长寿遽何央。长乐甫始宜孙子，常愿主人增年，与天相守。
○精列
厥初生，造化之陶物，莫不有终期。莫不有终期。圣贤不能免，何为怀此忧？愿螭龙之驾，思想昆仑居。思想昆仑居。见欺于迂怪，志意在蓬莱。志意在蓬莱。周孔圣徂落，会稽以坟丘。会稽以坟丘。陶陶谁能度？君子以勿忧。年之暮奈何？时过时来微。
○度关山
天地间，人为贵，立君牧民，为之轨则。车辙马迹，经纬四极。黜陟幽明，黎庶繁息。於铄贤圣，总统邦域。封建五爵，井田刑狱。有燔丹书，无普赦赎。皋陶甫侯，何有失职？嗟哉后世，改制易律。劳民为君，役赋其力。舜漆食器，畔者十国。不及唐尧，采椽不斫。世叹伯夷，欲以厉俗。侈恶之大，俭为共德。许由推让，岂有讼曲？兼爱尚同，疏者为戚。
○薤露
惟汉二十世，所任诚不良。沐猴而冠带，知小而谋疆。犹豫不敢断，因狩执君王。白虹为贯日，已亦先受殃。贼臣执国柄，杀主灭宇京。荡覆帝基业，宗庙以燔丧。播越西迁移，号泣而且行。瞻彼洛城郭，微子为哀伤。
○蒿里行
关东有义士，兴兵讨群凶。初期会盟津，乃心在咸阳。军合力不齐，踌躇而雁行。势利使人争，嗣还自相戕。淮南弟称号，刻玺于北方。铠甲生虮虱，万姓以死亡。白骨露于野，千里无鸡鸣。生民百遗一，念之断人肠。
○对酒
对酒歌，太平时，吏不呼门。王者贤且明，宰相股肱皆忠良。咸礼让，民无所争讼。三年耕有九年储，仓谷满盈，斑白不负戴。雨泽如此，百谷用成，却走马，以粪其土田。爵公侯伯子男，咸爱其民，以黜陟幽明。子养有若父与兄，犯礼法，轻重随其刑。路无拾遗之私，囹圄空虚，冬节不断人。耄耋皆得以寿终，恩泽广及草木昆虫。
○陌上桑
驾虹蝩，乘赤云，登彼九嶷历玉门。济天汉，至昆仑。见西王母，谒东君，交赤松，及羡门，受要秘道爱精神。食芝英，饮醴泉，柱杖桂枝佩秋兰。绝人事，游浑元，若疾风游歨飘翩。景未移，行数千。寿如南山不忘愆。（“翩”一作“飖”）
○短歌行
对酒当歌，人生几何？譬如朝露，去日苦多。慨当以慷，忧思难忘。何以解忧，唯有杜康。青青子衿，悠悠我心。但为君故，沉吟至今。呦呦鹿鸣，食野之苹。我有嘉宾，鼓瑟吹笙。明明如月，何时可掇。忧从中来，不可断绝。越陌度阡，枉用相存。契阔谈宴，心念旧恩。月明星稀，乌鹊南飞。绕树三匝，何枝可依？山不厌高，水不厌深。周公吐哺，天下归心。
○短歌行
周西伯昌，怀此圣德。三分天下，而有其二。修奉贡献，臣节不坠。崇侯谗之，是以拘系。（一解）
后见赦原，赐之斧钺，得使征伐。为仲尼所称，达及德行，犹奉事殷，论叙其美。（二解）
齐桓之功，为霸之首。九合诸侯，一匡天下。一匡天下，不以兵事。正而不谲，其德传称。（三解）
孔子所叹，并称夷吾。民受其恩，赐与庙胙。命无下拜，小白不敢尔，天威在颜咫尺。（四解）
晋文亦霸，躬奉天王。受赐圭瓒，秬鬯彤弓，卢弓矢千，虎贲三百人。（五解）
威服诸侯，师之者尊。八方闻之，名亚齐桓。河阳之会，诈称周王，是以其名纷葩。
○苦寒行
北上太行山，艰哉何巍巍。羊肠坂诘屈，车轮为之摧。树木何萧瑟，北风声正悲。熊罴对我蹲，虎豹夹路啼。溪谷少人民，雪落何霏霏。延颈长叹息，远行多所怀。我心何怫郁，思欲一东归。水深桥梁绝，中路正徘徊。迷惑失故路，薄暮无宿栖。行行日已远，人马同时饥。担囊行取薪，斧冰持作糜。悲彼东山诗，悠悠使我哀。
北上太行山，艰哉何巍巍。太行山，艰哉何巍巍。羊肠坂诘屈，车轮为之摧。（一解）
树木何萧瑟，北风声正悲。何萧瑟，北风声正悲。熊罴对我蹲，虎豹夹道啼。（二解）
溪谷少人民，雪落何霏霏。少人民，雪落何霏霏。延颈长叹息，远行多所怀。（三解）
我心何怫郁，思欲一东归。何怫郁，思欲一东归。水深桥梁绝，中路正徘徊。（四解）
迷惑失径路，暝无所宿栖。失径路，暝无所宿栖。行行日以远，人马同时饥。（五解）
担囊行取薪，斧冰持作糜。担囊行取薪，斧冰持作糜。悲彼东山诗，悠悠使我哀。
○秋胡行其一
晨上散关山，此道当何难。晨上散关山，此道当何难。牛顿不起，车堕谷间。坐盘石之上，弹五弦之琴。作为清角韵，意中迷烦。歌以言志，晨上散关山。（一解）
有何三老公，卒来在我傍，有何三老公，卒来在我傍。负搑被裘，似非恒人。谓卿云何？困苦以自怨，徨徨所欲，来到此间。歌以言志，有何三老公。（二解）
我居昆仑山，所谓者真人。我居昆仑山，所谓者真人。道深有可得，名山历观，遨游八极，枕石漱流饮泉。沉吟不决，遂上升天。歌以言志，我居昆仑山。（三解）
去去不可追，长恨相牵攀。去去不可追，长恨相牵攀。夜夜安得寐，惆怅以自怜。正而不谲，乃赋依因，经传所过，西来所传。歌以言志，去去不可追。（四解。“乃”一作“辞”。）
○秋胡行其二
愿登泰华山，神人共远游。愿登泰华山，神人共远游。经历昆仑山，到蓬莱。飘飖八极，与神人俱。思得神药，万岁为期。歌以言志，愿登泰华山。（一解）
天地何长久，人道居之短。天地何长久，人道居之短。世言伯阳，殊不知老。赤松、王乔，亦云得道。得之未闻，庶以寿考。歌以言志，天地何长久。（二解）
明明日月光，何所不光昭。明明日月光，何所不光昭。二仪合圣化，贵者独人不。万国率土，莫非王臣。仁义为名，礼乐为荣。歌以言志，明明日月光。（三解）
四时更逝去，昼夜以成岁。四时更逝去，昼夜以成岁。大人先天而天弗违，不戚年往，忧世不治。存亡有命，虑之为蚩。歌以言志，四时更逝去。（四解）
戚戚欲何念？欢笑意所之。戚戚欲何念？欢笑意所之。壮盛智慧，殊不再来。爱时进趣，将以惠谁？泛泛放逸，亦同何为？歌以言志，戚戚欲何念？（五解）
○善哉行
古公亶父，积德垂仁。思弘一道，哲王于豳。（一解）
太伯仲雍，王德之仁。行施百世，断发文身。（二解）
伯夷、叔齐，古之遗贤。让国不用，饿殂首山。（三解）
智哉山甫，相彼宣王。何用杜伯，累我圣贤。（四解）
齐桓之霸，赖得仲父。后任竖刁，虫流出户。（五解）
晏子平仲，积德兼仁。与世沈德，未必思命。（六解）
仲尼之世，王国为君。随制饮酒，扬波使官。（七解）
○善哉行其二
自惜身薄祜，夙贱罹孤苦。既无三徒教，不闻过庭语。（一解）
其穷如抽裂，自以思所怙。虽怀一介志，是时其能与。（二解）
守穷者贫贱，惋叹泪如雨。泣涕于悲夫，乞活要能睹。（三解）
我愿于天穷，琅邪倾侧左。虽欲竭忠诚，欣公归其楚。（四解）
快人由为叹，抱情不得叙。显行天教人，谁知莫不绪。（五解）
我愿何时随？此叹亦难处。今我将何照于光曜，释衔不如雨。（六解）
○却东西门行
鸿雁出塞北，乃在无人乡。举翅万里余，行止自成行。冬节食南稻，春日复北翔。田中有转蓬，随风远飘扬。长与故根绝，万岁不相当。奈何此征夫，安得去四方。戎马不解鞍，铠甲不离傍。冉冉老将至，何时反故乡。神龙藏深泉，猛兽步高冈。狐死归首丘，故乡安可忘？
○碣石篇其一
云行雨步，超越九江之皋。临观异同，心意怀游豫，不知当复何从。经过至我碣石，心惆怅我东海。（“云行”至此为艳）
东临碣石，以观沧海。水何澹澹，山岛竦峙。树木丛生，百草丰茂。秋风萧瑟，洪波涌起。日月之行，若出其中。星汉灿烂，若出其里。幸甚至哉，歌以咏志。（一解。“波”一作“涛”。右《观沧海》。）
○碣石篇其二
孟冬十月，北风徘徊。天气肃清，繁霜霏霏。靣鸡晨鸣，鸿雁南飞。鸷鸟潜藏，熊罴窟栖。钱皞停置，农收积场。逆旅整设，以通贾商。幸甚至哉，歌以咏志。（二解。右《冬十月》。）
○碣石篇其三
乡土不同，河朔隆寒。流澌浮漂，舟船行难。锥不入地，蘴籁深奥。水竭不流，冰坚可蹈。士隐者贫，勇侠轻非。心常叹怨，戚戚多悲。幸甚至哉，歌以咏志。（三解。右《土不同》。）
○碣石篇其四
神龟虽寿，犹有竟时。腾蛇乘雾，终为土灰。老骥伏枥，志在千里。烈士暮年，壮心不已。盈缩之期，不但在天。养怡之福，可得永年。幸甚至哉，歌以咏志。（“怡”一作“姑”。右《龟虽寿》。）
○谣俗词
瓮中无斗储，发箧无尺缯。友来从我贷，不知所以应。
○董卓歌词
德行不亏缺，变故自难常。郑康成行酒，伏地气绝，郭景图命尽于园桑。

        </div>
      </div>
    </div>
  </div>
</div>
<!--update:2025-08-30 10:30:38-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>