<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="序,卷之一。序类,卷之二。序类,卷之三上。疏类,卷之三下。说类,卷之四。记类,卷之五。简类,卷之六。简类,卷之七。答问,东廓集全文在线阅读,东廓集全文在线下载,大玄古籍书库">
<meta name="description" content="全称《东廓邹先生文集》。十。二卷。卷首为序跋和目次,卷一至四为序疏说记,卷五、。六为书简,卷七为答问,卷八为杂著,卷九、十为碑传志。铭,卷十一、十二为诗。其中《青原赠处》是最早记载王。阳明“四句教”的文献之一。明邹守益。(1491—1562)撰。邹守益字谦之，安福。(今江西西部)。人。正德六年(1511)中进士第一。官至南京国子监祭酒。隆庆初追谥文庄。邹守益传王守仁之学，诗文皆阐发心性之语。其门人陈辰始编录作为东廓初稿。东廓，山名，为邹守益讲学处。诸门人又梓其切要一百二十四篇，名曰摘稿，而晚年著述，则未之">
<title>东廓集_邹守益_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">东廓集</span> <br/>
          作者： <span class="inputVal" id="bkauthor">邹守益</span> <br/>
          朝代： <span class="inputVal" id="bkdate">明代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">类书文集,诗文集,完结</span> <br/>
          字数： <span class="inputVal" id="bknum">[book_length]210556</span> <br/>
          说明： <span class="inputVal" id="bkdec">全称《东廓邹先生文集》。十 二卷。卷首为序跋和目次,卷一至四为序疏说记,卷五、 六为书简,卷七为答问,卷八为杂著,卷九、十为碑传志 铭,卷十一、十二为诗。其中《青原赠处》是最早记载王 阳明“四句教”的文献之一。明邹守益 (1491—1562)撰。邹守益字谦之，安福 (今江西西部) 人。正德六年(1511)中进士第一。官至南京国子监祭酒。隆庆初追谥文庄。邹守益传王守仁之学，诗文皆阐发心性之语。其门人陈辰始编录作为东廓初稿。东廓，山名，为邹守益讲学处。诸门人又梓其切要一百二十四篇，名曰摘稿，而晚年著述，则未之备。此编为嘉靖中所刊，题建宁府知府刘佃汇选，同知董燧编次，通判黄文明抡集。又题门人周怡、宋仪望、邵廉续编，孙德涵等十八人重辑。错互颠舛，不知出于谁手。史称世宗欲去与献帝本生之称，守益疏谏，下狱拷掠。嘉靖二十九年 (1550)九庙灾，守益疏陈上下交修之道，又忤旨落职。其疏具载本传，此集中不载。考 《千顷堂书目》，此集之外尚有《东廓遗稿》十三卷。今未见其本，或别收于遗稿中。</span> <br/>
          封面： <span class="inputVal" id="bkimg">Z_18222.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]东廓集
[book_author]邹守益
[book_date]明代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]类书文集,诗文集,完结
[book_length]210556
[book_dec]全称《东廓邹先生文集》。十 二卷。卷首为序跋和目次,卷一至四为序疏说记,卷五、 六为书简,卷七为答问,卷八为杂著,卷九、十为碑传志 铭,卷十一、十二为诗。其中《青原赠处》是最早记载王 阳明“四句教”的文献之一。明邹守益 (1491—1562)撰。邹守益字谦之，安福 (今江西西部) 人。正德六年(1511)中进士第一。官至南京国子监祭酒。隆庆初追谥文庄。邹守益传王守仁之学，诗文皆阐发心性之语。其门人陈辰始编录作为东廓初稿。东廓，山名，为邹守益讲学处。诸门人又梓其切要一百二十四篇，名曰摘稿，而晚年著述，则未之备。此编为嘉靖中所刊，题建宁府知府刘佃汇选，同知董燧编次，通判黄文明抡集。又题门人周怡、宋仪望、邵廉续编，孙德涵等十八人重辑。错互颠舛，不知出于谁手。史称世宗欲去与献帝本生之称，守益疏谏，下狱拷掠。嘉靖二十九年 (1550)九庙灾，守益疏陈上下交修之道，又忤旨落职。其疏具载本传，此集中不载。考 《千顷堂书目》，此集之外尚有《东廓遗稿》十三卷。今未见其本，或别收于遗稿中。
[book_img]Z_18222.jpg


[book_title]序
言，心之声也。声成章谓之文。典谟训诰，焕乎尚矣。而孔圣之所删述与讲论乎齐鲁之间，其群弟子当时所记载，后人私淑所论著者，至今赖之以立人道。绥猷叙伦，历万世无改焉。岂非本于天德之神明而洗心以退藏者？渊乎粹精，故吐辞为经，英华发外，言而世为天下则也。降而秦汉，心学失宗。其诸儒传经所论说，多出臆见。掇拾补辑于煨烬之余，训诂虽详，精义未究。故流而至于崇饰华兢，祖述虚玄。言之徒文，去道益远。千载之下，犹幸有宋诸儒，以大明理学。主静立极，两忘定性。其言实上契古圣，善学者可以从跃如之见而致道焉。文之尚也，岂曰秦汉云乎哉？是知探本以立言者，文之要也；崇德以论事者，文之典也；博说以究约者，文之致也。乃辨析太详，支离为病，使习学之道歧德性而为二，则不足以述天载之微。即疲竭精神于探讨，而于所谓形上者，竟迷于闻见之求。默识为难，圣学反晦。使非有阳明先生致良知之说，以指出人心之灵不在外求，则致知之学无有头脑可入，而不陷于义外之非者鲜矣。
东廓先生受学师门，独得其宗。而于良知之致也，盖已极深于不睹不闻之体，而研几于莫见莫显之际者。是故其所为文，如答述说记序论箴铭杂著之类，皆发自胸中所独得，随在立言，无一而不从德性拟议，以深明乎致良知之旨，而示学者知所用心。不滞见闻，可执其要，以求于声臭之外；不屑事为，可循其典，以终于果行之育；不病支离，可极其致，以协于克一之义。绎义考词，精微朗畅。盖已陋群言之无当，而还先生之彝训矣。故观先生之文，莫非教也；玩先生之文，莫非学也。学者由此而因言会心，悦心研虑，则庸言庸行，自是兢兢，不敢放过。无声无臭，只在人伦日用间。莫非三千三百，以为工课矣。翼圣经，阐师说，是文之集也，而岂徒哉！
森久宦江右，得侍先生讲论，深相知信。先生之季子颖泉君又辱在交游，有同志之雅。今来长宪吾闽，风化所被，犹仰象贤。间以先生文集若干卷示森曰，将梓之以惠来学，命森叙之。森虽不文，然素受先生教，又思阳明之学遍天下，而能发其蕴者，无如先生。故忘其浅陋而敬为之序，且以告吾闽之士，使由此而求阳明先生之学也。
隆夭壬申仲秋之吉晚学生怀安马森撰

[book_title]卷之一  序类
槎翁文集序
往岁读刘云表祭槎翁子高之辞，称其为庐陵岱宗，而反复慨叹，以为古道所尚而俗子之嗤，未尝不逌尔而叹曰，古之不入于俗，久矣。求合于古，则必咈于俗。而阉然媚于俗者，且将得罪于古。故士君子宁受多口之憎，而侃侃尚友于千载之上，然后可以对越天地而无愧，奚特槎翁已乎？
方元之不纲也，轻儒术而崇吏威，驱一世于权利之途，而子高恂恂以经史自课，敛精蓄锐，以肆于诗文，思与古之作者驰骋上下而无所挠。天下大乱，避兵里良山中，拾木叶，挹泉研石，以相倡和。遭逢国朝，以明经掌职方，出司北平宪事，茹粝被素，不以家自随，时从库吏假图籍千卷，鸣鸣几上。及贰礼部，摄冢宰，齿发耗矣，而志不衰。故其诗沉郁奇劲，自成一家。而其文雄浑闲雅，驰骤而有馀力。昔上蔡先生曰：富贵利达，今人少见出脱者，所以都看不得。迹翁之见，可谓透此关矣。故其自许亦曰，平生无能过人者，独富贵患难之适然吾前，曾不以动其心，孳孳焉惟文学之是乐。呜呼，使其移平生精力以从事于濂洛之绪，则不忮不求，何用不臧？所立殆不可测。然而，已郁然可观矣。
诗曰《职方集》，宋学士景濂评之以传；文曰《槎翁集》，罗吏部允升手校正之。以属徐郡侯士元，俾登之梓。于时距翁百有五十年矣。以百五十年而残编散简犹为士君子爱慕，而思以永之，回视丰资高爵、气焰炫赫而今且荡为冷风者，所获不既远乎！刻既成，侯遣伻以示于山中。乃论其世，以风厉学者，使知求合于古，而无以俗为进退也。
丧祭礼要序
爱亲敬长，民之恒性也。生而爱敬之，殁则无所用其情矣。故实其体魄而藏之，求其精爽而祀之，所以引其爱敬之情，恳切固结而不可解也。然而有过焉，有不及焉，率无以协于中道。是以圣人忧之，制为典礼，以诏来世，使贤知愚不肖者咸不爽其矩，以各全其天地之性，非直为观美而已。
西竺之地，僻在要荒，不获睹先王之礼乐，而其爱亲敬长、哀死慕亡之情，亦有所不能已。于是有佛之徒者，自以其智，剏为科条，而其俗亦相与遵而行之。其后浸淫以入于中华，而中华之人反相率以变于夷而莫之省忧也。譬诸深山穷谷，未尝得食五谷之美，而采薇蕨，拾橡栗，以充其腹，出而号于通都曰：凡欲饱者，从吾之教。则世必哄然笑之矣。以吾列圣典章文物之懿，不啻稻粮菽稷，而世顾舍之以奔驰于薇蕨橡栗之求，其智不亦傎乎！
吾友王天民分教宁国，悯其俗之葬祭杂于佛氏而懵然于先王之礼也，取文公家礼，撮其要旨梓而行之，以诱其士民，易于服习，庶几慎终追远而无憾。其用意之恻怛，闵闵然惧其饥馁而诏之以树艺之要方也。凡宁国之士民，其尚思耕之种之、耨之获之，食之而肥，庶其无负于模范之德乎！
谕俗礼要序
礼也者，体也。人之有礼也，犹其有是体也。体不备不可以成人。礼不备，其得谓之人乎？先王之世，教明而化成，上自王公大人，而下至于比闾族党，无非礼乐之布濩。忽然而有不由礼之人出于其间，则群视而骇之，若鬼物然，故相鼠之。诗曰：人而无礼，胡不遄死。言其自绝于人道也。及教之衰，礼俗废坏。士以词艺为学，而吏以法律为师。相尚以鄙诈，相便以易简。间有诵先王之典，则群视而骇之。噫，何其与古异也？
予尝受学于阳明先生，获见虔州之教，聚童子数百而习以诗礼，洋洋乎雅颂威仪之隆也。窃叹人性之美，无不可教。患上之人未有以倡之耳。比官广德，躬率诸生及童子习礼于学，虽毁齿之童，周旋规矩，雍容可观。因益以自信。复惧夫不能以家喻也，属刘友肇衮、王生仰酌四礼而刻之，名曰《论俗礼要》，以颁于士民。
刻成，读而叹曰：是固貌人之形也。画师之貌人也，耳目鼻口、四肢百体、毛发爪甲，俨然成人矣，而精神命脉，则非画之所能载者。仁也者，人之精神命脉也。古之君子无终食之间违仁，造次于是，颠沛于是，举富贵贫贱无所摇夺，故所履中正而礼行焉，所乐和平而乐生焉。礼乐之文，非自外至也，由中出者也。犹人之精神命脉完固而凝定，则粹然见面盎背，以施于四体，无弗顺正而充盈者矣。冠笄之礼，所以重男女之始也；婚娶之礼，所以谨夫妇之交也；丧祭之礼，所以爱亲敬长也；杂仪所以正家也；乡约所以睦乡也，皆仁之推也。若徒以崇其仪节，肄其声容，而无忠信恻怛以主之，是精脉枯竭而支体爪发徒存，终亦必亡而已。凡我士民相与反而诚于身，笃其实以充其华，尽其人道以自别于禽兽，匪直为观美而已。圣朝礼乐之化，其庶有小补乎。
训蒙诗要序
夫诗以理性情者也。何谓性？曰仁义礼智信。何谓情？曰恻隐羞恶辞让是非。匪仁匪义，匪礼匪智，匪恻隐羞恶辞让是非，悉邪也。故曰：诗三百，一言以蔽之曰思无邪。圣人教人学诗之法，无馀蕴矣。后之言诗者，不复讲于养性约情之道，而以雕辞琢句相角，故麄心浮气之所发，喜而失之骄，怒而失之悍，哀而失之伤，乐而失之淫。其弊反以荡情凿性。噫，所从来久矣。
予官广德之明年，聚州之童子而教以诗礼。一时教读或不解予意，杂以矜名喜利之词，是蛊童子之心志而教之邪也。乃取诗经之关于伦理而易晓者，及晋靖节、宋周程张朱及我朝文清康斋白沙一峰甘泉阳明诸君子之诗切于身心而易晓者，属王生仰编而刻之，俾童子讽咏焉。童子之心，纯一无伪。习之以正，则涵养薰陶，有以充其恻隐羞恶之端，而全仁义之本体，以优入于君子；习之以邪，则残忍贪冒以陷溺其良心，而违禽兽不远矣。凡父兄之爱子弟，孰不欲使为君子，而忍弃之于恶乎？童子之爱其身，孰不欲为君子，而忍弃之于禽兽乎？诸童子其即是编而熟复之，潜思实践，以先入之言为主，务以窥诸君子之门庭，以驯入于堂奥，则蒙以养正，弗纳于邪，作圣之功，是编其阶梯已乎！
康斋日记序
予尝读康斋日记，爱其固穷守道，瞿瞿以陶养情性为事，月琢岁磨，至老而不懈，其立志之笃，直以天地圣人为准。曰未至于天道、未至于圣人不可谓之成人。呜呼，充是志也，岂孑孑以一善自足者伦乎！
于穆不已，天之德也。纯亦不已，圣之所以合天也。自强不息，学者之所以希圣也。学者而甘于机械变诈，以自绝于善，固不相为谋矣。如欲去伪存诚，以入尧舜之道，则舍是安所从事乎？故夫修于大庭而屋漏弃之，慎于大节而细行忽之，锐于首途而末路怠之，皆息也。息则与天不相似矣。故曰，君子不动而敬，不言而信，戒慎乎其所不睹，恐惧乎其所不闻，则无须臾之息，而天德纯矣。天德纯而王道出矣。此千圣相传之心法也。而世之从事焉者，寡矣。
或曰，康斋见道，乃于风日花鸟之间，恐未为得之。嗟夫，君子之学，以陶养性情为第一义，故不以万物挠己，而能役万物以为乐。以万物挠己者，私之也。私之则必争，争而得之则骄，弗得则悲，将不胜其戚戚矣。役万物以为乐者，公之也。公之则无争，直与天地万物同流而共贯，鸢飞鱼跃，俯仰无碍，浴沂咏归，古今同符。夫惟不挠于物，而后几于道矣。
国朝以道鸣者，文清、康斋、敬斋、白沙诸君子，其尤也。薛胡遗训往往流布，而吴陈鲜焉。尝欲择其粹言并传于世，而力未暇也。吾友皇甫冲偕其弟涍谋刻康斋日记，以为自警之方，且以嘉惠同志，此其志，岂足于一善者？凡百君子，各养其性，各约其情，无诎富贵而陨贫贱，以屹立于万物之上，则是书之行，将不为世道一坊乎！
油田隆堂彭氏族谱序
庐陵隆堂之彭氏，咸祖凤山翁云卿。分而为三，曰伯琛仲琪季瑾。又分而为四，曰弘仁弘礼弘道弘辉。又分而为六，曰允忠允恕允宣允政允泰允趋。又分而为十二，曰幼初幼通幼清幼充幼立幼享幼嘉幼真幼孚幼谦幼信幼勉。惟幼初无传，而十一幼之子凡二十有八人，济济有立。
幼清之子珣，通经好义，始为谱以合其族。珣之子治率其族以遗稿登诸梓。予之卧山中也，治以文请。既而比上京师，南来广德，犹未有以复也。而治之请益虔。则告之曰，子尝观医家之象人乎？自元首耳目鼻口四肢百骸心腹肾肠，举无不备者，所以察其经络，摄其总会，时其燥湿寒暑，而施其汤焫针砭，以保其身也。家之有谱，所以谱其家之经络总会而医疗之，以保其家而已矣。今子之兄弟，凡五十有五矣，子之子之列，凡八十有六矣，夫孰非凤山翁遗体之分乎？是固一人之身也。古之君子视其族也，如一身，固无弗仁于其族者；视天下也，如一族，故无弗仁于天下者。何也？气相通也。气之不通，则一膜之外且将痿痹而身病矣；一宫之间自为胡越而家病矣，况于天下之远乎！身之病者，汤焫针砭之可愈也。家与天下之病者，其何以药之？吾尝闻诸《西铭》矣，人人夙夜匪懈，以无忝所生，尊其高年，慈其孤弱，隆其贤能，而抚绥其颠连无告者，慈爱恻怛之情洞然四达，而不使害仁济恶者奸于其间，此联属天下、联属宗族之附子汤也。
凡凤山翁之孙子，其尚思拳拳服膺，以无负作谱之盛典乎。若祗以备其仪文，而略于爱敬之诚，譬诸象人之县，于市为门户，观美而已，其何以收医效之大成哉！治之昆弟甚文而志于礼，其诸子杲东彬彬向用矣。处则以是仁于族，达则以是仁于天下。使异时考德而论世者，于是编有稽焉，则予之言赖以有光矣。
南台便养诗序
王君纯卿之南台，将奉其母太孺人以养。诸君子厚纯卿者惜其别，而喜其得以将母也，从而咏歌之。颂祷箴规，沨沨然也。某受而读之曰，美哉古之风乎？其犹有责善之义乎？是固非弥文矣。古之论养者曰禄养，养必以禄乎？则三桓丰而子骞陋，猗顿肥而颜氏癯矣。养止以善乎？三釜之喜，列鼎之泣，固圣门之至情也。然则，如之何曰“禄之不以义，非所以养也”？以不义养亲，是以鸩毒也。禄之以义，则秉义以事君而显荣其亲，愈于菽水矣。故忠经曰，君子行其孝，必先以忠。竭其忠则福禄至，故得尽爱敬之心，以养其亲，施及于人。呜呼，其知所以养乎善以居其禄，禄以充其养。天下之养，其何以尚之？
纯卿赖其母氏之节，以升于朝，奉命四方，勃勃有誉处。天子方新治理，简修进良，受四聪四目之寄，以试于留都，而又得便养以报其亲，是固行孝先忠，以致福禄之时也。靖共尔位，好是正直。上以对扬明天子之耿光，而内以显亲于无疆。使读是诗者，因言以察其义，因事以考其成，曰：诸君之与纯卿式克以古道相处也。则是编之传，其于后有耀乎。
别司训杨质夫序
镇江杨质夫考绩将行，别于东廓山人。山人喟然曰：甚矣，岁之不我与也。予之获请于朝，以奉先大夫之养也，盖三年，而君始来。今君以九载之绩，孚于多士，书最于冢宰。而予之疏拙，日负于初心，进无以报国，而退无以显吾亲也。于君之别，能无廪廪已乎？
抑闻之，君子爱日，故仕则欲行其义，居则欲彰其道。以陶渊明之清节雅致，而犹感于荣木之憔悴。怛然内疚，以求不坠先师之训。质夫之弃我而去也，其尚脂名车，策良驹，以驰骤于道义之逵哉？义之合也，虽一命三釜，有誉于天下；义之诡也，则三旌万钟，适以为嗤笑之资。故夫安定之胡、泰山之孙，以校官显，中牟之鲁、密邑之卓，以县令显，而林甫、似道以宰相胙茅土，为世大僇。呜呼，百年之身，无智愚贵贱，一也。善用之，则磊磊落落，与日星争耿光。不善用之，则泯泯与蛇蚓等，可不慎哉！
质夫简静可爱，文僖靳公充道评其有西汉长者之风。释褐以为师，儒行有民社之寄，固安定中牟由此其选也。诗之训曰，“夙夜匪懈，以事一人”，忠以报国也；“夙兴夜寐，无忝尔所生”，孝以显亲也。予与质夫宜思交厉焉。异时别而复合，其庶有以相考乎。
赠州守眉山许君述职序
嘉靖乙酉冬十一月，州守许君若思入觐于天子。僚友陈彦明、周宗文征所以赠之者。予愧无仁者之实，其何以当之？
三载考绩，古述职之规也。今之州郡，视古侯伯。凡境内钱谷、狱讼、城池、学校、农桑，举昈户而栉编之，以课殿最。许君举进士，历外服，岁星将一周矣。以予之试吏事，又何以赞之？抑尝稽图牒、按吏民，广德虽僻，固高皇帝经营王业之始也。天造草昧，亲帅六师以临于州。州之父老壶浆以迎之。横山、祠山之间有龙章焉。四海底平，念从军馈运之劳，特轻税歛以优之。夫其亲冒矢石，有定天下之武；奎璧涣汗，有化天下之文；优恤根本，有保天下之仁。兹固圣子神孙所宜访求而继述者也。
天子方执金镜，以临明堂，大计群吏之治而诛赏之，岂系钱谷簿书是究是图？许君迩耿光而承清问，其尚以是对扬休命乎？明天子将效法烈祖之业而光大之，以丕冒于万邦，万邦其受赐矣。是故，效法于武，则诘戎兵，以戒不虞，无不周矣；效法于文，则崇儒纳谏，辑熙圣学，无不慎矣；效法于仁，则怀保小民，至于海隅日出，无不普矣，矧吾广德一垒之泽乎！
予赖君之教逾年于此矣，每秉烛剧谈，慨然有为德为民之志也。故举其先务，以为献君，其得无意乎！
贺伍郡守时泰平贼序
粤若大道之行，学术出于一，而文武之用敷诸成绩。及其隐也，学术出于二，而保大定功、和众丰财之教，郁而弗章。俊民用微，日奏于罔功。嗟乎，文事武备，却莱裔而比费人。如用真儒，万邦其宪之。俎豆军旅，孰谓果异方乎？兵法有之：以武为植，以文为种。文以视利害，辩安危；武以犯强敌，力攻守。于戏，几矣！
松滋伍侯某，博学通经，明于大较。守吉之三年，勤于庶狱庶慎，以星出入，隆儒术，饬兵卫，服其官如嘉。会属邑不静，亟掩渠魁，市诛之。郡告无虞。维是虔州之阻，控闽带广，贼负恃溪洞矫骜，为三省殃。天子历咨于二三臣，简命御史中丞阳明王公持节往镇之。至则檄侯襄戎事。侯符九邑，调吏民之良，编诸所教士伍，肄之刺伐坐作之法，刍茭糗粮，身与为劳。逸兵大会，谍贼抽众扼险，内壅水自卫。乃遣先登士，取间道刊其灌栵，鱼贯以上，遂披其阻，撇波而食。夜以计溃其堰，黎明鼓进之。贼愕眙失据，弗能支。执讯绥降，人用大康。不越时，振旅恺以入于郡。
安成尹徐君州考引侯德，以为往在嘉兴，破百战，遗孳于大江之滨，比守河南，盗戒不入境，逮于兹，懋树丕绩，其宜有辞于永世。守益曰，噫，兹儒者之武也，古之道也。敬述而为之诗曰：
皇矣神祖，集天寡命。列圣缵之，耿光丕觐。阻兹虔州，控广引闽。嚣众獝狘，探我天刑。帝谓中丞，汝惟义德，夷彼螣蟊，殖兹嘉稷。中丞谓侯，惟时笃  ，励相敉功，视臂于指。侯谓吏民，锻矛敿干。亲试之勇，疾徐桓桓。翼翼宵征，乃整乃暇。毕协赏戮，有经罔赦。诹俗握奇，士气蹻蹻。灌栵可刊，汍泉可涸。载刊载涸，捣其狡穴。若履平地，不见嶻嵲。逆魂错遌，交颈即诛。印图鐍勘，不爽龠铢。有潜于莽，哀吁无生。侯曰绥之，时亦天氓。德威交宣，皇猷孔昭。居人户歌，载途以谣。卒乘雍雍，宾御訏訏，大赉于郊，各宁而宇。彼其之子，世豢脂膏。暨厥列屯，待哺嗸嗸。孰知古道，亘古则同。师帅维吏，伍两维农。不有儒者，载胥无邦。肆予述之，以继泮宫。
贺徐郡侯士元序
吾尝核毁誉之情矣，仁人君子，其泽未必溥于众也，而儿童走卒訢然慕之。其贪婪悍鸷者，亦未必众被其毒也，而唾骂者如一口。甚矣，直道之在人心，无以异于三代也！
试举吾郡邑之长而评骘之。某也刚，某也廉，某也勤敏，虽所谪罚，帖帖无怨言。而某否者，则亲昵之徒，亦不敢掩覆之。是何也？善恶之相悬也。若馨香之于腥秽也。人之鼻苟不至于风邪之所壅塞，则望而别之矣。
竹冈徐侯士元，以儒起家，洁白自将，遂握宪节以正齐鲁之郊。其守吾吉也，抚其兵荒羸孱而休息之，欿然若不足。唐柱史虞佐察其治，曰：俭以养廉，其素履慎矣；静以镇躁，其政体和矣。具礼币以厉之安成俞尹夔暨诸文学，乐侯之蚤有誉于上也，而求以赞之。
昔周公之训曰：至治馨香，感于神明。明德之精华，神明犹歆之，而况于人乎。是以君子不患名之不令，而患德之不立。吾德腥矣，而欲人之不唾也，是以一手闭天下之鼻也。徐侯其勉之，惟日孜孜，无敢勉豫，以式弘周公之猷训，使与颖川渤海同芳。简策吉之民，其尚永有赖哉！
贺郡守东沂冯君序
卢龙李容之告于同川散吏曰：吾东沂冯君之守吴兴也，岁适大饥，召富民以高下出粟，乡各有济，济各有规，故饥而不害。时盗贼充斥，尤严戢捕之方，宽不急之征，禁巨室之攘夺，遂无犯命者。明年，秋大熟，乃崇祀以孝鬼神，兴学校以振士俗，梁城北冲突之水，以济病涉者。役成而民不劳。今年复饥，抗疏求蠲租以活民。巡按潘公特保留之，而清戎王公采民风以奖之，吾与僚友谋曰：非文不彰，非人不永，愿徼一言以昭示来者。
维吴兴古多良守，若谢安之简，陆讷、蔡杨之清，陶回之惠，谢览之肃，扬长孺之明，颜平原之教化。凡兹众善，典刑具存。东沂践其位，行其政，其孰御之！法其简，则民不扰矣。法其清，则民不窃矣。法其惠，则流亡归矣。法其肃则奸究迸矣。法其明，则吏蠹澄矣。法其教化，则士习孚矣。由是而祝于俎豆，镌于钟鼎，垂于简策，将与诸君子百世不可谖也。又奚赖于吾言乎？
寿都运王君天锡序
王君天锡刺永州有声，众谓在用矣。及考绩，得长芦都运之命。时，逆瑾方以利痛天下。君计之曰，长芦利窟也，吾以曲出之，则民吾危；吾以正出之，则吾身危。危吾民孰若危吾身；危吾身孰与勉之乎？即慨然乞归，优游秀溪之阳凡十有六年。年七十矣，而气力日充以壮。外孙欧阳秩求言以为寿，东廓山人曰：嘻，宜矣，君之寿也。世之冠掠吾民，以市富贵者，凝冰焦火，悲喜交运，而神明离其宅，如蜗之升壁，涎涸而速枯。君察时勇退，捐崇位丰利，敛精韫华，以全天和。诗不云乎？“永言配命，自求多福”，寿福之冠也。善矣，君之求福也。继自今，其益懋永言之功乎？
昔卫武公年九十有五矣，犹日诵抑戒，以成其德，自敬威仪，慎出话，至于不愧屋漏。其訏谟远猷，昭昭乎若日月之耿光也。君尝语予曰：吾自登第服官，惴惴然畏其职。今老矣，恒以德不加修、无益于世为惧。呜呼，世之君子惧于壮之鲜也，而况于其老！则自以逸乐而无虞。故年弥高而行弥夭。君知所惧而充之，至于戒慎不睹、恐惧不闻，则不僣不贼，而民则之，亦武公之业也。兹其为寿也，寿矣。何时登公之堂，歌抑之章以与君论寿。
寿姚君鹏程序
茨溪刘忠愍公，擅春秋三传之学。其后，栗庵先生懋弘祖训，以淑多士。于时，家君易斋大夫及刘郡守持庆、伍少方伯朝信、姚君鹏程，咸卒业焉。嗣是，先后登仕籍、隐隐有声，独姚君挟其能。战艺于乡，三进不利，竟弃去，习阴阳家说。居恒率其诸弟珙龙崇奉其父仁斋翁，融融清溪间，不复有士进意。而诸君子有拔茅之愿，交口称誉之。县大夫上之铨部，举以为其学训术，俯首就小官，軥录疾力，    罔自逸，盖十有六年。自县令丞至郡守、贰藩臬，绣衣使者行部，宽毅察易不同，举器其职，莫有侵诟之者。自率其属至署市课，理狱讼，铃辖盗贼，输赋南北，几简剧纤钜远且近不同，卒无偾核不称任者。盖不负师门云。
正德乙亥，君寿周一甲子，珙等诣余，来征言。闻之内传曰，人受天地之中也生，故勤礼尽力，致敬而敦笃，所以迓天休而永之也。皇极之建，人无有比德淫朋，治之隆也。盛治辽阔而师道立，则易恶至中，而善人蕃衍，教之隆也。
君沐浴熙朝，而且能自得师良朋胜流镞砺而托羽之。考祥求福，探  服行。天有显道寿其惟康，固自不僣矣乎。春日载阳，黄鸟嘤嘤。陈辞效祝，洗爵上寿。缨婑之良，章缝之英也。异时登于颐耋，光膺介祉，而诸君子亦皆谢政归老，蓝舆藜杖，商羊于兰皋椒邱之间，以与香山九老相为辉映，当必有日矣。书以俟之。
寿唐母汪孺人序
新安唐谟作双柏之堂，鲍生象贤以告曰，夫柏刚直而磊砢，贯四时而不改柯易叶。谟之先君侍御豆坞翁，劲而不挠，以谪永城。遄起知桐庐，将复用矣，毅然致其事以归，有类于柏之节。其母氏汪孺人，抚其冢子，郡守诰以缵。先志既殁，于汝弗究厥用矣，则抚谟以理家政，督诸孙世业、世烈辈以学，年登大耄而视听不衰也，有类柏之寿。谟与勋谋曰，寿莫如文词，宜得传于世者，其幸惠教之。
予曰，嘻，寿者天下之同欲也，天下之人有寿于己者而弗思求之，惑矣。人之生也，孰非受天地之中乎？尽其生理，直之所以祥也；亏其生理，罔之所以殃也。夫亦在人择之而已矣。君子知寿之在己也，故立之教曰“永言配命，自求多福”，福寿之首也。命，天地之中也，夫亦致其永言之功矣。子孝臣忠，兄友弟恭，长和幼顺，姑慈妇听，所以致永言之功，尽其生理而弗亏焉者也。夫所谓节者，以言乎生理之不挠者也。所谓寿者，以言乎生理之不息者也。其归一也。松柏之植于地也，生理敷畅，则郁然而茂。一或蠹之，则干柯虽存，索然槁木矣。是故尽其生理者，为能寿其身。不失其身者，为能寿其亲。身以及身，子以及子，妃以及妃，为能寿其家。谟与勋其尚有志乎？是欲柏之茂而培其根也。彼以文词为者，枝叶焉耳矣。
寿李母徐宜人序
卢龙李君容之既成进士，出理吴兴之讼狱，奉其母徐宜人以养。期年，宜人寿六十矣。郡守冯君宗孔率其僚属交咏歌之，而遣使广德，曰：宜人之相先宪副也，治家严而有恩。宪副以是尽力于公，无内顾忧。比卒，二子尚幼，夙夜督之以学，长某有声学校，而容之遂承世科，以始政于湖。惟明与敏，翕然敷于上下，朝夕训谕，系宜人之教也。其假一言也寿之。
予受而读之，曰：善乎，宜人之能教，而容之之能受教，兹其得寿之道矣。吾尝论《烈女传》至雋母、严母之事，未尝不拊卷而慨也。严母之教延年，以仁义教化、安全愚民、无乘刑罚立威，与雋母之教不疑，欲其多所平反何异。然延年违母之训，至无以保其身；而不疑顺承母志，京兆之政，严而不残，炳炳垂芳于千载之上。君子观于雋氏，可以知寿矣。狱者民之命也。曲直轻重，举协于理，无所容心焉，是之谓天讨。唐虞君臣，犹以惟刑之恤交相警戒，其慎且重如此。后世略于德而烦于刑，以爱憎之偏上下其手，而民不堪命矣。人之情孰不恶夭而欲寿也，于其亲长孰不欲其寿且康宁而祝之也。推欲寿之心，则能寿吾民矣；推其亲长之心，则能爱敬民之亲长而寿之矣。古之人所以大过人者，善推其所为而已矣。
李君英年锐志，瞿瞿然承教宜人，以光宪副之业，而冯君恳恳然图寿僚友之亲，若其亲然，推是以敷政于吴兴，下流之惠，其同登于寿域矣。异时特笔循吏之传，以与雋京兆同垂不朽，则宜人之寿，奚独百年而已乎！
堂北馀哀诗序
哀乐情也，过则无留也。留于情惑也。留于情而不忒其平正也。圣贤之心，如大虚应物，无将迎之累。然《蓼莪》之诗曰“哀哀父母”，曰“昊天罔极”，至于昊天罔极，则其馀哀岂曰旦暮已乎？夫道明而后欲净，欲净而后情正。情出于正，则虽留而不害。性凿欲荡，以绝世之智，犹湛惑而不自觉。昭陵之望，非田舍翁言，几为来世口实，况其下乎！
三峰朱大夫母氏大安人钟，从其先大夫官，没于潞河。三峰举于乡，及成进士，官水部，历宪部员外，改内台。每往返其地，悲号愤惋若始丧。然知三峰者，泄其哀而鸣之，有《蓼莪》之遗音焉。于戏，观者可以察情性矣。
袁云峰征士輓卷
云峰袁德彰，赣之隐君子也。异时负其才气，谓科第可俯取。猎经撷史，以应世之求，崛然有闻矣，而竟未有所合。乃隐居教授，蕲以著述表于后。旁搜远勘，历寒暑不易。比耆矣，始闻大道之要，怅然自失。取其巨帙累牍而焚之。瞿瞿从事，不知年之不足也。
予之学于赣也，见童子数百咏歌周旋，洋洋先王威仪风雅之盛，而德彰岿然师之。因探其绪论，惓惓以平日之病为告。曰：始吾之悔也，以为舍己田而芸人之田也，而辛苦所拾，不过残穗遗秉，积之囷厘，自为富厚，曾未知所以植吾苗也。今而知植吾苗矣，吾其不以馁死乎！予惕然伏君之勇。世知植苗者寡矣，使人人易其百亩之荒，则菽粟如水火，奈之何以其强力富年、甘腹之枵而不恤也？若德彰，可以起懦矣。
君之卒也，阳明先生诔之曰，古所谓朝闻道夕死可矣者，千彰其庶几焉。中道而没，盖欺文之不幸也。同门之士咸有輓歌以泄不幸之情，而以首简来命。呜呼，是情也，将有旷百世而相感者，况吾党哉！
送卢生子祥
学莫先于内外之辨。身者，物之对也。身为内而物为外。身者，心之对也。身为外而心为内。古之君子战战兢兢，务存此心，以无负付畀之全，，虽死生之变，直以仁为主，而杀身以成之，况于高爵丰禄，有可以滑其内者乎！后之君子，决性命，饕富贵，惟宫室妻妾、田园舆马是崇是饰，是营是图，至于亏其身以丧其心，寘然相与安之。呜呼，钧是人也，彼则弃其身以殉于物，而此则弃其身以殉于仁，何天渊之悬隔也！故夫良心之未亡，则呼蹴之食，匹夫匹妇能忍死而弗受。宫室妻妾、田园舆马、凡不义而得者，皆呼蹴之食也，而缙绅士大夫或不免焉，岂缙绅士大夫之智不及匹夫匹妇哉？丧失其内，则以自外至者为欣戚也，悲夫！
予之官广德也，四方之士不鄙弃予，相从于务内之学。壁山卢君养正司教宁国，介吾友王天民遗其  子祥以来学。子祥朴茂可爱，于外染尚浅，且能箴吾之过。兹别而归蜀，予惧其挠于外而遗其内也，书是以  之，使朝夕自察焉。天民与卢君为僚友，切磋于是必熟矣，其归而质之。
阳明先生文录序
钱子德洪刻先师文录于姑苏，自述其裒次之意，以纯于讲学明道者为正录，曰明其志也；以诗赋及酬应者为外集，曰尽其全也；以奏疏及文移为别录，曰究其施也。于是先师之言粲然聚矣。以守益预闻绪言之教也，寓简使序之。
守益拜手而言曰，知言诚未易哉。昔者孔夫子之在春秋也，从游者三千，速省者七十矣，而犹有莫我知之叹，叹夫以言求之而眩其真也。夫子既没，门弟子欲以所事夫子者事有子，夷考其取于有子，亦曰甚矣其言之似夫子也，则下学上达之功，其著且察者鲜矣。推尊之词，要亦未足以及之。贤于尧舜，尧舜未易贤也。走兽之于麟、飞鸟之于凤，虽勉而企之，其道无繇不几于绝德乎。礼乐之等，最为近之。然犹自闻见而求，终不若秋阳江汉、直悟本体为简易而切实也。盖在圣门，惟不迁怒、不二过之颜，语之而不惰。其次则忠恕之曾，足以任重而道远，故再传而以祖述宪章，譬诸天地四时。三传而以仕止久速之时，比诸大成，比诸巧力，宛然江汉秋阳家法也。秦汉以来，专以训诂，杂以佛老，侈以词章，而皓皓肫肫之学，混杂偏陂而莫或救之。逮于濂洛，始克继其传。论圣之可学，则以一者无欲为要；答定性之功，则以大公顺应学天地圣人之常。嗟乎，是岂尝试而悬断之者乎？其后剖析愈精，考拟愈繁，著述愈富，而支离愈甚，有觉其非而欲挽焉，则又未能尽追窠臼而洗濯之。至阳明先师慨然深探其统，历艰覆险，磨暇去垢，独揭良知，力拯群迷，犯天下之谤而不自恤也，天下之人稍稍如梦而觉，沂濂洛以达洙泗，非先师之功乎！
以益之类，再见于虔，再别于南昌，三至于会稽，窃窥先师之道，愈简易，愈广大，愈切实，愈高明，望望然而莫知所止也。当时有称先师者曰：古之名世或以文章，或以政事，或以气节，或以勋烈，而公克兼之，独除却讲学一节，便是全人。先师笑曰：某愿从事讲学一节，尽除却四者，亦是全人。又有訾讪之者，先师曰：古之狂者，嘐嘐圣人而行不掩，世所谓败阙也，而圣人以列中行之次。忠信廉洁，刺之无可刺，世所谓完全也，而圣门以为德之贼，某愿为狂以进取，不愿为愿以媚世。呜呼，今之不知公者，果信其为中行之次乎？其知公者，果能尽除四者而信其为全人乎？良知之明，蒸民所同。本自皓皓，本自肫肫，常寂常感，常神常化，常虚常直，常大公常顺应，患在自私用智之欲所障，始有所尚，始有所倚。不倚不尚，本体呈露。宣之为文章，措之为政事，犯颜敢谏为气节，诛乱讨贼为勋烈。是四者，皆一之流行也。学出于一，则以心求言矣。学出于二，则以言求心矣。守益方病于二之而未瘳也。故反复以质于吾党。吾党欲求知言之要，其惟自致其良知乎！
族谱后序
家谱一篇，先易斋大夫手毛也。不肖孤增大夫行实，梓而传之，以颁兄弟之行三十有六人。
因抆涕而申诚于后曰：念之哉，敬之哉，兹我大夫尊祖合族之志也。尊祖以明尊尊，故缩而谱之，以见本之一也；合族以明亲亲，故衡而谱之，以见支之同也。明于尊祖之意，则知吾之身即祖考之身，而保身慎行，继志述事，无所不用其孝矣；明于合族之义，则知吾兄弟之身即吾之身，而敬长慈幼，恤病振贫，无所不用其仁矣。谱也者，普也，所以普其仁孝之道，周流贯彻而无弗用焉者也。普以言者，谱所及也。普以行者，则非谱之所及也。凡我兄弟其念之哉，敬之哉。
昔者《小宛》之诗，兄弟相勉以善而作也。曰“明发不寐，有怀二人”，盖念其先也；曰“各敬尔仪，天命不又”，所以承先德而获福于天也。仪也者，父子兄弟相接之礼也，父而能敬，则无弗慈矣。子而能敬，则无弗孝矣。兄而能敬，则无弗友矣。弟而能敬，则无弗恭矣。姑而能敬，则无弗惠矣。妇而能敬，则无弗顺矣。敬，德之聚也；福，德之原也。故父慈父之福，子孝子之福，兄友兄之福，弟恭弟之福，夫义夫之福，妻正妻之福，姑惠姑之福，妇顺妇之福。古所谓自求多福，在我而已。若骄慢侈肆，以丧失其仪，父子相虐，兄弟为仇，夫妻反目，而妇姑勃磎，虽富连阡陌，官居鼎鼐，其何福之有？故曰“天命不又”，言善则受福，不善则受祸，诚之至也。
先大夫之训曰：人生一世，如轻尘接弱草，苟不立节仪，是虚生矣；人性常要检束严整，则不轻以放肆；常要惺惺法，则自然日就规矩；不可斯须忘敬之一字。呜呼，此战战兢兢、集木临渊之道也。夙兴夜寐，无忝尔所生。凡我兄弟，其相与勖之，教诲尔子，式榖似之。凡我孙子，其引而弗替，则我大夫尊尊亲亲之泽，庶几日永而普乎！
赠程郑二生
程元静，名清；郑景明，名烛。自徽来学于广德，与之语易恶至中之学，欣然若有得也。予涉南都，二生僦屋以从，为久居计，父兄促之乃归，恻恻然不忍离也。
予曰，子归矣，焉往而非学矣？夫知其恶与中者，将非子之良知乎？易而至之，将非子之致良知乎？良知之本体，至虚至灵、至清至明者也。故其妙用之运行，事亲而能孝，从兄而能弟，交友而能信，联族而能惠，处乡而能和，其有弗能者，则气习累之耳。气习之累良知也，若病之累元气也。累有浅深，则其愈也有迟速。求其病而燎之，则元气完矣。求其气习而变化之，则良知完矣。故夫烛之体本明也，在无阏其光而已；水之体本清也，在无挠其静而已。
元静敏，而失之刚；景明朴，而失之柔。无阏其光，则柔者立矣；无挠其静，则刚者粹矣。刚而能粹，柔而能立，于中和之道也，其庶几乎。
赠王孔桥
庚辰之秋，再见先师于虔州。与二三友坐虚堂以观月，而悟吾性焉，喟然叹曰，吾性之精明也。其犹诸日月乎？月之行于天也，楼台亭榭，照以楼台亭榭，而未尝有羡也；粪坏污渠，照以粪坏污渠，而未尝有厌也。是谓无将无迎，大公而顺应。吾侪顾以作好作恶之私，憧憧起伏，相寻于无穷，是嘘云播雾，以自翳其明也。二三友欢然有省。其后，归山房，上京师，出判广德，复陟南主客，至于今庚寅，越十岁矣，而好恶之翳，犹未能扫荡而廓清之。盖赧然以愧，竦然以惧，悔吾才之不竭也。
王生孔桥见先师之岁，亦以庚辰，而卒业于山房。复相从广德以及南都聚处者，不下五岁焉。察其志，毅然服膺良知之教，将忘其家贫亲老，而欲以自成者也。顾予之不敏，未能有以成己，其能有以成子乎？
北风戒寒，归寿其亲，将访姑苏，历天真，吊兰亭而南也。同志之士，相率歌咏以赠之。因叙平日愧惧之实，以勖吾孔桥，孔桥其日勖之。戒慎恐惧，无须臾之离，以求复其初，无若吾之悔也。吾其少免于戾乎！
昔者曾子之称夫子，曰“江汉以濯之，秋阳以暴之”，盖吾良知之体，本无障蔽，本无滞碍，本自聪明睿知，本自宽裕温柔，本自发强刚毅，本自斋庄中正，文理密察，浩浩乎日月之常照，而渊渊乎河江之常流。故曰皓皓不可尚。无偏无党，是谓王道。不知不识，是谓帝则。无声无臭，是谓上天之载。呜呼，至矣！惜阴诸友过而相语焉，其亦各以吾之愧惧者交勖之。
赠葛子开
葛子开自扬来学，请问良知之教。东廓山人曰：噫，良知之教，明德之本体也，夫亦在致之而已矣。子知夫稻梁之足以饫乎？曰：知之。知夫鸠毒之足以毙乎？曰：知之。曰：子知稻梁之美也，则必食之乎？曰：洞朝夕食焉，未敢违也。曰：子知鸠毒之害也，则亦食之乎？曰：洞虽不敏，望其气而避之矣，矧敢尝其味。曰：若是，则可谓能致其知矣。子亦知乎仁义之为稻梁，利欲之为鸠毒也乎？曰：知之。曰：子之于仁义，能如稻梁而时食之乎？曰：洞好焉，而未能恒也。曰：若是则未能致其知矣。古之君子之致其知也，好仁而无以尚之，恶不仁而不使加乎其身，如恶恶臭，如好好色，其果且确如此。闲居为不善也，见君子而欲掩之，则其良知固明也，而病未能致之也。使能致其良知，知善而充之，不必著也，知不善而克之，不必掩也，则憣然为君子，又孰御焉？夫知稻梁而朝夕食之者，是自厚其生者也。知鸠毒而不知避，又从而食之，是自蹙其生者也。故自欺自慊（原作谦，据《孟子》“求自慊也”改。），在人择之而已。
扬州之俗侈，吾惧其染于鸠毒也。子之兄子东，亲师取友，毅然思振甘泉行窝之教，方喜稻粮之日播也。子开勉之，夫亦思致其良知而已矣。
赠考功况翰臣
考功况子翰臣，以世讲之谊数过主客东廓子而论学焉。东廓子曰：夫学，莫要于学其大矣。大人之学，以天下为一家者也，故欲明明德于天下。天下之不获，吾家之不理也。况子曰：夫爱，若是其溥也。昔之论交，则何严也？曰：可者与之，不可则拒之矣。曰：此子夏之所以不及也。尊贤而容众，嘉善而矜不能，圣门之仁也。曰：子张得无亦过乎？曰：子张之过，在于堂堂。堂堂者，自高而卑人也。自高则弗能尊贤而嘉善，卑人则弗能容众而矜不能。故难与为仁，在曾子犹病之。及忠信笃敬，书绅而服行，则执德弘而信道笃矣。曰：子夏其为小子设乎？曰：小子之学，固将以为大人也。圣门之训弟子，则有成法矣。曰泛爱众，则容众矜不能之教也；曰亲仁，则尊贤嘉善之教也。曰：夫将不达其大乎？曰：君子敬而无失，与人恭而有礼，四海之内皆兄弟也，则已达其大矣。其曰商闻之矣，盖闻夫子之学也。夫达四海之为兄弟，则圣者合德于父母者也。贤者秀于等夷者也，其有弗爱且敬乎？疲癃鳏寡、兄弟之无告者也，其有弗教而抚之者乎？是故，以父事天而事天明矣，以母事地而事地察矣，以宗子事大君而将顺匡救罔弗竭其诚矣，以家相事大臣而协恭和衷罔弗归于正矣。兹大人一家之仁也。况子訢然曰，古之人所以远而有望、近而不厌者，其达此道已乎。未几，况子在考绩之行，将归省于家，而后北上，恐朝夕之弗继见也，征所以赠者，收以纳诸行李。
赠范伯宁
刚也者，天地人之全德也。天不刚，不能以运；地不刚，不能以载；人不刚，不能以成位于中。刚之时义大矣哉。世之目刚者，类以廉介狷直，仅得其一端。而负气好胜者，亦托于刚以自命。果若而言，则行行之由愈于如愚之回，而施舍升堂，比宫入室矣。故夫能辟能合、能寒能燠、能荣能悴，而后为天地之刚；能屈能信、能明能晦、能进能退，而后为君子之刚。君子之刚，圣门尝传之矣。曰和而不流，中立而不倚，则无过不及者也；曰有道无道而不变，则无或息者也。或过焉，或不及焉，或息焉，皆以欲胜义，不能养浩然之气者也。浩然之气，中正而纯粹者。莫如乾潜跃飞，见而以时措之。故可以叱莱夷，可以比费人，而可以微服于宋；可以往千万人，而可以不惴褐宽博；可以不见诸侯，而可以三宿出昼。刚之为德也，其盛矣乎！
圣学不明，往往以气质所近、习俗所尚，恬然安之而不自觉。西汉之季，背公植党，至于厥角稽首，争献符命。而东汉之季，互相标榜，蹈于桎梏，而且以不与为耻。盖知刚者鲜矣。
桂阳范伯宁，自南宫而来也，以世讲之谊，数过予论学。察其志，以刚介自期，谔谔然有父风。其归也，胡生孺道征言以赠。述刚德以赠之。伯宁俛然充其志，以会于全也，希圣希天之阶，其容有不可升乎？
赠王克孝
泾野之子判解也，率其士民躬行礼让之教。继陟考功，士民眷然思之。王生克孝裹粮走数千里，以卒业于南都，岁云改矣而未归也。时与胡生孺道过予而论学。予曰，学之敝也，口耳晦之也。子之师以躬行倡之，庶其有彰乎！以子之志，服膺师训，行著而习察，违道不远矣。曰，何谓行著而习察？曰，著也者，心之著也；察也者，心之察也。爱亲敬长，仁义之良也。尽吾心之爱敬，而以事亲从兄焉，忠恕之道也。不本于爱敬而摹仿陈迹，以步趋之，曰道在是矣，是觑尧而效其周旋，其将能尧乎？曰，学之效先觉也，将非其全与？曰，圣门之论学，有成说矣，曰学不厌，曰为之不厌。学也者，为也，所以求全仁义之良也。仁以为己任，学也；死而后已，学之时习也。正诸先觉，考诸古训，则学之目焉耳。曰，夫学若是其一也，教之误上语下则何居？？曰，子以圣门之教为有二乎？鄙夫之问，扣两端竭，是无隐之教也。其曰可使由之不可使知之，叹夫日用而不知者也。曰可以语上不可以语下，唉夫下学而上达者之难得也。故绳墨一也，不以拙工废；彀率一也，不以拙射变。如以为有二教，则是二绳墨、二彀率也，而可乎？曰，若是则奚有成德达材之异？曰，雨露之生物，一也，而物之材质纷其不齐也。有剖甲者，有茁芽者，有舒枝干者，有吐华者，有结实者，子且以雨露为有乎？成德达材，受教之异也。若君子之设科也，而岂有私淑艾之教哉！二生欣然，若有会也。克孝将归，孺道请所以赠之者。因书是说，使归而求之。
叙秋江别意
易栗夫学于南都，将道绍兴经归。同志之士及缙绅之能文者，咸有言以别。甘泉先生大书“秋江别意”于首简。东廓山人援之而不能止也，乃偕诸友携诸儿饯于燕子之矶。维时秋气方肃，皓月千里，潦水归涯，江流一碧。山人凭栏而笑曰，子知秋江之兴乎？天气之清明，莫逾于秋江之澄澈，亦莫逾于秋。夫天之体本清也，氛雾障之，则有时昏矣。水之体本澄也，淫潦汨之，则有时浊矣。良知之清明也，与太虚合德，而其澄澈也，与江河同流。然而有时而昏且浊者，则欲累之也。故圣学之要，在于无欲。甚矣，周子之善发圣人之蕴也！圣门之教学者，谆谆然以无意无必无固无我为戒。意必固我者，一欲而四名也。绝其意必固我之欲，而良知之本体致矣。曾子之称圣人曰，秋阳以暴之，江汉以濯之，皓皓乎不可尚矣。皓皓者，洁白昭融、莹然本体而已矣。先师之训曰，由志学而至于立，自春而徂夏也；由立而至于不惑，去夏而秋矣。今吾行年三十有九矣，栗夫亦三十有六矣，其果能扫氛雾、收淫潦，仰不愧于天、俯不怍于江河，以复其初已乎？其将终为氛雾所障、淫潦所汨，以遂枉此生已乎？嘻，可畏哉！栗夫受教先觉，而切偲惜阴之会，聚书所居之楼而读之，名之曰“东觉”，兹复历鹿洞，涉凤台，以探禹穴，思友天下之善，以日新其德，其尚及时进修，无忘今昔之志，则形迹虽别，而心志未始不合也。栗夫拜手曰，宽也，其敢以聚散忘师友之规！于是，诸友歌诗以递觞之，命儿义及美鼓琴以侑之。东方既白，解维而别。
叙卷阿分咏
有虞之世，禹以克艰鸣，以正德、利用、厚生鸣；益以任贤去邪鸣；皋陶以知人安民鸣，以兢兢业业、毋旷庶官鸣。故凤鸣于庭。有周之世，召公以明王慎德、四夷咸宾，以顾畏民  、祈天永命鸣；太公以敬吉怠滅义从欲凶鸣；周公以所其无逸、知稼穑艰难，以缀衣虎贲、知恤者鲜鸣。故凤鸣于歧。易曰，“同声相应，同气相求”，臣主一德，大小同心，以召天下之和。览德辉而下之，凤鸟岂有不至乎？
弘斋陆子伯载，事贤友仁，以养其德，而泽其文采，固凤之徒也。天子召之，俾立高岗矣。邛首一鸣，以为禹为皋，为周为召，陆子其可以自默乎？凡我同志，载咏载歌，匪以酒食，而勖以周行，兹卷阿分咏之所以作也。卷阿之称吉士曰，维君子使媚于天子，维君子命媚于庶人。媚于庶人，非于誉也，以万物为一体，而图其安且利焉，下斯媚之矣。媚于天子，非面从也，将顺匡救，若手足之卫心腹焉，上斯媚之矣。上媚之而获怨于下，或诡随者也。下媚之而得罪于上，或亢激者也。不诡不亢，以适于中，兹凤德也，其为吉，孰大焉！
赠盛程斋北上诗序
南海程斋盛先生，以翰林出督学政于浙，入为符卿于留都，自起家进士，二十有七年矣。天子笃念老成，至是有春坊之召。将行，江郎周子用宾、泾野吕子仲木、约斋刘子绍功、黄岩刘子舜弼及予  而饯于其居。
程斋复张席以留客。皓月盈庭，花香入几。或道故谊，或商新得，衎衎然不能别也。程斋忽掀髯呼童具笔砚，请所以赠者。遂即席赋诗。黄岩先就，泾野次之，予次之。程斋亦作长歌以为别，独江郎山人默坐而笑。群公交促之，山人曰：“凡予所欲言者，诸君代言之矣，予可以无言。日者蔡我斋别予清凉台上，举觞以请言，予笑而应之曰，赠子以无言之言，先民之训备矣，多矣，在子之行而已矣，而又可加乎？”
守益蹴然避席而请曰：无言之言，则既闻命矣，若夫无为之为、无技之技，野草加固，亦愿有言。然《记》曰，“王中心无为以守至正”，又曰“若有一个臣，断断兮无他技”，其心休休焉，其如有容焉。夫其无为也，必有为也，守至正而已矣。其无技也，必有技也，容众善而已矣。昔者重华之圣，睿哲文明而舍己从人，乐取诸人以为善，百揆如禹、三礼如夷、虞如益、工如  ，而济济相让，不啻若自其口出。圣帝良相之盛德大业，率由斯道也。先生入弼主德，出酌国论，其将以是加之意乎？
于是，程斋起谢，更献互酬，相与大笑而退。退则书所言及诗于卷，以纳诸行  。
原寿
寿有几？曰有禀寿，有葆寿，有际寿，有贞寿，有盗寿，有引寿。精气纯固，寒暑弗能袭焉，是谓禀寿。抱朴守素，嗜欲弗滑焉，以无毁其初，是谓葆寿。逢时熙泰，无兵革灾荒，以阏天年，是谓际寿。执天之枢，握人之纪，以践其形而寿天下，施于来世，是谓贞寿。齿发岿然而德之弗逮，是谓盗寿。修身慎行而降年不永，其道寿矣，谓之引寿。引寿则陋巷之颜是已，盗寿则夷俟之壤是已。贞寿之义大矣。际寿以言乎时也。葆寿以言乎人也。禀寿以言乎天也。
曰，寿之术果孰从而得之？曰，古也以智得寿，今也以愚得寿。曰，奚为其异也？曰，寿之大害有三，而酗酒冒色不与焉。一曰利，二曰势，三曰名。二物之剥其生也，世所共闻也。三害之剥其生也，无以异也，而世恬然莫之闵也。古之人知身之重于天下也，不忍以其所轻害其所重，故曰以智得寿。后之人以其身殉于物也，度长絜短，筭无遗策，而闇于从事者，见斥为愚矣。故曰以愚得寿。
邱岗罗公凤闻而笑曰，子之言寿也，其有征夫？自吾之寓于金陵也，获阅五方之士，有颖献者，有博洽者，有通敏者，而纷然不免于三害，若牵黄臂苍以猎原野，禽未获而车相继踣矣。吾观于愚逸顾公，年登大耋而备百顺也，其几矣乎。翁起家千金，均之兄弟而济及族姻，则闇于利矣；子姓登弟受封秩，即敕断家事，不溷乡里，则闇于势矣；教其子东桥居士璘以忠许国，尝逆权贵，为迁客，至于今二十馀年矣，而淹外僚，则闇于名矣。兹非所谓以愚得寿者耶？
益肃然曰，几矣。翁沐浴熙朝，受敦庞之气，而式克以愚自逸也，其诸有三寿焉。东桥公行修而望日隆，行且扩于有政，以愚逸之方寿天下，则翁之寿将永永有闻。夫是之谓广寿。
叙靖冠录
尝读周礼至医师之职，凡邦之有疾病者、疕疡者，分而治之，岁终稽其医事，以殿最其食，未尝不叹圣人仁天下之周也。民之有疾也，备其牲醴货币以迎医。医者受其奉已，为之针焫汤丸以疗之。凡以相为赐也，而上之人又从而程督之，旌其能而惩其不恪，则医孰不劝勉畏忌以供其职？而民之不获其天年者鲜矣。夫设官分吏而布诸郡国，将非以医民为责乎？民之输贡执役而趋走之，将非求医于其上乎？针焫之不时，汤之不辩，坐视危苦而莫之省也，则民将奚赖焉？
益也扶病南归，见邑人之苦有二焉，曰虚粮，曰盗贼。虚粮之毒也，若症瘕纠于肺腑，日蚀月削，尫羸而不可起。时则有双江危侯，恻然以身任丈量之劳，涤肠濯胃而新之。我士民是以有遗爱之集。盗贼之毒也，若阳痈阴俞、腐背穿肋，腥秽而不可迩。时则有白泉林侯，慨然以身任矢石之劳，凡肿疡折疡，祝而药之，劀而杀之。我士民是以有靖寇之录。夫欲寿欲逸欲富，古今所同也。逆其欲则怨，怨则有诅；顺其欲则喜，喜则有歌且谣。今与古不相远也。古之大师陈诗以观列国之风，是以美刺不隐而赏罚章。安福虽敝，固古侯封也。是独不可以备观风之末乎？
林侯兹以考绩行矣，当路亦荐之矣。有陈明主大计群吏之治而殿最之，使不恪者惩而能者旌，吾于林侯之行望之也。抑疮痍甫瘳，精气未壮，所谓两九窍、参九藏、节五味、调五谷以收医之大成，尝与侯熟筹之矣。明试车服之馀，尚为九重敷奏之，备扬泽以固上游，纠窝党以洗污俗，严团保以杜厉阶，庶更生之危苦，跻于康宁耄耋，岂系策勋旦夕而已？草莽虽病，敬拜手以祝。
三穷图问答
弓冈子绘三穷图，东廓子与客观之终卷而叹曰，善乎，周氏之以穷为福也。客曰，夫穷与福乖者也，而奚可合之？其诸以蚤之节，旌于朝，声于咏歌，将以名为福与？曰，否，以名为福，则世之埋光泯彩而弗旌弗咏，其遂为祸乎？客曰，其诸以遗腹之孤，致位通显，为廷尉，光其三世，将以禄位为福与？曰，否，以禄位为福，则世之抱真蕴孝而弗显，其遂谓之祸乎？客曰，然则乌在其为福与？
曰，子不闻乎？天地之中，蒸民所受，养之以福，败以取祸，决诸能不能而已矣。故妇以不死其夫为节，子以不忝其亲为孝，而舅姑以不夺妇志为慈。凡以自尽其人道而不失天地之中也，能尽人道而无愧怍于天地，则独不独，寡不寡，孤不孤。命之曰以穷为福。不能尽而斁之，则与禽兽奚择？虽幸而达也，命之曰以达为祸。故君以能仁为福，臣以能忠为福，兄以能友为福，弟以能恭为福，朋友以能信为福，而穷与达弗论焉。曰，然则，禄位名寿，将不得为福与？曰，子亦知夫不待财而富、不待爵而尊、不待年而寿，虽蒙訿诟、犯刑戮，皭然揭日月而行者乎？且试以位与子商之。廷尉天下之平、世称达焉。而定国以为福，汤禹以为祸，俊臣以为祸，而有功以为福。由达推穷，由古推今，祸福果谁归乎？客惕然而退，遂录其问答以质诸弓冈子。弓冈子其日孜孜，然后当有图子之以达为福者。
道南三书序
昔在洙泗，以仁圣之道学不厌，教不倦，故道术之隆上接唐虞。及孟氏没而大义乖矣。守训诂，崇词章，趋佛老，贸贸且千馀载。至濂洛勃兴，始克寻其绪。圣学之要，揭以无欲而定性之教，直以太公顺应学圣人之常。天下之人然如群酲之获醒也。游于门者众矣。而龟山归闽，独以吾道南语坐客，盖许之也。故其教曰，以圣人为师犹学射而立的，不立之的，以何为准？而反复慨叹，以学不闻道，虽博通古今，为文章或志于忠信原悫，不为非义，而视圣人作处，无毫发彷佛。其简易而不杂，宛然濂洛家法也。豫章延平颖悟虽不及，而朴实过之，其以君仁臣忠父慈子孝为福，以富贵为陋，最善发明祸福自求之旨，而采薇为圣、剖心为仁，始如影响之不爽矣。其以学者之患，未有冰解冻释而用力持守，苟免显然悔尤为不足道，最美发明深造自得之旨，而克伐未仁、缊袍未臧，正坐未能安居而资深也。迩来三百馀载矣，学者之志于道也，其果能轻富贵、安贫贱、孜孜于仁慈忠孝矣乎？博古今，守原悫，苟免悔尤，炳然以一善自足矣，而不厌不倦之学，且自诿以为不可能，则道南之一脉，不几于泯泯乎？
俨山陆子自大司成出佐延平，亟次是书而刻之，比复刻于吾邦，其昭往哲、范来学，甚盛典也。百尔君子，读是三书，慨然以圣为志，而不甘于自弃自小，则程门所谓第一等者，庶有可望。不然，则未可与共学，而曰适道、曰立、曰权，终未免对塔说相轮之学。
叙永新乡约
古者大学之教，以修身为本。是学也，达乎诸侯、大夫及士庶人。庶人之等，悬矣。而身有不修，则亲爱贱恶、畏敬哀矜，举辟而不中节，以父母则弗能孝，以长上则弗能敬，以乡里则能睦，以子孙则弗能训，以生理则弗能安，而非为日作，灾害日侵。故善立教者，必造端于庶人。比长闾胥，相与戒其奇衺，而劝其敬敏任恤。是以人人迁善改过。潜移默化，以升于大猷。我高皇之锡福庶民也，创为敷言，以木铎狥于道路，视成周之教，易知易从。而百尔臣工，忽为弥文，甚者漫不加省，孜孜以期会刑狱取办而上最。嘻，岂独古道之不复哉？
姑苏陆侯粲以司谏令永新，毅然以靖共自厉，曰，凡厥庶民，是训是行，将必在倡之者。乃询于大夫士之彦，酌俗从宜，以立乡约，演圣谕而疏之。凡为孝顺之目六，尊敬之目二，和睦之目六，教训之目五，生理之目四，毋作非为之目十有四。市井山谷之民，咸欣欣然服行之，而侯遂投劾以归，不及躬考其成也。
呜呼，民之秉彝，好是懿德。凡产于斯者，其夙夜无忘何极之教，而牧于斯者，尚以时稽试，察媺恶而诛赏之，是岂独永新之福？邻邑必当有取法者。
永丰太平坊邹氏族谱序
昔易斋大夫访族于永丰，遂历乐安崇仁宜黄，慨然欲作邹氏统宗谱，以敦亲睦，以萃涣散，曰，自正考父而下，其详不可闻也；自统制而下，世次未易稽也。吾欲泝于承务，衍于七仁，达于银青，以极诸派之流，其可乎？众咸訢然而功未克就。乃作安成澈源小宗之谱。首以谱序存旧也，次以制诰章恩也，次以经传格言端本也，次以欧苏谱例垂制也，次以宋方论议戒伪也，次以甲科节义昭的也，次以世系行实，而终以诗文征文献也。
守益守而藏之，弗敢违。宗兄国宁自永丰相视于广德，出而阅之。宁瞿然曰，吾欲续太平坊小宗之谱，请由是取法焉。以嘉靖巳丑编次之，逾年而始成。顾安抚公以勤王覆家，而太理公瑾以死难，贻累属戚，记志无所考，乃略其系而载其事。又六年丙申，偕叔父德化显伦及弟宗孟侄铎诣予而征言。訢訢然曰：子知吾之姓与孔子同乎？左氏所称正考父三命益恭，其后必有达者。邹之与孔同姓而异氏耳。予复之曰：子亦知吾之性与孔子同乎？良知良能，蒸民所具。直道而行，无异三代，亦同性而异世耳。孔门之教弟子曰，入孝出弟，谨言信行，爱众亲仁，而馀力以学文。故由孝弟而达之，则立爱立敬，无或斁矣；由谨信而达之，则庸德庸言，无或怠矣；由爱众亲仁而达之，则嘉善而矜不能，无或弃矣；由学文而达之，则诵诗读书以论其世，无或陋矣。圣人之仁天下，咸若视其弟子也，而况于同姓，其可以不思自尽乎？
宁起谢曰，吾得之矣。能尽其性，为能光其姓。能光其姓，为能重其谱。请以是励我子弟，其统宗联属之法，尚与诸宗共图之。
庆郡侯竹墟公考绩
龙泉欧尹礼问为政之要，东廓子守益曰：夫知学者其知政乎！上天之载，阳舒阴敛，万物熙熙，以生以成，其于穆不已之运乎？圣人之化，仁育义肃，万物皥皥，以立以绥，其纯亦不已之学乎？故太上以学为政，戒慎恐惧，主宰常定，上下与天地同流；其次以资禀为政，宽和刚断，简静明察，若温凉炎冷，各专其一气；其下以私欲为政，杂行逆施，以干阴阳之和。欧尹曰：邃哉，学也！戒慎日密，其修己以敬乎？位育日宣，其安人以安百姓乎？弗能戒惧以学，则弗能太公以中；弗能太公以中，则弗能顺应以和。故七十里之政，以圣敬式九围；百里之政，以敬止光四方。东廓子曰：兹维要哉。天子方嗣群圣，以敬一敷彝训。凡我臣工，顾諟琬琰，是训是行，以锡福庶民，其亦永有嘉绩。欧尹曰：兹维鲜哉！惟我竹墟公居敬以莅吾吉，望之俨然，终日无倦，庭中肃清，吏卒如木偶，亦惟敬。听辞正刑，无官无反，无内无货，以俨天威，亦惟敬。属吏资禀，温颜询诹，有恭其职，爱若己出，亦惟敬。三载有孚，入报嘉绩于后，将日跻缉熙，气机翕合，云龙风虎，吾吉其焉得专之？东廓子曰：吾吉弗得专之，将与天下庆之。天下为一体，朝廷为腹心，郡国为股肱。故明主之笃恭也，无泄无忘，以普其爱。忠臣之靖恭也，无羡无援，以效其职。既明且忠，以建圣学，以达王道，将万世嘉绩是赖。敬书其庆以俟。
叙永丰乡约
彭山公自侍御谪揭杨，以乡约和其民。中离子嘉与同志共之矣。继自仪制谪辰州，量移吉安，双江子喜曰，其可邀福于中离乎？乃属耆旧协俊彦以请于邑令彭君，躬受约束于太府。竹墟公喜曰，兹榕城经验方也。矧兹旱荒，民瘼其殷，幸有以疗我永丰。彭山子乃诣邑中，咨俗考典，核利病而罢行之。首以洪武礼制、社厉宴誓者二，教民榜文劝道者九，曰尊成规也；次以约仪者三，而列其申明约法，崇尚礼教，经理粮差，安静地方者四，曰酌民宜也；附以丈量县总，而列其乡总者五、都总者五十有三，曰稽官成、防吏蠹也。于是，视榕城之约加详矣。东廓子获请业焉，喜曰：夫教于乡者，其知一体之学乎？乡鄙合而为邦国，邦国合而为天下，若指于胫、胫于股、股于腰，精气恒相贯，而命脉常相系。故古之善教天下者，必自乡始。五家之长，防其奇豪；五比之胥，书其敬敏任恤；四闾之师，书其教弟睦姻有学；五族之正，书其德行道艺；而五党之长，雍容于上，以时考劝，而无有瘇痼盭之虞。故曰绝恶于未萌，而起教于微眇。微眇而忽之，则善根不植。既萌而后绝之，则恶蔓不可胜禁矣。夫其恶蔓不可胜禁也，而欲以诛戮，速一切之效，是谓不教不戒，不免于罔民，岂曰痿痹？将剥发肤而溃心腹矣！程门之学，拳拳以识仁体为要，故蓝田所约，劝德业，规过失，交礼俗，恤患难，恻然犹有古之遗焉。我阳明先师绍明道而兴者也。试以兹约揆之，其王门之吕乎？然吕氏独倡于乡，而季子得敷于位。位愈隆而敷愈宏。入告我后，用日靖四方，使高皇帝裁成辅相之仁，永永与成周比隆，其罔俾专于一隅。维我永丰有泷冈金牛之馀韵焉。凡厥耆旧暨俊彦，懋对休运，相与敏德远罪，以自附于蓝田，其罔俾托诸空言。敬拜手以交祝其成。
赠黄志学归惠州
学者不患无美质，患无实学。学术不明，则好仁好刚犹蔽于一偏，而智与不欲亦止以一善自名。故必自易其恶，自至其中，方是文之以礼乐之学。礼乐也者，非他，中和而已矣。柴愚参鲁、由喭师辟、赐货殖而億中，虽浅深不同，终是查滓未融。查滓未融，则不能廓然太公。不能廓然太公则不能物来顺应，与屡空之颜毕竟殊科。颜氏之屡空，只是查滓浑化，使终身如三月焉，便是皓皓不可尚矣。
黄生明伦自惠来学，刚善而欲有为也。书此以勖其别，且以求正于中离子。
改斋文集序
改斋文集，吾友王宜学之遗文也。吾获友于改斋，见其学凡三改，改而日进于道。故其文亦三改，改而日几于道。始，宜学从朴斋大夫宦学南都，习闻文端公世业，博闻强记，以豪爽自许，所与游率四方英俊。稠人广坐，轩然指切是非成败，莫能撄其锋。至面折人过，恶颈发赤弗止。既而悔曰，柔克之戒，右有良方，若蕴内热，复投以刚剂，将入于狂。因以改名其斋。自是，敛华为实，约辩以讷，择直谅而后交，求信国文公遗像，出入奉以偕行。及自翰林谪三河驿，怡然就道。舟过泷水，为巨石所破，缘石趺坐，浩歌以自适。家人惊，求之，闻歌声，乃舣以济。然时或被酒谯骂，露其旧习。复自悔曰，病根未拔，稍懈将复萌。益务鞭辟近里，求查滓而消融之。既讲学虔州，深求致知格物之要。复寓书烟霞洞，以辨所谓动静两忘者，弗明弗措。其后召入史馆，步无妄趋，目无妄视。同馆迓其至曰，观白生来矣。盖靳之也，而改斋持不变。尝曰，深潜纯一之味，予恒愧此四字。使得永年，以充其学，其进于道也，孰能御之！
夫学所以治心也。心所以宣言也。言也者，心之声也，而可伪乎？观改斋之言，始也闳而肆，中也悫而介，终也温厚舒徐而有典则，信乎不可伪为也。凫氏之为钟，一也，而其制异，则其随之。是故钟之厚也，其声石；薄也，其声播；侈也，其声柞；弇也，其声郁长；甬也，其震。夫是之谓诚中形外之学。改斋没，无子。其文颇散逸。其子婿刘教署泰兴教事，始蒐辑之。凡为诗三卷，文六卷，语录一卷。两厓朱柱史子礼延而询之曰，嘻，吾之责也。乃与义城黄子忠议，刻之以传。往岁，两厓之试礼闱也，文颇不谐时好，议将黜之。改斋力荐之，曰，是卷也，不蹈袭而充然自得，必奇士也。遂入式。两厓宦业日章，徹果收改斋知人之明。夫言以知人，在改斋子验之矣。读斯集而求之，当必有知吾改斋子者。
赠蔡我斋督学四川
我斋蔡君希渊奉玺书以敷教于蜀，其友守益饯之于雨花之台。适有农者负耒而耕于野，指而告之曰，子亦知夫农之稼乎？察种稑，顺原隰，茀其丰草，去其螟蟊，是任是负，以就粒食。兹固后稷氏之方也。使舍其钱鎛，偃息在床，诵稷之遗方，而望仓庾之盈，其不馁而毙者几希。士之于道也，甚于饮食。群于庠序，以应上之需，固曰修契之教也，而诵说焉耳矣，词华焉耳矣。是其心将无馁乎？身之馁，则匹夫匹妇皇皇焉忧之。心之馁，则学士大夫或恬焉，而莫之忧。嘻，滋异矣。我高皇之训曰，学者贵将圣贤言体而行之，敦尚孝弟忠信，不徒务口耳，庶得真才。才一也，有所谓真，则有所谓伪矣。子臣弟友之道，行于庸德，谨于庸言，至于慥慥而后已，是洙泗之真也。是修其播艺以养父兄，畀尸賔利惸寡者也。
天子厉精更化，以光烈祖之休。而我斋适应兹选，移风易俗，斯其机矣。风之移也，在上之所好。上好华靡，则以华靡应之；上好笃实，其有不能为笃实乎？子之学也，毅然以颜子为师，而事贤友仁，追琢其德。其教兴化、教白鹿、教南大学，今协所好矣。蜀虽万里，其俗尚悫而隆礼，有足用为善者。赵过之治农也，代田以休地脉，深根以耐风旱，以征和之季，犹能转凋为丰，而况司徒氏之教，根于天衷，迪于日用，独不可以转薄为忠？吾未之信也。于是，君之年友刘君汝玉等闻之，相与议曰：我斋一行，而可贺者三，为明主得教化之臣贺，为蜀之士得所宗贺，为我斋得行其道贺。是弗可默也，遂征其言以授从者。
赠应仁卿秋官
应子仁卿书最于大宰省，予疾于榻而告行焉。曰：甚矣，学之难也。用意则助，不用意则忘。忘与助交病，而助之为病尤多。予曰：助长与利仁则有别乎？曰：利仁而用意，则入于助长矣。曰：异乎吾所闻。利仁之功，无终食而违，造次于是，颠沛于是，将非用意已乎？好仁而无以尚之，恶不仁而不使加乎其身，谓非用意而能之乎？故曰“学如不用，犹恐失之”。学之弗能，问之弗明，行之弗笃，至于人一己百、人十己千，皆必有事焉。集义以养气之功也，不得谓之助。助长之害也，譬诸揠苗。揠苗之于芸苗，则有别矣。农之芸苗也，茂草则芟之，螟则除之，旱则溉之，潦则疏之。夫岂不劳？无非有事于根耳。图效欲速，并其根而拔之，是谓助长而已矣。周公之圣也，夜以继日，坐以待旦；孔子之圣也，发愤忘食，乐以忘忧。子且以为用意乎？不用意乎？应子欣然曰：吾今而后，日以集义为事，先难而后获，违道其不远乎？予曰：子勉之矣。以子之敏，用其力于仁，何远之有？子归，见叔父天彝而商新得焉，其为我质之。
赠邵文化
良知之蕴，发于孟子。夷考孟子之行，何其善于致良知也。传食诸侯，众之所非也，而行之。齐饥发棠，众之所悦也，而不行。一见诸侯，众以为可为也，而不行。三宿出昼，众以为濡滞也，而行之。杨墨，众之所归也，而斥之。仲子，众之所廉也，仪衍，众之所谓大丈夫也，而又斥之。匡章，众之所谓不孝也，而不斥，又从而礼貌之。馈金，可受也，亦可却也。币交，可报也，亦可不报也。盖惟自致其良知，不狥毁誉，不拘格式，不求声名，为其所为，欲其所欲，无为其所不为，无欲其所不欲，如斯而已矣。后之学者不知自致其良知，以为揆事宰物之本，往往依凭于外，以为前却，故知其不可为，而众或悦之，则靡然而从之矣；知其可为，而众或非之，则蹜然而辟之矣。古人之所以行，而心所不安，亦摹仿而蹈之矣；心之所安，而古人未尝行焉，亦隐忍而弗果矣。呜呼，良知之在人，犹轻重之有权，长短之有度也。不自精其权度，而称铢较两，揣丈测寻，嘵嘵然欲以开物成务，多见其惑也已。
吾友邵文化质粹而志敏，慨然自信于良知之学。其游南都，南都之君子皆乐与之交。虽予之不敏，扶疾而听之，欣欣然若有契也。兹将归吴兴，吴江多讲学之士，声应气求，当有勃然相感者。因述所闻于师友者以为赠。文化其何以处我？
赠胡孺道
胡生孺道自芜湖来学于南都。时北风方怒，长江无行舟。舟有鬻姜者，畏其腐，独棹以下。因呼而附之中流。白浪入舟，生惧欲旋。鬻姜者笑曰，尔第稳坐，无尼吾事。及暮，风小憩，生欲泊，复笑而不应，夜遂至于龙江。明日，生入以告于东廓山人。山人訢然曰：子欲求师乎？则鬻姜者是已。鬻姜者之志于利也，虽风波险阻，毅然而弗避，故遂如所期而至。子之志于道也，果如其志于利？弗泊弗旋，其将不有所至乎？圣门之教曰，仁者安仁，智者利仁。夫以仁为利，毅然求必得之，造次于是，颠沛于是，是谓择乎中庸。而能期月守之，斯智之实也。循而化之，其志于安仁也，不远矣。世之明著衣冠、高谈仁义，一旦临利害，薾然丧其常，度而欲避之，皆鬻姜者之所笑也。生惕然喜曰，彼以其利，我以吾义。而今而后，其敢忘鬻姜之志！既数月，其兄大用，召之归省，求所以自儆者。追书其说以励之。
赠廖生曰进
廖生曰进再见于南都，相与切磋良知之训，慨然若有得也。逾年，将归瑞州，求所以为别后药石之资。予曰：吾与子朝夕所切磋者，皆药三长两短也，而何以复求为？子亦知夫长生之术，人所乐闻者乎？曰：然，曰：乐长生而不得其方，长生可得乎？曰：否。曰：得其方而不服食之，将能长生乎？曰：弗能矣。曰：服食之而或间其功，或杂以他方，其终可成仙乎？曰：终弗可成矣。曰：吾与子之学也，何以异于是？吾之所闻于师也，古圣相传之方也。定性之学，无欲之要，戒慎战兢之功，皆所以全其良知之精明真纯而不使外诱得以病之也。全其精明真纯而外诱不能病之，则从古圣贤虽越宇宙，固可以开关启钥，亲聆其声欬，而周旋揖让于其间矣。尧舜知他几千年？其心至今在。文王在上，于昭于天。文王陟降，在帝左右。孔子道德高厚，教化无穷，实与天地参，而四时同。兹吾儒长生之说也。世之没溺于辞章、摹仿于事功、勤苦于著述，症候虽异，均足以耗元精而滋疴毒，其于长生也，远矣。
赠杨生归蜀
人心之灵，万古如一日。试举目之分黑白，鼻之别香臭、口之辨甘苦，今人其有异于三代乎？以三代准唐虞，唐虞其有异于今乎？是是非非若黑白甘苦，谓也不能知是非，诬其心者也。夫以心体之同也，则宜其咸趋于善也，而或以入于恶者，物欲病之也。目之病也，则黑白眩矣；鼻之病也，则香臭淆矣；口之病也，则甘苦变矣。六籍之言，圣人医世之方，靳以去其物欲而全其灵明者也。至孟氏善发明之，道性善，称尧舜，毅然以疗一世之痼。尧舜者，性之离娄也。离娄之明，非有加于目也，能不失其本明而已矣。曹交之较汤文，索其觕也。曰归而求之有余师，揭其精也。夫孩提而知爱，长而知敬，入井而知恻隐，呼蹴而知羞恶，岂必待诏告而后能哉？心之灵明，是谓严师。是是非非，若黑白甘苦，粲然不爽，患在不能遵其教耳。遵而弗背，可以为尧舜；背而弗遵，不免为桀蹠。自慊自欺由己，而由人乎哉？
杨生科自江津来省其兄几川郡侯，侯语之曰，吉安惜阴诸友方从事于致良知之学，吾甚嘉之，汝其往请益焉。归，以告于蜀之同志，。生欣然受命，具书诸友，求所以为弦韦之佩者。予嘉其志，而思以赞之。力疾，述所闻以赠。
遗爱集序
遗爱集者，吾邑之庶士庶民为双江危侯而作也。侯讳岳，字季申，起家黔阳，成进士，出理吾吉之狱讼，廉洁自持，皭如冰霜，而平易近民，坦无城府。凡我九邑，莫不望以署其政教。维兹安福苦于虚粮，如洚水炎火，莫之御遏。乃疏于朝，呈于抚巡，列诉藩臬。郡邑得侯而任丈量焉。侯阅故籍，询土宜，尽得其为奸根株。乃诞告于庶民曰：绮罗之豪，坐享其粟。蓬藋之，日削其肉。尔其无黩货、无玩法，以蹈于往弊。弊者有常刑。复礼于庶士曰：孺子入井，我弗敢逸。同室有合，各宣其力。愿无吐刚，无茹柔，无倦终，万物一体之学，庶与诸生共之。复恳于大吏及僚友曰：维此惸独将以为福，维彼高明将以为毒。请无眩于浮言，无摇于横议，以坏于垂成，庶圣天子嘉靖之泽，获与万姓共之。群公翕然报允。于是分野授任，布令陈考。三其籍以防奸，四其壤以定则，十其众以同好恶，五其会以广耳目。一之于神明，以祓心志。四境之内，惕然欣然，夙夜服其事。侯以匹马从二吏数卒，躬往核之，以赏罚用命不用命。陟岩壑，冒风雨，犯炎蒸，毅然弗避。既而，内子没，殓之复来。孤稚呱呱，乳之复来。躬疢及痁也，疗之复出。及病不能支，犹集群册于玄妙观，以督其成。呜呼，侯之体国恤民，以遗爱于吾邦，可谓毙而后已矣。故其病也，胥祷之；其稍愈也，胥庆之；及其没也，胥哀之。凡咏者骚者、谣者吟者，古体近体杂言者，罔不各泄其哀，合而名之曰《遗爱集》云。
东廓子守益启而读之，泫然流涕曰：吾于是见好恶之公焉，于是见义利之交焉，于是见殃庆之定焉。是可以风矣。夫人之所欲，莫甚于生所恶莫甚于死。当其愤恶之极也，则宁死以速之，故曰“时日曷丧，予及汝偕亡”。当其悼善之郁也，则宁捐生以续之，故曰“如可赎兮，人百其身”。侯之没也，真有百身以赎之哀焉，是可以察好恶矣。夫以利交者，利尽则疏；以势交者，势替则渝。故翟公之客，当其罢位，涣然去之。而侯之既没，善类聚吊会哭，欲图其不朽者，不啻生存焉。是可以辨义利矣。世之哀侯者，率以位未隆、齿未崇为天之未定，然至贵者道，至寿者德。道德有诸身，则无羡乎其外。侯以一身安危，为万姓休戚，戴天履地，充然无愧怍，所谓自求多福，其谁曰非庆？彼蔽贤而冒其位者，谓之窃；无述而冒其年者，谓之贼。贼与窃皆蹠之徒也。使盗蹠而贵且寿焉，其谁非殃？后之观斯集者，求殃庆之定，则知所以事天；辨义利之交，则知所以择士；察好恶之公，则知所以使民。故曰，是可以风矣。
毁誉篇
昔之评毁誉之等有三，曰“闻誉而喜，闻毁而怒”，释之者曰，兹常情也。吾而未臧也，誉之何加？吾而未否也，毁之何损？故莫若曰“闻誉而加勉，闻毁而加省”，释之者曰，兹好修者也。加勉于誉，则阳淑日升矣，加省于毁，则阴慝日消矣。然而未要其极也。假而不遇誉，则将不勉乎？假而不遇毁，则将不省乎？故莫若曰“毁誉两忘”。夫两忘者，非喜毁而恶誉也。彼以毁誉者，皆傥来之言也。人之为善也，犹其饥食粟而寒衣裘也。饥而求食，寒而求衣，岂以蕲知于人？凡以自快其良知而已。求以自快其良知，则戒慎恐惧，常精常明，出门如宾，承事如祭，不显亦临，无射亦保，盖无须臾而不自勉自省也。彼其视傥来之言，若鹊之唶唶，鸟之哑哑，过耳而不留也，而奚足以滑吾之聪？夫是之谓自信之学。
梧冈王少尹莅吾邑斯年矣，司徒氏之监兑者，以才能奖之，而时适讪于下隶，皇皇而后白东廓子，为东川茹子及胡子曰，信矣，毁誉之难据也。梧冈子当饥食渴饮之时，一切休息，与民更始，而洁己不污，孜孜举其职，此人所难者，而独以输赋受赏。夫赋之难完，邑之旧也。自核田告成，兴举飞洒诡寄而一扫之，则其完无难者。非所难而得奖，举所难而未得达，则梧冈其有以自信否乎？今夫凤之为德也，礼以为翼，义以为背，仁以为膺，信以为肠，一德弗备，则凤之所当自求也。若其昂首而鸣也，人喜之则以自足，人怒之则以自沮，其为凤也，亦浅矣。梧冈子尝见先师于贵阳，而时以戒惧之功过相磋，盖晞凤之徒也。其尚勉于自信之学乎！
泮水别言
松溪程侯与诸大夫诸士聚讲泮水之上，既拜召命，犹修荒政、颁乡约、经营书院，眷然不能别。邑之父老子弟相与列治状赴当道，闵闵然望其留也。松溪子曰，吾岂能忘情吾民乎？天下之化机，惟宰相得专其统之，惟县令得专理之，故士之有志者，不得为宰相则愿为县令。吾方欲就县令，而学以弘章善瘅恶之化，而愧未之能成也。
东廓子曰：予观于杨绾之相也，其犹侯之令乎？崔宽中丞也，而毁游观；黎幹京兆也，而损驺驭；郭子仪勋贵也，而散音乐。故上好廉介，则豪侈变矣；上好正直，则诡谀变矣；上好宽仁，则残刻变矣；上好诚信，则诈滑变矣；上好礼让，则贪戾变矣。侯不鄙吾民，敛其宰天下者而试于一邑。其抚良善，恻然恐其伤也；其芟奸慝，侃然恐其滋也；其宣畅彝训，肃然恐其弗章也。是以民莫不劝勉于善，愧耻慑伏，以无陷于刑戮。如天之福，不夺以三月，邑之福其未艾乎？
诸大夫曰：天非不欲福吾邑也，其以播其福于天下乎？圣天子方霁威严以旁招俊乂，岂繄以职方相淹？将资启沃跻寅亮，由此其选也。侯以试于一邑者而弘敷于天下，则爵不待渎，刑不待试，而天下将丕应徯志，请遂以绾为侯祝。
诸士曰：王道之寂，久矣，其本在于天德。昔在伊洛，以大公顺应为定性之功，与中和位育千载一源。故簿上元令晋城，改著作、权御史、丞太常，随其所至，上下响应，狡伪暴慢，且献诚致恭，而巍然为百世师。侯之入大史也，与念庵罗氏、方州杨氏实切磋之。而松溪又洛水之所自出也，懋而终之，焉知安福非晋城乎？请以伯淳为侯祝。
侯拜起曰：甚矣，诸君子之好我好，敢不驰周行以求光于先世！抑大公顺应者，性之则也；自私用智者，习之障也。相古安成以节义文章望于天下，迩来颇负恶声矣，诚欲明目张喙为诸公一洗之，亦愿诸公之懋终也。无摇尔习，无汨尔性，繄夙夜之祝。诸大夫诸士罗拜曰：甚矣，侯之爱我无已也。其忍忘德音而忝先正？于是登洞渊，泛泸江，徘徊石屋，歌咏盈卷而别。
赠郑景明归徽
东廓子与同志再会九峰之上，曰：曩者之会，五年于兹矣。二三子之新功也，何以商之？合辞而对曰：曩者之教，未之敢忘也，而未之能有所成也。曰：夫农之功也，种麦则有夏矣，种禾则有秋矣。以五年之积，而未有成也，得无有种不入土者乎？不然，不免于灭裂而卤莽之，故其实亦灭裂卤莽以相报乎？今吾与子约，子与良知约，无为虚见相诳也。曰：知善而不迁，知过而不改，则何如？曰：自度所不安也，抑且不敢。曰：知过而必改，知善而必迁，则何如？曰：正愧未之能也，是以无成。曰：若然，则二三子之病也，其在于因循乎？因循于此，则必眩摇于彼矣。古之不眩摇于彼者，出门使民、造次颠沛，参前倚衡，断断乎精明之流行，而不使须臾离焉，是谓戒慎不忘之学。能戒慎以学，则大公以中；能大公以中，则能顺应以和，裁成天地，辅相万物，胥由此出，而何无所成之患？若种不入土，则虽和风甘雨，将何所望其成？二三子惕然若有失也，相与誓于山灵曰：慎无忘兹盟也，以饫吾生。歙生郑景明，初学于广德，再见于南都。比予之疾，复聚于钱塘。兹不远千里以卒业于山房，其易恶至中之志，闵闵然若穮蓘之望获也。于其归省，述兹盟以为座右儆。是任是负，是舂是揄，是簸是躁，是释是蒸，以充肤革，以引来胤，是在景明无忘之而已矣。徽之同志切磋者，若鲍氏、程氏、潘氏、胡氏、戴氏、谢氏、李氏、吴氏、方氏、洪氏、余氏、王氏，皆预闻后稷氏之术也。瞻望弗及，悠悠我思，其尚为我交儆之。
寿中山先生七十序
中山刘子退居秋江之上，敛其用世者经试于乡，年七十矣，而行日壮。离明的斋，崇正有会，乡约有议，偲偲然蕲其同升于善也。其乡之彦聚而谋曰：吾侪之得中山翁也，若病者之渐起也。自其兄弟怡怡，室无私蓄也，而竞欲者知让矣。自其祗谒先祠，贞教子姓也，而嚣傲者知敬矣。自其燕坐书斋，滋兰艺菊，举觞赋诗，油然无外慕也，而驰鹜者知息矣。自其亲师取友，孜孜正学，老而不倦，如有求弗获也，亢者知勖，画者知奋矣。由是而祝，其日寿也。吾侪其偕寿而有瘳乎？乃相率俨然以造于东廓子。东廓子曰：微二三子之请也，吾固愿寿之。往岁中山子与甘泉子切磋于观光之馆，时留滞广德，未克见也。其后与双江子幸振我于青原，又与莲坪子、念庵子鼓舞吾党之士于崇福，如使其日寿也，将邻国胥赖，而况于其乡乎？世固有丰于货、炫于势，乡之人望而震焉。然盭于道义，则心违怨而口诅咒之。刘子之财蔑以济也，权力无以拔于险也。而俨然冠裳，爱之敬之，从而祝颂之。君子观于好恶之公也，其思以善自寿乎？昔在白沙先生与一峰先生，期以斯道易天下，而江门由耆逾老，深造自得。及门之士云滃川汇，使金牛而弗止于艾也。将吾邦之薰陶，奚让于江门？然则君子之寿，其天下万世系之。秋江与湖西鸡犬相闻，而肃庵公与一峰公管鲍也。及令程乡实命，中山兄弟亲承周溪云谷之教，天之厚于中山子也。年逾于一峰，以缵白沙之绪，其亦有大属乎？太极所育，万物芸芸，而人岿然为万物灵。嗜欲不断，则天机不彻，将灵万物者而薾然为万物役，兹江门之所隐也。走而大者麟，飞而大者凤，人而大者圣贤。万物之中有为大者，而灵万物者顾不为焉。金牛之所期，宁独在南海已乎？二三子归矣，为我效祝于中山翁，日懋灵明，亦临亦保，以述庭训，以光师范，以无替先哲，以祗承于天，庶以寿于天下万世。
晋轩刘先生遗稿序
谕德刘晋轩先生卒之六十年，其孙新宁尹晓彚次旧稿，以登诸梓。得七言律三十，绝句五十二，五言律三，绝句二，五言古体八，七言三，古调一，记七，序八，题跋二，郤安南金书一，祭文二，而附以志铭一，輓章三。以其散佚非全也，名之曰遗稿。三峰刘柱史阳受学于新宁，拜手题其后，而虚首简以授于山房。
益乃拜手言曰：安成文献富矣，若忠文、忠愍公之忠，南雄公之廉，晋轩先生之介，世仰为祥麟威凤，无耄倪颂之肆。古廉两溪有集，敬斋春秋有传，犹足以论世之绪，而先生流落人间仅仅若是。然一角占麟，一羽占凤。先生之学其有得于晋乎？晋之象曰“君子以自昭明德”。明德之光，奚异皎日！一为云霾所翳，则蔀屋昏夜。世之迩声色、殖货利、殉权势、怵毁誉，浸淫昏蚀，皆云霾也。故晋而摧，如以静为裕，则独行正而无咎；晋而愁，如以进为忧，则贞吉而受福；縻于贪，则为鼠之厉；狃于势，则为晋角之吝惜也。先生以众之望，而未获锡马昼接，以成有庆之往，阅世变者有遗憾焉。益尝僣评先生，博识似蔡中郎，而弗笼于势；砺行似周恭叔，而弗摇于晚；绥远似陆大中，而无金以贻子；直节似卫史鱼，而未果进瑗以黜瑕。使得与罗一峰、彭敷五、王济之诸同袍摅其直谅，大明而上行，以一扫怀利患失之风。则杨绾入相，声乐驺从，台榭不戒以减。中国相司马，辽人相戒无生边爨。倘优为之。先生却金书云，其来星临，其去云敛，俯仰无愧，直可质诸神。廷臣清白，雕题震怵，巍然耸中国于九霄之上，胜于万师矣。
益方龆时，先易斋大夫梦有子如先生，大书“绰楔有道学谋猷”之句，恒思洒扫门墙而弗及也。乃得与新宁尹切偲梅源东阳，以究未尽之蕴，以燕石弁珠玉，且悚且庆。后之观遗稿者，惕然尚友，洗濯明命，为麟为凤，以无堕于鼠晋角，庶乎神交先生之全，旷世而亲炙之矣。
重刻临川吴文正公年谱序
初，文正公年谱二卷长孙当以肃政廉访托门人危学士素纂序，梓于世。自至正乙己至嘉靖甲寅，二百五十年矣。裔孙庠生朝桢复增历代褒典、诸儒奏议及叙跋与状碑为四卷，捐赀而梓之，以首简征于青原。益尝读阳明先师所刻朱子晚年定论，附公所著尊德性说，未尝不三复思撰，杖履以究著察之蕴。乃今得以稽始末，考践履，自望紫气，至陨大星，凡八十有五年，如亲炙而评陟之，非平生一快乎？从古圣门以尊德性为宗旨。上帝以降，蒸民以受，粹然至善，灵昭不昧，而随感随应，变动不居。轻重厚薄，天则炯炯。践此者为克肖，保此者为匪懈，而害此者为悖德。虽困勉之极、己百己千，只从此德性充之，初非溯流以求源；虽下愚之极，自暴自弃，只从此德性牿之，未尝丰气而啬理，故困而学之，可与圣神同归。困而不学，遂与禽兽同列。不观诸牛山之木乎？伐以斧斤，牧以牛羊，牿萌叶而濯濯焉，是亦一山木；牛羊勿牧，以保萌叶，是亦一山木；斧斤勿伐，以全其天真，是亦一山木。谓养之者有二科，而牿之者有二质，其可哉？古之人高明博厚，悠久无疆，位育极功也。而本于中和，经纶大经，立大本中和极则也。而本于戒惧，戒惧之著察，其神乎！离朱不见其形，师旷不闻其声，而礼仪三百，威仪三千，无非仁体之经纶。富贵不淫曰厚生，贫贱不移曰玉成，夭寿不二曰生顺而死安，是为事天事亲全归无二之学。泛滥于多岐，疑迷于影响，虽终身由之，犹未可以语上达，而况于精训诂、靡辞章、急功利，弗行弗习者乎！
公生当宋末，往往以空言相驰鹜，而盛年英迈，拔于流俗，自任以天下斯文之重，摧折穷山，箪瓢卒岁，日取易书诗春秋孝经，  括古今以折衷之，而于三礼尤勤。一时硕流若程文宪、元文敏、董忠定，执馈质疑，迎致讲学，至力荐以官国学，节惠定谥，遂与鲁斋并望南兆北。一时杵五色以补二天，岿然可覆也。
一峰罗文毅所跋桃源行曰，仲连蹈海，元亮尚晋，公之志也。后十年，燕山一行，岂公之志乎？是以未尝有所终，三年淹也。书曰“慎厥初，惟厥终”，其所感深矣。益也，更有感。然宋籙告终，元纲不振，而华盖临川一山之间，犹有伟人出焉。圣朝熙洽，正学宣畅，无兵燹之挠、困饿之苦、左衽之变，山川具存，图书可稽，其亦有以斯文为任者乎？自道自尊，修德凝道，贞观贞明，与天地日月同流，是在后之人。
朝桢饬行联乡，割田以广礼制，慨然有免包银、蠲虚税之风。当道以实行奖其门。咨吴之世，率其宗盟，暨于俊耄，稽公素履而考旋焉，庶以迪兹年谱，无遏佚前人光。
尚志堂寿言
东廓子玩易于山房，至立人之道曰仁与义，束书而叹曰：在昔圣神，明物察伦，合爱同敬，以建三才之极。乾清坤夷，自我立心；民胞物与，自我立命。举从良知良能而充之。故合德合明，贞寿于无疆。亦曰不失赤子之心。安宅弗居，正路弗由，拂恻隐羞恶之良，以自失其本心，则欿然而小，将与萧艾蟪蛄同晦朔春秋矣。
门人贺子义卿，自童子奉厥考文化甫之命以来学，四十馀年矣。文化甫食贫力学，养寡母王孺人，以节孝闻，而未展其志，乃发于义卿。义卿之守邳州，范围清规，贞釐百度，隐隐有声淮扬间。而颜宜人以寿祝于庶士庶民，咸以崇阶旦夕望也。既考最矣，以忤上官，拂衣径归。而宜人亦安之曰：吾昔汝父，养大母，菽水欣欣也。今汝稍腴矣，无以吾故改操。识者以媲尹母善养云。义卿与儿善姻家，而德涵往来二馆，亟使以请曰：昔吾祖叔瑀翁构尚志堂以自树，而葺谱睦族，忠文李公寔序之，孟琏翁出谷二千馀石勖赈，膺旌玺书，而复创义仓，以济孤穷。文安刘公以姻家铭而跋之。采也畸于世构，数讹于义仓废址，自附于居肆成艺之旨。愿徼言于师门，以续二公，使母子相依，以顾明命而娱暮景。因述玩易之贞寿以为祝。
义卿率诸弟世荣辈俛焉以充其学，融气节以趋道德，捐纷华以研性命之蕴，则日著日察，由孝弟而通神明，其孰御之！即使义卿淟涊荣利，以与世浮沉，虽三旌万钟，谗讥交集，回视尚志世泽，如在霄汉，于师友切磋，孰隆孰污耶？故大上率性，以制其命；其次修性以复命；最下拂性以踣命。知斯三者，其观寿如观火乎！作尚志堂寿言。
天申集序
东廓子与绪山子游于泷冈，双江子肃客于崇玄之宫。四乡同志自远而切磋，盖钟氏预者五人焉。将别，钟生侃出天申集以征言，曰：昔先大父恭愍公以谏死于位，英宪二圣嘉之，有褒赠，有节惠，有延赏，有申赍，有祠典，而公卿至于山林有赞有传，有铭有碑有哀輓。虽儿童走卒，无不昭然以并忠文忠愍之列也。君子曰“显显令德，自天申之”，盖取之嘉乐云。诸生曰：夫钟子之述也，言其定矣。在昔南内潜居，沂藩改封，君臣兄弟之间盖岌岌焉。公独建大义，以及时省侍、择日建储为急。当时在廷之臣，自章廖一二公外，非逢恶觊宠，则缄默保位耳矣。而诏狱所逮，备极榜笞藤杖，封下腐瘞。浅土诗云“视天梦”，梦言其难谌也。夫天则亦有未定乎哉？东廓子曰：嘻，子将索之于外乎？则贫贱富贵夭寿，纷纷其不齐矣，夫安得而定？子将索之内乎？则惠迪从逆吉凶若影响矣，夫安得而不定？且试以贫且死为凶乎？则让国而迯，饿于首阳，其将为天所弃耶？试以富且贵为吉乎？则争国而得，尊为诸侯，富有四境之内，其遂为天所佑耶？曰：然则奚从而观其定？曰：舍鱼而取熊掌，口之定味也；舍生而取义，心之定理也。故志士不忘沟壑，勇士不忘丧元，言素定也。古之素位以学也，夷狄患难，举有以自得。自得者，得乎其天而已矣。方恭愍公之上疏也，逆鳞之批，业已闻之。马伏而毙，亦已兆之。假而有畏速死之念乎？则其仗义也，必馁矣。有觊后福之念乎？则其罹患也，必悔矣。弗馁弗悔，以求自得其天，即弗褒弗赍、弗志弗輓，其天者完矣，而况红葵肇其瑞，黄沙章其戒，白鹤表其异！天机炳炳，诚之不可掩如此。夫故大上尽性以知天，其次尽节以事天，其下悖（字迹不清，据文义而作）德以逆天。逆天者，虽宠利耉老，君子谓之天梏。
叙漳南道志
漳南道志，志漳南道之政也。异时汀氓怙其岩险，以干天刑，乃分汀漳二部为道，专官莅之。自佥宪伍公希闵始，其后颁敕，改提督兵备事，权日重矣。而自成化庚寅至嘉靖庚子，尚未有志之者。笔山侯公廷训之至也，奋志饬治，罔敢暇豫。首以平居自警三说，及取法晋城长沙二条，颁于吏民。吏民惕然改观矣。乃稽于旧政，臧否得失，有遗征焉。稽于疆域，则形胜、关隘、兵防，有遗历焉。稽于郡邑，则城隍户口、田赋学校，有遗录焉。于是属上杭伍令旁搜博访，以成新志，而亲定义例，为上下二卷。首以敕命示责任也；次以虔台所辖、与全闽诸图明体统也；次以因革事宜存鉴戒也；次以于郡卫及十六邑及所，各为图为纪，详职守也；其镇海安边及各水寨巡司特为图，重边防也。至是，漳南之政粲然指诸掌矣。
笔山以其子秋官一元学二予，使来征言，且曰：漳南虽敝，先易斋公临之矣。守益尝闻诸父师曰，官箴之盭，士习陋也；士习之陋，正学荒也。故大人之学，直以天下为一家。君之使臣，其父之使子乎？子之受命于其亲也，仓庾之封藏，出纳罔弗晰也；墙垣寝奥之防，罔弗慎也；家众之联居耦耕，罔弗辑也；内奸外宄之萌叶，罔弗靖也；姻邻之交际连络，罔弗睦也，夫然后登之于籍，以报其亲，而贻其孙。谋臣之受命于君也，其有能理官如家乎？晰者或昏之，慎者或堕之，辑者或耰之，靖者或忽之，睦者或戾之，甚至于去其籍以便其身图。笔山之是举也，以驭郡邑，曰敏以孚士民，曰惠以尽职业，曰忠以范来政，曰智一物而群善备。其诸有得于一家之学，非耶？
昔者先公之政，减供给以甦里甲；禁侈俗以敦礼教；分千百长以讋土豪。而抚讨剧寇，疾不避，功成乞归，不待报而行。柱史李公如圭言于朝，锡金币于家。今乃得托，以垂不朽。其不肖孤寔有宠耀焉，夫安敢以谫芜辞！
中丞李公显申明阳明先师诸令甲，以收宁一。柱史王君某按漳，新朱子之祠，皆有志于风教者。而伍令为希闵公之裔，力缵先志，以光其世。于法皆当书。
野亭少傅刘公摘稿序
正德辛未，益试南省，受知于野亭刘公。逾月，公赐敕扫先茔，亟趋以别公，握手语曰：吾归不复来矣。子国器也，善自爱，宁直无媚，宁介无通，宁恬无竞。益拜而服膺焉。其冬，公遂致其事，而益亦侍先大夫汤药于家。
嘉靖已亥，益再入京，获见公之孙中书存恩，求公遗稿，得若干卷，为摘其范世者，图梓之，而归遗稿，俾藏于家。
序曰：圣门之论君子，以彬彬为彀率，质偏则野，文偏则史。史与野悬矣，而爽于中均焉。公顾避君子而甘于野，则何居？盖林放之问，圣人大之，而宁俭宁戚，视礼之本若偏胜，然伤世之陋，而思约之也。先进之从，慨然避君子而甘于野，迹公之志也。其以礼乐从先进乎？益历仕途，阅公卿大夫多矣，其有怯于进而勇于退如公者乎？其有翰苑二十七年始以东宫恩进学士乎？其有以南太宰召制诰、入文渊、进少傅、直英武，凡七越月以十二疏乞休乎？其有历相位，家无馀赀，既归，不问生产，犹分俸馀以颁贫饿乎？其有杜门谢客，自为墓志，戒勿请祭赠谥、勿干诔輓乎？其有优恩存问，侃侃陈谢，直以史鰌尸谏自许乎？世方抵巇，独尔静退；世方濡滞，独尔猛决；世方骄逞，独尔慈朴；世方誇诩，独尔澹寂；世方软媚，独尔戆鲠。则见谓为野也，亦宜。近习导武庙初摇成宪，公叹曰，吾讲读旧臣也。疏戒逸游，崇圣德，力议近习。及乞休，慰留甚渥。复叹曰，陈力就列，不能者止。吾不忍强颜以负初心，以干清议。呜呼，孰非旧臣？孰无初心？孰不闻清议？而公独萃以自任耶？归乡不见客，或劝之，答曰：谀词巧说不曾习学，卑礼谄态不曾操演。知者谓为粗鄙，不知者且以为简傲。即公肮脏于山林，其能脂韦于朝著耶？
上入正大统，两遣行人同洛阳刘公存问，上疏陈谢，愿缉圣学，守祖训，进忠真，抑邪谄，开言路，选将帅，惜赏賫，罢土木。其于驭朽履冰，眷然剀切。又请时御文华，召辅臣及九卿长贰，及巡抚藩臬来朝者，各疏卓异，直写知见，无堕毁誉，萃诸御屏，而时拔之。公用世未尽之蕴，岂悻悻长往，不复预人间事耶？汉室安刘托诸木强而多智之平难以独任淮南逆谋独惮汲直而阿世之弘，如发蒙振落。然则，野者何负于国哉！悠悠岁月，德业不逮。宁直宁介，野态如旧。敝帚千金，坐愧国器。公绝笔诗曰：贪痴颜面如尘土，百岁我犹生气在。抱此英英，神游四极，其尚以为不负知己乎？
公之子元嗣以致仕恩入中书，与孙存恩咸不坠家训，能守官以亢宗，而力未能登诸梓。海内豪杰，宁无毅然思从先进者？当能梓之以为尚野者规。
诸儒理学要语序
东廓子曰：嗟乎，自子思孟氏没，而真儒几无传矣。非无传也，传之者弗真，则醇疵相杂，犹无传也。杨子云曰，通天地人曰儒。其言是也。大玄准易，载酒问奇，果且以是为通乎哉？天之高也，星辰之远也，广谷大川异制，民生其间异俗，刚柔轻重迟速异齐，将奚而通之？语不云乎？闭门造车，出门合轨。言规矩同也。故善学者操规矩以出方圆；不善学者执方圆以拟规矩。夫无思无为、常寂常感，天然自有之规矩也。中以言乎体也；和以言乎用也；戒惧以言乎功也；位育以言乎变化也。故曰祖述宪章。上律下袭，如天地覆载，如四时，日月错行而代明。曰杀而不怨，利而不庸，过化存神，上下与天地同流。其天德王道之大成乎？以训诂者尚其专；以词章者尚其华；以著述者尚其博；以勋业者尚其成。其经营布置，层方叠圆，非无可观也，而天规天矩偏倚乖戾，贸然莫或图之。至元公淳公始克续不传之脉，揭圣之可学，则以一者无欲为要；答定性之功，则以大公顺应学天地圣人之常。揆诸邹鲁，何异代而同符也！以横渠之精思力践、妙契疾书，而犹不免于出入。明睿考索之箴，吾儒醇疵这几也。明睿者，其屡空乎？考索者，其億中乎？億中之敏，若善射覆者，十发而九中，然犹不免于億也。屡空者若置覆，洞然心目，无俟推测而得矣。洛中高弟宣畅师说，各以所闻，不免牴牾。而建安清田流派，至分门立户，几若不相容。然后之学者，沿旧则信耳以自是，党同则动气以相角。其能超然窠臼、直求天真，吾见亦罕矣。呜呼，安得江汉以濯，秋阳以暴，渊渊浩浩，折群淆以一学术乎？
嘉靖甲辰，吾友鲁明卿氏守茶陵，出其平日所抄诸儒要言，于宋自濂溪公而下得十人焉，于国朝自阳明公而上得五人焉，刻之洣江书院，以嘉惠诸生，其用心亦良苦矣。凡我同志，相与反身而求之，戒惧勿离，以深造集义之节度，则规矩诚设，左右逢源，得心应手，不言而喻，夫是之谓知言。
重刻唐宋白孔六帖序
姑苏喜刻奇书，而白孔六帖尚阙焉。观风者摹善本告于虞山陈中丞曰，公老而劬学，其扩二公之传。中丞默思曰，是必得富而好义者共之。乃以告于太学生谭照及晓等。校讹补阙，毕力而登诸梓。梓甫成，而予自南雍归。中丞携谭生迓于虎邱之上，以请其义。
东廓子曰：圣门之学，其犹医乎？大上淳德合和，调四时，从八风，以通神明；其次察衡权别，逆从以密腠理，以固精骨，而无戾于圣度；又其次则稽针焫，注虫鱼，类同分异，旁搜冥索，以自附于岐黄。故博学而识与一以贯之犹殊门异轨，而况其下者乎？中丞曰：若是，则固可废与？曰：昔者圣门揭诗之要，一言以蔽三百，曰思无邪。而其训诸小子也，曰可兴可群，而又曰可怨，曰事父事君，而又曰多识鸟兽草木。故不善学者，虽诵关睢殷武，不能授政以专对；而善学者，虽孺子之歌，足以崇德而修慝。夫白孔二公之劳于是帖也，下至稗官野录、释偈道典，其为沧浪，清浊溥矣。是独不可择善而从乎？而奚以废为？曰：然则，可广其传与？曰：陆敬舆之居忠州也，聚今古集验方五十篇，以疗瘴疠。彼其匡君救时、郁而弗宣，殆其恻隐之绪馀乎？兹帖之刻，乐与好事者公之。比诸中郎之秘异书以自助者，异矣。而奚患其弗传？吾辈今之虎邱，固亦六帖也。以登眺者取诸石壑，以奇丽者取诸烟树，以词华者取诸题咏，以伎术者取诸剑，以清玩者取诸泉，以雄霸者取诸阖闾，以禅谈者取诸生公，以气节者取诸东坡，以道谊者取诸和靖，以高风者取诸延陵，以至德者取诸泰伯。学者其善取之而已矣。
资治通鉴补刊序
嘉靖辛丑，益与李子本同官南雍，纵言及于治道，李子曰：治道之要，鉴于古而已矣。人之修容以窥鉴也，虽躁且惰者，瞿瞿思正其衣冠也，而况鉴于古。鉴于人，独无兴替得失之感乎？昔在司马公光，与刘子攽、刘子恕、范子祖禹接春秋以作编年，合十六代一千三百六十二年，凡国家盛衰、生民休戚，善可法而恶可戒，寔惓惓焉。三代而下，其真资治之金镜乎！
益曰：予尝稽其志矣，古语有之，人举其疵必怒，而鉴照其丑则喜。故无心者可感通，而有意者或扞格。方公之辞枢密分司京西也，适当变法之冲，其所欲匡主庇民，咸托诸书以自见，使读之者触其天机，将有不言而喻，则幹乾转坤之功，岂必于身亲之？故智伯才德之论，樊英名实之说，牛李维州之争，与啬夫弘羊之旨，同出而异条。兹其良工铸鉴之若心乎！李子曰：是书也，胡氏三省尝注之，刻藏南雍，而尔稍缺焉。如及时补之，庶以广先哲望治之传。乃属六堂之彦，谕诸生以义助工者听。而徽州汪生文琯愿出力独任之，遂嘉而许焉。刻未毕，而予南归。李子命汪生以授首简于山中。披阅连日，粲然完矣，乃拜手而序之。
曰：富哉，鉴乎！善取诸鉴者，如邹忌之相齐以自鉴，如忌之悟齐王以鉴于国，其庶矣乎。夫忌之昳丽不及城北徐公，而其妻美之，妾美之，宾客交美之，及窥鉴而自视，瞠然以为弗如也。寝而思之曰，妻之美我，私我也；妾之美我，畏我也；宾客之美我，有求于我也。以齐国之富且尊，是三蔽者滋甚矣。入以告于威王。威王矍然下令，吏民面刺过者受上赏，上书谏者受中赏，谤讥于市而闻者受下赏。于是燕赵韩魏咸朝。是非善鉴之明征乎？宋之诸帝诸相，其自标许过齐远甚，果不为三蔽所眩，则必念稼穑之艰难，而不忍于纲花石起艮狱矣；察左道之诞，而不甘于班金籙、建神霄矣；严忠邪之辩，而不至于任汪道、黜宗李矣；预夷虏之防，而不至于恃六甲、割三镇矣；揽威福之柄，而不至于亭香兰、撰福华矣。悲夫，资治之望，竟为邻国所揶揄也！后有作之者，即殷鉴而求之涑水，其犹炳炳乎？虽然，有机焉。吾目无翳，则对影可以照鬚眉。糠粃入之，则抚形而不睹山岳。心体通塞之妙，何以异于是？是故，惟唐虞能精一以执中；惟伊傅能咸有一德以沃心；惟孔鲁能一以贯之而别于博学以识。兹出治之大本达道也已。豪杰林立，宁无出力独任之者？草莽虽病，尚拭目以观其成。
冷溪王氏族谱序
某童时习闻易斋大夫庭训，曰：红巾之变，高祖靖斋公以智勇为乡所推，保障二十馀年。时冷溪王翁吾吾以十万称富户，群贼谋噬之。公提兵以援，遂以子乐山府君赘于家。洪武初，兵部言旧僭名号，戍边逾十年。王翁以富户填京师，府君两以赘免，归与王夫人拮据立家，生四丈夫子。迄于今，澈源支皆王夫人之瓜瓞也。某谨识之，弗敢谖。及访于冷溪，则其彦曰乔曰崇曰濡曰应等，协力立始祖祠矣。谒之，则吾吾翁无后，乃议产龛以袝始祖，以永王夫人之孝。嘉靖辛酉，乔等相率以族谱征言，曰：王之先，出泸溪公。公之玄孙曰丞伯曰方伯，当宋理宗景定庚申，自邑城茅堂徒城南浮山之阳，是为冷溪始祖。二世祖麟叔生五男，曰诚存、晋唐、养素、泸川、申如，善殖产，以富甲于邑，称为十万王家。元末兵燹，谱系付烈焰，子孙奔窜四出。其后以武显，若云南蒙化卫指挥讳本；以文显，若湖广益阳县茅家山别驾昆季，讳澄讳渊，若四川眉州小南街知县讳榦。各蕃衍不替。四世祖爱吾，以儒捐赀，助本州姜侯明修大成殿及文昌井，事载邑志。吾吾翁，其弟也。五世祖尊阳，号竹西，本州副潘岳荐举为学宾。六世祖韶，任浦江二尹，徙于永新之田西。八世崇，以例举吏目于桂阳，有政绩。十世燦，任浙江仁和典吏，至乔则九世孙也。乔承吾考南轩之训，与兄方、侄辎裒集谱系，将锓梓而力未逮。独念族属落莫，无以光显前闻。而女之适名家，多以外孙显。讳仕明，女适封兵部尚书彭毓义，是生太（原作大）师文献公；讳叔贤，女适赠御史罗拙轩，是生宪副克庵公；讳则廉，女适封大理评事刘威，是生宪使东轩公，施于内翰；讳恭武，女适彭太师侄颋，是生员外峦如易斋公，施于我司成。其先世预宠嘉之，愿惠训言以贻我后之人，俾知所佑启用，无湮泸溪公之绪。某谨受之。会困于痰火，未克就。乔等每见，屡督之。则敬述所闻以复。
曰：宅相之兆，青鸟家尝言之矣。吾儒之夺神工、改天命，上不在天，下不在地，而决诸吾心操舍之微。慎而修之，可以升美大；怠而悖之，不免沦暴弃。古之善存其心者，自戒自惧，顾諟明命。无忝可以孝亲，匪懈可以忠君，友于可以和兄弟，协比可以睦姻邻。若然者，虽考涧阿、饫藜藿，不失为求多福。若怠肆淫泆，越厥命以自覆，虽都三旌、亭万钟，不免为自作孽。昔在泸溪公，以劲节浩气与忠简声气相求，英俊颜厚奸谀骨寒二诗，读之有跞千古、凌三光之兴。计一时气焰如格天阁者，荡为飘埃，贻来世嗤唾。识者将何所择焉？诸君创祠以尊祖，修谱以睦族，此仁义之良也。继自今，陈其文必核其义，事死如生，事亡如存，视贫如富，视疏如亲，务敦一本之实，而免于秦越之恝。达则与民由之，穷则修身见于世。庶式浚泸公之源，以放于海，其我易斋大夫之灵，预宠嘉之。
古城寿言
嘉靖乙已之夏，东廓子与同志聚梅坡，历古城，纵言及于风俗，曰：夫家莫贵于范矣，国莫贵于倡矣，天下莫贵于教矣。谗说殄行，唐虞所不免，而纳言明刑，俾协于中，则海隅苍生罔敢不应，而顽苗且即工，其教之畅乎？否则淫酗以化，师师（疑为“帅”）非度，而大小且草寇奸宄，奚其教？唐非无侈也，豳非无隋也，鲁非无夸诈也，而崇勤俭，课耕桑，秉信义，相与守之弗变，其倡之隆乎？否则溱洧相谑，宛邱屡舞，靦然而无忸怩，奚其倡？石氏孝谨，杨氏清白，柳氏礼法，子弟若律令条格，瞿瞿惟恐获戾，其范之立乎？否则僭侈相竞，贪戾相戕，如城狐市虎，骇听而悚视，奚其范？吾党之士，果能徙义改过，恻恻焉讲学以修德，则范以鉶鼎，倡以宫羽，教以铎鞀鼓磬，风移俗易，其犹有望乎。
自斋王子避席而请曰：贞善欲有言，然若吾翁醒先生，其可以范乎哉？奉祖母周以色，养怡诸叔以厚存恤，族祀以尊祖，籍宗法以联族，训不肖兄弟以志于学，兹登大耋矣。夙兴夜寐，犹以为子孙先。邹子曰：醒者，醉之对也。逐物则忘亲，殉私则背公，趋利则捐义。世方群醉而独醒焉，于孝谨清白有光矣。故能醒则寿。南野子曰：翁之七衮也，予与泾野子寿之，兹其可以倡乎哉？称淑者曰贵德而贱货；悼敝者曰贪富而好夺。充翁之志，贞教其子，虽禄食而田庐无增也，是恒其德而不爽又十年矣。前辈风流，舍是吾奚观之？邹子曰：贞者邪之对也。赵孟之贵，季氏之富，其吉而匪贞乎？证羊之直，蒙袂之介，其善而匪贞乎？静言之，色取之闻，其誉而匪贞乎？执兹训也，以往郡邑将有赖焉。故能贞则寿。石竹子曰：岂惟郡邑？四方其训之。伯也吉，由平山历司寇司空，员至于浔州，悃幅如一日；仲也善，筮仕海阳，以爱民忤大吏，归而取善于吾党；季也誉，力穑以养。而诸孙一视一觐辈方跻芳撷华，以弘乃祖之训。邹子曰：范以基倡，倡以基教。崇卑广狭异也，而机缄则一。翁之子若孙暨我同会，人人醒其醒，贞其贞，寿其寿，则光邦家，茂德音，以保艾尔后，岂系有位者专之？于是，中洲子、东沔子、武山子、前川子、龙江子、两湖子搴衣起曰：吾乃今闻寿之义矣。人人有寿于己者，顾弗求耳。八月四日，翁维寿期，吾辈其如期相率寿翁，且求以自寿。
乐安东门重修邹氏族谱序
惟我邹之先，受氏于宋，著望于范阳。嗣是，刺史于临川，卜筑于宜黄，而大衍于天经天纬。其显于炎坪，迁于永丰，为吾派之自出，皆祖仁迁公。其迁于临江，显于乐安东门，以派于莲池，于杏村，皆祖仁迈公。往岁易斋大夫奉使于闽，道出乐安，寔与东门通谱。东门之迁，自德兴公始，代不乏才。曰澥，应淳熙癸卯贡，纂缉邑志；曰琳，又籍嘉定丙子乡书，授奉新簿，时有异才之称；曰元凯，魁咸淳丁卯，终凤是判；曰宗信，惇孝行而望重乡邦。先世之文物，班班然。至九世孙曰思敬思仁思德。思仁再世无传，而二思之后，日以繁衍。又二世曰良，以进士知荣昌、松溪、邵武三县，有惠政，士民乞留之。特旨赐袭衣，升六品俸，仍掌邵武事。东里杨公荐其可大用，遂知衡州府。尝与兄斗编辑旧谱以梓，荐绅讽之诵之。其孙曰环，以乡荐知东流县。曾孙曰確，以乡荐知武陵，改藤县。文物愈彬彬矣。嘉靖辛卯，庠生硕与从子人望谋于众曰：谱三世不修，昔人比诸不孝，今泝正统癸亥，将八十年矣，其尚思缵衡阳公之业。于是，鲁璧等倡之，人纪等校之，人龙等协之，而硕等矢心以公笔削。首以祭式，次以世系，继以家规，终以文献。逾年而始就。其言曰：谱之为义，有孝敬之道八焉。视其原，可以永思矣；视其序，可以别昭穆矣；视其宗，可以亲亲矣；视其年，可以老老矣；视其爵，可以贵贵矣；视其行，可以昭德矣；视其规，可以世守矣；视其籍，可以征往矣。而终篇惓惓以立德立功立言期其后之人。又逾年，携示予青原山中，益受而读之。曰：子之言美矣，又何加焉！无已，则以孝敬之本为昆弟子姓切磋之。
夫孩提而知孝，及长而知敬。彼岂尝读书史、通名物而后能乎？良知之精明真纯，不为嗜欲所壅，则天机发露，如源泉混混，东注而不竭。故生必尽养，没必尽哀，祭必尽诚，兄弟必尽翕，族里必尽仁，莅官必尽敬，是谓溥博渊泉而时出之。在昔先民戒慎恐惧之学，造次颠沛，参前倚衡，所以懋浚其源，而惴惴其或壅之也。是以蕴曰德，措之曰功，述之曰言。彼修谱以昭先范后，则言之一端耳。子且以世之从事谱系者，咸能尽其孝敬乎？修嗣立诚，由盈科以放四海，是之谓有本。若以侈门户，徼声誉，奚异于沟浍以自盈也！凡我邹之世，幸相与深求其本，以无替我祖德。
赠大岳牧沅溪何公巡抚山东
益尝趋曲阜，谒文庙，登奎文阁，徘徊泗上筑场之墟，因叹圣化之隆，参天地，同日月，而千馀年来，乃以训诂著述相倡和也，甚者以浮词徼世资，然则子臣弟友，庸德庸言，相顾慥慥，其竟托诸空言乎？比观汶上，跻任城，历徐邳之交，往往以黄河为盈涸。盈则比庐连畴，千里鱼鳖；而涸则官筏漕舟若雁骛，不能咫。其视雷夏灉沮，浮济达河之绩，何以复焉？迩者白川周子疏治河之策，以沟洫为首，曰浚畎浍距川决川距海，故无不治之水，无不治之田。石塘曾子构书院于会城，择俊髦，简师儒，以崇正教而敦实行。呜呼，天其将启神禹之业、宣圣之学乎？其机兆矣！沅溪公乘其机而力任之，遗大投艰，式圣主嘉靖之休，而丕承大司空过庭之训，是忠孝交相用也。浚浍浚川之功立，则潦可备，旱可支，猾盗可限，骄虏可制，中原可富，而东南可纾矣。庸德庸言之教章，则父子可亲，君臣可肃，夫妇可别，朋友可信，万物可育，而天地可官矣。夫惟叙惟歌之烈，谁不愿之？然非神凿而鬼输也。八年于外，三过其门而弗入，若是其以饥溺在躬也。而斯来斯和，天不可阶，亦自忘食忘忧、绝粮微服得之。公其无诿以为难乎？君臣朋友咸以义合也。故责难为恭，陈善闲邪为敬，而谓不能为贼。世之都俞吁咈而切偲赠遗，其果恭果敬果贼，在公权度中矣。
四友轩赠言
大司马甘泉湛先生莅政而优，日与四司马之属讲道于四友轩中。焚香尽炷而后退。诸僚欣欣相属，以为得师也。未几，公致其仕以去。四司之僚吴子麟、吴子藩，张子邦瑞、陈子一贯、王子畿、苏子木、陈子锭、赵子维垣、赵子伊怅然叹曰，吾辈何以用吾情也？乃诣邹子曰，原得一言以发明吾道之光，且使吾辈永有所箴规。守益起，问曰：夫何以谓之四友也？曰：昔者三原王先生构亭于署之东，植竹植松，植梅植柏，曰同声则相应矣，同气则相求矣。夫四物固天地刚大之气，历岁寒而不变者也。物且有之，而况于人乎？曰：圣门亦有之，得回而日亲，得赐而日至，得师而有辉光，得由而恶言不入。非孔子之四友乎？曰疏附，曰奔奏，曰先后，曰御侮，非文王之四友乎？故同声相应矣，同气相求矣。有文王则有文王四友，有孔子则有孔子四友，在三原则有三原四友，在甘泉则有甘泉四友。天机之不可掩也如是。抑尝闻先生之宗旨矣，心无一物，天理见前；参前倚衡，乃达乎性灵。嘻，兹圣派也。大虚之统万物也，生育震耀，收敛伏藏，而无一物能为大虚之累。故曰“上天之载，无声无臭”，天德之虚也。文王之纯于天也，不大声以色，不长夏以革，而丕显之谟，显西土而光四方。故曰“仪刑文王，万邦作孚”，圣德之虚也。先生少学江门，而静养于烟霞。及入翰林，时与志违，又退居于山中。适新天子即位，任司成，历宗伯，擢冢宰，转司马，虽未展所学，亦既试矣。兹其归也，率吾党之狂简，去过不及以趋中和，使及门之士于回之仁、赐之辨、师之仪、由之勇，泯然无迹，夫是之谓大成而无所成名，其忘食忘忧之学乎？吾与诸君离先生而南也，迹有聚散，心无聚散，其尚戒慎恐惧，亦临亦保，以无忘轩中之训。
复古书院志序
嘉靖壬戍之秋，新刻复古志成，尹郡侯一仁纂之，刘柱史阳订之，诸生黄旦、刘、邓周、刘秉亮、谢于鲁校刻之。其首曰训述，曰碑刻，曰书剳，曰咏歌，曰报祀，曰经籍，曰堂宇，曰界止，曰田地，曰什物。是惟良师帅所经纶，而严师胜友所赞筹也。其附录曰丈田，曰粮长，曰水夫，曰机兵，曰绝军，曰额丁，曰驿递舡，曰沙米，曰乡约。是惟乡父老所图回而诹俗询政所稽察也。
守益三复而叹曰：复古之义大矣。粤若稽古，始自放勋、重华，代天立极，纳万邦于时雍风动中。其在莘野，自任以尧舜君民，鸣条桐宫，格于皇天。傅岩旁求，学古训以启沃，霖雨舟楫，休匹阿衡。洙泗之兴，明王莫宗。祖述宪章，好古以敏求。与天地日月贞观贞明。陋巷之有为，泰山之终身忧，毅然以尚友千古。信有崇卑，时有显晦，而复古一脉，系先民是程。惟兹书院，良师帅主其成，群师友协其志，而成人小子，疏附后先。四乡之父老扶杖而观德化，以迄于今。兹休沨沨成秩。异时稽古者，且有率由焉。凡我同游，入斯门，升斯堂，咏歌斯楼，藏游斯室，惟曰其先定厥志，乃克正厥事。惟臧否污隆自他厥。惟志所诣，惟天降衷，惟尧继天，惟尹傅达厥施，惟孔孟弘厥绪。予惟法服是服，惟法言是言，惟德行是行。曰予德若弗类，予惟亵天，惟嘐嘐。古之人罔敢弗掩。惟流俗污世，罔欲自媚以贼正学。肆用有以行，舍有以藏，以酬良师帅茂对文明之休。庶无旷兹广居庸光于兹籍。

[book_title]卷之二  序类
观光赠言
南都同志胥会于观光，语及道不远人之学，东廓子曰：夫子之道，忠恕而已矣。中心则为忠矣，如心则为恕矣，而曷尝求之于外！使道由师友而得，则道在师友矣；使道由简编而得，则道在简编矣。简编师友最为近之，不曰“执柯以伐柯”乎？时，张子益在坐，趋而请其方。曰：施诸己而不愿，亦勿施于人，自所恶言之也；求乎子以事父，求乎弟以事兄，自所好言之也。事上使下未易尽也。即所恶而勿施之，无俟外求矣，孝亲弟长未易尽也；即所好而施之，无外求矣。子益曰：夫简编师友，将不必求乎？曰：夫子固言之矣。友也者，辅仁也；前言往行者，以蓄德也。仁也，德也，果自外至乎？抑自其中出乎？古之人如恶恶臭，如好好色，真诚恻怛，以充其良知之量，则忿懥好乐无所滞，而大本立矣；亲爱贱恶无所辟，而达道行矣。故修己以敬，可以安百姓；戒慎恐惧，可以位育；扩充四端，可以保四海。是之谓不远人以为道。子益跃然曰：谦乃今知好恶之外无学矣，好恶之外无政矣。未几，大名阙守，子益以刑部膺命而行。同官之彦，同门之旧，相率问言以重其别。东廓子曰：子益别矣，无庸于多言矣。子益貌癯而志壮，位抑而政亨，学愈崇而执礼愈卑，其任重以道远也，孰御焉！
大名古为名郡，狄梁公、宋广平远矣。稽于遗政，有王文公、韩魏国之爱焉；南望澶渊，有莱公社稷之勋焉；西临鱼水，有元城尽心行己之要焉。是简编师友之炳炳也。子益其时择之而已，异时闻以治平，入赞皇极，无有作好，无有作恶，敛五福以锡万邦，其在大名乎！
锡封赠言
国家嘉群臣劳绩，率视品极推恩其亲，砺臣节也。群臣荣上之赍，论次其亲之行义，相与歌之，昭亲训也。大夫士声应气求，沨沨然颂其迈而祝其有成，敦友谊也。其后相沿，以为弥文。蔑功而受之，曰滥；蔑行义而张之，曰诞；蔑规祝而侈大之，曰谀。嘻，敝也久矣！予去京师十有七年而始入，同志之友相与切磋焉，谓宜损周之文，致用夏之忠者。会吕子信卿以柱史拜恩，封芝山翁如其官，而赠妣章为大孺人。钱子洪甫、尹子任之以例问言。予咥然笑曰：吾辈亦不免于弥文乎？二子肃然曰：彼以其文，我以其实，夫何伤？予瞿然曰：善乎其学之也。钧之诵诗读书也，而或以治闻，或以畜德；钧之射策决科也，而或以市利，或以行义；钧之守官莅民也，而或以肥家，或以肥天下。故以实出之，则好勇好货，无往非天德之流切；以文出之，则示礼示信，不免于霸术矣。以吕子之敏而好学，致忠以行其文，则将顺匡救，罔敢懈也，而臣节日砺矣；出言举足罔或忘也，而亲训日昭矣；规过劝善罔有燕辟也，而友谊日敦矣。在易之训，曰“修辞以居业”，曰“知至至之而可与几”，曰“知终终之而可与存”。义合内外，贯始终，其忠信进德之全功乎？是在吕子勉之而已矣。吕子亟为予言，乃翁好易，壁间画列上下篇，卦爻凝然，时有所思，作诗及乐府无虑千馀篇，藻丽有思致，独不喜作时文觅举。其恬淡冲漠，于机械寂如也。而大孺人相封君讲画宗法，缉先人祠墓，收族贫者与饮食，有慈惠惇恪之遗韵焉。征诸钱子，亦若吕子之言也。欧阳崇一所谓“尊德义之致，树出处之节，以显吾道”者，其有望于吕氏乎？
赠梧冈王少尹
戒惧之学目，唐虞兢业以来相传一派正脉，不睹不闻，以言乎寂然不动也；莫见莫显，以言乎感而遂通也。须臾勿离，则有以立常寂之中而扩常感之和。裁成天地，辅相万物，大事小事举从此出。学术不明，往往纵其气习之偏，罔知防检。忿懥好乐滞于内，而亲爱贱恶辟于外。故事君弗能匪懈，事亲弗能无忝，保民弗能如伤，而爱士弗能若己有之。毫厘千里，其机可畏哉！
梧冈王少尹尝（原作常）亲炙先师之教，及临吾邑，慷慨共其职，士民翕然。有誉处尝作毁誉篇，勖之以戒惧自信之功。比督赋南都，征所以别者，因申是说，以赞屋漏。夫爱人以德，同升大猷之公也；爱以姑息，载胥及溺之敝也。复古诸生方以斯学为务，使君协恭之馀，尚相与交砺之。
赠宗伯昭
宽而栗，柔而立，刚而无虐，简而无傲，唐虞相传变化气质之学也。古也，从其气质之偏而变化之；今也，从其气质之偏而充拓之。故古今不相逮，非由资禀，尽在学术。以子夏之隘，不可者盖拒之矣，“汝为君子儒”，所以药其硁硁也，而终也，敬而无失，恭而有礼，视四海如兄弟。以子张之辟，盖难与并为仁矣，忠敬笃信，参前倚衡，所以药其堂堂也。而终也嘉善容众，执德信道，以为有无圣门善教善学易恶至中以为来世法程，即是可以默识矣。
吾友宗伯昭英才博闻，功名可唾手取，而偃蹇不偶，乃与吴中诸俊杰大肆于古诗文，今年五十有一矣。视予考功，愀然相砺于先师之教。因述所闻以商之。古之人五十知非，言有悟也；六十而化，言有养也；九十有五矣而儆戒屋漏，言有终也。予与子盍交砺焉。无局于气，无眩于习，无忘于师训，无畔于圣学，庶乎其永二先大夫之绪乎？
江西戊申同贡录序
石城许大夫新莅学政，合江右诸士子而甄别之，拔其尤以贡于天府。将行，训之曰：二三子其思自重乎！国朝选士之正途，维科维贡，咨尔江右，以贡位公辅、列台谏、莅藩臬郡邑，炳炳与科甲并重，迩来乃渐轻矣。天子励精图治，鉴于成宪，锐然以三途并用，甚盛典也。矧兹戊申，系我高皇用夏变夷，再开乾坤之运，诸生其务自重。茂对休运，以匹于前闻。诸生退而为同贡录，叙少长，纪里籍，列三世，以逮昆弟与嗣，将世讲之，而命予弟临曰：子，贡元也。其得司成氏弁诸首简，以为兹录重。叔父贵复督之。益乃拜手言曰：善而石城大夫之训也。贡之制，昉于夏后，而备于成周。牺牲青茅，以为祠贡；丝臬絺纻，以为嫔贡；丹漆砮磬，以为器贡；玉马皮帛，以为币贡；杶栝箘簵，以为材贡；金钱龟贝，以为货贡；玄纁玑组，以为服贡；羽毛夏翟，以为游贡；鱼盐橘柚，以为物贡。是以地无废材，用无废事。况人才所系，官天地而宰万物，其可贵可重，非服食器物局而弗相通。故浚明亮采，翕受敷施。而虎贲缀衣，大都小伯，以和我庶狱庶慎。自一行一艺，咸获自达于上。其选之之目，由后可稽者，则宾兴之典举于乡遂，而庠序之异贡于大学。其后世科举之所由基乎？汉氏贤良孝廉外，置大常博士，弟子以好文学、敬长上、肃政教、顺乡里、出入不悖所闻为式，犹有古之遗焉。唐之学馆，宋之三舍，文艺日炽，而德行微矣。是以递重递轻，递兴递衰。其好尚渐渍使然，非降才异也。试以扬州之贡稽之。瑶琨篠簜、齿革羽毛、卉服织贝，充然无让前闻也。独于人才乃弗逮于夏与周乎？二三子懋对良师帅之训，以自成自道。盛典能膺，休运难遇。以敬有官，以乱有政，以代天工，以补衮职，以康兆民、抚四夷，如金玉皮帛，式光于充庭之实。等而上之，则尚友千古，裁成辅相，以运天下于掌。等而下之，则巵言虚貌，攘君罔民，苦窳而不适于用，祗为鄙薄口实。思齐内省，其将孰择焉？古今轻重之辨，罔不由人。羿以力，浞以诈，则夏之士轻；芮伯以贪，暴公以谗，则周之士轻。贤良，一也。董仲舒以正谊则重，公孙弘以曲学则轻。郡文学，一也。梅福王章以刚直则重，张禹以软媚则轻。嘻，可畏哉！异时尚有按是录而稽切之，其孰重孰轻，自有衮钺在。
安福三刻县总序
周礼司民，献民数于王，王拜受之，藏诸天府。天府至严也，王至尊也，而敬重版图，若天球河图然。嘻，其义精矣！积民以成甲，积甲以成图，积图以成都，积都以成县，积县以成万邦。万邦之基，必始于邱民。故王政之要，重邱民而致察于县成。污吏猾胥，必慢其版籍。奸豪飞诡，贫弱讐敛，姦心竞生，伪端交作，神出鬼没，而弗可诘。是以泽鸿日号，角雀日繁，而佩牛犊日逞。执是而曰倡九牧，阜万民，是筑台九层而圯其基也。
安福之刻县总，自松溪程侯文德始。按丈田之籍而提其要，以周民数，以核赋税，以均事役。奸豪无所凯，贫弱无所疚，而胥吏无所摇，其古之遗乎！嘉靖壬辰，景山李侯一瀚届黄籍之卷，惓惓以松溪为法，复刻而户授之。邑之父老弟子，沐浴庆泽，帖帖无后虞。岁壬子，交川汤侯宾释褐视篆，博谘故实，遴能以团局，矢神以祓志，酌粮以均甲，惓惓以景山为法，而属刘簿鳌日督其成。比膺召命，亟刻之，梓而告于益曰：版籍情伪，南北异状也，而众言复淆之，虽夙夜从事，犹概然于中。暨按新籍督赋，犂然无升合爽，然后信旧政必告之为忠。而二三子之劳，为有终也。愿徼言以告后之君子。益拜手曰：兹总也，三刻矣，其世变风移之庆乎？维民有常怀，维天有常亲，维王政有常宪。日昃咸和，则父母孔迩；率割夏邑，则时日曷丧。故赤子以保，众胥亲之矣，否则戚；聪明自民，明威自民，故靖共以听，神斯福之矣，否则殃。以松溪景山二侯稽之，有刊以讪矣，有联名以毁矣，而口碑道载，帝赍三接。以今准后，虽百世可知也。后之君子，宪于交川，体信达顺，以迓续民命于天，肆吾邑无疆维庆，诸君子亦无疆惟休。汤侯入赞司徒，职版籍矣；程侯秉国钧，李侯柄言责，咸精白周礼，以翊皇极。古之道御，今之纪尚。乐与万邦邱民庆之。古不云乎，达于上下，敬哉有土。
寿年友宪伯南江子八十序
予与晋陵南江邹子敏行同第于辛未。南江子出令浦江，以考最为邃庵大宰所首称，入司司徒之政，委榷江州，为商民所便，不于国课外求羡馀。历员外郎中，擢参广西，以议旬宣政成副云南之臬事，寻以烦言改广西，遂致其事以归。居官二十四考，家无长物，遇有赢馀，则悉以供宾婣之资。其乏也，则甘淡薄以自适，未尝以戚容靠于人。处亲朋僚友至于儿童走卒，率坦坦无所忤。酷喜奕棋，每对枰忘寝食燠冷，老而不厌。于毁誉成亏泊如也。
予自南雍归，南雍之士送于晋陵，而予友少初徐子理邑政，乃约南江子祗谒忠公墓下。仰瞻晬容，旁睨宰木俎豆，咏歌眷眷，不能别，时南江子寿七十矣。相与握手执袂，以无怍忠公为赠处之祝。嘉靖庚戍秋七月九日，南江子登八十之寿，其冢子骞丞合浦，介子駪簿雩都，不获称觞宾筵。駪与骞谋曰，其得东廓司成一言以为寿筵祝。东廓子方为雩都序续刻思贤之录，发书而叹曰：吾何祝乎？祝之以忠公而已矣。公之修名姱节，与日月争光，而其践履学术、微言细行，咸可以师来世。故鼓箧问道，辟馆授粲，究理乱，别邪正，以长育四方之英，其迪士可师也。浮舟蹑履，招禅讯仙，情与景会，前倡后酬，翛然揖古人于千载之上，，其风度可师也。再列谏垣，犯颜批鳞，言路闭塞，哕哕朝阳，视叱时宰如叱婴儿，其节义可师也。拱比有轩，初心湛然，薾尔馀息，亟询国事，欲匡主德，以与三五比隆争治，其忠爱可师也。知恩有堂，奉母训弟，欣然不知老之将至，其孝友可师也。了翁龟山推毂周行，而承君景深披襟壮语，人有一善若拱璧驷马而愿交之，其取友可师也。论孟有解义，易有说，操不售之具而北面潜心，若列圣亲指授焉，其嗜学可师也。训子学统，究极渊源，奏议足以世父业，而语馀足以传师授，其贻谋可师也。是八可师者，将四国训之，百世慕之，矧在我同姓，越在我后嗣，顾可以自诿乎？
南江子之少也，以三礼举南畿第一，莅官居乡凡四十馀年，而动履罔愆，精采日康，兹复以景扬先烈，为义方训，其志尚可概睹矣。忠公之铭座右曰：“志难成而易败，时难遭而易徂。奉先训以夙夜无少尽于须臾，声载实而远骛焕祖考之规模。彼圣贤亦人而已，庶以此而为徒。”其自任以斯道之重如此，故炳炳寿于无疆。益尝谓同志曰：责难于君为恭，陈善闭邪为敬，吾身不能为贼。贼乎？恭乎？将孰从乎？知而莫择，孰云为智？择而莫处，孰云为仁？仁且智矣，是为无疆惟寿。请以为南江翁父子祝。
复古书院赠言
联泉柱史孙侯聚于复古，切磋絜矩之义，中席而请曰：“慎比鄙人也。往肄业庠序，俯首词章，比入仕版，慨然功名之际，未免以气习用事，今乃知圣训之切吾身也。富哉矩乎！能者以战兢保之，则有猷有守，锡皇极以福万民；不能者以逸欲戕之，则作好作恶，拂群情以速菑于躬。”
益离席而拜曰：“益也，学于师友三十馀年，使君何取善之笃，而入道之敏也！圣门志学，以不逾矩为准，贤智而过，愚不肖而不及。遵道而行，半途而废，皆逾也。故立与不惑，知天命而耳顺，精神命脉，融结凝聚，以依中庸而达帝则。故天命谓性，指降衷也；戒慎不睹，恐惧不闻，指实功也。自矩之大公，曰中，自矩之顺应，曰和。自大公顺应之裁成辅相、发育而峻极，曰位育。若然者，质鬼神、俟后圣，举幽明古今而无二矩。夫是以无恶无射，以有誉于天下。使君奉天子命以按南服，将清戎伍备胡虏，而兼理匠班军料，以济百乏之需，投大遗艰，其亦絜之以吾矩而已矣。益不佞，谨为群情诵之。如使清戎而果，足以充伍备虏，虽损于民犹可也。长解督迫，鸡犬弗宁，而新军入卫，旋踪逃归，万民荼毒，而国家无一矢一戈之利。窃悲夫割股以啖腹，而腹未得饱也。如使匠存而追逋班虽急其后嗣可也。匠亡矣，而摊于里甲，是敺里甲而逃亡也。皮之不存，毛将安附（原作傅）？宁无动魏文侯之叹耶？如使运军以口粮准料价限以年可也。逋以三十年而偿以一旦，马力穷矣而求不已，必逸必攫，将不待颜氏子而后知之矣。天子建中和之极，以驭万邦也。宰执者其工师也，台谏者议工师而赞之也。稽诸往牒，方圆（原作员）隆污其亦可鉴哉。露台惜金，后宫衣绨，虽纯驷不具，米石万钱，而终臻贯朽粟腐之休；柏梁竞丽，五利兆诞，虽告缗钱引株送秀斧击断而弗能靖。轮台一诏，宿疴尽扫。少主一图，国脉潜回。如层雾积霾，复睹炎光之烈。故循规履矩，迄可簠簋削而批之立以苦窳，矫而复之，犹可救补。当局群工，宁无远猷辰告者乎？使君勖哉！见宾承祭，须臾勿离。集众思以广忠益，责难明良，诚立神应，俾好仁好义，兴孝兴弟，式绍隆古之化。而外本内末，一洗而融之。是万邦黎庶举沐浴五福而拯于六极也。复古善类，其邛首胥祝焉！
维兹复古，松溪大宰肇其基，少湖相国翊其成，而使君慨然增田以嘉惠。我诸生其焉能谖之！诸生曰：无言不酬，无德不报。木瓜之情，古今同矩也。是以徼琼瑶以纳诸虎贲。
虔州申赠
中丞秋崖朱公之莅虔台也，贻永感录以示益，叹曰：兹其锡类之典乎！为阐民彝，征天道，用招风化焉。未几，公移阃于浙江，兼理福建以靖乱，阶叹曰：兹其明良嘉靖万邦之略乎！顾怀德者何以谖之？为纪往勋，昭部训，志去思焉。公遣舟以迎，适馆授粲，论学于学圣之堂。益曰：学至无极翁精矣！匪圣奚学？匪天奚希？一者其本体也；无欲者其功也。罔游于逸，罔淫于乐，不迩声色，不殖货利，古圣精一克一工课，犹恻恻劝戒若是。吾侪自省何似？而依违逸乐货色中，不自洗刷，将奚以拔于凡民！矧曰与千圣同堂、两仪并立？故戒慎不睹，恐惧不闻，其无欲之学乎？上天之载，无声无臭，其无极之贞乎？公曰：嘻，纨尝两宰州治，三历部署，五莅藩臬，思以政为学而莫予助也。惩忿窒欲，迁善改过，敢不乾乾弗息，以对越明命！翌日，燕静观堂而论政焉。益曰：政者正也，以吾之正，正天下之不正，犹执矩于此，以方天下之不方而已矣。夫漳之海寇与宁绍相剽窃也，处之矿徒与建宁纠串也，皆屠贩逋逃，捐生以徼无涯之欲。古之训曰，民之多辟，无自立辟，绥猷无主，有欲乃乱。皆自上任之。衅端初萌，玩愒弗报。权贵聚薮，骇缩罔诘。肘腋耳目，漏泄情实。簿书相谩，胜败弗核。而甚者利之以拂民性，而菑其身。犯是五蠹，又奚尤于群盗？故匪廉、匪明、匪正、匪慎、匪断，举弗矩也。公执素矩以往，其患弗方乎？公曰：嘻，纨尝仰愧国恩，俯惧庭训，永感母氏之烈，思以学为政，而凛乎无税驾也。今齿发日迈，遗大投艰，敢偭规矩以自驰晚节！益曰：公勉之矣，学与政匪异辙也，古与今匪异性也。多欲之蠹，为蹠以淆诸物；无欲之醇，为舜以同诸天。伯益仲虺，在公握其机用，赞尧汤于以弘移孝之模，而裁成辅相，身亲见之。谨拭目以祝，公戒行有期矣！藩臬之彦临溪张子永明、白坪高子彦肃，币以赆，公拜手却曰：玉帛，古以将敬也，而世以为赐，是货之也。张子顾高子曰：善而中丞公之教也。赠以财，孰若赠以言。乃诣濂溪祠以征言。益拜手谢曰：赠言，古以责善也，而世以相为颂，是谀也。高子顾张子曰：善而司成氏之辞也，赠以颂孰若赠以规。益复拜曰：夫诸君子恪共朝夕，锡福于我士民，固欲行古之道也。其敢不畅嘉命以纳诸虎贲。
赠董谋之
予往岁受学虔州，与董子希永切磋世讲之谊。后二十有八年，复寻郁孤、通天旧游，希永之冢子谋之趋而问学焉。予曰：生固名家也。溪大卿之祖武，文僖宗伯之世德，其名而字之，既诏之矣。古之聪也，聪于道德；后之聪也，聪于势利。故鸡鸣而起，孳孳则同，而舜蹠且天渊。生其谋之而已。曰：聪之病此久矣，思以鲁对治之，则奚若？曰：聪明睿智，天德之本体也。柴愚参鲁，圣门之所指渣滓也。子欲以渣滓易本体乎？古也戒慎不睹，恐惧不闻，不以纤毫非礼戕贼天真。而世之机械变诈者，谓为朴鲁无用，从而嗤讪之。机变日深，礼度日败，而骜然自以为至巧，若醉酒者之号呼而笑醒也。鲁氏之训曰：仁以为己任，死而后已。其弘毅之学，任重道远，至于全归而知免。此岂鲁者所能乎？渣滓消融，本体呈露。江汉以濯，秋阳以暴，皓皓而无以尚。非聪明睿智达天德，其孰能深造之！故谋之而得，则为肃为圣，以保五福；谋之而弗得，则为蒙为狂，以入六极。兹武王之所汲汲而访也。濂溪元公一者无欲之要，阳明先师致良知之规，皆箕畴正传也。而虔州独薰炙之，庙貌巍然，陟降对越，凛然师保之临焉。谋之其敬修可愿，内断于天君，无为浮习所眩。
乡会祝言
禾邑之南乡，山环水抱，风气完固，世族相望，淳庞未斫。乃嘉靖戊申仲春十日，柱史南屏李君大合同乡吴、龙、尹、张、贺、段、洪、周十四姓之彦，胥约于葛泉，以迪德规过，兴利除害，取法前哲，斟酌时义。有会誓，有会规，有会条，期以潜摩礼义，同升于古道。每月一会，每姓值一月。至于秋，凡八举矣。少长咸奋，强弱得所，税赋以时，而盗贼屏息，公庭无讼牍焉。
季秋二十九日，届柱史初度辰。同会之俊髦告于嗜艾曰：柱史式克寿吾乡，吾乡盍图以寿柱史？往者丈量之疏彀我民瘼，讲学之约迪我士习，揽辔之风，丕振于南畿。维兹司成东廓子，同讲于年谊，同启于昊天，同事于广德，是宜徼言以为祝。于是，尚义吴翁锡逾大耄矣，命尹生珏及其孙庠生懋桂以来。东廓子欣然曰：兹宜寿哉，兹宜祝哉。寿者世所胥欲也。祝也者世所胥爱敬也。弗爱弗敬，而恶且斁焉，斯诅之矣。祝于子姓，祝于婣娅，祝于宾朋，则荐闻之，举一乡耄倪而胥祝焉。予未之前闻也。世固有虚誉浮于宦辙、而隐慝敝于比闾。席势以咆哮，则诅为嵎虎矣；鬻货以请托，则诅为棘蝇矣；诬善以娼忌，则诅为沙蜮矣。而畴以祝为？
南屏君克缵先大夫之绪，逾弱冠而膴仕朝著。逾壮而轰声徽宁，天下颙然以公辅日望之。甫强仕而归养慈闱，遂以目废敛其天明。用小试于乡，乡之沐德慕义，以为横渠画斧之风。皇皇然威凤拱璧，祝其永安而永完也。天视民视，天听民听，福履耋耄，其神明寔劳之矣。君之冢子承重尝学于予，预闻天人善庆之机，其尚贞率二弟某某，合敬同爱以缉熙而翁之志。而乡中十四姓之彦一德相承，无为阳率阴败，始合终暌，以干誓言，则浣溪巽山胥跻于寿域，将与蓝田无疆维休。
青原赠处
阳明夫子之平两广也，钱王二子送于富阳。夫子曰：予别矣，盍各言所学。德洪对曰：至善无恶者心，有善有恶者意，知善知恶者是良知，为善去恶是格物。畿对曰：心无善而无恶，意无善而无恶，知无善而无恶，物无善而无恶。夫子笑曰：洪甫须识汝中本体，汝中须识洪甫工夫。二子打并为一，不失吾传矣。
逾年，先生薨于南安，不及稽二子之成也。而二子交砥互砺，以求不坠遗绪。闻吾邦惜阴之会视四方为盛，冒暑跋涉，升九华，历匡庐，以至复古，大会于青原。吉郡同志欣欣携子弟从之，而南昌临瑞抚赣之彦亦闻风胥集，相与宣畅格致宗旨。工夫缜密，本体精粹，人人若先师之临乎上也。龙溪子以病逾月而归，绪山子泝澄江，入五云以别。同志瞿然赠处之义，益拜手绎以所闻。
曰：良知之旨，其天命之性乎？是性也，不睹不闻，无声无臭，而莫见莫显，体物不遗。不睹不闻，真体常寂，命之曰诚；莫见莫显，妙用常感，命之曰神。常寂常感，常虚常灵，有无之间，不可致诘，命之曰几。性焉安焉，知几其神，以止至善。天运川流，不舍昼夜。复焉执焉，见几而作，迁善改过，雷厉风飞，不俟终日。有所忿懥好乐则不寂，不寂则挠其体；亲爱贱恶而辟则感不通，不通则窒其用。慎哉其惟独乎！独也者，几也。于焉戒慎，于焉恐惧，日瑟僴，日赫喧，日精微，日广大。礼仪威仪，无适非仁；发育峻极，无适非天。是为诚立神通、全生全归之学。世之拟议言动，绳趋矩步，而贞纯未融，其蔽也支；独抱玄机，与造化游，而人伦庶物脱略未贯，其蔽也虚。皆师门所弗与也。况于矮人观场、狂犬逐块、游骑无归！愈测度而愈远，愈勤瘁而愈悖，愈担当而愈猖狂。其获罪于天命也滋甚。凡我同游，无智愚，无仕隐，无耄倪，从精神命脉处自怨自艾，自成自道，夙兴夜寐，无负此生，以慰二君子千里枉教之志。浙中诸友寄声胥勉之。异时沃天真，谒兰亭，历赤城石梁，放于东海，归探鹅湖
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 10:23:05-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>