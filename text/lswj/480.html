<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="提要,山谷全书序,山谷全书序,山谷集卷一,山谷集卷二,山谷集卷三,山谷集卷四,山谷集卷五,山谷集卷六,山谷集卷七,山谷集卷八,山谷集卷九,山谷集卷十,山谷集卷十一,山谷集卷十二,山谷集卷十三,山谷集卷十四,山谷集卷十五,山谷集卷十六,山谷集卷十七,山谷集卷十八,山谷集卷十九,山谷集卷二十,山谷集卷二十一,山谷集卷二十二,山谷集卷二十三,山谷集卷二十四,山谷集卷二十五,山谷集卷二十六,山谷集卷二十七,山谷集卷二十八,山谷集卷二十九,山谷集卷三十,山谷外集卷一,山谷外集卷二,山谷外集卷三,山谷外集卷四,山谷外">
<meta name="description" content="宋代诗人黄庭坚的诗文集。凡97卷,分《内集》30卷、《外集》14卷、《别集》20卷、词1卷、简尺2卷、年谱30卷。《内集》多编年诗作,其甥洪炎编;《外集》首赋、次诗、诗编年,其友人李彤编;《别集》为诗,不编年,其孙黄㽦编。其中《内集》又称《豫章黄先生文集》,按赋、词、古诗、律诗、六言诗、铭、赞颂、序、记、书、表、文等类编列。有明嘉靖刻本。因本集向以诗词传世,注家众多,故通行本以《山谷词》、《山谷全集》及《豫章黄先生文集》等注本最为常见,与原集编次体例及所收内容取舍不同。黄庭坚(1045—1105),字鲁直">
<title>山谷集_黄庭坚_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">山谷集</span> <br/>
          作者： <span class="inputVal" id="bkauthor">黄庭坚</span> <br/>
          朝代： <span class="inputVal" id="bkdate">宋代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">类书文集,诗文集,完结</span> <br/>
          字数： <span class="inputVal" id="bknum">[book_length]514500</span> <br/>
          说明： <span class="inputVal" id="bkdec">宋代诗人黄庭坚的诗文集。凡97卷,分《内集》30卷、《外集》14卷、《别集》20卷、词1卷、简尺2卷、年谱30卷。《内集》多编年诗作,其甥洪炎编;《外集》首赋、次诗、诗编年,其友人李彤编;《别集》为诗,不编年,其孙黄㽦编。其中《内集》又称《豫章黄先生文集》,按赋、词、古诗、律诗、六言诗、铭、赞颂、序、记、书、表、文等类编列。有明嘉靖刻本。因本集向以诗词传世,注家众多,故通行本以《山谷词》、《山谷全集》及《豫章黄先生文集》等注本最为常见,与原集编次体例及所收内容取舍不同。黄庭坚(1045—1105),字鲁直,自号山谷道人,又号涪翁,洪州分宁(今江西修水)人。宋治平进士,官国子监教授,太和知县。元祜时进京奉修《神宗实录》,与苏轼结识,后齐名,世称“苏黄”,为“苏门四学士”之首,并江西诗派领袖。一生数遭贬徙,仕途不得意,官至著作佐郎,后沉浮以终。诗风效法杜甫、白居易,公开向晚唐及西昆体的柔弱华靡挑战,刻意求新求奇,颇多佳制名篇,如《雨中登岳阳楼望君山》、《寄黄几道》、《病起荆江亭即事十首》等清新可喜,世人多所传诵,但也因其多用冷僻典故,片面追求技巧,生硬晦涩之作不少。现存诗约1500余首,词约180余首,总的看来都有功夫,当时即效法者纷起,一度统治了宋代诗坛,甚至波及元代之后。清方东树评其诗为“英笔奇气,杰句高境,自成一家”(《昭昧詹言》卷10),并非过誉;至若其词豪放与艳情之作兼有,向与秦观并称,也可见其地位和影响。</span> <br/>
          封面： <span class="inputVal" id="bkimg">Z_18669.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]山谷集
[book_author]黄庭坚
[book_date]宋代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]类书文集,诗文集,完结
[book_length]514500
[book_dec]宋代诗人黄庭坚的诗文集。凡97卷,分《内集》30卷、《外集》14卷、《别集》20卷、词1卷、简尺2卷、年谱30卷。《内集》多编年诗作,其甥洪炎编;《外集》首赋、次诗、诗编年,其友人李彤编;《别集》为诗,不编年,其孙黄㽦编。其中《内集》又称《豫章黄先生文集》,按赋、词、古诗、律诗、六言诗、铭、赞颂、序、记、书、表、文等类编列。有明嘉靖刻本。因本集向以诗词传世,注家众多,故通行本以《山谷词》、《山谷全集》及《豫章黄先生文集》等注本最为常见,与原集编次体例及所收内容取舍不同。黄庭坚(1045—1105),字鲁直,自号山谷道人,又号涪翁,洪州分宁(今江西修水)人。宋治平进士,官国子监教授,太和知县。元祜时进京奉修《神宗实录》,与苏轼结识,后齐名,世称“苏黄”,为“苏门四学士”之首,并江西诗派领袖。一生数遭贬徙,仕途不得意,官至著作佐郎,后沉浮以终。诗风效法杜甫、白居易,公开向晚唐及西昆体的柔弱华靡挑战,刻意求新求奇,颇多佳制名篇,如《雨中登岳阳楼望君山》、《寄黄几道》、《病起荆江亭即事十首》等清新可喜,世人多所传诵,但也因其多用冷僻典故,片面追求技巧,生硬晦涩之作不少。现存诗约1500余首,词约180余首,总的看来都有功夫,当时即效法者纷起,一度统治了宋代诗坛,甚至波及元代之后。清方东树评其诗为“英笔奇气,杰句高境,自成一家”(《昭昧詹言》卷10),并非过誉;至若其词豪放与艳情之作兼有,向与秦观并称,也可见其地位和影响。
[book_img]Z_18669.jpg


[book_title]提要
钦定四库全书　　　　　集部三
山谷集　　　　　　　　别集类二【宋】
提要
【臣】等谨案山谷集三十卷别集二十卷外集十四卷词一卷简尺二卷宋黄庭坚撰年谱三十卷庭坚之孙?撰庭坚字鲁直分宁人官着作佐郎坐党籍羁管宜州事迹具宋史文苑传?则朱子之门人也叶梦得避暑録话载黄元明之言曰鲁直旧有诗千余篇中岁焚三之二存者无几故名焦尾集其後稍自喜以为可传故复名敝帚集晩岁复刋定止三百八篇而不克成今传於世者尚几千篇云云然庭坚所自定者皆已不存其存者一曰内集庭坚之甥洪炎所编即庭坚手定之内篇所谓退聼堂本也一曰外集李彤所编即邱濬藏本也一曰别集即黄?所编所谓内阁抄出宋蜀人所献本也内集编于建炎二年别集编于淳熙九年黄?年谱则编于庆元五年盖外集继内集而编别集继内外两集而编年谱继别集而编独李彤之编外集未着年月然考外集第十四卷送邓慎思归长沙诗慎字空格注云今上御名是外集亦编於孝宗时三集皆合诗文同编後人注释则惟取其诗任渊所注之内集即洪炎所编史容所注之外集则与李彤所编次第已多有不同而李彤编外集之大意犹稍见于史注第一卷溪上吟题下惟史季温注之别集则与黄?所编别集大有搘拄此则原本与注本不可相无者矣又外集第十一卷以下四卷诗凡四百有奇皆庭坚晩年删去而李彤复载入者此则任史二注本皆未之有庭坚之诗得此而後全又其中有与年谱相应者黄?编年谱时皆一一分注某年某事之次而今但据三集捡其目则年谱有而本集无故此四卷尤不可废也黄?之谱专为考证诗文集而作故刻全集必当兼刻年谱而近日刻本则或删节年谱或删并卷次或移易分类以就各体或专刻一集而不及其全此本刻於明嘉靖中前有蜀人徐岱序尚为不失宋本之遗非外间他刻所及也乾隆四十六年十月恭校上
总纂官【臣】纪昀【臣】陆锡熊【臣】孙士毅
总校官【臣】陆费墀

[book_title]山谷全书序
山谷者宋太史黄先生号也全书者後人萃其诗文以传而统名之也系以年谱传议者备考也附以伐檀集者原所自也序者书缺而复全宜有言也世传先生之文久矣曷为而有斯刻也先生宁人也文献於是乎徵嗣於後者存手泽吏於土者重乡贤全书所由刻也刻久而磨灭弗修之可乎先生寓蜀之戎涪文墨甚富岱也居乡而说之薄游以来见夫刻者若诗集若刀笔若精华病其散漫弗具叨按兹土访全书於宁得故刻之半时建昌郡丞余子载仕摄宁事购元本补之新守乔子迁至乃竟厥工书凡若干卷请为序夫先生以文鸣於宋与东坡并称时人目曰苏黄苏亦荐曰文絶当世行配古人天下後世信之文也行也先生所以为贤也载诸史传諡议者可以想见其风范後之人盖亦难焉不独岿然元佑之杰而已其生平之节虽流落穷荒终身自若非大贤而能尔耶或云文伤元气而直取其诗或云诗及婢妮而性类於禅浅乎其为知矣紫阳夫子东都事略之叹有以哉吾道千载不传之绪至周子而後得当时知其人品者惟山谷焉谓山谷未为知道不可也矧孝友忠信之德本於天性不以险夷终始而渝圣贤之道宁外是与义学之尚或有所托耳岱也观风先生之乡邦表其行以励俗求其文以传世固职也未敢曰知焉於全书刻且序嘉靖丙戌季冬望日後学西蜀徐岱谨序
山谷集序

[book_title]山谷全书序
巡按江西监察御史西蜀徐公以吾宁山谷先生罹史祸谪涪徙戎两川士从之游以名今日者有自哉不有宁也乃檄摄州盱佐余君载仕新守乔君迁梓其书以嘉惠吾人既自序矣乔君复侈其盛而徵予言以再序之予惟山谷诗文散见宇宙者最多其全者则寡初与先兄南山先生求之琼山阁老丘公得豫章集三十有六卷讹脱未慊也最後因亡友潘南屏时用抄之内阁有正集外集别集词简年谱诸集凡九十七卷乃宋蜀人所献者或者其全而无遗也哉於是属之前守叶君天爵梓行忧去而寝板本两归残逸可恨也复抄之挟以游四方者垂二十年非其人不授适闻是得毋欣然而畀乎而可与其须也呜呼难得者机也易失者时也有是不授焉可乎哉沛然流布则自徐公始时哉机也而读者以先生生於宋而为宋人乎然其文其诗其行则非宋也王直方谓其文邈然有二汉之风陈无已谓其诗学杜甫而不为者苏子瞻谓其行追配古人余禹绩诸人谓其饥寒穷死无愧东都党锢是诚宋人也哉又宋儒黄伯起称其着作合周孔者居多而流於庄周者无几其语人曰读其书而不於其本心之正大不可泯者求之岂惟不足以知之恐亦自误予故述之以告人人不知以为何如其父亚夫伐檀集二卷句甚奇崛世所谓山魈水怪着薜荔之体真黄氏审言亦阁本附行校翻刻而一正之者庠生王朝宗查应元云嘉靖丁亥仲春之吉赐进士出身通议大夫南京刑部右侍郎致仕後学周季凤谨序
山谷集序

[book_title]山谷集卷一
钦定四库全书
山谷集卷一
宋　黄庭坚　撰
赋十首
寄老庵赋【为孙莘老作】
生乎今兹兮见曩之人万物一家兮劵宇宙而无邻橐橡可以为泽兮鬓须苍然独奈何俯仰以是兮吾独立而不陈新彼族庖之技痒兮伐大觚以尝巧风悲郢人之宰木兮顾无所用吾斤澔澔汗汗兮黄川日夜流吾谁疎亲兮行天下以虚舟无地以受人之徽纆故超世而不避世盘礴於蜗牛之宫经行於羊豕之隧?甓社以为罇兮举海门以为胾觞豆於无味之味从衲子以卒岁傥然以寓其不得已是谓无累之累何用穷山幽谷为独安往而非寄寄吾老於簪绂岌高位之疾顚春秋以旅力去矣奉腆禄而雕年寄吾老於孙息厌羣雏之嗸嗸眷火宅之无安宁执枯而俱焦寄吾老於友朋未沬平生之言人夀不能金石忽相望於鬼伯之阡伊汉上之龎禅空诸有以为宅沈货泉以弃责聊生涯於纬竹维衡岳之懒叟独金玉其言音踞烧木以燠寒投鼻涕而无寸隂相彼宛童寓於栢松自干青云束缚舍翁主人不承泽蝼蚁为宫薪者斧焉宾主祻同无意以为智维此意而夭夭申申从人以嬉寡妇之茨高明之榱相与社而稷之讫无累於去来养生者讳盈术窍者天门不开此其是耶非乎穷於外者反於家困乎智者归愚伊未尝一用其智对万世而德不孤若人者其在斯乎托轩冕而鹑居无德色之可锄殆其肆志於江湖翁乎强为我着书无促驾青牛之车
休亭赋【并序】
吾友萧公饷济父往有声塲屋间数不利於有司归教子弟以宦学而老於清江之上开田以为岁凿池灌园以为笾豆儿时艺木今憩其隂独立无邻自行其意筑亭高原以望玉笥诸山用其所以斋心服形者名之曰休亭乞余言铭之将游居寝饭其下豫章黄庭坚为作休亭赋曰
盘礴一轨万物并驰西风木叶无有静时怀蠧在心必披其枝事时与黄涧同机世智与太行同巇饮羽於市门之下血刃於风波之上至於行尽而不休夫如是奚其不丧故曰衆人休乎得所欲士休乎成名君子休乎命圣人休乎物莫之撄吾友济父居今而好古不与不取亦莫予敢侮将强学以见圣人而休乎万物之祖曩游於世也献璞玉而取刖图封侯而得黥骄色未鉏而物骇机心先见而鸥惊抚四方者倦矣廼归休於此亭濯缨於峡水之上游曦发於舞雩之乔木彼玉笥之隐君子惠我以生刍一束是谓不蓍而筮从无龟而吉卜
江西道院赋【并序】
江西之俗士大夫多秀而文其细民险而健以终讼为能由是玉石俱焚名曰珥笔之民虽有辩者不能自解免也惟筠为州独不嚚於讼故筠州太守号为守江西道院然与南康庐陵宜春三郡并蒙恶声元佑八年武陵柳侯子仪守筠之明年也乐其俗之美使为政者不勤乃新燕居之堂榜曰江西道院以鼓舞其国风且为高安之父老雪耻焉秋九月遣使来告成於双井永思堂於是为之赋其词曰
勾吴之区维斗所直半入於楚终蚀於越有泰伯虞仲季子之风故处士有岩穴之雍容有屈原宋玉枚乘之笔故文章有江山之秀发吴越之君多好勇故其民乐鬭而轻死江汉之俗多禨鬼故其民尊巫而淫祀虽郡异而县不同其大略不外是矣若乃高安之域豫章之别虽风气之未远亦美俗之可悦故柳侯下车解牛而不割未尝发硎初不折缺则喟然叹曰江西道院名不虚生爰作新堂合陈鼓笙有斐翰墨宾赞令丞作为诗歌接民颂声昔也忧民之忧今则乐民之乐怀僊伯之蜕蝉有勿翦之乔木制剑池之?萏以为裳酿丹井之清泠以为酌醉而起舞父老持足恐使君之僊去而鳏寡之长失职也吾闻风行於上而水波此天下之至文仁形於心而民服此天下之善化岂可多为令而病民慢自设险而病民诈耶九转丹砂铸铁成金两汉循吏铸顽成仁我简静则民肃我平易则民亲今使高安之农养生於桁杨之外珥笔教讼者传问孝之章剺耳锁吭者深春耕之耒卖私鬬之刀剑以为牛羞淫祠之樽俎以养亲虽承平百年雨露渗漉非二千石所以牧人者乎虽然有一於此堂密有美枞而未闻处士之节岑蔚有於菟而不见墨客之文岂其龟藏而自畀蠖屈而不伸者耶公试酌樽中之渌谢山川之神为余问之
苏李画枯木道士赋
东坡先生佩玉而心若槁木立朝而意在东山其商略终古盖流俗不得而言其於文事补衮则华虫黼黻医国则卢扁和秦虎豹之有美不雕而常自然至於恢诡谲怪滑稽於秋兔之頴尤以酒而能神故其滴沥醉余颦申取诸造物之鑪锤尽用文章之斧斤寒烟淡墨权奇轮囷挟风霜而不栗听万物之皆春龙眠有隐君子见之曰商宇宙者朝彻於一指计褚中者心醉於九九言其不同识也胾鹏背而不蔕芥烹鼠肝而腹果然言其不同量也彼以睢睢盱盱我以踽踽凉凉则惧夫子之独立而矢来无乡乃作女萝施于木末婆娑成隂与世宴息於其盘根作黄冠师纳息於踵若新沐而曦促阮咸以赴节按万籁之同归昔阮仲容深识清浊酒沈於陆无一物可欲右琴瑟而左琵琶陶冶此族不溷不浊是谓竹林之曲彼道人者养苍竹之节以玩四时鸣槁梧之风以召衆窍其鼻间栩栩然盖必有不可传之妙若予也寄栎社以神其拙顾白鸥之乐人深一行作吏此事便废怀稻梁以饴老就簪绂而成禽庄生曰去国期年见似之者而喜矣况予尘土之渴心
东坡居士墨戏赋
东坡居士游戏於管成子楮先生之间作枯槎夀木丛筱断山笔力跌宕於风烟无人之境盖道人之所易而画工之所难如印印泥霜枝风叶先成於胷次者欤颦申奋迅六反震动草书三昧之苖裔者欤金石之友质已死而心在斲泥郢人之鼻运斤成风之手者欤夫惟天才逸羣心法无轨笔与心机释氷为水立之南荣视其胷中无有畦畛八窗玲珑者也吾闻斯人深入理窟椟研囊笔枯禅缚律恐此物辈不可复得公其缇衣十袭拂除蛛尘明窗棐几如见其人
别友赋送李次翁
曩闻义於孙李指尊选以见招惜予行之舒舒曰其夜以为朝予望道於垝垣见万物之富有恨逸驾之絶尘又骖予以四牡喟车後之无策其四方乎索友仰云飞而注弋俯渊靓之沈鈎或一能之胜予忘日月之不予谋或登吞舟之鳞或下垂天之翼手予弓而不释恐斯道之或息维庐江之四季三隐约於龙眠维若人之仕蚤怀明月而丽川岁庚午而会梁语闻道之大用吸江汉以为深累丘岳以自重尾击之而首应西犯之而东抗弃旗鼔而不逐俨其陈之堂堂伟道学之崇崛增懦夫之激昂观出日於东方虽食焉而不吝无肯綮以自试居自喜於余刃彼覆却於万方期斯言之犹信水浑浑而进舟风剡剡而侵裘恐事亲之不懽则惟是之同忧
白山茶赋
姨母文城君作白山茶赋兴寄高远盖以自况类楚人之橘颂感之作後白山茶赋
孔子曰岁寒然後知松栢之後凋也丽紫妖红争春而取宠然後知白山茶之韵胜也此木产於临川之崔嵬是为麻源第三谷仙圣所庐金堂琼榭故是花也禀金天之正气非木菓之匹亚乃得骨於崑阆非乞灵於施夏造物之手执丹青而无所用析薪之斤虽睥晲而幸见赦高洁皓白清修闲暇徘徊氷雪之晨偃蹇霜月之夜彼细腰之子孙与庄生之物化方坯户以思温故无得而陵跨盖将与日月争光何苦与洛阳争价惟是当时而见尊显处於瑶台玉墀之上是以闭藏而无闷淡然於乾枫枯柳之下江北则上徐庾江南则数鲍谢盖不能刻画常娥藩饰姑射谅无地以寄言故莫传於脍炙况乎见素抱朴难乎郢人故徐熙赵昌舐笔和铅而不敢画或谓山丹之皓质足以争长而更霸知我如此不几乎骂虽琼华明后土之祠白莲秀远公之社皆声名籍甚俗态不舍挟脂粉之气而藴兰麝与君周旋其避三舍
对青竹赋
余楚产也閲东南之竹多矣未尝闻对青竹者也嘉州僧从之包封见贻艺之而成乃初识之惟范围之内有知之物一无穷无知之物一无穷一耳一目不能遍覧也况六合之外者乎感而赋之
竹之美於东南以节不以文也其在楚之西郁郁葱葱连山缭云也会稽之奇材任矢石蕲春之泽夏簟箫笛沅湘泪血卭崃高节慈竹相守孝竹冬茁慈姥嶰谷笙竽笆篁长石之山一节可航犹未极其瑰怪不常也故吴楚无竹工非无竹工妇能织缉之器儿能鸡鹜之笼也今夫筥筐籯笄榱棂翰藩巴船百丈下汉为笪贵之则律吕汗简贱之则箕帚蒸薪惟所逢遭尽於斧斤美哉斯竹黄质墨章如出杼轴织文自当解甲税枯金碧其相岁寒在躬又免斮烹彼其文章之种性不可致诘刳心而求之不可得匪人匪天有物有则惟其与蓬蒿共尽而无憾余亦不知白驹之过隙
煎茶赋
汹汹乎如涧松之发清吹皓皓乎如春空之行白云宾主欲眠而同味水茗相投而不浑苦口利病解胶涤昏未尝一日不放箸而策茗椀之勲者也余尝为嗣直瀹茗因録其涤烦破睡之功为之甲乙建溪如割双井如□日铸如?其余苦则辛螫甘则底滞呕酸寒胃令人失睡亦未足与议或曰无甚高论敢问其次涪翁曰味江之罗山严道之蒙顶黔阳之都濡高株泸川之纳溪梅岭夷陵之压甎临邛之火井不得已而去於三则六者亦可以酌兔褐之瓯瀹鱼眼之鼎者也或者又曰寒中瘠气莫甚於茶或济之盐勾贼破家滑窍走水又况鸡苏之与胡麻涪翁於是酌岐雷之醪醴参伊圣之汤液斮附子如博投以?葛僊之垩去藙而用盐去橘而用姜不夺茗味而佐以草石之良所以固太仓而坚作强於是有胡桃松实庵摩鸭脚勃贺蘼芜水苏甘菊既加臭味亦厚宾客前四後四各用其一少则美多则恶挥其精神又益於咀嚼盖大匠无可弃之材太平非一士之略厥初贪味隽永速化汤饼乃至中夜不眠耿耿既作温齐殊可屡歃如以六经济三尺法虽有除治与人安乐宾至则煎去则就榻不游轩后之华胥则化庄周之蝴蝶
苦笋赋
僰道苦笋冠冕两川甘脆惬当小苦而反成味温润缜密多啖而不疾人盖苦而有味如忠谏之可活国多而不害如举士而皆得贤是其锺江山之秀气故能深雨露而避风烟食肴以之开道酒客为之流涎彼桂斑之梦汞又安得与之同年蜀人曰苦笋不可食食之动痼疾令人萎而瘠予亦未尝与之言盖上士不谈而喻中士进则若信退若眩焉下士信耳而不信目其顽不可镌李太白曰但得醉中趣勿为醒者传
楚词七首
龙眠操三章赠李元中
吾其行乎道渺渺兮骖弱石岩岩兮川横日月兮在上风吹雨兮昼冥吾其止乎曲者如几直者如矢我为直兮棘余趾我为曲兮不如其已吾耕石田兮为芝乃三岁兮报我饥嗣兹穑兮则以稼从子于耜兮龙眠之下螳臂美兮当车蠏螯强兮鬬虎我观兮上下四方或锡予兮以大武金石兮水波松栢兮雨霜有时女兮不春我欲筮兮同牀筮告予以不好予与居兮甚娬秦人同炙兮徒欺予予和羮兮衆吐之南山雾兮楚氛其在兹兮斗日月扬汤兮救暍从子休兮龙眠之樾
朝百牢兮九饭黎羮不糁兮共盘而笑狐白裘兮豹袪緼袍无里兮亦见春予何喜兮安乐此曰有嘉人兮遗予履发十袭兮示予与予武兮合度使羿兮隅立使离朱兮诏之若人兮无鹄离朱茫然兮羿韔弓牧牛兮于鼻牧羊兮不歧有若人兮可与归因子问涂兮龙眠之蹊
濂溪诗【并序】
舂陵周茂叔人品甚高胷中洒落如光风霁月好读书雅意林壑初不为人窘束世故权舆仕籍不卑小官职思其忧论法常欲与民决讼得情而不喜其为少吏在江湖郡县盖十五年所至辄可传任司理参军运使以榷利变具狱茂叔争之不能得投告身欲去使者敛手听之赵公悦道号称好贤人有恶茂叔者赵公以使者临之甚威茂叔处之超然其後廼寤曰周茂叔天下士也荐之於朝论之於士大夫终其身其为使者进退官吏得罪者自以不寃中岁乞身老於湓城有水发源於莲花峯下洁清绀寒下合於湓江茂叔濯缨而乐之筑室於其上用其平生所安乐嫓水而成名曰濂溪与之游者曰溪名未足以对茂叔之美虽然茂叔短於取名而惠於求志薄於徵福而厚於得民菲於奉身而燕及?嫠陋於希世而尚友千古闻茂叔之余风犹足以律贪则此溪之水配茂叔以永久所得多矣茂叔讳惇实避厚陵藩讳请名改惇颐二子夀焘皆好学承家求余作濂溪诗思咏潜德茂叔虽仕宦三十年而平生之志终在丘壑故余诗词不及世故犹髣髴其音尘
溪毛秀兮水清可饭羮兮濯缨不渔民利兮又何有於名弦琴兮觞酒写溪声兮延五老以为夀蝉蜕尘埃兮玉雪自清听潺湲兮鉴澄明激贪兮敦薄非青苹白鸥兮谁与同乐
津有舟兮荡有莲胜日兮与客就闲人闻挐音兮不知何处散发醉高荷为盖兮倚芙蓉以当伎霜清水寒兮舟着平沙八方同宇兮云月为家怀连城兮佩明月鱼鸟亲人兮野老同社而争席白云蒙头兮与南山为伍非夫人攘臂兮谁余敢侮
王圣涂二亭歌【并序】
忠州太守王圣涂罢忠州春秋六十有六将告老於朝而休於营丘以书抵黔州告其同年生黄鲁直曰营丘有叟将自此归矣舍旁作二亭以休余日子为我名且归以夸父老鲁直名其一曰休休上言事下言德也其一曰冥鸿言公自此去矰缴远矣圣涂喜曰子盍为我歌
营丘之下有宅有田棃枣兮觞豆耘耔兮为年鷄栖埘兮羊豕在牧课儿子兮艺松菊炙背兮墙东梦覆舟兮涛且风洋之回兮可以驾孙甥【一作男】扶舆兮父老同社洋之水兮可以舟入鸥鸟兮与之游一世兮蜉蚁桑榆兮憖可收从此休兮公谁黄发之休伟长松兮卧龙蛇閲千岁兮不改其柯震雷不惊兮谁欲休之以蜩蛭下有锦石兮可用桮勺云月供帐兮万籁奏乐石子磊磊兮涧谷纵横春月桃李兮士女倾城时雨霖兮忽若海潦收无事兮我以观万物之情儿时所艺兮桃李纎纎随世风波兮吹而北南昔去兮拱把今归兮与天参与古人兮合契树如此兮我何以堪鸿鴈嗸兮或在洲渚有心於粒兮弋者所取飞冥冥兮渺万里而絶去薮泽之罗者兮官予落羽【官一作观】
木之彬彬【并序】
曹公所礼三人孔融祢衡阳狂嫚侮操且疑且信故以衡假手於黄祖融晩乃覆巢独杨修材慧数解隐语又探其不言者发之最先得罪虽其父公雅故不足以贳死嗟乎修黄犊子有致远材一怒其臂死於龙车之辙曾不知隰子之伐木耶田常与大夫隰子登台四望齐邑南向而蔽於隰子之乔木成子不言隰子归使人伐木斧斤离散创则止之相室曰变之亟也曰田子将成大事恶人知其微今不伐木未深忌也知人之所不言其忌深矣故曰知微者兵在其颈求福者褚藏其頴虽然隰子犹有所未立也与百里奚策虞公而去之岂可同年语哉感二三子行事作木之彬彬
木之彬彬非取异於人可宫室则斩则伐可笾豆则捋则撷草之茸茸非求显於世中刍牧则刈则鉏中医和则剥则枯非以其材故耶是非之歧利害薰蒸嗟人道之多患彼草木尚无情吾尝观於若人矣巧於辨人拙於自辨好动乎天机不周乎时变罪莫惨於德有心祻莫深於心有见罪不在德心其蟊贼祻不在心见其髠箝之人也皦皦自鲜行於衆污之前嶢嶢不让立乎衆埤之上积小不当是以亡其大当悲夫羿注矢以当物十尝中其七八引镆鎁以自残骇兕虎之窃发祸集於所忽怨栖於荣名易其言则害智用其智则害明为君子则奈何独见晓於冥冥
予欲金玉汝赠黄从善
江山复重兮朋友失长处幽篁兮隔离天日鸟声无人兮我友来即久矣不闻德人之言兮为余发药嘉若人兮甚好修兰薰而时发兮水刚德而用柔有璞连城方谟匠兮忍其与斗筲议之螫吾手而不砭兮举百体而弃之为民父母兮灼子之肤何能忍顾白日临辰兮臣何爱不与俱来古之人偿责言兮虽九死其犹未悔虹气贯斗牛兮岂用俗人之町畦予爱兰而莫与予佩兮曰斯其不情帝关九牡兮照下土孔明予将观东海兮蛙说予以坎井盍尝视吾宝兮兹有重於岑鼎予欲金玉汝兮汝既金玉掲日月以适四方兮殆而按剑以为戮鴈以不鸣烹木以材而斲天下皆羿兮矢来无乡惟应以无名之朴
明月篇赠张文潜
天地具美兮生此明月陞白虹兮贯朝日工师告余曰斯不可以为佩弃捐椟中兮三岁不会霜露下兮百草休抱此耿耿兮与日星游山中人兮招招耕而食兮无恤榛艾蓁蓁前吾牛兮疻不可更扶浅耕兮病岁深耕兮石婴耜登山兮临川雉得意兮鱼乐小风兮吹波从其友兮尾尾日下兮川逝射雉兮丧余一矢佳人兮洁齐怅何所兮行媒南山有葛兮葛有本我羞餔兮以君之鉏来
悲秋【为知命弟作】
有美一人兮临清秋而太息伤天形之缺然兮与有足者同堂而并席傥尝获罪於天兮使而至於斯极夫隂凝而阳化兮冲气饪而为和骈拇所以为少枝指所以为多谓天任汝以道兮曾是形畸而貌独天厌弃汝兮修汝德而谓何中无所考此耿耿兮独遡风而浩歌歌曰父耶母耶人乎天乎才之为祥固不若不才之全乎非天地之私兮又非父母之愿也慨伏思而不得兮梦漂漂而行远逆真人於轩台兮请端策而徵衍遇水盈之坎坎兮得山麓而为蹇虽御良而马服兮犹往蹇而来连艮之初六来告休兮艮其趾而无咎如风日之过河兮人谓守水而为耗知水性之循环兮曾何损益之足道蚿百足之狂攘兮夔踸踔以行地蛇虺蔓延不自好兮谓风蓬蓬而无似物怜物之无穷兮目尚为心之仆隶夫精於形器之表兮视四体百骸其在外予将执汝手兮游乎浩荡之会凭天津而濯发兮揽日月以为佩嗟不知去来之为我兮天下莫予之为对恐路远而多岐兮聊赠汝以指南将雍容於胜日兮尝试为汝而妄谈
山谷集卷一

[book_title]山谷集卷二
钦定四库全书
山谷集卷二
宋　黄庭坚　撰
古诗五十一首
赠别李次翁【四言】
利欲薰心随人翕张国好骏马尽为王良不有德人俗无津梁德人天游秋月寒江映彻万物玲珑六窗於爱欲泥如莲生塘处水超然出泥而香孔窍穿穴明冰其相维乃根华其本含光大雅次翁用心不忘日问月学旅人念乡能如斯莲汔可小康在俗行李密密堂堂观物慈哀涖民爱庄成功万年付之面墙草衣石质与世低昂
次韵答鼂无咎见赠【补之】
翕翕一日炎耽耽万年永四海仰首观顷复归根静时雨泻玉除潢流涨天井性不耐衣冠入门疎造请煮饼卧北窗保此已徼幸空余见贤心忍渇望梅岭
次韵答张文潜惠寄【耒】
裋褐不磷缁文章近楚辞未识想风采别去令人思斯文已战胜凯歌偃旍旗君行鱼上冰忽复燕哺儿学省得佳士催来费符移方观追金玉如许遽言归南山有君子握兰怀令姿但应洁斋俟勿咏无生诗
同钱志仲饭耤田钱孺文官舍【景祥】
帝耤开千亩农功先九州王孙守耒耜吏隐极风流永夏丰草木五云卫郊丘牛羊卧篱落宾客解衣裘汲井羞热啜挽溪供甘柔倒靫收莲的剖蚌煮鸿头野日草光合水风荷气浮稻畦下白鹭林樾应鸣鸠主人发清赏况复佳同游归扇障小雨真成一赐休
次韵子瞻赠王定国【巩】
远志作小草鼃衣生陵屯但为居移气其实何足言名下难为人丑好随手翻百年炊未熟一垤蚁追奔夏日蓬山永戎葵茂墙藩王子吐佳句如蠒丝出盆风姿极洒落云气画罍樽属有补衮章自当宠频繁鄙夫无他能上车问寒温唯思穷山去抱犊长儿孙
次韵张訽斋中春晚
学古编简残怀人江湖永非无车马客心远境亦静挽蔬夜雨畦煮茗寒泉井春去不窥园黄鹂颇三请立朝无物望补外傥天幸想乘沧浪船濯发曦翠岭【补外一作得邑又石本得邦】
送范德孺知庆州【纯粹】
乃翁知国如知兵塞垣草木识威名敌人开户玩处女掩耳不及惊雷霆平生端有活国计百不一试薶九京阿兄两持庆州节十年麒麟地上行潭潭大度如卧虎边人耕桑长儿女折冲千里虽有余论道经邦政要渠妙年出补父兄处公自才力应时须春风旍旗拥万夫幕下诸将思草枯智名勇功不入眼可用折箠笞羌胡
题王黄州墨迹後
掘地与断木智不如机舂圣人怀余巧故为万世宗世有斲泥手或不待郢工往时王黄州谋国极匪躬朝闻不及夕百壬避其锋九鼎安磐石一身转秋蓬浮云当日月白发照秋空诸君发蒙耳汲直与臣同
题王仲弓兄弟巽亭【实】
大隗七圣迷许由连城重里中多佳树与世作梁栋市门行清渠潩水可抱瓮翬飞城东南隐几抚羣动人境要俱尔我乃得大用乌衣之云孙昆弟不好弄木末风雨来卷箔醉宾从事常超然观乐与贤者共人登断壠求我自归鸿送溪毛乱锦襭候虫响机综世纷甚峥嵘胸次欲空洞读书开万卷谋国妙百中傥无斲鼻工聊付曲肱梦
送刘士彦赴福建转运判官
秋叶雨堕来冥鸿天资高车马气成雾九衢行滔滔中有寂寞人灵府扃钥牢西风持汉节骑从严弓刀维闽七聚落惸独困吏饕土弊禾黍恶水烦鳞介劳南驱将仁气百城共一陶察人极泾渭问俗及豚羔官闲得胜日杖屦之林皋人问閲忠厚物外访英豪
次韵刘景文登邺王台见思五首【季孙】
黄浊归大壑涟漪遶重城西风一横笛金气与高明归鸦度晩景落鴈带边声平生知音处别离空复情旧时刘子政憔悴邺王城把笔已头白见书犹眼明平原秋树色沙麓暮钟声归鴈南飞尽无因寄此情系匏两相忆极目十余城积潦干斗极山河皆夜明白璧按剑起朱弦流水声乖逢四时尔木石了无情茗花浮曾坑酒泛酌宜城路寻西九曲人似汉三明千户非无相五言空有声何时郭池晚照影写闲情公诗如美色未嫁已倾城嫁作荡子妇寒机泣到明緑琴蛛网遍弦絶不成声想见?夷子江湖万里情柳闳展如苏子瞻甥也其才德甚美有意於学故以桃李不言下自成蹊八字作诗赠之
柳君文甚武【甚武一作武甚】睥视万人豪【睥视一作睨视】老气鼓不作卷旗解弓刀上为朝阳桐下为涧溪毛囊中有美实期子种蟠桃
浮阳愧嘉鱼道旁多苦李古来贤达人不争咸阳市吾子富春秋日月东趋【一作逝】水潜圣有玉音闻道而已矣霜威能折绵风力欲冰酒勤子来访道枵然我何有寝兴与时俱由我屈伸肘饭羮自知味如此是道不任世万钧重载言以为轩空文误来世圣达欲无言咸池浴日月深宅养灵根胸中浩然气一家同化元陆沈百世师寄食鲁柳下我今见诸孙风味窥大雅大雅久不作图王勿成霸伟哉居移气兰鲍在所化圣学鲁东家恭惟同出自乘流去本远遂有作书肆日中驾肩来薄晚常掉臂徒嚣终无赢归矣求已事清润玉泉冰高明秋景晴妙年勤翰墨银鈎烂纵横蓝田生美璞未琢价连城思为万乘器柱下贵晚成八方去求道渺渺困多蹊归来坐虚室夕阳在吾西君今秣高马夙驾先鸣鸡慎勿取我语亲行乃不迷
次韵李之纯少监惠砚【周】
黄公山下黄鸡秋持节恤刑曾少休小人负弩得开道扫叶张饮林岩幽相传有石非地产列仙持来自罗浮酒酣步出云雨上南抚方城西嵩丘林端乃见石空洞猛兽贔屭踞上头鸟道兔迒谋挽致万牛不动六丁愁道家蓬莱见仙伯我亦洗湔与清流探囊赠砚颇宜墨近出黄山非远求乃知此山自才美物欲致用当穷搜迷邦故令成器晚不琢元非匠石羞
次韵曾子开舍人游耤田载荷花归【肇】
维王调玉烛时夏雨我田壁挂苍龙骨溜渠故溅溅三推劝根本百谷收早坚官司极斋明崇丘见升烟系马西门柳忆听去夏蝉剥芡珠走盘钩鱼柳贯鲜扫堂延枕簟公子气翩翩自尔欲继往阻心如壅泉紫微乐暇日披襟咏风涟红妆倚荷盖水镜写明蠲美物亦有实翦房助加笾珠宫紫贝阙足此水府仙郁郁冠盖宅追犇易雕年能从物外赏真是区中贤仍闻载後乘笼烛照婵娟
次韵子瞻题郭熙画秋山
黄州逐客未赐环江南江北饱看山玉堂卧对郭熙画发兴已在青林间郭熙官画但荒远短纸曲折开秋晚江村烟外雨脚明归鴈行边余叠巘坐思黄柑洞庭霜恨身不如鴈随阳熙今头白有眼力尚能弄笔映窗光画取江南好风日慰此将老镜中发但熙肯画寛作程五日十日一水石
咏李伯时摹韩干三马次苏子由韵简伯时兼寄李德素【公麟楶】
太史琐窗云雨垂试开三马拂蛛丝李侯写影韩干墨自有笔如沙画锥絶尘超日精爽紧若失其一望路驰马官不语臂指挥乃知仗下非新羁吾尝览观在垧马驽骀成列无权奇缅怀胡沙英贤质一雄可将十万雌决非厮养所成就天骥生驹人得知千金市骨今何有士或不价五羖皮李侯画隐百僚底初不自期人误知戏弄丹青聊卒岁身如閲世老禅师
次韵子瞻和子由观韩干马因论伯时画天马
于阗花骢龙八尺看云不受络头丝西河骢作蒲萄锦双瞳夹镜耳卓锥长楸落日试天步知有四极无由驰电行山立气深稳可耐珠鞯白玉羁李侯一顾叹絶足领略古法生新奇一日真龙入图画在垧羣雄望风雌曹霸弟子沙苑丞喜作肥马人笑之李侯论干独不尔妙尽骨相遗毛皮翰林评书乃如此贱肥贵瘦渠未知况我平生赏神俊僧中云是道林师【俊一作骏】
次韵答王眘中【寅】
有身犹缚律无梦到行云俗里光尘合胸中泾渭分我搴二南秀一见空马羣夸士慕锺鼎寒儒守典坟吾欲超万古乃如负山蚊能来商略此趺坐对鑪芬
奉同子瞻韵寄定国
风云开古镜淮海熨冰纨王孙醉短舞罗袜步微澜老骥心虽在白鸥盟已寒斯人气金玉视世一鼠肝南归脱虫蛊入对随孔鸾忍以口语去鼔船下惊湍收身薄冰释置枕泰山安后土花药丽海门天水寛伐木思我友知人良独难遥怜须鬓緑犹复耐悲欢
谢黄从善司业寄惠山泉
锡谷寒泉撱石俱并得新诗虿尾书急呼烹鼎供茗事晴江急雨看跳珠是功与世涤羶膄令我屡空常晏如安得左轓清颖尾风鑪煮茗卧西湖
次韵钱穆父赠松扇【勰】
银钩玉唾明蠒纸松箑轻凉并送似可怜远度帻沟漊适堪今时褦襶子丈人玉立气高寒三韩持节见神山应得安期不死草使我蝉蜕尘埃间
戏和文潜谢穆父松扇
猩毛束笔鱼网纸松柎织扇清相似动揺怀袖风雨来想见僧前落松子张侯哦诗松韵寒六月火云蒸肉山持赠小君聊一笑不须射雉彀黄间
次韵王炳之惠玉板纸【伯虎】
王侯须若缘坡竹哦诗清风起空谷古田小牋惠我百信知溪翁能解玉鸣碪千杵动秋山裹粮万里来辇毂儒林丈人有苏公相如子云再生蜀往时翰墨颇横流此公归来有边幅小楷多传乐毅论高词欲奏云门曲不持归扫苏公门乃令小人今拜辱去骚甚远文气卑画虎不成书势俗董狐南史一笔无误掌杀青司记録虽然此中有公议或辱五鼎荣半菽愿公进德使见书不敢求君米千斛
奉答谢公静与荣子邕论狄元规孙少述诗长韵
谢公遂如此宰木已三霜无人知句法秋月自澄江二子学迈俗窥杜见牖窗试斲郢人鼻未免伤手创蠏胥与竹萌乃不美羊腔自往见谢公论诗得濠梁世方尊两耳未敢筑受降丹穴凤凰羽风林虎豹章小谢有家法闻此不听将相思北风恶归鴈落斜行
戏答俞清老道人寒夜三首
索索叶自雨月寒遥夜阑马嘶车铎鸣羣动不遑安有人梦超俗去发脱儒冠平明视清镜政尔良独难闻道一稊米出身缚簪缨怀我伐木友寒衾梦丁丁富贵但如此百年半曲肱早晚相随去松根有茯苓牧羊金华山早通玉帝籍至今风低草见白石金华风烟下亦有君履迹何为红尘里颔须欲雪白奉和文潜赠无咎篇末多见及以既见君子云胡不喜为韵
龟以灵故焦雉以文故翳本心如日月利欲食之既後生玩华藻照影终没世安得八紘罝以道猎衆智谈经用燕说束弃诸儒传滥觞虽有罪末?弥九县张侯真理窟坚壁勿与战难以口舌争水清石自见野性友麋鹿君非我同羣文明近日月我亦不如君十载长相望逝川水沄沄何当谈絶倒茗椀对鑪薰北寺锁斋房陈钥时一啓晁张跫然来连璧照书几庭柏郁葱葱红榴罅多子时蒙吐佳句幽处万籁起先皇元丰末极厌士浅闻只今举秀孝天未丧斯文晁张班马首崔蔡不足云当今横笔阵一战静楚氛张侯窘炊玉僦屋得空垆但见索酒郎不见酒家胡虽肥如瓠壶胸中殊不麤何用知如此文采似於菟荆公六艺学妙处端不朽诸生用其短颇复凿户牖譬如学捧心初不悟已丑玉石恐俱焚公为区别不吾友陈师道抱独门扫轨晁张作荐书射雉用一矢吾闻举逸民故得天下喜两公阵堂堂此士可摩垒子瞻诗句妙一世乃云效庭坚体盖退之戏效孟郊樊宗师之比以文滑稽耳恐後生不解故以韵道之
我诗如曹桧浅陋不成邦公如大国楚吞五湖三江赤壁风月笛玉堂云雾窗句法提一律坚城受我降枯松倒涧壑波涛所舂撞万牛挽不前公乃独力扛诸人方嗤点渠非晁张双但怀相识察牀下拜老龎小儿未可知客或许敦厖诚堪壻阿巽买红纒酒缸
留王郎纯亮【世弼】
河外吹沙尘江南水无津骨肉常万里寄声何由频我随简书来顾影将一身留我左右手奉承白头亲小邦王事略虫鸟声无人王甥解鞍马夜语鸡唤晨母慈家人肥女慧男垂绅有田为酒事豚韭及秋春生涯得如此旧学更光新索去何草草少留慰艰勤百年才一炊六籍经几秦要知胸中有不与迹同陈郢人怀妙质聊欲运吾斤【白头一作白发】
送王郎
酌君以蒲城桑落之酒泛君以湘累秋菊之英赠君以黟川点漆之墨送君以阳关堕泪之声酒浇胸中之磊块菊制短世之颓龄墨以传千古文章之印歌以写一家兄弟之情江山万里头俱白骨肉十年眼终青连牀夜语鸡戒晓书囊无底谈未了有功翰墨乃如此何恨远别音书少炊沙作糜终不饱镂氷文章费工巧要须心地收汗马孔孟行世日杲杲有弟有弟力持家妇能养姑供珍鲑儿大诗书女丝【一作桑】麻公但读书煮春茶
古风二首上苏子瞻
江梅有佳实托根桃李场桃李终不言朝露借恩光孤芳忌皎洁冰雪空自香古来和鼎实此物升庙廊岁月坐成晚烟雨青已黄得升桃李盘以远初见尝终然不可口掷置官道傍但使本根在弃捐果何伤
青松出涧壑十里闻风声上有百尺丝下有千岁苓自性得久要为人制颓龄小草有远志相依在平生医和不并世深根且固蒂人言可医国何用太早计小大才则殊气味固相似
山谷集卷二

[book_title]山谷集卷三
钦定四库全书
山谷集卷三
宋　黄庭坚　撰
古诗五十首
贑上食莲有感
莲实大如指分甘念母慈共房头更深兄弟思实中有么荷拳如小儿手令我忆衆雏迎门索棃枣莲心政自苦食苦何能甘甘飡恐腊毒素食则怀慙莲生淤泥中不与泥同调食莲谁不甘知味良独少吾家双井塘十里秋风香安得同怀子归制芙蓉裳
赠郑郊
高居大士是龙象草堂丈人非熊罴不逢坏衲乞香饭唯见白头垂钓丝鸳鸯终日爱水镜菡萏晩风凋舞衣开径老禅来煮茗还寻密竹迳中归
寄裴仲谟【纶】
交游二十年义等亲骨肉风雨漂我巢公亦未有屋寄声来问安足音到空谷我家辇毂下薪桂炊白玉在官与影俱衣绽发曲局天机行日月春事勤草木念公笃行李野饭中道宿惊沙卷旍旗乌尾讹城角骚骚家治具夫子且归沐作书寄後乘为我追臣仆起居太夫人并问相与睦【乌尾讹城角一本作乌尾城角谡谡音缩】
送郑彦能宣德知福昌县【仅】
往时河北盗横行白昼驱人取【一作八】城郭唯闻不犯郑冠氏犬卧不惊民气乐只今化兵作锄耰田舍老翁百不忧铜章去作福昌县山中读书民有秋福昌爱民如父母当官不扰万事举用才之地要得人眼中虚席十四五不知诸公用心许鲁恭卓茂可人否
显圣寺庭枸杞
仙苖寿日月佛界承露雨谁为万年计乞此一抔土扶踈上翠盖磊落缀丹乳去家尚不食出家何用许政恐落人间采剥四时苦养成九节杖持献西王母
平隂张澄居士隐处三诗
仁亭
无心经世网有道藏丘山养生息天黥艺木印岁寒德人墙九仞强学窥一班张侯大雅质结发闯儒关奇赢或谐偶老大尝囏难筑亭上云雨日月转朱栏牀敷听万籁我家颇寛闲牧牛有坦涂亡羊自多端市声鏖午枕常以此心观
复庵
舂粮出求人行李弥宇宙久客渺愁人马饥仆夫瘦归来一丘中万事不改旧禾黍锄其骄牛羊鞭其後隐几天籁寒六凿忽通透
亨泉
水德通万物发源会时亨伏坎非心愿成川且意行栖迟林丘下欲濯无尘缨杖藜逢载酒一瓢酌余清
双井茶送子瞻
人间风日不到处天上玉堂森宝书想见东坡旧居士挥毫百斛泻明珠我家江南摘云腴落磑霏霏雪不如为公唤起黄州梦独载扁舟向五湖
和答子瞻
一月空回长者车报人问疾遣儿书翰林贻我东南句窗间默坐得玄珠故园溪友脍腹腴远包春茗问何如玉堂下直长廊静为君满意说江湖
子瞻以子夏丘明见戏聊复戏荅
化工见弹大早计端为失明能着书迩来似天会事发泪睫见光犹陨珠喜公新赐紫琳腴上清虚皇对久如请天还我读书眼愿载轩辕讫鼎湖
省中烹茶怀子瞻用前韵
合门井不落第二竟陵谷帘定误书思公煮茗共汤鼎蚯蚓窍生鱼眼珠置身九州之上腴争名焰中沃焚如但恐次山胷磊块终便【平声】酒舫石鱼湖【元次山石鱼湖歌曰石鱼湖似洞庭夏水欲满君山青疾风三日作大浪不能废人运酒舫】
以双井茶送孔常父【武仲】
校经同省并门居无日不闻公读书故持茗椀浇舌本要听六经如贯珠心知韵胜舌知腴何似宝云与真如汤饼作魔应午寝慰公渇梦吞江湖
常父荅诗有煎点径须烦緑珠之句复次韵戏荅
小鬟虽丑巧妆梳扫地如镜能检书欲买娉婷供煮茗我无一斛明月珠知公家亦阙扫除但有文君对相如政当为公乞如愿作牋远寄宫亭湖【牋一作书】
戏呈孔毅父【平仲】
管城子无食肉相孔方兄有絶交书文章功用不经世何异丝窠缀露珠校书着作频诏除犹能上车问何如忽忆僧牀同野饭梦随秋鴈到东湖
以圃茶洮州緑石研赠无咎文潜
晁子智囊可以括四海张子笔端可以回万牛自我得二士意气倾九州道山延阁委竹帛清都太微望冕旒贝宫胎寒弄明月天网下罩一日收此地要须无不有紫皇访问富春秋晁无咎赠君越侯所贡苍玉璧可烹玉尘试春色浇君胷中过秦论斟酌古今来活国张文潜赠君洮州緑石含风漪能淬笔锋利如锥请书元佑开皇极第入思齐访落诗
晁张和荅秦觏五言予亦次韵
山林与心违日月使鬓换儒衣相诟病文字奉娱玩自古非一秦六籍盖多难诗书或发冢熟念令人惋秦君锐本学骥子已血汗相期骖天衢伯乐尝一盼士为欲心缚寸勇辄尺懦要当观此心日照云雾散扶踈万物影宇宙同璀璨置规岂惟君亦自警弛慢
常父惠示丁卯雪十四韵谨同韵赋之
春皇赋上瑞来寜黄屋忧下令走百神大云庇九丘风声将仁气艳艳生瓦沟寒花舞零乱表里照皇州千门委圭璧晓日不肯收元年冬无泽穴处长螟蟊两宫初旰食补衮献良筹有道四夷守无征万邦休耆年秉国论泾渭极分流辍耒入班品逸民尽归周股肱共一体间不容戈矛人材如金玉同美异刚柔政须衆贤和乃可踈共吺改弦张敝法病十九已瘳王指要不匿蚀非日月羞桑林请六事河水问九畴天意果然得玄功与吾谋此物有嘉德占年在麦秋近臣知天喜玉色动冕旒儒馆无他事作诗配崇丘
次韵荅曹子方杂言【辅】
忧鵩入归来杞国痛天摧玉堂却对邓公直北门唤仗听风雷山川悠远莫浪许富贵峥嵘今鼎来万壑松声如在耳意不及此文生哀
和荅子瞻和子由常父忆馆中故事诗
二苏上连璧三孔立分鼎少小看飞腾中年嗟远屏风撼鶺鴒枝波寒鸿鴈影天不椓斯文俱来集台省日月黄道明桃李清昼永时平少犴狱地禁絶鼃黾颇怀修故事文会陈果茗当时羣玉府人物殊秀整下直马阗阗杯盘具俄顷共醉凌波袜谁窥投辖井天网极恢踈道山非簿领何曾归闭门灯火坐闲冷欲观太平象复古望公等贱子托後车当烦煮汤饼
谢公定和二范秋怀五首邀予同作【悰】
西风一叶脱迹已不可扫巷有白马生朝回焚谏草谁云事君难是亦父子间所要功补衮不言能犯顔四会有黄令学古着勲多白头对红叶柰此揺落何虽怀斲鼻巧有斧且无柯安得五十弦奏此寒士歌采莲涉江湖采菊度林薮插鬓不成妍谁怜飞蓬首平生耦耕地风雨深稂莠谢公遂如此永袖絶弦手往日孙阳翟才可任遗补击强如摧枯食蘖不知苦属者缺谏垣时论或未许傥可假一邦使民作邹鲁用智常恨耄用决常恨早推毂天下士诚心要倾倒海宇日清明庙堂勤洒扫何为陈师道白发三径草
谢送碾赐壑源拣芽
矞云从龙小苍璧元丰至今人未识壑源包贡第一春缃匳碾香供玉食睿思殿东金井栏甘露荐椀天开顔桥山事严庀百局补衮诸公省中宿中人传赐夜未央雨露恩光照宫烛左丞似是李元礼好事风流有泾渭肯怜天禄校书郎亲敕家庭遣分似春风饱识大官羊不惯腐儒汤饼肠搜搅十年灯火读令我胷中书传香已戒应门老马走客来问字莫载酒【补衮一作衮司】
以小团龙及半挺赠无咎并诗用前韵为戏
我持玄圭与苍璧以暗投人渠不识城南穷巷有佳人不索宾郎常晏食赤铜茗椀雨斑斑银粟翻光解破颜上有龙文下棊局担囊赠君诺已宿此物已是元丰春先皇圣功调玉烛晁子胷中开典礼平生自期莘与渭故用浇君磊块胷莫令鬓毛雪相似曲几团蒲听煮汤煎成车声绕羊肠鷄苏胡麻留渴羌不应乱我官焙香肥如瓠壶鼻雷吼幸君饮此勿饮酒【担囊一本作揺囊】
次韵子由绩溪病起被召寄王定国
种萱盈九畹苏子忧国病炎蒸卧百战山立有余劲斯人廊庙器不合从远屏江湖揺归心白发侵老境艰难喜归来如晴月生岭仍怀阻归舟风水蛟鳄横补衮谏官能用儒吾道盛上书诋平津蠧藁初记省至今民社计非事颊舌竞方采立本朝献纳继晨瞑人材包新旧王度济寛猛必开曲突谋满慰倾耳听斯文吕与张泉下亦苏醒天与四门辟国势九鼎定身得遭太平分甘守闲冷天津十年面相见颀而整何时及国门休暇过煮茗烧灯留夜语鸿鴈看对影但恐张罗地颇复多造请维此礼部公寒泉甃旧井谪去久羸瓶召还汲修绠太任决斋宫陛下天统庆日月进亨衢经纬寒耿耿西走已和戎南迁无哀郢谁言两逐臣朝辔天街并王子窜炎洲万死保躯命还家颊故红信亦抱渊静税屋待车音扫门亲帚柄行当怀书传载酒求是正端如尝橄?苦过味方永
秘书省冬夜宿直寄怀李德素
曲肱惊梦寒皎皎入牖下出门问何祥岑寂省中夜姮娥携青女一笑粲万瓦怀我金玉人幽独秉大雅古来絶朱弦盖为知音者同牀有不察而况子在野独立占少微长怀何由写
次韵荅邢惇夫【居实】
为山不能山过在一篑止渥洼骐驎儿堕地志千里岷江初滥觞入楚乃无底将升圣人堂道固有廉陛邢子好少年如世有源水方求无津涯不作蛙井喜儿中兀老苍趣造甚奇异过阅王公门袖中有漫刺别来阻河山望远每障袂斯文向千载有志常寡遂後生文楚楚照影若孔翠不应太玄草曦价咸阳市雨作枕簟秋官闲省中睡梦不到汉东茗椀乃为祟闻君肺渇减颇复佳食寐读书得新功来鴈寄一字【奇异一作奇伟】
次韵张仲谋过酺池寺斋【询】
十年醉锦幄酴醿照金沙欹眠春风底不去留君家是时应门儿紫兰茁其牙只今将弟妹嬉戏牵羊车忽书满窗纸整整复斜斜平生悲欢事头绪如乱麻苟禄无补报几成来食嗟喜君崇名节青云似可涯我梦江湖去钓船刺芦花江滨开园宅畦蔗莳棃樝梦惊如昨日炊玉困京华公来或藜羮爱我不疵瑕深念烦乡里忍穷禁贷賖夜谈帘幕冷霜月动金蛇即是桃李月春虫语交加我亦无酒饮一室可盘蜗要公共文字朱墨勘舛差非复少年日声名取嫮姱诸阮有二妙能诗定自嘉何时来煮饼蟹眼试官茶
送谢公定作竟陵主簿
谢公文章如虎豹至今斑斑在儿孙竟陵主簿极多闻万事不理专讨论涧松无心古须鬛天球不琢中粹温落笔尘沙百马奔剧谈风霆九河飜胷中恢踈无怨恩当官持廉且不烦吏民欺公亦可忍慎勿惊鱼使水浑汉滨耆旧今谁存驷马高盖徒纷纷安知四海习凿齿拄笏看度南山云
赠送张叔和
张侯温如邹子律能令阴谷黍生春有齐先君之季女十年择对无可人箕帚扫公堂上尘家风孝友故相亲庙中时荐南涧苹儿女衣袴得补纫两家俱为白头计察公与人意甚真吏能束缚老奸手要使鳏寡无颦呻但送此光还照已平生倦学皆日新我提养生之四印君家所有更赠君百战百胜不如一忍万言万当不如一默无可简择眼界平不藏秋毫心地直我肱三折得此医自觉两踵生光辉团蒲日静鸟吟时鑪薰一炷试观之【日静一作风静】
次韵秦觏过陈无已书院观鄙句之作【师道】
陈侯大雅姿四壁不治第碌碌盆盎中见此古罍洗薄饭不能羮墙阴老春荠唯有文字性万古抱根柢我学少师承坎井可窥底何因蒙赏味相享当牲醴试问求志君文章自有体玄钥锁灵台渠当为公啓【惟有文字性一作文字工】
次韵子瞻送顾子敦河北都运二首【临】
儒者给事中顾公甚魁伟经明往行河商略颇应史劳人又费乏国计安能已成功渠有命得人斯可喜似闻阻饥余恶少惊邑里啓钥探珠金夺怀取姝美部中十盗发一二书奏纸西连魏三河东近齐四履此岂小事哉何但行治水使民皆农桑乃见真儒耳
今代顾虎头骨相自雄伟不令长天官亦合丞御史能贫安四壁无愠可三已昨来立清班国士相顾喜何因将使节风日按千里汲黯不居中似非朝廷美大任録万事御坐留谏纸发政恐伤民天步薄冰履苍生忧其鱼南亩多被水公行图安集信目勿信耳
饯子敦席上奉同孔经父八韵【文仲】
日永知槐夏云黄喜麦秋同朝国士集赐沐吏功休只园冠盖地清与耳目谋晴云浮茗椀飞雹落文楸一客衆主人醉此顾虎头虎头持龙节排河使东流厥田惟上上桑麻十数州计功不汗马可致万户侯【龙节一作汉节】
次韵寄晁以道【说之】
河汉牛与女咫尺不得语欢然共秋盘以兹不忘故我友在天末问天许见否云雨隔九关日月不我与念公坐臞禅守心如缚虎颇思携法喜举案饁南亩不闻犯斋收犹闻画眉诩良为鼻祖来渠伊为伴侣我有桂溪刀聊凭东风去
次以道韵寄范子夷子默【正平正思】
鼓缶多秦声琵琶作胡语是中非神奇根器如此故范公秉文德断国极可否至今筦枢机大度而少与蝉嫣世有人风壑啸两虎小心学忠孝鄙事能壠亩持论不籧篨奉身谢夸诩颇知城南园文会英俊侣何当休沐归怀茗就煎去
僧景宗相访寄法王航禅师
抱牍稍退鳬鹜行倦禅时作橐驼坐忽忆头陀云外人闭门作夏与僧过一丝不挂鱼脱渊万古同归蚁旋磨山中雨熟瓜芋田唤取小僧休乞钱
送李德素归舒城
僧夏莫问涂麦秋宜煮饼北寺旬休归长廊六月冷簟飜寒江浪茶破苍璧影李侯为我来遽以归期请青衿废诗书白发违定省荒畦当鉏灌蠧简要籖整挽衣不可留决去事幽屏天恢猎德网日饎养贤鼎此士落江湖熟思令人瘿胷中吉祥宅膜外荣辱境婆娑万物表藏刃避綮肯人生要当学安燕不彻警古来惟深地相待汲修绠
谢王仲至惠洮州砺石黄玉印材【钦】
洮砺发劒虹贯日印章不琢色蒸栗磨礲顽钝印此心佳人持赠意坚密佳人鬓雕文字工藏书万卷胷次同日临天闲豢真龙新诗得意挟雷风我贫无句当二物看公到海取明月
题松下渊明
南渡诚草草长沙想艰难松风自度曲我琴不须弹远公香火社遗民文字禅虽非老翁事幽尚亦可观客来欲开说觞至不得言【开一作问】
次韵子瞻咏好头赤图
李侯画骨不画肉笔下马生如破竹秦驹虽入天仗图犹恐真龙在空谷精神权奇汗沟赤有头赤乌能逐日安得身为汉都护三十六城看历历【不画肉一作亦画肉天伏一作天马有头赤乌一作自有赤乌】
咏伯时虎脊天马图
笔端那有此千里在胷中四蹄雷雷去一顾马羣空谁能乘此物超俗驾长风逸材归辔勒岁在执徐同【雷电一作雷雹】
咏伯时象龙图
上党良家子挽强如屈肘三十学春秋岂为莎车首谁言冯光禄不如甘延寿虽无千户封乃得六龙友
题竹石牧牛
野次小峥嵘幽篁相依緑阿童三尺箠御此老觳觫石吾甚爱之勿遣牛砺角牛砺角尚可牛鬬残我竹
观伯时画马
仪鸾供帐饕蝨行翰林湿薪爆竹声风帘官烛泪纵横木穿石盘未渠透坐窗不遨令人瘦贫马百菣逢一豆眼明见此五花騘径思着鞭随诗翁城西野桃寻小红
记梦
衆真絶妙拥灵君晓然梦之非纷纭窗中远山是眉黛席上榴花皆舞裙借问琵琶得闻否灵君色庄妓揺手两客争棋烂斧柯一儿坏局君不呵杏梁归燕空语多奈此云窗雾合何
山谷集卷三

[book_title]山谷集卷四
<集部,别集类,北宋建隆至靖康,山谷集>
钦定四库全书
山谷集卷四
宋　黄庭坚　撰
古诗五十首
和荅外舅孙莘老
西风挽不来残暑推不去出门厌鞾?税驾喜巾屦道山邻日月清樾深牖户同舍多望郎闲官无窘步少监岩壑姿宿昔廊庙具行趋补衮职黼黻我王度归休饮热客觞豆愆调护浩然养灵根勿药有神助寄声旧僚属训诰及匕箸尚怜费谏纸玉唾洒新句北焙碾玄璧谷帘煮甘露何时临书几剥芡谈至暮
次韵子瞻送李豸
骥子堕地追风日未试千里谁能识习之实録葬皇祖斯文如女有正色今年持橐佐春官遂失此人难塞责虽然一哄有奇耦博悬於投不在德君看巨浸朝百川此岂有意潢潦前愿为雾豹怀文隐莫爱风蝉蜕骨仙次韵子瞻和王子立风雨败书屋有感
妇翁不可挝王郎非娇客十年为从学苦淡共堙厄燕雀嗤鸿渐犬羊睨麟获遇逢泾渭分脸梦春冰释平生五车书才吐二三策已作谤薰天金朱果何益君穷一窻下风雨更削迹诗工知学进词苦见意廹俗情傲秦赘妇舍不煖席南治从东家不闻被嘲剧师儒并世难日月过箭疾公今未有田把笔耕六籍
次韵子瞻寄眉山王宣义
参军但有四立壁初无临江千木奴白头不是折腰具桐?棕鞵称老夫沧江鸥鹭野心性阴壑虎豹雄牙须鷫鸘作裘初服在猩血染带邻翁无昨来杜鹃劝归去更得把酒听提壶当今人材不乏使天上二老须人扶儿无饱饭尚勤书妇无复褌且着襦社瓮可漉溪可渔更问黄鸡肥与癯林间醉着人伐木犹梦官下闻追呼万钉围腰莫爱渠富贵安能润黄垆
听宋宗儒摘阮歌
翰林尚书宋公子文采风流今尚尔自疑耆域是前身囊中探丸起人【一作九】死貌如千岁枯松枝落魄酒中无定止得钱百万送酒家一笑不问今余几手挥琵琶送飞鸿促弦聒醉惊客起寒虫催织月笼秋独鴈叫羣天拍水楚国羇臣放十年汉宫佳人嫁千里深闺洞房语恩怨紫燕黄鹂韵桃李楚狂行歌惊市人渔父挐舟在葭苇问君枯木着朱绳何能道人意中事君言此物传数姓玄璧庚庚有横理闭门三月传国工身今亲见阮仲容我有江南一丘壑安得与君醉其中曲肱听君写松风【琵琶一作阮咸】
次韵文潜同游王舍人园
移竹淇园下买花洛水阳风烟二十年花竹可迷藏九衢流车马相值各匆忙岂有道边宅静居如宝坊幅巾延客酒妙歌小红裳主人有班缀衣拂御炉香常恐鶗鴂鸣百草为不芳故作龟曳尾颇深漆园方初开蜗牛庐中置师子牀买田宛丘间江汉起滥觞今此百亩宫冬温夏清凉身闲阅世故宇静发天光安肯声利场牵黄臂老苍张侯笔瑞世三秀丽斋房作诗盛推赏明珠计斛量扫花坐晩吹妙语益难忘重游樊素病捧心不能糚来日犹可追听我歌楚狂
次韵定国闻苏子由卧病绩溪
炎洲冬无冰十月雷虺虺及春虐疠行用人祭非鬼巫师司民命药石不入市溪弩潜发机土风甚不美苏子卧江南感叹中夜起闻道病在牀食鱼不知旨寒暑战胷中士穷有如此此公天机深爵禄心已死养生遗形骸观妙得骨髄后皇莳嘉橘中岁多成枳佳人何时来为天啓玉齿湔祓瘴雾姿朝趋去天咫诸公转鸿钧国器方荐砥矢诗写予心庄语不加绮
博士王扬休辗密云龙同事十三人饮之戏作
矞云苍璧小盘龙贡包新様出元丰王郎坦腹饭牀东太官分物来妇翁棘围深鎻武成宫谈天进士雕虚空鸣鸠欲雨唤雌雄南岭北岭宫徵同午窻欲眠视蒙蒙喜君开包碾春风注汤官焙香出笼非君灌顶甘露椀几为谈天乾舌本
荅黄冕仲索煎双井并简扬休【裳】
江夏无双乃吾宗同舍颇似王安丰能浇茗椀湔祓我风袂欲挹浮丘翁吾宗落笔赏幽事秋月下照澄江空家山鹰爪是小草敢与好赐云龙同不嫌水厄幸来辱寒泉汤鼎听松风夜堂朱墨小灯笼惜无纤纤来捧椀唯倚新诗可传本
再荅冕仲
丘壑诗书虽数穷田园芋栗颇时丰小桃源口雨繁红春溪蒲稗没鳬翁投身世网梦归去摘山鼓声雷隐空秋堂一笑共灯火与公草木臭味同安用茗浇磊块胷他日过饭随家风买鱼贯柳鸡着笼更当力贫开酒椀走谒邻翁称子本
戏荅陈元舆【轩】
平生所闻陈汀州蝗不入境年屡丰东门拜书始识面鬓发幸未成老翁官饔同盘厌腥腻茶瓯破睡秋堂空自言不复蛾眉梦枯淡颇与小人同但忧迎笑花枝【一作新粧】红夜窻冷雨打斜风秋衣沉水换薰笼银屏宛转复宛转意根难拔如薤本
再荅元舆
君不能入身帝城结子公又不能击强有如诸葛丰法当憔悴百寮底五十天涯一秃翁问君何自今为郎便殿作赋声摩空偶然樽酒相劳苦牛铎调与黄锺同安得朱轓各凭熊江南楼阁白苹风劝归啼鸟晓窻笼男儿邂逅功补衮鸟倦归巢叶归本
次韵冕仲考进士试卷
少来迷翰墨无异虫蠧木诸生程艺文承诏当品目牀敷设箱篚赋纳忽数束变名混甲乙誊写失句读昼窻过白驹夜几跋红烛钓深思嘉鱼攻璞愿良玉谈天用一律押韵厌重复丝布澁难缝快意忽破竹圣言禆曲学割衮缀邪幅注金无全巧窃发或中鹄翟公辟痈老薪槱茂棫朴御史威降霜行私不容粟吏部提英鉴片善蒙采録博士刈其楚铨量颇三复因人享成事贱子真碌碌【过白驹一作爱白驹】
演雅
桑蚕作茧自纒裹珠蝥结网工遮逻燕无居舍经始忙蝶为风光勾引破老鶬衔石宿水饮穉蜂趋衙供蜜课鹊传言语安得闲鸡催晨兴不敢卧气陵千里蝇附骥枉过一生蚁旋磨蝨闻汤沸尚血食雀喜宫成自相贺晴天振羽乐蜉蝣空宂祝儿成蜾臝蛣蜣转丸贱苏合飞蛾赴烛甘死祸井边蠧李螬苦肥枝头饮露蝉常饿天蝼伏隙録人语射工含沙须影过训狐啄屋真行怪蠨蛸报喜太多可鸬鷀密伺鱼虾便白鹭不禁尘土涴络纬何尝省机织布谷未应勤种播五技鼯鼠笑鸠拙百足马蚿怜鼈跛老蚌胎中珠是贼醯鸡瓮里天几大螳螂当辙恃长臂熠燿宵行矜照火提壶犹能劝沽酒黄口只知贪饭颗伯劳饶舌世不问鹦鹉才言便关鎻春蛙夏蜩更嘈杂土蚓壁蟫何碎琐江南野水碧於天中有狎鸥闲似我【狎鸥一作白鸥】
戏荅赵伯充劝莫学书及为席子泽解嘲【叔盎延赏】
平生饮酒不尽味五鼎馈肉如嚼蜡我醉欲眠便遣客三年窥墙亦面壁空余小来翰墨塲松烟兔頴傍明窻偶随儿窻洒墨汁衆人许在崔杜行晩学长沙小三昧幻出万物真成狂龙蛇起陆雷破柱自喜奇观绕绳牀家人骂笑宁有道汚染黄素败粉墙诚不如南邻席明府蛛网鎻砚蜗书梁怀中探丸起九死才术颇似汉太仓感君诗句唤梦觉邯郸初未熟黄粱身如朝露无牢强玩此白驹过隙光从此永明书百卷自公退食一炉香
戏书秦少游壁【观】
丁令威化作辽东白鹤归朱顔未改故人非微服过宋风退飞宋父拥篲待来归谁馈伯劳鸜鹆妃秦氏乌生八九子雅乌之兄毕逋尾忆炊门牡烹伏雌未肯增巢令汝栖莫愁野雉踈家鸡但愿主人印累累
次韵孙子实寄少游【端】
薛宣欲吏云季氏或招闵此公胷中秋万物被收攟卖药偶知名草玄非近凖才难不易得志大略细谨士生要弘毅天地为盖轸骥来盐车骖井下短绠引难甘呼尔食聊寄粲然辴谁能借前筹还妇用束緼吾闻调羮鼎异味及枌槿岂某供王羞而弃会稽笋
次韵荅秦少章乞酒【觏】
朝事鞍马早吏曹文墨拘初无尺寸补但与友朋踈岂知箪瓢子卧起一牀书炙背道尧舜雪屋相与娱步出城东门野鸟吟废墟颇知富贵事势穷心亦舒诗来献穷状水饼嚼冰蔬斗酒得醉否枵腹如瓠壶亦可召西舍侯嬴非博徒
赠秦少仪【觌】
汝南许文休马磨自衣食但闻郡功曹满世名藉藉渠命有显晦非人作通塞秦氏多英俊少游眉最白频闻鸿鴈行笔皆万人敌吾蚤知有觏而不知有觌少仪袖诗来剖蚌珠的历乃能持一镞与我箭锋直自吾得此诗三日卧向壁挽士不能寸推去辄数尺才难不其然有亦未易识【此诗一作此士挽士一作挽来】
次韵子实题少章寄寂斋
虚名误壮夫今古可笑闵屍裹万里归书载五车攟安知衡门下身与天地凖秦晁两美士内行颇修谨余欲造之深抽琴去其轸寄寂喧哄间此道【一作鈎深】有汲引狱户闻笞榜市声杂嘲辴二生对曲肱圭玉发石藴小大穷鹏鷃短长春椿槿【一作付椿槿】欲闻寂时声黄锺在龙笋
送少章从翰林苏公余杭
东南淮海惟扬州国士无双秦少游欲攀天关守九虎但有笔力回万牛文学纵横乃如此故应当家有季子时来谁能力作难鸿鴈行飞入道山斑衣儿啼真自乐从师学道也不恶但【一作自】使新年胜故年即如常在郎罢前
便籴王丞送碧香酒用子瞻韵戏赠郑彦龙
食贫好饮尝自嘲日给上尊无国相大农部丞送新酒碧香窃比王家酿应怜坐客竟无氊更遭官长颇讥谤银杯同色试一倾排遣春寒出帏帐浮蛆翁翁盃底滑坐想康成论泛盎重门着关不为君但备恶客来仇饷【送新一作肯送】
咏史呈徐仲车【积】
诸葛见益州释耒荅三顾川流恨未平武功原上路杜微对诸葛舆致但求去倾心倚经纶坐上漫书疏白鸥渺兼葭霜鹘在指呼借问诸葛公何如迎主簿
宿旧彭泽怀陶令
潜鱼愿深渺渊明无由逃彭泽当此时沉冥一世豪司马寒如灰礼乐卯金刀岁晩以字行更始号元亮凄其望诸葛抗脏犹汉相时无益州牧指挥用诸将平生本朝心岁月閲江浪空余诗语工落笔九天上向来非无人此友独可尚属予刚制酒无用酌杯盎欲招千载魂斯文或宜当
卧陶轩【为晁无咎作】
陶公白头卧宇宙一北窻但闻窻风雨平陆漫成江卯金扛九鼎把菊醉胡牀城南晁正字国器无等双日月丽宸极大明朝万邦假版未通班晓严梦逢逢万卷曲肱里胷中湛秋霜亦有好事人叩门提酒缸欲眠不遣客真处更难忘
次韵吴宣义三径怀友
佳眠未知晓屋角闻晴哢万事颇忘怀犹牵故人梦采兰秋蓬深汲井短绠冻起看冥飞鸿乃见天宇空甚念故人寒谁省机与综往者天一方日月老宾送往者不可言古栢守翁仲
送刘季展从军鴈门二首
刘郎才力耐百战苍鹰下韝秋未晚千里荷戈防甲马十年读书厌藜苋试寻北产汗血驹莫杀南飞寄书鴈人生有禄亲白头可令一日无甘馔
石砆谷中玉子瘦金刚窟前药草肥仙家耕耘成白璧道人煮掘起风痱绦囊璀璨思盈斗竹畚香甘要百围到官莫道无来使日日北风鸿鴈归
题宛陵张待举曲肱亭
仲蔚蓬蒿宅宣城诗句中人贤忘巷陋境胜失途穷寒葅书万卷零乱刚直胷偃蹇勲业外啸歌山水重晨鷄催不起拥被听松风
送张天觉得登字
张侯起巴渝翼若垂天鹏历诋汉诸公霜风拂觚棱去国行万里淡如云水僧归来头益【一作亦】白小试不尽能湖海尚豪气有人议陈登持节上三晋典刑寄哀矜公家有闲日禅窟问香灯因来叙行李斩寄老崖藤
戏和荅禽语
南村北村雨一犂新妇饷姑翁哺儿田中啼鸟自四时催人脱袴着新衣着新替旧亦不恶去年租重无袴着
和邢惇夫秋怀十首
残暑已俶装好风方来归未能踈团扇颇复制秋衣高蝉遽如许长吟送落晖相戒趣女功莎虫能表微曩时高唐客暮雨朝行云阴居怀天匹楚观梦纷纭我欲覩光仪斋明炷炉薰天高万物肃谁为帝子魂七均师无声五和常主淡芸芸观此归一德贯真滥梦临秋江水鱼虾避窥瞰明月本无心谁令作寒监【观此归一作归此妙】
王度无畦畛包荒用冯河秦收郑渠成晋得楚材多用人当其物不但轴与薖六通而四辟玉烛四时和相如用全赵留侯开有汉名登泰山重功略天下半让颇封韩彭事成羣疑泮天道常曲全小智骜後患庆州名父子忠勇横八区许身如稷契初不学孙吴荷戈去防秋面皱鬓欲踈虽折千里衡岂若秉事枢谢公藴风流诗作鲍照语丝虫萦草纸笔力挟风雨万里投谏书石交化豺虎四方用贤髦先成泉下土今日吕虢州堂堂古遗直许国输九死补天链五色颇修谏员缺人夀无金石西风壮士【一作夫】泪多为程颢滴吾友陈师道抱瑟不吹竽文章似扬马欬唾落明珠固穷有胆气风壑啸於菟秋来入诗律陶谢不枝梧邢子卧北窻吟秋意少悰读书用意苦呕血惊乃翁安得和扁辈为浣学古胷肺热今好否微凉生井桐次韵子瞻题无咎所得与可竹二首粥字韵戏嘲无咎人字韵咏竹
十字供笼饼一水试茗粥忽忆故人来壁间风动竹舍前粲戎葵舍後荒苜蓿此郎如竹瘦十饫九不肉地下文夫子风流絶此人能和晚烟色幻出岁寒身马鬛松成拱鵞溪墨尚新应怀斲泥手去作竹林神
次韵文潜休沐不出二首
风尘车马逐得失两关心惟有张仲蔚门前蓬藋深自公及归沐毕愿诗书林墙东作走马万里气駸駸【文潜善画马】
与世自少味闭关非有心戎葵一笑粲露井百尺深着书洒风雨枯笔束如林苏公叹妙墨逼人太駸駸
和游景叔月报三捷【师雄】
汉家飞将用庙谋复我匹夫匹妇雠真成折箠禽胡月不是黄榆牧马秋幄中已断匈奴臂军前可饮月氐头愿见呼韩朝海上诸将不用万户侯
谢景叔惠冬笋雍酥水棃三物
玉人怜我长蔬食走送厨珍不自尝秦牛肥腻酥胜雪汉苑甘寒棃得霜氷底斲春生笋束豹文解箨馔寒玉见他桃李忆故园馋獠应残遶窻竹
再荅景叔
女三为粲当献王三珍同盘乃得尝甘泉下绕藜苋膓令我诗句挟风霜小人食珍敢取足都城一饭炊白玉赐钱千万民犹饥雷後排檐冻银竹
出城送客过故人东平侯赵景珍墓【令璸】
朱颜苦【一作欲】留不肯住白髪政尔欺得人婵娟去作谁家妾意气都成一聚尘今日牛羊上邱垄当时近前左右嗔花开鸟啼荆棘里谁与平章作好春
寄尉氏仓官王仲弓
啸台有佳人玄髪监笄珥登高歌一曲听者倾城市门无行媒迹草木倚憔悴人物方眇然谁能委圭币
山谷集卷四

[book_title]山谷集卷五
钦定四库全书
山谷集卷五
宋　黄庭坚　撰
古诗七十首
考试局与孙元忠博士竹间对窻夜闻元忠诵书声调悲壮戏作竹枝歌三章和之【朴】
南窻读书声伊吾北窻见月歌竹枝我家白髪问乌鹊他家红粧占蛛丝
屋山啼乌儿当归玉钗罥蛛郎马嘶去时灯火正月半阶前雪消萱草齐
勃姑夫妇喜相唤街头雪泥即渐乾已放游丝高百尺不应桃李尚春寒
效王仲至少监咏姚花用其韵四首
映日低风整复斜緑玉眉心黄神遮大梁城里虽罕见心知不是牛家花
九嶷山中萼緑华黄云承韤到羊家真诠虫蚀诗句断犹托余情开此花
仙衣襞积驾黄鹄草木无光一笑开人间风日不可耐故待成隂叶下来
汤沐冰肌照春色海牛押帘风不开直言红尘无路入犹傍蜂须蝶翅来
戏答王定国题门两絶句
非复三五少年日把酒偿春颊生红白鸥入羣颇相委不谓惊起来宾鸿
颇知歌舞无窍凿我心块然如帝江花里雄蜂雌蛱蝶同时本自不作双
荅许觉之惠桂花椰子茶盂二首【彦先】
万事相寻荣与衰故人别来鬓成丝欲知岁晚在何许唯说山中有桂枝
硕果不食寒林梢割而器之如悬匏故人相见各贫病犹可烹茶当酒肴
戏荅陈季常寄黄州山中连理松枝二首【慥】
故人折松寄千里想听万壑风泉音谁言五鬛苍烟面犹作人间儿女心
老松连枝亦偶然红紫事退独参天金沙滩头琐子骨不妨随俗蹔婵娟
姨母李夫人墨竹二首
深闺净几试笔墨白头腕中百斛力荣荣枯枯皆本色悬之高堂风动壁
小竹扶疎大竹枯笔端真有造化罏人间俗气一点无健妇果胜大丈夫
王才元惠梅花三种皆妙絶戏荅三首【棫】
城南名士遣春来三月乃见腊前梅定知锁着江南客故放緑梢春晚回【梢一作隂】
舍人梅坞无关锁携酒俗人来未曾旧时爱菊陶彭泽今作梅花树下僧
病夫中岁屏桮杓百叶缃梅触拨人拂杀官黄春有思满城桃李不能春【杀一作掠】
王稚川既待【一作得】官都下有所盼未归予戏作林夫人欵乃歌二章与之竹枝歌本出三巴其流在湖湘耳欸乃乃湖南歌也【欸音袄乃音蔼】
花上盈盈人不归枣下纂纂实已垂腊雪在时听马嘶长安城中花片飞
从师学道鱼千里盖世成功黍一炊日日倚门人不见看尽林乌反哺儿
次韵子瞻子由题憇寂图二首
松舍风雨石骨瘦法窟寂寥僧定时李侯有句不肯吐淡墨写出无声诗
龙眠不似虎头痴笔妙天机可并时苏仙漱墨作苍石应解种花开此时
刘晦叔许洮河緑石研【昱】
久闻岷石鸭头绿可磨桂溪龙文刀莫嫌文吏不知武要试饱霜秋兔毫
寺斋睡起【元酺池寺睡起二首其一东字韵见第九卷】
小黠大痴螳捕蝉有余不足夔怜蚿退食归来北窻梦一江春月趂鱼船【春月一作风月】
王立之承奉诗报梅花已落尽次韵戏荅【直方】
南枝北枝春事休榆钱可穿柳带柔定自沈郎作诗瘦不应春能生许愁【沈郎一作庾郎】
自门下後省归卧酺池寺观卢鸿草堂图
黄尘逆帽马辟易归来下帘卧书空不知绣鞍万人立何如卢郎驾飞鸿
颐轩诗六首【并序】
高君素作颐轩请予赋诗予为说其义曰在易之颐观颐自求口实其传曰观颐观其所养也自求口实观其自养也单豹岩栖谷饮有孺子之色而虎攻其外张毅擎跽曲拳养人间之誉而疾攻其内养虎者不以全物与之牧羊者去其败羣视其後者而鞭之养鹰者饥之是谓观其所养之性也庖丁不以肯綮婴其解牛之刀痀偻丈人不以万物易蜩之翼匹夫之志不可夺於三军之帅是谓观其自养观其所养尽物之性也观其自养尽已之性也诗云如切如磋如琢如磨求尽性而已君素乐善能贤将求学问日新之功故作颐轩以养其正吉乃以观颐自求口实六字作诗以劝戒之
金石不随波松竹知岁寒冥此芸芸境回向自心观知足是灵龟无厌乃朶颐虚心万物表寒暑自四时无外一精明六合同出自公能知本原佛亦不相似辱莫辱多欲乐莫乐无求人生强学耳万古一东流枢机要发迟饮食减【一作戒】味厚渔人溺於波君子溺於口
泾流不浊渭种桃无李实养心去尘缘光明生虚室贾天锡惠宝薰乞诗予以兵卫森画戟燕寝凝清香十字作诗报之久失此藁偶於门下後省故纸中得之
险心游万仭躁欲生五兵隐几香一炷灵台湛空明昼食鸟窥台宴坐日过砌俗氛无因来烟霏作舆卫石蜜化螺甲榠?煮水沈博山孤烟起对此作森森轮囷香事已郁郁着书画谁能入吾室脱汝世俗械贾侯怀六韬家有十二戟天资喜文事如我有香癖林花飞片片香归衔泥燕闭合和春风还?蔚宗传公虚采苹宫行乐在小寝香光富发闻色败不可稔牀帷夜气馥衣桁晩烟凝瓦沟鸣急雪睡鸭照华灯雉尾映鞭声金罏拂太清班近闻香早归来学得成衣篝丽纨绮有待乃芬芳当念真富贵自薰知见香
戏咏腊梅二首
金蓓锁春寒恼人香未展虽无桃李顔风味极不浅体薰山麝脐色染蔷薇露披拂不满襟时有暗香度
题子瞻寺壁小山枯木
烂肠五斗对狱吏白髪千丈濯沧浪却来献纳云台表小山桂枝不相忘
题子瞻枯木
折冲儒墨陈堂堂书入顔杨鸿鴈行胷中元自有丘壑故作老木蟠风霜
题伯时画揩痒虎
猛虎肉醉初醒时揩磨苛痒风助威枯楠未觉草先低木末应有行人知
题伯时画观鱼僧
横波一网腥城市日暮江空烟水寒当时万事心已死犹恐鱼作故时看
题伯时画顿尘马
竹头抢地风不举文书堆桉睡自语忽看高马顿风尘亦思归家洗袍袴
题伯时画严子陵钓滩
平生久要刘文叔不肯为渠作三公能令汉家重九鼎桐江波上一丝风
题刘将军鴈
滕王蛱蝶双穿花东丹胡马歕胡沙祁连将军一笔鴈生不并世俱名家
戏题小雀捕飞虫画扇
小虫心在一啄间得失与世同轻重丹青妙处不可传轮扁斲轮如此用
题画孔雀
桄榔暗天蕉叶长终露文章婴世网故山桂子落秋风无因雄雌青云上
睡鸭
山鸡照影空自爱孤鸾对镜不作双天下真成长会合两鳬相倚睡秋江
小鸭
小鸭看从笔下生幻法生机全得妙自知力小畏沧波睡起晴沙依晚照
竹枝词二首【并跋】
撑崖拄谷蝮蛇愁入箐攀天猿掉头鬼门关外莫言远五十三驿是皇州
浮云一百八盘萦落日四十九渡明鬼门关外莫言远四海一家皆弟兄
古乐府有巴东三峡巫峡长猿鸣三声泪沾裳但以抑怨之音和为数叠惜其声今不传予自荆州上峡入黔中备尝山川险阻因作二疉传与巴娘令以竹枝歌之前一叠可和云鬼门关外莫言远五十三驿是皇州後一叠可和云鬼门关外莫言远四海一家皆弟兄或各用四句入阳关小秦王亦可歌也予旣作竹枝词夜宿歌罗驿梦李白相见於山间曰予往谪夜郎於此闻杜鹃作竹枝词三叠世传之不予细忆集中无有请三诵乃得之
一声望帝花片飞万里明妃雪打围马上胡儿那解听琵琶应道不如归
竹竿坡面蛇倒退摩围山腰胡孙愁杜?无血可续泪何日金鸡赦九州
命轻人鮓瓮头船日瘦鬼门关外天北人堕泪南人笑青壁无梯闻杜?
行次巫山宋楙宗遣骑送折花厨醖【知命】
攻许愁城终不开青州从事斩关来唤得巫山强项令挿花倾酒对阳台
万州下岩
空岩静发钟声响古木倒挂藤萝昏莫道苍崖锁灵骨时应持钵到诸村
次浮塘驿见张施州小诗【知命】
叹息施州成老丑当年玉雪莹相照旧时去天一尺五今日万里听猿叫
题驴瘦岭马铺【知命】
老马饥嘶驴瘦岭病人生入鬼门关病人甘作五溪卧老马犹思十二闲
上南陵坡【知命】
风餐水宿六千里蛇退猿愁百八盘上得坡来摠欢喜摩阎依约见峯峦
谪居黔南五首【摘乐天句】
相望六千里天地隔江山十书九不到何用一开颜霜降水反壑风落木归山冉冉岁华晚昆虫皆闭关冷淡病心情暄和好时节故园音信断远郡亲宾絶山郭灯火稀峡天星汉少年光东流水生计南枝鸟冥性齐远近委顺随南北归去诚可怜天涯住亦得
山谷集卷五

[book_title]山谷集卷六
钦定四库全书
山谷集卷六
宋　黄庭坚　撰
古诗五十一首
题小猿叫驿【知命】
大猿叫罢小猿啼箐里行人白昼迷恶藤牵头石啮足妪牵儿随泪録续我亦下行莫啼哭
筇竹
道人手挿两三竹使君忽来唾珠玉不须客赋千首诗若是赏音一夔足世人同处但同流一丝不挂似太俗客来问我有何好道人优波远山绿【石本问我作莫问优波作优昙】
次韵李任道晚饮锁江亭
西来雪浪如炰烹两崖一苇乃可横忽思锺陵江十里白苹风起縠纹生酒杯未觉浮蚁滑茶鼎已作苍蝇鸣归时共须落日尽亦嫌持盖仆屡更
再次韵兼简履中南玉三首
李侯诗律严且清诸生赓载笔纵横句中稍觉道战胜胷次不使俗尘生山绕楼台钟鼓晚江触石矶碪杵鸣镇江主人能致酒愿渠久住莫终更
江津道人心源清不繋虚舟尽日横道机禅观转万物文彩风流被诸生与世浮沈惟酒可随时忧乐以诗鸣江头一醉岂易得事如浮云多变更【一作喜变更】
锁江亭上一樽酒山自白云江自横李侯短褐有长处不与俗物同条生经术貂蝉续狗尾文章瓦釡作雷鸣古来寒士但守节夜夜抱关听五更
次韵任道食荔支有感三首
一钱不直程卫尉万事称好司马公白髪永无怀橘日六年怊怅荔支红
今年荔支熟南风莫愁留滞太史公五月照江鸭头绿六月连山柘枝红
舞女荔支熟虽晚临江照影自恼公天与蹙罗装宝髻更挼猩血染殷红
廖致平送緑荔支为戎州第一王公权荔支绿酒亦为戎州第一
王公权家荔支緑廖致平家緑荔支试倾一桮重碧色快剥千颗轻红肌拨醅蒲萄未足数堆盘马乳不同时谁能同此胜絶味唯有老杜东楼诗【杜子美宴戎州东楼诗云重碧酤春酒轻红劈荔支】
谢杨履道送银茄四首
藜藿盘中生精神珍蔬长蔕色胜银朝来盐醯饱滋味已觉瓜瓠漫轮囷
君家水茄白银色殊胜园里紫彭亨蜀人生疎不下箸吾与北人俱眼明
白金作颗非推成中有椎粟嚼白冰戎州夏畦少蔬供感君来饭在家僧
畦丁收尽垂露实叶底犹藏十二三待得银包已成殻更当乞种过江南
送石长卿太学秋补
长卿家亦但四壁文君窥之介如石胷中已无少年事骨气乃有老松格汉文新览天下图诏山采玉渊献珠再三可陈治安策第一莫上登封书
赠知命弟离戎州
道人终岁学陶朱西子同舟泛五湖船窻卧读书万卷还有新诗来起予
侄柜随知命舟行
莫去沙边学钓鱼莫将百丈作辘轳清江濯足窻下坐燕子日长宜读书
次韵黄斌老所画横竹
酒浇胷次不能平吐出苍竹岁峥嵘卧龙偃蹇雷不惊公与此君俱忘形晴窻影落石泓处松煤浅染饱霜兔中安三石使屈蟠亦恐形全便飞去
次韵谢斌老送墨竹十二韵
古今作生竹能者未十辈吴生勒枝叶筌宷远不逮江南铁钩锁最许诚悬会燕公洒墨成落落与时背譬如刳心松中有岁寒在湖州三百年笔与前哲配规权转银鈎幽赏非俗爱披图风雨入咫尺莽苍外吾子学湖州师逸功已倍有来竹四幅冬夏生变态预知更入神後出遂无对吾诗被压倒物固不两大【世传江南李王作竹自根至梢极小者一一钩勒成谓之铁钩锁自云惟柳公权有此笔法】
用前韵谢子舟为予作风雨竹
子舟诗书客画手睨前辈挹袂拍其肩余力左右逮摩拂造化罏经营鬼神会光煤叠乱叶与世作者背看君回腕笔犹喜汉仪在岁寒十三本与可可追配小山苍苔面突兀谢僧爱风斜兼雨重意出笔墨外吾闻絶一源战胜自十倍荣枯转时机生死付交态狙公倒七芧勿用嗔喜对此物当更工请以小喻大
再用前韵咏子舟所作竹
森削一山竹壮士十三辈自干云天去草芥肯下逮虚心听造物颠沛风云会荣枯偶同时终不相弃背谁云湖州没笔力今尚在阿筌虽墨妙好以桃李配国工裁主意冷淡恐不爱子舟落心画荣观不在外耆年道机熟增胜当更倍祖述今百家小纸弄姿态虽云出湖州卷置懒开对非公笔如椽孰能为之大【桃李一作竹鹤】
戏咏子舟画两竹两鸜鹆
风晴日暖揺双竹竹间相语两鸜鹆鸜鹆之肉不可肴人生不材果为福子舟之笔利如锥千变万化皆天机未知笔下鸜鹆语何如梦中胡蝶飞
次韵荅斌老病起独游东园二首
万事同一机多虑乃禅病排闷有新诗忘蹄出兔迳莲花生淤泥可见嗔喜性小立近幽香心与晚色静主人心安乐花竹有和气时从物外赏自益酒中味斸枯蚁改穴扫箨笋迸地万籁寂中生乃见风雨至
又和二首
西风鏖残暑如用霍去病疎沟满莲塘扫叶明竹迳中有寂寞人自知圆觉性心猿方睡起一笑六窻静外物攻伐人钟鼓作声气待渠弓箭尽我自味无味宴安袵席间蛟鳄垂涎地君子履微霜即知坚冰至
又荅斌老病愈遣闷二首
百痾从中来悟罢本非病西风将小雨凉入居士迳苦竹遶莲塘自悦鱼鸟性红粧倚翠盖不点禅心净风生高竹凉雨送新荷气鱼游悟世网鸟语入禅味一挥四百病智刃有余地病来每厌客今乃思客至
从斌老乞苦笋
南园苦笋味胜肉箨龙称寃莫采录烦君更致苍玉束明日风雨皆成竹【更致一作便致】
杨明叔惠诗格律词意皆薰沐去其旧习予为之喜而不寐文章者道之器也言者行之枝叶也故次韵作四诗报之耕礼义之田而深其耒明叔言行有法当官又敏於事而恤民故予期之以远者大者
鱼去游濠上鴞来止坐隅吉凶终我在忧乐与生俱决定不是物方名大丈夫今观由也果老子欲乘桴【终我在一作唯我在】
道常无一物学要反三隅喜与嗔同本嗔时喜自俱心随物作宰人为我非夫利用兼精义还成到岸桴【为我一作谓我】
全德备万物大方无四隅身随腐草化名与太山俱道学归吾子言诗起老夫无为蹈东海留作济川桴匹士能光国三孱不满隅窃观今日事君与古人俱气类鸎求友精诚石望夫雷门震惊手待汝一援桴庭坚老懒衰惰多年不作诗已忘其体律因明叔有意於斯文试举一纲而张万目盖以俗为雅以故为新百战百胜如孙吴之兵棘端可以破镞如甘蝇飞卫之射此诗人之奇也明叔当自得之公眉人乡先生之妙语震耀一世我昔从公得之为多故今以此事相付
穷奇投有北鸿鹄止丘隅我已魑魅御君方燕雀俱道应无芥蔕学要尽工夫莫斩猨狙杙明堂待栋桴杨明叔从予学问甚有成当路无知音求为泸州从事而不能得予蒙恩东归用蛟龙得云雨鵰鹗在秋天作十诗见饯因用其韵以别
平津善牧豕佽飞能斩蛟终藉一汲黯淮南解兵交杨子有直气未忍死草茅引之入汉朝谁为续弦胶杨君清渭水自流浊泾中今年贫到骨豪气似元龙男儿生世间笔端吐白虹何事与秋萤争光蒲苇丛事随世滔滔心欲自得得杨君为已学度越辈流百坐扪故衣蝨垢袜春汗黑睥睨纨袴儿可饮三斗墨清静草元学西京有子云太尉死宗社大鸟泣其坟寂寞向千载风流被仍昆富贵何足道圣处要策勲桑舆金石交既别十日雨子舆裹饭来一笑相告语杨子困箪瓢诸公不能举傥可从我归沙头驻鸣舻山围少天日狐鬼能作妖睒闪载一车猎人用鸣枭小智窘流俗蹇浅不能超安得万里沙霜晴看射鵰元之如砥柱大年若霜鹗王杨立本朝与世作郛郭观公有胆气似可继前作丈夫存远大胷次要落落虚心观万物险易极变态皮毛剥落尽惟有真实在侍中乃珥貂御史则冠豸照影或可羞短蓑钓寒濑松柏生涧壑坐閲草木秋金石在波中仰看万物流肮脏自肮脏伊优自伊优但观百岁後传者非公侯【肮一作亢】老作同安守蹇足信所便胷中无水镜敢当吏部铨恨此虚名在未脱世纠纒梦作白鸥去江南水如天
题荣州祖元大师此君轩
王师学琴三十年响如清夜落涧泉满堂洗尽筝琶耳请师停手恐断弦神人传书道人命死生贵贱如看镜晚知直语触憎嫌深藏幽寺听钟磬有酒如渑客满门不可一日无此君当时手栽数寸碧声挟风雨今连云此君倾盖如故旧骨相奇怪清且秀程婴杵臼立孤难伯夷叔齐采薇瘦霜钟堂上弄秋月微风入弦此君说公家周彦笔如椽此君语意当能传
青神县尉厅葺城头旧屋作借景亭下瞰史家园水竹终日寂然了无人迹又当大木緑隂之间戏作长句奉呈信孺明府介卿少府
青神县中得两张爱民财物唯恐伤二公身安民乃乐新葺城头六月凉竹铺不涴吴绫袜东西开轩?清樾当官借景未伤民恰似凿池取明月
戏赠家安国
家侯口吃善着书常愿执戈王前驱朱绂蹉跎晩监郡吟弄风月思天衢二苏平生亲且旧少年笔砚老桮酒但使一公转鸿钧此老矍铄还冠军
题石恪画尝醋翁
石媪忍酸喙三尺石皤尝味面百摺谁知耸膊寒至骨图画不减吴生笔
题子瞻画竹石
风枝雨叶瘠土竹龙蹲虎踞苍藓石东坡老人翰林公醉时吐出胷中墨
题晁以道雪鴈图
飞雪洒芦如银箭前鴈惊飞後回盼凭谁说与谢元晖休道澄江静如练
赠惠洪
吾年六十子方半槁项顶螺忘岁年韵胜不减秦少觌气爽絶类徐师川不肯低头拾卿相又能落笔生云烟脱却衲衫【一作衣】着蓑笠来佐涪翁刺钓船
山谷集卷六

[book_title]山谷集卷七
钦定四库全书
山谷集卷七
宋　黄庭坚　撰
古诗五十二首【律诗二首】
和王观复洪驹父谒陈无已长句
陈君今古焉不学清渭无心映泾浊汉官旧仪重九鼎集贤学士见一角王侯文采似於菟洪甥人间汗血驹相将问道城南隅无屋止借官船居有书万卷绕【一作才】四壁樵苏不爨谈至夕主人自是文章伯邻里颇怪有此客食贫各仕天一方佳人可思不可忘河从天来砥柱立爱莫助之涕淋浪【仕一作在】
以古铜壶送王观复
随俗易汩没从公常纠纷我观王隆化入莸不改薰未见蛇起陆已看豹成文爱君古人风古壶投赠君酌酒时在傍可用弭楚氛问君何以报直谅与多闻
王充道送水仙花五十枝欣然会心为之作咏
淩波仙子生尘袜水上轻盈步微月是谁招此断肠魂种作寒花寄愁絶含香体素欲倾城山矾是弟梅是兄坐对真成被花恼出门一笑大江横
次韵益修四弟
霜晚菊未花节物亦可嘉欣欣登高侣畏雨占暮霞【谚云朝霞不出门暮霞行千里】楚人醖菉豆轻碧自相夸老夫不举酒咽鸣两车良辰与美景客至但成嗟
以峡州酒遗益修复继前韵
令节不把酒新诗徒拜嘉颇忆宋玉赋登高气成霞渚宫但衰柳朝云为谁夸吾宗怀古恨流涎过麴车一壶浇往事聊送解愁嗟【解一作耐】
病起荆江亭即事十首
翰墨塲中老伏波菩提坊里病维摩近人积水无鸥鹭时有归牛浮鼻过
维摩老子五十七天子大圣初元年传闻有意用幽侧病着不能朝日边
禁中夜半定天下仁风义气彻修门十分整顿乾坤了复辟归来道更尊
成王小心似文武周召何妨略不同不须要出我门下实用人材即至公
司马丞相昔登庸招用元老超羣公杨绾当朝天下喜断碑零落卧秋风【昔登庸一作骤登庸】
死者已死黄雾中三事不数两苏公岂谓高才难驾御空归万里白头翁【谓一作为】
文章韩杜无遗恨草诏陆?倾诸公玉堂端要真学士须得儋州秃鬓翁
闭门觅句陈无已对客挥毫秦少游正字不知温饱未西风吹泪古藤州【吹一作挥】
张子耽酒语蹇吃闻道颍州又陈州形模弥勒一布袋文字江河万古流
鲁中狂士邢尚书本意扶日上天衢惇夫若在镌此老不令平地生崎岖
谢荅闻善二兄九絶句
身入醉乡无畔岸心与欢伯为友朋更阑蓦坐客星散午过未苏髪鬅鬙
未尝顷刻可去酒无有一日不吟诗诗狂克念作酒圣意态忽如年少时
羣猪过饮尚可醉疥手轑瓮庸何伤柳家兄弟太迫窄狂药不容人发狂
莫作器号惊四邻瓮中有地可藏真渊明醉握远公手大笑絶倒人不嗔
阮籍醉睡不论昏刘伶鸡肋避尊拳至今凛凛有生气饮酒真成不愧天
公择醉面桃花红人百忤之无愠容莘老夜阑倾数斗焚香默坐日生东【李公择尚书孙莘老中丞】
推牀破面枨触人作无义语怒四邻尊中欢伯笑尔辈我本和气如三春
陶令舍中有名酒无夕不为父老倾四坐欢欣观酒德一灯明暗又诗成
阮籍刘伶智如海人间有道作糟丘酒中无诤真三昧更觉嵇康输一筹
戏呈闻善
堆豗病鹤怯鸡羣见酒特地生精神坐中索起时被肘亦任傍人嫌我真
刘邦直送水仙花
钱塘昔闻水仙庙荆州今见水仙花暗香靓色撩诗句宜在林逋处士家【钱塘有水仙王庙林和靖祠堂近之东坡先生以为和靖清节映世遂移神像配食水仙王云】
次韵向和卿行松滋县与邹天锡夜语南极亭二首
雪泥滑滑到山郭提壶劝沽亦不恶林中解道不如归家人应念思归乐
冲风冲雨走七县唯有白鸥盟未寒坐中更得江南客开尽南牕借月看
戏简朱公武刘邦直田子平五首
不趋吏部曹中版且鱠高沙湖里鱼虽无季子六国印要读田郎万卷书
欢伯可解藜藿嘲孔方定非金石交君看刘郎最多智昨者火事几焚巢
刘郎好诗又能文方我奔窜义甚敦为亲未葬走人门闭门却扫不足论
朱家埙箎好兄弟陋巷六经葵苋秋我卜荆州三亩宅读田家书从之游
朱公趋朝瘦至骨归来豪健踞胡牀日看省曹阍者面何如田家侍儿籹
戏咏暖足缾二首
少姬煖足卧或能起心兵千金买脚婆夜夜睡天明脚婆元不食纒裹一衲足天明更倾泻頮面有余燠
邹松滋寄苦竹泉橙麴莲子汤三首
松滋县西竹林寺苦竹林中甘井泉巴人谩说虾蟇焙试裹春芽来就煎
天将金阙真黄色借与洞庭霜後橙松滋解作逡巡麴压倒江南好事僧
新收千百秋莲菂剥尽红衣捣玉霜不假参同成气味跳珠椀里绿荷香
次韵荅黄与迪
和氏有尺璧楚国无人知青山抱国器岁月忽如遗但使玉非石果有遭逢时吾宗固神秀天乃晚成之兰芳深九畹露味挹三危流俗不顾省古人可前追胸中凌云赋自贵知音稀渊源学未浅孝友家正肥与世殊轨辙三黜理亦宜吴溪浣纱女不用朱粉施岂伊风尘子市门自夸毗我作僰道囚三年始放归邂逅终日语贻我五字诗句如秋雨晴远峯抹修眉老马甘伏枥坐看天骥驰洒扫清樾下当为果茗期光隂去易失日月转两仪仲氏有东园花竹深可依寸步不往来千里常梦思几时开後户扶策方自兹
次前韵谢与迪惠所作竹五幅
吾宗墨修竹心手不自知天公造化鑪揽取如拾遗风雪烟雾雨荣悴各一时此物抱晚节君又润色之抽萌或发石悬箠有阽危林梢一片雨造次以笔追猛吹万籁作微凉大音稀霜兔束豪健松烟泛砚肥盘桓未落笔落笔必中宜今代捧心学取笑如东施或可遗巾帼选懦如辛毗生枝不应节乱叶无所归非君一起予衰病岂能诗忆君初解鞍新月挂弯眉夜来上金镜坐叹光景驰我有好素绢晴明要会期漪漪淇园姿此君有威仪愿作数百竿水石相因依他年风动壁洗我别後思开图慰满眼何时遂臻兹
题胡逸老致虚庵
藏书万卷可教子遗金满籯常作灾能与贫人共年谷必有明月生蚌胎山随宴坐画图出水作夜牕风雨来观山观水皆得妙更将何物汚灵台【一作莫将世事侵两鬓小庵观静鏁灵台】
题莲华寺
狂卒猝起金坑西胁从数百马百蹄所过州县不敢谁肩舆虏载三十妻仵生有胆无智略谓河可冯虎可搏身膏白刃浮屠前此乡父老至今怜
冲雨向万载道中得逍遥观遂托宿戏题
逍遥近道边憩息慰惫懑晴晖时晦明谑语谐谠论草莱荒蒙茏室屋壅尘坌仆僮侍偪仄泾渭清浊混
题竹尊者轩
平生脊骨硬如铁听风听雨随宜说百尺竿头放步行更向脚跟参一节
送密老住五峯
我穿高安过萍乡七十二渡遶羊肠水边林下逢衲子南北东西古道塲五峯秀出云雨上中有宝坊如侧掌去与青山作主人不负法昌老禅将栽松种竹是家风莫嫌斗絶无来往但得螺师吞大象从来美酒无深巷【一本羊肠下有两句云去时撷茗奉正香归来秧稻夏日长】
拜刘凝之画像
弃官清颍尾买田落星湾身在菰蒲中名满天地间谁能四十年保此清净退往来涧谷中神光射牛背
跋子瞻和陶诗
子瞻谪岭南时宰欲杀之饱吃惠州饭细和渊明诗彭泽千载人东坡百世士出处虽不同风味乃相似【东坡云古之诗人有拟古之作矣未有追和古人者也追和古人则始於东坡吾於诗人无所甚好独好渊明其诗质而实绮癯而实腴自曹刘鲍谢李杜诸人皆莫及也吾前後和其诗凡一百有九篇至其得意自谓不甚愧渊明然吾之於渊明岂独好其诗也哉如其为人实有感焉渊明临终疏告俨等吾少而穷苦每兼以家弊东西游走性刚才拙与物多忤自量为已必贻俗患僶俛辞世使汝等幼而饥寒渊明此语盖实録也吾真有此病而不蚤自知半生出仕以犯世患此所以深愧渊明欲以晚节师范其万一也】
题李亮功戴嵩牛图【公寅】
韩生画肥马伏仗有辉光戴老作瘦牛平生【一作田】千顷荒觳觫告主人实已尽筋力乞我一牧童林间听横笛次苏子瞻和李太白浔阳紫极宫感秋诗韵追怀太白子瞻
不见两谪仙长怀倚修竹行遶紫极宫明珠得盈掬平生人欲杀耿介受命独往者如可作抱被来同宿砥柱阅颓波不疑更何卜但观草木秋叶落根自复我病二十年大斗久不覆因之酌苏李蠏肥社醅熟
琼芝轩
卓僊在时养琼芝深根固蔕活人命憧憧来问此何草但告渠是唐婆镜【子瞻诗所记胡道士玉芝一名琼田草者俗号其叶为唐婆镜叶底开花故号羞天花以予考之其实本草之鬼臼也岁生一臼如黄精而坚瘦满二十岁可为药就土中生根取一臼勿令大本知也煮面如餫饨皮裹一臼吞之数日不饥啗三臼可辟谷也黄龙山老僧多采而断食令人体臞而神王今方家所用鬼臼乃鬼灯檠耳如蜀人用鬼箭但用一草根不知何物也镇阳赵州间道傍丛生三羽者真鬼箭俗医用药如此而责古方不治病可胜叹哉因论玉芝故并记之以遗胡道士道士胡君洞微卓君玘之弟子卓君之时欲崇饰宫观而俗缘薄规模甚远而不成就及胡君而宫殿崇成便斋曲房松竹荟蔚观其轩窻开塞宜冬而惬夏智虑通物者也又好文多艺能治宾客具至者忘归此东坡先生所以每至而留连者欤】
龟殻轩
紫极宫中三百楹道人独藏一神屋开轩纳息星月明时有白云来伴宿
秋声轩
谁居空闲扇橐钥情与无情并时作是声皆自根极来更莫辛勤问南郭
次韵徐仲车喜董元达访之作南郭篇四韵
董侯从军来意望名不朽款门拜徐公在德不在酒徐公虽避俗对客辄粲然耳不闻世事时诵陶令篇
次韵仲车为元达置酒四韵
射阳三万家莫贵徐公门谁能拜牀前况乃共酒樽唯此醉中趣难为醒者论盗卧月皎皎鸡鸣雨昏昏
次韵仲车因娄行父见寄之诗
前朝老诸生大半正丘首投荒万里归烦公问健否往时望江宰今为夏津吏他日可教之玉音尚无弃
山谷集卷七

[book_title]山谷集卷八
<集部,别集类,北宋建隆至靖康,山谷集>
钦定四库全书
山谷集卷八
宋　黄庭坚　撰
古诗五十首
武昌松风阁
依山筑阁见平川夜阑箕斗挿屋椽我来名之意适然老松魁梧数百年斧斤所赦今参天风鸣娲皇五十弦洗耳不须菩萨泉嘉二三子甚好贤力贫买酒醉此筵夜雨鸣廊到晓悬相看不归卧僧氊泉枯石燥复潺湲山川光辉为我妍野僧早饥不能饘晓见寒谿有炊烟东坡道人已沈泉张侯何时到眼前钓台惊涛可昼眠怡亭看篆蛟龙纒安得此身脱拘挛舟载诸友长周旋
次韵文潜
武昌赤壁吊周郎寒溪西山?漫浪忽闻天上故人来呼船凌江不待饷我瞻高明少吐气君亦欢喜失微恙年来鬼祟覆二豪词林根柢颇摇荡天生大材竟何用只与千古拜阁像张侯文章殊不病历险心胆元自壮汀洲鸿鴈未安集风雪户牖当塞向有人出手办兹事政可隐几穷诸妄经行东坡眠食地拂拭宝墨生楚怆水清石见君所知此是吾家秘密藏【阁像一作遗像】
宿黄州观音院钟楼上
钟鸣山川晓露下星斗湿老夫梳白头潘何埙篪集
谢何十三送蠏【顗】
形模虽入妇女笑风味可解壮士顔寒蒲束缚十六辈已觉酒兴生江山
崇宁二年正月已丑梦东坡先生於寒溪西山之间予诵寄元明觞字韵诗数篇东坡笑曰公诗更进於曩时因和予一篇语意清奇予击节叹赏东坡亦自喜於九曲岭道中连诵数过遂得之
天教兄弟各异方不使新年对举觞作云作雨手翻覆得马失马心清凉何处胡椒八百斛谁家金钗十二行一丘一壑可曳尾三沐三衅取刳肠
次韵吴可权题余干县白云亭
曩谁筑孤亭胜日有感遇永怀刘随州因榜白云句遗老不能谈岁月忽成屡緑隂斤斧尽华屋风雨仆吴侯七闽英宰县有真趣弦歌解民愠根节去吏蠧材收佛宫余工有子来助厦成燕雀贺水满鳬鴈翥四海名士来一笑佳客聚云兴碧山留云随清江去斯须成苍狗皆道不如故至人观万物谁有安丘处寄语吴令君但遣糟牀注【新陈一作岁月云兴一作云与云随一作云散】
鄂州节推陈荣绪惠示沿檄崇阳道中六诗老懒不能追韵辄自取韵奉和
头陀寺
头陀全盛时宫殿梯空级城中望金碧云外僧人亡经禅尽屋破龙象泣唯有简栖碑文章岿然立
道中闻松声
蟠空作风雨发地鸣鼓吹日晴四无人声在高林际伊优儿女语蹇浅市井议我欲抱七弦写此以卒岁
中秋山行怀子兴节推
俗物常偪塞令人眼生白永怀洛阳人谈诗论画壁青山吐秋月阻作南楼客但歌靡盬诗赏此无瑕璧【眼生白一作眼生角】
再登莲落岭怀君泽知録
邑下羮不和幕中往调护纷争非士则各使捐细故颇忆郗参军能令公喜怒应知鞅掌车历尽崔嵬路
崇阳道中
张公少为令愍俗有遗书左贩洞庭橘右担彭蠡鱼歌奔中夜女归抱十年雏【借一韵】近岁多儒学仁风似有初
晚发咸宁行松径至芦子
咸宁走芦子终日乔木隂太丘心历落古松韵清深聊持不俗耳静听无弦琴非今胡部律而独可人心庭坚以去岁九月至鄂登南楼叹其制作之美成长句久欲寄远因循至今书呈公悦【怿】
江东湖北行画图鄂州南楼天下无高明广深势抱合表里江山来画阁雪筵披襟夏簟寒胷吞云梦何足言庾公风流冷似铁谁其继之方公悦【合一作阁】
养鬬鸡
峥嵘已介季氏甲更以黄金饰两戈虽有英心甘鬬死其如纪渻木鸡何
顔徒乐贫二首
衡门低首过环堵容膝坐四旁无给侍百衲自纒裹论事直如弦观书曲肱卧饥来或乞食有道无不可小山作友朋义重子舆桑香草当姬妾不须珠翠粧鸟乌窥冻砚星月入幽房儿报无炊米浩歌绕屋梁以酒渇爱江清作五小诗寄廖明略学士兼简初和父主簿【正一虞世】
将发沔鄂间尽醉竹林酒二三名友辈未肯弃老朽借问坐客谁卢溪紫髯叟此翁今惜醉旧不论升斗平生思故人江汉不解渴谁言故逐地烧烛饮至跋忧予先狗马劝以爱肤发有罪当窜流但惧不得活廖侯劝我酒此亦雅所爱中年刚制之常惧作灾怪连台盘拗倒故人不想贷谁能知许事痛饮且一快竹林文章伯国士无与双比来少制作非以弱故降景阳机中锦犹衣被丘江时时能度曲秀句入新腔斯人絶少可白眼视公卿每与俗物逢三沐取洁清我亦漫浪者君何许同盟试问卢溪叟犹得多可名
四休居士诗【并序】
太医孙君昉字景初为士大夫发药多不受谢自号四休居士山谷问其说四休笑曰麤茶淡饭饱即休补破遮寒暖即休三平二满过即休不贪不妬老即休山谷曰此安乐法也夫少欲者不伐之家也知足者极乐之国也四休家有三亩园花木郁郁客来煮茗传酒谈上都贵游人间可喜事或茗寒酒冷宾主皆忘【一本有倦字】其居与予相望暇则步草径相?故作小诗遗家僮歌之以侑酒茗其诗曰
富贵何时润髑髅守钱奴与抱官囚太医诊得人间病安乐延年万事休
无求不着看人面有酒可以留人嬉欲知四休安乐法听取山谷老人诗
一病能恼安乐性四病长作一生愁借问四休何所好不令一点上眉头
过洞庭青草湖
乙丑越洞庭丙寅渡青草似为神所怜雪上日杲杲我虽贫至骨犹胜杜陵老忆昔上岳阳一饭从人讨行矣勿迟留蕉林追獦獠
晩泊长沙示秦处度范元实用寄明略和父韵五首【湛温】
昔在秦少游许我同门友掘狱无张雷劔气在牛斗今来见令子文似前哲有何用相浇泼清江渌如酒范公太史僚山立乃先达发挥百代史管以六经辖投身转岭海就木乃京洛仲子见长沙且用慰饥渇秦郎水江汉范郎器鼎鼐逝者不可?犹喜二子在相逢唾珠玉贫病问薪莱豫愁帆风船目极别所爱往时高交友宰木已枞枞今我二三子事业在灯牕秦范波澜濶笑陆海潘江愿兹秉经术出仕荣家邦少游五十策其言明且清笔墨深关键开阖见日星陈友评斯文如钟磬鼔笙谁能续凤鸣洗耳听两甥【秦范相谓为甥】
次韵元实病目
道人尝恨未灰心儒士苦爱读书眼要须玄览照镜空莫作白鱼鑚蠧简閲人朦胧似有味看字昏澁尤宜懒范侯年少百夫雄言行一一无可拣看君眸子当了然乃称胷次常坦坦如何有物食明月泪睫陨珠衣袖满金箆刮膜会有时汤熨取快术诚短君不见岳头懒瓒一生禅鼻涕垂颐渠不管
胜业寺悦亭【一作阻雨福岩】
苦雨已解严诸峯来献状不见白头禅空依紫藤杖
离福岩
山下三日晴山上三日雨不见祝融峯还泝潇湘去花光仲仁出秦苏诗卷思两国士不可复见开卷絶叹因花光为我作梅数枝及画烟外远山追少游韵记卷末
梦蝶真人貌黄稿篱落逢花须醉倒雅闻花光能画梅更乞一枝洗烦恼扶持爱梅说道理自许牛头参巳早长眠橘洲风雨寒今日梅开向谁好何况东坡成古丘不复龙蛇看挥扫我向湖南更岭南系船来近花光老叹息斯人不可见喜我未学霜前草写尽南枝与北枝更作千峯倚晴昊
书磨崖碑後
春风吹船着【音斫】浯溪扶藜上读中兴碑平生半世看墨本摩挲石刻鬓如丝明皇不作苞桑计颠倒四海由禄儿九庙不守乘舆西万官已作乌择栖抚军监国太子事何乃趣取大物为事有至难天幸尔上皇局蹐还京师内间张后色可否外间李父颐指挥南内凄凉几苟活高将军去事尤危臣结舂陵二三策臣甫杜?再拜诗安知忠臣痛至骨世上但赏琼琚词同来野僧六七辈亦有文士相追随断崖苍藓对久立冻雨为洗前朝悲
浯溪图
成子写浯溪下笔便造极空蒙得真趣肤寸已千尺只今中宫寺在昔漫郎宅更作老夫船樯竿挿苍石
太平寺慈民阁【晩与曾公衮同登】
青玻瓈盆挿千岑湘江水清无古今何处拭目穷表里太平飞阁暂登临朝阳不闻皂盖下愚溪但有古木隂谁与洗涤怀古恨坐有佳客非孤斟
题淡山岩二首
去城二十五里近天与隔尽俗子尘春蛙秋蝇不到耳夏凉冬暖总宜人岩中清磬僧定起洞口緑树仙家春惜哉次山世未显不得雄文鑱翠珉
淡山淡姓人安在徵君避秦亦不归石门竹径何时有琼台瑶室至今疑回中明洁坐十客亦可呼乐醉舞衣阆州城南果何似永州淡岩天下稀
明远庵
远公引得陶潜住美酒沽来饮无数我欲醉眠卿且去只有空瓶同此趣谁知明远似远公亦欲我行庵上路多方挈取瓮头春大白梨花十分注与君深入逍遥游了无一物当情素道卿道卿归去来明远主人今进步【道卿涪溪僧】
去年三月清明蒋彦回喜太守监郡过其玉芝园作诗十六韵二侯皆有报章今年三月余到玉芝园记録一时次其旧韵
春生潇湘水风鸣?谷泉过雨花漠漠弄晴絮翩翩名园上朱阁观後复观前借问昔居人岑絶无炊烟人生须富贵河水清且涟百年共如此安用涕潺湲蒋侯真好事杖屦喜接连车载溪中骨堆排若差肩厌看孔壬面丑石反成妍感君劝我醉吾亦无间然乱我朱碧眼空花坠便翾行动须人扶那能金石坚爱君雷式琴汤汤发朱弦但恨赏音人大半随逝川平生有诗罪如痼不可痊今当痛自改三衅复三湔
三月辛丑同徐靖国到愚溪过罗氏修竹园入朝阳洞蒋彦回陶介石僧崇广及余子相步及余於朝阳岩裴回水滨久之有白云出洞中散漫洞口咫尺欲不相见介石请作五字记之【裴一作徘】
意行到愚溪竹舆鸣担肩冉溪昔居人埋没不知年偶托文字工遂以愚溪传柳侯不可见古木?溅溅罗氏家潇东潇西读书园笋出不避道檀栾摇春烟下入朝阳岩次山有铭镌藓石破篆文不辨瞿李袁嵌窦响笙磬洞中出寒泉同游四五客拂石弄潺湲俄顷生白云似欲驾我仙吾将从此逝挽牵遂回船
代书寄翠岩新禅师
山谷青石牛自负万钧重八风吹得行处处是日用又将十六口去作宜州梦苦忆新老人是我法梁栋信手斫方圆规矩一一中遥思灵源叟分坐法席共聊持楚狂句往作天女供岭上早梅春参军慙独弄
戏答欧阳诚发奉议谢余送茶歌
欧阳子出阳山山奇水怪有异气生此突兀熊豹顔饮如江入洞庭野诗成十手不供写老来抱璞向涪翁东坡元是知音者苍龙壁官焙香涪翁投赠非世味自许诗情合得尝却思翰林来馈光禄酒两家水鉴共寒光予乃安敢比东坡有如玉盘金叵罗直相千万奚啻过爱公好诗又能多老夫何有更横戈奈此于思百战何
到桂州
桂岭环城如鴈荡平地苍山忽嶒峨李成不在郭熙死奈此百嶂千峯何
以椰子茶瓶寄德孺二首
硕果霣林梢可以代悬匏携持二十年煮茗当酒肴我今御魑魅学打衲僧包聊持坚重器遗我金石交炎丘椰木实入用随茗椀譬如楛石砮但贵从来远往时万里物今在篱落间知公一拂拭想我瘴雾顔
和范信中寓居崇宁遇雨二首【寥】
范公来?八桂路走避俗人如脱兔衣囊夜雨寄禅家行潦升阶漂两屦遣闷闷不离眼前避愁愁已知人处庆公忧民苗未立旻公忧水水推去两禅有意开夀域岁晩筑室当百堵他时无屋可藏身且作五里公超雾当年游侠成都路黄犬苍鹰伐狐兔二十始肯为儒生行寻丈人奉巾屦千江渺然万山阻抱衣一囊遍处处或持劔挂宰上回亦有酒罢壶中去昨夜禅榻寄曲肱上雨傍风破环堵何时鲲化北溟波好在豹隐南山雾
乞锺乳於曾公衮【纠】
寄语曾公子金丹几时熟愿持锺乳粉实此罄悬腹遥怜蠏眼汤已化鵞管玉刀圭勿妄传此物非碌碌
山谷集卷八

[book_title]山谷集卷九
钦定四库全书
山谷集卷九
宋　黄庭坚　撰
律诗九十二首
东观读未见书【已下拟省题四首】
汉规羣玉府东观近宸居诏许无双士来观未见书皇文开万卷家学陋三余竹帛森延阁星辰绕直庐诸生起孤贱天子自吹嘘愿以多闻力论思补帝裾
岁寒知松柏
羣隂雕品物松柏尚桓桓老去惟心在相依到岁寒霜严御史府雨立大夫官牺象沟中断徽弦爨下残光隂一鸟过斩【一作剪】伐万牛难春日辉桃李苍顔亦预观
被褐怀珠玉
国士怀珠玉通津不易扛椟藏心有待褐短义难降宝唾归青简晴虹贯夜窗直言方按劔岂是故迷邦弹雀轻千仞连城买一双安知蓝缕底明月弄寒江
欵塞来享
前朝夏州守来欵塞门西圣主敷文德降书付狄鞮氊裘瞻日月剺面带金犀殿陛闲干羽边亭息鼓鼙永输量谷马不作触藩羝声势常相倚今闻定五溪
送舅氏野夫之宣城二首【李莘】
藉甚宣城郡风流数贡毛霜林收鸭脚春网荐琴高共理须良守今年辍省曹平生割鸡手聊试发硎刀试说宣城郡停盃且细听晩楼明宛水春骑簇昭亭?稏丰圩户桁杨卧讼庭谢公歌舞处时对换鵞经
王圣美三子补中广文生【子韶】
王家人物从来远今见诸孙总好贤三级定知鱼尾进一鸣已作鴈行连愧无藻监能推毂愿卷囊书当赠钱归去雄夸向儿侄舍中犊子賸狂颠
谢王炳之惠香鼎
薰罏宜小寝鼎制琢晴岚香润云生础烟明虹贯岩法从空处起人向鼻头参一炷听秋雨何时许对谈
次韵柳通叟寄王文通
故人昔有凌云赋何意陆沈黄绶间头白眼花行作吏儿婚女嫁望还山心犹未死杯中物春不能朱镜里顔寄语诸公肯湔祓割鸡令得近乡关
次韵王定国扬州见寄
清洛思君昼夜流北归何日片帆收未生白髪犹堪酒垂上青云却佐州飞雪堆盘鱠鱼腹明珠论斗煮鸡头平生行乐自不恶岂有竹西歌吹愁
寄黄几复【乙丑年德平镇作】
我居北海君南海寄雁传书谢不能桃李春风一杯酒江湖夜雨十年灯持家但有四立壁治病不蕲三折肱想得读书头已白隔溪猿哭瘴溪藤
次韵几复和答所寄
海南海北梦不到会合乃非人力能地褊未堪长袖舞夜寒空对短擎灯相看鬓髪时窥镜曾共诗书更曲肱作个生涯终未是故山松长到天藤
次韵崔伯易席上所赋因以赠行二首
迎新与送故渠已不胜勤民卖腰间劔公寛柱後文诸郎投赐沐高会惜临分去国虽千里分忧即近君老惜交情别追随车马勤临朝思共理治郡复斯文讼息常【一作当】休吏民贫更劝分西湖十顷月自比汉封君
同子瞻韵和赵伯充团练
金玉堂中寂寞人仙班时得共朝真两宫无事安磐石万国归心有老臣家酿可供开口笑侍儿工作捧心颦醉乡乃是安身处付与升平作幸民
送顾子敦赴河南三首
头白书林二十年印章今领晋山川紫参可掘宜包贡青铁无多莫铸钱劝课农桑诚有道折冲樽俎不临边要知使者功多少看取春郊处处田
家在江东不系怀爱民忧国有从来月斜汾沁催驿马雪暗岢岚传酒盃塞上金汤唯粟粒胸中水镜是人才遥知更解青牛句一寸功名心已灰
揽辔都城风露秋行台无妾护衣篝虎头墨妙能频寄马乳葡萄不待求上党地寒应强饮两河民病要分忧犹闻昔在军兴日一马人间费十牛
寄上叔父夷仲三首
少年有功翰墨林中岁作吏几陆沈庖丁解牛妙世故监市履豨知民心万里书来儿女瘦十月山行氷雪深梦魂和月绕秦陇汉节落毛何处寻
艰难闻道有归音部曲霜行璧月沈王春正月调玉烛使星万里朝天心颇令山海藏国用乃见县官恤民深经心陇蜀封疆守必有人才备访寻
关寒塞雪欲嗣音燕雁拂天河鲤沈百书不如一见面几日归来两慰心弓刀陌上望行色儿女灯前语夜深更怀父子东归得手种江头柳十寻
咏雪奉呈广平公【宋盈祖】
连空春雪明如洗忽忆江清水见沙夜听疎疎还密密晓看整整复斜斜风回共作婆娑舞天乃能开顷刻花政使尽情寒至骨不妨桃李用年华
次韵宋楙宗僦居甘泉坊雪後书怀
汉家太史宋公孙漫逐班行谒帝阍燕颔封侯空有相蛾眉倾国自难昏家移四壁书侵坐马瘦三山叶拥门安得风帆随雪水江南石上对洼尊【马瘦一作马耸】
次韵宋楙宗三月十四日到西池都人盛观翰林公出游
金狨系马晓莺边不比春江上水船人语车声喧法曲花光楼影倒晴天人间化鹤三千岁海上看羊十九年还作遨头惊俗眼风流文物属苏仙
次韵张昌言给事喜雨
三两全清六合尘诗翁喜雨句凌云垤漂战蚁余追北柱击乖龙有裂文减去鲜肥忧玉食徧宗河岳起罏薰圣功惠我丰年食未有?埃可报君
和答钱穆父咏猩猩毛笔
爱酒醉魂在能言机事疎平生几量屐身後五车书物色看王会勲劳在石渠拔毛能济世端为谢杨朱
次韵奉酬刘景文河上见寄
省中岑寂坐云牕忽有归鸿拂建章珍重多情惟石友琢磨佳句问潜郎遥怜部曲风沙里不废平生翰墨场想见哦诗煮春茗向人怀抱去关防
见诸人唱和酴醿诗辄次韵戏咏
梅残红药迟此物共春归名字因壶酒风流付枕帏坠钿香径草飘雪净垣衣玉气晴虹发沈材锯屑霏直知多不厌何忍摘令稀常恨金沙学颦时正可挥
次韵秦少章晁适道赠答诗
二子论文地隂风雪塞庐宁穿东郭履不奉子公书士固难推挽时闻有诏除负暄真得计献御恐成疎
陈留市隐【并序】
陈留市中有刁镊工与小女居得钱父子饮于市醉则负其子行歌不通名姓江端礼传其事以为隐者吾友陈无已为赋诗庭坚亦拟作
市井怀珠玉往来终【一作斯人初】未逢乘肩娇小女邂逅此生同养性霜刀在閲人清镜空时时能举酒弹镊送飞鸿
嘲小德
中年举儿子漫种老生涯学语啭春鸟涂牕行暮鸦欲嗔王母惜稍慧女兄夸解着潜夫论不妨无外家【一作学语春虫聒书牕秋雁斜待渠能小艇伴我钓烟沙】
清人怨戏效徐庾慢体三首
秋水无言度荷花称意红主人敬爱客催唤出房栊一斛明珠曲何时落塞鸿试烦春笋手聊为剥莲蓬【一作剥萍蓬】
障羞罗袂薄承汗领巾红晩风斜虿髪逸艳照牕栊胡琴抱明月宝瑟阵归鸿倚壁生蛛网年光如转蓬翡翠钗梁碧石榴帬褶红隙光斜斗帐香字冷薰栊闻道西飞燕将随北固鸿鸳鸯会独宿风雨打船蓬
秋思寄子由
黄落山川知晩秋小虫催女献功裘老松閲世卧云壑挽着沧江无万牛
子瞻去岁春夏侍立延英子由秋冬间相继入侍作诗各述所怀予亦次韵四首
赤壁归来入紫清堂堂心在鬓雕零江沙蹋破青鞵底却结丝絇侍禁庭
胷蟠万卷夜光寒笔倒三江砚滴乾大似不蒙稽古力只今犹着侍臣冠
对掌丝纶罢记言职亲黄屋傍尧轩雁行飞上犹回首不受青云富贵吞
乐天名位聊相似却是初无富贵心只欠小蛮樊素在我知造物爱公深
再【一作初】次韵四首
隆儒殿阁对横经咫尺清都雨露零见说文星环北极人间无路仰天庭
风棂倒影日光寒尧日当中露正乾殿上给扶鸣汉履螭头簪笔见秦冠
万国倾心天不言诸儒争席异临轩圣功典学昭歌颂便觉曹刘不足吞
延和西路古槐隂不隔朝宗夙夜心公有胷中五色线平生补衮用功深
次韵游景叔闻洮河捷报寄诸将四首
千仞谿中石转雷汉家万骑捣虚回定知献马胡雏入看即称觞都护来
中原日月九夷知不用禽胡衅鼓旗更向天阶舞干羽降书剩破一年迟【闻洮西捷报】
汉得洮州箭有神斩关禽敌不逡巡将军快上屯田计要纳降胡十万人
遥知一炬絶河津生缚青宜不动尘付与山川印如斗忍为鼠子腹心人【闻洮东捷报】
谢郑闳中惠高丽画扇二首
会稽内史三韩扇分送黄门画省中海外人烟来眼界全胜博物注鱼虫
苹汀游女能骑马传道蛾眉尽不如宝扇真成集陈隼史臣今得杀青书
戏赠米元章二首
万里风帆水着天麝煤鼠尾过年年沧江静夜虹贯月定是米家书画船
我有元晖古印章印刓不忍与诸郎虎儿笔力能扛鼎教字元晖继阿章
次韵徐文将至国门二首
槐催举子着花黄来食邯郸道上粱便欲扫牀悬麈尾正愁喘月似灯光
千头剖蚌明珠熟百尺垂丝鱠缕长柳下石门君有此可能冲雪压清凉
赵子充示竹夫人诗盖凉寝竹器憇臂休膝似非夫人之职予为名曰青【一作竹】奴并以小诗取之二首
青奴元不解梳粧合在禅斋梦蝶牀公自有人同枕簟肌肤氷雪助清凉
穠李四弦风拂席昭华三弄月侵牀我无红袖堪娱夜政要青奴一味凉
往岁过广陵值早春尝作诗曰春风十里珠帘卷髣髴三生杜牧之红药梢头多蠒栗扬州风物鬓成丝今春有自淮南来者道扬州事戏以前韵寄王定国二首
淮南二十四桥月马上时时梦见之想得扬州醉年少正围红袖写乌丝
日边置论诚深矣圣处时中乃得之莫作秋虫促机杼贫家能有几絇丝
谢公择舅分赐茶三首
外家新赐苍龙璧北焙风烟天上来明日蓬山破寒月先甘和梦听春雷
文书满案惟生睡梦里鸣鸠唤雨来乞与降魔大圆镜真成破柱作惊雷
红题叶字包青箬割取丘郎春信来洗一春汤饼睡亦知清夜有蚊雷【丘子进外家壻】
呈外舅孙莘老二首
九陌黄尘乌帽底五湖春水白鸥前扁舟不为鲈鱼去收取声名四十年
甓社湖中有明月淮南草木借光辉故应剖蚌登王室不若含沙弄夕霏
以天坛灵夀杖送莘老
王屋千霜老紫藤扶公休沐对亲朋异时驷马安车去拄到天坛愿力能
从张仲谋乞蜡梅
闻君寺後野梅发香蜜染成宫様黄不拟折来遮老眼欲知春色到池塘
乞姚花二首
正是风光嬾困时姚黄开晩落应迟欲雕好句乞春色日历如山不到诗
青春日月鸟飞过汗简文书出叠重乞取好花天上看宫衣黄带御炉风【风一作烘】
寄杜家父二首
红紫争春触处开九衢终日犊车雷闲情欲被春将去鸟唤花惊只麽回
风尘点污青春面自汲寒泉洗醉红径欲题诗嫌浪许杜郎覔句有新功
王才元舍人许牡丹求诗
闻道潜溪千叶紫主人不剪要题诗欲搜佳句恐春老试遣七言賖一枝
谢王舍人剪送状元红
清香拂袖剪来红似绕名园晓露丛欲作短章凭阿素缓歌夸与落花风
寺斋睡起
桃李无言一再风黄鹂唯见緑怱怱人言九事八为律傥有江船吾欲东
次韵王稚川客舍二首【旧诗】
五湖归梦常苦短一寸客愁无奈多慈母每占乌鹊喜闺人应赋扊扅歌【百里奚仕秦其妻歌曰百里奚五羊皮忆别时烹伏雌炊扊扅今日富贵忘我为】
身如病鹤翅翎短心似乱?头绪多此曲朱门歌不得湖南湖北竹枝歌
同元明过洪福寺戏题
洪福僧园拂绀纱旧题尘壁似昏鸦春残已是风和雨更着游人撼落花
戏答晁适道乞消梅二首
青莎径里香未乾黄鸟隂中实已团烝豆作乌盐作白属闻丹杏荐牙盘
北客未尝眉自颦南人夸说齿生津磨钱和密谁能许去蔕供盐亦可人
题净因壁二首
瞑倚团蒲挂钵囊半牕疎箔度微凉蕉心不展待时雨葵叶为谁倾夕阳【挂钵囊一作昼梦长】
门外黄尘不见山此中草木亦常闲履声如度薄冰过催粥华鲸吼夜阑
以梅馈晁适道戏赠二首
带叶连枝摘未残依稀茶坞竹篱间相如病渴应须此莫与文君蹙远山
渴梦吞江起解顔诗成有味齿牙间前身邺下刘公干今日江南庾子山
忆邢惇夫
诗到随州更老成江山为助笔纵横眼看白璧埋黄壤何况人间父子情
戏答张秘监馈羊
细肋柔毛饱卧沙烦公遣骑送寒家忍令无罪充庖宰留与儿童驾小车
戏咏猩猩毛笔
桄榔叶暗宾郎红朋友相呼堕酒中政以多知巧言语失身来作管城公
客有和予前篇为猩猩解嘲者复戏作咏
明牕脱帽见蒙茸醉着青鞋在眼中束缚归来傥无辱逢时犹作黑头公
六月十七日昼寝
红尘席帽乌鞾里想见沧洲白鸟双马啮枯萁諠午枕梦成风雨浪翻江
北牕
生物趋功日夜流园林才夏麦先秋緑隂黄鸟北牕簟付与来禽安石榴
题伯时天育骠骑图二首
玉花照夜今无种枥上追风亦不传想见真龙如此笔蒺藜沙晩草迷川
明牕盘礴万物表写出人间真乘黄邂逅今身犹姓李可非前身江都王
子瞻寺壁作小山枯木
海内文章非画师能囘笔法作枯枝豫章从小有梁栋也似郑公双鬓丝
题惠崇画扇
惠崇笔下开江面万里晴波向落晖梅影横斜人不见鸳鸯相对浴红衣
题郭熙山水扇
郭熙虽老眼犹明便面江山取意成一段风烟且千里解如明月逐人行
题刘将军鴈
将军一矢万人看雪洒晴空碎羽翰乞与失羣沙宿鴈笔间千顷暮江寒
山谷集卷九

[book_title]山谷集卷十
钦定四库全书
山谷集卷十
宋　黄庭坚　撰
律诗七十八首
和答元明黔南赠别
万里相看忘逆旅三声清泪落离觞朝云往日攀天梦夜雨何时对榻凉急雪脊令相并影惊风鸿鴈不成行归舟天际常回首从此频书慰断肠
赠黔南贾使君
緑发将军领百蛮横戈得句一开顔少年圯下传书客老去崆峒问道山春入莺花空自笑秋成梨枣为谁攀何时定作风光主待得征西鼓吹还
万州太守高仲本宿约游岑公洞而夜雨连明戏作二首
肩舆欲到岑公洞正怯冲泥傍险行定是岑公閟清境春江一夜雨连明
蓬窻高枕雨如绳恰似糟牀压酒声今日岑公不能饮吾侪闻健且频倾
万州之下岩唐末有刘道者定州无极人闻道於云居膺禅师为开岩第一祖法号道微自凿石龛曰死便藏龛中不用日时门人奉其命二百年来游者题诗不可胜读莫能起此开岩者故予作二篇表见之其一用杨子安韵其一用王定国韵【用杨子安韵一篇在古诗第五卷】
寺古松楠老嵓虚塔庙开僧缘蚕麦去官数荔支来石室无心骨金铺称意苔若为刘道者拽得鼻头回
又戏题下岩
往往携家来托宿裙襦参错佛衣巾未嫌满院油头臭蹋破苔钱最恼人
外侄李光祖往见尚垂髫今观寄嗣直小诗已可爱因次韵【知命】
昔别长安未裹头如今诗句可消愁外家未觉风流远他日相期到益州【李公择终於益州帅】
戏题巫山县用杜子美韵
巴俗深留客吴侬但忆归直知难共语不是故相违东县闻铜臭江陵换裌衣丁宁巫峡雨慎莫暗朝晖
戏答刘文学【知命】
人鮓瓮中危万死鬼门关外更千岑问君底事向前去要试平生铁石心
马上口号呈建始李令【知命】
驿亭新似眼般明箐路开如掌様平谁与长官歌美政风摇松竹是懽声
次韵答清江主簿赵彦成【知命】
日转溪山几百遭厌闻虎啸与猿号笙歌忽把二天酒风雨犹惊三峡涛已作齐民寻要术安能痛饮读离骚看君自是青田质清唳当闻彻九臯
将次施州先寄张十九使君【知命】
书来日日觉情亲今信施州是故人许我投名重入社放狂作恼未应嗔
收拾从来古锦囊今知老将敌难当囊中尚有毛锥子花底尊前作战塲
一别施州向十霜传闻佳句望风降空弮不易当坚敌振臂犹思起病疮
和仲谋送别二首【知命】
夜郎自古流迁客圣世初投第一人不见施州肯回首五溪三峡更谁亲
五溪三峡漫经春百病千愁逢故人何处看君岁寒後欲将儿女更论亲
题苏若兰回文锦诗图
千诗织就回文锦如此阳台暮雨何亦有英灵苏蕙手只无悔过窦连波
宋楙宗寄夔州五十诗三首【知命】
五十清诗是碎金试教掷地有余音方今台阁称多士且傍江山好处吟
五十清诗一段冰持来恰得慰愁生自张壁间行坐看更教儿诵醉时听
碑同岘首千年石诗到夔州十絶歌佗日巴人怀叔子时时解着手摩挲
次韵楙宗送别二首【知命】
一百八盘天上路去年明日送流人小诗话别堪垂泪却道情亲不得亲
别驾柴门闭一春艰难颠沛不忘君何时幽谷回天日教保余生出瘴云
次韵黄斌老晩游池亭二首
路入东园无俗驾忽逢佳士喜同游绿荷菡蓞稍觉晩黄菊拒霜殊未秋客位正须悬榻下主人自爱小塘幽老夫多病蛮江上颇忆平生马少游【客位一作客至】
岑寂东园可散愁胶胶扰扰梦神游万竿苦竹旌旗卷一部鸣蛙鼓吹休雨後月前天欲冷身闲心遶地常幽杜门谢客恐生谤且作人间鹏鷃游
次韵杨君全送酒长句
扶衰却老世无方唯有君家酒未尝秋入园林花老眼茗搜文字响枯肠醡头夜雨排檐滴盃面春风绕鼻香不待澄清遣分送定知佳客对空觞
次韵君全送春花
化工能干大钧逥不得东君花不开谁道纎纎绿窗手轻刀剪彩唤春来
谢景仁承事送惠酒器
杨君喜我梨花盏却念初无注酒魁矲矮金壶肯持送挼莏残菊更传杯
戏答史应之三首
先生早擅屠龙学袖有新硎不试刀岁晩亦无鸡可割庖蛙煎鳝荐松醪
老莱有妇怀高义不厌夫家首蓿盘收得千金不龟药短裙漂絖草江寒
甑有轻尘釡有鱼汉庭日日召严徐不嫌藜藿来同饭更展芭蕉看学书
谢应之
昨夜风雷震海隅天心急拟活焦枯去年席上蛟龙语未委先生记得无
史彦送春花
千林摇落照秋空忽散穠花在眼中蝶绕蜂随俱入座君家女手化春风
荅李任道谢分豆粥
豆粥能驱晩瘴寒与公同味更同餐安知天上养贤鼎且作山中煮菜看
次韵文少激推官祈雨有感
穷儒忧乐与民同何况朱轮职劝农终日虀盐供一饭几时肤寸冒千峯未须丘垤占鸣鹳只要雷霆起卧龙从此滂沱徧枯槁爱民天子似仁宗
次韵少激甘露降太守居桃叶上
金茎甘露荐斋房润及边城草木香蕡实叶间天与味成蹊枝上月翻光羣心爱戴葵倾日万事驱除叶陨霜玉烛时和君会否旧臣重疉起南荒
次韵奉荅少激纪赠二首
诗来清吹拂衣巾句法词锋觉有神今日相看青眼旧他年肯作白头新文如雾豹容窥管气似灵犀可辟尘慙愧相期在台省无心枯木岂能春
文章藻鉴随时去人物权衡逐势低扬子墨池春草遍武侯祠庙晓莺啼书帷寂寞知音少幕府留连要路迷顾我何人敢推挽看君桃李合成蹊
走笔谢王朴居士拄杖
投我木瓜霜雪枝六年流落放归时千岩万壑须重到脚底危时幸见持
戏答王居士送文石
南极一星天九秋自埋光景落江流是公至乐山中物乞与衰翁似暗投
次韵马荆州
六年絶域梦刀头判得南还万事休谁谓石渠刘校尉来依绦帐马荆州霜髭雪鬓共看镜茱糁菊英同送秋他日江梅腊前破还从天际望归舟
次韵答马中玉三首
雨入纱窻风簸船菊花过後早梅前锦江春色薰人醉也到壶中小隐天
卷沙成浪北风颠衔尾千艘不敢前匝岸水居皆有酒行人得意买江天
仁气已蒸全楚尽同云欲合暮江前争春梅柳无三月对雪樽罍属二天
次韵中玉早梅二首
梅蘂争先公不嗔知公家有似梅人何时各得自由去相逐【一作趁】扬州作好春
折得寒香不露机小窻斜日两三枝罗帏翠幕深调【一作遮】护已被游蜂望得知
次韵中玉水仙花二首
借水开花自一奇水沉为骨玉为肌暗香已压酴醾倒只此寒梅无好枝
淤泥解作白莲藕粪壤能开黄玉花可惜国香天不管随缘流落小民家【时闻民间一事如此】
吴君送水仙花二大本
折送南园栗玉花并移香本到寒家何时持上玉宸殿乞与宫梅定等差
刘邦直送早梅水仙花三首
簸船綪?北风嗔霜落千林憔悴人欲问江南近消息喜君贻我一枝春
探请东皇第一机水边风日笑横枝鸳鸯浮弄婵娟影白鹭窥鱼凝不知
得水能仙天与奇寒香寂寞动氷肌仙风道骨今谁有淡扫蛾眉簪一枝
赠李辅圣
交盖相逢水急流八年今复会荆州已囬青眼追鸿翼肯使黄尘没马头旧管新收几粧镜流行坎止一虚舟相看絶叹女博士笔研管弦成古丘【女博士谓辅圣後房孔君也於文艺无所不能能皆妙絶】
和高仲本喜相见
雨昏南浦曾相对雪满荆州喜再逢有子才如不覊马知公心是後凋松闲寻书册应多味老傍人门似更慵何日晴轩观笔砚一樽相属要从容
戏呈闻善二兄
匏悬篱落鵶窥井草上阶除雪滚风想得尊前欹醉?浑家儿女笑山公
次韵闻善
扶醉三竿日题诗一研埃张罗门带雪投辖井生苔待得成丘壠谁能把酒盃常应黄菊畔帐望白衣来
戏荅王观复酴醾
谁将陶令黄金菊幻作酴醾白玉花小草真成有风味东园添我老生涯
吕园未肯轻沽我且寄田家砌下栽他日秋花媚重九清香知自故人来
戏荅荆州王充道烹茶四首
三径虽锄客自稀醉乡安稳更何之老翁劝把春风椀灵府清寒要作诗
茗椀难加酒椀醇暂时扶起藉糟人何须忍垢不濯足苦学梁州阴子春
香从灵壑陇上发味自白石源中生为公唤觉荆州梦可待南柯一梦成
龙焙东风鱼眼汤个中即是白云乡更煎双井苍鹰爪始耐落花春日长
次韵荅高子勉十首
雪尽虚檐滴春从细草回德人泉下梦俗物眼中埃久立我有待长吟君不来重玄镇关钥要待玉匙开扫雪我三日御风君过旬言诗今有数下笔不无神行布佺期近飞扬子建亲可怜金石友去不待斯人岘南羇旅井灞上猎归亭日绕分鱼市风囬落鴈汀笔由诗客把笛为故人听但恐苏耽鹤归时或姓丁君不居郎省还应上谏坡才高殊未识岁晩喜无他枥马羸难出邻鸡冻不歌寒炉余几火灰里拨阴何荆渚楼中赋南阳壠底吟谁言小隐处频屈故人临经笥难窥底词源幸汲深思君眠竹屋雪月氷寒衾惊人得佳句或以傲王公处世要清节滑稽安足雄深沉似康乐简远到安丰一点无俗气相期林下同志士难推毂将如高子何心期诚不浅余论或相多欲向沧洲去还能小艇麽鸬鷀西照处相并晒渔蓑凿开混沌窍窥见伏羲心有物先天地含生尽陆沉伐山成大厦鼓橐铸祥金三尺无弦木期君发至音少年基一篑长岁足三余忍作飞黄去顿超同队鱼尊前八采句窻下十年书定作牛腰束传抄听小胥沙上步微暖思君剩欲招蒌蒿穿雪动杨柳索春饶枉驾时逢出新诗若见撩樽前远湖树来饮莫辞遥入穷巷谒李材叟翘叟戏赠兼简田子平三首
紫冠黄钿网丝窠蝶绕蜂围柰晩何二叟家居如避世开门自少俗人过【紫冠鸡冠黄钿黄菊】
只可室中安止止谁能铁里鬬铮铮田多谷少无人会匹似无田过一生
田郎杞菊荒三径文字时追二叟游万卷藏书多未见老夫端拟乞荆州
呈杨康国
君家秋实罗浮种已作累累半拂墙莫遣儿童酸打尽要看霜後十分黄
又戏呈康国
整冠行客莫先尝杨子家无数仞墙假借肃霜令弄色勾添寒日与争黄
和中玉使君晩秋开天宁节道塲
江南江北尽云沙车骑东来风斾斜倒影楼台开紫府得霜篱落賸黄花钓溪筑野收多士航海梯山共一家想见星坛祝尧夀步虚声里静无譁
谢益修四弟送石屏
石似沧江落日明鸬鷀乌鹊满沙汀小儿骨相能文字乞与班班作砚屏
山谷集卷十

[book_title]山谷集卷十一
<集部,别集类,北宋建隆至靖康,山谷集>
钦定四库全书
山谷集卷十一
宋　黄庭坚　撰
律诗八十一首
雨中登岳阳楼望君山二首
投荒万死鬓毛班生入瞿塘灔澦关未到江南先一笑岳阳楼上对君山
满川风雨独凭栏绾结湘娥十二鬟可惜不当湖水面银山堆里看青山
自巴陵界平江临湘入通城无日不雨至黄龙奉谒清禅师继而晚晴邂逅禅客戴道纯欵语作长句呈道纯
山行十日雨沾衣幕阜峯前对落晖野水自添田水满晴鸠却唤雨鸠归灵源大士人天眼双塔老师诸佛机白髪苍顔重到此问君还是昔人非
新喻道中寄元明用觞字韵
中年畏病不举酒孤负东来数百觞唤客煎茶山店远看人秧稻午风凉但知家里俱无恙不用书来细作行一百八盘携手上至今犹梦遶羊肠
戏效禅月作远公咏【并序】
远法师居庐山下持律精苦过中不受密汤而作诗换酒饮陶彭泽送客无贵贱不过虎溪而与陆道士行过虎溪数百步大笑而别故禅月作诗云爱陶长官醉兀兀送陆道士行迟迟买酒过溪皆破戒斯何人斯师如斯故效之
邀陶渊明把酒椀送陆修静过虎溪胷次九流清似镜人间万事醉如泥
湖口人李正臣蓄异石九峯东坡先生名曰壶中九华并为作诗後八年自海外归过湖口石已为好事者所取乃和前篇以为笑实建中靖国元年四月十六日明年当崇宁之元五月二十日庭坚系舟湖口李正臣持此诗来石既不可复见东坡亦下世矣感叹不足因次前韵
有人夜半持山去顿觉浮岚暖翠空试问安排华屋处何如零落乱云中能回赵璧人安在已入南柯梦不通赖有霜锺难席卷袖椎来听响玲珑
追和东坡题李亮功归来图
今人常恨古人少今得见之谁谓无欲学渊明归作赋先烦摩诘画成图小池巳筑鱼千里隙地仍栽芋百区朝市山林俱有累不居京洛不江湖
次韵雨丝云鹤二首
烟云杳霭合中稀雾雨空蒙密更微园客茧丝抽万绪蛛蝥网面罩羣飞风光错综天经纬草木文章帝杼机愿染朝霞成五色为君王补坐朝衣
几片云如薛公鹤精神态度不曾齐安知陇鸟樊笼密便觉南鹏羽翼低风散又成千里去夜寒应上九天栖坐来改变如苍狗试欲挥毫意自迷
题徐氏书院【德占羡鱼亭故基也】
学书但学溪老鹅读书可观樵夫歌紫髯将军不复见空余岩桂緑婆娑【老一作姥歌一作柯】
赠石敏若
才似谪仙惟欠酒情如宋玉更逢秋相看领会一谈胜注目长江天际流
罢姑孰寄元明用觞字韵
追随富贵荣牵尾凖拟田园略滥觞本与江鸥成保社聊随海燕度炎凉未栽姑孰桃李径却入江西鸿鴈行别後常同千里月书来莫寄九回肠【荣一作劳】
和文濳舟中所题
云横疑有路天远欲无门信矣江山美怀哉谴逐魂长波空淮记佳句洗眵昏谁柰离愁得村醪或可尊
题君子泉
云梦泽南君子泉水无名字托人贤两苏翰墨相为重未刻他山世已传
鄂州南楼书事四首
四顾山光接水光凭阑十里芰荷香清风明月无人管并作南楼一味凉
画阁传觞容十客透风透月两明轩南楼盘礴三百尺天上云居不足言
势压湖南可长雄胸吞云梦略从容北船未尝覩巨丽复阁重楼天际逢
武昌参佐幕中画我亦来追六月凉老子平生殊不浅诸君少住对胡牀
南楼画阁观方公悦二小诗戏次韵
十年华屋网蛛尘大斾重来一日新五凤楼中修造手个中余刃亦精神
重山复水绕深秋不见高贤独倚楼手拂壁间留恨句凌波微步有人愁
次韵文安国纪梦【栾城集亦有此诗】
道人偶许俗人知法喜非妻解养儿夜久金茎添沆瀣室虚壁月映琉璃远来醉侠怱怱去近出诗仙句句奇独怪区区践绳墨相逢未省角巾欹
寄贺方回
少游醉卧古藤下谁与愁眉唱一盃解作江南断肠句只今惟有贺方回
谢檀敦信送柑子
色深林表风霜下香着尊前指爪间书後合题三百颗频随驿使未应悭
戏答王子予送凌风菊二首
病来孤负鸬鷀杓禅板蒲团入眼中浪说闲居爱重九黄花应笑白头翁
王郎颇病金瓢酒不耐寒花晚更芳瘦尽腰围怯风景故来归我一枝香
谢王子予送橄榄
方怀味谏轩中果忽见金盘橄榄来想共余甘有瓜葛苦中真味晚方回【戎州蔡次律家轩外有余甘余名之曰味谏】
以椰子小冠送子予
浆成乳酒醺人醉肉截鹅肪上客盘有核如匏可雕琢道装宜作玉人冠
次韵文濳立春日三絶句
渺然今日望欧梅巳发黄州首更回试问淮南风月主新年桃李为谁开
谁怜旧日青钱选不立春风玉笋班传得黄州新句法老夫端欲把降幡
江山也似随春动花柳真成触眼新清浊尽须归瓮蚁吉凶更莫问波臣
再次前韵
春工调物似盐梅一一根中生意回风日安排催岁换丹青次第与花开
久狎渔樵作往还晓风宫殿梦催班邻娃似与春争道酥滴花枝彩剪幡
酒有全功笔有神可将心付白头新春盘一任人争席莫道前衔是近臣
陈荣绪惠示之字韵诗推奬过实非所敢当辄次高韵三首
纷纷不可耐君子有忧之鞅掌诚庄语贤劳似怨诗颓波阅砥柱浊水得摩尼【杜子美云惟有摩尼珠可照浊水源】知我无枝叶刳心只有皮
太丘胷量阔一苇莫杭之万事不挂眼四愁犹有诗状闲聊闟茸心洁似毗尼【僧律也】早晚同舟去烟波学子皮【再和之字韵非以作难得巧为工亦欲见诗之无穷尔】
十家有忠信江夏可无之政苦寄卖友忽闻衡说诗饥蒙青籸饭寒赠紫陀尼【蕃褐】酬报矜难巧深惭陆与皮德孺五丈和之字诗韵难而愈工辄复和成可发一笑
且然聊尔耳得也自知之独笑真成梦狂歌或似诗照滩禽郭索烧野得伊尼【鹿名出佛书】早晚来同醉僧窗卧虎皮
次韵德孺五丈新居病起
潭潭经略府寂寂闭门居京洛圣贤宅江湖鱼鼈瀦宦如一梦觉话胜十年书稍喜过从近扶筇不驾车
次韵德孺五丈感兴二首
於此吾忘我从谁尺直寻事来千万种人有两三心自守藩篱小犹能井臼任过时虽不采吾与菊花斟眼前尝废忘事往更追寻爱酒陶元亮着书王仲任寒蒲虽有节枯木巳无心客至还须饮逢欢起自斟
次韵德孺五丈惠贶秋字之句
少日才华接贵游老来忠义气横秋未应白髪如霜草不见丹砂似箭头顾我今成丧家狗期君早作济川舟汉家宗社英灵在定是寒儒浪自愁
求范子默染鵶青纸二首
学似贫家老破除古今迷忘失三余极知鹄白非新得漫染鵶青袭旧书【老一作免】
深如女髪兰膏罢明似山光夜月余为染藤溪三百个待渠湔拂一牀书
谢荣绪惠贶鲜鲫
偶思煗老庖元鲫公遣霜鳞贯柳来虀臼方看金作屑鱠盘巳见雪成堆
谢荣绪割麞见贻二首
何处惊麕触祸机烦君遣骑割鲜肥秋来多病新开肉粝饭寒葅得解围
二十余年祜淡过病来筯下剧甘肥果然口腹为灾怪梦去呼鹰雪打围
吴执中有两鹅为余烹之戏赠
学书池上一双鹅宛颈相追笔意多皆为涪翁赴汤鼎主人言汝不能歌
题默轩和遵老
平生三业净在俗亦超然佛事一盂饭横眠不学禅松风佳客共茶梦小僧圆漫续山家颂非诗莫浪传
和凉轩二首
打荷看急雨吞月任行云夜半蚊雷起西风为解纷茗椀梦中觉荷花镜里香凉生只当处暑退亦无方
题东寺柱【康州诗】
竹风松月牢於锁关闭人心物外情燕雀闲经俱已惯飞来不怕读书声
病来十日不举酒二首
病来十日不举酒独卧南牀春草生承君折送袁家紫令我发与郎官清【发与一作兴发】
病来十日不举酒回施青春与後生满袖东风惬人意见君诗与字俱清
题小景扇
草色青青柳色黄桃花零落杏花香春风不解吹愁却春日偏能惹恨长
次韵廖明略陪吴明府白云宴集
江净明花竹山空响管弦风生学士麈云绕令君筵百越余生聚三吴远接连庖霜刀落鱠执玉酒明船叶县飞来舄壶公谪处天酌多时暴谑舞短更成妍唯我孤登览观诗未究宣空余五字赏文似两京然毉是肱三折官当岁九迁老夫看镜罢衰白敢争先【文一作大】
醇道得蛤蜊复索舜泉舜泉已酌尽官酒不堪不敢送
青州从事难再得墙底数樽犹未眠商略督邮风味恶不堪持到蛤蜊前
秋冬之间鄂渚絶市无蟹今日偶得数枚吐沬相濡乃可悯笑戏成小诗三首
怒目横行与虎争寒沙奔火祸胎成虽为天上三辰次未免人间五鼎烹
勃媻跚烝涉波草泥出没尚横戈也知觳觫元无罪柰此尊前风味何
解缚华堂一座倾忍堪支解见姜橙东归却为鲈鱼脍莫把知言许季鹰
?子兴追和予岳阳楼诗复次韵二首
去年新霁独凭阑山似樊姬拥髻鬟个里宛然多事在世间遥望但云山
轩皇乐罢拱清班天地为家不闭关惟有金炉紫烟起至今留作御前山
和?子兴白鹿寺
谷郎岩开见佛灯云遮雾掩碧层层青山得意看流水白鹿归来失旧僧
谢人惠猫儿头笋
长沙一月煨鞭笋鹦鹉洲前人未知走送烦公助汤餠猫头突兀想穿篱
蜡梅
天上戏剪百花房夺尽人工更有香埋玉地中成故物折枝镜里忆新粧
短韵奉乞蜡梅
卧云庄上残花笑香似早梅开不迟浅色春衫弄风日遣来当为作新诗
十二月十九日夜中发鄂渚晓泊汉阳亲旧携酒追送聊为短句
接淅报官府敢违王事程宵征江夏县睡起汉阳城邻里烦追送杯盘泻浊清秖应瘴乡老难答故人情次韵陈荣绪同倚锺楼晚望别後明日见寄之作
天外僧伽塔斜晖极照临凭阑随处好残雪向来深青草无风浪枯松半死心【所谓城南老树精】衡阳有回鴈他日更传音
过土山寨
南风日日纵篙撑时喜北风将我行汤饼一杯银线乱蒌蒿数筯玉簪横
题花光画
湖北山无地湖南水彻天云沙真富贵翰墨小神仙【此平沙起水笔意超凡入圣法也每率此为之当冠四海而名後世】
题花光画山水
花光寺下对云沙欲把轻舟小钓车更看道人烟雨笔乱峯深处是吾家
所住堂
此山花光佛所住今日花光还放光天女来修散花供道人自有本来香
题高节亭边山矾花二首【并引】
江湖南野中有一种小白花本高数尺春开极香野人谓之郑花王荆公尝欲作诗而陋其名予请名曰山矾野人采郑花叶以染黄不借矾而成色故名山矾海?孤絶处补陀山译者以谓小白花予疑即此花尔不然何以观音老人端坐不去耶【世作场花山谷写为郑】
高节亭边竹已空山矾独自倚春风二三名士开顔笑把断花光水不通
北岭山矾取次开清风正用此时来平生习气难料理爱着幽香未拟回
赠惠洪
数面欣羊胛论诗喜雉膏眼横湘水暮云献楚山高堕我玉麈尾乞君宫锦袍月清放舟舫万里渺云涛戏咏零陵李宗古居士家驯鹧鸪二首【李唯一妻一女垂老病足养鹧鸪鹦鹉以乐余年】
山雌之弟竹鷄兄乍入雕笼便不惊此鸟为公行不得报晴报雨总同声
真人梦出大槐宫万里苍梧一洗空终日忧兄行不得鹧鸪当是鼻亭公
李宗古出示谢李道人苕帚杖【从蒋彦回乞葬地二颂作二诗奉呈】
提携禅客扶衰杖断当姻家葬骨山因病废棊仍废酒鹧鸪鹦鹉伴清闲
诗书传女似中郎杞菊同盘有孟光今日鹧鸪鸣蹇蹇他年鹦鹉恨堂堂
宜阳别元明用觞字韵
霜须八十期同老酌我仙人九醖觞【术者言吾兄皆夀八十近得重醖法甚妙】明月湾头松老大永思堂下草荒凉千秋风雨鸎求友万里云天鴈断行别夜不眠听鼠啮非关春茗搅枯肠
寄黄龙清老三首
万山不隔中秋月一鴈能传寄远书深密伽陀枯战笔真成相见问何如
风前橄榄星宿落日下桄榔羽扇开照默堂中有相忆清秋忽遣化人来
骑驴覔驴但可笑非马喻马亦成痴一天月色为谁好二老风流只自知
山谷集卷十一

[book_title]山谷集卷十二
钦定四库全书
山谷集卷十二
宋　黄庭坚　撰
六言诗四十七首
题山谷石牛洞
司命无心播物祖师有记传衣白云横而不度高鸟倦而犹飞
题灊峯阁
徐老海棠巢上【徐隂乐道隐於药肆中家有海棠数株结巢其上时与客巢饮於其间】王翁主簿峯庵【王道人参禅四方归结屋於主簿峯上尝有毛人至其间问道】梅蘂破顔氷雪緑丛不见黄甘
次韵公择舅
昨梦黄粱半熟立谈白璧一双惊鹿要须野草鸣鸥本愿秋江
次韵王荆公题西太一宫壁二首
风急啼乌未了雨来战蚁方酣真是真非安在人间北看成南
晩风池莲香度晓日官槐影西白下长干梦到青门紫曲尘迷
有怀半山老人再次韵二首
短世风惊雨过成功梦迷酒酣草元不妨准易论诗终近周南
啜羮不如放麑乐羊终愧巴西欲问老翁归处帝乡无路云迷
有惠江南帐中香者戏赠二首
百链香螺沈水宝薰近出江南一穟黄云绕几深禅想对同参
螺甲割崑仑耳香材屑鹧鸪斑欲雨鸣鸠日永下帷睡鸭春闲
子瞻继和复答二首
置酒未容虚左论诗时要指南迎笑天香满袖喜公新趂朝参
迎燕温风旎旎润花小雨斑斑一炷烟中得意九衢尘里偷闲
有闻帐中香以爲?蝎者戏用前韵二首
海上有人逐臭天生鼻孔司南但印香严本寂不必丛林徧参
我读蔚宗香传文章不减二班误以甲爲浅俗却知麝要防闲
次韵韩川奉祠西太一宫四首
万灵未对甘泉五福间祀迎年旍旗三游半偃风马云车闯然
白旄下金神节青祝携御炉香百礼尽修亳祀九歌不取沈湘
紫府侍臣鸣玉霜台御史生风官烛论诗未了知秋自属梧桐
泰坛下瑞云黄雨师洒道尘香便回犹承坠露金钲半吐东墙
题郑防画夹五首
惠崇烟雨归鴈坐我潇湘洞庭欲唤扁舟归去故人言是丹青
能作山川远势白头惟有郭熙欲写李成骤雨惜无六幅鹅溪
徐生脱水双鱼吹沬相看晚图老矣个中得计作书远寄江湖
折苇枯荷共晚红榴苦竹同时睡鸭不知飘雪寒雀四顾风枝
子母猿啼槲叶山南山北危机世故谁能樗里彀中皆是由基
题刘将军鹅
箭羽不沾春水籕文时印平沙想见山隂书罢举羣驱向王家
寂住合【陈留宿一?堂因书为寂住合】
庄周梦爲胡蝶胡蝶不知庄周当处出生随意急流水上不流
深明问
象蹋恒河彻底日行阎浮破冥若问深明宗旨风花时度窗棂
次韵石七三七首
从来不似一物妄欲贯穿九流骨鲠非黄合相眼青见白苹洲
生涯一九节筇老境五十六翁不堪上补黼黻但可归教儿童
万里草荒先壠六年虫蠧羣经老喜寛恩放去心似惊波不停
为君试讲古学
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 10:25:58-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>