<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="提要,卷一,卷二,卷三,卷四,卷五,卷六,卷七,卷八,卷九,卷十,卷十一,卷十二,卷十三,卷十四,卷十五,卷十六,卷十七,卷十八,卷十九,卷二十,卷二十一,卷二十二,卷二十三,卷二十四,碧梧玩芳集全文在线阅读,碧梧玩芳集全文在线下载,大玄古籍书库">
<meta name="description" content="诗文集。南宋马廷鸾撰。24卷。凡奏状表1卷，诏制口宣8卷，申状书启2卷，序跋4卷，说赞铭记3卷，墓志祭文2卷，《读史旬编》1卷，诗词3卷。廷鸾官至右丞相兼枢密使。其家有碧梧精舍，又自号玩芳病叟，因以名集。其集宋诸书目不载，原卷数不可考，明以来世无传本。今本为清四库馆臣自《永乐大典》辑出，《四库全书》著录。民国刊《豫章丛书》本宗《四库全书》本，并附胡思敬撰校勘记1卷。廷鸾工于骈文，理宗朝尝居两制，一时朝廷典制皆出其手，今集中尚存诏制之类8卷，可资考证宋末史事。又尝仿吕祖谦《大事记》，作《读史旬编》一书，起帝">
<title>碧梧玩芳集_马廷鸾_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">碧梧玩芳集</span> <br/>
          作者： <span class="inputVal" id="bkauthor">马廷鸾</span> <br/>
          朝代： <span class="inputVal" id="bkdate">宋代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">类书文集,诗文集,完结</span> <br/>
          字数： <span class="inputVal" id="bknum">[book_length]102250</span> <br/>
          说明： <span class="inputVal" id="bkdec">诗文集。南宋马廷鸾撰。24卷。凡奏状表1卷，诏制口宣8卷，申状书启2卷，序跋4卷，说赞铭记3卷，墓志祭文2卷，《读史旬编》1卷，诗词3卷。廷鸾官至右丞相兼枢密使。其家有碧梧精舍，又自号玩芳病叟，因以名集。其集宋诸书目不载，原卷数不可考，明以来世无传本。今本为清四库馆臣自《永乐大典》辑出，《四库全书》著录。民国刊《豫章丛书》本宗《四库全书》本，并附胡思敬撰校勘记1卷。廷鸾工于骈文，理宗朝尝居两制，一时朝廷典制皆出其手，今集中尚存诏制之类8卷，可资考证宋末史事。又尝仿吕祖谦《大事记》，作《读史旬编》一书，起帝尧，止于后周显德七年(960)，全书已佚，仅绪论散见于《永乐大典》，此合编为1卷。</span> <br/>
          封面： <span class="inputVal" id="bkimg">Z_19195.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]碧梧玩芳集
[book_author]马廷鸾
[book_date]宋代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]类书文集,诗文集,完结
[book_length]102250
[book_dec]诗文集。南宋马廷鸾撰。24卷。凡奏状表1卷，诏制口宣8卷，申状书启2卷，序跋4卷，说赞铭记3卷，墓志祭文2卷，《读史旬编》1卷，诗词3卷。廷鸾官至右丞相兼枢密使。其家有碧梧精舍，又自号玩芳病叟，因以名集。其集宋诸书目不载，原卷数不可考，明以来世无传本。今本为清四库馆臣自《永乐大典》辑出，《四库全书》著录。民国刊《豫章丛书》本宗《四库全书》本，并附胡思敬撰校勘记1卷。廷鸾工于骈文，理宗朝尝居两制，一时朝廷典制皆出其手，今集中尚存诏制之类8卷，可资考证宋末史事。又尝仿吕祖谦《大事记》，作《读史旬编》一书，起帝尧，止于后周显德七年(960)，全书已佚，仅绪论散见于《永乐大典》，此合编为1卷。
[book_img]Z_19195.jpg


[book_title]提要
钦定四库全书　　　　　集部四
提要
碧梧玩芳集二十四卷　别集类三【宋】
【臣】等谨案碧梧玩芳集二十四卷宋马廷鸾撰廷鸾字翔仲乐平人淳佑七年进士历官右丞相兼枢密使事迹具宋史本传史称其罢相归後又十七年而卒考廷鸾之罢在度宋咸淳八年壬申其殁当在元世祖至元二十六年己丑今集中老学道院记称着雍困敦之岁余年六十有七则作是文时去其病殁已不远是集为其子端临所编其曰碧梧玩芳者廷鸾家有碧梧精舍晚年又自号玩芳病叟因以为名也自明以来外间絶无传本惟永乐大典所收颇存梗概大抵骈体最工理宗末年又居两制朝廷大着作多出其手其他诗文亦皆典瞻秀润盎然有卷轴之味端临承籍世业撰为文献通考至今为艺林宝重即廷鸾所学可知也其集宋史不着録原编卷数已不可考谨以今所存者裒辑排比分为二十三卷廷鸾又尝仿吕视谦大事记之例作读史旬编以十年为一旬起帝尧元载甲辰迄周显德七年庚申为三十八帙今全书虽佚而绪论尚散见永乐大典并裒为一卷附于文後共为二十四卷宋史称廷鸾所着又有六经集传语孟会编楚辞补记洙泗裔编读庄笔记诸书今并不传又称其召试馆职时即以疆君德重相权收直臣防近习为对为将作少监时论贡举三事又言宜蠲除被灾州县租赋为起居舍人时言太史当谨书灾异又言翕受敷施以壮人才之精神虚心容纳以植人言之骨干念邦本而以公灭私严边备而思患预防同知枢密院时言培命脉植根本崇寛大行忠厚又言恢大度以优容虚圣心而延伫推内恕以假借忍难行而听纳则情无不达理无不尽云云其文今皆不见于集中或奏疏别为一编故此集皆不见收欤乾隆四十六年九月恭校上
总纂官【臣】纪昀【臣】陆锡熊【臣】孙士毅
总校官【臣】陆费墀

[book_title]卷一
钦定四库全书
碧梧玩芳集卷一
宋　马廷鸾　撰
奏状
兼右谕德辞免奏状
自天有命蹐地无容臣窃以圣主诒谋莫重元良之本儒臣劝讲尤严赞谕之僚孰谓謭材遽尘华选伏念臣惷愚下士迂狷诸生久汚班行已寸长之蔑取骤登储寀於三善以何裨忽蒙黼扆之简知躐预青宫之讽导载稽唐制见谓优秩清班允若圣时率用名流胜士臣既无素望又匪旧人特被选抡殊骇观听惧深维谷谊合循墙伏望圣慈俯鉴愚悃收回命渥免陪春诵之联别选才良上辅日新之学庶安愚分仰荅隆恩所有恩命臣未敢只受
除国子监司业辞免奏状
自天有命蹐地无容伏念臣才不如人学未闻道侥逾里选靡由庠序以进身缀缉时文莫识圣贤之用意有若儒官之选允由士类所推况朝廷天寛地大之时正学校鱼跃鸢飞之日欲淑佩襟之仪表是资领袖之端良有如乐正之官是曰司成之副阳城可谓有道乃见服於学徒高闶岂非儒臣或贻讥於公议仰寻先哲内惧非才倘犹昧於循墙将有叱而避席辄殚微悃仰冒皇明恭望圣慈俯照忱恳收回误渥改畀时流大学得名儒使羞其行师氏教国子永观厥成所有恩命臣未敢祗受
除兼翰林权直辞免奏状
恩擢超踰愚衷震惕切以明时掌制聿严内命之司圣主抡材尤遴外庭之选若稽史牒谨简词臣官清儤直则备自有唐资浅摄承则昉由我宋上规开宝文郁乎哉近接淳熙道粲然矣聿求宗匠俾典禁林然而望实未孚神祖尚难於苏轼官名初建孝皇始命於端诗伏念臣猥以诸生起於下国识穷短绠无能汲古学之渊源思澁寒竽不足协斯文之律吕以场屋孱儒之靡列缙绅华选之先从太子游已惧罔功於谕导见王者志若为有补於讨论矧耆儒宿老甫尔请归乃新学小生居然代匮纵承人乏岂及臣愚恭望圣慈俯怜卑悃收回误渥改畀名流庶几词章足以恢人文诏令足以宣皇泽坦然帝制复还二典之醇大哉王言俾逹万民之悦庶安愚分用竭忱辞
除权直学士院辞免奏状
璧水充员无补明时之造士蓬山列事况遭圣代之右文仍叨叠组之荣重误疏纶之宠非天曷戴无地自容伏念臣猥以孤生起於下国绳枢瓮牖曾无藻色之工金马石渠早愧芸香之选顷从农亩召复旧班学浅资轻屡丐一麾於江海年除岁擢浸成三入於瀛洲更以常才猥参少令岂直今世人文不轻得此政使先朝宿老尚或难之惟昔淳熙有臣必大尝贰职於中秘兼典制於内庭彼其独擅儒宗矧又奋由词学然观避疏犹云才技之无堪暨覩训词凛然名实之有戒是知华选难畀庸流臣词华敢企於前儒愚戅不逮於世事倘冒殊恩而亟拜滋误睿主之选抡俯庸披露於血忱仰乞收回於汗涣庶安旧次免累圣知所有上件恩命臣未敢祗受
元日除起居舍人辞免奏状
涣扬宸渥震惕愚衷切以柱下清官朝中盛选致君尧舜执简操笔皆圣人之徒事为春秋广记备言斯国史之体谅非长德曷畀庸流臣才望至卑资历尤浅复来七日中秘首尘泰内三阳右螭尾进岁月无几旦暮辄迁率由典常最称遴选诸所记注尚多摄承若径冒於真除重贻讥於躐进而况谋猷内告缺然慙直方之姿书法後观无以传深微之意皆於圣代为有慊夫岂愚分之所安与其拾级以升徒有疾颠之惧孰若循墙而避庶几初服之修恭望睿慈不嫌改命收回误宠别畀时才式严君举之书上赞帝王之治
除中书舍人辞免奏状
九重超擢孤士震惊伏念臣素拙文辞尤疎学术终年鳌禁曾无起草之工一日薇垣骤玷为真之宠此何官也臣敢兼之自周典之掌赞书是资华国至唐人之有还诏亦谓回天词章蹇浅则主德无以宣明风力销沈则公论难乎满惬至如真授尤号优迁臣修不试文而除臣轼自记言而拜彼皆何等材分孰能与之跻攀厥今圣主有从谏转圜之明诸臣多会文切理之彦取之下品恐不中书倘少昧於控辞是自贻於颠踣仰祈睿察特反误恩不嫌销印之难择人改畀庶免斵窻之丑为时起羞
除中书舍人再辞免奏状
控辞误渥首虞掌制之非工尚閟俞音更惧滥官之速戾重殚庸陋频渎圣明伏念臣山林之癯本无薄技岁月之近徧历华途晋贰蓬山俄接螭坳之步随羣鸳路躐追豹尾之班在於典常已越夷等愚臣玩日曾莫效于?埃圣主如天才一吐其狂瞽若更超擢允极侥踰士有常心然後礼义亷耻之与立官既易得正缘公卿侍从之可图伏望皇帝陛下察其愚衷赐之圣断收回恩命改畀时名使无处衆人之所争而多取天下之公器庶安愚分永戴皇明
随龙转四官辞免奏状
鹤禁执经漫尘攀附龙飞赐秩特愧超踰躐等既深循墙敢後伏念臣素持朴学恭际盛时三年获侍於承华一得何裨於新益性能天授本由圣学之高明日就月将安取愚臣之辅翼然且每盈岁龠辄被宸纶兹继照於离明复诞扬於涣汗不遗故旧丕昭伐木之仁若假器名徒重繁缨之锡恭望皇帝陛下俯怜卑悃亟寝误恩傅不勤师不烦昔已大成於后德官不謟士不滥今宜益肃於朝纲
除权礼部尚书辞免奏状
自天有命无地措躬切以文昌从列之最高仪曹邦典之尤重讵谓孤踪之宜去乃逢显擢以摄承伏念臣被遇先皇侥踰近侍徒以文辞之薄技适遭明主之殊知武帝赐淮南王祗愧平时之视草成王命召太保惊闻一旦之顾言万宇摧心三灵变色恭际大明之出收悲以欣幸逢小毖之求举直错枉此羣材连茹之日实寸草归根之时惟先帝蜕衣冠而宾空汗漫之游远矣若微臣执笔墨而事主进退之谊何如莫获徇身正宜屏迹初非贪恋尚希进於明时姑示从容恐重伤于圣抱胡为越躐骤有跻攀欲望皇帝陛下洞逹圣聪俯矜愚悃於此时而峻陟沥血以辞若异日之甄陶捐躯而报所有上件恩命臣未敢祗受
兼侍读辞免奏状
自天有命蹐地无容伏念臣学殖空荒见闻单浅比充员於新益获侍龙潜蔑有补於就将漫随鸿翼兹盖恭遇皇帝陛下体乾刚健位履正中大明方升正懋缉熙之学小毖求助尤资访问之功嗣德在初知人则哲欲讲明於氊厦宜简拔於髦英非道不陈必有孟轲之素学唯材是与难私秦府之旧僚欲望皇帝陛下深轸圣慈俯矜愚悃特收成命宜亟畀於名流俾阐大猷以上培於新德所有上件恩命臣未敢祗受
除端明殿学士签书枢密院事辞免奏状
臣伏蒙圣恩除臣端明殿学士签书枢密院事特降中使宣押臣赴院治事臣闻命震惊罔知所措伏念臣一介孤生再逢明主礼闱擢第滥居衆选之上游禁苑试言首辱先皇之殊遇浮沈三馆邂逅一鸣虎豹守九关早已困下窥之啄害凤凰翔千仞讵容希羣羽之雝喈天地重开班行再穆首还册府俄掾宰庭荏苒六年遭逢千载靡知止足遍历清华瞻帝乡之云怆陈末命升阳谷之日窃仰重明臣尘笔橐而学识不足以裨补新朝臣掌丝纶而文字不足以发扬大册徒以旧陪储禁从而摄长春官既极侥踰念求闲散敢图睿眷擢簉枢臣奏薄技于从官尚难自勉赞本兵於宥府胡可冒居矧未尝一日而历州县之劳乃遽繇累迁而接庙堂之武先朝名臣曾不一二後进晚辈敢冀万分倘昧恳辞立虞颠踣伏望皇帝陛下收回成命改畀英髦俾还献纳之旧班祈遂退休之素志庶安愚分不辱圣知所有上件恩命臣未敢祗受
表
中书舍人谢上表
载笔右坳记事已叨于假宠演纶西掖代言忽冒于真除对金莲炬以增惭佩紫荷囊而不称非天曷戴无地自容【中谢】窃以修饰讨论赞书体重温醇深润典制才难於昭明堂迪惟今日宜有高文大册以扬伟绩宏休巍巍乎荡荡乎惟尧有成功也浑浑尔灏灏尔下周其必谁乎如臣者吹本滥竽汲惟短绠结绶寖踰於四载滥巾何意于九迁辞宰掾佐儒官蜕簿书之凡质点禁林贰秘府陪文士之英游官僚徒采如春华柱史蔑闻于辰告讵期睿奬更玷亲除六学士三舍人何敢望一时之名胜四三王六五帝若为兼两制之发挥难酬雨露之恩交积渊氷之惧兹盖伏遇皇帝陛下圣神天造刚健日新河西颂天子之明能见万里山东感武夫之听迄济中兴良由号令罔有不臧匪独文章焕焉可述斧藻益彰于圣作网罗顾及于臣愚命服斯皇恩纶有炜臣敢不恪共官次感诵君仁敕经凤阁鸾台献替无裨于大义名列鸡翘豹尾论思合罄于小忠
谢御赐诗表
臣有常宪递直玉堂帝庸作歌骤颁宝画词林盛事儒藻荣观【中谢】切以内禁申严诸儒儤直八砖晚簉未许倦游三伏早归才容夙退率沿唐世以暨本朝惟昭代之右文於儒臣而假宠凝酥入咏昉常锡於宸章前席兴思亿荷蒙於圣制至如易简尤遇熙陵彼皆杰然之才宜被焕乎之宠如臣者汲同短绠吹类寒竽自惭操上水之舟每念草归田之赋比由夜直首沐天恩郢醪初设於上方闽茘仍颁於远物事光前代眷回异时未踰浃日之期重拜非烟之瑞身兼两制滥陪从雍之班运际千龄骤捧横汾之作恩由上出感自中深兹盖伏遇皇帝陛下睿藻日新皇猷天纵虞弦恊奏上同帝舜之乃文汉筑漫歌俯陋高皇之未学奎画龙鸾之眩晃天章河汉之昭回若稽淳化之初絶出中兴之後圣谟有炜至德难名臣捧戴有荣袭藏惟谨写之琬琰所宜续旧制於金坡传之子孙常恐发神光於蔀屋臣无任瞻天望圣激切屏营之至景定五年六月某日朝请大夫试中书舍人兼权直学士院兼同编修国史实録院同修撰兼太子庶子臣某表
进和御制诗表
恭惟皇帝陛下睿谟濬发圣藻彰施天纵又多能侈龙鸾之妙画帝光饬万物掞河汉之宸章比词臣入直於金坡乃御制亲颁於宝画焜煌圣作黼黻儒流赐龙笺之题淳化初褒於易简揭玉堂之榜绍兴重锡於麟之兹兴起於人文亦对扬於祖武臣谬充鳌禁叨被龙光羞薄技之前陈持庸音而赓载大明委照爝火安敢以呈辉迅霆发声衆籁自为之息响退循荒斐弥积兢惭谨恭和成二首上渎圣聪
除礼部侍郎谢上表
王制禄则赞书久尘内史帝咨能而典礼遽贰秩宗带悸有容衣华已泰感深滋惧恩厚难任【中谢】窃以侍从班穹礼官责重韩愈奏薄技自许文章叔孙召鄙儒不通时变况复愧汉唐之士若为事尧舜之君伏念臣一介羇孤千龄际遇甘泉宫玉堂殿承诏才悭水苍佩进贤冠章身德薄漫尘两制初乏一长天章下饬於禁林宠过令狐之夜炬海润无裨於储寀讥同公干之春华维鹈不濡瞻乌欲哺舍肉屡贻於颍谷归耕独恋於绵田重污高绅荐干闲廪迟颁俞旨早被恩言孰谓知礼乎既惭绵蕝何以谓文也仍绾丝纶伛躬腰下之黄金?面阶前之红药荣名过渥窳器易盈兹盖伏遇皇帝陛下任官惟贤知人则哲惟天明畏必惇典庸礼以代天工作民孚先必发号施令而达民说讵容驽蹇叠冒宠光臣内揆所蒙长怀未报圣人为礼教式敷降典之邦彛明主可忠言敢愧进思之宸笔
进先皇御制宸翰表
臣某言臣先於景定五年六月同前学士牟子才恭被烈文仁武安孝皇帝赐臣等御书御制玉堂寓直诗臣等寻於学士院刋刻立石者伏以龙驭神游深抱乌号之痛鳌坡圣作空余凤翥之奇写琬琰以甫成冒冕旒而登进稍纡睿鉴深动孝思【中谢】臣庸譾书生遭逢先帝绳枢瓮牖本非润色之材金马玉堂久玷清华之选频对花砖而候影颇同莲炬之分辉维一介臣曷当主眷与他学士皆拜云章圣肆笔以成书帝作歌而赓载翠珉就刻欲刋懿典於金坡仙鼎告成顿隔威顔於玉座袭藏增感捧戴知荣兹盖伏遇皇帝陛下景运当天重华协帝继文之业用彰神藻之发挥见尧於墙允极圣情之追慕恭陈宝轴肃上紫宸供奉当时自负贞元之朝士传夸盛事尚矜淳化之词臣臣无任感天荷圣激切屏营之至所有先帝御书御制诗一轴谨随表上进以闻
同知枢密院事兼参政谢上表
召节载驰促朝魏阙恩书狎被擢贰机庭恍惊诏綍之新荣躐进筹帷之故步仰瞻天咫俯切氷兢【中谢】伏以国之大事在戎况关兵本王任旧人共政实倚贤谟苟非其人不在此位伏念臣材惭庸琐运际休明两禁代言有感贞元之朝士六龙御极首登秦府之旧僚而臣甖缶量盈桮棬泽殄三年罹棘已误太行之云飞一旦涂芝又报长安之日近荷圣主记怜於中野旁徨之後感公朝拔擢於穷山寂寞之滨与之琴而使弹未忘切切招以旌而欲往宁独迟迟已稽俟驾之诛更被出纶之宠昔参宥命今副事枢藩臣勉谕於里闾貂使传宣於畿辅玉阶布武方趋紫殿以称觞奎画陟明复践黄扉而预政股肱所寄踵顶莫酬兹盖恭遇皇帝陛下舜哲知人尧仁徧物元佑之开皇极既资彦博之壮猷庆历之对天章必擢仲淹之宿望英辟丕承於祖武孱儒曷继於前修臣敢不仰戴洪休自鞭驽钝集思广益无能効智於庙谟同寅协恭惟知纯意於国事
提举官进上经武要略表
於昭皇武续唐雅之献歌有赫神谟轶汉书之辑略吉涓谷旦肃上瑶编【中谢】伏以国家紫盖黄旗上应东南之运金城铁壁外严西北之防彻桑常谨於绸缪汗竹不胜其纪载武有七德务保大以为先天生五材欲去兵而不可恭惟皇帝陛下乾旋坤转日照月临登瀚海铭燕然蚤欲挽尚文之弊赋采薇歌杕杜永无忘经武之勤诘尔戎兵戒我师旅惟中兴五世之业丕显丕承自淳佑四禩以来且攻且守爪士持弓而御塞元臣授钺以临边北复襄樊南通交广候望不撤乎四境筹帷每出於万全马饮江湖坐送佛狸之死兵传风鹤遄驱草付之亡既侈伐功爰修武志混夷駾矣聿昭御侮之良皇王烝哉丕播骏声之烈视诸故府钦乃攸司裁为百卷之奏篇必提其要载缵九年之行事皆聚此书臣等莫补宏纲愿规常德春秋无义战於二三策以何称帝王有要经斯十一征而无敌
谢除观文殿大学士提举临安府洞霄宫表
相印上还愧股肱之已隳宸纶中出知体貌之未衰侯藩许避於乡邦书殿仍兼於祠廪恩与天而同大感无地以寄言【中谢】伏念臣猥以谀儒获逢休运旁招俊乂滥陪鸿翼之後尘利见大人亲覩龙飞之盛际粤从初政已躐近班千秋无阀阅功胡为取相公孙有狗马病宜亟避贤惟其未尝施横草之劳是以久而负积薪之困公朝寛大假告频数而并容明主矜存宣问稠重而不已而臣任踰其分福过於灾不胜惟疾之忧终冀乞身而去叠干宸听迄荷天从锡秘殿之穹班予便藩於本郡尚方薰茗以厚其宠御府金币以华其归终然徇伛偻之私展也赋支离之粟恭惟大造絶出常伦兹盖恭遇皇帝陛下仁深善贷德本好生念其景迫崦嵫尚忧盈满怜其身填沟壑将遂宜休姑无意於荣名俾自侪於旧弼宠绥若此报称谓何臣曷策枯羸仰酬高厚冢宰掌邦治既蔑效於涓埃华封祝圣人当力勤於香火
贺皇帝登宝位表
统接千岁王者无私明照四方大人有继华夷胥悦宇宙一新【中贺】恭惟皇帝陛下神授英奇性锺睿哲圣功养正期於傅不勤而师不烦帝位履中必也天助顺而人助信讴歌有属历数攸归遵圣父之顾言敬保元子奉太皇之慈训拥佑神孙稽春秋立嫡之文法大易体元之义一人有庆天下为公臣荷朝厚恩忝国旧辅河清海宴共欣圣作之辰山高日升快覩时平之象

[book_title]卷二
钦定四库全书
碧梧玩芳集卷二　　　　宋　马廷鸾　撰诏
招谕云南土官等诏
朕诞膺景命君临万邦声教所通无间远迩睠此西南之地实我祖宗之民叛贼死可伐敢冒刑章作为弗靖侵掠境土戕害生人悯其狂愚累加招谕本贼执迷负固罔有悛心爰命将而出师以恭行乎天讨指其巢穴取彼渠魁尚虑诸路甸寨土官军民人等或受制於凶徒相搧摇而构乱原其初志匪出同谋既处危疑遂怀反侧庸申训告俾亟来归诏书到日除死可伐不赦外应有被死可伐胁从诖误之人纳欵出降者并免本罪各安家业原有官者悉复其官能生擒死可伐及杀获其首级者具以名闻优加赏赉陞擢其死可伐族属能生擒杀获本贼者命为本路土官该载不尽事理令总兵官拟议申闻施行於戏咸与惟新式布寛条而示信自求多福勉思後效以图功咨尔远人体兹至意
景定五年十月丁卯诏
朕嗣守基图君临区?历四十一年内揆菲凉罔敢暇逸荷高穹之眷命蒙列圣之遗休洪济艰难图惟康乂岁事荐登而民生厎定沴气即弭而边尘寖清朕方益勉修攘居怀儆戒积勤爽豫有加无瘳乃至大渐恐不得负扆见羣臣皇太子温文夙着仁孝有闻升储副者五年久参裁於庶务宜自春宫而嗣服允符至道之旧章可於柩前即皇帝位皇后佐佑朕躬章明坤载可尊为皇太后应军国事务并听皇帝处分尔其式遵成宪诞受多方益奉母仪恪遵慈训皇帝成服三日听政丧纪以日易月羣臣共为寛释勿过摧伤百官入临并随地之宜诸道州府长吏以下三日释服在京禁音乐百日在外一月无禁祀祠嫁娶缘边不用举哀山陵制度务从俭约应中外诸军支赐及其他不在诏中者并听皇帝处分於戏人羡久生奈盈虚之有数天惟纯佑繄付托之得人更赖股肱之元臣文武列辟交修不逮协赞丕平咨尔羣伦体予至意
求言诏
朕荷列圣之储休膺先皇之传祚顾惟菲质获缵丕图烛理昧而何以周知羣情更事浅而何以裁成庶务继犹判涣其如多难之未堪不遑康宁永惟万事之有阙肆初临听合广咨询天难忱斯孰为迓续之本民亦劳止孰为绥靖之方上而朕躬之愆违次而朝政之得失外则边陲之利害下而田里之戚休惟言路之宏开为新政之急务用求忠谠期厎敉宁若昔大猷盖有辟门之典闵予小子敢忘谋庙之诗言而可行则匪徒容纳试之既效则宜示宠嘉悉意以陈尔无悼於後害虚心而听朕方伫於嘉谟咨尔多方体予至意
赐侍读侍讲说书官诏
朕以菲质夙承义方先皇帝贻厥孙谋莫详资善之一记予小子兹迪彛教俾亲博雅之羣儒勉奉遗谟初承大统感畴昔之问安视膳予惟见於墙见於羮矧今日之发政施仁且欲观其志观其行傥非讲学何以绍图王人求多闻必精研於古训天下治在道宜深究於理源惟对贤士大夫之时常多则於古先帝王之道有得由尧舜禹汤而汲汲犹恐失之论唐虞仁圣以欣欣我自乐此肆因初服首辟经帷既登进於旧游且旁延於时望惟端平亲政读衍义之成书惟景佑盛时陈正说之丕训稽累朝谟烈之懿暨七篇仁义之陈六经之道与同归百世俟圣而不惑自求自趣开予以厌饫优柔所知所行迪我於高明光大鋭期磋切周广缉熙庶君德之日强则治功之益进予其自勉尔尚交修
赐先朝故老大臣诏
朕纂承先帝之丕图注想朝廷之故老天下大器念付托之惟艰旧德元龟方咨诹之是急睠言勋辅式燕殊庭曩属时艰屡膺事柄入则谋谟廊庙出则控驭边陲中国四夷每想闻其风采元侯宿将尝禀听其指呼岂惟朝廷之周知盖亦帷筹之熟讲凡修攘之大政有老成之远谋惟天全付予有家欲恢先绪乃心罔不在王室宜罄忠猷
奬谕李庭芝诏
王公设险以守封疆哲夫成城是资智策睠言淮左有若滁阳自五代之际迄百年以来虽人民城郭之或非尚陵阿泉池之不改艺祖肇基王迹所纪戎功先皇敷遗後人欲固吾国有嘉阃制能体庙谟百堵皆兴不愆于素五月而毕迄溃于成比峻壑之凭陵望崇墉而却走周平玁狁必先朔方之城唐备西陲允藉临泾之筑本元戎之硕画暨羣下以同心伻图具谂於成劳亟诏用申於奬叹昔先王受命既复宏规于前人图功益恢远略
奬谕御前诸军都统制利州路安抚使知兴元府吴拱诏
省四川宣抚司奏卿发卒助修兴元府渠堰宣力最多岁有丰凶在天时而难必地无肥瘠顾人力之何如惟水利之能修则金穰之可望乃眷西南之境昔称下上之田繄尔先臣暨而叔父皆以继武整军之暇不忘务农重谷之心卿既践世官仍遵家法率万兵而省徭役缮六堰而固堤防穿郑白之渠在今奚愧通褒斜之漕异彼徒劳閲奏载嘉注怀弥厚
奬谕安南国太国王陈日煚诏
国永存而及裔尝申带砺之盟父教忠以事君益谨梯航之贡睠言外屏夙奉中朝伯成之辞诸侯视如脱屣龙頟之随父爵荷乃析薪有嘉高蹈之风爰锡褒崇之典无替厥服荐览囊封不懈益?复来琛献盖修方之再至知慕义之一忱予怀慎德之规不宝远物尔有成享之节敬识多仪兹下玺书特颁金币永惟恭顺益用叹嗟
又奨谕安南国太国王陈日煚诏
藩服输忱家庭授政言惟作命尝进爵以示褒史不絶书乃修方之弥谨用循赐式以示恩徽
奬谕安南国王陈威晃诏
朕修和有夏惠顾南邦开国承家美肯播肯堂之绩尊君亲上嘉来王来享之仪比锡命於节旄俾绍封於茅土邈是鲸波之迥隔曷为象译之再勤式彰拱极之忱诞致充庭之贡载循恭顺良用叹嘉惟时成周盖未遑於飨质迪我高后亦酌取於献程颁金币以言还锡玺书而用劝柔远能迩朕益广於绥怀资父事君尔弥坚於忠孝
赐皇叔太师武康军节度使判大宗正事嗣荣王辞免以充山陵礼仪使照典故兼中书令加食封恩命不允诏
丕惟叔父祗事先皇卜远有期慎终为大追念同生之爱恪奉钦仪协酬罔极之恩用端使范宣勤备至已事而竣爰议疏荣可轻论报?致东朝之命进兼中令之尊盖国朝登拜於亲贤在今日讲行於典故阜陵秀邸之後未举彛章祥符天禧以前率多故事顾如谦志乃控撝词父党无容敢仰勤於冲逊母命惟谨愿俯鉴於恳忱所辞宜不允
赐太傅右丞相兼枢密使魏国公贾似道辞免以理宗皇帝祔庙已毕照典故转官恩命不允诏
祗奉真游妥灵清庙神鴹安坐对越在天孝思永言涕零如雨昔勤办护今相肃雝维昭考不显亦临在冲人无德不报涣汗其号方隆维石之瞻谦尊而光洊览循墙之疏曷烦重请只恨难酬所辞宜不允
赐贾似道辞免兼监修国史日历提举编修玉牒提举国史实録院提举编修经武要畧不允诏
位冢宰正百官载图宅揆总羣书奏七畧乃属提纲无废前劳迄成钜典矧予初服祗遹先皇食见於羮坐见於墙尽循尧道大书之策小书之简丕显文谟必有房乔领史务以监修必有魏相奉故事而条奏于以举宏纲而撮机要于以扬鸿烈而章缉熙作唐一经第付诸儒之润色建周六典备烦上相之持衡亟赖综裁毋勤谦逊所辞宜不允
叶梦鼎辞免签书枢密院事不允诏
明堂宣皇风曷厎受厘之盛斗枢经天縡允由基命之严爰自佥同俾专赞贰卿谋犹廊庙密勿枢机绥我思成极天地神明之察相予肆祀殚臣邻陪辅之勤遹观厥成乃进厥位是特唯阿之相告亦何辞受之足云民宇攸宁边兵尚宿既尽我将之飨益恢常武之规其蠲撝章以承眷意所辞宜不允
赐银青光禄大夫叶梦鼎辞免除资政殿学士知庆元府沿海制置使恩命不允诏
初就穆陵促还近辅昔者辞以疾不能造朝今予祗命公爰分居里睠言古鄮实迩天台有鸡犬之闻地无改辟靡鲸鲵之戮海不扬波公辅偃藩京师蒙福何其濡滞方复恳辞殊咈眷怀未悉雅志会且归矣无牵松菊之犹存卧而治之迄镇沧波之浩荡式遵眷意用展明谟所辞宜不允
赐银青光禄大夫参知政事叶梦鼎上劄子乞朝假访医不允诏
园陵祗役政地宣勤执锸九扬既毕送终之事回车再宿遽腾引疾之章得非犯毕陌之埃尘抑或冒征途之风露会言近止庶可序情闵劳企予望之犹冀陈力就列如云与告则匪欲闻寅奉皇舆将反虞而祔於庙载瞻行阙必无归而造於朝所请宜不允
谢方叔辞职不允诏
朕嗣先人宅丕后兹庙谟之云初惟大臣虑四方在里居而何间睠言旧弼光辅慈皇历算周思尝赞万几之务超览渊识洞明庶事之源昉此听临用申咨宪安石之志虽不渝於东山子牟之心岂遽忘於魏阙毋云谢事不我告猷所辞宜不允
杨栋辞免同知枢密院事兼权参知政事不允诏
朕迪遵彛典寅祀总章天日清明岂朕德致感通之效夙夜宥密伊臣邻殚寅亮之功晋翊鸿枢仍参大政匪直酬庸於使范盖将加重於本兵安事撝章历陈归志履信思顺朕方克享於帝心恶满好谦卿乃欲循於天道岂熙事之告备忘远猷之是经文武兼资式徯万邦之宪君臣相勑盍图千载之安所辞宜不允
杨栋辞免进书转官不允诏
朕临政愿治惟日有万几而必勤立武足兵岂天生五材而能去是以信史有表年之记善经存辑畧之文诒厥子孙布在方策以卿耆彦为朕提纲虽资儒馆之编摩实赖政涂之举要作今上本纪固将藏名山而副京师佐周室中兴良已嘉车攻而采吉日遂差谷旦迄奏华编使范肃而仪罔愆钜典成而文足证稽唐虞盛际无慙上古之书得齐鲁大臣有异叔孙之礼其膺显秩靡事撝章所辞宜不允
洪勲辞免权兵部尚书恩命不允诏
朕念尔先人助予初政贽陈兵事老谋若蓍龟之明轼长禁林英词如河汉之丽人监之亡远矣家笏之在依然惟我有臣克庸济美卿懿文承考风烈践猷升堂而闻正音获聆雅颂入国而望乔木尚有典刑比自闽陬再还禁路荐班掌武仍直摛文久此佩囊晋之曳履周官大司马之政无竞维人端平小元佑之风不显亦世益肩远畧奚事撝章所请宜不允
洪勲乞祠不允诏
朕惟端平亲政之初庶几元佑得人之盛繄尔显考日陈嘉谟尝叹魏徵之遽亡殊喜臧孙之有後於是卿以渊源之学仍擢科级以典丽之笔嗣掌丝纶岂惟克家端且华国而况入从出藩而践?久表夷里粹而望实孚星履纳言厦毡劝诵甫藉多闻之益曷兴厌直之思遽览来章未悉雅志尔念先人之绪业既践世官朕於更化之忠贤每怀旧德勉安厥位益告尔猷所请宜不允
包恢免除权刑部尚书恩命不允诏
朕元旦眂朝思皇多士发德音下明诏方於俊乂以旁招无老成有典刑何况耆英之在服卿侍言帝幕帅属春官虽屡请致为臣而归每申以不得谢之诏载稽仁祖之世有若臣拯其人絶故人干请之书见称峭直杖京府受赇之吏犹谓平寛卿之云为岂其苗裔渊源所渐远矣风采殆且过之昔贰仪曹儒者守礼今长宪部哲人惟刑臯陶克明孰谓理官非三后之列苏公式敬能使周家绵八百之基往布好生之仁体吾春朝之命尚何以逊为所辞宜不允
赐少保观文殿大学士充醴泉观使冀国公赵葵上表辞免乞致仕不允诏
朕惟继体守文之君必询黄髪而咨故实年耆德明之佐虽无壮事而有老谋卿出入三朝仪刑列辟师尚父九十而秉钺张昭所以见屈於吴人卫武公百年而作箴申公所以受责于楚相方将任事未始引年矧今极衣绣之荣奚必羡悬车之乐若不得谢具在礼经克壮其猷无惭诗雅宜蠲撝疏式体眷怀所请宜不允赐少傅观文殿大学士充醴泉观使冀国公赵葵乞守本官致仕不允诏
卿早擅威名晚推肃乂年耆德卲方升亚傅之聨名遂功成欲致大夫之事载披来疏具谂高风顾方雍容燕居自乐午桥之锺鼓何必慷慨陈谊欲挂神武之衣冠咨宪方勤恳情难徇所请宜不允
牟子才辞免兼给事中不允诏
朕顾瞻献纳之臣绰着老成之望学士大手笔甫用旧人儒者给事中复出新命以卿蚤持刚直夙鬯忠嘉平居恂恂在严徐之列临事蹇蹇有袁李之风纪纲之司封驳攸赖予违汝弼宜无惮於涂归朕心乃知盖乐闻於纠正奚逊厥职尚勉乃猷所辞宜不允
牟子才辞免除礼部尚书不允诏
祀明堂宣皇风属严大礼刺六经作王制允属耆儒时命有申乃进其等卿以华皓再仪禁涂措之乎严徐侍从之间魁然有齐鲁大臣之望齐明盛服正立执绥卿无媿供王祈永命之忱朕庶几吁俊尊上帝之意然则太常伯之陟何事正考父之共往哉汝谐朕命不易所辞宜不允
王爚辞免召赴不允诏
朕当元日会汉京之朝感昔人发晋樽之意兴怀硕望近隔涛江爰出特招起之泉石正徯贾生之前席忽闻考父之循墙王言出如纶令弗惟反君命不俟驾礼有宜然盍归乎来遐不谓矣所辞宜不允
吕文德辞免宁武保康军节度使仍旧职恩命不允诏
惟我国家之典?崇将帅之勲出爵酬劳无越六旄之贵有功进律尤隆双节之荣肆考绍兴厥有成宪岁序再迁勤劳备至光世所以被优恩连摧巨敌继上殊勲吴玠所以承异宠卿以古名将之畧为吾良边陲之臣荆楚为西门式倚金城之固岷峨横太白重清玉垒之昏懋尔多庸华之兼镇兹为旷典宜体至怀暨览奏陈尚形逊避上书不自伐卿诚高汉将之风出令必惟行朕则有周官之制所乞宜不允
朱熠乞归田里不允诏
朕调牧守将令润九里以及京师卿为迩臣盖尝间两社而辅公室维今吴郡视古右扶起为股肱之良任我蕃宣之寄昔羣鸿集泽未免由已之饥今九扈登场可以与民同乐得非政平讼理所以时和岁丰不絿不竞而宜人则予以怿何嫌何疑而谢病匪我攸闻为民少留姑徇颍川愿借之志勿药有喜无起彭泽赋归之怀有不如章难乎从欲所请宜不允
江万里再辞免除资政不允诏
朕畀矜闽部适困民囏申锡重臣俾仍牧守岂直少旌於治理盖将嗣课於康功荐览来章力辞成涣大夫求牧何乃欲反诸人欤赤子阻饥忍不得乳其母也宜承初诏毋事再陈
林存辞免知潭州湖南安抚使恩命不允诏
南楚上游星沙重地一襦五袴所贵选侯大纛高牙尤严置帅以卿词华哲匠政路旧人粤予解瑟而更张屡俾剖符而出守纡东嘉之绂既留召舍之咏思辞建安之麾难凂魏藩之息偃起之衡泌镇我湖湘虽园林胜事钟鼓清时尔何心於岳牧然庭户令行湖山民乐吾重倚於翰维宜蠲撝章亟承眷意所辞宜不允
李庭芝乞亟俾追服不允诏
中国之势无竞维人人臣之义无以有已念卿往年之受任盖沿古谊以夺情护两道之风寒厎四郊之日靖蕃宣是力眷倚方深夫既以义断恩则必谨终如始政使冠衣毕制曷纾三年过隙之余哀宁如樽俎折冲可立千古不磨之伟绩勉就明扬之孝将酬敌忾之庸所请宜不允
姚希得乞归不允诏
卿二年制阃一意公家知无不为迨天之未隂雨事乃有备如人之护风寒式资允文允武之才兼任足食足兵之寄师屯聨络天堑尊安有穑人之成功无疆吏之来告眷怀绩用良所叹嘉胡为抗章遽欲解组念河氷之未合正吾先时预防之秋俾江水兮安流岂卿计考求去之日无怠尔事勉为朕留所请宜不允
马光祖辞免除沿江制置大使兼江东安抚知建康府行宫留守不允诏
惟今江阃内护留都每辍将相大臣往任保厘重寄卿硕肤厚德典刑宿儒其威名荐着於镇临其惠泽素覃於牧守兹谋元帅无踰老臣昔黄覇颍川前後八年而愈治郭汲并部儿童数百以来迎成命既颁俾民大悦人惟求旧初何疑於重临事不辞难亦胡为而多逊所请宜不允
高达乞祠不允诏
朕思固封陲责成帅守重湖之北正倚中权夷陵以西复资远畧是乃安边立功名之地未当阖门养威重之时遽谂祈闲讵容从请太白出高敢战者吉况属盛秋匈奴未灭何以家为益肩壮志
赐皇太子生日诏
阳居大夏允属嘉辰震为长男欣逢初度承邦家之积庆绵宗社之丕基日就月将温文以怿星晖海润纯嘏尔常兹爰举於彛章乃诞颁於赐式祗膺兹眷用届寿祺
赐皇弟生日诏
少皥帝之仲秋时登穑宝孟侯弟之初度庆辑杕华位极师垣势隆宗翰式相好矣肆颁台馈之彛礼亦宜之用致门弧之喜永绥寿嘏庸对眷怀
赐叶梦鼎生日诏
月维建戌时属生申弧矢以射四方有华在户帷幄之策千里密借前筹往续修龄是颁彛式体貌有加於近辅载锡之光精神宜折於遐冲俾耆而艾
又赐叶梦鼎生日诏
月纪肃霜近金行之弭节星垂大?参玉铉以赞元庆属门弧宠加台馈式燕且喜其茂对於眷怀俾夀而昌以共扶於昌运

[book_title]卷三
钦定四库全书
碧梧玩芳集卷三　　　　宋　马廷鸾　撰赦文
皇帝登宝位赦文首尾词
门下帝王统羣生实任抚绥之寄春秋正五始况承付托之初仰惟先皇丕昭前烈继序十有三圣光绍宁宗享国四十一年远几仁祖视民若保事帝如临以江海之量优容羣言以雨露之恩渗漉九有时和屡格敌难坐消日引月长久於其道蚤朝晏罢遹求厥宁圣躬莫惮于焦劳冲候遂愆于节适兴言菲质恭侍宸庭解带靡遑所期日间抱弓何及讵意天摧惊闻凭几之言俾奉缵图之重恪承慈极勤抚多方创钜痛深且嬛嬛而在疚投艰遗大尤栗栗以弗胜惟天地之德好生惟祖宗以仁立国矧属君临之初政式循覃沛之旧章可大赦天下於戏天付有家传在予必稽谋而疾敬德父有天下归于子惟永念而弗弃基庶能慰六军万姓之同心于以答中国四夷之望治尚赖忠贤硕辅文武具僚协济康功共扶休运布告中外咸使闻知
德音
烈文仁武圣明安孝皇帝祔庙德音
门下朕永言孝思以当大事於乎皇考维继序之不忘瞻彼昊天欲酬恩而罔极丧饰三年之纪葬遵七月之彛龟筮告期龙?即路天维显相胥江之波涛不兴民靡告劳会稽之人徒毕集甫临真域式迄羡封八翣五重必诚必信千秋万岁既固既安吉仗回虞新宫登祔嗟嬛嬛在疚之日赖蹇蹇匪躬之臣三公在朝力请廞仪之办护百官承事咸遵命戒之驱驰念虽循俭约之训言顾宁免绎骚之烦费菆涂载启京师同陟岵之悲窀穸孔严近辅奉因山之役输勤惟谨趋事敢稽井赋缧囚悉从寛宥岳只渎祀咸与封崇亟敷汤网之寛少慰尧墙之见时为旧典匪我私恩於戏唐宗葬近桥陵未忘孝敬汉帝魂思沛邑尚议复除知予仰体于遗仁咨尔具敷于德意
制
皇太子妃全氏立为皇后制
门下王位在德元所以接千岁之统后职听内治所以形四方之风朕肇总乾纲仪图坤载文王为世子问安尝共至於寝门太姒嗣徽音思媚益仰承於京室禀奉慈闱之命延登中壼之贤涓选刚辰诞扬涣号某氏冲嘉而淑茂懿敏而静专居勤图史之遵动中环佩之节仰惟圣父谨择储妃兴怀慈宪之家我之所自出爰得元良之配因不失其亲褘褕粲入觐之仪衿帨盛来宾之礼天作之合人无间言而能谦毖自将柔恭有恪寒温亲旨甘之适夙夜期儆戒之成汉观锡名锺在太孙之爱唐宫临澡增益慈皇之欢朕丕绍帝图敬敷民则怡怡愉愉而奉太后兹惟即阼之初雝雝肃肃而惠宗公端属御家之始矧明扬於亲训仍申谕於眇躬谓子事母妇事姑既无违礼男正外女正内当举上仪加重翟以玉笄范盘螭而金玺式遵隆指茂建鸿名於戏朕承长乐之顔后则佐餕於东内朕奉清庙之祀后则亲蚕於北郊关雎有正始之基葛覃为节用之本顺隂阳之义则家理侔天地之行则物宜胥示化原永绥福履可
与芮特授中书令制
门下朕丕惟叔父追仰先皇兄弟孔怀素笃同生之爱礼仪既备茂宣往送之勤穆陵届竣事之期慈极促报功之典欲酬使范宜峻朝章襄德第劳邦彛未之有改先意承志亲命不得而违式隆专席之荣具谂垂绅之听具官某躬全明德地极茂亲一体先朝符开元羽翼之颂示仪宗室陶周南信厚之风藩卫尊强磐维巩固迪维冲子克绍庆基文帝应大横初协缵图之兆元王为季父实依秉德之陪瞻望轩台肇营禹会永言孝思孝思维则何胜陟岵之悲因心则友则友其兄恪赴在原之急念昔欢承於棣萼乃今怆奉於菆涂反也如疑遽不陵节龙輴凤翣初就因山之形玉座黄陵载迄羡封之役其仪不忒而哀有余若稽秀邸之亲贤克奉阜陵之襄事尝以紫微令之重兼为大父行之华盖虽天下之达尊勿替先王之敬典增隆岩石申衍圭畲惟三省长官之罕除盖中兴百年而再见夙称华重允极褒崇於戏同姓之国五十三周尊康叔中书之考二十四唐重汾阳邦家有荣古今鲜俪愿膺茂渥永介繁禧可与芮特授武康宁江军节度使依前太师判大宗正事嗣荣王加食邑实封制
门下朕初绍丕图恪遵慈训棠棣孔怀之爱仰体先皇行苇内睦之仁孰加叔父摭绍熙一时之令典有宪靖双节之殊褒友则因心昔未酬於素志言犹在耳今爰属於眇躬如对咫顔用孚羣听具官某晖联皇极德重宗磐元王帝弟之最尊多閲义理河间宗室之大雅独备温仁厚叙亲贤时维昭考耸民瞻之赫赫莫重建旄训公族之振振有华袭爵式相好矣礼亦宜之粤予宅恤之初追感尽伦之义求而弗得望而弗至恶乎用情敬其所尊爱其所亲庶几达孝况承治命具有旧章是用端策?辰扬庭涣号衮衣赤舄仍冠公槐夀甲琱戈加崇将钺旧组不移於洋水新麾增焕於云安顺考邦彛三公进兼两镇特优宗老累朝曾不数人并衍爰田申陪真食敢云驭贵惟以笃亲於戏稽汉制之兼郡连城用彰殊礼慨唐宗之大衾长枕能不怆怀式介蕃厘以绥茂渥可
赐告口宣
有勑统绍先皇恪承遗训行尊叔父式茂殊褒兼两镇以升华肃羣工而诞告对扬前烈祗服明缗
与怿特授保宁军节度使制
门下朕丕承圣绪厚睦天枝封同姓以旗式严周典建诸王为辅益广汉恩眷言秀邸之宗英上系昌陵之祚嗣仁先笃近爱必惟亲况资历之既深孰褒扬之可後登于斋钺涣以明纶具官某德度粹夷才猷肤敏高阳苗裔纷其有此修能河间诗书卓尔近乎大雅顷繇帝胄服在官联立朝推中垒之简廉事上极汝阳之谨洁黟水之民康乂浙河之使光华已跻郎秩之荣斯陟戎班之峻留朝列邸又閲再朞朕鉴在角弓庇怀葛藟厥有彛宪以旌九族之亲岂无他人难比诸姬之近特加异数固匪私恩是用辍自承流宠之植屏十连为帅超居上将之元百世不迁永毖大宗之祀优游寿馆衍拓真畲於戏人道尊祖故敬宗天道好谦而恶满亲之欲贵有如尔祖宪靖之贤高而不危尚服先朝淳熙之训肃听朕教追孝文人可
贾似道依前太傅右丞相兼枢密使加食邑制
门下朕祗遹宁考率由旧章惟王发政施仁续周家忠厚之脉命相布德和令辑汉书寛大之文董时官修繄我宰辅裁成义类等百世莫之能违谦避恩徽以三公不易其介肆陪井赋敷锡涣纶具官某宏材周事物之几微粹学洞古今之源委读书不读律欲致君於尧舜之隆治法与治人常慨世於周秦之敝以勤劳穆天縡以公恕秉国钧四方既平念昔抢攘而非甚有纪百度维正及今闲暇而屡省乃成禁罔阔则宁漏於吞舟经制定则靡容於亡楫谓鱼丽法度缺矣不几小雅之尽隳若行苇福禄成焉盖本我家之世积信令皎如日月寛条沛若江河上纪先朝式至今日乃光烈考圣谟洋而嘉言彰予临兆民历年多而施泽久前为律後为令小作纪大作纲洽民心而不犯有司式显有虞氏好生之德宣主恩而建立明制是资仲山甫将明之材总齐悉上於羣书褒赏宜申於絶席一成而不变既昭昭象魏之垂三命兹益共顾恳恳师垣之避凛莫踰于素守姑申衍於真畲庶几表大臣兴谦崇逊之风可以厉人心立经陈纪之外於戏六典之建为民极尔尚式时周公一夫不获曰予辜时则有若伊尹勉摅素学俪美古人翳我宗工奚烦多训可
口宣
卿寅亮天工综裁邦宪维师避宠姑曲徇於一谦成涣疏恩兹申陪於多井祗承茂眷永翊丕基
同知枢密院事叶梦鼎除参知政事制
朕以眇质初绍鸿基天全付有家孰堪多难王图任共政无若旧人久协赞于机筹宜晋陪於宰籍式彰枋用乃播纶言具官某识洞万几道该衆妙简知圣考贻厥燕谋初建储闱训于旧学属抱遗弓之痛具宣奉瑁之勤佐佑冲人罔负先皇之顾托镇定大事欲绍前哲之声猷终仰丕成以光初政稽用师言之锡聿参台路之元永建乃家藉垣墉之保以辅台德资羽翼之良朝有老成国其康乂噫尧在万世孰能慰羮墙之思舜钦四隣其必赖股肱之助顾惟宿望奚徯多辞可
签书枢密院事姚希得除同知兼参政制
朕未有艾率昭考以继犹王用丕钦图旧人而共政晋贰三军五兵之本并参一日万几之繁乃播纶言式彰枋用具官某德全方大望着顒卬参帷幄之谋先帝早加於大用伟衣冠之侍冲人尚及於从游怅杞国之悲摧悼周家之降割敬保元子克酬弘济之言敷求哲人不负维艰之托迪惟初服式仰丕成边尚宿师朝方莅政彻彼桑土孰先事以绸缪莫予荓蜂畴後患之惩毖宜资贤老周缉化几臣人显哉必嘉谋嘉猷之入告孺子王矣惟立政立事以自今可
太常少卿汤汉特授起居郎兼职仍旧制
朕初承基绪渇想典刑戏言出於思立之史佚旧学遯於野显乃甘盘具官某造诣宏深操守纯固慷慨望古志独得於幽寻博雅通今道固期於兼善昔予幼学夙得良师首陪翊善之讲明继簉承华而卫翼起商芝之隐久矣从游却齐蒿之邪引之当道兹予临莅迟汝归来动则左史书必纂言於玉陛学为王者事尚卒业於金华细听嘉猷以裨初政可
守太府卿兼国史史季温特授起居郎制
朕光履基图乐亲耆艾武帝问治道蒲轮甫起於申公成王无戏言桐叶岂书於史佚登而鸿硕立我螭阶具官某蚤以蜀珍见推国器越在外服既茂着于嘉庸立乎本朝亦峻登於显序山林独往松栢後雕粤予纂绍之新还尔班行之旧可使耆老大夫之久次实为典刑宿士之超迁天子有史官密赖绳愆而纠缪春秋书大事庶几广记而备言毋惮直前是为报上可
朝请郎守御史朱貔孙特授右谏议大夫制
朕纂绍基图恢张言路采苏轼封章之语以厉宪臣有阳城伏合之风斯为谏长甫颁亲笔亟下除书具官某正论回天忠气贯日粤受知於穆考俾重列于紧官诘当道之豺台纲甚耸灌托社之鼠宫省为清本圣主之可为忠言亦直臣之不畏强御昉新临听式广咨询辟门达聪方导人而使谏明目张胆岂有责而不言惟谏省虚常侍以弗除故上坡自杂端而径陟内箴王阙外儆官邪尔乃慎则有嘉谋其惟入告予其惩而毖後患无使拚飞可
朱应元除右正言兼侍讲制
法筵第一义已高攀槛之风诤臣有七人亟晋伏蒲之选允为异擢匪直序迁尔笃实恢闳刚方沉毅对仗蚤闻於独击时论翕归乘骢更喜於重来风棱愈劲奚独乌台之振职径从骑省以升班输禁闼之忠有猷则告侍细毡之讲非道不陈汝宜戒於面从朕方引以自近事圣君者无谏奚取荀卿之言惟大人能格非盍体孟轲之训愈增谅节益简清衷可
梁椿选除右正言兼侍讲制
察事行马外蚤闻对仗之弹拜疏延英门耸观伏合之诤盖欲措朕躬无过之地是必资天下敢言之人以尔秉心端夷植学醇正昔褰裳以去良由魑魅啸凶之时迨峩冠而来竟行獬豸触邪之事首除贪浊务戢奸回不为御史必为谏官盖酬夙望今之小坡古之遗补匪直序迁仍晋侍於细毡靡惮攀於折槛名将留远职在格非今得正人岂待着诤臣之论後有良史当续书谏苑之篇可

[book_title]卷四
<集部,别集类,南宋建炎至德佑,碧梧玩芳集>
钦定四库全书
碧梧玩芳集卷四　　　　宋　马廷鸾　撰制
留梦炎除吏部右侍郎兼职仍旧制
朕畴咨魁望综叙右铨王者必有史官久付春秋之笔削天官其贰小宰爰资朝夕之论思具官某方厚凝猷中和植性洛阳之条政事诸老生未能言颍川之对天人子大夫褎为首直声夙扬於表着嘉绩茂鬯於节麾韩琦於职事甚勤可占远器王旦谓荣进素定岂有竞心蹈九关之虎以逢尤翔千仞之凤而高举暨解弦而号召复?辔以驱驰贲然来思亦集爰止朕所亲擢蚤已冠臯伊之徒汝独徐趋亦合簉严吾之列并演西垣之纶綍仍陪东禁之衣冠噫吏奸如山以一切之法而舞弊官曹积水惟三班之地为滞材藉汝清勤副予简拔可
殿中侍御史兼侍讲陈宗礼特授权吏部侍郎兼国子祭酒制
朕招徕正人措施初政知无不言言无不尽大明风宪之纪纲德钧以才才钧以劳径付天官之衡尺少旌直节弥企嘉猷具官某澄之益清澹如自守访予落止欲闻往行前言国有人焉是在法家拂士奏书如湍水之赴壑重朝若猛兽之在山嘉其不阿引以自近人物各为目山涛雅善於题才学者必有师韩愈深宜於祭酒密勿燕闲之侍从容鸿硕之咨噫禁路献纳论思况亲广厦贤关兴礼崇化又播新畲勉汝交修对予妙简可
赵与可除金部员外郎制
国家钱谷出入典以民曹财货本末源流详於珍部与其用新进之才而试以烦剧孰若酬已试之效而还之班聨尔绰着才能夙称宗隽更尝既熟足以知天下之利源明敏而通庶几合古人之心计涣予新渥畀尔旧官其检括於簿书以参裁於舆赋深图国计益厚民生朕惟节用爱人则百姓孰与不足尔念生财有道以庶邦惟正之供可
起居郎兼权工部侍郎兼国史兼侍讲李伯玉特授权礼部侍郎兼职如故制
朕嗣承圣绪擢拜从臣左史记言感先帝御朝之旧秩宗典礼际冲人嗣服之初用播丝纶以华笔槖具官某风猷端亮学问宏深以大对起诸生亚端平抡魁之选以谠论先衆俊辈元佑人物之英收膏反液而德誉愈隆明目张胆而直节故在昔承华之讲学多所发明今迩英之亲儒尤资启沃已摄承於事典其进贰於仪曹资夙夜寅清之贤在朝夕论思之地公卿幸得遭遇式伫建明丈夫何以假为倚需真拜有猷则告维乃之休可
文天祥除尚书礼部员外郎制
吾甚遴郎选尤重儒科倘以抡魁为表郎其庶矣乎尔藻思清新词华敏茂荣进素定匪徒诧於高名慷慨敢言盖已观其初节擢从郡最登之郎闱夫立乎人之本朝而培养器业以答扬光宠者必有在矣岂直百日掌纶言十年至两制之谓乎大车以载务积厥中朱绂方来以艾尔後可
太中大夫兵部尚书兼直学士院兼修玉牒官兼侍读洪勲特授通议大夫依前职制
镂白玉之牒迄奏钜编易黄门之阶式跻显秩宜有扬纶之宠以增曳履之荣具官某学深孔孟之渊源词掞卿云之河汉尚书践台斗峻居古纳言之官国朝盛文章独擅大手笔之作有三长誉成一家言予怀帝籍之登闳尔率儒绅而纂辑大事书之策遹观厥成衆美效之君焕焉可述序进其等式遵乃彛噫伟绩编诗书视六经而无媿大夫掌论议增一秩以何辞既好爵之尔縻尚嘉猷之我告可
姚希得除兵部尚书兼侍读制
嘉元戎十乘之绩自镐来归正司马九伐之权于周受命非时隽望曷副佥俞具官某机猷硕肤风槩方整儒宗堂堂不桡尚于中行介臣休休有容可以大受繄汝入从出藩之久助予内修外攘之?平淮而韩愈在行迄奏鹅池之捷表海而吕望赐履载澄鲸浸之波辍尔论思付之居守两都相望坐厎江淮之晏清三年而归宜副公卿之选表列在五兵之长还其八座之尊仍侍经帷有华从槖噫必求诸道其惟讲毡上之唐虞谁能去兵孰若咨禁中之颇牧有猷告后无竞维人可起居郎兼权中书舍人兼国史兼侍讲汤汉特授权兵部侍郎兼职依旧制
甘盘商之旧学肯从河亳以来归祈父周之夏官无使爪牙之转恤有华笔槖用播丝纶具官某奥学造微雅怀经远如玉在佩动之斯和惟木从绳粹然出正蚤逢昭考俾迪冲人粤予初绍於鸿图迟汝来仪於螭陛心乎爱矣具闻药石之箴言时而扬之耸听厦毡之劝诵辍班记注晋列论思岂惟贰司马掌政之聨良欲展近臣尽规之益外振修攘之务内殚献纳之忠五材民用之敢忘经武一正国定矣是在格非罄汝嘉猷对予妙简可
李芾除尚书兵部员外郎制
维我孝宗甚遴郎选非历守刺不在选除然必以居官久治行高者为之朕之初政仰法淳熙其於用人宜守成宪以尔识高才闳资凝履劲践?既久绩用有闻司臬京畿擢置朝序文昌诸曹皆望郎而佐兵尤为名部其赞尔长以修我戎稽名数於有司整规模於暇日尔之任也尚往钦哉可
陈宗礼除殿中侍御史兼侍讲制
朕惟言路之重轻实关初政之得失予惩後患无为荓蜂而允桃虫国有忠臣斯若猛兽之卫藜藿既膺妙选用答佥谐尔蚤列英?寖高时望夙推鲠直见谓朝阳之鸣中困挤排不改岁寒之节迪惟先帝嘉奨直臣昔召对席前思贾生久矣今宜居禁闼如汲黯近之其执法於殿中复横经於毡上以裨帝学以纠官邪增予初服之光展尔平生之素翔而後集宜亟副於钦翘言之必行固无难於听纳可
朱貔孙除侍御史制
朕恢洪至道察纳雅言王多吉人所重法家拂士汝长御史实贰大夫中丞属方执法於殿庭爰俾提纲於台院具官某学探元本体涵中和气貌则威凤祥麟节守则严霜烈日义方对仗连叱去凶最为有功唐介乘驿重来言事益无所避兹峻跻於横榻仍密侍於细毡无服谗蒐慝之能容有谠论嘉谟而入告台纲丕振国势愈尊噫毋云天下本无事之秋是乃明主纳忠言之日他山之石可攻玉惟仁义足以沃心当道之豺不问狸使奸邪为之落胆邦其时乂汝永有辞可
新除秘阁修撰洪天锡特授侍御史制
朕以眇躬丕膺大统元佑嗣服用刘摰居台端隆兴初年擢十朋长御史爰考两朝之成宪特招先帝之直臣具官某学问渊深风采凝峻秋霜始击尝励志於鹰鸇岁寒後凋不改柯於松栢迪惟烈考嘉奬端良外咨礼乐之光华内典图书之清重翔而後集盍归乎来肆朕纂承首加号召惟初政之得失关言路之重轻今无大夫中丞合峻跻於横榻古有法家拂士宜密侍於细毡君德缉熙朝纲肃穆唐介论事益无避於重来苏轼陈言冀有闻於入侍增而亮节对我宠光可
饶应龙除监察御史制
朕兴起治功恢张言路惟纪纲振饬莫严六察之司必中外践?斯妙一时之选宜求?望以副亲除尔圭璧粹温笙镛纯绎登畿结绶端人正士之雍容服岭分麾小国寡民之绥抚比酬郡最擢掾枢庭与其笔经武之编摩庶有裨於庙筭孰若冠惠文而弹治以正大於台纲噫明主可为忠言天下岂曰无事召从远外既非呈身识面之流茂罄忠嘉无愧明目张胆之地伫听皂囊之剀切益留青史之芬芳可
试礼部尚书兼直学士院兼给事中兼修史牟子才特授翰林学士知制诰兼职依旧制
朕追怀先帝优宠词臣宸翰作歌冠中兴之盛典銮坡访事参暮召之前?兹予履帝位之初进尔登禁林之长疏纶已试正席久虚具官某素履珪璋正声韶濩考四海而为隽道德蜀珍与三代以同风文章汉制久奏从官之技兹摄学士以来若涉春冰嗟予未艾尚询黄发非尔其谁宜上词垣仍兼琐闼以新政之谋猷翼乃后臣人惟良显哉以初元之诏书耸远民圣主一见决矣谅非耆德曷称殊知噫建中闻陆贽而亟置翰林长庆知德裕而遂令典诰古有光於初服今惟用於旧人繄我宗工实惟烦浩可
龙图阁学士王爚除端明殿学士提举佑神观兼侍读制
朕监观祖宗登用鸿硕升之端殿何殊元佑待苏轼之规处以内祠盖用绍兴起张焘之典仍晋陪於诏读兹涣发於纶言具官某笃厚而靖夷端庄而俨恪国之耆艾魁垒能通古今朝之宿儒大人可备顾问曩上星辰之履旋持江海之麾既纾民沟壑之忧亦遂尔山林之乐白驹在空谷每怀嘉客之逍遥鸣凤於高冈常企吉人之翔集峻班秘殿趣侍经筵无官职之闵劳殊庭容与有谋猷之入告重席敷陈式昭眷倚之新增重论思之旧噫畎亩之中乐尧舜宁如亲见於君民旃厦之际论唐虞良欲考求於仁圣亟承简注懋对仪图可
陈宗礼除秘书监制
朕顾瞻周行钦迟直士宜得骨鲠魁垒之彦以备论思献纳之储岂招之不来必进以其道尔科级鼎峙学殖渊涵澹然廉靖而寡求卓尔坚挺以有立虎豹怒九关之守汝既逢尤凤凰览千仭之辉汝方翔集兹由刺部促使造朝中秘萃乃英儒大蓬邻於禁从枕书自适庶同居易之雍容持论不阿盖有世南之抗烈整而召屦答我敷纶可
王持垕除着作郎制
自我高皇帝崇重三馆招延天下之英材有臣十朋实以忠言谅节来游着廷一时人物之盛後世犹可想见若尔垕者非其苗裔与学素深茂人有典刑去国累年朕每有第几人王某之思还尔旧官以昭风烈可
吴舜龙除大理卿制
朕立政用人其惟四方之狱勿误制刑明辟毋使天下之平一倾爰得儒流晋居卿列尔澹如自守温其可亲送以皇华咨度诹谋之既审付之丹笔浅深轻重以必宜朕之初元法用中典兹选良士以惠嘉师恢然寛大之朝泽以诗书之味迪臯陶之祗叙民用不犯于有司积定国之隂功尔亦有辞于永世可
季镛除大理卿制
朕肇营禹会崇建尧陵哲王在天既毕因山之奉卿士惟月积酬藩翰之勤尔悃愊无华亷隅有守以愿恪祗王事以寛易课民庸比镇左冯助襄大事上宰劬躬而办护元侯率职以驰驱县官供亿之需人徒发召之役输而勤勩塞我悲摧及兹竣事之余宜举陟明之典式序在位姑进长於理官有功见知盖已邻於禁路益肩猷念用答宠光可
谢垕除大理少卿制
朕法大禹卑宫之事监成周空圄之隆畴若予工岂作无益害有益式敬尔狱亦曰明刑期无刑肆从大匠之班进列理官之贰尔温乎后家之隽卓尔相门之英悉其聪明勿悞臯陶之法习於厚重端有释之之风选贤与能岂疏踰戚毋曰阶庭兰玉之秀不读司空城旦之书下无寃民尔有令誉噫大理不列於三后夫岂成言岁中超迁至九卿要为殊渥可
汤汉除太常少卿制
东壁之有二星久映图书之府奉常之冠九列独高礼乐之司朕远览古今慨怀制作往而不反孰能还河海之工招之不来莫克致齐鲁之士斯道未坠得人则兴庶几先王以俟君子尔以洁静精微之学有广博易良之风文不在兹乎既总提于册府礼为国何有宜参贰于容台官修其方民用丕变致中和之理岂徒玉帛钟鼓云哉立太平之基安在簿书狱讼而已盖笾豆司存之事惟搢绅先生能言噫叔孙号稷嗣君朝廷之陈无取桓荣居太常府储学之益为多勉尔直清之规迪我温文之懿可
韩禾行司农少卿兼国史兼侍读制
朕爰登儒臣以贰稼政两司农传授家法是为汉代之经师中都官除用士人亦有皇祖之谟训尔识中原之文献接诸老之典刑师友渊源渐者远矣词章闳肆浩乎沛然自典三雍擢仪九扈学既周於体用理何间於精粗赞此剧繁资其通敏钱谷问出入之数莫严宝穑之司厦毡考仁圣之风宜卒金华之业可
翁合除国子祭酒制
朕崇化厉贤继志述事掌成均之教法有祭酒之尊称荀卿以古赋鸣庸俾修列大夫之阙韩愈为诸儒倡实甚宜国子监之师尔词源深长风节端亮奋自桥门之冠带还为学省之范模人有典刑士咸厌服举酒以祭用旌馆下之招历阶而升宜冠堂上之席法常杨之文而草制秉迁固之笔以紬书允谓儒荣式符舆望丰水有芑是皆先王培养之余中阿育材宜迪初元新美之化可
翁合除国子司业制
朕乐育英才有味周人之雅简求师氏宜如阳子之流尔密擅文声与江汉秋阳同其皎洁中持节守非风雨寒暑所能变移入则望郎出为肤使不见生久每思夜召而席前以教人为可使晨招於馆下除书之出士誉翕然师立则善人多足以展孔孟行世之学事久而公论定庶几洗聃非同传之羞所宜疾驱以对亲渥可
韩禾除国子司业制
朕谨简儒官涵育士类太学兴而英俊得允藉作成师道立则善人多宜先表率尔气醇履粹学广闻多尝登乾淳诸老之门墙尚接中原文献之绪论科为宏博昔取之以日光玉洁之文人重老成今用之於霜降水涸之後久翔省户宜贰成均噫入馆下招诸生朕既重之於韩愈表儒门碣遗爱尔无多逊於阳城可
陈宜中除国子录制
先帝时崇学校以育英才重科目以延俊又於是名公钜卿伟人雅望胥此焉出尔宜中学问邃深气节端亮慷慨举幡之谊六馆在其下风舂容奏篇之言大庭擢居亚选径从幕府来纠贤关昔元佑之初学省喜於得佳士周颐之论师道立则多善人益展儒猷嗣有明陟可

[book_title]卷五
钦定四库全书
碧梧玩芳集卷五　　　　宋　马廷鸾　撰制
显谟阁待制两浙路转运赵与訔特授尚书户部侍郎兼知临安府制
唐户部之用李囘取其治办汉京兆之命刘德多所平反嗟古人各擅於一长匪宗隽孰兼於二任具官某材猷肤敏智畧通明象贤为秀邸之英大雅轶河间之誉岂无他人不如同姓见谓亲贤用於昔日称之曰能简知先帝治常赋者民部建首善者京师命以真除皆其素历朕式敷德惠善继先猷以庶邦惟正之供悉却奉宸之献则百姓孰与不足冀寛天下之民非属宗英畴知予意噫嗣王求助莫先论思献纳之联宗子维城首课蕃宣屏翰之续钦承明训益励嘉庸可
观文殿学士提举临安府洞霄宫马光祖依前职特授沿江制置大使兼知建康府兼江东安抚大使兼行宫留守制
朕简求近弼重镇陪京念昔全江淮以济中兴允资硕望矧今崇诗书而谋元帅讵舍旧人起之燕闲付以居守爰疏茂渥申锡赞书具官某器伟量闳资凝猷远炳蓍龟之先见凛松柏之後凋方叔元老克壮其猷历蕃宣於四国君陈嘉谋入告尔后尝唯诺於一堂顷以荩臣荐分江阃投鞭欲渡有飇囬雾塞之显忧杖钺以先助霆撃电扫之胜势威名犹在义槩可嘉朕慨念留都控扼天堑虽千羣奚用已屹立金汤之形然一物不牢敢少怠衣袽之戒孰寛忧顾无若老成兵将素服其抚循民吏夙安其条教龙蟠虎踞山川不易於镇临鱼钥麟符麾帜一新於号令以壮外攘敌人之畧以恢北定中原之规噫拚以清修固再临於益部琦以勋辅尚三典於相台勉企前修益光贤业可
朝请大夫试兵部侍郎两淮制置使兼知扬州李庭芝除宝章阁直学士依旧任制
元帅崇诗书久干方而佐辟学士备顾问爰进律以褒功迪惟英儒允称茂渥具官某经纶学富绥御谋长材能空冀北之良人物挺汉东之秀正封从军之句蚤欲驱海若而逐天狼德裕筹边之图可以扼吐蕃而控南诏五年制阃两道抚师齐人章章而归鲁疆申伯亹亹而维周翰率彼淮浦贤於长城春尔条桑秋尔涤场坐喜边民之复业文能附衆武能威敌畴非帅阃之成劳伊功伐之可称属倚毗之方厚登华邃阁增重禁涂仍资固圉之谋嗣奋折冲之畧噫寜人有指疆土永言宝宇之储贤者能立邦家在固金瓯之业式寛忧顾益懋绥怀可
两淮安抚制置使兼知扬州李庭芝特授宝章阁学士依旧任制
朕祗膺遗训嗣守丕图见尧於墙敢忘继承之志维周之翰肆酬藩屏之庸嘉乃殊劳畀予新渥具官某忠忱一节文武兼资被遇先皇久临制阃王师截淮浦所期徐土之清诸将收山东坐使齐疆之复狼烽灰冷木柝声沈我陵我阿有艺祖兴王之境实庸实壑拓中兴用武之区越自绍统之初式倚干方之绩兹崇褒律以起骏功焕乎文章固己陟穹班於宝庋戒我师旅其惟固全业於金瓯可
汪立信除秘阁修撰枢密副都承旨依旧沿江制置副使江西安抚使制
长江为天限久分堑於中流北斗斡神枢俾亲承於密旨嘉乃干方之烈昭予进律之恩必也正名为之申命具官某赋资平实受材恢宏九流之学圆机千人之英脱颖有慷慨大志匪章句儒以文武威风当方面寄睠言外屏允藉通材镇临莫重於浔阳备御远周於淮浦中权後?辑万竈之云屯上遡下沿抚千艘之水撃岂投鞭之可逞纵呼檄以不来爰奬茂庸肆颁殊渥峻道山之论撰赞宥府之訏谟兼正使名增崇阃制吁尔不可厌也所宜谨护於风寒吾有以待之靡俟绸缪於隂雨钦予辰告赖尔秋防可
汪立信除集英殿修撰依旧枢密副都承旨沿江制置副使知江州江西安抚使制
朕只膺遗训嗣守丕图见尧於墙敢怠继承之志维周之翰肆酬藩屏之庸嘉乃殊劳畀予新渥尔忠忱一节文武兼资被遇先皇久临江阃势连全楚控荆鄂之上流境接长淮固蕲黄之外屏塞烽息警边柝沈声粤惟绍统之初实倚干方之绩兹崇褒律以起骏功十三等殿阁之班官分冷热数千里江防之寄职护风寒勉建嘉猷答扬休命可
集英殿修撰江东运副兼淮西总领陆景思特授权户部侍郎淮东总领制
朕嘉与儒臣精求国计周官以小司徒掌教惟人民土地之稽本朝以四总领供军有钱谷甲兵之问孰膺隆委允属通材具官某学该体用之源家擅文章之録夙繇骏望早上通涂四禁代言允兹润色十连为帅式倚蕃宣察其器能政理之长不在语言文字之末虽精笔妙墨扬雄最其善鸣然画笏算边刘晏本於道御既勤转漕并总赋舆惟六官服采而版部最劳四鄙宿兵而大农益耗量入为出计臣所以阜邦财自西徂东王人均於领饷事其升从槖仍驾使轺谅无乏兴庶几宿饱噫振甘泉之佩既高献纳之迩联济京口之航宜赞誓清之远畧可
陈宗礼除直龙图阁淮西转运使制
朕解瑟而更招弓四出卷阿言求士每怀朝阳高冈之鸣宣室不见生未奉夜半前席之问特峻渊图之直俾华氷漕之行尔行已无磷缁立朝有本末荣进素定固知要路之在前介特自持讵忍挠节而速化悼邪朋之欺蔽嘉正论之指陈起之山林畀以原隰中遭烦啧久已照知念尔滞留再膺临遣噫转关中之漕莫如淮浦之事优督渭上之耕宜使边庭之畧足勉将明指岂汝遐遗可
中大夫吴坚特授华文阁待制福建路计度转运使制
朕治本爱民仁宜举远睠七闽之奥壤孰任澄清咨两禁之近臣式勤诹度起之家食送以皇华具官某博识通材清文赡学从涂笔槖先朝峻列於严徐储寀衣冠东禁尝参於黄绮王乃初服尔惟旧人兹振迹於丘园俾驰声於原隰既输尔载靡弹晋监之藏用告乃猷仍俟汉松之对倘宣使指斯究民瘝刺史问事有六条允资按察建州去京八千里尚克将明务绥远民以称茂简可
史?祖陞直焕章阁江东提举制
朕询求民隐临遣儒英乃积乃仓无复西江之辙涸爰咨爰度尚虞东国之杼空以尔人有典刑学探渊緼繙十二经以说仰屋着书以六百石之官乘轺刺部重巽申命自西徂东焕乎有文章仍直宝储之峻节之以礼乐弥增英簜之华噫考常平置使之规验熙寜设官之意六条之察国家之成宪不踰一分之寛儒先之格言有味维予隽老奚待训词可
朱应元直徽猷阁浙东提刑兼提举制
朕视东浙如古左冯乃积乃仓常忧百姓之不足宜岸宜狱尤期一道之无寃盖儒者惟知厚民而仁人可以听讼就以双节畀之能臣尔寛闳而疏通详练而平实湖湘使还之日尝登汝以九列矣浙河择使复俾乘轺庾政汝优为之而七郡嘉师狱法繁夥惟明慎者尽心焉峻之贴职以华其行往钦哉使仓廪盈而囹圄空虽古肤使其犹劣诸四牡劳来宜有显擢可
季镛除右文殿修撰依旧知绍兴府制
会稽太守古尤重於价藩南阳帝郷今特雄於辅郡既得惟良而作牧毋庸数易以病民尔从容以和缜密以栗饮氷食蘖夙持洁已之声求牧与刍无负宅生之寄克施有政甚宜其民浙水东七州有嘉治理殿阁十三等莫重集仙肆升论撰之华以奬中和之效镇临惟旧宠渥又新怀印绶归吏免迎买臣之役以春秋对朕无诘严助之书祗服训词勉建多绩可
季镛依旧秘阁修撰知绍兴府浙东安抚使制
合两道而建台已课输将之绩分十连而置帅尤资牧御之材爰属帝乡密藩行阙况重临於并部宜愈治於颍川尔温雅而精明端亮而笃实久宣劳於中外亦寖历於清华千里曰王畿既任挽粟飞刍之事六廉察吏治殊高饮冰食蘖之风朕道本爱民任先宅牧尔以脂膏之身而不润吾於股肱之郡以得人欲慰丰枌之民式广召棠之政仍联中秘府之论撰以示东诸侯之表仪噫非有所闻岂屡试萧生於冯翊与我共理庶几赞汉业之中兴可
观文殿学士提举临安府洞霄宫李曾伯依旧职知庆元府沿海制置使制
朕以盘涧硕人盖久安於闲燕海滨赤子兹选畀於贤良睠言外执政之旧臣宜付东诸侯之重寄有光作屏特侈扬纶具官某精敏而疏通寛闳而沈毅允文允武克壮其猷自东自西不遑寜处早已奋干方之畧中尝收敌忾之勳惟受任於时艰则利钝岂能逆覩匪观人於岁晏则是非岂易遽齐居闲久之志念深矣爰下青冥之斧钺起从绿野之园林朕思根本当培固莫如於甸服尔幸精神未减犹足偃於魏藩仍职延恩往临古鄮惟良牧为能厚下惟老成可以折冲苛征一洗於茧丝威望坐开於鲸浸内绥百粤外控三韩噫率汉千艘尚想伏波之壮意尽齐四?茂扬表海之高风可资政殿大学士知庆元府沿海制置使马天骥除观文殿学士依旧任制
朕视邦东表之雄选侯右府之旧连帅长十国莫如古鄮之名藩学士象四时尤峻延恩之邃殿既腾治最爰锡玺封具官某识敏而深学闳以博擢高科登显仕早冠伊臯之徒腾茂实蜚英声中接夔龙之武予其懋简尔尚交修借箸以筹用斡神兵之柄褰裳而去坐逢鬼质之谋属化瑟之久更即建牙而起隐闽岭多推於善政鄞江易镇於大城郭汲并州再临恩信素着翁归东海大治奸猾为清三农之穑事告丰万里之鲸波息警王省惟岁民功曰庸予怀紫枢之近臣克勤绥抚时则清规之峻职庸示褒嘉有赫宠名增崇事任噫维今嵎夷阳谷之境视昔扶风冯翊之间我泽如春常思笃近而举远尔身不外其惟固本以寜邦只服丝纶益图保障可
马天骥依前观文殿学士通奉大夫知庆元府沿海制置使制
朕简畀大僚蕃宣东表政方成而欲待以久莫如因任之宜吏数易则不安者多孰慰借留之望无烦易辙其就敷纶具官某识虑精明器资宏远入则间两社辅公室盖尝造辟而言出则倡九牧阜兆民庶几与我共理自闽山而易镇於鄞水以殿邦广中国之至仁海波息警去帝城而不远河润蒙休比念右扶更求贤牧惟王者视邦选侯之计岂惮改为然长吏迎新送故之间实惟滋弊徒得君重毋俾民劳噫召奭之典南邦不改棠隂之蔽芾郭汲之临并部寜须竹骑之欢迎益懋抚绥嗣膺宠渥可
银青光禄大夫参知政事叶梦鼎特授资政殿学士知庆元军府事兼沿海制置使制
朕临御初元优礼近弼间两社而辅公室不果为王留行倡九牧以阜兆民庶几与我共理用敷涣号允穆师虞具官某厚德镇浮明谟经远被遇昭考登进大僚瞻帝乡之云怆陈末命升阳谷之日协赞重明卜远攸先送终为大躬复土之役甫告因山之成陈负薪之忧忽勇急流之退遐不谓矣乃从维之朕念大臣为股肱之良人主有体貌之敬访予落止不能造朝卧而治之犹可任郡睠言瀛海实迩天台姑令近甸之建牙何异故乡之衣锦升班邃殿申衍租畲噫儒以道得民往布维新之泽王任人共政敢忘求旧之图倘海表之怀仁则京师之蒙福可
陈梦斗依旧右文殿修撰知镇江府制
吴楚之南大江为之外屏晋宋而下京口实其要冲分国顾忧属时耆旧苟得良牧贤於长城尔恢宏而寛通廉平而笃实早胜繁使见谓长材徊翔守刺之间更迭中外之久出膺阃制入赞帷筹慷慨时艰无盘根错节典刑岁晚不易叶改柯兹仍邃殿之清班爰付价藩之旧镇蔚棠隂其未改讙竹骑以来迎封植闾阎辑和壁垒本根用壮其惟强北府之兵机会可图必有叩中流之楫祗膺妙简亟懋嘉庸可
右文殿修撰知镇江府陈梦斗特授集英殿修撰依旧任制
朕视邦建侯莫难择牧得人因任何必改弦维吾耆旧之良允穆军民之寄晋升热撰申锡温纶具官某人有典刑国之耆艾饮氷食蘖早已炳於廉声援钺典藩晚不移其素守维今京口实重江防以平易近民谅无猛政以寛靖镇物足畅威灵乃陟穹班仍临旧治慨祖逖中原之志对此山川坚尹铎晋阳之规厚其保障可
洪勋特授华文阁学士知寜国府制
双溪叠嶂之清古多贤守一札十行之宠今用词人睠予太常伯之尊列在东诸侯之上假侍从清华之职为近臣出处之光具官某行有典刑文谐律吕家学克承於堂播父教之忠词垣继掌於丝纶世济其美践敡既久声实俱孚每嘉簪槖之论思有味厦毡之启沃屡勇辞於豹尾俄深逝於弋鸿谅其进退之宜畀以蕃宣之寄噫听尚书履暂违严徐近侍之班怀太守章往续眺白诗人之赋歌襦孔迩召屦斯还可
朝议大夫宝章阁待制江西运使知隆兴府洪焘磨勘转中奉大夫制
国家品式备具莫严八柄之权侍从献纳论思亦考三年之会肆陞卿秩以宠禁涂具官某风猷敏明材业隽茂一翁二季相承文字之传三江五湖尤稔政声之美若稽积阀爰进穹阶於簪笔持槖以有华与增秩赐金而何异噫授官而累日月有愧待贤闻问而对春秋式观奉最可
朝散大夫曹孝庆特授集英殿修撰知隆兴府兼江西转运使制
襟江带湖之府重於洪都飞刍挽粟之权付之大漕孰堪守刺之隆委我有侍从之旧臣具官某赋质温醇受材明敏翺翔班路盖尝揽辔登车慷慨言坡以至簪笔持槖进退有裕宠辱不惊兹予缵服之初畀汝起家之命睠言统府夙重潜藩大纛高牙控上流而镇守木牛流马护江右之转输匪藉通材曷共二任其升华於热撰爰申锡於温纶迁表公卿朕欲稽汉循吏之故事令修庭户尔其遵唐观察之宏规可
汤汉依旧秘阁修撰改知隆兴府制
十国为连既勇辞於闽府一麾出守兹改畀於洪都仍其论撰之名付以蕃宣之事尔志尚洁雅理趣深微嚅道真泳圣涯渊源所渐者远抗浮云崇高蹈爵禄可得而辞司礼乐於容台伟衣冠於储寀陈情自列拜疏不休式绥牙纛之行莫夺林泉之兴睠言南浦夙号价藩为尔择地则为邻邦为吾选侯则得贤牧无以易此其往钦哉登楼读韩愈之雄词民乐湖山之外扫榻延徐穉之清节士知廉耻之维以此为邦斯能报国可赵日起除右文殿修撰沿江制置副使兼知江州江南西路安抚使制
北斗之斡神枢帷幄方禆於庙算长江之限天堑藩垣莫重於中流兹辍儒英式分阃寄其敷诏綍以重帅牙具官某趣操端方风猷敏劭吾珍庄也夙见取於蜀材独何蕃与早有闻於唐馆自收儒级浸熟兵筹治法征谋雍容幕府藩条使节敭历边关俾掾宥庭晋承密旨睠浔阳之镇守兼淮浦以扞防上遡下沿抚千艘之水击中权後劲辑万竈之云屯民庸茂课於州麾朝序增崇於书殿噫访予落止朕方谨於继犹干不庭方尔宜思於佐辟可

[book_title]卷六
钦定四库全书
碧梧玩芳集卷六　　　　宋　马廷鸾　撰制
端明殿学士知建寜府兼福建运使江万里除资政殿学士依旧任制
汉褒循吏下郡国之玺书唐宠藩臣赐便殿之衣物矧我阜陵之潜邸付之枢筦之旧儒亮采有邦治理着惟良之效式序在位宠名高特置之班具官某学自丘轲道陈尧舜文章行世则江河万古之流论谏忧时则仁义百篇之奏积由人望擢在政涂同寅协恭夙己间两社而辅公室宣德流化又烦倡九牧以阜兆民闽之奥枢建为盛府大僚贵倨汝则平易近民浮俗夸奢汝则清修苦节治有异等人无间言既奏最於雄藩合升华於秘殿事权增重恩数又新噫朕皆知之无曰建州之云远民之望也姑为颍土而借留益懋旬宣嗣膺简注可
资政殿学士知建寜府兼福建运使江万里依前职知福州福建安抚使制
朕惠顾瓯闽简求师帅一州敛惠既烦两地之旧臣十国为连就付三山之巨屏具官某鼎鼐王臣之威重斗山儒者之宗师臯陶为帝谟庶明励翼申伯缵王事四国于藩枢筦望尊建府地大我与共理岂夸增秩赐金之荣时方阻饥克任求牧与刍之责谅欢传於歌袴宜就畀於建牙士曰时哉必兴其贤能者民亦劳止又从而振德之用式南邦以藩东越噫敏中以大臣临重镇事必尽心常衮以文词进小民俗宜皆化繄予隽老奚俟训词可
宣奉大夫杨栋特授资政殿学士知建寜府制
执政吾股肱尝共一堂之寅协郡守民师帅尚资九牧之阜成陟秘殿之穹班抚儒书之旧国具官某鈎深致远实大声闳君子多识前言茂明古学儒者在朝美政屡告宸猷自秉事枢晋陪机务本精神之相得亦礼貌之未衰有政其与闻之吾方倚重责言不可偿也人或求全升之隆名付以钜镇盖曲全於进退仍允赖於蕃宣噫考亭义理之源上泝关洛建安文物之郡远比泗洙平时既熟於讲明今日遂施於教化卿优为矣朕有望焉可
印应雷除右文殿修撰知福州制
朕设张初政轸念遐方视邦选侯况有十连之重寄襟山带海孰如七聚之名蕃宜择循良往敷慈惠尔抱能甚裕更事孔多缓带轻裘尝懋干方之绩杜门扫轨屡稽造阙之行维东瓯之奥区以长乐为会府华之论撰命以镇临士曰时哉咸迪薰陶之化民亦劳止翕归摩抚之仁亮采有邦祗若予训可
汤汉除秘阁修撰知福州制
朕内谘宿儒外建良牧在朝美政莫肯为王留行视邦选侯庶几与我共理兹入典奉常之礼乐乃出敦元帅之诗书尔学有渊源行无缁磷名早立而身易退操久幽而志不渝甫谐盍簪之期览辉而下屡起褰裳之兴拜疏不休既谅乃忱姑徇其请特峻蓬山之论撰往颛闽阃之蕃宣昔揽辔登车无惮大吏今开府作牧用康小民何必立朝乃能报国噫仲舒厌事虽不乐於京师子牟存心岂顿忘於魏阙伊身名之俱泰斯中外以无殊往则及瓜召无俟驾可
太中大夫常挺授宝章阁学士知漳州制
朕参稽师言如持衡尺爱惜臣子如护珪璋苟能守道守官允藉为纲为纪虽责言不可偿也然有过人皆见之断自上恩优之外服假侍从清华之职为近臣进退之光具官某蚤擢高科寖登华贯自论思献纳峻升文石之班繇润色讨论遂陟黄扉之秩既优居於三省爰宠畀於一麾王道无党无偏本乎至正君子或出或处初亦何常噫南漳名藩西清妙选及瓜而代尚观千里之歌襦与环则还何待三年之奉计增而亮节体我眷怀可
江万顷除福建市舶制
海市分珍裨於国计輶轩锡宠予以使权尔父兄之学克传缙绅之望尤伟顷登藩最益无愁叹之声迨列班行有不吐茹之节氷蘖自厉水镜其明言曳朝裾往司集货允藉不贪之宝庶还既去之珠服此训词增而绩用可
陈日煚特赐效忠顺化保节守义怀德归仁慕治奉正致恭履信崇礼安善功臣特授检校太师特封安南国太国王加食邑实封制
门下朕诞膺景命初履鸿图四海之内皆徕臣既锡普天之泽九州之外世壹见讵遗出日之区虽高怀於爵禄亦可辞然宠数在朝廷而有典播之明命贲尔遐方具官某早殚恪勤晚恬冲挹心存帝室尝率职以无违业绍家庭益效忠而不替每念输忱之素尤嘉高蹈之风属此纂承诞敷庆赐是父是子宜均拜於徽章来享来王盖协循於常度优加功号增衍畲租兹爰举於邦彜庶有光於蕃服於戏带黄河砺岱岳朕方申固於勋盟挹浮丘拍洪崖尔尚永绥於夀祉勉而奕世拱我明时可
端明殿学士正奉大夫签书枢密院事兼权参知政事兼太子宾客杨栋宣奉大夫加恩制
朕永惟邦本肇建储闱首招绮园领四人而入侍旋倚望奭参三少以与游荐逢华槖之周宜峻穹阶之陟盖念终始典於学岂积日月以为功是彰纶綍之新式奬范模之旧具官某德直方大学纯粹精选衆举臯陶暨益稷而同列敬王如孟子非尧舜以不陈吾求千载而上之真儒欲起三代以前之善政与贤者共方将筑太平之基从吾儿游又以翼仁孝之德琢磨令范斧藻大猷岂无端人正士之後先道之教训必有元老大臣之领袖重於典刑贤圣蔼闻温文炳着时考则可矣遹观三年之成爵与尔縻之何辞一秩之宠仍增陪於井赋并申锡於涣纶以昭殊恩以奬懋绩噫春秋冬夏无非教既酬岁会之庸师保疑丞惟其人更觌日新之益尚资鸿翼以永燕诒可
吕文德特授少保职任依旧加食邑实封制
朕绍丕图睠时英杰属大事当一面久着绩於干方立少保曰三孤首疏恩於进律况辑瑞於颁朝之日乃听鼙而思帅之初爰简刚辰诞敷列辟具官某沈雄有守英果无前家传筹畧於渭滨世擅勳名於江表左护军陈计纳策下南郡以定荆州大司马清身奉公分武昌以督右部岂其苗裔念兹戎功顷清汉鄂之氛埃再洗岷峨之凄怆据荆出益未尝忘北方之图首蜀尾吴亟欲重上流之势锡之双节整我六师足食足兵惟征惟筑寇行如鬼临江复拟於投鞭将通於神笞敌不劳其折箠兹岁华之晏粲喜边信之平寜朕临涖方新伫毗维旧惟孝祖初膺於大统惟吴璘特表於殊庸绣绂在裳焕贰公之典册琱戈导节兼旧镇之威仪申衍户封陪当邑采壮矣军容之重焕乎命数之隆式循昭代之彜章勿替先皇之殊遇於戏惟明於任人者善继其志惟忠於事主者不贰其心历观古人可验今日周亚夫将兵再世迄能守节以有勳郭子仪受命先朝惟以效忠而永誉予欲固封疆之备尔思承阀閲之劳茂对宠光益恢远畧可
赐告口宣
卿久专阃寄克静边虞昨开两镇之雄兹陟贰公之峻体予初服祗我明纶
杨栋该遇明堂大礼加恩制
惟我仁宗备法驾而严宗祀有臣贻永典仪仗以参使华霖晦为之霁明辰象於焉炳着备承熙事肃倡和声天惟休於前人既昭假尔我式至於今日亦右享之聿观庆成咸被慈告具官某行高当世才比先民道宗洙泗之间孔子乃所愿学文遡巴江而上扬雄最其善鸣久自禁涂峻登政地深惟虞周盛际莫谨类禋吾有齐鲁大臣可兴礼乐裒时景贶稽古旷文本朝以癸亥祀南郊肇皇基之亿万年汉人以辛巳祠泰畤现景光於十一月爰命宗工式昭使范伟山立而玉色导星陈而天行摄以威仪涤以祼献同其福禄锡之土田溥三神之厘厚九重之眷噫伊陟暨臣扈咸陈格帝之功君奭旅周公恪尽供王之敬以祈永命惟有历年可
同知枢密院事杨栋曾祖已赠太子太保光庭特赠少保制
朕载览甘泉锡羡之赋庶几清庙显相之诗蜀无他杨枢辅岂同其苗裔周有大赉曾门爰贲之宠荣宜刻愍书以昭餕泽具官某故曾祖具官某世业传渭滨之畧家声冠汾阳之科援枹鼔而忘身独怀忠槩执干戈而卫社夙负壮图抚躬淹志士之发扬裕後启贤人之久大遂相九筵之典乃疏三庙之封拱木为之高华班棘於焉通显噫祭十伦而同福禄孰加古少保之官德百世而推源流尚食晋太傅之邑可
曾祖母历阳郡夫人程氏特赠和国夫人制
精禋帝祖福既被於八埏加惠臣邻爵必通於三世可无国典以耀母仪具官某故曾祖母具位某氏德茂以明性柔能正越若掾曹之祖力争狱户之囚下无寃民盖有廷尉平之誉家多隂德并及外曾孙之贤方册以为美谈云礽享其余庆登吾右府乂尔後人有来相予既备成於熙事亦其福汝爰申锡於愍章锡号小君己正鱼轩之贵易封成国更增马鬛之荣识爽未沦顾歆休渥可
又曾祖母历阳郡夫人程氏赠和国夫人制
精禋帝祖福既被於八埏加惠臣邻爵必通於三世可无国典以耀母仪具官某故曾祖母具位某氏柔嘉处躬专静持则传称继室克嗣元妃之芳诗咏宜家载衍闻孙之庆参裁密务显相宗祈属兹熙事之成可後庆条之举遂荒列国亦曰君夫人垂佑後人则无遗夀耇可
祖已赠太子太傅知章特赠少傅制
九筵秩祀所以配天两社均厘则知尊祖宜颁愍锡以发幽潜具官某故祖具官某秀禀岷山书传渭水倘询智畧可以借前箸筹之俾扞边陲知其贤长城远矣惜不酬於壮志宜衍庆於後人子又生孙峻膺兵本之寄圣能飨帝爰殚使范之宜乃广灵禠载申赠典噫羣公相予肆祀合敷祭泽之华少傅兹曰三孤永作泉涂之贲可
祖母和政郡夫人宋氏赠惠国夫人制
惟典神天必严宗祀烝畀祖妣爰宠辅臣宜以徽章羡於幽祔具官某故祖母具位某氏秉心温靓率履柔嘉无蜀他杨既得名家之配必宋之子良钦懿范之贤锺尔闻孙为吾硕辅秩九筵而相礼于三世以均厘宠涣鱼轩己正小君之号荣增马鬛更开成国之封耀尔下泉享於新邑可
父已赠太子太师端仲特赠少师制
朕?恭帝祖於九筵慨念君臣之一体涙落庙俎不胜予严父之思尘侵莱衣亦揆尔显亲之志睠枢廷之相祀於祢庙以追荣具官某故父具官某胸虽常贮於甲兵手不停披於玄草人生五马焉能使予不遇哉庭植三槐必知吾子有兴者衮绣果荣於後嗣旗常克相於精禋乃裒神厘用敷愍册噫上有泽下及其惠式旌祭统之十伦子能仕父教之忠斯冠周官之三少是有庆矣其与享之可
母琅琊郡夫人史氏赠通国夫人制
以配上帝国家既谨於奉先爰有寒泉辅弼亦勤於念母宜裒神贶用刻愍书具官某故母具位某氏柔顺积中闲和率性昭其女训夙渐渍於令仪宜为母师有汪洋之淑问庆锺子舍位陟枢庭兹拜贶於明堂遂徙封於望国彤管有炜寖扬竹帛之芳象服是宜可作斧堂之贲营魂不昧勿替引之可
母博平郡夫人朱氏赠义国夫人制
以配上帝国家既谨於奉先爰有寒泉辅弼亦勤於念母宜裒神贶用刻愍书具官某故母具位某氏庄重凝姿幽闲植性元妃之有继室嗣昭鸿案之仪邦君之称夫人益艳鱼轩之宠庆锺子室位陟枢庭兹拜贶於明堂遂徙封於望国彤管有炜浸扬竹帛之芳象服是宜可作斧堂之贲营魂不昧勿替引之可
故妻文安郡夫人孙氏特赠吴兴郡夫人制
国家之敷祭泽无远近幽深辅弼之念中闺有死生契濶往昭庙祏其侈纶言具官某故妻具位某氏惠问蔼存芳猷夙着其仪不忒是为女妇之师而生有涯莫覩公台之贵兹覃餕惠是锡愍书安且吉兮改畀苕溪之望郡殁不朽矣尚昭藻涧之潜光可
今妻通义郡夫人孙氏特封同安郡夫人制
燔燎炀晨国家严精禋之典采苹供祀辅弼有宗糦之承茂辑灵禠以华中阃具官某妻具位某氏闲和中节温惠成仪君称之曰夫人早正笄珈之美妇能勉其君子无慙竹帛之传兹拜贶於合宫遂易封於望郡锡龙舒之嘉号允有邦彜祗象服之褒章益隆闺范可
<集部,别集类,南宋建炎至德佑,碧梧玩芳集>

[book_title]卷七
钦定四库全书
碧梧玩芳集卷七　　　　宋　马廷鸾　撰制
叶梦鼎该遇明堂大礼加恩制
朕涓选吉辛肇修宗祀旗常婀娜盛供帐之皇仪羽卫周张肃卤簿之使领孰膺隆委我有近臣盖乾德之命张昭实癸亥亲郊之始皇佑之诏龎籍亦庚寅大飨之初既庆熙成咸被慈告具官某佐王事业经国谋猷选自三雍海流道德之富间于两社山立廊庙之才既殚基命之勤斯懋格天之绩相予肆祀赉我思成法驾安行先三日而雨卷雾霁明庭对越秩九筵而月穆日华神来宴娭祭则受福敢朕躬之专向于政路以均厘多井倍加真腴申衍噫吉蠲而诵天保甫膺如川方至之休旅命而作嘉禾已有异亩同颖之瑞惟上下之勤恤庶天人之充和可
洪勲该遇明堂大礼加恩制
朕恪修宗祀屡奏孝熙明堂在国阳欵殊庭而日华月穆司马掌邦政备法驾而星陈天行有嘉宣劳宜均拜胙具官某家擅文章之録人推典刑之宗东马齐飞视草世丝纶之美夔龙接武纳言超笔槖之英予卜秋辛以蒇上仪汝掌夏官而司内制太宰之赞王命卿士民庶肃然有闻祝史之奉正辞天地祖宗临之在上十二驾龙之整雅三千组练之训齐迄厎熙成实多显相宜颁惠泽申衍新畲噫戴经之叙十伦必施爵赏周官之命诸子爰啓封疆祗服宠灵益殚献纳可
洪勲洪焘父諡忠文已赠特进咨夔赠少保制
朕严恭帝祖均惠臣邻五室九筵称秩元祀一翁二季尚有典刑昭予祭泽之敷慰尔孝思之切具官某故父具官某崇论谹议欲起端拱咸平之治功全节高风不愧庆历元佑之君子集兹嘉庆是启象贤兄为元方弟为季方并登禁路子执谷璧男执蒲璧咸侈国风因竣事於合宫并追荣於祢庙噫亮天地而贰公弘化虽仅见於愍书显父母以立身扬名犹足昭於义训可
母吴郡夫人阮氏赠吉国夫人制
餕君之余必有露萧之泽无母何恃以纾风木之悲具官某故母具封某氏德合箴图行隆闺阃于彼行潦生而躬藻涧之勤爰有寒泉殁益重棘心之感二惠竞爽九原有光已贲鱼轩尝以郡封而赐沐兹申鸾诰肆由国壤以疏纶尚其淑灵克歆愍典可
牟子才父已赠太中大夫桂特赠通议大夫制
贤者在朝美政既陟崇阶君子笃亲兴仁宜加愍册肆俾从班之老特追祢庙之荣具官某故父具官某仙井锺奇儒科擢秀文声藉甚江汉炳灵世载其英谊槩卓然松栢後凋不改其操如用之贤长城远矣乃不及取一障乘之畸於人而侔於天非其身而在其子崇论谹议忠言嘉谟擢登星履之华式霈露萧之泽宜加一秩以贲九原噫子牟存阙之心凛其未泯狐突教忠之报於此有光可
妻恭人喻氏赠令人制
夫尊於朝莫峻陟明之典妇叹於室靡谐偕老之期乃以徽章布诸沈施具官某故妻某氏柔嘉宅志专静处躬青衫陋公卿犹勉以正象服宜君子不逮於存用锡美称以华幽壤庶吾八座之老毋重五噫之怀忘泣牛衣中耶既莫同於通显有若马鬛者矣其尚格於杳冥可
姚希得该遇明堂大礼加恩制
从昆仑而拜祀既峻事于圜宫横大江兮扬灵肆均厘於制阃乃推餕惠式茂徽章具官某蜀珍顒卬和璧瓌伟有贯穿古今之学有酬酢事物之才十国为连莫重高牙之寄两都相望实兼留钥之雄马腾于槽民狎其野黄旗紫盖厚培王气之休嘉玉瓒黄流交鬯景光之震澹其均拜胙庸示疏纶辨等以正仪加地而进律噫王入太室既殚我将我享之忱伯执躬圭爰锡尔公尔侯之祉裒时之对克壮其猷可
李庭芝该遇明堂大礼加恩制
汶上明堂之图式谨圜宫之祀淮浦王师之所有嘉专阃之英其敷宠章以昭餕泽具官某山岳渟峙圭璋粹温晏婴仁人坐制两楹之胜柳浑儒者足知万里之情以高牙大纛而镇全淮如缓带轻裘之临古岘十乘之行先启允赖壮猷九筵之祀丕崇迄成熙事倘匪□亭之虚候曷由太室之精禋观载驰驱犹骏奔走有隆赐胙式表均厘噫帝临中坛光十一月而拜祀男执蒲璧邑三百户以疏恩祗膺启宇之恩益茂干方之略可
李庭芝父唐臣赠朝奉大夫制
明堂九筵甫毕合宫之祀元戎十乘眷怀专阃之臣宜以徽章贲其祢庙具官某故父具官某处躬素履玩心黄中盘谷林泉自适丈夫之进退出处汉东典籍锺为元帅之礼乐诗书乃其嗣人为国良翰属告成於禋祀方饮福於臣邻能仕而父教忠既足当於一面欲养而亲不待其加宠於九原服我茂恩以华幽壤可
母张氏赠硕人制
国家严父之礼克配彼天臣子念亲之怀靡依匪母宠予方阃贲厥妣筵具官某故母具位某氏迪德温恭宅心慈恕相其夫子不辞井臼之勤裕乃後人克任藩垣之寄兹因餕惠复峻徽章淮海维扬州式资良翰寒泉在浚下尚慰孝思可
妻宜人徐氏特赠硕人制
在国之阳属举精禋之典配天其泽肆颁惠术之彞时维方阃之英盖有中闺之助兹因祭餕申锡恩言具官某妻具封某氏有壼彞之清规为禁从之良配敬而宗祀勤南涧祭祀之供助我元戎任东阃藩宣之寄适均厘於宣室爰锡祉於庶邦硕人其颀无愧锦衣之赋君子偕老有华象服之宜祗佩徽章益昭淑范可
吕文德依前官职加恩制
门下朕恪修宗祀涓选吉辛崇明堂而度九筵丕视郊丘之盛礼属大事而当一面兴怀疆场之元勲况抚师承德以良勤岂受脤执膰而有异其敷祭泽式奬戎昭具官某智勇冠时忠忱许国如飞如翰如江如汉岂惟收淮浦之功非龙非彲非虎非罴盖屡奋磻溪之略万人吾往四方既平剪叛而帅三军有崇文克蜀江之险坚边而筑百堵用李积贤朔方之城比稽上古之彞仪爰谨季秋之大报灭风卧鼓喜虚候於戎亭奉币执珪获严禋於太室战则克而祭受福外无患而内以寜纷旗常之拱北辰独节钺之镇南纪师象山则每嘉将良兵利之奇胪驩天歌亦念士饱马腾之盛既成熙事斯锡神厘是丰多井之输仍衍真腴之入於戱圣人之祭见爵赏矧酬卫社之劳天下之将通神明益懋干方之烈必君仁而臣敬斯天佑以人从永肩一心思皇多祜可
口宣
有勅宗祀明堂既受帝祉大赉四海肇敏戎公申衍丰租式均惠餕益侈在师之锡无忘拜胙之恭
江万里该遇明堂大礼加恩制
朕获执珪币恪恭神人明堂秩九筵昭予肆祀公辅间两社怀我迩联用颁餕泽之新以宠枢庭之旧矧嘉良翰诞锡明缗具官某斯文羽仪学者师表色正芒寒之始鸿名已塞堪舆根茂实遂之余大论可着廊庙乃眷七闽之钜镇特烦二府之元臣其自时配天属举路庭之礼虽尔身在外宜均宣室之厘申衍爰田用昭惠术噫先王望祀为百姓朕敢怀专向之私天子嘉礼在大臣尔尚体同福之意祗膺帝贶益告辰猷可
江万里曾祖瑛赠太子太保制
朕登延旧弼翊赞鸿枢我仪图之既进贤於密勿德积载也乃原始於高曾具官某故曾祖具官某抱节陆沈怀材蠖屈浑金璞玉乡里称为善人枕石漱流山林遂其隐操一门所积三世其昌宜尔子孙为予硕辅陟储宫之上保载锡之光贲私庙之愍章乃终有庆可曾祖母齐郡夫人沈氏赠清源郡夫人制
位陟副枢之列本我五兵恩疏刻密之章及其三世念兹重祖之配可後九原之荣具官某故祖母具位某氏淑慎为仪令柔作则传称成德敬冀缺以如宾史着芳名与梁鸿而俱隐庆锺未艾善积有余宜尔闻孙为予硕辅学士尊祖况追贲於曾门夫人起家用申荣於泉户懿灵如在茂渥其承可
曾祖母恩平郡夫人叶氏赠安定郡夫人制
位陟副枢之列本我五兵恩疏刻密之章及其三世念兹重祖之继室可後九原之愍书具官某故曾祖母具位某氏禀性惠和修身淑谨同夫偕隐何愧褐裘与佛有缘自翻贝叶庆锺未艾善积有余宜尔文孙为予硕辅学士尊祖况追贲於曾门夫人起家用申荣於泉户懿灵如在茂渥其承可
祖璘赠太子太傅制
后德惟臣况延登於枢辅人本乎祖宜申锡於愍书具官某故祖具官某学本师心迹同辟世濯沧浪之水足以洁身居畏垒之山从而厉俗对圣贤而自乐知爵禄之可辞善则有余庆宜未艾兹予近辅乃尔闻孙太傅在前遂陟储宫之贵秩贤者有後斯为奕禩之宠光精爽如存歆承不昧可
祖母信安郡夫人巢氏赠安康郡夫人制
体貌大臣追荣私庙烝畀祖妣申锡泉扃是加刻密之章以达含饴之报具官某故祖母具位某氏宅心渊静植德温柔节嫓鸿妻隐深山之裘褐慈如陶母馔前荣之宾亲流庆甚长有孙而显再陟紫枢之峻申加彩诰之华起家而称夫人用易新封之汤沐逮事而讳王母增光故壤之松楸可
父华赠太子太师制
门令容盖古人固有隂功庭自植槐近世以为佳话必若尽在三之义其惟教不贰之忠我有近臣追荣谷诲具官某故父具官某学深源委性质直方仕而轻结绶之荣柔不茹刚不吐居则谨佩韦之戒语有法默有思蹈前修之典刑掲後学之师表位不满德实浮於名宜吾廊庙之英出尔阶庭之彦噫两社为公辅载扬家训之遗芳九原从大夫宜对宫师之殊宠可
母普寜郡夫人陈氏赠永寜郡夫人制
惟我有臣既荐登於两地靡依匪母宜重感於九原推其至情锡之愍典具官某故母具位某氏令仪可则柔范有闻内睦外婣蚤着闺闱之肃穆夫荣子贵晚观门地之显融既纒风木之深悲莫觌斗枢之盛事采苹有报易汤沐之新封吹棘是怀贲松楸之故壤可
妻通义郡夫人黄氏赠南康郡夫人制
臣事君以忠入跻枢筦妇从夫之爵下及闺门虽不幸而悼亡亦必申之愍锡厚之至也荣孰大焉具官某故妻具位某氏赋性柔明持身专静勉其君子蚤输謇谔之忱宜厥家人允极睦婣之美迹此延登之贵追怀内助之贤已锡鱼轩申加鸾诰义莫崇於伉俪恩寜间於幽明惟其有之斯致鹊巢之应如可作也尚荣马鬛之封可
史宇之该遇明堂大礼加恩制
朕合宫致飨宣室受厘礼重九筵既迪熙成之盛典恩均二府有怀勲烈之嗣人宜布新荣以旌夙望具官某处躬笃厚履行粹夷永言宣孟之忠为善有後能复周公之宇其德克明出殿藩维入仪公辅不显亦世是谓乔木之臣所去见思绰有甘棠之政慈养优游於里第穹班峻陟於殿庭兹衍赋畲以昭祭泽噫书于旗常彞鼎朕靡忘先正之勲锡之山川土田尔益懋象贤之业可
李曾伯该遇明堂大礼加恩制
朕合宫致飨宣室受厘礼重九筵既迪熙成之典恩均二府有怀寿俊之臣宜布新荣以旌夙望具官某赋资凝重植量恢洪十乘元戎尝倚干方而佐辟四郊多垒辄勤敌忾以折冲壮怀蚤际於风云暮齿自安於泉石瞻言耆德简在深衷其自时配天式展亲祠之敬虽尔身在外共沾拜胙之华用锡涣纶申加井赋噫四海来格灵禠已霈於蓼萧三寿作朋文献尚存於乔木茂膺帝赉益告辰猷可
马光祖该遇明堂大礼加恩制
朕获执珪币恪恭神人明堂秩九筵昭予肆祀公辅间两社怀我近臣用颁餕泽之新以宠枢庭之旧式彰褒律诞锡明缗具官某肃括而洪深精明而果毅高牙大纛出而成方召之勲玄圭衮裳入则簉夔龙之列伟绩两都之尹正至忱四辅之寅恭其自时配天属举路庭之礼虽尔身在外宜均宣室之厘申衍爰田用昭惠术噫先王望祀为百姓朕敢怀专向之私天子加礼在大臣尔尚体同福之意祗膺帝贶益告辰猷可
徐复该遇明堂大礼加恩制
堂崇九筵圣惟能飨网去三面民不自寃顾如司刑之臣可後均厘之典其敷祭泽以宠禁涂具官某悃愊无华靖恭有守笃厚知大体有汉庭长者之风老成重典刑盖周家献臣之望玉乘鸾辂金揭鸡竿既相祀於甘泉复奉书於丹凤式敬尔狱俾裕我民锡以涣纶加之井赋噫合宫之听总章之访朕式体於前猷太末之里姑蔑之墟尔复开於故国可

[book_title]卷八
钦定四库全书
碧梧玩芳集卷八　　　　宋　马廷鸾　撰制
赵葵依前少保观文殿大学士充醴泉观使加恩制
朕斋洁精禋眷怀宿望注想待元老时维将相之英富贵归故乡均拜神明之胙爰敷餕泽式涣新纶具官某天挺壮猷家传义槩父菑子播夙高当世之勲仲雪伯霜独擅一门之誉尝慷慨奋安边之略其经营陋画江之图雪耻除凶有封狼居胥之志执讯获丑有截鲸奔沛之功虽四方不已于行然三公不易其介廊庙江湖之心靡间园林钟鼓之乐未央明堂度九筵属称元祀公辅间两社慨念旧臣望乔木之犹存宜蓼萧之首被大国易三河之名壤真畲陪多井之殊恩以昭灵禠以崇徽数於戱昔仁祖御图之日当皇佑亲飨之年稽古礼文肇举国南之典睠时勲旧载新冀北之封尚企前猷永绥寿履可
口宣
类帝禋宗既斋明而秩祀出将入相於耆旧以均厘丕衍多田进封大国其承涣渥益介殊祥
赵葵曾祖太师冀国公世积赠豫国公制
朕修钦天事地之彞典既竣事於合宫睠出将入相之旧臣俾均厘於曾庙肆颁餕泽追贲愍章具官某故曾祖具官某实浮於名位不满德门闾有兴者蚤已验於肥家乡里称善人盖素怀於济物积有余庆燕及重孙再世临边既身为於羊陆一堂辅政尝武接於夔龙属典礼之熙成遡渊源而锡祉噫冀之北土夙开成国之封豫界南河申析大邦之壤宠光优渥英爽歆承可曾祖母吴国夫人朱氏赠豫国夫人制
备钦柴之礼臣餕君之余申锡沐之封妇崇夫之爵均厘旧弼追贲曾门具官某故曾祖母具位某氏秉德和柔宅心慈恕祀谨苹蘩之职可以承先庆锺梁栋之臣是能焘後肆秩九筵之熙事爰崇三世之愍书噫稽汶上之图既昭灵贶析河南之壤益侈旧封苗裔有光炽昌未艾可
祖太师徐国公棠赠荆国公制
明堂秩九筵备成熙事大夫祭五鼎厥有彞章嘉台衡勲旧之臣锡祖庙追荣之典具官某故祖具官某高怀磊落壮志慨慷师友渊源蚤事南阳之大老圣贤指趣晚交广汉之醇儒其存者长所渐愈远是生名子守边崇方召之勲燕及闻孙辅政簉皋夔之列属奏熙於宗祀必同福於大僚愍典被之庆源深矣噫遂荒徐宅名邦已肇於始封至于荆山大国宜加於申命可
祖母燕国夫人杨氏赠荆国夫人制
类于帝禋于宗元祀秩九筵之礼过其祖遇其妣大僚追再世之荣具官某故祖母具位某氏简澹无华温恭有度于彼沼沚是共祀藻之?生於阶庭茂格孙兰之庆睠近臣之同福于王母以疏恩熙事既成彞章可後噫学士尊祖所宜餕泽之均夫人起家永作泉涂之贲可
父太师汉国公諡忠肃方赠潭国公制
朕寅祀神天均厘勲旧上有泽下及其惠厥有彞章子能仕父教之忠是颁愍典具官某故父具官某邦之良翰国之宝臣十载元戎其贤长城远矣一时残寇可折尺箠笞之嗟义槩以犹存凛遗勲其未泯卓哉人杰所谓南方之强裕乃父功尤幸西平有子属成熙事载锡徽章噫昔岘首临边兴怀羊祜之烈兹长沙开国益明吴芮之忠英爽如存庆源有衍可
母雍国夫人胡氏赠潭国夫人制
国家严父对皇天后土之临臣子念亲有凯风寒泉之感宰席睠勋劳之旧妣筵加愍锡之新具官某故母具位某氏生自儒家嫔于胜士能勉其君子元戎集疆场之勲称之曰夫人象服有山河之德阶庭余庆廊庙旧人属臻熙事之成宜贲徽章之宠昔荒秦雍已开大国之封兹易衡湘益侈本邦之锡淑灵不昧肸蠁其承可
妻德国夫人李氏赠邓国夫人制
三事均厘允极夫尊而妻贵九原愍锡永念生荣而死哀方推旧弼之殊恩爰锡中闺之赠典具官某故妻某氏体柔明之度躬幽闲之风生也有涯既不恨牛衣之泣殁而不朽亦庶几象服之宜餕泽式颁徽章有侈噫亲祠泰畤既流秬鬯之馨赐沐南阳永作松楸之贲淑灵如在光宠知歆可
刘克庄该遇明堂大礼加恩制
朕严禋上帝第颂侍臣宣室方坐受厘每怀思谊周南不与从事颇忆滞谈宜有徽章以昭惠餕具官某词华宿老献纳迩联闻正始之音大雅为之复作下建中之诏斯文可以中兴甫听履而上星辰旋把麾而去江海比崇宗祀缅想旧儒赐文武之胙以必均岂严吾之列而可後车回丹凤当年语妙於恩书竿掲金鸡今日宠荣於耆德申陪井赋诞锡涣纶噫王搢大圭既秩九筵之礼子执谷璧载加五等之封昼接用康辰猷伫告可
刘克庄母方氏赠鲁国夫人制
国家严父对皇天后土之临臣子念亲有凯风下泉之感肆恩禁路追贲妣筵具官某故母具位某氏庄重凝姿幽闲植性采苹而于沼沚可以承先听履而上星辰是能裕後叠此象轴锦韬之贵积为松阡栢冢之华粤予既荐於馨香繄尔申加於汤沐噫祀于洛邑方将第清庙之诗保彼鲁邦亦何歉閟宫之颂淑灵未昧愍典其承可
继母林氏赠魏国夫人制
朕蒐奉高之上仪睠甘泉之法从泪落庙俎虽未助予恻楚之怀尘侵莱衣岂不念尔显扬之志其广露萧之泽以纾风木之悲具官某故继母具位某氏生自义门嫔于胜士严於闺阃锺郝之礼法有稽课以图书班马之史编尤熟母仪甚伟禅悦更深辉华蹙绣之帘杂沓泥金之诰既有子逮千锺之养复从夫享五鼎之荣比举精禋申加愍典大邦锡宠不侈汾曲之封後嗣能贤自草泷冈之表可
妻硕人林氏赠淑人制
严恭帝祖昭予宫庙之丕钦均惠臣工俾尔室家之同福既失涧苹之助用为冢栢之荣具官某故妻具位某氏生中兴忠义之门蹈名家礼法之训父母舅姑之所曾无间言搢绅儒先之流指为内则与岁皆逝其生有涯贤哉大夫簪槖之荣至矣厘尔女士井臼之感何如兹属熙成肆颁惠餕君子宜偕老也虽不幸而悼亡淑人其仪一兮尚克歆於愍锡可
陈威晃依前安南国王加恩制
门下朕肇称元祀涓选吉辛其自时配皇天既迪熙成之典推而放诸四海式均大赉之仁眷时南服之英世慕中华之美载敷灵贶爰锡徽章具官某浴义浸仁履谦蹈信父菑子肯播嗣分茅土之荣臣事君以忠时谨梯航之贡无替厥服曰笃不忘属时景运之隆丕讲精禋之盛先以雨而般裔裔大明升空委如山而瑞穰穰嘉禾同颖庶邦丕享四极爰轃帝歌卿云烂兮远占华旦天无烈风久矣遐想至仁载嘉象译之来焕发鸿胪之诏有庆则益地申衍赋租惟名不假人用增勲号以大九围之式以昭三神之厘於戏惠宗公而罔时怨恫斯霈露零之泽劳天下而无私覆载靡遗日出之区祗服宠荣永肩恭顺可
少师保寜军节度使卫国公致仕谢燮昌特赠太保追封淮海郡王制
朕载稽典彞用宏婣睦九原叹逝追怀戚畹之英三太崇终并侈王封之贵式昭宠数申锡愍书具官某济美槐庭联辉椒屋兄弟式相好矣有韡鄂华国家礼亦宜之莫崇位棘毖若温恭之懿澹然夷雅之资居里第而避远势权饬家庭以迪闻诗礼朕欲基二南之王化有关雎麟趾之风尔能仪四姓之族婣无流水游龙之习甚念睦亲而民归厚讵期殄瘁而人云亡睠惟中闺素笃同气不遗一老曷舒则友之情岂伊异人弥重孔怀之感刻密跂上公之品苴茅列异姓之王以慰营魂以华恤典於戏知足不辱知止不殆曾寿考之难期其生也荣其死也哀庶幽冥之不隔冀而英爽歆我情文可汤汉以进书赏转官回赠本生父严特赠奉直大夫制
荀淑行高故八龙俱有伟望陈寔道广故二方悉着贤名士生斯时岂能自为才贤也哉必其父菑子播极一门积累之深是以昆令季强有再世显融之美用彰潜德爰锡愍书尔以学识自通乎古人以义理自抗乎流俗在韦布有忧天下之志居陋巷如对上帝之临实大声谹克开厥後畴昔有立朝典州而风节显着拾遗补过而言行纯明皆汝子也其季曰汉卓有特操似其先人典秘府贰容台寖光显矣一日自列愿以史赏一秩与之回貤无忝所生亟赐之允以塞其念亲报本之诚请尚慰汝课忠责孝之素怀可
母董氏特赠硕人制
妇人之行如玉在渊视其家庭以占内德非深仁懿识不能娠裔嗣之贤非孝子慈孙无以昭壼彞之美尔以恭俭信顺相其夫则独高山林隐德之风以慈和严翼训其子则俱为海内知名之士汉之回貤出於诚请母氏圣善庶几令德之传硕人其颀尚服愍章之锡可
洪勲故父咨夔赠特进制
文昌之列八座既峻陟於禁涂特进之表羣公肆褒崇於祢庙喜家氊之能复悲人监以如新具官某故父具官某高风辈庆历之数公大节肩元佑之诸老解弦之日八元咸集於舜朝峩冠而来百怪莫逃於禹鼎国有立政天不憗遗哲人其萎自关世道贤者有後式继尔猷兹阶庭践维斗之华乃泉襚贲亚台之典噫人云亡邦殄瘁怅莫作於九原子能仕父教忠尚垂休於奕世可
母阮氏特赠吴郡夫人制
有子而贤既峻登於八座无母何恃乃弗逮於千锺纾而风木之悲广我露萧之泽具官某故母具位某氏令仪懿行吉德纯忱鸿案如宾真君子之配熊丸教子有古人之风兹升笔槖之华弥重桮棬之感昔荣保鲁今贲临吴虽不及夫人之肩舆必预识尚书之践斗尚歆异渥以啓方来可
故妻张氏赠淑人制
命汝纳言要必夫尊而妻贵与子偕老乃或生荣而死哀质之邦彞是有赠典具官某故妻某氏蔚以女士嫔于英儒青衫陋公卿犹勉以正象服宜君子不逮於存用锡美称以华幽壤庶吾八座之老毋重五噫之怀可端明殿学士通奉大夫致仕洪勲特赠光禄大夫制
山深林密既还弘景之冠道远年徂俄易曾参之箦慨其叹矣睠焉顾之具官某学渊博以造微量宏深而经远丝纶演润端平故老之名家笔槖论思先帝侍臣之伟望浸登要路勇退急流贤者考盘独寐寤语嗣王访落不我告猷甫徇垂车之荣忽上拖绅之奏死生亦大矣等於浮云谈笑而道之居然委蜕起九原而悼往从二品以崇终其人若存兮无遗寿耉斯文未丧也尚有典型可
陈昉初除尚书母齐国夫人林氏赠鲁国夫人制
八座升华班路已高於北斗千锺弗洎庭闱空恋於南陔其施露叶之流少慰风枝之恨具官某故母具位某氏柔嘉宅志严静处躬生中兴名德之家源流远矣为先朝词臣之配闺阃肃然每持熊胆以助勤弗逮鱼轩之迎侍矧已跻荣於笔槖独怀深感於桮棬噫有子而称愿然既识郑尚书之履念母之不见也宜应鲁夫人之文加而汤沐之封歆此泉涂之宠可
生母令人施氏赠淑人制
人代天工莫重纳言之任母以子贵特荣淑德之封具官某故所生母具位某氏隐约自持谦柔维则乐有子矣是生凤穴之奇瞻望母兮蚤奉兰陔之养兹跻荣於笔槖宜兴感於桮棬芳尘遽掩於斑衣沈施特加於紫诰噫欲称觞而为寿顾有风弗停之悲因曳履以疏恩庶酬天罔极之德可
故妻令人林氏赠淑人制
夫尊於朝已跻荣於八座妇叹於室其孰起於九原宜有特恩以昭愍锡具官某故妻具位某氏性专静肃德禀柔嘉家谱芬芳夙传於祖闺仪严整善事其姑生而不恨於牛衣殁乃有加於象服噫为尚书妇亦少慰於苹蘩曰君夫人必进承於褘翟芳魂不昧茂宠其歆可

[book_title]卷九
钦定四库全书
碧梧玩芳集卷九　　　　宋　马廷鸾　撰制
陈垲除资政殿学士致仕制
朕餕惠先猷尊宠耆德昔孝宗淳熙之世有刘章胡铨其臣繇从班而陟殿帷初示优贤之礼自延康而拜资政用为告老之荣虽保身喜明哲之独全亦谋国惜典刑之得谢其颁坦制以奬高风具官某受材恢宏制行清谨峄阳之桐泗滨之磬何风韵之独高新甫之栢徂徕之松有岁寒而不变自簉搢绅之列徧仪藩从之华蚤着廉能今为宿齿平生冰蘖有一琴一鹤之风晚岁山林适某水某丘之趣比疏异渥以宠耆英欲遵汉世访伏生之规亦念吴人称尚父之语从以孙子固将下万石之里门其在朝廷犹可授三老之几杖屡抗章而有请期纳禄以自怡惟尊贤固人主之明而从欲亦圣人之恕峻升秘渥涣发恩纶家既有於安车门遂施於行马以昭体貌以欵燕闲噫九秩而膳饮从游式遵礼典百年而威仪自警尚听诗箴谅惟存阙之忠无废告猷之益有谋则就俾寿而臧可
刘克庄特授焕章阁学士致仕制
朕优礼旧儒愍烦官职请麾以出冀闻善养老而来拜疏不休迄欲致为臣而去喜尔得全於明哲怅予未厌於典刑式奬高风爰颁坦制具官某词章远辈於修轼学问上接於乾淳仰之弥高山斗一时之望行而必远江河万古之流予解弦而更张尔览辉而来下还居两制其代王言擢长六官盖先民誉进退有裕表里无瑕擅名笔於本朝他学士阁不得下瞻耆英於下国一灵光岿然独存乃复抗章力祈谢事雅志深嘉於疏傅涣恩峻陟於尧章增西清荷橐之荣示东路角巾之宠乡里蒙三老之教子孙下万石之门噫巨源出京师之初供帐孰多於祖送居易辞同州之後挂冠未羡於保厘尚猷询兹遐不谓矣可
翰林学士知制诰兼给事中兼修史牟子才特授端明殿学士与宫观制
朕惟哲宗元佑之初嘉范镇老成之望陟延康之秘殿锡以恩华赋崇福之真祠遂其安逸用颁汉制并奬蜀珍具官某人有典刑学深源委顷从劒栈来瑞朝廷忠言嘉谟伟论岂殊于轼辙精笔妙墨英词未逊於渊云被遇先皇久登法从比缵鸿图之始实倾黄髪之询肆畴学士之真孰若禁林之老以疾来谂拜疏不休劳侍从而厌承明具殚恳切专精神而辅医药宜听优游超畀涣纶式稽故典入关而性多病已遂留侯之高风在亩而忠不忘毋替更生之直节可
牟子才特授资政殿学士致仕制
朝廷尚德方峻陟於延康君子遗荣忽听违於神武欲全雅志乃进穹班具官某秀禀蜀珍蚤推国器嘘海岱而出云雨忠言若炳於丹青濯江汉而暴秋阳大节靡渝於华皓朕之初政朝有老臣甫倾萧艾之周询独味山林之长往何恙不已式遄其归顾令自适於养恬忽复力祈於谢事念文献之无几慨典刑之有存用升规殿之荣名以侈耆儒之晚遇噫召彼故老嗟何及於咨询贤哉大夫庶自全於止足勉而嘉遯服我宠章可周坦特授中奉大夫守宝章阁直学士致仕制
持江海之麾会且归矣上星辰之履止或尼之方深侧席之思遽览悬车之奏具官某学全素履躬擅大名琅琅天人之奏篇蚤魁多士炳炳仁义之论谏独冠七人台斗之望浸高山林之日滋久比更大化念尔宿儒尝令佩印绶以为邦不复随弓旌而造阙俄上遗荣之请为颁增秩之恩噫进退岂不裕余尚服孟轲之训止足可以长久庶几老氏之风茂对宠光益绥寿嘏可中奉大夫方来特授太中大夫守宝章阁待制致仕制
朕瞻言耆旧候对严凝惟适之安方挹浮丘之袂何恙不已欲挂神武之冠特出明缗以华晚节具官某英姿山立奥学渊涵正色而言早登谏苑嘉谋则告继上禁涂去佩郡章并流民誉虽仲舒厌事每不乐於京师而灵光独存犹足镇於下国遗荣荷槖亟请悬车可无褒升以嘉止足噫超迁贾谊嗟何及於少年即拜申公怅莫迎於故老可
谢堂特授华文阁待制提举佑神观免奉朝请制
十连为帅方预谋专阃之英三命益共竟莫遏循墙之请巍阁特陞于候对珍台仍领於内祠谦柄有光涣敡示宠具官某风猷明浚材术疏通生重侯累将之门岂轩冕之为贵得经生学士之趣有诗书以自娯察其理人御衆之长付以开府作牧之事南闽之寄甚重岂漫迁抡东山之志不渝叠形冲逊吾汗为反汝志良嘉得非高牙大纛之荣不易彩服斑衣之乐松阶峻陟仰瞻虞帝之华蕊馆自怡独挹浮丘之袂并蠲朝请庸表宠嘉噫共理而无愁恨之民朕方课汉循吏之绩逊职而有殷懃之疏尔乃希晋贤戚之风益勉令猷嗣膺殊渥可
王坚致仕加恩制
门下朕念边陲控带之邦倚勲杰扞城之力老当益壮方图将军之功归不待年忽致大夫之仕甫赖整师於淮浦讵期谢病於频阳莫遏雅怀其敷异数具官某性根忠义资禀沈雄结髪而战匈奴彯缨而号飞将念昔铜梁之绩重清玉垒之昏冲梯舞云莫夺墨家之守枯泉飞液咸敬汉德之神西师歌心胆之寒北道裹餱粮而去径登斋钺来护周庐乃睠历阳实维钜镇外峙边头之保障内增江面之藩篱宜宣老熊当道之威遽览神虎挂冠之奏昔盱眙奋劒力全臧质之城今南郡赐金孰愈吕蒙之疾何恙不已鲜我方将仪辨三孤乃参华於亚傅爵冠五等仍进列於羣公并衍圭租俾安药石於戏听磬思封疆之烈靡忘着令以称忠悬车传子孙之荣犹可阖门而养重尚其冲啬对此褒庸可
口宣
有勅卿有负薪之疾莫得而留职参位棘之班以华其老祗承恩宠茂介寿祺
勅
赐两镇勅
朕承太母之徽音遵先皇之治命时维叔父翕颂宗贤德言盛礼言恭谦光愈渥圣尽伦王尽制涣号宜加怅先志之未酬俾冲人而申锡仍洋川之旧组增夔国之新麾时庸展亲谕远民而胥契丕应徯志闻成命以咸欣
赐吕文德银合腊药勅书
凝沍屇时嘉平纪节念上流之巨屏倚大将如长城尝遣雪裘式昭眷注载颁腊剂往辅冲和军怀挟纩之温士有同袍之喜祗承朕命勤抚尔师
赐李庭芝银合腊药勅书
淮冰未合汉腊初临睠予两道连帅之臣独任三边风寒之寄宝奁颁剂玺诏封泥助养冲和益优抚恤
赐汪立信银合腊药勅书
冬日烈烈三戍屇期江流滔滔十连倚重眷言副阃密接上游常怀隂雨之防益谨风寒之护式资宝啬爰锡珍良壮尔精神固予保障
赐刘雄飞银合腊药勅书
卿鋭却北氛远寛西顾三戍既屇乃汉家用腊之辰六甲重开又皇朝下蜀之岁兹颁宝剂往助珍调壮尔精神拓予疆理
赐都统孙虎臣等银合腊药勅书
朕身居九重念关四塞霜露所坠皆予经理之区雨雪载涂感尔征戍之苦兹颁腊剂爰谨岁常益增卫生之经厚抚将屯之衆
赐诸阃银合腊药勅书
朔风凛冽江国严凝睠想大僚服勤专阃药囊珍赉验鸿宝之秘方玺检细书饬嘉平之故事挟纩已孚於仁气看题用佐於生经
又
朔方气劲当冰须雪胫之时南纪地雄有金城铁壁之势藉风寒之卫护先隂雨以绸缪眷我宝臣赐之珍剂用致熙和之助益宣扞御之忠
又
雨雪三冬况邻朔塞风寒两道尽护全淮锡以玺书将之珍剂看题检药尚遵宝苑之方挟纩抚军益壮金城之卫
赐李庭芝银合腊药勅书
三冬戌腊两道风寒眷吾从臣兼筹戍事轻裘制阃而髦头之色寖清挟纩抚军而龟手之方不试式资寜辅是有颁彞
赐江万里银合腊药勅书
有怀二府之重臣分牧七闽之钜镇地虽燠若时属寒凝其颁彞赐之珍良往助和倪之宝啬茂承主眷厚抚民瘝
赐史宇之银合腊药勅书
卿以三槐之旧德镇九曲之名邦斗柄北指而天下皆冬仁风南驰而闽地犹燠其颁上剂往助生经尚资肘後之良立起沟中之瘠
赐吕文德银合腊药勅书
朕念关汉塞之风寒恩重唐朝之腊赐眷吾勲杰正倚旬宣镇国上流迫隆冬至其颁宝剂往助珍调壮灵旗武帐之精神扫雪胫冰须之妖祲
赐汪立信银合腊药勅书
维大江西迫隆冬至眷言外阃服乃中权隂雨绸缪备殚劳勩风寒拥护诞锡珍良善抚民痒厚固吾圉
赐安南国王陈威晃勅书
精禋阳馆锡祉南乡骏奔执笾虽侍祠之莫预象来致福实共祭之是资载考庆条诞敷惠术肆增封而衍食仍加号以表功祗服邦荣恪遵侯度
批答
文武百寮贾似道等上表奏请皇帝听政不允批答
朕初服斩衰躬承灵几晬顔永閟泪血长潸有父亲有君尊天罔极而德欲报其创钜其痛甚日虽久而愈自迟苟达此情何陈是牍匪惟成涣之难反抑亦彞典之有稽批谕已勤陈请未止虽张良雅志但愿足於留侯然疏广清风岂终辞於汉傅毋烦屡避宜即钦承所辞宜不允不得更有陈请
赐文武百僚三上表请皇帝圣节名批答
朕观唐世以暨本朝有王者兴必建诞弥之节今冲子嗣尝思继序之难惟列圣之彞章烦羣公之固请敢因凉德而咈舆情执三年之丧方此遵行于达孝上千岁之寿讵容遽正于隆名当毕钜忧徐议嘉礼故兹谕答宜体至怀
赐太傅右丞相兼枢密使魏国公贾似道上表辞免以理宗皇帝祔庙已毕照典故转官恩命不允批答
顾惟眇躬倚赖上宰靡瞻匪父白云之驭寖遐所存者神清庙之灵方妥允资辅相克就仪文兹陟褒纶盖遵彞典胡洊烦於撝疏致屡控於忱词岂同寅协恭近辅且悉颁於成渥而鞠躬尽瘁上公乃独阙於湛恩每览逊章殊乖冲顾朕未有艾方将垂拱仰成公勿替刑何以他辞无受所辞宜不允
赐太傅右丞相兼枢密使魏国公贾似道三上表辞免以理宗皇帝祔庙推恩不允批答仍断来章
比殚谕答仍断来章祔庙推恩先王未之有改维垣正席庶民将具尔瞻义不当辞礼无庸过加劳赐而止一级固匪殊荣迪有禄而惟四人曷尝专美高风足仰旧典难违正考父之益共于三未已范宣子之终逊其下若何申劝已勤奏陈宜止所辞宜不允仍断来章
李庭芝乞归田里不允批答
卿自膺推毂之求蚤奋折冲之略一节匪懈累年于兹王事不遑起居念南仲朔方之役我行固已永久怀吉甫太原之归兹览封章遂祈解组朕思皇祖烈敉寜武功关南之任汉超山西之留郭进美成在久无竞维人矧吾全淮今委儒帅灭烽卧鼓期永厎於肃清缓带轻裘尚益资於镇抚祗若予训无弃尔成所辞宜不允

[book_title]卷十
<集部,别集类,南宋建炎至德佑,碧梧玩芳集>
钦定四库全书
碧梧玩芳集卷十　　　　宋　马廷鸾　撰申状
辞免召命申省状【原注时在池阳召赴都堂审察】
伏准尚书省劄子正月一日三省同奉圣旨令赴都堂审察者伏念某穷乡下士初无超异之才应举覔官靡有亷退之节为亲干禄随羣计偕遭逢圣明忝尘科第部授池阳教官待次六年甫就初任今者伏遇公朝荐扬多士必须资历稍深然後召用未晚至于堂审合立外庸若或贪恋恩荣闻命奔走伏恐下长士流躁竞之风上累圣明综核之政欲乞朝廷且容某安意职业讲求义理与一郡诸生涵泳圣时教育之泽以备使令於异日所有上件恩劄未敢祗受
再辞免国子监司业申省状
鼎来明制震惕危衷窃以乐正抡材儒官典教不模不范充员甫愧於摄承如丝如纶误渥旋叨於特置已惭曳组敢复滥巾伏念某近被优恩遽尘清选君之仁者善养士方将崇化厉贤臣之壮也不如人何以典乐教胄謭才无取威命有严共二任於一身不能者止未三旬而再命其谓斯何有鹈翼之不濡无皋比之可彻恩深识拔谊合控辞伏望朝廷特赐敷奏收囘宸命改畀名流官惟其人然後英才育而天下喜教必以正庶几师道立而善人多
再辞免翰林权直申省状
言之无文讵堪视草令弗惟反未许循墙忱辞愿彻於四聪愚悃遂致其再渎伏念某以时文应举安能为廊庙之言以经学窃科岂必有词章之技中岁浮沉偶尘班路平生梦寐敢望词林地禁职亲谁不艳夜炬分光之宠才悭思澁或致贻春船上水之讥倘昧一辞立呈百短岂独抱鹈梁之愧直将贻鳌禁之羞伏望朝廷特赐敷奏亟囘误渥别付能言才难不其然况值夔龙之盛际辞达而已矣宜须班马之名流
辞免兼国史申省状
史籍策勲已有汗青之日除书假宠旋增尸素之官闻命自天措躬无地伏念某踈慵特甚忝冒居多百短具呈三长安在侍玉皇之案已腼螭?紬金匮之书曷充马走曩尝庀职未覩成劳今值明时促登大典授简何资于末至奏篇寖迫於上陈空空索已而竭焉岂独愧鄙夫之问碌碌因人而成者又徒慙下士之招欲望公朝特赐敷奏收囘误渥俾服旧官言为尚书姑谨殿庭之记职在太史免尘渠观之游庶竭謭材上酬洪造所有上件恩命未敢祗受
书
与葛坡先生书
昔王临川与张殿丞书悼其先人之事无传以为必能言之君子名实足以信後世者耳目所寓一以言载之遂可不朽於无穷嗟乎王韶州官为尚书郎荆公其钜子也苟非所托犹不能振其绪功余烈况书生寒苦文字之细微者乎此其所以抱先人遗业怅怅然求当世名公钜卿一言而不敢易其出也何则先人固以章甫逢掖终其身而其文又未尝得列於清庙明堂制作之盛彼所谓名公钜卿者皆非其所知也非其所知而吾方茫昧想像以求之固未必可言言之固未必可信不信则为欺而已矣欺来者犹不可况往者乎伏惟先生之主书乐平也先子实以邑子与执经焉距今四十年矣夫以接其人於为邑子之时而知其文四十年之久然则不肖孤之求也固可言先生之言也固可信矣於是乎慨然而褒扬宠嘉之牵连藻绘及其嗣人顾何以得此於门墙哉唐人吴武陵奉其先集曰濮阳文者求序於柳河东河东为书其人孝悌忠信之行於编端万余言而曰吾闻诸博陵崔君此之谓茫昧而求想像而言者也由今观之某之得侈於武陵先生之赐重於河东矣敢无谢乎秋菊寒泉且明荐之九原可作尚有感於斯文其何容喙
启
荅董斋长【升龙】启
缀班笋之底僚逢堂萱之初度斑衣彩服甚慙老莱子之欢顔竹林玉杯遂为广川公之雅制恭惟某官词华春丽交谊岁寒大学何蕃昔揖诸生而归养颖封考叔今锡尔类以弥勤因不失其亲以及人之老某莫知称塞徒佩殷懃夫子文章早传夸於五季小人母子曷比拟於三陈愿毖朱弦以华白髪
除校书郎谢吴丞相启
四年去国甘负耒於西畴一旦起家忽紬书於东观天启清明之日地囘凝沍之春拜手知归委心露谢伏念某萎蕤末学坎孤踪蚤缘俊造之科滥跻宏达之列羣飞肃肃鹭于下以有辉独行睘睘虱其间而何补愆尤所积摈斥是宜遮西日以望长安惆怅钓竿之手乘天风而去蓬岛飘零槁叶之身尘痕自拂於莱衣欢意孰谋於义檄讵期擦拭遂许跻攀昔怜唐士之稚狂敢言朋字今愧汉京之大雅而理秘文入则有辞以白其大人出则幽衡自齿於下士所慙短浅莫报洪深兹盖伏遇某官柄国元臣经邦魁宰妙手药膏肓之疾横身支宇宙之危地老天荒哀衆芳之憔悴乾旋坤转提独笔以陶熔载惟小草之微一出大钧之造爨桐焦尾初辱赏音笼鹤剪翎又烦刷翼纵匪锥囊之颖出要为箧牍之旧藏如恐失之亟其取耳范公轩监之下谁毁谁誉和氏衣鉢之传不进不止逮处中无两月之久首将上在几人之间试观知已於寻常谁有我公之一二某慨怀恩遇锐激懦衷念国士抢攘之秋养人材暇豫之地青藜夜炯稍窥前哲之藩翠袖天寒欲验後凋之节其为衔戢罔既编摩
贺朱察院【貔孙】启
简知枫陛宣入栢台昔期魏郑公当自秘监而预政今见唐质肃再迁执法以还朝风采又新霜棱愈厉尝以兹事评之古人三入承明马融自托暂为御史韩愈已难要之言官不同庶列惟其忠嘉当上意是以主听不移惟其议论动衆心是以师言允惬矧复洊至盖所优为恭惟某官笙磬同音珪璋合德昔饥乌噤于宪府独奋孤忠今黄能毙于羽渊克清大憝兹由直节荐简殊知慱慱见素冠甫毕礼经之制行行避骢马重宣察事之威新除朝野之欢顔已死奸谀之寒骨径从独坐遂可押班某托好金兰分辉桑梓立殿陛之前坐庙堂之上所愿行范君之言乃邦家之光非闾里之荣更喜成韩公之志
囘授官赠本生父谢庙堂启
授经麟趾猥叨懋赏之荣辍诵蓼莪辄援貤恩之请荷公朝之优许出上宰之曲成坯冶一陶载铭九壤伏念某起从孱陋适际休明冠缨既列于府僚倚席仍兼于邸讲为穆生设醴有愧谈经之儒见帝尧于羮粗陈稽古之说甫竟百篇之旨骤跻一秩之华辄控哀衷妄攀曲例汉武功爵级尚闻移与于父兄唐公辅元臣亦有自陈于君上史着生亲之礼经垂报复之文虽圣朝画一之章曲从忠厚盖天下在三之义所谓纲常恩彻幽泉德均化地此盖伏遇某官大猷经远盛德迈伦丰芑孙谋之贻永扶国栋葛藟王族之庇更廸宗标载推锡类之仁庸广因亲之教永惟兴廉举孝之盛世士皆有感于鸢鱼则凡念先报本之私情人岂不如于豺獭假之误宠狥厥微忱某敢不仰戴洪私益坚素守父兮生我既承雨露之恩主尔忘身尚竭涓尘之报其为衔荷罔既敷棻
贺福建洪侍郎【焘】启
禁涂辍班闽邦将指转输河北远稽六一之芳猷飞挽江东近踵西山之故事皆由词苑遂领使联恭惟某官学穷义理之原世擅文章之籙诏见王者之志如端平号元佑之初词成一家之言若文忠继忠宣之後比者厌承明而劳侍从煜然将礼乐而有光华穷民受一分之寛张弓为弛饕吏耸六条之察解印以逃少须德意志虑之敷归奉献纳论思之旧宁淹翠节早下緑绨某受知?深辱眷尤密京尘汩没稽贺建台邮传蜚驰猥先拜教仰酬谦椟退切负芒某跨朝滋久匄外勿从比误除纶猥令兼组雅出吹扬之旧尚期鞭策之勤凛乎覆车之在前重於全璧而有望
囘洪运使【焘】启
枫陛疏恩松阶候对厌承明劳侍从既怀会稽之章临棨戟驻襜帷重记滕王之阁丝纶赫奕麾节繁雄恭惟某官圭璋孚尹笙镛纯绎西平维有子独擅典刑文献之宗元方难为兄相高论思献纳之地早缘家学自结主知三司使财赋之渊经制有道京兆尹诸夏之表弹压无譁立登要路之津忽勇急流之退买臣印绶不烦邸吏之惊窥司马园林未笑先生之喑哑乃从越境易镇江圻二千石惟良风动袴襦之咏十一州蒙福星归翼轸之区增渔阳竹马之欢声出祁山木牛之智略岂容席暖即迓衮归某辱知棣华岂胜柏悦先酬谦翰辄效颂言盖闻中兴以来夙推洪氏之盛黄阁紫枢之武接昔数鄱阳伯埙仲篪以偕升今归天目修辞缕缕抚抱陈陈
贺蜀阃朱尚书启
植屏殿西疏纶阙北有加则赐壮元戎十乘之行谁能去兵正司马九伐之法师之中吉涣以明扬恭惟某官开济盛心恢弘雅志往救可也乘益州疲敝之秋愿一洗之涤岷峨凄怆之气宸旒简在星履遄登彤弓锡诸侯嘉功攸在采薇卫中国奏凯是期某寅奉庙谋往依阃畧承天宠也益增仗钺之雄以公归兮式徯觐圭之入
饯朱制使启
筳篿告吉牙纛启行斧钺下青冥远烦轸牧山河归旧国式倚规恢巫峡气长雪山势重某身縻禁籞目短征帆祖帐饯行亟解殿西之忧顾锋车趣入遂还阙北以登庸畧叙攀依曷胜瞻竚
除国子司业谢庙堂启
元良天下本首参审谕之联太学贤士关复贰成均之教两极儒绅之荣遇一由公衮之殊知无遏尔躬不濡其翼古者皇储世胄学本一途王宫国都教无二致是以文王世子之记与夫周典师氏之官教胄参於训储谕德同於诏媺师儒之选哲乂是求如某者朴小才啁啾短喙元元本本深惭大雅之洽闻暖暖姝姝宁识古人之大体曾微薄技可厠清流入学招诸生列属记八年之旧执经侍太子蒙恩才数月之新胡然一朝叨此二命既序升於鹤禁仍躐进於虎门笔砚扫除久矣失邯郸人之步丝纶狎至居然恭正考父之铭兹盖伏遇某官道藴丘轲勲高旦奭羽翼成矣赞皇家贻孙子之谋股肱喜哉得君子育英才之乐肆令妙简并及迂儒进宜增星辉之重退则益海流之富生有笑於列者退之不见斥於宰臣君之职止是耶士逊将有慙於国老誓坚素节用报鸿私
除翰林权直谢庙堂启
材惭视草忽谬点於禁林恩误转钧辄叙陈於翘馆有愧客卿之对难酬国士之知伏念某读书作章句儒应举为义理学青宫璧水智逾效於一官金马玉堂梦敢游於四禁煌煌昭代嶷嶷宗工适大手笔之祈闲简他学士而代匮兼官两制并命一时招鸿鹄之羣与家鸡而作对拔鵾鹏之翼傅斥鷃以奚宜既莫逃春船上水之嘲奚敢恋御烛分光之宠至如摄直尤号才难当孝皇之命端诗肇新厥职由淳熙而至嘉定才用几人恭惟某官身荷乾坤手抉云汉中书草可汗之诏赞皇公政须自为朝廷培翰苑之才韩魏国裁其骤用既栽培於善类欲兴起於斯文朝有老儒王多吉士衆工善运然後天下称相之功巧匠旁观乃令吾徒掌帝之制自惭晚出遽冒新荣某敢不益懋厥勤恪恭乃服翰林逼华盖顾浅闻无绾诰之长泰阶陈六符岂平世有掣铃之警长怀有感短喙莫容
贺刘中书【後村】启
贤哉大夫祈致君事斐然小子辱代王言古今莫难明哲之全贤达未忘爵禄之嗣有二宜去见一何曾是以必天下之雄文乃足明君子之高致白乐天行杜司徒制殊嘉知止之风裴中立草高贞公词用作寡廉之训昔尝有此今则未然公方勇退于急流仆且愁撑于上水挂冠神武共推弘景之絶攀布皷雷门徒恐王尊之叱去不工视草深愧粲花恭惟某官学者北斗泰山斯文秋阳江汉平生全节不为此公之婆娑老大拂衣讵使诸儿之嗤点严宸锡宠邃阁疏荣夫子为臣而归吾徒掌帝之制何能润色莫拟形容遽蒙粲烂于唾珠仍复殷勤于手札得之甚骇藏以为荣载念先帝知公嗣皇敬老政复堕苍梧之泪不如就黄髪之询盍归乎来访予落止赐金既散虽已全疏傅之归加璧而延恐不免蜀公之召

[book_title]卷十一
钦定四库全书
碧梧玩芳集卷十一　　　宋　马廷鸾　撰啓
荅李海阃啓
兹审洛社起贤海堧宅牧徒得君重欲置之安其代予言不善为斵甫属宸纶之涣渥遽勤钧翰之鼎来恭惟某官盛德迈伦钜材经远高牙大纛四方不已于行玄圭衮裳三公不易其介夙简知於宸陛爰强起於午桥公扬王休方典股肱之郡仆掌帝制得无汗血之羞乃辱宠私特加濡润不任吾事若何沾秃颖之封胡瞻尔庭可以赋伐檀之刺某拜嘉伛偻有感轮囷思乏涌泉岂容有笔乾之戏风翔表海知民无辙涸之忧
囘蔡校勘啓
疏恩玉陛列职石渠成一家之言悉归品藻裁五云之体忽辱骈花於门墙殊无短长乃牋牍谬为恭敬拜嘉不可还贽又迟恭惟某官西山闻孙久轩钜子荣进素定有韩魏公之要路在前恬养自如无张师德之吾门屡及蚤已高瀛洲之骏武雅宜并东观之英游遂奉诏纶参裁信牒金匮石室少烦博雅之雍容黄阁紫枢行践世官之赫奕某受知先正喜在下风如丝如纶恨不工於视草则笔则削期早就於奏篇
答陈状元【文龙】啓
龙飞亲策胪唱首登下明诏发德音大人造也字灵均名正则君子宜之伏惟某官孕秀七闽蜚英六馆诵上林之伟作相如最其善鸣得广川之醇儒仲舒褎然举首声传寰海欢动贤关盛事占五色云修程破万里浪某比肩迩列拭目奏篇胡辱谦撝过勤巽谢发策决科先天下事已收盖世之鸿名犯顔敢谏古大臣风好续传家之相谱畧陈赞颂幸冀监融
除礼侍谢马裕斋啓
滥尘西掖曾微视草之长擢贰南宫遽冒为真之宠控辞未获伛受奚胜惟伯夷三礼之咨虞朝盛选若知章两命之拜唐世美谈苟非其人不在兹位伏念某学虽志道才不逾人再登宏达之科寖历清华之选朝裾久缀甚有愧於鹈濡祠廪屡干莫少安於乌哺迟颁俞旨早拜恩言孰谓知礼乎已慙绵蕝何以谓文也更绾丝纶退省其私敢忘所自兹盖伏遇某官人才元气王室股肱念举尔所知常入古灵荐士藁之目况不如同姓更深老泉族谱引之思昔以此论道经邦今以此开府作牧遂使门生之下品躐登禁路之清曹眷私夙播於大钧庆奬益勤於小物某敢不益坚素守仰报殊知汝作秩宗何补论思之列帝赉良弼亟膺图象之求
答两淮李制使【庭芝】啓
枫宸赐宠荷槖为真两道十有八州茂着平淮之绩属车八十一乘高陪上雍之班赫奕丝纶焜煌牙纛切闻司马九伐之法则国以平元戎十乘之行其猷克壮入则簪毫献纳出则投壶雅歌岂非大丈夫之雄不负明天子之寄恭惟某官勲方周召材轶严徐淮海维扬州久己属大事于方面东土歌零雨岂惟劳归士于三年谈笑无戎扬麾畧定宣王复文武之境壮哉大雅之诗齐人归郓讙之田伟矣春秋之笔式序在位念兹戎功盖四方其训以无竞维人况庶言既同乃有猷告后亟上甘泉之赋渴勤宣室之思某拭目除纶倾心庆幅兹仰酬于谦翰辄并致于颂言昔赞皇公素熟筹边之畧由淮南节竟为相国之阶是乃为公不显亦世
贺江参政啓
显奉明纶荣参大政人惟求旧上方坚图任之帎民具尔瞻公厚积登庸之望邮传闓怿庙论崇谹恭惟某官一代宗工两朝旧德澄不清淆不浊直哉惟清用弥壮宿弥明美之谓大曩追先帝之殊遇来翊圣主之初元卷舒不随乎时进退必以其道青山逸兴方开洛下之书堂白紵好词催牧江东之要郡适朞年之报政会霖雨之思贤以我公归兮大慰仪刑之注想有为王言者式观仁义之敷陈某又获抠趋夙欣缘缔为晋公护中书印宜谨视於银黄效眉山赋内前行愧不工於笔墨
贺江阃马观文【光祖】啓
涣号广庭晋陞秘殿金陵王者之宅久烦元老之壮猷紫宸学士之班遂用宰臣之故事允为异数式奬元勲恭惟某官硕大高明忠诚果毅威名满乎宇宙英气凛于堪舆三精雾塞九县飇囘尝属裔夷之食上国锺阜龙蟠石头虎踞迄全江淮以济中兴更深隂雨之绸缪益谨风寒之持护不愆于素边城收板干之功遹观厥成天堑有金汤之固国家重于九鼎君相倚如泰山爰陞殿幄之穹班特视庙堂之峻秩丝纶赫奕牙纛晶明某旧出师墙新瞻宸渥三锡承天宠也恩言早布于师中九罭以公归兮魁柄已占于虚左其为欢拚罔既殚陈
囘江阃马制使啓
斗灿一星误简宸旒之眷河润九里远依宗衮之辉再造阙庭亟酬翰驿伏念某材慙庸琐运际休明中抱钜忧絶希华贯政复近长安之日不堪望太行之云与之琴而使弹未忘切切招以旌而欲往宁独迟迟径违誓墓之言以有登畿之役帷幄更超于故武丝纶俄被于新荣顾此枵虚若为称塞兹盖伏遇某官两朝大老一代元夫人物倚经纶为天下计岁月閲江海识本朝心方此持衡讵忘推毂引蔓不违于小草刈葵况轸于同根某但秉孤忠爰酬夙遇轻裘制阃尚远惜于庙谟合席同堂惟纯意于国事其为铭激曷既列陈
囘江阃马裕斋啓
五兵贰柄莫赞修攘四辅备官骤参骏假涓尘乏益渊谷交危伏念某本章句儒起山林士施廊庙则骇矣高位实颠曾日月之几何历阶而上莫谋莫断不武不文尝具控于忱辞曾未囘于渊听坐成级进孰是梯缘兹盖伏遇某官开济盛心绥怀远畧万邦惟宪固倚赖于重臣四方于宣尚眷怀于钜德顾小草曷参于时栋惟宗工迄荷于明堂方铭推毂之私蚤被传邮之宠某奚其为政无所取材虽仰戴于奬提第深虞于摧败读老泉族谱引永怀宗衮之依赋眉山内前行全徯公奎之入刋辞有既抚抱难穷
囘金陵马大使裕斋啓
丹凤蜚驰玉麟居守诗书元帅早殚元老之壮猷礼乐羣英重覩旧人之图任茇棠隂芾骑竹声驩恭惟某官道韫夔龙勲侔方召下青冥之斧钺虽四方不己于行伫黄阁之衮衣以三公不易其介从赤松耳如苍生何乃眷陪都实为旧镇上念长江衣带之水孰护风寒公起泰山肤寸之云以沛霖雨里父老为之鼓舞士大夫素所抚循益远畅於皇威可坐培於王气某获视汉庭之草又私受滕国之?拟拜庆函先厪谦椟侯谁在矣或歌吉甫之来归不可谖兮又颂武乡之入相
囘锺计院【蜚英】啓
宸陛疏恩王朝司会红旗走檄卓为筹边之上宾黄纸除书故是翘材之旧客辉生枌社芳集笋班恭惟某官才諝宣明猷为肤敏擢高科登显仕腾茂实蜚英声州平幼宰之忠纯淮南宾客元城了翁之风采帝右谋猷少烦司存雨露之边行即听履星辰之上某一身二任虚慙陪大政於庙堂四海九州孰若结同年於乡里迎公召屦慰我衷旗何辱谦撝首蒙巽谢
贺叶丞相除少保啓
诞布廷麻晋升班棘总羣书奏七畧惟暨乃僚立少保曰三孤叙进其位绅緌懽忭廊庙尊崇恭惟某官道藴夔龙学卑迁固兼三王施四事慨想前猷黜百家章六经光辅明主用铺张於谟烈宜对越於宠灵某获佐下风欣逢盛事奋庸熙载而宅百揆茂鬯斯文贰公弘化而弼一人永扶皇极
囘叶少保啓
成国疏封殊庭领使十连为帅既力避於青油三夀作朋喜独颐於緑野搢绅叹仰邮置欢传恭惟某官高节全名钜人长德疏而霖雨触石之云为兴静乎深渊出山之泉不浊收功夔契抗志巢由正是国人胙之名壤保兹天子秉乃桓圭兹为平地之神仙不碍山中之宰相某执鞭有志贺厦无从黄合紫枢所愧滥巾之及我青山流水何时扶杖以从公
囘荆阃李端明【庭芝】啓
陞班规殿易镇渚宫宰相归故乡人羡锦衣之盛事诗书谋元帅上咨裘带之良筹筳篿胥占牙纛有怿恭惟某官爽邦敏识栋国钜材淮海扬州昔十年之生聚教训江汉南国今四方之经营告成乃陟延康往临全楚边人伺豺虎坐清岘首之妖氛仆射犹父兄早动边头之喜气真儒无敌中国有人某充位无庸干方是倚欣闻开府端荷传邮三军定中原日喜捷书之载路两社间公辅遄看麻卷之扬庭
迎牟侍郎存斋啓
兹审显奉宸纶宠还禁路民之表也宜在三阶六符之间士曰时哉己欣一马二童之入有猷告后无竞维人某夙蒙墙仭之际知欲问郊关而敬迓先酬谦椟嗣造宾墀
囘刘尚书龙学啓
奎画中颁渊图峻直圣有谟训远同河洛之珍符人尚典刑增重巢由之高节敷纶鼓舞峩弁欢欣窃以我宋盛时无如元佑斯文大老厥有欧苏未尝不历此官然亦讵能无说辍谏坡使河北宁若居中辞翰苑牧余杭殆几避谤恭惟某官三朝旧德两制鸿文招赞普之书早挥大册挹浮丘之袖晚享耆年苍然巨栢之配刚松岿乎太山之与北斗贞元供奉之曲黼扆慨怀大雅正始之音搢绅注仰兹涣扬於明诏更卓越於前修某夙荷异知快闻新渥凛长庚伴明月谁能诵坡老之诗延眉夀作元龟正可上景行之祝修词缕缕抚抱陈陈
囘林左史啓
简眷凝旒疏恩出綍武夷九曲之清泚可以濯缨蓬莱三山之邃严从而载笔高贤勇退善类注思恭惟某官端平魁彦之典刑乾淳诸老之绪业即御事罔俊夀盖尝揽辔而来与少年治文书莫挽褰裳之去曾是云霄之咫尺宁如风月之一川兹端奉于藻函如更亲于芝宇瞻仪鸿羽欲朋簪之盍勿疑恍听鸡晨怅书囊之谈未了
贺岭南赵经畧啓
帝咨南伯眷求作屏之良公为大宗往任维城之寄旗幢盖海山川出云某官礼乐宗英诗书元帅帝高阳之苗裔尚有典刑侯文王之本支卓然大雅起从旧德迄靖本邦湘水之南粤壤之西甫开藩於会府黄木之湾扶胥之口旋易镇於名都方将宣化以承流况复驾轻而就熟兵卫森画戟咸识故侯斧钺下青冥再看瑞节政平讼理远至迩安龙户马人着劳来还定之绩鸡冠豹尾催论思献纳之班某旧侍同朝欣闻作牧与我共理其惟刺史二千石之贤盍归乎来当在宗相十九人之列所为颂咏罔既刋磨
庐山谢氏求聘啓
曲江之好三十年夙联科级庐山之高几千仭新缔姻盟币之未将辞无不腆伏承令爱娴於箴史不夸咏雪之才华而某长男廸以诗书敢骋冲霄之意气非吾偶也以子妻之当年龙虎榜之儿孙此日凤凰占之家室两翁相语俱为陶令归来之人二姓其昌好毕尚平婚嫁之事
庐山谢氏求婚啓
人於同年已缔两家之好吾求妇氏将寻八载之盟昔期开监宅之屏今重感山阳之笛风雨如晦俾无訧弓凤凰于飞是有庆矣风帆匪远星户有期季秋於是御轮仲夏为之将篚亲交币帛无迟归妺之时儿大诗书是叶家人之吉
昌江李氏求聘啓
角巾东第犹怜嫁娶之相关拥节南楼敢即婚姻而请好天啓松萝之托地连枌梓之隂於偶非齐而人皆楚伏承令爱密娴阃范仪素习於雍容而某次男稍熟庭闱经粗通於瑟僴发币上勤於华萼传言奚待於远柯深慙马氏之?良敢恃李公之知我折花逢驿使缔陈村此日之盟携酒看芝山寻洛社他年之会
昌江李氏求婚啓
鹦鹉洲边结言有夙枌榆社里纳币自今婚姻孔云风涛如此生男已当户相从园绮之游娶妇先及隣遐想朱陈之世为之有室得以及时樽酒纒红订八月乘槎之约幅书传素念三星束楚之诗绵蕝陈仪丝萝永好屏开金雀行依监宅之门阑堂设绦纱归诵家庭之经传益培远业用副深期
吴园张氏求聘啓
婚姻三纪未乾秦晋之盟书嫁娶一村宜入朱陈之图画兹吾偶也矧我甥兮伏承令爱姆训源流夙同家姓而某三男父书梗概期绍儒猷问我诸姑子壻犹子以承先祖孙妇外孙凤凰占世世之荣昌羔鴈缔亲亲之永好兰阶方茁勉寻安邑第之宗风燕厦新成早竝表贤堂之英榘
於越许氏求聘啓
玉树名郎企安邑家儿之秀金屏选壻登汝南人物之评枌榆地连丝萝天合伏承令爱娴於阃范蚤闻女德之修而某四男授以经籯粗谨父书之读与尔邻里乡党申之盟誓婚姻占凤既谐诹龟以吉永为好也幸分太岳之辉此其昌乎愿借伏波之润
於越许氏求婚啓
甥舅匪他有亲则久男女以正非币不交奠鴈诹期令龟协吉四月惟夏兹逢假大之时三星在天际彼绸缪之候多惭聘玉聊奉纒红无乃太简乎得以及时也春雨自培於百草仆宁无舐犊之怀夜膏勤诵於六经公则有乘龙之喜

[book_title]卷十二
钦定四库全书
碧梧玩芳集卷十二　　　宋　马廷鸾　撰序
曾空青文集序
余尝诵涪翁扶藜对藓之吟曲阜把卷临灯之句固已心焉窃慕曾公才章之盛顾前修日远自乾淳诸老文字已多遗落况过江前後间乎然心向往之一日西堂吴太史为言此吾乡空青公也有集藏於家余方谋传抄而公之诸孙今广德郡侯太博公寄余新刋集本且徵言焉余惟曾氏自密国以儒学开迹欧阳公称其有德有言足以上继点参元西渊源所渐远矣空青子弟起家文章继世潜逃於家尊柄用之时缱绻於诸贤流落之日中间灭迹毁庐相随入党迨天地重开迄能以三朝正论暴白之世其视当时败国殄民为魁为杰者之子孙补史咒神矫诬万世者其贤不肖何如也昔石林叶公以亲见扬雄美其诗以新样元和评其书以三风流颂其文近世李雁湖亦谓人恶隽异俗疵文雅如空青公虽不偶於时而文采烂然垂後着世者不能掩也空青抚人而葬於信断垣凄草孤寄百年太博监其州始封崇表章之其遗文如鲁殿秦碑见者珍惜自可孤行於南丰曲阜之後斯举也昭前文孝也植遗绪义也今曾氏昆令季强侍郎公以忠言嘉谟入从出藩太博之为邦以道得民朝廷深知治行将选表矣其文章则集芳趾美卓然一大家数江左诸王所谓未有七叶之中爵位相继人人有集如吾门者何足道哉何足道哉辄赞叹而书其後云癸酉某月某日
许进道文编序
扬子云称军旅之际飞书驰?用枚臯东汉安丰侯召还京师上问所上章表谁与参之对曰皆从事班彪所为唐李卫公为张弘靖记室自言河东精兵十万提封千里半杂蕃骑遥制边朔非文章之盛不能称是职也异时平泽潞如拾遗取太原如反掌灭回鹘如振槁降嗢?斯如驱小儿虽卫公谋謩经远而精思亭起草台之助多焉吾友许君进道尝从事岭南道经畧使府府公实为矩堂相国董公公德盛貌严许君文理密察时干腹有萌朝廷方经置大理董公命君草书荅其国相用事诸臣大槩蹈厉反覆得中国之体而不失远人之心所谓文章之盛者欤故余辑古今军府词人之着作为君诵之矩堂相先皇帝为钜人长德进道尝谕麟庠迁国子博士进丞大农位於朝彰显矣他文往往有深趣独掇其关於南事者着编端
吴氏宝训警览序
尚书与论语相表里周道衰孔子没获麟之前叙尚书五帝三王之盛也而以秦誓终之天下其将为秦乎圣人其絶望於当世乎梦奠之後述论语春秋战国之交也而以尧曰终之天下其尚可为陶唐乎圣人其犹有望於来世乎书终於秦誓未济之易世变之穷也论语终於尧曰下泉之诗天理之复也知此说者可以读宝训警览之书矣警览者先友昭武主簿吴公橤之所着也公字与权饶之乐平人学者因其书名称之曰警覧先生先生之为是书也述天人推性命董仲舒之策也一痛哭二流涕六太息贾太传之书也萃古今之精英为治乱之龟监陆敬舆之奏篇也此岂梏於丛然章句之末者所能知哉书成奉而质之晦静汤公汤公一代伟人也叙其书曰与权爱君忧国天禀笃厚每閲世道之变未尝不潸然流涕恨不得手扶而力振之故以其忠诚恳恻之心发其该洽有用之学以为此书庶几有举而措之者则帝王之治复见於今而生民
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 10:28:46-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>