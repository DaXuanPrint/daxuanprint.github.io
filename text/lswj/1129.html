<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="提要,卷一,卷二,卷三,卷四,卷五,卷六,卷七,卷八,卷九,卷十,卷十一,卷十二,卷十三,卷十四,卷十五,卷十六,卷十七,卷十八,卷十九,卷二十,卷二十一,卷二十二,卷二十三,卷二十四,卷二十五,卷二十六,卷二十七,卷二十八,卷二十九,卷三十,卷三十一,卷三十二,卷三十三,卷三十四,卷三十五,卷三十六,卷三十七,卷三十八,卷三十九,卷四十,卷四十一,卷四十二,卷四十三,卷四十四,卷四十五,卷四十六,卷四十七,卷四十八,卷四十九,卷五十,卷五十一,卷五十二,卷五十三,卷五十四,卷五十五,卷五十六,卷五十七,">
<meta name="description" content="宋代诗文别集。72卷。苏颂著。苏颂卒赠司空魏国公。此书为其子苏携所编。《宋史·艺文志》称《苏颂集》72卷,又《略集》1卷。《略集》今已失传,而此书完好无损。卷1至卷14为各体诗歌,卷15为册文,卷16至卷20为奏议,卷21至卷28为内制,卷29至卷36为外制,卷37至卷47为表,卷48至卷50为启,卷51至卷54为碑铭,卷55至卷62为墓志,卷63为行状,卷64为记,卷65至卷67为序,卷68为书,卷69为札子,卷70、71为祭文,卷72为杂著。苏颂学识渊博,经史百家、五行九流、山经本草无所不通,“学本博">
<title>苏魏公文集_苏颂_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">苏魏公文集</span> <br/>
          作者： <span class="inputVal" id="bkauthor">苏颂</span> <br/>
          朝代： <span class="inputVal" id="bkdate">宋代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">类书文集,诗文集,完结</span> <br/>
          字数： <span class="inputVal" id="bknum">[book_length]370508</span> <br/>
          说明： <span class="inputVal" id="bkdec">宋代诗文别集。72卷。苏颂著。苏颂卒赠司空魏国公。此书为其子苏携所编。《宋史·艺文志》称《苏颂集》72卷,又《略集》1卷。《略集》今已失传,而此书完好无损。卷1至卷14为各体诗歌,卷15为册文,卷16至卷20为奏议,卷21至卷28为内制,卷29至卷36为外制,卷37至卷47为表,卷48至卷50为启,卷51至卷54为碑铭,卷55至卷62为墓志,卷63为行状,卷64为记,卷65至卷67为序,卷68为书,卷69为札子,卷70、71为祭文,卷72为杂著。苏颂学识渊博,经史百家、五行九流、山经本草无所不通,“学本博洽,故发之于文,亦多清丽雄赡,卓然可为典则”(《四库全书总目》)。其诗多酬答送和之作,写景抒怀的诗歌中也因多用典故而显得富丽典雅,如《观潮三首》、《碧澜堂》、《射堂》等。相反,作者在熙宁十年(1077)出使辽国途中写下的组诗《后使辽诗》,却因真实地反映现实生活和诗人的心情而颇有价值。如“人心自觉悲殊土,物色偏能动旅情”(《早行新馆道中》),“封域虽长编户少,隔山才见两三家”(《过新馆罕见居人》),“赋役百端闲日少,可怜生事甚茫茫”(《中山道中》)“结草枝梢知里堠,放牛墟落见人烟”(《沙施路》),语多沉郁,情亦真挚,颇为感人。本集有明刊本、《四库全书》本。</span> <br/>
          封面： <span class="inputVal" id="bkimg">Z_19318.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]苏魏公文集
[book_author]苏颂
[book_date]宋代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]类书文集,诗文集,完结
[book_length]370508
[book_dec]宋代诗文别集。72卷。苏颂著。苏颂卒赠司空魏国公。此书为其子苏携所编。《宋史·艺文志》称《苏颂集》72卷,又《略集》1卷。《略集》今已失传,而此书完好无损。卷1至卷14为各体诗歌,卷15为册文,卷16至卷20为奏议,卷21至卷28为内制,卷29至卷36为外制,卷37至卷47为表,卷48至卷50为启,卷51至卷54为碑铭,卷55至卷62为墓志,卷63为行状,卷64为记,卷65至卷67为序,卷68为书,卷69为札子,卷70、71为祭文,卷72为杂著。苏颂学识渊博,经史百家、五行九流、山经本草无所不通,“学本博洽,故发之于文,亦多清丽雄赡,卓然可为典则”(《四库全书总目》)。其诗多酬答送和之作,写景抒怀的诗歌中也因多用典故而显得富丽典雅,如《观潮三首》、《碧澜堂》、《射堂》等。相反,作者在熙宁十年(1077)出使辽国途中写下的组诗《后使辽诗》,却因真实地反映现实生活和诗人的心情而颇有价值。如“人心自觉悲殊土,物色偏能动旅情”(《早行新馆道中》),“封域虽长编户少,隔山才见两三家”(《过新馆罕见居人》),“赋役百端闲日少,可怜生事甚茫茫”(《中山道中》)“结草枝梢知里堠,放牛墟落见人烟”(《沙施路》),语多沉郁,情亦真挚,颇为感人。本集有明刊本、《四库全书》本。
[book_img]Z_19318.jpg


[book_title]提要
钦定四库全书　　　　　集部三
苏魏公文集　　　　　　别集类二【宋】
提要
【臣】等谨案苏魏公文集七十二卷宋苏颂撰颂字子容南安人徙居丹阳庆历二年进士官至右仆射同中书门下平章事罢为集禧观使徽宗立进太子太保累爵赵郡公卒赠司空魏国公事蹟具宋史本传集为其子携所编宋史艺文志陈振孙书录解题皆作七十二卷今本与之相合盖犹原帙惟艺文志尚载有外集一卷而今本无之则其书已佚也史称颂天性仁厚宇量恢廓在哲宗时称为贤相平生嗜学自书契以来经史九流百家之说至於图纬隂阳五行律吕星官山经本草无所不通叶梦得石林燕语亦载颂为试官因神宗问暨陶之姓颂引三国志证其当从入声不当从洎音神宗甚喜是其学本博洽故发之于文亦多清丽雄赡卓然可为典则石林燕语又称神宗用吕公着为中丞召颂使就曾公亮第中草制又称颂为晏殊諡议以其能荐范仲淹富弼比之胡广谢安又称颂过省时以历者天地之大纪赋为本塲魁既登第遂留意天文术数之学陆游老学庵笔记又引颂起草才多封卷速把麻人衆引声长之句以证当时宣麻之制徐度却扫编又称颂奉使契丹文彦博留守北京与之宴问魏收逋峭难为之语何谓颂言梁上小柱名取曲折之义因即席作诗以献今检是集凡诸家所举各篇悉在其中足知完本尚存无所阙佚而颂文翰之美单词只句脍炙人口即此亦可见其槩矣乾隆四十六年六月恭校上
总纂官【臣】纪昀【臣】陆锡熊【臣】孙士毅
总校官【臣】陆费墀

[book_title]卷一
钦定四库全书
苏魏公文集卷一
宋　苏颂　撰
古律诗
进南郊大礼庆成诗状
右臣伏以礼行於郊由古谓之大事祭得其道先圣着於格言皇帝陛下受命皇穹继昭仁考爰初纂嗣不忘丕承大报圜丘恭展三年之礼祗见宗庙遍祀八世之灵至於朝享道宫肆赦端阙奉事长乐尊上册文惟是亲行之仪莫非盛德之事上意专慤熙事备成宜有咏歌被之金石臣幸尘词馆恭覩礼文思所以摅发精微形容万一愧无鸿笔藻润之美徒有芜音累句之慙出於至诚不敢自蔽谨夙夜斋祓课成大礼庆成诗五首缮写随状上进干凟宸严臣无任惶惧屏营之至谨奏
大礼庆成诗五首
惟宋五世将郊泰玄祗若前典钦崇道尊其日吉午天时薄寒帝出斋寝朝神紫垣降辂就次被龙搢山礼荐苍玉乐歌太安酌以琼醴羞以灵飱飙御来格上诚益?思我基命系於帝轩真祖膺符锡类贻孙皇继其志受祉弥繁炎炎景历亿万斯年【右朝享景灵宫】
天命有宋系轩纂唐祖武宗文积厚流光奕奕清庙八祏同堂五祀备飨百顺储祥皇帝孝思明发不忘躬执圭瓒再荐嘉觞公卿陟降鼎俎芬芳广乐九变羣神迪尝昭我先烈缉熙万方永思继述成不敢康始朝于庙诗歌嗣王烈圣在天保佑我皇【右荐享于太庙】
惟皇继天宅位三禩灵德及远嘉生茂遂仲冬月良一阳气至上将告成礼严肆类自庙徂郊万灵拱卫天收宿雰日丽佳气月踰既望再登午陛对越苍祗配以太帝奠玉酌匏升烟燎币志尽?恭备成熙事玉舆旋衡欢声沸渭皇专乃诚下蒙厥惠【右有事于南郊】
帝陟圜丘天降之祜嘉与士民均承福祚还御端闱躬布皇度鸡星验占鹄书胪句庆浃天渊恩霏雨露涤垢弃瑕蠲租薄赋三泉靡封五刑几措太和充塞羣心率吁自古无赦孰除诖误我朝本仁实清弊斁赦匪其私仁则有裕万民以怀邦基巩固【右赐赦宣德门】
大孝尊亲治本人伦自家之政所以刑民天正元日帝郊毕禋将崇母仪爰即嘉辰正朝乾辟羽卫星陈金石既作公卿荐臻帝步西序躬咨尔臣授以册宝极其礼文羣官在位靡不欢欣谓天子孝感于人神祝天子年後于灵椿皇心匪懈圣度惟新【右发册文德殿】
元日鸿庆宫朝拜二十韵【皇佑三年任南京留守推官】
上国房心次仙都太紫微璧门开仿雉金阙立如翬昔圣躬三祀乘时动六飞奠圭涡曲已鸣跸涣阳归孚号兴王泽尊名象日畿经营原庙制?巩上天威祖系崇轩鼎宗祊奉汉衣豫游恩甚盛谒欵礼无违却顾和鸾迹咸嗟岁序非璿源流永永尧德冠巍巍我后遵鸿烈声明极范围乾坤扶宝历日月拱琳扉朝会元正始班联内着依叙官风宪肃就列羽仪辉北面鸾分党东隅斗转机寒销冰玉砌风绕大龙旗瑞色花藏緑欢声雾散霏未竣真馆集遥仰帝阳曦至治尤遐邈先猷重发挥邦人徒望幸延首向端闱
恭和御制赏花钓鱼
四照仙花次第开上林重覩属车来雨晴驰道纡天步风引浓香到寿杯瑞燕入檐时拂掠恩鱼窥钓更徘徊栢梁絶唱容赓缀独愧非才亦与陪
恭和御制上元观灯【元丰五年正月毕仲衍押伴高丽赐宴楼下赐诗】
宝杯莲烛?宫台万户千门五夜开楼下舞韶清吹发云间鸣跸翠华来九宾宴集占风使四近班陞构夏材自愧周南独留滞十三年隔侍臣杯
恭和御制赐太师致仕文彦博五言六韵诗一首
晓日清明霁华林物色新诏颁慈惠宴恩厚老成人衮冕三川客杯觞四府臣献酬同饱德恺乐尽含醇帝惜营丘去民思尹氏均宸章一褒贲道不愧如仁
恭和御制赐太师致仕文彦博七言四韵诗一首
出处逢时道不殊当年功立老闲居来膺冕绂三公命归奉云章五色书社稷元臣名已遂山河雄镇宠仍疏琼林诏饯衣冠盛岂止都门百两车
谢赐御书诗五言十二韵
圣学天攸纵宸文日又新因摛镂牙管分赐挈囊臣玉几繙经暇瑶宫锡宴辰清躬忘旰食睿藻出丝纶才赏唐词客人称贺季真开编掇风什洒翰落霜筠楷法前无古书评妙入神良慙孤陋甚获对宠光频得异登牀诮藏过韫匵珍护持同始卒荷戴等穹旻职幸联簪笔忧常念负薪惟勤黄卷业仰答大君仁
进皇帝初郊大礼庆成诗状
右臣伏覩今月十四日皇帝躬祀南郊礼毕者三岁一郊汉唐以来为定制二仪并侑祖宗之世皆亲行盖王者谨於承天而经典重於飨帝国之大事兹实为先伏惟皇帝陛下禀尧舜之聪明监夏商之忠敬明德恤祀靡神而不宗精意曰禋无文而咸秩爰卜天正之吉躬修郊见之仪前诏攸司聿遵先典内则禀训于文母外则询谋于迩臣稽皇佑旧章既两行于宗祀案熙宁故事当合祭于圜丘尊泰元富媪之灵徧六宗羣神之祀义兼圣孝礼尽情文瑄玉嘉牲合二精于志物黄锺太蔟备六乐于神祗烟燎配黎而四施休气欝葱而竟夕膺万寿而褆百福丛庆于三宫畅九垓而泝八埏覃恩于庶物臣亲逢熙旦叨领近司从警跸之奔趋望庙丘之陟降赞盛德之事虽莫究于仪形听舆人之言辄载赓于歌咏顾慙鄙俚难逭谴诃谨夙夜斋戒赋成皇帝初郊大礼庆成七言二十韵律诗一首缮写上进冒渎冕旒臣无任惶惧屏营之至谨奏
皇帝初郊大礼庆成诗
六帝贻谋圣继明两宫崇祀上躬行熙坛初展严禋报观盥三终孝享成仰法祖宗尊本始致隆高厚罄纯精告?并荐圆方玉在涤交充茧栗牲吉土兆南殊汉畤景圭迎至协周正羽旄备物甘泉仗觚陛层垓委粟营斋寝累朝思志意真廷谷旦奉粢盛八神警跸敺氛沴九貊梯航入贡菁过庙徂郊纡步武撤茵停盖肃公卿服裘尚质遵前制配册修辞正重名篆鼎割烹工奏夏午阶登降斗旋衡先时非雾滋鳞隰竟夕祥光烛缦城钟虡四厢庭乐毕樵蒸千石燎烟轻龙回雕辇昇嶢阙鹤负恩书下采楹海外鸡星占泽霈楼前鼍鼓震霆惊风云气应灵台候雷雨仁深犴圄清有昊感通钦辅德聿修寅畏念持盈旁求遗逸搜岩穴寛舍租逋惠隶氓天锡泰元神策瑞民歌华黍岁丰声老臣扈从知何补敢次舆言颂太平
恭谢庆成诗十韵【嘉佑元年九月代刘相作时二府皆有诗议者云皆不逮刘公者公闻之曰某久不事笔砚此亲倩苏校勘所作也人嘉其不掩善】
圣孝当天世继明两全能飨礼交行路朝躬欵三年报斋寝先端七日诚穹厚博临通肸蠁祖宗严祀极专精冕章从质更新制钟虡铿纯复旧声【先是命礼官重定衮冕制度务从简质仍诏用旧乐】舞佾前陈徽烈茂燎烟升逹上仪成不祈厚福归诸已务达厖恩及庶氓还御端闱孚大号载颁元历庆鸿名欢謡沸渭盈都辇协气旁流浃海瀛百辟旅庭纷岳拚四方延首效葵倾帝心?巩常无怠亿万斯年享治平
苏魏公文集卷一

[book_title]卷二
钦定四库全书
苏魏公文集卷二
宋　苏颂　撰
古诗
送郑无忌南归
我家本南闽处世若羇寓侍亲从宦游东西迁者屡因循历年载未识南中路间岁至都城始与里儒遇尝闻闽中奇英隽所丛聚山川降灵气禀肖时魁梧往在祥符中黄李称独步当时盛文物在廷充振鹭二子簉其间轩轩并镳驱得志何所如康庄跃骐?时文变新律高辞无累句人传幼妇碑朝奏客卿赋奇器擅珪璧至音有韶濩当宁喜同时士林争景附渊澄或无鱼木秀乃生蠧嗟哉士之贤入朝尝见恶叔才亦稍迁秘书观四库命穷时不偶伶仃独翁孺名虽鼎甲贵官止尘劳汚蹉跎三十年困踬卒颠仆伊予生後时举颈徒企慕郑子乃其甥肖貌何颖悟读书博而详伟词亦能铸朅来至京国首与予欵晤吾尝念古昔人贤犹爱树况遇贤之出何必缘雅素从游遂无间往来靡常度近遭试秋官报罢不知故飘飘叹穷途归橐不能具当路少知已腹心谁可布我嗟近世人龊龊何足数见善不能举徒然用烋噢士有处忧困岂尝一蒙顾劝君自求已何用频龃龉还家乐诗书养心益坚固无因一伤手廼欲改前措泽豹未成文尚能隐深雾齐禽戢其翼久亦蒙傅羽【去】况子气方刚丁辰年未暮勉勉信予言勤勤蹈前趣更想渭阳贤怀道当有遻王忱希范甯羊昙宗谢傅武子称卫玠逢时廼腾骛深源赏康伯传经有训注子其慕斯人戒哉惇向素还来取高第擢俊膺帝吁更发翁孺名後来益垂裕作歌送子行予言岂虚谕
送王秀才出京
都城大雪酒价高我送故人倾浊醪酒阑置杯欲话别不觉中心生郁陶丈夫聚散岂为念所叹人事多徒劳忆昔我年未弱冠西来观艺游神臯金门献赋嗟失路因循四载何所遭京华碌碌少知已但闻嘲弄声嗸嗸今年诏书恤西事大开言路烝羣髦因思平生负气槩临事始可观持操长缨羁虏岂无计策虑未献心徒忉感君壮志正凌厉术业沈究钤与韬上书论画兵家事直请西去亲鞬櫜又言若将衆十旅可为手足除纷搔踰时待报不闻命西秦便欲从游遨束书携劔瞥然去却顾名利轻如毛我谓方今正急士帝言屡下搜英豪公卿悉意奉诏旨推贤好善如干旄劝君失意且韬养有能必见时称褒中朝列爵本驭衆进任将相皆儒曹一时未遇何须叹吾辈岂久居蓬蒿
和丘与权秘校咏宝寄林成之进士
天下岂无宝此宝常旷乏浑然肖天质不与璆璠杂万产蓄精粹百灵常护押天王得而兴人事留岂盍问将安所施邦国凭镇压问谁能为售靡物可酬答孰嗟道不行将以补千衲孰忧大厦摧用以支衆庘在昔夏及周相继登天榻搜索罄寰瀛异物悉归狎万玉会诸涂九鼎安於郏人神为交欢海岳在呼欱无远不奔趋无强不折拉区区覇者君犹能救收扱譬夫至音奏所听才鞺?晋强由一战齐盛成九合小邦愿输币邻境求盟?至宝既见用光价日以洽岂若秦与赵争璧相蹂踏其下数十代交攻事矛甲月舍亦异道盛衰势相沓得之权纲震失之基本塌吾君系皇统威棱海隅匝大器固神扃衆奇萃缇匣山瑰及海灵尽获诸罗罨拣金碛砾中或不间砂鑞求珠渊泉底或见取蠯蛤珉石尚珍藏理宁斥珪玾其间偶弃遗诚堪为嗟或是选择殊非由道路狭渊哉二君言相投予意恰谁能借其辩九重贡君阖上以啓聦明次以广开纳冀于涓尘中收拾秘箱笈明时宁自疑本无双刖法
送阎秘丞宰雩都
江西剧藩曰南康其山空青水贡漳环封千里十巨邑邑皆万室居相望地穷吴境杂楚粤民生窘急矜豪强积奸叠讼狃成俗吏治纷扰多颓纲缓其衔辔乃纵弛绳以密网还滋彰中和之政固难立要在教化完堤防尔来守宰尤慎择长人之计非寻常仪仪阎君文且敏风韵粹絜含珪璋昨从筦榷荐称最就委墨绶雩川旁周才治剧有余地犹以骥騄腾康庄牛刀砉騞解衆理排击曾未婴銛芒声华早已擅朝寀羣公称荐交封章况今知已正当路拔擢贤俊登周行谓宜平步陟清要何乃远官天一方平时进人用资履详试政事观循良毋嗟邑令尚沉滞昔贤为吏多践扬汉庭卓鲁终作辅孔门言季俱升堂于时百里振嘉誉逮今史简传清芳勉哉远继数贤迹坐使慈惠流江乡政成绩茂奏丹扆行矣台阁看徊翔
天禧寺竹
万个碧琅玕两傍?潭沼丛深蔽岩麓干直露云表刹影下交加山房上环绕昔尝止鸣凤今肯栖凡鸟笋抽龙种瘦箨坠孙枝小美胜会稽箭珍逾汶阳筱兔园名非奇渭川比终少樵删草根变客玩茶烟燎创亭僧意高谕佛禅心了吾爱有霜筠一到忘昏晓【一本云每来到霜筠爱玩忘昏晓】
寒食後一日作和林秀才
寒食初过一百五陌上风轻歛微雨宫花铺绣浅深红蜀柳垂丝千万缕都人士女趂时节郡圃山樊乐樽俎肯敎容易度春光来日清明更姸煦
暮春与诸同寮登锺山望牛首
清明天气和江南春色浓风物正繁富邦人竞游从官曹幸多暇交朋偶相逢并驱出东郊乘兴游北锺陟险不蜡屐扶危靡搘筇上登道林祠俯观辟支峯辞山次阡陌长江遶提封萧条旧井邑茂盛新杉松揽物思浩浩怀古心顒顒念昔全盛时兹山衆之宗天门对双阙覇业基盘龙六朝递兴废百代居要冲人情屡改易世事纷交攻当时佳丽地一旦空遗踪惟有出岫云古今无变容
首夏即事与丘与权同韵作
朱曦渐永烦暑添薰风当昼飘前檐庭幽门邃搴帷帘景物轩豁欣窥觇方池緑莹波文恬两傍森森生苇蒹新荷未展排青尖上下交映开监奁园林果实繁李棎原野麦秀胜稻稴羣飞衆走羽毛彡求阴息影愁烹爓江南郁蒸非类痁时虽早热人心懕忻忻笑语喧闾阎言此丰岁将饫餍正阳用事何太廉乃使隂沴相陵詹正当汗浃絺衣粘凄风忽生增纩缣淫霖旬日横流沾市井郊郭皆渰淹林实坠落谁撦撏麻麦散乱如删鎌斯民愁嗟言成谵我时忧思坐闲櫩方食不知味苦甜整齐几案抽书签发策一以天人占少阴乘阳时最嫌小人当此多欺憸君子遇之难怀谦天道虽远诚可瞻上曰高明下沈潜四时中分寒与炎一气不可相并兼推本事理知悉纎灾害所起由渍渐岂非奸孽当除歼又非直道伤詖譣孰居鼎鼐调梅盐孰任阃闑怀韬钤圣皇言动谋於佥布为利泽濡苍黔将消祲沴频深砭感召冲气安危阽嗟嗟直口不可钳谁当一探龙颔髯
与诸同僚偶会赋八题
不期而会
泛交以势利君子期久要道义苟契合出处无阻遥龙兴云必从宫鸣商亦调乐哉此席会固非夙相招
待灯
黄昏蝙蝠飞空堂蟋蟀吟相对语未阑不觉更漏侵呼童持短檠注以兰膏深皎皎见寒光良宵惬予心
坐久月初上
高轩微雨过初夕凉风生兀坐正幽寂云间月华明移榻向寒堦遥望孤蟾清所思故人远对此伤予情
邑署独鹤
常赋士衡云兼怀惠连雪庭前闻清唳天外见寒月舞爱素琴横饥思朝露洁问尔谁为羣威凤在丹穴
府庠小沼
面向秦淮流背枕清溪水当轩观未足凿沼近可拟月明练光寒风动漪涟起不用植菰蒲惟将鉴容止
华藏竹
竹性本孤洁况在祗园中经年荫华宇永日吟清风心虚大道合干直贤人同雪霜任摧挫寒姿独青葱
秦淮柳
古树枕淮流桥边与亭畔借问植秦堤何如在隋岸南朝正佳丽绮陌多攀玩嗟今非昔时荣悴俱可叹
登赏心亭
秦淮接长江活活流不已高亭出城角四面尽湍水山川孤云飞槛阁清风起望远何所思故人在千里
与丘程凌林四君同赋食河豚
水族诚万种兹鱼非衆俦形厖而味异名与畜豕侔江南春风和乘时泝江流贪婪尔之能腥臊固相投膨膨逞怒腹骈骈竞尖头靡因梁笱获谩汚筌饵求虚传百金贵不充四时羞假以姜桂芼荐之尊俎酬饱饫有奚适包藏乃为忧嗟予鄙异食顾此偏憎尤河鲂风陈诗虾?讥柳州腊毒戒厚味兹言实嘉谋盍投会稽犗更垂渭滨鈎一钓蓬山鳌复连东海鳅割鲜轻屠龙和羮小函牛谁同厌若鱼何必夸食鰌
游保宁院练光亭同丘程凌林四君分题用业字韵
寺本梁瓦棺地临吴建业何人构虚亭胜槩压危堞岩扃豁常开江练静相协洪涛虽震腾迅流终妥帖远穷沧溟尽近与长淮接水色古今同潮声朝暮愶中间数洲渚来往拏桴楫摇深鸣根喧渡阁孤帆怯到此是安澜游人无病涉满槛霁光浮平林风势猎黄昏烟引素清晓波成褶归云闲自飞列岫平如帖秋岸狎鸥鸟春城噪批颊园橘冬垂丹堤榆夏飞荚竹径粉筠坠松梢饴露浥老桧倚轩檐干劲如雄侠野花鬭黄紫格顽若婢妾离觞歌柳枝江人忆桃叶往事杳难寻欲问言成喋惟惜建邦都形胜敌岷邺後人奉竺乾剏寺据山胁邑居正佳丽栋宇争炜?山游鸑鷟羽池变炎灰刼凤去台遂空国移人亦慴兴衰既代谢荣悴固相蹑幸今明世逢早蒙湛恩浃安堵四民居饱食千僧饁吾侪正闲暇来游失疲薾心朋况遨从云梯屡登躐山川思虑清风云抱怀惬百里见毫厘万象入眉睫南望牛首峯双阙俨重叠却视虎踞基石城犹岌嶪北阜盘虬螭三山树矛铗风流非昔时事迹看载牒开尊忘醉醒纵论鄙嚅嗫念当时值泰岂叹径未捷经纶苟韬藏鼎饪终调燮揽景且留连无为利名摄
咏丘秘校山水枕屏
远山近山各奇状流水止水皆清旷烟云到处固难忘笔墨传之尤可尚古人铭枕戒思邪高士看屏助幽况左有琴书右酒尊怠偃勤兴时一望
和林成之五题
客来
有客过我门开顔喜相见贫居何以待案上书千卷高论到古人终日自忘勌非同豪富家丝竹留饮讌
城南
心乐郊原景人应似我稀城南时一到山寺几忘归新竹当行径飞云恋客衣谁能咏招隐向此息尘机
江上
何处偏伤江上春天涯失意未归人片云极望添乡思孤棹随波寄客身塞鴈来时凭远信海鸥驯处见吾真休嗟进取无成去幸有荣名足慰亲
西隣
西隣击鼓北隣听饮马持戈密相应一朝奋跃事争锋朔气充盈夸战胜中原太平日已久刃顿兵闲空细柳二疆欵附岁奔驰捆载金缯萃渊薮饫肥服煖四十年但欲包藏忘德厚谋夫愤愤壮士忧屡献忠言曾苦口庙堂尚论正无为肯向平时议攻守朔方三十有六郡户歛家输佐行阵非无硕画破妖巢直遣万里威棱振皇天爱人犹赤子纵欲敺之言亦訒彼方束手听誓盟重获岁时贽琛賮斯民怀德乐休兵戍卒归来解锋刃皆言隣徼复清夷嗟哉异类终难信
惜别吟
丈夫岂无泪不学儿女悲今日独澘然为别良交知交知不易遇一别会何时念兹出门去空有长相思非无樽中酒亦有桐与丝未饮先叹惋欲歌还喑噫谁能谅予心惜哉此别离
苏魏公文集卷二

[book_title]卷三
钦定四库全书
苏魏公文集卷三
宋　苏颂　撰
古诗
题画草虫扇子
蠉飞蠕动诚微物尺素轻盈谁画出一朝君手将动摇犹似吟风欲跳逸竹梢草际弄轻翰水墨浅深见?质昔人徒爱明月诗何似今看老师笔
清晖茅亭
山僧构亭山之麓旋结茅蓬架园竹千年岩树怪枝虬十亩龙池春水绿闲移宾榻向松轩一坐清风香馥郁谁为漱石枕流人老此优游避喧俗
逢钱塘诗僧
把手忽相逢开谈究诗义子虽浮屠流乃抱风骚志钱塘佳山水一一助清思何处最堪怀飞来峯下寺
闻鼃
鼃黾何所恃喧喧矜善鸣不知秽汚质羣沸沼池清游子得无泪羇人若为情华堂有丝竹皆厌尔虚声
和林丘二君会程坦之家二诗
春晩寒不已节候差季孟木行怯初阳水官恣余横滂沱连月雨愁叹斯民病已紊四时和更伤羣物性园花半零落犹逞晨粧靓陇麦将痿摧况值风威劲我愿天地心慎举阴阳柄十雨应太平时丰顺睿圣庶令疵沴消永保寒暑正无复三月中惨惨行冬令
天涯人未归飘然江海上客心蓬任风归路萍随浪青云少知已白日多罹谤着书见穷愁倚门知肮脏皇皇干名禄戚戚足羞让岂特为身谋所怀慰亲望昔人在困踬宁复论得丧吾徒抱道义岂不保趣向勉希一箪贤无慕千乘相卷舒各有时出处当自谅
奉陪府公赛雪桥公庙纪事兼呈倅幕诸君
北走出都门寒垧冒初雪言瞻汉三公严祠奉遗烈?帷未行春首兹荐腥血念昨冬愆阳时风少凝冽长人惜熯菑坐合苦忧惙遣吏造灵宇精心致萧焫冥感不踰旬同云寖融结甸畿千里间滋液徧农畷兆为丰年祥仓箱行可閲报祈礼则然况乃人望觖前期告祝史按令肄仪蕝俎豆载博肥尊罍泲芳飶朱轓朝啓行骑从纷交列雍容幕府盛陪预愧蒙拙联行趋閟宫就位修罄折拜望巳告?叹咏想奇节惟昔汉之季奸雄逞权谲公初任州郡超然脱羁绁敢犯跋扈锋终正狡吏谳霁威遁世贤先觉安民杰举当仇无避义在亲则灭入朝掌武事出塞受师孑烽尘息边土蛮貊窜巢穴屡进行惟危保终名不缺世阀着庙鼎庸勲刋冢碣清风邈千载血祀岂尝絶时其福善事乡人每谈说水旱或禜雩响应甚昭晣神实依于人祷祀戒轻媟今兹罄诚礼庶可消眚孽府公台阁老家声继臯契都圻出居留条令见施设芘民慈惠师事神粢盛洁威行肃羣豪政成除一切贰车实邦英诸僚亦时哲儒雅资缘饰吏治赖关决非才荷寛矜幸免事卑屑方欣盍簪得载咏嘤鸣阕期会间亦希宴游时岂辍嘉此岁事和乐哉民共悦览古极优游言归日将昳
送赵君权中归福唐兼呈陈季中
赵子抱经术儒林挺孤秀策足入上庠高谊诸生右秋闱再程文怀宝不见售京师首善地翘然俊贤囿朝廷举新诏多士四方走主司搜择艰有如羿张彀小善或不遗宁当舍良茂岂非绳凖高刀尺下难就得丧不在已自信非我疚岁穷感亲心倚门方远候都亭谢知已飘飘拂归袖乐彼闽中幽里中贤友旧且复从其游行义益充厚道存贵有用独善古所陋明时无滞才子行当勉懋
送许当世职方通判泉州
仕宦远故乡古人之所讥怀禄去养亲千锺且为微当世倅州行二美其庶几符竹非不贵诚与雅志违独驾箳篁车东南去如飞所怀恋晨昏奚论官等威遥遥七闽山乔木正芳菲驷马过旧游道路增光辉荣观慰亲心佩绶纡银绯上堂拜庆日喜气生庭闱躬扶版舆去径入牙城扉潭潭公府盛华显犹布韦膳羞盈其前酒红鱼蠏肥人生苟适意富贵安所希况今邦伯贤早辞尹王畿亦从北堂养再拥双轮归君欣旧知已复得相亲依守相同乡州会遇时所稀纯孝自感人远近闻风徽岂徒对交亲夸诧昼锦衣
和胡俛学士游西池书事
皇都有沧池近在金商陌渊源控河汴襟带引京索衆派泻寒光一监涵空碧晴明天垂幕隂霭地滋脉烟岚隘五湖气象呑七泽漪涟十余里缟练千万尺楼殿起参差门闉开岝峉人间识方壶古来惭太液美哉台沼名壮我帝王宅惟昔经始谋兹见神武迹非同泗渊滥盖用昆夷策万乘纡警跸羣官扈銮轭津头驻翠华唐中蒐赤籍水犀陈百旅画鷁棹千只时多吕梁人士有中黄伯旋渊齐出没桅樯竞跳踯鼓枻变鱼丽飞江生羽翮一时军事严四表皇威赫承平垂百年声教重九译朝惟讲文物民亦厌金革楼戈无复用池籞因不易年年春风暮处处褉筵辟曲堤柳交隂上苑花遍拆舟师校艨冲乐佾锵金石翔禽鼓轻翰潜鳞跃修额鸣鼍促繁节阴兽荡精魄浮吹时往来彩标纵争获鱼龙随变态波浪相激射何妨试趫勇岂徒观戏剧吾皇兹豫顺庶物遂闓怿灵囿无禁止都人任游适轮蹄去若狂锦绣委如积临流错杯盘列肆张幄帟金缯乐挥散采翠乱狼藉嘉会此难逢良辰真可惜前日瀛洲仙顾谓同舍客言此好时节岂当虚废掷掩卷下直庐连镳出东掖郊原朋盍簪舲舸觞浮醳指顾集珍羞餖飣瞻肴核暂喜解朝缨仍便【平】岸纱帻清波入平望嘉果富新摘园奇挿山丹水美鱠霜鲫諠呼少停樽眺览闲信屐画桥蹑虹蜺宝殿觇楹磶再见琼林芳重思曲江席宠恩徒欲报颛愚岂任责翩翩衆翘彦一一富才画同时致荣阶云谁量远跖曰予孤陋姿本惟一逢掖无能拾青紫有志厉冰蘖久事州县劳已甘簿书役公卿广收扬文字误掎摭得怀儒馆铅始识君门戟何乃英俊流不以才地隔同登石渠阁共閲金匮册饱食任嬉游县君奚补益所赖友贤能庶几逭隳谪兹游诚可乐何幸谬见择逮赋醉言归都忘日之夕风云一流散俛仰成宿昔集贤冰厅郎雕章古风格感此意稠重足成言四百记彼集间事有如丹在白初惟侈荣观终乃发幽赜分明指行藏礧砢见肝鬲诸贤继佳篇仲吕和无射辞源可渺弥笔锋俱砉騞彼美双南金辉映连城璧乐事子同赋联编予有获钦慕风雅情慰诲诗书癖滞思豁以开遥襟耸然释报投愧刍芜叩虚漫紬绎多谢久要言赠君岁寒栢
和胡俛学士红丝桃
京都花品予尝评夭桃仅有十数名含丝繁艶今始识鲜苞长蘂彯红缨春晴日暖助顔色灼灼一片朝霞轻鲛绡剪碎旋装缀虬须摘尽将纫萦因知化工巧难状偏于草木呈瑞精又疑华灯九光烂蜂蝶不敢来窥争江南萱草易滋殖维扬芍药初种成此花皆有红丝号恨不同时相合并君家数株发庭际爱玩常挂帘鈎琼有客风流欲寄目主人喜笑张筵迎飞觞洒翰偏得意都缘尤物牵风情我虽多病不能饮犹思强举花前觥
即席分韵送李才元学士守临卭
君登石渠阁荏苒十过春编摩业既卒出入命已频人情叹荣滞雅意犹逡巡襟怀恬而旷鬓髪黳如新躬随省中籍念切堂上亲前时动乡思归梦趍梁岷乞符去故里拜疏伏紫宸恩颁尺一诏宠驾双朱轮朝为浮瀛侣暮作临卭宾谁言蜀道远自喜家山隣岁晏风惨惨行役心欣欣怊怅同舍友仳离照心人杯行莫辞满分携只明晨
和诸君观画鬼拔河
关中古有拔河戏传闻始盛隋唐世长絙百尺人两朋递以勇力相牵制芳华乐府务夸大黎园公卿谩轻肆拔山扛鼎乌足矜引绳排根非胜事当时好尚人竞习鬼物何为亦能是展吴画格入神品陆法尤长写灵异蒲津古寺笔迹奇世疑二子之置旗门双立衆鬼环大石当中坐渠帅蓬头圜目?奋踊植鼓扬桴各凌厉东西挽引力若停赋彩自分倾夺势画来巳历数百年墙壁岿然今不废观风使者集贤翁每游其下几忘味因令搨手裂齐纨横卷传看得形似精神气韵信瓌诡毫髪轻浓皆髣髴持来都下示朋僚一见飘然动诗思诸公诗豪固难敌形容物象尤精致气完语健隽衆口二子声名转增贵予观昔之善画者心手规橅无不至穷奇极怪千万端特出一时之用意鬼神冥漠不可诘岂有便能人勇智仙官佛像亦如斯变态随时转奇丽遂令来者信有说塔庙从而增侈费後贤虽欲究端倪竟亦无由革颓弊因知怪诞一崇长渐靡成风滋巧伪兹图他日遂流传更使人心惑魑魅
补和王深甫颍川西湖四篇
甘棠湖
为湖始何人人贤物亦久所以甘棠名百年犹不朽
宜远桥
溪流去无穷路远更难尽信步到桥边望中千里近
竹间亭
青青林间竹有亭才袤丈林深隔嚣尘人间见真尚
明月舫
明月照寒宵湖水白如昼纵览泊中流清光应可就刁景纯学士寄示嘉篇述前後过颍游览之乐不鄙虚陋曲蒙推奬感叹不足辄用本韵通成五十仰答来贶
昔岁寓文馆雅志慕藩屏尝闻近畿州胜絶惟南颍十年走京华官局苦闲冷欲求一麾去数奏囊章请适会择兹守乘时窃侥幸君相宠儒林念久贷諐眚旋蒙左符赐上戴天恩并扁舟促行役洪渠逐奔猛飘然离尘嚣有若出机穽从容光景多历览江山迥去都时值秋到官月逢寎此邦信名区民愿俗无警昔守皆巨公今犹蒙镇靖非才偶承乏继治实多幸前贤有规模遇事见要领因此颇闲暇得以探物景溪湖遶郡郭台榭跨冈岭春媚花百名秋香荷十顷野色连莽苍水容迷渌浄虹驾逵路长鷁泛源流永幽寻穷胜处登陟疲足胫适意自留连对人成诧逞是时汴流阻北客多过境景纯罢山阴前斾亦南骋予逢丈人行再拜肃襟袊君待同舍生抗礼均侪等公齐荐具薄主席奉陪鼎馈以清淮鱼报我龙山茗西园复追从继日承音謦胷怀坦而夷不事畦与町杯盘命镌简丝竹烦正订横管教吹羌新声赏歌郢善谑剧笑谐尽欢忘醉醒自兹别经秋多故值忧梗七月会同轨远臣伤吊影交旧少经涂酒希但虚皿兀然坐空合何异蛙在井故人勤眷盼尺书询动静新诗三百言斵句露锋颖念旧起悲伤曾游皆记省眷予沗畴曩被爱踰踵顶感嘅知已心中藏聊自儆景纯书阁老二纪酬申丙当年文雅誉久合登西省心贪为郡乐旌旄屡操秉徊翔成淹留前辈今谁并复闻乞淮藩早已饰归艇南河如可棹北渡时引颈溪亭待清扫宾具重消整还当揖前尘晤语慰悬耿
省中早出与同僚过谭文思西轩咏太湖石
洞庭山连震泽水怪石巉巗出波底谁言行远莫致之好事经营俄至此爱君小轩才袤丈满地新芳杂红紫偶来凭槛见奇峯便有江湖秋思起
送朱郎中寿昌通判河中府
邶诗咏凯风以成孝子志郑人复君母传称能锡类中郎常有怀生不识所恃登朝虽厚禄当食每忘馈念昔鞠育劳嗟今出处异倚门岂不待两求终莫致乳乌思反哺哀鸣自垂翅百草摇春晖宁无谢生意洒血向穹壤解组出台寺驰驱咸雍郊历访经行地至行感神明精神通梦寐悠悠大道傍亲息忽相值紫绶拜北堂白头归长嗣悲忻叙契阔怳如隔生事四纪世路殊一朝板舆侍兹事昔未有闻者共惊喟帅守为之言诏趣还官次当年二千石宠名非所利仕或便乡关安用竹符使蒲中母家近自屈为倅贰受命慰慈顔腾装惬归思既徇报德心亦安效官智觞以万寿荐衣成五彩戏无复兴寒泉何须赋大隧令人及圣善孝慈两不匮赠言述高风庶用激忠义
寄题徐郎中鄱阳高居望云台
子牟在江海心存魏阙下君居虽远方不忘朝廷者筑室负郊郭虚堂连广厦浮梁江湖间风物最萧洒官罢得优闲一到休车马开轩命宾客棊壶杂觞斚园亭助登览山川入骚雅霄汉不可跂惓惓谁能舍目睇西北云丹成此倾泻出还拥旌旟归复傲林野真得吏隐趣岂累荣名假宦游羁绁中适意如君寡
秀才石君予同年子也携书见投重之以歌诗意甚勤厚其归也邀予言为赠因作五言以勉之
石生故人子袖书远相过趋翔有父风步阔冠峩峩自言少也孤奉亲由江鄱区区营甘旨靡暇谋其他三十未有成无门托丝萝求知走四方慷慨成悲歌顾我旧朝宷谓能激余波多慙僻郡守局趣如生何空持赠我句坐合长吟哦方今绍唐虞咏歌继卷阿举世用经术革去辞章讹诏书起遗逸草泽咸捜罗高爵待俊杰世砺钝以磨君子务藏器生其勤切磋乘时挟才策继世收贤科壮怀无自忽流年易蹉跎
石缝泉清轻而甘滑传闻有年矣前此数欲疎引入州治久不克就予至则命工人寻旧迹相地架竹旬月而水悬聼事又析一支以给中堂一支以入西合其下流则酾出外庑往来取汲人以为利因抒长篇以纪其功云
峩峩凤凰山有泉出其腋初微才滥觞渐大乃穿石灵苖荫荼檟宝气近金锡毖彼渊源长兹惟云雾液人传煮茗奇味与中泠敌陆生不到此云谁能赏识牙城据冈峦旧井皆卤泻先时属经营曾未致点滴及此川谷盈空为畎浍积我昨寻胜游偶见为心恻料工度山原举步过门戟水道兹可行面势正相直剪裁竹千竿接联笕万尺派别起中阿架空踰下稷不及浃旬间已到堂皇侧吐溜始涓涓循除俄??盈科殊未止过颡非用激公堂及燕寝股引各疎脉何期南涧流近在使君宅日用助烹爨岁储供醴醳冬春虽暂竭秋夏多余沥一支出横廊通衢见勿幕衆器竞挹?万口得盥涤无愧抱瓮人幸寛挈壶役尝闻武林都素号蓬瀛国非才叨长临愒日苦諠剧湖山空在望车马难屡历阻听潺湲声谩怜苍翠色自得飞泉来顿觉烦襟释常时两衙退暂憩一轩息环流随啓处玉音闻几席尘土汩以消形容清可觌谁知簿领中有此山林适若非仕江乡何由见奇迹智者必乐水君子以观德岂徒狎而玩宁嗟渫不食良嘉上善功所至为利泽兹泉虽未大其用已为益犹有膏润资更期酾导力来哲倘不遗庶几成远绩
苏魏公文集卷三

[book_title]卷四
钦定四库全书
苏魏公文集卷四
宋　苏颂　撰
古诗
次韵蒋颖叔金部游介亭望湖山二十四韵
我昨来余杭孟陬值杓建春色正融怡皇华纡睠眄言此佳山水巧丽极怪变有如画屏风罗列围四面城南古浮图又为一郡冠联驱松径中信步苍崖畔莓苔粘履屐虬枝拂簪弁纵览识高深顾慕增诧叹心迷真赏奇意觉旅游倦物色虽难穷指注亦粗遍楼台郁相望无异挂盘线向非适幽遐何由尽闻见惟昔吴越君塔庙务华焕依山镌大像叠石累高岸经构无已时赀费岂复筭较其舆地中佛寺占过半荣华一朝尽金石空残片欵识刻犹存排衙行不乱虚亭复增修郡府余壮观故人栢台彦早岁历监殿自从交臂来几回伤聚散声光日以高使节复频换江湖偶追陪旬浃停车传更有山林期兹焉适予愿
次韵苏子瞻学士腊日游西湖
腊日不饮独游湖如此清尚他人无唱酬佳句如连珠况复同好相应呼君尝听事嗟罪孥虽在乐国犹寡娱是社稷臣鲁颛臾直道自任心不纡最爱灵山之僧庐彼二惠者清名孤案上梵夹床龙须炉销都梁馔伊蒲洁行自欲敦薄夫长吟拥褐忘昕晡坐客不设氊氍毹对镜如看方舆图君怀经济才有余名声妖孽惩顔蘧且来山林寻遁逋更玩四营兼参摹
陈和叔内翰得庄生观鱼图於濠梁出以相示且邀作诗以纪其事
公堂四合临中衢翰林壁挂观鱼图传之近自濠梁客云是蒙邑先生居先生昔仕楚园吏傲世不蕲卿大夫逍遥淮上任造适高岸偶见羣鯈鱼清波出游正容与潭底傅沫喣以濡悠然饵纶不可及谁知此乐真天娱惠施好辩发闳论谓彼固异若与吾至人冥观尽物理岂以形质论精粗禀生大块厥类衆合则一理散万殊渊潜陆走各自适天机内发宁拘拘鸢飞戾天兽易薮螣蛇游雾龟曳涂味色谁能辨带鹿足颈乌用嗟蚿鳬蜄筐信美害爱马钟鼔虽乐愁鶢鶋青宁久竹代生变螽虫风化相鸣呼方游溟海大空外坎井讵能谈尾闾若知飞息分皆足图南未必胜抢榆人生均是受形气好恶欢养同一区死生寿夭亦大矣自本而视奚有无方当在梦则栩栩及其既觉还蘧蘧入荣轩冕不累性独往丘壑非为愚不求刻意不徇利孰是隐几孰据梧惟能应变不囿物天籁自与人心俱一从郢匠丧其质狂言空见传于书当时陈迹复何在客有过者犹踟蹰先当朝士题咏处不见綦履空遗墟画工智巧良可尚景物纵异能传模古今变态尽彷佛旦暮烟云随卷舒遂令都邑繁会地坐见淮山千里余泛观既已忘物我企想岂直思玄虚惟公雅尚每耽玩持示同好良勤劬自怜衰老喜求旧况荷明照均友于朝陪玉堂暂晤语暮入荜门还宴如欣然共乐濠上趣相忘正在于江湖
次韵蒋颖叔同游南屏见惠长篇
青山横莽苍万石出南麓古刹表耆闍高声耸羣玉居惟择冈峦近靡数松竹郡郭路非遥游人舂不宿陟巘极跻攀循崖劳伛伏架筒引流泉跨岭构重屋讲座据妙峯禅堂对枯木幽寻难屡期将往谁能独偶逢霜台客暂驻骢马足联步访丛林终朝走郊牧相期方外游顿忘河上曲夷路喜君腾高阁慙予束更听名理言俯惬中心欲况已证真常讵止齐宠辱愿言挹清风可用警浮俗
次韵蒋颖叔同游超化院
贤良才识明御史风望清命驾千里至【颖叔自毗陵特来杭】高谈一座惊旧故偶获道离忧自兹平朅来湖上寺共语堂西楹念昔一交臂几年两摇旌契阔信靡定邂逅欣偕行日薄聊顿辔兴来再飞觥霜林陨丹叶泉坻结新冰湖月金炯炯竹风玉玲玲峯峦对三山楼殿如九成南州足奇丽此地尤兼并因君发题咏足使增嘉声
次韵三弟学士题七宝英师壁
岩居得幽胜俗累无忧伤占彼凤山腋建兹法云堂宵眠一氊蒲昼食几稻粱浄衆集善缘勇猛能自强瑞相严中楹梵夹罗四旁轩窗据苍崖松竹围重冈不杂人世喧更觉禅味长我尝命宾友间或携肴觞中休憩丈室远览登上方念昔保城堑屹然壮金汤列刹以百数息民殄千殃爰居尽乐土利用无缺斨遂使吴会俗长为礼义乡何独竺乾域宝山亦清凉
与蒙城知县陈着作同赋吐绶鸟
羽毛之美其类衆雉曰吐绶世尤重灵姿异禀来何方有客携持自咸雍朱笼驯习绣墪调珍贵不与常禽共庭前爱玩不能已欲买未有千金俸一座嘉宾共诧夸留连为倒春醪瓮送将题目与诗人要待清才如屈宋斑斑赤质鬭花纹瓅瓅明珠络衣缝暖风晴日正闲暇绮翼丹趺时松垂胡两组锦舒张约髪双笄玉浮动倏忽披开叠胜文蒙茸乱绾青丝综初疑瑞草衔鹘啄又讶?缨彯马鞚行縢赤芾交胫足羽服袿衣曳蜺蝀汉官绶?何须染郑公书带徒劳种引颈才盈尺寸间镂彩盘绦无缺空未容俯近复卷收顷刻无由发清哢向人顾盼虽无言奋臆犹如将告控有生之乐贵得所所乐山林殊市哄斥鷃飞翔本蓬蒿鷾鸸社稷存梁栋不慕爰居享钟鼓要逐鳬鷖唼菰葑临流照影刷羽翰朝飞求偶随羣从十步一啄百步饮乌用樊中久羁主人提挈诚厚恩岂若郊原使闲纵我闻章服以旌礼物有等威须折衷鞶囊厉带最光华宠锡或招三褫讼惟兹异类亦何知被服文章安所用得非造化育羣伦美恶短长皆适中凡物有用固为灾矫性伤生尤可痛介特一死古士挚得时三嗅子路其晋室文裘或遭焚羽山夏翟先修贡解顔亦取如臯获离罦巳入王诗讽旌旄甚盛见楚人乐缀有数闻衆仲嗟嗟才用既若斯窜伏何由脱罗总今虽窘束苦笼槛犹胜烹燖充调供徘徊且逐稻粱肥莫厌庭除资好弄方今太平物遂性异兽奇禽罢供奉庶民咸乐萃灵台上苑虚开发云梦西雝既已翔振鹭阿阁终当集灵凤伫见觚棱神爵栖重歌蜀使碧鸡颂惟尔文华固异常效祥荐祉宜飞羾近郊薮牧好游遨应须一借扶摇送
次韵陈蒙城金风堂射饮
南都绿蚁封初拆西圃芳条换新碧宾僚相遇惜余春樽俎留连因促席百夫决拾看和容何用娱宾循饮格前者新诗严武事几日球场较锋镝幕中赖有从事贤抱器逢时隼当射聊从把酒发笑谈岂独鸣弦观凖的分明争计筭多少举令都忘歌节拍蒙邑大夫富才艺早擅词林名藉藉昨来州序偶淹留幸接话言踰宿昔行筹不必苦辞觞得隽况曾先射泽多慙病守鲜欢悰出口无奇但喑哑贪荣窃禄未能归每听春禽愁杜?今朝何似强开顔为喜尊前有嘉客
和蒋颖叔亳州矮桧
桧生本修直此种特殊异高不盈寻丈广乃遍堦砌短干自坚强附枝交荫翳森然葆羽欹隐若虬龙坠不知何代有木老色弥翠尝闻古仙者应化在兹地手植有遗迹深根几千岁神灵应护持道宫存欵识自此物色繁因为圃人利封殖虽地宜屈蟠由巧智以彼凌云姿还同蔽牛类拳曲如能寿轮囷不为器谁云矫生质终亦遗世累诗伯一留题禅丛重增贵岂若榴柽然空传草木记
暇日游逍遥台覩南华塑像独置一榻旁无侍卫前无香火对之歆然起怀古之思因抒长句一千四百字题於台上
忆昔初读南华篇但爱闳辨如川源沈酣渐得见真理驰骛造化游胚浑潜心四纪不知勌闲日讲解时寻温其言无端极放肆大抵顺物尤连犿【芳烦反】六经高深如韫椟百氏蔽偏迷蹢阍伯阳语道最渊邃中士尚或疑亡存竺乾权实信广大妙用不出我藩垣伟兹三篇粹精奥推本一化开幽反覆孝慈去愿誉胎育仁义除诈谖情类相亲自才德踶跂不立存朴惇寓言本为大方设吊【音的】诡难与常人论祖尚玄虚灭理学乖背宗旨由後昆遂矜放旷为任达由此道真流亡反【平声】自非通识造闳远安能超悟还淳元大钧斡旋本何有相禅以种纷无垠载其形声直喑醷感彼气类相嬗媛死生之辨在旦夜梦觉之异分形?神奇臭腐?美恶蜩甲蛇蜕奚代迍卵胎无以易生种风化自尔成虫蜫出入于机冺无际始卒若环焉可扪芒乎万致始同体明以一指弥滋繁异则肝胆为楚越同则萧竹犹枅圈真宰难以眹迹见灵台莫由形器援何者非彼何者是孰为亲爱孰为怨【平】六凿相攘有利害两溢类妄成鬭諠至细不必陋蛮触倪大恶用惊鹏鲲天机所动体各适足行岂异唾者喷外物既重内固拙瓦注则巧金乃?物之傥来莫御止心所希跂俄屯睯【音昏】有疾无用亢豚免其迹已陈刍狗燔全生难恃社之栎移是不定腊者?【音昆】逢真令尹?栩栩恍丑全人脰肩肩【胡恩反】因知祸福相倚伏故于得失无螴蜳【上音陈下音惇】惟能胆阕以生白是乃孰耰而厌飱道非处服无不在人以德性为之原有情有信非可致一满一虚常不腾九年大妙得之野参寥疑始传诸孙豨韦以之挈天地堪坯以之袭崐崘明此南乡唐尧帝明此处下素王尊衆人逐物但役役一曲自守常暖暖【音喧】修躬明汚躬则殆饰智矜愚智弥惛单豹治里外逢害张毅修襮中成殟退不为宾颍阳乐荡而伤性窽水踆【音存】二子高节去孤竹三闾独清浮湘沅弃世终亦馁薇蕨行吟徒自悲兰荪彼为礼义矫末俗犹以佩玉趋櫜鞬将明是非崇世论何异狐白资绁袢礼义治则忠信薄是非着则名实翻尚贤贵德下滋伪信赏明罚民尤寃宋荣犹然在讥世其于毁誉方汶汶【音门】列子待风乃轻举岂若御辩常掀掀至人达观齐物我直往上古惟愚芚【音屯】内通耳目外心智旁挟日月超乾坤安时处顺任天倪【音诣】抱德炀和遗世喧悗乎忘言喙鸣合窅尔自静鲵桓潘【音藩】养生之主悟文惠治气其勇过孟贲形形不形睨初始物物不物隣羲轩得计弃智任鱼蚁劳形怵心嗟虎猿呼我牛马谁毁誉梦为鱼鸟还潜飜其穷不屑涸辙鲋其高乃况南方鵷方其息死乐枯髑亦既恬生慕孤豚尝闻藏言乃笑杖既见偃室聊歌盆畏龙不羡宋人乘覩鹊自感雕陵樊广莫将植拥肿木江湖可浮瓠落樽不将不迎随物化一龙一蛇更蛰蜿以道泛观未切着得时而行或曲卷皇王上下惟变适周鲁舟车殊运奔顾指不为天下化排进靡使人心偾【音奔】人于应问见影响物被生杀通凄煖【音喧】赏罚九变得其序泽流万世非吾恩相?乃合儒与墨小辨岂数衍与髠河伯不逢海若语岂知至道无穷门云将未得鸿蒙问乌覩生物复其根神而化之不蘁立未之尽者能诲啍【音惇】长波所荡满今古异代相应犹篪埙喟予所禀实樗散作器自愧非璵璠逢辰偶得仕通籍徼幸当与游西崑材力未足胜螽股取舍徒思择熊蹯行年六十粗知化藏经十二无能繙平时有志在寥廓遇事无意从缗昏撄而後宁亘岁月老之将至忘寒暄盱盱未免囿於物扰扰不异风中幡昨从京辇絓丹笔复得淮壤乘朱轓偶逢乐岁少休息历览士俗因周爰提封乃是昔仁里访古时复登平邍城中蝶巷接蓬头郊外鱼台连漆园悠然清风隔千载独有遗像当高墦山川世异改城郭岁时人罕羞苹蘩先生县解出无有後世景仰空擎拳大布緳履生弗饰岂蕲朽壤衣如璊乌鸢蝼蚁死不避安用丘墟祀有膰虚堂虽异生存处操趣犹令贪薄敦我怀方外想音采坐视劵内敺冥烦曳涂窃企濮水钓投犗更思东海蹲子葵虽未得其道意而固愿游其藩圣人之书议者扁妙斵之质良在懮【汉书音义郢作懮音温】空遗糟魄宁咀味纵有履迹焉投跟何当一发鸡瓮覆因而更焚驹项辕天光内照宇自泰人益不累中无闷云谁嗣响可晤语至理竟亦归无言苏魏公文集卷四

[book_title]卷五
<集部,别集类,北宋建隆至靖康,苏魏公文集>
钦定四库全书
苏魏公文集卷五
宋　苏颂　撰
古诗
次韵司徒富公耆年会诗
古人称宴安居处必择地诸公来河南有若不期会岩岩大司徒早辞槐鼎贵嘉谟纳渊衷故事留台寺构第铜驼坊开门瀍水次居守德爵同位重官三事高轩每过从纵言谈道艺复有乡里贤夙昔承嘉惠崧岭高横空洛波清见底履道追昔游行厨载芳醴燕毛礼所重安车皆戾止年尊二国公齿序衆君子愿公寿千秋慰民瞻具尔三载一来朝当陪天子祀
次韵王宣徽太尉耆年会诗
古来贤相称高奇虞有臯夔商傅伊帝臣王佐见谟训千载相望如同时我朝公辅代间出锺秀辰象分躔离堂堂太尉实异禀风质粹美和而威仁皇始擢自藩翰渭水兆告非熊罴立朝早已擅风采料敌曾不失毫厘圣圣相承倚时栋入登槐鼎出拥麾司徒相继据魁轴势压诸夏摧附枝一言寤意尊社稷万里奔命来戎夷君臣一体自同德下鄙汉相矜规随功成治定预告老还乡治第当西圻十年休佚养冲气泰宇充茂心欣嬉二公勲德诵人口载于彛鼎歌于诗吾皇得相柄文武调燮四序齐璇玑孟轲尝称圣之任乃曰百世人之师固宜天畀两元老期颐常保松筠姿规橅载在庙堂上自使风俗淳浇漓前年召自大名尹对罢累请菟裘归帝曰公今更强固闵烦几政留清规两加金貂百官首再剖玉麟三水涯洛人闻之喜且拚如在旱岁逢云霓朝临留府暮私第偃息又将弥再期今春欲作耆英会涓日象值神俱比谓宜饮食与宴乐对接宾客心忘机康宁寿富复好德向此巨福全者稀席间诸老尽贤杰相得欢甚欹冠緌饮盈百榼似尼父歌有三乐同荣期杯盘衍溢逮舆隶割肉酾酒如林池衣冠填咽两城市车马照耀清涟漪夜阑百炬列红烛天寒四座添重帏钜儒洒翰序嘉会义薄皎日垂清晖诸公半酣各赋咏含毫叠纸鱼鳞差诗成累幅灿珠玉光艶宜若陵鈎奎歌声旖旎啸鸾凤酒气冷冽喷酴醾长篇立刻在金石楷字高掲当轩墀晋公延宾就绿野谢傅卜宅临清溪当时贵客亦有数讵与今日争光辉誊书远报邺都守开缄摘句情融怡答言遂起归与兴迹虽未往心先飞三贤事业固同道用舍安得常情知官尊邦国之柱石望重士林之羽仪退舍进用自殊致大义当以公言推不能则止固达识陈力可行当有为圣君知臣贤达节事有轻重须从宜宁拘经礼致为政自有邦人歌衮衣三台明润少微烂光彩并照大紫微子房辟谷方壮岁张苍作相当厖眉曹参置酒坐公府晋贤高蹈来东篱昔人出处固有意造适自与时推移光隂可惜且行乐任从鷤鴂方春啼
次韵君实内翰同游范景仁东园
銮禁限沉深鳌头雄贔屭主人出休沐秋色正明丽偶为东园游便有中林意纵言得造适览物增意气风清濯烦襟日永忘归辔朝野本无间簪组何用弃未必幽栖人识兹真乐地
效范景仁侍郎次韵和君实端明长句奉呈龙舒杨守
公居幽絶谁能纪欲到应须劳屐齿从官出入路萦纡况今又去藩龙舒人在天南居在北乡心千里云山碧山庭不用勒移文时乐中和归未得他年若寻仙老会洛下诸公尽中外百二十坊山水间甲第相望门巷对过从不独赏芳珍造适何妨谈道真回头却望朝市里多少思归未去人
六月六日访晁美叔吏部越宿蒙惠长篇因次其韵
近伏值休干端居无所为触热事造请有如褦襶诗偶到昭德里主人不吾非惟今吏部郎望清秩非卑而与两铨选事联相附离每听人物论尤详台阁仪沿袭寻本原左右逢津涯登朝鬓犹绿继世衣仍缁欢然久相接甚矣嗟吾衰谁言同趣舍何力能嘘吹但惭蒹葭陋坐对琼林枝时或把书卷不厌顔生饥间亦忘形骸任讥嗣宗痴喜君方得涂骞腾复何疑岂此哀乌省能留威凤姿君才适时用早闻天子知荷囊与鸣玉献纳无不宜宁校岁月劳求为法令师
次韵苏子瞻题李公麟画马图
霜纨横卷书绦垂轴以瑇瑁囊青丝披图二妙骇人目笔画劲利如刀锥龙媒迥出丹青手势若飞动将奔驰韀衔如在赤墀立仆御犹纵红缨羁子?六辔衒沃若长康骏骨称天奇虽传画谱入神品未有墨客评黄雌六诗形似到作者三马意象能言之奇踪莫辨霸或干高韵压倒陆与皮从来神物不常有未遇真赏何人知君不见开元廐马四十万作颂要须张帝师
元佑癸酉秋九月蒙恩补郡维扬十一月到治莅事之始首阅题名前後帅守莫非一时豪杰固所钦慕矣然於其间九公颇有寅缘感旧思贤嗟叹不足因作长韵题於斋壁以寄所怀耳
维扬禹九州淮南唐四镇地据江海冲星占楚吴分五季剧荒扰我朝夷僭闰督府时称雄守帅选常遴由来竹符使莫匪邦家闻其间九贤者尤推万人俊太原文章伯师友渊源濬五事陈便宜七制推典训屡荐官虽崇三已色无愠【王元之一登翰林三践西掖屡被谴逐皆以直道尝作三黜赋其末云令尹无愠予之所师下惠不耻予其庶几先祖少举进士时尝获贽见公有池亭诗石今在西圃】歧公老藩朝惠爱浃吴晋荐士言有味偃兵功不陈鼎饪方燮和丘园终委顺【杜公自河东提刑移镇于此寻迁淮南转运使後登枢府议西师守用策未几元昊请命登庸才半岁出藩遂还政居南都十年而薨其荐士于朝达者最多而予被遇尤异】渊哉文肃公生遘休明运三朝翰墨工二府谋猷奋道卷任推迁名全蔑缁磷【盛公始以文学被知太宗召寘馆阁真宗仁宗朝再入翰苑遍历二府两黜皆由人累再典兹郡卒以夀老致政考终先公铭志其墓】郑公梁栋才天质璆琳韵大笔弟兄同万事朝廷问徊翔极宰枢终始无疵吝【宋公自参预出麾郡人安其寛简去後作爱思堂以怀其德在郡赋诗有刻石僧寺予在馆阁最蒙称奨】仁宗初倦勤魏公复来觐堂堂真相尊謇謇嘉言进十字篆勲劳大烝报忠荩【韩公在郡日大葺府城自此方镇事体始备郡人思慕立祠堂于雍熙浮屠迨今尤盛其墓碑神宗御篆十字以表勲烈又配享英宗庙廷公在朝予屡获欵接】乐安予旧馆早岁窥墙仭儒林仰宗工政府发闳论虽无鼎铭勲却有书传信【予举进士日欧阳公主文衡误见赏拔後留守宋都予在幕府自尔相知尤厚始终不替大明寺平山堂公所作最为一郡之胜】吾友仲邍父利器发硎刃论经鄙章句纵辨摧凌谇【音讯】经纬夙志违风流壮年尽【予与侍读刘公少同砚席每爱其论经义谈历代高才博识谓当辅相承平中年而殒士友痛惜今云山阁有留题诗时会堂唱和诗并刻于石】文武惟秀公将相纡双印入辅复出藩抚淮兼帅润忆昔获攀稽後来尝慕蔺【陈公倅符离日予为郡从事其後入朝屡同官局尝相期卜邻丹阳後以润帅兼相印镇是郡】司空一代宗累叶清风振继父汉韦平致君古尧舜时叹人云亡上嗟天不憖【吕公与予少时相得于场屋及仕朝廷接迹最久後公薨二圣嗟悼曰国家不幸司马相吕司空相继云没予亦尝预闻圣语有祠堂在兴教院】昔人企前修景行仰高峻声气或相同古远视犹近马迁称晏婴羊祜交陆逊异代思执鞭仇隣通馈餫粤予望诸贤先後来兹郡既非镇俗才仍抱终天衅【先公尝领是州辞不赴】砂砾自澄汰铅镆殊銛钝将书名在石终惭驽附骏前人固难追遗德犹可徇鞭後志良勤思齐言亦訒顔?章在怀年侵霜满鬓俛仰复奚为兹焉俟嘉遁
累年告老恩旨未俞诏领祠宫遂还乡閈燕闲无事追省平生因成感事述怀诗五言一百韵示儿孙辈使知遭遇终始之意以代家训故言多不文
我昔就学初龆童齿未龀严亲念痴狂小艺诱愚钝【大戴礼曰八岁就外傅教小艺履小节】始时授章句次第教篇韵【我生五岁先公口授孝经古今诗赋皆成诵又令从诸父教学不数年而诵五经习尔雅知声律】蒙泉企层澜覆篑期九仭十龄独侍行千里赴朝觐靡依心向吴能事躬在浚应门待宾客睦族周分亲【去声】虽免逃杖諐犹虞裕蛊吝【天圣中先公服楚国太夫人丧外除自维扬赴调适值外祖龙图陈公出守余杭以先妣魏国太夫人久别欲邀同行时予十岁独侍先公入都会盛文肃公在翰林荐先公文馆法当投进所业使予管勾装写进卷及接待宾客相过诸公皆一时之望予获侍侧颇蒙奨顾时盛仲谟学士坐中试予以省题诗予即时赋成尤见赏激】十三从师友羣彦得亲近【音附近之近】箕裘袭素风兰芷渐腴润【先公宰无锡日即县厅西圃开学舍延诸生郡进士华直温新安闵从先辈数人同结课予时十三岁与从叔宣甫山甫同砚席预课试後二年先公通判洪州又延乡先生万君特讲书予与诸父及临川蔡元道元翰昆弟皆同听学时南城李觏泰伯贽文谒先公亦留馆斋中得以切磋蒙益多矣】占毕自忘劳攻坚常切问六经日沈酣百氏恣蹂躏礼乐原夏商春秋道尧舜论诗识温柔讲易知谦巽书要通上古史亦蕲尽信复熟中庸篇推名善恶混楹书迨今存手泽亦未冺赖此渐摩益稍知贤圣藴【先公举贤良暇日试笔手写中庸一篇付予令熟读诵之可以见性命之理其书至今秘藏箧笥】十八随乡书三冬閲文阵同时韦带伦共试棘闱濬少年事矜豪属辞少绳凖程文竟乖疎贡籍果遗摈【予十八预府荐时主司吴正肃公颇以博学识题见奨便许以远到自此士大夫稍稍称道明年春省试以犯声病格不收时主文盛文肃公谓先公曰试文当在高等以点检官指摘诗中押声闻字退落诚可惜也】内负未蹉跎不能忘起偾【既知以声病黜落遂刻意音训之学自尔颇知字书】赏延辄辞官雅志将自奋【康定元年乾元节推恩近着先公任中书舍人欲奏荐予乞且应举先公初不怿既而大称许复勉以勤笃又延建安黄曦先生数公置门下及与长乐王深甫子直清江刘原父贡父兄弟同砚席凡五六年後予已忝科第往来京师犹相从讲论】笔苦手成胝眠稀目生晕常患涉猎疎肯效揣摩困再上忝乙科初筵习磨楯绸缪结官课奄忽罹忧疹灵光未及赋陟岵遽衔舋【後汉王文考父逸欲为灵光殿赋使文考往鲁中访求事迹比还乃献此赋父问其故对曰为文损思虑大人思苦今年高不宜复尔父遂不作先公常戒吾令习六科业未就而遭大祸每痛不及文考之献赋】星行赴帏堂雨泣护归榇先畴闽岭遥寓舍京口近【远近之近】葬营带郭田地得兼山艮【予登科初补宿州观察推官值先祖太尉薨背先公持服寓金陵朝廷特就移予知江宁县才满秩先公在河阳下世予星行护丧南归治命以泉山乡里道远不可归令于昇常间卜葬谋居既过京口会故人钱起居子高作守治馆相留时有道人自真善山水学从予行常润数州择得今青阳坟地起乳山艮来南走京岘巽冈西北枝艮落即今先公坟术者皆言善地遂安葬自此谋居郡中占丹阳为乡里】送往极充穷拊存急賙赈三釡须自谋一官姑孟晋【见班固幽通赋】恤孤逢旧知温故拾余烬荐衡荷德璋嗣向怜子骏给札恩特殊除职选尤遴遂去州县劳入陪台阁俊【予既除先公丧祖母徐国太夫人先妣魏国太夫人在堂及诸姑弟妹未婚嫁家素无资不暇择禄急趋铨调授南京留守推官食贫累岁先友少师赵康靖公少傅孙文简公洎诸翰林连章荐文继先世蒙取索先公遗稾及予投贽乞召试职名先是言事者奏近岁文馆太冗乞加慎选时预试者如梅尧臣宋敏修宋充国杨忱并弟慥文词皆入等止迁秩或赐科名及陞差遣逮予被荐执政进呈云近臣荐父子文学优长仁宗问谁人子执政以先公名对上曰特与试乃试两题俱书高等时翰林曾胡杨田四公皆云近预试者惟冯京苏颂皆入高等因此遂得职此并梁丞相所喻云】校文擿三折食贫岁四闰君相嘉宿官圭符假名郡地望号优闲公租稍充牣二偏丰旨甘百口免饥馑【予在馆阁九年与同舍陈述古孙圣途俱请外补久之无报遂同见执政丞相富郑公问九年不迁未有前比莫且别移一京局予再三言食贫且久难更伺候翌日特为奏陈独予得汝隂善郡陈孙岁浅得常郢皆常调也】方喜私愿谐遽叨召音迅素非干时才屡试投虚刃治绩愧无闻官资谬超进持橐入记言演纶漫燥吻事无补毫分心常怀愤懑一言偶寤意三已固无愠【予守颍将二年怱被召迁府界提点踰年徙三司度支判官又二年出为淮南转运使神宗初登极因送边使还陛对特蒙访问北边事颇合旨仍宣谕二府故到淮南才五月召还修起居注迁西掖掌诰二年因论差除御史事蒙中札召对询问本朝故事上初甚以为然及有褒语无何执政以为违忤见黜归班趋常朝者一年半遇恩出领东阳移谯郡还朝两领三班银台又出南都知余杭入为史官尹京府以孙纯陈世儒事贬濠梁凡五换推及入对狱卒无一事结吏议乃罢濠领孟辞以先公薨逝之地改知沧州】再违金门籍七换竹使印赐环元丰初解组横海镇虏信使约修周官预详攈【居运切见前汉书刑法志】上号太宫辰奉册陪发轫复土裕陵日杖桐方守殡阻趋七月期莫从百夫殉【予到沧才数月上喻执政云要苏某来修一书令速召归遂有判吏部修官制之命及进对上曰朝廷与契丹通好岁久故事仪式旧章案牍遗散者多每使人来生事无以折证朕欲裒集国朝以来至昨代州定地界文案等以类编次为一朝典章使後来得以稽据朕思非卿不能成之又宣谕云近日修书臣僚多迁延岁月只如密院机要已七八年近方奏请差人检閲巳令罢之?该通勤敏此书何日可成对以案籍浩大几数十架急急编次亦须二年不知果可成就否上曰二年了得甚善有旨就枢密院第四厅置局仍许辟官检讨指射密院人吏于是晓夕比次逐时面奏商议立例类不踰期成书二百五十卷奏藁日上大喜乃御笔赐名华戎鲁卫信录是年南郊加上仁宗英宗徽号予预五使奉册乘辂入朝明年先帝升遐予适丁先太夫人忧寓维扬不得预挽绋之列于今痛恨】衰麻虽未除泪血犹未擦误被两宫知首颁一札讯入长天台班复冠鳌坡峻【太夫人服除蒙诏书已除刑部尚书令乘驿赴阙踰月改吏部二年除翰林承旨】拔擢登台司咨俞陪坐论属时久承平狡羌未诛震【诛震见陈汤传】任重才难胜位高躬易陨丹衷徒?蹇明诚乏斤斤靡惮啧言烦姑守王臣荩圣神眷始终进退礼周尽禁殿陟青规琳宫叩虚牝再辞淮海藩未许丘园逊【予自承旨拜左丞二年忝中揆又一年言者论台杂牵复事云予独主之予闻言即时出省归私第待罪同列见喻云且须翌日见上略叙陈然後求罢贵全进退之礼予答以宰相一有人言乃是物议不允岂有解纷之礼连上三削一劄获罢拜大学士领集禧观使恩礼优异近岁未有中谢日两宫褒语知卿无他意只是避人言其年出守维扬再告老复有宫使之命许还丹阳】风霜经六纪蓬葆垂两鬓躬闲犹冠带禄厚足储餫贡余香龙团上尊白羊醖岁时荷恩沾浆藿对馈賮【予久参近着俸赐甚厚然族大家虚赡给常苦不足故每饭不过一肉非宾客未尝饮宴每蒙恩赉极知惭感】春园乘闲灌冬户随时墐入对书甲乙出驱车簿笨扶杖拜先茔携觞问田畯蕃室勌扫除綦几聊凭隐【於靳反】养浩希子舆学生同祝肾念昔多艰勤诲尔宜悱愤见贤弓在檠遇事骖从靳【见左传】竞情思昔非视舌知柔韧高门训序畏【早闻先训以谓门地高华可畏而不可恃予刻心遵守常以为戒後因读柳氏训序乃有此语欲使尔辈知之以代韦弦】刋腹摩兜慎【谷城国门有石人刋其腹曰摩兜鞬慎勿言唐刘洎少尝遇异人谓之曰君当佐太平得富贵然宜愼兜鞬之戒洎後为侍中以议论不常获谴】名教乐有余异端戒多紊其要本诚明乌在问圆顿美璞不雕琢安得怀瑜瑾良器不深藏渠能免瑕璺学问不沾洽何由垂望闻【去声见诗音】操守不坚纯久必成缁磷进修欲及时行违要无闷士行惜分阴伯阳叹往运当年倘因循晩岁必悔恨更思祖先勲相传清白训世胄闽与吴宗姻期及絻衣冠布中外椽土无尺寸逮吾老乡闾始得营畦畛蜗庐庇风雨稷田助饔餕幸与仁智隣仍远市城慁沈侯东阳居陆叟颐山遯【陆希声退居阳羡自称颐山遯叟】出处虽殊途丰约已过分【予初置京师西冈宅甚隘陋罢相日二府诸公见过以为不称相第予答以曾高以来忝仕朝廷下逮子孙辈已有官而四方无尺椽寸土今有此第已为过分比还润又营此居处及近创少沙田追思先世已为华奂若非遭遇上恩何由至此但恨未有报国之地耳】考室俟构堂肥家在忍顺【见柳氏训序】常使棣华荣无致荆枝忿中冓须自防外诱不可徇惧尔志悠悠故吾言谆谆【去声】力行傥不渝家声期远振
苏魏公文集卷五

[book_title]卷六
钦定四库全书
苏魏公文集卷六
宋　苏颂　撰
律诗
金陵府舍重建金山亭二首
地出城隅辟故台斩茅删竹受良材春塘梦草成诗後画栋飞云式燕开一境山形天际望四时风物坐中来府公经构民偕乐鱼鸟犹知喜跃回
故时台榭对池心空有名传拟穴金鬋理茅茨修竹茂经营轩槛绿杨深桥横断岸虹流彩花满芳园鸟啭音盛府多欢频命席每容疎外共窥临
润州钱祠部新建宝墨亭
王萧书迹卫公诗流落江南世少知古寺购寻遗刻在新亭龛置断珉奇模传遂比黄庭字埋没非同石鼔碑墨薮书评多逸事何妨挥翰与题辞
和俞仲素太博游茅山二首
宿明真观
平林行尽到岩扃一昔恬然道味生爽籁远随林谷响飞云时拂栋梁轻闲倾仙斚流琼液高论神方链日精更想真游成不寐坐听松韵到黎明
马上初望茅峯
三士隐沦地上林句曲前朅来思访道属望赋游仙松引飞轮路云收积玉巅华阳不知远趣驾似行天
次韵和丘秘校登长干寺塔
九劫半依山经营昔甚艰周遭严佛宇直上俯天关登陟缘梯险淹留布坐悭椽楹亦涂附棂槛遍朱殷白日分明到青云咫尺攀龙潭斜影落鸟翼怯飞还基构从吴晋声名动朔蛮灯然时照耀梵唱每循环往事稠重问前朝指顾间谁知息心处香火老僧闲
次韵约诸君游长干寺
寺按郡东南僧尝为我谈初因晋大士来获古灵龛【晋时有沙门惠达至金陵长干获古佛塔因于其地建佛刹後代废撤至天禧中僧惟政乞重建塔寺俱蒙赐额】历世名空在重兴德乃堪先朝赐新额此地建精蓝亿载扶皇统生民息战函刹仍存故里龙复止深潭九级惟涂甓千梁尽架楠亭台各轩豁岩谷更空谽殿角芝成玉【殿柱尝有芝草】松稍露队甘【松林每有甘露】穴栖多礼鼲池怪集神可爱临冈曲何人结草庵欲来寻隐逸谁与其欢酣念往须勤到【来诗有念往曾高枕之句】登高已旧谙【予累登絶顶】低头小城市举目遍村岚静境由兹达尘容却自慙常思真趣响可抑俗饕贪宇宙开怀适江山极望涵相邀幸多暇命驾即追参
同赋山寺郁李花
小树扶疎若剪裁新英浓淡对山斋青红相间垂罗带华叶同开缀宝钗未必无言芳径列须看成实翠珠排禅扃掩映情多感药谱标题品最佳衆卉分敷争欲并三春顔色此谁偕谁怜寂寞游观少便与移根向玉堦丘林诸君以春雪三絶见寄走赋长句奉酬
彼美春工用意多剪裁琼蘂缀庭柯妍辞重识梁园赋寡和还推郢国歌莫叹余花皆惨悴共看修栢自婆娑尊前谩爱风光好不见山阴泛棹过【来篇有惜花之句】
次韵江南感事
京洛倦游後江南感慨多壮怀伤岁月醉眼小山河无路通谈说穷年谩揣摩知音如有遇终采击辕歌
春日会饮怀丘思同林成之作四首
浊酒浇肠遣旅怀春宵常苦漏声催坐中不见丘夫子明月无光厌举杯
次林韵
二月中和气序均酒酣偏觉长精神之人欢会何稀阔惆怅尊前更惜春
又和前韵
诗论心胆见天真酒逐羇怀若有神一夕所思惟我友四时最乐是熙春
又次林韵
右持巵酒左持螯慷慨酣歌忆藉糟因想良交成不寐清谈终夕未为高
景德寺饮会丘思同作述怀诗兼纪一席之事见约同赋辄次元韵
濒江多胜宇兹地更推高结友为文会开樽较饮豪春华今始盛圣代况亲遭美景堪行乐雄谈任叫号数家供法馔百斚和春醪异味频登俎良庖旋奏刀盘丰介象鱠手把毕生螯极量觚并榼忘形甖与槽怜君皆旷达独我叹徒劳俗状区区外刚肠渐渐熬壮心虽不屈谗口亦奚逃感寓尝怀古愁来几悼骚宦涂蜗鬭角世事蝟森毛自得犹千虑谁能挫一毫无烦恶蝇点须拟效龙韬暂适惟诗酒难兼是燕敖纵欢忘倦厌论契甚坚牢峻节凌修干清风遏怒涛就贤知不倦营道岂云叨此席今谁继知音尽俊髦
和惟晤师游鹤林寺寄頴长老
黄鹄山前古梵宫参差楼殿倚岩中羣峯重叠围松径三伏嬉游爱竹风牛首禅宗怀马素【寺实马素旧居】襄阳耆旧忆龎翁【颍谷隐门人】长思胜会真幽适谁使句婴不与同
和刁节推郊居寄说晤二诗僧
勌赋从军咏式微山斋重此理松扉春来园圃朱樱遍霜後盘飱绿芋肥瓶锡时邀高士驾台缁多学野人衣白莲诗社方求友喜得支公与共归
又和月夜理笛答晤见寄
闻说羌戎出塞行征人才听泪交横三秋霜气先时至万里乡心半夜惊子野踞床思逐弄季长卧邬亦牵情阕终更想关山月不惜新辞记旧声
送惟晤游庐山
飞锡指湓城秋风一衲轻溪云随晩渡岭月伴晨征敏思登临发空谈举动明他时二林会名字继融生
送沈太博倅滑台
早岁淮阳宰邑初相君连上荐能书新从墨绶诸侯国便领油泥别驾舆东郡提封今辅屏南都接轸旧乡闾优游乐职人应羡官便家荣两莫如
次韵王伯益同年留别二首
桂籍昔叨联署等莲帷今幸接芳尘埙篪契合均天属金石交深过古人直向岁寒期茂悦肯同时俗论甘辛优游且作江南令惠爱於民此最亲
再次前韵
从宦飘飘九见春共嗟名迹尚埃尘相逢梁苑留趋幕不鄙池阳去长人蚤向文科分甲乙尝於命历校庚辛穷通定分非婴虑惟有交情久益亲【伯益生于辛亥予值次庚申尝共考术者所言休咎多验】
卞巡检重建苹节堂
栋宇更新构亭名即旧规和容君子志歌阕大夫仪官政捜兵暇宾贤命席时弦开秋月满矢落晓星驰叠中朋筹胜交醻饮树移连鼙呈画的急管送金巵更得萧斋榜重看沈壁诗恩勤主人意雅志最相宜
和刁推官蓼花二首
?雨寒塘外萧条广隰中花逢秋至盛人爱水边红碎缬排霜叶纤蕤拂露丛尊罍不见赏留得伴溪翁莲踈菊未破野艶独敷荣濯水红缨细铺园步障平露寒偏发色风劲不摧茎采掇聊供饵丹房助气清
次韵签判张太博移竹
梁苑有修竹移来正得时新开一斋馆分植两轩墀璅碎青金影纤圆碧玉枝物应人共美性与地兼宜渐喜声成韵毋伤色暂衰宁因恶土变自与好风期窻闼常相对阑干不用施看怜朝露爽坐觉昼隂迟拟富非侯等亲隣见凤姿燕杯留几席画笔置藩篱护长防将折删枯欲更滋破忧谈将解化恐误仙骑节耸蛟螭骨苞翻虎豹皮竿长终劲挺根困任离披肯顾柯亭赏休思渭水持吟余毫亦健灌罢器频欹戴谱须书此淇园未羡之七贤尝伴侣六逸重犹夷缅继斯人躅如吹仲氏篪萧然发清思赖尔作良知
再和倒韵
新值苍筤竹欣欣若感知日隂纷展盖风韵巧吹篪幸对人潇洒兼依地坦夷二年官此者一日可忘之抱节疎仍密交柯挺复欹藂生相友善特立甚矜持长处苔微破看来露亦披凤姿聊侧翅蛇变但存皮莫作恂兵伐留为介杖骑雪霜饶欲冒雨露巳先滋初见犹齐架俄惊渐出篱中虚缘物性外劲是天姿比亩虽云少成林亦未迟庙丘当见采栝羽岂劳施鹊尾冠须制鵷鶵食可期拂云思栢悦盈畹笑兰衰任土前书贵名园此地宜纵难听嶰管肯学唱巴枝既许亲斋几宁辞局甃墀更烦勤爱护有用在他时
次韵签判梁寺丞阻水见寄
京府偕趋幕弥年接坐隅驽骀攀骥足鱼目混骊珠风谊敦贪薄吹嘘变朽枯交亲齐鲁卫政事拟阿蒲契合宁容间情通不鄙无邀欢困萍蚁较味賸蓴鲈气盛吞云梦文雄猎具区报投均缟紵应和念篪竽巢阁行观凤为裘伫荐狐世家传鹊瑞职业在鸿都耸壑方腾干乘风好纵舻一飞尝得志平步即夷涂见比亲琼树清如隐玉壶终当拾青紫讵止学盘盂少别如旬日相望似五湖荒郊逢辙涸激水待云肤窟穴增蛇鼠腥臊恶蚋蛄尊思孔北海釜叹范莱芜始见生蓂魄俄惊遶树乌初犹甘杞菊久渐厌粱苽昼咏依依柳宵看历历榆晨兴常过午朝膳每通晡闲逸输吾子驰驱属鄙夫无因随李郭长日想田苏沙涨舟犹胶【去声】河流轨不濡行邮才咫尺命驾只须臾坐俟聆金玉来应笑碔砆多惭昏钝枣难慕湛精醐安得生双翼徒然处橛株重吟赠我句足以豁蒙愚
谢太傅杜相公惠吴柑
任土吴邦果分甘故相庭累累朱实烂馥馥蜜筒馨玉液三重酿神丹九链形盘中堆火齐案上鬭铜钉玩比韩嫣弹飱胜楚子萍琼津融不竭尘虑涤还醒近比瓜称瓝休夸李似瓶南楼今匪贵东望亦虚灵盛乃长洲苑传之大禹经秋包千树富霜叶一林青荐味同饴露沦辉信景星租园输岁赋守吏占官丁贡罢中都府供先绿野扃缄封重篚袭道里百邮亭想忆金华宴须倾缥瓮醽同棃资可口与枣助延龄岂意殊方物频沾俗吏厅食珍时有媿拜赐敢遑宁顾乏齐瑶报宜追戴带铭永言难纪美应念思飘零
太傅相公以梅圣俞寄和建茶诗垂示俾次前韵
近来不贵蜀吴茶为有东溪早露芽二月制成输御府经时犹未到人家太官供罢颁三吏东合开时咏九华从此闽乡益珍尚佳章奇品两相夸
送句判官赴大理详断
廷尉咨贤佐谳刑辟书连上得翘英时推黄霸持平久衆伏儿寛定奏成尺竹泛疑资审劾惠文弹治要详精从来法吏多阴德勉务哀矜助圣明
府尹欧阳公以临书智信篇为贶谨以长句酬谢
八法能工世罕精帅钤多暇录遗经言称智信文毋害体具真行笔不停势似公权题殿壁心希逸少写黄庭下僚何幸蒙垂赠循览留为座右铭
次韵签判太博谢府公新诗墨迹
幕府雍容但省文笔精诗格两难伦临池得法毫端健击鉢成篇藻思新征虏雅歌追乐事兰亭赓唱掩芳尘梁王宾友邹枚在末至惭非赋雪人
次韵和宣甫叔父迁谪过都见寄
解组从戎五筦城壮谋期欲荡蛮腥数奇不意同飞将肺腑何因学卫青报国有心犹慷慨谪官无闷但沈冥竹林此日重相过高论时欣侧耳听
宣甫以栟榈茶刷见惠继之以诗依韵奉和
装橐分余具茶筒使拂尘制时工匪易得处赏尤频常与轮槽并宜为焙匣珍斋中延客语供办未应贫宣甫宿约见过既而不至翌日有诗为示谨次元韵
夙昔成嘉约朝来不见过出门非有碍掩室返多魔咫尺且犹尔分携将奈何徘徊延望久云际待金波宣甫随行有端石茶匣甚佳道中为仆夫所损某见之谓微瑕无伤?蒙送示有二絶句依韵拜答
物重齎轻岂易持何时登顿损瑰奇曾为什袭缇巾宝一见寒姿不忍遗
镌砻圭角制尤精岂为微瑕用便轻且赏岩珍终耿介休思人事有亏成
苏魏公文集卷六

[book_title]卷七
钦定四库全书
苏魏公文集卷七
宋　苏颂　撰
律诗
送沈学士守毗陵
使君四十五专城新向鸿都得请行高阁和铅人暂去秋郊驱弩吏趋迎兰陵郡邑今尤盛阳羡溪山古有名赋政优游多乐事东园应不负飞觥
送李留後赴镇天平
出拥朱轓就镇雄须句封国济亭东干旄光动奎躔外阃节权并鲁分中两绶鵰鹰纹异绣半符鱼虎佩兼铜朝廷慎重惟良选定有能声惬帝衷
送朱屯田赴辟成都
赞条初罢浙江回辟命还从蜀道来朱绂聊光新幕府乌星重照旧行台秋登危栈烟霄界晓望通闤锦绣堆乐职定应能赋颂知君堪继子渊才【府公端明尝镇余杭复之时巳在上幕今再登旧府实为盛事】
送黄从政宰晋江
泉山南望海之滨家乐文儒里富仁弦诵多于邹鲁俗绮罗不减蜀吴春怀章近辍枢廷杰制锦重纡学馆人岂独光荣生邑里须知美化浃瓯闽
送李屯田子震赴宛丘签判
交游情分十年余从宦差池後会疎远塞新归饶意气长年相遇倍勤渠登朝蚤卧郎官帐入幕还陪丞相车咫尺淮阳曹事简邮筒莫遣少音书
道元上人累示禅偈诗笔并诸贤赓唱见索鄙作因成短句奉酬
释子南宗秀囊文数见过灯分壁观後诗学宝书多摘句心游刃谈空辩注河儒林盛推挹风势张云柯
次韵宋次道学士重过礼院
斋居永日坐重帘共叹清才久滞淹诗格转精缘大手风情不薄早斑髯曲台论议于今美东观繙雠载世兼孤学尸官犹有赖繄君余润远相沾
判秘阁何龙图赴职燕集诸公同赋诗以纪出入之盛
一去鸿都岁始旬职更河澳与言纶出为戎阃蕃宣守归作儒林典颂人寓直重游唐丽正繙书还上汉麒麟参陪樽俎俱时彦独媿非才踵後陈
送职方赴天彭
晓鼔频趋宣政朝左符还领郡封遥三春车马踰卭阪千里帷裳布汉条蚤接朋僚情欵欵旧传词笔气飘飘西南留滞应非久可奈离襟重黯消
和丁御史出郊雩祀夕雨初霁
雩帝临初孟涓辰用吉辛肄仪慙陋学司直接名臣出从笼街驭时观避路人雨余鲜野服云霁变鱼鳞觚陛牲匏洁公卿冕佩轃共期严荐享上副圣心纯
和杨直讲寒食感怀
永日轻风起暝隂伤春情绪苦难禁流连节物游人意怅惜时光志士心桃李新芳添远思龙蛇遗事感悲吟知君退直饶欢趣每向尊前赏奏音
又和春日对酒
勌游城阙秖疎慵偏爱君家好事风後院按歌声不歇雕章得句曲方终欢来趋向诸缘息醉里情怀万虑空谁道广文官独冷未曾虚度一春中
再和
朱门罗绮竞珊珊未必儒官偏少欢随分管弦娱性尚等闲唱咏过暄寒幽人栖遁心非适夸者经营席靡安一絓利名均是徇能遗斯事更为难
送韩玉汝太博出守洋州
州封繁会逼梁嶓继世为藩盛事多遗德在人棠蔽芾旧游经眼树婆娑春生劒外壶浆隘花满褒中驷马过父老逢迎应善祝缁衣将入郑风歌
送集贤赵少卿出守淝州
行色光辉水国春龙函画弩菟分银瀛洲旧侣还挥袂淮甸诸侯半望尘【兼按一路甲兵】三品新緺垂若若两朱华毂去辚辚谁言贵仕犹荣滞二纪儒林最旧人
送若讷上人归衢州
应供何来此囊书谒紫宸清闲频赐对止观久谈真恳谢兰袍宠恩颁宝字新重还乡寺日学侣益归亲
和林乔年学士
高阁清寒夜未暝独持铅笔校中经灯残短檠人初静月上虚廊户不扃倚盖星河檐际直玉晨钟磬枕边听归来欲记通宵景怳若曾游上帝庭
馆西迎驾起居
一梢鸣跸啓重关广殿传呼趣就班瑞日初临黄盖外紫云先绕翠裘间和鸾音里趋翔过锦绣围中拜舞还共诧书林清近地彤墀咫尺对天顔
送邵裔员外尉长洲
洞庭山侧第新成门对湖隂水监明紫绶使君还政日彩衣仙尉拜官荣丘园自适亲心乐桴鼓稀鸣吏局清退食不妨晨夕养人生从宦此难并
和李子仪学士上元
倾都繁盛数宵中知是钧天第几重迢阙开筵纡警跸彩山张乐戏鱼龙月华高下随灯丽春色融和入酒浓拟逐胜游行乐去长年于事亦无悰
送襄州李观察
半符双节镇关东汉沔从来地望雄帕首诸侯趋道左题襟羣彦寄邦中江鲂鱠玉飱盘贵霜橘堆金燕豆丰心厌纷华欣吏职当时朝议宠民功
送僧务静还吴
琴诗清絶事静也两兼能技有知音许名因国士称【馆阁诸君皆有诗赠】故山何日别归舫待春乘却遂林泉适弦歌结旧朋
送都官辛七丈赴治江夏
官柳春来巳可攀使君旌盖驻江干远颁明诏恩优渥坐使环封俗阜安西塞山川余旧迹南楼风月有清欢幕中才雅今应盛暇日追游兴未阑
送薛宗孺通理并州
河东望族衣冠盛汉署潜郎阀閲优久擅才名宜治剧又分朝寄去监州民风近古藩房肃边候无尘戍役休元帅正求贤者佐得君应喜助咨谋
寄题宗室世泽太博修性斋
人情安逸或骄惛君子操修有本原结宇近同闲燕处题顔深警圣贤言游心最乐羣书富寓目无穷百卉繁治世右文风教洽彬彬儒雅徧宗藩
送唐安虞部赵侯
朱绂郎官领要藩西南胜处蜀江源若非阀閲才资美岂称朝廷选任恩路近烟霄经栈险山如锦绣见花繁郡民旧染文翁化礼教风流尚可论
送石舍人得告还蜀
寤寐家山谒告还锦衣驷马路人观逢迎喜识词臣贵行役谁言蜀道难江上田桑应不改里中牛酒欲交欢岷峨信美毋多恋盛典方资大手刋【公近被诏总领编修礼书】
又送石舍人
予告西还上宠优辉华行李照亭邮内朝簪橐虚严直故国山川想旧游一去秋光连栈道及归春色动皇州眼看景物皆清絶定有佳章到处留
送达夫同年殿丞宰吴江
尝夸吴会土风嘉新领铜章一水涯岂为江山游赏胜只贪晨夕旨甘奢鱼登盘俎霜萦缕苹满洲汀雪吐花旧令多才君继美松陵赓唱未应賖
送李屯田倅丹阳
西津秋晩度归艎新领监州建礼郎蚤伏能名动江左重闻謡咏入朱方部中句曲三茅阜境上吴门二陆乡官近仙都家在望锦衣此日倍辉光
杨君宠示嘉篇次韵奉和
江湖一别岁经旬携手重游上苑春华髪满头犹未仕少年得意果何人利名机浅贫奚恤道义交深老益亲清世怀文终有用穷途宁久困无津
送冀州向团练
河外诸藩卫帝居美君家世领鱼书旧传将略名尤重却过亲庭庆有余使节频烦民未息边庭清晏候仍虚惟宣圣主威怀德长使天声布斗墟
送仪州李太保丈
持节出西闉腰章入旧秦家传虎韬术朝有象贤人合闭关山月帷褰渭水春虏尘今向息正是雅歌辰
同吕缙叔诸君寄怀希用师
方袍为佛者学术以儒兼迹慕山林逸心从典籍潜白云中寄趣浮世外安恬遐想观书室焚香正下帘
送祖择之少卿学士出疆
四方专对昔难人今辍文章侍从臣万里光华宣使指百年恩信浃殊隣出关飞盖尘生路度漠轻车雪拥轮少别书林还隔岁归来期宴曲江春
送王广渊司门出守绦州
仕宦人言为郡乐名藩古有绦台雄居园幽絶刻樊记分国盛强歌晋风历览胜游千骑上坐颁仁政两河中当年谁似高门庆五守同时闲望隆
送句都官倅建阳
玉岭名都古越疆监州今用上台郎溪山絶胜神仙宅弦诵相闻礼义乡龙焙枪旗争早晩刺桐花叶候灾穰朝廷恤远频颁诏更倚贤能慰一方
送句湛太博通守汝隂
天汉南通颍水清新恩监郡赴官荣数舟旗鼓家人喜两岸壶浆父老迎暂试吏能收治绩蚤闻时誉伏朝缨十年京国同游者何日如君补外行
和陈和叔秋寒
夕雨初开霁晨霜已结寒增裘肌怯重对酒面生丹急节惊收潦归心念采兰昕趋更清栗委佩缀公桓
又和蔡子直
官局诚俱冷交盟信不寒风霜两鬓白冰蘖一心丹未剖方州竹犹薰画省兰北宫陪论定应似汉丁桓【章帝诏丁鸿与桓郁等于白虎观论定五经同异】
又自和
一入石渠署八逢霜树寒任讥书尚白不废研磨丹骑省愁看鬓骚人兴佩兰壮年几已过游乐谢曹桓即席分得秋字送张吉老学士移使京西
赐对中楹喜暂留驻旌聊复到蓬丘朋游少别三周岁尊酒相逢半白头频拜恩光龙铸节屡宣风力隼横秋二邦已见澄清效更尽寛平缓主忧
和陈彦升学士九月校书怀旧之作
京国重阳册府家正披坟史猎菁华思飘昔日龙山帽阻看残秋上苑花【近罢东园赐宴】怅惜岁华霜染鬓滞留归思角生车自怜高阁穷年业青简刋雠未有涯
送张中正先生归庐陵
白首师儒学愈专未应褐博慕缨鲜离羣旧友青云上负笈诸生绦帐前京洛风尘销客袂江湖春色趂归船飘然无复羁名累道信乡闾足谓贤
二月晦日过范景仁舍人留饮联句分夜而归
闻道星轺税鞅鞿朋游相继欵斋扉正当春霁园英富况值时清谏疏稀共喜开顔论雅旧须留持酒玩芳菲属酬新句尤欢纵不限严更未许归
和宣甫叔读白傅丁相诗集
二公清尚固难偕迁谪襟怀亦洞开得志已观邪与正寓言宁校福兼灾恬然委顺诚高识展矣文华信雅才珍重佳篇堪继美咏歌中遣待时来
次韵和丹阳裴如晦学士寄示与蔡子直陈述古唱酬五篇
登瀛忝继唐词客补郡仍陪汉望郎政事将何攀邵杜声名空贵蹑王杨
三贤领剧缘才选拙者求闲属倦飞幸得汝阴当僻左无能尸禄衆应讥【二篇自记得继三君之出处】
紞鼓吴门彻曙开郡人还喜邓侯来政成岁稔庭无讼谁伴南园举宴杯【上子直】
当年二邑弦歌洽所幸诸生簦蹻随此日毗陵流美化风流应似赞皇时【李赞皇栖筠治毗陵首建庠序自此岁贡孝秀为得人今述古临郡亦留意学校故以此议上述古】
惠爱昔曾留二淛能声行复表三河更传骚雅联编富可是江山助思多【上如晦】
次韵刁景纯学士将至郡见寄
偃伏声名三十年当时伦辈有谁前曾随贡籍逢标鉴更向词林接俊躔上馆久违牵梦寐归舟将至想神仙襟怀旷达应如旧迟对清尊一问焉
和梁签判颍州西湖十三题
涵春圃
桃李阴阴一水涯因人封殖更繁华湖光凝碧花飘锦春物惟应此地嘉
射堂
射者如仁求审固美哉成室序朋俦今时宾礼存无几舍矢犹堪一献酬
碧澜堂
北渚清泠十顷波偶来凭槛意如何且观秋水蒙庄论休听沧浪渔父歌
野翠堂
郊原西与莽苍连隔岸人家小径穿满目风光杳无际柳如山色草如烟
西湖
椒择疎源势不休绕城冰玉湛寒流鳬鷖容与菰蒲乱占得江湖一望秋
飞盖桥
朱桥矗矗两园间湖水平时柳可攀车马等闲湖上去游人常踏月中还
临胜阁
近郭溪流一衣带中流鳬屿小蓬莱西园胜事凭高尽到者踟蹰不忍回
清风亭
广寒宫殿诚夸诞消暑楼台久寂寥未似虚亭面空阔时时清籁濯烦歊
撷芳亭
春来何处最花繁湖水西头百亩园无限游人折红蘂可怜桃李自无言
四望亭
高亭春望思无穷千里人烟指顾中比屋如云浓被野颐颐醇俗乐时丰
去思堂
丞相临人以惠和三年乡校起弦歌至今旌斾曾游处犹道当时乐事多
西溪
夹岸垂杨展绿阴倚空庭树照波心游人不泛西溪水岂见囘环野径深
女郎台
荒台孤映拂晴霓曾是诸侯筑馆基一郡人夸最高处年年长作会春期
苏魏公文集卷七

[book_title]卷八
钦定四库全书
苏魏公文集卷八
宋　苏颂　撰
律诗
送祖印忠师南归
扰扰京华客营营不自闲胡为丘壑者亦到市朝间孤月无留影归云靡定山东南清胜处羡子一舟还
和朱纯臣兵部上已锡宴
故事修春禊恩筵啓凤林风光来莽苍和气动幽沈六豆分肴贵千锺酌醴深执兰游洧水忘味听韶音鳬藻羣官意云天上帝心叨陪宴湑召非服愧华簪
又和内院海棠
华萼相辉采翠重几番浓艳九春中根盘省闼偏含润影拂隣墙暗逐风繁若百枝然宝炷深于三入染纁红诸君赏咏时连属珍重多才好事同
次韵程公辟暮春
日日寻春春欲还园林游兴未应阑间关鸎啭冲牙韵烂漫花开历绿团须信马蹄随处健肯教金盏暂时亁休惊节物频更换适意欢娱定一般
再和暮春
黄鸎初啭燕新还林馆清虚景未阑瓮拨金膏倾臈脚封开绿绢试春团条风吹笋苞犹嫩谷雨催花色渐乾若待休闲频燕集牵拘人事恐多般
再和
十分春色九分残计日追游至夜阑月照余花光烛烛露垂新叶影团团壅【平】焙萱背尤宜厚汲引荷池莫放乾看即熏风催暑景要须佳玩两三般
再和入省宿
雕龙辞辨干时才重赞甘泉屈壮怀被拥绫香归汉直食荤忘茹似顔斋【公辟多素膳仍好诗】休嗟簿领书堆案况是鸿鸾序渐阶公论共推资望久春云高步信难排
和北轩薜荔
分得岩枝带藓文壁间延蔓密含春【元韵私称不便借上字用】摇风似展垂云翼和雨疑骞化浪鳞寒对竹轩陵霰雪静陪犀柄辟埃尘省闱不比山河远休拟灵均咏若人
和清明後一日游西池
万家供帐集西明彩舰芳林酒屡行强对莺花无奈老时闻歌吹不胜情轮囷佳气城头近烋噢清风语下生休沐傥闲须数往水边庭际解朝缨
行次塘堤
淼淼寒流千里余带城襟垒似江湖侯王设险古未有夷狄窥边今遂无数郡营屯归耒耨万家生聚利菰蒲长堤不絶才如綫南北冲冲是坦途
登雄州城楼
三关相直断华戎燕蓟山川一望中斥堠人间风马逸朝廷恩广使轺通岁颁金絮非无策利尽耕桑岂有穷自古和亲诮儒者可怜汉将亦何功
接伴北使至乐寿寄高阳安抚吴仲庶待制
道路传闻北守贤就中清尚是河间辕门卧鼓军无警幕府赓歌笔不闲只合论思居禁闼岂宜留滞在边关宁容旧客升堂室拟请新篇满箧还
和吴仲庶待制见寄
几日风沙结襟袖忽传嘉惠眼重开交情不改乘车约和气先随掞藻来元帅本由诗礼选行人愧匪语言才相逢且喜论平素若校文章未易陪
冬至日瓦桥与李綖少卿会饮
使传驱驰同被命边城迢递偶相从风霜正急偏催老岁月如流又过冬方念去家千里远无辞沈醉十分浓须知此会洵堪喜北上河桥便寡悰
和王临谢寄蜀牋双井茶
铃合优闲斵句新客亭传诵慰驰神诚知撷露敲冰陋岂敌挥毫掞藻春固乏琼瑶酬错宝多惭鱼目换骊珍近来闻道谈机迅更恐难当彼上人【来书云近于真如妙用不敢多谢故以此答】
和李少卿寄吴仲庶
延阁儒臣出抚边指纵沙碛坐挥鞭歌謡早已留南楚唱和今还到北燕【皇华诗皆是与使僚诸君赓和】使客过从车结辙耕夫安佚土开阡更将佳句刋斋壁留作河间故事传
和吴仲庶寄李子仪
五纪修戎好重关四向开村郊纵牛马战地长蒿莱过客朝连暮征轺去复回元侯勤主礼一一倒瓶罍
和李子仪寄吴仲庶
并驰絶塞待燕隣喜过重关值故人阔别经年劳远梦留连此日奉清尘威行列郡连营肃恩浃诸戎异域春愿学子云承汉诏未央宫壁颂功臣
和李子仪瀛州借马寄安抚待制
塞草黄明畜牧肥外闲千驷气增威权奇毛骨森相映騕褭精神动若飞暂借行人持玉节屡陪方伯展朱旗料君早晩趋严召安稳乘归从六騑
和北游
衔命初开朔土游故人威重肯回眸旌旗在列千余骑棨戟遥临十一州令尹投兵方秉羽羊公临塞但轻裘诸贤酬唱无闲日卷轴今应束两牛【李白诗云诗裁两牛腰言其卷大如牛腰耳】
和吴仲庶龙图寄德仁致政比部二首
道骨仙风擅世华肯将璠玉混泥沙潜郎未老辞朝路傲吏归来学道家逸似子荆将漱石清如中散本餐霞应思平日市朝客缰鏁拘挛正可嗟
再和
勌游城阙厌纷华一棹南归出白沙簪绂弃来如释负山林到处便为家流泉绕舍锵金玉仙饵盈盘泛露霞珍重宗英嘉隐操远裁清句重咨嗟
某忝被给札之召伏蒙景纯学士文文宠示嘉篇且述早岁先人试职之日尝亦相遇于政府感怆不巳辄次高韵
先友勤渠庆得时相逢仍在右垣扉负山徒荷君恩重起草多慙笔力微早岁应门叨赏识几年聨襼接音徽雕章华藻蒙褒贲知我从今不患稀
景纯学士文丈再录早年见庆嘉篇重用前韵奉和
载世交游共一时立朝几见盛门扉官班早合登青琐星象俄闻返少微曾向瀛仙陪雅集更同绵蕝讲鸿徽江干千里劳魂梦常恨平安信息稀
与次道集贤谏议元素翰林赴冲卿枢密谏议见招宴会同赋
江淮罢郡许归朝台阁重来鬓渐凋内禁羣英容接武西枢元弼记尝僚当年巳絶坐中礼此日犹蒙客右招衰病无堪还自慰交游相继上层霄
用诸公本韵各和一篇共三首
早陪鵷鹭侍丹闱旋见夔龙陟近司西阁屡观新诏草东曹犹记旧文移半途霄壤成分异几岁江湖役梦思席面故人皆?重可怜顔尉独厖眉【右用冲卿枢密谏议本韵】二纪书林得并迁外沈俱喜在樽前非才幸复登羣正大笔犹稽直五甎欣听友声同伐木坦忘情类似虚船白头光景尤须惜乐事相逢且豁然【右用次道集贤谏议本韵】继踵螭堦入右垣曾参何敢望渊骞【某向忝右史陞西掖皆承元素旧缀唐人论曾参以後至故不得预十子之列】复门重庆登庸命枢合仍陪话旧筵贵贱交情都不改始终风节固难迁公卿平日推高誉朝论今谁过邓先【右用元素提举内翰本韵】
寄题傅钦之学士济源草堂
大形南址直河津君有茅庐泲水滨苍翠入檐藏絶景潺湲绕舍隔嚣尘久游台阁忘声利长忆渔樵狎隐沦待得功成年至日归来不负故园春
寄题蒲传正学士清风阁
阁倚青山书满堂门齐通德里高阳传家载世惟清白教子何人似义方班嗣一丘虽道卷刘商七业已名彰他年驷马充闾贵须信文儒泽施长
寄绎经清衍大师
辇寺栖迟不计年衡门无异对林泉试闱给笔频辞命绎馆翻经屡奏篇九陌尘埃方外境六时香火静中缘思陪丈室谈名理自愧常为俗累牵
送王彦祖学士守毗陵
黄州终始宋名臣载世逢时见裔孙赐第中宸跻甲等迁官京寺出殊恩文章已复光儒馆风节应须继祖门坚请麾符知有意聊将慈惠振元元【彦祖皇佑中擢进士日仁宗皇帝以名臣之後特陞甲科其後考课当陞评祝中旨复令优迁】
和王察院竹筱巷阻风七言
闻道扁舟下迅湍怒涛惊浪拥前滩岸迷津际居无定人隔过从意少欢风信未囘聊对景岁华将暮自凌寒君才一日能千里直上青云亦未难
冬夕会诸同僚与税舍弟郡斋饮话通判欧郎中以二絶句纪事见寄次韵
弟兄叨郡两淮间宾友衔盃午夜欢喜听话言消酒力更钦风义敌霜寒
立朝才薄幸潜郎出守恩优便养堂赖得同僚借河润坐令尸禄荷龙光
次韵蒋颖叔游西湖入南屏山
楼台高下满仙风疑是蓬莱象帝宫湖面涵虚云漾漾山腰藏景石珑珑松筠影出红尘外锺梵声来碧落中薄暮将归起余思落霞飞鹜正横空
寄题吴兴墨妙亭
汉唐遗刻在江干右史殷勤辑坠残剔去藓文人乍识传来墨本字犹完六书体法从兹辨二费声光遂不刋何必临池苦萦思燕闲时得坐隅观
和欧阳永叔少师会老唱和诗三首
得时行道贵知终猛退如公世罕逢掷弃浮名同敝屣保全高节似寒松文章千古追谟诰勲业三朝镂鼎钟见说新堂频燕会故时宾客定相容【公尝见约异时颍上相寻某亦有意乞麾以依旧馆】
右寄汝隂少师
富贵功名已两忘望高嵩华量包湘还家傲似蒙庄子定策忠于汉霍光远访交亲情益重共论诗酒兴偏长园亭继日休车马却悔多年滞庙堂
右和南都赵少师
出守尝希阮仲容剖符仍继夏侯公【汉剖符封滕公为汝隂侯】金华旧侣三贤并绿野先归二老同宴会莫如今日盛唱酬还有古人风自嗟流落江湖外不得尊前听燕鸿【故相临淄公守颍日有燕鸿等歌词五阕】
右和汝隂侍读
送丁郎中守江州
南朝兵马临江镇圣世麾符守土臣此日风声动湓浦早年名誉浃淮隣【君前此倅齐安】琵琶昔有天涯曲今无境外人退食优游多胜赏盃觞不负庾楼春
次韵葛大卿题江氏寒光阁
溪凝蓝黛合双川阁在千岩万壑前漱石我思清病齿倚琴谁共听流泉云生北岭横空白春入东郊一望鲜况是江南风物好待君重咏四时天
次韵柳郎中二咏
蒲条围坐雪添瓶侧理糊窻炽炭明常对图书堆四壁却思裘褐胜双旌道心生後安休息事局闲来怕践更睡足定应输杜守穷愁何必学虞卿【地炉】
百幅敲冰密属连寝甘谁复诮便便心闲好隐忘言几官冷宜铺坐客氊乌布任寛忘道韵绦纱徒侈怯霜天休嗟抛掷缣绫贵据榻犹胜枕杫眠【纸帐】
苏魏公文集卷八

[book_title]卷九
<集部,别集类,北宋建隆至靖康,苏魏公文集>
钦定四库全书
苏魏公文集卷九
宋　苏颂　撰
律诗
次韵林次中察院经过南都见寄
都府曾为入幕宾玉符重忝守藩臣几年流落甘闲散平日交游半要津簿领沈迷千虑耗鬓颐衰飒二毛新圣恩休养深知幸厚禄华堂许便亲
次韵次中寄莘老学士
曾见台乌朝夕飞尚稽双凤浴天池远方随牒应难久同好弹冠即有期佐幕暂来光右席【莘老屈佐留幕】还家聊去植芳篱【次中还吴葺居】睢阳老尹钦才望待看同升赞盛时
又和次中答莘老见招
近甸无辞暂驻车吴门虽好隔重湖且尝竹苑迎霜兎休忆松江上钓鲈老见交朋尤眷恋醉吟风月好踌躇广陵喜得贤宾客簪履光华胜瑇珠
次韵久雨言怀
久雨涔浃甸圻层云晻暧压城低沈灰将恐鼃生竈负土深防蚁漏堤【汴流泛涨府官防河】避冷竹牕烘炭兽【今岁早寒九月拥炉】祷晴琳馆抗旌霓知君方欲行千里早晩残霞却照西
次韵奉和次中叙别
嘉句连篇惠好音媿无琼玉报南金几年漂泊离羣恨此日逢迎话旧心气类自应怜茂悦世情谁复拟高深且将怀抱还尊酒莫为思归动越吟
次韵刘莘老学士惜别言怀兼呈次中察院二首
梁园寒早雪霏微亲友将分一棹归客舍萧条风送柳离筵凄惨酒沾衣霜台二妙君相继幕府三端我所依况是汴渠今不涸留连犹得奉音徽
再和
诗侣方逢梦与微【白公书呼元刘为梦微盖相亲之厚】摅怀未尽遽言归正思玉鱠将登俎应笑缁尘又染衣金石交情知不改辅车形体自相依何时得遂江湖乐簿宦牵羁甚纆徽次韵蔡资政荅朱寺丞惠千叶桃花菊
分得穠华质依然苦薏香繁红如上苑【京师近多红菊即此类也】密蘃胜南阳不用寻根叶须留过雪霜殷勤送东阁聊荐百年觞
送洞霄宫王文玉学士归吴
仙都补吏向天涯归棹南游事事嘉冬课洞庭千户橘春尝石缝一枪茶蓬山厌直抛铅摘公府伤离念棣华二纪编酬老朋伴何时相逐访烟霞
林次中示及追和浙西三贤述梦诗其间叙卫公事几尽辄拾其遗逸再次前韵
曾览三贤述吟哦日几遭文章追李杜赠荅拟刘曹二相逢辰早中山擅价高才华固相若光焰实难韬智决推安邑超腾自髧髦武谋家府秘晋祝史君褒任重函牛鼎投虚剸兕刀内庭才视草同列便栖毫夷夏欣寜谧揄扬颂戢櫜台乌栖直舍廐马借拳毛对数开宣室忠逾谏馆陶丝纶长庆制奴仆楚人骚双节分千骑沧波看六鳌带垂金错落服赐锦葡萄忧国常箴衮延宾罕置醪韦平门素贵周邵职奚叨在镇民除瘼还朝雨润膏星霜恩感旧休沐事忘劳去蠧过蟊蠈防仇甚猘獒躬仍主戎索手不释书绦相以父年入权因主眷操神锋虽爽爽灵府亦忉忉乌岭无遗镞维城独赠?风波消横议枳棘奈羣豪既悟方城语何由别墅遨间言多斐贝闲地少蹊桃世路山川险愁肠氷炭熬两朝空献替万里孰呼号都为尤权势终令触怒涛灾屯疑是马朋敌目为牢伊昔来江海频年泛棹篙再违文石陛三拥浙西旄梦觉魂应断诗成首重搔缄封寄僚友往复走轺舠残漏传军柝新流涨郡濠所怀存北阙有志念东臯岂谓投荒裔从兹解袠弢平泉遂榛莽甘露渐藜蒿像寄浮屠宇香焚过客艘依然见尘迹流恨水滔滔
留台蔡资政见示嘉章且有花时之约忽蒙除代恨阻亲依因抒鄙怀仍依元韵
清羸躬现疾出处道还周当轴谐人望谋边缓主忧庄环聊造适伊鼎待烹羞见约高斋会将行尚少留
和府推官冬菊
经冬寒菊巳离披梁苑残英尚满墀尊酒还思元亮醉秋香又过子愚期寻芳意思人尤厚耐冷枝条土所宜【睢阳土最宜菊】墨客有谁偏好事留将乐府着新辞
七言二首奉答签判学士
两篇华藻敌南金辱赠应怜旧赏音平日所知谁莫逆老年于事巳无心云霄路在看君上诗酒盟寒且共寻屈指当时文学士谁知扬子思湛深
常爱君房言语妙仍钦叔度德名高受厘宣室行膺召置酒梁园喜誉髦辩博方亲谈衮衮别离俄起恨劳劳临岐更辱殷勤句衰拙何胜异日褒
解秩西还夕次葛驿二通判与签判学士留府诸君远出饯别情至礼勤辄成拙诗奉谢厚意
远行车马出西城风义相高一府倾留幕经年叨主诺邮亭终夕困飞觥人烟数舍将归路霜月三冬怆别情政拙自慙无惠爱尚凭河润慰羣氓
七言送林次中南归
何事频思江海间清时美彦未应闲襟怀旧贮纵横术献纳尝开咫尺顔吏隐尚劳趋幕府郊居毋苦恋家山蓴鲈正熟虽堪爱羔雁相催又北还
和次中双庙感事
天宝黎民困贼庭杞城睢社势相形四公百战期殱虏数载重围不啓扃当日捐躯全土境至今遗貌载丹青行人安得侵松檟樵采从来禁有刑
某忝命守余杭杨元素内翰洎两禁诸公出祖佛寺席上探韵赋诗以宠其行某亦分得留字【时李承之待制帅延安】
内阁临边贵銮坡主席优赋诗嘉赵孟载酒饯韩侯何幸江城守容陪禁序游烟霄慙久隔声气荷相求笑语随春煦欢酣永日留百分传醆斚五熟荐包羞西望千兵盛东归两桨浮感时嗟老病去国动离忧遂别青云友重为沧海州应怜旧簪履犹着故巾褠衮字荣褒宠琼琚乏报投惟将夸远俗歌咏入吴讴
次韵奉酬签判吕殿丞燕集西湖
江海为藩地絶尘湖山寻胜坐邀宾消除袢暑忘三伏追忆曾游隔五春极望林峦横紫翠旋供肴核剥青皴常时欲到喧嚣阻偶得相陪似宿因【王沂公喜延宾客尝与一道人清话甚久公曰平居尝苦少暇今得相陪终日无事亦似宿昔因缘耳】
走笔奉酬签判殿丞游思上人院
坐合何时得少休羡君乘兴喜寻幽每逢幕府文书简便作湖山佛寺游岩畔挥毫传丽句林间炊黍饫香羞会须偷拨闲忙日更上高轩看碧流
次韵奉酬通判姚郎中宴望湖楼过昭庆院暮归偶作
山半楼台遶曲堤水风当夏却炎威常思徧览前朝迹自恨劳生暇日稀偶到上方凭槛久怳如员峤蹑云飞白莲旧社空遗址有几人从此路归
再次前韵
岿然华屋四开扉经构初凭佛大威【元名看经楼】最是一州孤絶处不因嘉客到应稀凌虚自觉云梯近销暑聊将玉盏飞人士莫嗟山简醉犹能倒着接?归
再酬三次前韵
千里江山昔霸基百年文物憺皇威闾阎栉比于今盛塔寺鳞差自古稀极目烟霞时显晦忘情鱼鸟自?飞何须远慕嵓居者乘兴还来兴尽归
和签判早秋见寄
沧海西垠淛水头人生不到负吴讴剖符何幸来都会坐合俄惊陟夏秋每按吏条慙汉诏未丰民食念箕畴所欣幕府多才彦樽俎时时接宴游
次韵杨立之十一官府馆二篇
固无政术効前贤又乏诗名继乐天连岁出藩居善地何时负郭有良田回风巳隔三山路讲德难偕四子篇满目胜游都未到且将图画与人传【予到郡值灾歉涉五月尚未暇游山】楚客登临悲素秋感时风物自飕飕潦收远水清堪监雨过羣山翠欲浮月露往来羇旅恨仓箱千万里民讴鬓毛衰飒欢游少珍重嘉篇写我忧
次韵杨立之怀旧
秋卷昔观宾同游上苑春归轩今取道共食浙江珍俛仰周三纪文章了十人穷通不复问一以付天均【立之庆历初与予塲屋相遇因留馆敝居】
次韵杨立之赠京
小子方承学初心未见功雕虫徒好赋舞象仅成童率尔多慙路师哉远慕雄颛侗如可教丈席冀趋风
和钱塘周寺丞游南山
两寺临湖共一山名传四五百年间台前康乐飜千叶井上仙翁链九还挂壁空存游客咏掩关都属野僧闲欣同僚友寻幽趣嵓石云萝永日攀
和兖弟到郡先寄
虽非禄厚与官尊多幸名都遂出藩访旧遍游江北路提封连接海西门六年往复头先白四郡推迁席不温衰病早宜归畎亩君恩未报自难言
苏魏公文集卷九

[book_title]卷十
钦定四库全书
苏魏公文集卷十
宋　苏颂　撰
律诗
观潮三首
海门双峙隔沧溟潮汐飜波势若倾万叠银山横一线千挝鼍鼓震重城来无源委逢秋盛信有盈亏应月生今古循环曾不涸谈天闳辩岂能名
尝观七发论涛篇比物侔形恨未妍声入闾阎家十万势陵组练甲三千冯夷海若凭深险种魄胥神竟後先纵使风波能鼓怒终归漩澓作澄渊
横江白浪涌崔嵬应是波神羽卫来陛戟百重驰道远舳舻千里峭帆开缓如积雪飞霜路急似砯崖转石雷惟有东西争渡者暮还朝往任相催
次韵和前漳守马郎中三篇
游山
西山高下极深幽十里清波一棹游喜逐御风真造适徧题僧壁更迟留松间觅径因穷险亭际披云尽露秋却羡官闲无检束徜徉何异五湖舟
碧波亭感事
华堂直北望云烟劳远勤归此待贤下榻喜逢徐穉至登舟常羡李膺仙知君将奉三年最感旧曾歌一夜怜红粉若能留客醉不辞飞盏共陶然【郎中屡话陶尚书奉使至此事迹】
续观潮
江臯空濶见东溟两讯潮随远近生夹岸炎天迷雪岭居人晴日骇雷声客帆朝暮乘风去渔罟东西逐浪行尽道波神久恬静应缘四海正清平
次韵钱塘周寺丞狱空
网踈由世教讼息偶年丰圜土无留繋黎氓识变风时方还治古令欲训民中宣布来千里兴行自一同吏寜嗟画地书亦简司空共对承平理惟思尽至公
和兖弟游湖上诸寺二首
丛林四百见州经尽在钱塘旧县垧十里湖光连北郭千寻嵓翠遶南屏松间幽径迎冠盖竹里飞泉入户庭胜境无因朝日到羡他禅伯老林扃
湖山不到每驰情与客逢迎暂驻旌鹫岭飞来询慧理龙宫吟就续延清僧房有竹循门见磴道攀萝尽日行交臂晤言欣得侣上台专使对仙瀛【韩君着作丘君节推皆被命专干使事与明州梁况之学士同会】
和兖弟与梁况之学士同作四絶句
南山到处待挥毫逸似凌云羽翮飘好着碧纱笼寺壁更将金刻置岩标
右纪况之学士题壁
偶陪嘉约出重闉自觉超然隔世尘若欲遍游山下寺直须经岁驻征轮
右呈况之常叔立之
湖上归时暮气侵松香花露拂巾簪万家灯火沙河里月色相和廓暝隂
鄞江东望水连空越峤明峰几万重谁识此行多乐事挥毫一曲饮千锺
右二首并和况之元韵
次韵兖弟忠懿王祠
五君相继擅吴方坐视羣雄取乱亡侍子奔驰先入贡隣邦旅拒独勤王岂惟佛利传遗像自有孙谋袭懿芳应似窦融归汉日功名累世到瓌章
漳州知郡郎中见示旅次感事辄次元韵
江干邂逅再经旬每挹清风叹絶尘链得轻躯同槁木养来和气胜阳春官闲不废修金诀功满终须礼玉宸自顾衰残多俗累何时方外去相亲【郎中留意丹术有年矣】
次韵签判同登介亭
纷纷尘事厌烦冥何处能令爽气生簿领欲迷头不举烟霞才望眼偏明门临沧海千重险地压高丘一再成若论三山方外境须将此地拟浮瀛
次韵和钱穆甫答签判殿丞临安道中作
吴越开基旧土疆监山仍是种瓜乡七朝赐履加尊宠五世苴茅奉宪章里社依然题昼锦昆云不絶佩鞶囊人怀余德能封殖犹有当时似盖桑【武肃起临安并吴越嗣王历五代迄本朝皆加策命故宅为院至今宰木犹有存者】
次韵叶希虞秘校同游天竺寺五絶句
蜡屐终朝践石苔飞鸢不动絶尘埃片云忽作人间雨尽道灵山应祷来
鹫峰何代落山隈每到须清一世埃叹息俗缘常窘束半年才得两回来
山半僧轩四面开下看城市一浮埃此间真趣谁能辨飞鸟空中自往来
丛林涧水尽萦回嵓室云房不染埃若使此中容小隐会须卜筑赋归来
槛前常有施生台窗隙都无野马埃掩室道人偏得意经年未省入城来
和许秘校同游雨天竺
柳浦重城忝建旟旧吴星分斗牛墟鹫峰遗迹奇难状大士灵光应不虚游伴偶陪宾结驷肴蔬深愧食无鱼【是日素膳】高谈终日穷幽赏俗虑尘襟顿释除
和签判郡圃早梅
绿萼丹跗炫素光东园先见一枝芳凌晨霜点铅胡粉满槛风飘水麝香味入和羮来傅野声随边角动渔阳山亭最好通宵赏微雪相辉映月廊
和安上弟游湖山诸寺二首
四百僧居胜沃洲北连高岭万松稠似将天下江湖景都作云屏置一州
十里湖山遶四门游人朝暮隘重闉楼台远近连郊郭到处皆为水石隣
和棁弟矮松寺留题
曲干隐腾蛇樛枝展翠华何年乔岳种移植法王家得地烟云润盘根岁月赊纵横齐殿角偃蹇拂檐牙数粒宜充酿收黄好代茶风生惊砌鹤日照乱城鸦墙仭高藏节河津暗长芽息隂人接席题壁字如麻?类眠梧隐攀疑抟兽拏宫槐低可并谯桧大无加虽异明堂柱终同象载车殷勤与封殖莫使溷尘沙
和安上弟雨雪应祷絶句
霰雪为霖近浃旬江湖清气压冬温应时岂是诚能感作物宜同易画坤
和安上弟雪中登介亭
滴沥泉池乱蘃珠悠扬僧壁点赬糊登高偏见远山好万瓦参差篆玉符
次韵姚倅正月三日游山道中口占
车马西郊踏晓光城隅一径遶羊肠泉流带雪添膏脉山色逢春变鬰苍云外楼台晴挂影风前松桧远飘香仁祠久祷蒙嘉应预庆农畴岁袭祥【是日彦圣祷上天竺】
次韵祷雪有感
终过元朝欲首春条风先度海东门寒凝一雨成飞雪泰长三阳应上坤疵沴渐消和气满咏歌频发味言温人情共喜年光好不向樽前未易论
次韵晁美叔游山见寄
巳践修涂到急流暂回俗驾喜同游名为外物知难必学悟无生信若浮【美叔近留心禅观】骚雅深情追李杜林泉高兴拉巢由迟留更爱灵峰境青桂风来不待秋
奉使还至近畿先寄史院诸同舍
书林轻别紫云边【史院在燕殿南】轺传重行北斗间正类子卿悲异国不同太史访名山【次道出相台正仲子中祷衡卢安中谒告淮浙邦直案刑京东虽经出入皆有山河之赏与使异域不类也】鞍韂腾踏双腨重风日煎熬两鬓班待得使回繙旧藁只应新例又刋删
其二
倏忽经冬又涉春年光冉冉暗催人要荒一去三千里晦朔俄惊十二旬絶代方言空问俗蓬山直舍巳凝尘汗青何日成书去头白常慙窃禄频
和宋次道戊午岁馆中曝书画
鸿都清集秘图开徧閲真仙曁草莱【是日诸公观画尤爱梁令瓒题吴生画五星二十八宿真形又谓淳化丰稔村田娶妇图曲尽田舍佚乐之意态】气韵最奇知鹿马丹青一定见楼台【韩干马东丹王千岁鹿荆浩山水屋木皆为精絶】宴觞更盛华林会坐客咸推大厦才久事簿书抛翰墨文林何幸许参陪
次韵孙莘老司谏见寄【来诗云闻有修史之命而作比至而予出守濠上矣】
虽非文史足三冬岂类无心但有胸曾读丘坟叨典领再分符竹荷矜容君恩欲报微萤爝亲禄方营苟釡锺平日交情今楚越徒劳瞻望景山松
龙舒太守杨郎中示及诸公题咏洛阳新居见邀同作辄依安乐先生首唱元韵继和
仲长买宅近高山饶得羣芳不费钱地接伊浑宜水竹门临嵩室足云烟未抛簪组真朝隐更有田园即世仙满箧新诗俱大笔凿楹留待子孙传【抱朴子有住世神仙】
次韵林次中九日都下感事二首
桃杏初开巳去家又逢兰菊绽新花感时谩缀茱萸佩惜别应怜棠棣华【次中是日别雄倅令弟归】迢递宦游来日下悠扬归思遶天涯一尊重到平津合惆怅文窗旧绿纱登高能赋属诗家况值嘉辰对菊花乍感商飈流素龠故摛鸿藻艶春华边关礼命行看至淮海归期亦有涯早晩霜寒侵旅榻又悬复帐换青纱
次韵致政华殿丞怀旧见寄
佩韘相从四纪前鲤庭论契荷忘年文如潘陆倾江海学造重黎絶地天簪绂弃来名巳厌乡闾归後乐应全冥飞尚隐樊笼旧未副初心愧昔贤【天圣中先人宰无锡某生十二年矣初为举业与宣卿接陪砚席不以年辈辽隔论议无间蒙益尤多一自暌违南北深阻追怀平昔不觉怆然】
和孙节推雪
腊催时雪到江涯云压寒空凝不飞台榭风光先有意山川秀色远相辉人怀姑射清难见诗似阳春和者稀闻上高楼寻胜赏缅怀嘉尚重依依
又两絶
江天惨淡物华新四望漫漫起玉尘但怪长衢已盈尺岂知闭户有高人
看雪宜临广路津年年光景见长新不知滋液功多少且慰东臯首种人
又和十二月十一日雪
腊前寒雨巳为霖一夕皑皑变暝隂春圃暗惊花萼早客舟偏觉漕渠深都无车马尘过眼唯有尊罍酒惬心共喜时和成美岁预知氛祲不能侵
方公说通直见示与小子京和荅棋诗四篇因次本韵继蒙宠惠前後凡十五篇牵强奉答
思涌如倾潮汐池才高早契圣明知【丞相荆公昔荐才美即时召对擢使江西】省中一语开天意江表三年得吏师通旧辱投文举刺可人欣对费禕棋更观丽句贻初学岂谢韩公荐士诗
衰病常求饮上池药投坚痞苦难知【某久苦腹癖汉晋方书以服药应病为知】闲挥绿绮歌三乐静玩韦编诵九师纵有文章忧瓿醤剧无机智懒行棋【淮南子云行一棋不足以见智】爱君高唱多才思撩摘羁怀入小诗
久从闲僻向沧池忽见嘉宾喜可知触热正烦思美廕卧疴方苦遘良师欲留尽兴时须饮要取忘忧祗有棋二者已欣陪造适解颐仍得鼎来诗
和前三篇
其一
孟郊篇什况咸池【唐人题孟郊三百篇为咸池集取退之作诗三百篇杳默咸池音之义】夫子文章我所知岂特曹刘同品目固将苏李是宗师语如转弹逢真赏【事见南史王筠传】喻到鏖兵诧国棋所集若携归阙下诸公应序盛山诗
其二
山公偏爱习家池每出游时醉不知既见国侨如旧识何须阮籍乃吾师亭边菡萏铺新锦水际闾阎近布棋欲作宣城十日饮留连梦得似敦诗【刘禹锡赴历阳崔羣在宣城以书招云不十日饮不置子】
其三
百雉金城十仭池天声遐憺远戎知剖符但报三年政推毂无劳六月师胡马逸归常见画塞鸿征尽着残棋欲歌盛业赓周雅须假清风吉甫诗
再和三篇
其一
莫叹潜鳞久在池巳喧才誉满朝知雄辞自可吞云梦博识应能对仲师【沈约问刘杳曰何承天纂文载张仲师长一丈二寸有何所出杳曰事见王充论衡】荣辱早谙真采选竞谦不校古儒棋【後魏游肇制奕法名曰儒棋云以崇谦止竞】使还即见金门召况有中和乐职诗
其二
闻君八法擅临池擫押工夫世少知【陆希声书法有擫押鈎格抵五法南唐李後主又增导送二法】学者伏膺虞秘监时贤求范永禅师【某旧藏杨师道帖称智永书云欲求一二字范之】流传异日须悬帐交质何人敢对棋【近世士大夫多以书画对奕】歛手姜芽柳家様解嘲几困老刘诗【刘柳相戏絶句见子厚集】
其三
兵厨酿酒宅连池【龙堂池在州廨东不满百步】为郡优悠每自知铃下文移归幕府案前颐指走籖师【宋齐郡府史有典籖及籖师之名】农桑课罢聊行乐朱墨闲来好序棋【柳子厚文序棋一篇其格以朱墨书贵贱为胜负】饱食将何报丰禄歌时惟咏阜财诗
公说再和并前十五篇辄复课六章用足前篇之阙
其一
汪汪雅量若陂池才略纵横未易知振藻词场无怯敌游心艺苑有余师独醒继日长辞酒坐稳闲时但校棋塞北山河遍登览吟哦马上足新诗
其二
皇华几月案盐池钩按从来未有知隐伏无由逃计最勤劳长足儆官师事逢错节皆投刃利析秋毫类算棋他日朝廷询北事讲论风俗待陈诗
其三
欲养蛟龙谩凿池惟应道术两相知论年校德予慙老强识多闻子可师监彼盈虚门若市明于取舍智犹棋干时已副寛民诏沈俊休吟咏史诗
其四
封境东连浴日池川源近盬四方知水官无事延年计估客应求范蠡师楼阁嵯峨千里监田畴夷坦一枰棋追寻燕友南皮会谁继曹刘七子诗
其五
荷叶田田水满池东堂真趣几人知折华暇日寻园吏竞渡经春习棹师随分命宾仍授简不妨问易更看棋【殷仲堪袁尼事见世说】欢怀既适从何见事事忘言尽在诗
其六
莫笑凡龟恋泽池不蕲刳灼効前知亲逢日月光华旦勉慕渊源浸渐师义切仰山勤景行事迷当局戒贪棋衰迟犹窃君侯禄深愧曹风伐辐诗
和孙节推寄罗发运
一瓢贤巷僻如山十部文移日满前辍得闲时常命驾和来新什已盈编交游莫逆心相照出处虽殊道两全能使清风激颓俗世情谁得议高坚
又五言
道卷门常静心闲眼勌开忽闻宾榻扫为喜使车来世事浮云过时光暮雪催放怀何所系卒岁自游哉
元丰已未三院东阁作【十四首】
元丰戊午夏予尹京治陈氏狱言者以为推劾不尽诏移大理而理官推迹陈氏姻党干求府政纵出重辟事下御史推求巳未岁予自濠梁赴台讯鞫卒不涉干求之迹而大理反有傅致之状虽蒙辩正听命久之不得出邑邑不巳作诗十篇记一时事非欲传之他人但以示子侄辈使知仕宦之艰耳
防人不善自为谋对吏方知口起羞本为追胥寛逮繋何期僚属致增尤【初有司欲追太湖县药行人以证买药予以为非切要道远不追及被坐狱官归罪于予】溺灰竟欲焚安国书牍谁将念绦侯惟有丹诚贯金石风波飘荡任沈浮
构虚为实尽枝辞直道公心自不欺衆口铄金虽可畏三人成虎我犹疑【军廵官吏指予平日语言中甚有鄙俚之谈予亦自疑何至云尔皆为承之】忠邪所赖圆穹鉴通塞须凭大衍推况是圣神方烛理深寃终有辨明时【予方自诬忽蒙辨正】
吏议推穷旧话言畏途迢递冒风澜两词罢对文移絶一室常眠枕席寒郁郁久居人共叹皇皇求义我知难谁将羑里匡陈事便作闲堂紫极看
平日论心友与亲白头临事斗如新臝衣难喻疑金客束緼应无乞火人三省行藏知有命十年流落困无津物情世态经谙练不假虚词问大钧【御史推治平日语言有涉予亲友者移文讯之辄不承又有指为在禁妄引他人见治者而法不当坐】
飞语初腾触细文廷中交构更纷纭纲条既甚秋荼密枉直何由束矢分御史皆称素长者【初御史见讯干求之实云知公素长者同列有属料不能免予曰无之不能自诬】府徒半识故将军【院吏洎府史有府中旧辈多致恭】却怜比户吴兴守诟辱通宵不忍闻【时苏子瞻自湖守追赴台劾尝为歌诗有非所宜言颇闻鑴诘之语】
纵出由来古有诛徇私无实荷寛纾已知公冶本非罪免似邹阳更上书刀笔任从文俗议风霜方识宪台居自惭衰拙将何用学术无堪政事踈
名絓台章冒典刑圣仁无滥许原情尹京虽愧四方则廷尉亦非天下平三已自知无愠色一?归去?为氓君恩天地何由报九死鸿毛比尚轻
推治无期任猛寛苛留累月尚盘桓风霜几日经摧挫案牍踰旬未省观失势我如鱼在网操权吏甚虎而冠南班小吏犹知礼朝夕时来一问安【院中小吏顿姓者朝夕来就合中问安否】
秋杪拘留冬欲阑一旬参对累旬闲适逢御史俱厘务【祖宗时不领他局专治台事近岁三院并兼要职故不暇治狱】更值中朝久絶班【狱具御史求对乃释适遭国恤久无班次故淹留又踰月矣】壁观无言休问祖坐忘遗照且曦顔是非荣辱知难必反覆须臾觉梦间
罢尹一年重置对去家千里涉寒温青云交友难倾盖白髪慈亲正倚门目断濠梁横涕泗梦回京口役形魂寛恩若未投诸裔好奉安舆葺故园
已未九月予赴鞫御史闻子瞻先已被系予昼居三院东阁而子瞻在知杂南庑才隔一垣不得通音息因作诗四篇以为异日相遇一噱之资耳
早年相值浙江边多见新诗到处传楼上金蛇惊妙句卷中腰鼔伏长篇【子瞻观雨望湖楼壁有电光时掣紫金蛇之句又示予近诗一轴首篇荅鲜于郎中云有如琵琶弦常遭腰鼓閙前人未有此意】仳离岁月流如水抑郁情怀积似烟今日栢台相望处隔垣音响莫由宣
词源远远蜀江流风韵琅琅舜庙球拟策进归中御府文章传过带方州【前年高丽使者过余杭求市子瞻集以归】未归纶阁时称滞再换铜符政并优叹惜锺王行草笔却随诸吏写毛头
源流同是子卿孙公自多才我寡闻谬见推称丈人行应缘旧熟秘书君文章高絶诚难敌声气相求久益勤莫为歌诗能数眯圣朝终要颂华勲
近年出处略相同十载邅回我与公杭婺隣封迁谪後湖濠继踵絷维中诗人嗫嗫常多难儒者凄凄久讳穷他日得归江海去相期来访蒜山东
苏魏公文集卷十

[book_title]卷十一
钦定四库全书
苏魏公文集卷十一
宋　苏颂　撰
律诗
次韵杨立之见别
梁苑昔倾盖膺门尝赠鞭几回留客舍四纪度星躔染翰频穿砚繙书屡絶编文章传累世功业慕当年怀宝思求售趋时辄遘邅宋忠徒问卜孟子本知天得丧时难必穷通命使然半生淹贡部晩节困乘田事盬才非称歊喧性未便畏途嗟坎野思忆潺湲解绂无终竞同?每共怜老来心更逸归去乐应全凤翮翔千仭鲵蟠入九渊旧交尤惜别後学欲鑚坚湖峤新营第河滨促放船一经勤教子三径往邻贤顾我今耆艾投闲竚冶甄何时江海上拂榻重相延
次韵敖侄书怀
传家累世奉遗经窃禄清朝足代耕虽是丹心比葵藿其如黧貌点冠缨时乎易失年加我来者安知畏後生戒饬尔曹惟道术逢辰须用佐安平
次韵阳孝本游翟家湾书院二首又一絶
淮上陂陁百亩冈谁言形势占高强郊居拟卜东阳宅屋壁将营阙里堂【予家三圣像将龛置於屋壁】四面松篁分种艺百家图籍待收藏何人欲课三冬学向此潜心事素王翟市西傍一径开偶携亲友陟崔嵬莫言第舍衡门陋已有仙翁步屧来日欲衔山回返照风还吹雨压浮埃才归便得诗盈轴气猛才豪岂易陪
絶句
谩夸三岛冠灵鳌咫尺龙冈去靡劳若使南阳人独卧风云寜隔海山高
次韵阳行先游招隐
古屋萧森数十间禅扉幽寂叩常关少微处士遗尘远灵鹫高僧得地闲穿石到池泉滴滴磨崖生藓字斑斑山林真趣谁能辨乘兴时来兴尽还
又同敖侄韵
不见山翁住翠微空传金刹自前齐晓猿夜鹤休惊恐泽雉林乌自雊啼客到上方思寄傲僧携素板乞留题重寻黄鹄飞翔处尽日无人为指迷
次韵杨立之观韵海
六学先声病羣书欲备详摛文资引据结字辨偏旁篆楷顔毫妙编聨蜀纸光残篇虽脱落犹可挹遗芳次韵李希荀寄念七侄庄并用前韵和十七侄彀送其行
初从童丱祝千春俄见骞腾祝更频巳喜吏资能可问又嘉文笔速如神室堂宜念承先构乡里须教号善人我待儿曹上霄汉便归林下岸仙巾
里閈相从秋复春矜怜几类党频频摛词已识言浮物学艺兼知义入神【庄侄治易】纵使声名高世俗直须慈惠及生人吾家自有青氊在岂羡林宗垫角巾
送滑道人游庐山
康王观里采芝田董奉家边种杏坛双屩一筇行到处应寻岩室养神丹
次韵曾子固舍人上元从驾游幸
雪霁蓬莱瑞景新槐枫迎日丽重宸钟残长乐千门晓辇过章街九陌春星列从官齐拱极风驱前跸旋清尘一篇未易歌鸿业三愿还将祝圣人
读杨文公集
文公名节冠当年没世清风更凛然梁父旧庐空德里西州华屋恸时贤平生奏御三千牍不朽文章二百篇潇洒建溪遗俗在至今弦诵满山川
王宣徽见示延驻慧海长老诗因次其韵
南禅北祖亦何常足历微尘自不伤病脑穷虽居一室妙缘心巳应他方禽鱼固欲求栖息鳬鹤寜须较短长京府宰官频问讯且将竿木戏逢场
次韵王正仲蒲传正二月十五日奉祠高禖二首
视草名臣奉汉祠祝禖才胜长卿迟诗成雅类占宜芾乐阕欣同梦射罴宫殿肄仪临百子神明歆德荐三厘凌晨拜胙归天阙杲日煌煌照上枝
涤牢宫醴被禋时物吐华心睡景迟禁掖嘉祥开覆燕祠官先兆应维罴阳郊类帝重封土【近礼官奏请增筑禖坛】宣室思贤正受厘天锡子孙千亿报年年玉叶长新枝留守太尉潞国文公宠示耆年会诗次韵继和
四登台衮垂三纪【公庆历丁亥春登台迨今三十六年】三镇神崧第二春会老特过丞相阁开筵仍具大官珍【汉侍臣五日一赐大官珍膳】追寻故事图形在喜遇承平笑语频叙述须归大手笔唱酬俱是两都宾贵如方岳虞咨牧清比西山晋列真【前韵私称不便借用此字】盛集古今应未有谩夸灵鹫会中人
和富公十二人中第二人絶句
再迁蝉冕官三事早上龙旗节一双富贵两忘心不动天魔如见亦归降
和文太尉第一无双絶句
未遂退休时望繋再烦居守主恩优自缘齿德高羣牧须在山河最上流
次韵蹇侍郎天元殿门芝草
列圣储灵贶坤珍应祀仪分葩对牟首观瑞驻华芝毓德繇皇始彰功在圣时早闻萦殿桷复见孕门楣自有云成盖非因水聚脂黄英苞五德古字秀三枝户牖瞻丹幄簪裾从罽緌【乘舆佩绶以青罽蕤】画图稽大隗【黄帝受神仙芝图于大隗君】歌咏入咸池【孟郊诗号咸池集】九庙流光远千龄复旦期将书符命志寜比玉灵诗
又次王侍郎韵
礼藉标三瑞灵篇首五芝忽传神草植高出庙垣楣物色甘泉诏形容缪袭辞敷荣连刻桷滋液本华池运应承平旦辰临孟夏时阶蓂符历数丰芑协声诗尊祖诚斯洽称觞礼所宜共知天辅德万叶固皇枝
又次中书蔡相公韵
彼美三华瑞储灵四大宫色分嵩谷外【抱朴子六黄芝生嵩山山谷中】地近汉房中玉质荣同本莲茎出并丛载形非博厚锡羡自穹窿列贺驰文舄旁观眩秀瞳【道书云仙人方瞳秀朗中规绿?】珍符彰圣孝天应甚昭融
又和蹇侍郎七言四韵
金支??映宣宫致福诚由上德崇九庙灵光流自远七明嘉种感潜通瑞图丹采终难状药谱神功未易通更览诸公赓和句方知汉祀曲非工
开府潞公太师得谢西归谨赋七言四韵诗五首拜送
几夕华星动紫躔少微光入太微垣帝临便座延公衮人喜安车到国门恳叙官仪还汉节亲承需宴酌尧樽朝家贵老超三代惇史行看记善言
圣代登庸年独少清时得谢齿尤高【国朝以来惟公四十三入相吕宫师虽同而拜不在正月近年张太傅陈宫师致仕年最高亦未及七十九】官如中令躬无疾文似司空思不劳【赵中令虽以太傅归第时巳卧疾李司空素病心悸发辄弥岁自谓久任文字职劳役思虑而致是耳皆不及公之寿康】玉座案经涓对日金壶加礼赐春醪【公初至都门诏生饩外别赐御酒仍宣谕选择刚日与公相见】祝公倍享灵椿算长副吾君序燕毛
官崇真是帝王师八十归休亦未迟不似孔光辞位日早於姜望出封时仪形昔巳图麟阁藁草今应集凤池【郑畋集号凤池藁草其间多是措置军国大事】故府诸僚终有愧甘陵犹欠纪功碑
君臣一德千龄际柱石三朝四纪中天下重轻常繋望膝前谋议不言功位高少有名兼美体健方知福更隆谩道汾阳贵且寿若论勲考亦慙公
久持邦柄擅斯文却扫丘园脱世纷巳用三篇作霖雨回看万事似浮云何须棨戟荣归路自有旗常载旧勲欲别延英犹造膝老臣虽去不忘君
三月二日奉诏赴西园曲宴席上赋呈致政开府太师三首
幅巾私第巳归休当宁虚怀更欵留避宠虽辞持节册送行犹用济川舟城南旧圃扃花洞洛下新庄引御沟诏谕两京居密迩不妨乘兴往还游
邦人钦伫见仪刑诏使相望对宠灵位冠三公师尚父【刘向云师之尚之父之故谓之师尚父】躬全五福寿康寜久留行色春过半乍别天顔涕欲零谁识上心优老意从行仍许鲤趋庭
昔美都门祖二疏太冲篇咏贵良图不闻宾主俱公鼎未见篇章出宝跗河岳英灵添赋咏都人士女竞欢娯皆言元老归休盛恩礼便蕃自古无
次韵开府太师留别诸公
经济才谟沛有余幡然高谢意何如青云路尽寻归鞅绿野堂成忆旧庐汉苑宴游联魏丙邺都宾客记应徐【某顷年奉使过北都伏蒙留连累日早来请见亦尝语及】他时若到城南第入副宸衷对绮踈
次韵宋次道庆黄安中李邦直二舍人皆自史院拜命
右垣更直宠新班便坐通名听别宣词训巳高长庆代事权不下永明年除官草罢诸番制执简研余万岁烟【史官例赐墨皆廷珪父子所制其法煤用黟县万岁古松烟】曾向兰台陪笔削喜闻严近擢班迁
和王禹玉相公三月十八日皇子侍宴长句三首
紫云楼外拥天香初见前星帝座旁庭乐声长歌燕翼朝簪色喜动明光仙巾缥缈尊三弁环带玲珑袭九章遥听相君称贺语心倾尧日荐霞觞【是日公就班中口占致贺辞语】
又
从臣环极宴披香【唐高宗尝宴近臣于披香殿】帝子趋庭揖在旁【皇子侍宴初至位恩旨令揖左右臣僚】日御舒长延昼景星辉明润照天光沉沉殿幄三云邃簇簇宫花五采章四曲汉歌齐祝圣【东汉有日重光月重轮星重晖海重润歌曲凡四解】九宾周卫尽班觞
又
奉宸班近殿中香【香案隶殿中省】人在金銮日月旁【瀛州有金銮观刻火齐水精为日月常有风云在日月旁】鱼藻君臣同恺乐露萧遐迩荷龙光巳闻幼海歌重润更得清风诵十章【三省枢密皆再和凡十篇】嘉会古今应罕遇未饶西母白云觞【穆天子觞于瑶池西王母歌白雪謡】
次韵子瞻锁院赐酒烛
暮召从容对浴堂归来院吏写宣忙郢醪独赐尊常满龙烛初然泪有香起草才多封卷速把麻人衆引声长百官班里听恩制争诵雄文出未央
次韵孔平仲学士详定次口占
多士盈廷待指南老枚何幸接徐严子亭覆实参高议时引清风拂画檐
次韵孔学士密云龙茶
精芽巧制自元丰漠漠飞云绕戏龙北焙新成圆月様内廷初啓绦囊封先春入贡来千里中使传宣下九重自省何功蒙上赐青蒿应为倚长松
再次韵
上尊百倍胜新丰御茗珍兼大小龙颁赉并蒙中使降捧持犹见守臣封露芽轻嫩研香馥云朶纎浓印迹重拜赐频繁何以报惟坚名节比寒松
送周尹郎中守梓潼
曾携佳句使淮隅离合差池二纪余旋见豸冠三院贵晩陪丹地一台居涪城又领铜鱼契锦里先驰驷马车况是论年俱老矣送君因复动归与
王都尉示及吕丞相柳溪图诗见邀同作走笔奉呈
爱君图写柳溪游想像濠梁问子休【正观公私画录有射雉濠梁图】渔钓每怀班嗣壑烟波疑在志和舟【张志和自号烟波子作渔歌诗】清时未易忘轩冕大隐何妨傲葛裘应笑龙锺老朝士飞翔高下似轻鸥
和题李公麟阳关图二首
渭城凄咽不堪听曾送征人万里行今日玉关长不闭谁将旧曲变新声
三尺氷纨一絶诗翩翩车马送行时尊前怀古闲开卷见尽关山远别离
次韵韩康公对雨即事有怀五弟
燕闲谁伴泛金焦注想鴒原望泬寥接客後堂聊造适偃藩临汝正逍遥齐名孟季须爰立一致夷?异反招笔札文章俱第一风流今不数三萧
次韵韩康公和曾令绰范景仁喜五弟改知汝海见寄之什
许汝相望画戟深裴刘赓唱递筩临两忘出处俱安节不得亲踈共照心幕府尚传诗寡和【持国嘉佑中自史馆告归颍川与晏公唱酬甚多】士林重诵斗攸斟【景仁省试北斗赋天下传诵今复议词赋士子争求其本】追思五纪词场旧何日逢迎更盍簪【景佑庆历间某与四公前後同场屋至今五十余年矣虽出处有异而老拙粗尔时得问讯亦云幸矣】
次韵李公择送新赐龙团与黄学士三絶句
红旗筠笼过银台赤印囊封贡茗来社後三旬颁近列须知邮置疾奔雷
黄金芽嫩先春发紫碧团芳出焙来闻说采时争节候喊山声动甚惊雷
团团龙镜未磨开馥馥新香满座来试酌灵泉看饽沫【见丁公茶录】犹疑盏底有风雷
次韵李公择谢黄学士惠文潞公所送密云小团一絶
小团品外衆茶魁【杜牧诗云茶称瑞草魁】宅相分从宰相来【鲁直公择之甥】南省同僚得传玩朶颐终日味山雷
诸公和雷字韵茶诗四絶句外复有继作辄续二篇
团膏才就贡纲催度岭踰江万里来共看云瓯轻搅雪还如春架动研雷【见李郢诗】
数杯茗饮沃羁怀消尽酲醲爽气来若使伯伦知此味寜夸酒後不闻雷
承示黄君诗再和韵
先春百品避东洄【两溪名龙茶所出】曾按茶经较胜来除却黄家双井白其余布鼓敢争雷
昨日纳还公择诗卷相次复示三篇不独说茶曲尽其妙加以敏捷不易追攀辄罄鄙言聊答嘉贶
近闻朝客建溪回说得茶园次第来何事社前先厥篚只缘春晚尚无雷【今岁惊蛰差晚兼复晴霁芽不暴长最为精妙】
昔年叨预通闺籍曾得红囊贡茗来今日中台重受赐回头巳度十春雷
吟君三絶重徘徊不复言诗为鼎来咏到茶中精絶处犹如笔下役风雷
苏魏公文集卷十一

[book_title]卷十二
<集部,别集类,北宋建隆至靖康,苏魏公文集>
钦定四库全书
苏魏公文集卷十二
宋　苏颂　撰
律诗
三月十七日三舍人宴集西省刘叔贡作诗贻坐客席上走笔和呈
簪缨暁入凤池西雨过重廊不踏泥禁掖英僚初拜庆儒林旧侣许攀携两朝云露陪嘉宴二纪尘埃愧旧题四户对开参国论风流无复羡南齐
和胡完夫侍郎再次前韵见寄
荷橐相从两掖西清尘自不间污泥恩颁玉醴同沾醉坐簇宫花任折携幸接剧曹聨四选曾观大笔赋三题因吟将相门生咏牛白声名便欲齐
和陆农师侍郎三和前韵
主人满酌玉东西坐客无辞醉似泥此日逢迎皆笑语几年南北叹暌携早登鸡省先诸彦【陆农师自西掖入南宫】合入鳌坡试五题【唐贤将入翰林皆先习制诏诰诗赋凡五题】雅道寂寥今复振士风一变始於齐
和农师四和前韵仍有推奨鄙薄之句再次韵
敬舆平日始来西老拙方叨掌武泥初见鱼龙起腾跃从陪鵷鹭共牵携儒林盛会沾恩饫云阁新图预客题【是日农师出榻写美成殿将相横卷令坐客题跋】更听高谈造名理人间无物不均齐【坐中农师多谈庄语】
答胡完夫示及四和前篇
书名曾伏庾征西词命宜封玉检泥前日星垣同属咏即时墨客巳潜携岂惟家集分门录直待郊居满壁题更览晋祠新石刻从来文体压梁齐【完夫兼示亲书河东二碑刻】胡完夫再示西省唱和诗特记曩游过有谦屈率尔赓次
当年覆实子亭西【嘉佑四年三月殿试某忝覆考官宿次在景福殿水亭之西】曾见春龙起蛰泥晚接官联方喜幸老忧颠踣待扶携入兰游雾蒙薰润激浊扬清望品题蹇步强攀英俊躅终然驽骥力难齐
陆农师又示第五和篇褒借益勤辄复酬答
讲序尝登虎观西玺书封罢武都泥前言往行推多识细管纎锋不自携信史巳成知有法好诗频寄更无题就中醉墨人偏爱应与南朝小谢齐
诸公唱和多记经历之事因感昔游复用元韵凡三首
十年不到掖垣西旧路重寻壁巳泥【某自元丰初赴西掖蒲传正李邦直黄安中三舍人礼上迨今十年方再来而旧院改移不复昔日故云】四户贵同公鼎重【近制舍人分预朝政与昔时事体不同】九门高共斗杓携追思往事惊陈迹欲和长言怯巨题老见诸贤虽缩忸不量緜力尚思齐
又
朝鞍早过凤楼西雨浥轻尘未有泥颁宴百壶人共醉演纶双笔客同携紫微旧刻兰堂閟【仁宗篆赐紫微阁四字旧在院元丰中迁入羣玉殿不得复见矣】朱字新牌艺院题【神宗更新舍人院命翰林待诏朱书牌额以赐】更识训词深厚意言成膏泽惠编齐
又
平生南北与东西岂是扬波与汩泥晚入金门诸彦接来同绮席赐尊携时逢宠渥欣陪预老遇风光懒咏题共戴君恩何以报惟将圣寿祝天齐
重次前韵奉酬子由子开叔贡三舍人二首
都堂直北正衙西同日三贤拜紫泥供张府泉批勅赐刋碑朱墨典籖携姓名非夕金瓯覆手笔他年玉简题制诏温纯诗什健若非元白更谁齐
又
公宴将阑日欲西酒酣挥汗浥如泥重陪簪槖联镳出仍得篇章满箧携直舍怳迷新户牖赐书犹识旧籖题【中宴憇於东庑见旧院所赐监书尽在几案歆动久之】岂惟梦想钧天路更似闻韶子在齐
邓圣求承旨叠贻佳句过有褒称无言不酬虽复牵强以多为贵固已数穷大雅旁通谅无诮斥
召节从来蜀道西遗思人尚襆青泥禁中手笔由裁制天下英雄在挈携【公屡试多士及知贡举】密议金銮应有记【韩偓承旨有金銮密记】登庸石刻竚重题【元稹为承旨学士作题名记云十七年中在是职者一十人而九人参大政次年稹亦入拜】纶闱盛宴仙鳌会飞集翩翩五凤齐【是集内外制五人】
次韵刘叔贡舍人从驾
鳌头星掖贵兼清不似南宫散六卿继踵棣华联禁直并时兰玉占高名甘泉法从皆才杰皇佑孤臣独老生【某皇佑中忝职馆阁领博士数预祠事得陪从官之末】自叹荆枝半凋落若论宗戚亦沾荣【某早蒙子瞻昆仲叙宗契贡父亦舅氏姻家固尝通旧】
李公择尚书见示出郊奉雩祀马上口占七言四韵走笔继和
雩郊几夕见龙星盛乐初谐六变声【前四日按宫架大乐】荐币礼同匏爵重洁牲人比玉壶清幕中闳辨通宵接马上新诗顷刻成精意预期甘泽应随轩飞入凤凰城【是月闵雨】
次韵诸公从驾景灵宫二首
青鵷如跂万椽匀地接璇流隔世尘三后在天歌下武一人膺福见君陈珠旒漆漆怀濡露玉案年年侍荐新庑下丹青从臣列左趋萧丙右甘辛
太清宫庙近蓬莱【唐正内号蓬莱宫而太清宫有列圣真像每岁朝享】连日天门六扇开万乘旌旗冲暁过两宫舆辇诘朝来城中三水河通汉庭下千官棘映槐老稚扶携同祝圣年年常此望昭回
次韵王都尉团练押赐高丽归使宴射赠馆伴舍人兼呈诸公
通侯年少侍中郎主客名园满国香赐酒九行勤貊使一帆千里送吴航鸣弦屡奏前筹捷摛藻俄传秀句长更与诗翁相属和骊珠数百透函光【事见元微之集外诗】
和门下侍郎东台夜直见寄
五年班缀望夔龙曾托帡幪庇雨风末路自矜黄髪老平时曾识黑头公升沈不改交情见出处虽殊趣舍同谩叩芜音答高唱终慙下管应清宫
和门下相公从驾幸太学
圣主恢儒率旧章首冬鸣跸下胶庠生师褒博趋鱣序文武端严列鴈行承诏敷陈商戊甲执经环立晋袁王三千学者多才秀定有同升孔子堂
次韵陈元舆待制新怀州吕侍讲见寄
缮性虽知衆射标颓年无奈羽谯谯覃怀新守纡高斾寜海元侯驻累乔【重乔累荷】忆拟曹鞭涡水赋【某早岁守亳社与待制同官屡有唱和】尝陪戴席德阳朝【侍讲在迩英数相接】郡斋继日听余论不复牢愁咏大招
答陈再次前韵
牛斗经年望建标忽闻行李度南谯【元舆自庐易杭陆行由滁阳路至广陵】仙舟复喜逢元礼飞御仍烦接子乔已试演纶成典册尚劳分竹偃藩朝海沂邂逅诚多幸继日相过不待招
窃忆旧游再赋一篇
早见登龙夺锦标继聨官契仕蒙谯【某守亳日元舆知蒙县】雕章屡爱函京作宰树常论故国乔久叹徊翔淹禁阁方欣良直赞清朝前篇谩约林泉访祗恐羣公赋反招
走笔次韵察推见别二篇
行藏无意但随时不为人知我者稀负殻蜗牛初就舍驯鸥海客已忘机缄收卷轴尘生蠧合和丹丸醭有衣【久雨茶药损坏】久冒宠荣无所补敢烦从事叹巍巍【巍巍见吴志陆逊传】
又
老爱诗书志益坚不成鱼网谩临渊幽居喜见新松菊病目愁看旧简编事任闲忙常自适心忘毁誉敢求全知君有意论骚雅何日从容话极玄
和通判白同朝散见别
乐土民勤不带牛观农时得看耕楼【随犂下粟谓之楼种】老慙卧阁思投绂恩假祠宫换典州就第未荒三径菊【初冬晚菊盛开】过江无竢五湖舟题舆别乘方腾逸讵肯相从物外游
和刘明仲都曹见别三首
二年为郡乐刋坡喜遇丰年万物和政拙未能观水薤气衰时复咏烟萝朱方亭下归心速扬子桥边别泪多禁职祠官容佚老晚蒙恩泽更霶沱
久污朝宠老非宜禄厚躬闲不尔亏优诏还令使真室特恩仍免觐京师力疲都是垂头马志适何殊曳尾龟年事巳高心虑息山堂无俟德璋移
幽居隣有万窠松【予所居北隣有刁氏园号万松岭】坐见京江四面峯形若橛株随倚徙愁如顽鑛渐销熔尚纡轩冕心顔厚但觉林泉兴味浓茗饮药苗留待客时时宾友自过从【予饮酒絶少但喜啜茶家山多药芽可为笾实】
太平守梅学士隔濶累年会遇京口喜道旧故特枉篇章勉次来韵二首
老洿朝绂退方荣真室官犹寓帝城【中太一宫】敢诧丘园蒙贲饰深慙缰锁滥名声安居幸巳归闲燕饱食将何答圣明珍重雕章勤奨借久要情好见平生
其二
学海儒珍昔所知于今刮目异常时蜗庐何幸纡千骑萤烛多慙对九枝【见牛僧孺集】铅摘次书才赡雅麈毛挥辩状清羸竹符芸省翻留滞可是青云缓步迟
大夫七弟有庆新居二百四十言次韵和之
勿谓衡茅陋门墙亦仅全山连京岘外水接漕渠边乔木傍行列幽花晚秀妍子孙环舍後兄弟对斋前树果非求息临流靡察渊卜隣同晏宅任地得周廛【城中多屯田地所居系两税】往复康庄路过从乡里贤招来三径士【见明山宾传】疏引一人泉【东园小池微有泉水】金谷虽慙石蜗庐已胜先【焦先】烝尝时近享香火道心?左右冈兼阜纵横陌与阡思归诚久矣到此是终焉篱援丛芳枳庭除遶碧鲜尚之南学远休琏北邙偏街柳长垂带堤榆未坠钱窗闲靖节傲梧老惠施眠去国魂劳断铭恩骨待鑴幸安蓬户奥乌用铁枢坚刁岭东隅见林庄几世传杉松高掩抱嵓麓势聨绵构筑多遗址经营信昔缘【予营此居有年矣初惟得一山麓地甚窄刁景纯学士割柳南数亩相助其後又买十余契方稍完考其旧址皆南唐林太师仁肇故园宅板筑时犹得旧砖瓦林亦温陵人而家此今予居有之信非偶然耳】毋劳借官地【裴子野借官地数亩为茅屋而居】便可入寥天歌哭于斯室耕桑待有年谁知真趣在平地即神仙
七弟示诗後又改缘字为川字因再次韵
幽栖新得地朴饰敢求全一亩真儒有三年近道边【营构此居巳三年矣】锄荒还见旧【地本蔬圃平治见砖甓乃是林太师旧宅】革陋遂成妍栋宇依嵓畔烟云入槛前人非胜土木心每惧氷渊州处来闲燕山居隔市廛轩窗横列岫屏嶂对先贤【近造十屏画昔贤事迹以为座右之戒】念昔初经始惟蕲远水泉丘园寜待贲宗庙贵为先幸免灵台寄【後汉第五颉乡里无田宅寄止灵台中】重叨真室?【予一领集禧再叨中太一宫】颐生无异术送死有新阡【近得乐安亭山亡室葬于彼】世虑都忘矣劳生此息焉道腴甘淡薄食邑减芳鲜士誉言功德僧谈半满偏未从招隐客不费买隣钱【谓刁景纯辍地相助欲以结隣】昼静龙须坐宵寒龟殻眠【近剏蒲团纸帐】藉莎毋剪薙即石不磨鑴假职恩良厚归田志益坚秋毫知帝力清白自家传吾弟欣堂构长言纪瓞绵思亲乐京口怀土限闽川江左步兵酒华阳小有天衔盃蠲痼疾行药助修年更有扶衰物隣家十八仙【前日会王正仲家衆客评酒品十八仙清而味美饮之不病】
润守修撰见招与左丞王公大夫俞公东园集会宾主四人更无他客某顷为南都从事值故相杜公与王宾客焕毕大卿世长朱兵部贳冯郎中平同时退居府中作五老会一日大尹庐陵欧阳公作庆老公宴而王毕二公以病不赴中座亦只四人某时与诸僚同与席末言念往昔正类今辰然自皇佑庚寅迄今元符巳卯整五十年矣抚事感怀辄成七言四韵
曾览祁公五老诗仍陪三寿燕留司今逢北固开尊日正似南都命席时喜奉笑言挥麈柄却慙衰朽倚琼枝定知此会人间少【白乐天诗云除却三山五天竺人间此会定应无】五十年才一再期
发句米奉议见示与诸公唱和北山壮观佳篇因索鄙制老病久弃笔砚勉强口占小子次韵奉酬
冈陵起阜崇花木露夭浓襟带湘泯水屏围晋楚峰地全居爽垲人不厌迎逢彷佛观平远分毫见栝松欲状江山秀无如格律诗形容天际美假借笔端奇注目临沧近沿流北固卑不因篇咏见絶景有谁知
右和壮观亭
省座来分圣主忧仙翁常作北郊游瓜田接畛寻期会菊蕊浮杯阻献酬壮观风骚归作者平山欢宴集清流从兹淮海登临趣乐事良辰属二州
右和王崇禧寄扬州尚书
吏部顿郎中起陆尚书佃与同年因迎哲宗神主集班西苑追思昔预闻喜逮今三十一年再至感旧赓唱长言远垂寄示老病读之不觉感叹强次前韵以答嘉贶
集英亲策际天人曾见诸贤解褐巾荐棘校文钦藻思华林颁宴接车尘年光世故推移久士论朝咨宠遇新老病忽纡怀旧作长吟犹忆曲江春【熙寜二年神宗初御集英放榜予时以知举官侍立扆前及赐闻喜宴亦预班列】
广陵芍药盛开品目比旧又多累日与同官赏叹不足因记嘉佑中西台吴大资与留守宋丞相唱和二篇吴诗有不逐新奇争世玩却怜陶菊与庄樗之句宋答云松篁何意常如旧闲倚霜空不肯凋意有未尽辄成二章
应是圆玄降瑞精【见舒元舆牡丹赋】散为穠丽徧?城重苞叠蘂三春後腻脸丰肌百态生一自毫堂甄异品至今花谱续嘉名都缘尤物多奇变岂为繁华逐世情
禀质由来自絶伦谁将巧思变天真郑风谑赠缘情密谢守翻阶得句新菊聚万铃樗大本松添七鬛竹浮筠未知妍陋从何辨等是生成一大钧
苏魏公文集卷十二

[book_title]卷十三
钦定四库全书
苏魏公文集卷十三
宋　苏颂　撰
前使辽诗
和国信张宗益少卿过潭州朝拜信武殿
朝着筹边久文明运筭高三冬驰日御一夜陨星旄从此通戎赂于今袭战?威灵瞻庙像列侍写贤豪民获耕桑利时无斥堠劳金缯比干橹未损一牛毛
和张少卿过德清忆郎中五弟
平昔知君兄弟名籍随亷茂策通经【昆仲同举进士至南宫请试明经】巳伤荆木一枝折重过桐乡双泪零朝见鶺鴒诗思苦夜听鸿雁睡魂醒近闻阮巷有才子异日轩昂看拾青
和张仲巽过瀛州感旧
览君关外感怀篇重到藩城倍怆然岂为宦游无定止却思世故易推迁流年忽复龙周纪【仲巽去高阳今十二年矣】急景仍逢鴈去燕物是人非重惆怅空余陈迹吏民传【仲巽近悼亡过此故吏迎候因语旧怆然怀念】
和安抚王临骐骥见寄
十月河滨土未乾行人裘褐苦沾汗边侯顾遇劳纡轸驿舍留连暂憇鞍义贯雪霜松操古气凌星斗劒光寒待君早晚功名就重约虚斋论隐桓【大观旧学春秋】
和王大观寄张仲巽
内使名卿话昔游高谈术
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 10:29:22-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>