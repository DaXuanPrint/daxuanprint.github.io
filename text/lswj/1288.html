<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="提要,卷一,卷二,卷三,卷四,卷五,卷六,卷七,卷八,卷九,巻十,钱仲文集全文在线阅读,钱仲文集全文在线下载,大玄古籍书库">
<meta name="description" content="十卷。唐钱起撰。钱起字仲文,吴兴(今属浙江省)人。天宝九年(749)进士,诗人,官至司勋员外郎、司封郎中、考功郎中,世称钱考功。少年聪颖,博闻强识。据高仲武《中兴间气集》中说,当时丞相以下的公卿,到州郡任官或奉命出使,如果没有钱、郎二人作诗送行,就会被人鄙视。著有《钱仲文集》。钱起是“大历十才子”之一。曾以作省试诗《湘灵鼓瑟》深得主考官李赞赏,其尾联“曲终不见人,江上数峰青”被视为“绝唱”。其诗具浑厚之气,体制新奇,多送别酬赠之作或抒写羁旅愁思。其诗工于五言,在技巧上趋向于雕琢纤细。其诗与郎士元齐名,人称">
<title>钱仲文集_钱起_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">钱仲文集</span> <br/>
          作者： <span class="inputVal" id="bkauthor">钱起</span> <br/>
          朝代： <span class="inputVal" id="bkdate">唐代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">类书文集,诗文集,完结</span> <br/>
          字数： <span class="inputVal" id="bknum">[book_length]31705</span> <br/>
          说明： <span class="inputVal" id="bkdec">十卷。唐钱起撰。钱起字仲文,吴兴(今属浙江省)人。天宝九年(749)进士,诗人,官至司勋员外郎、司封郎中、考功郎中,世称钱考功。少年聪颖,博闻强识。据高仲武《中兴间气集》中说,当时丞相以下的公卿,到州郡任官或奉命出使,如果没有钱、郎二人作诗送行,就会被人鄙视。著有《钱仲文集》。钱起是“大历十才子”之一。曾以作省试诗《湘灵鼓瑟》深得主考官李赞赏,其尾联“曲终不见人,江上数峰青”被视为“绝唱”。其诗具浑厚之气,体制新奇,多送别酬赠之作或抒写羁旅愁思。其诗工于五言,在技巧上趋向于雕琢纤细。其诗与郎士元齐名,人称“钱郎”。此集《唐志》作一卷,晁公武《郡斋读书志》作二卷,今本十卷,殆后人所分,其中凡古体诗皆题曰:“往体。”考陆龟蒙《松陵集》亦以古体为往体。为唐人诗集标目习惯。又集末《江行绝句》一百首,胡震亨《唐音统签》认为是钱珝之诗误入起集,有考辨甚详,然而旧本流传,相沿已久。且珝本是钱起之孙,即附录祖集之末,亦无不可。宋元旧刻已佚。丁丙《善本书室藏书志》著录有明活字本,十卷,分体编次五古、七古、五律、五言长律、七律,五绝,七绝。《四部丛刊》即据此影印 。《四库全书》以内府藏本著录,题名 《钱仲文集》十卷。钱遵王《读书敏求记》和瞿镛《铁琴铜楼藏书目录》载有《钱考功诗集》十卷,旧抄本。《新唐书·艺文志》、《崇文总目》著录诗一卷,《郡斋读书志》作二卷,《直斋书录解题》为十卷,并记:“蜀本作前后集十三卷。”黄丕烈士礼居藏有校旧抄本,与《韩君平诗集》共装一册,亦十卷,现藏北京图书馆。</span> <br/>
          封面： <span class="inputVal" id="bkimg">Z_19477.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]钱仲文集
[book_author]钱起
[book_date]唐代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]类书文集,诗文集,完结
[book_length]31705
[book_dec]十卷。唐钱起撰。钱起字仲文,吴兴(今属浙江省)人。天宝九年(749)进士,诗人,官至司勋员外郎、司封郎中、考功郎中,世称钱考功。少年聪颖,博闻强识。据高仲武《中兴间气集》中说,当时丞相以下的公卿,到州郡任官或奉命出使,如果没有钱、郎二人作诗送行,就会被人鄙视。著有《钱仲文集》。钱起是“大历十才子”之一。曾以作省试诗《湘灵鼓瑟》深得主考官李赞赏,其尾联“曲终不见人,江上数峰青”被视为“绝唱”。其诗具浑厚之气,体制新奇,多送别酬赠之作或抒写羁旅愁思。其诗工于五言,在技巧上趋向于雕琢纤细。其诗与郎士元齐名,人称“钱郎”。此集《唐志》作一卷,晁公武《郡斋读书志》作二卷,今本十卷,殆后人所分,其中凡古体诗皆题曰:“往体。”考陆龟蒙《松陵集》亦以古体为往体。为唐人诗集标目习惯。又集末《江行绝句》一百首,胡震亨《唐音统签》认为是钱珝之诗误入起集,有考辨甚详,然而旧本流传,相沿已久。且珝本是钱起之孙,即附录祖集之末,亦无不可。宋元旧刻已佚。丁丙《善本书室藏书志》著录有明活字本,十卷,分体编次五古、七古、五律、五言长律、七律,五绝,七绝。《四部丛刊》即据此影印 。《四库全书》以内府藏本著录,题名 《钱仲文集》十卷。钱遵王《读书敏求记》和瞿镛《铁琴铜楼藏书目录》载有《钱考功诗集》十卷,旧抄本。《新唐书·艺文志》、《崇文总目》著录诗一卷,《郡斋读书志》作二卷,《直斋书录解题》为十卷,并记:“蜀本作前后集十三卷。”黄丕烈士礼居藏有校旧抄本,与《韩君平诗集》共装一册,亦十卷,现藏北京图书馆。
[book_img]Z_19477.jpg


[book_title]提要
钦定四库全书　　　　　集部二
钱仲文集　　　　　　　别集类一【唐】
提要
【臣】等谨按钱仲文集十卷唐钱起撰起字仲文吴郡人天宝中举进士官至考功郎中大历以还诗格初变开宝浑厚之气渐远渐漓风调相高稍趋浮响升降之关十子实为之职志起与郎士元其称首也然温秀藴藉不失风人之旨前辈典刑犹有存焉其集唐志作一卷晁公武读书志作二卷今本十卷殆後人所分其中凡古体诗皆题曰往体考陆龟蒙松陵集亦以古体为往体盖唐代诗集标目有此二名偶然异文别无他义又集末江行絶句一百首胡震亨唐音统籖以为本钱珝之诗误入起集有考辨甚详然旧本流传相沿已久且珝固起孙即附録祖集之末亦无不可故今亦仍并存之焉乾隆四十六年十月恭校上
总纂官【臣】纪昀【臣】陆锡熊【臣】孙士毅
总校官【臣】陆费墀

[book_title]卷一
钦定四库全书
钱仲文集卷一
唐　钱起　撰
杂言二十八首
紫参歌【并序】
紫参幽芳也五葩连萼状飞禽羽举俗名之五鸟花起故山道人兰若尤丰此药校书刘公咏歌之俾予继组远公林下满青苔春药偏宜间石开往往幽人寻水见时时仙蝶隔云来阴阳雕刻花如鸟对凤连鷄一何小春风宛转虎溪傍紫翼红翘翻霁光贝叶经前无住色莲花会里暂留香蓬山才子怜幽性白雪阳春动新咏应知仙卉老云霞莫赏夭桃满蹊迳
玛瑙杯歌
瑶溪碧岸生奇宝剖质披心出文藻良工雕饰明且鲜得成珍器入芳筵含华炳丽金罇侧翠斚琼觞忽无色繁弦急管催献酬倏若飞空生羽翼兰英照豹斑满堂词客尽朱顔花光来去传香袖霞影高低傍玉山王孙彩笔题新咏碎锦连珠复辉映世情贵耳不贵奇谩说海底珊瑚枝宁及琢磨当妙用燕歌楚舞长相随
锄药咏
莳药穿林复在巘浓香秀色深能浅云气垂来裛露偏松阴古处知春晚拂曙残莺百转催萦泉带石几花开不随飞鸟缘枝去如笑幽人出谷来对之不觉忘踈懒废卷荷锄嫌日短岂无萱草树堦墀惜尔幽芳世所遗但使芝兰出萧艾不辞手足皆胼胝宁学陶潜空嗜酒颓龄舍此事东菑
病鹤篇
独鹤声哀羽摧折沙头一点留残雪三山侣伴能远翔五里徘徊忍为别惊羣各畏野人机谁肯相将霞水飞不及川鳬长比翼随波双泛复双归碧海沧江深且广目尽天倪安得往云山隔路不隔心宛颈和鸣长在想何时白雾卷青天接影追飞太液前
片玉篇
至宝未为代所奇韫灵示荆山陲独使红光天子识不将清韵世人知世人所贵惟燕石美玉对之成瓦砾空山埋照凡几年古色苍痕宛自然重溪羃羃暗云树一片荧荧光石泉美人之鉴明且彻玉指提携叹奇絶试劳香袖拂莓苔不觉清心皎氷雪连城美价幸逢时命代良工岂见遗试作珪璋礼天地何如瓀在堦墀
画鹤篇省中作
点素凝姿任画工霜毛玉羽照帘栊借问飞鸣华表上何如粉缋彩屏中文昌宫近芙蓉阙兰室絪緼香且结鑪气朝成缑岭云银灯夜作华亭月日暖花明梁燕归应惊片雪在仙闱主人顾盻千金重谁肯徘徊五里飞
秋霖曲
君不见圣主旰食忧元元秋风苦雨暗九门凤凰池里沸泉腾苍龙阙下生云根阴精离毕太淹度倦鸟将归不知树愁阴惨淡时殷雷生灵垫溺若寒灰公卿红粒?丹桂黔首白骨封青苔貂裘玉食张公子炰炙熏天戟门里且如歌笑日挥金应笑禹汤能罪已鹤鸣蛙跃正及时豹隐兰凋亦可悲焉得太阿决屏翳还令率土见朝曦
白石枕【并序】
起与监察御史毕公耀交之厚矣顷於蓝水得片石皎然霜明如其德也许为枕赠之及琢磨将成炎暑已谢俗曰犹班女之扇可退也君子曰不然此真毕公之佳赏也故珍而赋之
琢珉胜水碧所贵素且贞曾无白珪玷不作浮磬鸣捧来太阳前一片新氷清沉沉风宪地待尔秋已至璞坚难为功谁怨晚成器比德无磷缁论交亦如此
赋得青城山歌送杨杜二郎中赴蜀军
蜀山西南千万重仙经最说青城峰青城嶔岑倚空碧远压蛾眉吞剑壁锦屏云起易成霞玉洞花明不知夕星台二妙逐王师阮瑀军书王粲诗日落猿声连玉笛晴来山翠傍旌旗緑萝春月营门近知君对酒遥相思
送李大人赴广州
一贤间气生麟趾凤凰羽何意人之望未为王者辅出镇忽推才盛哉文且武南越寄维城雄雄推【一作寄】甲兵皷门通幕府天井入军营厥俗多豪侈古来难致礼唯君饮氷心可酌贪泉水忠臣感圣君徇义不邀勲龙镜逃山魅霜风破嶂云征途凡几转魏阙如在眼向郡海潮迎指鄊关树远按节化瓯闽下车佳政新应令尉陀俗还作上皇人支离交俊哲弱冠至华发昔许霄汉期今嗟鹏鷃别图南不可御惆怅守薄暮【一作劣】
送崔校书从军
鴈门太守能爱贤麟阁书生亦投笔宁唯玉剑报知已更有龙韬佐师律别马连嘶出御沟家人几夜望刀头燕南春草伤心色蓟北黄云满眼愁闻道轻生能击虏何嗟少壮不封侯
送张将军征西
长安少年唯好武金殿承恩争破虏沙塲烽火隔天山铁骑征西几岁还战处黑云霾瀚海愁中明月度阳关玉笛声悲离酌晚金方路极行人远计日霜戈尽敌归囘首戎城空落晖始笑子卿心计失徒看海上节旄稀
送修武元少府
寸禄荣色养此行宁叹惜自今黄绶采兰时不厌丹墀芳草色百战荒城复井田几家春树带人烟黎甿久厌蓬飘苦迟尔西南惠月传
送崔十三东游
千里有同心十年一会面当杯缓筝柱倏忽催离宴丹凤城头噪晚鸦行人马首夕阳斜灞上春风留别袂关东新月宿谁家官柳依依两乡色谁能此别不相忆
送邬三落第还乡
郢客文章絶世稀常嗟时命与心违十年失路谁知已千里思亲独远归云帆春水将何适日爱东南暮山碧关中新月对离樽江上残花待归客名宦无媒自古迟穷途此别不堪悲荷衣垂钓且安命金马招贤会有时
送马明府赴江陵
陶令南行心自永江天极目澄秋景万室遥方犬不鸣双鳬下处人皆静清风高兴得湖山门柳萧条双翟闲黄花满把应相忆落日登楼北望还
送毕侍御谪居
崇兰香死玉簪折志士吞声甘徇节忠荩不为明主知悲来莫向时人说沧浪之水见心清楚客辞天泪满缨百鸟喧喧噪一鹗上林高枝亦难托宁嗟人世弃虞翻且喜江山得康乐自怜黄绶老婴身妻子朝来劝隐沦桃花洞里举家去此别相思复几春
送禇大落第东归
离琴弹苦调美人惨向隅顷来荷策干明主还复扁舟归五湖汉家侧席明扬久岂意遗贤在林薮玉堂金马隔青云墨客儒生皆白首昨梦芳洲采白苹归期且喜故园春稚子只思陶令至文君不厌马卿贫剡中风月久相忆池上旧游应再得酒熟宁孤芳杜春诗成不枉青山色念此那能不羡归长杨谏猎事皆违他日东流一乘兴知君为我扫荆扉
送傅管记赴蜀军
终童之死谁继出燕颔儒生今俊逸主将早知鹦鹉赋飞书许载蛟龙笔峨眉玉垒指霞标鸟没天低幕府遥巴山雨色藏征斾汉水声咽短箫赐璧腰金应可料才略纵横年且妙无人不重乐毅贤何敌能当鲁连啸日暮黄云千里昬壮心轻别不销魂劝君用却龙泉剑莫负平生国士恩
送张少府
愁云破斜照别酌劝行子蓬惊马首风鴈拂天边水寸晷如三岁离心在万里
行路难
君不见明星映空月太阳朝升光尽歇君不见凋零委路蓬长风飘举入云中由来人事何尝定且莫骄奢笑贱穷
卢龙塞行送韦掌记
雨雪纷纷黑山外行人共指卢龙塞万里飞沙咽皷鼙三军杀气凝旌斾陈琳书记本翩翩料敌张兵夺酒泉圣主好文兼好武封侯莫比汉皇年
效古秋夜长
秋汉飞玉霜北风扫荷香含情纺织孤灯尽拭泪相思寒漏长檐前碧云静如水月吊栖乌啼鸟起谁家少妇事鸳机锦幕云屏深掩扉白玉窻中闻落叶应怜寒女独无衣
卧病李员外题扉而去
僻陋病者居蒿莱行迳失谁知簪绂贵能问幽忧疾珂声未驻门兰气先入室沉痾不冠带安得候蓬荜清扬去莫寻离念顷来侵雀栖高窗静日出修桐阴枕上忆君子悄悄唯苦心
詶王维春夜竹亭赠别
山月随客来主人兴不浅今宵竹林下谁觉花源远惆怅曙莺啼孤云远絶巘
山中寄时校书
蓬莱紫气温如玉唯予知尔阳春曲别来几日芳荪緑百花酒满不见君青山一望心断续
送李四擢第归觐省
当年贵得意文字各争名齐唱阳春曲唯君金玉声悬黎宝中出高价世难掩鸿羽不低飞龙津徒自险直矜鹦鹉赋不贵芳桂枝少俊蔡邕许长鸣唐举知梁城下熊轼朱戟何暐耀才子欲归宁裳花已含笑高门知庆大子孝觉亲荣独揽还珠美宁唯问绢情离筵不尽醉操袂一何早马蹄西别轻树色东看好行尘忽不见惆怅青门道
哭曹钧
苦节推白首怜君负此生忠荩名空在家贫道不行朝来相忆访蓬荜只谓渊明犹卧疾忽见江南吊鹤来始知天下文星失尝恨知音千古稀那堪夫子九泉归一声隣笛残阳里酹酒空堂泪满衣
钱仲文集卷一

[book_title]卷二
钦定四库全书
钱仲文集卷二
唐　钱起　撰
五言往体四韵五首　　五韵十首
六韵二十四首
东阳郡斋中诣南山招韦十
霁来海半山隐映城上起中峰落照时残雪翠微里同心久为别孤兴那对此良会何迟迟清扬瞻则迩
清泥驿迎献王侍郎
候舘扫清昼使车出明光森森入郭树一道引飞霜仰视骢花白多惭绶色黄鹪鹩无羽翼愿假宪乌翔
沭阳古渡作
日落问津处云霞残碧空牧牛避田烧退鷁随潮风回首故乡远临流此路穷翩翩青冥去羡彼高飞鸿
卧疾答刘道士
白露蚕已丝空林日凄清??昼扉掩独卧秋窗明宝字比仙药羽人寄柴荆长吟想风驭怳若升蓬瀛
梦寻西山凖上人
别处秋泉声至今犹在耳何尝梦魂去不见雪山子新月隔林时千峰翠微里言念心更寂迹灭云自起
长安旅宿
九秋旅夜长万感何时歇蕙花渐寒暮心事犹楚越直躬邅世道咫步隔天阙每闻长乐钟载泣灵台月明旦北门外归途堪白发
过桐栢山
秋风过楚山山静秋声晚赏心无定极仙步亦清远返照云窦空寒流石苔浅羽人昔已去灵迹欣方践投策谢归途世缘从此遣
李士曹厅对雨
春雨暗重城讼庭深更寂终朝人吏少满院烟云集湿鸟压花枝新苔宜砌石掾曹富文史清兴对词客爱尔蕙兰丛芳香饱时泽
登胜果寺南楼雨中望严协律
微雨侵晚阳连山半藏碧林端陟香榭云外迟来客孤村凝片烟去水生远白但佳川原趣不觉城池夕更喜眼中人清光渐咫尺
冬夜题旅舘
退飞忆林薮乐业羡黎庶四海尽穷途一枝无宿处严冬北风急中夜哀鸿去孤烛思何深寒窗坐难曙劳歌待明发惆怅盈百虑
自终南山晚归
采苓日往还得性非樵隐白水到初濶青山辞尚近絶境胜无倪归途兴不尽沮溺时返顾牛羊自相引逍遥不外求尘虑从兹泯
早渡伊川见旧作
鵾鷄鸣早霜秋水寒旅涉渔人昔隣舍相见具舟楫出浦兴未尽向山心更惬村落通白云茅茨隐红叶东臯满时稼归客欣复业
夕发箭塲岩下作
行役不遑安在幽机转发山谷无明晦溪霞自兴没朝栉杉下风夕饮石上月懿尔青云士垂缨朝凤阙宁知采竹人每食惭薇蕨
同李五夕次香山精舍访宪上人
彼岸闻山钟仙舟过苔水松门入幽映石迳趋迤初月开草堂远公方觏止忘言在闲夜凝念得微理泠泠功德池相与涤心耳
雨中望海上怀欎林观中道侣
山观海头雨悬森动烟树只疑苍茫里欎鸟欲飞去大块怒天吴惊潮荡云路羣真俨盈想一苇不可渡惆怅赤城期愿假轻鸿驭
广德初銮驾出阙後登高愁望【二首】
长安不可望望处愁边起辇毂混戎夷山河空表里黄云压城阙斜照移烽垒汉帜远成霞胡马来如蚁不知涿鹿战早晚蚩尤死渴日候河清沉忧催暮齿
二
愁看秦川色惨惨云景晦乾坤暂运行品物遗覆载黄尘涨戎马紫气随龙斾掩泣指关东日月妖氛外臣心寄远水朝海去如带周德更休明天衢伫开泰
过曹钧隐居
荃蕙有奇性馨香道为人不居衆芳下宁老空林春之子秉高节攻文还守真素书寸阴尽流水怨情【一作声】新济济振缨客烟霄各致身谁当举玄宴不使作良臣
独往覆釡山寄郎士元
赏心无远近芳月好登望胜事引幽人山下复山上将寻洞中药复爱湖外嶂古壁苔入云阴溪树穿浪谁言世缘絶更惜知音旷莺啼緑萝春回首还惆怅
送王季友赴洪州幕下
列郡皆用武南征所从谁诸侯重才略见子如琼枝抚剑感知已出门方远辞烟汲带幕府海日生红旗问我何功德负恩留玉墀销魂把别袂愧尔酬明时
客舍赠郑贲
结交意不薄匪席言莫违世义随波久人生知已稀先鸣誓相逹未遇还相依一望金门诏三看黄鸟飞暝投同旅食朝出易儒衣嵇向林庐接携手行将归
山中春仲寄汝上王恒颍川沈冲
隐者守恬泊春山日深净谁知蟠木材得性无人境座隅泉出洞竹上云起岭饥狖入山厨饮虹过药井前溪堪放逸仲月好风景游目来远思摘芳寄汝颍
南中春意
入仕无知言游方随世道平生愿开济遇物干怀抱已阻青云期甘同散樗老客游南海曲坐见韶阳蚤旧国别佳人他乡思芳草惜无鸿鹄翅安得凌苍昊
东陵药堂寄张道士
木落苍山空当轩秋水色清旦振衣坐永吟意何极愿言金丹夀一假鸾凤翼日夕开真经言忘心更默玄都有仙子采草早相识烟露难再期焚香空叹息
苦雨忆皇甫冉
凉雨门巷深穷居成习静独吟愁霖雨更使秋思永疲疴苦昏垫日夕开轩屏草木森已悲衾帱清且冷如何游宦客江海随泛梗延首长相思忧襟孰能整
寄任山人
天阶崇黼黻世路有趋竞独抱中孚爻谁知苦寒咏行潦难朝海散材空遇圣岂无鸣凤时其如问津命所思青山郭再梦緑萝迳林泉春可游羡尔得其性
登秦岭半岩遇雨
屏翳忽腾气浮阳惨无晖千峰挂飞雨百尺揺翠微震电闪云迳奔流翻石矶倚岩假松盖临水羡荷衣不得采苓去空思乘月归且怜东臯上水色侵荆扉【水色一作黍色】
杪秋南山西峰题凖上人兰若
向山看霁色步步豁幽性返照乱流明寒空千嶂净石门有余好霞残月欲映上诣远公庐孤峰悬一迳云里隔窗火松下闻山磬客到两忘言猿心与禅定
田园雨後赠隣人
安排常任性偃卧晚开户樵客荷蓑归向来春山雨残云虹未落返景霞初吐时鸟鸣村墟新泉遶林圃尧年尚恬泊隣里成太古室尔人遂遥相思怨芳杜
天门谷题孙逸人石壁
崖石乱流处竹深斜照归主人卧磻石心耳涤清晖春雷近作解空谷半芳菲云栋彩虹宿药圃蝴蝶飞恶嚻慕嘉遁几夜瞻少微相见竟何说忘情同息机
蓝溪休沐寄赵八给事
虫鸣归旧里田野秋农闲即事敦风尚衡门方再关夕阳入东篱爽气高前山霜蕙後时老巢禽知暝还侍臣黄枢宠鸣玉青云间肯想观鱼处寒泉照髪斑
送辋川至南山寄谷口王十六
山色不厌远我行随处深蹟幽青萝迳思絶孤霞岑独鹤引过浦鸣猿呼入林褰裳百泉里一步一清心王子在何处隔云鸡犬音折麻定延伫乘月期招寻
蓝田溪与渔者宿
独游屡忘归况此隐沦处濯发清泠泉月明不能去更怜垂纶叟静若沙上鹭一论白云心千里苍洲趣芦中夜火尽浦口秋山曙叹息分枝禽何时更相遇
淮上别范大
悲风陨凉叶送归怨南楚穷年将别离寸晷申宴语长淮流不尽征棹忽复举碧落半愁云黄鹤时顾侣游宦且未逹前途各修阻分?一相嗟良辰更何许
杂居夜雨奉寄李京兆
永夜不可度蛩吟秋雨滴寂寞想章台始叹云泥隔雷声匪君车犹时过我庐电影非君烛犹能明我目如何琼树枝梦里看不足望望佳期阻愁生寒草緑
叹毕少府以持法无隐见系
用法本禁邪尽心翻自极毕公在囹圄世事何糺纆翠凤呈其瑞虞罗寄杀翼囚中千念时窗外百花色落景闭圆扉春虫网丛棘古人不念文纷泪莫沾臆
小园招隐
支离鲜兄弟形影如手足但遂饮氷节甘辞代耕禄斑衣在林巷始觉无羁束交柯低户阴闲鸟将雏宿穷通世情阻日夜苔径緑谁言北郭贫能分晏婴粟
过温逸人旧居
返真难合道怀旧仍无吊浮俗渐浇漓斯人谁继妙声容在心耳宁觉阻言笑玄堂闭几春拱木齐云峤鹤传居士舞猿得苏门啸酹酒片阳微空山想埋照
县内水亭晨兴听讼
晨光起宿露池上判黎甿借问秋泉色如何拙宦情磨铅辱利用策蹇愁前程昨夜明月满中心如鹊惊负恩时易失多病绩难成坐惜寒塘晚霜风吹杜蘅
钱仲文集卷二

[book_title]卷三
钦定四库全书
钱仲文集卷三
唐　钱起　撰
五言七韵往体九首　　八韵十一首
长韵十二首
海畔秋思
匡济难道合去留随兴牵偶为谢客事不顾平子田魏阙贲翘楚此身长弃捐箕裘空在念拙诎谁推贤无用即明代养痾仍壮年日夕望佳期帝乡路几千秋风晨夜起零落愁芳荃
太子李舍人城东别业【一作李祭酒别业俯视川林前带雷岫】
南山转羣木昏晓拥山翠小泽近龙居清苍常雨气君家北原上千金买胜事丹阙退朝回白云迎赏至新晴村落外处处烟景异片水明断岸余霞入古寺东臯指归翼目尽有余意
谷口新居寄同省朋故
种黍傍烟溪榛芜兼沮洳亦知生计薄所贵隐身处橡栗石上材莓苔水中路萧然授衣日得此还山趣汲井爱秋泉结茅因古树闲云与幽鸟对我不能去寄谢鸳鹭羣狎鸥拙所慕
京兆尹厅前甘棠树降甘露
内史用尧意理京宣惠慈气和祥则降孰谓天难知济旱露为兆有如埙应箎岂无夭桃树洒此甘棠枝玉色与人净珠光临笔垂协风与之俱物性皆熙熙何必凤池上方看作霖时
秋夜作
万计各无成寸心日悠漫浮生竟何穷巧历不能算流落四海间辛勤百年半商歌向秋月哀韵兼浩叹寤寐怨佳期美人隔霄汉寒云度穷水别业绕垂幔窻中问谈鸡长夜何时旦
观村人牧山田
六府且未盈三农争务作贫民乏井税塉土皆垦凿禾黍入寒云茫茫半山郭秋来积霖雨霜降方銍获中田聚黎甿反景空村落顾惭不耕者微禄同卫鹤庶追周任言敢负谢生诺
裴侍郎湘川回以青竹筒相遗因而赠之
楚竹青玉润从来湘水阴缄书取直节君子知虚心入用随宪简积文不受金体将丹凤直色映秋霜深宁肯假伶伦谬为龙凤吟唯将翰院客昔秘瑶华音长跪捧嘉贶岁寒惭所钦
东城初陷与薛员外王补阙暝投南山佛寺
日?石门里松声山寺寒香云空静影定水无惊湍洗足解尘缨忽觉天形寛清钟扬虚谷微月深重峦噫我朝露世翻浮与波澜行运遘忧患何缘亲盘桓庶将镜中象尽作无生观
奉和张荆州巡农晚望
太清霁云雷阳春陶物象明牧行春令仁风助昇长时和俗勤业播植农厥壤阴阴桑陌连漠漠水田广郡中忽无事方外还独往日暮驻归轩湖山有佳赏宣城传逸韵千载谁此响
送包何东游
水国尝独往送君还念兹湖山远近色昏旦烟霞时子好谢公迹常吟孤屿诗果乘扁舟去若与白鸥期野趣及春好客游欣此辞入云投馆僻采碧过帆迟江上日回首琴中劳别思春鸿刷归翼一寄杜蘅枝
酬陶六辞秩归旧居见东
靖节昔高尚令孙嗣清徽旧庐云峯下献岁车骑归去俗因解绶忆山得采薇田畴春事起里巷相寻稀渊明醉乘兴闲门秖掩扉花禽惊曙月隣女上鸣机毕娶愿已果养恬志宁违吾当挂朝服同尔缉荷衣
奉使采箭簳竹谷中晨兴赴岭
孤客倦夜坐闻猿乘早发背溪已斜汉登栈尚残月重峯转森爽幽步更超越云木耸鹤巢风萝扫虎穴人羣徒自远世役终难歇入山非买山采竹异采蕨谁见子牟意悁劳书魏阙
同严逸人东溪泛舟
子陵江海心高迹此闲放渔舟在溪水曾是敦风尚朝霁收云物垂纶独清旷寒花古岸傍唳鹤晴沙上纷吾好贞逸不远来相访已接方外远仍陪郢中唱欢言尽佳酌高兴延秋望日暮浩歌还红霞乱青嶂
过沈氏山居
鸡鸣孤烟起静者能卜筑乔木出云心闲门掩山腹贫交喜相见把臂欢不足空林留宴言永日清耳目泉声冷樽俎荷气香童仆往往仙犬鸣樵人度深竹酒酣出谷口世网何羁束始愿今不从区区折腰禄
赠栢岩老人
日与麋鹿羣贤哉买山叟龎眉忽相见避世一何久林栖古崖曲野事佳春後瓠叶覆荆扉栗苞垂瓮牖独歌还独酌不耕亦不耦硗田隔云溪多雨长稂莠烟霞得情性身世同刍狗寄谢营道人天真此翁有
送薛判官赴蜀
横笛声转悲羽觞酣欲别举目叩关远离心不可说边陲劳帝念日下降才杰路极巴水长天衔剑峰缺单车动夙夜越境正炎节星桥过客稀火井蒸云热阴符能制胜千里在坐决始见儒者雄长缨系余孽
诏许昌崔明府拜补阙
儒者久营道诏书方问贤至精一耀世高步谁同年何树可栖凤高梧枝拂天脱身鳬舄里载笔虎闱前日月传轩后衣冠真列仙则知骊龙珠不秘清泠泉才子贵难见郢歌空复传惜哉效颦客心想劳婵娟
仲春晚寻覆釡山
蝴蝶弄和风飞花不知晩王孙寻芳草步步忘路远况我爱青山涉趣皆游践萦回必中路阴晦阳复显古岸生新泉霞峰映雪巘交枝花色异奇石云根浅碧洞志忘归紫芝行可搴方嗤嵇叔夜林卧方沈湎
赠东隣郑少府
一闻白雪唱愿见清扬久谁谓结绶来得陪趋府後小邑蓝溪上卑栖惬所偶妄言复连墙片月亦携手草色同春迳莺声共高柳美景百花时平生一盃酒圣朝法天地以我为刍狗秩满归白云期君访谷口
谢张法曹万顷小山假景见忆
乐道随去处养和解朝簪茅堂近丹阙佳致亦何深退食不趋府忘机还在林清风乱流上永日小山阴解箨雨中竹将雏花际禽物华对幽寂弦酌兼咏吟自昔仰高步及兹劳所钦郢歌叨继组知己复知音
罢章陵令山居过中峰道者
宁辞园令秩不改渊明调解印无与言见山始一笑幽人还絶境谁道苦奔峭随云剩渡溪出门更垂钓吾庐青霞里窻树玄猿啸微月清风来方知散发妙
又
丘壑趣如此暮年始栖偃赖遇无心云不笑归来晩鸣鸠拂红枝初服傍清畎昨日山僧来犹嫌嘉遁浅托君紫阳家路灭心更远梯云创其居抱犊上絶巘杏田溪一曲霞境峰几转路石挂飞泉谢公应在眼愿言携手去采药长不返
登覆釜山遇道人【二首】
晨策趣无涯名山深转秀三休变覆景万转迷宇宙攀崖到天窗入洞穷玉溜侧迳蹲怪石飞萝掷惊?花间链药人鸡犬咊乳窦散发便迎客采芝仍满袖郭璞赋游仙始愿今可就
又
真气重嶂里知君嘉遁幽山阶压丹穴药井通伏流道者带经出洞中携我游欲骖白蜺去且为紫芝留忽忆武陵事别家疑数秋
寻华山云台观道士
秋日西山明胜趣引孤策桃源数曲尽洞口两岸折还从罔象来忽得仙灵宅霓裳谁之子霞酌能止客残阳在翠微携手更登历林行拂烟雨溪望乱金碧飞鸟下天窻褭松际云壁稍寻玄踪远宛入寥天寂愿言葛仙翁终年链玉液
海上卧病寄王临
离客穷海阴萧辰归思结一随浮云滞几怨黄鹄别妙年即沉痾生事多所阙剑中负明义枕上惜玄髪之子良史才华簪偶时哲相思千里道愁望飞鸟絶岁暮氷雪寒淮湖不可越百年去心虑孤影守薄劣独余慕侣情金石无休歇
登玉山诸峰偶至悟真寺
郭南云水佳讼简野情发紫芝每相引黄绶不能谍稍入石门幽始知灵境絶冥搜未寸晷仙迳俄九折蟠木盖石梁崩岸露云穴数峰拔崑仑秀色与空澈玉气交晴虹桂花留曙月半岩采珉者一点如片雪真赏无前程奇观宁暂辍更闻东林磬可听不可说兴中寻觉化寂尔诸象灭
长安客舍赠李行父明府
藏器待时少知人自古难遂令丹穴凤晩食金琅玕谁谓兵戈际鸣琴方一弹理烦善用简济猛能兼寛夙夜念黎庶寝兴非宴安洪波未静壑何树不惊鸾鳬舄傍京辇甿心悬灌坛高槐暗苦雨长剑生秋寒旅食还时客饥年亦尽欢亲劳携斗水往往救泥蟠但恐酬明义蹉跎芳岁阑
美杨侍御清文见示
伯牙道丧来弦絶无人续谁知絶唱後更有难和曲层峯与清流逸势竞奔蹙清文不出户仿像皆在目雾雪看满怀兰荃坐盈掬孤光碧潭月一片崑仑玉初见歌阳春韶光变枯木再见吟白雪便觉云肃肃则知造化源方寸能展缩斯文不易遇清爽心岂足愿言书诸绅可以为佩服
山居新种花药与道士同游赋诗
自乐鱼鸟性宁求农牧资浅深爱岩壑疏凿尽幽奇雨花相助好莺鸣春草时种兰入山翠引葛上花枝风露拆红紫缘溪复映池新泉香杜若片石引江蓠宛谓武陵洞潜应造化移杖策?烟客满袖掇芳蕤蝴蝶舞留我仙鸡闲傍篱但令黄精熟不虑韶光迟笑指云萝迳樵人那得知
初黄绶赴蓝田县作
蟠木无匠伯终年弃山樊苦心非良知安得入君门忽忝英达顾宁窥造化恩萤光起腐草云翼腾沉鲲片石世可用良工心所存一叨尉京甸三省渐黎元贤尹正趋府仆夫俨归轩眼中县胥色耳里苍生言居人散山水即景真桃源鹿聚入田迳鸡鸣隔岭村飡和俗久清到邑政空论且嘉讼庭寂前阶满芳荪
归义寺题震上人壁【寺即神尧皇帝读书之所龙飞後创为精舍】
入谷逢雨花香緑引幽步招提饶泉石万转同一趣向背森碧峰浅深罗古树尧皇未登极此地曾隐雾秘谶得神谋因高思虎路太阳忽临照物象俄光煦?王宫始开长者金先布白水入禅境砀山通觉路往往无心云犹起潜龙处仍闻七祖後佛子继调御溪鸟投慧灯山蝉饱甘露不作解缨客宁知舍筏喻身世已悟空归途复何去
钱仲文集卷三

[book_title]卷四
钦定四库全书
钱仲文集卷四
唐　钱起　撰
五言四韵近体五十首
奉和圣制登会昌山应制
睿想入希夷真游到具茨玉銮登嶂远云辂出花迟泉壑凝神处阳和布泽时六龙多顺动四海正雍熙
省中对雪寄元判官拾遗昆季
万点瑶台雪飞来锦帐前琼枝应比净鹤发敢争先散影成花月流光透竹烟今朝谢家兴几处郢歌传
山斋独坐喜玄上人夕至
舍下虎溪径烟霞入暝开柴门兼竹静山月与僧来心莹莲花水言忘緑茗杯前峯曙更好斜汉欲西回
秋夜寄张韦二主簿
凉夜褰帘好轻云过月初碧空河色浅红叶雨声虚道阻天难问机忘世易踈不知双翠凤栖棘复何如
归故山路逢隐居者
握手云栖路澘然恨几重谁知緑林盗长占彩霞峯心死池塘草声悲石径松无因芳杜月琴酒更相逢
落第刘拾遗相送东归
不醉百花酒伤心千里归独收和氏玉还采旧山薇出处离心尽荣枯会面稀预愁芳草色一径入衡闱
和刘七读书
夜雨深馆静苦心黄卷前云阴留墨沼萤影傍华编梦鸟富青藻通经仍妙年何愁丹穴凤不饮玉池泉
早下江宁
暮天微雨散凉吹片帆轻云物高秋节山川孤客情霜苹留楚水寒鴈别吴城宿浦有归梦愁猿莫夜鸣
登复州南楼
孤树延春日他山卷曙霞客心湖上鴈归思日边花行李迷方久归期涉岁賖故人云路隔何处寄瑶华
江陵晦日陪诸官泛舟
节物堪为乐江湖有主人舟行深更好山趣久弥新罇酒平生意烟花异国春城南无夜月长袖莫留宾
县城秋夕
山城日易夕愁生先掩扉俸薄不沽酒家贫忘授衣露重蕙花落月冷莎鸡飞効拙惭无补云林叹再归
秋夜梁七兵曹同宿【二首】
一笑不可得同心相见稀摘菱频贳酒待月未扃扉星影低惊鹊虫声傍旅衣卑栖岁已晩共羡鴈南飞好欲弃吴道今宵又遇君老夫相劝酒稚子待题文月下谁家笛城头几片云如何此幽兴明日重离羣
和万年成少府寓直
赤县新秋夜文人藻思催钟声自仙掖月色近霜台一叶兼萤度孤云带雁来明朝紫书下应问长卿才
春夜过长孙绎别业
佳期难再得清夜此云林带竹新泉冷穿花片月深含毫凝逸思酌水话幽心不觉星河转山枝惊曙禽
题温处士山居
谁知白云里别有緑萝春苔绕溪边径花侵洞里人逸妻看种药稚子伴垂纶颍上逃尧者何如养此真
题陈季壁
郢人何苦调饮水仍布衾烟火昼不起蓬蒿春欲深前庭少乔木邻舍闻新禽虽有徵贤诏终伤不遇心
赠邻居齐六司仓
沉冥衆所遗咫尺絶佳期始觉衡门下翛然太古时鸡声共隣巷烛影隔茅茨坐惜牛羊迳芳荪白露滋
送征雁
秋空万里净嘹唳独南征风急翻霜冷云开见月惊塞长怯去翼影灭有余声怅望遥天外乡愁满目生
宴郁林观张道士房
灭迹人间世忘归象外情竹坛秋月冷山殿夜钟清仙侣披云集霞杯达曙倾同欢不可再朝暮赤龙迎
秋夕与梁鍠文宴
客到衡门下林香蕙草时好风能自至明月不须期秋日翻荷影晴光脆柳枝留欢美清夜宁觉晓锺迟【南薰作微官是底物许日废言诗】
哭空寂寺玄上人【五句一作古松韵旧榻】
凄然双树下垂泪远公房灯续生前火炉添没後香阴阶明片雪寒竹向空廊寂灭应为乐尘心徒自伤
题精舍寺
胜景不易遇入门神顿清房房占山色处处分泉声诗思竹间得道心松下生何时来此地摆落世间情
开元观遇张侍御
碧落忘归处佳期不厌逢晩凉生玉井新暑避烟松欲醉流霞酌还醒度竹锺更怜琪树下历历见遥峯
和人秋归终南山别业
旧居三顾後晩节重幽寻野迳到门尽山窻连竹阴昔年莺出谷今日凤归林物外凌云操谁能继此心
故相国苗公挽歌
霸陵谁宠葬汉主念萧何盛业留青史浮荣逐逝波陇云仍作雨薤露已成歌凄怆平津阁秋风吊客过
酧刘员外雨中见寄
苦雨滴兰砌秋风生葛衣潢汚三迳絶碪杵四隣稀分与玄豹隐不为湘燕飞慙君角巾折犹肯问衡闱
赋得归云送李山人归华山
秀色横千里归云积几重欲依毛女岫初卷少夷峯盖影随征马衣香拂卧龙秖应函谷上真气日溶溶
过裴长官新亭
茅屋多新意芳林昨试移野人知石路戏鸟认花枝慢水萦蓬户闲云挂竹篱到家成一醉归马不能骑
寄郢州郎士元使君
龙节知无事江城不掩扉诗传过客远书到故人稀坐啸看潮起行春送雁归望舒三五夜思尽谢元晖
过长孙宅与郎上人茶会
偶与息心侣忘归才子家玄谈兼藻思緑茗代榴花岸帻看云卷含毫任景斜松乔若逢此不复醉流霞
下第题长安客舍
不遂青云望愁看黄鸟飞梨花度寒食客子未春衣世事随时变交情与我违空余主人柳相见却依依
陪考功王员外城东池亭宴
无双锦帐郎絶境有林塘鹤静疎羣羽莲开失衆芳晴山看不厌流水趣何长日晩催归骑锺声下夕阳
过孙员外蓝田山居
不知香署客谢病翠微间去幄兰将老辞车雉亦闲近山云出洞当户竹连山对酒溪霞晩家人采蕨还
秋园晩沐
黄卷在穷巷归来生道心五株衰柳下三径小园深倒薤翻成字寒花不假林龎眉谢羣彦独酌且闲吟
穷秋对雨
晦日连苦雨动息更邅回生事萍无定愁心云不开翟门悲暝雀黑竈上寒苔始信宣城守乘流畏曝腮
裴迪南门秋夜对月
夜来诗酒兴月满谢公楼【一作月上】影闭重门静寒生独树秋鹤【一作鹊】惊随叶散萤远入烟流今夕遥天末清光【一作晖】几处愁
和蜀县段明府秋城望归期
制锦蜀江静飞鳬汉阙遥一兹风靡草再视露盈条旅望多愁思秋天更泬寥河阳传丽藻清韵入歌謡
晩归蓝田酬王维给事赠别
卑栖却得性每与白云归徇禄仍怀橘看山免采薇【一作别山如昨日春露已沾衣采蕨频盈手看花空厌归】暮禽先去马新月待开扉霄汉时回首知音青鎻闱
再得毕侍御书闻巴中卧病
芳信来相续同心远更亲数重云外树不隔眼中人梦寐花骢色相思黄鸟春【一作蕙草】更闻公干病一夜二毛新
宿新里馆
愁人待晓鸡秋雨暗凄凄度烛萤时灭传书雁渐低客来知计误梦里泣津迷无以逃悲思寒螿处处啼【一本有五韵从迷字下云每食皆弹铗归山柰杖藜叔牙先得路何日救沉泥】
谷口书斋寄杨补阙
泉壑带茅茨云霞生薜帷竹怜新雨後山爱夕阳时闲鹭栖常早秋花落更迟家童扫萝迳昨与故人期
衡门春夜
不厌晴林下微风度葛巾宁唯北窻月【一作客】自谓上皇人丛筱轻新暑孤花占晩春寄言庄叟蝶与尔得天真
题吴通微主人
食贫无尽日有愿几时谐【一作不知青云器良愿几时谐】长啸秋光晚谁知志士怀朝烟不起竈寒叶欲连阶饮水仍留我孤灯点【一作吟诗静】夜斋
晩次宿预馆
乡心不可问秋气又相逢飘泊方千里离悲复几重回云随去雁寒露滴鸣蛩延颈遥天末如闻故国锺
蓝上茅茨期王维补阙
山中人不见云去夕阳过浅濑寒鱼少丛兰秋蝶多老年疎世事幽性乐天和酒熟思才子溪头望玉珂
春夜寓直
养性惯云卧为郎如鸟栖不知仙阁峻惟觉玉绳低帐喜香烟暧诗惭赐笔题未央春漏促残梦谢晨鸡
新昌里言怀
性拙偶从宦心闲多掩扉虽看北堂草不忘旧山薇花月霁来好云泉堪梦归如何建章漏催着早朝衣
秋夜寄袁中丞王员外
一夕盈千念方知别者劳衰荣难会面魂梦【一作喜】暂同袍片月临阶早清河度雁高应怜蒋生迳秋露满蓬蒿
九日闲居寄登高数子
初服栖穷巷重阳忆旧游门闲谢病日心醉授衣秋酒尽寒花笑庭空暝雀愁今朝落?客几处管弦留
钱仲文集卷四

[book_title]卷五
钦定四库全书
钱仲文集卷五
唐　钱起　撰
五言四韵近体五十首
晩入宣城界
斜日片帆阴春风孤客心山来指樵路岸去惜花林海气蒸云黑潮声隔雨深乡愁不可道浦宿听猿吟
静夜酬通上人问疾
东林生早凉高枕远公房大士看心後中宵清漏长惊蝉出暗柳微月隐回廊何事沉痾久含毫问药王
奉陪使君十四叔晩憩大云门寺
野寺千家外闲行晩暂过炎氛临水尽夕照傍林多境对知心妄人安觉政和绳牀摇麈尾佳趣满沧波
省中春暮酬嵩阳焦道士见招
朝花飞暝林对酒伤春心流年催素发不觉映华簪垂老遇知己【一作明代】詶恩看寸阴如何紫芝客【一作多惭紫阳客】相忆白云深
酬苗发员外宿龙池寺见寄
宁知待漏客清夜此从容【一作在云松】暂别迎车雉还随护法龙香烟轻上月林岭【一作栖鸽】静闻钟郢曲传甘露尘心洗几重
贞懿皇后挽词
淑丽诗传美徽章礼饰哀有恩加象服无日祀高禖晓月孤秋殿寒山出夜台通灵深眷想青鸟独飞来
岁初归旧山
欲知愚谷好久别与春还鸎煖初归树云晴却恋山石田耕种少野客性【一作旧】情闲求仲应难见残阳且掩关
銮驾避狄岁别韩云卿
白发壮心死愁看国步移关山惨无色亲爱忽惊离影絶龙分剑声哀鸟恋枝茫茫云海外相忆不相知
咏白油?送客
薄质惭加首愁阴幸庇身卷舒无定日行止必依人已沐脂膏惠宁辞雨露频虽同客衣色不染洛阳尘
蓝上采石芥寄前李明府
渊明遗爱处山芥緑芳初翫此春阴色犹滋夜雨余隔溪烟叶小覆石雪花舒采采还相赠瑶华信不如
送贇法师往上都
远近化人天王城指日边宰君迎说法童子伴随缘到处花为雨行时杖出泉今宵松月下门闭想安禅
送沈少府还江宁
远宦碧云外此行佳兴牵湖山入闾井鸥鸟傍神仙斜日背乡树春潮迎客船江楼新兴发应与政声传
送虞说擢第东游
湖山不可厌东望有余情片玉登科後孤舟任兴行月中严子濑花际楚王城岁暮云臯鹤闻天更一鸣
送少微师西行
随缘忽西去何日返东林世路宁嗟别空门久息心人烟一饭少山雪独行深天外猿啼处谁闻清梵音
送昆山孙少府
徇禄近沧海乘流看碧霄谁知仙吏去宛与世尘遥远帆背归鸟孤舟抵上潮悬知讼庭静窻竹日萧萧
送屈突司马充安西书记
制胜三军劲澄清万里余星飞龎统骥箭发鲁连书海月低云斾江霞入锦车遥知太阿剑计日斩鲸鱼
送时暹避难适荆南
三叹把离袂七哀深我情云天愁远别豺虎拥前程驻马恋携手隔河闻哭声相思昏若梦泪眼几时明
送边补阙省觐
东去有余意春风生赐衣凤凰衔诏下才子采兰归?酒百花里情人一笑稀别离须计日相望在彤闱
送弹琴李长史往洪州
抱琴为傲吏孤棹复南行几度秋江水【一作几处】皆添白雪声佳期来客梦幽思缓王程佐牧无劳问心和政自平
送宋徵君让官还山
至人无滞迹谒帝复思玄魏阙辞花绶春山有杏田紫霞开别酒黄鹤舞离弦今夜思君梦遥遥入洞天
送陈供奉恩勑放归觐省
得意今如此清光不可攀臣心尧日下乡思楚云间杨柳依归棹芙蓉栖旧山采兰兼衣锦何似买臣还
送外甥范勉赴任常州长史兼觐省
怜君展骥去能解倚门愁就养仍荣禄还乡即昼游橘花低客舍蓴菜绕归舟与报垂纶叟知吾世网留
陇右送韦三还京
春风起东道握手望京关柳色从乡至莺声送客还嘶骖顾近驿归路出他山举目情难尽覊离失志间
送元评事归山居
忆家望云路东去独依依水宿随渔火山行到竹扉寒花催酒熟山犬喜人归遥羡书窻下千峯出翠微
送武进韦明府
理邑想无事鸣琴不下堂井田通楚越津市半渔商卢橘垂残雨红莲拆早霜送君催白首归水独思乡
送上官侍御
执简朝方下乘轺去不賖感恩轻远道入幕比还家碣石春云色邯郸古树花飞书报明主烽火静天涯
送郭秀才制举下第南游
失志思浪迹知君晦近名出关尘渐远过郢兴弥清山尽溪初广人闲舟自行探幽无旅思莫畏楚猿鸣
送夏侯审校书东归
楚乡飞鸟没【一作外】独与碧云【一作片帆】还破镜催归客残阳见旧山诗成流水上梦尽落花间傥寄相思字愁人定解顔
送卫功曹赴荆南
汉家仍用武才子晩成名惆怅江陵去谁知魏阙情碧云愁楚水春酒醉宜城定想褰帷政还闻坐啸声
送马使君赴郑州
东土忽无事专城复任贤喜观班瑞礼还在偃兵年膏雨带荥水归人耕圃田遥知下车日万井起新烟
送郎四补阙东归
无事共干世多时废隐沦相看恋簪组不觉老风尘劝酒怜今别伤心倍去春徒言树萱草何处慰离人
送陆三出尉
春草晩来色东门愁送君盛才仍下位明代负奇文且乐神仙道终随鸳鹭羣梅生寄黄绶不日在青云
送安都秀才北还
年少工文客言离却解顔不嗟荆宝退能喜彩衣还新月来前馆高阳出故关相思东北望燕赵隔青山
送褚十一澡擢第归吴觐省
林表吴山色诗人思不忘向家流水便怀橘彩衣香满酌留归骥前程未夕阳怆兹江海去谁惜杜蘅芳
送费秀才归衡州
南望潇湘渚词人远忆家客心随楚水归棹宿江花不畏心期阻惟愁面会赊云天有飞翼方寸伫瑶华
送陆郎中
事边仍恋主举酒复悲歌粉署含香别辕门载笔过莺声出汉苑柳色过漳河相忆情难尽离居春草多
送僧归日本
上国随缘至来途若梦行浮天沧海远去世法船轻水月通禅观鱼龙听梵声惟怜一灯影万里眼中明
送杨皥擢第游江南
行人临水去新咏复新悲万里高秋月【一作色】孤山远别时挂帆严子濑酹酒敬亭祠岁晏无芳杜如何寄所思
送田仓曹归觐
青丝络骢马去府望梁城节下趋庭处秋来怀橘情别筵寒日晩归路碧云生千里相思夜愁看新月明
送张管书记
边事多劳役儒衣逐鼓鼙日寒关树外峯尽塞云西河广篷难度天遥鴈渐低班超封定远之子去思齐
送萧常侍北使
绦节引雕戈鸣驺动玉珂戎城去日远汉使隔年多雁宿常连雪沙飞半渡河明光朝即迩秋社早成歌
送李栖桐道举擢第还乡省侍
几年深道要一举过贤关名与玄珠出乡宜昼锦还莲舟同宿浦柳岸向家山欲见宁亲孝儒衣稚子斑
送柳道士
去世能成道游仙不定家归期千岁鹤行迈五云车海上春应尽壶中日未斜不知相忆处琪树几枝花
送陆侍御使新罗【二首】
衣冠周柱史才学我乡人受命辞云陛倾城送使臣去程沧海月归思上林春始觉儒风远殊方礼乐新万里三韩国行人满目愁辞天使星远临水涧霜秋云佩迎仙岛虹旌过蜃楼定知怀魏阙回首海西头
送陆贽擢第还苏州
乡路归何早云间喜擅名思亲卢橘熟带雨客帆轻夜火临津驿晨钟隔浦城华亭养仙羽计日再飞鸣
送虞说擢第南归觐省
南风起别袂心到衡湘间归客楚天远孤舟云水闲爱君采莲处花岛连家山得意且宁省人生能几还
送原公南游
有意兼程去飘然二翼轻故乡多久别春草不伤情洗鉢泉初煖焚香晓更清自言难解缚何日伴师行
送万兵曹赴广陵
秋日思还客临流语别离楚城将坐啸郢曲有余悲山晩桂花老江寒苹叶衰应须杨得意更诵长卿辞
送李判官赴桂州幕
欲知儒道贵缝掖见诸侯且感千金诺宁辞万里游鴈峯侵瘴远桂水出云流坐惜离居晩相思緑蕙秋
钱仲文集卷五

[book_title]卷六
<集部,别集类,汉至五代,钱仲文集>
钦定四库全书
钱仲文集卷六
唐　钱起　撰
五言四韵近体三十九首
五韵十三首
赋得寒云轻重色送子恂入京
无限寒云色苍茫浅更深从龙如有瑞捧日不成阴积翠全低岭虚明半出林帝乡遥在目铁马又駸駸
赋得丛兰曙後色送梁侍御入京
曙色传芳意分明锦绣丛兰生霁後日花发夜来风不向三峯里全胜一县中遥知大苑内应待五花骢
赋得余氷
晓日【一作月】余氷上春池一镜明多从履处薄偏向饮时清比雪光仍在因风片不成更随舟楫去犹可助坚贞
赋得浦口望斜月送皇甫判官
起见西楼月依依向浦斜动揺生浅浪明灭照寒沙水渚犹疑雪梅林不辨花送君无可赠持此代瑶华
赋得绵绵思远道送岑判官入岭
极目烟霞外孤舟一使星兴中寻白雪【一作碧落】梦里过沧溟夜月松江戍秋风竹坞亭不知行远近芳草日青青
江宁春夜裴使君送萧员外
花院日扶疎江云自卷舒主人熊轼任归客雉门车曙月稀星里春烟紫禁余行看石头戍记得是南徐
送薛八谪居
东水将孤客南行路几千虹翻潮上雨鸟落瘴中天谪去宁留恨思归岂待年衔盃且一醉别泪莫澘然
送衡阳归客
归客爱鸣榔南征忆旧乡江山追宋玉云雨忆荆王醉里宜城近歌中郢路长怜君从此去日夕望三湘
送员外侍御入朝
别思乱无绪妖氛犹未清含香五夜客持赋十年兄霜拂金波树星回玉斗城自怜江上鹤垂翅羡飞鸣
送李谏议归荆州
归舟同不系纤草剩忘忧禁掖曾通籍江城旧列侯暮帆依夏口春雨梦荆州何日朝云陛随君拜冕旒
送元中丞江淮转运
薄税归天府轻徭赖使臣欢沾赐帛老恩及卷绡人去问殊官俗来经几劫春东南卸亭上莫问有风尘
送唐别驾赴郢州
少年从事好此去别愁轻满坐诗人兴随君郢路行蒹葭侵驿树云水抱山城遥爱下车日江臯春草生
送郑巨及第後归觐
多才白华子初擅桂枝名嘉庆送归客新秋带雨行离人背水去喜鹊近家迎别赠难为此衰年畏後生
宿远上人兰若
香花闭一林真士此看心行道白云近燃灯翠壁深梵筵清水月禅坐冷山阴更说东溪好明朝乘兴寻
酧元秘书晩出蓝溪见寄
野兴引才子独行幽径迟云留下山处鸟静出溪时拙宦不忘隐归休长在兹知音倘相访炊黍扫茅茨
别张起居
有别时留恨销魂况在今风涛初振海鵷鹭各辞林旧国关河絶新秋草露深陆机婴世网应负故山心
郭司徒厅夜宴
秋堂复夜阑举目尽悲端霜堞鸟声苦更楼月色寒美人深别意斗酒少留欢明发将何赠平生双玉盘
初至京口示诸弟
还家百战後访故几人存兄弟得相见荣枯何处论新诗添卷轴旧业见儿孙点检平生事焉能出荜门
月下洗药
汲井向新月分流入衆芳湿花低桂影翻叶静泉光露下添余润蜂惊引暗香寄言养生客来此共提【一作盈】筐
晩春永宁墅小园独坐寄上王相公
东阁一何静莺声落日愁夔龙暂为别昏旦思兼秋蕙草出篱外花枝寄竹幽上方传雅颂十夕让风流
岁暇题茅茨
谷口逃名客归来遂野心薄田供岁酒乔木待新禽溪路春云重山厨夜火深桃源应渐好仙客许相寻
九日登玉山
霞景青山上谁知此胜游龙沙传往事菊酒对今秋步石随云起题诗向水流忘归更有处松下片云幽
宴崔驸马玉山别业
金榜开青锁骄奢半隐沦玉箫惟送酒罗袖爱留宾竹馆烟催暝梅园雪悞春满朝辞赋客尽是入林人
春谷幽居
黄鸟鸣园柳新阳改旧阴春来此幽兴宛是谢公心扫迳兰芳出添池山影深虚名随振鹭安得久栖林
赋得池上?丁香树
得地移根远交柯遶指柔露香浓结桂池影鬬蟠虬黛叶轻筠緑金花笑菊秋何如南海外雨露隔炎洲
题樊川杜相公别业
数亩园林好人知贤相家结茅书阁俭带水槿篱斜古树生春藓新荷卷落花圣恩加玉铉安得卧青霞
詶卢十一过宿
乞还方未遂日夕望云林况复逢靑草何妨问此心闭门公务散枉策故情深遥夜他乡宿同君梁甫吟
崔十四宅问候
晓日早莺啼江城旅思迷微官同寄傲移疾阻招携远水闾阎内靑山雉堞西王孙莫久卧春草欲萋萋
山路见梅感而有作
莫言山路僻还被好风催行客凄凉过村篱冷落开晩溪寒水照晴日数峯来重忆江南酒何因把一盃
咏门上画松上元王杜三相公
昔闻生涧底今见起毫端衆草此时没何人知岁寒岂能裨栋宇且欲出门阑只在丹青笔凌云也不难
早发东阳
信风催过客早发梅花桥数鴈起前渚千艘争便潮将随浮云去日惜故山遥惆怅烟波末佳期在碧霄
舟中寄李起居
南行风景好昏旦水臯闲春色郢中树晴霞湖上山去家旅帆远回首暮潮还蕙草知【一作欲】何赠故人云汉间
夜雨寄寇校书
秋馆烟雨合重城钟漏深佳期阻清夜孤兴发离心烛影出绡幕?声连素琴此时蓬阁友应念昔同衾
喜李侍御拜郎官入省
粉署花骢入丹霄紫诰垂直庐惊漏近赐被觉霜移汉主前瑶席穰侯许凤池应怜後行雁空羡上林枝
苏端林亭对酒喜雨
小雨飞林顶浮凉入晚多能知留客处偏与好风多濯锦翻红蘂跳珠乱碧荷芳罇深几许此兴可酣歌见上林春雁翔青云寄杨起居李员外
上林春更好宾雁不知归顾影怜青籞传声入紫微夜陪池鹭宿朝出苑花飞宁忆寒乡侣鸾凰一见稀
偶成
含毫意不浅微月上帘栊门静吏人息心闲囹圄空繁星入疎树惊鹊倦秋风始觉牵卑剧宵眠亦在公
渔潭值雨
日入林岛异鹤鸣风草间孤帆泊枉渚飞雨来前山客意念留滞川途忽阻难赤亭仍数里夜待安流还
题萧丞小池
莺鸣蕙草緑朝与人情期林沼忘言处鸳鸿养翮时春泉滋药煖晴日度花迟此会无辞醉良辰难再追
送集贤崔八叔承恩括图书
雨露满儒服天心知子虚还劳五经笥更访百家书赠别倾文苑光华壮使车晚云随客散寒树出关疎相见应朝夕归期在玉除
送张五员外东归楚州
缨佩不为美人羣宁免辞杳然黄鹄去未负白云期此别清兴尽高秋临水时好山枉帆僻浪迹到家迟他日诏书下梁鸿安可追
闲居寄包何
去名即栖遁何必归沧浪种药幽不浅杜门喧自忘林眠多晓梦鵶散惊初阳片雪幽云至回风邻果香佳期碧天末惆怅紫兰芳
津梁寺寻李侍御
禅林絶过客柱史正焚香驯鸽不猜隼慈云能护霜骢声隔暗竹吏事散空廊霄汉期鸳鹭狐狸避宪章遶阶春色至屈草待君芳
山园秋晩寄杜黄裳少府
惆怅佳期阻园林秋景闲终朝碧云外唯见暮禽还泉石思携手烟霞不闭关杖藜仍把菊对卷也看山望望离心起非君谁解顔
东溪杜野人致酒
万重云树下数亩子平居野院罗泉石荆扉背里闾早冬耕凿暇弋雁复烹鱼静扫寒花径唯邀傲吏车晩来留客好小雪下山初
忆山中寄旧友
数岁白云里与君同采薇树深烟不散溪静鹭忘飞更忆东岩趣残阳破翠微脱巾花下醉洗药月前归风景今还好如何与世违
东臯早春寄郎四校书
禄微赖学稼岁起归衡茅穷达恋明主耕桑亦近郊夜来霁山雪阳气动林梢兰蕙煖初吐春鸠鸣欲巢蓬莱时入梦知子忆贫交
玉山东溪题李叟屋壁
霞景已斜照烟溪方暝投山家归路僻辙迹乱泉流野老采薇暇蜗庐招客幽麏麚突荒院鸬鹊步闲畴偶此惬真性令人轻宦游
温泉宫礼见
新丰佳气满圣主在温泉云燰龙行处山明日驭前顺风求至道侧席问遗贤灵雪瑶墀降晨霞彩仗悬沧溟不让水疵贱也朝天
游襄阳泉石晩归
游目随山胜回桡爱浦长往来幽不浅昏旦兴难忘木末看归翼莲西失夕阳人声指闾井野趣惜林塘稍近垂杨路菱舟拥岸香
夏日陪史郎中宴杜郎中果园
何事重逢迎春醪晩更清林端花自老池上月初明路入仙郎次乌连柱史名竹阴疎柰院山翠傍芜城引满不辞醉风来待曙更
南溪春耕
荷蓑趣南迳戴胜鸣条枚溪雨有余润土膏宁厌开沟塍落花尽耒耜度云回谁道耦耕倦仍兼胜赏催日长农有暇悔不带经来
钱仲文集卷六

[book_title]卷七
钦定四库全书
钱仲文集卷七
唐　钱起　撰
五言六韵近体三十五首
省试湘灵皷瑟
善皷【一作拊】云和瑟常闻帝子灵冯夷空自舞楚客不堪听苦调凄金石清音入杳冥苍梧来【一作成】怨慕白芷动芳馨流水传潇浦悲风过洞庭曲终人不见江上数峰青
观法驾自凤翔逥
欃枪一扫灭阊阖九重开海晏鲸鲵尽天旋日月来圣情苏品物龙御【一作驭】辟云雷晓漏移仙仗朝阳出帝台周惭散马出禹让濬川回欲识封人愿南山举酒杯
题玉山村叟壁
谷口好泉石居人能陆沉牛羊下山小烟火隔云深一迳入溪色数家连竹隂藏虹辞晚雨惊隼落残禽涉趣皆流目将归羡在林却思黄绶事辜负紫芝心
县中池竹言怀
官小志已足时清免负薪卑栖且得地荣耀不关身自爱赏心处丛篁流水滨荷香度高枕春色满南隣道在即为乐机忘宁厌贫却愁丹凤诏来访漆园人
山园栖隐
守静信推分灌园乐在兹且忘尧舜力宁顾尚书期晚景采兰暇空林散帙时卷荷藏露滴黄口触虫丝三径与嚣远一瓢常自怡情人半云外风月讵相思
送王谏议任东都居守
车徒凤掖东去去洛阳宫暂以青蒲隔还看紫禁同经过乘雨露潇洒出鸳鸿官署名台下云山旧苑中暮天双阙静秋月九重空且喜成周地诗人播国风
送郑书记
决胜无遗策辞天便请缨出身唯殉死报国且能兵受命麒麟殿参谋骠骑营短箫催别酒斜日驻前旌义勇千夫敌风沙万里行几年丹阙下侯印锡书生
送族侄赴任
林下不成兴仲容微禄牵客程千里远别念一【一作片】帆悬欲叹卑栖去其如胜趣偏云山深郡郭花木浄潮田坐啸帷应下离居月复圆此时知小阮相忆绿罇前
长安落第作
始愿今如此前途复若何无媒献词赋生事日蹉跎不遇张华识空悲甯戚歌故山归梦远新岁客愁多刷羽思乔木登龙恨失波散才非世用囬首谢云罗
酬长孙绎蓝溪寄杏
爱君蓝水上种杏近成田拂迳清隂合临流彩实悬清香和宿雨佳色出晴烟懿此倾筐赠相知怀橘年芳馨来满袖琼玖愿詶篇把玩情何极云林若眼前
药堂秋暮
隐来未得道岁去愧云松茅屋空山暮荷衣白露浓唯怜石苔色不染世人踪潭静宜孤鹤山深絶远钟有时丹竈上数点彩霞重勉事壶公术仙期待赤龙
哭常徵君
万化一朝尽穷泉悲此君如何丹竈术能悞紫芝焚不遂苍生望空留封禅文远年随逝水真气尽浮云山闭龙蛇蛰林寒麋鹿羣伤心载酒地仙菊为谁薰
送鲍中丞赴太原军营
年壮才仍美时来道易行宠兼三独任威肃贰师营将略过南仲天心寄北京云旗临塞色龙笛出关声汉月随霜去边尘计日清渐知王事好文武用书生
奉送刘相公江淮催转运
国用资戎事臣劳为主忧将徵任土贡更发济川舟拥传星还去过池凤不留唯高饮氷节稍浅别家愁落叶淮边雨孤山海上秋遥知谢公兴微月在江楼
送李秀才落第游荆楚
翠羽虽【一作难】成梦迁莺尚後羣名逃郄诜策兴发谢玄文昏旦扁舟去江山几路分上潮呑海日归雁出湖云诗思应须苦猿声莫厌闻离居见新月那得不思君
奉陪郭常侍宴滻川山池
掖垣携爱客胜地赏年光向竹过宾舘寻山到妓堂歌声掩金谷舞态出平阳地满簪裾影花添兰麝香莺啼春未老酒冷日犹长安石风流事须归问【一作骑】省郎
寇中送张司马归洛
戎狄寇周日衣冠适洛年客亭新驿骑归路旧人烟吾道将东矣秋风更飒然云愁百战地树隔两乡天旅思蓬飘陌惊魂雁怯弦今朝一樽酒莫惜醉离筵
奉和宣城张太守南亭秋夕怀友
池馆蟪蛄声梧桐秋露晴月临朱戟静河近画楼明卷幔浮凉入闻钟永夜清片云悬曙斗数雁过秋城羽扇扬风暇瑶琴怅【一作寄】别情江山飞丽藻谢朓让前名
过山人所居因寄诸遗补
空谷春云满愚公晦迹深一随玄豹隐几换緑萝隂絶径人稀到芳荪我独寻厨烟住峭壁酒气出重林蝴蝶晴还舞黄鹂晚暂吟所思青琐客瑶草寄幽心
过鸣臯隐者
磻石老红鲜徵君卧几年飞【一作百】泉出林下仄径过【一作穷】崖巅鷄犬逐人静云霞宜地偏终朝数峰胜不远一壶前仲月霁春雨香风生药田丹溪不可别琼草色芊芊
送杨錥归隐
悔作扫门事还吟招隐诗今年芳草色不失故山期遥想白云里采苓春日迟溪花藏石径岩翠带茅茨九转莫飞去三回良在兹还嗤茂陵客贫病老明时
酬刘起居卧病见寄
承顔看彩服不觉别丹墀味道能忘病过庭更学诗缭垣多画戟远岫入书帷竹静携琴处林香让果时声同叨眷早交淡在年衰更枉兼金赠难为继组词
陪南省诸公宴殿中李监宅
将门高胜霍相子宠过韦宦贵攀龙後心倾待士时壶觞开雅宴鸳鹭眷相随舞退燕姬曲歌徵谢朓诗晚锺过竹静醉客出花迟莫惜留余兴良辰不可追
山斋读书寄时校书杜叟
日爱蘅芳下闲观山海图幽人自守朴穷谷也名愚倒岭和溪雨新泉到户枢丛兰齐稚子蟠木老潜夫忆戴差过剡游仙惯入壶濠梁时一访庄叟亦吾徒
晚归蓝田旧居
云卷东臯下归来省故蹊泉移怜石在林长觉原低旧里情难尽前山赏未迷引藤看古木尝酒呪春鷄兴与时髦背年将野老齐才微甘引退应得遂霞栖
太子李舍人城东别业与二三文友逃暑
下马失炎暑重门深緑篁宫臣礼嘉客林表开兰堂兹夕兴难尽澄罍照墨塲东陵晚来好目极趣何长鸟道挂踈雨人家残夕阳城隅拥归骑留醉恋琼芳
寄袁州李嘉佑员外
谁谓江山阻心亲梦想偏容辉常在目离别任经年郡国通流水云霞共远天行春莺几啭迟客月频圆鴈有归乡羽人无访戴船愿徵黄覇入相见玉堦前
禁闱翫雪寄薛左丞
玄云低禁苑飞雪满神州虚白生台榭寒光入冕旒粉凝宫壁静乳结洞门幽细绕逥风转轻随落羽浮怒涛堆砌石新月孕帘鈎为报诗人道丰年诵圣猷
春暮过石龟谷题温处士林园
隐几无名老【间气作垂白无名者】何年此陆沉丘园自【间气作应】得性婚嫁不婴心岁计因山薄霞栖在谷深设罝【间气作卢】连草色晒药背松隂触兴云生岫随耕鸟下林搘颐笑来客头上有朝簪
宿毕侍御宅
交情频更好子有古人风晤语清霜里平生苦节同心惟二仲合室乃一瓢空落叶寄秋菊愁云低夜鸿薄寒灯影外残漏雨声中明发南昌去逥看御史骢
中书遇雨
济旱惟宸虑为霖即上台云衘七曜起雨拂九门来纶阁飞丝度龙渠激溜逥色翻池上藻香裛鼎前梅湘燕皆舒翼沙鳞岂曝腮尺波应为假虞海载沿洄
适楚次徐城
去家随旅鴈几日到南荆行迈改乡邑苦辛淹晦明畏途在淫雨未暮息趋程穷木对秋舘寒鵶愁古城迷津坐为客对酒默含情感激念知已匣中孤剑鸣
经李蒙颍阳旧居
同心而早世天道亦何论独有山阳宅平生永不谖青溪引白鸟流涕吊芳荪蔓草入空室丛篁深毁垣旧游还在眼神理更忘言唯见东山月人亡不去门
赠汉阳隐者
当年不出世知子飡霞人乐道复安土遗荣长隐身衡茅古林曲秔稻清江滨桂棹为渔暇荷衣御暑新欵顔行在役幽兴惜今晨分首天涯去再来芳杜春
巨鱼纵大壑
巨鱼纵大壑遂性似乘时奋跃风生鬛腾凌浪皷鳍龙摅囬地轴鲲化想天池方快呑舟意尤殊在藻嬉倾危嗟幕燕隐晦诮泥龟喻士逢明主才猷得所施
钱仲文集卷七

[book_title]卷八
钦定四库全书
钱仲文集卷八
唐　钱起　撰
五言六韵近体十一首　　　　　七韵六首八韵十五首　　九韵一首　　　十韵二首十二韵三首
送李九归河北
文武资人望谋猷简圣情南州初卧皷东土复维城寄重分符去威仍出阃行斗牛移八座日月送双旌别恋瞻天起仁风应物生伫闻收组练锵玉会承明
送丁着作佐台郡
多年金马客名遂动归轮佐郡紫书下过门朱绶新扬舲望海岳入境背风尘水驿偏乘月梅园别受春带径临府吏鱠鲤待乡人始见美高士逍遥在搢绅
送王使君赴太原行营
太白明无象皇威未戢戈诸侯持节钺千里控山河汉驿双旌度胡沙七骑过惊烽连鴈起牧马入云多不卖卢龙塞能消瀚海波须传出师颂【一作表】莫奏式微歌
送王使君移镇淮南
共许徐方牧能临河内人郡移棠转茂车至鹿还驯吏事嘉师旅鸳行惜搢绅别心倾祖席愁望尽征轮紫诰徵黄晚苍生借寇频愿言青鎻拜早及上林春
李四劝为尉氏尉李七勉为开封尉【惟伯与仲有令誉因美之】
美政惟兄弟时人数俊贤皇枝双玉树吏道二梅仙自理尧唐俗唯将礼让传采兰花萼聚就日鴈行联黄绶俄三载青云未九迁庙堂为宰制几日试龙泉
春夜宴任六昆季宅
际晚緑烟起入门芳树深不才叨下客喜宴齿诸簪夜月仍携妓清风更在林彩毫挥露色银烛动花隂自接通家好应知待士心向隅逢故识兹夕愿披襟
闲居酬张起居见赠
在林非避世守拙自离羣弱羽谢风水穷愁依典坟良知不遐弃新咏独相闻能使幽兴苦坐忘清景曛前山带乔木暮鸟联归云向夕野人思难忘骑省文
奉和王相公秋日戏赠元校书
才妙心仍远名踈迹可追清秋闻礼暇新雨到山时胜事唯愁尽幽?不厌迟弄云怜鹤去隔水许僧期贤相敦高躅雕龙忆所思芙蓉洗清露愿比谢公诗
过杨驸马亭子
衣冠在汉庭台榭接天成彩凤翻箫曲祥鱣入舘名歌锺芳月曙林嶂碧云生乱水归潭浄高花映竹明退朝追宴乐开合【一作沉辖】醉簪缨长袖留嘉客栖乌下禁城
山下别杜少府
把手意难尽前山日渐低情人那忍别宿鸟尚同栖寸晷恋言笑佳期欲阻睽离云愁出岫去水咽分溪庄叟几虚说杨朱空自迷伤心独归路秋草更萋萋
晚出青门望终南别业
能清谢朓思暂下承明庐远山新水下寒臯微雨余更怜归鸟去宛到卧龙居笑指丛林上闲云自卷舒宁心鸣凤日却意钓璜初处贵有余兴伊周位不如
送严士良侍奉詹事南游
疏傅独知止曾参善爱亲江山侍行迈长幼出嚣尘握手想千古此心能几人风光满长陌草色傍征轮日夕望荆楚鸎鸣芳杜新渔烟月下浅花屿水中春点翰遥相忆含情向白苹
题秘书王迪城北池亭
子乔来魏阙明主赐衣簪从宦辞人事同尘即道心还追大隐迹寄此凤城隂昨夜新烟雨池台清且深伏泉通粉壁迸笋出花林晚沐常多暇春【一作香】醪时独斟西南汉宫月复对緑窻琹【一作吟】
过王舍人宅
入门花柳暗知是近臣居大隐心何远高风物自踈翛然静者事宛得上皇余鷄犬偷仙药儿童授道书清吟送客後微月上城初彩笔有新咏文星垂太虚承恩金殿宿应荐马相如
过瑞龙观道士
不知谁氏子链魄家洞天鹤待成丹日人?种杏田灵山含道气物性皆自然白鹿顾瑞草骊龙蟠玉泉得兹象外趣便割区中缘石窦采云母霞堂陪列仙主人善止客柯烂忘归年
送沈冲
天檏非外假至人常宴如心期邈霄汉词律响琼琚举酒常叹惜无人达子虚夜光失隋掌骥騄伏盐车考室晋山下归田秦岁初寒云随路合落照下城余千里还同术无劳怨索居
和韦侍御寓直对雨
名贯四科首班宜二妙齐如何厌白简未得步金闺寓直晦秋雨吟余闻远鷄漏声过旦冷云色向窻低谁谓霄汉近翻嗟心事暌兰滋人未握霜晓鹗还栖伫见田郎字亲劳御笔题
奉和圣制登朝元阁
六合纡玄览重轩啓上清石林飞栋出霞顶泰堦平拂曙銮舆上曦阳瑞雪晴翠微囬日驭丹巘驻天行御气升银汉垂衣俯锦城山通玉苑迥河抱紫关明感物乾文动凝神道化成周王陟乔岳列辟让英声
奉和杜相公移长兴宅奉呈元相公
守贵常思俭平津此意深能卑丞相宅何谢故人心种蕙初抽带移篁不改隂院梅朝助鼎池凤夕归林觉路经中得沧洲梦里?道高仍济代恩重岂投簪报国谁知已推贤共作霖兴来文雅振清韵掷双金
送任先生任唐山丞
再命果良愿几年勤说诗上公频握髪才子共垂帷琢玉成良器出门偏怆离腰章佐墨绶耀锦到茅茨树老见家日潮平归县时衣催莲女织颂听海人词鸿鹄志应在荃兰香未衰金门定囬首云路有佳期
送外甥怀素上人归乡侍奉
释子吾家宝神清慧有余能翻梵王字妙尽伯英书远鹤无前侣孤云寄太虚往来轻世界醉里得真如飞锡离乡久宁亲喜腊初故池残雪满寒柳霁烟踈寿酒还尝药晨餐不荐鱼遥知禅诵外健笔赋闲居
送张中丞赴桂州
出守求人瘼推贤动圣情紫台初下诏皂盖始专城宠借飞霜简威加却月营云衢降五马林水引双旌夙仰敦诗礼尝闻偃甲兵戍楼云外静讼阁竹间清化伫还珠美心将片玉贞寇恂朝望重计日谒承明
送王相公赴范阳
翊圣衘恩重频年按节行安危皆报国文武不缘名受脤仍调鼎为霖更洗兵幕开丞相阁旗总贰师营料敌知无战安边自【一作示】有征代云横马首燕鴈拂笳声去镇关河静归看日月明欲知瞻恋【一作望】切迟暮一书生
送蒋尚书居守东都
凤辇幸秦久周人徯帝情若非君敏德谁镇洛阳城前席命才彦举朝推令名纶言动北斗职事守东京郑履下天去蘧轮满路声出关秋树直对阙远山明肃肃保厘处水流宫苑清长安日西笑朝夕衮衣迎
送李兵曹赴河中
能荷钟鼎业不矜纨绮荣侯门三事後儒服一书生昔志学文史立身为士英骊珠难隐曜臯鹤会长鸣休命且随牒候时常振缨寒蝉思关柳匹马向蒲城秋日黯将暮黄河如欲清黎人思坐啸知子树佳声
罢官後酬元校书见赠
心期怅已阻交道复何如自我辞丹阙惟君到故庐忘机贫负米忆戴出无车【一本作未忘金马诏犹负茂陵书】隣犬吠初服家人愁斗储秋堂入闲夜云月思离居穷巷闻砧冷荒枝应鹊踈宦名随落叶生事感枯鱼流水仍挥手知音未弃余
同邬戴关中旅寓
文士皆求遇今人谁至公灵台一寄宿杨柳再春风更惜忘形友频年失志同羽毛【一作衣】齐燕雀心事阻鸳鸿留滞羡归养飞鸣恨触笼橘怀乡梦里书去客愁中残雪迷归鴈韶光弃断蓬呑悲问唐举何路出屯蒙
新丰主人
明代少知已夜光频暗投迍邅终薄命动息尽穷愁自欲归飞鷁当为不系舟双垂素丝泪几弊皂貂裘暮鸟栖幽树孤云出旧丘蛩悲衣褐夕雨暗转蓬秋客里冯谖剑歌中甯戚牛主人能纵酒一醉且忘忧
夕游覆釡山道士观因登玄元庙
冥捜过物表洞府次溪傍已入瀛洲远谁言仙路长孤烟出深竹道侣正焚香鸣磬爱山静步虚宜夜凉仍同象帝庙更上紫霞冈霁月悬琪树明星映碧堂倾思丹竈术愿采玉芝芳倘把浮丘袂乘云别旧乡
陪郭常侍令公东亭宴集
盛业山河列重名剑履荣珥貂为相子开阁引时英美景池台色佳期宴赏情词人载笔至仙妓出花迎暗竹朱轮转回塘玉佩鸣舞衫招戏蝶歌扇隔啼莺饮德心皆醉披云兴转清不愁懽乐尽积庆在和羮
栢崖老人号无名先生男削髪女黄冠自以云泉独乐命予赋诗
古也忧婚嫁君能乐性肠【一作道塲】长男栖月宇少女炫霓裳问尔飡霞处春山芝桂旁鹤前飞九转壶里驻三光与我开龙峤披云静药堂胡麻兼藻緑石髓隔花香帝力言何有椿年喜渐长窅然高象外宁不傲羲皇
赠李十六
半面喜投分数年钦盛名常思梦顔色谁忆访柴荆忽听欵扉向欣然倒屣迎蓬蒿驻驺驭鷄犬傍簪缨酌水即嘉宴新知甚故情仆夫视日色栖鸟催车声自尔宴言後至今门舘清何当更乘兴林下已苔生
裴仆射东亭
凤扆任匡济云溪难退还致君超列辟得道在荣班朱戟缭垣下高斋芳树间隔花开远水废巷爱晴山晚沐值清兴知音同解顔藉兰开赐酒留客下重关仙犬逐人净朝车映竹闲则知真隐逸未必谢区寰轩后三朝顾赤松何足攀
中书王舍人辋川旧居
几年家絶壑满迳种芳兰带石买松贵通溪涨水寛诵经连谷向吹律减云寒谁谓桃源里天书问考盘一从解蕙带三入偶蝉冠今夕复何夕归休?旧欢片云隔苍翠春雨半林湍藤长穿松盖花繁压药栏景深青眼下兴絶采毫端笑向同来客登龙此地难
送襄阳卢判官奏开河事
千里趋魏阙一言简圣聪河流引关外国用赡秦中有诏许其策随山兴此功连云积石阻计日安波通飞棹转年谷利人胜岁丰言归汉阳路拜首蓬莱宫紫殿赐衣出青门酣酌同晚阳过微雨秋水见新鸿坐惜去车远愁看离舘空因思郢川守南楚满清风
奉送户部李郎中充晋国副节度出塞
德佐调梅用忠输击虏年子房推庙略汉主记兵权受命荣中禁分麾镇左贤风生黑山道星下紫微天始愿文经国俄看武定边鬼方尧日远幕府代云连汗马将行矣卢龙已肃然关防驱使节花月眷离筵自忝知音遇而今感义偏泪闻横吹落心逐去旌悬帝念夔能政时须说济川劳还应即尔朝暮玉墀前
奉和中书常舍人晚秋集贤院即事寄徐薛二侍御
文星垂太虚辞伯综羣书彩笔下鸳掖褒衣来石渠典坟探奥旨造化覩权舆述圣鲁宣父通经汉仲舒窗明宜缥带地肃近丹除清昼删诗暇高秋作赋初露盘侵汉耸宫柳度鵶踈静对连云阁晴闻过阙车旧僚云出矣晚岁复何如海峤瞻归路江城梦直庐含毫思两凤望远寄双鱼定笑巴歌拙还参丽曲余
和范郎中宿直中书晓翫清池赠南省同僚两垣遗补
青琐留才子春池静禁林自矜仙岛胜宛在掖垣深引????彤庭里含虚玉砌隂涨来知圣泽清处见天心兰气飘红岸文星动碧浔凤栖长近日虬卧欲为霖席宠虽高位流谦乃素襟焚香春【一作残】漏尽假寐晓莺吟丹地宜清沘【一作切】朝阳复照临司言兼逸趣鼓兴接【一作属】知音六义惊【一作先】摛藻三台向掷金为怜风水外落羽此漂沉【一作鳞羽失飞沉】
钱仲文集卷八

[book_title]卷九
钦定四库全书
钱仲文集卷九
唐　钱起　撰
七言四韵近体四十五首
同程九早入中书
汉家贤相重英奇蟠木何材也见知不意云霄能自致空惊鵷鹭忽相随腊雪初明栢子殿春光欲上万年枝独惭皇鉴明如日未厌萤光向玉墀
仲春宴王补阙城东小池
王孙兴至幽?好芳草春深景气和药院爱随流水入山斋喜与白云过犹嫌巢鹤窥人远不厌丛花对客多醉来倚玉无余事目送归鸿笑复歌
夜宿灵台寺寄郎士元
西日横山含碧空东方吐月满禅宫朝瞻双顶青冥上夜宿诸天色界中石潭倒献莲花水塔院空闻松栢风万里故人能尚尔知君视听我心同
题郎士元半日吴村别业兼呈李长官
半日吴村带晚霞闲门高柳乱飞鵶横云岭外千重树流水声中一两家愁人昨夜相思苦闰月今年春意賖自叹梅生头似雪却怜潘令县如花
猷川雪後送僧粲临还京时避世卧疾
连步青溪几万重有时共立在孤峰斋到盂空飡麦雪经传金字坐云松呻吟独卧猷川水振锡先闻长乐钟囬望羣山携手处离心一一涕无从
和李员外扈驾幸温泉宫
未央月晓度踈钟凤辇时巡出九重雪霁山门迎瑞日云开水殿候飞龙轻寒不入宫中树佳气常薰仗外峰遥羡枚臯扈仙跸偏承霄汉渥恩浓
长信怨
长信萤来一叶秋蛾眉泪尽九重幽鳷鹊观前明月度芙蓉阙下绦河流鸳衾久别难为梦凤管遥闻更起愁谁分朝阳夜歌舞君王玉辇正淹留
送河南陆少府
云间陆生美且奇银章朱绶映金覊自料抱材将致远宁嗟趋府暂牵卑东城社日催巢燕上苑秋声散御梨朝夕诏书还栢署行看飞隼集高枝
送李评事赴潭州使幕
湖南远去有余情苹叶初齐白芷生谩说简书催物役遥知心赏缓王程兴过山寺先云到啸引江帆带月行幕下由来贵无事伫闻谈笑静黎甿
送李九贬南阳
玉柱金罍醉不欢云山驿道向东看鸿声断续暮天远柳影萧踈秋日寒霜降幽林沾蕙若弦惊翰苑失鸳鸾秋来囬首君门阻马上应歌行路难
送裴頔侍御使蜀
柱史才年四十强须髯玄髪美清扬朝天绣服承恩贵出使星轺满路光锦水繁华添丽藻峨眉明月引飞觞多才自有云霄望计日应追鸳鹭行
送韦信爱子归觐
离舟解?到斜晖春水东流燕北飞才子学诗趋露冕棠花含笑待斑衣稍闻江树啼猿近转觉山林过客稀借问还珠盈合浦何如鲤也入庭闱
送兴平王少府游梁
旧识相逢情更亲攀欢甚少怆离频黄绶罢来多远客青山何处不愁人日斜官树闻蝉蜕雨过关城见月新梁国遗风重词赋诸侯应念马卿贫
送张员外出牧岳州
凤凰衔诏与何人善政多才宠寇恂台下鸳鸾争送远岳阳云树待行春自怜黄阁知音在不厌彤幨出守频应笑冯唐衰且拙世情相见白头新
送孙十尉温县
飞花落絮满河桥千里伤心送客遥不惜芸香染黄绶惟怜鸿羽下青霄云衢有志终骧首吏道无媒且折腰急管繁弦催一醉颓阳不驻引征镳
送锺评事应宏词下第东归
芳岁归人嗟转蓬含情囬首灞陵东蛾眉不入秦台镜鷁羽还惊宋国风世事悠扬春梦里年光寂寞旅愁中劝君稍尽离筵酒千里佳期难再同
送严维尉河南
蕙叶青青花乱开少年趋府下蓬莱甘泉未厌扬雄赋吏道何劳贾谊才征陌独愁飞盖远离筵只惜暝钟催欲知别後相思处愿植琼枝向栢台
送马员外拜官觐省
二十为郎事汉文鸳鶵骥子自为羣笔精已许台中妙剑术还令世上闻归觐屡经槐里月出师常笑棘门军莫言来往朝天远看取鸣鞘入断云
送冷朝阳擢第後归金陵觐省
莱子昼归今始好潘园景色夏偏浓夕阳流水吟诗去明月青山出竹逢兄弟相欢初让果乡人争贺旧登龙佳期少别俄千里云树愁看过几重
九日宴浙江西亭
诗人九日怜芳菊筵客高斋宴浙江渔浦浪花揺素壁西陵树色入秋窻木奴向热悬金实桑落新开泻玉缸四子醉时争讲习笑论黄覇旧为邦
和王员外晴雪早朝
紫微晴雪带恩光绕仗偏随鸳鹭行长信月留宁避晓宜春花满不飞香独看积素凝清禁已觉轻寒让太阳题柱盛名兼絶唱风流谁继汉田郎
避暑纳凉
木槿花开畏日长时揺轻扇倚绳床初晴草蔓缘新笱频雨苔衣染旧墙十旬河朔应虚醉八柱天台好纳凉无事始然知静胜深垂纱帐咏沧浪
早夏
楚狂身世恨情多似病如忧正是魔花萼败春多寂寞叶隂迎夏已清和鹂黄好鸟揺深【一作红】树细白佳人着紫罗军旅閲诗裁不得可怜风景遣如何
题嵩阳焦道士石壁
三峰花畔碧堂悬锦里真人此得仙玉体才飞西蜀雨霓裳欲向大罗天彩云不散烧丹竈白鹿时藏种玉田幸入桃源因去世方期丹诀一延年
题延州圣僧穴
定力无涯不可称未知何代坐禅僧默默山门霄闭月荧荧石壁昼燃灯四时树长书经叶万岁嵓悬拄杖藤昔日舍身缘救鸽今时出见有飞鹰
乐游原晴望上中书李侍郎
爽气朝来万里清凭高一望九愁轻不知凤沼霖初霁但觉尧天日转明四野山河通远色千家砧杵共秋声遥想青云丞相府何时开合引书生
幽居春暮书怀
自哂鄙夫多野性贫居数亩半临湍谿云杂雨来茅屋山雀将雏到药栏仙籙满床闲不厌隂符在箧老羞看更怜童子宜春服花里?师指杏坛
谒许由庙
故向箕山访许由林泉物外自清幽松上挂瓢枝几变石间洗耳水空流緑苔唯见遮三径青史空传谢九州缅想古人增叹惜?然云树满岩秋
过张成侍御宅
丞相幕中题凤人文章心事每相亲从军谁谓仲宣乐入室方知顔子贫盃里紫茶香代酒琴中緑水静留宾欲知别後相思意唯愿琼枝入梦频
酬考功杨员外见赠佳句【黄卷读来今已老白头受屈不曾言】
上林谏猎知才薄尺组承恩愧命牵潢潦难滋沧海润萤光空尽太阳前虚名滥接登龙士野性宁忘种黍田相国无私人守朴何辞老去上皇年
寄永嘉王十二
永嘉风景入新年才子诗成定可怜梦?还乡不相见天涯忆戴复谁传花倾晓露垂如泪莺拂游丝断若弦愿得囬风吹海鴈飞书一宿到君边
七盘岭阻寇闻李端公先到南楚
日暮穷途泪满襟云天南望羡飞禽阮肠暗与孤鸿断江水遥连别恨深明月既能通忆梦青山何用隔同心秦楚眼看成絶国相思一寄白头吟
酬赵给事相?不遇留赠
谁忆顔生穷巷里能劳马迹破春苔忽看童子扫花处始愧夕郎题凤来斜景适随诗兴尽好风才送佩声囬岂无鸡黍期他日惜此残春阻緑盃
山中酬杨补阙见过
日煖风恬种药时红泉翠壁薜萝垂幽溪鹿过苔还静深树云来鸟不知青琐同心多逸兴春山载酒远相随却惭身外牵缨冕未胜杯前倒接?
同王錥起居程浩郎中韩翃舍人题安国寺用上人院
慧眼沙门真远公经行宴坐有儒风香缘不絶簪裾会禅想宁妨藻思通曙後炉烟生不灭晴来堦色并归空狂夫入室无余事唯与天花一笑同
寻司勲李郎中不遇
知已知音同舍郎如何咫尺阻清扬每恨蒹葭傍芳树多惭新燕入华堂重花不隔陈蕃榻修竹能深夫子墙唯有早朝趋凤阁朝时怜羽接鸳行
赠张南史
紫泥何日到沧洲笑向东阳沈隐侯黛色晴峰云外出縠文江水县前流使臣自欲论公道才子非关厌薄游溪畔秋兰虽可佩知君不得少停舟【縠江兰溪之别名也】
暇日览旧诗因以题咏
逍遥心地得关关偶被功名涴【一作凂】我闲有寿亦将归象外无诗兼不恋人间何穷默识轻洪范未丧斯文胜大还筐箧静开难似此蘂珠春色海中山【色一作雪】
汉武出猎
汉家无事乐时邕羽猎年年出九重玉帛不朝金阙路旌旗长绕彩霞峰且贪原兽轻黄屋宁畏渔人犯白龙薄暮方归长乐观垂杨几处緑烟浓
宴曹王宅
贤王驷马退朝初小苑三春带雨余林沼葱茏多贵气楼台隐映接天居仙鷄引敌穿红药宫燕?泥落绮疏自叹平生相识愿何如今日厠应徐
重赠赵给事
久飞鸳掖出时髦耻负平生稽古劳玉树满庭家转贵云衢独步位初高能迂驺驭寻蜗舍不惜瑶华报木桃应念潜郎守贫病常悲休沐对蓬蒿
赠阙下裴舍人
二月黄莺飞上林春城紫禁晓隂隂长乐钟声花外尽龙池柳色雨中深阳和不散穷途恨霄汉长悬捧日心献赋十年犹未遇羞将白髪对华簪
登刘宾客高斋【时公初退相】
能以功成踈宠位不将心赏负云霞林间客散孙弘阁城上山宜绮季家蝴蝶晴连池岸草黄鹂晚出柳园花日陪鲤也趋文苑谁道门生隔绦纱
哭辛霁
流水辞山花别枝随风一去絶还期昨夜故人泉下宿今朝白髪镜中垂音徽寂寂空成梦容范朝朝无见时旦暮余生几息在不应存没未尝悲
和慕容法曹寻渔者寄城中故人
孤烟一点緑溪湄渔父幽居即旧基饥鹭不惊收钓处闭麛应乳负暄时茅斋对雪开樽好稚子焚枯饭客迟胜事宛然怀抱里顷来新得谢公诗
钱仲文集卷九

[book_title]巻十
唐　钱起　撰
五言三韵近体六首二韵近体九首
二韵往体二十二首七言二韵近体十九首三韵近体一首
送杨著作归东海
杨栁出闗色东行千里期酒酣暂轻别路逺始相思欲识离心尽斜阳到海时
送李协律还东京
芳草忽无色王孙复入闗长河侵驿道匹马傍云山愁见离居乆萤飞秋月闲
秋舘言懐
蟋蟀已秋思蕙兰仍碧滋蹉跎献赋客叹息此良时日夕云台下商歌空自悲
和刘明府宴县前山亭
城隅劳心处雪后嵗芳开山映千花出泉经万井来翔鸾欲下舞上客且留杯
新雨喜得王卿书问
苦雨暗秋径寒花垂紫苔愁中緑罇尽梦里故人来果有相思字银钩新月开
赋得巢燕送客
能栖杏梁际不与黄雀羣夜影寄红烛朝飞髙碧云含情别故侣花月【一作宛似】惜春分
送李明府去官
谤言三至后直道叹何如今日蓝溪水无人助【一作朂】夜鱼
赴章陵詶李卿赠别
一官叨下秩九棘谢知音芳草文园路春愁满别心
逢侠者
燕赵悲歌士相逢剧孟嘉寸心言不尽前路日将斜
郎员外见寻不遇
轩骑来相访渔樵悔晚归更怜垂露迹花里防墙衣
过李【一作吕】侍御宅
不见承明客愁闻长乐钟【一作翰墨成千古恩荣谢九重】马卿何早世汉主欲登封
宿洞口舘【或作耿纬诗】
野竹通溪冷秋泉入户鸣乱来人不到芳草上堦生
九日寄侄箊箕等
采菊偏相忆传香寄便风今朝竹林下莫使桂罇空
梨花
艶静如笼月香寒未逐风桃花徒照地终被笑妖红
题崔逸人山亭
药径深红藓山窻满翠微羡君花下酒蝴蝶梦中飞
蓝田溪杂咏二十二首
望山登春台目尽趣难极晚景下平阡花际霞峰色
右登台
静宜樵隠度逺与车马隔有时行乐来喜遇归山客
右板桥
片霞照仙井泉底桃花红那知幽石下不与武陵通
右石井
引蔓出云树垂丝覆巢鹤幽人对酒时苔上闲花落
右古藤
池上静难厌云间欲去晚忽背夕阳飞乘兴清风逺
右晚归鹭
几转到青山数重度流水秦人入云去知向桃源里
右洞仙謡
春畦生百药花叶香初霁好客似风光偏来入丛蕙
右药圃
静与溪色连幽宜松雨滴谁知古石上不染世人迹
右石上苔
逺岫见如近千里一窻里坐来石上云乍谓壶中起
右窓里山
暗归草堂静半入花园去有时载酒来不与清风遇
右竹间路
幽鸟清涟上兴来看不足新篁压水低昨夜鸳鸯宿
右竹屿
穿云来自逺激砌流偏驶能资庭户幽更引海禽至
右砌下泉
乍依菱蔓聚尽向芦花灭更喜好风来数片翻晴雪
右戯鸥
风送出山钟云霞度水浅欲知声尽处鸟灭寥天逺
右逺山钟
永日兴难忘掇芳春陂曲新晴花枝下爱此苔水緑
右东陂【一作忆皇子陂】
临池构杏梁待客归烟塘水上褰好莲开杜若香
右池上亭
有意莲叶间瞥然下高树擘波得潜鱼一防翠光去
右衔鱼翠鸟
幽石生芙蓉百花惭美色逺笑越溪女闻芳不可识
右石莲花
乱石跳素波寒声闻几处飕飕暝风引散出空林去
右潺溪声
虽因朔风至不向瑶台侧唯助苦寒松偏明后凋色
右松下雪
田鹤望碧霄无风亦自举单飞后片云早晚及前侣
右田鹤
家住鳯城南门临古陂曲时怜上林鴈半入池塘宿
右题南陂
送崔山人归山
东山残雨挂斜晖野客巢由指翠微别酒稍酣乗兴去知君不羡白云归
题礼上人壁画山水
连山画出映禅扉粉壁香筵满翠微坐来炉气萦空散共指晴云向岭归
送欧阳子还江华郡
江华胜事接湘滨千里湖山入兴新才子思归催去棹汀花且为驻残春
暮春归故山草堂
谷口春残黄鸟稀辛夷花尽杏花飞始怜幽竹山下不改清隂待我归
访李卿不遇
画防朱楼映晚霞髙梧寒柳度飞鸦门前不见归轩至城上愁看落日斜
与赵莒荼防
竹下忘言对紫茶全胜羽客醉流霞尘心洗尽兴难尽一树蝉声片影斜
故王维右丞堂前芍药花开凄然感懐
芍药花开出旧栏春衫掩泪再来看主人不在花长在更胜青松守岁寒
送张防及第还家
大学三年闻琢玉东堂一举早成名借问还家何处好玉人含笑下机迎
夜泊鹦鹉洲
月照溪边一罩蓬夜闻清唱有微风小楼深巷敲方响水国人家在处同
归鴈
潇湘何事等闲囬水碧沙明两岸苔二十五弦弹夜月不胜清怨却飞来
春郊
水绕氷渠渐有声气融烟坞晚来明东风好作阳和使逢草逢花报发生
晚归严明府题门
降士林霑蕙草寒强惊翰苑失鸳鸾秋中回首君门阻马上应歌行路难
秋夜送赵冽归襄阳
斗酒忘言良夜深红萱露滴鹊惊林欲知别后思今夕汉水东流是寸心
送符别驾还郡
骥足骎骎吴越关屏星复与紫书还巳知从事元无事城上愁看海上山
同王负外陇城絶句
三军版筑脱金刀黎庶翻惭将士劳不忆新城连嶂起唯惊画角入云髙
过故洛城
故城门前春日斜故城门里无人家市朝欲认不知处漠漠野田空草花
校猎曲
长杨杀气连云飞汉主秋畋正掩围重门日宴红尘出数骑胡人猎兽归
晚过横霸寄张蓝田
乱水东流落照时黄花满径客行迟林端忽见南山色马上还吟陶令诗
九日田舍
今日无家野兴偏东篱黄菊映秋田浮云暝鸟飞将尽始达青山新月前
题张蓝田讼堂
角巾髙枕向晴山讼简庭空不用关秋风下琴书静夜【一作落】景门前人吏闲稍觉渊明归思逺东臯月出片云还
江行无题
倾酒向涟漪乗流欲去时寸心同尺璧投此报冯夷
其二
江曲全萦楚云飞半自秦岘山回首望如别故乡人【往年累登岘亭】
其三
浦烟寒永夜冷日转秋旻自有沉碑在清光不照人
其四
楚岸云空合楚城人不来祗今谁善舞莫恨废章台
其五
行背青山郭吟当白露秋风流无屈宋空咏古荆州
其六
晚来渔父喜网重欲収迟恐有长江使金钱愿赎龟
其七
去指龙沙路徒悬象阙心夜凉无逺梦不为偶闻砧
其八
霁云踈有叶雨浪细无花稳放扁舟去江天自有涯
其九
好日长秋半层波动旅肠已行千里外谁与共秋光
其十
润色非东里官曹更建章宦游难自定来唤擢船郎
其十一
夜江清未晓徒惜月光沉不是因行乐堪伤老大心
其十二
翳日多乔木维舟取束薪静聴江叟语尽是厌兵人
其十三
箭漏日初短汀烟草未衰雨微虽更緑不是采苹时
其十四
山水夜来涨喜鱼跳满江岸沙平欲尽垂蓼入船窓
其十五
渚邉新鴈下舟上独凄凉俱是南来客怜君垂一行
其十六
云宻连江暗风斜着物鸣一杯真战将笑尔作愁兵
其十七
栁拂斜阳路篱邉数户村可能还有意不掩向江门
其十八
不识相如渴徒吟子美诗江清惟独看心外更谁知
其十九
牵路沿江狭沙崩岸不平尽知行处险谁肯载时轻
其二十
憔悴异灵均非谗作逐臣如逢渔父问未是独醒人
其二十一
水含秋色静云带夕阳高诗癖非吾病何妨吮短毫
其二十二
带舟维古岸还似阻西陵箕伯无多少囬头讵不能
其二十三
秋云乆无雨江燕社犹飞却笑舟中客今年未得归
其二十四
帆翅初张处云鹏怒翼同莫愁千里路自有到来风
其二十五
佳节虽逢菊浮生正似萍故山何处望荒岸小长亭
其二十六
月下江流静村荒人语稀鹭鸳虽有伴仍共影双飞
其二十七
斗转月未落舟行夜已深有村知不逺风便数声砧
其二十八
棹惊沙鸟迅飞溅夕阳波不顾鱼多处应防一目罗
其二十九
行到楚江岸苍茫人正迷秪如秦塞逺格磔鹧鸪啼
其三十
渐觉江天逺难逢故国书可能无往事空食鼎中鱼
其三十一
岸草连荒色村声乐稔年晚晴贪获稻闲却采菱船
其三十二
滩浅多游鹭江清易见鱼恠来吟未足秋物欠红蕖
其三十三
蛩响依沙草萤飞透水烟夜凉谁咏史空泊运租船
睡稳叶舟轻风微浪不惊人居芦苇岸终夜动秋声
其三十五
自念平生意曾期一郡符可知因谪宦斑鬓入江湖
其三十六
水天凉夜月不是少清光好景随人物秦淮忆建康
其三十七
古来多思客揺落恨江潭今日秋风至萧踈过沔南
其三十八
映竹疑村好穿芦觉渚幽渐安无旷土姜芋当农収
其三十九
烟渚复烟渚画屏休画屏引愁天末去数防暮山青
其四十
秋风动客心寂寂不成吟飞上危樯立啼鸟不知音
其四十一
见底高秋水开懐万里天旅吟还有伴沙栁数枝蝉
其四十二
九日自佳节扁舟无一杯曹园旧罇酒戯马忆高台
其四十三
兵火有余烬贫村才数家无人争晓渡残月下寒沙
其四十四
渚禽菱芡足不向稻粱争静宿凉湾月应无失侣声
其四十五
轻云未扑霜树杪橘初黄信是知名物微风过水香
其四十六
土旷深耕少江平逺钓多平生皆弃本金革竟如何
其四十七
海月非常物等闲不可寻披沙应有地浅处定无金
其四十八
风晚冷飕飕芦花已白头旧来红叶寺堪忆玉京秋
其四十九
渺渺望天涯清涟浸赤霞难逢星汉使乌鹊日乘槎
其五十
风好来无阵云开去有踪钓歌无逺近应喜罢艨艟
其五十一
吴疆连楚甸楚俗异吴乡谩把罇中物无人啄黄
其五十二
岸绿野烟逺江红斜照微撑开小鱼艇应到月明归
其五十三
雨余江始涨漾漾见流薪曾叹沟中木斯言忆故人
其五十四
垂露晓犹浓清风不易逢渉江虽已晚高树攀芙蓉
其五十五
乘舟维夏口烟野独行时不见头陀寺空懐防妇碑
其五十六
晚泊武昌岸津亭踈栁风数株曾手植好事忆陶公
其五十七
舟航依浦定星斗满江寒若比隂霾日何方夜未阑
其五十八
近戍离金落孤岑望火门唯将知命意潇洒向乾坤
其五十九
丛菊生隄上此花长后时有人还采掇何必有春期
其六十
景夕残霞落秋寒细雨晴短缨何用濯舟在月中行
其六十一
堤壊漏江水地坳成野塘晚荷人不折留取作秋香
其六十二
失宦终何路摅懐亦自寛襞牋嘲白鹭无意喻枭鸾
其六十三
楼空人不归云似去时衣黄鹤无心下长应笑令威
其六十四
白帝朝惊浪阳台暮应云等闲生险易世路祗如君
其六十五
橹【一作芦】慢生轻浪帆虚带白云客船虽狭小容得庾将军
其六十六
静看秋江水风微浪渐平人间驰竞处尘土自波成
其六十七
风借帆方疾风囬棹却迟较量人世事不校一毫
其六十八
咫尺愁风雨匡庐不可登秪疑香雾窟犹有六朝僧
其六十九
江草何多思冬青尚满洲谁能惊鵩鸟作赋为沙鸥
其七十
幸有烟波兴宁辞笔砚劳縁情无怨刺却似反离骚
其七十一
沙上独行时吟高到楚词难得垂岸蓼盈把当江蓠
其七十二
秋寒鹰隼徤逐雀下云空知是江湖客无心击塞鸿
其七十三
幽懐念烟水长恨隔龙沙今日滕王阁分明见落霞
其七十四
江流何渺渺懐古独依依渔父非贤者芦中但有矶
其七十五
逺谪嵗时晏暮江风雨寒仍愁系舟处惊梦近长滩

        </div>
      </div>
    </div>
  </div>
</div>
<!--update:2025-08-30 10:30:06-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>