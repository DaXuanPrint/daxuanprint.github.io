<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="目录,原序,卷一,卷二,卷三,卷四,卷五,卷六,卷七,卷八,卷九,卷十,卷十一,卷十二,卷十三,卷十四,卷十五,卷十六,卷十七,卷十八,卷十九,卷二十,卷二十一,卷二十二,卷二十三,卷二十四,卷二十五,卷二十六,卷二十七,卷二十八,卷二十九,卷三十,卷三十一,卷三十二,卷三十三,卷三十四,卷三十五,卷三十六,卷三十七,卷三十八,卷三十九,卷四十,后序,北山小集全文在线阅读,北山小集全文在线下载,大玄古籍书库">
<meta name="description" content="诗文别集。一作《北山集》、《程俱集》。宋程俱撰。此集为程俱所自编(见叶梦得序)，凡四十卷。集中之诗，间于题下注所作年份，其年份多处先后失次，当是编而未定。《直斋书录解题》卷一八著录《北山小集》四十卷;《宋史·艺文志》则著录《程俱集》三十四卷，当是另一系统的刊本。《文渊阁书目》未见著录，说明至明时，传世已稀。此书宋刊本，明末为钱谦益绛云楼所藏，至清高宗乾隆(1736—1795)末，辗转归黄丕烈。据钱大昕跋，此宋刊本，乃南宋孝宗乾道六年(1170)吴兴官��刊本。今通行本，为涵芬楼影印江安傅增湘双鉴楼所藏影宋">
<title>北山小集_程俱_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">北山小集</span> <br/>
          作者： <span class="inputVal" id="bkauthor">程俱</span> <br/>
          朝代： <span class="inputVal" id="bkdate">宋代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">类书文集,诗文集,完结</span> <br/>
          字数： <span class="inputVal" id="bknum">[book_length]233589</span> <br/>
          说明： <span class="inputVal" id="bkdec">诗文别集。一作《北山集》、《程俱集》。宋程俱撰。此集为程俱所自编(见叶梦得序)，凡四十卷。集中之诗，间于题下注所作年份，其年份多处先后失次，当是编而未定。《直斋书录解题》卷一八著录《北山小集》四十卷;《宋史·艺文志》则著录《程俱集》三十四卷，当是另一系统的刊本。《文渊阁书目》未见著录，说明至明时，传世已稀。此书宋刊本，明末为钱谦益绛雲楼所藏，至清高宗乾隆(1736—1795)末，辗转归黄丕烈。据钱大昕跋，此宋刊本，乃南宋孝宗乾道六年(1170)吴兴官��刊本。今通行本，为涵芬楼影印江安傅增湘双鉴楼所藏影宋写本，收入《四部丛刊》续编。俱十九岁时，米芾读其诗，誉为李太白后身。然今存少数少年所作殊无李白风致，或少作多有散失。贺铸《庆湖遗老集》附录有俱所撰《宋故朝奉郎贺公墓志铭》，其文不见于此集，知俱中年所作亦有散失。惜不得《宋史·艺文志》二十四卷本之详。</span> <br/>
          封面： <span class="inputVal" id="bkimg">Z_18411.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]北山小集
[book_author]程俱
[book_date]宋代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]类书文集,诗文集,完结
[book_length]233589
[book_dec]诗文别集。一作《北山集》、《程俱集》。宋程俱撰。此集为程俱所自编(见叶梦得序)，凡四十卷。集中之诗，间于题下注所作年份，其年份多处先后失次，当是编而未定。《直斋书录解题》卷一八著录《北山小集》四十卷;《宋史·艺文志》则著录《程俱集》三十四卷，当是另一系统的刊本。《文渊阁书目》未见著录，说明至明时，传世已稀。此书宋刊本，明末为钱谦益绛雲楼所藏，至清高宗乾隆(1736—1795)末，辗转归黄丕烈。据钱大昕跋，此宋刊本，乃南宋孝宗乾道六年(1170)吴兴官��刊本。今通行本，为涵芬楼影印江安傅增湘双鉴楼所藏影宋写本，收入《四部丛刊》续编。俱十九岁时，米芾读其诗，誉为李太白后身。然今存少数少年所作殊无李白风致，或少作多有散失。贺铸《庆湖遗老集》附录有俱所撰《宋故朝奉郎贺公墓志铭》，其文不见于此集，知俱中年所作亦有散失。惜不得《宋史·艺文志》二十四卷本之详。
[book_img]Z_18411.jpg


[book_title]目录
钦定四库全书　　　　　集部四
北山集目录　　　　　　别集类三【宋】
卷一
古诗
卷二
古诗
卷三
古诗
卷四
古诗
卷五
古诗
卷六
古诗
卷七
古诗
卷八
古诗
卷九
律诗
卷十
律诗
卷十一
絶句
卷十二
赋骚
卷十三
论
卷十四
论
卷十五
杂着
卷十六
杂着
卷十七
杂着
卷十八
碑　记
卷十九
碑　记
卷二十
表
卷二十一
启　书　咨目　简
卷二十二
外制
卷二十三
外制
卷二十四
外制
卷二十五
外制
卷二十六
外制
卷二十七
外制
卷二十八
内制　进故事
卷二十九
进讲
卷三十
墓志铭
卷三十一
墓志铭
卷三十二
墓志铭　墓表
卷三十三
墓志铭
卷三十四
行状
卷三十五
状劄
卷三十六
状劄
卷三十七
状劄
卷三十八
状劄
卷三十九
状劄
卷四十
状劄
【臣】等谨案北山集四十卷宋程俱撰俱所辑麟台故事已从永乐大典中裒集校刋别着録史部中是编乃其诗文全集凡诗十一卷赋及杂文二十九卷俱天性刚直其在掖垣凡命令下有不安於心者必反覆言之不少畏避如高宗幸秀州赐对劄子极言赏罚施置之当合人心论武功大夫苏易转横行劄子极言朝廷之当爱重官职及徐俯与中人唱和骤转谏议大夫俱亦缴还録黄颇着气节今诸劄具在集中其抗论不阿之状读之犹可想见至制诰诸作尤为擅场史称其典雅宏奥殆无愧色诗则取途韦柳以闚陶谢萧散古澹有忘言自得之趣在南渡初亦可称独辟蹊径者焉集本流传颇稀此乃吴之振得之於季振宜者盖犹从宋椠抄存故鲜所阙佚近时厉鹗作宋诗记事载俱古诗二首律诗二首聨句一首皆称采自北山集而其中南园一首检集本实作章仆射山林与鹗所引已不相合又游大涤一首采自洞霄诗集而集本第三卷内有同余杭尉江仲嘉襃道人陈祖德良孙游洞霄宫一首检勘即鹗所引而篇幅较长几过其半鹗亦不及详
检反欲以补是集之遗殊为疎舛今并附纠於此云乾隆四十三年六月恭校上
总纂官【臣】纪昀【臣】陆锡熊【臣】孙士毅
总校官【臣】陆费墀

[book_title]原序
北山集原序
绍圣末余官丹徒信安程致道为吴江尉有持其文示余者心固爱之愿请交未能也政和间余自翰苑罢领宫祠居吴下致道亦以上书论政治事与时异籍不得调寓家於吴始相遇则其学问风节卓然有不独见於其文者即为移书当路论以言求士孰不幸因此自表见其趣各不同若概论其过一斥不复录天下士几何可以是尽弃之乎并上其文数十篇宰相见而惊曰今之韩退之也亟召见政事堂会有间之者复得闲秩然宰相知之未已也宣和初复召入馆稍迁为郎议者翕然始恨得之晚自是二十年间卒登侍从为天子掌制命文章擅一时盖尝论当孔子时固已患直道为难行而毁誉之不可信然人之有善君子未尝不乐道其得誉常多至居下流天下之恶必归焉其毁之者亦衆则直道虽不可尽行於天下而天下终不能废直道方致道龃龉於初一夫揺之不能自立及其久也虽非其素所厚善亦莫敢不谓然其善之效与今观其文精确深远议论皆本仁义而经纬错综之际则左丘明班孟坚之用意也至於诗章兼得唐中叶以前名士衆体晚而在朝虽不久遇所建明尤伟盖其为人刚介自信择於理者明所行宁失之隘不肯少贬以从物是以善类皆相与推先惟恐失虽有不乐之者亦不敢秋毫加疵病信乎直道之不可终屈也尝裒?平生所为文欲属余为序会兵兴不果後遇火焚弃殆尽稍复访集尚得十四五而益以近所着为四十卷夫天既以是假致道矣乃不使尽暴其所长病痹杜门里中且十年岂在人者犹可以力致而天反不能相之欤不可知也绍兴十年诏重修哲宗史复起致道领其事力辞疾不拜而以其前欲属余者请之坚甚致道之文固不待余言而後着也乃先衆人而知之深者莫若余乃为论其本末归之致道名俱今为左朝请大夫徽猷阁待制提举亳州明道宫云石林叶梦得撰

[book_title]卷一
钦定四库全书
北山集卷一　　　　　　　宋　程俱　撰古诗一
杂兴十首
一日复一日百年如此耳那将千百计来日何穷巳逝者不可追来者安可知正恐闻道晚勿言功用迟
二
误点成駮牛妙技有余赏作意画虵足至今犹抚掌君看人间事类此或往往浩叹可奈何悠然起遐想
三
中夜忽自省昔我今是非音声故如昨齿长须满颐有人梦中言子念无乃痴今犹昔人耳昔人安在兹
四
濯濯檐下溜刁刁树间鸣虫号百鸟閙小大各有声声多不留碍响振元无形何殊百千炬光影各自明
五
胡葵向晨照日引一尺长松栽四五年擢干未出墙漙漙露方曦借此顔色芳各留一寸心试待九月霜
六
春鸠一何拙社燕一何巧天隂逐其妇饮啄聊自了衔泥亦绸缪托此华厦好物生固有分巧拙均一饱
七
穇穇新藁秸补此茅屋漏问云力田人岁事苦耘耨终年手足胝得此以自覆香秔一过眼糠核余满窦
八
昔年过吴江恋恋不能去临江尘思尽廓若扫翳雾兹为三年留已厌波涛怒乃知常人情趣新方舍故
九
轧轧田边车卷卷不得休出之一寸痕益以几尺流扶提暴中野强作田家讴车声真哭声天远将谁尤
十
少小思振奇颇恨身不长身长益多累信与忧俱生囘思二纪间浪使儵忽争谁能补黥劓反我孩与婴
秋思
凉气动秋风林间溽暑散四序递转移中夜一长叹月囘西南隅澹若霜华乱清甘吸露井起坐待晨盥毋为事安眠急景不可玩午隂日以薄坠叶黄且枯遶舍足榆柳鸣条眼中疎芸芸悴方荣髪白不再青所以姑射子骑龙出苍冥残炎如老健虽壮宁复久新凉若涓流已快执热手萧然发朝暮羽扇一刍狗移夺定谁尤论功亦何有饥蝉得清风向夕声更急林间鸣络纬长伴幽蛩泣青灯对青编秋气巳复然谁谓月有恨正应人可怜
吴县游灵岩
春物已如许放舟出横塘扶桡漾渌涨迨此白日长草木有佳色欣欣弄浮阳幽禽静相呼乘和自翻翔春风不着人浩浩吹我裳终年思烦促於此兴未央舍舟得平地陟彼万仭岗明霞堕山西夜气郁巳苍岂无从我游夹道须髯张风来得好语落落随低昂幽堂扫禅榻静对灯烛光身轻浴新出境寂虑欲忘虚牕忽含晓睡起日照梁羣山发春姿秀碧澹以芳晨光曦薄露草树滋幽香徜徉寻昔游步屧循长廊振衣一长啸寸目了八荒上嗟百世基竟坐一笑亡【见刘禹锡诗】当时馆娃地今作选佛场乃知诸梦境遁化岂有常飘然咏归欤此适顷未尝重来会有兴肯使堕渺茫旁人挽余言借问身闲忙吾方有公事子去无相妨
古风送钱定国显道
登崖无坦蹊下濑无平波寻常即千里奈此巇阻何朝跻青阳硖暮入万牛涡见之令人老况乃身所过赖有万顷陂洗我心烦疴
中林有幽华乃擅一国香终年不自见道路草木长应知当门病要谢移根伤终恐荷锄人遡风袭流芳纫之琼瑶佩致彼君子堂永捐盈腰艾扈服不可忘【扈恐作户楚词云户服艾以盈腰】
送傅国华墨卿赴保塞簿
闭门坐咄咄出门长太息问之何为尔岁月亦可惜褰衣临大河跬步燕粤隔囘车抚长剑玉食惨无色男儿重性命慷慨轻远适非关饥所驱岂为五鼎食国华浙东来触热向河北行行四千里易【去】若持被直怪无怀土念语软心似石要令饱辛勤不使鸩安逸顾余一畸士束髪守编策夜阑相对语耿耿气横臆保州几穷塞百里望疆场萧萧易水寒壮士不复得【易水在安肃军之北安肃保州隣也】君家义阳侯【介子】尺八建雄绩时平廓信度胡颈安足赤深藏百僚底聊作青衫客吾徒会时须要子继休奕【傅玄】
过方子通惟深
白日苦易晚我怀多隐忧忧思剧春浸浩漫不可收出门欲有适举步且复休尘中等胶扰念此将焉投驾言城东北阎闾即岩丘是中有幽人厉志凌霜秋寸田荆棘尽不假斤斧修门无杂车马一饭乃见留虚堂芝术香下有百尺虬苍阴匝平地老干森下樛堂中罗酒浆耿耿灯烛幽四天黮无光万?肃以揫炯然坐相向更仆语益遒我身动乖迕梦寐乔松游常恐在泥滓永为天所囚会当从之子濯足万里流
夜闻壁间蛩鸣有感二首
露草亦已冷寒蛩独无依入我壁间鸣出处定有时谁言秋气高感此动物微我欲以意续一叹三嗟咨耿耿夜将旦残星月边稀
寒日苦易短燕鸿暮何之念尔舍沙漠为此万里飞衔芦不厌高系书端寄谁寒声夜相呼客子涕巳垂声断肠亦断归期各何时
夜半闻横管
秋风夜搅浮云起幽梦归来度寒水一声横玉静穿云响振疎林叶空委曲终时引断肠声中有千秋万古情金谷草生无限思楼边斜月为谁明
读神仙传六首
骑龙上天入太清继世而往在我盈握铃而呼大司命主非使者走折胫乃知神仙非智巧积功累行如邠镐专怀邪辟祈长年谁言淮南鸡犬飞上天
安期生赤玉舄遗之东海滨千年求我蓬莱下祖龙岂是千年人安期一两舄葱岭一只履茫茫九州在泥滓至人去之如脱屣吁嗟祖龙萧翁宁悟此
鲤鱼腹中有隐符白鱼腹中有素书鞭灵走石才一戏骑麟上天亦徒耳谁能解衣涿水中使人呼指赤鯶公莫作龙眉山头客三百年不得作直故应未办作李公投身百斛旨酒中鼓琴先生有怒色有爱终当为物役江都王勿预人事倮虫膏血使谁从汝索
崑仑下有三顷田赤乌玉兎蹲两边下有乌灵木灌以华池泉耕之不用一寸铁使公家富不可说如坻如京会有尽万物皆吾槖中物抟泥作金何屑屑
胥门着蔡经市门着梅福我为松江吏与汝相望亦相逐高冠长剑卫士从有口底事使蜡封此身况不为陈尉就公蜡封三尺喙不能掷米作珠为狡狯
古钓台歌送阮阅休美成沿檄浙东
饿夫一往西山空攫金胠箧清昼同东方作矣事何若玉柙未解裙襦中排肩炙手日卓午暮夜掉臂日送西飞鸿谓言冰壶不受污正似马耳经东风我思一人去我千载乃在淛水之东富春濑山嶔岖兮矗云汉溪流喧豗白石乱濑声尽处万寻碧蟠蜒蜿兮守斯人之故宅旁人指山名钓台下视九土氛黄埃投竿百犗何足道直拂三珠挂瑶草彼一人兮皎独立清风为神冰为骨佩琼蕤兮结明月纫蘅兰以荐枕兮服龙渊之无缺羊裘蒙茸溪水旁大胜被衮升明堂光武发兵诛不道气厌昆阳才一扫登床抚腹坐太息始信赤符非至宝君房素痴定不痴致位鼎足何其危阿谀顺旨腰领絶安知直言身见杀我昔客新定挂帆七里滩整冠拜祠下岩岩千仭层台巅神游八海极髣髴聆其语但觉万古松风寒滔滔举世无不可正自丧我非毋我严滩水清山翠微贪廉懦立归来兮奎蹄絮缝不可以久栖
即事戏作四首
老乌作巢一何拙柳条垂丝今秃缺衔枝复堕苦饶舌编条作巢枝错节老乌柳好汝勿伤藏乌待得春叶长安巢令汝着哺母密叶更能庇风雨【斋前数柳树为老乌取新条作巢几尽】
黄雀黄雀飞相逐相呼门前啄遗粟啄粟饱即休有人挟箒扫泥待作粥【数日门外输苗遗粒狼戾黄雀喧集贫家小儿争扫去谓之扫泥米】鹤唳固有似云何啄泥取蚯蚓蚯蚓食泉曾不恶鰌?蜿蜒尤不忍何如忍饥向芝田腥涎溷尔不得飞上天【畜一鹤颇食腥秽可厌】
乌啼未必恶麾去恨不早鹊噪两耳聋主人亦言好安知一喙鸣喜戚自颠倒朝来羣鹊噪不巳童稚无知助吾喜羣鹊自与乌争巢慎勿喜欢真误尔【斋前羣鹊时噪】
谢人惠砚
帝鸿墨海世不见近爱端溪青紫砚溪流见底寒且清光凝浅绀渊之精斧柯千古遗仙局云暗半山含紫玉割云鑱玉巧如神龙尾铜台可奴仆君来自南数十里不载珠玑似薏苡芊芊溪草裹石砚文字之祥直送喜明牕大几墨花春炉山吐兰千穗云虚中含默静相对那复草玄惊世人【刘禹锡有端溪石砚人间重赠我应知正草玄之句】
穹窿葬事囘邑有感
生别万里余会面终有期死别不转眸一朝千古非白日光在天玄阴閟泉扉盈盈闺中秀土化成枯骴冠笄共甘苦谓见素髪垂那知死生变不待桑荫移室有病时菌箧有嫁时衣了了眼中事闲粧静容仪垂杨手曾折为我当春稀迅流无回波落英无还枝空房閴无迹新坟草离离伤心北门道同来不同归
游华藏此君亭
山空木叶脱霜露日巳寒萧萧岁寒子劲气不可干下庇秋草根上栖衆鸟安烟掠梢云汉过者仰首观云何九衢罅有此五亩寛况当秪洹舍永谢翦伐叹高人名此君千载莫敢刋岂同渭川封肯污秦氏官鵷鶵未来食螟螣或见残【今年江淮飞蝗至食竹叶一空】终然保常操特立良独难我疑卞忠贞铁石琐肺肝遗骸寄此地藏碧留余丹精诚入毛髪化此千琅玕见之发三叹临风肃衣冠
独游保宁凤凰台
饥鴞吓腐鼠鸣鸟久不闻一登凤凰台目送苍梧云山川丽晚日氲氲发余薰览此万里辉振我衣上尘前瞻翠囘环极望天无垠低昂石盘踞佳气或未湮山?指楼观青骨今尚神驰烟谢逋客三径久巳榛长松眇如荠下有高世人斯人不可作此道日以新囘睇白鹭洲长江泻沄沄遥岑出澹碧不辨楚与秦【淮西在江左时苻秦地也】我行适淮西出处难重陈岂无覉旅叹乃有山水因兹游颇幽独作伴影与身宁辞足力尽聊使眉头伸凭虚默自计逝将祈孔宾寄声华阳老异日期相亲
过刘姓园居【甲申】
负郭三顷稻并田五亩园人生如此足安用华其轩亲戚居南陌交游在东村有酒辄共醉倾输见情言三径杂桃李九畦莳兰荪黄柑百头奴碧梧万支孙山供景无尽石映溪不浑桑麻中馈任布刈隣翁论下以活妻孥上以奉清温时从赤松子亦访吴市门嗟我抱此志十年若朝昏家山眇天末松菊岂复存兹园临官道坐笑车马奔前山复场圃疏筑随?墩我来适春穠乱眼红青纷怳然动乡思梦寄东飞云
宿海会寺
万杉堆青没山骨云埋七峯时出没飞泉拂石泻哀湍下有万古蛟龙窟藏头睡熟呼不起地坼三年蝗蝻出千山脉理渍清甘一罅涓涓流石液同游况与惠询辈【许主簿远首座】纳屐振衣何勃窣大门当前新筑道跨水曲栏欹突兀舂鸣轣辘趂朝炊水甽悬流机械发搘筇对此自三叹抱瓮老人长搰搰却坐幽堂忽浩歌囘首已失西山日
山谷寺【初梁白虎先生请以为观志公飞锡先之遂为僧寺今有飞锡泉今灵仙白鹿所基也常苦无水而山谷独有余寺有太宗真宗仁宗三圣御书岁度僧七人】
竺法暨华土止传骨与书金仙屹不动坐使四海趋山川第一胜尽为佛者居葱葱灊之谷蛟鸾玄盘纡一为飞锡先方士囘云车顾盼榛楚地翬檐涌层虚英灵护泉脉饮此白足徒当年盖国衆莫挽碧眼奴传衣到三叶此地滋焦枯异气生杰阁宸奎动天枢神龙尽倾向宝此明月珠三圣陟帝所云章久宁渝余沾及婆塞岁复六七夫堂中老沙门古态几皇胥定知黄龙窟不着点额鱼【长老嗣黄龙南】门开两山峡萃然七浮图沙步对石麓溪流清且徐危甍隐深樾间见碧与朱【寺前隔溪山上有亭林间】朝来雨脚断云气尚卷舒悬知磴道滑一水不复逾州家有造诣上马及未晡
石牛洞【山上有左慈丹井洞有荆公题】
阳城山头遽如许金华山中呼不去痴牛赤脚堕天河共向空山饱烟雾阿瞒安知眇道士丹井至今存故处琤淙万古穿石断峡束奔流閙山坞嵬峩上郁千仭势洞下坡陁无块土文公古句惊旧观拂拭苍莓增媚妩亦欲磨崖放楚狂归迹正恐山神怒
望九华【舩发大云仓五十里许顾江南诸山回环掩映嶂复峦重中有数峯奇爽特异一见即知其为九华峯也问蒿人果然因知褚季野于广坐中识孟万年正应如此作诗一首】
卷帘坐对江南山掠眼送青来亹亹云泉肺肠久厌饫挂颊悠然聊复尔奇峯远澹忽四五爽秀駸駸逼牕几峦重嶂复饶云烟望中掩冉凝青紫平生九华盛名下一见定知真是矣非关目力覩天奥正觉羣山如聚米好人好人有高韵不独江州孟公子直缘佳处无仕迳落莫道边同苦李大是忘年耐久交藜杖青鞵结终始
谿行叹
潾潾石间流落落滩下石相因成悍嶮日夜更拒激化为百雷车转入千丈碧推舟上磊砢尽日不寻尺我行三伏中正自澁如棘于时久不雨阳炎【去】剧炊炙谿流仅如綫但见沙渚赤逶迤呼虵港百步涉重碛迢迢神亭濑奡荡无遗力此身诚不赀此日良足惜胡为弃分阴尽室寄囏厄长謡飞仙章忼慨三叹息
山中对酒【乙酉】
秋容澹青山爽秀雨皆足清溪照千仭空翠疑可掬何年顾兎窟桂子堕山腹老香散深林屑玉缀黄粟朝来客衣动一叶下空谷客心如棼丝日月共烦促胸中尚磊块陶写赖新渌要当酒千锺浇我愁万斛顾有独醒人翛然倚枯木
二月二日富阳城东
闭门三日坐听雨不知春光巳如许桃李弄晴成艳笑穠李怯风犹半吐当年赤白桃李花恨无佳人絶代歌无事对花岂易得有酒不饮将如何
一春何许最佳处柳色初匀思杀人风揉雨练不可触明绿映空顔色新旧雨来时花未齐今雨一过花团枝明朝试踏城西路巳复可怜枝上稀
桐庐道中书事
一星熠熠初尚微俄顷满天如灼龟溪流黯黮四山黑怒芒当空唯太白举头仰书天漫漫飞星纵横絶河汉新月未高不可见终夜起坐发三叹
题张大丞明园亭
京华真陆海声利之所闤向来山林士往往去不还濡足未肯巳没身何足叹张侯翰林客金龟着朝班生平用一指谈笑起废残纷纷多卢子名誉莫敢攀五十未云老幡然归故山归来谢奔走治此五亩园养树如养生斤斧不浪干医花如医疾察标见其源【花谱有医花法】上有十围木蓊然午阴寛下有百步荷红鲜映清澜爽气日多佳西山挂檐端安能九衢内髀肉磨鞯鞍我今坐奇穷进退坎井间违已恨纡辔长饥思抱关当时彭泽令四壁唯瓢箪折腰未为辱径去曾无难而我亦何者栖栖犹强顔
送崔闲归庐山四首
白露下修竹当牕作秋声冷然拂商弦客子中夜惊振衣一长啸下濑如飞星昔者去草堂新松荫轩荣别来今十年霜华着青青想见溜雨姿森苍舞蛟鲸归与当及健羇栖亦何营
琅琊山中水韵入三尺桐琅然醉翁操发自玉涧翁流泉不成音写寄十二宫醉翁不可见妙语聊形容尝闻三峡泉上与天汉通请君记余响相彼玉佩风此声倘可继那复有此公
论世得师友陶公乃其人清游入梦寐庐山真夙因迩来二十年浪染衣上尘陶公已去久歘如空中云庐山如高士可望不可亲坐想虎溪路闻钟动微颦永怀炉峯顶飞烟发朝曛羡子归故隐兹焉毕其身吾意久规往当从君问津
吾友胡少汲结庐皖公城灊山有小隐背负紫翠屏前临一溪水可以濯我缨欲分青山半留我谷口耕信美非吾鄊翩然遂宵征闻君草堂处亦复占地灵虚檐倚苍崖下有玉涧鸣乐哉不可到因君怀友生
黄鲁直有食甘念慈母衣绽怀孟光之句用为韵作五作以寄旅怀
据梧不必席裹趼不必舄饥来太仓陈饱胜列鼎食愿言伏嵁岩保此稼穑甘正使能巳百宁当笼暮三凋林如白?色变不可染招提据木末清澟絶浮念俯窥羣啄鸡仰见乌哺儿歛手不敢吓无为伤彼慈吴山视诸山耸秀若诸母上有一段云使我屡囘首瀫水向浙水凉飊生远漪中有一双鲤为传我所思高堂有华髪游子行当归归欤不可缓霜露沾人衣
棼丝不可经百结不可绽吾今成放浪岂复事编简羁游无好怀坐看西日颓壮心正不已亦复何为哉伯鸾未山栖俯首愧贤孟一朝相告语矫首谢三聘谢公卧东山故有经纶兴夫人劝之仕拥鼻作伧咏终然为时须起揽晋国柄古人重行藏二士聿有光吾志属有在姑安此糟糠
有美一人
有美一人在昭君藕丝为衣兰作裙君初顾言淑且真直欲载以黄金轮人心变化如浮云明粧觉暗笑作颦何当还之承华茵令君宴寝凝清芬
有美一人在烟汀朱顔朝涤玉壶冰素手暮理朱丝绳语言窈窕丹凤鸣坐持纨扇睇秋萤何当还之翡翠屏为君把镜整衿缨
有美一人在南浦月明采珠光照渚瑶衣被体金索缕独抱幽寒沬烟雨何当置之白玉宇为君歌阳春激楚【有美一人在南国以下四首亡时邹志完在昭州曾子开在汀州陈莹中在合浦】
辨师鼓琴
上人芒屦麻为衣常修如幻三摩提但依三业作供养坐见八德金沙池是中宝网间行树微妙音出难思惟师从定观【去】起奋迅写之三尺桐与丝枯桐然若空谷人倚绳床支槁木枯桐枯木静相向中有世间无尽曲曲中有曲非宫商及门但觉声琅琅罢琴一笑各挥手庭树微风清夜凉
山中秋夜【丙戌】
夜气挟秋至颸然出户庭空山荅清漏客梦忽以醒林梢月未堕流光委疎?冷露湿山桂寒蕤动幽馨整衣坐蒲团破屋呈稀星我生本无涯寒暑饱所经以彼泡电境劳此草木形吾犹昔人耳不与寒暑并蘧然返初枕人境已两冥
赋长兴钱圃翁诗
学书要不成学圃苦不早向来执戟郎何似於陵老我无拏云意所念在一饱闭门种芜菁抱瓮泽枯槁荒畦裁一席啮嚼到春草颇闻长兴翁八十顔色好城西有寛闲终岁常却扫安得五亩园如翁一生了
秀州沈珪漆烟最善持叶翰林诗来求余诗为作一首
白头柱史寥阳居浮提龙检封金壶千金宝液出方外洒作三元云篆书至今道德五千字一一破闇如明珠安知此老天地祖聊遣二化为诙娱华亭老工入吴市戏以淳漆滋松腴壁中蝌斗何足道勒崇正欲遵河图故令墨客从毛颖玉堂伴直隣清都如椽之笔吐光焰赓歌纪瑞无时无却分圭璧到蓬户寂漠着书怜腐儒【汉光武览河图议封禅初欲以漆书玉牒云】
吴下去冬不寒春不雨人以为病城中火灾相仍自十二月至今凡八九发雍熙佛寺灾势尤甚闾里讹言相惊往往徙货泉载家具日为避火计二月乙巳郡守以承天佛寺慧感神像供府第为佛事禳祷是日雨明日雪丁未又大雪农事有初火怪庶或熄人心稍安作诗记其事
飞虫满空冬不冰迎春草木皆夭荣辘轳续绠楹桷燥绯衣老人白昼行城中一日二三发徼巡司虣徒纵横化城海藏涌地出耀眼金碧明青冥中宵澒洞半天赤一弹指顷随烟升重云仙人具悲智脱屣珍丽依无生千年吴地赴缘感疾甚景响从形声入?应供始敷坐一雨便觉歊尘清黎明密雪洒四泽灏气交彻何晶荧勾芒蒙润亦助喜眩转鼓舞随飞英毕方褫魄走荒外虽有光怪何由呈衡茅倦客正高卧浩歌黄竹饥肠鸣妻孥号寒不敢恨且慰南亩滋春耕
和叶翰林阻雨枫桥
白雨下车轴江湖与天隣浑流巳横溃川陆无行人荡荡淮楚舟篙樯动萧晨淹留寒山寺河湾俯清沦虚堂梦春草落纸佳句新长啸寄遐想深谈破无因【外道无因论】泊无轩裳累但觉山林亲迟迟去鲁意欲驾还逡巡阴霖固无限所念商农迍乃知君子怀絶出世俗尘天宁潜老以山中春莫三诗投鸿庆尚书末章见及次韵荅之
大空无故新春物自来去风幡有时转霜铎深夜语芸芸无定在荣悴更彼此谁於百草头了不挂丝缕
二
当年白尚书居士衆称首魔军坐调伏消散如拉朽何如丹阳侯法鼓开听牖方当与天游岂复为物囿【尚书比阅藏经深入佛海】
三
踉跄鹤阿师遮眼寄经籍苦吟思岛可达观泯儒墨高轩时一过【平】解带有余适颓然後车人大瓠五石【孟郊赠无本云有时踉跄行人惊鹤阿师可惜李杜死不见此狂痴】
北山集卷一

[book_title]卷二
钦定四库全书
北山集卷二　　　　　　　宋　程俱　撰古诗二
泊义兴长桥
侠骨久巳朽南山长【上】於菟当时老蛟窟遗种今有无我来适秋成场圃收刈初年丰似足乐薄酒傥可酤田家复何事父老仍愁吁滔滔五浊海所向谁当娱长年得强健且食清溪鱼
游善权寺
放舟荆溪上溪水清且徐云中离黑山惨淡初有无舍舟并松麓下直浮屠居朅来东轩上爽气巳有余飞来定何年无乃与此俱奔流漱庭下比竹梁寒渠山深絶凡境物物清以臞萧森倚岩秀夭矫悬崖枯幽禽发寒唳响振高林疎我行亦良苦却步计已迂解衣卧清昼慰我千里劬【余自衢来姑苏省女兄竟欲归却行二百七十里访江仲嘉於宜兴故有却步之句】
善权洞
尝闻包山境中有林屋天旁通号地脉岳渎潜鈎连兹山岂其类澒洞皆中穿二岩岌山足琤淙激奔泉牛羊走大石吐受无穷年金堂下石液雪积如烹煎从来米盐称浪播俚俗传一洞启山腹穹窿亦联绵谁题九斗字大篆仍深镌中藏丈五石屹若龙腾渊囘头问主人【谓仲嘉】我辈定不凡云何逐官牒常得我所耽向来共幽讨九鏁藏芝岩而我自林屋翩然游皖灊洪崖倘可俯不在南山南
白马洞
披榛不知疲诘屈岩下路俄然见深窽偊步入岩户一泓窈而澄百步清以骛人言紫髯仙白马从此度磷磷尽赤石丹竈遗滓污收藏巳儿啼効速胜麻护因知世盲聋荒怪杂疑误虚空如许大长啸可平步胡为万山底踯躅向烟雾
神鱼泓是日与诸公流杯水中如西丘故事
柳州固奇士戏好亦幽絶远怀西丘饮千古清兴发徜徉恨无所盘俎对羁绁聊为五里行邂逅一壶挈神鱼伏山根渟湛初一穴侵侵决寒溜沙石助清越披莎得盘石离坐若天设实觞竞乘流眩转亦飘瞥争持或三釂遇坎时一蹶欢来朱碧乱笑罢巾帽脱相望西丘游讵易议优劣
九斗坛【善权山中】
万族同一垢齐州集微尘高灵不来下厌此浊恶薰从来筑坛处往往清无隣腥羶远人迹庶或来仙真兹坛峙幽絶尚有古制存龟图布八隅髣髴数兑坤黄冠道中塞寓址今只园游人蹑其上未觉大象尊空今恨耼史不使羣聋奔盖公虽未见岂乏栾与垣
张公洞
昔年京江夜飞梦投云山仍追谪仙老啸咏层崖巅左盼俯无地苍峦生紫烟当时赋幽赏妙境竟莫宣今我来自东扶桡漾荆川饱闻张公洞怪絶骇所传聊从二三子一结青山缘北灵敞奇观下瞩壶中天怳然惊昨梦了了堕我前仄径缭危栈重扃护灵渊奇礓玄圾倚侧洞时鈎穿初疑天台聚纳此一室间夸娥运神化不隘亦不颠人疑清都客翩然下云軿幢旄俨行立导从森蝉聨丹梯香雾湿玉室珠璎悬撑虚一柱屹戴重三能骞鈆竈久巳冷青骡那可鞭香坛望八景东晨开五便坡陁忽度险宛转漫无边或深如列厦或迮才容肩高跻乍扪顶偊步欲垫泉不知行远近一步目九迁噫嘻此天设端在太古先恨无少陵手写之黄绢篇聊书梦中梦投笔一粲然【公羊粲然皆笑】
借居毗陵东门四首
客去不能寐翛然清夜阑楼居俯长川仰视天宇寛长川濯云汉错落星宿寒青灯故可亲且还对尘编其人骨巳朽千载与我言掩卷三太息虚檐清露漙急景不可挽吾生岂无涯吴中十年旧须鬓亦已华嗟我壮且老方知失林鵶欲归巷无庐欲驾涂无车而子亦羁滞心事如蓬麻人生无巧拙命耳将如何【吴中十年旧谓傅冲益】
猗猗隔河树羃羃缘堦草时当长养候顔色岂不好萌芒忽柯叶茂大旋枯槁滔滔不自知但见壮而老人生亦草木万化迭侵扰朱顔日夜变素抱岂自保
借居临官道堂阴俯长河前车接来轸後棹纷相摩我独居其间超然啸而歌颇从故人语安用高轩过旁有五亩园不知主谁何时能曳屐往岂异吾山阿
和柳子厚读书【己丑】
事贱反多暇居卑适无虞人间不争地聊此谢畏途岂无营营子熟视付一吁?中亦何有坐听日月逾展卷阅千古置书忘万殊不妨权子母亦复商有无平生仅识字乃与忧患俱持此游学海层台渐积苏年来但遮眼颇觉心恬愉囊粟足自饱讵肯羡侏儒起卧一榻间兀如橜株拘凉风北牕下不减愚溪愚谁能三万卷悬头苦劬劬小极正当寐睡魔不须驱
虞君明謩和刘氏园居诗再用前韵作因以叙出处之意
靖节直有道高怀俯黄园翘足北牕下超然诣羲轩早悟俗中恶归老三家村清诗有遗味谁知本无言囘观一世间不辨艾与荪青黄饰断木冠裳裹王孙当时甚寒饿声利终莫浑公今二千石此事安足论入当陪隽贤峩冠宣与温出当仗汉节登车金马门岂为尚平子但毕儿女昏我今乃穷士壮图无一存摧颓风埃下坐见岁月奔归欤乃其分卜胜如浮墩他年有余食会见脱世纷过我五湖上一区同子云
陪君明华燕集复用前韵
华藏万竿玉何殊辟疆园城中最佳处时复过高轩危亭望北郭依依远人村露叶有佳色桃蹊亦无言累累古藤阴附石如菖荪下有小衡霍漓岏列儿孙方池是鱼乐水作千里浑座满北海客文追谪仙论?期樗散郑目系忘言温斯须接棊战坚壁如辕门不有覆舟虑宁为注金昏越医死更起齐霸亡为存日入万籁息羇禽趣林奔林间屹层台此岂萧公墩徜徉步松月香露时披纷胡床兴不浅点缀无微云
初秋偶题
凉风入高梧冷翠滴幽露新娥欲西流绰约一囘顾中宵汲冰华爽气拂庭户萧然视天宇目送流萤度微云澹河汉云汉亦容与宜搜静中境安得此佳句
和傅冲益冬夜独酌用柳子厚饮酒诗韵
忽忽岁晼晚幽怀寄芳樽及兹寒夜永写我忧思烦放杯独长謡翕如负晴暄那知曲身直但觉冰肠温遥思石林亭玉雪今正繁安能松牕下捻须哦五言须君寻昔游攀梅撷兰荪胜事难重得悠然空默存【顷与冲益游义兴诸山间甚适石林亭有梅数百枝胜絶】
秋日市区作
火壮亦已老朝昏发微凉高梧逼秋枕晓梦不得长区中了无营起卧在一牀时时忽忘我径至无何乡是身亦何为万化讵未央朅来兰陵市三见草木黄颇欲索其身穷年就庚桑临渊故有羡说食谁能尝尚有平生怀崎类痴狂佳时坐自失恐复堕渺茫有生浪营营有志终遑遑胡为自前却坐待两鬓霜
客舍写怀呈王八丈侍郎五首【辛卯】
君门如云汉可望不可攀地上挟冰子肉身无羽翰岂无国士知执有不得言空怀激扬意归坐自长叹此意重千金宁论官九迁所愧误赏音赏音从古难
长安穷居客一日一岁长况乃夏方半迢迢良未央頳虬驾琼车万里飞炎光冰崖不可见仰视峯云翔蜗蟠两壁间跂想深夜凉一暍非死所念之热中肠其谁卧清昼云树罗千章
束髪营五斗飘然落江湖当时尚痴絶秣骥初问途去国十五年俯仰同朝晡心随泽中雁官作竿上鱼及兹才一迁名实初未殊且当百里地磨研城旦书
一室不可扫隂晴两非宜朝蝇污简编暮蚊入裳衣尔来三日雨门有一尺泥所喜庭户间新凉洗余曦贫贱无造请闭关良不痴
白云浮东南下有姑胥台去家桃始花歘见温风来久无万金书一使羇怀开倚门有华髪扶床有提孩虽无冻馁忧百虑不可排何当放双桨黄流入清淮
秋将获水行田中不复留因窽塍通沟引水过堂下小儿以芒苇作车其上昼夜决决不休戏书【壬辰】
水行山原溉平畴时当断壶获且收功成则退逝不留去彼甽遂来清沟测之深咫浅可杯循除??环一丘堆沙絫石隘厥流势激灧澦吞黄牛谁持机缄设中洲折芒断苇驾两輈置之不汨亦不浮六辐眩转无时休推行作止莫可诹孰居无事供其求迫而後动真无尤眩转自彼非吾谋屈伸俄顷一万周我无欣厌何名忧孰能观身与此侔衆假合集成坚柔沈轻燥湿交相仇逝川洄洑更春秋滔滔南北东西游死生壮老休王囚形骸流运我则不物境万变何其幽
同江彦文纬江仲嘉褒度菱湖岭游三衢诸山道灵真出入岩谷胜絶可骇杂然有卜筑之意然此地寥閴人所不争小隐不难致顾吾曹出处何如耳二公皆修真养气精进不衰予晚闻此道又为忧病顿挫志倦体疲每思益友倘得静舍安余年资二子以待老岂不乐哉作诗叙游且志本末岩谷之胜实自仲嘉发之予尝闻而赋诗所谓武陵迷汉魏妙喜断山川者也【甲申】
我昔未省事伥伥如病狂仰规结绳初下历汉魏唐谓此纸中语卷舒在行藏功名戾契取有志要必偿趼足方不暇何由放洪荒行年冠而字世故颇已尝试窥竺乾书出入应帝王圣贤有妙藴合处如宫商形骸乃尘沫笑唾却老方蹭蹬过二纪身如浮海航风涛浩无际寄命蛟鼍乡外为万绪婴内以百虑戕摧颓不一偶病骨无由强初心益乖迕始觉计未良拟追赤松游补我黥劓创惟时子真子青衫尉南昌亦有虬须翁种桃撷春芳不求飞霞佩肯受紫锦囊至言无旁午照用寂以忘尔来又十年前却方旁徨何殊一日暴正坐多歧亡虬须彼幽人物化不可量子真日千里似欲穷扶桑安知阡陌间共此暇日长广文今稚川腹有云笈章黄金倘可成绿髪不复苍养生百千门一一登奥堂相从岩壑间笑傲无羲皇衢山甚奇峭不数三石梁嶔崎尽中空玉室聨珠房九日澬未落洪波怒怀襄洄流荡沙壤灵景忽以彰至今衆玉聚山骨堆琳琅峩空怒猊踞出谷惊龙翔委蛇青童辙散乱初平羊悬崖势欲坠植笋森分行晨光乍映发紫翠云霞张攀萝赵公岩九土何茫茫岂无太平醴浣此膏谷肠侧身栖真洞局蹐仍跄踉深行得穹窿陟降殊未央举头见空圆歘若来飞光翠岩衆山底怳荡疑无旁故应却尘汚九垒苍屏障斯游固足乐质象不可详要之大洞中太山一毫芒囘鞭灵真路林磵森相望穷幽得岩谷高青对峥嵘虵行九鏁中宛转流泉声琤淙泻哀湍力与乱石争悬瀑或寻丈势汹洪河倾泠泠赴深窦或如环佩鸣或於荟蘙中琴筑时丁丁或穿嵌嵓下洄洑瀦深清或如铁堂硖絶壁飞猿惊龙蛇走根干薜蔓悬珠璎或如袁家渇长阴昼冥冥草间兰茝香石上梗楠青或如灊谷中坡陁负骞崩或如三峡底仰见匹练明聨绵道林麓左右临洮城行行川谷开蔼蔼臯原平冥搜已复失巧语未易名不意天壤间云关敞金庭向来保幽邃不挂世俗称轮蹄固无迹樵牧或未经吾属岂神悟权舆摽地英昏嫁会当毕衡茅兹可营二子早闻道勤行得贞宁要收十年功不止九府卿二树结佳实五腴练飞琼处静巳超静留形要遗形我懒百不堪寸田方力畊会从浮丘伯及此洪崖生乘风御倒景出入抚八紘下窥冰炭士扰扰盘中蝇三人笑相视事愿良难并此志不可负无为滞尘缨清泉闻此言白石相与盟作诗纪胜絶亦用铭吾膺
戏呈虞君明察院谟【癸巳】
三仕三巳心如空一丘一壑吾固穷门施雀罗正可乐车如鸡栖良不恶胸中九华初欲成彩衣玉斧双鬟青世间何乐复过此不失清都左右卿
长安陆海知洪炉五金出入无精觕平生椎钝坚重质一往融液随流珠请观五石大瓠种正以濩落浮江湖环中何者为荣辱千锺何如三釡粟坦途缓步东方明大胜跨虎临深谷
君明见和再作
十年接淅家屡空门无八关延五穷谁言浩浩有余乐世故撩人工作恶君不见韩非白首终无成至今说难书汗青要之赋命默有制巧拙安知司马卿
羡公腹有金丹炉凡泥六一何其觕枣梨扶疎荆棘尽夜半北海收明珠尔来问舍浙江曲正以画笥观西湖我生肮脏今耐辱贫病欲贷监河粟他年公伴赤松游遗我刀圭固玄谷
出北关再以前韵作寄
从公十日羇愁空超然似欲忘途穷神游八极共天乐浮白不应嫌客恶【元次山以不饮者为恶客】中年偃蹇百无成唯有见贤双眼青狂歌时有眇道士拟赋臞仙非长卿平生清梦游香炉云岩荦确衢山觕不应近舍武林秀僧宝况多沧海珠胜游屡约不成往白雨连日翻平湖公如二疏方不辱我亦三吴甘脱粟会当乘雪叩公门正恐鸣驺还入谷
雨霁行西湖二首
晨辉丽春山雨过松竹香连峰翠欲滴动揺云水光长堤如卧虹草暗路已荒菰蒲破绿浄老葑日以张念昔总角游祗今二毛苍物境既非昨我身安得常
二
半生走三吴问舍如捕风敢辞百尺楼高卧媿元龙向来江道人卜宅湖山中安知三十年忽如化人宫苍云翳修竹飞阁凌春空主人两鬓霜驱车大河东岂念五亩园方作万里封而我志幽独长年羡冥鸿翻无容足地茅茨翦蒿蓬
哭阿申二首
我生百不谐进退得坎井二毛初抱子亦足慰衰冷珠庭照日角眉目秀而烱人言骥堕地意作千里骋居然万金产每见百忧醒嗟哉时夜计便欲老箕颍安知随泡露变灭失俄顷悲来泪成河俯仰吊孤影
二
遗剑日以远刻舟那可求沧溟一沤发散灭何当收而我舐犊悲中怀不能休推排更嵬磊棘刺生衿喉夜梦多见之犀玉照两眸沉忧信伤人晓觉霜?秋深慙东门达恐效西河尤所念盛德後一身如缀旒
秋夜写怀呈常所往来诸公兼寄吴兴江仲嘉八首
秋声不关人倦客偏入耳萧萧舞黄叶策策振疎苇明知壮则老揺落固其理如何石心人嘅叹中夜起蓬藋没三径藤虆上瓜庐时闻步屧声欵关问何如定坐无杂语文章较精粗马融辞东观肮脏与世疎顾此穷巷士华颠空着书【属王元规防】
外监嗟已远吾犹识其孙森然见孤韵辨作悬河翻低头向萤牕有类鹤在樊讐书五千卷字字穷根源颇携未见书过我樵无烟【属贺方囘铸】
向来霜秋句俯仰岁一终人间有寒暑方外无穷通青青千丈松不改冰雪容坐阅蒲与柳飘萧随雨风寒松老益高蒲柳老益衰流萍况无蔕复与飞蓬期却扫计不早出门欲何之【属方子通惟深余壬午岁常过子通赋诗有云是中有幽人厉志凌秋霜又云会当从之子濯足万里流俯仰十二年矣愧此高人】
剥啄惊午枕轩昂见长身苍髯如修竹定非俯仰人惪公卧襄阳不踏官府尘此老颇似之酒酣见天真结庐甚幽独已办老圃隣披榛时一来数面久益亲【属杨彝父懿孺】二士出吴下诸生有杨王相从寂寞滨无乃计未良纵横三千字坐可致玉堂词章乃穅秕不直粟一囊我媿非子云文书昧偏旁穷居似韩子草树亦荒凉时能出佳句慰我秋夜长【属王杨二贡士】
物色一如此凄风薄人衣遥怜卞山客增叹雉朝飞固知难为怀举飡念齐眉忽使梨枣间纒绵生茧丝清霜扫蕃庑岂为一草木方春万物遂苑籞及氷谷乾坤本平施憎爱岂有属不应怀偏悭独遇吾党酷奇穷坐迂疎此事计巳熟如何半世间生理常刺促【二篇属江仲嘉仲嘉有气节多难比有伉俪之戚故云】
与江仲嘉褒赵叔问子昼潘杲卿杲分题赋诗以顔鲁公裴晋公贺监陈希夷画像为题以我思古人为韵余得裴晋公我字韵一首
晋公护河东身退势亦左忧心极饥渇谠议抗嵬琐居朝重九鼎下贼飞一笴淮西弹丸地孺子甚么麽发兵本无难万口无一可平淮取淄青如掇掌中果折冲乃余事世论岂知我天方猒唐德莫捄萧墙祸空余丘祷诗千古幽泪堕
北山集卷二
<集部,别集类,南宋建炎至德佑,北山集>

[book_title]卷三
钦定四库全书
北山集卷三　　　　　　　宋　程俱　撰古诗三
夜坐
饥乌夜啼栖复起仡粟飞光透牕纸卷帘万瓦白生烟桂影扶疎浄如洗囘肠正随清漏转叶下空庭乱如霰青灯耿耿夜何其云篆吐兰初一线岁云暮矣万窍号霜天旅雁求其曹月行虚空几万里羣犬吠光声正豪蒲团瞑目空危坐逝者如斯白驹过悠悠昨梦不可攀此身此心何日闲
春日写怀
春风遍芳华一国尽狂醉穷阎独不知但见长蒿荠秋飈起苹末一华初未坠幽怀独先觉意象巳凄厉故知春与秋初不为我计危弦自应悲寒木终易脆要之梦中梦忧乐同一寐万物浑冥观遗尘通智慧翻然咏轩丘心量浩无际
豁然阁
云霞堕西山飞帆拂天镜谁开一牕明纳此千顷静寒蝉发澹白一雨破孤迥时邀竹林交或尽剡溪兴扁舟还北城隐隐闻钟磬
二十八舍歌示钱定国显道【吴江尉】
山川不舍騂与角亢鼻孤豚殊不恶委身投笔事氐羌何异天球荐房闼人心如面各不同蛇头蝎尾吾安容脂韦肯効箕箒态拔剑撞斗真才雄少年食牛有余气大笑文章几女工立谈宁与子虚比危冠欲入明光宫功成筑室依故丘作书重壁垂千秋宸奎一扎呼不起闭门老死如黔娄尔来养生如养胃未羡昴精刀笔吏疲神毕虑子所诃凤觜鸾胶谁汝试【觜以字同借用】昔贤忘心身亦空身如丘井心如风君言作解皆魔鬼蒲柳松筠同尽耳三星在溜能几许张拳且击关南鼓游龙作御云生翼轸地盖天从莫逆
数诗述怀【庚辰】
一生共悠悠今者曷不乐二十起东山误为微官缚三年瞬眸耳邮传那久托四壁自萧然青编束高阁五更霜钟动起视星错落六律聿其周忽忽更岁龠七哀哦幽韵感念惊独鹤八极岂不广衰怀了无托九原叹多贤死者那可作十里望烟村天随去寥廓
读陶靖节诗
吾观靖节诗三叹有遗音卧看起咏之愔愔澹多心【卢鸿草堂歌白玉徽兮流水音听之愔愔澹多心】欲学靖节诗慎勿忘其语心源如古井衡气光发宇言无出言意妙语自天与譬如清泠渊月湛不可取嶔崎厄惊湍乃若震雷鼓斯言可深味往往弃如土
八音歌赠别赵子雍?之二首
金鑛具奇质百链出其刚石中含结绿追彼蒲谷章丝也谈有余於道乃易方竹林醉黄垆诞放非古狂匏瓜固非伦顺俗岂所望出门谢恶友要若拒獠羌革枉表斯正渟滓水乃清木贵就绳矩愿言赠子行
金张珥汉貂况乃出天派石渠重儒冠武弁聊复戴丝麻宜自任麤使有管蒯竹简书汗青高吟当人籁匏虽贵中虚植固须本大土耕戒莽卤道耕恶疵累革带勿佩韦赠子弦作佩木强虽过中宁师伯夷隘
写怀
宇宙一火宅我身寓其间灵台真逆旅忧喜更往还其来不可却倏去不可攀冥然闭六凿暂使逆旅闲中虚本无住夜半移舟山身随事物化鬓与寒暑斑奈此业累深始知定力悭况兹尘沫聚岂比金石顽顾影忽自笑吾心定何顔
和杨秀才友夔三首
天地有肃杀好生本无伤阳施待秋成相济如宫商芸芸共欣荣衆叶薿薿光囘头失故林萧条弄微阳独有岁寒姿掀髯尚低昂流膏亦归根晬如养中黄大哉一气中人心自炎凉安知曦春露不异腓草霜【秋日】
谁谓方寸地并包无故新长宵不能寐万绪愁攻人展转计後有攀缘及前身苦恨隙驹疾囘嗟秽涂辛披衣问何居梦觉两不真白鸟固已空青灯聊可亲念此纸上迹皆为窖中尘投卷嘿忘我栖鸡已鸣辰【秋夜】
三吴足秔稌狼戾及宋梁故为胥门隐未办耕南阳岂无如云稼竭泽归富强收成一过眼胼胝念黔苍绵绵太平区阡陌尽八荒愿从鼓腹游自放逍遥场贵贱均饱煖藜羮等膏粱那令力田夫一饭不可望【秋郊】
同余杭尉江仲嘉褒道人陈祖德良孙游洞霄宫
太湖隐吏迂且顽手扳柱颊看西山笔床茶竈向何许往来洞庭林屋间旧闻西门彻悬溜故整烟艇寻苕川却惊天柱矗云表势与太华争擎天幅巾跨马及晓鼓逸思自觉奔春泉其谁从者二妙士金庭老客南昌仙齐驱共语失长道但见平阪连桑田篮舆後继独不语鼻息栩栩山耸肩岗囘涧曲若无路万叠老翠漫秋烟三山对起鎻诘屈仅容蹄辙通人寰羊肠移险在平地九疑山色荒聨绵穿松酌水寻二洞低隐岩腹高山巅山巅石室如列厦接肘可置千宾筵最怜西洞隔凡处凝【去】乳络壁留空圆我将拂袖去不返戏击雷鼓挥神鞭三华宝衣立可致九赤班符何足传只将尻与驾神马岂顾家火烧凡铅又疑灵物之所宅卵孕变化蟠蜿蜒金龙玉简投不满恐复下与东溟连我嗟何地非圣处火聚正坐青云軿目前阊阖昼自启电顷巳超天地先正缘一念重山岳障硋何啻重城坚就令信脚到仙宇凡骨至死色腥羶胶胶世网浪自纒会当去之如蜕蝉谁能白衣傍金马且复锦袍乘钓舩金庭客南昌仙他年与我乘八景举手少别三十年
灌竹
户枢不容蠧展转夕与朝死水不赴壑浅於杯所胶人生戒甚逸起我少自劳呼僮续长绠落落鸣桔橰携瓢傍修竹灌洒绕百遭念此十二君【竹十二竿手种】离羣自江臯移栽一年余巳长数尺梢斋前雨霜丛岁久根巳交交根纒箨龙卷叶不复揺聊苏夏日畏未谢春雨膏萧萧便生凉霍若云雾消却坐井边石清泉濯双骹官闲但数数听以老圃嘲岂敢运甓比漫欲滋枯焦
送江仲嘉褒东还家山方将从赤松子游为作仙游之诗以相步虚云
空山月出栖鸟惊溅溅暗溜山间鸣桂阴羃历夜香冷有人步虚闻紫青翩然骑麟下青冥君非远游定方平云軿冉冉风袂举左右玉立花娉婷手摩我顶一笑粲别来弹指三千龄至言不烦去畦町齿下端有真长生忽然纵身浮太廷却笑炼砂飞八琼采芝方壶濯南溟秦姬吹箫缑氏笙茫茫齐州九窖尘人间可哀胡不闻【武夷君有人间可哀之曲】
到官两旬四走山野作诗以自劳云
上山偃伸如望天下山伛仆如深泉胡为持此不赀宝来试万丈悬崖巅前人见踵後见顶反足鸟道相攀牵欻然置我章贡上水激石罅奔靁填荒塍曲涧无远近渺渺不见墟中烟土冈凿路狭如隧苏壁藤薜蛟虵纒寒风飕飀失白日上有万木苍阴玄航溪之深掲其浅碎石啮足声号川茗山发我一长喟彼有吴市人中僊飞琼练玉存故处祗有井竈无霜铅我今正坐五斗米悔不辟粒从期佺向来吴松厌羇旅三岁半逐?夷船故教筦库着疎嬾坐守兀兀聊穷年安知求逸得犇走岂异避挺蒙戈鋋咄嗟万事无必计努力唯有归园田【按图经茗山有梅福链丹竈故有飞琼之句】
吴正仲提举至游堂
妙喜寄鍼颖大空浮海沤翛然一环堵安住有至游内观如寒龟无缚浪自囚外游如渇鹿逐焰无时休安知至游处不止亦不流广文来东南持节十四州江海见函丈云林入衣裘平生山水国不满一转眸高堂坐隐几笑遣车下牛虚檐白日静顾眄九极周是中有至乐可以忘春秋却来观世梦聊复忧人忧
和林德祖惠山诗一首
好山如幽士胜絶不可攀往者天姥梦长謡愁谪仙兹山出平野秀特无株连招提倚云锦森然见林峦幽寻无十里正处闲忙间入门心目静世累若可捐灵泉出土脉汨汨无流难茶神瀹浮乳方士沉余丹我生猿鹤姿颇有山水缘何时共清赏杖屦穷崖巅
用德祖韵送毛彦时二首【庚寅】
往者玉楼客栖迟感秋蓬龙锺江海士屑屑悲穷冬【孟郊有暮天寒风悲屑屑之句】今我亦羇旅号寒思祝融故乡邈千里胡马长嘶风平生饮最少亦复贤圣中其谁共谈笑无乃志所同泮宫备文质楩楠饰雕栊毛子亦好古摛辞丽旾工飘然适我愿一舸来自东明时猎英奇备问罗臯龙逢辰若公等附凤云从龙遥知赋伐木相望有梁鸿【梁鸿东游思其友高恢作诗曰鸟嘤嘤兮友之期】
断港氷未泮海风起蓬蓬君行亦良苦浮家秋复冬故人一相遇醉觉心形融道旧有深乐班荆余古风何当度杨子起视东井中未应迫期会促步佐一同况当万灯燃流光煖疎栊胡为即言别系书凭鸟工空令千里月团团出天东解舟动栖禽破晓啼怱怱酒阑城西道已失衔烛龙振衣一囘首瞥去如惊鸿
为宜兴郑主簿赋寓轩一首
物生太空中巨细同一寓机缄固有待舟壑本无住二仪立毛尘万化失朝暮要之傥来寄正自堕形数滔滔人间世俯仰若泡露浮游皆适然蚊睫漫来去着身方丈室聊作槁梧据了覩诸幻境内外絶欣恶须知五藴山今我聊托附囘头主人翁妙住了无处
君明出留题吴江诗次韵【辛卯】
包山水脉通西垠森然林屋开东晨飞仙下视三万顷岂异滴水陶家轮时时余浸被吴楚赤子哀漂沦松江一支东入海海道今者皆扬尘遂令洪波洄不吐禹迹不辨伪与真滔滔利往桥下水省照黄绶孤吟身月轮行空万籁息尚记此境清无伦当时苦恨无好句空负岁月临江津得公新诗玅入理羊酪敢方千里蓴公言慎勿作境会取舍过咎由来均
题滕司户虚舟庵和韵
万族同一海至人乘桴浮狂风鼓溟壑安问蜃与鰌扰扰堕浊水蚩蚩守藏舟其谁善游者动寂两不侔纷纶万境前了了转处幽爱君虚舟句勿逐虚舟求徜徉曹掾中聊作虚舟留长维五藴山亦泳爱水流飘揺度夷险不喜亦不忧我乃蹇浅人褊心屡招尤君心果空旷永矣从君游
同江赵潘集以钟监博山炉黟砚石屏为题予得钟监分韵得金字钟监盖响板也形制如钟背作云雷纹面可监我曹创为之铭曰癸巳作钟监子子孙孙永保用张有篆甚奇古
帝轩工鳬和九金童丁炎铄成妇壬戏驱丰隆发凝阴雷轰列缺光下临飞精入范天机深四规阏明追蠡瘖厥声铿宏中黄林隐如霜降丰山岑岂唯正衣冠佩簪对之烱烱生肃心应而不藏无古今监之无穷叩逾音至人之心我所钦盘盂不须铭且箴
再分题得易分韵得醉字一首
吾观空刼初妙藴固无示谁令南北海七窍凿元气灵龟出洪河六画乃其寄庖牺觑天巧创物发奇秘太虚本无边小大随汝视穷之得几深见者自仁智或从链丹砂或用资卜筮终然有神护囘禄翻引避絶编固氷释覆瓿正心醉却怀投阁生寂寞发长喟
雨霁同仲嘉小酌久之云开月出光照席上颇发清兴戏作此诗【癸巳】
初月脱氛翳微云递疎光徘徊照庭户皎皎涵清觞牢愁不可排磊块如高冈烦君着酒浇身世得暂忘举觞漱明月似觉幽桂香拟吹三江水浣此九转肠中宵起四顾河汉生微凉飘然想风驭梦寄无何乡
过吴兴城北超覧堂
佛子固多幻开轩纳羣山平畴展摩衲囘塘萦玉环新荷丽朝日一一发清妍引簟北牕下云岚揖高寒超然醉司马寄傲羲皇前座有眇道士长謡九华丹张翁老篆癖势逼之罘镌濡毫记姓名夭矫龙腾渊日没羣动息城阴静娟娟长林有归翼吾驾亦言还【眇道士谓刘贫子是日张有以篆字题名壁间】
奉陪知府内翰至卞山有诗五首【甲午】
玉德泉
卞维吴兴镇杰出衆山外晴朝自生辉韫玉见奇态新阡表南阳独据山水会青松三万本已复出蓬艾灵泉发道左天遣资灌溉初无一綫溜泛滥欲浮芥披榛伫方空余浸忽可浍清踰金沙泓甘此中泠????朝涵卞峰云暮作霅溪濑岂惟供百须旱岁亦多赖殷勤五大夫随喜奉微盖【有松出偃其上】尝闻瑜瑾姿德与君子配兹泉为人出固是神所介当令玉德名相与流千载
庵居
幽亭名思洛寒潭俯澄虚囘头三百年胜地成荒墟公今草堂址无乃昔所居环之碧玉峰带以清冷渠流泉响琴筑松竹皆箫竽妙哉无尽藏一一为我娱东冈作兰若锺梵隣樵渔亦有桑柘村旁开蔬菓区何烦引三径故自与世疎主人去霄汉夜直承明庐斯游入清梦倘寄空中书
朱氏山居
嶔崎宝山麓乱石如鬭兽云根尽中空嘘吸弄昏昼兹山颇似之无乃共灵构如何在人境有此泉石囿深岩隐荟翳竹树两森秀坡陁接烟磴足力恣所究恍然天地开远目千嶂骤中营五亩宅何必封石窌【朱公死其妻与诸子守之】桑麻无外求茶果供日富夭条列僮奴花草更黼绣生生所应有取足谢奔走嗟余四方志老大无一就对此寸心惊无因托圭窦
西庵
是公固麟凤入兽不乱羣吴侬欲争席但见一幅巾篮舆从【去】逋客上下寂寞滨却行共谈笑愧此礼意亲行行得西庵杉竹含清薰解衣静盘礴虚牕蕙烟纷濡毫散玑珠咳唾不自珍曳屣转山足长林蔽浮云旁连衆迤逦上有高嶙峋穹窿见深洞划如敞重闉往者玉京子翔空驾飈轮于今蜕骨在坚重踰苍珉颇欲穷其源燃犀问蛇神鈎穿忽无间信有仙凡分却寻招提路松风亦随人潺潺石桥水洗尽荆吴尘胡床兴不浅已觉千山曛
夜归
日入三籁息羣山郁苍苍巾裾湿烟雾宛转度涧冈涓涓暗泉鸣冉冉松筠香林梢吐纎月露月琐碎光归来叩禅扉幽灯对绳牀相羊有余适笑咏白雪章【翰林是日有诗数首】
同游道场何山二首
道场山
何年堵波独立妙峯顶憧憧五湖舟黑月仰光影千章列云构灵液走甘冷隆楼絶清空横侧见峯岭下窥三州聚尘末集毫颍振衣薄云汉万刼弹指顷辽辽天宇大出没笑蛙井堂中老比邱奋迅颇精猛拟分数椽地饱饭卧清境何必少陵翁闻锺始深省
何山
谢公沧海士眷眷在林壑飞舆下层峦及此日未落翩然何山麓古涧谢疏凿方桥跨清泠郁密交翠幄通幽更穷深木末见楹桷琅璫鸣老屋拉攞相倚薄庄严布金地藤蔓土花剥当年轩裳客小隐事铅削能令此山名谷口振京洛如何给园居胜士久不作岂惟雪山轻顾恐泉水浊周行一泛览怀古叹冥漠安知千载人不作来游鹤【化鹤来游事见图经】
同游胜林亭次韵
会意不在远巢枝良有余居然胜林境鱼鸟皆欣娱危城俯囘溪归航数风蒲幽蹊接遐观褰裳欲凌虚却顾容膝地清阴绕扶疎念此晨日长言旋更踟蹰翰林留新句体骨超黄初深藏恐飞去照夜空江湖
同叶翰林游虎丘分韵得丘字
四顾渺平野孤撑见林丘常疑涌地出傥复海所浮上有千人台灵踪想前修无情肯深义顽石亦点头下有百尺渊神光干斗牛阴崖不见日草木皆先秋两晋多达士东亭抑其流结庐远车马寄此山之幽一朝施白足弃去如毛輶矧伊桑下宿肯作贾胡留
同叶内翰游南峰窃观壬辰旧题诗谨次严韵
道林弥天辨妙誉倾斗南山阴有余赏禹穴或巳探晚岁折筇杖兹焉寄伽蓝呼鹰阅神骏对客手自谈却顾夸夺子心兵战方酣当时蹇驴辈蹴踏岂所堪斯人不可见荒径昔已谙青鞵踏松月幽灯照禅龛尔来十五年身世犹朝三羇游了无蔕飞蓬转毗岚愧此石窟人坚持证那含【石庵间有道者坐禅】如公世所挽明堂要樟柟徘徊弭玉节聊酌需泉甘老乃涧底松霜枝郁毵毵尚有蠧书癖囊中密如蚕中年锢泉石此外无余耽从公恣幽讨形疲意犹贪安得五亩园旁营二空庵心游万物表旷若巨海涵恨无买山具抚境思髯参【郗超每闻高隐者辄倾财资之】叶翰林有徐熙桃竹方尺许索诗辄赋一首
寒禽抱幽丛意得窥绿浄夭华媚霜筠惨澹若春暝胡僧手幻药纳此方池境重重玄涉入妙悟付毛颖仲嘉录示新斋聨句用韵书怀奉寄一首
我歌无庸归礼意固有属渠侬方不顾欲问何拘曲乃知交际难不若逃空谷忧端浩无穷日饮思枕麴文求世人笑字异山鬼哭龙鸾阅斯氷剑弩对鹞鹄鴈门既呼卿司武或见梏闭关固自好青简得三复谁後足趦趄堕彼手翻覆汨泥无?辔絶迹慕前躅故人有新诗远寄资賸馥鸣嘤倡复和流徵断还续华如三女粲学陋一夔足【谓夔一足】吟余写幽怀蹇思慙刻烛
夜寒大风汹汹不能寐用前韵作一首
朔风如长兵犀兕贯七属寥寥挟霜露浩浩入空曲羇禽无安巢冻兽吼冰谷枯摧卵压山石走尘飞麴终朝恣飘鼓衆窍如歌哭客怀正无聊默念叹鸿鹄穷愁巧相寻夜气恐将梏羲娥不我待始姤今已复黄昏歌苦寒达旦几翻覆悲蛩尚啾喧饿鼠时踯躅青编置牀头芸竹有余馥枯肠浪自苦无食安能续平生仅识字无地寄双足呼僮屏书眠传记真举烛
迁居城北蜗庐
有舍仅容膝有门不容车寰中孰非寄是岂真吾庐不作大耳儿闭关种园蔬茅薝接环堵无地可灌锄不作下榻翁一室谢扫除平生四海志投老河鱼枯愿从素心人不减南村居萧然氷炭外傲晲万物初坐视蛮触战兼忘糟粕书聊呼赤松子伴我龟肠虚
北山集卷三

[book_title]卷四
钦定四库全书
北山集卷四　　　　　　　宋　程俱　撰古诗四
蔡州叶翰林寄示近诗次韵八首
浚治西池
世间潢潦生蝌斗闻说西池岁时久不应朝满夕巳除秋至先衰等蒲柳知公旁观久技痒聊试他年膏苖手泥涂不忍海波臣畚锸故烦牛马走尝闻汝水行地底出没川原无不有溅溅忽作写盘珠盎盎俄承注牀酒清涵荇更姿媚明烛须眉见妍丑巢莲永无龟曳尾雨花定有鱼颁首使君佳政尽如此说尹遥知不容口何由步屧逐春风作社殷殷就田叟
诸葛莱
三?未辨谁朱紫秪有群狙聊作使卧龙偃蹇正躬耕一饱但知藜藿美平生习气故难尽品芜菁传锦里投醪饮河真有味置薤留根何足比要知茹草可终身肯作染羮摇食指公今笑诺坐堂上方丈盈前宁少此戱持微草调诸伧笔势滔滔下南纪云亭漫吏食不足几欲送穷烦鬰垒拔毛蒸瓠当家鹜漱石枕流徒厉齿因公始识武侯鲭盖地何当似芣苢【芣苢车前也退之诗榆荚车前盖地皮】
九日雨中对菊忽忽块坐用雨中对花韵三首
胸中有天游一室未为迫永怀东篱翁那复有此客重隂败佳辰长雨不为泽堆豗对黄华菜色被臧获黄华亦萧条伴我霜鬓白犹能相呴嚅嫩叶供小摘
去年蛾眉山痛饮真得计新蟾继秋阳明洁谢点缀今年坐蜗庐檐溜落空砌花开信多雨会少苦分袂茫茫大块间游子况无蔕百年能几何行复惊改岁
危心如危弦未断先凛凛风庭忽知秋中夜不安枕力行无远涂积缕成重锦男儿未盖棺雅志安得寝荣衰非所念身世固巳审亦复羡久生聊为老籛饮【魏与锺繇书云屈平悲冉冉之将老思飡秋菊之落英辅体延年莫斯之贵谨奉一束以资彭祖之术】
卞山信至三首
公昔奉阡陇二毛不胜簪扶杖事耘植咿唔杂呻吟耿耿霜露感遑遑蓼莪心浮云为愁容鸟兽亦哀音徘徊动行路下比元与任宿草今巳长新松鬰森森尚有五芝秀荧荧烂如金为公赋南陔凯风吹我襟【公庐墓芝生墓次道旁故有五芝之句】
行云本无心虚舟但乘流主人非逋客不使芳杜羞鸣驺入山谷黾勉赴所求明知廊庙具岂为猿鹤留朝来尺素书聨翩自岩丘平安喜筠柏宁论橘千头岂无木石居吾非若人俦既与世同乐那容不同忧
往客霅溪上舒娥几亏盈深穷卞山境胜槩不可名柴车逐公游登臯复临清夜投阿兰若松窗待朝明济胜剧许掾评时陋锺嵘灵滋初可抔龙箨忽已萌斯游今几时坐想飞泉鸣尚应几杖间隐隐金石声【金石见杜子美寄声事苏大侍御书诗】
题叶翰林阅骏图
叶公龙友天下才当年麒麟天上来儒童抱送太一况下游阊阖观琼台高摽故自赏神骏肯使余恨遗蒿莱帝闲食粟几千斗盛气勃鬰驰天街稳衔金勒立仗下俯视冀北皆驽骀骊黄不来八龙远尚有写照埋氛埃短屏高障久零落意象崪峍求其侪收罗絶足共一处引素便觉风沙开伟哉十马尽殊相神物变化须风雷腾骧振迅各有态岂顾短脰空徘徊持缰顿辔者谁子无复堕泪鸣声哀刷燕秣越安足道会逐衔烛西山颓其中一骥屹不动尾垂青丝蹄卓锥安知万里志未已但见寂寞如寒灰龙眠老笔不再得幻化百亿纷骊騧郑生晚出擅图貌盛名欲与曹韩偕肉身飞入九天去清都楼观金崔嵬玉花照夜不论价想见火齐珊瑚堆只今此画巳难致肯戱秃笔沾残煤千金市骨意不浅对此慷慨伤虺尵
元夕块坐因用叶翰林去年见寄元夕诗韵写怀
儿童逐遨戱先春祷春晴心如飘风快目若冰壶明宁为惜日计所愿佳节并老来见纷丽如乾闼婆城流光不可挽譬彼空中声那知节物佳翛然谢将迎幽灯对简编历历记所更斯须闭关卧鼻息惊雷鸣寤言北山北田家巳催耕胡为异乡久空寒猿鹤盟
短日良易暗凝隂有时晴何人劝之照烛燎皆争明今年春苦寒寒威剧幽并连绵积三白云埋阖庐城深泥浃新雨行路无人声藜灯不来下箕卜岂复迎朝来日照梁天气忽已更稍闻桥市间箫鼓远近鸣吴人尚游乐急如赴旾耕唯有穷巷士守穷如守盟
西安谒陆蒙者老大夫观着述之富戱用蒙老新体作
丈人意何长纵目文史足琅然五行草洞视不再读作书兼远焚衆妙探玄竺【公作庄颂般若颂数百篇】时时歌四始笑捧五经腹高堂发新稾重复罗籖轴观之类窥管讽味得膏馥【蒙老号为连韵如云风捧讽馥】
白头书生黑头翁长安时花幽涧松远飞近啄虽异志天命厚薄无雌雄鈎深采博燥?吻守此一亩蓬蒿宫杜门不出交二仲木隂涧曲遥相通紫囊贝叶资艺苑欵关一见踰三冬亭亭漫吏多所历乾死书萤心似漆王门宾阁不留行赭顔趼足捜泉石茅檐正欲结云根竹叶榴花荐余沥当从元亮赋言归木茹麻衣永投笔【蒙老号为合离药名如当归木笔】
昨夕风月顿清独坐中庭夜分不寐翛然四顾寂无人声如在尘外作诗一首以写一时之适
邻家双井桐下有羃翠庭晚来微风过巳复含秋声归舍对环堵筠窗亦泠泠月轮正行空泻光自东溟常星为失色肯与纎云并廓如净琉璃中有玉监明太虚本无滓心目固自清浩然天壤间洞视万古情
数日春物甚丽坐阅岁华偶成古句
东皇驾苍龙超忽了八区清明风从氷轮际转入厚地潜嘘嚅周行无间寂无迹但见动植咸照苏赩如醇醪入花骨冻块一一成丰腴花光照空日色醉天宇荡滉青莲敷烂霞涨渌万堆雪剪刻不用施鈆朱铜丸昼漏五十刻衔烛缓辔经天衢游人正与春物竞汲汲磨蚁同驰驱固知一气共舒惨机关默动非人须孰居无事主张是绣黼万象归无余青黄赤白岂有意应见畧似摩尼珠区中代谢未有极故自有物无荣枯
陈君学正草堂成提点大夫梅十五丈有诗且蒙借示见邀同作谨次原韵因以叙怀
行藏固殊涂臭味非一族或峩冠攫金或被褐怀玉持身凛氷渊或洞洞属属和光畧畦町或落落碌碌或来仪帝庭或去隐王屋堆豗肉生髀驰骛趼重足或委余膏粱或不厌杞菊或翬飞千柱采错煖金緑或蜗盘四壁分光待邻烛要之皆幻寄眇矣太仓粟明冥默乘除塞马更祸福陈公作茅斋足以媚幽独苟全真易成知足定不辱有门昼常关何必在岩谷向来万金堂奔走九州牧一朝巢自焚始悔突不曲何如东郭舍椽柱随把束【张志和筑室会稽东郭采椽不斵茨以生草】翛然已忘世肯叹硕人轴我今客吴门饥卧谢仆仆年来寄蓬茨慕此高让俗【夏统传有夏禹之遗风太伯之义让】室中了无藏鼠窃屡驱逐衰怀百念冷对境无可欲穷通如四序损益正三复衡门可栖迟薄酒等?醁吾闻老聃言为腹不为目【近遭小寇故有鼠窃之句】
十月五日集季野家归作
贤愚孰无营急景信可惜如何阖庐城乃有此闲客怀安岂初志运甓有余力相从无何乡邂逅一日适虚窗得朝阳寒凛作春色琴书罗棐几一一净如拭画沙见奇踪落屑非近识似追永和还未觉正始隔峥嵘衡霍囿莽苍云梦泽时华玄低卭幽鸟共深寂谁驱此变幻戏纳方丈域慙公倾春醸浇我忧思积岂无车公语【谓方回】顾匪伯仁匹【自谓】长檠蜡华摧起视霜月白酣歌美清夜拥髻侍通德参差吐幽妍凿落灧芳碧觥筹不留行为问此何夕言归谢主人五斗安可极
戏示江协律汉
酸寒北山尉憔悴孔州守枯鱼同处陆濡沬赖诗酒当时年尚壮意气亦何有秪今双鬓华十载一回首仕初君似遇游倦吾已丑邂逅记昔游空嗟汉南柳
再和一篇以答固穷之句
车行有险夷初不入天守乘颠了无择正自全於酒我身天地间毫末寄九有正当带笭箵章甫误加首久知田园乐不信村野丑平生笑何人戚戚柳州柳
江再和戱答四篇
当年季将军晚节河东守谁令一人誉挥去坐使酒长卿起遐陬落笔赋乌有要之乃雕篆意不在黔首穷通付造物世俗浪妍丑何必送五穷呼奴结车柳
长言屹秦城古例开墨守三年不窥园一吻莫饮酒斯人浪自苦初不系无有何如从子微亦复问贤首此身未能了何暇念亿丑超然方丈间观化肘生柳【右二篇写怀】君家翠嵓翁三一久已守与沈爱欲泥宁饮声闻酒当知华藏海正在十二有他年湼般门燕路须北首胖然一心定六贼如获丑感彼志氷霜吾衰等蒲柳【右一篇属仲嘉】太平一春台好在四夷守持盈何足道饱德醉以酒君为乐歌词嘉瑞无不有不知府中士谁子号称首如君真妩媚孰谓施嫱丑故应洗余累令君继温柳
季野见和次韵二首【季野与余尝为左右史先後知润州】
谈迁太史令赵卫淛西守妙龄中青钱大笔笑元酒一麾分隼旟七载去螭首行看贾生还固异顔驷丑何许从宸游金鞍系宫柳
此身非匏瓜圭窦可长守初为弦歌计肯饮中山酒深虞委司败政术空无有故将老衡茅敢复叹华首公诗金错刀刻画无盐丑应怜五穷韩定作三黜柳
次韵叶内翰游西余山用袁奉议韵【甲辰】
平子愧明畧长卿真倦游笭箵倘可佩瑶玉岂复舟旧闻西余老猖狂白苹洲毫端宝刹见尘起大地收奋迅师子王蚓蛙视蛟虯向来大涤翁晚节万户侯襄阳一转语富贵真云浮此道久已微碔砆混琳球念昔过苕霅寻谿亦经丘同游今安在十载一瞬眸【尝与江仲嘉至西余】几欲挂长劔刻舟笑延州焉知瓮中人寂默无春秋香炉着古庙一念万刼休安得五亩园良苖接平畴脱身饥寒外结友高胜流二边无余习六贼可尽刘谁能使危膓一日一万周须公谢三旌故事追羊求青鞵一幅巾往来山之幽且复载明月深潭戱垂鈎
次韵江司兵寄示所和赵司録相从饮解嘲之句
卜居林塘静禽鱼乐融融阳和一披拂照烂黼绣工柔条罥繁枝幽香来晚风谁谓武陵远临清千树红俯仰村郭间从容圣贤中暮见月圆缺余光入疏栊朝乘日车作坐守四壁空遥想赵与江屈身薄书丛正类鹳雀碧未为覆盆烘禄隐寄簪笏神游在方蓬时时望西山把酒一笑同茗盌倾石鼎山蔬出筠笼不妨问中圣何暇赋恼公赵子五车腹春秋富终童居然出其类俨如黄髪翁江子事超旷町畦漫无封但见磊砢姿温温若春浓人生迭相笑伧父嘲吴侬鸱夷与井缾忧乐殊初终具当从所好迃辔若为容
空相僧舍书事【癸巳】
午景入疎竹堂隂筠粉香疏帘扑空翠无风自微凉碁声破禅寂日转幡影长霏烟触垂爪泛乳捜枯膓投局起寻胜徘徊雨花堂巢莲见灵龟信有千岁祥徐观乃跛鼈圉圉循菰蒋笑罢得叹息是非可兼忘却坐对谈麈氷松想千章斯须二三子矫若惊鸿翔府中有料理不作功曹狂【杜甫为功曹云束带发狂欲大叫簿书何急来相仍是日江赵潘以幕职事去】
戏赠江仲嘉司兵
君不见谢公栖迟乐东土起作司马征西府莫年谈笑有穰孙鹤唳风声走强虏又不见子猷剡川高兴阑肯随鹤书落人间不知骑曹底官职朝来拄颊看西山平生清真翠嵓老泉石膏肓偶同调岁寒落落见孤松不忍低眉宁枯槁年来无米继朝炊闻说吴兴富鱼稻不妨来作古司兵士卒投醪止鳬藻美哉洋洋霅溪水秋塘百里荷花绕当年钓徒放浪处醉目悠然送归鸟斯人不死世不识往往凌波弄瑶草君方参同佐龙虎我欲治【平】荒种梨枣会当月夜见龎眉一笑超然凌八表【张志和自号为江湖钓徒】
次韵和江司兵浙江观潮【乙未】
寥天月魄更旁哉归墟两潮时去来乃知大块与人等欠噫风动声为雷支川千亿具毛窍四溟翕张玄牡开人间百刻乃一息断岸飘鼔如轻埃二山横控江海际挟以幽阙双嵬嵬伟哉吞吐王百谷视彼浅狭真台陪倒流千里骇凡目正自违性同棬桮相传昔者楚亡将事成国覇遭雄猜英灵不没尚为尔姓字往往欺啼孩锦乡功成老元帅酒酣拔剑歌莫哀戏令强弩飞劲箭大堤屹立藏风桅吴儿荒怪不足録适与支诺资谈咍岂知六合有常理水中出火能焚槐当年谢公正游乐遗形物表如王骀微吟独啸向海道几见银雪西山回读君新句写奇观便似放目吴王台何当共此散烦鬰大瓠五石充瓶罍更因长风破巨浪与君挂席寻蓬莱送赵子昼奉议归睢阳用熊倅韵【丙申】
纷华眩人剧朱碧子独好书如好色王孙被服甚寒生射策君门先破的荣州书窟三万卷锦囊付此龎眉客南游句吴北大魏亦复徒劳问刀笔不唯唇齿腐经史正自云山鏁胷臆老来息交思简事为子忘劬废晨昔春风满帆送归舸回首清游如昨日知君名骏定千里不待朝庭访幽侧有书时寄雁南飞顾我渔樵正争席同赵奉议离吴兴江仲嘉与其兄仲举送百余里醉中戏作此句一首
大江饮酒如浇灰小江纵酒颠如雷扁舟相送不道远百二十里云帆开云亭老人穷不死故园茅屋荒苍苔阖庐城中一亩地已辨瓮牖锄蒿莱吴兴上佐吾党士十年纵赏西王台眉间黄色?彩服柂楼长啸春风回要须酩酊酬此别不离万顷添金杯明朝相望即湖海纵有美酒何为哉
蜗庐有隙地三两席稍种树竹已有可观戏作七篇
菊
吾闻郦侯国产菊千丈潭采华食其叶垂根渍芳甘遂令郦川氓难老如彭聃庭前有古井秋霖发清涵殷懃东篱緑覆此白玉奁时能嚼新蘂汲月散余酣
竹
种玉未渠久疎篁长儿孙胜会不在多何须辟疆园我观榛芜地尘思纡且烦萧森对此君清凉彻心源草木初无情妄作净秽观乃知识种子正是生死根
凤仙
微华若么凤倒挂茂蔚中鸣鸟不可见幽怀寄芳丛初移几寸苞稍展两翅红能使寂寞滨余妍映蒿蓬
鷄冠
峩冠百草头意象出其类望之如木鷄正自五官废宁须断其尾无乃假予臂可复近幽?谈玄有深诣
红苋
嘉生苦不荣凡草忽猥大君看庭中苋易长剧稂稗初无封植意不见虫鸟害穰穰筠菊间红紫不可杀微功尚足收染我盘中菜
芭焦
芭蕉中无坚譬彼泡梦幻了然观我身生死知一贯学书端未暇覆鹿真自乱一雨过空庭秋声入深宴
水青
水青虽楚楚不复中栋梁黄封入雕槛亦足被宠光朝离粪壤区暮上君子堂胡为伴幽独堕此一亩荒黄嘉父朝请公彦示诗以不数面为言且索近着次韵谢答一首
黄公游不成白发奉朝请东归乐闲燕有味如隽永双鳬倦朝飞独鹤方夜警知余亦衰穷系马无复骋贻诗重琼玖未展意先领劳生厌尘雾对此得暂屛终当遣长须亦复钓缩颈相过举清觞野水吹万顷君当倾锦?我亦倩毛颖时寻招提胜莲社比宗炳如何迫寒饥去棹聊一整兴尽即言归江湖足佳景
和杨彛甫静妙轩
君家执戟郎寂寞坠天禄萧然刘董外那用相窘束居无甔石储但有书满屋君今老衡茅出处异兰菊静中独观妙四逹开惠目中园鬰黄华庭下森翠竹饥来索盘飡小极须睡足时当叩君门为问梅子熟
过毛逹可友给事览壁间旧诗次韵二首
堂前清颸发树外赤日西坐令天壤间气候忽不齐解带席嘉?长哦壁间题故应有神护尘土不得迷前年欵公门鷤?亦已啼今年复羇旅庭莎欲鸣鷄西游有底急触热忘卑栖似为饥所驱不计辙与蹄绨袍意弥厚盘飡洗羮藜磊块久不浇醇醪代朝虀襄阳之新句夜直难相擕
黄华非不佳寒澹每见少萧萧亦无言怀抱不自晓深嫌小桃夭欲伴霜欲矫窥丛委寂寞时有南飞鸟主人真赏奇灌植勤便了徘徊傍东篱高兴在尘表坐有白头生临风百忧绕
北固怀古
阿瞒长驱压吴垒饮马长江投马箠英雄祗数大耳儿彷佛芒碣赤龙子幄中况有南阳客布衣躬耕无甔石当时鼎足计未成聊此一寄空赤壁人随流水去不还卧羊顽石留空山如今留石亦煨烬山与长江相向闲
焦山
龙伯不解事投竿牵大鳌逆流直上三万里怒卷渤海秋风潮适当长江入海处屭贔掷此双迢嶤一山正临声利窟来樯去橹纷艚一山独与世疎濶突据幽险盘云涛飞仙播荡去不返止有一翁身姓焦至今玉石作山骨草木坚劲无夭条尔来寂寞几千岁稍见游子来山椒吁嗟一与人境接世故扰扰如牛毛安得夸娥还着鳌背上因之置我三山高
和叶翰林湖上夜归古句
琅玕一纸传青桐西湖默存清梦中遥知湖上发新倡凡马一洗烟云空翰林文章旧惊世聊试三辅分符铜玉盘无声转清夜水天交贯氷朣胧况闻许下足名士歗咏鼓舞冯夷宫担簦独欠此狂客顦顇企踵临西风朝来珠璧入怀袖坐想星宿罗心胸自怜华髪乌?底俯仰正慙张长公何当从公万物表妙契不待将无同展书三复更太息但见缺月穿疏栊【俱初约造门当在中秋】
北山集卷四

[book_title]卷五
钦定四库全书
北山集卷五　　　　　　宋　程俱　撰
古诗五
秋华无几尚有紫薇相对里巷间
晚花如寒女不识时世粧幽然草间秀红紫相低卬荣木事已休重隂閟深苍尚有紫薇花亭亭表秋芳扶疎缀繁柔无复粉艳光空庭一飘委已觉巾裾凉手中蒲葵箑虽复未可忘仰视白日永凄其感冰霜
傅冲益寄淮口阻风及清淮道中诗二首又次涟水一首用其韵和寄时冲益罢九域编修东归
羣玉聚名隽作书如九丘回观白虎儒謭浅安可侔傅子故疏爽十年嗟滞留崎百忧後晚为造物收平生未见书颇足资吟讴纵未服豸角且当佐螭头安知免官去触热送浊流清朝正须才洗垢方镇浮岂使三语掾垂纶逐羣鸥譬如飘风顷终济万里舟
青山照长淮气象一方冠清光堪溶溶洛尾杀湍悍斯游今一纪囬首若朝旦尘容故如昨凡骨终不换但於憔悴余生死知一贯归田食不足乘障力难扞折腰委吏间亦岂愧儒缓自君弹冠西吾事足悲惋坐看秋空云巳复澹河汉鲜欢桮杓乾絶学编策断西山虽爽气乌帻安敢岸思君咲言乐目送归翼乱朝来得新诗一一锦绣烂尘膺久结约邂逅百忧泮何当索此身久矣次山漫故人尺素来天际颇忆当年任守垒平明一笑百事空不作细书书纸尾寄书五湖夸海岱入眼沧溟无百里军城崪屼枕青山地脉遥从岱宗起题诗要为写高阁播扬意欲先糠粃晚登南宫头巳白却驾朱轓临泗水丹烧未辨令威鹤神游先跨琴高鲤可怜萧散竹林士埋玉青山骨空委人生一世偶相值转首羲皇不停晷西山妙蹟欲仙去爽气朝来尽如洗遥知吊古一长喟引送浇愁付浮蚁有诗淮上可微吟会有流鱼出倾耳【米元章当时自称漪涟守垒寄书吴江求海岱楼诗云军宅枕岱一支左海八十里在目中真伟观也诗来当为刻之楹间有如前数句云】
周萃秀才惠诗次韵酬之一首
病骥伏长坂悲鸣想戎轩游鱼落枯肆堕泪临河坟【古乐府有枯鱼过河泣】人生道修阻趼足穷崑仑沈渊探骊颔一跌万鬼隣我老不解事区区筭沙尘读书亦良苦内视馁且贫为文富诙笑初不救否屯尔来自箴切习气不复存方将补黥劓寂兀谢世纷朝露视穷逹春氷释痴嗔君胡创推激发我惰与昏如君东吴秀俊拔昔所闻名驹始就秣意气巳不羣肮脏市门客岂堪同日论
秋雨三首
细字忽难读松窗失朝晖开帘视天宇屯云凝【去】如黳霏微乍喷洒翕忽看淋漓斯须建百川中庭即方池秋雷亦动地势汹万鼔鼙虚檐忽无声苍狗变白衣飘摇露穹碧凉飈洗蒸炊雨师真解事作止适所宜
十日丽辰次如环了无端人言秋甲子畏湿不畏乾向来谯门道旁立三尺坛故勤壁间缘一起泥中蟠青衣跃且躁有如沐猴冠先声忽洒道直此辰与干迩来未旬浃三见急雨寒黄流抺河草连樯度平澜良苖有佳色未觉千亩寛时阳亦须早无使江湖翻【顷年吴江大水断长桥吴人相传为大湖翻】
华首三不遇求田亦良图莫嗔湖海士豪气故不除扶犂本吾事二顷终胜无绕舍生蒿蓬闭门种英芜从渠百尺楼笑此蜗牛庐吴中久卜邻会从故人居荆溪一?地傥与求羊俱屠门过大嚼一雨喜有余正恐二三子聨翩蹑云衢空令千里驾怅望黄公垆【林德祖周宪之皆居苏郭慎求田园在阳羡】
过红梅阁一首
春风如醇酒着物物不知能使死瓦色化为明艳姿寒枯出繁秀巧与节物期江梅故幽独绰约不自持居然北枝後迨此白日迟春风日浩荡醉色回氷肌清妍有余态衆芳谢凡卑凴虚一回睇俯仰岁月驰所恨培雪根向来岁寒枝差池弄芳晚坐令顔色移顔色故妩媚幽香无故时
周宪之用余送赵子雍诗韵作属德祖及余同作二首
嗟我涉世路有如陆推舟寻常不可冀况乃万里流安能逐骊騄超忽十二州虽然晚闻道浅矒如孙休往者谢五斗种瓜从故侯家山三亩宅白首遂首丘一为饥所驱复作漫浪游曲意泯圭角终然足人尤焉知大隐地亦复怀百忧
大云吴中士妙学兼般舟笔下走三峡胷中包九流考古自坟典探玄极方州别来十五年邂逅一笑休作书不求闻取重惟桓侯尚此官独冷尘埃忘跖丘尔者稍荐贤蒲轮遂西游会当君相闻作诗继何尤遥知市门子人不堪其忧【德祖居吴大云坊自号大云居士】
刘朝散长源淮夫刘先生彜之子孝弟有贤行年六十一且致仕侍其亲义兴为赋诗一首
刘侯六十衣彩衣上堂娯戏如婴儿慈顔华髪顾之笑坐令寒日生春晖折腰歛板三十载晚登名籍黄金闺绯衫里束不料暖况坐筦库穷刀锥古心古貌乃天与虽欲妩媚将安施一朝拂袖不回顾择邻问舍荆溪湄人言家徒四壁立如君四壁初无之我知刘侯有至乐视世五鼎同糠糜分隂不博双白璧啜菽自作羔豚肥有儿教饬知礼节不以口耳传书诗应门侍坐走前後翼翼想见名家规天恩优老命之仕俾继禄食安其私古人未必兼有此笃行知足如君稀圣皇侧席思厚俗诏取八行登前龟向来蒲轮走四海有贤如此谁当知冥鸿一举不可挽道路仰首空嗟咨
题蒋永仲蜀道图
梓州别驾真雏凤赏古探奇坐饥冻要窥琼苑蔚蓝天直上潼江历秦宋每逢佳处静盘礴流出胷中九云梦乾坤坱圠本无迹我独毫端发神用戱驱万变寄陶写轩豁端倪巧抟控苍筠擢秀饱氷雪古干撑空中梁栋奇礓那得在山谷回首何年委坚重轮囷偃盖屈金铁夭矫惊虬起岩洞舂江莽苍迷东西汉南老柳参差垂烟中远近见本末明星巳没城乌啼平生险怪三峡水古木巃嵸隂风吹石间雷雹殷九地出入喷薄无穷时我身趼足半天下偃蹇故是山林姿南行灊霍北嵩洛应接不暇空狂痴作诗写意如捕景况有三絶穷天机清晨对此怳自失眼中大白横峨嵋请君十袭秘缇革恐复仙去归无期
寄开化李令光四首
我行阡陌间苖麦已复青茅茨间新槀鷄犬有和声不见吏索钱田家得其生鷄犬亦肥字不遭无事烹於斯可观政岂在赫赫名父老亦相语驩然就春耕官租及时了卒岁乐无营
李侯诸生秀峩冠论玄虚安知俗吏事小试已可书厪心究人瘼要使安田庐慨然有奇趣耿耿非世儒乃知百里间亦足寄所摅谁当索幽隐置彼九达衢
山间古梅林有鴞集其端不飞亦不鸣弹射莫敢干下窥羣雀雏啄颡刳其肝欣然舐两爪意得良自安飞来多凡鸟助此凶且残安知万山曲亦复鸣栖鸾相咻固不可见吓技亦殚衆鸟既有恃相斯在岁寒
平生四方人堕地随蓬桑故乡二顷田稊米寄太仓从渠雀鼠耗敢计松菊荒未能思计然锥刀折氂芒十年乃一归归席不煖牀吾庐正如寄县府固相忘偶闻贤长官邂逅尉所望吾宁媚之子故是衆所臧
同叔问诸人以橘栗柿蔗为题以东南之美为韵余得橘美字韵一首
三闾老沈湘嘉颂谁为美白华发幽馨春色荐甘醴金衣光出怀缥实酸裂齿岂无三百苞未见十二子?怀商山翁善幻亦徒耳壶中何足道千刹一毫比我今老而穷饘粥思乞米恨无千头奴杼柚供万指殷懃祝移根勿作江北枳
仲嘉分题得诗分韵得经字是日仲嘉以事先归代作一首
六义出秦火至今如日星人言三百篇圣手昔所经我疑东家丘削迹不自惩羇臣与孽子中有怨刺情胡为不删去被彼弦歌声遂令甫白辈不识至道精昔为人所重今为时所轻【时禁作诗】
建除一首酬林德祖虙【癸巳】
建旟抚方面簪笔登云衢除书无虚日念子何踌躇满堂罗经史问字无停车平明户外屦接迹叩所需定坐为详说从周述唐虞执经退食罢贝?颇卷舒破魔无坚垒解髻皆明珠危弦寡知音寂寞空居诸成诗远相寄尺鲤来东吴收之巾十袭永好不可渝开缄叹奇决已作东归图闭蕃着空舍谁辨公车书
仲嘉被檄来吴按吏用非所长既足叹息而或者妄相窥议益足笑云戏作十二辰歌一首
驱骥搏鼠难为功不如置之牛皂中平生暴虎笑冯妇岂向兔脚分雌雄龙山从事盛德士逹观已悟虵怜风马曹五斗直如寄羊仲三径终当同羣猴憎猿坐殊趣瓮中醯鷄无远度从渠狗曲诮王生欲辨龙猪复谁语闻仲嘉叔问继以职事行县道游茶山及诸胜境作寄一首
春风入山骨毛甲亦已舒晨熹被春山草木清而姝况乃顾渚源云关护灵区隂崖气亦煖瑞草先春敷【小杜诗茶称瑞草魁】金沙出清泉甘冽滋芳腴依依杨柳村渺渺桑苎居前瞻大小寒【山居】窈窕穷崎岖飞流吐明月转壑千雷车参天亡陈桧霜黛鬰不枯当时临春地变灭成榛芜安知岁寒质千载独不渝大中乾元字入木蛟鸾俱薰风想佳句奇踪典刑余独往三住翁至今有遗墟真游岂易遇庶或闻沉榆【方子通言顷有好事人刻意仙术闻施翁遗迹故往访之临归但闻妙香不絶云沉榆之香事见王子年拾遗记】饱闻东吴胜欲往世累拘二子独幽讨仙舟继篮舆林间伯劳飞茶篚春事初尚有北枝秀明空雪千株幽香发清夜肝胆生氷壶王事既料理清游亦忘劬遥知山水间快若纵壑鱼今我亦禄隐居然卧蜗庐画墁固无役反如着辕驹亦拟浮扁舟乘春经五湖收帆白苹下令子见潜夫【二子数以书见招为扁舟之游故有此句老杜几回书札待潜夫】
园居荒芜春至草生日寻野蔬以供匕筯今日枯枿间得蒸菌四五亦取食之自笑穷甚戱作此诗一首
平生嗫嚅口出语无媚悦定非肉食姿赋分在藜蕨侨居得空园穷陋亦清絶分隂岂不惜饱睡送日月芜菁不须种衆草今已茁朝来一雨过青细皆可掇东篱有更生杞狗仅堪将乃知天随生岂羡五鼎列堂萱不吾负芽甲破春雪縻身荐瓢箪解我忧思结荠花虽未繁着地烂於缬惊雷发蒸菌自可当夏鼈马兰亦芳脆人苋固凡劣晴朝当【去】炙背俯偻事挑抉家人各盈襜汲井手自挈满炊太仓陈侑以冬菹冽盘中长阑干置馈每虚撤恨无箨龙苞此味那得阙长谣青青槐馋液想庭樾妻孥覆相诮男子志勳烈君非老浮图菜本可长啮况兹闲草木岂为刀匕设乃翁笑摩腹万事付一吷此中有真趣勿为儿辈说
同赵叔问江仲嘉游法华之胜为曲水会有客先焉还饮舟中分韵赋诗得山字一首
乖龙忽起华阳天东来御雨鸣空山丰隆轰空光照地怒髯抉石翻云烟蜿蜒遗迹尚如昨势若九曲来河源纷纷火齐散林莽至今璀璨青霞端我来夏木正森寂万箨篵篵抽琅玕氷渠逗玉转清浅爽气五月生秋寒安知引胜独无处双鳬径度飞帆前强寻幽迳俯东涧一笑却棹稽山船如闻神物家近白龙洞雪色千丈明山川谁能遗我太平酒戱追玉斧希林巅【杨羲梦天中白龙长数千丈光彩耀空云侍帝晨官龙也以待许玉斧诸人太平酒希林宫并见真告】
同江仲嘉纳凉飞英寺
浮图涌平地翳彼烧空云虚堂引修廊白昼来清薰翛然据胡床振我衣上尘芙渠出金沙气作芝兰芬冉冉度池阁依依着裾巾道人拂朱弦攫醳清且纯回观笙篁耳寡和非阳春步屧中幽讨禅房迳疎筠幽窗不见日无异昔所闻苍然小山桂偃蹇氷雪根纷纷壁间题蛇蚓杂凤麟媸妍等一戏日月无停轮我老厌羇旅三年困歊氛年年走长道东越西游秦白汗信挥雨孤蓬坐如焚今年下苕霅过此金兰人何山岂不好积翠相依因炎威不相贷可望不可亲须君蜡双屐重来约秋旻兹游亦萧爽聊足慰吾懃
九月七日夜梦王元规诘旦其弟元矩适相访感而作诗一首
故人入幽梦彷佛平生怀心知九泉隔意象惨不开哦诗不成章惝怳谁能裁曰此萧爽士宁当没黄埃【梦中作诗两句似是此意然不记本语】清晨客在门乃自乌衣来典刑见难弟共叹一息乖幽明不可诘此梦何为哉回观南园道微径已蒿莱
南窗夜集叔问戏取樟木脑然雪为灯因与仲嘉叔问聨句一首
性空本无方水火不留碍【致】阳生至隂中此理固有在【问】初疑水焚槐忽若镜加艾【致】又如大海中神龙出光怪冰姿映烈焰势恐不两大原燎正焮腾汤沃忽崩败【嘉】涓涓煖泉涌熠熠寒光碎【问】伟哉六合间恢诡不胜载隂风结飞雨来自九天外苍樟出芳液根节依大块初非气相求又岂天所配如何冰炭仇乃作坎离会因知造化机幻手端可贷【致】
九日块坐无聊越州使君季野舍人见过敝庐会方回承议亦至因游章公山林登览甚适越州置酒暮夜乃归作诗一首
独坐正搔首华轩欵柴荆念兹节物佳及此久雨晴驾言共幽讨一放远目明森苍蛾眉山上有百尺亭遥岑出西南杳蔼川原平城中十万家烟云隐飞甍凉秋得遐观始觉天地清朱栏据木末开筵敞南荣持觞屡相属泛彼东篱英不知日云暮初月忽巳升秋娥亦徘徊流光代华灯风流龙山集坐见千古情慷慨相顾言曜灵急飞腾人生无根蔕聚散不可凭悬知明年会相望若初星公如洪都宴杰阁依青冥傥有英玅客摛文焕丹青我如斜山翁浪爱九日名幽忧不能写浊酒或自倾会与监湖老兹山聊复登【方回自号监湖遗老】
夜宿丞舍即事呈蒋大匠存诚苏少监元老
羣动夜方息啾啾草间鸣残炎未云谢遽作凉秋声秋风来几时朝暮气巳清虚窗置方榻境寂身暂轻卧念平生怀展转不得宁
王生一言善从容水衡丞无功乐佳醸能令浊流清顾我老且奇微官代躬耕正当急跨马问讯桷与楹观公成风手一引朱丝绳简书可少置颇哀此无能
和同舍胡元茂松年夜直书怀二首
南枝挂明月羇羽无安眠天寒倚修竹窈窕谁当看平生饱幽独古井不复澜一来英俊中梦寐犹林泉夜直石渠阁周庐别闲寛恨无青藜杖照此清夜寒
腐儒足嘲病志愿飡与眠潭潭右文地不作侏儒看翬飞接?棱碧瓦如澄澜傥使论白虎宁当赋甘泉人间未见书纵目宇宙寛顾语芝兰友勿嫌松桂寒
北山集卷五
<集部,别集类,南宋建炎至德佑,北山集>

[book_title]卷六
钦定四库全书
北山集卷六　　　　　　　宋　程俱　撰古诗六
赵叔问过别留夜话偶阅鲍溶诗有感用韵作
磨蚁不停足故交益无多向来苕谿梦但有高轩过昂昂芝田态长饥玉山禾顾我老且穷吹毛从鸟窠何当寂寞滨纫兰共扪萝非无烟霞志奈此饥冻何言离更踌躇参横照斜河为公睇金台慷慨徒悲歌
方时敏见和再作属时敏
世上窘边幅如公患才多欲方曹刘驾似恐不啻过居然东吴瑞岂但异亩禾试令南宫直文采照锦窠华髪乃未遇高花绕青萝千载鸢肩生低头客常何一朝风云上顾岂求监河勉旃安固穷聊复曳屣歌
得小圃城南用渊明归田园居韵六首【丁未】
城南美林壑城上皆青山山光照庭户於此可尽年穰穰千古区化作鱼蒲渊秋蕖渺无际红鲜间田田邂逅得小隐连山在其前流泉带其左松篁接风烟它年营把茅不待雪满颠宁图五鼎食坐失十载闲愿比小人腹一飡期果然
说难死韩非法蔽叹商鞅当时轩冕计肯作刀锯想辰来隂影集事过流电往胡为意无穷机械日争长俗中多局促正觉斯道广斯道不可迷荒涂辟榛莽
年大百无味区中故人稀京江一都会卜筑行当归傥回故人车云关访荷衣时来吐情话未觉世相违余生甚穷独四海谁与娯故乡道修阻宛在太末墟向来亲仁意正拟城南居乌衣丈人行玉树珊瑚株所冀邻里间徜徉从所如如何漳滨卧使我恨有余会当悟杯蛇灵府静以虚且复陪杖屦敢言通有无
缅怀斜川人胜日追隣曲超然睇层丘鷄黍聊自足却观夸夺子胜负一棊局空怀千岁忧昼短思秉烛长安冠盖区九轨三广陌不知乌帽底谁独适吾适定无羊求子相与数晨夕莫言三径微永杜声利隙流风有仍孙心不受形役朱门见蓬户华榜标世绩二仲倘可睎忘年赖谦益【此篇属蒋尚书仲远】
偶书二首
我身如甘柘既压无复味一为老所压乃与枯柘类出家既後时止观若昏睡唯於读诵中味出甘柘外不作算沙人依语不依义【经云譬如甘柘既被压巳滓无复味壮年盛色亦复如是既被老压无三种味谓出家读诵坐禅也】
壮膏日已减老炷安得久亦如临河树岸垫根复朽久生安足羡捄死常饥走谁言黄老师语异竺乾叟生死未尝关知为不亡夀【经云壮膏既尽衰老之炷何得久停以譬灯炷也】
感春三首用退之韵
春物感兵气微阳有无间遥天覆长路仰视青漫漫归来如新燕巢土初未乾投迹浪自喜乘和亦翩翩安得出八极举身青霞端
今晨风日佳积潦亦已退安能如寒龟自絷形骸内春风入桃脸巧笑已无赖谁云五亩园浩荡了无外流年不可攀短髪久已白星星亦种种那复三万尺春光浩无边淡沲周八极向来游乐地鼙鼓森矛戟贱贫非所叹税驾无安席常虞风涛际咫尺燕越隔却笑同谷翁哀歌谅何益
和柳子厚诗十七首【庚戌】
觉哀
老境一如此羲娥日交侵霜毛三千丈安问尺与寻陈力会知止嘉言佩周任归来北山北邂逅得素心朝见东日昇暮见西日沉流运有终古朱顔岂常今譬之如渑酒岂耐无停斟万化未有极谁能惜分隂捕影良自苦沈哀寄微吟安知菩提树正在生死林长风振遥壑三籁有余音
同赵叔问涉涧伐荒蘙得大石壁立乔木苍然上蔽云日因平筑寻丈地时憩其下【夏初雨後寻愚谿】
披榛亦扪萝度此幽涧曲寒藤绕苍壁杉桂杂篁竹云泉固膏肓大胜谿壑欲彼哉机士怀冰炭甚寒燠
晓起【独觉】
劳生垢浊中长夜不知晓幽人自超然下视正胶扰中冠及鷄晨梦觉常了了
赵叔问被召赴行在【零陵赠李卿元侍御简吴武陵】
登车大梁下扫迹金川湄佳人倚修竹鈆华为谁施滔滔大块间一一穷途悲今晨尺一书趣驾当及时磐石久不固殷懃济时危?狼尚纵横蔓草恐复滋当宁正尝胆诸公力猷为老子意不浅长哦江汉诗
示从父弟伟【晨访超师院读禅经】
汝年近知非我老过艾服向来万金书一纸百过读安知复一处林壑时追逐茅茨稍经营秔稌今已熟壶觞悦情性步屧三径竹安能舍氷墟虮虱吊汤沐相期戢良规不辱在知足
早凉过西坞【旦擕谢山人至愚池】
寻壑转松岭雨余秋气清时时舍篮舆散策亦意行石磴萦巃嵸幽泉高下鸣蒲团?嘉树兀坐巳忘情
卜筑西坞【南涧中题】
出处初漫浪淹留失佳时时英尽珠璞宁复见谁差一去四十年伏枥久巳疲幸此岁将暮穿云弄清漪窈窕烟坞中苍隂昼森垂兹焉寄茅屋横仄任所宜谷口蘙杉竹柴门畏人知谁言一邱壑倘与汗漫期
写怀因简赵叔问【造法华寺西亭】
边尘暗中原世路日以艰脱身九死中自笑老且顽才志本不竞拂衣谢尘寰相从莫逆人云萝共跻攀固知千里驹未免山复山【汉武谓刘德千里驹】我巳卜西谷背崖结三间岂无风篁岭亦有明月湾【西湖之西有风篁洞庭山有明月湾】平生真远游旧观忽以还儿童钓遨处陈迹犹班班叠嶂蔼空翠暗泉响余潺采芝嵁巗下长谣想商顔【山行得紫芝九本金芝三】逋客不复驾居然掩云关从来悟泡影岂但忘触蛮所幸戎马际余生得长闲
终日块坐无与晤言戱作【溪居】
大音无成亏寂然无瑕谪莫嗟无往还正自主忘客谈玄口挂壁对镜心似石相向两无言秋山倚空碧
示了空老长赠江华长老
老空嗜酒肉早岁事禅寂归来山中舍杖屦不停迹高门走县薄两版扃四壁醉来草间卧度此风雨夕遥遥慧日峰法涌分一滴应笑北山人藜羮比香积
寄茭湖江仲长袤【初秋夜雨赠吴武陵】
急涧无止水秋兰无故丛别来今几年坐阅毗岚风交亲半鬼籙生者仍衰穷及兹过君家樽酒一笑同知我厌鼙鼓烦君韵丝桐相擕步林壑暂觉万虑空樗社寄庄叟【自谓】醉乡着无功【谓仲长】醒【平】来百忧集尚寐期无聦天久不雨高田皆坼乡人祈祷阅月乃雨远近告足有足喜者【首春逢畊者】
长夏久不雨良田失欣荣尘生甽浍间小大空营营麻粟半乾死所忧负春畊嗷嗷走香火灵湫汲寒清?呗喧里社油云被嘉生俄然下甘泽驩声接柴荆年年镐京宴及此万宝成偷生得一饱感慨难为情顾念龙在野悲歌泪纵横
寄江彦文纬【秋晓行南谷经荒村】
往追双玉人芒屦踏岩谷阿咸今独往宰上森拱木公来定何时旧唱犹能续寻壑复穿云仙山看飞鹿【壬辰岁与彦文仲嘉纵游山间时余作诗有双玉人大阮阿咸之句又戏作叠韵诗为酒令前日复以数句相调稍欲寻盟矣故有旧唱犹能续之句北山有坞曰君让石间有马迹相传神仙所尝居不知君让为何人也武夷山有飞鹿】
十二月二十三日大雪中种物【巽上人以竹间自采新茶见赠】
密云弥四极纷纷乱空华斯须失千嶂僵木忽以芽眼中万株春璀璨通岩涯迨此凡艳熄坤舆净无瑕苍根移远梅不惮涧谷遐含氷伴幽独思虑无由邪宝树发银界无修证三耶皎皎天宇外何劳凌绦霞【?语三耶三佛亦云藐三菩陀卢鸿一十志歌有云皎皎之子曰独立】
野人致紫竹栽手植方丈後【再至界围岩水帘遂宿岩下】
名山昔远游老罢无复覩永怀避世士往往寄农圃移家白云根及此未春雨桃梅足新栽把玩喜欲舞可无紫琅玕叶作翠凤羽宠光松菊径萧散烟霞聚雌雄比嶰谷顔色盖南浦龙鞭虽未行玉茁亦巳吐咄嗟勿留情万物乃吾府【竹十二竿故有嶰谷之句】
得白菌引酒径醉【郊居岁暮】
春霖接岁寒鲑菜已久索谁持玉轮菌侑我金凿落安知老瓦盆平昔滋味薄得此径陶然朱顔忽如昨辛亥正月六日夜雷已发声大雨逹旦山中流泉高下喷薄殆不啻九十九不减仇池也【湘口馆潇湘二水所会】
故岁聿其除【去】微阳亦潜回始兹鱼上氷殷地惊春雷急雨暗清夜飞流散岩隈迟明起四顾玅境神所开未信小有洞苍崖隔凡埃琤淙十九泉漱玉松风哀褰裳喜欲狂幽兴不可裁妙喜断崕取呼猿定龙来相与俯清驶传杯聊遡洄
戱书古句题山居
青山秀色若可飡卷书饥坐看南山乐哉洋洋岩下水可以乐饥仍洗耳石田墝埆不敢荒时耕带月归带霜田中不了麴蘖事蝉腹且追张子房
五月二日同叔问过弥陁阁观山中飞瀑
飞泉落青冥掩冉振森木惊雷殷厚地喷薄转空谷崩湍争喧豗漱此千丈玉汹如秦军破势比不周触初疑三峡移无乃九井蹙云中阿兰若峻岭鏁重麓凄寒絶人境共此媚幽独长饥不难忍洗耳谢羇束君方应时须我已甘脱粟正恐山不深从今友麋鹿
戱题钱守宋汉杰泉岩古刹【和韵戊申】
广文斗酒邀同?胷中嵩衡鬰千寻醉来盘礴吐幽怪惨澹崖谷森相临向来三絶信珠璧肯用抵鹊荆山岑诗中有画画中句两峰高并蓝田隂秪应摩诘可方驾老向海角嗟英沉何人左手作右字题此古刹藏烟林不知眼力尚能尔叠嶂巃嵸穷幽深使君家世旧湖海戱假尺素资讴吟更登日观望八极中有山水无穷音【古诗山水有清音】
某前日谒见国史侍读尚书获欵燕谈蒙出示周杨子书报许藏山中得岩壑之胜过冷泉亭者叹想不已俾某赋诗退成七言古句一首上呈【戊申】
素王之宫行秘府断取瀛州纳环堵诸儒何必四库书正自胷中有千古野人上车才不落索米无庸面如鼓归来仰屋坐太息咄咄书空欲谁语石林居士今龙坂忧国形臞心独苦向来岂止见夷吾叩合何由避寒暑伯仁三日应可尔顿解新亭对凄楚坐中人传双尺素思洛桥南霅溪渚山回壤接二百里许藏幽奇天所与人间那得此岩壑坐想周郎喜而舞苍崖壁立欲千仭蔽日青林自风雨信知灵境不待匠古涧穿岩巧吞吐殷懃留此万里流更觉山川生媚妩了观澄湛本非住却覔喧豗无处所手诛隂木结茅屋掀抉高深期尽取四山擢翠若无地三石撑空袅相柱书词岂夸惊我甚下视呼猨触天姥卞峰胜絶固自足莫为东山思解组龙骧云起要侯王鹤唳风声走夷虏会令藿食饱安眠北固山南事幽圃【三馆寓局夫子庙之西庑故有素王之宫之句】
山居
胜林堂
超然出稠林无二无分别若问胜林堂清风满庭樾
妙高堂
君知妙高堂何异妙峯境向来妙高人宛在妙峯顶
常寂光庵
云何常寂光徧在一切处元本住庵人无来亦无去
无垢池
滃然集清冷无厌亦无受故此岩下池予名曰无垢
普润池
叠翠绕幽谷清池锺百泉安知一壑云利泽浸无边
妙湛池
妙华出淤泥定水湛然满上有清凉峯森苍映清浅
寂照堂
古镜悬大虚摩尼珠五色纷然百草头寂照照常寂
定林
定林在何许窈窕锺山麓得非夸娥民遗我障岩谷
盘谷
重重翠聨锦一掩一回处三径踏烟霞披榛自来去
谷口堂
子真岩石耕名称动都邑不比北山翁销声寄禅寂
云巢
朝见云飞檐暮见云生础客至覔云巢云深在何许
竞秀泉
千山秀回环灵液走岩窦清甘伫方空可咽不可漱
绣谷亭
西山属黄冈相错宛如绣倚杖立幽亭归鸿没烟岫
韬云磴
隂阴韬云径步步云生足巾裾扑空翠逶迤向山麓
清音涧
潺湲清音涧便是偃溪水长笑箕颖人区区洗吾耳
虚缘静
万缘正繁兴当处即解脱当知本来空不受汝摩撮
崇兰坞
猗兰转光风幽芳被山谷怅望断金人同心不同躅
梅谷
穠华敢争先独立傲冰雪故当首羣芳香色两奇絶
三休台
三径属桃烟遥遥想宁极终当佩飞霞颉颃向空碧
逹观堂
苍隂羃杉松延缘幽出谷豁然天地开八极放远目
通幽径
跻攀通幽径鬰密森松竹云雪正埋山深林閟寒緑
漆林
敬侯那易学正自追农圃平生老瓦盆安用雕髹许
竹岭
嘉名追辋川未辨茱萸沜勿使斤斧侵烟梢拂云汉
慧照峰
赐光出扶桑照耀四天下慧日破无明蒙光失长夜
清凉峰
峞峩古涧西万木集归鸟炎炎日流金为君除热恼
德云庵
德云老比丘经行衆山顶普光明法门触自无二境
法乳泉
山腰发灵滋甘美胜牛乳应持供茶神慎勿污烹煮
菊泉
一泓贮清泉百本蓊佳菊长年汲芳甘霜?倘重緑
羃翠轩
开轩面杉竹冷翠摇清空披衣水边石长夏来薰风
歙溪砚
令族子制砚於歙溪得米元章所谓凤池様者代作诗云
砚凤池石龙尾金其声玉其理文字之祥助公喜助公喜为公寿籋云衢兮龙为友仪箫韶兮鸣凤咮金玉相兮椒兰臭老复丁兮昃还昼寿而臧兮世无有生弥长兮视弥久见太平兮休战闘泳学海兮恢文囿俯松乔兮齿仓籀翰林客卿管城偶挥毫振藻常无咎
春日与汪彦章赵叔问相约游樟林阁樟林阁盖郡豪冢舍背城郊墟无与比者因咏靖节感彼柏下人安得不为欢之句偶书五言呈同游二公
人生归有尽太齐不踰百君看花间冢背郭高历历向来夸夺志汗漫何穷极一朝随露电变灭无余迹所以靖节翁壶觞乐晨夕宁为鬰涧松不作移根栢岂惟一穷通固自忘夷跖吾生亦崎岖末路苦荆棘投闲得萧散身病头更白岂无素心人相与弄泉石及晨为兹游聊用适吾适溪山景无尽秀色光照席安能仰屋叹抱恨长戚戚
晨起梳头髪白且稀有感
余髪已种种我怀亦依依风林无安巢寒日无余辉束髪随官牒前言服良规岂惟会计当自诡牛羊肥妄献北阙书野芹安足希一挂邪士籍徒嗟寸诚微惓惓甽亩志正作祸患机羇危不如人行行向知非世变不可料边尘暗王畿真人起白水帝命式九围误沐宣室召白头侍经帏谁言萤爝光敢近白日晖谁言草木萌敢试雷霆威野马立仗下轩昂妄鸣嘶弃之老牛皁无复瞻龙墀天公了无私与夺适所宜时方急功名选愞安所施士方贵才辨安用钝讷为常人与善士何异於愚痴譬之捄焚溺佩玉行逶迤弃捐乃其理刺天看羣飞幸非高明室百鬼浪见窥自从伏嵁岩风淫得偏扉有足不得行有手不得持每思林野娯济胜忧无期堆豗不得往如骥絷且鞿如盲不忘视如寒不忘衣如痿不忘起如羁不忘归但愿老穷健长甘北山薇岂复理须鬓峩冠待晨曦
叔问纵步郊野得竹栽二小丛擕以见分
丛筠无尺长气与西山爽聊持内方丈便作淇渭想会当冰雪余杰立千林上自非岁寒人谁与共幽赏观白公兰若寓居诗如写余怀但不能晨游夜息如彼自由耳辄用韵作
生非廊庙姿雅志在林野拟作奢摩他疾至萨芸若身心沩山牛得失塞翁马城南寄僧坊一室谢扫洒当时醉吟翁高谢香山下安知衰病夫亦有如翁者
比者彦文少卿一再枉过且有卜邻之约投老山林深慰孤陋兹者误蒙召旨固巳具述多病不才乞侍祠宫观矣辱贶佳篇佩戢厚意谨次韵奉酬
衰迟澹无营百念已灰冷时吟蘂珠句聊复寄二景平生坐五穷相逐如形影华颠行路难雅志不一逞逝言北山北耕钓得重整结庐甚幽深不觉在人境江公饱丛林高视妙峯顶时迂百里驾清坐举春茗相期老嵁岩守望依同井久知无朋酒出没均酩酊向来醒而狂投老狂方醒如何紫泥书名姓蒙记省控辞苦陈情抱病当自屏肯令晓猿惊滓辱及崖岭新诗比移文三复得深领
和蒋尚书园第新亭二首
千寻屹冰台一室穿瓮牖伤生定难遵极侈固无取兹亭挹空翠势出巨灵手纵目云梦区时来赋乌有【空翠亭】羣山对西丘突兀几千岁超然宇宙间安用乘云气松筠非小草出处皆远志他年姚尚书指画要十事【柱笏亭】以夜宿匠舍诗示晁以道说之乃以古句为谢次韵酬之一首
平生拙自理不办一亩宫聊从斵轮扁敢慕执戟雄慙非五凤手正着双鳬中何言散骑省难下青藜翁相望一牛吼有客方固穷牀头河洛书莹光吐长虹时时发佳句执若万折东我诗出龟赐寒螿抱芳丛诗当写秋思妙器无号钟相从无何境曳履哦清风【来诗有潘庐之句故云何言散骑省】
北山集卷六

[book_title]卷七
钦定四库全书
北山集卷七　　　　　　　宋　程俱　撰古诗七
借叶内翰画令小江模写
十年同舍今华颠印山满眼囊无钱每看图画辄心醉自笑说食流饥涎世间范李真幻士断取妙喜移山川朝来问疾方丈室但怪衡霍罗窻轩飘风急雨暗四泽转看锦翠开云烟崔嵬磊块冻相倚恍然雪塞蓝田关是中大有结茅地指默三径依林泉世人无乃笑痴絶心境二妄交相纒安知三万师子座同此幻力无中边衢山小江新悟幻落笔欲追祈与?愿从公借此妙景已具东绢和丹鉊照中写照供幻观聊自慰藉销穷年千岩万壑纳环堵更令一拂松风弦【宗少文好山水凡所游履皆图之室中自云每鼔弦动欲令衆山皆向小江又善琴云】
自仲嘉云亡未始见梦舟行夜入吴兴境有梦如平生感而赋诗四首
江子隘斯世翛然向方蓬一朝成千古寤寐不复通夜入霅溪境胡然见幽梦高标何所似俯仰风中松笑谈如平生烱烱双方瞳去年经行地陈迹亦已空故应玄真老相与游无穷
诸人久不死而使武子先斯言太痴絶爱恶无乃偏君看雅正情播在三百篇秦人哀三良百身寜可捐相鼠有深刺嗟哉胡不遄此岂惑者欤加膝坠诸渊乃知孙楚狂未必非公言
世以势论士君诚不如人扬扬乘轩者志满气甚振外见七尺躯中有万斛尘凿枘固难入鹗鸾岂相伦炙手苟可热行路为雷陈高凄冷如铁骨肉不得亲谁能独无死荣辱久乃真
皇天非无知伯道固有後百年能复几仅比一昏昼久知彭籛夭不及殇子夀向来箪瓢生庙食至今侑东陵虽饱死千载有余臭枭藩得刳肠苕折谩遗鷇试当问玄夫此理或可究
初到书局以万七千钱得一老马盲右目戏作古句自嘲一首
蹄间三寻汗流赭九逵雷雹争飞洒我穷那得逞追风正拟虺尵行果下平生畏途饱经历夜半临深无驭者故应造物巧相戱却比盲人骑瞎马李南知音当促步广汉腾嘲不相假执鞭良称塞翁儿并辔聊从杜陵夏龎然病颡岂其类老矣问途那可舍径烦一夫事刷秣似桂新刍不盈把向来伯厚亦安在结驷鸡栖同土苴他年东去把撩风纵尔逍遥汴东野
神霄宫知宫陈应常邀乡人集道堂余不果往毛彦时有诗诸公皆和见率同作次韵一首
南枝月明乌鹊飞北风惊沙燕马嘶倦游乃有故乡念强学处士听朝鸡马蹄得得乌帽底与日竞走东还西安知神府在人境晓雾十里飞香猊咄嗟似与化人遇宫殿盘欝穷烟霏瑛房蘂箧浩无极当关九虎何由闚仙郎邀客自清旦閴若岫户临江湄向来同是烂柯客石梁跨野长虹垂登晨未辨七盟盖祈年欲采三华芝授书忽作蘂珠吏云篆岂特传盟威故人一笑共清景常谈曲谨皆芟夷而余煮饼北窻卧正坐世网纒绵之枣瓜麟脯不同举但见彩笔方交驰萧然俯仰在环堵穷巷偪仄仍喧卑高堂修竹寄遐想况烹雪乳调清丝径须暇日一寻胜眼中尘袂空成帷
以蒋永仲画双松为故人夀
青松千岁姿擢质万仭冈霜根初茁秀气已凌千章去天尺五地雨露先衆芳晨光为膏沐鬛鬛倾扶桑故应神物护茂叶成深苍尔来向三纪已作拏云骧岂惟蔽牛马固已中栋梁上有参天枝下有延年肪苍?被草木皆为芝木香衆鸟不敢巢或来孤凤凰会当回万牛一柱来明堂却顾氷涧?岁寒永相望
诗送赵承之秘监鼎臣安抚邓州三首
平生竹隐翁胸次着千古挥毫剧翻澜碑版照秦楚十年屈僚佐留使望天府今年道山颠士论乃深许歌词荐清庙盛典更斧忽持南阳节声动汉江浦清班寄麟台雄职暂符虎遥知佳政传召杜安足数
往者南阳耕相望鹿门翁时来拜牀下鷄黍相与同安知田舍中离凤友伏龙我疑两州间地美物亦丰故应钓游处清泉?高松人英何代无倘有前贤风弓旌恐难致羔雁或可通
潭潭内史府侃侃东西録当年得二士衆视惊刮目何殊致洪造初不羡博育林侯忽东归怀宝媚幽独赵侯小腾骞文采冠羣玉要之进退间了不异兰菊因公怀若人皎皎叹空谷
和酬梅悦之大夫泽送行古句
读书何如事耕种唇腐头童得饥冻半生塌翼堕江湖仰视羣飞困嘲弄闭门诵说不知悔时以圣贤资折中饥来驱我向亰华为米折腰随所用一官此固初不恶浪以讨论辞冗从梅公?鞍殊矍铄满腹精神比钱凤新诗借我快笔端省向江南赋云梦向来高门迩衡陋杖履时来窥牖瓮今公三径为谁开顾我五穷那易送会当投檄复言归时访只园谈不共【大夫时游僧舍久欲奉陪未果也十八不共法是佛经】
和同会舍千叶绯桃
飞花动江光风力两相怯扁舟老参谋覔句时拄頬连昌出墙枝曦日香江挹深宫夹修篁岁久森翠叶至今丹青妙华宇张九叠谁移此繁英密?如栽接【都城有花?】因依肖蜾臝变幻胥蝴蝶忽如剪绯?又似翻锦箧殷唇注猩血细蘂轻蚊睫争春虽云晚鬭丽固当捷氷实倘可分仙梯不难蹑赓诗憎怪烦我意终未惬
同舍以笔墨更相遗有诗见邀同作
将军白首玄池隂手持毛锥如緑沉千人独扫杜陵老百犗欲连东海任中山豪族一当百即墨坚垒高临深孙郎精骑固无匹长卿偏师那可侵久知良工须利器岂但善贾缘多金故追老兎尽三窟已倒霜松踰十寻於菟犹存凤阁卧黄庭不博鹅池临请观越石巳成冢始信管城真尽心客卿摩顶利天下修竹欲汗南山林儒生意广亦自苦但有遗迹藏来今两公笔阵畧相抗往钺井张旗觜参铺扬功伐借二物寸木可使齐高岑嗟余絶学久焚弃嘿守三一朝飞森
松鹤图
崑仑五城十二楼洪河空注经神州西连仙掌五万里一柱上直清都浮琳琅琪碧乃凡草青华绦实森累樛南辰真人厌妩媚下勅保命更冥搜元精结感浃地轴奋此倚天苍鬛虬烛龙曦露吐珠琲青女歛辔囘春秋上有飞晨焕景之卿云下有金精石髄之清流盘根竦节孤且直扶疏羣木罕与俦风涛吹落九天上倒景雨沛参云油睟然和气发柯叶俯芘芝术齐薰莸当年箕颍眇?阙户牖森翠苍隂稠挺生初不待封殖天遣异质荣仙洲居然神蔡产千岁不但明堂来万牛台符两两直其上芳膏美?被九丘玄衣丹顶下择木展翮还自青田幽琼芝瑶草供俛啄蓬阆曾记添仙筹会有玉沙丹露饮清风飘?玄霜裘巢云友凤乃其所昂昂肯为鷄羣谋神霄之境接华盖永作帝瑞同天游
晁无斁将之録示近诗有和其兄以道说之诗次韵以致区区兼简以道
往登妙高台千嶂如聚墨煌煌化人宫屹立断鳌足题舆亦不恶啸咏此浮玉粃糠空在前不谓公肯辱竟乖南州望聊作信都福吹竽定谁真抱璞安忍哭高情御外物不计处与出端如屋间籕障以千步筑我穷居城南瓮牖藩援秃华裾每来过煗语加帛粟洋洋埙箎音珍重同结緑吟毫久不濡辱赠不敢独所惭春螽股持抗不周触【余初除润倅会召入书局无斁继除润倅改冀倅故有粃糠空在前及聊作信都福之句】谈诗如谈禅练性如练墨【以道深於名理颇喜造墨】壮心悟龟毛少【去】作岂蛇足平生甚元龙未信今伯玉十年得投闲高卧谢宠辱定知贫胜富固自平为福着书着名山会使山鬼哭结庐近三休为米时一出犹嫌佛塲选肯问燕台筑俗人难与言镜髢遗盲秃前年客长安正覔三釡粟尘中一倾盖爽气岷峨緑别来更崎嶔寡陋嗟我独尘埃箧中书有手不暇触
复次韵酬叶翰林见寄
渭川十顷青上谷千竈墨县河供拂石濡笔应未足公初入承明神采映氷玉孤芳信难羣廉士故可辱虚怀得逢蒙泛爱近藉福终然翟公题正堕杨朱哭于今十年後犹作一麾出何当还宣温不用求钓筑遥知西湖柳蔽芾谁敢秃应余金石文会使天雨粟留连借三辅夏木今再緑斯文咏公归怅望非我独羁怀老无堪览卷百忧触
次韵寄谢公表韩公朝请
世人如鰂鱼自蔽飜吐墨猩熊亦何罪不卫唇与足要当如木雁安问定石玉向来休休翁老去称耐辱迹高名自污卒享清净福肯为接舆生叩木妄歌哭韩公早闻道垢浊久已出终成九层台不弃一篑筑长安列戟第桐影将缺秃寜辞治中舆且食祠宫粟胸中荆棘尽华髪当更緑抗尘我何庸勇退公所独何如善刀藏聊放虚舟触
次韵寄谢存之曾公学士
往居阖庐城有客面如墨论文口澜翻嗜学苦不足时称曾校书秀句示珠玉今晨尘眼开来赠忽先辱风骚穷乃工投闲讵非福言音关感动妙比韩娥哭此道久荒芜名家亦时出五言古长城屹若万夫筑何如丹凤楼朴斵千嶂秃虽然皆戏剧渺甚一毛粟付之两忘情兰蕙等茨緑闻公会西游顾我陋而独扫斋待清谈奋麈或相触
和叶翰林送李从事
赏音真两难邂逅多契濶一朝【潮】间容刀三岁歌采葛古人抱修能初不露锥末诚令处囊中谈笑堪式遏岂无识玉人顾恐铄金夺遂令缁衣好歛迹裁自脱画蛇杯已疏志鹄弓遽拨徒嗟湖海上髪白齿牙豁怀公剧梅林念至失焦渇临风赋新謡忧思不可掇
次韵和頴昌叶翰林七首同许学士元宗泛舟潩水目病废读书生第三儿同许干誉步月饮杏花下
高云下甘泽肤寸即有余瀛波纳牛迹亦复鱣鲸居翰林补天手妙语追三闾聊从頴川借似厌承明庐坐令啸诺地不异畏垒墟斯人乐佳政欣若饱稻鱼恢恢云梦胸中有几石渠时来潩水旁傲睨万物初
嗟我一寸筳登公五言城时窥锦囊句似发黄钟声闭门得长哦有酒或细倾谁云千里隔囘薄万古情驾言从公游上马短策横尘缨缚我急有足安得行何当来上都既见心始平为公赋三秋寤叹空营营
往者巾柴车追游卞山村今焉镇三辅鼓吹喧谯门遥知手种松浸有苍苔痕许下今乐郊胜事亦复繁但令足兵食饱暖同君恩长安举头见煌煌太微垣江湖与魏阙一一寄默存正恐受厘室虚怀待微言
许侯盖静者无乃祖远游着身朝市间深若无所求命驾渺千里西湖正凉秋是中有真趣轩裳付悠悠潩水清且娱仙舟度深幽徐行问疾苦怀新想平畴坐念方外乐馋涎麴车流持觞会相属我唱公当酬
目病废读书
空华信无根遗迹故非足如公三万卷磈磊贮心曲中虚自昭旷不必岩电目纳芥本无难胶弦端可续亡书共推张断简当问束笑谈针左盲指顾命骚仆岂知穷巷士眼暗髪将秃短檠黮无光默坐守幽独正当黜聪明岂复分句读便便了无庸但有孝先腹
生第三儿【余近得子因及之】
生儿如班伯絶业出金华恼人如添丁索抱声哑哑人生各有分豪末不可加丹山无凡鷇寒根无早芽如公翔千仭衆鸟不敢譁将雏一来仪美瑞世所夸嗟我困氷谷霜枝鬰盘拏华颠有二女尔尔聊自佳今年熊罴梦亦复来贫家平生坐着书每笑括与奢篮舆一幅巾缓步可当车傥学长史掾修真?景霞【真诰散景霞以飞轩】
同许干誉步月饮杏花下
公不见锦衣白璧谁家郎春风得意寻春忙红云步障三十里一色繁艳无余香又不见玉川穠李正清絶夜擕仙客通寥阳连天剪刻万枝雪缟裙练帨看明粧古来胜赏不易得况乃花下延舒光豪端顿挫役万物如彼枣叶持鍼芒昔人曲水咏觞处茂林修竹空宫墙【兰亭今为佛寺】骋怀吊古赖何物麴生风味安可忘自怜春色不到眼归卧北窻书满床
故人张逹明徵饷舒术将以古句次韵酬之
忆官古龙舒妙境开禹甸漱流探九井曳屐穷四面【山名】借居龙溪上窻户列岩巘客怀剧棼丝撩乱不可剪时时出登临款段胜屈产如持古神搥破此牢愁键地灵多草木灌蔓森秀輭尝闻左宫仙蘂笈发珍瑑摛辞叙山精丰绮信无?几寻青冥斵时作芙蓉搴云琅未云剖月醴忽以泫囘观豨苓辈市积空嵼至今阿连功焜燿华阳典寜当柙而藏正恐知者鲜岂同西湖方但取一笑莞力驱三彭仇况比黄金腆芳腴散灵柔坐使百疴遣故人山中来雅素过何点应知藜苋腹岂复禁【平】茗盌轻翔不可独分送勤折简新诗出强韵趣步不容挽微吟复小啜气味清而婉何须养生论药石问中散
雪中与礼部同舍过葆真宫
朝来青霞城汹涌烂银阙悠然眄天宇晶莹欲氷彻虚空无表里白照混日月九区絶纎尘爽气争栗冽初疑骞林境琢玉堕飞屑人间出灵苗顷刻皆秀发不知皇季氏羽卫森幢节刚风振长空襟佩剧飘瞥真僊足按地险秽尽平洁坐令三千界一洗声利热伟哉此遐观曳屐到蒙越池台静相照澒洞失?垤仰窥乾坤大未信东南缺要须风露腹始称此清絶安得垂天鹏一跨眇空濶【蒙翳越衡乃诸天名】
虎图
山深草长郁崷崒俯仰萧森蔽云日於菟一啸谷风生举头为城须为戟藜蒿不采中梁柱雉兔獐猿亦蕃息它山岂无三万仭跛?直上无难色朝游刍牧行苇尽暮投斤斧千林赤乃知鸟兽有折冲不独鸷翰空累百何人写此出林态岩电耽耽气深寂书堂高挂走螭魅不怒而威如有德流传影象一如此大胜留皮配圭璧古来真虎不易逢仆姑误没南山石
春日与会要同舍会饮西园
今我忽不乐驾言及阳春西郊桃始华未动车马尘名园开緑野气象淑且新相从同舍郎珠璧惊市人垂鞭度长杨和风拂衣巾时花靓无言草木含晴薰迢迢西庄镜似与江南邻漾舟入天境不辨水与云谁移呼猿涧乱石琐怪珍奔雷转三峡可漱不可浑止水照我心流泉醒我神终年九衢客一洗声利氛归来卧蜗舍梦堕吴松滨
和滕子济考古图
我生百无味忘怀欲捐书翛然谢糟粕傲睨万物初平生蠧鱼间习气未尽袪朝来覧千古似历仙公壶权舆自四目雨粟号灵魖天球周序陈科斗鲁壁余切玉有至理范金足良模彭亨屹汉鼎璀璨罗商瑚初疑鸟遗迹忽若龟负图典刑尚可见聊用举一隅翻思杨子云语默与道俱岂无载酒人相对时轩渠奇字决鱼鲁微言折甄舒譬彼学耕稼当从老长沮滕侯饱今古禀秀连青徐三年考聚讼坐判墨与儒入眼烂珩玦搜奇到黄虞端令宇宙中俯仰纵所如我欲发其秘联诗慙贯珠何殊穰田祝豚蹄操酒盂
和蔡待制放蝉一首
放歌北亭渔【见卢仝观孟谏议放鱼诗】千古有生气当时及物心岂在?堂内如公有远度寄此枝上嘒定知肤寸云四海不难至应怜风露腹不受尘土蔽寜嫌壤中丸聊复一引臂初如飞鸟扬下逐游鳞戱终然跐清波振翼出荷芰斯须曳余响决起望隂邃临风赠良规毋以利昏智禽鱼逐甘香鼎俎芼姜桂请观垂天鹏纎缴安可冀
龙尾砚同毛彦时随联句
歙水清以驶歙山文且坚【程】谁持玉斧琢制此月様圆想当结绳後要使鸟迹传雕锼见骨格岂与瓦砾全【毛】陂陀百氏圃泓澄九经渊墨海不复见柯嵓那可肩星稀?纬象眉緑生春妍【程】规模异熔铁濡写殊怀鈆正当秋兎頴发此霜松烟【毛】一从毛褚游几作虫鱼笺徵辞想妃子揾首怀张颠寜同李生瘗聊续胡公镌【程】常疑老蚌殻浸润成膏妍【毛】坚踰鹅池铸质射铜台埏纷纷况多伪渇雀同栀鞭【程】琳隐多水十手寄所宣池光潋墨色云气开毫联翔鸾及垂露逸势徒飞骞【毛】谁云过珪璧或用磨戈鋋吾今欲焚弃负耒归园田【程】泛舟监湖同赵来叔子泰赵叔问联句
春风卷三江雨雹暗秦望今晨风日佳远目聊一放【致道】人情暂愉悦天宇亦清旷逝将一叶舟远破万里浪【叔问】澄波拨寒醅叠巘展新障【致道】飘揺过余芳容与瞩孤漾【叔问】停云冒山巅新緑浮天上枯杨吐轻黄欹岸抹晴涨远水没轻鸥覉禽变圆吭监湖清可啜蕺菜柔堪饷【来叔】时当祓禊友路指兰亭向岂无谪仙盃聊举剡溪榜【叔问】吟牋洒余研茶竈发新炀徜徉写幽忧萧爽絶纎坱年华自繁穠世故足凄怆【致道】吊古意虽遐感时心自亮【来叔】雄涛折东南旧牒分覇王梅梁寄遗灵禹迹疑可访星分九土毛带挽百川洚胼胝识神奸玉帛来崛强规模至今存形势亦云壮【致道】胆尝信焦思金范徒审象当年浣纱人绦缕起穷巷姑胥失层台榛棘遶青嶂彼姝者谁子婉娈固难忘抚事即元龟终古可惩创【叔问】永怀文靖公造厦得良匠平生沧海志顾岂矜岫幌笑谈遣诸儿百万皆胆丧晚节终自完流言一何妄安知彼天游中有无尽藏【致道】触目发长謡怀人独惆怅【来叔】入木想八分登山知几两风流四明客投老志蓬阆玄熊殊梦间鸲鹆比狂尚殷懃覧陈迹忼慷有余怏【致道】云雷正经纶兵甲相磨荡虎貔驱七萃鵞鹳张两广帅维丞相度饷倚晋公滉足食伫流钱宣恩同挟纩顾慙已么麽安处官冗长短拙竟何禆恩私诚谬降犹能乐闲适深恐遭谴让【叔问】故应方虎间不乏廉蔺将秘计走阏氏奇功收跳荡无烦秦庭哭坐使楚军张何当濯龙津归拥云台仗官仪见炎灵王气盖芒砀专车戮防风掩骼收鲁项【致道】禄山终自焚仆固胡能诳【来叔】雍容两宫还娱乐天下养弁会肃鳬越花深度鸡唱【叔问】马牛纵山林弓矢戢櫜韔【致道】钱鎛待丰盈壶箪更劳廷周室已再安汉业欣重创【来叔】返予绵上耕酌我兵厨酿【致远】昂昂妙高叟辞藻舍人様方为东山起朝论深倚仗金昆固神秀独立起辈行深严职右府折中归至当伊予最畸孤艰厄随所傍几惊虎尾履分委鱼腹葬偶然还一处已幸神所相矧复陪清游快饮吸长江【叔问】深慙抗尘容岂敢窥雅量文衡久巳持宗盟从此亢騄骥正腾骧驽骀徒颉颃雄笔扫千军荣光高万丈清朝尊陛廉羣枉窒户向伟节素推高嘉言行更谠定应谢逋客终冀寛俗状常贫固吾道共约税归鞅【来叔】中兴百六掾麟趾岂神况便便饱经史婉画正所仰勤劬照藜青豪俊嗤帐绦如何艰危中肮脏容跌宕轩裳欲吹韲文字堪覆醤数奇岂无双妄发坐少憃逍遥漆园庄澹泊竹林向重来缚尘缨夜鹤空蕙帐会蒙子云嘲未免王戎逿【致道】翻思亰国游几作榆枋抢无聊每过君摅豁资直谅朝野时欢娱金石日击撞月迁惟佞幸朝奏坐诬谤寝薪积忧思把酒亦怆悢斯须失和平占候奏天棓狂澜翻四冥覆蒉安得抗颠冥今几年失喜问无恙【叔问】岂期愕鲸波复此言轻扬【来叔】谈追正始音句属郢中唱【致道】融金无留矿探珠惊老蚌【来叔】更须月团团迨此春盎盎还擕玉色醪共理黄篾舫【致道】清文韵韶濩雅好罗觚鬯振衣蹑崇山一濯惠风畅【来叔】
会要官集西池同舍翁挺作诗次其韵
琼构涌空碧鱼龙濯晴波游人与春竞奈此西日何缅怀散花洲青笠委緑蓑当年渔樵侣问我何时过依然五湖境乱眼烟云多恍疑三壶梦欲继七字哦恨无石心儿慨慷叩舷歌时英满四座自许皆隋和翁子独不语诗源泻悬河不作杜陵老眼寒惊绮罗
道山堂後小桃着花颇有幽态
春阳入花骨?叶皆昌丰蓬山足松桧不作倚市容小桃三四花擢秀氷雪中頩顔澹无言绰有林下风无人对清赏似笑华髪翁老来?寻芳挂杖无青铜不知春色深但怪风日融颇闻西郊路欲作朝霞烘何须逐流水有马如游龙骑驴哦新句醒醉同一空当年玄都观葵麦栖残红却顾此幽絶萧然对繁穠
北山集卷七
<集部,别集类,南宋建炎至德佑,北山集>

[book_title]卷八
钦定四库全书
北山集卷八　　　　　　　宋　程俱　撰古诗八
分题得舡子和尚一首【同宗正江少卿纬彦文周比部武仲宪之赵编修子画叔问】
洪波鼓溟壑浩浩包神奸安知五浊海平地即九渊此老独安住萧然五湖天勿言一叶舟中有宇宙寛我昔初吏隐掌中视包山垂丝月明夜独立无往还当年夹山人付此八尺竿安知翻澜口终日本无言
避寇村舍戏踏杷颠仆
试踏百齿杷怳如乘风航觑不自持寻丈得仆僵牛惊更疾足天全偶无伤代斵既创手学制安可尝田翁一笑粲何日千斯仓
渐寒补治篱壁防盗戏书
元龙湖海士豪气老不除龎公解脱人法界一蘧庐宝藏且不顾家资何足储一朝四壁空聊与妻孥居今我贫病老视身犹赘余室中亦何有但有数箧书饥寒士之常肯叹食无鱼一官有微禄二顷亦可鉏腾腾苟任运水到自成渠
叔问观韦苏州诗至萧条竹林院风雨丛兰折幽鸟林上啼青苔人迹絶燕居日已久夏木纷成结几阁积羣书时来北窗阅以为适与景会写以寄予因用韵书怀云
忧时鬓成丝念远心欲折年芳岂不好花下辄愁絶衰顔有时丹病指不能结来往但邻翁奇书每同阅
伤前辈诸贤无存者复用前韵
峞峩玉山颓磊砢霜松折羣同冀北空弦为锺期絶鞭从晏婴执袜慕王生结往躅那可追我躬方不阅
自寛吟戏効白乐天体
武陵讁九年下惠仕三巳或窘如拘囚或了无愠喜吾生忧患余年忽及耆指偏痱未全安抱病更五禩进为心已灰弃置甘如荠坐狂合投闲佚老宜知止向令身安健不过如是耳每思古穷人我幸亦多矣照隣婴恶疾羁卧空山里纒绵竟不堪抱恨赴頴水文昌两目盲无复见天地简编既长辞游览永无冀吾今虽抱病蹇曳非顿委时时扶杖行积步可数里校之卧床席欲坐不能起虽扶不能行悬絶安可比时从亲故谈亦不废书史右臂故依然运笔亦持匕篮舆时出游初不废牢体况无他证候色脉若无异详观动息间倘有安全理侍祠了无庸窃禄愧索米借居浮屠宫非村亦非市廷堂甚爽垲高屋敞窻几郊林接溪水眼界颇清美尝闻天地间祸福更伏倚藉令衰蹇身终老只如此何须苦嗟咨未必非受祉形如支离疏饱食逸终世目盲如宋人全生免傜使平生叹远游今我在桑梓田园接家山区处及耘耔平生困鞅掌今我恬无事寝兴纵所如出处不违已病来益尊生对境空相似永无贪欲过稍习卫生旨不为六贼牵岂受三彭毁人言病压身往往延夀纪太钧默乘除万一理如是安全固自佳蹇废亦可尔死生犹寤寐况此一支体细思安否间相去亦无几如何不释然万事付疑始
次韵和叔问古风送曾吉甫提刑
梦觉纸窻白幽禽语匆匆传呼动林野楚歌已三终【汉太守刺史所至歌者望见车噭咷楚歌今传呼类此】故人忽在眼四牡来城东闭门雀可罗绕舍森蒿蓬如何不我遗臭味固所同昔别全盛日华戎文轨通岂意丧乱後晤言复相从知君饱新得敬慎过南容肃然气深稳隐如匣藏锋向来夸夺境变灭毗岚风访旧半鬼録荣衰等虚空顾我老且病齿揺头欲童念子方頴脱如锥出囊中会如金仆姑犀革贯七重光华得肤使周咨广尧聪黠虏将革面天方诱其衷皇明并日月尘雾不得蒙遄归侍帏幄海岳增深崇倘因东飞翼一访白髪翁时哉不可失决去如惊鸿
赠别吴忱宣德【并序】
余客都城邂逅河南吴诚伯偕寓兴国僧舍其为人乐善嗜学练熟世故徙居蕲春适再世耳而蕲春人至都下者无贤不肖必来问讯其庐所倾下往往知名士故旧有以急告随所厚薄賙之诚伯自言尉光山时捕得强盗十许人赏应第一等狱具部送府盗亲戚望哭道旁或扶老擕幼号恋不忍闻诚伯顾盗非素猾贼为人害者一旦廹饥寒适为盗乃陷重辟耳因以盗还送县稍缓其狱久之皆得不死赏固不论也凡此过世俗远甚今兹同寓僧舍者至数十人乃独见亲厚此又何也余调官东归诚伯从余索诗为别匆匆不暇还家作此寄之
吴公河南守荐士得贾生伟兹天下士何止千人英吴公失名字功业暧不明要非万顷波莫着横海鲸当时好贤意岂愧勃与婴蔽贤如面墙自使两目盲好贤如力穑穰穰嘉谷成至今余庆在望着河南城如君岂其裔乐善莫与亰高门二千石世德故可评平生周旋士往往凌青冥作吏今十年读书不求名向来光山政何异古所称嗟哉士营已寜使我负人聊须借汝头一用朱吾轮今君乃能尔所弃如毛尘故知古贤士尚见风俗淳猗予一畸士落落良可憎折腰务求合俗眼竟不青憧憧九衢内邂逅盖一倾何从乃知我顿有交欢情相随若形影出语见肺膺长安速化地顽钝终无营中宵起归思襆被东南征投林无择巢促步无安行寜嫌蕞尔邑要是衆不争纷纷同舍客聚散两不停毛子去山色哦诗对峥嵘想见簿领间烱如九秋鹰【毛世高倜】深州戢修翮题舆重庐陵胸中若悬监圭角不自呈【上官闳中恢】石老故游倦飘萧数星星崇山古恶地无乃烦笞搒【音彭石兴宗振有子?有名早死】程翁颇专嘿两版昼夜扃时时系乌帽匹马挟二黥安知刹那间一卧不复兴【程兴之】其余复谁在谁与交忘形去驾虽结辙来樯竟扬舲怀君尚留寓亰尘染裾缨其谁念久要佐子飞且鸣况君缁衣後世故饱所更会当力推挽横絶非阶升却顾五湖上有人方耦耕
焦秀才出旧作送李世弼佐古诗李侯旧见知今亡矣览之怆然为和一首
李侯使东南谈士不容口倾仓饱元元倒屣先九九虚怀无故新尽下商可否摛文真鸑鷟考异自科斗临人武城宰荐士河南守当从古人求敢用时辈偶如何二毛初蒿里浇絮酒悲歌不成章千古一挥手
酬焦秀才一首
焦生老儒冠耳目接前辈词源如春水浩浩涨清渭长篇极舂容岛可青琐碎人生各有趣相笑等醒醉胡为嗜文章不作速化计明珠枉投赠怀袖欲三岁今晨雪寒门剥啄惊熟睡轩昂开剧谈良足慰幽悴
送林德祖致仕东归【并序】
壮而仕老而归理也士溺於仕故困而知返病而能休老而知止者世则犹然贵之若德祖於斯三者无一焉然去官如脱屣是乃真可贵矣德祖方未仕以学行有盛名四十起家至为部刺史所历皆儒官入纠天府于今为要地年始登六十茹蔬饮水神干俨如也一朝浩然有归志退自府舍不谋于朋友不告於妻子夜半状上府晨朝可命下斯亦奇矣余行道南徐过故人苏承祖出许振叔书道德祖挂冠勇决之状余时冒初暑向远游忽忽烦愦闻之洒然如挹寒流而濯清风也而或者疑焉余曰子无异也士溺於仕久矣其视爵禄犹饥者之羡膏粱渇者之赴水泉寒者之阳而阳者之隂也意若攀垂绠而上千仭不可须臾置也今乃有人负通博之才居轩冕之会非有宜去之年不得已之事也然且一朝去之彼以夸竞之心计之是岂不可骇而疑哉且仕不仕何常之有德祖非为亢者也非要利者也徒曰适吾之适以遂吾之性而已虽然自砥节砺行之诏屡下所以愧责贪竞之辞寔深圣主之所望士大夫之耻也今观德祖之去就重轻亦足以振士风矣夫仕者毕心力以奉所职处者先廉退以风士类是皆有益於时者也德祖岂不贤远于人矣哉既遇诸淮隂舟翩然东使人有冥鸿之叹因为诗以附奉诸公之末云浩浩声利间静躁同一区排肩日中市有类逐兽趋中朝尺寸地衆睇咸睢盱安知大云客出与飞云俱翛然弃之去初不计卷舒纷纷轩裳士瞠目口为呿茫然更叹息不间贤与愚乃知杨少尹未足继两疏当时老而传不失仕且居非同会稽史苦誓困简书不比狂季真索身忧病余耆年了无事方当骋亨衢投簪逸湖海沛若纵壑鱼虽无挥金事日者谁公如清风激多士故是明时须恨无采诗氏傥有东归图
送太府宋少卿亰赴邠州守一首
使君西南隽掞藻阳台春声称动华省故是青云人时於鵷鹭行轩昂见长身向来清官曹往往席上珍聊凭五经笥一校九府緍寜论尹卿笔有志不自伸探怀出银黄笑指漆水滨房公啸诺地廐吏持朱轮悬知泾渭间广亩连高囷洪河润九里坐息西羌尘长言继豳风耕稼可重陈会当采謡俗夜诵供华勋【时寺监局务皆以中官总领宋卿按行左藏库杖胥徒一二人总领梁平怒遂出守】
周太博擕诗见投作诗酬之
在事常郁郁抛官意扬扬安能屈五斗秉耒庸何伤往者永康令柴桑远相望烹鱼得頳尾缩手生背芒投簪息吾驾刺口时谈王坐见明月溪柔柯擢长杨愿以三寸舌横流制汤汤櫑具惊曼倩长裾识邹阳凭轼下贼垒颓云如坏墙
少作
初秋
金天却炎威二气始交战云奇未摧峰江浄欲呈练晓风清蝉腹宿雾凝荷面凉气忽侵衣庭花乱如霰【庭中紫薇甚嘉】
新凉发巾裾欣此清夜永寒虫如泣恨啾唧不可省急节度霜砧?隂閟桐井林揺澹月碎叶颭幽露烱坐久睇空檐流萤点秋影
秀峯游戱效李长吉体
玉龙冲碧萦山蜿蜿踏龙上穹碧神奇鬼巧鑱高青露压春烟染山色举头便足千里游太湖万顷?天白剪霞噀雾湿青红锦楣花础明清空松声拂枕破幽梦氷轮逗滑寒朣胧殿角联珠挂星斗透冷飞光射疏牖古香飘桂夜隂隂云楼报晩生铜吼摧颓覊客青山人悠悠九土飞红尘眼前历历千古意琴台不见吴宫春
过顔几故居有感
幽兰忌当门野马难驾车顔生跅士一跌不可扶少年豪於文自拟灵蛇珠生涯寄罇酒醉目随飞鳬兴来不停笔似觉胆力麄开胸吐奇秀濆涌春云疎嶔崎四五十不挂荐士书漫灭祢衡刺佯狂阮生途拂衣苕溪上茅檐客东吴悬鹑冬不完脱粟午未餔醉中有天地别是仙翁壶惜哉不覊才白首甘穷闾平时同袍客半在青云衢音尘邈山河岂顾庄鱼枯覊栖风尘下日月双驰驹谁知聚沫身倏去不可呼死惟一坏土生独四壁居寄骸无尺地传业无遗孤诗人多命薄此语或不诬昊天千古月空照酒家垆
登凌歊台【本宋武帝凌歊台】
凌歊正在尘歊外四起云山翠欲浮丹槛昔时空胜事锦袍何处想灵游鳌分一岛来平野鲸吸长江带两州手决飞云天作幕坐侵寒露月垂鈎向来时有千岩梦对此浑消万古愁醉目归鸿天际没地高空濶更宜秋
同赵子雍过朱元益耜乐圃
秋风脱叶尽弱质例可憎乐圃森老木深苍欝奔腾中有白眉子貌古心亦澄岁寒俪松筠岂直朱丝绳篮舆一寻访相擕得良朋促膝对软语沉忧释春氷丛编出奇踪璀璨献与凝琱戈及篆鼎往往见未曾慙君倾佳酿幽亭暮方登但怪一林白孤蟾自东升斯须接诗战掉鞅苦不胜羡子醉经史吾方着弓矰白眼安取转尊拳恐相仍见子意已足何须酒如渑
送朱伯原博士赴太学【癸酉】
朱公将赴成均时炎炎六月云峰奇阊门鼓声催画鷁陂塘?蓞方华滋朝云囘首暮云合汗青嵬磊扃岩扉先生顾此重惜去片帆未肯乘风飞贱子乃前致以词诚知去鲁心迟迟丈夫出处会有时从来猿鹤焉能知醇儒况复生盛世终老岩穴将何为公其去矣莫回首君王仄席思贤久公怀慷慨善哉言挽舟便出枫桥口
送朱伯修延年入亰秋试
朱生西游不负书胸中自有一千卷囊中亦不贮黄金肯学痴儿事游宴会稽要待买臣归洛中须使张华见扁舟去日春正深娇红嫩白粉成林沙头酒尽一麾手黄鹂亦作离羣首明年射策先髦杰昼绣还乡春事歇剩沽美酒脍鲈鱼同醉垂虹亭上月
北山集卷八

[book_title]卷九
钦定四库全书
北山集卷九　　　　　　　宋　程俱　撰律诗
和虞长洲游虎丘
寻穴复经丘人看李郭舟藤花多背日桐叶最知秋虎去藜藿尽龙归蛙黾愁振衣临石壁未见习池游
移竹【庚辰】
寓目无清致兴怀要此君影移千亩月枝散五湖云凤日和筠得龙苞带箨分伤根同柏大剪叶异芝焚拔筱衣沾粉连鞭藓破纹虚心寜择地直节任离羣但欲通三径何须比万军凛然真玉立蔓草即堪耘
和友人陈傅道师仲司録遣兴之作
急景去不返官游心易阑死生交道絶冷煖世情看适俗须多可随缘亦大难一年还欲尽三界直无安
沙塞松江和韵
三江既入今安有万化无端去莫留蟹蚌失波枯斥岸蛟龙移窟见沙洲水穷范蠡扁舟返海变麻姑两鬓秋通塞正应天数在荷蓑持插直堪愁
晓起【囘文】
霜林一望极空寒晓鼔催人觉梦残黄雾带晴江渺渺劲风翻影露漙漙香飘引篆新添火髪密胜簪慢整冠藏拙嬾便惟少事兴来闲借远山看
余杭法憙院荆文公书堂文公康定中读书於此【辛巳】
锺山太傅起从龙鼓动风云指顾中未见图形求傅野岂知徒步客新丰青鞵曾访飡芝老【许远游登岩茹芝乃余杭山中也】白首惟余捣药童【寺僧言文公多养疾此堂当时给侍童子今八十一岁矣】藏壁故应留断简至今山鬼恸悲风
送蒋主簿入都赴试一首【壬午】
东南贡吏紫髯郎一马駸駸客路长袖里山林洗尘雾腹中文字了缣箱流年过我长如许乐事知君讵未央行恐饥来驱我去也遮西日上河梁【蒋有名画小轴常置怀袖名壶中图】罢吏客郡城已数月滞留忽已岁暮浩然兴叹作一首
一行作吏向吴城五见陬隅上薄氷魏觊三章堪自约殷源百尺敢言登揶揄只送人为郡噎媢【墨音】初非我负丞鞅掌栖迟俱害性不知须鬓欲侵凌
寒夜遣怀一首
强醉重云欲散盐三更飞霰忽惊帘大呼何与痴人事此意多应俗士嫌出户仰看天漫漫持盃愁作夜厌厌消除心事都无处下尽中军三百籖
高邮旅泊书怀寄淮东提举蔡成甫观兼呈郑使君弇三首【癸未】
久客颇自厌长歌胡不归束书方有适捧檄定焉依尘里音容改山中信息稀十年长漫浪深觉负荷衣命矣周南滞时哉冀北空居无刮目视动有转喉穷泛宅如蛮蜑淫书伴蠧虫飘蓬故人念赖有绣衣公长夏热欲死迎秋气已清蚊蝇任来往螟螣尚纵横行止厌人问栖迟真自惊使君高义在解榻见深情
喜雨呈郑高邮
赤地无遗蘖悬知一岁空乖龙忽解事死虎亦争功【时高邮用厌胜法投虎骨龙潭中至是雨】土燥财沾块人安未转蓬翻思泻东海何计请天公田亩膏腴濶河流脉络通邦人依岂弟指日望登丰
人日书怀兼呈吴中二三友【甲申】
东西南北走红尘又见江淮草木薰小谢篇章成画饼卧龙功畧付浮云【孔明为孙权画赤壁之策及谢惠连为司徒府法曹时与予今年齿正同】栖迟枳棘今如许笑傲风霜赖此君【太湖多竹所居有修篁千个】俛俯折腰成?事故交千里漫离羣
许主簿见和过有推借再作奉呈
身谋自昔须三窟世味端能败一薰醉里闲愁浓似酒春来归思乱於云松?咫尺传卢老枣实方将访许君【见许远游与王逸少书】却喜云孙共来往扁舟时入白鸥群
用前韵作招许主簿
风骚无复见黄初尚想应刘载後车病骨不知缘底事愁眉时得为君舒动人春色来随鷰入眼溪流静见鱼只有此中多好句可来茅阁试凴虚
谨追和诸父留题云门声闍黎经阁诗一首
杰阁护真文金仙妙大云风林终日说露柱一时闻谷煖春先到山高日易曛经行复宴坐华雨任缤纷
适轩【庚寅岁郭慎求见邀同作】
厌苦常从乐未央不如要足两俱忘当饥粝食遗三鼎便【一平】体绨袍胜五章夜雪扁舟千嶂净午风高枕一窗凉飘然自适非人适肯受辕驹六尺缰
谢江仲举惠酒【乙酉】
山城无物可忘忧但有平原病督邮知我囊中无白水烦君若下出青州芳甘未谢三羊醖傲兀能消万古愁会待东郊春意动鸣鞭乘兴草堂游
次韵张祠部见示【丙申】
大涤先生不讳贫鬓髯虽白脸长春三江鱼美东曹後二柳泉甘慧晓邻【南史张融与陆慧晓并宅云云】怀组归来无长物挂冠谁复并清尘自怜出处俱违性旋结衡茅寄此身
章仆射山林
王子池台迹已荒年来华构压高冈长林不碍千山月老干犹含九夏霜便觉平泉冠东洛还依渌水记南塘蜗庐却憙通幽径岸帻时来一啸长【此地本钱王诸子园亭】次韵张祠部敏叔游沧浪苏子美故园
醉倒春风载酒人苍髯犹想见长身试寻遗址名空在却叹张罗事已陈稍置曲栏穿径竹别开高阁俯汀苹拏舟更欲陪清赏要看毫端藻绘春
次韵郑大夫半隐居
脱屣归来税两轓信知尘世有萧闲幽亭似近郎君谷捷径知非少室山岁月优游真得计风尘顦顇独何顔园林日涉仍多趣坐看云飞鸟倦还
哦诗夜坐缾罍久空无以自劳寄吴兴赵司録江兵曹
诗成不直一杯水年大常怀千岁忧何须中令能强记正要将军为破愁故人久负丘壑志公子欲寻梁宋游相逢倘有蒲萄渌肯向西凉博一州
九日写怀
节物惊心两鬓华东篱空绕未开花百年将半仕三已五亩就荒天一涯岂有白衣来剥啄亦从乌帽自欹斜真成独坐空搔首门柳萧萧噪暮鸦【高适九日诗纵使登高只断膓不如独坐空搔首】
次韵叶翰林见寄【乙未】
雅望清班亦醉翁暂令槐阁曳铃空更评他日归贤守画诺何人称治中【蔡州今为汝南郡故得用汝南故事】便合追锋来就日已知投刃有成风贻书千里兼金意俎豆常怜断尾雄
又
相望千古一涪翁还向江湖四壁空病目自甘桃李後野麋难着凤麟中未成下泽还乡里且寄穷阎蔽雨风举世知音常契濶空悲沉抑为谁雄
傅国华从使辽东已事还朝拙诗送别
夫君胷次有天游笑指沧溟寄一沤正使叩舷歌小海不妨安席咏洪流翩翩聊试千金学刺刺应慙万里侯归袖飘然望华阙独留珠玉照遐幽
向来南北叹流年十载相逢走道边作佛顿慙灵运後着鞭犹恐祖生先弹冠岂欲夸三组负耒还思受一?默计此身端未了别怀撩乱故依然【国华造道益深而俱蹇浅滋甚故有天游作佛之句】
穷居苦雨
慢肤便腹转疎慵睡足茅檐目过鸿墨客纵令三尺喙木奴何似十年功门前罗雀非吾病竈底生蛙不世穷旧雨未乾新雨涨可怜愁絶力田农
谢张敏叔饷陆子泉
接舆叩木狂歌处犹有清泉出翠微不学痴人供水逓肯分余润及柴扉七瓯已办煎茶厄三咽能忘啜菽饥身寄吴门声利窟更思氷洞濯尘衣
张敏叔得请谢事钦俯高躅因成口号
富贵纷纷有底难乘时如探槖中丸高人不啻昙华见晚节谁为赵璧完且憙芝兰俱秀发不嫌松桂愈清寒他年仄席思耆旧矍铄犹能一据鞌
晚雨菊【次韵和张敏叔】
异质寜当杂衆芳故留寒頴度微霜三锾何必分灵树九畹那能擅国香不惜繁英供夕饵肯持佳色媚朝阳径须移奉华堂燕路草多应愧久妨
叶内史赴淮西
向来英妙压鳌头去国三年白?秋萧傅岂烦更吏治贾生元自赞皇猷高文已得江山助远业寜为管晏留闻说云亭已除地正须椽笔纪鸿休
江仲嘉仕吴兴雅重道场山长老惠顔仲嘉之柩以八月十五日至山下顔以是日告寂
道人非复世间情居士空留身後名共拟凌云成一笑不妨乘月话三生桐乡定有蝉衣在葱岭遥知虎锡鸣耿耿幽怀无处写眼中泉石记经行
观王君玉侍郎集酒胡诗次韵
簿领青州掾风姿麴秀才长烦拍浮手持赠合欢杯屡舞囘风急传筹白羽催深慙偃师氏端为破愁来九日陪章湖州致平援登道场山泛舟溪上
九日登临得翠微拂天松竹引丹梯神游八表层霄近目尽千山落日低人散飞云留画栋舟囘初月照清溪故知王谢风流在吹帽何人醉似泥【谢傅王大令尝为吴兴守】次韵赵叔问对雪共酌有怀江仲嘉之作
怳然身寄一山川玉宇银墙堕我前欲便乘风向寥廓恨无新句落云烟延枚座右频虚席访戴人遐叹独贤【余至湖江仲嘉适被檄之会稽二公皆幕客故以邹枚为况】遥想支颐对秦望朝来清思浩无边
癸已岁除夜诵孟浩然归终南旧隐诗有感戏効沈休文八咏体作
北阙休上书
就将日不暇于时真自疎深慙叔孙子未办茂陵书正自饥欲死敢言忠有余平生甽亩志本不羡严除
南山归敝庐
故庐今茂草新构羡茅茨久慕泉石约空令猿鹤悲一?端可共三径复谁期会结忘年友归云茹紫芝
不才明主弃
沃壤有多稼良工无废材固知时不弃正坐老无媒病骥终难驾寒花不易开古来天下士取次没蒿莱
多病故人疎
雁足慵难寄鸡栖出厌频路长时有梦人远遽如新胶漆唯穷士云泥隔要津嚣嚣亦何病懒放任天真
白髪催年老
转眼过三纪搔头见二毛先秋同柳弱早白误山高种种从渠落青青竟莫逃形骸姑置此痛饮读离骚
青阳逼岁除
顦悴身仍健峥嵘岁又穷天寒春未应腊尽雪初融万化岂有极一生常转蓬谁知元不动日月自西东
永怀愁不寐
腷膞南枝鹊铿宏半夜钟寥寥数寒漏唧唧类吟蛩马革思强仕牛衣慕老农此身何处是展转听朝舂
松月夜窻虚
透隙风号屋翻檐雪洒窻遥知迷九泽似欲卷三江引睡繙书帙浇愁泥酒缸无因踏松月痴坐对青釭
避寇村舍【戊申】
再脱兵戈里全家走路尘百年同是客万事不如人幻境终归尽生涯正要贫故人知在否魂断楚江滨【寇至之日江子支赵叔问适泊舟江口未知今在否】
哭王元规
华颠倾盖便忘年信有乌衣不乏贤膝上中郎名誉早湖南司马岁时迁去天尺五非无地击水三千竟莫前唇齿五车真底用人琴冥漠付重泉
和荅何蒙圣删定
胸中林壑寄商顔门外红尘了不关年去人犹昔人耳身游才与不才间与君同觉梦中梦顾我长嗟山复山何日方舟归里社韦编应许试窥班【蒙圣深於易学】
江仲嘉书称去常山灵真洞半里许得林壑殊胜余记昔过谢源道中乱峰峭壁间竹树荟蘙今仲嘉所称得非此耶因寄百二十字
闻说灵真路旁开小洞天苍峦閟清境陆地接飞仙壁立惊猿挂松枯老蔓纒攅空永亭石漱壑定林泉烟磴盘三径玄窻属五便武陵迷汉魏妙憙断山川腾絶端如此经营有老焉烹鱼几折屐命驾拟加鞭易秃三千丈寜辞四万钱把茅应早计拱木叹流年鸿鹄须尘外鵷鸾自日边人生各有在雅志共超然
邹侍郎挽词二首【辛卯】
蛮貊人无间乡闾行益尊芝兰有余臭桃李竟无言远日来千两他年叹九原死生如可作安用百身存夷跖虽殊趣彭殇共一归投荒万里再乘化百年非细行皆无憾常言亦造微只应存信史千古有沾衣与蒋子有道丁田相从吴下之适感而赋诗
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 10:24:20-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>