<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="提要,卷一,卷二,卷三,卷四,卷五,卷六,卷七,卷八,卷九,卷十,卷十一,卷十二,卷十三,卷十四,卷十五,卷十六,卷十七,卷十八,卷十九,卷二十,卷二十一,卷二十二,卷二十三,卷二十四,卷二十五,卷二十六,卷二十七,卷二十八,卷二十九,卷三十,卷三十一,卷三十二,卷三十三,卷三十四,卷三十五,卷三十六,卷三十七,卷三十八,卷三十九,卷四十,卷四十一,卷四十二,卷四十三,卷四十四,卷四十五,卷四十六,卷四十七,卷四十八,卷四十九,卷五十,卷五十一,卷五十二,卷五十三,卷五十四,卷五十五,苕溪集全文在线阅读,苕溪集全文在线下载,大玄古籍书库">
<meta name="description" content="宋代诗文别集。55卷。刘一止撰。《直斋书录解题》卷18著录其《非有斋类稿》50卷,《宋史》本传也说他“有《类稿》五十卷”,直至明代焦竑《国史经籍志》卷5犹载其《类稿》50卷。但传世的刘氏别集仅见《苕溪集》55卷本。《四库全书》据朱彝尊曝书亭抄本著录,其中诗文53卷,末附行状1卷、诰词1卷,共55卷。《四库全书》的《苕溪集》提要以为“或后人掇拾遗篇增附其后,因而更名欤?”其卷1为赋,卷2至卷8为诗,卷9至卷52为文,卷53为词。文中外制占17卷、碑铭占5卷。韩元吉撰其行状说他“为文章推本经术,出入韩、柳,不">
<title>苕溪集_刘一止_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">苕溪集</span> <br/>
          作者： <span class="inputVal" id="bkauthor">刘一止</span> <br/>
          朝代： <span class="inputVal" id="bkdate">宋代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">类书文集,诗文集,完结</span> <br/>
          字数： <span class="inputVal" id="bknum">[book_length]165475</span> <br/>
          说明： <span class="inputVal" id="bkdec">宋代诗文别集。55卷。刘一止撰。《直斋书录解题》卷18著录其《非有斋类稿》50卷,《宋史》本传也说他“有《类稿》五十卷”,直至明代焦竑《国史经籍志》卷5犹载其《类稿》50卷。但传世的刘氏别集仅见《苕溪集》55卷本。《四库全书》据朱彝尊曝书亭抄本著录,其中诗文53卷,末附行状1卷、诰词1卷,共55卷。《四库全书》的《苕溪集》提要以为“或后人掇拾遗篇增附其后,因而更名欤?”其卷1为赋,卷2至卷8为诗,卷9至卷52为文,卷53为词。文中外制占17卷、碑铭占5卷。韩元吉撰其行状说他“为文章推本经术,出入韩、柳,不效世俗纤巧刻琢,虽演迤宏博而关键严备”。“其为制诰,明白有体,丽而不俳”。“其为诗,高处陵轹鲍、谢,下者犹足眇视温、李,寄意深远,自成一家。吕舍人本中。陈参政与义皆号能诗,得公诗惊曰:‘此诗不是人间来也!’石林叶公梦得与公平生交,其论当世人物,以公为第一流;至公诗,亦日:‘世间久无此作矣!’”本集传世版本,除有数种清抄本,尚有清宣统三年(1911)沈耀勋刻本。</span> <br/>
          封面： <span class="inputVal" id="bkimg">Z_19321.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]苕溪集
[book_author]刘一止
[book_date]宋代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]类书文集,诗文集,完结
[book_length]165475
[book_dec]宋代诗文别集。55卷。刘一止撰。《直斋书录解题》卷18著录其《非有斋类稿》50卷,《宋史》本传也说他“有《类稿》五十卷”,直至明代焦竑《国史经籍志》卷5犹载其《类稿》50卷。但传世的刘氏别集仅见《苕溪集》55卷本。《四库全书》据朱彝尊曝书亭抄本著录,其中诗文53卷,末附行状1卷、诰词1卷,共55卷。《四库全书》的《苕溪集》提要以为“或后人掇拾遗篇增附其后,因而更名欤?”其卷1为赋,卷2至卷8为诗,卷9至卷52为文,卷53为词。文中外制占17卷、碑铭占5卷。韩元吉撰其行状说他“为文章推本经术,出入韩、柳,不效世俗纤巧刻琢,虽演迤宏博而关键严备”。“其为制诰,明白有体,丽而不俳”。“其为诗,高处陵轹鲍、谢,下者犹足眇视温、李,寄意深远,自成一家。吕舍人本中。陈参政与义皆号能诗,得公诗惊曰:‘此诗不是人间来也!’石林叶公梦得与公平生交,其论当世人物,以公为第一流;至公诗,亦日:‘世间久无此作矣!’”本集传世版本,除有数种清抄本,尚有清宣统三年(1911)沈耀勋刻本。
[book_img]Z_19321.jpg


[book_title]提要
钦定四库全书　　　　　集部四
苕溪集　　　　　　　　别集类三【宋】
提要
臣等谨案苕溪集五十五卷宋刘一止撰一止字行简湖州归安人宣和三年进士绍兴初召试除秘书省校书郎历给事中以敷文阁直学士致仕事蹟具宋史本传按陈振孙书録解题称一止居琐闼仅百余日忤秦桧罢去闲居十余年後桧死复召仍力辞不起年八十二乃终盖亦守正不阿之士其殁也韩元吉为作行状称其文章推本经术出入韩柳不效世俗纎巧刻琢虽淹迤宏博而关键严备其为诗寓意高远自成一家吕本中陈与义读之曰语不自人间来也是其着作亦盛为当代所推矣行状及宋史本传皆称非有斋类稿五十卷书録解题亦同此本前有曝书亭印记盖朱彛尊家旧钞题曰苕溪集不知何人所改又诗文共五十三卷末附行状一卷诰词一卷凡五十五卷数亦非其旧或後人掇拾遗篇增附其後因而更名欤乾隆四十四年九月?校上
总纂官【臣】纪昀【臣】陆鍚熊【臣】孙士毅
总校官【臣】陆费墀

[book_title]卷一
钦定四库全书
苕溪集卷一　　　　　　宋　刘一止　撰
古赋
秋郊赋寄友人
纷吾忻此凛秋?汨吾行此乐郊郤游氛而懭悢兮斥万里于澂霄日暠暠而逾厉子天迥迥而益高潦水收而泓渟兮微风过而萧条轶爽思以遐骛兮逝幽怀之远飘神眐眐而直上兮意渺渺而独超悼时运之不留兮嘉节物之见邀莽四野其无人兮兀平岗之迢嶤惊独鹤之清唳兮咽残蝉之三嗷燕如客而归告兮鴈哀鸣以求曹相老农之就闲兮晚霜鎌之在腰登禾黍于囷箱兮场圃晏乎其逍遥伐社鼓之坎坎兮挂杖头之空瓢繄境会而情感兮伤志大而形么独相羊以无匹兮起怅望而翘翘嗟佳人之何在兮倚翠袖而若招思夫君而不可见兮挽蓬首而屡搔岁月骏骏而遂往兮怅此情之不自聊亦何忧之不臻兮绪轧轧其如缫总事业之无闻兮想富贵之不能徼将今世之舍旃兮盖令名之勿劭力古人而愿学兮泝千载而上交嗟人生之南北兮况截道之惊颷顾筋力能几许兮苟比【音频】年而远徭曾一饱之不谋兮岂吾分之巳叨世种种其奚数兮信我行之每劳岂无林壑之旧游兮方驾言其出遨策高足于青冥兮昔岁莫其同袍通旧籍于禁门兮幸新时之适遭谅从此以遐举兮税修梧以安巢彼出处固异宜兮奚独缅想而心揺省定命之可安兮人何资於卜兆维南之山兮有?与肴维溪之水兮可以容舠既濒我先君之幽宅兮复舍此而焉逃营庇身之三椽兮缉一把之盖茅美秋月之如珪兮又春卉之穷妖饱松风於长夏兮拾东畦之坠樵宜上天之见贷兮赋此乐其特饶希吾发兮崕澨散吾趾兮山椒庶无声而无臭兮眷夀命於松乔
三友斋赋【并序】
余行年二十有四不知取友即家君游息之会别为一小斋可方丈许当兀兀独坐恨孤陋而寡偶也有一麈尾命曰白友一拳石曰碧友一琴曰黑友因名其斋云
刘子三友白碧黑也各以色称因其适也谓友伊何心莫逆也并我而四共兹室也不笑不言淡而默也不见其损亦不见其益也客有造余曰吾闻古圣贤之取友以人而不以物以德而不以色直谅多闻岂非德之人与今子友是不可则也余曰不然天地剖判万物权舆适然有生若吸若嘘寄一温於全潮互出没於太虚均形色其天性奚物我之差殊审如子言则既惑矣虽然请为子言之余观世间争名於朝争利於途翕习沸渭骀荡温舒闾阎纷其森罗冠盖俨其驰驱净者易染清者易污维是白友湼而不缁有於陵仲子之洁也高下相形利害所怵信者可伪智者可愚勇者犹豫辩者呫嚅摧百链於绕指回鼓瑟於吹竽维是碧友介然莫移有伯夷氏之特也至於鈎弦柱指函宫泛商写天地之淳和杂古今之兴亡?疏而越或嘽而缓或奋而厉或发而散国风雅颂和而质也骚人逐客忠而激也巍巍汤汤奔放而屼岌也促促刺刺切切眤眤怨断而幽忆也余於是乎玩其声而略其意寓於手而忘于心喜怒悲愤初无所随俄而奏罢风恬籁寂反於无迹是黑友者其庶几乎老聃氏之常德不忒也嗟乎余於三友虽以物取而人存其间虽以色命而在德罔弃盖所谓若有德而不知其德者耶客俯焉而叹爽然而自失出以告其徒曰吾得取友之术矣二三子何患乎无友
苕溪集卷一

[book_title]卷二
钦定四库全书
苕溪集卷二　　　　　　宋　刘一止　撰古诗
小斋即事二首
怜琴为弦直爱棋因局方未用较得失那能记宫商我老世愈疎一拙万事妨惟此二物随不系有兴亡
又
旱夏甘雨零坐见草木长天怜官穷隘乞与风颷爽四檐溜通池激激听微响虽非山林间故作山林想
道中杂兴五首
濒春欲生妍梅萼先媚好宁辞犯霜雪渐拟苏百草耿耿甘独待余恩及枯槁
二
姚黄花中君芍药乃近侍我尝品江梅真是花御史不见雪霜中烱烱但孤峙
三
晴风扫顽云白日光在地云翳无几何聚散等悬寄所以寸草心各各抱根蒂
四
麦头渐青青麦田何井井黄云被原野衆草昏未醒方知天壤间春风有畦畛
五
长亭连短亭只堠复双堠居然送行客历历记奔走十里同五里先後无好丑
识舟亭一首
渺渺归帆江北渚脉脉相望那得语舟中贾客婵娟女朝乐潇湘暮荆楚我欲招之问计然浮名唾去如飘烟买鱼沽酒啸俦侣槌鼓弄笛凋残年
过新开湖呈无言兄御史
整整斜斜村舍居十十五五沙中鳬潜鱼钓影水深浅高柳着行烟有无天濶云低过平楚巳觉淮音近吴语淮南米贱好留侬正恐不归心更苦
腰鎌一首
腰鎌行稻区引挽亲刈熟黄云卧千顷弥望极平陆潦水秋未收褰裳听满足为士复兼农自身仍当仆书年贺丰稔天事诚委曲辛苦岂敢辞幸此卒岁蓄归来妻孥笑风日缁面目未觉城市朦生理系斗斛少年事笔耕初不辨穜稑读书舌本燥得食仅半菽人言清有余自哂瘦如竹虚名真画饼逸景等转烛今我更百态渐巳不讳俗杯水重万言囊钱踰满腹却嗤祖士少未免怀愧恧客来讵相访底用身障簏
无言兄以银壶作粥糜颇极其妙舟居夜饥顷刻可办戏作此诗
少年爱酒不废沽滑稽鸱夷每随车春禽似是知我意日日劝我提葫芦侵寻老境筋力异宿昔百嗜今一无羇穷未免走四方是口时赖薄粥餬怜君巧作此瓢壶善为口计真不疎上盖下丰腹胍【昔人以腹大者为胍上孤下都】空洞可置升米余釜汤外沸如隔膜气塞不作声卢胡须臾巳复成淖糜匀滑不减倾醍醐篷窗夜饥急星火咄嗟而办功可书山僧歙鉢未足诧考父古鼎非时须我闻壶中有高隐日月或类蓬莱居神仙有无事恍惚山泽形貌常多臞不如一饱睡清熟个中便是真华胥卢骏元宪使寄示会稽竞秀阁识舟亭二诗为各赋一首
葱笼秀拥秦山落尽日春风吹岭脚朝来领略到窗几谁遣虚空出阿阁南台御史去天近身与孤云生两角【古语孤云两角去天一握】胸中摸索千丈弦更恐并呑有衡霍海门山边初落潮西兴渡口浪痕高渺渺目乱翻云涛心识不语迎归桡江亭晩日风萧骚轧哑鸣橹相向揺平头鴈落沙没腰舟人底处寻青招
天长道中作饥来驱我去二首寄呈刘卢二御史【初在钱塘与二公相别而西】
饥来驱我去去去复何之西风迎马头背日霜林披十年京洛尘衣弊因改为岂惟衣日化面目亦巳缁功名误少小辛苦道老黧追惟中自惊恍声失旦鷄安得如虚空万境俱一齐我心无去来我马随东西
又
饥来驱我去去去复何如我饥亦何慙所叹为此躯明发着征衫薄暮投郊墟烟林号怒风牛背立饥乌境恶梦多悸愁孤郁难舒念初别乡邦短檝穿菰芦眼中两御史烱烱氷在壶清游失追攀负此山绕湖我行日巳西回首风牵裾两公饫文章笔端吐新腴愿言继残膏兹肠正空虚
拱州道中二首
城楼百尺兀相望帝作东辅拱神州当日隋家漕渠柳至今春在末梢头
又
柳条明媚欲变色便想春思浩无涯行人牵挽不忍断云此生意方萌芽
家侄季高作诗止酒戏赋二首
渊明出从仕务亦计林田一朝倦束带唾弃如飘烟无酒每从人兹事若可怜醉来便逐客卿去我欲眠了知此贤胸醒醉皆超然胡为遽止酒而作止酒篇此身役万物不使一物偏有偏即是累任性皆非圆我樽可忘酒我琴故无弦擕琴玩空樽惟我乐也天
又
渊明赋止酒止酒未尝止今朝诗固云从此真止矣我观他日诗说酒特未巳必饮诚有累必止亦非理无如作病何聊用忘忧耳得失定相半随过无彼此何为我阿咸深拒坚壁垒子言故多师乌有与亡是独此止酒诗字字如信史恐子昧圆通未究真止义尝观诸世间一一等幻戏死生尚云尔何乃较醒醉操瓢起相从无为乏我事
方时敏寄和诗复用韵报之并简季高理前止酒之语季高尝梦萧相国戒勿饮酒
畴昔城南隅莲叶秋田田从公觞玉醪醉墨看云烟我乃世背驰公独肯顾怜追思十年梦仅熟一觉眠念当老扁舟生理师计然不意菰芦中复见琼瑶篇笔力如置阵弥缝认先偏从容步武间左右方若圆大如清庙音三叹闻疏弦安得化为云追逐飞上天
又
阮籍刘伯伦嗜酒不知止颠狂欲求名此计真陋矣酒中有何好正自未能巳愁来得暂驱洞若适妙理我岂沈酣徒公亦聊尔耳世间寄梦间未悟彼易此阿高志得殊家学自中垒嗷嗷求独醒今昨较非是无心穷酒圣有意造诗史自言古鄼侯告戒存密义逡巡若神授恍惚类儿戏不须更论酒春梦本如醉我知昴星精不管太白事
次韵赵端直贻何子楚卜居山间二絶句
贺老晚乞一曲湖絶胜叔平千头奴端直自是功名人未用早计此索居
又
後堂弹丝娇不止知有性灵双婢子歌词自制清如水却怪惊尘暗中起
次韵子楚秀才
何郎卜筑呑江湖下瞰培塿皆仆奴山川胜絶本相假正复此士堪此居【子楚卜居富阳山下瞰九江】
又
何郎归与直至止所恨扁舟欠西子山高日长贪睡美不有江声谁唤起
赠道人王生一首
夜来清商入梧桐策策不巳鸣霜风故烟一碧万烟树惨淡巳有伤秋容嗟哉造物本何意安得永赖长养功独我冷眼阅荣悴心与日出清霜融子奚不来助我喜瓮头春风生麴米人间有酒谁不醉知其天者我与子我身虽无双羽翰欲将梦到三神山借尔八尺龙须席蘧然一觉俱飞还
家弟元成将参部来取别是夕忽梦与元成跨马并行隐隐闻车毂声如在道途觉而作诗并以赠行
荒凉半亩居风烟夜沈沈安得清梦间尚有车毂音自我客京华半世历嶔日月不相贷鬓有微霜侵骑马着青衫兹事巳不任如何栖迟中心迹犹差参梦境通前生染习良巳深岁月不可磨愈厉如精金富贵岂足道大是功名心勉哉子驰驱壮志方在今勿学嬾似侬膏肓恐难鍼
次韵寄酬无言兄颁政二首
凤不出丹穴姬孔叹且思忽来乃为时不计身安危采色炫世服鸣声漏天机高梧寄孤巢俯仰反自悲矧复鷃雀俦妬喘如筒吹我知盛名下忧惙甚井眉宠辱更事耳何异秦晋饥生身寄世间宁免相贷资公乎岂人谋天特相兹时奈何不自量径欲力撼之如我实助喜良是昔所期蜀牋氷不如忽枉洒兰辞三复重太息无术可肉飞安着笔如椽空改生民诗
又
自公之出矣岂不旦夕思人情剧险艰太行未足危十年江湖心鸥鸟识忘机却来鵷鹭行方寸交喜悲晚被天语温习如和风吹凡公宿昔交谁不胜两眉如我故陆沈笔耕遇比【音频】饥胸腹抱介介何以取世资时哉今唐虞不出斯无时苕之水洋洋我饥实乐之如何磊落人颇复误见期谁能叩人门受彼在亡辞吸饮风露寒身轻令孤飞明时自嗟拙敢赋衡门诗
与家侄季高夜语用毛内相韵
儒生习气非偶然出入文史东西家扫除净尽如宿草春风一夕巳复芽子方妙年有奇气我巳种种成苍华文章百巧坐一穷无地可学东陵瓜嚅哜山色呑湖光凛凛尚可驱百邪子昔自云有仙骨梦骑青螭籋飞霞要与李杜高颉颃下视余子窘可嗟寒灯夜语耿不寐自觉氷雪生齿牙颇言室有法喜妻幸是元无翁可挝何如从吾巢云巅共访葛洪学丹砂
赠别归安周县丞二首
自我居里间连墙絶未去非我敢杜门客实莫我顾颓然坐空庐习懒巳成痼惟有一束书遮眼慰迟暮周郎来何许文字得我怖渊源笑鲵桓采色隐豹雾追随古汀洲山色入幽步诗文互徵逐酒鸾及时具如我衆弃余君意独何慕入兰室知芳逐臭无乃误君亦忘机人足迹乱鸥鹭堂前种白莲心境?净土观空本无说目物自吐露往来忘时节相对两如寓屈指说去官始忆三年住冁然同一笑岁月真脱免我不记前三更问末後句
又
庭前百个竹眼见三陨箨不知如许久巳复东行槖君初先住想晚去亦不恶官身等出家随牒即行脚笑傲云烟间何适非至乐嗟我独奈何生理自窘缚四十三年非醖造此大错从今便上上万事付莫莫张公留衣鉢緑蓑与青篛会当老扁舟相与同啐啄更看後五日放过前一着
宿溪口一首
溪声来天边风水共豪纵夜气剧奔马侵晓不能控书生有情痴咏雪宁忽冻胡为枕寒流故遣不成梦
赋建安林尚能家追远堂一首
履霜存永慕风树寄悲惋古来孝子心百岁常辗转鸡豚逮亲存适意宁一脔他时毂千乘泣涕顔有腼生世苟如此岂得但理遣所以奉尝事自竭讵不勉尚能七闽秀器识颇凝远求官自束发捧檄恨晼晚归怀追养勤作堂近山巘欲招九原魂髣髴此息偃牛羊家自腯菘韭傍可剪春秋及时礼情物两俱腆遂令里间儿叹诧知礼典孰先如此堂孰孝如此悃从今大尔门至行神所戬
苕溪集卷二

[book_title]卷三
钦定四库全书
苕溪集卷三　　　　　　宋　刘一止　撰古诗
宋景文公之孙景云得玉龟印有忠孝侯印四字示诗次其韵
宝器藏家宁乱出汉爵通侯二千石悬知忠孝萃公门寸印便应轻尺璧虎头飞去通神画未免诳欺涉嘲骂余不左顾非偶然渭水得璜天或者公门次第生辉光一一词锋如剑鋩龟玉正怜俱在手莫放柙中苍兕吼
舍弟出家作诗贻之
在家情意疎出家终不恶不有清净缘云何脱徽索我昔志婚宦谓足世味乐颠倒十年间如蠺竟自缚业巳无奈何劝汝莫莫莫一沤非全潮起灭皆妄作当知自身浮流浪恐非托伎俩百不好摄念乃初学如病求真医安心是良药
和峦嶅二子寒食少天色五字
雾雨昏不醒东风晓能酸我食日不足宁忧三日寒去年今日时桃李半狼藉能随里门儿买????作寒食人言二月时霏雨生树杪天色何时光要向寒食少江南舟轧鵶江北马连翩经春不能赏谁云不关天春风未渠尖花草有矜色酴醿会倾城牡丹欲倾国
太守生辰四首以受天百禄为韵
汉城欲回春梅柳诧先受江北迎两轓江南试春酒得州古云乐渠阁大如斗要对岁寒姿一笑阅好丑
二
朱轓世功名地接韦杜天勤劳三十载始着荣途鞭淹速会有时用舍何其贤或者相弃除天公赐长年
三
杯觞谁圣贤翰墨自主客一醉迎春风丽思发幽赜河东岂无赋讽一或劝百愿公摅梗概早晚焕简册
四
长松倚青壁千岁身不老下顾蓬艾姿生意何草草愿言雨露甘余润及枯槁耿耿心有怜得廕苦不早
夜起观雪一首
寒空夜作山林声打窗窸窣饥鼠行褰帷忽怪牕淡白开门雪飞纵复横天上瑞花开又落庭下疎梅初破萼忍寒耐苦发孤妍似与老人甘落莫遥怜国难何时清嗣皇求衣天未明长蛇封豕欲荐食执笔固陋慙书生皇天悔祸今可卜乞与江湖比岁熟莫言此雪不乐饥便是天公真雨粟
待潮浙江口寄左与言大夫叶元亮学士兼简吴似之一首
今日江头雪欲作涛怒风豪两喷薄青鞵黄?湖海人独立沙边如病鹤闲身不待君赐与拟向风烟佳处着如何寸禄晚见招踉蹡欲前还欲却翩翩西湖两公子胸次峥嵘饱邱壑糟床夜注喜相投自发清吟侑觞酌我来一笑岂易得十载湖山负佳约间关百态成底事毛髪星星巳非昨人间俯仰变古今总是潮生与潮落会须乞取此身健在眼好山俱着脚颇闻神方能却老肯辅衰残殊不恶因声更约吴太史石鼎他年煮仙药【与言元亮时见授胎息之方炼丹药】
送楼伴张吏部还朝一首
中台缥缈神仙居退朝往往聨颷舆追随五城十二楼鞭鸾笞凤相嬉娱一一气貌清而腴下哂山泽皆臞儒虚堂夜直冷不寐博极天上人间书云取小雅大雅诗赓续二典窜禹谟尘凡岂得追步趋梦境欲到犹趦趄望即何事飞轺车东浮江淮絶句吴天令贱子得所图邂逅实始迎郊墟公不鄙我置坐隅假以色笑安且舒乃知仙风自恢廓不邀我敬怜其愚从容自喜吐杰句屏息侧听仍嗟吁朱弦疏越清庙奏一唱三叹音有余何刘沈谢气力短郊岛辈行不足奴惟公妙年擅塲屋一日声价腾八区诸公贵人交荐达帝以见晚惊严徐要津巳复更步武簪笔会直承明庐颇闻细书问良苦便觉风信催旋舻公归傥辨报明主物色士类供时须班公驺仆我不如山林钟鼎端异途何王之门曳长裾半生鼓瑟从吹竽逝将争席朋樵渔正恐不免饥见驱间关老矣尚耿耿所觊肝胆从公输他时门下有此客终夜弹剑非无鱼
雪夜一首呈傅舍人
朔风无端卷人幙短檠滉漾吹花落怪来覔句如斲氷门外雪花如舞鹤老妻自起倾残樽麒麟活火红炖炖凭君为唤诗肠温他日有酒不足论
忆山中一首示峦嶅二子用前韵
世路欹危如燕幙未厌山中昔牢落春前撷韭秋撷菘有客有客鹇与鹤瓦瓯铁杓文石樽枯樵发火势易炖得酒径就山僧温听风听雨取次论
次韵方允迪袐监九日登高一首
九日意萧条病卧如漳滨红萸起自挿黄菊兹及辰身落芹藻间心与鸿鴈亲想见龙山游嘲谑落?人春坞瀛洲客共此溪港邻白髪俱许长清愁浩无垠四年京华别前事宁忍询国耻久未雪愤切此逐臣革路何时还今谁叫穹旻驾言写心忧一洗衣上尘扁舟羡?夷举酒忆季真目极樵径风便拟从采薪但恐嵌岩中不着功名身报国君尚强我拙甘长贫
水车一首
村田高仰对低窊咫尺溪流有等差我欲浸灌均两涯天公不遣雷鞭车老龙下饮骨节瘦引水上泥声呷呀初疑蹙踏动地轴风轮共转相鈎加嗟我妇子脚不停日走百里不离家緑芒刺水秧初芽雪浪翻壠何时花农家作劳无别想两耳未厌长呕哑残年我亦冀一饱谓此鼓吹胜闻蛙
和云门行持长老十二时辰歌呈同游二三子
虚堂怖鬼鼠窸窣牀上门牛由蚁窟将军见虎箭羽没免起鹘落不待咄初心学道如龙头习疑玩久蛇尾收云门倒跨一木马追风相羊踏九州诸贤巧思生棘猴碧鸡谈辨不肯休烦师放出索湖狗骑猪南穿声喧啾
从谢仲谦乞猫一首
昔人蚁动疑鬭牛我家奔鼠如马羣穿牀撼席不得寐囓噬编简连帨帉主人瓶粟常挂壁每饭不肉如广文谁令作意肆奸孽自怨釜鬵无余荤居家得猫自拯溺恩育几岁忘其勤【仲谦云水中得弃猫拯救久之乃复活】屋头但怪鼠迹絶不知下有飞将军他时生因愿聘取青海龙种岂足云归来堂上看俘馘买鱼贯柳酬策勋
次韵曾宏父见贻一首
东巡属车何大勤铁马风趋过吴下周宣自有中兴日天厌氊庭尚须暇所兴吴越天有年污邪委地连山前与君步屧探禹穴感时兴物俱惘然一官寓目家传久暮景差池亦何有遮藏要见太平时狐死何曾忘邱首
二禽言
婆饼焦游子饥游子饥泣路岐耕牛杀尽饱狂虏桑下老农心更苦
又
泥滑滑风萧萧烟雨昏独木桥轧鵶鸣橹逆风揺行子终岁事远徭使我心悸不得邀
和胡浚明村中好客稀五字并作
青山为郭云当门疎烟细雨梅花村门前落涧泻寒溜滚滚似是通河源隐居二士清而通谈道不愧将无同何人载酒问奇字糟牀夜注时一中天骥权奇嗟欲老家有龙驹头尺好孙郎并舍真可人散乱书签共探讨只今干戈迷所适我亦间关暂投迹君家鸟雀不惊人应怪苍黄如此客谋身巳拙知遁肥邂逅得此良亦稀化云所愿四方逐念絶侧翅随人飞
送吴兴太守卢给事赴兵部侍郎召四首以邦家之光为韵
东风催行舻旌旗转修扛千骑如登仙我心岂得降嗣学初元年德意孚万邦不战屈远人威声疾奔泷眷言帷幄旧分符隔涛江尚书古司戎名实尚能双折冲要从容谈笑空酒缸帝曰汝遄归谋国资敦龎无庸斗大州洪钟受微撞
二
汀洲初檝迎红紫烂朝霞及兹理旋舻緑隂巳笼沙使君如东君来去不恋家独持五色笔摛辞灿芳华明年凤凰池春风浩无涯须公赋丹青去路不可遮
三
公来临我邦天意若见私从容坐席间风化巳四驰民曰吾二天士曰得我师庶几少淹留子弟公教之如何去不顾公岂要我思不见溪上山旦暮发妍姿及兹有行色风日含凄悲公亦何负渠欠渠百篇诗
四
西雝拜颜色振鹭俱分行绣衣浙江滨再上君子堂首尾二十载持槖侍明光厌看南朝山易绾吴兴章煌煌朱两轓照我梓与桑怪我衫始青怜我发巳苍颇复见劳苦感慨激中肠向来官如泥葡萄换西凉剪来但鸣悲坐阅百鸟翔公为世良师医国有禁方颇闻药笼中臭味久已尝小草在远志未用出声妨采掇公弗疑结根稔风霜
张倅生辰作质龟相鹤二诗为夀
神龟异生禀怀抱黑与白蹒跚守丛蓍游戏引莲叶青云覆其上文字书左脇千年愈坚瘦腹背类璆铁有如盛德士秉志厉霜雪不求赫赫名羞作翕翕热行藏关理乱阅世自明哲时哉此唐虞负图追往谍
又
黄鹤初出胎骨格巳惊衆翩翩谢嚣尘飒爽自神纵朝飞出芝田夕饮下云梦宁知风霜质乃系世轻重有如贤达人胸腹抱空洞观时自隐显岂待吹嘘送会看九臯鸣一一律吕中阅岁千六百羣飞接鸾凤【千六百年饮而不食与鸾凤同羣见相鹤经】
曾宏父将游吴兴示所和叶内相八首次其韵太守亦和故并及之
苹洲景物最恼客无赖山色只供愁短棹从渠系烟雨春容并作水南头
二
并山微径自曲折野人种花无数溪太傅风流犹可想楼船皓齿合招擕
三
谢家溪亭花鎻碎尚忆故岁春未阑覔得小航冲雨去温红飞处忍朝寒
四
佳君覔句自超絶【一作逸】江边乌桕能絶人我疑秘思有天巧滉漾胸中百顷春
五
官闲亦复一笑适理檝及此春日晴追吟乃得伯宏父便觉侯喜无诗声
六
老来文字读不入抽思轧轧如涸泉从君敢作入社客正恐釜豆相泣煎
七
有怀玉堂前学士典册汗漫真全潮子向白云深处覔面山溪馆带长桥
八
翰林久袖经纶手笔力游戏呑山川要试臯夔致君术不应牢落着幽禅
苕溪集卷三

[book_title]卷四
钦定四库全书
苕溪集卷四　　　　　　宋　刘一止　撰古诗
南山有蹲?一首示里中诸豪
南山有蹲?春田多鳬茈何必泌之水可以乐我饥六师拥行在闾巷屯虎貔民食尚可纾军食星火移努力输县官无乏辕门炊所愿将与士感此艰食时忠义发饫腹向敌争先之驱逐狐鼠羣?县还清夷我辈死即休粒米不敢私
闻杭州乱二首
饥来命饷寒索衣官家养兵如养儿时平军律久玩弛辕门笑歌骄莫随往时金陵囚刺史今者杭城漕臣死稽天狂焰穷朝昏千丈红霞炫江水隣州之兵如此兵呜呼此难何时平
又
缒城将母走者谁吾宗贵人丞相儿高门潭潭深如海一朝赤脚踏路岐吁嗟身世何所有金帛满家那得守衣冠自古皆贼仇玉石俱焚无好丑呜呼安得贫富受用势略齐无庸悬絶产祸机
傅子骏右司见和雪句且有两宫北狩之感复用韵二首
万里胡沙惊毳幙北望旄头天际落向来官军如路人受甲逡巡惟指鹤宁知竟屈銮辂尊问天火令何当炖落雪如絮不我温九阍梦想血面论
又
先生着书风撼幙诗成弄笔云烟落舍傍种竹欲招凤郭内有田才给鹤眼看雪片黏空尊寒斋芋火犹能炖怪我官冷何时温我亦聊尔公弗论
次韵方允迪秘监步月感怀一首
伊昔苕水滨诗酒相迎送红蕖三百顷天遣作妙供於今几何时喜惧不同梦惊心风月夕怨笛有残弄所嗟老侵寻不愧官冗从当时季孟间衆识长雏凤宁知天一角复此樽酒共文章千古事习气无乃重诗如朝阳鸣一一律吕中从游二三骏蹀躞不受鞚阿威有家学落笔竞豪纵伤时复怀旧一笑得再恸公等俱勉旃如我堪?用
允迪以羊膏瀹茗饮吕景实景实有诗叹赏仆意未然辄次原韵
精金不受钏钗辱瑞草何曾取膏腹乳花粥西名巳非荐以羊肪何太俗山林钟鼎异天性难遣华腴偶穷独森森正味苦且严玉质无瑕谁敢戮君家馔林多错本读罢流涎诳枯吻故令茗盌变腥膻远想黄封雪花醖呼酪为奴逢彼怒自惜争雄巧相妒我宁不饮信我说独喜君诗有神助君不见穆家兄弟故可人概以骨鲠恐异趣
将如京师和方时敏机宜十二辰歌一首
羣儿鼠窃均有遇老矣自知牛後误成功未解鬬两虎援翰徒劳秃千免佩书丱首何龙锺灵蛇光怪蟠心胸马头二千悲远道羊角万里无高风秦歌呜呜楚猴舞一笑何如共鸡黍谋身狗苟君勿嗤聊戏墨猪书韵语【昔人论书云瘦为形枯肥为墨猪】
五十少公卿赠何子楚居士
五十少公卿三十老举子世间老与少不必较年齿我观宦达人顔色自丰美癯者忽易腴变化一日耳人言老再少信是有此理我为老诸生流落踰二纪四十又过四淟涊百僚?说老巳十年何况真老矣壮气摧幽忧发白面目缁宁有再少时一衰乃如此何郎穷过我齿发亦相似闲居傲轩裳臞腹满经史时时吐光焰丽句落窗几谁家肯终惠试此足千里空令坐穷独合户今埽轨宦达世共慕闲旷我所喜丈夫生世间要自发奇伟富贵何足云功名半张纸古来傲世士良是穷乃止未有如子年忼慨隐?市我不愧公卿愧此少居士
水村二首示友人
浮花荡漾青薲小緑柄欹垂剪刀草朝从港东暮港西采花撷草无尽期秋光有尽意无尽万马奔腾小作阵眼中未饱公莫回饥肠作恶如鸣雷
又
张公一生云水客往岁孤踪寄苕霅故人刺史眼为青愿为泛宅浮清泠当时鸥鸟难问迹尚有水村名泊宅碧蓑青笠宁在无令公仙去当传余
借居鸬鷀山中一首呈方允迪道踪昆仲
长松舞高寒落涧泻清泚笙簧响天上金石鸣地?云容何润泽下有隐君子乐此山水音清若变流徵怪我从何来尘土两目眯寇戎在江浒荐食心未巳赤囊走边报朝暮异忧喜安知隐人乐胜絶有如此古来成败事不入山中耳愿言晚相收寘我岩壑里酌泉得醒心茹水可不死况有载酒人半道同栗里【屡从道踪饮其所居在半道间】山居作拆字诗一首寄江子我郎中比尝以拆字语为戏然未有以为诗者请自今始
日月明朝昏山风岚自起石皮破拈壁古木枯不死可人何当来意若重千里永言咏黄鹄志士心未巳
次韵郑维心贻卢叔才一首
朝行转木末暮返循水涯生长山水间途穷自知归万绪更扰扰衆目何睽睽有若脱?牛邂逅得此时坐念卢夫子与世真背驰读书如董生三载圃不窥清诗见真情观者岂得疵春风入闾巷烂熳百卉菲摩腹忽起行菜茹伤蕨薇平生经纶学无术取世资贫交可相覔叩门两无疑富贵不汝求吾至君勿挥
次韵维心谢沈尚书惠笔一首
书生磨吻铅刀銛君家手笔不退尖琢成秀句夺天巧平揖鲍谢奴高钱郊寒岛瘦复可哂汉风楚国真能兼胸中疾邪茹不吐但觉忿气生虬髯叵堪陈夀书汉实毫端有口可得箝【维心修三国志】尚书昔侍金华讲论议凛凛秋霜严曾将一字窃鲁史【尚书曾讲春秋】未用三语求阮瞻分召赐笔助清峭雕犀镂象光出奁如吾朴遫岂足数半世翰墨徒心潜老去文章读不入编帙散乱如投签因君穷讨默自愧僻鲁成痼何时砭须要尽见君家书槁死不叹周南淹更从湘东覔金管赏激忠孝祛妍憸谢吴兴守李端明致酒一首时寓德清
孔愉庙边溪水长石壁岩下飞泉香居士住此几寒暑只见四山青又黄今年春雨摧麦芒六月稻穟乾欲僵烦公焦劳坐黄堂何不趣公归赞襄为时开合隂与阳不令此忧遗君王我君有如坐甑内口顾怫郁不得骧公欲令我苏肺肠白衣致酒甚沛涌瓶粟未空陶氏仓得酒且到王生乡更招山前老漫郎【谓沈次律】渠家曲柄荷可觞【大梅山法常禅师隐居余姚南梅子真所栖有僧寻拄杖迷路至庵前问师住此多少时师云只见四山青又黄】
月出一首
东峰高如屏月出久未知竹影忽上牕淡台时参差出入坐数息瞑久息愈迟举目月在窗便觉心境移平生浪纷扰自省黠半痴岁晚得此身终焉以为期山中有寒暄我不记四时乐此见有初非关未忘诗
剡溪道上
一水萦不断千岩翠相扶孤篷载雪归我昔见画图今年两经行明晦自惨舒旱夏山若焦秋至潦溢途是中无故人王事当驰驱景物寄心赏随愚便有余不觉老季真乞归尚狂踈官家赐闲身用?一曲湖
观大龙湫一首
峰头鴈何在井?龙不出吐作玉虹流倒挂二千尺落涧势初缓渐聼转山急噀面飞雨过着衣晨雾湿造物等幻戏此地真絶特勿言王事劳遇胜得小立慙愧大尊者几载面青壁山高不碍见泉声不妨寂
次韵建安刘彦冲学士寄茶一首
寒溪日漱枯肠洁自志穷愁渐陋劣故人不爱北苑春更遣清甘嚅吻颊只今相望如参商武夷孤絶云苍茫?事坐阅百鸟翔要偕玉川风两腋高飞令吾坠君傍赋程伯禹给事漫吾亭一首【时伯禹至宣城】
道州固伤时晚岁吾山溪彼物何曾争我自分两畦宣州絶代贤雅志苏羣黎胸次包峥嵘不肯露角圭何从得漫名正恐亦偶题渺观身世空万境俱一齐浪云出处殊不悟东自西向来功名辙复入山水蹊公今持左符早晚朝金闺生贤出世间渠能絶攀跻要须了此心泛应忘高低昔我盖巳漫今我亦非迷
独居会稽官舍送僧游龟溪因记寄声弊庐
老人年六十生理常刺促归无一棱田此事乱心曲妻孥渺相望幼稚炯在目师今遇龟溪山水无尽緑石壁严宝坊泉甘宜杞菊但恐斋厨空眼饱不救腹并行山径微草露湿人足师访老人家门前有修竹
酬王元渤舍人方智善学士求余作墨竹一首【余所居似贤堂盖先伯祖杂端为竹制名今竹与故牓皆亡因叙此意】
堂名似贤人似竹瘦节孤高照崕谷百年人与竹俱化尚有诸孙来借宿家风爱竹余底事至今十饭九不肉惟应说食诳枯肠更写寒梢媚幽独王郎散带谈清虚为竹造门顔不忸方英烱烱貌臞甚门倚江干千个緑两家人物摠风流石壁山前烟雨秋岂惟千首轻万户胸中世袭潇洒侯我乃痴絶非画絶怜此霜根贯金铁短绡淡墨持似公更听我诗声激烈
题等侯轩一首【姚氏庵种竹万个道人琼公邀予坐其傍余因名其轩曰等侯且为他日子孙封侯之谶云陆龟蒙诗云湖山自是清凉国初竹合封潇洒侯】
苍官与青士都封潇洒侯万个俨相持更比千户优道人心安乐可念过不留延我听风牕凄清韵天球傍瞻卧麟冢卿云覆杯邱前峰鬰迢嶤落涧缘道周居然气象异况乃世德修他日名可占子孙荷灵休
访石林叶少蕴观文二首
卿云覆其上草木争鲜新竹露先参差晴曦破萧晨万石纷拱揖静默自主宾似中有老仙云霞焕精神朝暮林壑间搜抉出怪珍风欹青篛笠雨垫乌角巾山灵指山谓此是夔龙身如何轻世累萧散与许真了知褎衣贵未若岩石亲功名乃弃余道德受咨询我来追?趋且复结胜因剧谈到羲皇愧此真天人
又
夔龙在邱壑神物发幽秘森然万琼瑰参错分位置踞地猛兽伏拏空孤鸟厉先後相长雄突怒疑攫噬各以奇自列宁谓我独嗜羊酪非不珍蓴羮有至味郑公信骨鲠我但见妩媚种竹被崕峦恶木不得地荃兰偏九畹薉草惨无类造化初何心被物自殊志那知此岩傍阅世等如寄愿言赋丹青远近同一视
次韵倪文举芮国器扁舟见过溪上之作
颉有两玉人风流晋宋间况复子倪子妙思轻小山访我相後先知我倦飞还僮仆怪主人羁縻如在闲何曾得此客能使意绪寛从今望仙舟我门肯常关春风孔郎溪松下荆可班
几上人名所乘舟曰钓月庵求诗为赋二首
古德杖头挑今师竿下取月满体自如清光无处所
又
昔人钓忘饵今师亦忘鈎静夜江不湍孤光送归舟
双头黄芍药二首
汉宫时世妆承恩娇姊妹解道根蒂同如何心两背
又
映立自亭亭吸饮风露饶不作恩与怨世间儿女妖
龟溪左顾亭二首
余不溪上山映我杯中緑我醉狂欲歌潜蛟睡方熟
又
溪面寒无风澄莹千丈緑我欲放轻舠霜镜不敢触
苕溪集卷四

[book_title]卷五
钦定四库全书
苕溪集卷五　　　　　　宋　刘一止　撰律诗七言
次韵虞仲容咏雪一首
十年九作穷途客惯见天花面旋飘江上舞鸥如背我沙边立鹤独齐腰衣黏落片行呼酒船触轻氷平渡桥谁识此时诗思乱缓歌黄竹想西瑶
宿扬子江口一首
客樯沙觜渺纵横二纪风烟老此行待得江头明月出却当船底暗潮生旅人梦冷无留想别浦帆归有呼【去声】声断念此生惟付酒为谁惊走撰瓶?
次韵朱宾老删定月夜相访一首
一水相望十里余扁舟夜载月明俱今君身为故人出我亦年来此客无夜久灯孤疑是梦樽空仆卧不成呼残年会见干戈息共买嵌岩着老躯
次韵宋希仲侍郎见贻一首
今古宦游长作客每逢佳处欲忘年颇将幻境观尘世始信臞儒是列仙野色分桥山带邑晚云藏寺水黏天公身未属烟波管莫向津头买钓船
睡足斋一首
此地谁令着此翁角巾欹倒鬓如蓬兴高絶壁松声外梦破寒花雀啅中睡债几时偿赛足书淫前日洗除空故人若问安心法一酌村酤荐晚菘
摘星岭一首
籋磴缘梯兴未穷青冥有路欲乘风朝云暮雨在脚下井钺参旗落手中比世此身长作客半痴半黠忽成翁枕抛偃蹇巅崕上一洗平生眼界空
次韵郑维心咏梅一首
山路雪消梅半吐隔林光巳见踈明冻醪似蜜从谁赏斲句如氷得我惊卧树照溪春思净细香留客暮寒清胡尘未远边风急十载花前笑不成
次韵林少瞻游禹庙一首
客里杯觞不易逢越王宫好莫匆匆春容雨打风吹後山色朝来暮去中京国昔从秋序别斋厨犹忆饭时同清时更作他年约七塔三山梦巳通
元日得雪三日立春
斗柄御山晚直寅夜闻笳鼓又迎春尚欣穷臈酬三句更见嘉蔬继五辛鸠杖多情扶我老琪花有意为谁新甲兵不用银河洗始觉今年一笑真
比过石壁访王元渤舍人欲观棊战闻同鱼轩出游独与戎琳二师对语久之明日元渤有诗见贻次韵奉酬
缓缓游春且莫催而今挥麈短辕回一百五日天气近二十四番花信来赌墅未容窥谢傅印心聊复探黄梅归来索共梅花笑老眼如何得暂开
次韵奉酬元渤见过奕棋小饮及观馆阁题名之作
珠玉当年欬吐成元刘何自敢齐名梦回云海西崑逮春到江村北渚明谁为少陵偿酒债更怜侯喜得诗声杯中贤圣君休问局上光隂我独惊
方欲相约为孔侯溪上之游忽辱佳篇复次元韵
山色溪烟淡墨成隔溪幽鸟自呼名未妨浊酒陪心赏更借清诗作眼明桃叶不关今夕恨松枝犹是古时声扁舟醉後从漂兀到处应无宠辱惊
次韵周秀实监丞嘉仲府判叔侄贻王元渤舍人二首诗中见反且恨不与奕棋之会
不踏清门晓鼓朝山林真乐在朋曹乌衣贤胄风流远赤壁诸郎气义高?事裁诗多态度也应索酒甚粗豪残年我独棋中影从此天刑傥遯逃
又
人言我老是顽仙坐隐纹枰不计年何用山?分小大直将壶峤比方圆争雄未羡七擒略见事常输一着先好覔周郎云水外红渠千顷藕如船
次韵郑维心见贻一首
身病何因到赤墀眼昏不复下书帷杯觞有限长羞澁故旧无多足别离对白抽黄余习气看朱成碧记当时【看朱成碧醉中眼施粉太白樽前人此维心旧诗仆初相识时所见也】江村投老俱牢落犹喜诗情似拾遗
维心以仆假守毘陵与嘉禾南徐弟侄分符接壤作诗见贻次韵一首
家风五字作长城四至何曾慕九卿问舍山林端欲老分符湖海尚叨荣北南二阮俱贫士大小两冯慙颂声独羡书成郑夫子会令千载意分明
次韵万廷老见贻一首【时共语於梅花亭上】
梅花村上驻归帆知有幽人住此庵谁遣疎香随柁尾故怜春色在枝南溪前水落沙痕出门外山横雪意酣诗似何郎情不浅更留会处後来谈
次韵王柱史题密印师竂一首
岩下风清进竹凉道人身共翠梢长饥肠欲和春泉响鼻观先参煮菜香何处人间有痴黠不将身外较闲忙邻家柱史哦诗夜未厌敲门月到墙
留题吕宣义知命小园一首
虽无万竹等封侯半亩清隂趣自幽菘韮未能供早晚菊兰聊欲记春秋归来久巳同彭泽休去宁须问石头短褐飘零嗟我老他年未往亦风流
登学宫城墙眺望寄曾宏父
寂寞无氊老郑?登临此日意茫然云开孔渚炊烟外春到西城战血边江草唤愁无畔岸官梅动兴得清妍南风藻思传家旧好寄东风御柳篇
同诸曹泛舟城南曾守饟酒示诗次其韵
十年溪渚梦经行更借风烟作眼明官身拟赴鸥鹭约小敌忽逢诗酒勍今者不乐愧幽子日後欲醉无麴生五马会寻芳草路肯教緑叶便隂成
题章右推砥斋一首
今古时清罚亦清由来谳狱赖儒生将军误怪狱吏贵廷尉今称天下平万态讵容逃水镜此心真欲似权衡公家世德高门阀更看隂功踵令名
题道塲山一首
云乱修堂水不如妙香随处满空虚头陀浩刼衣尘在回向此生心地初涉世情疎终简懒爱山缘重费消除道人劝我发深省相对五更听粥鱼
莫师文以访弟调官巴川用周子醇韵作诗赠行
三刀昔梦剑东州援笔今看峡倒流晚岁拾遗长忆弟异乡王粲忍登楼微官等是身悬寄平世何曾道阻修他日归飞两黄鹄伴侬苕渚共赓酬
次韵邵子非见贻一首
梦想丰神不记春相逢欲看梦中因安知晚岁归吴客却见当时入洛人【仆崇宁间与子非同学校今始相识】赋似文园真有气诗非子建谅谁亲会须剪烛西窗语莫怪床头酒事频从子非登月波楼戏用前韵并简何子楚
洗醆初尝麴糵春一樽相属是前因忽惊万顷月波上相对九霄风露人十载京尘如梦破半生鸥鸟巳心亲他时唤取何郎到要遣官梅动兴频
寄燕山帅幕家侄季高一首
畴昔江湖自在身而今骑马犯边城宁无楚尾吴头梦历徧燕南赵北春壮士似渠终有遇衰年如我尚谁亲屈州抑县不伸里老此嶔可笑人
禹庙一首
苗山风驭日翩翩人道桐棺葬此巅今事独闻鵶种麦故村不见鸟耘田远忧边塞清无日更望仓箱屡有年收揽封疆归禹贡忍看兵气污山川
谢会稽守翟内相临学行乡饮酒之礼
清晓传呼振戟衣泮林云日炫旌旗风尘贴妥投戈後色笑雍容劝学时先世流芳今有继圣衷图旧正畴咨王褒愿草得贤颂可但中和宣布诗
次韵方允廸秘监会稽相遇怀吴兴旧游二首
故山畴昔奉英游老去功名失路头江海一官如许冷田园三载不知秋谢公塘外千峰紫何楷庐边一径幽心折少陵存殁句恨无酒力破劳愁【旧游方时敏吴亦虚皆巳物故】
又
监湖列嶂自天开云色岚光入酒杯忽遣同游有陶谢故应交契拟陈雷他乡日日典衣醉公事时时牵马来要买扁舟穷胜絶共追樵径晚风回
檇李从允廸借居鸬鷀源上沈必先侍御有诗宠其行次韵并呈二公二首
飘零暮景今如许慙愧高人久卧庐好客儿童捴欢喜多情草木自扶疎百年梦幻真何有一壑风烟尚借居寄谢南台温御史此身休戚正关渠
又
向来多病更多忧命与谁谋出怨仇坐念甘泉方避暑不知楚泽又悲秋长蛇肆毒心犹在战马何时鞚暂休横榻故人身卫主素书能复讯侬不
再用韵呈允廸秘监江子我郎中二首
二纪风埃长作客了知身世是蘧庐老来诗酒多无味乱後交亲未肯踈曾见雄风追楚赋尚堪雌霓读郊居愿公先卜嵌岩隐?利宁忘郑国渠
又
异时畎亩不忘忧避俗今犹若避仇直指威声曾震岳封章义气欲横秋诗成故客知无敌酒尽凭谁为起谋岁晚相逢山在眼从公脚历颇能不
次韵必先侍御和郑维心忆梅并寄维心
紫梅溪上春先到余不沙边草未芳五字真曾赋桑落四弦犹忆调枫香雪中孤艶应愁絶竹外斜枝不掩藏永望佳人在空谷此时幽独未须伤
再用韵寄沈次律学士
溪上青云覆短墙杖藜谁共掇幽芳忽惊候馆梅花破想见山斋竹叶香倦客鬓丝今点染使君心事独韬藏何当归赴春盘约苦苣嘉蔬未足伤
次韵维心赋次律见一亭二首【次律自号柯田山人】
向来金埓与铜山可是无由未得闲纸上功名追逸景镜中心事迫摧顔溪云惯作多时别陇月今迎一个还始信柯田棃枣地不令榛棘有遗删
又
循除春水渐淙淙心静魔军久巳降未省芳菲谁是伴不妨莺燕自成双眼中浊酒倾如海门外清溪欲拟江会见扶藜添一老共听疎竹响风牕【仆所借德清僧舍居有竹林流泉之胜恨未得见也】
次韵维心赴次律赏芍药一首
岩前红药媚深幽更为余春一笑留畴昔邹枚俱倦客而今陶谢得同游真香雨裛来无尽妆艳风熏喜欲浮未羡木奴千户比主人原是醉乡侯
次韵维心赠葛鲁卿待制求花栽一首
此日宁无健步移春前行近看花时故园乐地今余几小县风光客不知剩买名裁令乱眼却嫌芳思只撩诗属公归赋丹青手问圃寻农独我宜
卢叔才相过夜话戏成一首
七年诗酒恨难同未省相看作麽容多病襄阳长瑟缩苦心冬夜更龙锺巳知昔者非今者莫问渠侬胜我侬手剪西窗深夜烛细聼吴语话心胸
寄云门长老持公一首
梦境清游记昔曾而今双鬓巳鬅鬙此生有分寻云水到处逢人说葛藤紫芋波棱真在眼青鞋布韈未输僧会投枯木堂中老只恐诗情罢不能
次韵宋希仲贻故人虞仲容一首
乱前交旧今余几道故伤时得涕零门外溪山无赖碧眼中须鬓可怜青十年持槖气横出三斗朝天心独醒却喜元龙豪放在不妨下马索银瓶
送希仲出守三衢一首
临别溪山眼重开秋风扬斾更悠哉平生气槩今逾壮一郡清平欲挽回丧乱有谁谈旧事论思此日要真才公行勿亟朝天路帝有甘泉密诏来
次韵寄怀王元渤舍人一首
倦飞鸾省戢修翎乞与云山作卧屏醉里书床堆束笋梦余楸局见稀星君心傥似当时赤吾髪应无耐久青老去尚堪驱使在会持归檝到溪亭
林懿成检正见贻次韵谢之林乃同年
集英唱第偶追攀老着青衫独汗顔富贵逼公那得谢云泉招我久应闲鸾台着展经纶手鳌禁行趋供奉班黄发故人空跂想应无春梦到林间
将如会稽用允廸韵留别子我诸公一首
对酒休悲落木秋霜花犹足当传筹每怜别赋空多感晚信离骚并是忧盏底圣贤何足论眼中泾渭正争流时危忍袖经纶手行见聘书如鹤头
送方务德提干赴官浙西一首【时同在鸬鷀源】
二十年前湖海旧而今人物粲琅玕文章自袭家风美骨相仍无容父寒会有忠诚能贯日不应漫浪嬾为官他年鵷鹭行中见傥似鸬鷀源里看
次韵沈必先尚书见别一首
翩翩旗尾破新晴颇似龙驹脱在垧再上封章辞雨露故令高节焕丹青卿云媚日怀仙隐白鹭迎舟宿晚汀预想山斋春酒熟可无残梦到南屏
次韵傅子骏右司见贻一首
大斾华镳昼掩扉松门沙?带山围循除涨水春来急释峤孤云懒後归试看青鞵缘磴道不妨野服坐苔矶应嗟客路风尘暗遶树惊乌未得依
次韵无言兄卜筑二首
求田问舍岂徒为晚悟前言不我欺地占玉杯初应卜门临苕水宛分枝乡关怪客归何早圣主思贤降不迟磊落胸中三万字不应无意拯时危
又
石枕方床緑浪藤清谈散带似怀氷蔬?尚杂水中蟹肘翣莫挥瓜上蝇五斗为贫真世业一?归隐岂人能冥鸿万里今何慕应笑饥飞侧翅鹰
张仲宗判监别近三十年经由余不访余有诗次其韵
乱前犹省当时事乱後浑如隔世人得见昇平且欢喜莫将心念到亨屯衔杯傥办中山醉覔句谁如小庾新三十年前痴半黠相逢终不忘天津
次韵沈次律家并蔕芍药一首
习家池馆酒如淮为破幽人一日斋前庑芳菲骈蒂萼後堂莺燕啸朋侪忽惊暗緑将成幄却喜双红欲缀钗草木会为门户庆而今兰玉巳当阶
次韵牧庵禅师持公见贻一首
??摩尼直万金半生空探九渊寻波离懴罪何名罪老可安心不见心碧涧寒泉流自古斋厨煮菜味常今牧庵巳断人牛迹纯白何妨黑半侵
次韵郑禹功见贻一首
当年负笈京华客振臂论交法从班何武诵经来蜀郡士龙持论出云间杯觞引满风流甚岁月惊心昨梦还短檝未妨相访覔要看拄颊面西山
次韵徐季山学正释奠先圣之作
阙里躬祠通古昔昇平礼乐信光明威仪复见周多士迂鄙何求汉两生佩委霜侵裳绣冷庠开风振戟衣鸣使君肃穆神心格更看雍容佐国衡
次韵吴兴守到官见贻一首
?武初辞玉笋中旌麾疑是到珠宫牕间岩岫争如入笔下云烟洗不空千里喜深车後雨一堂仁浃扇时风宾筵浪许陪真赏?用蹒跚一秃翁
次韵吴兴守雨中即事一首
雨槛风檐欲垫巾护花常恐减青春融怡巳复生頳颊料峭真应恕老人睡鸭吹香空结篆远峰攅碧似凝颦野棠泪湿愁如许半面徐妃不受匀
次韵春日书怀二首
居士而今有?忙生涯草草度年芳平林渐见蔫红委野店初闻煮酒香尚有佳人来得得不甘春事去堂堂胜游早晚追千骑更看挥戈驻日光
又
水面红云次第铺东君未肯向人疎兴高碧嶂千寻外春在黄堂一笑余只怕玉醅浮醆斚不嫌花片落襟裾公归行侍甘泉宴留得新诗酒不如
次韵吴兴纪事一首
怀绂初辞玉帝宫白苹洲在乱云中劝耕汉守宣恩诏卖剑吴侬袭古风花好未应惭洛浦酒香何羡过新丰他年图画宾筵胜锦瑟傍边有病翁
次韵九日四首
九日佳名今古重凤城秋色正明楼厨供清酿香浮袂恩赐黄花忆满头【魏帝九日以菊花一束赐锺繇】千里风烟殊未恶五亭吟啸不应休明年归觐酬前赏倘念衰翁尚四愁
二
怀绂欣临柳恽州据床宁羡庾公楼云横浦溆无重数花遶岩峦最上头诗遣羊何聊共和语惊陶谢未知休自缘风物撩人意不为闲情作许愁
三
蒲团趺坐冷知秋笳鼓声传出郡楼【声一作风】阅世梦中知是梦说禅头上更安头邦君化得俱吟咏居士年应赋莫休只恐官梅能动兴从梁江草唤人愁
四
向来风韵烦清秋气压元龙百尺楼倒载时时忆池上朝回日日醉江头甘泉正念论思旧辅郡仍推誉望休勃窣媻姗老归客赖公与酒得浇愁
次韵雪中聼琵琶一首
燕堂曾许陪真赏似识唐昌一树花鹤骨松身公耐雪龟膓蝉腹我羞茶星弰万点疎还密月帔千寻整复斜要趂回风看舞态莫令矫恨入琵琶
题毗山吴约仲旷远亭一首【唐吴筠诗平湖旷以远吴子及取以制名芮国器为之记山盖吴筠旧隐当时语曰吴筠碑朴古奇称其文辞之美也余未冠与约仲诸友读书此山】
追思五十年前梦山?平湖水次门白鹭未慙公子贵青松不屈大夫尊文辞朴凸推鼻祖标致孤高到耳孙更喜新亭名意好吴郎清峻芮郎温
苕溪集卷五
<集部,别集类,南宋建炎至德佑,苕溪集>

[book_title]卷六
钦定四库全书
苕溪集卷六　　　　　　宋　刘一止　撰五言律诗
冬至汴下早行有感一首
刺促惊时节侵寻念物华半生多客里今日又天涯晓月看眉妩飞云乱眼花穷途随物感不必是思家
和族兄无言题能仁寺当云轩一首
緑树新回合斜窗旧邃深壶觞如栗里岁月似山隂半世怀清隐何年得此心借床眠不熟酒力横相侵次韵袁审渊道旧思归四首【兼简虞仲容季泽】
寂寞襄阳老南山忆弊庐病来惟喜酒叹罢每捐书道路风尘暗关河信息疎逢人说沙漠不忍问何如
二
十载溪亭旧挥毫见古风相如今病渴东野尚鸣穷眼界【阙】乡物风流忆乃翁一【阙】如梦断归思渺千峰【顷岁审渊侍尊公官吴兴以溪亭为官舍居焉仆数从尊公奕棋】
三
城郭如村步官身等俗闲对棋论小墅拄颊望西山异县故交重闲心幽事关犹余少年意不计晚途艰
四
虞氏隋唐後当时尺五天风烟鼻祖宅翰墨耳孙贤筇屐容相蹑杯觞得共传济时吾老矣看着祖生鞭
次韵江子我雪句一首
头白高山早千林一夜花雪深乌鬼屿风乱白鸥沙刺促伤时事飘零念岁华天今洗兵马勿复问浮槎
梅山一首
伊昔市门隐山今尚姓梅危言关社稷仙迹混蒿莱此事诸亡者斯人安在哉伤今更怀古老忆独悲哀
送太学旧同舍及第归乡一首
辇毂当年别簪裳末路同江湖人巳老家国恨何穷山有伤心碧尘无没马红举鞭还送客落日泪痕中
次韵子我得俸一首
祠官资薄俸肥遯要清贫载酒久无客乞醯惟有隣广文寜厌肉方朔漫长身莫遣陈苌到先生甑尚尘
冥冥寒食雨
冥冥寒食雨客意向谁亲泉乱如争壑花寒欲傍人生涯长刺促老气尚轮囷不负年年债清诗新送春
风气东南异
风气东南异隂晴早晚间日光时透隙云影半遮山扫迳残红尽开窗緑?还寄声桑苎友幽兴合相关
緑暗山前路
緑暗山前路柔桑宛宛垂稻秧分陇後蠺茧下山时白日缫车急中宵织妇悲老年官赋了不长一絇丝
即事一首
何物当门户青松及我长佳山忘岁月同汝过风霜北涧花应尽南荣草欲芳病来欢意少一醉未全忘
览镜一首【寄陈商彦秘丞】
契濶三年梦飘零一寸心青青今变雪种种尽齐簪览镜浑相似弹冠各不任论交如许酒清寄一杯深
居士竂一首
龙锺居士相落魄宰官身长史风吹?林宗雨垫巾安心惟壁观乞米赖僧隣曾并鸳行立当时梦不真
次韵朱宾老过我对月小酌一首
老人论旧事感慨思悠哉暗喜生眉宇新凉入酒杯竹风谁汝和檐月要人陪此客非凡客斯时得得来
遣兴一首
杯业惟菘韭何因老骨强昨朝方住雪今日又加霜寂历僧廊暮支离野?芳岁时浑不省得酒是春阳
次韵吴兴守春日书怀一首
百榼偿春酒人言有别肠披风醒午醉撷蘂眷余芳白日何曾短游丝得许长向来情浩荡今老梦微茫
送徐叔镇知县罢官赴调一首
剧论追前辈忧思独在民雪霜吾岁晚金玉子心真曾见除书旧行膺荐墨新君王问田叔长者更何人
送邹德章教授之官合淝二首
晚色溪亭路风帆去莫遮交情寄桑落离恨渺天涯志行今谁及声名莫谩夸淮人问规范说似道乡家
又
古寺疎烟里因依孰并游歌行如短李邂逅得髯邹皎月林塘夜青霜雉免秋从今两相忆一酌酹侬不次韵宾老过会稽访余同游禹庙龙瑞宫晚归二首
十载江湖客重来霜鬓侵事如春昼梦山似故人心?屧攀嶃絶移舟出窈深他时林樾底归去话登临
又
禹穴徵前史龙门访隐书相擕如故里失喜问吾庐此日登山屐他年下泽车端能从我老腾践未应虚曾宏父将赴官都城示诗次韵自述并赠其行
庾信多哀思年来方解愁低徊甘吏役肮脏岂人谋担石终知饱私田讵敢求尚能吟玉案未忍算牙筹公子年方壮才名惜甚休聊持江氏笔来赋谢公楼慷慨思千里翺翔近十洲逢时宁有愧阅世自多忧客路尘沙暗春风草木柔公行欣入洛我老谢封留日月消书帙江湖落钓舟经纶公等事此意莫悠悠
次韵江子我郎中社饮一首
社醵遗风在田家礼数饶玉人疑解意孺子故来邀御寇惊先馈庚桑惧见杓习乡俱尚齿惇族悟疏苗未见琱戈静方欣玉烛调山寒时作暝火老不成歊酾酒无留榼蒸豚发堕樵峦讴声带苦村若拍频招野性踈钟鼎官身脱市朝形随石骨瘦心与涧花雕朔漠音尘断氊裘意气骄谁为今定远空作老边韶枉矢知天变双桃验服妖【宣和宫女头冠作双桃相并谓文并桃冠人以桃音逃为今日之谶】献书慙痛哭避地独无聊复古周宣治中兴太白謡明年及春社愁鬓雪应消
次韵子我秋分一首
山中秋巳半蓬荜晏方开不听夜虫语乌知节物来紫珠犹卧穟青蘂未浮杯欲射寄书鴈非关烹不才
苕溪集卷六

[book_title]卷七
钦定四库全书
苕溪集卷七　　　　　　宋　刘一止　撰絶句
闻亲征一首
十万貔貅同日出君王英武古无双而今将士争豪甚为报天骄莫戏江
贼臣刘豫挟敌骑犯两淮天子亲总六师出征贼骑摧衂宵遁銮舆既还效杜拾遗作欢喜口号十二首
祖宗先德後刑诛八叶昇平振古无驯致小羌如许黠五兵虽惨亦时须
二
闻难君王敢自安鞭笞貔虎向江干英谋睿决知谁敌世祖周宣比并看
三
杖策初闻桑下謡氐羌酋长待来朝而今有酒须相乐前日忧思今日销
四
将相同谋互往来一时肝胆絶嫌猜颇闻追骑三方出不遣淮壖疋马回
五
天戮齐东老逆臣弄兵鼠子尚窥人乾坤整顿应须早赋与中原浩荡春【是日传闻刘豫巳死】
六
猛将心期箭有神争前知敌不知身圣恩令贷签军死汝是中朝个里人
七
胡儿驱马意何忙淮海暄风炫日光心折关河归不得而今底处是家乡
八
六代金陵是帝州诸侯玉帛等山丘指挥大匠新宫阙早晚鸣鞭向石头
九
远人岂敢易江沲前日谋臣谬谓和为问奸谀羞死未较量今昔孰为多
十
红旌白马羽林儿丝鞚当胸短策垂归导鸣銮何太喜腰间金印阿谁知
十一
晓来鼔角动辕门便觉昇平气象存他日两宫归就养更看天子父兄尊
十二
东风九市遍开塲梅柳参差近玉堂应许侍臣俱入贺捧持春酒夀君王
次韵徐立之朝议除夜无酒二首
功名本是误成蝇伎俩何劳更镂氷竹屋纸窗风摅幙可怜挑尽读书灯
又
平生豪气忍难除尚忆咸阳五白呼诗似少陵惟欠酒可能客舍事全无
次韵傅舍人咏褚邦直葫芦
山瓢枵腹谩如壶不学鸱夷肯借酤清夜玉堂谁伴宿此时一盏可能无
次韵山僧善彬寄梅花
苔封老树槎牙甚何事春风亦与期千尺寒岩无暖气不妨入眼见丰肌
次韵江西李相君七咏
苍梧云隔漫烟波露後谁怜泣女娥会道洗空千古恨石心今日奈渠何
右双莲阁
春院花香透白间梦余风景似萧闲只今是梦谁占梦却笑沩山问仰山
右梦室
种橘洲边何似好离离丹实鬭鲜新千头岂为封侯比留得芳香噀後人
右橘亭
公家爱竹传闻旧要看凌冬色不浮日报平安何用许至今好事想风猷
右竹亭
薝卜同林一等香芝兰在室不知旁而今阅世如翻手?处交情有许长
右兰室
闽岭风尘旋埽空挽回春色到花丛长红小白参差见便觉丹青入手中
右花坞
曲塘如磬何曾有坐想萦山更带林花圃夜来春雨足漾舟应试一篙深
右磬塘
戏题法真师见南山斋一首
看山终日自夷犹清净谁如此比丘莫指妙高南向是德云还在别峯头
题敏上人隐斋一首
水石菖蒲真活计芒鞵不借更奇哉【借入声】山林本是君家物为【阙】　　唤去来
访梅
瘦藤扶我到溪南梅蘂含羞未入看不是今年花事嬾北人移过许清寒
访石林二首
行山不用瘦藤扶度石穿云意自徐夜过西岩投宿处满身风露竹扶踈
又
山泽形容忌太癯石林风范独何如时时宾客倾家酿个个郎君读父书
过梅溪省妻父臧翊善坟感叹二首
落磵悲泉不拟闻落平桥北路头分扬雄旧宅今安在心折侯芭三尺坟
寂寞松冈锁暮烟平生忠信事茫然臧孙有後真虚语伯道无儿可问天
和故人二首丁卯年九月二十二日梦中得之
平生事业较粗疎晚岁欣陪谢幼舆林下商量好消息不须嵇子谢交书
又
目前得巳便休休事业何曾有到头客问函山孰为一月明风静好清秋【此篇不记第二首觉後足之觉时已五鼔梦中他语皆语妙理】
题丁氏堂六言四首
妙喜何曾断取竺峰九日飞来乞与溪山暮宿都都浓翠成堆
二
杯觞竞醉羣玉衣袂常沾翠岚不怕峯前路滑石头是我同参
三
捴是胸中描出不妨怪怪奇奇鴈荡龙湫髣髴鸾翔凤舞参差
四
翠峰欲并眉妩艳蘂难争脸红昔日寒岩枯木何如此个家风
题徐次游通判小隐堂二首
遮藏得到中兴日觞咏仍陪小隐仙曲径画栏春几许竹花人月四婵娟
又
一时药笼召参术何事全家傍翠微勿谓小山招不出太平须要隐人归
金陵
人物风流自六朝故山围国尚苕荛只因王气奔瑶阙喷作江声万里潮
入灵隐寺
石泉苔径午隂凉手撷山花辨色香度岭穿松心未巳好闲反为爱山忙
登看经楼示同游
昔游曾共朱栏语斗换星移始再来料得当时楼外水有情应解作潮回
宜兴道中
客怀无事只增愁遮眼残书懒即休午醉忽惊如唤觉乱山无数满船头
寄题叶叔明盛圃熙春堂四首且为他日往游之约
堂前草木自争春堂上妖娆花妬人年年岁岁春相似不信风光有故新
二
桥当窗槛月平铺一色寒光玉不如桥下流泉来别壑经春緑尽可藏鱼
三
个侬传得嘉荣唱天上偷来曲度新他时莫向樽前误客似周郎解觑人
四
吹花嚼蕊桥边路衣袖常沾草木馨更听緑珠三弄笛为君一洗海风腥
送吴兴太守行十絶句
人物中兴第一流论才应作富民侯帝怜玉笋班中秀合付苹花柳恽洲
二
海内文章说大门故宜生长此儿孙玉昆金友捴秀出历块过都不足论
三
人言此邦公所私教我子弟等文师大书深刻岂足纪愿奏宣布中和诗
四
振廪巳责功及物辅藩千里实分忧尔身在外心王室咫尺应须入告猷
五
老奸屏气舌敢出雅俗雍容歌乐康五日京兆何足数三年子产转难忘
六
元丰应制规模在奕奕风流自一家词剧清新过小庾情多儿女笑张华
七
燕寝风清昼漏长愧公延我读书堂此日偶同元凯癖他年傥忆郑公乡
八
垂老何堪此别离感公情义独心知故应他日汀洲泊独立难忘捩擢时
九
鸡皮鹤发病龙锺误入林宗裁鉴中平生气概今如此自对青铜惜此侬
十
且尽离筵酒一杯贵臣宁许我重陪他时翊赞昇平事赋与林下歌康哉
太简斋即事二首
太简老人家似客室中犹恨未空虚筋挛步澁常须酒日入中昏始废书
又
晚来人报雪遮门委巷萧条郭似村自酌瓮醅能软饱借人布被得奇温
寄题李德修通判宣城隐舍二首仍次其韵
官身寜为倦知还自忆青山对白间【白间窗也窗间连远岫盖谢宣城诗】有月有风俱是客爱诗爱酒可能闲【风月堂】
又
性在东风浩荡边故将诗酒作春妍渊明好客妨何事卿去教知我欲眠【秀野堂】
和何山捴老一击轩二首
扫洒闲庭无个事林间一击是何声自从当日知音後本地风光见太平
又
此地丹青画不成本无圣解及凡情道人来往风烟外不是如来行处行
题杨吉老知军玉辉亭二首
向来风月雄清地今日昇平将相家自啓窗扉放山入使君聊欲傲云霞
又
清间宁有清如许买断岚烟入樽俎我来愁此玉辉寒要上峰头呵佛祖
送报宁昙老二絶句
白云到处有光辉江北江南一杖携妙喜风烟曾断取羊仙今日合全提
又
王家宅似江家宅草木风烟各不知王谢争墩公案在问师一笔判归谁【报宁昙老受请将入院作两絶自送之报宁在半山盖王荆公旧宅我名公字偶相同我屋公墩在眼中公去此墩当属我不应墩姓尚随公此荆公诗也公初罢相归金陵有问公动静於过客者客戏答云余不知其详但闻方与谢公争墩耳】
苕溪集卷七

[book_title]卷八
钦定四库全书
苕溪集卷八　　　　　　宋　刘一止　撰挽诗
哭吴亦虚一首【用方时数韵】
髯吴少年日轻居驾飞黄授简千人中风流蔼东梁梗植苦不牢一朝陨清商谁者不归尽我独哀此郎人物秀且美叔夜慙龙章眼看一坏土瘗此白璧光空余百篇诗老语惊摧藏孤儿将谁赖门户如氷霜我非山巨源感念徒悲伤恨墨慰九泉别语尚微茫【亦虚临别属余为铭】
吴彦和朝散挽诗二首
挂冠归去何曾老贤达谁如此大夫白傅宁惟结香火季鹰初不为蓴鲈岸巾扶杖方行乐?壑经丘失步趋惆怅眼中前辈少更怜乡国後生孤
又
谈经析理老逾工家学诸郎得马融心远自无流俗驾语真端有古人风每容晚进壶觞共尚许残年杖履同凄断松杉封马鬛不堪持酒酹桥公
吴公立承事一首
脱蜕超然不可寻了知胸次未宏深智谋谁复如樗里缓急惟思扣季心惊见丹炉无宿火欲凭辽鹤间通音邦人岂识神仙事竞挽丧车泪满襟
徐仲常朝奉一首
岂弟临民契昔贤政成终是弛蒲鞭暮年三径师元亮故国扁舟老计然北陌东阡遗杖履後冈前道锁风烟郎君秀美如圭璧会有恩光贲下泉
鲁居士二首
臧否何曾挂心真语自真风波谙末俗金玉见斯人大厦方巢燕新冈巳卧麟死生知是梦洒落更谁伦
又
自忝知心旧常如识面初情亲终近古识远胜知书水宿同烟艇山行傍笋舆眼中无此老洒涕独沾裾
悼忠显刘公二首
将相开边隙烟尘入帝州痛心惟主辱何意辨身谋义气摧山岳高居照斗牛天令光史册为洗百年羞
又
重义何难死知恩忍自欺豫生真国士南八是男儿天地一朝黑风霜千岁悲至今瞻拱木人口胜丰碑
参政大资张公二首
遇合时多故风云气自强补天烦大笔医国见名方恻怛忧民意殷勤荐士章可能遗一老谁复问穹苍
又
塞垒烽初息留都倚重臣奸骄隂夺气政化本如春得展中兴具宁论独病身空余门下士悲恨不胜陈
方秘监允迪二首
声名三纪在中州身到蓬山最上游笃行岂惟今代少摛辞仍向古人求独嗟宣室催归晚不料漳滨卧病留慷慨严尤三策在暮年谁识子心忧
又
同舍西痈四十春乱离君我两身存宁惟交道全金石罕见人间此弟昆雅志泽民终莫遂微言忧国岂堪论鸬鷀渡口千峰合凄断西风泪睫昏
方司业一首
三纪飞腾近要津声名磊落动朝绅当时荐士韩安国早岁谈经井大春芸省并游今几在螭坳立处梦曾真蹒跚西望门生老凄断云山泪满巾
莫奉议一首
五斗难堪志愿违斜川宁与宿心期自持雪柏霜松操直到鸡皮鹤髪时身世几番惊惧梦功名一局半残棋高风独与齐山并他日行人口是碑
梅子渐朝议一首
世事何曾有到头此心安处便休休田园竟老陶元亮乡里谁如马少游乐施轻财知气概飞觞举白见风流吁嗟四十年前梦追怆经行泪莫收
叔父朝请挽诗二首
厉节氷霜似摛辞锦绣如诚心惟济物老眼更便书备养今谁及辞荣计未疎郎君官巳贵门户合关渠
又
四纪儒林誉谈经我一门那知诗礼学晚失父师尊阡陌南阳旧松杉厚夜温心推寒日落泪尽晚云昏
詹阁学持国二首
元佑崇三舍词塲次第开两科踰万士一日见连魁圭璧知难售鵷鸾独晩陪乱离身巳老不复梦东台【公元佑间为太学三舍魁是岁秋试进士公又为魁同日掲榜声喧都城】
又
至行无瑕玷今人见古人伤时心独切接物语能真丘壑寻春旧松杉堕泪新飘零一樽酒无复听谆谆
贾居仁侍郎一首
礼乐三千字论思二十年声名江夏愧志节祖生先閲世初何有安心晚更贤对棋无复日悲涙渺林泉
少保左丞叶公二首
翰墨余千载哀荣付九原松杉倚幢节愁絶暮烟昏
又
文章千古事富贵百年身并世今余几如公孰拟伦轩裳清梦破邱壑此心亲叹息常编旨无从举似人
李方叔侍郎一首
论议当今耸外庭英英人物照丹青文章共道追千古训诰曾看嫓六经畴昔鵷行今几在异乡薤露不堪聼老成远矣何嗟及闻说郎君有典型
周元举侍郎一首
回翔三纪到丹泉始觉深归雨露边黄霸声名初不减吾邱智略孰居先勤劳再见云横岭志业空惊雪满颠愁絶故山三径晚不堪持酒醉风烟
葛鲁卿待制一首
先皇隆教育师席重朝绅模楷归元礼纷纶仰大椿壮猷初未究归计久逾真邱壑平生事何人得此身
又
论议超今昔文章适典彛老成嗟已远後学欲谁师封域南阳旧交亲北陌悲他年门弟子下马【阙】
郑维心二首
我怀谷口孙气貌清而腴山潜三十年吐此百卷书
又
嗟哉谷口孙幻去何摧藏骨冷归九原古意堕渺茫
恭人黄氏一首【方允迪秘监之室】
半世安贫家自宜瀛洲进退本观时随身况有居山服傍涧宁慙采藻诗案上镜奁今寂寞林间风日倍凄悲山公取友先嵇阮永愧论才得误知
安人陈氏一首
孕秀名卿族来宾吉士门夫从中岁达家至暮年温意淡如忘物身安只弄孙镜奁今寂寞遗懿不胜论
孺人张氏一首
慈惠闺门浃清真意不私召臣有贤操毋得是我师家近青乌卜名传黄绢碑冯勤终贵宠他日岂胜悲
夫人赵氏三首
疏沠天潢濶天孙赋锦裳佳祥来吉梦淑德旧休光同室中兴日唐家异姓王长人勋业茂恩泽未渠央
又
曾谓闺房奥忠诚意有加相夫惟以义体国乃如家天上期何近人间日易斜纶言知甚宠谁为寄云霞
又
帝胄恩荣久夫人独俭勤仁心见舆诵孝行溢前闻畴昔牛眠地而今鹤吊坆家声应更好少长捴能文
沈夫人二首
婉娩闺门秀安贫六十春相夫惟礼义玩意独清真蜀道灵归远吴山兆卜新哀声传北里凄感路傍人
又
盛德高门阀荣光动里间如符偕老愿端【阙】此时悭幼妇辞新刻仙游梦莫攀吁嗟褘翟贵不立内朝班
俞居易阁学二首
事业更中外论思契冕旒年虽濒钓渭志不在封留慈爱平生念欢愉末路收遥知谢公客挥泪过西州
又
奕世论交地红花巷陌春【仆所居旧称红花园】扬雄一居宅晏子百年隣游倦归相踵身闲意更亲那知从此别老涙损天真
苕溪集卷八
<集部,别集类,南宋建炎至德佑,苕溪集>

[book_title]卷九
钦定四库全书
苕溪集卷九　　　　　　宋　刘一止　撰策　策问
试馆职策
对天下之事形虽不同而其理则一所为异者患在不得其要苟得其要而持之若举目而提其纲挈裘而振其领也夫何故原其所始要其所终归而已矣是故有难易之说者其形也无难易之说者其理也世之说曰创业诚难守文不易而後之议者又以中兴为尤难且天下草昧羣雄竞逐攻破则降战胜则取兹创业之诚难富贵则骄骄则淫淫则怠兹守文之不易中兴之事则兼而有之此所以为尤难故曰有难易之说者其形也天之所以授人主者非以其人心之归耶人心所在天命随之书曰天视自我民视天聼自我民听又曰民之所欲天必从之然则理之所在在不失人心而已矣故曰无难易之说者其理也尝谓天之废兴犹一身之安危其所以扶衰而已病者亦不异顾医何如耳明者见形色於未病之先故为之也易昧者究脉络於巳病之後故为之也难夫医国亦然上有粃政下有幸民本末舛逆首尾衡决凡可以驯致败乱者皆病也昔贾生当文帝治安之时痛哭流涕以为深忧其说以诸侯势强为病肿夷狄嫚侮为病痱盖未形而见之然生自谓医能治而上不使者顾元气未大损也形脉病而元气存则文帝不用贾生而生之说虽验於後国终不亡如其不然生且望而去之矣又奚以痛哭流涕为哉故医国者必视其元气存亡多少为决所谓国之元气则民心是矣夫谓之中兴则国既病矣既絶而复苏矣然先世之德泽在於人心者岂遽亡耶故愚不敢以为甚难而不为者有可因之势数也自昔所谓中兴之君多矣然未尝无可因之势周之宣王也汉之光武也唐之肃代也晋之元帝也此明问之所及也其一时将相在宣王时则有若仲山甫在光武时则有若邓禹元帝则有王导肃代则有李郭君臣之间所以扶持颠危恢复大业顾其事不同而其势则皆有所因何也三代而下享国之尤长者莫如周周自后稷始封於邰再传至不窋而失其国公刘继之改修其政去邰而国於豳又九传而至太王獯鬻迫之去豳而国於岐文武继之遂有天下又九传而至厉王犬戎迫之失其大业宣王继之内修政事外攘戎狄而周室中兴焉三代如周无以加矣然失国者再失天下者一或迫於獯鬻或迫於犬戎然而不亡者岂世世修德在人心者固耶故山甫之所以辅其君者虽不多见於经凡宣王之所以劳来安集其民与修政事攘夷狄之实盖山甫出将入相之力也汉纪二百而中絶然高祖开基规模弘远文景继之以德化民敦本节用轻徭薄敛所以结民心者厚矣当时未见其效也至强臣擅命国纪已絶天下之心犹惓惓焉思汉不忘则惠泽之入人心为何如哉光武之初百姓见司隶官属且驩然相庆以为不意复见汉官威仪则是思汉之心既久而未忘也唐自高祖起义兵既消羣盗太宗继之修教化明政刑以府卫养兵以口分世业授地以租调任民百姓安业为日久矣贞观之治比隆成周又开元二十余年之间天下熙洽外户不闭行粮不费则惠泽之在民心固深安史之乱虽生於所忽而肃宗以太子起灵武代宗以广平王相继靖难克复西京再安社稷当是之时功归郭李不可訾也宰相如苗晋卿裴冕辈何能为哉然则宣王也光武也肃代也席祖宗之世德而兴者也若元帝则不然愍怀之难晋祚既絶元帝以琅琊王渡江承孙氏累世之旧皓首淫虐失民而司马氏之德泽亦未有以结江左之心故愚以王导佐元帝之兴为尤难然所恃以兴者何也中原之毒方炽而人心易收也观导等请用顾荣贺循等谓之以收人心则亦不可谓无所因矣呜呼羯胡乱华生民涂炭导之佐元帝也宜若捕龙蛇格虎兕不得斯须暇也顾乃开设学校宾礼贤才措事业於雍容谈笑之间其後谢安为相亦以雅量镇之议者讥其以清谈废务浮文妨要终不为变此两公者岂智识有不及耶意当是时中原方乱人心虽曰易收亦或易危未容以威猛胜慴之也然江左立国既不能与周汉并隆又不若肃代之能克复旧物岂其世德之厚薄异耶故中兴之功或系之将李光弼郭子仪是也或出入将相之间山甫邓禹是也然议者谓再造汉室禹为元勋岂耿贾吴祭之徒卒不敢与之齿耶自冯愔之叛禹之威望亦少损矣然而功不减焉何也关中天下之根本且汉之旧人心之所依归者也萧何任关中之寄以基帝业为时宗臣则禹之功独高者亦岂以关中之重为能佐佑中兴耶洪惟我宋之兴为民立极拨天下之乱而反之正人心乐推神器自至卜宅梁汴之间非有太行孟门羊膓伊阙以为塞非有洞庭彭蠡沔川汉水以为池立国百七十年无一日犬吠之惊其所恃以爲强且固者人心而已故祖宗以来所以惠养元元甚厚而德泽渗洒在人膺肺间虽千万年不忘也承平既久衅生边隅远人犯顺躏蹂京邑於兹六年矣圣主忧勤夙夜图回事功阅日既久未见赫然振起之象然有志之士愿有献於上者亦以人心未忘有可用之势而已今明问以四代任人之方与其将相救时之得失孰可以为法於今且在当时有遗憾而可为後世鉴者颇使论之愚固论其略矣抑复深维天下之事所以不克济者患在於不为而无患其甚难故圣人畏无难而不畏多难以其因难而能图也又况祸福倚伏之理为未易料者昔吴王夫差既胜齐伍子胥曰天之所弃必骤近其小喜而远其大忧使吴不得志於齐而以觉悟王心吴国犹世今天禄亟至是吴命之不常也未几吴果灭於越吴人侵楚入郢楚人大惧令尹子西独喜曰乃今可为矣夫战胜人所喜也而以为大忧丧败人所废也而以为可为则是祸福倚伏之理果不可料而不可不为者也如其不为而俟天命之自回人事之自正敌国之自屈盗贼之自平庸有此理也哉愚愿圣主与二三大臣蚤夜以思凡可以收人心而服之者悉举而行之於此有二说焉人主忧勤寅畏天命侧身修行罔敢暇逸然後能服人心宣王之事是也大臣至公黜陟明允选用羣才皆从人望然後能服人心王导之事是也虽然用贤不可不尽去邪不可不力何则贤者之於君也以礼进以义合所言而从则将继此以进其所未言所行而信则将继此以勉其所当行苟有疑焉则亦已耳以邓禹之智略而遇光武之君受任之间犹有所媿而况其他乎君子小人之不相容犹氷炭之不可同器而处也君子得位则斥小人小人得志则害君子此理之必然者也尝怪光弼之勋业若此而不肯离军中君臣之间不能无疑代宗虽厚抚其母终不一至朝廷岂以谗邪之人为可畏耶光弼且然而况於余人哉故曰用贤不可不尽去邪不可不力也然则在当时有遗恨而可为後世鉴者此欤呜呼君子小人不可不先辨也君子阳也小人隂也犹人之身少壮则多阳非无隂也隂不能胜阳而反制於阳老耄则多隂非无阳也阳不能胜隂而反制於隂方天下盛时固多君子及其久也听用原情之术不至浸淫至於衰小人者以类至而日胜以至於无君子则亡矣故善养生者求所以辅阳而消隂善医国者求所以进君子而退小人顾中兴岂难哉惟上之人勉焉若以为甚难而不为则愚不知也谨对
平江试院问策
问文者贯道之器道有升降故文有变革虞夏商周之文均於言道而体则三变曰浑浑也灏灏也噩噩也典谟训诰誓命存焉可得而知其辨与自汉至魏辞人才子文体三变曰善为形似之言也长於情理之说也以气质为体也诗赋纪传书檄论赞存焉可得而知其辨与终唐之世文之变亦有三饰句绘章则王杨为之伯崇雅黜浮则燕许擅其宗嚅哜道真涵泳圣涯则韩愈倡之柳宗元等和之今其文具在可考而知不识所谓文之变者其必因时而变欤因人而变欤抑时与人相待也且所工又有所拙所长必有所短其在一时孰得孰失孰强孰易孰同孰异书曰辞尚体要语曰辞达而已矣虞夏商周之文虽不同皆不害为辞逹与体要欤汉魏及唐又何如哉顾必有能臻是者赫然与诗书表里焉不诬也诸贤致力於斯文久矣试摭其实为有司论之无以汉魏而下为区区不足道也
临安类试所策问
问盖闻为治之道必由於人才用才之术莫先於人望人望所在民心归焉昔者晋悼公即位於朝始命百官而用赵武祁奚等六官之长皆民誉也晋国所以复霸元帝渡江王导劝用贺循顾荣辈以收人心羣才并至江左以之中兴岂中兴复霸之功必待是而後立且其人之事业果有异於人耶抑用此以为收人心之术也汉高帝以马上得天下所用皆丰沛故人鬻缯屠狗轻滑之徒有所不择所过郡邑询问贤豪及於麾下骑士甚者登坛拜大将而一军皆惊恶在其为人望也哉至光武则小异其所与共起南阳者固多一时亭长县吏及天下稍定以厚礼聘严光以三公起卓茂特见尊宠则又或以人望为重此其故何也或曰创业中兴其事不侔顾理势不得不然诸君讲明於人才之说宜有日矣今圣天子乐闻之并陈於篇以俟采择
苕溪集卷九

[book_title]卷十
钦定四库全书
苕溪集卷十　　　　　　宋　刘一止　撰讲义
下武
经纬天地曰文文所以立德戡定祸乱曰武武所以济功以武继文者以功济德也周家之兴太王肇基王迹王季其勤王家文王克成厥勋非无功也以德为主武王於此将以昭三后之功顾必有圣德然後能集天命则功不期昭而昭矣大明之诗曰文王有明德故天复命武王此诗曰武王有圣德复受天命然则天命所在在兹德也所谓德者宜若在我而诗以谓天之复命武王乃自於文王之有明德何也盖天方授周则世有哲王以相缵述克就大业岂人之所能为哉诗曰笃生武王保佑命尔燮伐大商推本言之则武王之能昭先人之功也抑天而已哲者知之加乎人主所为不如是不足以昭德塞违临昭百官也先王以是造始後王以是续终故曰下武维周世有哲王也书曰兹商多先哲王在天所谓在天言其神也於三后言在天则知武王所以配之者以圣德而已惟武为足以继三后之文惟圣为足以配在天之神故曰三后在天诗言命此文王于周于京则天为将命文王君天下於周京之地武王之作镐京於是配行其德焉故曰王配于京夫孝者善继人之志善述人之事曰世德作求者盖作而求先王之欲善继志者也曰昭哉嗣服善述事者也书曰其在四方用丕式见德老子曰常德不式为天下式君人者孰不欲天下之丕式哉上无以配天命则下无以立信於民下无以立信於民则欲其式之也难矣故曰永言配命成王之孚成王之孚下土之式孝子不过乎物所谓则者性之物则而已故曰永言孝思孝思维则曰媚兹一人则道足以媚上下曰应侯顺德则德足以应民物易曰天之所助者顺也人之所助者信也履信思乎顺是以上天佑之武王所以得天人之助者以此而已夫然故百姓与能而天降之福焉非徒与之又将来贺非徒贺之又将奔走而佐助之曰昭兹来许则许其能昭先人之功焉百姓与能者也曰于万斯年受天之祜天降之福者也曰受天之祜四方来贺非徒与之又将来贺者也曰于万斯年不遐有佐非徒贺之又将奔走而佐助之者也孟子曰得道者多助失道者寡助多助之至天下顺之况其近者乎寡助之至亲戚畔之况其远者乎呜呼昭先人之功至於四方奔走而佐助之斯真有道矣验於诗书以四方则无思不服以诸侯则不期而会鹰扬之师起於渭滨献獒之贡及於西旅微卢彭濮称戈而辅九夷八蛮通道而至侯卫骏奔而奉祀巢伯来朝而向方则其奔走来佐可知矣窃尝原诗之意所以臻此有两言焉哲见於外孝存诸内而已何以言之自昔创业守文之君未有不本於哲世有哲王非特周也酒诰曰在昔商先哲王迪畏天显小民经德秉哲无逸曰自商王中宗及高宗及祖甲及我周文王兹四人迪哲然则其来尚矣於此欲以昭先人之功顾非哲不能也中庸曰武王其逹孝矣乎又曰武王缵太王王季文王之绪壹戎衣而有天下身不失天下之显名尊为天子富有四海之内宗庙飨之子孙保之於是诗见焉然则得天与民顾非孝不能也不然是诗何以首言哲王屡言孝思也哉
立政
明王立政不惟其官惟其人则政之所由立也无他道焉得人而已是道也三代共之莫不皆然而周公於成王又告戒熟复若是其至者以用人之际不容於或失也国之强弱以之国之治乱以之国之兴亡以之然则如之何亦曰审择而已审择之要必自近始王左右之臣其近者也所谓左右之臣者常伯也常任也凖人也缀衣也虎贲也常伯庶官之长所谓在位者也常任任事之臣所谓在我者也凖人非伯非任王所取以为凖者也缀衣则内侍之类皆举矣虎贲则外卫之类皆举矣是五者宜王之所尤审择而周公之所当先告也故曰王左右常伯常任凖人缀衣虎贲抑尝观夏之事矣宅乃事宅乃牧宅乃凖所谓三宅者是也抑尝观汤之事矣用三有宅曰三有俊者是也以夏商之事为未至也又以文王武王克知三有宅心灼见三有俊心告焉所谓三宅者居常伯常任凖人之位而既用者也三俊者有常伯常任凖人之才而将用者也在夏之君则居之而安矣故曰宅乃事宅乃牧宅乃凖其商之君则用之而就其事称之而就其才矣故曰用三有宅克即宅曰三有俊克即俊在周文武则又能克知灼见其心故曰克知三有宅心灼见三有俊心所谓强弱以兹者何曰古之人迪惟有夏乃有室大竞则以无其人为不竞也非强弱以之乎所谓治乱以兹者何曰其在商邑用协於厥邑则以无其人为不能协厥邑也非治乱以之者乎所谓兴亡以之者何於文武曰以并受此丕丕基则以无其人为不足以共兴起也非兴亡以之者乎强弱也治乱也兴亡也其因则人而其成则天得天在乎得民得民在乎得贤故夏之尊帝商之丕厘周之钦事皆以有是三宅三俊而得乎民得乎民盖所以得天也非特左右之臣也自王庭以及乎都邑之臣自诸侯以及乎夷狄之官皆以得人为本自三宅至百司庶府王庭之官也自艺人至於尹伯都邑之官也司徒司马司空亚旅诸侯之官也夷微卢烝三亳阪尹夷狄之官也内之王庭外之都邑远之诸侯又其远之於夷狄皆得常事之士以充其任此文武所以并受大业之基也三代之政皆以得人为本则为成王以继其後者当何如哉益求人以自辅而已故以庶言庶狱庶慎则戒之以思成德之彦於立政立事则戒之以其惟吉士又戒之以克用常人然後内足以相国家而成文武之业外足以诘戎兵而陟夏禹之迹也然既曰成德之彦矣既曰吉士矣又终之以继自今立政其惟克用常人何也是篇语名官之意皆取其有常德焉曰常伯常任凖人则非有常德之人不可以居是选也常之为义大矣哉荀卿论曰天有常道矣地有常数矣君子有常体矣君子道其常小人计其功中庸曰庸德之行庸言之谨有所不足不敢不勉有余不敢尽皆取诸常也恒卦之象曰雷风恒君子以立不易方至於不恒其德或承之羞则其失见於九三常有之次五曰天地之常君臣常也至於月不常臣失幸也则其咎见於次曲都人士谓有常以齐其民常武言有常以立武事语曰人而无恒不可以作巫医缁衣曰人而无常不可以为卜筮然则取诸人以立政也其可以无常乎曰吉士曰常人其揆一也此篇曰庶常吉士臯陶谟曰彰厥有常吉哉则知吉士未始不有常德而常德所以为吉士焉耳虽然得常吉之士矣有一憸人间之则政亦无自立焉是书告戒尤详於君子小人之际曰用憸人不训於德是罔显在厥世又曰其勿以憸人又曰时则勿有间之言憸人不容有也盖君子小人并立於朝廷之上而小人者以其类至矣此无他君子之道刚小人之道柔君子未尝谋小人小人必谋君子也夬之为卦以五阳决一隂故曰夬决也君子道长小人道忧也夫以五君子决一小人不曰小人道消者小人之道不得行焉非无小人也小人之道消也在泰之时上下交而志同虽有小人恶得行其道哉若乃君子乘小人衅则小人之道忧而已矣惟其有忧则将谋之虽以一小人之寡或能为衆君子之害正复有待焉耳此所以不容有也故曰勿有间之
说命下
自王曰来汝说以下高宗以师道命傅说自说曰王人求多闻以下傅说以学告高宗自王曰呜呼说四海之内咸仰朕德以下高宗知说所以教而更命之说拜稽首曰敢对扬天子之休命则傅说知高宗所以命而终成之也君奭曰在武丁时则有若甘盘则高宗尝学於甘盘而不终其业矣无逸曰旧劳於外爰暨小人作其即位爰知小人之依则遯於荒远而险阻艰难备尝之矣其所以有望於傅说者盖困而知学焉酒醴不能自发有以发之者麴糵也犹才不能自逹有待於逹之者欤羮不能自和有以和之者盐梅也犹德不能自成有待於成之者欤曰交修予罔予弃予惟克迈乃训则许之以受教而不拒也说於是乎可以语学学之道莫先於求多闻求多闻所以学古也不通於古则处经事而不得其正莅变事而不知其权亦恶能有所建立哉非特不足以建立抑将坠先王之绪而不克永久也故曰王人求多闻时惟建事学于古训乃有获事不师古以克永世匪说攸闻惟学则知道知道然後乐循礼故曰逊志学如不及犹恐失之故曰务时敏学自外至故曰厥修乃来至是则日知其所亡月无忘其所能故曰道积于厥躬不足则学有余则教故曰惟斆学半记曰教学相长此斆学半之谓也始於学终於教学不可已也故曰念终始典于学积善在身犹日长加益而人不知故曰厥德修罔觉汤之於伊尹学焉而後臣之故不劳而王然则高宗之务学可不以成汤伊尹之事为监乎则说当式克钦承以辅王之学非特克式钦承也又旁招俊乂列於庶位以成交修之志焉高宗於是乎知识所以教而更命之所以更命之者先正保衡俾厥后惟尧舜悯一夫之不获其自任以天下之重如此又其效至於佑我烈祖格於皇天则今安得有愧於是乎罔俾阿衡专美有商克绍乃辟於先王永绥民则非特说无愧於阿衡我亦无愧於先王矣是乃说所以教而欲成之之意也故曰敢对扬天子之休命窃尝论之事不可以不师古苟师古不可以不务学苟务学不可以不隆师古之贤君所以能大过人者无踰於此三言者矣且君之於臣也岂特臣之而已哉有不得而臣者则友之费惠公曰吾於顔般则友之矣王顺长息则事吾者也有不可得而友之者则事之子思曰古之人曰事之云乎岂曰友之云乎曰事者师焉而已矣经曰能自得师者王谓人莫已若者亡传曰其君贤君而有师者王其君中君而有师者霸然则固不可以无师也黄帝学於务成禹学於西王国汤学於伊尹文王学於畴子斯武王学於郭叔周威公学於甯越齐小白学於管仲魏文侯学於子夏晋献公学於祖朝燕昭王学於孙膑何必高宗古之人皆然至於功德有远近成就有大小所学有贤不贤则系乎人而已然则固不可不学也尝观尧舜之为君禹臯陶之为臣都俞吁咈共济於一堂之上宜必有甚高难行之法度不可逮及之谋谟更新一时焜燿来世不然何以得圣君贤臣之名於霄壤间哉及考书之所载不称其能作古而称其能稽古曰若稽古帝尧曰若稽古帝舜曰若稽古大禹曰若稽古臯陶君臣之间皆称稽古焉然後知虽圣帝贤臣未有不本於师古所谓学者学此也所谓教者教此者也诗曰不愆不忘率由旧章书曰无作聪明乱旧章然则事不可不师古明矣由得师以务学由务学以师古以至於建立无愧乎先王此高宗之所以为贤君者也孟子曰大有为之君必有所不召之臣欲有谋焉则就之其尊德乐道不如是不足与有为也呜呼所谓大有为之君盖不世出然而无是君则已苟有是君未有无其臣焉此殆若符契之合故曰必有所不召之臣高宗即位之初精诚感格梦赉良弼得说於傅岩置说於左右以版筑之贱位冢宰以人臣之卑处师道君任之而不疑臣居之而无畏此非有神契默会恶能臻於是哉文王之得臧丈人高宗之得傅说原其遇合盖有异於人矣宜其相得之深无所疑畏焉然说之始对高宗曰畴敢不只若王之休命者彼以臣之事责我也卒曰敢对扬天子之休命者彼以师道望我也谓之对扬则若与为敌焉有道之士处辞受之间无可苟也且当其任不辞其责有是实不辞其名孟子之於齐王且将以师道自居也而况有高宗之君乎汤之於伊尹学焉而後臣高宗之於说臣焉而後学其事虽殊然其成功一也
苕溪集卷十

[book_title]卷十一
钦定四库全书
苕溪集卷十一　　　　　宋　刘一止　撰状
与越帅议讨杭贼状
某窃闻杭州兵士闭城门夺守帅杀监司纵火大掠继闻阁下遣卒徒数辈入贼招谕晓以祸福且令出降使者再往返贼辞卑屈而未决彼自以罪大不宜遽出入窃大府子女玉帛之欲未厌於其心彼非不知吾帅治吾州如古人御军士有恩信劳来衣食之甚厚也盖势穷力屈而後降耳日者又闻阁下以为贼不足平方将发属郡之兵自将往讨絶江济师某窃疑之或曰信也或曰兵家固有先声後实此殆为先声者耶或曰阁下谋府靓深非吾徒所能料也然不然未可知也且贼夺守帅杀监司变之大者阁下受朝廷之寄当一面之重讨之宜也頋未知所以讨之之策安出耳自军律废弛吾州之兵与属郡之兵其旧存者骄肆狠悖犹杭之兵也然今日之势在彼为死士在我为骄卒彼一以当我百若新募之兵又率皆田野之人未尝阅习姑使带弓剑执旗纛以守郛郭絷犬豕而蒙以虎豹之皮一露爪足彼则咍之矣又杭起自江而济有二道曰西兴曰渔浦率皆背水未见其有异也夫两军相拒於平原敌向水我背水且不可况背水而攻人之城哉此兵家所谓危道也某愚见以谓莫若招衢婺温台等州之民居山谷间号为土豪者假以官称诱以厚赏使募枪杖手择精鋭数千选将统之取道由富阳以进并山遵陆而无背水之窘又檄浙西诸郡兵尅日俱集民出其左浙西兵出其右贼势穷迫必面缚出降藉令不如所欲在吾州固未有患也某愚陋诚重守帅之出譬如将百万钱与人博必三复投之若悉举而大投有不胜则无继矣兵家顾岂有必胜之理哉方今国威未振民卒幸乱旁近窃发者非一吾州之氓以帅为命今举一路之兵自将以往不顾其後以我之百当彼之一而又履兵家之危道诚恐非徒不足以靖乱抑有不可知者昔魏遣太子申自将攻齐过外黄外黄徐子劝太子还既而曰彼劝太子战攻欲啜汁者衆太子虽欲还不得矣伏望合下熟计而审处之无为欲啜汁之人所诖误也某越职妄议罪在不贷然今日之事非常事也辄冒昧以献无任怀惧之至
劄子
论侥幸之门不塞
某尝闻朝廷之患在侥幸之门不塞侥幸之门不塞由至公之路未开好恶以是屡移纲纪为之浸弛数十年来奸憸显行蠧弊百出职此之由所赖以救世者在大贤君子居上而力持之如其持之不力则至公之路必不开侥幸之门必不塞抑恐有以召之也其请言一二事祖宗以来人材进用非功德盛大才能超异未有遽至显要者大抵由外以及内更历既熟且须以岁月之久始见选除今也内为省郎外为监司有未历二数考者侥幸之徒殚竭日力奔走求合不复知分守之可安不曰有以召之乎入仕之初必由铨选其来久矣今也後进少年仅得一官即以参部为辱夤缘请托求为王官次则辟举往往得之求而不得其路自塞求而得之何病而不求不曰有以召之乎中外百职初无异才今朝廷之士入而不出服职在外者虽有异能显効不见召用间有召者则羣起而诋之恐其妨已进也两途既分向之乐事劝功者且化为苟简矣不曰有以召之乎亲丧而夺情从仕者盖士之所不忍而朝廷非军兴抢攘且其人才实足以当重寄者不轻为此举也异时虽迪功郎之微亦起复为州县官甚者有亲丧未絶而先期求起复今此风未尽革也特假从军之名以为出仕之地耳故士之无耻者不复安於执丧不曰有以召之乎事之可言非特此数者而已某窃谓救时之弊莫先於至公行此一言疑若不难且其事若迂缓非所当急也然而理有必至者公道行则好恶明好恶明则赏罚当赏罚当则吏各尽其能而贤者乐出为用贤者乐出为用则内治举而外侮销矣在今之日恢至公之道而力持之岂无望於大贤君子也哉然以此属相公者非特某也干冒钧严无任恐惧之至
论增立岳祠之弊
某窃惟亲民之任祖宗以来实重其选故於选人改官亲御便殿临轩閲实然後授之利害在民不敢轻也伏见近者朝廷增立主管岳庙之格又有额外特差所以矜恤流寓及久於铨曹而不得调者德已厚矣然选人未仕志在便私往往求之在今日固未有患更一再任夤缘请托荐举及格则改官亲民矣且所谓主管岳庙者名为出官实不任职亲民之任其可使未尝任职者为之乎诚恐遗患乎他日之民甚大有不得不虑也某愚意欲望朝廷详酌令吏部立格应选人自出身以来未曾历州县官终满一任者虽考第满之荐举及格并不许改官其京官出身开陞亲民资序者准此不惟有以仰副圣主忧民恻怛之意亦所以成就人才稍令更历习熟见闻他日任使有大於亲民者要自此始也
论移易县令
某伏覩绍兴五年三月二十四日指挥江南东路漕臣申请契勘本路知县内有庸懦不可倚仗之人缘别无罪犯难以按黜欲乞许於县丞及监当幕职官内诸司公共选有风力才干之人两易其任各不理违阙奉圣旨依又绍兴六年六月七日臣竂上言欲乞申敕帅守监司今後县令之庸懦不才者依法移易之此殆以在外之职号为最难且切於民之利害者莫如县令故假监司之权得以察其能否而易置之甚盛德也然某之愚见以为尚有可议者人才有能有不能事任有剧有易能者处其易不能者治其剧则称职者鲜县令之才既不多得则莫若移易而不能治剧者亦未为弃才又无罪可书遽加以庸懦不才之名则是无用於世苟蒙此羞虽易以他职其尚肯复自淬励以求称职耶自古圣贤未尝敢以通才望人特曰因任而已谓之因任则随其才之短长而审处之彼善於此可也故自元符以来立法止曰知县有繁简虽易监司察令之能否许随宜对换而不以恶名加人非特出於忠厚抑利害之实不在於此欲望朝廷更赐详酌遇有移易许止言某人长於某事宜处某职乞相对换其余依绍兴五年三月二十四日指挥庶几人人感奋以赴事功民受实德某愚陋僭言无任恐惧之至
论财用
某尝观唐史称刘晏敛不及民而用度足初未之信及考其所以致之之术大抵笼商贾之利而归之公上以供赀用故科敛不及於民且山泽之利在商贾久矣当天下太平无事时固未尝较官取之薄商贾得之厚以其利厚故奔走之而不以为劳不幸有军兴之後用度日滋将取之於民则民力有时而弊且仁君之所不忍不然又不知计之所出当是时也岂可坐视商贾获甚厚之息而不自为计耶晏之领漕事也常募善走者置递相望探报四方物价低昂虽远方不数日皆达使司食贷轻重之权悉在掌握又於诸道置知院官每旬月具白州县雨雪丰歉之状丰则贵籴歉则贱粜咸以谷易杂货供官用及於丰处卖之应民之急公务交裕其用榷盐法不但转鬻商人而已又官自运载於乏盐州县鬻之官获其利而民不乏谓之常平盐事类此者不一是以正元之间虽遭变故而国用不匮户口蕃息由朝廷能尽晏之才使得专制故其效如此某以为今日之事莫若选择近臣之通晓财利者於濒江要便处置司听其自辟官属专制国用仿晏之意远近移易贸迁有无悉从便宜勿拘之法得尽其智能庶几利入之源浸广有以佐军需而寛民力伏望朝廷详酌施行
论私贩茶盐
某窃见私贩茶盐者皆不逞之人平时贱买贵卖於乡村往往家至户到不容其不受而畏法者稍不从必怀私憾他日或败置於有司乃妄通豪民及素所雠者傥或不能为狱吏者必讽其为之盖利豪民之赴狱而有所求索也及已断罪追纳赏钱或无所出则又妄均摊於平人所至官司虽知其诈例皆容之恬不为怪重使良民被害欲乞自今後因茶盐干连无实状之人不许留禁止令知在供证其犯人果无财产可以充赏不得乱有均摊止监邻保备还所赏狱吏絶於觊望罪不及於无辜且邻保者必加互察不容其私矣伏望朝廷详酌施行
上殿劄子
臣窃惟天下之事下合人心上合天意中合大道者惟有一言曰公而已矣老子曰容乃公公乃王王乃天天乃道盖混而为一非容不能公三公之称谓其容而能公也王训大王者之称谓其公而能大也则是公不可不与王同德王不可不与天同道此天下之至理也臣窃观陛下自临御以来於天下之事未尝容心於其间大臣以为贤则进之台谏以为否则退之与政事之因革羣臣皆以为可则审察其言而罢行之可谓至公而无私契天合道者也然而身为三公不知与王公德者非一日矣已所好者与之虽愆於理而害於事者弗非也已所恶者夺之虽才有堪於用者弗取也议有当於人心者弗行也夫如是则政事安得无疵纇民安得不受其患哉惟公也故贤者愿立於王之朝而不肖者退听而革心道德所以一风俗所以同上无粃政下无幸民内治之所以举远人之所以服夫所谓公者一言而已矣见於利害能如此此其故可不审耶臣愚欲望陛下诏执政大臣谏官御史与百执事咸体上心剗除弊习宏开正路终始惟一则治道之隆三王可四五帝可六天下廓廓乎其无事矣取进止
又
臣窃惟为政之要莫切於救弊事之弊者固非一端而尤以人材为急自古人主所与共天下之治者未尝不属公卿大夫士必得真材实能列於庶位徧为吾用犹惧有阙比岁以来乃或不然举所谓材能者皆斥而去之事孰与济人才沦落莫甚斯时迄今垂二十年稿死寂寞之滨者不可胜数矣其幸而未挤於沟者於今亦无几人可胜慨叹昔人或以十年不调白首为郎尚痛恨其不遇方之斯时犹未为失其所也臣以衰晚误膺简召自揆庸虚岂有深谋秘画可以仰裨日新之政惟有振滞潦之失说愿以为陛下深诏大臣搜举向来摈斥委弃不用之士取其尤者越次拔擢必皆仰戴恩德益输忠荩於以共成治道实非小补惟陛下留神财幸取进止
苕溪集卷十一
<集部,别集类,南宋建炎至德佑,苕溪集>

[book_title]卷十二
钦定四库全书
苕溪集卷十二　　　　　　宋　刘一止　撰劄子
上殿论用君子小人之说
臣闻天下之治衆君子成之而不足一小人败之而有余何者君子虽衆其道则孤小人虽寡其势易蔓君子之忧在於天下国家小人之忧在於一身君子之於法度纪纲必欲正之故为之也难小人之於法度纪纲必欲乱之故为之也易自古圣贤之君未尝不欲近君子而远小人也小不加察而小人已至故立政之书曰继自今立政其勿以憸人其惟吉士又曰时则勿有间之所谓间之者非君子小人并进也衆君子而一小人亦足以为间而败政臣请以易之说明之夬之为卦以五阳决一隂阳为君子隂为小人故系辞曰夬决也刚决柔也君子道长小人道忧也夫以五君子决一小人不曰小人道消而曰道忧何也盖上下交而志同如泰之时然後小人之道不行若乃以五君子临一小人徒能使之忧而已矣惟其有忧则将图之无不至矣恭惟陛下躬天纵之圣懋日新之举通达古今洞照治体日者好恶既明黜陟既允矣臣犹以是为言者诚以事之几微小不加察则小人者乘间伺隙而入其害至於败政不可不惧也臣以一介之贱骤对清光谓天下事尤急於君子小人之说故首用为献伏惟留神幸察取进止
论人主不惮改为
臣窃观自古人主处非常之时建非常之业谋无遗策事靡不济者无他焉机变敏速不惮改为而已臣请以汉高帝之事言之始高帝听郦生挠楚之计封六国後且将刻印付之闻张良之说旋悟其非亟命销印羣臣劝都雒阳议既定矣闻娄敬之说即日徙都何其易改耶处非常之时建非常之业不得不如此也方今盗起中原四郊多垒军旅荐兴国用耗竭可谓处非常之时矣陛下所与羣臣早夜图维者无非安朝廷定社稷弭难销兵足国裕民之事可谓建非常之业矣然而机事之来间不容髪谋不能皆密也知其疎则改之举不能皆当也知其非则改之机变敏速正在此耳臣伏覩陛下近降诏旨以谓承中否之运不啻创业之难自非陛下既知其难聡明宏达思虑至到恶能知其难若此哉臣谓陛下既知其难则当以前古创业之君如汉高帝者为法凡羣臣论议於前陛下固当审思然知其可用则敏而行之无惮改作如是乃可以济功如其循习拘挛若可若否则虽平居闲暇且犹不可况今日之事哉伏惟留神财幸取进止
论人主力行果断
臣闻之书曰非知之艰行之惟艰又曰为治者不在多言顾力行如何耳盖自古有为之君未尝不慨然欲闻天下之言而求其利害之实也既闻之则安之乃不果於行者往往皆然此无他疑似之论有以惑之且不能自克故也恭惟陛下悯宿蠧之未除念颓纲之不振政烦民困用广财殚申诏大臣置司讲究凡不可於民而害於政者皆罢行之德意至渥也然曾未闻有所施行臣之私忧过计頋恐有以疑似之说欺陛下之听者曰苟如此将失人心矣臣故欲为陛下言之夫所谓失人心者惧刑政之苛虐赋役之猥多失百姓之心也惧好恶之不公赏罚之不明且失士君子之心也若皆无是则所失者小人之心耳失小人之心而得百姓士君子之心又何病焉臣愿陛下当今日之政宜审知其利害所当罢行者断自圣心勿贰勿疑庶几速见成效而事之委靡不振者伏惟留神幸察取进止
论尚书六曹及百司法令之弊
臣愚不自揣蒙恩擢寘台察之司伏见尚书六曹下逮百司比所用法令初无画一之论类以人吏省记便为与夺盖法令具在奸吏犹得侮之今乃一切听其省记顾欺弊何所不有欲与则陈与例欲夺则陈夺例或与或夺在於其頬其患可胜言哉陛下圣明灼见此弊尝降处分令左右司郎官以其省记之文刋定颁行然左右司职事号为最烦窃恐於此不能专一无由速得成书臣愚伏望圣慈持降睿旨改送详定一司勅令所立限刋定镂板颁降内吏部条法最为急务乞责近限先次施行庶几杜絶奸吏弄法受贿之弊天下幸甚取进止
论令监司守臣各举所知
臣窃惟在外之官赋政烦剧深察民隐莫急於县令总按羣吏风动列城莫要於监司二者不可不择明矣臣谓朝廷有选择之名无选择之实何也陛下圣德隆寛忧民深切顷降诏旨令内外侍从官各举材堪县令者二人谓县令不可不择也然臣尝得其所举之目而询求之十不得一二又除用监司率以他才有殊不晓政事者如此尚可恃以为治乎臣故曰有选择之名无选择之实也臣愚欲望出自圣断令诸路监司列郡守臣各举所知曾任县令民所便安有显効者一二人条具以闻无其人则阙之遇监司有阙者择所举之人拔而用之以示褒宠其误者坐以欺君罔上之罚天下岂有能为县令而不能为监司者乎审如此可谓两得之矣陛下垂意人材自小官识擢任用者多矣独未闻拔一循吏而骤用之此疎远之臣所以不加劝也黄霸以治郡有称入为三公今以良县令为监司不亦可乎伏惟圣慈特赐详酌施行取进止
论选择州县之吏
臣窃谓州县之官莫难於县令而治狱次之此两者盖不可不择而朝廷求所以选择之名而未得者有年於兹矣铨曹注拟按格而授初无予夺之法又员额至多虽欲选择有所不能恭惟陛下自即位以来为民择吏之诏固已屡下而司政典狱或非其人未有以仰副忧勤恻怛之意臣窃惟之伏见知温州章谊奏请於所属官吏择其能者易寘县令已蒙俞允臣谓此举诚得选择之道具要而易行惟是典狱之官未闻有以移易为请者刑宪所加非所宜忽臣愚欲望圣慈更赐详酌明降指挥今列郡通知应县令治狱之官并许以所属幕职州县令官以下选择移易各不理为违阙其请俸自有等若州郡所谓供给应移易之人听从多给如或郡守有挟私意妄加移易者听监司纠察以闻庶几吏知向方民受实德无蠧政滥刑之害取进止
乞令县丞兼治狱事
臣窃惟治狱之官号为难能责任专一俾得究心犹不能保其不为奸吏所移而况任之不专者乎县狱是也狱之初情实在於县自县而达之州虽有异同要之以县狱所鞫为祖利害不轻今所谓县令者旦朝受牒诉暮夜省案牍牒诉之多或至数百少者不下数十案牍之繁堆几溢格其间名为强敏者随事剖决不至滞淹已不可多得傥复责其余力足办狱事讯鞠得情吏不敢欺民不被害诚恐百人之中未必有一也郡之狱事则有两院治狱之官若某当追若某当讯若某当被五木率具捡以禀郡守曰可则行至县则不然令既不暇专察佐官虽名通签终以嫌疑不敢侵预其追呼讯鞠具名以禀悉出吏手故其事与州郡不同臣恭惟陛下躬好生之德视民如伤寛诏屡下未尝不以哀矜庶狱为言如此利害较然明白而人莫敢以县邑专置狱官为请者诚恐增员太多故也臣愚见以为县狱之事宜专委丞如州郡两院之官日入治狱凡追呼枷讯等事丞先以禀令然後得行其余悉如旧制则丞无侵预之嫌令有同心之助相为可否其得必多借使为丞者未必皆能其事不犹愈乎付之黠吏之手乎伏望圣慈特赐详酌施行取进止
论重监司之选
臣窃惟设官分职内外小大各有体统轻重之势失之毫厘则名已不正矣况其实乎国朝以来诸路监司之官於秩虽卑而责任则重总按一道纠察其奸而督其稽违莫敢不肃者以郡守之官其秩亦卑得相临制之道也方今舆地未复州郡数少侍从加多前日号为最小郡垒往往以处侍从而以庶官临之轻重之势於是倒置汉制部刺史秩六百石今监司是也而郡太守乃二千石故何武翟方进论之以为春秋之义用贵治贱不以卑临尊刺史位下大夫而临二千石轻重不相凖失位次之序其事类今日臣愚以为在今之日宜增重监司之任转运使副至提点刑狱并以曾任侍从官为之提举茶盐市舶等并以曾任左右司郎中以上为之庶几轻重相凖得位次之序而况轻重之柄实在朝廷以为重则重以为轻则轻而亦何常之有伏望圣慈下臣议更赐详酌施行取进止
论断罪囚
臣契勘州县凡禁勘大辟公事除深僻幽隐处行刼或谋杀外其余杀人自有一时知见之人自合一面研穷根勘务尽情实其间却有豪强有力之家杀人公事意在变易情节嘱托官司或贿承勘胥吏多以知证通说未明为由以乘差官体究而所差官亦止是一到地头呼集邻社保甲询问供折而已然因此得变易情节出入人罪又况豪右之家所居乡村宗族姻亲佃客之属常居其半宛转为奸符合供证致使失实臣愚以行下所属州县约束应今後承勘大辟公事并责令当职官先将犯人根问一时知见之人追取炤勘以验囚辞即不得辄差官体究【阙】深恐州县不得切遵依欲望圣慈特降睿旨立法施行取进止
乞令侍从台谏举县令
臣闻刺史入为三公郎官出宰百里守令之任在古甚重其体惟灼灼朝廷循袭故常漫不加择惟郡守间蒙选除外县令法拟悉归铨曹臣窃以谓近民之官县令为最岂得若此而况今日中外多故军旅荐兴安民保疆其事不一为县令者非但如前日出入阡陌劝督农桑谨期会簿书而已苟非其人为患滋大唐太宗尝诏内外五品以上举任县令者於是官得其人民无愁叹汉冯野王上书愿试守长安令宣帝奇其志然终不以与之盖遴选如此臣愚以谓莫若仿古之意令侍从台谏各举所知可充县令者若干人上之朝廷左右司置籍以备选用然後命监司守臣察县令之不职者汰之以所籍姓名随阙除授假以五品之服任满称职有进秩陞等之赏其治行尤异者不次拔擢使之歆艶则人人激昂以赴事功举当者有重赏举谬者有薄罚庶几近民之官拔十得五有以仰副陛下仁民爱物之意取进止
上殿劄子
臣窃惟陛下侧身修行克自抑畏布德行惠赖及四方自即位至今星纪一周天始悔祸夷狄革心归我舆图休兵息民既有成约中兴之功未有高焉者也然而智者於此窃有惧焉何也惧朝廷有一朝之喜而忘忧畏也而况经理之初事亦各种未易槩举若军储民食之有无可防边境之备御既不可预计而逆度亦未可悉举而并行是必知其所谓而复图之传曰廊庙之材非一木之枝帝王之功非一士之略则储蓄人才以备任用岂得不为先乎矧陛下已降数令加惠所复郡县之民将有以大慰其心蠲税相寛戍徒固理之所不免然则经费所出实在乎牧民御衆之官顾安得不择使智使愚使功使过在兹时矣臣愚欲望圣慈特除明诏令内外侍从监司守臣各举所知才堪任剧忠不辞难者不限员数咸以名闻命有司籍记之以次除用其有以瑕纇坐废与异时侥幸冒进之徒苟有才能亦在所举观其後效如有显劳随事旌擢若不改悔复为奸利则终身废之庶几人人知劝以赴事功有以助成经理之政取进止
论禁戢私酒
臣契勘禁戢私酒及贩外界酒入禁地之法率计胜鬪私罪立赏近因官吏申陈增立告赏比之绍兴法殆及数倍内有一经告赏以犯人所居舍屋什物并没官臣窃观着令有立定笞杖徒流四等罪赏量所犯大小以为重轻此不易之理也今以犯人所居舍屋什物没官不分轻重此何理哉遂致州县行法之际有所不忍名为增严其实废法臣愚见欲将造贩私酒及贩外来官酒入禁地之人如所犯正系笞杖罪只依旧法赏格追赏若罪至徒流即行舍屋什物没官指挥庶几法意人情皆得允当且使可行伏望圣慈详酌取进止
苕溪集卷十二

[book_title]卷十三
钦定四库全书
苕溪集卷十三　　　　　　宋　刘一止　撰奏状
乞宫祠状
具位臣刘某右臣辄有愚恳上干天诛臣人材凡下无可録昨蒙陛下亲擢置在台察之联臣黾勉夙宵欲图报効惟识不敏既未有所远立而福基浅薄旧有寒温脚气腹脇满急之疾至是频作齿髪寖衰不自支梧深恐虚縻廪粟上负使令伏望天慈矜怜除臣在外宫观一次稍便医药犬马之躯庶几少间他日圣恩傥未弃捐誓毕余年图报万一干冒天威臣无任激切屏营之至谨録奏闻伏候勅旨
辞免除起居郎状
具位臣刘某右臣今月某日准尚书省劄子三省同奉圣旨除臣起居郎者闻命震惊罔知所措伏念臣才智庸下自叨亲擢未有丝髪仰酧鸿造而骤加六察迁为二史近世以来罕有此例况记注之任言动是司比因时巡此典几废方陛下举修故事遴简史官宜得方正博洽之士以称兹选臣独何人乃敢冒据抑臣近缘多病尝有丐间之请尚闻俞旨更蒙超授益非所安伏望圣慈曲赐矜察追寝成命遂臣前恳庶允公议所有恩命未敢祗受谨録奏闻伏候勅旨
辞免再除起居郎状【自秘书少监再除此职】
右臣云云伏念臣赋性颛蒙受才凡下曩膺误眷擢寘近班进直螭?退居鸾省贪宠冒没忘已空疎量既过而不知悔且晚而何及间闻孤外閲岁未多拂拭使令於臣已厚傥复冒已试罔功之贵犯求多不韪之愆岂定命之当安抑公朝之难幸伏望大明委照宏造曲成察其所陈出於非伪追还成命更选异能庶使臣愚获免官谤所有恩命未敢祗受谨録奏闻伏候勅旨
辞免中书舍人状
具位臣刘某右臣今月某日三省同奉圣旨除臣中书舍人日下供职者闻命震惊罔知所措窃以中书出号令之地舍人掌文宗之官非徒取於词章抑预闻於政事职任甚重付委实难自非博极羣书通达国体言足以敷德意志虑之美文足以穷讨论润色之工则何以增焕皇猷式孚民听伏念臣素出贫贱初无艺能遭遇圣明猥叨识拔曾知恩而未报顾忍耻以自怜及此衰颓迄无裨补敢期过听俾躐近班念么麽之勿胜惧癫隮之将及矧七年於外已絶望於修门而期月之间乃再膺於异数与其悔罪於烦言啧至之後孰若投诚於成命未行之初伏望皇帝陛下隆天地育物之仁廓日月容光之照察臣愚悃匪出伪为追还涣汗之私曲遂循墙之请庶无进越以速愆尤所有恩命臣未敢祗受谨録奏闻伏候勅旨
辞免第二状
具位臣刘某右臣先具奏乞追还新授臣中书舍人恩命准尚书省劄子三省同奉圣旨不允者伏念臣人品凡庸无长可録叨冒恩宠所更既多未有丝髪之补加又年龄衰迈智识昏昩文辞窘澁鞭策不前窃惟代言之职从古所重非得一时瓌玮博洽之士未易称塞而臣自蒙复召寘在周行期月之间再叨迁擢臣独何人乃能有此又臣故有寒温重膇之疾每遇发作怔忡悸惧若有所失自度不能右论思献纳之列伏望皇帝陛下天地之量父母之慈特加矜悯察臣所陈非出伪饰追　成命除臣小郡或宫观差遣俾得安分养疾不致物议犬马之报期在异时所有新命臣未敢祗受谨録奏闻伏候勅旨
辞免兼侍讲状
具位臣刘某右臣今月某日准尚书省劄子三省同奉圣旨除臣兼侍讲者闻命震惊罔知所图伏念臣受质庸愚植学荒浅不图么麽遭遇圣明擢自稠人寘之词掖过越分量媿心腼顔俾侍经帏岂其素望仰惟陛下禀聡明睿智之性有缉熙光明之学其臣莫及疏观五帝之隆厥修乃来超视三王之懿而臣乃以固陋承乏露门自视歉然将焉称此矧臣年龄颓暮志意凋零记忆疎濶得首遗尾如令冒处宁免讥嘲伏望圣慈察臣悃愊追还成命改授能臣庶穆公议臣无任瞻天望圣激切屏营之至谨録奏闻伏候勅旨
辞免给事中状
具位臣刘某右臣今月某日准尚书省劄子三省同奉圣旨除臣给事中依旧蒹侍讲者闻命震惧不知所图伏念臣出自寒乡本无学术遭遇上圣起於闲废之中曾未淹时遂参法从代言之选从古所难臣不自量谬当其任文辞骫骳不足以追深厚之风智识疎濶不足以効讨论之益理应汰斥复玷序迁矧东台号出纳之司而给事以封驳为职处之失当有害政体则名器之重自臣而轻冒昩居之何施顔腼伏望天地之德猥赐曲成察臣忱辞追还误宠则臣有知难之义朝无虚授之讥两义俱安师言惟允所有告命未敢祗受谨録奏闻伏候勅旨
辞免秘书少监状
具位臣刘某右今月十五日准尚书省劄子三省同奉圣旨刘某除秘书少监者选抡误及恐惧靡遑伏念某人地凡下学问空疎去国七年自意此身终老岩穴敢图误恩复见收録矧中秘清华号为妙选宜得一时魁垒博洽之士为之领袖如某之陋岂堪冒居伏望钧慈特赐敷奏追寝成命除某在外宫观差遣一次庶於愚分得以稍安伏候指挥
辞免修史状
契勘秘书省修纂文字於条长贰不与止因绍兴元年七月内秘书少监程俱申请有旨令修纂日历盖缘是时朝廷复置秘馆之初未除着作别无修纂之官事出权宜本非旧制後来缘修实録因而又兼史馆职事某窃惟一朝大典事体至重如某才识甚庸不通史学加以年龄迟暮记问荒疎傥或冒昩不辞必贻姗笑上累朝廷宠任之意欲望钧慈察臣固陋许令蠲免史馆异日历职事庶安愚分某无任恳到之至
辞免除敷文阁待制状【致仕後再除】
具位臣刘某右臣今月某日准尚书省劄子三省同奉圣旨除臣敷文阁待制者闻命震惊罔知所措伏念臣性识暗陋人地卑凡叨冒以来无补丝髪中自知媿一时得谢归老山林获与田夫野老歌咏圣化不自揆度希慕前哲作为颂诗仰尘乙览冒昧进越方惧严诛敢图睿慈骤加宠灵俾参从槖天地父母恩重不赀粉骨碎身何以称塞然而次对之职位秩优隆岂臣么微所宜躐处伏望圣慈察臣諴悃追寝误恩以安愚分臣无任祈天望圣激切屏营之至谨録奏闻伏候勅旨
辞免召赴行在状【乙亥年】
具位臣刘某右奏令月某日准尚书省劄子十二月十二日三省同奉圣旨刘某可落致仕召赴行在臣闻命震惊罔知所措伏念臣才疎识陋无长可録遭遇圣明冒忝近班更践既多及兹老病纳禄里居获与斯民歌咏德化在臣之分可谓过当不图圣恩垂记疵贱猥加召命仰戴眷怜粉骨碎身不足报塞然臣行年七十有八疾病耗昏两耳重听兼曾因坠伤右腿筋挛拜跪不得於令累年难以朝见伏望圣慈察臣愚悃匪出伪为特降睿旨追寝误恩许臣依旧致仕庶安愚分所有召命不敢祗受谨録奏闻伏候勅旨
再辞免状
具位臣刘某右准尚书省劄子十二月十二日三省同奉圣旨刘某可落致仕召赴行在臣寻具奏辞免召命许臣依旧致仕续准尚书省劄子十二月十九日三省同奉圣旨不允依正降指挥疾速前来赴行在所臣恭依上件指挥即时起离湖州於令月二十五日已至国门伏念臣违去阙庭十有六年祗承台命出於望外欣跃鼓舞愿得瞻望清光不啻饥渇适臣曾因坠伤右足筋挛拜跪不得以手据地方能兴起几类僧道礼拜之状不合仪则兼不能跨马深恐有亏人臣之礼非若他疾可以自力臣不敢上欺君父伏望圣慈特赐矜察进寝误恩允臣所乞庶几不致失礼臣无任祈天恳圣激切屏营之至伏候勅旨【十二月二十五日三省同奉圣旨刘某可除敷文阁直学士依旧致仕】
辞免除敷文阁直学士恩命不允批答
勅某省所奏辞免新除敷文阁直学士恩命事具悉朕宵旰图治寤寐求贤思得耆明端方之士承顾问而赞教化以卿鸿博之学足以通古今恬退之操足以厚风俗早膺识擢备见猷为亟用召还冀闻傥论而卿再陈悃愊以疾引年朕深念乃诚闵劳以事既遂挂冠之请载陞延阁之华夫西清峻秩儒者之至荣也用以加尔不惟为尔光宠抑示朕眷怀夀俊之意毋烦逊避宜即钦承所请宜不允故兹诏示想宜知悉春寒卿比平安好遣书指不多及
苕溪集卷十三

[book_title]卷十四
钦定四库全书
苕溪集卷十四　　　　　宋　刘一止　撰奏状
举陈之渊自代状【任中书舍人日】
具位臣刘某蒙恩授前件职准令郎文侍从官授讫三日内举官一员自代者右臣伏覩左从事郎充临安府府学教授陈之渊学问淹通文辞赡蔚顷居太学试选屡优効官以来志节弥励傥见録用必有可观举以代臣实允公议谨録奏闻伏候勅旨
举吕广问徐康状【任给事中日】
具位臣刘某准尚书省劄子奉圣旨令行在侍从官各举所知二人臣恭依圣上选举到官具列於左须至奏闻者
一左宣教郎吕广问文行粹美论议高明胷有所存实有治具流寓岁久守道安贫鲜见其比者尝蒙朝廷召试馆职不报寻出补外前後历任职业甚修
一右奉议郎提举两浙西路茶盐公事徐康性行冲粹学识淹通论辨古今悉有依据虽以蒙朝廷擢为使者用建所长未究施设
右件二人实臣所知蒹采舆议傥蒙録用必有可观伏望圣慈详酌付外施行谨録奏闻伏望勅旨
应诏条具利害状
右臣伏覩今月二十七日手诏令中外侍从省台寺监执事官监司守令等名实已见的确利害凡可以省费裕国强兵息民者条具以闻仍已诏大臣置司修政有言闻达悉付讲求有以见陛下焦劳图治宵旰靡遑仰师周宣所以内修政事外攘夷狄之意以惠天下甚盛德也然臣谓修政之举置司而讲求之宜也何宜闻而久未闻耶昔梅福以南昌尉上书乞假报传主行在所条对急政四方之士固愿効其所闻以为所不当缓如福者多矣及今始求之岂亦所谓急政者乎方今中原版荡九庙播迁外忧猾夏之远夷内有弄兵之羣寇而又僭伪窃国之人反侧自疑日夜谋我言政之急未有如今日者陛下诏臣等以省费裕国强兵息民之事固议者所当急久矣然事不素讲而求之於一朝夕之间所谓足国裕民者诚不知其方欲足国则民不裕欲裕民则国不足一旦用度有阙郡县吏不过隂取於民以应公上之须陛下亦莫得而知之也所谓省费强兵之事亦然欲省费则兵不益欲益兵则费不省加又有乌合招来之寇存之则縻费廪食不足恃以为强汰之则无所归日覆出为恶议者处此诚知其难也今日欲为陛下论之而不知所当先则为不知言陛下问修政於羣臣而不先期所自为则为不知政今日之事在陛下躬行者顾莫先於省费非谓天下之费必待陛下而省也以为不如是则不足以感人心而示好恶政之本不立也臣愚不肖待罪台属於兹有日矣窃闻陛下小心如成康俭德如文景笃好书传踰於声色尚方服用简朴无华与士庶之家等搢绅交叹以为圣虑宏远不以一日奢靡快意为乐也然迩来议者颇谓岁取左藏库金帛之数不减全盛时有司告病缙绅惑焉岂陛下俭於一躬而赐予或未节耶且左右亲近之人至无厌也不以礼法抑之将何时而已仁宗皇帝尝语侍臣曰左藏库月供钱千二百缗此周王所谓供王之好用朕宫中无所费其令罢之当是时左右亲近之人非不多也然而无所觊觎者知不可也又况其间畏义知耻与上同休戚者虽予之将辞焉其不然者皆贪得无厌不与上同休戚者也又何恤焉且陛下厚於及人而以身当天下之谤其无乃自为谋者疎邪臣愿少抑赐予之费与所谓杂色供奉冗食无用之人稍镌减之示好恶於天下则修政之本已立其事为之末乃可议耳夫修政之日无微而不当举议将次第而行之莫若诏监司郡守县令各至所部询问父老讲求一方之利害若曰孰利未兴孰害未除孰民田有遗垦孰为知兵孰材武可用孰土豪可任使其当山川控扼沿河濒海之地则曰某地可守某地可战某地可为寨栅庐舍某处可以积粟漕运各以方略来上然後以其说深考而熟计之度其可者行焉间遣近臣巡按某地而核其实以为之赏罚黜陟则事无有不得其要领者今未尝目见耳闻而独使之泛然论天下之利害其有益於施行者无几耳赵充国号为通知四夷事者且曰百闻不如一见臣愿驰至金城图上方略况余人哉乃若裕国省费强兵息民见於事为者则臣谓莫若求之民兵盖四者一事而已古者兵民为一故兵不可胜用而国不知费赵一国耳长平之战四十万人死其后亦不闻无兵秦男子十五以上悉驱之从军则是民即兵也比年以来为民兵之说献於上者多矣卒莫之行巡社之法既行而旋罢岂朝廷难之以为扰民耶是计之未熟而行之不得其要者也若臣之说则异於是陛下即行之不过下半纸檄以颁郡县郡县承天子诏旨而告之民民则乐从之矣初无有甚难盖其说曰不募不籍不教不易其名不夺其业不系縻於官不程督以吏如是故民不扰而乐从凡县镇乡社之民通使为之不欲者勿强并习兵器若弓弩戈矛枪挺刀牌等随其所习以今所谓保正长者总之晓以利害使各保其田桑庐舍境内有寇悉听捕逐其获寇之赏则有常格见於着令若遇大盗并力杀获则闻於朝称其事而旌赏之如効用之法其平居讲习精於武艺者听保正长推举不以多少闻於州郡州郡按试之如所举者为之旌别蠲其身丁及三犯杖听赎彼固知保田桑庐舍之利而又有意外旌赏之宠无所系縻无所程督亦谁惮而不为哉今夫羣天下之士而试之有司次第荐送而官使之彼诚利於得官也挟策覔举虽终老而不悔曷尝募之使为科举籍之使不得脱耶使民习兵无以异此为农为商不易其名不夺其业且将因询暇时啸其朋俦自相讲习梃者击戈矛者刺弓弩者驰射彼归而求之有余师又何必驱而教之为哉且山谷强悍之民初未尝敎也而艺絶官军者所至多有如曰必驱而教之使知坐作进退是犹博士先生缓带徐步升堂巍坐而谈经坐诸生堂上击鼓而进退之以为文物表仪化民成俗可也所谓学者岂真有待於是乎孔子曰不敎民战是谓弃之而臣乃以乡社之兵为不必教者非兵无事於教也以其势与官军不同非仰食公上者之所系至衆一或扰之将不乐从藉令习业不精假之岁月所得十一不巳多乎呜呼兵之弊甚矣其患有不可胜言者在祖宗之时平居无事则竭天下之力以养兵在今日国势阽危则竭天下之力以养乱今臣之说虽未能销患於赫赫之际而能为陛下销患於冥冥之中虽未能足国裕民於一朝夕之间而能为陛下足国裕民於三岁之後且为久远无穷之利若以三岁之後无救目前用置不讲则是其弊终不可救也愿陛下下臣章杂议若以为可则立为赏功劝劳之典参酌旧所着令损益而施行之此臣所不能知也或曰臣之说朝廷非不闻也不果行者惧民之知兵且为乱也臣曰不然强悍之民崛起山谷十百为羣轻犯县镇居民无远近多寡望风奔走与异时敌人所至率以一步卒聨十百人而驱之拱手屈膝以受箠击莫敢与抗者非不顾其生也诚未尝闻鬭战击刺之事耳仅有一能者则荷戈持挺出当之矣此臣所耳闻而目见者也借令一乡社之民自起为盗则有他乡之兵制之一县镇之民为盗则有他县镇之兵制之矧未必皆然即臣之念至熟悉矣虽然臣窃观陛下诏大臣说宫属置司讲论以修政为名诚美矣顾所以称是名者宜何如哉使一国之政如一家之政小大快心上下告语毕精穷思推忠尽诚罔有嫌隙不顾望陛下风旨不迎合大臣论议惓惓焉闵闵焉惟恐一事之有遗策一物之有遁情则庶几焉臻於有成可日月冀也如其好是美名而不克充其实且聚讼交訾若筑室于道谋则非独不可以日月冀抑论议有不出於至公者矣元丰余例之举崇宁讲议之名事出权臣弊政充塞贻天下患害至今未艾也愿陛下察焉臣愚无知识姑陈其槩以塞圣问伏惟留神幸察
转对奏状【绍兴乙未】
具位臣刘某准御史台牒五月一日视朝论当传对今具已见须知奏闻者右臣窃惟义仓之法论始於隋增广於唐而国朝因焉其意若曰古者三年耕必有一年之蓄九年耕必有三年之蓄国无三年之蓄则国非其国矣当其丰登粒米狼戾俾输其余以备凶荒未为过举不幸有金穰水毁木饥火旱之变则用其私蓄固足以赈之社仓是也隋开皇间长孙平请令诸州百姓劝课因社共立义仓收获之日各出粟麦藏焉社司职长检校多少岁或不登则发以赈之然立法犹未备也至唐贞观间戴胄请自王公以下爰及衆庶计所垦田稼穑亩顷每至秋熟以理劝课尽令出粟各於所在为立义仓国朝乾德间天子哀岁之不登而仓吏不以时出与民於是着发粟之制使不待诏令其後病吏之烦扰而民罹转输之困又罢之至仁宗皇帝始复旧制民到於今赖焉然而推行之意有未尽合於古者岂得不论且所谓义仓者取粟於民还以赈之固不可以不均今也置仓入粟正在州郡岁饥散给而山泽僻远之民往往不沾其利其力能赴州就食者盖亦鲜少而况所得不足偿劳流离颠沛有不可胜言者此岂社仓之本意哉恭惟陛下天慈广覆一视同仁凡政事系赤子之利害者见於诏令丁宁熟复靡有不至而奉法之吏因习故常惮於改为使上之德泽不克下究臣窃惜之臣愚以谓义仓之粟当於本县乡村多置仓窖自始入粟以及散给悉在其间大县七八处小县三四处远近分布俾适厥中若未有仓窖则寄寺观或大姓之家县令总其凡以时检校遇饥馑时丞簿尉等分行乡村计口给历次第支散旬一周之庶几僻处之民均受其赐不复弃家流转道路此利害之较然者也伏望圣慈下臣议更赐详酌傥以为可断而行之不胜厚幸谨録奏闻谨奏
苕溪集卷十四
<集部,别集类,南宋建炎至德佑,苕溪集>

[book_title]卷十五
钦定四库全书
苕溪集卷十五　　　　　宋　刘一止　撰
故事
汉武帝向儒术丞相窦婴太尉田蚡亦俱好儒术推毂赵绾为御史大夫绾荐其师申公天子使使束帛加璧安车驷马以迎申公既至天子问治乱之事申公年八十余对曰为治者不在多言顾力行如何耳是时天子方好文辞见申公对默然然已招致即以为太中大夫舍鲁邸命议明堂事
臣尝谓申公之言天下之至言也自古好治之君未尝不慷慨思见天下之贤士求天下之议论次第而施行之已而利害之实旣了了於胷中则忍而不能决见利不克兴知害不克除谈有余而实不足者往往皆然中庸曰好学近乎知力行近乎仁武帝之初盖未辨知此也故於申公之对有惑焉其後罢黜百家表章六经制礼乐易服色典章文物灿然大备意有所在皆力行之不见甚难安知非申公之言有以发之欤使其所行不改文景之恭俭向专在於爱民利物之间则後世必以为贤哲不世出之君矣然武帝席文景极治之後於天下之事尚谓犹不可不力行如此况多难之时乎臣故曰申公之言天下之至言也
魏文侯与士大夫坐问曰寡人何如君也羣臣皆曰君仁君也次之翟璜曰君非仁君也曰子何以言之对曰君伐中山不以封君之弟而以封君之长子以此知君之非仁君也文侯怒而逐翟璜璜起而出次至任座文侯问寡人何如君也任座对曰君仁君也曰子何以言之对曰臣闻其君仁者其臣直向翟璜之言直是以知君仁也文侯曰善召翟璜入拜为大卿
臣观翟璜之谏近乎直任座之谏近乎讽讽谏为上直谏次之何也二子之谏同出於忠也任座能正其逐谏臣之过而翟璜不能救其封子之失是直不如讽明矣然则翟璜知直之可为而为之欤抑知其不可为而故为之欤曰如其不可为而故为之有恃者也然则何恃也曰恃同列之有君子也使同列有非君子者交鬭其间鬼神勿助之翟璜之祸岂特见逐而已哉然则任座谓文侯为仁君其出於诚耶其不出於诚苟以救其过耶曰是恶言也事君者可不以诚乎哉君子之谏其君量而後入不入而後量所谓任座者固恃其君之能改过而翟璜亦知其终见容也特先发後继势有不同而已然则如文侯者安得不谓之仁君乎呜呼同列而无君子不可以立人之朝矣何独翟璜古之人皆然要之朝多君子不问而知其君之为仁君矣
魏武侯谋事而当羣臣莫能逮朝而有喜色吴起进曰今者有以楚庄王之语闻者乎武侯曰未也庄王之语奈何起曰庄王谋事而当羣臣莫敢逮朝而有忧色申公巫臣曰君朝而有忧色何也庄王曰吾闻之诸侯自择师者王自择友者霸是已而羣臣莫之若者亡今以不谷之不肖而议於朝羣臣莫敢逮吾国其几於亡矣是以有忧色庄王之所以忧而君独有喜色何也武侯逡巡而谢曰天使夫子振寡人之过也
臣尝谓人主之忧莫大乎国无谋臣苟无谋臣不可以为国矣故有为之君不以独智先物为能而以衆智不足为忧惧事变之鼎来而谋不胜应也今羣臣之谋反不逮君谓之无谋臣可也楚庄王之所忧而魏武侯乃以为喜是何见之相戾耶晁错谓五霸不及其臣故属之以国任之以事使其臣之谋乃不逮君则臣知其不能霸矣汉高帝尝曰运筹帷幄之中决胜千里之外吾不如子房盖不以不如为耻此其所以能兼衆智屈羣策而成大功也书曰能自得师者王谓人莫已若者亡谓人莫已若者好自矜大而已然犹惧焉况其臣真莫及之将谁与谋臣故以国无谋臣为人主之大忧也
魏文侯谓李克曰先生尝有言曰家贫思良妻国乱思良相今所相非成则璜二子何如对曰卑不谋尊疎不谋戚臣在阙门之外不敢当命文侯曰先生临事勿让克曰君勿察故也居视其所亲富视其所与达视其所举穷视其所不为贫视其所不取五者足以定之矣何待克哉文侯曰先生就舍吾之相定矣
臣尝闻前修之言以谓知人无法臣心疑之夫知人尧之所难也故皋陶为舜陈九德之事曰寛而栗柔而立愿而恭乱而敬扰而毅直而温简而亷刚而塞强而义此知人之诀也而谓之无可乎及求之孔孟之书而得其说者有二曰视其所以观其所由察其所安人焉廋哉一也听其言也观其眸子人焉廋哉二也然後知是道也不可以言可言者其迹
而已至於晓然独得於心者岂言之所能尽哉谓之所以也所由也所安也与夫言辞眸子之间不知何者为是何者为非何者为君子何者为小人皆未尝言其状而大佞似圣大智似愚亦未易以此辞辨察则知人之难也虽圣人不敢易言之然则知人之道非内明而无所蔽惑又恶能晓然独得於心哉惟明也一见而得之眉睫之间为有余如其不然则终日与之言而不知其人之心由是论之所谓知人者谓之无法可也皋陶之陈九德特言其所可言者与其成德之事而已其不可言者不在是焉魏文侯谋相而未定也问诸李克克以居视其所亲富视其所与达视其所举穷视其所不为贫视其所不取五者足以定之文侯之意遂决其故何哉公子成与翟璜皆贤也文侯固知之深矣其得於所亲所与所举之间岂一日之积哉不然不如是之决也臣独喜李克之言诚有助於後世知人之道虽所谓独得於心者不在於是而於吾圣人之说亦无所戾云
楚庄王问於孙叔敖曰寡人未得所以为国是也孙叔敖曰国之有是衆非之所恶也臣恐王之不能定也王曰不定独在君乎亦在臣乎孙叔敖曰国君骄士曰士非吾无由贵富士骄君曰国非士无由安强人君或至失国而不悟士或至饥寒而不进君臣不合国是无由定矣夏桀商纣不定国是而以合其取舍者为是以不合其取舍者为非故致亡而不知庄王曰善哉愿相国与诸侯士大夫共定国是寡人岂敢以祸国骄士民哉臣窃惟国是之说不闻於尧舜三代之时庄王之问叔敖之对不知何自而言其无乃为奸人之资乎天下之士一是一非宁有定哉君子之所是小人以为非小人之所是君子以为非虽一物之是非有不能定况於国乎君人者知任贤而已任贤勿贰去邪勿疑君子进为小人退听羣枉之门塞衆正之路开君不以已之取舍病民臣不以巳之爱憎罔上如天地四时之化未尝有心如是而天下不治者未之有也又乌取国是之名也哉如其反是所谓小人者亦将立国是之名【阙】　天下刼持其君使必从之贼害善良植其徒党而天下日趋於乱桀纣之主以合其取舍者为是以不合其取舍者为非则是私欲已胜无所适从尚何国是之有而叔敖乃曰由不定国是而亡岂不陋哉呜呼名不可妄立也审矣名一立必有挟斯名以为奸如前所云者臣故曰其无乃为奸人之资乎
李道裕於贞观末为将作匠有告张亮反者诏百官皆言亮当诛独道裕谓反形未具帝怒不暇省斩之岁余刑部侍郎阙宰相屡进不可帝曰朕得之矣是尝议张亮反者朕时虽不从今尚悔之遂命道裕
臣窃谓臣受知於君不以一时遇合为难而以知其心之所存为不易太宗之於道裕也始弃其言卒乃用之岂以畴昔之事为过而悔之欤曰不然太宗愿治之主也其措心积虑未尝不在於天下国家虽一事之疑必悔之况其平时钦恤用刑每决死罪必三覆五奏而後定意太宗之断未必为疎而追悔不忘若是者岂恤刑之心诚有合耶呜呼人主未尝无愿治之志然而不克有济者诚不至而已矣苟出於诚则反覆念虑浸久而不忘惟其当而後已故於听用之际有合於其心者虽弃之於前而收之於後不以自慊也若德宗之於陆贽则不然当危难时惟贽言是听天下既定乃追仇尽言怫然以谗悻逐犹弃梗焉以此一事足以观人主之用心矣何必多耶
苕溪集卷十五

[book_title]卷十六
钦定四库全书
苕溪集卷十六　　　　　宋　刘一止　撰书
见经制使书
迪功郎监秀州在城都酒务刘某谨再拜上书经制龙学阁下某尝谓天之生才地之生材一也不中道夭于斧斤未有不堪於用者非必邓林数寻之栝栢千尺之豫章然後为材凡可以为杗为栋为欂栌侏儒者皆材也夫才亦然不中道夭于聋盲跛蹇则亦思有无用於世者哉然其命则寄於匠氏所谓匠氏者以规矩为方圆以绳墨为曲直定规矩绳墨於器量大小长短而用之无废材者天下之良工巧匠也以道义为规矩以行艺为绳墨量大小长短而用之无废材者天下之宗工大匠也然则材与才者皆不可无所归矣虽不可无所归亦不可不审其所归何者力之所任质之所处有衡纵燥湿之殊宜纵而衡任之宜燥而湿处之则所任所处皆不得久焉物固有不幸失其所者此其所以为寄命於匠氏则非特匠氏择材也材固有择匠氏之理矣虽然何世而无才何地而不生材其轮囷?奇弃委於道傍稿死於岩而不见録用者盖十五也幸见用则听其所为而已又恶能有择於其间哉是不然天下无真匠师则已使诚有之亦无恶於物之择已也至於有择焉而不见録则抑有命焉窃惟阁下受真主之知当数路之寄器使职官黜陟能否居宰相之功半於兹再岁矣进则成规退则成矩若与人而为谋左以画方右以画圆盖以心而为匠凡其人之才所谓大小长短孰处孰任未有能以形逃者阁下之规矩绳墨诚先定於心也今有人焉读圣贤之书求为古人之事气盖甚笃淟涊学校周旋二纪而始得寸禄行年四十有五矣其所事则糟浆麴蘖瓮盎薪米之间铢争而龠计自旦暮与屠沽小人为敌雠虽食其食不敢忘其事然非其性之所能则谓失其所矣昔者强令者惫昔者腴今者瘠岂端使然哉呜呼其亦可怜也已某窃自思念生长於世幸未至聋盲跛蹇而其心事曲折粗能禆大贤君子之忽忽忘者今遇匠师而不能自窜於规矩绳墨之间尚安往而可某虽小物盖知审所择矣独未知阁下能无恶於物之择已且哀其情而受之否耶若其大小长短与所处所任则某不能知也知归焉而已矣至於求归焉而不得则是真有命焉某也敢不知命干冒台严不胜悚惧之至不宣
上执政书
从政郎新差充越州州学教授刘某再拜上书尚书右丞阁下某尝谓遇合之难古今所同非直其得之难也得其心之所趋乡而归焉者为尤难何者宰相大臣以进贤退不肖为职事之求归焉者也然有其实者辞其名崇其名者或忘其实故士有幸不幸其幸焉者得其归又得其心之所趋乡而不流於非义其不幸则反是昔公孙丞相号为好士起客馆开东阁以收贤俊而曾不知所收者何士当是时如主父偃辈宜在翘材之列矣顾弃不取又譛杀之迁董仲舒胶西皆丞相力然则丞相所收其无乃宾客故人而已耶若夫收贤则未也偃不见收於丞相而卫将军乃荐之且卫将军何为者而能知偃耶偃之遇丞相而从将军固不系幸不幸要非求用之本心焉耳柳宗元刘禹锡一时之杰而附离匪人以进在清议所不容然当是时丞相如杜佑盖尝延集士类制通典而二子乃不在顾盼中何也呜呼士之抱负志业而不见试用假人之力以推挽之其有甚於焚溺者之求拯也不幸不为当世显人所録用则往往汨丧亷耻为不义之归身负恶名若腹心之抱痈疽首领之婴木索呜呼亦岂其初心然哉故曰得其心之所趋乡而归焉者为尤难某为太学生逾二十年仰阁下道德读其书与窃听其论议非一日矣盖自昔者以古人之事望阁下独愚不肖无以自奋发而取知当世大君子之门今老矣犹喋喋然动其心亦何为哉朅来京师问诸贤缙绅皆曰天下利疚人才陞黜赖阁下与一二公力持风裁尽锯弊习且闵闵焉有忧国爱民之心士之欲伸其说而求其归者莫先焉盖闻之审矣於是叹阁下真能为古人之事而不负其所学者也士归焉而得其所趋乡者也有其实而辞其名者也某虽愚且老亦恶能无意於斯时哉惟阁下稍进之赐之坐语顾心事曲折岂无以禆执事万一者谨并録旧所为诗若干首藉手以见惟是逆旅手自缮写不能谨好辱赐览观幸甚不宣
寄提刑卢察院书
吴兴进士刘某再拜上书提刑察院阁下某闻天下之物不可以私求非不可求也求之实难岂其物之理然哉抑造物者不与其私也而隂夺之是何言也某无似生长於世三十有九年矣自少小读书求为古人之事业盖甚笃齿浸长身名不列於搢绅而学为科举之文与韦布士羣试有司决是非於蒙昧之中亦幸其有得亦可谓求之公矣然名六上於春官一宾兴於学校卒不得志乃退而思之凡某所谓科举之文率不量力务为表表异衆者为诡窃声称之计抑私也造物者弗与也又何怪乎不得其求也哉於是始作而叹曰物之不可以私取果如是乎今则已矣不复有求於世矣然宿习余气有不可远遣者独惓惓於言辞文字之间而求其嗜好之合者而折衷焉譬诸草木吾之臭味也则往而求之以益其所未闻信其所已得且将乐此以终其身富贵声名之慕不存焉然则某之所求亦可谓易与也怀此以行於世既有年於兹闾巷之士其穷似已可得而友者固少而先达富贵某之愿慕而请事者又无阶而进焉则又退而思之我之於人不求於天下之同而求於嗜好之独抑私也造物者弗与也又何怪乎不得其求也哉虽然某之自疑若此观今天下之士驰骋衒鬻达於观而敏於望者小足以钓声名大足以致爵位身名泰然意气横出视造物者如可自措气使其定计岂尽出於公耶而某之区区乃独私於言语文字之间与彼之所争不同辙也造物者又夺之不已甚乎是以忘其所自疑而不知止焉某故岁闻诸士大夫东浙有隽人曰毛曰冯与执事而三异时获识二公於京师独不得一望执事之数窃以为恨而得二其文於科举固已超絶时辈足以信其所闻然犹未也去岁客虽旬又得执事一二诗文於宗族兄弟间一读心醉不自知神忽忽而若驰足踆踆而欲进也未几闻执事以御史出领外台某窃自计倘得以私愿请於门下是天假其便也日者执事按临敝邑又属有负薪之疾不得造前益自怅恨然某之愿慕求进若不及者诚觊执事察其私而辱教之进其未能信其所疑而归之於道然执事以文章道义公天下至则受之又何私之有哉而某之私则在是不识傥与之进乎如其不然是造物者真夺之矣不复望矣故先以是说卜焉庶几执事他日不以其无谓而来也不宣
见谏垣书
吴兴进士刘某再拜上书谏议阁下某尝谓天下之事以为重则踰於泰山以为轻则等於鸿毛其重轻初无常也重外者轻内重内者轻外彼重则此轻此重则彼轻曾不知所谓真重轻者果安在哉老庄氏之说则以身为内以物为外清净寡欲不与事接视身之逐物犹以隋侯之珠弹千仭之雀其轻外而重内也如此而孔孟之说或以杀身而成仁舍生而取义审如是是身未必重也嗟乎此【阙】理者初若易定而怵於利害之间则其相去悬絶虽泰山鸿毛不足以喻此世之人所以每犹豫而不能自决又况富贵爵赏之忻於前死生祸福之惧於後其不颠倒迷谬者几希此无他处之不素故也宋人得玉献诸子罕且曰以示玉人玉人以为宝也故敢献之子罕曰尔以玉为宝我以不贪为宝若以与我皆丧宝也不若人有其宝夫玉之为宝不待告而明矣而子罕谢以不贪是真以不贪之宝为重於玉故判之於立谈之顷而无所惑焉由此论之则古圣贤之於重轻固先有以处之矣夫又安肯以苟异乎衆为心哉以其有重於此也虽杀身可也舍生可也况於玉乎非独孔孟子罕也古之人皆然如其遗物离人退而从老庄氏之说则已苟有心於天下未有不出於是者矣某尝以是观人而有及於阁下惟阁下之道其精深奥妙固不可得而窥测然前日所说施着见之迹则夫人而知之也某私以为真有得於我孔孟之说故用事是以求质焉傥某之说诚有合於阁下之道则进而语其余可也哀其诚而诱之使信於其说可也若城府深阻秘而勿示则非古圣贤之道亦非所望於阁下不宣
见国信侍郎书
迪功郎监秀州左城都酒务刘某再拜上书国信侍郎阁下某观之士之怀才抱艺而不见试用犹病痒者而钳其肘假人之爬搔以为快至其甚者若心腹之有隐痛非但假人以为快而已将旦暮大其声而疾呼且祈人之哀已也以韩子之贤宜为一世所归重方且自荐於时宰至於再上书而不通三及门而不报其说以谓古之士重於自进者以其於周不可则去之於鲁於鲁不可则去之於齐於齐不可则去之宋之郑之秦之楚今天下一君四海一国舍乎此则夷狄矣去父母之邦矣呜呼其辞亦可谓切矣某尝哂之所谓士者读古人之书行古人之道用则进不用则退用固可喜不用何伤虽天下一君四海一国非若战国之士可以出彼而入此然为天子
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 10:29:24-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>