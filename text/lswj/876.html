<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="提要,卷一,卷二,卷三,卷四,卷五,卷六,卷七,卷八,渔墅类稿全文在线阅读,渔墅类稿全文在线下载,大玄古籍书库">
<meta name="description" content="宋代诗文别集。8卷。陈元晋著。全书以政论文为主。《四库全书总目》称:“元晋嗜学好义,为德于乡人者甚多,历官所至,俱著政绩。今观集中,如《乞差甲首科札子》,极论当时赋役之弊。其于南宋废弛聚讼之象,指陈痛切,可谓深中膏肓。文多愤世嫉俗之言,则知其生平必伉直不谐于时者。”诗如其文,风格朴实,多有同情民间疾苦的作品。如《田家谣》:“长年饭不足,背裂赤日中。忍饥不肯懒,辛苦求年丰。”又如《田间》:“高田拍拍水连塍,早稻将齐晚稻深。闭粜人家争发贷,丰年也有债相寻。”有《四库全书》本。_渔墅类稿_全文在线阅读_渔墅类稿_全文在线下载_大玄古籍书库">
<title>渔墅类稿_陈元晋_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">渔墅类稿</span> <br/>
          作者： <span class="inputVal" id="bkauthor">陈元晋</span> <br/>
          朝代： <span class="inputVal" id="bkdate">宋代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">类书文集,诗文集,完结</span> <br/>
          字数： <span class="inputVal" id="bknum">[book_length]44146</span> <br/>
          说明： <span class="inputVal" id="bkdec">宋代诗文别集。8卷。陈元晋著。全书以政论文为主。《四库全书总目》称:“元晋嗜学好义,为德于乡人者甚多,历官所至,俱著政绩。今观集中,如《乞差甲首科札子》,极论当时赋役之弊。其于南宋废弛聚讼之象,指陈痛切,可谓深中膏肓。文多愤世嫉俗之言,则知其生平必伉直不谐于时者。”诗如其文,风格朴实,多有同情民间疾苦的作品。如《田家谣》:“长年饭不足,背裂赤日中。忍饥不肯懒,辛苦求年丰。”又如《田间》:“高田拍拍水连塍,早稻将齐晚稻深。闭粜人家争发贷,丰年也有债相寻。”有《四库全书》本。</span> <br/>
          封面： <span class="inputVal" id="bkimg">Z_19065.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]渔墅类稿
[book_author]陈元晋
[book_date]宋代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]类书文集,诗文集,完结
[book_length]44146
[book_dec]宋代诗文别集。8卷。陈元晋著。全书以政论文为主。《四库全书总目》称:“元晋嗜学好义,为德于乡人者甚多,历官所至,俱著政绩。今观集中,如《乞差甲首科札子》,极论当时赋役之弊。其于南宋废弛聚讼之象,指陈痛切,可谓深中膏肓。文多愤世嫉俗之言,则知其生平必伉直不谐于时者。”诗如其文,风格朴实,多有同情民间疾苦的作品。如《田家谣》:“长年饭不足,背裂赤日中。忍饥不肯懒,辛苦求年丰。”又如《田间》:“高田拍拍水连塍,早稻将齐晚稻深。闭粜人家争发贷,丰年也有债相寻。”有《四库全书》本。
[book_img]Z_19065.jpg


[book_title]提要
钦定四库全书　　　　　集部四
提要
渔墅类稿八卷　　　　别集类三【宋】
【臣】等谨案渔墅类稿八卷宋陈元晋撰元晋宋史无传惟江西通志载其字明父崇仁人登嘉定四年进士初授雩都尉迁知福州融州累官邕管安抚使尝建渔墅书院因以名集然考赵汸东山存稿有虞集行状称集之祖解组过临川寓公陈元晋之夫人为其女弟因迎以归则元晋亦蜀人侨居崇仁通志尚考之未详也焦竑经籍志载有元晋渔墅类稿十卷诸家悉不着録今检永乐大典中尚存杂文八十余首各体诗一百一十余首谨以类编缉厘为八卷江西志称元晋嗜学好义为德于乡人者甚多历官所至俱着政绩今观集中如乞差甲首催科劄子则极论当时赋役之弊上曾知院书则力陈上流防江之策且谓天下非事功难立之为忧而人心不睦之可畏又谓边遽戒严则号召郡国不教之卒坐糜粟于长江以南谓之防江警报远则散遣解弛又复置之度外自开禧以来同一痼病其于南宋废弛聚讼之象指陈痛切可谓深中膏肓又上魏了翁启有云善类之势不振付之乍佞乍贤正论之脉仅存听其自鸣自息以奔趋为捷径以软熟为圆机习成脂韦病入骨髓皆愤世嫉俗之言则知其生平必以伉直不谐于时者读其遗文犹可以见其人也乾隆四十六年九月恭校上
总纂官【臣】纪昀【臣】陆锡熊【臣】孙士毅
总　校　官
【臣】陆费墀

[book_title]卷一
钦定四库全书
渔墅类稿卷一　　　　　宋　陈元晋　撰
劄子
乞差甲首催科劄子
臣窃观江西差役之弊中产之家以户长破家者相踵盖里正号为大役而易户长号为小役而难名大而实易则以盗贼烟火之事不常有名小而实难则以催科督廹之扰顷刻不得免也易者任之大家难者任之中产甚者狭乡之中有不赢百钱之税而应充者有不满两三年而再及者其人丁少则耕殖荒于犇命之勤其气势轻则追呼不能以令豪强之族展限代输费用亡艺比较笞箠怨嗟流闻盖执役既毕其资产亦与之俱罄矣不急捄之更十数年氷消火燎岂复有可全之下户哉臣愚尝思所以捄之之术惟曩者浙东提举袁说友已行之策有当推行于江之西者其法攅聚一乡之税数上者二十户下者三十户随输送之相等居止之附近以类相从各为一籍分为甲首责以拘催若其本名合输之数如限纳足则从甲而乙递相授受至籍尾而止其承籍之家惟恐舍去之不亟则必以时输纳故期限易了而胥吏无所诛求赋租易集而官府免于比较无争役之讼无执役之扰官民两便未有易此臣愚欲望睿慈降付都省参详行下江西提举司照臣所请施行若其委蛇曲折窒民奸求民便者俾之从长剂量第向来浙东不无小弊则以逃亡死絶产去税存之户无所追索官司不为从实销豁一例籍之人不免代输胥吏常以此为邀赂之地合委监司检察若有此等许令越诉官吏并以违制论惩一足以戒百矣是法苟行一道中产之民得以生长如天之仁实非小惠
乞换雩都武尉劄子
县之有尉与令等故初授而铨量终更而批书视丞簿为加详盖一县狱讼之大者争讼则有定验盗贼则有追捕杀伤则有检证皆倚辨于尉惟是赣之诸邑讼事尤繁故尉之职尤不容以轻授其间十县有二员并置文尉者赣县瑞金会昌是也有一文一武者宁都兴国是也独员文尉者石城信丰龙南安远是也雩都号壮县民顽地广争讼盗贼杀伤之事视他邑数倍乃独置一尉又以注右选之士近考数任来尉雩都者多出于军班之内与武人之门荫往往于远方民情利病全不谙晓一切受成吏手谨书纸尾而已甚者不识姓字托书判于他人唯知恃麄豪以虐使其下肆掊扰以求厌其欲邑之滞讼不得而决逋寇不得而获寃狱不得而直往往繇此欲乞睿慈将雩都县尉窠缺检照守臣费所请抚州乐安县体例改作员缺注授选人却于见任县尉某人改本等差遣庶几邑尉得一文臣恊赞邑事狱讼不至失平实为荒远之幸
代奏事劄子
臣一违轩陛两玷麾符积媿素餐蔑闻报効蒙恩奏事再觐清光日夜以思惟当罄竭千一之愚庶几补报涓埃之末敢冒昧以所闻为陛下言之臣闻人心者事功之地也故天下非事功难立之为忧而人心不睦之为可畏苟其睦也虽艰难多事之际而无小无大气势聨合自无支吾不及之患否则虽处安平无事之际而或前或却意向乖张已有龃龉难安之形周盛时有昆夷玁狁之侵而恃以为攘却之本者今天保以上之诗是也夷考其诗乃皆咏写其君臣和乐之情而曾不及兵戎守备之事盖情意之浃洽血脉之流通则始之图揆终之酬酢内外上下如手足心膂之运不相期而相应顾何事之不可为哉故晋不失备而加以睦识者知其能以国霸夫差善用其民子西不以为患而惟患二三子之不相睦天下犹一家也亦安有一家之内人自为谋心各有主彼此之不相能而能御隣里之窥觎杜盗贼之侵凌者耶夫议论一于上而後下之所视以趋向者定心力恊于内而後外之所以扞御者坚窃迹近事任事论事意见病于背驰谋国忧国言论几于乖剌主战者难合于和而在边者勿谐于庭是未可以言睦也趋向何由而定哉制阃与饷司之意异而进退观望之莫决列将视中权之令轻而号召调发之不行前邀後击之不相援而城自为守大军民兵之两相忌而人自为战是不可以言睦也扞御何由而坚哉夫人心不能以两用不用之公则用之私始于议论之不一而终于党与之角立始于心力之不恊而终于衅隙之横生则如师旷所谓不心竞而力争私欲侈而公议废矣虽陛下竭宵衣旰食之勤是自为焦劳而已大臣励鞠躬尽瘁之操是自为勉强而已非所以服奸雄之心也非所以耸遐荒之听也事功悠悠亦复奚怪急解而更张之犹有及乎臣愚区区窃谓谋论异同翕受无间而折衷以是非之公则议论不患其不一托重阃寄情实必孚而警厉以赏罚之公则心力不患其不协使上下之心一主于公求以相济而不求以相胜庶几可以言睦而应敌之方可得而议矣家国一体也公私一理也未有国之不安而能有其家者也亦未有公之不济而能保其私者也吕范言于孙策曰今日之事譬如涉海一事不劳俱受其败此所以为范计非但将军也今之充满于班行奔走于边圉者谁独无吕范之心哉亦在陛下与二三大臣意气之所感动而已是岂以不睦为患哉惟陛下留意
代奏劄
臣闻先朝范镇之言曰欲备契丹莫若寛河东河北之民备灵夏莫若寛关陕之民备云南莫若寛湖岭川峡之民备四海莫若寛天下之民镇之此言盖至和间所奏请也是时中国之势全安而无隙西北之国帖息而听命而镇首以寛民力为言盖护养元气于四支强壮之日是则忠臣医国之至计也矧夫外之酬应方艰而内之败缺不掩使非有以养其气力之浑厚结其心志之忠爱其何以杜窥觎而销间隙支缓急而应事变哉人之常情逐其利而不暇计其害故贪利于边陲者多失备于奸宄盖卢循之事是已有所泄则有所忘故备重于西北者多兆变于东南盖黄巢之事是已故圣人当多事之际非能事事而逆为之备也亦恃其有以得斯民之心而已非能人人而有所予也亦惟有以寛斯民之力而已其力既纾则其心有所系矣其心有所系则其所以为备者至矣自昔竭民之力失民之心其蠧有二曰盗臣曰聚敛之臣盗臣志于奉已聚敛之臣志于奉国奉国者非奉已之比然为根本之害则一仰惟陛下仁心发于天性仁闻孚于寰海视匹夫之失所如一已之隐忧戎兵跳梁兵以应动臣知圣心盖有甚不得已焉者收辑流散抚摩疮痍恩诏丁宁德意劬密寛三边之民为三边之备者亦既关圣虑矣然臣观内而郡邑之间岁事荐丰糓价甚贱而田野焦然愁恨叹息犹闻于耳大义感动人宜奋发而羽檄一闻骈首聚议若旦夕蹙之于无聊赖者此其故何耶安平无事取极锱铢军兴旁缘更求趣办诸州桩积稍归于上有所支遣必以不足病其民和籴频年民无余粟一或缓急其何恃以为之备开奸人告讦之门而科罚错出幸富家罣误之失而占籍株连弓兵络绎于郊原计臣恣横于井邑求为辨事无复惠心甚至取苗斛概量之赢核田亩隐占之数常赋足而复输号曰备助军须名曰和买其实科抑或以奉国而取能名或以奉已而厌私欲借使博施济衆之心日勤于上而下之奉令承教者不满人意如此欲天下之寛难矣夫斯民尊君亲上之诚常生于养生无憾之际使其廹蹙不自安则无聊之心生矣後茧丝而先保障则沈竈产鼃而民无叛志不然间架陌钱之除奸人将得以藉口海内乂安固未必遽有是事识者虑微要不可谓无是理使镇生此时其不为之寒心耶臣愚欲望陛下濬发德音明戒郡县继自今日凡旁缘之苛敛与虐取之巧名一切掊克之说禁勿复行又申严赃吏之法俾无得借公以济其私庶几仁意流行人心固结导迎善气消遏乱原皆自此始实非小补惟陛下裁察幸甚
表
贺皇帝表
天意右仁克相慈闱之夀圣心广孝於昭宝册之徽朝野欢呼神人闓怿恭惟皇帝陛下家邦勤俭宫庙肃雝尽人伦之常迈夔夔之虞舜全天性之乐配翼翼之周文钦承长乐之懽祗奉昕庭之册起敬起爱美欲报以奚殚得夀得名庆用垂于罔极臣心存恋阙迹阻班庭扬伟绩而铺闳休拟请封于东岱绥眉夀而介繁祉知永燕于西崑
贺皇太后表二首
位正中闱诞敷显册尊居慈极昭嗣徽音凡囿载持惟时欢忭恭惟皇太后陛下宅心渊静秉德齐庄大明行黄道之天功高佑辟内治本青蒲之地忧切进贤嘉相阀之锺龢俪宸居而作配贻谋有永受福无疆臣欣覩鸿仪莫陪虎拜介以繁祉但扬夀母之休祝之多男愿衍文孙之庆
六月徂征诞扬我武三城遄复不失故疆喜溢两宫欢腾四表恭惟皇太后陛下功齐太极德并坤元怡怡愉愉子孝极亲欢之尽雝雝肃肃家齐卜天下之平奏此肤公福于王母某隃驱牡辔阻簉鸳行颂天子之万年欣际平淮之运奉太后于亿载愿赓长乐之诗
贺皇太后加上尊号表
长乐颐神有开燕喜昕庭晋册增衍鸿名八表均欢六宫溢喜恭惟皇太后陛下补天功大配地德深物仰广生显仁心之持载年登希有侈富履之康宁方续迓于湛祺爰推崇于熙号奉觞称庆龙章聨?翟之辉镂玉传徽虹气粲盘螭之饰诞扬盛典允属明时臣逖阻观风莫陪展寀既多受祉敢扬文母之休於万斯年请上尧封之祝
贺皇帝册后表
风自火出示端本于家人月并日明表俪尊于宸极宗祧有庆?县均欢窃稽古之盛时有思齐之具美任氏姒氏全母慈妇顺之规周南召南成家齐国治之效掩五三而独出幸千一之亲逢恭惟皇帝陛下盛德巍巍小心翼翼问安侍膳躬行曾闵之难养志承顔思得涂莘之助恪遵慈训式嗣徽音播显册于明廷下孚民听奉夀巵于长乐上格亲欢绵延百世之休根本四方之化臣服勤驰隰阻迹班庭刑于妻而御家邦愿宣美教厘尔士而从孙子拟颂鸿禧
贺皇后受册表
位正坤仪有衍长秋之庆庭扬涣号聿新诸夏之瞻朝野均欢宫闱底豫恭惟皇后殿下祥锺沙麓德迈河洲夙夜相成绰着贤妃之誉寤寐思服允符淑女之求知家道之攸宜底亲心之克顺式涓谷旦丕称椒涂祏室禕?相礼聿严于宗祀寝门笄总承顔永燕于慈闱某蒙被光华遭逢休庆风天下而正夫妇但宣化于关雎言后妃之多子孙请读诗于螽羽
贺皇后上尊号表
中闱正位新翟盖之来朝慈极承顔托鸿名之归美宫庭闓怿盖壤洽和恭惟皇后殿下并日之明承天以顺相虞克孝上高妫汭之风嗣任徽音仰率周京之范佐璪旒而致养镂宝册以推尊彤管重光青蒲多喜某属将隆指欣覩崇仪请祝多男益介含饴之乐隃呼万岁永承佐餕之欢
贺诞皇孙表
君天下而谓之子仰承眷顾之休受帝祉而施于孙载啓诞弥之庆事关宗社喜动宫闱窃以绵三世蕃衍之期开千龄希阔之会命分青盖方兹尽侍膳之欢庆衍緑车有以助含饴之乐于今亲见自昔罕闻恭惟皇帝陛下受命溥将跻民仁夀泰山势定巩鸿祚于无疆丰水源深诒燕谋于有永对越三五之盛导迎千亿之祥某服在遐陬欣逢胜事本支百世愿歌周雅之诗福禄万年敢上尧封之祝
贺皇后诞皇孙表
德懋长秋夙尊母道阳居大夏载毓孙枝宗祏安强宫闱闓怿恭惟皇后殿下承天厚载嗣古徽音志辅皇图有助燕谋之永庆延朱邸式开熊梦之祥无疆惟休有室大竞某远驰牡辔阻拜鸳行呼嵩岳者三隃想两宫之喜采周南之什请扬多子之诗
明堂庆成表二首
明堂九筵备成熙事皇极五福敷锡庶民天人和同华夏闓怿恭惟皇帝陛下纂承令绪统辑羣元至治馨香丕格神明之感太平持守於昭祖考之宁因万宝之登秋饬四圭之蒇祀房心光动箕翼庆延某欣际上仪属縻远使骏奔秉德阻陪执豆之恭虎拜扬休隃想奉巵之盛
天临重幄肇举明禋日次大房迄成熙事穹垠赖庆溥率均驩恭惟皇帝陛下克秉小心祗承丕绪成顺致利天人允极于和同持盈守成祖考式同於和乐懋积惟馨之德庸将我享之诚对越三灵敛时百福某心驰右个身系左符在洛骏奔怅莫倍于周豆呼嵩鳌拚想交奉于汉觞
钤辖司贺夀表
十月聚东井之星祥开流渚万年祝南山之夀声震呼嵩啓圣休期薄海善颂恭惟皇帝陛下至仁是宝无逸为箴修德以来远人四方其训建极以成天庆九叙惟歌裒时甚盛之休介以无疆之算臣远分郡绂猥总戎钤请夀圣人何假玉杯之刻乃心王室切怀金监之陈
瑞庆节提刑贺表
诞弥厥月日躔析木之津於万斯年天啓猗兰之庆千秋纪节诸夏均驩恭惟皇帝陛下受命溥将治民祗惧延洪周历过成诵之卜年嘉靖殷邦遇高宗之享国既多受祉其永无疆臣忻际虹流阻陪虎拜神人致喜隃随嵩岳之呼瑞庆大来拟勒浯溪之颂
赣州贺表
十月建亥称万岁之玉巵衆星拱辰上千秋之金监乾坤锡祉华夏均欢恭惟皇帝陛下嗣服无疆继明久照显显令德勤于邦俭于家翼翼小心雝在宫肃在庙昭假穹崇之监茂迎平格之祥臣远想虹流阻陪虎拜海隅日出忻逢休运之亨嘉夀域天开愿纪中兴之瑞庆
谢转官表
明刑将指退省无庸进律示褒骤蒙疏渥既寛谬责又玷荣光臣惟赏不以劳其名为僭取非其分厥咎伤亷矧方引疾以祈闲顾使罔功而受爵涉欺要利惧难解于人言假宠及私恐亦累于国体固嫌方命焉敢匿情伏地失言囘天无力勿云一秩名器重于丘山乃至三辞命令坚如金石拜恩难荷顾义终惭伏念臣初乏寸长偶逃百谪俗安拙政率循朝廷条教之常盗息丰年仰赖圣明威德之被如臣何力而赉以官兹盖伏遇皇帝陛下徧覆不殊容光必照视遐陬如户庭之近于使选以惟精借殊恩为原隰之华欲民庸之知厉故兹謭薄有此超逾臣敢不祗服训辞勉图报效有功见知则说敢惮周咨投闲乃分之宜终期得请
广东经略到任谢表
乘轺奏绩毕瓜戍以怀归分阃疏荣捧芝函而增惕躐寓图书之直有华铙吹之行地重望轻亟腾逊牍天高听邈竟閟俞音隃岭眡章抚封问俗维今广镇宅牧南郊内柔戎服之小侯外辑卉裳之诸国俗龎以犷吏杂而饕蕃宣不可以非人选择常重于他镇如臣者禀资拙钝际世休明受国厚恩每念疲驽之自竭传家有训粗知清白之不移违轩陛者五年玷江南之两节尽心折狱可禆钦恤之勤忤俗成仇浸觉愆尤之积践更近只幽黜宜然骤蒙帅钺之除孰误宸旒之听念先臣发轫百年曷惬于去思而伯氏覆车衆目方觇于来効冒当隆委弥震危衷兹盖伏遇皇帝陛下徧覆不殊容光必照谓臣驰驱之外固熟知田里愁恨之情察臣简静无华或能集岭海清夷之效俾承人乏用课民庸臣敢不祗命十行敬威咫尺简节疎目庶几氓庶之奠居自叶流根敢谓京师之蒙润少酬恩施即丐身闲
广州谢赐历日表
太岁在申定清台之密课三日先甲赐方国之细书前民用以布宣新海隅之视听恭惟皇帝陛下膺尧历数察舜玑衡先天而天不违妙辅相裁成之道底日而日不失示耕耘收敛之期诞告庶邦共循常宪臣恭承颁朔奉职宅南雨足一犂当尽心於劝课日运百甓誓自力於驰驱
南安知军到任谢表
謭材佐牧媿治状之无闻远垒承流拜除书而过望隆恩弗称责重难胜伏念臣质窳弗张学卑莫抗少而涉世妄事驱驰长乃服官负惭玩愒偶无伤于制锦因冒宠于题舆百谪未盈两年何补及瓜受代梦方绕于刀头剖竹分符命遄驱于岭趾之官仅三舍而近需次无一日之淹使自为谋殆无过此无能为役曷济登兹财既竭而源穷民久疲而习玩欲襦袴之自得且桴皷之不鸣其在抚循若为称塞兹盖伏遇皇帝陛下明无私照仁不遐遗谓臣仕在邻封必熟知其习尚察臣政无崖异庶相与以便安遂以抚摩责之庸朽臣敢不敬威咫尺报効毫分辑渤海犊佩之遗尚专静理缓晋阳茧丝之取愿布寛恩

[book_title]卷二
钦定四库全书
渔墅类稿卷二　　　　　宋　陈元晋　撰
启
上魏左史了翁启
长安三月怀漫刺以谁从柱史一星灿寒芒之可敬曳裾伊始衔袖谓何诚念狂澜既倒之秋正有小草相依之志心乎考德辞以见情窃惟人物议论之汚隆寔系天下国家之理乱上无礼下无学识者惧贼民之兴大犯义小犯刑终然非有国之福试观近岁甚可寒心前辈浸以雕零後生无所则仰善类之势不合付之乍佞以乍贤正论之脉仅存听其自鸣而自息以奔趋为捷径以软熟为圆机谄笑咿嚘岂胜夏畦之病醉梦颠倒无复夜气之存习成脂韦病入骨髓设有变色动容之警孰为仗节死谊之人惮林甫不一鸣何以责其抗禄山之暴见董贤辄下拜终乃折而为新室之从长此安穷谁欤特立少壮东方缙绅之气方赖西州领袖之儒恭惟国史左史学邃道充气闲宇足古今贯穿孰量胷中九云梦之藏名德穹崇自是魁下三台星之望然且晦才华而不有遗科级以若无尚友古人潜心大业会同蜀洛上通洙泗之一源凌厉庄骚下掩渊云之衆作厥修孔硕所立最高平生荣进之何心出处从容之以道惟是衆人之皆醉几于一国之若狂英俊并游或相渐而改度名义至重不少贬以求荣抗危言于羣情嬉玩之时効忠益于万口唯阿之际虽捧土障江河之决事有至难然高标凌霜雪之严人方共敬能令赵氏九鼎之重端在魏公一监之明高庙神灵天王明圣是应任天下之重庶几回世道之趋如某者洛诵之孙冰氏之子虽它材之苦短徒此念之好修人不堪其忧何敢改贱贫之素善者强而附殆不胜饥渇之怀偶缘脱选调之阶乃来作京华之客贵人不喜生语耿怀抱之谁论先生独抱古心凛典刑之固在辄修向来一瓣香之敬或察下有千岁苓之情不介而前惟公斯可每伏高文而昼诵夜梦见之傥令斯道之朝闻夕死可矣
上广东何宪使启
受部刺史之容幸及终於齐戍修乡先生之敬盍求附於韩门方轻舟戒吴会之趋宜櫑劒肃海濒之拜以辞见意因谢有祈窃以汉人尊许劭之评推为清鉴唐士得苏公之顾辄号闻人盖公莫公於乡曲之推扬而重莫重於监司之题品居下位不获乎上何以取名有先达者为之前宜其托重有如不肖获事大贤哦松竹之厅自媿三年之负泛芙蓉之幕每虞百谪之盈不图英簜之来便假枌榆之?麻原第三谷认汝水之同流南丰一瓣香许後山之为役帡幪蔚若梯接温如犹记七年之前曾簉仞墙之下诸从事之敛板独出赏音一男子之上书莫欺公听遂令强弩之末偶及大刀之头将渡梅关归夸梓里小人属餍而已它复何由大钧坱圠无垠尤难自外盖既托万间之庇乃弗干一字之褒是甘为匠石之弃材如亲到宝山而束手时非不偶人谓斯何蟠木无先容不自知其冒昧小草有远志傥或辱於收怜兹盖伏遇某官笔挟风雷胷分泾渭贪吏解印绶丰年销螟蜮之灾大刑用甲兵荒峤静猩鼯之啸已课澄清之最益躬吐握之劳诚知劢相於国家要在旁招於俊乂崇成大厦固非一木之支宏济巨川端自烝徒之楫宜令弱植愿累明敭乡人善者好之当不辱西江之派我客见有此否尚容陪东阁之观
通交代黄县丞启
同寮异事曩均兄弟之情再转为丞又缔子孙之好方期候问忽辱先施顾小人不敏以胡顔幸贤者鼎来而欲舞恭惟某官蜚声月旦濶步云梯翔凤腾蛟吐词华而有烂剸犀断兕奏才刃以无前自题淡墨之名合快飞黄之步栖迟东野不辞射鸭之寒盘礴南图方鼓抟鹏之勇未读崔蓝田厅壁之记更赋韩昌黎增江之诗双陆之势无休九万之程斯下某偶扬前粃甚负哦松不图交事之荣乃得常寮之旧相视而笑重寻握手之清谈愿疾其驱日候浮关之紫气
通史尚书启
试县令之冠获游珂里望尚书之履行诣沧州以半生切执御之怀乃一旦有登门之幸天涯作客方绕乌鹊之枝湖上拜公愿借龟鱼之?三熏起敬尺牍陈情恭惟某官文章巨公礼乐先进名父子之济美緑竹猗猗难兄弟之齐芳棣华韡韡徧仪膴仕绰着英声奉使典州半天下经行之迹出藩入从大丈夫得志之为宜践楼台鼎鼐之荣式慰简册埙箎之美而乃宾灵圉於闲馆友狂客於四明笞凤鞭鸾自适散仙之趣踞龟食蛤方寻若士之期如安石之东山如温公之西洛此其用意高甚当於前辈求之烟际鸣榔良似孤舟之横水日边有诏是须八柱之承天岂容袖手而旁观正恐捉鼻之不免某冰氏之子洛诵之孙虞卿穷而着书自分作千年之计尹何愿而为邑固知无百里之材矧是奉川大非曩日赋竭而敛益急焉取其余籍去而赋亦逃莫供所出虚额尽通於实数新输不补於旧逋殆几巧妇之空厨难责痴儿之了事不量可笑汔济谓何正怀折腰为米之羞又坐开口言钱之迫冒然当此谁知怜之有朋来远方正愿备老耼之役大厦庇天下矧近在郑公之乡
见检正余侍郎启
海邦试令辱依节使之光京国抗尘愿揖侍郎之贵辄以畸凉之迹写之耦俪之词起敬三熏希恩一顾伏念某身勤事左意广才疎辱诸老之误知偶七阶之脱选操刀制锦曾不为择地之谋点铁成金顾欲易奉川之俗方追尤於失策乃有幸以受容过珂里而登龙门极蒙与洁持庾节而驱牡辔正倚包荒事有当为请无不获惟是奸豪之恣肆加之板籍之散亡官府陵夷田闾乾涸非力为之整顿将不可以支撑请命郡侯既蠲三万缗虚催之赋究心簿正遂革数十年走弄之奸宿蠧稍清衆狙已怒自觉方心之难凿不知强项之为非水清遑恤於无鱼市衆俄传於有虎誉浮谤集罪大罚轻幸逃不获乎上之愆亦免得罪於民之咎萋其成锦甘也如饴夺邑有名已分饭蔬而没齿归田无策未忘斗米之折腰适?南羣盗之啸呼而江右诸司之举辟自诡王尊之勇皆嗤虞诩之衰手辟草莱眼空篁竹甫一雷之成聚未数月而赋归知何取嫉於诸公殆欲锢人於圣世下惠三黜祗为直道之羞禹锡九年敢作大钧之问笑功名之昨梦负道德之初心搔首踟蹰分两髦其已雪解衣盘礴休百念以俱氷倏逢天日之清明一洗山林之凄怆有譛人者已为魑魅之投彼君子兮尽作阙庭之集争出犯严之口望公引类之心扬善推能弃瑕使过时哉难得其如贫女之无媒仕乎为贫矧是小人之有母必有能诵子虚之赋庶几可上光范之书旧时堂燕之重来正切卷帘之望明月林乌之三匝幸怜绕树之情恭惟某官峻禀扶舆清储沆瀣聪明精鋭净冰雪而走雷霆翰墨词章引星辰而决河汉顷当驩共杂处之日独坚夷齐不易之心人莫得而磷缁天亦知其忠赤及更大政遄立要津弥缝造化之工迓续国家之脉当江涛如此之际为烝徒楫之之思润物之泽无声既优既渥推毂之言有味不进不休凡今傅羽翼而飞谁不借齿牙之助小草有远志肯令见弃於榛菅蟠木无先容傥许兼收於榱桷嘘枯有待忍耻自鸣特从容过阁之片言即邂逅冲霄之良便惟夫子知我官岂以洵故冗耶使相国礼之士贤於隗者至矣
见郑参政启
肃拜魁躔尚记门墙之旧参陪枢极适逢鼎鼐之新辄修燕雀贺厦之诚庸寓蟋蟀鸣秋之志三熏染牍一顾希荣恭惟某官经德不回诚身有道唐虞致主执心期於臯夔稷契之间孔孟为师寻统绪於周程朱张之後议论粹乎大正出处烱其无瑕一去觚棱四分牙纛西风庾公之尘起不受人汚东海萧傅之名高屡勤帝问自简主知之异少安天定之期偶乾清而坤夷庆泰来而否往曾未解弦之几日已颁召玺於九天盍归乎来庸正魁台之望何见之晚式寛霖雨之思暂居阳城谏议之官略吐宣公仁义之论政不足适人不足间首务格非心欲先正身欲先修何难图治此正古大臣之事允当明天子之心亟命宗工晋参宥府有常立武方将取乱以侮亡无竞维人尤在折冲而强本若知彼不明於知己恐所忧反重於所欣寔赖同心同德之臣亟合羣策羣力之助收草茅之公论而用之邦国推槐棘之和气而散诸闾阎邦其永孚于休公有无穷之闻伏念某才诚无似命寔不犹为斗米以折腰姑逭归田之计甘饭蔬而没齿竟罹夺邑之愆回思强项之昨非宜有吹毛之後祸正琴客负租之罪黠者痴之排大慈伐木之谋醒而狂矣城狐侧目市虎兴讹诸公料丞相之嗔欲锢之於圣世万事付小儿之戏分安此以终身适当路之兴怜俾出山而效使时方患盗义敢顾私叱驭不辞王尊乃勇盘根自诡虞诩何衰龙蛇驱而放之菹鸿鴈飞而集于泽既成新邑莫掩宿愆顾指为病颡之驹又弹及伤弓之鸟柳惠三黜祗为直道之羞禹锡九年懒作大钧之问时哉更化贤者聚朝连茹拔茅未能忘小草之志析薪匪斧谁能为蟠木之容雅闻严徐之奋飞多出崔李之交说非亲非故傥矜强附善之情立已立人是在一转钧之力敢蕲嘘拂俾遂驱驰天下官岂以洵故冗耶食之升斗海内士贤於隗者至矣侈彼鼎彛
通知潭州李参政启
皇咨硕辅宅牧价藩泰阶六符下委星沙之照元戎十乘内通月殿之班乐只受容斐然奏记恭惟某官高明而缜栗硕大而裕和望太白横岷峨高眼一空於四海暴秋阳濯江汉诚心对越於两间早以西州领袖之英立乎东方缙绅之表诞膺宁眷峻陟台端刚方不慑於雷霆清切径跻於台斗殚朝夕论思之益非道不陈运夙夜宥密之筹知微之显出任保厘之寄入陪鬷假之联柄本五兵势隆九鼎文武万邦之为宪精神千里之折冲帝念三湘实作十数连城之蔽时方多事暂烦二三执政之行上流张待哺之颐内地剜医疮之肉公窘私罄表弱中乾城复于隍当植久安之势戎伏于莽盍思不见之图辍帷幄之重臣寛冕旒之远顾略沛傅岩之雨亟开衡岳之云何回旋不足之疑见圠坱无垠之大有安社禝臣者固传张紫岩开济之心无以我公归兮定继李忠定登庸之辙某单平末学孤陋余生坐违汗漫之期谩逐侏儒之饱自笑豚蹄所持之狭初无骥足可展之长随千羣栖柏之乌记曾下南床之拜顾三匝绕枝之鹊乃今谐东阁之规惭佐岳之非才倚如山之大庇望幢牙之戾止折屐齿以欣如登元礼之门亦愿备杗桷欂栌之数题仲子之坐敢徒事山水泉石之娱
通安枢帅啓
泰阶六符正委星沙之照衡山千里将谐岩石之瞻喜承大府约束之严僭布小夫竿牍之敬恭惟某官姿兼将相名震要荒邦之桀兮邦之特兮圣之和者圣之任者曩戎马方虞於南牧嗟杜鹃不见於西川所守匪亲化为豺狼荡无彛典无礼於君逐如鸟雀孰厉忠诚大厦几倾羣情并悚不借蚍蜉蚁子之援爰拯鱼鳬蚕丛之危悖於太阳扫欃枪而尽北沔彼流水回江汉以朝东胡为考父之循墙犹屑召公之分陕天或者启中兴之运公惠然帅上流之师失河北踰六十年难茹以汉和戎之耻领湖南凡二千里当印亡秦必楚之言风景不殊江涛如此以时言之可矣如公非其人乎然貂蝉之出兜鍪固当了挂斾天山之事第虮虱之生介胄岂应劳运筹帷幄之臣行端委於庙堂坐指麾於豪杰使两戒山河之复合将万年宗社以长延如前辈之接引後生以大贤而矜嘉不肖言提其耳实获我心冒然此来恃此无恐献梅花之赋何敢干题品之私读桂林之书惟欲托涵容之度
通柴大监启
荣分铜虎作镇玉虹图书分东壁之躔荣光下烛旌纛指南?之境仁气先驱瞻言千骑之来隃贽双麟之敬恭惟某官力行正学独抱古心论不诡於圣人师友孔孟达可行於天下妾妇仪秦自其嶷然於庠序之时已知可以为社禝之器曩羣邪之丑正几一国之皆狂士操入室之戈公屹中流之柱逮解弦而更化乃束带而立朝义不苟同亟乘一障而去効已多试荐烦六辔之驱再入修门徧仪要路嘉谋告后无隐情惜已之风正色在庭有强木折冲之助合晋陪於豹尾顾出守於虎头万牛挽而首不回公固荣於勇退六鳌去而山为动帝岂吝於留行意谓章贡二水之交令佩兵民二组之寄风声险健尚资长德之薰陶山谷翳荒暂借重名之弹压徒得居重毋俾民忧即归排阊阖之云岂久对崆峒之日某勾朱冗役副墨謏闻台府抗尘两载偶逃於百谪师儒并世片言胜读於十年有幸受容满祈与洁望幢牙之戾止折屐齿以欣如敬修向来一瓣香之诚容致下有千岁苓之请短簿能令公喜虽无可効之长才大守不可私干当厉相依之远志
通庆元齐守启
油幢簜节夙瞻霄汉之躔墨绶铜章行隶尘埃之役束身受教敛袵陈词恭惟某官高明有融卓荦为杰操刀必割四顾而无全牛振鬛长鸣一洗而空凡马蜚声隽轨策足荣涂既畴别驾之庸遄简凝旒之听以烦骏望出剖莬符天台四明继颛登陆之胜扶风冯翊蔚为辅郡之优重劳制阃之保厘仍借皇华之咨度戈船不试环瀚海以无波丝辔载驰布阳春而有脚民功甚伟物望罙高自叶流根京师蒙九里之润匪朝伊夕刺史即三公之除某鹿鹿一科鱼鱼百拙乍违选穽冒求试於邑滩所学农书懵未传於县谱自知甚审可笑不量幸天惠於仁侯将日依於德庇三沐欣投於足下万间真见於眼前抑惟保障乎愿奉行简子之政聊欲弦歌耳敢妄希元亮之高
通雩都徐宰启
鸣子贱之琴剽先声而起敬祭孙宝之竈徼後福以知归大夫贤者之鼎来小子斐然而申问恭惟某官世济其美父教之忠金茎承露之高离风尘而独洁玉斧修月之巧肖天秀以成章由拾芥以取青洊泛莲而依緑依流平进谓当观翻药之阶取势斜飞亦宜校吹藜之馆胡为鸡肋又枉牛刀公不鄙夷子男之邦民可属餍父母之惠舆人交口以称庆和气有脚而先驱若旱望云以日为岁某冒兹供簿昉此绶章低头枳棘之栖着儒冠而羞甚侧耳松桂之咏传仙舄之跫然适邂逅於依归孰畀矜於幸会亟承记室仰候浮关自今短主簿之不才则从其长寔恃新令尹之易事无斁於人
通崇仁舒宰启
仰名山柯斧之高无繇扫舍抚穷巷席门之陋有幸受?将拜下於飞鳬敢恭先於叠玺恭惟某官怀才肤敏执德靖共廪焉乔木之故家展也盘根之利器为柱下史遗直尚想於祖风读舂陵行能仕定遵於父教佥曰旧氊之当复胡然故笏之未求蠖由屈以求伸凤升高而自下暂纡墨绶来抚黄洲虽子男之职徒劳大为敛惠然父母之邦何幸得遂依仁欢然小邑之寡民乐只大夫之贤者所忧斗郡尚费刃游县罄之室相望数罟之池已竭好出袖间之手为寛眼下之疮逆知妙解於全牛更请疾驱於都骑某甫迟齐戍屡共戎谈欲缘孺子以纳交恰际家君之作宰居是邦也适我愿兮奚为於丘之门将有大厦万间之托未至於偃之室恨无清水一盂之规
通崇仁舒宰启
是邦大夫之来不远千里诸侯寓公之托愿受一?近只行旌斐然削牍恭惟某官世济其美族大而才芝兰玉树之佳梧竹瑶环之秀佥曰公侯之必复胡然州县之徒劳万斛龙骧乃依流而平进九霄鹏翮顾取势以斜飞才毕素冠复纡墨绶家传清白定知马骨之高政拙催科共徯茧丝之缓毋惮六月之暑来尉一雷之恩第恐玺追不俟符合某方迟齐戍屡接戎谈已知儿称其家莫非父教之仕昔有生子如仲谋之叹今哦有客依刘表之诗平生所愿识鲁山获修桑敬公事未尝至偃室惟假棠隂
通应经略纯之启
丹诏起家碧幢分阃直河洛图书之邃天不违顔殿番禺军府之雄春来有脚先声动悟衆望昭苏自李唐至於本朝惟广帅重於它镇况边方多事宜却顾於本根而天下一身本相关於动息苟泄迩而忘远或重北而轻南变必伏於所偏虑盍先於未着赣民走利聚则寇攘徭俗喜争饥而挽裂最是配隶凶顽之卒散诸山谷荒翳之区攫金昼行探丸夜动凛包藏之叵测恬护养以谓何至於官窳而饕吏强而黠所养非所用兵豢逸以成骄敢怒不敢言民茹寃而何吁设有风尘之警恐为豪杰之资青齐出师使不作卢循道覆之虑萧墙生敌又何暇季氏颛臾之谋我仪图之谁与领此恭惟某官肝胆一劒精神五兵载华岳系星辰圣之任者嘘海岱出云雨邦之桀兮某无缘读书不习为吏饥来驱我谩思嚵嚼於斗升拙亦宜然敢望跻攀於分寸兹投畀箠楚尘埃之底将畴依帡幪风雨之休栖栖法曹足下傥容於三沐潭潭公府眼前真见於万间
通沈提干启
对敭新命赞画崇台君遣使之皇皇莫重綉衣之寄筵得宾而秩秩预知丹笔之平行李鼎来遐萌胥贺伏惟某官才猷孔硕文献甚都垂玉衡於清秋孤骞物表挹金茎之寒露迥絶风尘仕而学以俱优官所居而随治芙渠泛幕有裨坐啸之高松桂读书益广弦歌之爱合入依於日毂犹出佐於星轺何敬非刑惟明克允吏屈听讼之力闻王文公记处学之辞民蒙珥笔之声见黄太史赋江西之语汔宪条之清简徯使介之仁贤拄笏舂容聊寄风骚於翠玉彯缨凌厉行催步武之丹青某学不踰人饥来驱我出朱入墨只堪祭竈之卑泛緑依红大似代庖之僭行且返屠羊之肆然近依绕鹊之枝倘疾其驱获快披云之覩尚终所诲俾闻卷雾之谭

[book_title]卷三
钦定四库全书
渔墅类稿卷三　　　　宋　陈元晋　撰
启
贺节斋除漕启
恭审申拜宸纶晋持华节含香高选未尽酧抚字之劳飞粟都畿复有藉澄清之治昔三辅咸推善政今舆情可卜欢传施及肖翘跃然欣拚恭惟某官英资霜洁粹质春舒明允笃诚备元凯之令闻慈祥岂弟有卓鲁之贤风顾惟大雅之不羣盖自教忠之有本早腾虎牓殆多韦布之勤修并秀棣华率洗膏粱之娭习卓尔典则标于本支宜夹辅以居中奚详试于更任第较扶风之分守粤由嘉定而逮今求昔循良罕可拟数贪黩深嗟于渔取变更或甚于丝棼更有摸棱受成刻木未有独运于方寸初无借助于毫丝孚人心于不言成雅化于无迹瘠区衍裕弊端抉疏律已氷清私帑时闻捐散接人春煦公庭不废将迎至于旌表里社之贤彰施俎豆之事绮寮绚其水立杰阁甍而云齐役匪劳民成自不日过者夸诧颂声上腾比于考最之登已拟乘轺之寄人傒峻陟若旱望霓帝渥递加班恩浃日既倚重以董瑶籍复示崇而参宪曹簉属枢庭眷隆密近寓直邃宇式表清华允极褒崇乃劳澄察备谙州县断无期会之煎熬稔识宾寮自弗贤否之倒置竦欣善类顿讋鄙夫弹冠喜动于金兰伤弓惊落其匕筯伫使属部化为亷才自然泽被于八州抑见讼消于两路号福星而救雕弊蹔活疲民调元化而致雍熙行归穆縡某独学友古分甘背时投诚君子之门似人是喜抗尘流俗之列吠雪何多然金虽百炼不改其刚而根到九泉岂逾斯直已安寥寂定不依阿惟竦闻英荡之除如蛰动泥蟠之下慨陈嘉语为荐颂言曾受滕?又见新荣于际会尝留乌幕或旌旧笔于评谈
贺赵大使尚书启
命陟文昌班高武部淮清海晏既寛旰食之忧业广功崇独长夏官之职五兵托重千里折冲恭惟某官才气轶羣声华照世久当方面凛然草木之威名简在上心展也栋梁之才具蠢兹羣类忘我厚恩所守匪亲化为豺狼辄兴乱略无礼於君逐如鸟雀孰济时艰惟断乃成爽邦由哲甲可乙否独赞决於九重卯命辰行乃尽护於诸将屈兹羣武殱厥渠魁烝徒出鬬舰之奇气吞魏衆勇士助临冲之势力拔崇墉迄成不世之勳坐弭积年之患尚书天之喉舌实总事机祈父王之爪牙正专戎务亟升星履就贲参旗是开大任之权舆未足小酬於劳効牙幢茸纛端入觐於严宸衮衣绣裳伫均班於揆路某欣闻除日倍激欢顔功着维城未诧吕温江夏之赞谋推督战拟作韩愈淮西之碑
贺高中书帅湖南启
一札疏荣十连作牧清都延阁仰文昌八座之尊茸纛牙幢镇洞庭九州之大前茅戾只全楚欢然恭惟某官识贯千秋眼空四海聪明精鋭净氷雪而走雷霆翰墨词章引星辰而决河汉伯仲无惭於伊吕庙堂宜集於夔龙顾安十年抱节之贞不羡羣飞刺天之鋭兵交蜀道公独効睢阳之守城名列汉庭人莫识平原之何状趣登郎省借重使轺遄簉螭坳载笔之班亟展凤合演纶之手丞相之督军事方思远抚於中原舍人之赞兵机欲缵武功於采石筹帷决胜黼扆简知鼎来暮召之音复长春卿之位能典朕礼殚日月献纳之忠其代予言助风雷鼔舞之令复以礼乐诗书之选任兹蕃宣屏翰之权先声所临衆望惟允长沙万五千户已多襦袴之謡祝融七十二峯顿增岩石之重着忠甲令作辅辰堦某鹿鹿儒酸狙狙志苦早参诸老妄有意於驱驰晚识少公辱过为之题品一寒为累万卷不神朅来佐牧之罔功自信投闲之乃分会且归矣尚牵燕语之留止或尼之偶玷鸟罗之致畴昔切登门之愿廼今叨巢幙之荣然法有随司之文恐例当解职以去尚欲下望尘之拜庶几惬为御之怀冀北之野无留良何幸获逢乎清鉴湖南之门不轻接自怜伏处之无奇
贺真舍人启【德秀】
恭审课最州麾命分帅钺四郊多垒根本系大江之西十国为连蕃屛倚真儒之重高牙戾止交口欣然矧平生翘首于龙门不自意庇身于燕厦其为独喜尤倍羣瞻恭惟某官气塞两间名高九牧立朝大节盖已羞英俊之并游学道夙心诚以安社稷而为悦曩敌情之叵测纷肉食之偷安谁念春秋大一统之经独主汉贼不两立之义好辩者岂予得已不知者谓我何求远猷竟格于羣言遗患乃至于今日汲黯不去必寝淮南之谋吐蕃既来始验柳浑之识荐外庸之扬历多行事之着明青社活人爱民即所以体国潢池平盗应变寜减于守文合入赞于帷筹尚屈临于阃制十州将吏听皷角以趋风千里湖山望旌麾而吐气然当世之忧未艾而吾党之望焉依代不数人是应任天下之重天若佑宋寜不速我公之归某副墨寒儒勾朱冗役生无它嗜惟有强附善类之心事与愿违独抱未见君子之叹怅一官之似缚思万物以皆尘幸元戎十乘之来与属吏一人之数顾受容之伊始非修敬之敢稽亦聆大府约束之新不责小夫竿牍之末急求民隐皆许言陈因欲殚千虑之愚故少缓尺笺之敬假一事至滕阁安得奋飞持瓣香为南丰满蕲与洁
贺董正言居谊启
锡命龙墀拾遗骑省晓趋丹陛风生对仗之谏书夜想玉珂露奏禁垣之封事缙绅倚重庙社增荣惟解弦更化以来已三年矣在当宁求言之切如一日然不胜衆目之睽睽未见匪躬之蹇蹇谁如朝凤大似寒蝉国势莫尊间者羣妖之舞夜人材寖落萧然万卉之经秋由元气之未充故沈痾之难起必有正色弼违之士乃扬犯顔敢谏之声谁者易尧君其重赵恭惟某官积中德粹方外义刚学广闻多汉纯儒之素业气和节劲晋良吏之高风久州县之斜飞合云霄之直上人方奔速化之径作梦清都公独崇难进之风请行炎岭无心物竞有欲王留朝廷已知弱翁相国果追韩信皷司左阙簿主曲台卷天禄吞石渠读异书於未见刻玉板藏金匮成信史於不刋居无何扬历之新遽如许骞腾之速将降天之大任岂累日於小官芝检庭扬蒲规地峻可速则速当今舍我谁哉当言必言以时考之可矣彼谓圣朝无阙事匪说攸闻吾知天子有诤臣如尊有勇上有惟木从绳之美下无以水投石之难慷慨引裾从容补衮使君子有所恃小人有所畏毋爱乎言将谏官得以言宰相得以行不负所学某辱知惟旧别德方新俶闻除目之颁倍激欢顔之动斐然赞喜持此愿忠动风采於朝端敢効君谟功名之祝伸辞说於阙下伫占阳城骨鲠之言
谢陈工部特荐启
太守不可私干偶辱教知之厚短簿能令公喜遽如论荐之荣辄牵怀惠之情敬布归恩之悃伏念某性徒是古学不前人寻坠绪之茫茫耽书成癖踵常途之役役嗜事尤痴万间忻庇於欢顔一见遂蒙於俛视俯念互乡之洁俾陪丈席之趋坐程子之春风挹濓溪之霁月幸获观道德於前後奚敢计班资之崇卑仁者达人更欲掖孤寒之进喜而溢美乃骤加题品之言载味衮褒殆深帛煖然而俗吏簿书之琐琐曾无晓畅之能小夫竿牍之平平何堪撰述之选谁欺鉴裁忽误吹嘘顾推荐之甚殷抚疎庸而增惕兹盖伏遇某官天之君子王之荩臣豪踞上牀意独行於湖海礼勤下榻士愿附於门墙方为夹袋之储不鄙缝掖之贱小草素存於远志甚惬初心朽株弗夺於先容是繇定力故令弱植亦累明扬某敢不力尊所闻求识其大其行已若有愧於道何以文为虽无报而不辱其门请从今始
谢张漕举文华科启
绩文自乐何能织云锦之裳飞剡过褒骇忽被春秋之衮澹无言於桃李歘下采於菲葑所谓异知合申私谢伏念某耽书成癖嗜古作妍结柳送穷仍觉语言之无味剖瓜乞巧不堪豪杰之诡呈空怀韩愈之大惭谁识孟嘉之小异猥辱诵於百寮之上句岂真佳借赏音于一顾之余价俄可倍居然穿缟之末成此合尖之图既已使小人之属餍犹独出大钧之坱圠慨然科荐辱以名闻非笔扛百斛之龙文曷名雄健非学探九渊之骊颔奚有本原何者妄庸得此褒拂虽云画饼曾无益於饥肠如入宝山亦不至於素手方倚品题之重勉留久远之名兹盖伏遇某官学问横渠之传宦游濓溪之旧言语妙天下合置之白玉之堂财用济中兴姑揽彼青丝之辔不以已长而絶物每思国计以储才凡平时夹袋之藏皆异日翘材之选遂容骫骳亦预吹嘘某敢不益新未能立乎其大去陈言夸末俗肯自弊於精神有余力则学文当反思於忠信
谢留经略辟增城丞启
妄意南辕竟入需头之奏委身壮道俛从摘尾之书人言再转之无奇自喜一陶之有望恩勤委曲感激轮囷如仆妄庸荷公知爱虽他材之苦短徒此念之好修义有当从亦曰放麑之弗忍人谁无怒不知及蟹之何辜岂今吾非复故吾故知我转而罪我喧喧多口甚太行灧澦之可惊耿耿寸心对后土皇天而无愧不疑之金既出相如之璧偶全翻思与石鬬兮差似得水活尔可仕可止已无它妄想之心不进不休乃勇出相援之手罗致河阳之幕吹扬阊阖之牋谓泛水而依芙蓉非汝所及若循除而哦松竹乃分之宜假此栖迟与之料理期後五日必授圯下之书独有二天果隶冀州之部念幸会夤缘之巧殆胚胎成就之机载惟虮虱之微官安得蚍蜉之寸援有巨眼为之鉴裁将终身恃以跻攀傥令着主之衣裳未免扣人之门户以此谓之知已恐亦难乎许身重念么微既蒙采録若为称塞惟国士遇之国士报之迄用生成则执事事也执事责也矧久矣弟子趋承之日而惕然父母喜惧之年力足为勇足施幸事机之适至月斯征岁斯迈恐召玺之鼎来早借齿牙之言庶全顶踵之赐因输谢悃并写愿私恭惟某官明允而笃诚精微而广大纳纳容人之量靡汚疾之或遗孶孶贪贤之心犹饥渴之不厌凡今日西宾之列皆他时东阁之储亲故畴依所期佑甫之相寮属何待要附晋公之登是应踸踔之踪有累坱圠之造尝见我有此客否自愧所蒙愿从事子他日兮有言斯渎
囘程虎卿劳还启
轻违芝宇久作桂炊白雪阳春良渴启子之论碧云日暮能无知我之心惠然华衮之褒厚甚绨袍之恋共惟程君足下诗书门户文字生涯腾茂蜚英合是离尘之鹗随羣逐队犹为泛水之鳬第惭倚玉之蒹葭廼获托根于桃李春风步屧夜雨对牀相期坚道德之初心不伹较文章之小技每惩俗薄无复友端於当面对面之间有飜手覆手之异反眼若不相识争说耳余没齿而无怨言安得管鲍古人往矣夫子勉哉偶不同兰菊之时正欲耐松栢之节以刘蕡而未第我辈何顔如雍齿而且侯吾属奚患公当後发而先至事固小屈而大伸致身甲乙之科着力丙丁之部某一科不补五技而穷射策无奇尾仅容于附骥读律有腼足大类于画蛇何取拾青乃勤尺素想捧檄为吾亲而喜故寄书见故人之情惟感悚之万千莫敷宣于四六郁乎衷曲储以面陈
囘张司法启
乡社差池怅未识紫芝之宇官曹邂逅幸相逢黄木之湾欣一面之有期祓双鳞而起敬恭惟某官琮璜温润韶濩深醇才华四十年藉甚诸公之誉扶摇九万里胡然一第之迟合侪衮衮台省之登顾屑栖栖曹掾之役羊城地大犴狱事丛明启刑书端欲助画衣之化不有君子畴能持丹笔之平斟量眚灾肆赦之文濶略柱後惠文之议以六经而济三尺吾道非耶总七略而较羣书先生升矣某鱼鱼再转鹿鹿一寒自知芸人舍已之非敢冀异事同寮之庇偶然聚首真成虎鼠之同宫幸甚得朋岂止龟鱼之?瓦於所厚者能勿诲乎论江西共派之诗愿相从於间暇侈河南同官之记傥有幸以牵聨
囘郑司法启
簿领卑栖暂摄承於台幙参军俊逸行望拜於车尘以平生切景仰之怀而一旦有趋承之会或者念草木之味许其托桃李之根宜亟修辞反先枉教?惟某官胸蟠万古笔落九天绦帐诸生多云霄之直上丹墀一第独州县之徒劳岂耻随衮衮之登故寜作栖栖之掾民曰太守君之故人川泳云飞想主宾之胥乐春生秋杀知田里之无寃骑气鼎来虎城相庆以六经而济三尺吾道非耶辑七略以总羣书先生升矣某短檠有味矮屋无营泛緑依红自觉代庖之僭出朱入墨只堪祭竈之卑行求反於枳栖幸及瞻於芝宇荀陈聚会倘同气之相求郑杜襟期愿异书之可见
囘交代杨盐干启
越俎非才怀哉解去盍簪有喜贤者鼎来论材方愧于卢前执讯更慙于孟後亟裁咫削敬肃先驱恭惟某官兰茁其茅槐根之芷诗书澡雪夫襦袴植立自高文章缫藉于琮璜藴藏尤粹顷者鸣琴之课最纷其推毂之味言闲岁月于素冠既终礼制薾云霄之华毂乃展英猷不鄙飞鸢跕跕之州来作振鹭雝雝之客熬波出素古资邦计之饶泛水依红今倚宾筵之重暂幙中之罗致伫海上之扶摇某再转而南一寒所迫陪油幢之谈笑假鹾幙之摄承既竭吾才此非子坐固久梦陶园之菊行将及齐戍之人愿疾其驱一见乃去偶成聚会获尽窥兄弟之二难强附交承傥许托子孙之百世
囘范宰午之谢修桥启【范以酒课之羡爲桥费】
郑子产舆梁之成人不病於涉矣苏司业酒钱之与力何有於我哉鼎来摛藻之词益重负芒之愧窃以编竹活蚁前辈有大隂功架木排龙长者号殊胜事况有学道爱人之志能推博施济衆之仁不吝方兄无锱铢之自利虽非巧妇造?飥以奚难公虽不有其功民则知恩之自令尹清矣舆人诵之恭惟某官雅量镇浮宏才利涉相如之家蜀郡莫窥题柱之心期莱公之令巴东已耸横舟之物望民溺负纳沟之耻钱流絶润屋之私确然精卫填海之诚倏尔乌鹊成桥之巧使黔首蒙被无穷之利而题额牵聨不肖之名不伤财不害民汔可集事若济川若作醴信是当才某不成报章更几终惠剖竹而作修绠庶无风雨之漂摇贯铁而爲连环亦免波涛之震撼虽一日之居必葺庶十年之计可成
囘石知县启
共饮玻璃江偶同王事赠我锦绣段载笃交情先施仰佩於谦鸣不敏秪增於震悚恭惟某官糜琼果腹佩璐润身岂无他人谁似韶华之秀所谓故国亶非乔木之存盍生风台阁之聨乃读书山水之县似闻三异已见一同百里骥足之淹暂武城之寄径千仭凤辉之览伫文石之来仪某祭竈甚安代庖何味三年苟勉逝将下吴会之轻舟两地相望安得共江东之罇酒
囘高安赵知县启
荣分蒲璧出宰花封君子弦歌素笃小人之爱田翁泥饮知多新尹之夸贺上维殷积中多愧恭惟某官身端行治实大声宏读三万轴之牙籖本本洽闻之学奏五十弦之锦瑟洋洋正始之音能大其官所居而治合结周行之绶犹峩汉令之冠远想下车欢迎满辙瞻言百里乃隆凖之子孙独有二天慰高安之父老姑绕蚁封而试马岂嫌牛鼎以烹鷄某逐禄枳栖赘员莲泛近趋使斧谩供竿牍於小夫谁误听衡谓列轺车之上佐告者过也拜而受之然因贻翰之欝然所愿定交於贤者木李之报琼玖期以方来金薤之垂琳琅荣於藏去
囘林县尉启
越俎终更已问征夫之前路抗旌未至暂爲君子之同寮倘一识以爲荣合三熏而起敬恭惟某官乘珠照夜衡玉悬秋吞天禄卷石渠胸次负涵之至厚谢朝华启夕秀笔端舒发之多奇自题千佛之姓名合展三神之步武暂学南昌之隐且昌东野之诗彩棒此来緑林斯靖花村之无犬吠是即民庸云路之观鹏翔必遄王觐某及瓜而代束担即行不愿万户侯虽恨识风流之晩时一樽酒犹能从文字之盟
囘史贡元启
敲门有客灿然衔袖之文索居无朋幸甚盍簪之喜获亲三益仍佩一谦恭惟某官古貌古心清门清德濯蜀江之锦巧肖渊云系湘水之舟神交屈贾夷犹绦帐盘礴铃斋应无弹铗之歌漫续登楼之赋白璧胡爲而投暗黄金顾忍於掷虚朋来不亦乐乎仆未见可师者言浮物也力濬大川三百之源予何人哉岂堕汚渎寻常之趣某本乏擢胃鉥心之作虚得扬箕挹斗之名借听於聋此言何爲至我不技而痒所有还以赠君

[book_title]卷四
钦定四库全书
渔墅类稿卷四　　　　　宋　陈元晋　撰
书
上曾知院书【丙申三月】
三月吉日具位某斋沐再拜裁书献於知院大相公先生比者劲旅窥边蜀汉孔棘天子命重臣开督府俾得尽护诸将敌忾折冲三军之气既张三边之势益合而边氛歛戍突骑北归风尘日以渐清盖视去冬表里迫蹙上下皇惧之时人情大不同矣夫敌至而惧敌去而舞此人情之大患也自古智者之倾敌常出师以挠之使其疲於奔命复歛师以避之使其怠於得意或既归而覆出或一去而未遽来彼将玩之以为常易之以为不足忧习而安焉安而利焉销磨日月而无一日之经理也刓弊财力而无一事之坚牢也而我之运其谋者日深蓄其力者益壮一旦长驱大举而彼乃无一可以支仓卒者则我可以得志矣敌之愚我计必出此而朝野之间便晏然以为无事轺车遣而元戎归羽檄稀而歌颂起势有必至患有必然此某所以痛心扼腕而不能自已於言也某伏念前年之夏知院大参相公先生拜枢庭之命某尝执?旅进於多士之後辱顾问而抚存之似未忘登门之旧咸知图报每欲效爱助之私如周人之於仲山甫者而厥路无繇今者越在千五百里之外诚有不恤纬之忧以为非知院大参相公之忧深思远以天下为已任者将谁与语此辄吐其愚为二说以献之材馆其一曰严上流之备其二曰审防江之势夫立国於东南恃长江以为重其来尚矣荆蜀上流苟有阻絶则江南不能以奠枕浮江万艘带甲百万使魏人临江望洋自谓武骑千羣无所用之则孙氏之立国於吴不可谓非长江之重而曹公一破荆州则亟遣周瑜逆挫其锋刘备一牧荆州则令诸葛瑾从备求助而又躬擐甲胄与鲁肃吕蒙陆逊辈数十年间间关死鬬卒得荆州而魏不能南蜀不能东者以上流之脉络实通也及其衰也羊祜为晋画策谓必藉上流势若引梁益之兵水陆俱下荆楚之衆进临江陵平南豫州直指夏口徐扬青兖并向秣陵是以一隅之吴当天下之衆也卒之王濬唐彬胡奋王戎辈长驱席卷顺流而下悉如祜策而吴不能国矣曩岁敌人南侵先犯蜀次犯襄阳终犯光黄识者固甚虑之幸得弃去苟覆出熟路必重吾上流之忧昨者蜀道多梗襄汉交急而朝廷特简元臣付以重任盖知上流之势急矣而敌破关隘骤入兴沔继经金洋取疾走襄郢随复之郊飘忽震荡虽若可畏而倏去若非有据要会控上流观变闯机远抚长驾之略盖亦天诱其衷幸其出此然幸不可以数得而敌国不可以形觇天时向热敌当北去固无他虑然敌人之多谋也变诈百出去来无常捋取之於疲惫之余故暂至而不留薄取而无厚望正所以怠我而使不彼虞且将翫之以为常而不复为意外之防也今之短识幸安者必曰敌之破蜀而不留蜀也犯襄阳而无意於襄汉也其志在剽掠耳夫苟其志止此则取道於淮南下为捷顾乃自蜀而入汉也耶由是观之敌之诡谋奸计可以见矣彼知夫上流喉衿之地盖彼之所垂涎而我之所必争也其意若曰志未可以逞而漏其机则我之争也必力心欲进而示之退则我之备之者必懈故前年之入蜀汉也剽掠而止耳今年之入蜀汉也亦剽掠而止耳使吾翫之为常而不疑其谋而吾所以料之者果曰敌之志不在大也其由蜀而汉亦不过就熟路耳是真翫之以为常而不疑其谋矣上下恬嬉而无痛定惩创之图边徼阔踈而不为坚悍不可动之计堕军实而长寇雠其必自此始矣敌之谋日熟吾之隙日露一旦复由故道取蜀趋汉而吾之谋者必又曰敌所至不过如前日剽掠耳万一敌既入蜀略地四出命将以据要冲分衆东下径犯襄汉而拥重兵以规久驻凭上流建瓴之势以撼吾下合两淮犄角之兵以闯前其所为谋皆出吾之所不料则上下俱危表里交急乃追悔於堕敌人之计中则亦无及矣然则思天幸之不可常念敌情之不可测委任沈鸷有谋之将帅分画险厄当守之地分葺理藩篱绸缪牖户鸠亡起懦培薄塞虚使皆有以支缓急耐鬬逐而又在廷在边并力一心如救头燃如塞舟漏如敌至之无日而月会岁计事事物物必要其成必惟其实其庸可缓乎夫使上流之势屹然长城万里之固则敌之所以窥伺我者其谋可寝所以尝试我者其奸可破夫是之谓严上流之备督府之开实在九江岂非鉴於往事而以防江为急耶夫画江而守固若常说而亦非易事亦尝妄论守江之三策矣精兵骁将背水迎敌有以挫敌人之锐而张吾军之胆使彼不得饮马江湄而我若可以摧锋拒敌如苻坚之扫境入寇也梁益既非我有襄沔复为所破使坚顺流而下晋将支吾不给而拥衆淝水顾将投马箠以渡江谢安固已逆轻之矣从容不迫使刘牢之以北府精兵迎击於前而谢玄以重兵殿其後一鼔之余坚以败走而江北无戎马之腥此策之上者也不能刼敌於江北而使之垂涎江浒则当摆布战舰狎弄波涛以寡为衆以奇为正旌旗金鼓气色精明使临江浩叹有莫敢南视之意若其冒然一来则设伏出奇乘风纵燎飞礟扬灰横截中流必不容其跬步进如扬林之战临水而阵李显忠分布戈船以其一泊於中流而匿其二於芦洲待其麾衆渡江则健橹并进劲弩交发而港中所匿戈船出断其後夺其二十余艘焚其巨舰又令战舰踏车掀舞於湍流骇浪中舳舻相衔逆折上下北人凭垒观之莫不丧气势穷计迫卒不获逞此策之中者也苟恃大江一水之隔而但於江南宿师列戍以为之防则必不能於江中沮敌人之进而使之得以及江岸吾恐长江之险我与敌共敌既得险皆有必死之志而吾江上之师贪生内顾势不足以支矣如建炎之祸杜充之兵投戈委地不战而溃则是纵敌及岸之失也甚者开禧防江交植鹿角罗络江岸几同儿戱不知使彼得涉江流次江岸则此不过一炬顷刻之烟焰耳此策之下者也故江北之河口一当守也江中诸洲二当守也江之南诸岸口三当守也江北之口不能守则敌船得以出江矣江中之诸洲不能守则敌船得近岸矣锐兵强弩筑堡立寨使有以拒敌摧锋所以守江北之河口也密布战舰多设伏兵使敌虽出江而不能及岸所以守江中之洲渚也若江南则不过分列兵屯多备舟檝以俟济师得便则进如斯而已矣今上流之势既纾江面之警亦远政当募江湖之骁捷以补舟师之阙程工闲暇以修战舰之备而又措置江北之河口某所可以筑城堡某所可以置水寨以遏其入江之路营度江中之洲渚某地可以出奇某地可以设伏以沮其絶江之谋大要使一旦仓卒不徒块守江面必於江北之河口江中之洲渚应酬无乏倘淮襄有警得以尽锐向敌而无复返顾却虑岌岌於有江面之忧而分其力夺其气则内外之画定表里之势坚而後取胜之形具矣不然则边遽戒严外方应接之不暇内则?惕而自危事出仓卒则不过牙璋四出号召郡国不教之卒纠集田野乌合之衆坐縻粟於长江以南谓之防江警报日远则散遣解弛又复置之於度外则是自开禧以来至於今日之痼病前後同一证候也谋国者乌可不知改图哉夫是之谓审防江之势夫上流之备既严则江鄂建润之间可以安枕而上下无俱危之忧防江之策既密则蕲黄扬楚之间虽有警报而表里无交急之势其利害甚明而易见也夫兎过发矢固不及事亡羊补牢犹可为後图是区区忧国之小忠也不然以书生之迂阔小吏之疎远而僭言当世之事是真不自量矣古之谋人固有深居沉思盘礴郁积於中抚事会之未有处者而邂逅旁观一语之近或触其机中其会足以发其纡郁未及之思而就其方来之功言固未易以人废也帷筹之隙惟知院相公先生一过目焉万一有可以发执事之思则某僭言之罪其庶可免乎不备
序
送袁明仲入京序
袁明仲担簦过门若将远役余揖而问之曰岁莫寒侵风饕雪虐子将安之明仲曰亮旧从编修右司谢先生游今齿长矣而学不进负先生之教是惧亮将问津乎先生而上会稽探禹穴踰九嶷浮於沅湘尽览名山大川之奇一浣心目之陋如司马子长之所以游者予曰学莫便乎近其人而取诸物者为粗子由於山见终南嵩华之高於水见黄河之大然犹必见欧阳公必见韩太尉而後为尽天下之观天子之都天下人物之所萃子行矣问之在朝材优康济中外倚重岂无号江左夷吾者乎陈义秉礼奸邪知畏岂无能使淮南寝谋者乎问之在野岂无负王佐才而独酌新丰者乎岂无志在王室而卧雪长安者乎苟得其人则介编修而往拜之观其道德之穹窿听其言论之奇伟高山仰止景行行止则虽愚必明虽柔必强其为学之益岂真口耳戋戋之为得哉余将见子之垂槖而往稇载而归余不敢以吴下阿蒙视子矣编修於予言莫逆试举似焉明仲曰诺
赠易数胡一鉴序
万物在天地间往来屈伸消息乘除皆两也一而不两则独阳不隂天运息矣常夜不昼人事圮矣艮以止为德而又曰时行则行不常止也以静为体而又曰动而不失其光明不专静也胡一鉴为余以数起卦得艮之四曰时止则止外体也时行则行内体也余曰不然有止则有行有静则有动二者互为之用而後造化神山之凝重而云兴焉冬之闭藏而物始焉皆艮之义也顾行而合时措之宜动而得光明之道则行非妄行动非妄动矣行而宜动而顺惟知止而能静者见之不则憧憧往来朋从尔思方寸乱矣眸子眊焉行则踬动则阂又谁咎哉一鉴曰吾乃今知连山首艮而受之震其至矣乎请书此以为赠
状
申措置南安山前事宜状
某照得南安林峒自嘉定间罗孟二李元砺等作过以至年来时作时止狼子野心委是难以保信某被命来此幸承招抚已定之後即出约束戒饬军县隅总安辑调娱惟欲安静而互相雠杀澒洞未已凡五七次已与之随宜解释然近者傅元一之警骤集三四千人几致惊扰亟责县官招诱傅元一出官且一面调兵前去南安县措置招捕其贼徒以傅元一既出无人为首且见南安增戍不已方尔释散此其措置关防势不容缓须至画一开具项下　一峒民作过非如他贼相扰能四出为乱近则出至南安南康大庾诸邑远则出至南雄韶州管下才有所得即便归峒正如鼠状不敢离穴虽然不能为乱而常足以致乱如前此百丈平固之贼则由黄十五之变窥见郡县奔命之劳因为投隙抵巇之举区区谓当置一军寨且以千人为率屯於诸峒出入必由要冲之地专一教练防把伺其来则剿之彼必不敢轻犯彼若从他蹊旁出则我军入闯其穴亦必不敢轻出声势既张奸谋自息所有置寨去处一面参酌士民公言踏逐紧切去处讨置起造供申　一置寨军兵不须别有调遣照得本司昨置大传石龙两寨正在峒中平坦之地古城一寨正在南安县下始基於王金部涔终成於赵寺丞汝谠初申朝省行下寨官系本司辟差材武人寨兵不许承受差使不许调遣移戍专一在寨教习事艺自立寨之後十年之间峒寇有所惮而不作只缘中间有失初意调三寨兵出防盐子为贼所窥打破三寨而舒庆二黄十五之变相继而作以此见得近峒处不可不为弹压之备利害甚明今来三处旧寨未能顿复三寨兵额且阙其半见己一面招填取足外余就本州禁军吉州强勇军瑞金武雄军会昌强勇军及诸县土军内酌量抽差更番屯戍　一赣州禁军额管若干人厢军额管若干人今来共阙若干人所有见在厢军尽充厮役而壮城禁军仍为诸厅占破干官厅有占至百十人者平时不识教阅缓急调遣不行今来尽占前项厢禁军缺额填刺虽足壮城厢军并皆要及等仗强壮人却发厢军下诸官厅照合得人数外所有禁军并与押囬各归营垒免有役使得养息筋力日习事艺若将来禁军有缺额仍就壮城厢军中拣选陞刺庶几更番山前可以倚仗　一赣州管下如宁都有城旧为贼人巢穴处及南安峒中多有随贼出草有过无归不齿於乡里之人与夫单身盐子被罪逃军打把弓手等人身手可用无所顾藉出入林峒伺隙喜乱诱脇良民唱呼生事皆由此曹今来招填赣州厢监军本司三寨兵除刺子弟外仍榜下诸处许前项人并来应募更不问所从来等第拣刺可以收罗田野拳勇生事之夫而军伍获趫捷有用之卒实为两便　一昨来陈寺丞申请令会昌县知县以军使禁衔欲招戍兵数百人弹压盐子昨来本县止招到一百余人在县屯戍今契勘会昌虽是盐子路头然千百为羣皆从乡落往来间有警急此百人者安坐县中救援无及且彼衆我寡未见其足为损益除已别商议措置盐子一项外今欲抽差上件军分前来山前更换移不用之兵於有用之地委合事宜从今任王?年满後所有会昌军使免令知县系衔　一南安峒中前是赤水疋袍之民凭负险阻怙终喜乱然非六保水路诸峒之人与之附和亦不敢轻有动作访闻六保水路峒丁多欲安靖以保家室各家以栽种姜蓣为生前日傅元一之徒迫胁六保之人拔其姜蓣强之从乱而不肯从亦见其间非必尽无忌惮如隅总等人实为官司臂指虽未必尽皆忠实要亦自有知义自爱家温有顾惜者官司平时以恩意固结有事以赏罚激劝则峒中动息纎悉可闻或使之弹压不肖调娱间隙或使之携间贼徒捕斩凶渠悦以使之必可得力已行礼请有家资识道理者前来本司谕以德意及行下根刷诸峒隅总姓名各与换给新帖责令专一督察奸邪弹压乡保凡有峒丁生事萌芽之初便仰先将姓名具申一面解散如或不悛即仰便宜结约毘近隅官都保将生事人捕解或有拒扞许令从长区处如功状显着并当厚加犒赏或申朝廷补授官资元有官资别与陞转　一近年峒民习见官司招安之利偶有争鬬因至雠杀犯罪难逃便欲出关集衆出草生事然行关揭旗或取其乡有雠之家或捉押愚蠢单独之夫出名为首迫胁起事其用心以为官司若欲穷捕则祸归主首之人若欲招安则可推出以尝试官府而其中实专进止实行关集之贼遂可免祸得利今来榜下诸峒苟有仍前生事之风仰邻近诸隅密切速具首谋写关行关人姓名飞申官司剿捕须要获的实首谋等人方与休息或徒党邻近隅总能用计捕解能自斩戮前来断与厚赏补官定不容妄摊假名为首人出官指掩以图休息庶几有以破奸凶之谋絶希觊之念　右措置关防固当随时酬应而大槩须从此数者为先除己一面施行外谨具申尚书省枢密院伏乞指挥 劄下以凭遵守
申省措置峒寇状
恭凖省劄备奉圣旨令某将带提刑司职事时暂前来吉州任责措置讨捕湖南酃县残破吉州永新安福两县贼徒务在目下剿荡净尽除己尊禀回申外照对酃寇发作只因县令陈秉义者科歛苛刻致失人心奸民喜乱遂借断治划船不平事为名閧集徒党越境刦掠亦有无行止士人从而教揉作为诗赋遍贴鼓惑凶暴随之其徒日衆吉州兵少应援不及永新安福被其祸当来湖南若因其出峒早作措置以殱其後亦不至猖獗如此本司以吉州一壁系属帅司调遣深恐相去辽絶不能及事闻警之初亟调本司所有三寨任田等处军兵委将官黄正己赵雄前去策应其间事宜亦节次具申朝省今来张总管之兵既至虽剿逐得捷而其徒或出或没又有睥睨龙泉太和等处日有急报南安诸峒自向来招抚後峒丁雠杀时有啸聚至五七次近者传元一一项聚至数千人几至出草本司亟行抚定幸方安静而又许应二彭三五者为见酃寇猖獗多得财物妇女回峒乃谋结连通同刼掠公然行閧作寇许以虎彭势彪出名閧集诸峒不逞之人至四五千人分头刼掠今月初十日会於上犹城下径取南康入赣县界声言借路下吉州太和欲合酃寇本司亟牒吉州张总管照会仍取回本司所发黄正巳赵雄两项军兵前向太和扼断贼人下吉州路以谋伐贼又牒南安县权发本司所调池司任将陈仲两项军兵急回南康栏截贼人归路却就赣州见存禁军内?选壮勇之人重立赏格调遣冲击其贼人志不得逞突至西水放火取小路四散归峒又复生计分头从龙泉县界谋犯吉州十四日从罗家峒侵大小黄沙阳村等处又一火驻劄南康管下逼近禾原本司即牒张总管分拨军马前去龙泉防捕外其贼人奸谋叵测须合扫荡擒戮渠魁俾来者知所惩戒方保後来无事某虽以痼疾发作力丐祠廪适有寇警己即具申尚书省枢密院自诡任责不敢以贼遗君父今又准省劄行下令某移司任责措置断凖省劄行下恐州县无兵可用无财可支见调淮西招信军池司人马及建宁府泉州左翼军兵二千人付张总管总辖且令诸司於见管钱内应副激赏供亿之费仰见庙谋深远动合事宜某切有区区愚虑条具於後一伏准圣旨令某移司吉州任责委合便宜区区之见以为吉州之寇自外而作是皮肤之病也南安之寇自内而作乃腹心之忧也湖寇巢穴在於酃县越界刼掠若令湖南以重兵临其巢穴贼人回顾惴不自安或既出而不可归或已归而不敢出却从本司调兵为掎角与之夹击自可集事今南安之寇相继而作乃在江西接连之路萌蘖之初尤当防遏不可使之燎原以贼人奸谋方窥吉州欲合酃寇万一遂其奸计则吉州愈难支吾上流郡邑必将震动以吉赣事势缓急计之只当且就赣州调遣措置为便向使无南安峒丁之变在某当即日就道便为吉州置司之计今南安项洞方殷迫近赣州在某当量缓急随宜制变乃无失策见今已给格励隅总安辑诸峒以孤贼势密设方略必擒贼首庶几峒民安业不至相延而起外牒张总管提兵於永新龙泉两路严为防把以塞酃寇来路却候朝廷所调诸处大军之来别具事宜讨捕　一目今吉州两县既破他邑皆为防御之备财赋所入必亏兼以连年兵盗相仍馈饷尽仰给於吉州委是事力空匮而赣之创残未复赋税失?至仰榷酤以供助军须某到任痛加撙节半年所储数日调发已觉素手两郡并罹盗贼之祸决难应办今准省劄令诸司以见管钱物那兑支遣别与出豁但彼此司存涣散难一少有扞格便有乏兴之患不若从朝廷劄下本路转运司专一应副粮饷一事如激赏等用乞从朝廷科降银会或指定州郡如袁州临江军无为州建昌军等处截拨纲运钱数发下应副支遣方免失事　一用兵之道赏行贵速激厉战士及隅总等人须得真命告身有功即与书塡欲望朝廷科降承信郎三道进武校尉进勇副尉各五道副尉各十道在某决不敢以名器假人以布私恩候立功书填即行具申未用者当置籍抄具实数申密院照会　一军前使唤非素知其人可以倚仗者实难委用欲望朝廷特降指挥容某时暂选辟事已不敢援例

[book_title]卷五
钦定四库全书
渔墅类稿卷五　　　　　宋　陈元晋　撰
记
潭州州学先贤堂记
濂溪先生上承孟氏之传传明道伊川二先生而道益明祠於学旧矣龟山杨先生文定五峯二胡先生晦庵朱先生南轩张先生见知闻知发明卫翼之功尤大其附之祠则潭其所游居云尔祠寓稽古阁之翼室余来眡事三日谒先圣已则谒先贤顾瞻位置湫隘面势?昧大惧不足以竭?教敬规易置之多事未皇也越明年五月上印将行会帑有羡相先圣庙门之右得隙地纵十丈横半之草莽藂翳下为汚池然向南明敞平治而埤益之作祠为宜遂出钱缗三千米石二百委善化令赵君汝溆文学雷君必奋共图之且俾以故侯西山真先生列之祠十月赵君以书来告廼七月朔肇役庀徒焚薉翦芜疏洳决汚筑赢千夫厥基砥如立堂三楹延宇垂阿缭以修庑屏以崇闳工坚材良钜丽宏壮可百年不坏也余方归憇武夷山中士友岔集客有诘余者曰潭非昔康裕比城复於隍戎复於莽托里扞表护有虑无是所急也苟力之纾释此不虞而頋彼之图子非迂乎余曰迩谋若切远猷若迂其来尚矣虽然艰难危急之秋衆心成城以理义之强也无竞维人以衆善之助也学术明则人心正师道立则善人多潭之民以淳古称士以节义着其质厚其志美牖之以学而表儒先以风之俾民若士以瞻以仪良心兴起而知人之所以贵於物中国之所以别於外夷者必尊君必亲上可杀可辱而不可与为乱出而立乎人之本朝有陈义秉法之风有首公犯难之操诚死社稷诚死封疆使奸邪闭息而缓急有所怙其关系頋不重乎是则师帅之事区区所为作祠之意客乃谢不及因书以遗赵君俾刻之石以谂学者焉
广州州学序贤亭记
淳熙初元诏州县学立射圃独峤南以荒远无应令越五十年而南海郡博士许君巨川始克为之相地番山之趾散芜辇秽增庳夷高抗侯於西缔亭於东凡费钱十万出於君所捐与帅守应纯之所佐者各半之亭成扁曰序贤侯又以弓矢赠君乃率诸生合射非籍於学非齿於乡而徒以艺进者不与其寮陈元晋适以校文联事观其成诸生进而以记请辞不获则为之诵所闻曰周官六艺射次礼乐泽宫所差诸侯由此其选以射教士尚矣而羿之善称於天下卒不为孔孟所予何哉古之射礼择耦为先公罔之裘序点扬觯而延堵观之衆不肖者却而未纯於善者恧不敢进惟执德信道之笃者在焉故吾夫子所与揖升下饮者皆贤也而弓矢云乎哉苟夸艺而不贵德则号猿贯虱折翼附肤者控弦而登而洙泗及门或羣形其绌矣而可乎许君饰己以先物康色以诱善吾党浩然归重而台阃敬信之由是声应气合学政毕举创小学广弟子员增岁廪之租补庋藏之籍讲乡饮之礼饰丁祭之服矣而又以余力及此且表亭示训为诸生劝其用力勤其存心忠诸生其何以称继自今日修身为弓矫思为矢立义为的定而後发春秋游艺借之以验行事曰凡吾平日所为果若贤欤果足称先生所序欤若是而面正鹄布武此亭可无愧色行有不慊於心则望矍相而返者心诚求之益求所以称所序虽不中不远矣诸生曰诺请以是为记嘉定昭阳协洽岁除月望日文林郎广州增城县丞临川陈元晋记
汀州卧龙书院记
绍定二年闽寇自汀之潭祸延邵劔声震建福漳泉之间明年四月通判安丰军事李公华被命护淮西军讨捕首会招捕使陈公韡决策所向公谓贼之根源於潭飞招贤者腹心也流漫於数郡十余县者四支也溃其腹心则四支不能振掉矣时贼方四出公自延平转战而前指贼之巢穴为的贼归则邀击来则迎剿将士用命遇贼则克南捣招贤之墟北夷潭飞之窟凶渠失据次第就擒而闽寇之大势定矣初寇乱方殷汀卒闯隙陵守将为暴内外交急人心摇摇公诡辞调温陵戍兵来汀已密布靖内之画至是入摄郡事首乱伏诛一尘不惊民之惴不自保者乃克复有其家室天子嘉之命公为真公当师旅饥馑之余简节疎目辑散鸠亡威畅惠孚人和岁稔退食之暇考图访古知郡後山麓故有卧龙亭者盖因山取名岁久圮矣独陈公元舆之诗在犹脍炙人口触境兴怀庀工肇役相郡西偏为堂三楹前荣後室翼以两庑扁仍亭旧曰卧龙书院而刻诸葛忠武侯遗像於其间图八阵奇正之势书王业不偏安汉贼不两立语於左右壁而朝夕瞻敬以寓愿学思齐之意盖不徒存故迹侈後观也则遗书属元晋记之元晋惟畴昔番禺幕府与公为寮相得最深风檐握手月牖对床剧谈世事往往至夜分尝相与窃叹今世之士气卑论弱不以厚处其身触事畏缩惴惴若不可为者顾余无挟妄行拟步辄踬方自退省而公敏识强力易人所难功立名显且以昔贤之远且大者自期此余所媿而乐为天下道者焉敢以固陋辞夫灵於物而为人秀於民而为士凡宇宙内事皆吾分内事也苟一物之不体则吾身为不仁古之人视民饥溺由己所致弗克俾后为尧舜则若挞於市盖士之一身其任重固如此而非曰食君之禄则惧其以不任事为辜耳而况大义未伸四郊多垒事会方来顾沈酣於生死醉梦之境顽然而弗之思可乎公受任驱驰不肯以贼遗君父谋画夙成机警捷出料事制变卒溃於成固已贤於人远矣然犹慨慕忠武侯之风而窃有志焉其知士之所以为士者欤虽然有闳大广博之思必有歛退密察之功有激昂奋发之志必有沈重静专之守忠武侯之风烈炳然与日月争光固其志略所就然友元直拜德公尚贤好善休休有容其蓄德甚裕也集衆思广忠益惟恐已有纎芥之阙其处巳甚严也躬耕草野无意闻逹身都将相所欲不存视天下无一足以动其心者其操持甚固也然则忠武侯之所以抗志明义不挠不折足以质诸天地而不慙者岂夸诩之为哉要有为之本者矣故因公之请辄诵所闻而致朋友切磋之义焉公於余言莫逆傥以为然乎公字实夫建安人为辛未进士以功擢大理寺簿今以直宝章阁守郡云六年正月既望临川陈元晋记
翁源县令厅壁记
余与李实夫为辛未同年後十一年会於羊城又为同幕时翁源令阙诸司推实夫能议辟上余爱实夫之才之奇谓不应深入瘴重处实夫笑曰今仕者每患五削不易得故抗走尘俗惟视上官色可否胁息不敢喘同列矛戟相向见便则夺权要之门苟可梯媒如蚁慕羶如蚋聚醯不复顾惜名义使其气馁精摇为身之殃心之病者甚於瘴也华诚未能忘情斯世使得一山水县治之为可扳功令为脱选计其吾心休休焉出则勤於民入则休於书比及三年神全守固无愧怍於俯仰间犹将使穷林深谷匹夫匹妇皆无所疾苦瘴焉能病予哉於是辟上不辞命下即日就道未几政声猎猎日起婺得职流徙复业僵植坏修百废具举隐然为韶五邑?两台交荐之且通籍殿中矣盖不惟实夫之才术足以自着而其识趣夐出流俗之表为难能也又三年余需次里中实夫遣介走千二百里来告县治之成且曰翁源旧无壁记父老黄汝旻多能言旧事暇日帅僚佐载酒访之得乾道乙酉以来宰者姓名自张君敖而下十有五人乃夀诸石以补阙典敢求数语鑱其上噫实夫之敏於事虽其小者不苟如此故予不复为漫衍而直书实夫所以来翁源之意以告後之君子毋徒曰小邑寡民云耳皇上践阼之初元八月既望宣敎郎新庆元府奉化县主管劝农公事兼兵马监押临川陈元晋记
崇安衢川桥记
徽猷建安李公上长沙帅印将行谓某曰距崇安东南三十里有石岿然拔起曰劔岩又南行十余里里号建平有水合流於岩之两腋曰衢川余族姓居焉盖三百余年里人因名李衢又数里许曰衢峡相距三十丈而赢两山唅呀壁立斗絶中通一水湍激如箭故有桥而屋其上则余叔父南雄使君某所作也岁久桥朽而屋且毁霖潦淫溢则行旅重足倚担嘑渡不得济余欲更造久之前年夏出岭留赣族兄富复以是请余摸索槖中俸余可办此役则诿富归而相其地地初属南雄诸孙至是合辞愿以地佐余於是练日得卜肇役庀徒工役讙趋不勤乡闾辇石埤址障狂墉如飞梁作宇搴空翼如繄衢川有桥子其为我书之某曰今人乍见孺子将入井匍匐往捄非要誉於乡党朋友而蝼蚁可怜犹编桥活之心诚厚於仁也公畴昔浚湟川奠闽峤濡清江此手所活多矣则视里中之垫溺者能恝乎抑某窃有感焉有南雄则无桥而能有桥有徽猷则桥废而复有桥衢川顾不以李姓重乎乡里有巨人长德河润山晖渐被实多兴利除疚嘉赖实衆独一桥云乎哉今之士固有慰题桥之愿则襮印绶泽舆马徒以耀桑枌为荣苟可梯巳植私为穽为壑以患苦其乡党邻里而不嚬其顔者视公用心为何如夫薄於所厚何所不薄能援天下之溺者固利乡邦一念所推也公曰是我心之所同然者笔是为记可也桥经始於某年某月越某日而告成厥费为币若干缗云
赣州清平堂记【代李实夫撰】
清平有堂识余喜也喜者何志民不志功也端平三年三月夏南安峒丁踰岭掠韶雄属厌而还余方上广漕印奉诏奏事道间被命布宪江右仍领赣事丞相书趣疾驱余不敢辞诣所部则贼招矣余幸蒙成而亦不能不过计狼子野心不一大治使得气去复利导之惧有後忧居无何挟仇交兵包藏啸呼圜视欲起者踵告矣调解开释倏聚忽散而酃寇作时赣兵出援永新戍上犹王安民嗾许彭乘虚首祸一日飘忽入赣谋趋吉以合酃寇余亟趋庐陵兵泝万安逆塞贼冲伐谋也又默计尺藉中无可使者然坐视其恣肆而莫之撄则贼易我滋甚乃出帐前淮校夜射贼营贼惊且遁量时度力人人言招之便余不谓然帷幕下士陈元晋曰兵以气作少可击衆着着中机会能速集事则财不至甚费能如此则灭贼不难与余意合遂决征谋首汰乡人之尸将官而避事者立帜庭下掲醲赏以募死士余亲简视而与之约凡十人为队行则相保任战则相救护一人死则九人相连坐先登得隽赏如格且刺填禁卒额衆听令已超距截髪誓以死往适会昌强勇瑞金雄武雩都平头南康莲塘之军皆集悉付池司任思定俾迹贼所在追捕复捐缗钱二千委南康令戴翼犒义丁为掎角助贼之出也四面鸷匿狙伏之奸方觇我利钝以决作息计非万全不可贼出弥旬矣料其气竭归必不整出其不意击之必克任思定者从军久未登勇爵取夙庋告身驰一介持谕思定能取疾走贼所有功即授之思定感激亟进王溪与贼遇皷勇直前一剿千余贼溪流为断俘馘狎至尽夺所掠子女辎重贼败窜匿山谷王安民竟死於前贼气大沮犹分其徒复出龙泉掠万安侵太和睥睨庐陵乃檄张旺逆之永阳任思定邀之桃林上下首尾夹击而戴应奎中扞太和先後俱以捷报许彭复鸠宿贼健鬬者八千余人闯广而南广郡先被牒有严备贼不能前盘礴踯躅於大庾信丰之间四出以撼山塞度贼势蹙矣密结知义者夷贼窟穴携贼友党且邀其归而图之分擘一定贼至桐木岗戴应奎首挫其锋贼衆若林虽败方狺狺然迭出鬬我师任思定麾骑兵绕其後贼不能陈屠杀盈野视王溪之功加隽焉贼走退无所?竟就擒以槛车来正嘉熙初元正月十一日也距贼入赣两月余方新山堂落成因念畴昔临汀夷荒剔秽之艰尝作新堂取贾琮平贼故事扁以清平及来领赣威望无以压难俾民罹寇虐无状有腼犹幸扑灭早庶几箬盐荷饭佩犊带牛复见太平之旧而消烽灌燧使田里无愁叹之声是固拙守之所自喜者则取汀之堂名复掲於赣为宜虽然痛定思痛则今日之事直幸而集尔余尝揣三十年来已往之迹自罗李不靖惟许俊龙泉黄土一捷甚伟中间顾以招安为第一义使奸邪生心如地尘随扫随生迨王金部涔擒邓寇留直院元刚擒锺寇而石龙太傅古城三寨参错於寇所出入之冲峒民之不敢动者十数年来者失创寨本意轻调兵出舒寇无所忌而动黄曾因之效尤生孽当路者一切以煦濡涵贷为事出爵赏奸捐金买静後循前谬牢不可破几何其不诲盗哉余始至规营厄塞处屯精锐三千人虎视洞口联结隅总密察潜制使其动则不得出出则不得归既闻於朝矣未报而许彭之变起四顾百短呈露寮吏切切耳语谓必败乃公事三边孔棘甲兵钱谷之间庙堂正尔应酬叫呼不能遽彻台属郡佐亦被朝命方杂然出冀成事余孤立一意凭虚运掉以希一劳永佚之福则其遂济登滋不谓之幸而集得乎思旧闻南安退校语谓前此陆梁等耕夫耳盖?於奸人之穽至死不悟而来者积玩无所创故其从乱也轻奸人造谋必怵愚贱单独之夫出名首事而隂颛进止於行间梱载而归不餍不止卒又推首事者出要我市招否则诡托於义执戮献状官吏甘其欺幸无事姑縻以爵首者僭盗之赏从者味盗之腴此盗所由蔓也今兹反招从捕彼亦无得有丧造谋者死首祸者诛从乱者剿篁丛蒲泽气夺胆落有以成官府尊重之势矣潢池弄兵饥寒所廹单车抚定用辑民散昔人非不武也若怙顽喜乱伺隙兴戎俾下人有轻上之萌长此安穷故余因堂成辄书昔所闻今所行之详以告後之君子俾知所以靖我民者噫自居於弱不思所以自强之道而欲媚人以求安皆侮之招乱之阶也岂独峒寇为然哉余建安李华实夫也嘉熙元年四月既望记
牧斋程伯强迁墓记
宝庆乙酉十月乙酉程寅仲孟敬迁牧斋先生之柩葬於崇仁乡鹤鸣山之麓初牧斋无恙时某尝芒鞋相从自山庄过公前所葬石井冈公曰是吾容棺之墟也余夙嗜郭璞书苦於贫不能得佳城姑存是以待来者余官章贡闻公殁且葬则移书以公所为余言者告孟敬孟敬复余书曰寅仲之贫犹先君卬取頫拾经营朞年而克襄大事若改为之须少暇始能及是耳越三年余归里中每与孟敬谈及前事未尝不流涕嚬蹙以为是不可安一日过余津津若有喜色扣之则曰得地矣孟敬之志亦可悲矣夫余与孟敬为丱角交志相得道相合也而孟敬连枉塲屋竟未能取一第为亲荣而亲之亡也力贫攻苦求以承其志者若恐其不得安焉孟敬之志亦可悲矣夫迁有日廼为识其日月於幽若牧斋行事则有国録李公之铭在
跋
跋章少机诗
辱示诗编何其富也东坡先生尝云眉山道士李伯祥好为诗如夜过修竹寺醉打老僧门要自可爱然一联之外无传焉少机警句既为李公子经拈掇而又欲尽出其余传於人视李道士褊矣巨编奉归三劵助刻梓之费
跋裘元量竹斋漫存诗
孟子曰诵其书读其诗不知其人可乎某生晚不及识竹斋裘公尝见章泉老先生言公之诗气和韵远当入江西後????比得竹斋漫存一编读之窃独爱其与弟元德安乐窝诗有莫春浴沂风雩咏归气象是可以知其人矣虽然竹斋所存盖与西山对峙固有不待诗存者
跋吴士刚诗
诗三百篇杂以小夫贱隶之作而夫子蔽以思无邪盖先王之泽也王泽竭而後之诗驳矣遗物絶俗者其辞诞愤世嫉邪者其辞激慷慨功名者其辞夸流连光景者其辞靡是故君子贵养其辞之所自出吴士刚父子皆嗜诗有樵隐遗藁楚山狂吟气豪辞壮如出一律亦甚可喜矣更能於前辈所谓发穠纎於简古寄至味於淡泊者涵茹沉浸而放於辞则至矣士刚以为如何
跋杨伯傅诗後
前辈谓作诗必此诗定知非诗人近世宗晚唐者则以体物切近为工以寄兴高远为忌而或者谓後山好处如参洞山禅不着正位是果何说邪杨兄伯傅留意於诗亹亹廹人矣试举似氷翁瑞阳使君若有一转语幸以见告当相视一笑
跋赵寺丞公茂诗
公茂宰衡山时军府急符下无虚日作邑者酬应不给而公茂弹琴赋诗公事都了今集中所録多衡山诗也时余赘倅长沙得公茂所寄吟藁其间佳处窃以为深厚如懒庵峻洁如紫芝清切如仲白盖兼儒藻宗英之长乃到此久之为好事者持去庐陵彭叔东忽以所刻吟藁甲乙帙来不啻鲁之得宝玉大弓辄书其後且识余喜
跋宋常父诗後
作诗如学道时至自纯熟平夷而有远思淡泊而有余味则至矣余闻之东山先生者如此今以告常父
跋石溪漫志
古人纂言记事或本诸故都遗老之所睹记采诸退卒老校之所传诵盖谓文献之不足徵则得於闻见之可信者犹当传也而况亲见前辈多识往行参会稽粹如黎君是编者其可无传乎司马文正公修通监实挽刘道源同事近者陈止斋病史官不宿业而荐王明清辈可任史职皆以其博物洽闻可与考订古今事耳石溪老矣方友梅於岭趾哦松於蓝田学问延迤日大以肆他时有作宋一艺者将以网罗旧闻其不舍石溪必矣
跋李梅亭浮香亭说
程虎卿为予言翁吉父居市而不为市之道有宋清之风盖儒而遁於医者也因出李公国録浮香亭说示余余读之竟曰万物争春而梅花盛於风饕雪虐之际衆芳炫昼而梅香发於参横月落之时盖幽人之贞逸民之清也吉父能领此则对梅可无媿矣
铭
砚屏铭为曾几伯作
彼美石兮宛有玉质自然而文是化工笔雪霁月明水落石出幻成剡溪移来赤壁刼火洞然孰藏於密曾子得之宝用无斁仁知所乐动静不失君子比德温文简栗玩而忘义是亦尤物曾子识之中有悟入
安分斋铭
大钧坱圠品制万殊鹏背摩云龟尾曳涂夔则不足蚿则有余穷通丰啬工拙知愚造物何心分量尔拘宰相歇後将军人奴夫子辙环终老匹夫冶铜弄臣饱死侏儒原宪肘见穷栖绳枢逹人大观其中石如嗟世之人役知劬劬效尤画虎助长续鳬为鼠发机为雀投珠曾不却顾不资其躯吾侪乐天厚养燕需患不自信镂之坐隅
息轩铭
心者善根人以私蔽憧憧往来与物俱靡故心之危当以静观大学教人息焉乃安方其息时室虚宇定如彼而狂如是而圣舜跖善利尧桀是非在吾目前了然无疑择善必明守善必力愤如悱如毙而後息如从息入以不息终之德之纯与天同功

[book_title]卷六
钦定四库全书
渔墅类藁卷六　　　　　宋　陈元晋　撰
祭文
祭雷知院孝友文
呜呼执政大臣调一四海平则称衡和则称宰疾恶已甚相轧以私恩怨往复不平所基嗜事求快砉然一奏其伤实多不和之咎能平能和唯公德全参柄钧枢人无间言坯冶一陶箫勺羣慝朋亡包荒无反无侧化工密庸庶物露生显仁藏用无功无名胡不颛面永绥宗社言昼其绣言秣其马旧游阡陌将假之光後进考德将熏之香东门祖帐笾斚未洗云何奄忽邦国殄瘁如某晚出实窃賸残公辱知教愉愉欢顔饥驱宦拙自拔无术公辱从臾笃契相恤有来讣闻心折涕零远缚一官薄奠莫亲公今已矣言犹在耳誓少自见毋负知已
祭孙提刑文
呜呼君子邦家之光善人天地之纪不必计其或进或退或仕或已苟其岿然而存则皆有补於世忽山颓而木萎羌触目之殄瘁哀哀孙公金坚玉粹瞻前修其已邈维絶学於将坠厉之躬行博之讲肄强为善兮不倦哀人穷兮由己公尔忘私义不谋利盖粹然乐克之好善而挺然曾子之弘毅某之衰老公不我鄙湘滨为寮情好洽比凡言话之相勉曰力行乎好事我随牒而南驰不见公者三禩每惠问之渠渠必倾倒於肝肺近走一介讯公兴止疑囬鴈之杳然而公已一疾不起矣彼苍者天何遽至是有子垂髫无父谁子有母垂白无子谁侍爱我公者所以痛哭而流涕我知公心有不谓是公方貤恩先侄後子岂以子故賫恨于地棠棣之华孝养不匮公与母诀而尚有弟惟是贤者殒背而雕零则吾党为之夺气小人无所惮君子无所倚公论谁与之扶持斯文谁为之兴起则公云亡盖重乎他人之死此某之恸哭固不独吊公之私与夫识我之义也有酒盈樽有殽盈簋一奠莫亲老泪如洗
祭何尚书异文
堂堂月湖老成典刑德超人羣而德不形知周事变而知无名载笑匪怒执义若争难进易退达可则行包荒纳汚中有渭泾察密精致行之寛平曰介而通曰和而清求之当世名公巨卿流或徇俗激或矫情何足以齿大雅之英摘髭科第自其妙龄策足华要逮于晚成德业久大声实蜚腾少留步武可柄枢衡浮云富贵何视之轻言昼其绣为桑梓荣绳轨里中非义羞称如彼在洛司马端明梯接後进位貌不矜如彼在颍六一先生山晖川媚蔼然风馨或薰而良或闻而兴如何奄忽巷无歌声睠怀夀隽心折涕零某当晚出龙门获登辱知辱教义笃情亲齿牙之论委曲提擎文字之饮从容讲评松高罗施柳菀蜩鸣凄其一梦俯仰成陈惟公不朽乡社簋鉶夫复无憾归哉佳城哀哀吾党独行睘睘谁欤订顽谁欤息黥輀车夙驾不殒者灵瓣香束刍尚歆此诚
墓碣
文溪先生致仕大夫陈公夫人黄氏墓碣
先君文溪先生讳凯字仲高世占籍抚之崇仁曾祖光道祖耕乡里称善人宣政间以财雄号陈乐二家父命世有隐德尝从龙溪汪公藻陵阳韩公驹尚书孙公觌得诗文关键晚与德闲吴公曾敬齐吴公镒月湖吴公异为诗社简肃林公栗作尉主学登门三请乃出直学事先君其第三子也生绍兴辛未十二月初四日娶同邑善士黄君寅之女生绍兴壬午十月十五日子男二人长元晋登嘉定四年第朝请郎前差知融州次梦荐同元晋举于乡後更名元白入太学女三人长适林天休袁策文林郎南恩州军事判官罗梦昱孙男四人少潜蚤世纯中同祖怀祖女孙五人四乙娘许嫁乡贡进士罗章未行而卒四二娘适程约四三娘适曾次鲁酉女细娘未笄先君生而端重不妄言笑少长读书頴悟能自寻绎师教之外直学深器之乡校月试先君论在选中时陈公刚舘敬斋覆校诸卷独谓先君所论有识趣且令诸生传诵为矜式先君於羣献精微之理世道兴衰之故古今人物议论之本末研究精到讲析贯穿平日不自表暴退然似不能言者为诸生辩说至夜分则泉涌风生听者兴起无倦容数奇连枉乃不能得一举至元晋兄弟涉场屋即日弃去笔研日以奕碁自娱乐元晋随牒江浙远走岭海皆迎侍就养盖後元晋尘忝二十年至绍定辛卯十一月初六日而先君卒享年八十有一又後七年至嘉熙丁酉正月十八日而先妣卒享年七十有六先君中该大礼登极庆夀恩封赠至朝请郎先妣安人先君恳欵诚实表里洞然不知有世间所谓机械隐谲事与人交薰然其和使人亲之久而不厌至义有不当然者临事一语不相徇生平足迹不一诣富儿门虽乡贵自庆吊外无往来独笃於故旧之谊死不相背负开门受徒咿唔终日不问家有无泊如也阃内事皆先妣任之米盐酒醯储贮细碎箱箧匕筯次序整比皆有法度岁时享祀必躬必亲姻戚将迎聚会不以约废礼或急难匄贷时随力周之先君喜市书解衣脱簪无吝色居间缉绩纫缀至晩年不辍盖能以勤俭相先君而先君赖之自适者初先君葬于县东木原或谓土薄非便及是得卜於惠安乡神前渡之东溪山之原将以十二月朔庚申合窆焉惟不肖孤大惧不克自拔负考妣教无以塞显扬之责他日尚当追缉行实求铭於世之大手笔以表於墓姑识岁月藏之幽云嘉熙四年前葬七日孤哀子元晋泣血谨识朝奉大夫直宝谟阁前知潭州主管湖南安抚司公事项寅孙填讳
墓志铭
节干迪功陈公墓志铭
余顷里居受徒有同姓生恕者来学袖出其叔父图南书谓恕少孤叔父育且教之既长矣大惧闻见寡陋俾从先生游庶几得竟所学余叹曰富而知以义方淑其子则益佳余未识君而心义之间岁一登宝盖则道出君之门帅其子若侄盛服遮迎邀致留欵酒间抵掌剧谈道其平生拮据捋荼以有此家室处乡曲人情良窳不齐委曲周旋无不得其心米盐麻菽疆畎细碎区处皆有方略不垄断不圉夺而卬取頫拾以啬致丰故居之久且安余又叹君之才周於用而顾狭施之使遇具眼有势力如张公定叟辛公幼安者独不能使之驱驰自见乎庚寅之寇余避地锺陵邻君所寓过从尤密时寇所过乡闾恶子袭其迹而动发人窖藏毁人室庐其毒烈於寇寇去株连送官者相望君语余曰此数也彼何责焉追惟经营缔创之艰而所遭若是然似亦无足芥蔕吾生所涉多逆境中间强弗友者狺狺相向危机交发旁窥为惴率常屈於下而直於上畸於人而偶於天盖不为物先迫而後应故处险亦夷耳世间得丧乘除祸福倚伏何尝少假扣吾囊底余智归补葺之未遽不如旧也余味其言又叹君识趣度越流俗盖有与道暗合者既而闻君整比旧绪兴仆植僵之余倍他日且营第宅闳丽壮观颐指气使百尔新美付二子以家政而方羊林壑日饮无何为况甚适也戊戌春家僮至长沙则闻君病不起矣亟遣书吊之越明年十月其孤专介踔千里持迪功郎新衡州衡阳县尉陈成甫之状来求铭余不得辞则叙余所以知君者而摘成甫所状书之君名鹏飞图南其字也世居崇仁之鲁步曾祖惟觐祖俪父能百皆乡里善人君生而伟岸志尚磊落音吐鸿畅不类常儿长而干蛊用裕事亲无违礼父尝病革公诚孝激烈割股以进竟以夀其亲十余年同气十人二兄一弟皆早世门户之责丛於君君抚孤恤嫠使男有室女有家既又举赀产平分之无毫髪私族党戚友缓急扣门不以在亡为辞尤於儒者倾倒子姓孙枝兰玉竞秀厚币隆礼舘髦士以诲之已多崭然露头角於庠序间者仁福皇太后锡类恩拜君初品官配邓氏封孺人齐眉偕老人荣之有荐公於京湖制阃之节幕谓君老犹堪器使公笑不答二男子愈师臯三女子袁申张穆方应谐其壻也穆两荐于乡八孙得一得声福孙慧孙引孙三则女也君生於淳熙戊子卒於嘉熙丁酉十一月之乙亥己亥十一月之某日葬净居之原距所居一里而近铭曰
殖家之肥而人莫非争道於巇而心则夷故能享素封而夀且耆眼中山兮全而归保尔後兮庆无期
致政司法乐公墓志铭
公讳大章字圣锡姓乐氏其先自国初侍郎公史而下支派四出分合莫得而详而籍崇仁者皆其裔也曾大父韶武大父伦父光国皆不仕娶邓氏封孺人先公一年卒子男四如珪如愚如玉如川孟仲皆早世孙男四中周用万里孙女二吴友龙其壻也幼未行曾孙男女二以淳佑辛丑六月二十日卒享年八十有二诸孤将以壬寅八月庚申窆于崇仁乡根村雷渡而谒铭於余因念庚子之夏余归自长沙问里中老成人安否则岿然独存如公者才一二数既见剧谭道旧言语精神不见有衰惫气余为之喜中间梅亭侍郎李公招客登楼公在焉余怪其步履饮啖似不如旧未几则闻其病且不起呜呼乡里尊行称善人者雕落殆尽矣余视公隔三四辈行儿时闻长老言崇观间陈乐二家以财雄岁时冠盖往来甚昵交契盖有自来而余弟妇则乐出也故与公交忘年铭焉得辞公少志进取读书过眼辄成诵淳熙丙午待补国学弟子员明年试不偶即日弃笔砚曰人生贵适意吾岂无以自适耶乃经纪疆畎检校囷廪勤入俭出而豪取智笼之事一切寘不用故家肥而人无斁且能推所余以济不足士以贫病告解衣推食无吝色初寒雨雪起视闾巷有闭门炊烟不起处遗薪米恐後与人交油油翼翼意笃情亲薰然其和也视其门内则绳度整齐上下肃睦如一淑其子以学尤笃厚币聘名士从之游故武博饶公谊其选也诸子亦各矜奋有声庠序燕居诸子侍必叩所业进否应对惬意则津津喜色见顔间曰吾可以老矣晩年增筑旁舍甚广工坚材良丹粉犹湿而煆于寇公不为戚即湖山别墅居焉初湖山为榛莽樵牧之区公巧发天藏芟薙营筑遂为负郭名胜处乔松修竹回合蔽亏燠室凉台幽丽闲靓客来留欵竟日赋诗饮酒不尽欢不止梅亭尝扁其阁曰碧明而赋之诗公至是曳杖屦领孙曾宾送日月於其间而终焉亦能适其适矣绍定辛卯以东朝庆夀恩官初品夫妇同日拜命子孙奉觞为夀齐眉愉愉人艶为善之报旹梅亭将漕成都辟公隆州法曹汉阳守胡公衍为别驾临发时闻公贤亦以节幕招公公方有以自适不屑也尝戒子若孙我死必蒸尝我於湖山之阁铭曰
生称善人兮宜于乡锡命斯皇兮夀而康湖山蒸尝兮死不亡利尔後人兮妥其藏
广东主管帐司元公墓志铭
广东运司主管帐司元公仁伯长余十五年折辈行与余交游最欵密事有不可语他人者必以语余开口见肺肝无隐情余临事不敏有疑或质於公公沈思细筹不易攸言动中机宜余心服之之官问涂一日袖巨编过余曰君尝游岭其为我疏饮膳药石护养之宜人情物态应酬之故余纎悉为书且贺之曰番禺军府台阃鼎峙然仕者旧多逐臭尸素之病如公廉操干局当有知公者公必自此升矣别去两年声籍甚无挟白战得使长破白之削诸台方将从臾其後而公壬辰五月二十八日死矣呜呼以公之尊生敬事怀奇好修而竟止此哀哉其孤方越明年十一月二十日奉公柩葬于长安乡池头梅坑之阳且匄余铭余知公深不辞公荐於乡名焘以避景宪太子讳改名璹其先自汴来为抚之崇仁令家焉因占籍兹邑曾祖寄庵先生尧辅学行有闻祖端父可久皆善人公於书无所不读过眼终身不忘属文深婉有味善论事剖析利害如辨白黑登戊辰进士第初李公琪得公省闱策大喜谓不意草茅有此议论盖公素所长者初筮潭州湘乡主簿遇事直前嶷然自立有豪民夺其侄之地而诬以他事郡委公定夺豪民因公客以货诱公公不动卒直其事公去官其侄椟百缣邀谢诸涂公不受而教以应变事长之道枢帅安公丙闻其贤罗致幕下邑令与尉表里为奸利安公命公核状公知邑民病之发其奸使不得留尉惧以白金求哀於公公还其书与金而卒不白其罪人谓公处令与尉两得其宜至今湘乡人能诵簿贤也再调澧州司法参军摄令澧阳里正有以溺死妇诬旁溪民家为奇货者勘验无实公谓当反坐里正後令至卒如公言决之里正怙终诉之郡下邑聚检无异辞诉之宪下郡聚检所差鶡弁与公有雅故移书几导意後令求赂公不答其人竟诬溺者有伤事上闻後令已死刑寺以罪公与检官俱罢公笑曰吾从得罪犹是失出决不能入人罪以梯荣也既入广漕幕时循梅南雄患盗最久诸郡请济师狎至南荒枯瘁郡县重足而立惧以积逋违戾公弥缝其间通融调度下无乏兴上无苛责二使者亟称其才死之日赵公师楷哭之哀賙恤其家极至公处乡闾接亲朋薰然其和使人乐亲附之而排难解纷视人由已有烈士之风至於居官壁立崖絶不可干以私僚寀非其人不屑与交或至面责其过使得位而行掉鞅功名之涂必不肯雎睢盱盱同流合汚怀禄全躯如今之士大夫呜呼以公而竟止此哀哉公得年六十有二娶罗氏男一人方女五人长适邵汲次四壻则季序黄质胡渡吴泰也汲澧州录事参军泰乡贡进士孙男各一人皆幼铭曰
才之生世其无意耶才不及显其有命耶是司命者其无知耶道之好还其将昌其後而大所就耶
黄彦远墓志铭
余乙亥丙子间开门受徒黄朝瑞来学与之游居觉其气质凝重课试文字亦稳律余心喜之从容叩其畴昔所从则起而曰家君少笃学胡公元衡为郡文学时以巨题试诸生家君以诗出奇押窄韵得句为首选经史子集皆手自点勘病时文乏典则取省监程文数十篇鈆黄批抹皆有关键日夜为朝瑞讲说然尝恨夙无师承凡所造悟皆心自寻绎得之慊然不自以为足故遣朝瑞从先生游余乃知南溪为人大槩如此後二十有七年其孙鳞卿补充太学弟子员又见其乡人为余言鳞卿年五六岁入小学周夫人怜其幼公曰子弟凡事皆可迟惟读书一事不厌早扶携左右触事辄诲之所以教鳞卿者犹所以教朝瑞也既入上庠人以为南溪种学种德之报南溪方进鳞卿而诲之曰太学多士所聚重厚浮薄色色有之汝往取友必端毋诡随进学必力毋自画余益知南溪有识趣如此壬寅十月六日则闻公死吴得年七十有二越二年甲辰十二月十六日壬午朝瑞奉公柩葬于所居南二里大池原先茔之右鳞卿状公之行实来曰鳞卿父子事先生有年矣知先祖莫先生若乞赐之铭余不能辞公讳锺字彦远乡人称之为南溪先生曾祖某祖某父某以孝弟力田世其家公幼頴悟不羣嗜学如饴至天文地理瞿昙老子稗官小说之书无不通解对客口诵至数百言不休风檐灯案蝇头细字虽晩年犹把玩不倦乡遇饥馑劝施不倦郡守每委公董视取予多寡一析以理富者乐于粜贫者安于籴上下晏然如乐岁庚寅之寇临川崇仁为震大家奔遁迁徙乡甿所在啸呼公晓以理法聨以保伍遏乱萌锄凶孽环公乡数十里恃以无恐事平有籍以补授者公不以为功也他如去里胥之蠧兴陂池之利讼平其争役寛其期凡可以利衆及物者劬劳毕力不惮也然皆出于中心之诚然非干誉非要利其接姻戚交乡邻中无城府恳恳悃悃人亦乐亲之或以非意相干笑谈排遣无藏怒无宿怨人之有善称之不容口闻人过失必为掩覆隐匿且曰传讹未必尔乡里称善人非耶娶周氏子男二人长即朝瑞次朝美先公两年卒女一人胡弥大其壻也孙男六人德卿次即鳞卿翼卿鲤卿新卿翔卿女三人长归傅梦得余幼铭曰教行於家庭行暴於乡邻古人之所谓吉士善人不在其身在其子孙尚遹观其有成
吴文瑞墓志铭
公姓吴号其名文瑞其字其先自宣州来占籍抚之崇仁曾大父遹大父朴父淑皆潜德不仕公娶丰城陈氏子男一人曰霆发女二人适郑叔宪袁复孙男一人曰炽女孙一人未笄以宝庆丁亥二月十七日卒享年七十有八其孤将以四月之乙酉葬于县西青云乡甘田之原从治命也余视公为邻为亲为丈人行知公为深霆发以铭请义不得辞崇仁吴氏族大而文公服袭见闻加以天资頴异读书过眼成诵下笔辄数千言少习词赋既而曰壮夫不为也改习书学自为寻绎不师故常处题立说人每异之久乃服其工到盖几韩公所谓大怪大好者试一再不偶则殖田畴新屋庐辟圃而蔬凿池而鱼不复齿塲屋事即所居之西扁曰桂堂日夷犹其中凡浮屠老子之说神农华陀孙思邈之术郭璞吕才之书靡不通究为人讲说脉贯缕析纚纚可听与族人之言若德相似者五人更为菜羮之集或诗或碁以自陶写竟登夀考亦无憾矣公气刚志鋭少年直谓功名唾手可拾稠人广坐论事说理正色雄辩无阿顺回护世间有难处事公视之特易易耳使得尺寸柄辅其志以行纷可使解难可使排也间关无成自负益耿耿不妄交不苟悦里之富有力贵有势人所争趋者公弗峻絶亦不狎亲也呜呼狂易大言矫激为异皆士之病也而近世士习遇事蓄缩随声附和气力稍出已上则俔俔伈伈俯首帖耳甘心为之下略无毫发生意者闻公之风亦可少愧矣铭曰
事左而志方身蹇而气刚其坵可夷其人不亡百世而下视此石章
吴公墓志铭
吴公次周名墀抚之崇仁人其先自宣州来曾祖某祖某父某世为士家公娶熊氏则雷州使君某之孙也子男二人曰应符曰应则应则先公六年卒女六人其壻曰蒋特立管镒孙琳邹某方必中黄京孙男二人宗元宗范女四人归郭铃黄埙余尚幼曾孙女一人绍定四年正月十九日卒享年七十有九以其年三月二十八日葬长安乡石下之原公宿所营度眼中山也公少而孤蹜蹜从二兄後不齿家事一意嗜书欲自立累试塲屋不利则投笔焚研闭门息交尚友方外习内视纳息之术澹然若与世相忘者岁量先畴所入以为日用之度仅仅自给不为藴利多藏计独厉其子以学隆师市书虽费不惮公既屏居简出里閈多不识其面余与公之子节夫游亦未尝获接公谈嘉定辛未待对集英一日或邂逅节夫侍行彷徉苏公堤上余愕然揖谓公胡为乎来公曰应符之齿壮矣而未有以厌吾望方规试上庠而病焉墀惧其踬而护之偕来余切叹其百念灰矣足不出阈而蕲其子之有成至轾千里不为难亦可尚已旅舍往来款语数四公每言生平涉世多艰官府不能无罣误以不辩自明乡邻不能无欺侮以不较自正疆畎不能无侵夺以不争自定清坐静观自觉吾味差永余以是益心敬公盖有见到处不可及也呜呼今之人谲觚以示夸掉磬以求胜鈎距以矜巧圉夺以自肥者视公所为不诋之愞则讥之拙然宿祸生孽多以自毙者又安能夀而臧全而归如公称乡里善人耶余罔罔忧服中亦何能文节夫再三以铭请辞不获则为之铭曰
世途争巇心地夷式安且夀全而归尚永厥後视此碑

[book_title]卷七
钦定四库全书
渔墅类稿卷七　　　　　宋　陈元晋　撰
五言古诗
别玉笥何链师【东山杨先生有序赠之】
轩轩黄冠师胄出水曹後流风尚诗癖圣处坐参透褰裳红尘外心赏山水秀浑融入芒端字字遗氛垢云雾巧裁缝氷雪工刻镂编成着山岩光怪射牛斗
诚斋已古人文字上无古云龙渺相从传家有文武异闻蕲一面渴予心独苦龙门快先登羡子赏音遇廖师抱长材弥明吐奇语牵联千载名政以韩子序君从萧滩来我向贑水去饥驱我漫出可耐尘土污云山固招君底事闯城府秋凄君且归我行方出户稻梁亦何味茯苓自堪煮何时扣白云借我一坐具
梅
吾敬林隐君终老梅花乡孤山足佳处不愿白玉堂古来贫贱交富贵渠相忘岁寒谁古心摇摇桃李塲
竹
吾敬王子猷傲俗独爱竹行止必与俱情义均骨肉云龙求友心上下亦相逐彼哉絶彛伦乃戒桑下宿
游罗浮宝积寺
晴峰膏秋容远骑驻春脚长风载之游清月此旅酌眼高天围小语暖云气薄神仙邂逅亲导客以笙鹤
再用前韵
半生梦罗浮世事缚两脚仙泉有谁何生客那得酌君诗挹其腴水味从此薄清游天所裁望极南飞鹤
有感
寒声战梧楸风色岁行暮谁念天涯人貂裘敝尘土一饱亦易营局促良自苦安得八骏蹄驾言观玄圃
和留粹中将游南华之什
南来佳山水清淑如三吾何必二水间独有八境图秀水饥可餐清沦渇可?颉颃飞霞佩簸弄明月珠心闲鸥许知日远鸿与徂蓬窻若局促略取山川娱是间有意趣逢人辄周诹一舍两丛林半点尘埃无顿渐非二门凡圣同一区见佛心即了迷者直非夫冥心休外观来此同僧趺
夀嬾庵赵先生十首
更生青藜杖长吉古锦囊岂无芝兰馨终少蒹葭霜精深师友渐磨琢金玉相凛此宗姓杰高掩汉与唐曩时吴畏斋盘盘极宏毅今时叶水心表表负经济公游二老间圣处心独契人物方眇然甚矣夫子似皎皎畴昔心睠焉本根计一鸣惊万喑独醒阅衆醉勇指非种锄有胆竟成事彼哉称国师千载有余媿医国药万金补衮线五色谁令落江湖刺史六百石衆万沟壑濒援手公一力平生富青州关心岂官职嘉师固秉彛祥刑尽生德惠文恣弹治此意谁复识雨露既天覆刀劒亦俗革活人不言功所愿长我国王气郁东南兵尘莽关洛事会岂有极秪恐元气弱折冲樽俎余欠着一谔谔如公胡不归儒用鲁何削垂弧正大夏明炳肖火德仙源毓英灵帝赉扶社稷恩波溢西江酿作寿觞碧一饮千斯年福与宋无极书生栖大厦燕贺媿无从嵩高乏嘉颂何以祝我公一节贯岁寒愿似南山松下有千岁苓尝许气味同开济平生学忠精一寸心时危添白髪意远寄清吟河洛风埃满江湖岁月深眼明天柱壮渌对渠斟楚望环宗岳湘源远派浯山川锺气异宇宙要贤扶晚遍朱轩辙春饶緑野腴遥知初度日歌舞沸重湖
七言古诗
朱明洞天
南来大艑凌空浮卸颿试略罗浮秋胸中无机神仙喜笔底光怪山灵愁山泉夜作糟床滴风松闪冉青旗色招我三啜玻璃觥峰头飞上八千尺星微月壮海茫茫蓬莱仙袂遥相望铜龙夜吼风雾香石桥跨空河汉长千岩笙籁奏清曲万树醴露如天浆金鵶海底初刷翮云拥扶桑一枝出羣仙拍手叹絶奇坐中相顾属谁笔阿翁曾是夹日飞公孙请赋五色日
田家謡
长年饭不足背裂赤日中忍饥不肯懒辛苦求年丰今秋幸一熟天意亦惮穷庶几债可了或有余粟舂团栾共妻子糠粃一笑同焚香答天赐力作人何功君不见前年三百青铜米一斗又不见去年蕨根掘尽不充口妻孥长恐不相守敢拟如今苏息否
和冯眉州九日无酒韵
蜀日曀曀风凄凄有美人兮愁楚覊白衣不来负佳节士穷使我增歔欷锦韀屡踏秦关月宝刀尚染健儿血寻思往事玩浮云目送孤鸿互明灭醉乡广大无何有无事唯当学犀首不应来吊独醒魂却嫌闲却持螯手吾侪臭味草木同但须多植寒花丛遇花开时即重九天岂教人樽屡空
赠符药朱道士
君不见许旌阳飞符走劒蛟龙降一朝功行满僊籍宝册金丹来帝旁又不见孙思邈玉圅方出千金药栖迟犹作地行僊良以活人恩施博要知天地德好生鬼谋客邪胡由乘有符有药解济世此心即可通神明桃椎耳孙乐虚静符水能灵药能圣呼雷麾电缚魑魅二竪三彭俱听命困者以醒病者苏孳孶予岂为利图梓人作室槖駞树治民相国非殊涂降魔要竪大法幢起死要下黄昏汤更频物色合谁属请起江湖登庙堂胡文昌和东坡子由彭城月诗并録澹庵新州以所和见示索和
澹庵眼似坡仙高眇视轩冕如秋毫忠臣要作社稷计那知平陆生风涛当时盖亦轻余子富贵转头真逝水汗青不朽姓字香百世闻风尚兴起函关正要封泥丸金陵王气开龙蟠一书乞借尚方劒搢绅环睨心为寒要扶銮驾还都汴鼎镬在前顔不变低头办了着南冠歛手笑还丞相板飞鸢跕跕古锦山气老益壮穷益坚银河流空月照地肺肝洞作冰玉看缅怀坡仙亦大好诗比离骚兴香草持杯满满贺素蛾岭海百年逢二老闻孙趾美德不贫清文高节犹前人何当佳话重拈出只慙授简梁园客
采莲
春山懒妇忻昼眠门前女伴邀采莲含嚬行过寒烟浦瞥上兰舟悄无语寻花不见花深深见花不折空愁心停桡看花红更腻却自低头照秋水娟娟沙际月一痕催归几棹菱歌喧叶底忽逢花并帝折归月下乞郎看
杨南仲寓湖
纷纷市道交翻覆云雨手不如清风与明月情分却於人耐久夫君不受尘土汚湖上结茅谁与处坐中只着风月我有客敲门卿且去凉生几席影沉杯困眠醉舞相追陪此时一笑真莫逆中边洞彻无纎埃须知个里非久计时来擕手青云里蓬莱山顶广寒宫放出清光满天地
上姚赣州镛寿
伏审黄锺唱子嵩岳生申纷燕贺之偕来祝龟龄之难老莫抒善颂隃赋长歌庸以发君侯之雄心抑以见吾党之瞩望傥蒙笑监荣幸不赀
东南之镇曰会稽扶舆清淑拱帝畿千岩万壑气盘礴更有夀桧天与齐托根后土阅千古黛色苍皮天一柱锺为人杰堪栋国恰似嵩高降申甫君侯胸中百万兵年未四十俄专城精神满腹秋水莹谈笑两颊春风生崎岖赣右三百里蛟鰐垂涎波浪起遡流张胆作风帆信如王尊乃勇耳脱略边幅柔凶顽解除苛娆绥创残唤回和气豁氛祲事有至难谈笑间人口如碑沸传诵帝曰吾徒得君重天风吹下紫泥封趣入班行作仪凤大夫何以假守为真除属厌民所期虎头岌嶪要弹压凝杳森戟聊娯嬉璇杓揷子日南至黄锺飞灰雷出地崆峒春早梅已香酿入黄堂夀觞里醉来含笑看吴鈎龙光夜半干斗牛关河北望令人老忠臣心与天为谋潢池正尔兵不弄又说边尘时澒洞筹边筦钥宁无人知待人豪为国用貂蝉冠高劒拄颐丹青正与緑鬓宜碧油幢下白羽扇貔虎百万惟指麾雍容传檄定三辅颈缚单于归衅鼓手扶銮驾还东都宫殿千门总如故摩挲与问金城柳颇尝见有此举否策勲饮至未央宫腰下悬金印如斗万年觞捧月氐头虎拜稽首扬王休功高福与宋无极紫枢黄阁三千秋
上刘计使
水心吾师今昌黎如椽巨笔光虹蜺先公潜德粲碑版却恨不识嵇中散九苞五彩丹穴雏不巢阿阁翔海隅南来只影方自笑天假之逢挹光耀一寒顿坐春风温贱子亦许扳龙门子期九原不可叫筝琶纷纷不同调明公派自南轩来秪今砥柱狂澜囬一麾两节岭南北尽是周程旧敭历书生强附善类心莫道冶跃非祥金偶然短簿令公喜上下云龙固其志山谷昔见苏长公自此小草依长松牵联名字香闻素未必今人不如古
和胡文昌嘉禾篇
鄮山东翼帝王州使君来自白鹭洲下车三月课最优赋辨不扰讼不留哦诗卧阁政令修和声上畅天畀休六丁下执早魃囚蛮琛航远归怀柔向来疮痏稍稍瘳雨应六月如膏流有禾双穗来西畴观者喜气同春浮老父再拜千骑头此帝所赉非人求三边未靖哀?刘向来根本虑甚周安得卖劒都买牛丰年一饱百不忧转头西风催歛揫鼠雀亦觉欢啾啾更令北望烟燧收铁衣更戍休葵丘富民有诏封千秋我生谁叹命不犹黄鷄白酒相献酬老翁市井儿嬉游擎香仰祝十二旒垂拱万年百禄遒伟哉姬旦忠国谋艰难民事陈嘉猷僊人飞空白玉輈霓旌来下风飕飕手持五穟遗君侯瑞图合命椽笔修晋之东序方天球连理木颂那得俦午窻香篆销金虬和公诗罢茶七瓯
五言律诗
代饯转运判官赵帑辖
今代汉宗英如公不数人清标高岳柱和气蔼湘春宣室思才子甘泉欠侍臣平生刘子政晚节更精神憔悴湘滨客怀哉有此逢二星欣照映三月惬游从公事如羮沸归心似酒醲从今殊出处别语且从容
和蔡铁窻韵
铁牕诗价远应是到鷄林修月有妙手伴云无出心调高追郢曲意古和虞琴触境勿多语希声是大音
峡山
帆落榕根暮禅扉半尚开逢僧如旧识问我几时来潭静鸥眠稳云深猿叫哀篝灯看碑石今古半苍苔
严陵市
暝色低平野霜风放霁天买杯逢竹所索句立梅前山曲云归寺溪寒水带烟茅檐听残雪愁絶拥衾眠帅节留先生两年粤服氓?安之一日疏十宜归欲袖手板还丞相言者犹不之置上命以厘廷之禄解印东归门生临川陈元晋援後山送坡仙故事至惠之海丰而别作诗四章云
手疏宜归十心知昨梦非鸿冥空费弋鸥舞早知机风急推潮落云闲剩雨归攀辕多少泪海?湿斜晖描画终无说归来岂不荣事难工拙较我自去留轻过眼风波恶悬空日月明人生只恁是孤鹤九臯声拙无谐俗韵老眼独相奇寒谷迟春到东风尽日吹身将三尺律心不一毫欺公与梅花外南来谁我知木种十年计苓培千岁根三生疑宿植九殒志酬恩远送竟须别百怀难具论任安穷自分义不辱公门
饯余倅鼎叟官满东归
丙年同佐牧相与最情亲乘月登楼夜随风步屧春报来陞转速归去召除新一劒旧肝胆持将问大钧【时以平宼转两官且有任满陞擢之命】
晚步
鼓钟灯火後袖手过栏干素月空中寂踈星竹里看溪毛行步湿潭影古心寒此意我方适亭亭夜未残
过桐庐县
严陵耕钓处清淑故依然楼馆危临水人烟近倚天客行桑下路农垦岭头田迟我风帆便津头更覔钱
雪作
帘卷虚堂晓儿童笑语譁恍疑开月窟浑是散天花竹里闻清响江边看玉槎访梅乘好兴着屐过邻家
送邓帅参文举得南雄守归【庚子元日】
风流耆旧传悃愊静无华来重青油幙归乘皂盖车离筵倾柏叶客路看梅花闻有南来信门前迓骑譁
雨後
忽雨乾坤变将秋气候寛林亭欣濯濯柳岸渺漫漫一饭饱无那连村枕可安举觞属明月急雨放云端一雨郊原足神功不作难向知天道迩今幸物情安童稚沾衣走人家傍户看翻令五六月春意转江干
喜雨
六月乃有此丰年定可书真成天雨粟到处水成渠?稏香连亩污邪载满车所忻同一饱未用叹无鱼
挽饶武博二首
方客戎幢右俄旌墓道傍堂虚空老桂星冷落魁芒留世程文様传家奏藁香乡评偕李谢虽死有幽光内集侪甥舅同登齿弟兄忘年情好密开口肺肝倾恍尔同醒醉伤哉隔死生朔风吹老泪哀些不成声
代挽寺丞吴公
国事须才急如公亦古人江淮老麾节俎豆哭军民图忆筹边旧官传结绶新朔风吹老泪泉路湿寒磷
赠欧阳承务
谈天多巧中名在士夫间行遍西江路来游南岳山病侵心绪懒穷惯面皮顽莫说功名事禄书从卷还
挽德庆凃守二首
九京嗟已矣今吏孰如君律已严三尺活人寛一分清名寒蜀雪嘉诵蔼南云杉柏风凄切黄陂原上坟乡枌生也晩岭外偶同寅齿我子侄行情如兄弟亲不嫌同幕辩要作一州春满涧多题字回头更怆神

[book_title]卷八
钦定四库全书
渔墅类稿卷八　　　　　宋　陈元晋　撰
七言律诗
题罗浮山中阁
大海漫天驾叶舟来登中阁问仙游泉声急泻三更雨云气深藏六月秋雾湿中天龙出洞日腾沧海蜃收楼禅床静数愔愔息身在清都最上头
七月初十夜对月呈留粹中
人间寒信到堦蛩天外清商入井桐孤馆无人同夜月长年作客又秋风想君局促重帘底似我栖迟逆旅中何事人生苦拘束得闲来此一樽同
越王台
南州胜观越王台天与诗人醉眼开云漠漠边蕃路远水茫茫处海潮回人家一半藏烟树往事千重问石苔料得清秋尤好在一樽重约月明来
庆涂权尉三首
袖中光焰吐青虵献策军门鬓未华岂是轻身探虎穴要将赤手拔鲸牙向来笔研浑无力此去功名正未涯小试柳营新号令六花排阵寂无譁
岁月遒於赴壑虵功名政要及年华平淮犹自须裴度钓渭那能老子牙舞袖巧悬嫌地褊酒杯相属记天涯期君酣战秋风里鼓率衘枚阵不譁
朝忧猛虎夕长虵吊战场文忆李华自笑病来寛带眼那能老去植幢牙如君政合登东阁顾我惟堪老北涯宾主秋风南浦路旗铃好听捷音譁
王推官载酒来会於逍遥堂
路入烟萝杳霭中良宵一笑美人同壶觞尽揽平湖月弦管时飘别岸风三宿未忘缘境胜一灯相对坐诗穷姓名要共青山久看取当年玉局翁
喜雨上项帅
精祈三日竟成霖一瓣心香格帝歆苖若遂枯无此水粟将暴贵涌於金时方多垒农为急公在三湘泽已深自媿侏儒叨一饱愿推德意荅天心
李徽猷病後许赏莲而未酬小诗发一笑
僧夏分来一榻凉爱莲更擅水云乡露融初日敷朝采雨卷凉飈送晩香天女羣参青叶髻水仙争护紫荷囊一丝不挂根尘净莫恠先生久覆觞
和留少微丰湖怀坡僊韵
吊古谁翻楚些歌百年陈迹怆怀多春风草緑松根寺夜雨灯寒窣堵波【松根朝云所藏面峙浮屠坡诗所谓夜灯勤礼塔中仙者是也】老鹤旧曾陪杖履闲鸥今尚护烟莎凭君莫忆当时事惆怅人间春梦婆
仓檄出惠阳督诸邑捕蝗
古来传说驱蝗法近岁惊闻田有蝗无耐吏饕甘地恶何辜民病重天殃秋风要满扶犁望夏日宁辞走檄忙高廪更令无雀鼠使星尸祝几炉香
题新昌蔡尉比春园四时载酒亭
蔡家亭子锦江涯长约春风作岁华却百年浑是醉莫教一日不开花称觞随获慈顔悦问字时容客语譁我若有园如个様肯将双鬓抗风沙
纪游再用前韵
松篁一径夹长虵云锦重重肃九华长夏飞泉倾石眼半空悬磴啄檐牙要知酒兴并诗料不在山巅即水涯记取松间休喝道山灵应怕俗声譁
过南安道中
暑涂明发正愁予伫立风檐气不苏拟戴星行方叱驭谁驱雨至忽随车岂怜行道暍欲死直恐良苖涸且枯早觉南来盐米贱趂墟归去总欢呼
火乘金伏势方骄天地围炉万物焦那信炎蒸天六月却闻优渥雨三朝顿添秋思生庭树颇觉春痕涨市桥分我清风陪独夜又愁明月渺难招
得主管仙都之命
头衔清甚管仙都吏责全无出有车老去心情酬应懒闲来亲友往还踈每嗤人作囚山赋莫劝侬通光范书只把穷愁博强健世间得失本乘除
击球口号戱陈统制
筑塲千步柳营东樽俎精神坐折冲星弹流空惊过鸟霜蹄追电捷游龙身轻鞍马人如画胆落猩鼯穴已空归去翠眉环玉帐钗儿多乞锦纒红
题顔秀才夔诗编
延年一印付闻孙文采风流今尚存生长见闻诚叟里交游唱和澹庵门苦思那有酸寒气妙斲浑无斧凿痕问子何为暗投璧令吾端欲竪降旛
和项帅交帅印招十二邑令韵【时七令皆宗姓】
同时制锦七宗英更有珠联五舜臣瞩望诸贤皆邑最和衷一语见情真方时艰棘难为政随事斟量可及民缓急之中权阖辟政须不失本心仁
信国鲁夫人挽诗二首
讵有陈平解久贫共看眉案久如宾从夫荣荷西清橐承祖恪共南涧苹玉树庭前双使节金花天上九恩纶绣衣彩服今非昔忍见堂萱雪後春
曾是王珪坐上人孰知孟母德无邻长怀就养板舆日一笑能回花县春诗感棘风知痛苦歌翻薤露亦酸辛送车千两瑶塘路奔走无从愧负薪
判府大帅督参宝谟户部先生持漕节来长沙继陞帅守追惟平庵先生分教是邦越四十有九年而多士尊仰说服如一日廼市地立祠以慰士心祠成门下士陈某拜手稽首而诗之曰
佩璐骑麟返帝旁屐痕所在尚芬芳泉行地脉家家井月到天心处处光模范百年垂藻泮蒸尝千古奉桐乡教忠况有无穷泽衮衮湘流一派长
罗浮山多有道人倚嶔岩为室仅可容膝引泉贯其间以供烹濯凿山种豆人不满二亩可了岁计油然自得也为予言夜深月明时有虎触户山前後多黄鹂终日睍睆可爱与留粹中各赋诗
山家境界无畦畛住处随人意所便涧汲岩栖忘世累石耕畲种尽天年时惊虎触柴扉月长听莺啼緑树烟不信却无人种杏知从何处覔神仙
甲申乙酉丙戌四过钓台有感
三年四过子陵台老我风霜两鬓催望见云山心已愧梦登钓石眼为开乾坤清气长如许钟鼎元勲安在哉近百年来几帆过登临多是覔官来
上留提刑夀
恭惟某官八叶传芳六蓬纪旦先中秋之一日有来箕?之躔占南极之二星俶照斗牛之分永锡难老不谋同辞某夙荷优容尤深赞庆祝万有千岁之眉夀托百十二字之诗歌掣电过之下风幸甚
中秋清絶冠秋天间气生贤得月先一念来从金粟洞三生曾伴赤松仙绣衣踏遍江湖上线履催归雨露边且别崆峒朝帝去它年来拍广成肩
展开南极老人图是处青烟鹊尾炉秋露九原沦厚泽春风一道泳康衢万金药散疲羸活三尺刑清怨叹苏只此隂功谁比大中书有考可酬无
和邓帅参追和东坡雪韵
学舞腰支束素纎回旋似怯晓风严飘窗淅沥暗投璧洒研纷披冻着盐应有饮羔围暖帐谁怜饥雀啅寒檐凭栏独耸诗肩瘦对立西山玉几尖
破寒有喜报晨鸦忽送诗筒雪赋车占岁便同天雨粟寛忧解遣笔生花琼枝夸丽羞陈苑玉树争妍比谢家腊白才呈春已动扶桑霁影晓相叉【柳子厚解祟赋扶桑轇轕而相叉】
和陈守喜雨诗
垤鹳无声口舌乾谁驱雷雨遍千山顿苏赤地千里旱特出黄堂一念间泽物功深无德色丰年愿遂有欢顔为霖秪恐思贤佐千骑东随凤诏还
谁念东南膏血乾文移督迫积如山平时素号镬汤底不雨岂逃沟壑间民病向来犹在耳天威此去不违顔从容宣室如前席乞与枯荄生意还
再和涂宣义喜雨
郡邑同寅祷旱乾风霆来会雨千山真成雨粟从天下只在为云翻手间神不素餐无愧色农期一饱足欢顔丰年酒熟鸡豚社二老从今请往还
挽刘金部
忠清家法见闻中蜀产凋零又到公抗伪一门诚节谊明伦数语?精忠郎潜勇退声名重使传贤劳惠利丰时事方艰人物眇可堪收泪洒悲风
赠刘贤良
十二书言天下事气如蕡直语加遒谁当心耻四郊垒子独眉攅万国愁刺手拔鲸何倜傥剧谈扪虱自风流悠然且作新丰醉定有人能说马周
安抚徽猷郎中被召欲东赋诗见志乃以得归闲退为喜门人小子知先生之心也辄和严韵用畅高风
莫管声名草木知人生待足是何时兴才尽处须回棹涂到迷时漫泣岐老我昨非今似是笑渠小黠大还痴山林晩觉中多味不恠啇顔只茹芝
聱叟挥车倦且归钓游旧处足娯嬉客怀自分三宜去世事那无一可为昼日高眠甘茗乳秋风清饮饱蓴丝何当为背奚奴锦收拾潭州归後诗
和柴大监留郎中游欝孤及喜雨之什
冰壶清对玉衡秋台府同时尽胜流南国恩波如海阔西江和气接天浮山川真借两贤重翰墨仍为八境留见说九重思魏笏书帷更欲学君畴
农亩皇皇望有秋肩赬背裂汗衣流疲甿不得一饭饱我辈应惭多食浮乌尾督逋无迫遽鼠牙有讼怕淹留两君一念回天速天雨看看粟满畴
韶石使君年丈扁舟过我於松桂林敬哦小诗留为一日欵就寄石洲主人以发千里外一笑也
十五年前会五羊都门再别九年强君荣韶石州麾出我窘文江县债偿人世能消几离别征涂何用许奔忙梅前菊後风光好且为侬留共一觞
黄雀长行万里余烦渠就寄数行书常怀李白诗无敌莫怪韦郎迹也踈玉节荣光何恨速石洲风物正关渠同年相逐云龙处应念吾侬乃一猪
七言絶句
春日
金旛胜里唤春归却後新正八日期红紫莫嫌春较晩开迟应是落还迟
题曾审言所寓僧舍梅屋
作屋延梅更凿池是花最与水相宜横斜清浅黄昏月画出孤山两句诗
倾盖知心两玉人竹君邂逅更情亲能同此味花君子来共团栾一笑春
独夜
月转庭除夜未央坐看梧影上东墙金风玉露方清絶只欠探枝桂子香
雨作寒声落枕边搅人愁绪不成眠非关独夜难排遣为怕秋风在眼前
题西斋
唔咿一室特蘧庐要读人间未见书快着先鞭问前路西崑玉府富珍储
梅仙峰
文陛无阶寄履声骖鸾有路学仙灵长安宫殿今何处祗有梅峯万古青
谢童帅干送滴酥
滴成诗句巧相粘料得堂深冻未忺剪水染云天上手何因得见玉纎纎
入庾岭
梅花迎路客平安此是江南尽处山霜月正高花下饮酒阑长啸过梅关
宁都上元有作
一觉翛然已五更窗横梅影月偏明年时记得嬉游罢犹为梅花梦不成
卖薪买酒旧家时人乐昇平岂自知节物如今不堪说丘墟满眼更啼饥
刃剑尤为花木灾园林不贷一株梅呼童徧县无寻处安得成丛挿烛来
即事
庭草茸茸书带碧槛榴粲粲舞裙红静观物化机无息又转薰琴一信风
田间
高田拍拍水连塍早稻将齐晚稻深闭粜人家争发贷丰年也有债相寻
鴈字
超然圣处过张颠整整斜斜落照边好写人间不平事叫开阊阖为笺天
题陈氏镜湖
贺监归欤百不求问天只覔监湖秋夫君賸有闲田地凿破天悭得自由
水上观心即是禅此心如镜察天渊一尘不着风波静俯水何惭镜里天
过南雄调木倅【抱经居士之子也】
句法清严旧有声亲传诗学自趋庭添丁只解供耘耔不似卢仝独抱经
道远胡为至此哉班行见说正须才多应诗兴清无奈特为观梅故一来
别留少微兼呈玉堂先生
天涯万里同为客先自悲秋更送君归路明朝好萧索一声鴈断几重云
客中未醉难为别别後无书但寄诗俗物眼前谁可意思君无奈鬓成丝
四海弟兄能有几平生臭味许谁同遥知夜雨连床际应说南中有客穷
云麓先生坐山癖脚头尚欠到罗浮藏山欲作千载计试问书成可寄不
君家伯仲尽英妙笔势夭矫人中龙池中我亦自云雨四方上下长相从

        </div>
      </div>
    </div>
  </div>
</div>
<!--update:2025-08-30 10:28:10-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>