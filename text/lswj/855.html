<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="提要,原序,卷一,卷二,卷三,卷四,卷五,卷六,卷七,卷八,卷九,卷十,卷十一,卷十二,卷十三,卷十四,卷十五,卷十六,卷十七,卷十八,卷十九,卷二十,卷二十一,卷二十二,卷二十三,海陵集全文在线阅读,海陵集全文在线下载,大玄古籍书库">
<meta name="description" content="二十三卷。《外集》一卷。宋周麟之撰。周麟之,字茂振,海陵。(今江苏泰州市)。人,一说江宁。(江苏南京)。人。绍兴十五年(1145)进士,为武进尉。绍兴十八年应博学鸿词科试,合格,除左修职郎。历中书舍人,兵部侍郎,直学士院,翰林学士等职。累官至吏部尚书、同知枢密院事。著有《海陵集》。此集共二十三卷。据集前有周必大序称,“其子准裒遗稿得二十三卷。”可知是集为周准所编。集中前二卷除《槛泉赋》外皆为诗,卷三至卷五奏议、札子、奏状,卷六至卷十为表,笺启,卷十一、十二为内制,卷十三卷至二十为外制,卷二十一、二十二为各">
<title>海陵集_周麟之_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">海陵集</span> <br/>
          作者： <span class="inputVal" id="bkauthor">周麟之</span> <br/>
          朝代： <span class="inputVal" id="bkdate">宋代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">类书文集,诗文集,完结</span> <br/>
          字数： <span class="inputVal" id="bknum">[book_length]108108</span> <br/>
          说明： <span class="inputVal" id="bkdec">二十三卷。《外集》一卷。宋周麟之撰。周麟之,字茂振,海陵 (今江苏泰州市) 人,一说江宁 (江苏南京) 人。绍兴十五年(1145)进士,为武进尉。绍兴十八年应博学鸿词科试,合格,除左修职郎。历中书舍人,兵部侍郎,直学士院,翰林学士等职。累官至吏部尚书、同知枢密院事。著有《海陵集》。此集共二十三卷。据集前有周必大序称,“其子准裒遗稿得二十三卷。”可知是集为周准所编。集中前二卷除《槛泉赋》外皆为诗,卷三至卷五奏议、札子、奏状,卷六至卷十为表,笺启,卷十一、十二为内制,卷十三卷至二十为外制,卷二十一、二十二为各体杂文,卷二十三为碑铭。周必大序称,其久官于朝,“故其诗文因事而作者少,集中内外制词居其半。”但集中赠答唱和之作寥寥无几,奏议之类亦多不关国家大政。其文章堂皇、娴雅,犹有北宋馆阁遗风,而非南渡诸人可比。另有《外集》一卷,其中使金诸诗及中原民谣十章,疑是后人掇拾附之。此集除有《四库全书》本外,还有清抄本,藏北京图书馆,《海陵丛刻》本等存世。</span> <br/>
          封面： <span class="inputVal" id="bkimg">Z_19044.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]海陵集
[book_author]周麟之
[book_date]宋代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]类书文集,诗文集,完结
[book_length]108108
[book_dec]二十三卷。《外集》一卷。宋周麟之撰。周麟之,字茂振,海陵 (今江苏泰州市) 人,一说江宁 (江苏南京) 人。绍兴十五年(1145)进士,为武进尉。绍兴十八年应博学鸿词科试,合格,除左修职郎。历中书舍人,兵部侍郎,直学士院,翰林学士等职。累官至吏部尚书、同知枢密院事。著有《海陵集》。此集共二十三卷。据集前有周必大序称,“其子准裒遗稿得二十三卷。”可知是集为周准所编。集中前二卷除《槛泉赋》外皆为诗,卷三至卷五奏议、札子、奏状,卷六至卷十为表,笺启,卷十一、十二为内制,卷十三卷至二十为外制,卷二十一、二十二为各体杂文,卷二十三为碑铭。周必大序称,其久官于朝,“故其诗文因事而作者少,集中内外制词居其半。”但集中赠答唱和之作寥寥无几,奏议之类亦多不关国家大政。其文章堂皇、娴雅,犹有北宋馆阁遗风,而非南渡诸人可比。另有《外集》一卷,其中使金诸诗及中原民谣十章,疑是后人掇拾附之。此集除有《四库全书》本外,还有清抄本,藏北京图书馆,《海陵丛刻》本等存世。
[book_img]Z_19044.jpg


[book_title]提要
钦定四库全书　　　　　集部四
海陵集　　　　　　　　别集类三【宋】
提要
【臣】等谨按海陵集二十三卷宋周麟之撰麟之字茂振海陵人绍兴十五年进士中宏词科任起居舍人历擢兵部侍郎直学士院给事中知制诰翰林学士官至同知枢密院事宋史艺文志载麟之海陵集二十三卷与此
本合前有淳熙癸卯周必大序亦称其子准裒遗稿得二十三卷盖犹旧帙序称其久官於朝故其诗文因事而作者少集中内外制词殆居其半今观其集非惟赠答唱和寥寥无几即奏议奏劄亦多不关军国大计盖其珥笔禁廷坐司纶诰不出国门而跻通显与王珪约略相似而文章娴雅亦犹有北宋馆阁之余风非南渡诸家日趋新巧者比未可以专工俪偶轻也别有外集一卷其中中原民謡十章盛陈符谶夸宋诋金又前後凯歌三十首虚张虞允文瓜洲采石侥幸之功殊为过实词句亦多鄙俚不类麟之他诗考诸宋志亦无此外集一卷之目殆其子讳而削藁後人又掇拾附存欤谨削之而附订其谬如右乾隆四十六年三月恭校上
总纂官【臣】纪昀【臣】陆锡熊【臣】孙士毅
总　校　官【臣】陆费　墀

[book_title]原序
海陵集原序
本朝沿唐旧西掖掌外制北门掌内制谓之两制而非侍从近臣之通称也太宗时四方砥平人才辈出专以是处文学器识之士礼遇非他官比二府有阙率於此取之惟参知政事蜀人苏易简尤被眷奬其自两制入中书犹未强仕淳化二年御飞白书玉堂等四字以赐至今号为北门盛事炎祚中兴时则有吾宗枢密公茂振以隽明之才辩丽之文受知上皇人皆以苏公遇太宗为比年踰三十由馆阁兼掌书命其後真拜掖垣入翰林三迁为学士每一制词出学者争相传诵天子尝襃谕云卿久掌内外制中外士大夫咸称得代言之体绍兴三十年复大书玉堂二字赐之其视淳化若合符节公先世亦蜀人也後徙海陵登科者踵相蹑所居号丛桂坊世有显人至公遂大用可谓盛矣公薨嗣子准裒遗藁得二十三卷而内外制殆居其半盖久官於朝故其他诗文因事而作者少然温润精切鼎脔可知向使天假公年主盟斯文则述作之富虽至于百卷可准刻意家学数以序为请予与公同宗同朝不得而辞公讳麟之茂振字也淳熙癸卯正月十日周必大序

[book_title]卷一
钦定四库全书
海陵集卷一
宋　周麟之　撰
赋
槛泉赋【并序】
阳羡祖茔之左有泉正出盖诗所谓觱沸槛泉者也暇日往观感而赋之
君山之阳大城之阜松楸城乎其中有泉出焉于苍龙之首隐若灵湫豁若眢井吹波若鱼目沸潏若汤鼎吁此何水也若是其异乎山人吿予曰维山之颠峩峩巍巍三峯环峙中洼如巵万斛之水瀦而为池蛟龙之所蟠神物之所司水滔天兮不溢旱竭泽兮不亏下灌注乎山陇之脉上潜通乎天潢之湄淼若陂浸之在望常未雨而生云霓泓泓兮渊渊行地中兮冥然值冲秀之所萃乃奋迅而出焉稽之古诗是名槛泉其正出也万窍互发蕴沦洄漩迸澄沙之金碎激浮沤之珠圆吹嘘乎管灰之飞眩转乎风蓬之旋其泄流也涧道委蛇如玄云之触石遏流不平而鸣铿锵乎佩玉之音悠扬乎宫徵之声拥山川之秀润朝欝欝之佳城若乃隂伏阳亢害於有秋万壑源断千畦浮火云昼燎烛龙夜游山岳焦金石流则是泉也其泽涓涓其声溅溅走缾绠於百里溉稻秫於平田其羡流余浸犹足以已道渴而灌蔬园也出山隈踰南阡斯前抵于大涧之滨而下会乎东泻之川则其泽物之功岂浅浅哉予乃抚然曰夫天下之水殊源异族注川曰谿注谿曰谷仄出而泛则为丸悬出而溜则为沃涌轮口而凌空则为汾隂之瀵下万仞而曳练则为?庐之瀑弱水则鸿毛莫载汤泉则不火而燠或止或行或见或洑各随物以赋形纷莫数乎衆目兹槛泉之觱沸不槩见于编牍岂先德之涵润故於此发长源而兆吉卜也因相与植杖而坐挹泉而饮之且歌曰泉之流兮流祖之德肆其後兮沐灵泽泉之清兮为文英泉之涌兮腾仁声世世兮承休与兹水兮同流
诗
郊祀庆成
紫极三阶正黄宫一气旋迎阳周吉土练日汉甘泉考典陈商辂占祥察舜璿朝冠纷璀璨斋幄湛蟺蜎荔席方顒若油云已廓然瑶源尊始祖绦节从羣仙碧瓦霏烟外雕梁丽日边大音谐美乐芳荐列嘉笾默喜云孙燕深期鼎祚延六虬纡制跸九庙辟崇筵欝鬯香稃熟芝楹瑞叶连醇牺登硕俎肃倡被朱弦孝奏灵咸格诚存礼不愆清晨登玉?彩仗揭龙旃虎旅罗三卫蜺旌亘百?展容趋泰畤裒福对苍圜扆坐张皇邸帷宫驾采椽鼔钟传禁漏星月粲高躔蠖略车回斗荧煌衮象天华支金擢秀雅奏玉鸣鋗虚次停埀佩登坛俨奉瑄兰生芬献斚电燎欝升烟气晏樵蒸焜天澄境落褰涓成均拜胙拚庆趣摩肩凤盖端闱敞蝇书惠泽宣自欣千载遇叨贰六卿聨簪笔琱舆上扶圭绣黼前独多亲日表敢後赞云篇帝德惟天大臣心匪石坚愿言陪虎拜宝历万斯年
太庙观芝草
九庙寜神蔼德馨煌煌又见产芝英香凝荐斚椒兰润色映雕梁日月明绍复祖宗全达孝感通天地契精诚试披瑞牒占休应看取皇家万叶荣
晓开疏屏望荣光仰见威灵烛下方二本同楹真盛事三年叠秀是殊祥好图瑞采增旗帜【二十五年太庙芝草生是岁郊祀臣乞依乾德中太祖亲郊作三瑞旗故事特制灵芝旗有旨从之】更诵灵华续乐章【顷岁臣寮尝请以太庙瑞芝播之乐章】拜舞共陈归美颂喜浮春殿九霞觞
苦热行
君不见浣花老翁初作掾触热簿书尘满案坐曹束带緫不能但欲赤脚踏层冰又不见青莲居士金门客懒揺白羽巾挂壁有时裸袒青林中只知露顶洒松风二子英规凛千古笔夺造化驱风雨如何避暑如避仇叫呼竞作惊人语是身本与天地同要当扪腹无弗容世间冷煖翻覆手焉用夷隘惠不恭我方穷居度炎热火云烁山金石裂一读清诗百念空炯若冰壶浸明月
忧旱
老农病旱如膏肓汲井灌秧秧巳黄湖田半作龟兆坼河渠断道不可航救旱不必焚巫尫当去民害烹弘羊嗟哉销变此不务龙川佛舍徒祈禳中兴天子食不遑侧身感天天与祥霈然坐待三尺雨拟赋云汉歌宣王
读战国策
从人为从六国强横人为横六国亡悲夫不用摈秦计徒以委肉强虎狼一朝秦甲下函谷指挥韩魏如羣羊坐令不费一只矢山东千里无金汤我窥尘编三太息诸侯自覆非秦力纷纷二百四十年说士游谈空满籍我将西上吊兴亡南山自有能言石
秋日坐寐觉而有作
南国逢秋色西风扰客心久闲安饮啄多病废登临壁倚青藜杖窗横绿绮琴无鱼甘粝食有酒任孤斟地僻千山瘠人稀万籁瘖懒同牛卧壠倦剧鸟归林纸阁居容膝绳牀坐整襟缩头须尔伴便腹莫吾箴俛仰三眠柳徘徊五戏禽忘形初隐几得趣渐欹簪不假仙游枕寜须女抱衾乍疑身栩栩已觉息深深白凤才难继黄粱事可寻有人呼昼漏何处起寒砧短梦蘧然觉斜晖惨欲隂桂开香吐粟菊认蘂攒金磨熟双旗茗炉残小瓣沈感时思别墅开户见遥岑自别尧庭邃俄惊墨突黔背无三甲起头有二毛侵咎往眉难炙言归足尚肣静忘波汹汹老谙岁駸駸幸得安心法聊为拥鼻吟黑甜夸胜味黄落寄余音猿鹤休相怨萍蓬自不禁却愁宵寐少卧听竹萧森
双投酒
君不见白玉壶中琼液白避暑一盃冰雪敌只今名冠万钱厨此法妙絶天下无又不见九重春色蔷薇露君王自酌觞金母味涵椒桂光耀泉御方弗许人间传向来我作金门客不假酿花并渍核日日公堂给上尊时时帝所分余沥一朝释佩投江村却访田家老瓦盆道院丹泉灰脚重官炉玉友糟头浑有酒如此寜不饮但赋独醒招楚魂锦谿昨夜秋风入梧叶雨残溪水急呼奴为我挽飞流涤瓮燎薪炊玉粒奴言新酿良未宜此间寒燠来无时双投旧法酒经载今焉可试君无疑初观白醑寒浆溜再加麴米成重酎色如竹叶照人明香似兰英和露透妻孥一笑醆斚空所恨无多才数斗嗟予性与礼法疏况此扫轨甘穷居肯学鸱夷随後车不烦骑驴骥子扶焉用拊缶歌乌乌一觞一咏聊自娱
飞来峯
西域崭崱羣玉峯悬崖万丈穿玲珑世人不识真鬼工夜半跃起随雷风天与西湖作奇观嶷然飞堕羣山中海风吹雨万壑暝往往密有云相通遥望烟鬟出林坞重峦面面青莲宇孤云起石风生泉游人六月不知暑世传飞来我亦疑摩挲苍璧心更悲当年禁囿山水远艮岑一石须人挽无人把酒酹山灵飞入君王上林苑
赋张参政四老堂
散策相从倚玉鸠不须更伴赤松游林塘在眼供舒啸花鸟催诗好劝酬一座几盈三百岁【公四兄弟年皆六十余】四翁宜夀八千秋堂前风物如伊洛尚欠香山与石楼西望斜川烟霭低荆溪东下泛清漪夜来风雨秋怀共春草池塘昼梦迟江左便传花萼集曲中休奏紫芝词安车不日聨镳至银角桃枝上玉墀
呈郫人李签判
锦江烟水春茫茫锦城游宴歌舞狂酒酣缓辔踏花去尚说当年先侍郎【吾家本郫人先侍郎仕蜀日芙蓉堂诗有踏花归去马蹄香之句】後来游宦家因徙子孙不复归桑梓世居淮海二百年路隔关山七千里兵戈南下风尘昏衣冠渡江黄屋奔淮乡几作边戍地丛桂旧第无一存【海陵旧居名丛桂坊】我从避乱梅花坞钓月眠云拉巢许尔来又卜南郭居自笑飘萍无定所见君襟韵真谪仙从来游戏壶中天眷言我祖旧同閈邂逅笑语心豁然平生行李遍方外南逾五岭入苍翠脱靴未屈力士手探囊巳压髯奴背为叹干戈何日休浮家泛宅江海游丹砂链就葛洪鼎茶竈行随鲁望舟天涯一见倾盖旧青城猿鹤知存否会当叱驭过卭郲相从却饮郫筒酒
呈伯父元仲二首
我伯气吐虹贯日干文光胷中有和璞发挥见文章笔追羲献风句压曹刘墙平生太古心孰得窥行藏人间富贵味掩口不一尝方朔饥却死次公醒而狂方寸不受折养此百链刚江湖五十年飘飘曳征裳晚岁一区宅欲并幽林塘浙东山水窟选胜方徜徉兰溪得佳致行筑锺山堂自顾世路险机穽寜易防俛首吾不能高卧庸何伤贫贱苟自得麪糗皆膏粱愿言守此志鹏鷃聊相忘
干戈十年余荏苒百忧至谁怜齿未壮遽失彩衣戏扪心天不闻空下千斛泪藐然一星孤未忍随以逝雨湿新松楸尘生旧鞶?奈此愁絶何况复形梦寐萧萧风树悲此恨岂有既念昔龆齓中从公识奇字一从江淮别岁月不复记公寻武夷春我友颐山桂此来忽相见再拜只流涕忽忽悦情话恍若巳隔世先人有遗经夙夜焉敢坠余生倘未殒肯负平日志但恨不及亲临风一歔欷
寄伯父元举
我家百笏门族望甲乡国堂堂六世祖名在碧落籍人曰吾故侯善政光古昔後裔聨簪缨北原?榆柏里居百余年世出二千石当时丛桂中鸣珂动城陌变故忽相仍流荡兵火厄一经焚劫余故里半荆棘奔腾豺虎羣逃避天地窄十年湖山游幸不死锋镝朝穿云麓青夜钓月溪白间关度阳九阖室仅安适遽婴风树悲呼天泪横臆坡陁东龙冈怅望隔窀穸【先茔在阳羡东龙山】故乡渺归期异县悲久客北辕吾未能辽絶江海隔思我伯父贤一别几更历寇至独不去巍坐空四壁高标揖夷齐九死出焚溺居为一乡望後学所矜式泮水修复初儒盟首开席我独随风蓬?陋阻规益明年秋鸿飞槐花动行色庶遂升堂拜情话输悃愊诗成喜不寐兴逐飞天翼
答宋子闲
冀北百马一駃騠沅江之鼈九肋稀海邑千室士半之异材杰出今其谁有客有客气吐霓行年五十缝掖衣青鞋白帽鬓未摧笔下妙絶黄绢碑句中参彻後山诗邂逅一见秋云披立谈展尽胸中奇如刮眼膜如起痿便许握手论交期看君有蕴未一施杜门却扫甘幽栖草树薿薿含奇姿两堂对启白板扉我时剥啄叩扊扅君出迎笑喜见眉晴窗坐隐花影移茗椀未尽炉香迟手弄麈尾风颸颸主人得意客忘归嗟予懵学安所师矧复少也逢百罹尚赖先德流余滋遗编烂烂星斗埀墨犹未乾吾忍窥梅花一咏偶弗遗君能鉴赏了不疑惜哉不与君同时生前未免俗子嗤身後有此名流知呜呼吾意其何悲
上王吏部
人物南州望风流一代英夙传天上誉早梦月中名车载三千牍鹏飞九万程向来辞泮水端合上仙瀛接武虞廷邃含香汉殿清渐看丹极近首冠列星明准拟陪三接周旋位六卿监分金背重橐并紫荷轻未见恩纶出那知谤箧盈去朝云路杳归侍彩衣荣地借徽之竹楼吹子晋笙赤心何所负白眼不须惊自顾衔恩厚亲逢较艺精妍媸归藻监高下见文衡梦絶怀蛟异词非吐凤成赋能窥小小经漫说铿铿误玷春官籍终慙月旦评抢榆几类鷃出谷仅同莺志慕青钱士名参玉笋生别深秋鹤怨归问海鸥盟未作河西尉聊为江上行夜沈滩月钓晓压陇云耕岁暮人初返天寒雨未晴久稽从杖履且复卧柴荆後见含深恧微吟写至情伫听宣室召凤阁继家声
见张运使郎中
风度顒顒白首郎清朝趋奏久含香东南德望龙津阔甲乙科名鴈序长使节不辞骊驾远卿家重见戟门光愿公早入承明去一试囊中活国方
野鹤摩云万里心一枝聊复寄高林愁边举目江山异客里登楼岁月深长铗誓为知已用短檠空伴读书吟龙门不拒通家子应许来听正始音
送王时亨舍人帅蜀诗二首
煌煌大笔照坤维忽见文星下紫微万里江山浑改观九重绅笏更争辉占松不假刀形梦换马端期鹄趂飞试问郫筒故乡酒路人应唱踏花归
一从鴈塔缀英游又见功名得志秋丹阙万人窥榜眼碧幢千骑拥遨头锦城日暖惸鳏舞玉垒烟深铠仗收它日中和闻善政一琴寜复久淹留
和陈大监
君不见汉业巳定犹劲兵白登坐困师无名席门先生计无误黠虏不得窥平城论功自合班人杰盖世拔山威尽折漫夸勲业是韩彭我出六奇秦项灭後来汉道如衰周德尊一代陈太丘二方相继厉名节不顾羔鴈真善谋雪霜贸贸年芳改凛凛松筠见风采豺狼当路狐狸号独有?鸿横四海至今逸韵传清商云和之瑟弦高张耳孙磊落天下士大才有出皆其长胸中万卷饶丘壑鲜取遗音叩寂寞一朝解组又弹冠出处无心付天乐我辈等是风月人昔也同閈今为邻不妨对语味如蜡扰扰万事从横陈
再次韵为谢
公诗律严如用兵江淮草木先知名少当千人扫文阵晚策百胜攻愁城诗坛老将天下杰笔倒三江流万折时将妙句吐长虹李杜文章光不灭由来事业师伊周讵止博识穷九丘星列丹墀蔼华望月昇金掌陈嘉谋脱冠归来双鬓改任尔功名争好采挥弦月下奏高山击楫波间哦小海方今祝网仁如商圣贤相逢治具张鹤书旁午诏多士不以椳闑遗寸长如公岂得栖林壑焉问晓猿惊索寞岁晚方谐魏阙心官闲不减商山乐湖上春来花恼人我不忧贫依富邻朋友胶漆古来事愿言握臂追雷陈
赵见独示所业并诗次韵谢之
沅江九肋稀端问学不学向来屠沽辈过眼褐寛博如公负奇才尚隔云津跃昔吾先隐君早识麟一角联翩锦囊句纡余仍卓荦千载埋玉悲孤芳竟谁擢别来二十年历历记前作贱子更百罹素业守弥恪余辉忽振耀如获西山药清梦到钧天求音叩寂寞中宵对莲炬何以称光渥辱君琼瑶篇重愧鼠呼璞大轴闚洪源汹涌千涧落一洗胸中尘豁若春云廓
以珠子香建茶寄皖公山马先生
筠谷珠玑北苑春寸诚千里托灵芬为投白鹿岩前客何日容分半席云
送台道人
我祖来从锦江曲尚忆郫筒醉春渌轻衫拂石踏花归近傍青城结茅屋【余家本郫人先侍郎仕孟蜀王为翰林学士有拂石坐来衫袖冷踏花归去马蹄香之句传于世尝隐居青城山】子孙散作淮海居奕叶英风凛相续不惟丛桂竞传芳时有高人更趋俗【余家登科者二十余人海陵号所居为丛桂坊】或随羽化附青蛇【伯父遇吕公年未冠尸解】或避诏徵称赤局【伯祖得道宣和间累诏不起封守静处士自称上天赤局左仆射】我生本是林泉人失脚尘中困羁束每逢蜀士话维桑便欲携筇访前躅道人家世出巴西万里江山见眉目笑施砭石起膏肓坐察形神穷倚伏我席为门君荷旃相见忘情谢荣辱幽香小鼎暮烟横浊酒一盃春蚁绿此身多病经百罹只合纫兰与餐菊休论燕颔觅封侯莫说鸢肩腾火速我有风怀就问君何时一饱顔公粥今日君行跨奔鹿欲下鹅洲穿柳谷他年愿结白云期与君同看金峰鹄
送僧大通还山一首
三年虎卧白云关谁念穷猿失故山野客巳花自落道人全与鹤俱还龎眉皓首双松老白氎青丝一室闲何日得追尘外趣听君击鉢翠微间
戏呈珉禅师
我来何幸识支郎百丈峯头宝月光质薄自怜非燕颔途穷谁信是龟肠渐看鬓底千丝白敢说眉间一点黄坐见锦溪秋水阔不知何日理归艎
海陵集卷一

[book_title]卷二
钦定四库全书
海陵集卷二
宋　周麟之　撰
诗
终风行
北风驾寒万窍号声如八月江上涛又疑大鹏上青霄南溟水击抟扶揺昆阳阵败虎豹嘷撼城飞瓦千兵逃焚轮夜起狂终朝直忧卷屋掀重茅我居门巷如荒郊衾无缋罽裘无羔苦寒猎猎吹縕袍笑引藤樽漱浊醪不妨高卧醉陶陶梦骑天马腾长飇睥睨玉台阊阖高风声诗兴两鬭豪醉中一扫白云謡
望秦川歌
明皇幸蜀一日登高山望秦川谓高力士曰吾听张九龄言不至此马上吹笛为曲号谪仙怨今亡焉因为八章以申其念旧之意
长安回首战尘中马背行吹一笛风寄恨翻成谪仙怨始知深负曲江公
锦囊留得玉环香不见佳人空断肠北望秦川烟草满尚疑飞燕舞昭阳
向来花萼弄春辉曾把寜王玉笛吹乐事巳随风烛过如今横笛不胜悲
蜀山春动锦江流水绿山青总是愁愁絶不堪山上望无人解与月宫游
雨声鸣栈不堪听尽日穿云上杳冥羯鼓催花浑不记曲中空唱雨霖铃
渔阳千帜扫空来满目妖氛鬭不开为问玉京何日复伤心黄屋几时回
烟霞缥缈认骊山远想楼台紫翠间尚欲神游太真院不知身过鬼门关
阿瞒按舞长生殿妃子洗粧端正楼此去恰如巫峡梦相望千里事悠悠
愁怀三首
雨沐秋容浄云横天宇高溪流走城堑木叶下亭臯兴引渊明酒寒侵范叔袍清愁不能巳高枕诵离骚燕去帘帷静蛩鸣机杼忙凄风万籁息夜月一奁光自喜襟怀豁寜为景物伤幽窗有佳致坐挹桂花香江远蓴鲈晚迳荒松菊寒近知秋信好更觉旅怀寛远杵风催急横琴夜向阑飘零莫惆怅吾道久艰难
观梅
春来物物未关情只与寒梅有旧盟芳信巳催诗兴动幽香还酿客怀清月摹瘦影横窗淡雨浴疎花照水明却忆去年花下饮共持盃酒泛飞英
和元革叔无闷斋
家在涛江欲尽头结茅寜为乐休休达人自得一经趣游子空怀千岁忧坐对圣贤唯酒适身凭形影以诗酬公今非遯元无闷要把韦编续圣丘
初除西掖士华兄以诗赞喜次韵为谢
向来归卧白云边忽拜君王诏墨鲜谁借羽翰超弱水又随簪橐过甘泉酒同今夕兄酬弟诗比当年圣得贤润色正须燕许手小儒那有笔如椽
西园堂榭落成种植毕工偶成口号十首呈参政张公
遯叟高眠石磴云鸱夷长泛五湖春争如昼锦延华萼同作商山四老人【公以四老名堂】
华堂迥出复城高更买邻园彻古壕要展渭川千亩竹賸栽锦里百根桃
鈎帘待燕春风里把酒酬花夜月前更启西窗纳清景烟光如画拥斜川
城外青林可当山横云翠霭欝孱顔虚堂一枕林泉梦如在烟霞缥缈间
林花倒影落清池池面春波泛绿漪更筑小桥亭上去便成家世授书圯
小谿深树鹿呦呦野鹤无声蕙帐幽风月满亭供笑语依然不减醉翁游
草木青归二月天川原明媚发春妍临流忽见寒梅影皎若凌波洛浦仙
花梢日上雨痕乾冉冉香风破嫩寒眼底便知红紫近山茶先放鹤头丹
幽丛灌木便成林准拟炎天百步隂应许春禽乐余?鹪鹩稳寄一枝深
水流映带清漳宅野望迟回半月台只恐宫莺阻陪赏日边便有鹤书来
与苏州守十诗以兵卫森画戟燕寝凝清香为韵
吴山濯濯烟鬟青湖水练练光遶城城中主人目如电爽气坐纳山水清千门鸣弦夜月静四野埀颖秋云平试占古语咏侯德一贤可当百万兵
苏台屹立层霄里环望水云三百里十年草绿春城荒麋鹿肆游歌舞地公来一顾风物新华屋下蟠烟霭翠正须满意事登临早晚中台拜英卫
馆娃宫院秋沈沈采香芳迳花委金吴王旧事久寂寞此地犹怀千古心黄堂高兴动罇俎三百画桥丝管音吴侬但识宴会乐那知遶屋棠隂森
城西连柂枫桥夜城东接舳阊门下细听来往棹讴声一一歌呼颂仁化尔知德政并龚黄我慕风流到王谢会当临景赋新诗写得吴中有声画
洞庭雨断兼天碧松江月明波动色剪橘霜包照座黄鱠鲈雪缕堆盘白秋到湖山最佳处此景付公天不惜英名自是龙骧家更待高闳立幡戟
相门旧列名臣传挺挺遗风眼中见远览初褰贾父帷仁风巳满袁宏扇坐看诏玺天边来袖章入对金銮殿好追乐事醉昇平日奉宸游玉津宴
一方静治民安枕天子英明用人审慈厚薰然布帛温威明皎若冰霜凛斡旋妙手经画余贯朽如山粟填廪禁闼还容汲直归淮南定报奸谋寝
六飞南驻开陪京朝廷恃此为金城元侯卧护股肱郡去天尺五日月明谁怜游子岁一过欲往不得如流萍今日西风要留客好山横道烟光凝
青衫飘泊江海生十年篷底载我行每逢胜地一长望江山举目难为情登楼几作仲宣赋在野犹带倪寛经迩来困甚几执热愿焉一濯秋风清
盖公论治齐相堂穆生酌醴元王觞古人好士乃如此名重千载尊而光我公风度冠今昔龙门冠盖春云翔微才讵敢充旨味药笼庶容芝桂香
辛酉大雪戏成十诗以千山鸟飞絶万迳人踪灭为韵
北风夜卷地冻云晓黏天黄竹歌未终飞霰集我前森罗崑山璧零乱淮夷蠙缚贼悬瓠城安得兵三千跨驴游灞桥策马阻蓝关诗人自清苦逐客何当还我独拥敝?高卧环堵间黄精已无苗斸雪思旧山松桂亦华颠瓦石背玉表造物不作难夜半月出皎书窗互照映瓮牖惊易晓举头忽弥望万里絶飞鸟复帐蕤香篝绮席罗妓围焉知荜门子清哦袖鹑衣腊白三日寒遽使昼掩扉愁思已如许共作风絮飞旧闻沙漠寒碛卤一丈雪谁怜牧羝人白首持汉节朝廷北顾忧岁晚不忍说寄言上林鴈何事音信絶堆盘水精盐翻匙云子饭年年六出花不必以瑞献浪言平地尺贫亦非所愿愁无儋石储安敢掷百万林梢宿鸦翻未觉烟树暝潇潇打窗声惯向云屋听冰结积已深风收舞初定凌晨出门喜折屐印樵迳吾无千金裘为博麴米春牀头腊瓮熟漉以渊明巾饮少辄至醉醉眼迷天垠冲寒望南巷不见披氅人千骑射猎军一蓑埀钓翁寒江与旷野得意应无穷顾我俱未暇缓步聊倚筇惜此连璐白涴以鸡犬踪佛衣珠唾飞撼树缟裙裂巡檐索梅笑敧枕听竹折念此积雪寒忧世心愈切夜分耿不寐风灯半明灭
自南山归口占上王阁老
湖上清游乐有余玉山未倒不须扶後堂深处无人到尚许鸱夷托後车
日高风软不生尘十月湖山暖似春绿绮抱来人不至几时容我唤真真
参政大资毗陵张公挽诗十首
淝上英游远江南庆系长二卿双戟贵七叶一门光早负鹏天阔先分桂籍香中兴谁第一勲烈在旌常德望三朝老才华一代宗伟名高附凤余事富雕龙异刻惊黄玉仙游问赤松忽骑箕尾去云路杳无踪一马龙骧後中朝草创初秉枢登政路扈跸拥宸裾像入云台画名标玉府书太平资旧德不及驾安车出入纡宸眷龙光溢帝阍赐书奎画烂分剂宝奁存尚拟陪三接俄悲筑九原遗忠当厚报岂但辍瓜恩自领一麾出旋更五镇雄政追栖凤迹民戢带牛风监水恩波外西山爽气中棠隂随处是绕屋自茏葱晚岁游真馆分符莅别京九关留管钥千骑按屯营天上金瓯覆江边玉节明伤心游宴地怅望北山横四老延清会连年乐故乡誉腾花萼集光动德星堂今独三荆茂居然一监亡庆流知有在兰玉蔼遗芳绿野裴公趣东山谢傅心林泉幽梦断花柳旧谿深瀹茗风生腋飞觞月满襟向来亲几杖犹想听高吟久玷平漳馆叨陪北海尊轩腾期远到刻苦记前言穉榻恩难报韦经业自存?踪初筮仕此志与谁论忆昔春官试唯公季子俱别来成永诀返哭恸诸?忍预吹箫列空怀解劒趋新阡閟长夜雪涕堕平芜
致政大夫胡公挽诗五首
赫奕三公胄高华百笏门义风倾里社名德老丘园不起东山卧空余北海尊已随飞劒逝犹记刻舟痕西帅乘迟日趋庭正妙年飞书腾白羽曳彩泛红莲晚伏追风骥长嗟堕水鸢卷舒安义命何恨及重泉燕寝追遗事沈痾叹积年未扶鸠杖起已报鹿车悬显服登三品荣名谢九迁英姿寜复见归伴玉台仙碧落承先训青冥屈壮图珠悬三树秀监舞一鸾?逝水嗟何及佳城谶不诬江山蟠秀气此地卜青乌末绪惭非偶?踪托契深委禽申旧好奉屦负初心已矣升堂拜潸焉雪涕吟四郊烟树惨引绋堕哀音
夫人孙氏挽诗
嫔风合冠女图中礼法能兼郝与锺自许夫知黄鹄志曾看女拜紫鸾封高堂把酒同婣睦燕坐繙经乐始终千载管彤书盛事只今门有壻如龙
胡夫人挽诗
阃范三从正家声两大余义高黄鹄操恩叠紫鸾书涧沼登苹藻园林映板舆忽乘飞凤去应傍素台居晚岁根尘浄端由志节隆敛身遵七诫弹指悟三空此日伤朝露何人赋凯风我方司汗简盍载女师中旧倚韩康伯高堂坐累茵曩先归厚夜今又失灵椿族党千车会阶庭五鼎陈季能当大事无负玉堂人
表兄知府郎中张公挽诗三首
自昔三珠树如兄最早成握兰沾賸馥搴桂阻高程健笔三江泻英标一鹗横崦嵫惊电谢坐失劒峥嵘淼淼沅江路犹迟皂盖临但疑三甲起那识二毛侵北海樽罍在南园草木深水亭风月夜八咏想遗音自是吾宗出金兰臭味同彯缨联北阙抱椠踵南宫去国邮书密还乡巷辙通讵知生死隔囘首一弹中
杨国夫人赵氏挽章
猗兰奕叶神明胄四德宜家绰有余盛事可稽彤笔史当年曾梦紫函书子登虎榜朝辉弁夫握龙韬拱殿庐长乐宫中称万夀犹思翟茀拥軿车
海陵集卷二

[book_title]卷三
钦定四库全书
海陵集卷三
宋　周麟之　撰
奏议
论乞修神宗以後宝训
臣闻书曰监于先王成宪其永无愆诗亦言酌先祖之道以义养天下然则前圣典谟布在方册後代纂之宝为大训顾可後哉昔唐史臣吴竞尝采太宗与羣臣对问之语为贞观政要三百年治乱之龟监举不出乎此洪惟国朝以圣继圣传袭一道故亦有宝训之书追仿前制发扬光烈陛下绍隆丕绪祗遹燕谋立政立事未尝不以祖宗为法臣职在东观修纂日历之暇窃覩祖宗宝训自太祖皇帝至英宗皇帝五朝并已成书惟神宗皇帝以後修纂未备丧乱以来旧本不存将何以昭示万世自陛下中兴屡降睿旨委官纂次因循迄今未应明诏宪章祖述庸有阙焉臣愚欲望圣慈申命史馆速加研考以次条类续而成书庶以彰累朝重规叠矩之懿明陛下继志述事之美取进止
论乞制造灵芝旗
某伏覩国朝会要乾德六年太祖亲郊有司请以国初以来祥异着之旗章遂作金鹦玉兔驯象三旗今天子受命中兴功光创业化致昇平诸福之物莫不应期绍至近者太庙生美芝九茎连叶此尤瑞应之大卓絶而创见者仰惟清朝润饰百度当郊禋之岁而帝祖昭鉴预赐嘉祥其显赫如此宜令有司考故事特制华旗绘灵芝之形於其上以彰一代之伟蹟新四海之观听昭示万世实宗社大庆伏望朝廷特赐施行
论禁小报
臣闻国之有号令犹天之有雷风雷不一风不再号令如此然後可以鼔舞万民动则丕应无有远迩罔不是孚仰惟皇帝陛下自更化以来蛊饬百度鼎新庶政登用贤儁屏除奸回凡积年弊事固已一切剗革而厘正之矣方陛下颁诏旨布命令雷厉风飞之时不无小人譸张之说眩惑羣听如前日所谓召用旧臣者浮言胥动莫知从来臣尝究其然矣此皆私得之小报小报者出于进奏院盖邸吏辈为之也比年事有疑似中外未知邸吏必竞以小纸书之飞报远近谓之小报如曰今日某人被召某人被召罢去某人迁除往往以虚为实以无为有朝士闻之则曰已有小报矣州都间得之则曰小报已到矣他日验之其说或然或不然使其然耶则事涉不密其不然耶则何以取信此于害治虽若甚微其实不可不察臣愚欲望陛下深诏有司严立罪赏痛行禁止使朝廷命令播之天下天下可得而闻不可得而测可得而信不可得而诈则国体尊而民听一臣不胜至愿取进止
论戒守令遵守成法
臣伏见陛下励精为治勤求民瘼刍辞舆诵博采兼听孳孳如不及四方利病至悉庶人得言之士大夫得言之监司郡守近民之吏得言之此诚有虞辟四门明四目达四聦之时也陛下求言之意闻之唯恐不尽而天下之所望者亦如此故迩者士庶上书陈献利害及守臣到任条具裕民事进降者甚多看详者不一然以臣观之大要有三或施之於民而民利槩之以法而法通若此类者固无所疑朝廷皆以次施行矣有行之可以利民而於旧法及一时指挥或大相抵牾或小有不合言既不可尽废法亦不可轻议若此类者臣亦各权其事之轻重乞从朝廷随宜参酌可否矣其或自有见行成法州县所当奉行而犹申请不已言者猥多览者易厌臣每看详至此谓之无可施行则实有其弊设或一一申严则不胜其繁凡若此者臣今欲并行类聚緫其条目取自圣裁特降明诏戒谕郡县之吏使之明习条令罔或容私遵守成宪毋致违戾究心夙夜悉意奉行庶几使陛下爱养元元广谋从衆之惠徧及寰宇无一夫不被其泽天下幸甚取进止
论臣僚奏对令备录圣训详尽
臣仰惟皇帝陛下以天德地业再造区宇见独明彻圣敬日跻虽古之所谓盛帝显王无以加此臣顷在东观以修纂日历为职因得历览陛下临御以来三十余年间事业之富谋断之伟谟训之大布在方策赫然与日月争光臣闚天之智狭而戴上之情切尝考其间所载圣语大抵详於前而略於後臣深求其故盖由顷岁左右史多缺起居注不修三省枢密院时政记於圣语亦或阙略而不致其详近者陛下总揽权纲修废振弊更化之道粲然一新睿谟明训发於九重密勿之间而风动乎天下赞襄之辅献纳之臣内外进对之官所得多矣臣区区之愚欲乞申严旧制自今凡与奏对备录所闻毋致漏逸使史官皆得以具载功令记时政者尤务其加详以此授之国史着之日历作宋一经袭旧六为七用传信千亿万世臣不胜至愿取进止
论命令必经两省
臣恭惟国朝稽古建官分三省以厘天下之务凡有命令则中书省取旨门下省审驳尚书省颁行三者相参而後百度正纲纪举所以致其慎示不专也然自累朝以来号东西二省为维持政本之地尤重其选或政令之罢行失当人才之进退非宜其在中书则舍人得以封缴其在门下则给事中得以论驳皆於命令未行之前而弥缝正救之则朝廷不至有反汗之嫌天下不见其过举之迹爰自近岁事与旧违当军兴之时则有事于机速不可以少缓及休兵之後因仍不改用事者又以私意自任废弃成法故有所谓报者有所谓中入报者有所谓尚先行者有所谓火急者往往皆成定例自陛下鋭意更化登用正人前日数者之弊固已十去八九然以沿袭之久狃于故常习熟见闻或未暇一一厘正若便诏旨一颁勅劄随降所谓给舍者但书押已行之事而已设或事当论奏则成命已付於有司除目已布於中外使士大夫进退失据在朝廷亦为难处甚非祖宗所以分三省建官之意臣愚欲望圣慈申明旧制凡命令之出如委非急速不可待时者并经两省或无封缴即皆画时行下庶几尽蠲宿弊昭示至公复祖宗之成宪取进止
论禁传写先朝实录
臣伏见国朝会要嘉佑四年史馆修撰欧阳修言史之为书以纪朝廷政事得失及臣下善恶功过宜藏之有司往时史官书成进入则焚其藁又诏龙图阁别写一本下编修院以备讨阅从之然则史事在祖宗朝其严如此岂容轻示人也今者徽宗皇帝实录成书奏篇疏上储於内阁中外士大夫欣闻盛事咸思以先覩为快臣窃惟先帝之盛德休烈良法美意布在方册固当广其传以昭示天下後世然其间所载多涉国体与今日致论有相关者臣愚望圣慈申严旧制令副本之在有司者必谨其藏仍不许诸官司关借誊写及臣僚之家私自传诵庶可以严宗庙尊朝廷遵祖宗之成宪取进止
论变文格
臣闻文章经国之大业体尚不一从古而然故论世者以是识风俗之盛衰观人者以此别材智之远近犹所谓见礼闻乐而知德政不可不察也西汉二百年名儒鸿生蜂起间作雍容揄扬着录于後则炳然与三代同风唐有天下文亦三变至於美才辈出嚅哜道奥反刓剗伪薰醲涵浸然後天下化之粹然一出于正何其盛哉我国家恢儒右文列圣一揆取士之制不过曰经义诗赋然或偏废而独举或两存而并行或兼用而通试三者所向虽异及夫得人则奏赋擅场者无不精其能谈经析理者靡不臻于奥累朝名臣悉由此出致治之美固已远迈前世仰惟皇帝陛下躬天纵之资恢复古道优入圣域犹且博览经史左右艺文孜孜不倦至其躬御翰墨发为宸章云汉昭囘光被万物古帝王莫能跂及裁诗乐以侑禋祀则十三篇极风雅之妙记损斋以明鉴戒则数百言皆道德之辞若此之类殆不可殚举士生斯时亲得圣王为之师此千载一逢也臣伏见昨降明诏用经义兼诗赋合二者之长以作成多士永为定制可谓善矣今肄业之士服勤有年秋试不远臣愚欲望圣慈申饬儒臣慎劝士类戒志尚之不一革文体之未纯毋好高以异论相矜毋因陋以陈言自蔽毋泥迂僻之习而失其正毋纵浮靡之说而溺于夸坯冶一陶圣风云靡将见四方俊茂试于有司者无不丕应徯志咸知以体要为宗文弊既除而文格益胜用之以黼黻一代羽翼六经实斯文之幸取进止
论乞进读本注音切
臣闻曾子曰尊其所闻则高明矣行其所知则光大矣高明光大不在于他在乎加之意而已斯言初止为学者设也至董仲舒举此以吿汉武帝然後知帝王之学亦当如是仰惟皇帝陛下圣质天粹自诚而明敏修之功纯亦不已至於博览经史固已识其大者举而措之天下国家日臻於嘉靖矣而犹不忘讲学之益退朝清燕躬御迩英博延儒流敷绎古艺方且以西汉一代之史命官进读是将以因事立教鉴往知今参求化源恢张国纪固不在於考文艺辨音训为书生章句之习也然臣窃谓三代而下惟西汉为近古诸史之作惟班固为名家读之者考文义而後见纪事之本原辨音训而後知立言之法则然文义或有难见非注解无以发明音训或有难知非翻切无以辨证多闻之助或有取于此也臣不佞叨以读诵为职苟不能尽心於此或迷金根之义或误雌霓之呼以上昧天听臣则有罪敢陈一二愿从圣训而订正之夫服膺曩说疎紊既多苏晋衆家剖断亦尠蔡氏纂集尤为抵牾顔师古激扬欝滞厘正暌违援据精详有补学者然则注解不同臣欲以师古之说为正汉书旧文多用古字间从假借其类实繁古今异言方俗殊语本音他切互见其中顔师古备着科条剖析无滞字涉稍异随即翻音字协音谐举当乎理然则音训不一臣欲以师古所立为定仍乞於进读本内间注音切臣非不知帝王之学志於治道初不问此区区之言可谓矜小节而闇大体矣然而列职禁近献纳论思事无巨细皆欲详审不可苟况执经史以备顾问乎今兹所陈庶几下以见愚臣尽心率职之诚上以副陛下加意典学之美取进止
论乞与四川进士父母年高者先次补官续行照验
臣恭覩诏书应得解进士父母年八十以上与初品官封德至渥也自降诏以来凡诸州奏到封毋者并经司封关会礼部考验贡籍俱以施行唯是四川得解进士其贡籍不在礼部而在制置司每得关会礼部必称无贡籍可照不见得解因依致不放行经今年余积压留滞臣今耿见数目有资州得解进士史尧仁等七十四人例未曾上钞若待取会道途往返愈见淹延欲乞且据逐州保奏文字并与先次放行具钞给降诰命续下四川制置司照验贡籍如有伪冒即行改正庶几远方高年早得均被上赐取进止
论守应之策
臣闻为国者必有一定之计大计已定断然无疑非徇一已之见也而千万人之说莫能揺非苟一时之利也而数百世之议莫能易此其为利害亦岂必贤知神略而後知之惟所见者审而通乎事机所持者要而当乎人情所言者顺而合乎天道所操执者弥固则成就者愈大古所谓聦明贤圣大有为之君建功立事类如此仰惟皇帝陛下察问如虞舜忧勤如文王緫揽权纲综核名实则又与汉之宣光比立国於此固自有一定之计而近之言时事者乃纷纷而不一军旅之言厉闾巷之言戚士大夫之言惑厉有所愤戚有所忧此其常态耳未至於大害治也惟惑之为害盖有不可胜言者此无他鋭与怠之谓也鋭者言兵而欲用怠者讳兵而不言言兵而欲用是喜功也讳兵而不言是偷安也自讲和以来九庙寜矣东朝安矣赤子休息矣成功着见昭昭可知陛下方且惇遣重臣厚将信币以坚永好以释羣疑而汩之以喜功之说其可乎渝盟弃好陛下之所不为也当朝廷闲暇修明政刑振举纲纪简练将士此不可一日忘者陛下方且颁明诏饬庶工惩缄默之风革骄怠之弊欲人人相与协济国事而委之於偷安之说又可乎视陋忽倾陛下之所不取也如臣所见粗有确论曰守曰应两言而尽之耳当无事则思所以守有不虞则思所以应思所以守自治之谓也思所以应不得已之谓也守之者在我应之者在彼在我者有常者也惟其有常则虽信睦交通不能废吾之所以守在彼者不测者也惟其不测则虽事变猝至不能逃吾之所以应今夫千金之家固其垣墉常人之所及也若曰吾与亲党为邻不吾害也至慢易其固守之具而弗之理岂不备他盗哉所谓自治者如此诗曰迨天之未隂雨彻彼桑土绸缪牖户今此下民或敢侮予孔子曰为此诗者其知道乎能治其国家谁敢侮之此言自治之为可畏也兽蹂于田荷戈而逐孺子之所知也若曰吾将委肉而饲之不汝驱也而兽且噬人矣虽欲不逐其能安乎所谓不得已者如此汉元康中乘匈奴之衰议欲击之魏相不可曰救乱诛暴谓之义兵兵义者王敌加於已不得已而起谓之应兵兵应者胜争恨小故不忍愤怒谓之忿兵兵忿者败非但人事乃天道也亦言应敌之不得已也盖能守者能应之道也守之无不同则应之无不胜矣守之既固则销萌折冲人莫予侮且将无敌之可应焉昔人所谓善之善者理固如此臣愿陛下增修德政厚施於民蓄材俊广储偫敦本而抑未去华而务实明赏罚而一於信振威令以致其严考将帅之能否而为摩励之方察士卒之勤惰而求养用之实凡可以为守国之具者靡不恢张而徧举如此守无不固矣度山川之远近视道途之险易孰当其阻孰当其冲孰为之声援孰为之犄角孰为之统一凡可以为应敌之机者靡不素定而默谕如此应无不胜矣守国之具皆可以熟议而应敌之机不可以豫言惟在陛下力行之心识之执中自信而已矣书曰人心惟危道心惟微惟精惟一允执厥中夫人心危而易动易动者浮言之所以兴道心微而难知难知者至理之所以隐君人者不过屏衆多之虑致精一之思执中自信则圣人之能事毕矣尧舜禹之治天下相传以一道不外乎此数语者伏望陛下睿断不移操一定之计图守应之策以为执中自信之道而毋惑於喜功偷安之说则千万人之衆莫能揺数百世之远莫能易证诸人事质诸神明臣之斯言庶或无愧惟陛下留神省察天下幸甚取进止
海陵集卷三
<集部,别集类,南宋建炎至德佑,海陵集>

[book_title]卷四
钦定四库全书
海陵集卷四
宋　周麟之　撰
奏议
论革续降之弊
臣闻传曰非天子不制度不议礼不考文是一命令之行一制度之立皆当出於天子外乎此者不可以为万世法也臣窃见吏部诸选引用续降指挥前後不一或臣僚建明或有司申请皆经取旨然後施行尚虑抵牾之多承用者驳舞文之吏并缘为奸不可稽考今以续降申明条册观之乃有顷年都省批状指挥参列於其间见今引用亦谓之续降向之修法者有所讳忌至与成法并立今之奉法者但知遵守遂与成法并行应令诸军使臣到选将佐以上方理战功而帐前使唤之类皆当时带甲入队之人并不许班此用绍兴十一年批状指挥也遂使亲冒矢石者反不蒙超异之恩今官吏陈乞任满赏则不以限年厘革惟到任赏则不然此因绍兴十二年批状指挥也遂使勤劳王事者或不在褒录之数以理推之诚未为允欲望圣慈申诏有司推本至公革去前弊使履军蹈阵者并得理为战功到任推赏者不必限以岁月仍令诸选其绍兴二十五年以前批状指挥如有类此者关勅令所司一一看详可削则削毋使与三尺混淆资奸吏为舞文之具天下幸甚取进止
论定归正人补官之法
臣闻铨曹素号大有司比年以来各选尤为繁杂若指挥不一承用多疑则吏奸日滋人无所诉其弊有不可胜言者试以归正官兵一事论之前後有三指挥至今莫能相一据绍兴二十八年二月田师中申请指挥应归正人不曾齎到付身并与减五官补正吏部方且遵用续承绍兴二十九年闰六月指挥并令止用归本朝日所给付身照使其有不曾齎到伪命文字者特与放行仍出牓晓示吏部已放行又承当年八月指挥令遵依今降指挥只用归朝日所给付身照使并照应田师中申请指挥放行臣窃详前件指挥若曰特与放行则不须递减补正若曰递减补正则难以一例放行二者自相抵牾而不可并用明矣今乃兼存之使奸吏得以出入有司无所适从实为弊之大者若于二者之中举其一而行之则又不容无弊盖一于放行则不问其功阅不计其久近而例得升进必至于泛滥一於递减则久在军中者其间有立功官资类从毁抹将何以激劝臣愚欲望圣慈特降睿旨令省部别行看详着为定令毋辄更易使士知激劝而不至於泛滥庶几可以救弊取进止
论放行从军人磨勘
臣契勘四川诸军从军大小使臣自绍兴九年正月三十日指挥今後许理为资任昨来宣抚司未承上件指挥已前系奉使宜将从军大小使臣依格并与放行磨勘出给便宜付身今来节次陈乞换给考功以当时未有理任指挥即系侵用宣司月日不该磨勘例行改正臣窃详宣抚司随军人当时虽未有理任指挥其本司既以便宜放行若行改正其随军人委是在军供职历过月日实非侥冒伏见本选昨准绍兴十一年正月二十五日指挥凡不系大仪镇等五处立功之人或已作战功超转官资并免追改今欲乞将前项便宜磨勘侵用宣司月日者依绍兴十一年正月二十五日指挥今後特免追改并与放行换给取进止
论乞置巡绰私渡军
臣伏见国家自讲和以来凡疆场之事专务慎重冀其警耸近年两淮罢榷场之後禁止私渡尤为严切昨闻北界屡形於言欲得彼此巡绰陛下敦信睦之好埀宵旰之虑累降诏旨戒饬边郡丁寜切至臣顷以使事附奏于彼有语及此臣尝吿之以本朝约束甚严立赏已增千缗守臣失觉察者同其罪又令提刑司旬具结罪状申彼亦乐闻朝廷之能顺承其令也比者两淮虽团结山水社亦欲鸠集保伍互相觉察尚虑封圻旷远愚民趣利冒法越禁死不知避监司守臣按行有时巡尉出入徒为文具如山阳一郡濒淮界分延亘三百里安丰濠夀之间地广人稀岂能一一巡捕禁防少弛或启衅端不可不预为之计臣谓不若於两淮要地各置巡绰私渡军专董其事淮东委之刘宝淮西委之王权分拨属将之有方略善抚循者各率数千人以往命之曰巡绰私渡军兵其营寨旗帜皆以巡绰私渡为号文移则曰巡绰司将佐系衔则曰专切巡绰私渡事名顺理得了无可疑徐于岁月之间渐增人数亦复无害小可以谨边防大可以固国势久而习熟又可以安南北之心如臣瞽言粗合时论愿下臣章付三省枢密院熟议而行之取进止
论华泉司弊劄子
臣伏见朝廷复置提点坑冶铸钱司既已参酌旧制条其事宜措置施行纤悉备具惟是户部提领所见有吏人十四名发赴本司复置之初不可不察盖泉司职事散在诸路旧例分遣官属催督采铸置局他郡往往有终任不识官长面者每有申请必为吏辈所格舞文弄法为害非轻鑪户铸工刋剥殆尽百端规取必至充其所欲然後为之行移官司递筒积而不拆或盗发以窥事宜或随意以生沮抑属官俛首唯唯听命至以书问与之往来者比比皆是後专命户部置所提领又以此辈为谙晓取充吏役事权在内远近畏之奸计得行动作威福属官既多差出其弊益甚於前至有一吏用白状就信州借请数百千则铅山一场课利置而不问贑州钱院供需不如意则并通判厅例送取勘玩习恣横略无忌惮若此之类其害甚多今来朝廷复置此司臣窃谓诸路利害士大夫旧尝更历此事者不为无人但当精选属官不必多求旧吏欲望圣慈以臣所奏行下提点司稍汰猾胥矫革前弊以弭吏强之害庶几货泉流布不至于蠧国害民其利甚溥取进止
论乞给吿降下诸州就付老人
臣恭覩元日诏书皇太后仁德天佑圣夀无疆新岁八十应士庶男子妇人年九十以上与初品官妇人与封号并经所属自陈勘会诣实保明闻奏臣於此仰见陛下极事亲之仁崇贵老之化不止为士大夫光荣而已龎恩布濩浃于编氓古未有也今庶民薰陶美化安於田里保有夀命年多及格闻州县间相继陈乞者甚衆然其人或多贫民下户亦有僻处远乡终身未尝识官府者如此类若使依士大夫叙封计会所属保明遣人齎赴行在于左藏库送纳绫纸钱有省於部伺候上钞祗请吿命不惟无其资而小民亦安知有此道途辽远往返经营则年老之人沾恩後时矣如臣管见欲望睿慈深怜庶老乞令诸州军检坐诏命委官保明于所部根刷应年格该恩之人限指挥到日两月类聚闻奏其合受吿命亦乞降下逐州分送属县就行给付仍与免纳绫纸钱则天下老人虽微且贱无不实沾恩惠如诏旨矣取进止
论赏罚名实
臣闻自古中兴之君惟汉宣帝为得治道之要史臣称之曰孝宣之治信赏必罚综核名实呜呼斯言尽之矣仰惟皇帝陛下以英睿之姿系隆景祚躬履多难式遏宼虐事同乎创业整饬百度跻登丕平功兼乎守成盛德丕烈固已超出百王上矣而臣犹区区以宣帝为言者以陛下方励精听断剗除宿弊用更化于四方施之於今莫此为急信赏必罚则公道举综核名实则真贤兴二者国家之先务虽尧舜三代之治不外是而宣帝能用之以救弊愿陛下取法焉若夫杂伯术尚刑名此则宣帝之失臣不敢为陛下道取进止
封事
隆兴元年十月日具位臣周某谨昧死再拜上封事於皇帝陛下臣闻为天下立事要当顺天下之心明天下之势然後能易乱为治转败为功古圣王所以安中夏御夷狄也莫不皆然舜之格有苗禹之叙西戎高宗之伐鬼方文王之事昆夷宣王之平玁狁率用斯道也下至汉唐其迹异其理同在高文则结和亲在武皇则事攻讨在宣帝则受朝贺在武德之初则诡臣突厥在正观之盛则生擒颉利夫岂乐为是异同哉视人心之所向度国势之所宜有不得不然者耳由是言之圣人应世初无私心也立国本无定势也因人心之所喜为之喜故乐民之乐而天下不以为骄因人心之所怒为之怒故一怒而安天下不以为暴因国势之强有以成吾强故日辟百里而天下不以为贪因国势之弱有以处吾弱故以大事小而天下不以为怯拱揖指麾之间衆心乐归大势坚定而国家计成矣世之怀偏见执异议者又乌能伸其喙以撼吾之所守哉纾一时之急收百世之利凡以此也金人之为中国患数十年矣自阿固达之起继之以武奇迈又继之以东昏王亶又继之以岐国王亮迨今葛王盖五世矣时异事变势亦随之阿固达一举而吞辽人武奇迈再举而蹙中原当是时也掩中国之无备乘民心之久安长驱捣虚所至辄下猝然有回山倒海之势其孰能当之亶之立也命将兴师南牧屡矣踰江南瞰海上而终不得志于我乌珠之归师徒耗伤仅以身免士马物故者大半用兵连岁所失益多敌知事力之屈可以图休息也亶与乌珠等谋则曰吾国天下大讐也使吾子孙一不振宋必报焉则吾国覆矣不若以恩解之此和好之所以通也和好既通则许我纳币屈我称藩画淮为界然後慈寜就养永佑复土南北生灵各安其业聘问往来情文周密自缔好以来讲信修睦无若此时之欢者使亶不被祸凡我有求无不见听虽列圣诸陵白沟故地皆可以次第而得之惜乎不十年间肺腑之祸起而亶戕矣至今北人类能言之是则和好之通岂非势使然乎亮之立也大恶昭着内怀危疑握兵重臣多不受诏朝夕惴惴焉惟恐讨伐之师四面而至我方遣朝贺之使以安之於是遂偃然南面号令诸国而侈心肆矣狂愎自用以杀为嬉勲戚诸王翦灭殆尽彼之汰虐日甚我之顺事日严休兵岁深生齿蕃息敌知事力之全可以肆大志也亮与马钦等谋则曰吾国天下大仇也使吾子孙一不振宋必报焉则吾国覆矣不若以力取之此和议之所以变也和议将变则罢榷塲诘私渡边衅横生敌谋遽发遂欲割我两淮要我近辅而又拒我行人一不如意扫境南下王室震荡危若赘疣自交兵以来生民被害无若此时之惨者使亮不见杀则投箠济江益无难焉顾其积恶天地之所不容神人之所共愤变生肘腋腹败支披师徒奔窜惟恐王师之蹑其後也是则和议之变亦岂非势使然乎太上皇帝神灵天亶临御三十六年躬履多难洞照事几其于御戎之道固尝深思熟计历试而兼行之矣陛下以大有为之资光奉慈训嗣守天位治民事神恭俭逊慤德无不周明无不烛惟疆场未靖上贻宵旰之忧抑尝有以天下之心天下之势吿陛下者乎自践阼以来建议之臣有为陛下言战者矣必曰金鼓一动雷厉风飞则兵不血刃可以收疆土复陵庙活万姓然王师所至城邑一空破蔡州则杀蔡州之民入海州则杀海州之民夺宿州则杀宿州之民京西陕右往往皆然非所谓拯民于水火之中也继之以士无鬭志弃甲来归中原寸地了不可得乌在其为战有为陛下言和者矣以厚礼将币以卑属寓书休兵息民庶乎两得然使命数遣有延至于国中而不得伸其志者矣有见止于境上而不得通其辞者矣以此欲和不啻如方枘圆凿之不相入也乌能必其和有为陛下言守者矣以增陴浚隍遏其冲以积粟聚兵固其本来则勿与角去则勿与追然长淮东西延袤千里兵少则戍不周民贫则用不给比者筑城壁修堰坝皆取办于两淮之人凋郡遗黎不堪其扰而守未必能固也设欲固守非经营数年不能就绪大敌忽至其何以支守虽长策亦未易以一朝集也故欲战者以和为奸谋为辱国之举欲和者以战为危道为残民之徒而欲守者又以战为邀功和为怯敌谓和战皆非万全之策三说纷然互相矛盾得此则失彼举一则废二国论未定主听未专斯民盻盻然不能自保呜呼胡不观天下之心审天下之势参三说而用之乎昔亶之请盟也太上皇决策讲和遣使以先之而边鄙遂定知其势可与通也非用兵之时也及亮之败盟也太上皇出不得已发兵以应之而敌酋自毙知其势不可与通也非遣使之时也以此论之和战守三策善用之皆足以收功不善用之皆足以败事使势可战也虽樊哙以十万横行李靖以三千蹀血吾亦为之无不胜者势可和也如魏绦之五利可致贾谊之三表可施吾必为之无不谐者势可守也如宣帝之罢兵留田光武之闭关谢质吾必为之无不济者又胡可外天下之心忽天下之势区区焉操一说而自以为得乎臣顷岁出疆至河朔见所过州县全盛如故入则人物繁夥閈?充溢出则耕桑弥望牛马被野然後知二十年息兵之效不为无益于斯民一旦敌人叛盟赤子又复涂炭前冬敌退淮甸白骨如山迹其杀人之祸皆起於海陵一念虑之间而流毒至于如此岂不甚可戒哉今敌势亏矣敌计穷矣两军相角而所丧均两国相持而其患等欲战者少不欲战者多盖两军之心也欲和者衆不欲和者寡盖两国之势也臣闻之北人则曰敌中签发人丁其下莫肯听命又闻之士大夫则又曰近敌帅移书于督府致问于庙堂甚有通和之意陛下视人心之所向度国势之所宜不知所以应之何如哉臣愿陛下因天下之心乘天下之势特遣信使谕以至理吿以诚心与委曲评议使知和好之不可以虚词合又知和好之不可以旧例拘则吾事济矣或曰比岁而遣使矣其如不谐何其如不见纳何臣应之曰使之不谐非使者之过也使之不见纳非使者之愿也顾当时所以遣使者失其序耳何谓遣使失其序曰遣使一也而所以遣使则不一也有和议未定而遣者有和议已成而遣者和议未定则以未定之辞与之通庆贺有所未修也报谕有所未及也如绍兴之初遣韩肖胄孙近之类是也和议已成则以已成之礼与之接名分有定论也书辞有定式也如讲和之後遣何铸之类是也自海陵渝盟和好絶矣和好既絶今始通焉故遣使以议之则是和议未定之时也我方有所议而损益之未可必又安可遽为贺庆报谕而遣乎其曰贺登宝位则是和议已成矣往年以贺为使者有旧例焉彼复以旧例取必于我又焉得而见纳哉今臣之所谓遣使则不然当以审议为名以韩肖胄孙近为例审也者欲审而後交议也者欲议而後定和其本于诚心乎在所审也其出于诡谋乎在所审也名数有未定者乎在所议也疆界有未正者乎在所议也礼币之厚薄有未齐者乎在所议也为此遣使彼安得不纳举此详议彼安得不谐和议成矣然後有所贺则贺之有所报则报之此之谓遣使得其序或曰遣使得其序遂可去兵乎撤备乎臣应之曰遣使所以议和也和虽可必亦当待之以不可必使者出境朝廷申命诸将各整其师淬砺锋刃振饰旗铠蓄鋭待敌常若两阵相当者则是使者之行自不妨治战具也大军列屯分据要地修障隧正营部远斥堠力控江淮之险则是使者之行自不妨缮守备也夫战和守固相须而并用者也善为国者可战则战不为战而废和也可和则和不因和而忘战可守则守不胶于守而絶和战之利合而论之则一析而言之则三胡可忽哉昔唐之平贺鲁也骆宏义献计曰安中国以信驭夷狄以权理有变通也噫斯言岂为一时设哉惟陛下博览兼听详究利害观人心审国势与时变通权以济事允执厥中而行之天下幸甚干冒宸扆臣无任战惧陨越之至
海陵集卷四

[book_title]卷五
钦定四库全书
海陵集卷五
宋　周麟之　撰
奏劄
除起居舍人辞免劄子
臣今月二十六日准尚书省劄子奉圣旨除臣起居舍人日下供职者臣闻命震惊罔知所措臣窃惟左右史分掌记注密侍殿坳君举必书当以才选臣器资甚窳学识非长与纂信书方叨序进擢司载笔实惧超踰仰丐睿明俯矜诚悃亟追还於成命用改畀於隽能庶协师言少安愚分
辞免差兼实録院同修撰劄子
臣仰惟徽宗皇帝以天德地业丕阐鸿化埀衣在御二十六年圣功巍巍虽非简策之所能尽而传信万世必有成书纂修之工正在今日然自非一时大雅宏逹之士兼才学识三长者焉得论次於其间如臣以章句小儒叨赞书命既无润色讨论之效何有研摩编削之能重惟不才其敢共二仰祈渊听亟寝误恩别选耆儒助成大典非特使事辞之称亦惟昭名器之公所有恩命未敢祗受
辞免同修国史劄子
臣今月十四日准勑差臣兼同修国史臣闻命震惊罔知所措臣闻治史有三长惟其才学识兼之故能综序事理勒成信书今者皇运系隆时文载郁肇开史院选置官僚通修三朝正史事大体重岂臣末学所可与闻陛下网罗羣才片善必录以臣近编纂先朝实録猥尝以僭踰然臣口耳謏闻已试无状若又滥吹于其间则不惟虚縻廪稍抑亦清议弗容伏望天慈察臣愚悃收还成命改畀耆英则载笔之间事辞俱称将见三圣人之盛德大业布在方册炳然与日月争光庶以仰副陛下扬鸿烈章缉熙之意所有恩命臣未祗受
辞免除兵部侍郎直学士院劄子
臣今月十九日准尚书省劄子三省同奉圣旨除臣兵部侍郎依旧直学士院日下供职臣闻命震惊罔知所措臣尝谓词臣不当以翰墨言功臣滥竽西垣日赞书命曾不能敷宣圣意润色皇猷坐阅岁时丝毫无补恭遇陛下恢天纵之学以作兴斯文如臣琐才第惭不称早获以史事进对忽蒙天慈褒谕谓臣久掌内外制宣力为多中外士大夫咸称得代言之体今武部清简当除贰卿仍兼玉堂之直臣仰聆玉音感惧交至既退局蹐不旋踵而成命已颁钦惟圣造恢洪与天同大而於臣下尺寸之劳委曲存记如此固当体眷知之殊遇思亲擢之异恩亟践厥官勉图报効然臣窃自念典戎华省实峻班聨视草禁林匪同寓摄并叨宠渥益重侥逾伏望皇帝陛下囘旁烛之明寝已行之令俯矜愚悃改授真贤不惟安小已之私抑亦示大公之举所有恩命臣未敢祗受
辞免除给事中劄子
臣窃以鸾台要地朝政所关琐闼旧仪夕郎为重必得老成知治道之要庶几审驳合人言之公如臣者蕞尔小才闇於大体銮坡入直既润色以非工武部升班亦素餐而何补更荷中宸之眷复叨左省之除是不独取其空言将使之於此详试顾柬求之意甚美惧緜薄之质难胜伏望睿慈亟收成涣惟君子见得思义故敢效于循墙若朝廷为官择人亦何嫌于反汗所有恩命未敢祗受
乞宸翰劄子
臣伏覩国朝典故淳化二年十月太宗皇帝以飞白书玉堂等四字赐翰林学士苏易简谓宰臣曰易简告朕求此数字卿可召至中书授之它日为翰林中美事字径二尺余以素缯二幅书之龙鹄之势曲尽神妙曩经变故石本亦不可复得恭惟皇帝陛下圣笔天纵超冠百王万几燕闲染翰弗辍龙文龟画刋在翠琰布列中外焜耀羣目学宫儒馆贲饰尤多惟是玉堂密迩清禁而臣愚猥以末技误膺简擢典司内命私心拳拳深有望於奎壁之光今者辄控丹诚仰干睿听援淳化故事以为请方明天子典学崇儒润色鸿业傥于肆笔之际使得与被大赐则是中兴以来复见禁林盛事俪美淳化埀休无疆一时词臣永有荣耀实千载之遇取进止
乞以御书上石劄子
臣近蒙圣恩降到玉堂宸翰臣既拜赐士林歆艳争先覩之为快臣伏见淳化中太宗皇帝玉堂御书尝付宰臣李昉以下皆得观瞻学士承旨苏易简又会侍从馆阁官观于本院臣欲以今来御书就都堂宣示宰执依本院故事摹勒上石所有侍从馆阁官缘近来燕设例罢止乞俟石刻成日於秘书省暴书会宣示并以石本分赐取进止
辞免除同知枢密院事劄子
臣伏蒙圣慈除臣同知枢密院事特降中使宣押臣赴院治事者臣窃惟右府本兵为国枢键参赞基命通号筹帷之臣非德望素优不能厌服中外非才识兼裕不能洞照几微若时询求当慎厥与如臣一介器质吝蒙了无寸长滥窃名器叨尘簪槖贸历岁时殊未能少効涓埃上禆海岳而受禄过量颠覆是忧敢谓圣度并容宸聦过听骤加甄拔登赞事枢内循惷冥莫敢遑处伏望皇帝陛下驽蹇之乘不足以议远途畀矜悃诚许辞重任仰惟圣天子埀衣御治四方黎献云集在廷一时名流底绩者衆简能而授殆不乏人倘囘涣恩改贲耆彦使天下享任贤之福而朝廷由进德而尊则反汗虽若有嫌在盛时不为无补臣无任
初除乞减支赐银绢劄子
窃以君赐甚丰必施於有德臣劳未着曷称於隆恩伏念臣质薄无堪食浮有素以福基之庳浅当机地之邃严并加爵禄之崇举为逾分复赐金缯之厚祗益腼顔方大君抑损以澄化原宜羣下精白以承休德傥乖辞富之义必蹈伤廉之讥矧如至愚尤戒多取所有臣初除银绢欲望圣慈特与依例减半支给庶遵近制允协公言臣不胜幸愿取进止
乞在外宫观劄子
臣辄沥危诚仰干睿听伏念臣才窳质薄曾无寸长蒙陛下覆育生成之恩擢自小官遍历华省近登密命亦已岁周殊未能少効涓埃上禆海岳而受禄过量灾危乘之夏秋已来数苦脾疾心力随耗薾然不支虽欲强勉班行深恐有误委寄夙夜慙惧实不自安欲望圣慈许臣解罢机政除一在外宫观差遣傥或未填沟壑获保余生终当顶踵糜陨上报乾坤之造冒犯天威臣无任
第二
臣昨日尝具劄子仰干天听乞解机政除一在外宫观差遣伏蒙宣押未赐俯从夙夕凌兢措躬无所今不免再伸前恳荐渎宸听伏念臣受才甚微叨宠过厚践更笔槖登翊枢机惟蔓滋之是忧曾涓尘之无补深虞尸素自速颠隮伏望圣慈早降处分冒犯宸极臣无任
第三
臣比尝两具奏劄僭陈危悃乞解罢机政除臣一在外宫观差遣天听高邈寸诚未孚退而省愆夙夜震惧伏念某滥陪机政无补事功期年之间积有瘝旷内之不能强本折冲以收薄效外之不能承命谕志以展微劳忧愧相乘病疾交至若不亟求间退深恐上误眷知伏望圣慈俯埀矜悯洞照诚恳特畀曲从沥血叩阍期於得请叠冒宸衷臣无任
第四
臣近具奏劄累申迫切之恳乞解罢机政除臣在外宫观差遣伏蒙圣慈特降诏书不允臣恭读睿训感惧交怀伏念臣禀资冥顽虑事闇浅自尘机地蔑着微劳无制胜之筹何以助幄中之画无解纷之略至於辍疆外之行既衆诮其非才亦自知其获罪已干清议难冒迩联伏望天慈俯从人欲使得就闲于外阖户省愆庶几未死以前捐躯论报屡黩宸聦臣无任
奏状
轮当转对奏状
右臣恭惟皇帝陛下骏惠先猷丕昭孝治近以实录院修进徽宗皇帝实录庆大典之崇成第史官之劳効凡譔次编摩之士下逮掌故例沾醲赏恩至渥也继又以故翰林学士汪藻尝修元符以来诏旨等书八百余卷於实録最为有力特加褒赠优恤其子陛下此举可谓深合公论明烛幽隐矣然臣伏见绍兴初尝降指挥搜访先朝文字投献之家与斟酌高下推恩今来实录成书窃虑二十余年间臣僚子弟有以其父祖逮事先朝所得圣语等来献事系国体可以为万世法者不可不少加甄录伏望圣慈申诏有司检会元降指挥令实录院开具人数考核事实择其显着者量与推恩以示劝奬是亦信赏不遗之义也谨录奏闻俟候勅旨
缴进郊祀庆成诗状
臣某等伏覩郊祀大礼庆成者恭惟皇帝陛下躬执百礼逆厘三神曰雨曰阳天地明察以旦复旦日月光华迄熙事之备成见圣人之能享臣等幸逢享会获预骏奔奏技非工莫继甘泉之颂咏仁以报庶同嵩岳之呼谨各斋沐撰成诗随状上进臣等无任
辞免翰林学士知制诰奏状
今月二十一日准尚书省劄子三省同奉圣旨除臣翰林学士知制诰日下供职臣闻命震惊罔知所措窃以翰林逼华盖言其密直禁廷学士号私人得以与闻大议此累朝甚盛之选在今日尤难其才恭惟皇帝陛下焕文在躬典学成德间出命令亲形诏书四方流传万口咏叹咸谓观天地之蕴不足喻其大真若处尧舜之世而躬聆其言老师宿儒无能及者雅诰奥义实自得之岂繄小臣可奏薄技傥冒承於天奬必速致於人言仰祈睿慈洞照忠欵念其掌制之久已试而罔功察其代言之踈不能则当止收还成命改授杰材庶在清朝不至污玉堂之位若安愚分是为酬黼扆之知所有恩命臣未敢祗受
辞免修国史奏状
今月二十五日准敕以臣新除翰林学士知制诰兼修国史者臣闻命悚然益深战惧臣窃惟史职有序皇朝率多以从臣兼之因其官迁亦俾类进兹为故事实待异能有如微臣器劣材謭寘之鳌禁既未能昭一代之文章授之麟毫岂足以订三朝之笔削若叨叠组之命愈负素餐之讥敢列悃诚荐祈渊听亟镌踰分之宠别选兼人之才不惟於授受协公亦可使器名增重所有恩命臣未敢祗受
谢宣召入学士院奏状
今月初四日武功大夫翰林待诏钱奕至臣所居奉宣圣旨召臣入院充学士者忽奉除书首纡瑶札遄膺召节趣直玉堂侧聆温诏之传蹴就清班之入光荣过分感惧交顔臣窃观历代圣仁之朝深慕当时翰墨之选承明之庐敞於汉并萃轶材供奉之日更於唐始专内命惟其出入侍从得以雍容揄扬故金马之文炳同於三代而黄麻之作深似于六经虽云所遇之殊时颇着能言之实效相如不以俳优畜人怀来于喻蜀之辞陆贽与有戡定功士感泣於奉天之诏迨本朝之稽古亦公选之得人况值熙辰尤资硕望如臣末学於道寡闻诵先人之清芬第拘口耳奏从官之薄技何补涓埃姓名误简于九重职业徧扬于二代省言寖久罕有发明论事虽疎必蒙开纳方怀未报之歉复冒非常之迁此盖伏遇皇帝陛下学统圣真道经天地斡独化于钓陶之上器羣才于槖龠之间既灼见于愚心遂曲埀于圣奬礼优词苑光动禁涂虽知称职之难敢负酬恩之素一心自誓九殒为期臣无任
辞免兼侍读奏状
今月十五日准尚书省劄子三省同奉圣旨差臣兼侍读者臣闻命震悸莫知所从窃以儒学之臣侍言帝幕咨询所逮实藉多闻用能扬榷古今敷陈治道究观成败上赞宸猷自非惇老名流岂得奉承清燕顾臣何有辄预选抡词苑史闱已竭殊宠识迂辞拙不能发明旧章材朽业荒不能博晓奇字使之进读惧弗克堪仰惟皇帝陛下天纵聪明日勤聚辨昕朝之暇经史是亲讲劘既多万卷冰释而犹不忘紬绎之助则所谓圣而益圣新而又新如臣至愚何以効尘露之补敢祈渊鉴追寝误恩别简耆英用符衆论所有恩命臣未敢祗受
谢赐御书奏状
臣今月二十六日伏蒙圣恩赐臣御书玉堂二大字臣拜赐兢营感拚交至仰惟皇帝陛下聪明渊懿艺与道兼肆笔成书八法该备古帝王莫能跂及凡宸翰所赐赫然如大明委照卿蔼腾辉四维廓氛千古流耀臣猥以翰墨待罪叨直禁林比於经帏因侍闲燕辄忘昧冒援淳化故事以为请退省凟尊之咎局蹐无以自容乃蒙天慈特赐俞允未踰信宿亟有宠颁盥熏捧观宝墨焕烂拭目咏叹莫知所云臣敢不勉励微才答扬大赐袭藏宝秘侈亿万年琬琰之传遂为中兴以来玉堂盛事臣无任
缴进封事奏状
臣伏见皇帝陛下自践阼之初首降诏旨开广言路以通下情四方闻之丕应如响虽刍牧之贱皆得指陈利害誊奏无壅圣德寛大兼听博观单言暂谋靡不延纳甚盛举也臣智识浅陋罪废滋久每自揆度不宜妄议时事重惟顷岁服在朝列与闻机政忧国之心实不敢以出处为间窃谓今日之事惟边患未弭为朝廷深忧舍此皆非当务之急辄有已见利便不避犯分之诛具封事上进伏望圣慈俯埀乙览察其诚款贷其狂瞽傥有可采乞赐施行庶几小効涓埃之补所有封事一实封谨随状缴进以闻
海陵集卷五

[book_title]卷六
钦定四库全书
海陵集卷六
宋　周麟之　撰
表
进茶盐法表
货均於殖孰先山海之饶法存乎人爰定帝王之制本一成而不变虽百世而可行承诏繤修奏篇趣备臣等【中谢】窃以给军颁之巨费仰惟货之盈赀弥谷敷春但资於天产熬波积雪亦分於地征措已合于时宜令固当於夕改不有成宪将何靖民恭惟皇帝陛下知天之为因民所利舜埀拱而坐视汤寛仁而信彰谓法犹江河欲难犯而易避而政如金石果陈范以为程休兹一代之伦讲若九功之叙臣等佩服隆旨联缉成篇莫殚铅椠之劳徒冒冕旒之鉴纲提领振傥少冀于万分国富刑清庶共遵于三尺
请皇帝御正殿第一表
星文示变歘临东井之躔圣虑省躬久避太微之座顾已澄於象纬犹未正於昕朝爰暨有僚莫遑寜处恭惟皇帝陛下道同天大圣以日跻虽尧舜性仁靡恃钦明之德而禹汤罪已每怀抑畏之心睹乾曜之异常念天明之可戒乃不责股肱之惰至自穷宵旰之劳宣布细书退临便坐贬玉食之大奉询刍言而广谋应天之实既孚徇古之文盍已伏望皇帝陛下丕厘帝命俯察民情诏司士以正仪御总章而布政清跸而朝万宇咸仰睟容敛福以锡庶民率归皇极
第二表
清台观象喜妖祲之廓然路寝避朝尚宸衷之惕若敢肩戴后之悃辄冒宪天之聦渊鉴未囘舆情胥徯臣等【中谢】窃以圣人非见异而修德未占有孚天道每亏盈而益谦其应如响比仰瞻於乾曜或稍拂於经躔睿王侧躬弥轸渊临之惧下臣当政乃寛策免之诛靡移宣夜之辰俄验保章之吉盖为仁由已莫非此道之素充故以实应天遂致彼苍之昭假未复寝饔之旧靡寜臣庶之情伏望皇帝陛下夤念帝忱曲从民欲惟岩廊恭已俨当南面之尊则海?倾心长拱北辰之所愿矜衆志俯畀俞音
第三表
五纬宣符既摄在躔之慝一人负扆盍临当宁之朝迨此造庭期於得请臣等【中谢】恭惟皇帝陛下大德敦化至諴感神清明在躬久矣意诚而心正寅畏自度居然害去而福来顾谪见之何忧恃身修之有素不移於民不移於相懋昭责已之诚必得其夀必得其名丕享保邦之庆已收塞变之效犹屈当阳之尊然蕃国贡琛将展紫宸之觐而清宫献斚伫厪黄道之行与其固执於谦虚曷若顺从於爱戴敢祈睿听曲徇愚衷称诏跸以出房正埀衣而御极惟治定制礼靡諐百辟之彛仪则德隆晷星永见三辰之顺度
贺表
舜璿齐政初占常次之愆汤德享天俄致异星之伏一人席庆万?腾欢臣等【中贺】恭惟皇帝陛下至诚如神大德必夀兢兢行尧帝之道巍乎有功翼翼秉文王之心纯亦不已兹复加於警惧曾何损於照临言天者必有验于人惟知省已在君者固可移于相不忍加诛顾盛美之难名宜妖芒之自殄臣等叨聨迩服与觌休占愧柱石之弗胜何隂阳之能理荧惑徙心而退舍福实有归辅星佐斗以成功义当自竭愿首四方之贺益申万夀之期
贺正表
宝历推元肇启阳闓之旦璇杓布令允当物覩之辰宜颂康年以绥介福恭惟皇帝陛下至仁天覆大化春敷受命穆清永膺千岁之统协神醇朴坐陟三皇之闳御人正以更新拥春祺而锡羡臣等幸逢端月叨赞盛朝行夏之时获共循於天纪祝嘉之夀愿益固於邦图臣等无任
谢除中书舍人表
臣某言俯结丝絇方窃禁庭之侍进持荷槖遂叨词掖之除成命莫囘大恩曷报臣【中谢】伏念臣藐焉一介少也百罹技断断以无他志卑卑而自勉蠧漫旧简空怀闚管之心草鞠先畴坐缩扶犂之手顷陪後进滥齿周行鷁过都而退飞风为之祟马立仗而斥去人恶其鸣幸逢公道之兴祗拜召书之宠叨纂修於东观愒日何功司记注於西垣兼官更渥愧摄承之已冒省芜纇之良多久怀不称之忧忽玷为真之命此盖伏遇皇帝陛下网罗衆俊摩砺庶工焕乎其有尧文如天之大粲然而兴周道得士以昌顾虽椳闑之材与被冕旒之眷臣敢不懋明圣意思大王言才华虽近愧于长杨体要欲上规于姚姒更期文学之士咸精其能庶几播告之修不匿厥指臣无任
谢除兵部侍郎表
黼座对敭方图於猷告玉音宣谕忽冒於恩除感荣遇之非常惭謭才之曷称臣【中谢】窃以六卿置贰并高豹尾之联两禁用人尤邃銮坡之直任而得一宠已云殊矧二命之同颁更九重之亲擢必惟鸿硕之彦允副圣神之知如臣者朴学无闻窾言何用雕虫小技皆扬子之不为腊鼠虚名亦郑人之过听濅叨华贯误简渊衷自赐环而来归获持槖以入侍螭坳濡墨但知临陛之恭凤阁演纶初乏涌泉之思至若紬书金匮视草玉堂才学识靡効其一长浑灏噩莫追於三代惟日负素餐之愧乃面承华衮之襃改畀清曹仍司内命顾始望未尝及此使自谋何以过之兹盖伏遇皇帝陛下至诚与贤常德立武威械藏而俎豆布永观二柄之归元首明而股肱良坐致百工之饬治道既弛张之各当人材亦长短之兼收姑令翰墨之臣预知军旅之事臣敢不力鞭驽钝誓竭涓埃虽马上之与诗书粗明当务谓禁中之有颇牧终恐非才臣无任
进徽宗实录表
伏以燕谋启後仰万世之闳谟嗣德昭先辑一朝之钜典惟兴王克绍圣统致太史讫成全书恭陈简册之严冒彻冕旒之邃臣某等【中谢】臣闻圣明润色洪业有光谟烈之承典籍埀法将来式谨事辞之载历考继文之代具存传信之书述作相因古今共贯恭惟徽宗体神合道骏烈逊功圣文仁德宪慈显孝皇帝孝绳祖武仁体乾元其智如神昭彻天人之表以身为度裁成礼乐之中御图籙二十六年受符瑞数千百所极治之风炳同於三代高世之德远比於九皇黄屋非心自能为脱屣之举白云宾帝讵止宝遗弓之传惟於广记而备言可以觐光而扬烈皇帝陛下行高继志功极格天见尧於羮居每勤乎孝慕缵禹之绪时载郁乎文明爰庀攸司具严直笔览奏篇之半尚博采於三长念愒日之多至夐逾於七闰臣等粗殚忠赤甫及汗青补艺以成一家庶可追於往作广爱而刑四海端有赖於斯文所有徽宗皇帝实录一部谨缮写随表上进以闻
谢除给事中表
臣某言伏奉告命授臣试给事中仍赐紫衣金带者夏官升贰曾煖席之未遑夕琐改除顾循墙之莫避恩由圣造感极愚衷臣【中谢】伏念臣奏技无堪登朝最晩性惟驽缓常有意於佩弦迹本贱庸亦何胜於簪笔徒以久陪於法从屡荷密拱於清光坐阅三年遍历两禁悉自九重之简记无非一札之亲除方戴恩私未知报所复易论思之地俾联封驳之司望黄散之清班所居弥要考涂归之故事厥责匪轻敢图巽懦之资亦玷高华之列此盖伏遇皇帝陛下鼎新大化器使羣才独优棫朴之能官更懋菁莪之乐育谓用人犹制木虽椳闑在所兼收傥从善如转圜则涓尘不无小补欲张吾道尤重此官故凡选任之贤孰非自擢每有封还之诏无不曲从惟其言听而计行是以体严而望峻岂容尸?负此隆知又忌好名率然妄发臣敢不求之公论济以慎思诵扬子之解嘲已自知其过分效李藩之批勅庶或继於前芳臣无任
谢赐对衣金带鞍马表
臣某言伏蒙圣恩以臣入院特赐衣一对金腰带一条金镀银鞍辔马一匹者身章袭紫烂若兼金廏乘飞黄饰之扣辔望严宸而拜贶顾朽质以怀慙臣【中谢】伏念臣起於布韦叨与簪槖荷圣明之简拔致爵禄之侥踰然其骨相酸寒仅如鲁国之一逢掖性资驽下岂识唐公之两驌驦幸际炳文之朝获陈稽古之力便蕃所逮俯偻奚胜此盖伏遇皇帝陛下三接礼贤五章命德推解衣之大惠示赐马之明恩束带使言既增华於着定着鞭自励当尽瘁於驰驱臣无任
谢除翰林学士表
臣某言伏蒙圣恩除臣翰林学士知制诰者三年禁路久尘豹尾之班一札优恩骤玷鳌头之直揣才非称受宠若惊臣【中谢】伏念臣地望素寒天资甚窳半生鼠技固巳类於五穷万里鹏程敢自期於一息滥缀彯缨之末猥从结绶之初周旋每近於清光盼睐独多於从列凡叨甄擢尽出简知屡形华衮之褒仰识大明之照忽肦隆指遂陟禁林窃考中兴以来尤严内制之选未尝官备足见才难故金銮之庭正员才逾二十辈而翠琰所纪虚席盖巳三数年岂容贱疵辄冒清切念干戈之载戢觉翰墨之无功书诏甚稀昼乐铃绦之寂谘询愈密夜惭跋烛之光夫何晚生有此亨会兹盖伏遇皇帝陛下宪章六学纲纪四方云汉昭囘揭仪刑以见天则雷风鼔舞孚号令以悦民心欲令承学之臣助起烈文之治臣敢不少图实用上副详延焕乎尧帝之有文章本不资于润色责以燕公之大手笔徒自愧于濡毫唯夙宵而尽忠以顶踵而归报臣无任
谢兼侍读表
臣某言伏奉告命授臣兼侍读者大笔篾闻猥玷承明之直细旃垂听复叨劝诵之官奉诏知荣扪襟失措臣【中谢】伏念臣草茅贱士铅椠迂儒智不逮人顾何知於亥豕才非适用徒自困於虫鱼虽云居翰墨之司岂足语帝王之学幸庙朝之多暇当书诏之絶稀每闚一札之下颁悉由宸训至效八甎之晚入深愧素餐忽纡命綍之优俾侍经帷之邃凤泉赐啜日溉君恩玉案繙书躬承圣问夫何光渥并及妄庸此盖伏遇皇帝陛下其仁如天以古为监躬圣人之能事莫匪生而知之览载籍之备陈固巳识其大者犹兼收於小善用益广於多闻拔此?踪登于近缀臣敢不温燖旧业展竭愚衷诵班史之文章虽莫追于述作陈汉家之治道庶有沃于咨询臣无任
辞免除同知枢密院事表
臣某言伏蒙圣慈以臣辞免新除同知枢密院事恩命特降诏书不允者异恩简畀理有必辞优诏申褒令惟弗反敢冒崇高之听复殚恳恻之诚臣【中谢】伏念臣蕞尔小儒陶于鸿化枯荄巳拨俄遂底于再生小器易盈亦岂容于多受猥荷圣神之眷遍尘清切之班文章不足以润饰皇猷识略不足以裨赞国论方虞幽黜忽被峻迁升两地之官联翊万微之事任当英主操天下之柄立武有常非杰臣助幄中之筹折冲何赖岂繄愚惷可副柬求伏望皇帝陛下大智独观至明旁烛察臣樗材甚陋力有弗胜怜臣鼠技既穷用之无补特改巳行之命少纾不称之诃沥此由衷期於得请臣无任
除同知枢密院事谢表
臣某言伏奉告命除授臣同知枢密院事寻具辞免伏蒙圣慈特降中使赐臣不允批答仍断来章者昭囘降札骤登列於紫枢俯偻循墙累具陈於丹悃洊拜如丝之旨难停巳霔之恩冒宠不赀措躬无所臣【中谢】窃以文武并用之道祖宗相传之规观其于右府择人莫匪与真儒共事如医治国以砭剂而拯庶民如斗在天以枢机而斡元气自非通於道而知本末之序邃於识而逹弛张之宜则安能应酬万微该辅七德必求名世之彦以起宪邦之功如臣者天与隘疎地由寒远智挈瓶而甚小学浚井以弗深抱椠怀铅空言何补持槖簪笔历试罔功居然日月之虚縻积有器名之滥假自跻禁路每岁一迁旋蹈复门兼官四所皆以蝇而附骥殆不稼而取禾初乏才称联听履于星辰之上忽叨柄任赞运筹于帷幄之中方此谨邦患以戒不虞欲其佐庙谟以恢至治岂容末学妄测沉几兹盖伏遇皇帝陛下受命于天用人惟巳尧仁广被不战而屈人兵周道复兴有常以立武事收擥四方之豪俊辅成亿世之基图藐是?踪甄於大造臣敢不对扬丕训摩厉謭材诡一割以効愚展四体而率职庶几夙夜基命少裨宥密之谋当使精神折冲共固安疆之业臣无任
海陵集卷六
<集部,别集类,南宋建炎至德佑,海陵集>

[book_title]卷七
钦定四库全书
海陵集卷七
宋　周麟之　撰
表
谢赐生饩表
臣某言伏奉诏书以臣生日特降中使赐臣羊酒米麫者载育生辰怆永怀於风木匪颁疏宠叨厚施於云天祗荷慈荣益深感悸臣【中谢】伏念臣晚生蓬荜旧业虀盐适逢千载之期误沐九重之眷禁涂入侍徒自愧於吹竽宥席延登曾蔑闻於借箸敢谓埀?之旦更沾出綍之恩勅使传音私庭益耀并有廪庖之继窃无尘露之裨此盖伏遇皇帝陛下仪笃股肱宠优帷幄养贤而厚其礼兼侑大烹接下以通其情每推蕃锡俯旌初度内贲多仪顶踵甚微曷称乾坤之造夙宵自厉但坚犬马之忠臣无任
到筠州谢表
罪辜山积当伏严诛恩量海涵获从寛宪祗戴乾坤之造曷胜犬马之心臣【中谢】伏念臣禀资冥顽虑事闇浅蚤以书生之末技误蒙圣主之深知遍历从班荐登几地揣才非称冒宠实多无制胜之筹何以助幄中之画无解纷之略至於辍疆外之行不知国尔以忘家是谓食焉而怠事坐致烦言之啧亟宜显戮之加敢冀睿慈曲怜孤蹟以尝预万机之论久接清光不忍为四裔之投俾诸善地此盖伏遇皇帝陛下如天覆帱若日照临五教弼刑本躬行於舜德三风具训终诞布於汤仁悯此微生与之末减臣敢不仰承善贷内涤非心杜门省愆傥识自新之路抚臆论报终捐不肖之身臣无任
贺杀获敌主完顔亮表
天戈所指大敌摧锋敌帐自隳渠魁授首共快邦讐之雪仰繄庙略之神捷奏九重欢腾四表臣【中贺】窃以北敌之难逾三十年南来之师号五百万其贪残固中国之所未有其暴戾有仁心之所不为岂期投箠以临江妄意挥戈而却日一夕瓦解腹败支披羣敌逃奔魄褫胆丧虽曰皇天之默鉴实由上圣之成谟方徐动於和銮即坐收於疆土历稽往谍度越前闻汉斩郅支第乘其无备唐擒颉利盖得於巳降犹足以扬昆山之威遂至於澡渭水之耻若今丕绩亘古絶伦恭惟皇帝陛下天德清明圣图广大视民如子天下之所共知应敌以兵圣人之不得已膺信顺之多助协修攘之本谋孟子言不嗜杀人齐焉能一高皇谓吾寜鬬智项岂终强伟此帝王之极功昭然仁义之明效臣自婴大戾久阔清光幸存困踬之余生得覩殊尤之庆事遥望天顔之喜阻拜舞以称觞夙蒙帝力之深但讴歌而击壤臣无任
车驾巡幸视师起居表
万旅飈驰率连衡而远讨六飞雷动徐按辔以亲行警跸所临舆情胥拚臣【中谢】臣闻天将以启兴邦之主世不能无多难之时必躬小劳斯办大事然而文帝劳军细柳终莫成功太宗立马便桥又几轻敌既动符于机会宜功冠於古初恭惟皇帝陛下至德顺民沈几先物世祖身济大业道本於柔宪皇能用忠谋断归於独夙整时巡之驭大收恢复之勲百神恭扶万福降辑臣方縻罪罟莫奉宸驺望属车之清尘徒坐驰於禁路厘上帝之景命伫归宅於神京臣无任
贺车驾巡幸视师回銮表
天仗巡师茂鬯止戈之烈帝车复路式弛行阙之居凡预见闻率同呼舞臣【中贺】恭惟皇帝陛下德配天地功光祖宗仁覆下以无私云行雨施武通神而不杀雷厉风飞比陈应敌之兵亟剿渝盟之诈出车命将方进讨於中原按辔劳军乃肃移於清跸迨此还衡之始伟兹献馘之多乱甚有苗不待七旬之格勇如徂莒真成一怒之安华夏均欢神人底豫臣戴盆自咎拱极弥勤独效尧封祝我圣人之夀共歌周雅喜於王化之行臣无任
天中节贺表
五月为皋协应薰风之候一人有庆丕昭大电之符诸福川增衆心鳌忭臣【中贺】恭惟皇帝陛下功高复古道大兼天舜舞两阶自致远人之格汤罗一面率惟寛德之归好生溥洽於民心得夀永膺於帝祉当诞弥之纪节宜锡羡之储休自天申之受命长矣臣坐拘黜典逖仰清光汉殿称觞虽阻九宾之会尧云在望但倾三祝之私臣无任
贺立皇太子表
臣某言恭覩五月二十八日手诏立皇太子者皇天辅德衍赤制之昌图圣子承休履青宫之正位涓辰授册浃?腾欢臣【中贺】窃以圣人无私心至公而神器定天下有大本豫建则羣心归必九重躬独断之明斯万国仰元良之正肇称茂典凡属熙朝恭惟皇帝陛下其仁如天以古为监受奉元之神筴以莫不增诒翼子之燕谋其宁惟永丕阐垂裳之治聿严主鬯之求出自渊衷立兹储极抚军监国岂惟分宵旰之忧继体守文将使荷宗祧之托仰窥宸虑上合天心臣久在黜科侧聆温诏圣尽伦王尽制莫穷盛德之光海重润星重辉徒効舆人之颂臣无任
贺皇帝登极表
臣某言恭覩六月十一日太上皇帝诏书皇帝陛下登宝位者王假有家决大谋而内禅帝出乎震嗣洪业以丕承三灵扶不拔之基亿载荷无疆之壮臣【中贺】臣闻艺祖膺图肇造卜年过於成周上皇拨乱中兴受命同乎光武属久勤於几务思退养於夀康乃睠元良肆登大宝传归於子而尊归於父两全授受之光顺助者天而信助者人交赞纂承之庆本宸谋之素定占鼎祚之弥昌恭惟皇帝陛下资禀圣神行全仁孝言底可绩迈虞舜之聪明道得其传体文王之渊懿自敦临於国本知久系於民心亲承帝咨亟践天位尧言诞布已明黄屋之非心汉历重开人见赤符之有记岂止奉燕诒之本志遂将收恢复之成功臣屛伏遐方欣闻旷举六龙在御虽莫効於云从八表同欢但率先於兽舞臣无任
贺太上皇帝传位表
臣某言恭覩六月十一日诏书皇太子即皇帝位皇帝陛下称太上皇帝退处德夀宫者授位储闱躬发非常之断颐神广内坐膺难老之符千古有光万邦无斁臣【中贺】恭惟太上皇帝陛下功深育物道极昭天揽权纲者三十六年自济艰难之业上符瑞者数千百所每怀损抑之心具圣人之成能斯大德之得夀举此神器授之皇储咨舜帝之四聦讵烦师锡陋唐家之三逊独出诚心超然为脱屣之图了不待持龟之决臣退于荒裔逢此盛明黄屋非心尚托尧天之庇玉巵上寿莫瞻汉殿之仪徒逖仰於清光愿永膺於介福臣无任
贺今上皇帝上太上皇帝尊号表
臣某言伏覩六月二十九日诏书恭上太上皇帝尊号曰光尧夀圣太上皇帝者席庆膺图严一人之大养归尊报德建万世之丕称声教所加旄倪胥拚臣【中贺】臣闻圣人何加於孝惟纯孝斯能笃於亲大德必得其名非隆名无以称其实考百王之甚盛具二美之为难赫若熙朝光于旷古恭惟皇帝陛下道绳祖武化辑人文受上帝之命而作君师家齐国治推哲王之心以事父母地察天明眷言践阼之初宜示承顔之恪举五日一朝之故事既肃展于诚心因九州四海之欢声复丕扬於显号蒇仪谷旦奉册殊庭发挥传圣之休功昭假後天之睿算臣属婴宿负阻觌弥文虽荡荡无能名莫赞誉尧之美然欣欣有喜色但知歌舜之深臣无任
贺太上皇帝册尊号表
皇纲帝纪聿彰授圣之功天号人称茂正归尊之典礼行中禁欢浃外区臣【中贺】臣闻自古以来惟尧为大位传于圣初非徇一人之私仁禀于天独能高五帝之夀仰闚上哲卓冠前徽宜阐绎於闳休遂丕膺於显册恭惟光尧夀圣太上皇帝陛下道公无我功大难名虽抚运中兴创业实同乎艺祖而戢兵盛治历年几及于仁宗惟圣尽伦谓天与子灏噩布十行之札雍容辞万乘之尊趋澹泊以颐神保康寜而介夀诞受鸿名之赫弥占鼎筴之长臣以辠戾之余生当光华之复旦虽弗能铺张盛德与二典以争辉但相与请祝圣龄从三光而不老臣无任
会庆节贺表
负扆当阳方仰龙飞之圣观璿吿瑞适逢电绕之辰庆叶千龄欢均万?恭惟皇帝陛下重华协帝大德庇民乘乾膺物覩之期受祖得世修之业统承邦庆大横应兆以庚庚瑞纪圣生佳气霭空而??自廓继明之照有光初度之祥四海倾心戴聦明之时乂三灵锡祚占福禄之日来臣顿冒清班常瞻睟表舜庭辑瑞虽阻觐於重瞳周雅扬休但深祈於万夀臣无任
天中节贺表
握图授圣有光揖逊之朝鸣社发祥复屇诞弥之月照临所暨呼舞惟均臣【中贺】恭惟光尧夀圣太上皇帝陛下道以损修福由谦受功成而不自处与世作程德大而无能名如天在上属电绕虹流之纪旦宜日升川至之丛休广成子授以长生燕颐自得华封人介之眉夀永保无疆臣屏迹衡门驰神魏阙奉玉巵而称万岁未簉周行上金监以祝千秋徒深善颂臣无任
会庆节贺表
十月为阳迓天宗之降嘏一人有庆肇帝武之开祥运际勲华欢均普率臣【中贺】恭惟皇帝陛下位尊明两德峻登三地平天成行见复禹之迹父作子述固巳广文之声当载震之熙辰洽维祺之善颂烽沈柝静坐清北徼之尘松茂竹苞永保南山之夀既修德锡符之有素矧宜民受禄之方增臣偃伏岩阿倾瞻象魏仰太微之座称觞莫缀於在廷咏天保之诗拜手但期於报上臣无任
归常州谢任使居住表
羇臣负辜久逃司败之诛睿主膺图首沐荡瑕之泽恩光俯被感涕交流臣【中谢】伏念臣奋自诸生猗无他技偶遭逢於盛旦获振拔於洿涂台阁十年濅冒近臣之显列云天一札悉由太上之亲除方赞幄中之筹适逢疆外之变既不能肃将使命排难解纷又不能力奋兵威诛暴除乱旋婴大戾斥处弥年忽蒙旷荡之恩返即便安之地夫何幸会有此叨逾兹盖伏遇皇帝陛下业绍埀裳仁深弛罟天穹窿而在上广覆无私日华曜以宣明重光有赫方且弃瑕而用善未曾记过以忘功有如玷缺之余亦与龎鸿之渥臣敢不仰承休德益励壮图万宇归仁方戴龙飞之九五一心报上但同虎旅之三千臣无任
太上皇帝贺表
三纲正始燕嗣圣以诒谋四德修明登柔贤而俪极庆丛中壼欢浃外区臣【中贺】伏以唯圣尽伦道全则大自天惇典福备为难有如二帝之重辉亶谓千龄之永盛恭惟光尧夀圣太上皇帝陛下化由身率道与世隆高德比於九皇超乎万物广爱刑于四海驩若一家缛仪交绚於褘褕大养益严於寝膳衍宫闱之介福固庙祏之洪基臣久矣违颜邈焉在野幸逢舜旦仰日月之光华但赋周诗祝子孙之千亿臣无任
今上皇帝贺表
皇明嗣服由五典之功昭妇顺宜家见六宫之位正昕朝诞告薄海祗欢臣【中贺】臣闻尧以舜承尚观嫔则任惟姒嗣益播徽音昔皆旷千载以垂芳今乃萃一时而协庆恭惟皇帝陛下德优治内孝笃宁亲知天子之必有尊上遵严训察家人之无攸遂旁叶吉占揆谷旦以裁仪启椒风而迪化益焕权星之象永緜瓜瓞之休臣屛处穷阎欣闻涣号天高地厚方荷戴於隆恩国治家齐愿揄扬於美化臣无任
上尊号表
天相丕图一德抚兴王之运君都显号四方推戴上之诚兹冠代之鸿休实累朝之钜典敢效叩阍之请辄忘席藁之诛窃惟有道之君必得斯民之誉三代之王先令问备载於经七制之主有大功首称其孝厥惟盛际尤属熙辰恭惟皇帝陛下受命穆清跻民仁夀出震御千龄之旦乘离恢九圣之基奠禹鼎以再安戢周戈而不战二星抗节岁通北国之驩六騩旋舆日侍东朝之养煟然文治揭在民謡厚泽浸乎八区太平登于二纪多仪且举精意潜交黛耜三推奉盛於清庙景钟九奏扬燎于圜坛膺上帝之溥临卜兆人之允赖仰占乾象璿玑运而七政齐俯协坤灵玉烛调而百嘉茂凡兹着效不可殚论岂骏烈之弥崇尚丕称之未建宜涓谷旦式举旧章虽荡荡乎无能名莫赞誉尧之美然欣欣然有喜色但知歌舜之深臣等肄业儒宫观光帝阙窃怀大愿荐布需章不量草芥之微冀协冕旒之听整皇舆而告庙行望翠华之旗受玉册而临朝即刊白玉之宝庶符舆论拱俟俞音臣等无任
牋
太上皇后贺牋
发号枫宸式严嘉礼腾芳椒极茂鬯重辉道化合乎两仪懽声翔乎八表臣【中贺】恭惟夀圣太上皇后殿下恩深母育德厚坤承躬岐下之勤劳共成王业广周南之教化首穆邦风休功既底於家齐备福更资於妇事光昭发册喜动鸣环臣身在寒乡耳兹盛事仰唐虞之华旦弥切望云歌任姒之徽音第同击壤臣无任
今上皇后贺牋
入从龙楼久严妇道进登椒掖肇正坤元天作合以同休下闻风而率舞臣【中贺】恭惟皇后殿下艺该图史德称翬珩娈彼令仪早承恩於鱼贯傃兹昌运实附翼於龙飞果符梦月之殊祥式举俔天之异礼助承颜於两殿资听治於六宫臣屛迹岩垧系心观阙青规考制虽莫预於讨论彤管流芳第窃形於歌咏臣无任
海陵集卷七

[book_title]卷八
钦定四库全书
海陵集卷八
宋　周麟之　撰
启
见孙尚书启
连年避地久锺慕蔺之情昔日譍门巳遂识韩之愿与闻末论大慰夙心有稽奉雉之趋犹觊登龙之列挽车而见永叹无欺怀刺而投复惭不敏恭惟某官南州望重北斗名尊流道德之渊源蔚言谈之林薮劲气沮金石高义薄云天智能海内无双风华江左第一蚤岁掇两科之选雄文起百代之衰飜汗简於兰台四部之书毕读演纶言於凤阁五王之册分占荐登喉舌之司屡镇股肱之郡搢绅耸闻其风采草木知畏其威名不虞盈箧之书未即覆瓯之拜燕居自适清誉益高咏白傅之诗偃息香山之第举晋公之酒优游緑野之堂伫膺宸命以趣归当为苍生而复起某斗筲小器樗栎散材收残编於煨烬之余励素志於飘零之後质非幼敏误称天上之麟名不速成孰谓人中之骥勉趋庭而学礼蕲发策以决科时喜带经而锄岂效弃觚而叹不克终养遽兴衔恤之哀仅存余生恐坠传家之训永惟先德实荷深知固无千斛之求敢期作传不受万缣之献尚冀请铭虽怀荼毒之悲每起岩瞻之念辄继窥於数仞或沾丐於余波牧豕而辱先君愿佩泽中之戒取履而教孺子庶披圯上之书
见张侍郎启
馆鸣珂之里屡瞻轩盖之光望列戟之门敢簉簪裾之後失百川於向若轻万户於识韩虽无蟠木之先游辄就景星之快覩恭惟某官文章司命吾道主盟气储海岳之精学探天人之藴词锋警鋭字挟风霜志节孤高忠贯日月德望着东卿之後才华倾北斗之南棣萼聨辉桂林擢秀一门何盛七业俱兴三虎之中人推其最怒八龙之列独擅於无双扩先觉以及人障末流而反朴青藜下照早膺司典之华白首回翔久奉含香之奏逮分符于郡寄留执宪于台纲权豪避御史之骢威誉落将军之胆进持礼典擢在禁涂方期入赞於洪钧遽乞就闲於真馆石楼诗酒暂追居易之游竹坞林泉毋傚希声之隐允惟国器简在帝衷属寜亲靖难之初必思耆德顾立政任人之本无越老成竚通帝梦之祥亟拜玺书之宠片言悟主行展尽於忠谋一字拔人冀奬成於士类某量几夷隘性近柴愚和熊胆以助勤幼虽有训卖牛衣而自给长亦无闻空存希骥之心妄究获麟之旨作赋漫窥於小小说经徒听其??效儿曹刻鹄之工深虞类鹜授童子雕虫之技或许升堂耻进足以趦趄独倚门而肮脏惟是东南之望士愿见下风愧非淮海之俊人敢陪高论幸借吹嘘之末俾承謦欬之余虽栝柏豫章未有栋梁之器而桂芝参术庶充药物之资
代回福建提举杜朝请到任启
伏审光膺命綍远服使轺揽辔登车褰帷视事恭惟某官宪章明习风绩蔼闻以强敏之才更繁难之任卧琴堂而抚字簉莲幕以优游擢从展骥之劳畀以筦山之寄立三等之资而定估悉扫弊源遵十二之法以便民即登课最行拜玺书之宠进陪夜席之前某卧疾里门坐驰旌节未遑修於庆牍先辱贲於珍题愧荷之深占言奚尽
代回贺临安张待制启
伏审拜命宸章陞华次对显膺帝简欢浃师言恭惟某官誉冠时髦智周物表以儒术饰史事以才业结主知出分转漕之权辇车不絶入着尹京之效桴鼔稀鸣擿奸伏以如神典浩穰而为最兼师臣之重镇并蔼风猷登内阁之近班茂隆宠数即膺眷倚大展经纶顾惟衰朽之余敢谓记存之厚尚稽修庆遽辱飞缄感颂之私敷陈罔既
代回舒守张朝奉启
三年养疢屏伏田庐千里怀贤坐倾旌棨敢谓眷存之厚过形缄问之光荷远贲於衰残实内增於荣佩恭惟某官天资恬粹吏道循良世传召父之謡人乐张君之政化移奸盗讼缿昼虚福被边氓烽亭夜静大才久试尚淹一鄣之乘温诏俯颁行拜十行之宠某久婴衰疾正阔风猷竚观旌召之来即展庆书之礼其为瞻颂罔罄敷宣
上徽州胡提举启
缔好高闳忝在乘龙之列叨恩别乘慙非展骥之材幸德?之可承庶官瘝之知免某官襟怀日月智略蓍龟才游刃以恢恢志凌霜而凛凛乘轺近服初褰贾父之帷剖竹藩方屡引买臣之绶宣布暂同於佩犊去思犹戒於翦棠乃眷近邦复烦旧德凝香森戟固治理之有余增秩赐金谅诏音之匪晚某辙鳞乍奋墙面何知将窃庇以自存仍造官之相踵始佐黄堂之善治以乐溪山终依皂盖之余隂获安屏轼清和在候啸诺云初祈妙葆於天倪益宠绥於帝简
徽州郑通判启同官
大邑鸣琴尝窃依於余庇长途展骥乃获佐於下风静言缔好之深冞切咏仁之素某官望高邦献识达政经磊落多才续由求之果艺周旋盛德贯夷惠之清和累种河阳之花初乘仲举之座雍容啸诺巳蔼着於懽謡驰骋事功伫立登於要路某久违德宇幸缀官联河汉巳遥望星槎而阻阔蒹葭甚陋倚玉树以增辉暑龠既升薰风初屇冀眷调於公餗即茂对於宠光
囘祁门知县
乘仲举之座深愧非才望河阳之花久闻善政居自惭於鷁退行喜觌於鳬飞某官艺了十人才兼数器扩高才於制锦观小试於鸣弦百里将雏尚屈大贤之用一鸣展骥伫登要路之津某猥以沉踪滥分别乘陪啸诺之余暇祗惧素餐稽抚字之良劳敢忘善助未遑修问先辱坠音
除着作佐郎谢启
鸣驺问政吏则不闲载笔承明读吾未见因知小己之得失亦系大公之废兴窃惟着作之庭邃在图书之府旧文所次有严石室之藏大雅为羣实贮金闺之彦自官制肇兴於晋魏顾史才孰继於班张阁笔无成叹条章之未见上车不落嘲选任之式轻自非兼有三长之资何以与闻一代之典如某者蓬茅弱植岩穴穷栖兎园漫守於家传狗曲第慙於师授多闻匪约但同愚贾之操金逆旅无依更类穷猿之失木曩陈末技滥簉周行纠敎成均亦屡更於岁月讐书天禄徒坐费於丹铅猥缘四户之摄承遂以一鸣而斥去拙於谋食釜中徒怪其生鱼素不凟交门外何嫌於罗雀方虞委壑忽冒题舆曾坐席之未温辱赐环之遽及大昕入对再瞻玉座之清光中袐延登复睹蓬山之旧观此盖伏遇某官才全国栋道正民彞已辟异端倡诸儒以六经之说方陈长策举明主於三代之隆乃昭示於大公用旁招乎衆俊遂令困踬亦预甄收东人可占已见壁才之聚大钧所播敢忘国士之知
代七兄监酒谢汤漕启
元礼通家风轸门阑之旧赵文举士误推筦库之材念器使之不遗实恩怜之有素爱忘若此报称谓何伏念某朴凡资羇穷末绪诗礼诵过庭之训箕裘承奕世之传早逐宦游继参时难安能久事慕投笔之班超要当立功想弃?之介子屯邅戎旅绵历岁时不能食肉而飞焉能裹尸而死每効搴旗之力寜忘缓带之风壮节未酬视飞鸢之欲堕初心巳负叹画虎之不成晚克志於儒规复冒恩於世赏自兜鍪而出益愧操修以铅刀为銛尚图淬励妄冀云津之跃遽纒风木之悲三釜及亲巳乖於素愿一行作吏永効于微劳甘从俗以浮沉笑为官而拓落栖迟旅馆殆同涸辙之鳞怅望旧山巳作焚巢之鸟方大斾甫临于近镇顾孤踪久困於穷途就拜车尘勉图更摄思绨袍而恋恋曲荷记存御驷马以扬扬乐从驱策为贫而仕虽贱不辞舞醯瓮之天方渐期於奋翼走麯车之道初敢意於流涎谬当榷酤之司实系斡旋之计醉兵?之百斛难继高风给门下之三升滥沾微禄过将奚补恩实有归此盖伏遇某官履道廉平持心恺悌卓荦时材之冠严明世吏之师暴公子之威名素闻江海尹扶风之政誉久着朝廷兹惠一州甫逾半岁果膺褒玺复就使轺二千石之良能巳观往效十五城之重寄均被深仁致令猥琐之资亦预使令之列某敢不居勤职课静察吏奸追楚客之独醒戒宋人之不售永托帡幪之庇庶获便安誓捐沟壑之身少酬知遇
代年节贺州府启
千载一隆甲子起上元之运羣生咸遂青阳乘太蔟之和恭惟某官廉德表民英风秀世御两轓而作屏听千室之鸣弦属三阳肇岁之初迎百福顺时之吉即膺宸命前对宠灵某也久卧病痾阻修庆礼感璿玑之运益叹衰慵望麾戟之光徒深驰颂
囘常州周守启
伏审光奉细书起临近郡两轓入境争飜来暮之歌千室鸣弦已乐吿新之政欢声所暨誉望称休恭惟某官德具将明才高牧御含香奏事尝参重於民曹足食成军亦屡将於使指仕无喜而已无愠淆不浊而澄不清惟夙负於实能故卒归於公选凛然森戟暂分劒井之寒光行矣赐环即泛画溪之春色某披云尚邈借润非遥惟公卧治之邦昔我羇栖之地言念松楸之垄获托庇庥但同襦袴之民播为謡咏荷诏书之甚宠愧庆牍之何稽
囘蒋龙图启
祗奉赞书滥司记注秉直笔於螭头之下从属车於豹尾之中方睿选之加严乃庸才之躐进滥吹已甚借润为多恭惟某官闳辨洽闻老成重望五千卷撑肠之富无问不知三十年揽辔之英虽多益办复屈临于旧部将归践於华涂李白不愿万户侯叹未谐于识面郇公能为五云体荷先辱於诏书
初除中书舍人囘赵提官启
祗奉睿除滥升词掖三年假宠每惭润色之非工一札疏恩误谓代言之得体仰聆天奨钦荷主知亦惟载纵之英与有游谈之助恭惟某官心如冰监口有雌黄取友必端德自全於三益待人以约已盖具於百能贲兹黄绢之辞勉以丹霄之价高情迈俗好称笃於金兰妙语嘘枯报实惭于琼玖
囘张通判启
华辙屈临幸快景星之覩大编埀贲恍惊明月之投念晚学之何知蒙高情之过予伏惟某官望倾时辈才配古人渊生珠而崖不枯殆英灵之天赋鹤在隂而子其和宜声誉之日闻况能自以诗鸣所得不为俗绊有如妙作正足名家试窥笔下之波澜可见胸中之丘壑阳春白雪和弥寡高山流水知亦希命奚奴而背锦囊计篇章之甚富呼骥子而吟玉案喜格律之争新某早识芝兰旧邻桑梓虽承顔之已後实托契之尤深听遗音於三叹之余自慙俚耳诵佳句於百僚之上徒效游谈
囘淮西张运使启
伏审光奉宸纶肃将使指行轩所过殆同衣绣以还乡习俗相谙不假褰帷而问事飞邮远暨属部欢呼恭惟某官妙手拨烦英姿拔俗才堪排难素韬武库之甲兵志欲惠民方探药囊之芝术念淮右据川涂之要於江南为屏蔽之区自当澄汰冗员少寛民力亦必抚寜他盗预戒边虞况兹告后之嘉猷莫匪保邦之长策更期戮力倚俟成功慙庆牍之未遑辱谦光之遽及一书借宠巳逾十部之贤千里驰情莫効双琼之报
海陵集卷八

[book_title]卷九
钦定四库全书
海陵集卷九
宋　周麟之　撰
启
贺左相启
伏审奉诏中宸旧庸上宰维能补衮久思山甫之归若作和羮爰正傅岩之立?辰诞告率土祗欢窃以选贤虽以道观命相莫非天启大风着兆由帝梦以前知中夜阅章岂人谋而後寤伟千载一隆之运焕三台齐色之符龟筮其从股肱有喜用真儒无敌於天下效固宜然惟吉士劢相我国家政繇此立恭惟某官道公毋我量远莫涯重任在躬伊尹先天民之觉博通当世仲舒有王佐之方更中外之显劳际明良之亨会召从藩牧来翊政涂方一人总揽於权纲扫除宿弊欲二相弥纶於机务协赞丰功简是杰材授之魁柄岩廊高拱岂惟天子之仰成沙路仰观将见单于之却立某耸闻孚号欣覩旷仪一气之转洪钧已归大造千秋而奉明主伫赞殊勲拚咏之私敷宣罔既
贺右相
伏审茂膺帝制峻陟台衡谢傅之量休休靡容高卧周公之舄几几复喜遄归大号涣行舆情孚说窃以抱道之大逢辰者难贾谊伤吞舟之鱼莫能容已王褒美啮膝之驾要在得时惟安恬於命义而不顾其他则感会以精神而必见於用宜兹华旦有此旧臣恭惟某官上所倚平人之彦圣义形于色凛然松栢之後凋德裕乃身粹若珪璋之特达顷参大政未究远猷十年湖海之心已之无愠千载风云之会至此乃亨遂符霖雨之思亟正衮衣之拜望风从化已闻御史之减驺同日登庸复见开元之设馔某滥陪鵷鹭竦听丝纶元首明而股肱良方歌盛事大厦成而燕雀贺共赞欢声
贺知院
伏审肃膺中诏荣总上枢圣主之得贤臣允当盛旦文事之有武备卓见全才宠播丝纶欢腾搢胄窃以本朝分二柄之重宥府筦七兵之严宰路旁兼久矣事权之少损儒臣独领今焉体貌之称崇厥有宪邦之姿能专基命之寄恭惟某官道侔先觉学藴壮猷当风云千载之期有台阁十年之望回翔天路翼乎威凤之冲霄入赞庙谟沛若巨鱼之纵壑兹践机庭之长实为鼎席之阶姑借重於本兵示有严於常武当周室戢干戈之後懿德是资得子房在帷幄之中成谋益固某与观鼎贵益竦岩瞻窥东壁之图书旧叨殊遇望北辰之枢极方托余晖拚咏之私敷宣罔既
回洪帅折枢密启
伏审光膺睿札易镇雄藩洗南海之瘴氛旌旗动色挹西山之爽气簪笏生辉条教一颁颂声四洽恭惟某官忠谋卫社壮节雄边家传圯上之书力奋隆中之略听履星辰之上早分职於六卿运筹帷幄之中独拆冲於千里当雪霜之大挚凛松柏之後凋浩气不衰老犹弥励晩遭逢乎公道聊偃息於上游卷雨飞云坐啸临江之阁攀龙附凤竚归论道之庭夙仰英风与沾余润未谐望履徒钦北斗之一人首辱诏书若获明珠之兼乘
又
祗膺睿札滥正纶闱方书笏以珥貂遂拜庭而压角一人自擢知忠实之无他三岁为真示器名之不假顾此叨荣之甚厥因借润之多恭帷某官德具元龟望高乔木声名赫奕称一代之龙门问学渊源渺千寻之玉海以扶世导民为巳任以推贤扬善得士心事业不减古人品题便为佳士退惟孤陋幸及老成虽夐阻於拜尘谅隂蒙於推毂荆州未识固知万户之轻郇翰遽来徒仰五云之妙
回孙尚书启
伏审光奉温缗宠还秘殿弥年奥渫不几乎宝康瓠弃周鼎之嗟复旦昭明乃复有游阊阖观玉壶之意华缨所萃缓带交欢恭惟某官百代宗儒三朝夀俊学能必至水万折而东之问靡不知龟千年而一聚当衆口铄金而可畏顾匹夫怀璧以何辜大节不缁孤忠自白幽居无累超然藐姑射之山晩岁独存岿若鲁灵光之殿既上公车之奏果兴宣室之思亟疏宠於宝符遂通班於清贯遥瞻汉阁何当曳太乙之青藜伫入秦关亦粗识真人之紫气岂止听履於星辰之上盖将运筹於帷幄之中怪召节之未颁想高怀之颇?谢公不起顾其如苍生何汉将有谋谅无踰老臣者大才当用清议所归某顷自膺门屡尝奉屦甚愧登龙之旧乃稽贺燕之恭执古礼以事公当下袁松之拜为先君而厚我忽垂荀朂之书仰服高情永怀善诱明珠照座莫酬兼乘之珍妙笔惊人益壮五云之体
回状元启
伏审亲承圣问卓冠儒科方明主表章六经详延天下之士以匹夫动寤万乘灼见仁人之言胪唱传呼俊躔竦慕伏惟状元先辈器博用远学成行尊以海涵地负之才兼玉洁日光之操穷年待问手不停百家之编盛旦决科笔独扫千人之阵当明圣修润色之业谓春秋为揽权之书诵语于庭岂止论天人之际正辞以对诚能明礼义之宗默契上心擢居前列在时论以为龙虎榜不愧盛名如道家所谓蓬莱山固宜平步某滥司史笔叨赞文衡仰睿鉴之天临眩英辞之绮合鱣堂纠教素知国士之无双桂殿呈书复见仙宗之第一
回第二人启
伏审奉对枫宸策名鼎甲危言不顾遂痛革於秦拘大器难量讵耻居於王後直臣增气公道有光伏惟某官六馆旧人四川名士多文是富岂惟食鸡跖之数千广业不荒固已吞云梦者八九以三冬积学之彦为万里观光之行奋扬孤忠入奉大对尽言无隐当宁为之改容下笔有神旁观莫不缩手遂以朝阳之凤亚於前列之龟行展高程立登要路某叨司载笔备数程书白袍纷纷坐閲人材之盛一士谔谔独知王室之昌
回陈先辈启
伏审献艺龙墀蜚声虎榜盖鲁史为经国之制能以心通而太丘有兴门之孙讵非德报祖风不坠士论咸孚伏惟某人识抱龟长器韬玉洁轶材天赋素高吐凤之辞奥学家传备究获麟之旨惟三冬以足用遂一鸣而惊人定价文塲毋慙王勃之後着鞭仕路勉效祖生之先某夙仰大门幸瞻英范较举子踏槐之技巳见絶尘閲飞仙折桂之游复观妙手投珍甚宠溢美为慙
回荆南刘太尉启
伏审涣宠三墀兼华二组升班尉府肇开鹊印之祥移牧通都益重虎符之寄丝纶诞布搢胄交欢恭惟某官将略无双边功第一藴青萍之壮气洞黄石之秘谋郤谷说礼敦诗真可作三军之帅羊祜轻裘缓带坐能折千里之冲惟盛德之能谦故奇勲之莫掩果膺中诏复镇上游草木知名固威声之旧矣旌旗动色想号令之凛然某夙仰英风与沾余润未谐望履徒钦北斗之一人首辱诏书若获明珠之兼乘
回越帅王尚书
拜命赤墀叨官青琐閲过门之命令益惧无堪慕批勅之风流惟知自勉滥吹已甚推毂为谁恭惟某官德备韦弦器优盘错有猷告后尝陪夜席之深谋所至惠民屡饮春江之遗爱虽已引买臣之绶犹能扬季布之声遂致轮囷猥加刻画伐柯取则幸亦继於芳尘剖鲤得书愧难酬於厚意
回状元梁先辈
伏审奉枫宸之大对诵语数千题鴈塔之高名收科第一拾地芥得明经之效破天荒为平海之光宾胪宣传士论交庆伏惟某人造道自得下笔有神俊气横秋见一鹗之直上辞源柱石障百川而东之兹陈乙夜之篇旋擢甲科之冠星槎可问云路非遥某谬直禁林叨程儒艺拔茅连茹方观多士之朋来志目中眉又见英才之角立
回状元许先辈
伏审光奉宸谘显膺魁擢自中兴以来十策士皆至尊亲拔其尤而首列之选三有官用故事屈居其次名虽少抑道则弥光伏惟某人问学海涵才华云肆大门奏赋犹传白雪之遗音再世腾芳复得青氊之旧物虽俯就词人之目实同沾举首之恩某备数銮坡程材桂殿品题高下岂能尽合於衆心议论正平此独亲闻於天语
回第三人丁先辈
伏审发策九重聨名三?能落笔论士大夫之气信不雷同非着鞭追古作者之文何由颖出盛年得志同閈增辉伏惟某人笃学起家清才迈俗文如江汉流万折而赴於东俊若駃騠生十日而超其母果发挥於鸿藻遂参列於上游坐令故乡顿起颓俗某程书邃殿拭目英辞三人必有师为叹老成之几及一第犹溷子弥知大器之难量
回前宰执启
玉堂赐札方被昭回之光丹扆疏恩遽陪宥密之命顾晩生之侥冒由先觉之奬成恭以某官英望素高老猷弥壮扶持邦祚纪麟阁之勲名振拔人才负龙门之鉴赏致使迂儒之蹟亦叨右府之聨猥荷谦光先贻明问望五云之多处窃仰余光荷双鲤之远临难酬厚意萧辰向肃良觌未期冀妙葆於冲襟用仰符于睿眷
贺宰执
勍敌叛盟致隳王略大军乘胜讫奋天诛坐收盖世之勲仰见经邦之略捷音远暨舆诵欢呼尝闻兵贪者败义者王师直为壮曲为老惟战守之无定致反覆以不常忘二十年玉帛之欢遽生仇衅越数千里河山之阻致动干戈当敌骑之长驱赖庙谋之素定天子欲劳军细柳声震遐荒诸将皆击楫中流气吞大敌既我师之屡胜知彼衆之多离方兹虎视於藩篱两淮震荡忽尔刃交於胸腹一夕歼夷斯上天悔祸之延示中国有仁之至郅支传首乃扬大汉之威颉利就擒足澡太宗之耻若稽往谍允谓殊休恭惟某官识照元龟身扶大厦仲尼有文事有武备将复侵疆子房无智名无勇功自操胜算宜鈎衡之默运致烽柝之潜消上方乐得贤以立邦家之基公实善应变以成天下之务坐戡不制之敌行策非常之功某僻处偏州欣闻盛事窃仰风云之会不胜燕雀之情一举振先猷复见太平之代千秋奉明主但歌眉夀之诗
贺汪参政
伏审归觐严宸入参大政晋公讨贼巳光赐节之行汲黯在朝夫岂发蒙之比宠疏纶綍欢动缙绅恭惟某官名世上材宪邦全业孤高不倚屹若砥柱之立中流纯白自将炯如清氷之出大壑惟弗苟随於时好故能自结於主知昨借重於台纲暂宣明於王略绦驺清道咸瞻宪简之威玉帐临戎屡奏师干之捷既期月而趣见不崇朝而峻迁僚旧闻风岂止百人之缓带庙朝增势行观千里之折冲某虽斥远方尚叨余庇托金兰之末契实自登瀛怀燕雀之懽悰敢忘贺厦
回莫子中谢中词科
芝聨三秀每慕高门芥拾两科复观妙手人第窥其小小君益办於多多岂惟吾道之有光益见後生之可畏伏惟某官器资玉洁学问海涵稽古二万言本穷经而自得拄腹五千卷惊下笔之有神矧在名家夙称盛事义方教子龙渊并跃於云津彩服拜亲琼树相望於桂苑伟矣词林之冠蔚为文社之光终日而获十禽士素推其絶艺一举而得双虎已独擅其奇功某滥厠儒宫猥参文监观澜於水难穷渤澥之洪流索马以图遂识渥洼之骏足
海陵集卷九
<集部,别集类,南宋建炎至德佑,海陵集>

[book_title]卷十
钦定四库全书
海陵集卷十
宋　周麟之　撰
启
谢除正字
借明东壁常通问汉之津假翼南溟遂躐登瀛之步冒恩弥渥揣分奚堪窃以道原自天文炳于世汉收篇籍条奏者六百家唐聚图书部分为八万卷倡斯文之大备俟有道之昌期或发自壁藏哦酒诰之脱简或收於蠧朽得兰台之旧书然非歆向论其是非禇虞为之润色则七略之富讵存於篇録而四库之盛曷着於开元鸿惟圣朝坐斡文柄公师论道翊神化之两仪帝保亮天冠仙宗於三岛云开秘府海聚羣书汲冢补亡纷来异本羽陵暴蠧复见古文新章旧録之兼收私楮官幐之博采虽浩繁而有统亦讹谬以滋多亥豕马焉因而愈误鲁鱼帝虎久则失真傥未洽於见闻实每难乎是正幼妇外孙之义岂孟德之能知女郎世子之名信鲍昭之弗悉知二首六身者仅明乎甲子读三坟五典者未观乎祈招矧後人之弗如诚下笔之多纇自匪识该奇字义了奥篇诵三箧之亡书写五行之逸志云屏疏列女之传烟阁补侍臣之图则胊邑鼎铭孰知周刻嵩山竹策焉问汉仪兴此校讐厥今遴选如某者质惟?贱技等金昬习赋漫劳虽若屯毛而莫辨受才匪夙岂於之无而不差赖素业之未冺冀遗经之是究两登科目幸脱穷涂三入陶熔遂超选调自纠成均之教即聨中秘之华窃粟甚优援毫奚补金根义着徒妄易於旧文石鼓年深岂尽明於缺划每虞旷败或玷宠光乃加重於品题俾就升於刋正虽性资鲁钝未详雌霓之呼而岁月渐?恐失秦山之篆夫何浅陋获此侥踰此盖伏遇某官经纬人文股肱帝室房谋杜断持衆美効之君孔思周情以六经为之倡一德镇庙堂之上八荒归鑪锤之间曾是才凡亦叨器使某敢不读其未见增所不能观道法於後先戴生成於终始青藜资照幸亟拜於余光白虎论经喜亲承於妙旨永惟恩纪誓以身酬
贺宰相转官
伏审枫宸发册铉府旌庸方六龙御天首布风霆之大号而一相处内独惟社稷之元勲帝命维新邦瞻益峻恭惟某官道先民觉言合帝谟堂堂一代之宗臣表表四朝之旧德眷深当宁尝目之曰君子人名动殊方亦知其为真宰相盖器兼於文武能身任於安危折遐冲於罇俎之间定大议於笑谈之顷自太上之恢帝业用为霖雨而济苍生宜圣皇之握乾符待以元龟而咨庶政初席纂承之庆亟颁优赉之恩万七百户平阳侯岂止陪敦於异数二十四考中书令自将永保於全名某久托大钧欣闻休命属杜门而摈处阻贺厦於趋承自怜辕下之驹昔叨陪於後乘尚冀辙中之鲋今获转於清波素龠在辰岩廊多暇愿适鼎茵之节式闳宗社之休
上张魏公
九重入侍旧窥彛鼎之勲一斥来归行近麾幢之?故修竿牍用布腹心伏念某蕞尔寒生愚无远虑困踬皆其自取流离夫复何言尚思以小子之斐辞试凂于大人之静听尝谓边方无常盛之理惟知彼可以度宜朝廷有自强之资不偷安乃能立事向溺讲和之弊久忘应变之方军政坏於休兵邦财耗於馈敌靡虞後患从徇卑词使事频烦适足以媒蘖边衅敌情谲诈遂至於包藏祸心罢互市固巳渝盟禁私渡从而生事洎觉奸锋之露犹胶旧辙之循独念庚辰之春尝行朔漠之壤抗一时之诡辩知其将虎视以鸱张聆故老之讴吟附我必云从而风靡鋭然归报初若骇闻旋预幄中之筹适逢疆外之变既责以整军经武当効所长若使之奉币乞怜虽劳奚补祗荷本兵之寄力陈制敌之谋诋之者谓弗能犯难以捐躯固知获罪察之者谓不肯阿时而误国或可原情大戾所撄孤忠莫白兹幸真儒之复用定成算以董六师是宜异域之闻风折遐冲而清万里赖此心之未冺际吾道之将兴恭惟某官德迈元龟望高乔木勲名暴燿埀竹帛已三十年知略纵横当貔貅之百万衆以身用舍为国安危自承赤舄之还归实慰苍生之徯望况今以辅弼之旧复总洪枢於此以精神之强尽护诸将必有长策共图大功比闻降附之衆多已见规模之闳远然而勍敌好鬬故疆未归正隆用事之臣各阻兵而相拒逆亮连衡之国或揺毒以自防负秦雍之山河竞欲抗蜀中之甲积青徐之粮械专图遏淮上之师卒徒虽创艾於南侵王旅尚稽留於北伐西师屡捷如陕西诸道犹困於力争东海既隳若山东列城未闻於响应当得京兆而後建瓴之势顺取淮阳而後破竹之计成庶能包举於中原颇胜浪攻於他路苟非据要恐易於进而退则难更在谋长使取於初而终可保若议大举须劳熟图倘观变以非宜姑待时而自治涵养士力俾各尽其知能审觇敌情务实得其要领任将帅勿嫌於擢校广赀储无忽於忧民通内外以相须使卷舒而各当三时以讲武事岂徒自固於本根一举而奏奇勲端俟可乘之机会盖本根立乃所以为进攻之渐若机会至又不当惟退守之拘愿择壮猷讫收洪烈某累然罪废偶此生还欣窃庇以安身阻望尘而趋拜方晋公讨贼不能参彰义之行若汉将平戎犹可效燕然之勒辄伸管见少赞庙谟暖律正中机廷多暇愿啬天倪之粹永扶帝业之兴
贺史参政
伏审光奉宸纶进参国柄方圣人有作乘六龙以御天宜君子得时见一鹗之直上邮传沓至士论同归恭惟某官道极资深识优致远心如止水笔头倒泻於三江貌不胜衣胸次绰容於万斛久结潜藩之眷蔚为旧学之师曾不累旬洊更两禁岂独擅涌泉之思屡入告於嘉猷固尝承跋烛之咨已与闻於大议亟跻三事协赞万几絶足追风千里仅同於历块亨衢附凤一飞遂至於冲天盖圣贤合符而兴故中外歆艳其宠伫日新於大化廓云施於函生某顷岁聨科在朝接武佩金兰之永好怅霄壤之殊涂自顾伤弓尚纠纒於罪罟今知涸辙将沐浴於恩波
贺左相除特进
伏审尧庭奉册资上相之总仪汉札褒勲锡中宸之孚号进陟文阶之冠益隆揆路之瞻凡在埏熔举深拚咏恭惟某官功熙帝载道畅人谋岳立清朝身作明堂之一柱斗斟元气坐应泰阶之六符外恢辟国之图中懋致君之业太上皇脱屣万乘助成付托之公今天子承顔两宫协济显扬之美肇称濶典丕建鸿名独高秉礼之勤首贲懋官之渥因之曰使圣人夀有光镂玉之文繇是而为帝者师即正面槐之位某衔恩有素望屦弥賖欣闻大厦之成同於贺燕尚冀余波之被活此涸鳞
贺右相
伏审赐环趣觐归衮延登周公东征三年复佐兴王之业召伯日辟百里久怀旧德之臣坯冶一陶颂声四合窃以当今之大患莫若有北之强邻其并吞两国则甚於汉之匈奴其蹂躏中原则过於唐之突厥虽三尺之屡试讫万全之罕闻定信好於亶存之时由取予一如其约怀疑谋於亮毙之後致进退两失其机追咎前年之冬反贻今日之害既不能席可乘之势命偏师以蹑卒徒之奔又不能明弗杀之恩示大体以延使客之至汩於羣议成此近忧尚敦睦者徒徇乎卑词厚币而遑恤其它专进取者惟志乎略地攻城而靡图其後称藩或惮於屈已捣垒或訾其贪功顷虽通纥石之书兹又狃符离之役欲议和则权不在我恐方枘之愈难谐欲言战则力不能支念覆车之深可戒顾秋防之甚迫知旰食之靡宁徒重吾九重之忧未闻有一定之计语呫嗫而事不决类同辕下之局驹制抢攘而迹愈多何异圈中之鬬兽盍恢远略预遏遐冲惟坚於守险以自持必急若救焚而乃可奈此贲军之後累然弃甲之余粮储煨烬於极边器械散亡於中野淮上之藩篱多缺江南之根本益虚民拊摩之不暇而又困於输财士招徕之巳穷而恐难於御敌於此欲内修外攘之并举真可谓戛戛乎其难哉每相与夙兴夜寐而深思未尝不规规然自失也赖有济时之相来施治国之方恭惟某官气粹函三道该絶四国有人而外夷服贤於秦之长城心无事而羣下安智若禹之行水盖圣君方乘运而奋知良佐乃为时而生况顷服於冢司巳备陈於长算人咸嗟去国之久我独念得君之深且驾追锋就膺阙衮太叔能断大事夙有契於渊衷丙吉不道前功今益彰於盛德焕若景星之复见廓焉沴气之潜消惟揆路之迭居若高才之少屈岂其兼文武之两器不害乎左为虺右为伊自非秉忠嘉之一心盖难乎前相尧後相舜行究经纶之业茂凝久大之勲某婴此宿愆昧乎当务念忠臣之在亩亩不敢忘君矧弟子之於门墙有如知已辄露管蠡之见少裨帷幄之筹愿启迪於宸心力主张於国是定规模期於不变审命令戒其多迁谓中兴当用实才我则弃瑕而録善谓上策莫如自治我则固本以图全惟处谋於不和不战之间必收效于可战可和之际能研几以成务庶转败而为功毋忽焉以腐儒之常谈视之诚为此而天下之能事毕矣刍言甚陋燕贺弥深
贺洪周枢
伏审晋膺宝札升贰鸿枢方宣王兴六月之师念饬戎之是急以吉甫为万邦之宪资处内之惟贤右府得人中华增势恭惟某官业传忠孝学洞经权摛文如韩信之用兵多多益办论事若马周之切理纚纚可听蚤参豹尾之聨再上鳌头之直高文大册久矣播敷悍卒武夫闻之感涕力赞修攘之议延登宥密之司造膝一言折冲万里谋猷胥契始知颇牧之在禁林方略自明焉问孙吴之有兵法将坐恢於疆土即正席於钧衡某夙荷知音忻闻出綍昔聨簪槖契久佩於断金今隔壤霄喜何胜於缓带
贺周参政
伏审光奉宸纶进参国柄方周宣复古资处内之惟贤而汲黯在朝岂发蒙之可比正人获用舆论知归恭惟某官六馆旧人四科全哲襟怀甚廓有同万顷之汪汪议论不阿自胜千人之唯唯虽践扬于中外不罣碍於去来属此六龙之御天俄然一鹗之直上入陪邦政协赞庙谟定知不期月之间将立在钧衡之右某内慙破甑久困飘萍所幸居郑公之乡密依钜庇庶几入和氏之肆永托余辉
任使居住谢宰相
辠斥无堪已甘没齿恩容自便获返故栖蠢惟枯枿之萌实自大钧之播伏念某才疎少与命蹇数奇铅椠发身每愧吹竽之滥轩裳冒宠不知据蒺之危竟以罪行累兹岁易十年台阁恍惊昨梦之非千里江山兀抱羇人之戚百罹所绊九死为邻忽蒙旷荡之恩返即便安之地访故园之松菊复得鉏荒裹旧服之衣冠尚期刮垢此盖伏遇某官天材山嶷公道砥平感会风云扶黄屋九天之上调和鼎鼐活苍生四海之中致使陆沈亦叨春施某敢不内惩玷缺仰托陶熔倘使愚使过之弗遗则成始成终之可待白圭有训讵忘三复之心黄雀何知尚报再生之德
贺汤左相
伏审光践泰阶宠还魁柄仲虺尝为汤左相名高作诰之初萧何复以汉宗臣位冠论功之首邮传所暨爵跃惟均窃谓负异材者因天佑而生图大勲者非衆谋所及观自古君臣之会遇考当时事业之规模得贤立邦基至或形於梦卜运筹合上意了不待於蓍龟迨末俗之横流致淳风之扫地公道安在用一人则毁誉交兴谋夫孔多询衆口则酸咸异嗜羽沈舟而可惧道筑室以何尤非圣人躬独断之神忠邪曷辨况天下有自然之理利害甚明由来一德之冲融安取衆言之殽乱若光武之复炎祚但推赤心若宪宗之成蔡功靡惑羣议然後识正臣之表表於焉致忠烈之嶤嶤孰能寤万乘而转大谋斯可绥四方而惠中国恭惟某官器涵七泽材挽万牛德量汪然人知其澄不清淆不浊才猷卓尔我叹其钻弥坚仰弥高自从结绶以登畿直至秉钧而当轴凡朝廷之礼乐法度问靡不知在侍从之献纳论思言皆可复力启勲华之运身更旦奭之官出处何嫌徒笑蚍蜉之撼树飞潜自得不妨鸾凤之冲霄果大慰於羣心遂再居於上宰历考本朝之故事备观当世之伟人曾未有七阅岁华四登揆路两宫眷注如应龙之结卿云万宇倾瞻如大厦之倚文梓宜确持於国是致坐弭於边冲金石不渝风波自息愿恢万世之长策更起一王之新功念人材之衰少则务爱养以成其能究国用之耗虚则审取予以革其弊惟忠厚可以变士风之媮薄惟安详可以正法令之纷更尚当选吏恤民戒州县之掊克自此实边固圉息兵农之破伤永绥南北之含生共享邦家之盛福某迹沦老圃心系师门素荷赏音每慙呼鼠以为璞近蒙报札复愧抵鼃而用金闻廷册之洊颁仰岩瞻之益峻颉颃自喜莫陪贺燕之趋觳觫何辜尚冀喘牛之问
贺张右相
伏审白麻申命黄发奋庸汤非伊尹不能兴爰嘉秉钺之助鲁用仲尼安得削复喜侵疆之归纶綍诞敷胄绅交拚窃以办天下之事必须求天下之才当圣人之兴固自有圣人之耦念作楫为霖之梦断怅耕野钓渭之风衰何君臣相遇之甚难盖文武兼资者实鲜如周吉甫维以此而宪万邦若鲁僖公允能之而屈羣丑自兵农之业异致将相之途分山东山西之才固已别其自出阃内阃外之事从而了不相关孰知七德之原俱系万民之命张子房身在帷幄决胜无前诸葛亮起於草庐成谋已具或临敌而有投壶之暇或善兵而无跨马之劳谋元帅者仅得之说礼敦诗号丞相者间使之率师讨贼有如盛旦卓见全材恭惟某官学有壮猷忠无贰虑夙负平戎之志誓不与此贼俱生久操活国之方顾岂肯因人成事顷位秉钧之次尝分督战之权号令肃将军之营威名落边鄙之胆三十年安於静退公其如苍生何百万衆自我卷舒今无踰老臣者果副军民之望复兼衮钺之司造膝一言天子为之动色折冲千里邻国不敢加兵兹就拜於台阶实宠还於旧物廷中鵷鹭孰为曩日之翘材帐下虎貔尚有当年之壮士愿蒐罗颖异之杰更选练骁雄之兵收一代之贤豪毋使埋光而铲采蓄三年之义勇以须保大而定功比闻敌势之渐衰深痛民财之已屈设若定通和之议尤宜思固圉之谋谓江淮之田莱多荒当从赵充国留屯之便谓宣润之弩手可募当举李卫公戍守之宜勿云机会之不来要是功名之终在观贤人可大之业卜宗社无疆之休某邈在岩栖勤於斗仰谓孺子可教也累伸跪履之恭见长者何後乎每恨登门之晩兹竦闻於涣号方仰托於洪钧一举复土疆伫俟奇勲之立千秋奉明主益祈纯嘏之熙
海陵集卷十

[book_title]卷十一
钦定四库全书
海陵集卷十一
宋　周麟之　撰
内制
立皇子诏
朕荷天右序承列圣之丕业思所以埀裕於後夙夜不敢康宁永惟本支之重强固王室亲亲尚贤厥有古义普安郡王艺祖皇帝七世孙也自幼鞠于宫闱嶷然不羣聪哲端重閲义有立克于宗藩历年滋多厥德用茂望实之懿中外所闻朕将考礼正名昭示天下立爱之道始于家邦自古帝王以此明人伦而厚风俗者也稽考前宪非朕敢私其以夀皇为皇子改赐名夀皇
皇太后庆夀诏
朕恢崇孝治棐迪民彛考立教之经亲其亲而为大推广恩之道老吾老以及人方奉东朝之尊以光南面之履躬循至行日对慈顔侍膳问安靡违以温凊备物博施期展于爱钦当岁龠之肇新欣鸿算之方永就诹元吉祗阐旷仪介夀称觞侈万年之景贶示民锡类洽四表之欢心爰酌邦条式敷惠泽皇太后仁德天佑圣夀无疆新岁八十朕於宫中行庆贺之礼当与普天同庆使为子者同乐以致其养居乡者尚齿而达於尊文母思齐遂及古人之无斁鲁君燕喜亦惟庶士之咸宜咨尔多方体予至意
贤良诏
昔汉设贤科欲闻大道之要唐闓制举以得非常之才沿及本朝参用前宪故所得多天下豪杰之士而所言皆国家治乱之端其在当时岂云小补朕自绍履休运旁招俊能图治功者逾三十年犹惧有阙下郡国者已八九诏未见其人属当大比之期敢废详延之举凡兹迩列各为明扬俾裦然而造廷将诹尔以当务必有崇论竑议可行於今庶几博问遐观无愧於古
郊祀赦文
朕钦绍庆基肃遵昭式谓因天事天而因地事地有丘泽之合祠惟以圣继圣而以明继明宜祖宗之并侑每躬三岁之祀茂辑百神之厘兹益励精更思图乂体覆载无私之德廓示大公奉燕诒有永之谋丕厘庶政中外闓怿显幽统和灵台申偃伯之占砥路息鸣桴之警象载昭察甫田登成既膺眷佑之休当极齐明之报是用肸饰鸾路涓熙紫坛敛帝籍以供粢盛裁天歌以序金石祗见恭馆裸将太宫遂迎景至之长载蒇郊禋之吉大宗祈而燕飨严陟配以延厘实俎膳膏旅令芳之嘉荐展诗应律锵皦绎之和声精意洞乎九垓祥光袭乎五瑞清明鬯矣事既底於备成福履绥之美敢矜於专乡诞受函蒙之祉溥施旷荡之恩可大赦天下於戏馨香感于神明裒对一纯之佑恩膏洽乎黎庶丕轃四极之熙尚赖辅弼同寅官师率职协亮有邦之采永恢长世之图
御札
朕宅天休命纂国丕图永惟燕翼之谋允重钦柴之祭自绍开于景运累谒款于熙坛祗荷博临益恢隆施五兵不试既茂迪于民康百谷用成亦屡书于岁有宜候迎阳之旦载躬类帝之禋合锵玉之和声备洁粢之令荐庶申吉报仰达精诚资肸饰于上仪觊函蒙于多祉特敷大号明戒先期朕以今年十一月二十三日有事于南郊咨尔攸司各扬厥职相予肆祀罔或不恭赐崇庆军官吏军民僧道耆夀等勑书
朕以士衎席庆皇支庀司宗事久赖董齐之力率归振厚之风爰録显劳遂陞齐钺以彼乐土为之价藩既大号之播敷谅羣情之交慰
赐南平王李天祚历日勑书
朕协用五纪底绥四方当岁事之嗣兴必人时之钦授爰颁新历式宠外藩其恪守於世封以懋经於邦务今赐卿历日一卷至可领也
赐安庆军官吏军民僧道耆夀等勑书
朕以士籛皇属近支戚藩英望典司宗事更閲岁劳爰锡命于齐坛俾建旄于钜镇谅闻廷涣式慰民瞻今特授士籛安庆军节度使
赐南平王李天祚加恩制诏
朕寅承帝飨翕受神厘礼有脤膰恩均遐迩眷时藩服为我世臣特颁纶涣之章用致篚将之实宜祗眷渥益懋忠勤
内制
除杨存中少师制
门下总千庐而为卫式隆上将之元班九棘以在朝允重孤卿之冠睠时宿望祗扈岩除爰稽崇德之仪用畀畴庸之典诞?褒册孚告治廷少傅杨存中义槩传家忠谋许国自簉迹风云之会尝策勲带砺之盟晋臣萃美於一门盖本戎昭之绪汉将聨华於三组亦惟世载之承夙提徼道之师内壮宸居之卫纪纲七萃不违李法之严错综五权自得姜韬之秘赖握兵而寖久嘉积閲以弥深念当偃革之期思谨劝功之式惟边陲彻警闾阎无万户之封故岁月序劳将帅有十年之赏矧重臣之兼领宜徽数之申颁夏篆建坛进陟维师之亚騂旄导节益彰制阃之雄增采户以陪敦叠恩章而宠拜於戏修和有夏文王资御侮之臣肇敏戎公召虎佐兴衰之略能助迪於彛教斯对扬於王休弥励壮犹永绥多祉可
除沈该特进制
门下朕钦承景祚绍阐弥文叙奕世之璇源昭若庆图之掲述诒孙之宝范坦然明训之埀繄钜典之交修赖元臣之董正诞?制綍孚告廷绅银青光禄大夫守尚书左仆射沈该才高而智周器博而用远推十翼以研道妙深穷理物之几陈五利以鬯人和首赞休兵之策迨敷求於时望旋进秉以国成玄龄持美効之君虽善谋而靡恃魏相总职称其上非故事而不行图回大政之余典领羣儒之作自艺祖恢拓天统尝参着於本支及裕陵丕显圣谟亦具存於叠矩并加裒次汔用备成上宪赤文彪列星潢之派旁搜金匮彚分云汉之章并躬览於昕筵各安宁於禁宇允协三灵之喜重宣一代之光惟祖宗积累之休幸发挥於盛旦皆辅相经纶之助当褒显於成劳沓进崇阶用申特礼载衍爰田之赋益增揆路之华於戏披皇图而稽帝文若睹龟龙之秘穆天縡而经国体尚资鼎鼐之和勉迪令猷共彰洪业可
除皇叔士衎特授崇庆军节度使
门下立爱而始家邦莫尚敦宗之懿同姓以镇天下尤严制阃之雄睠我近支久司属籍宜序劳而进律用敷号以扬廷皇叔保宁军承宣使知西外宗正事士衎体备中和才高肃乂作善而心最乐挺有祖风好文而识不羣郁为宗杰洊被展亲之渥分提纠族之权躬承内睦之恩宣猷於外累閲终更之秩率职如初穆然信厚之咸孚嘉尔训齐之甚力乃畴俊望遂峻徽章六纛多仪趣领少府之节十连宠寄畀总元戎之麾加爵邑之新封示亲贤之异数於戏周以大宗维翰兼彼价藩汉虽支庶毕侯矧予族老图壮本根之辅助成形势之强勉服令猷益绥蕃祉可
除汤思退特授左正奉大夫制
门下丕后继前人之志笃成烈而作孚先大臣倡当代之文阐旧章而裁义类考百王之懿范严万世之信书爰嘉次辅之英茂辑先猷之懿既助扬於达孝宜褒答於殊劳咨尔在廷听予敷号左通奉大夫尚书右仆射汤思退材全而能钜量远而器闳高明道乎中庸发为经世之学德业志乎久大佥曰立邦之贤迨进秉於国均弥燮和於天縡同心以辅予政职有领而咸修善断以济其谋功不言而自着凡经国赞元之用惟重规叠矩之循朕仰徽考之烈光绍累朝之熙洽深仁厚泽结四表之欢心醲化懿纲迈三皇之遐武纂斯大典繄我鸿儒马迁放失旧闻遂致科条之备韩愈增修前录又加诠次之精监奏篇而怆思袭延阁以寅奉允协羮墙之念继序不忘载稽笔削之勤懋功惟赏进崇阶之二等陪采户之多畲兹为至公并示优宠於戏文谟丕显若日月之光四方周道复明似春秋之大一统成予遵制之美赖尔袭经之传益励交修永毗燕翼可
沈该加食邑制
门下万物本乎天义尚精禋之报五经重於祭恩先惠饯之敷朕祗适燕谋肃称严祀登大糦於宁神之宇致高烟於类帝之丘观熙事之涓成赖元臣之秉礼迨锡飨承之佑首稽商赉之章诞告羣工丕敭显册特进尚书左仆射沈该赡智周物全材宪邦读易陈谟颐义晓天人之际定议固好仁风孚南北之民自晋接於台衡能鼎新於政纪百度惟正普陶箫韶之和三年有成复见豆笾之饬方秩文於大祭实领使於先期崇坛八觚俨陪陟降之序美乐六变具奏翕纯之音柴燎升而云杳冥灵斿位而星错落惟显相有肃雝之助致休嘉多砰隐之符享洽诚陈事昭福举乃增封於采户仍衍食於菑畲式彰邦教之隆并示神厘之贶於戏圣人为能飨帝敢忘奉若之诚宰相所以代天共谨时几之戒益恢茂烈永佐昌图可
除杨存中加食邑制
门下朕穆卜天正具严帝禋参周典之一纯二精昭飨承於上象仿汉仪之千乘万骑肃屯卫於中营惟时首棘之臣扈我属车之跸灵祠拜贶涣号疏恩少师宁远军节度使杨存中识洞五权义循七德智能自奋屡陈颇牧之功方略如神匪泥孙吴之学被以三孤之黻冕总吾七萃之纪纲比协康年恭修毖祀倚虓师以御侮助寝威而展容路寝斋居之初董千庐而密护甘泉法驾之内按五仗以齐驱汔熙典之备成与福畴之敷锡载陪多邑之赋式广大封之仁於戏多绩纪于太常备见勲劳之着惠术行於餕俎益彰政事之均服我宠光共兹纯嘏可
吴益加食邑制
门下祝嘏以降上神事莫严於帝飨贺庆以亲异姓礼具着於邦彛朕习卜岁祥钦修郊类嘉时协赞之懿与有趋承之劳爰告治廷诞扬褒律保康军节度使开府仪同三司充万夀观使吴益器范闳凝材猷肤敏饬已以谦居靡椒房之恃奉朝惟恪每联槐位之趋善庆光乎一门英风表於四姓会兹景至对越天仪供元纯以効功方资予内德之茂握斋旄而陪祀有若尔同支之良矧兼领於秘祠复从行於灵畤钦柴已事彻俎均厘载敦井赋之腴申衍户租之实式光乃服用溥吾恩於戏上帝惟下土之临朕敢专於祉福兴王有外戚之助汝毋替於寅恭共对灵休往图庆誉可
普安郡王加食邑制
门下朕洁粢酌之具严郊宗之祠象载埀光仰日星之明朗神祗安坐听钟石之昭融惟歆馨顾德之潜交乃降嘏产祥之并贶念宗藩之有相宜祭福之爰轃具谂朝伦式敭赞册检校少保常德军节度使普安郡王器资凝重襟量粹夷学举六经每笃艺文之好才追二献更勤礼乐之修自启宇以疏封能奉朝而率履阃制导騂旄之节官仪聨夏篆之车属天元之上辰助帝飨之能事葱珩有度恪陪鸣玉之趋桂酒其芬参侑荐匏之酌俨若卯阶之登降讫兹辰牡之备陈嘉尔贤劳序之庆典斥爰田而衍赋示惠餕以均厘於戏神嘉虞而申贰觞允有肃雝之赖泽汪濊而辑万国敢遗敦睦之恩共对灵休永绥吉禄可
除皇叔士衎加食邑制
门下朕鸣玉鸾于郊被龙卷以祭大音融洽嘉广乐之四陈休气晏温迈神光之三烛裒对高灵之佑沛施羣辟之恩矧在懿亲宜加褒律皇叔崇庆军节度使知西外宗正事天水郡开国侯食邑一千三百户食实封二百户士衎赋资颖悟植德温恭伯仲承芳韡有棣华之庆亲贤着望信多麟趾之风自分纠于宗盟旋进膺于阃制追敷禋赉祗协典彛虽清庙执笾莫预六旄之列而大廷辑瑞当从五玉之封载衍腴租式彰惠术於戏尧亲九族德盖自於克明汉秩百神福靡矜於专乡往祗猷训益迓宠灵可
除皇叔士籛安庆军节度使加食邑制
门下修德固宗允赖价藩之助励贤予禄式严帅节之颁粤有近支久分隆寄爰加制阃之命诞布告廷之章皇叔定江军承宣使同知大宗正事士籛令德韬和英姿禀粹身得用彛之善识推閲理之多父祖积仁世享真王之履弟昆聨事参厘属籍之司岂惟增华萼之辉固巳厚本根之庇自纠宗於京辅迨今八年尝典祀於濮园亦既再岁宜考屡书之绩遂膺明陟之科井钺参旗庸峻十连之授金枝玉叶益隆九罭之瞻仍旧爵於通侯衍新畲於多邑斯显训齐之效并申敦叙之恩於戏周建懿亲倚作干城之重汉封同姓辅成磐石之安尚懋汝猷以承予奬可
除刘錡加食邑制
门下朕就阳而兆於郊作乐以荐之帝观干戚之舞而知武事道固备於弛张听鼓鼙之声而思将臣恩岂殊於中外爰均祭惠式涣褒纶太尉武泰军节度使知荆南军府事刘錡身蹈儒规学探世略临戎之机好整暇多算无遗为将之道能柔刚有功不伐屡策勲於盟府久席宠于斋坛鹊印本兵尚倚威名之壮虎符作镇益嘉信义之孚比展祲容肆敷鸿佑乃陪敦於井赋俾增重於戎弢於戏宁神得四表之心朕不忘于固圉归脤交诸侯之福尔毋怠于尊王思勉壮猷对扬休命可
除李显忠加食邑制
门下朕闓俟景之门而躬祀事集礼神之囿而拥灵休髦士奉璋莫匪秉文之懿虎臣持节盖多承德之恭爰举丰章用畴壮略宁国军节度使充殿前司选锋军统制李显忠智优排难勇擅冠军衽革顔行素号万人之敌韬弦徼道分提七萃之师方一纯祗荐於坛陔以六引备陈於仗卫军装有肃既安黄道之行跸路无譁遂讫紫营之享洎均厘而惠下乃进律以旌劳复旧聨於厢部之华衍新渥於爰田之赋式遵彞矩并示优恩於戏歌大吕而舞云门已备升禋之奏带干将而秉玉戚实嘉御侮之劳服我宠光勉而忠槩可
除郑藻加食邑制
门下朕擥道德之精敦典礼以秩元祀蒙天地之贶思敛福而锡庶民矧时左墄之良克相上仪之备诞敭制綍孚告廷绅保信军节度使领阁门事郑藻详练有材敏通多识抗坛于外身兼五善之能秉钺在廷职总九宾之礼虽承荣乎钟鼎之胄每励志於夙宵之劳当大蒇於宗祈实首参於奉引鸣玉祗导既靡忒於令仪执膰宠颁宜遂膺於徽数爰加采户并衍真租共服灵厘式彰庆典於戏明昭上帝具拜康年之休锡予善人均承大赉之渥往钦予命益懋尔猷可
除张子盖加食邑制
门下朕卜丰牺之上辰具华玉之嘉荐熙紫坛之路用逆厘于三神御丹阙之门敷大赉于四海乃眷价藩之旧肆颁恩綍之新安德军节度使龙神卫四厢都指挥使提举佑神观张子盖体负趫材识明善志建旄受任是为帅阃之臣束发从戎盖本勲家之子方聨华於厢卫仍均佚於内祠迨举严禋式覃庆泽载衍圭畲之赋膺增节钺之光於戏天子祭天既被执膰之锡将门有将毋忘济美之图益懋忠劳钦承涣渥可
除韩公裔加食邑制
门下朕丕蒇帝禋显承天佑觚坛奠璧之次光穆穆而月升黼席毕觞之余瑞穰穰而山委均时嘉祉贲我旧人华容军节度使提举佑圣观韩公裔迪德有常秉心无贰依光潜邸素同七姓之盟受命价藩晩建十连之节虽奉祠而处内能谨度以班朝眷言钦燎之成允赖忠劳之助并加爵邑具协典彞於戏苹蘩蕰藻之可羞矧备展牲之礼煇胞翟阍之有畀岂遗执靮之臣其对恩煇以绥福履可
除刘宝加食邑制
门下朕揆吉天元之旦承禋帝畤之阳三灵嘉虞并举瘗燔之礼万福降辑俯同军国之休念列将之抚师锡大廷之孚号安庆军节度观察使天武四厢都指挥使镇江府驻劄御前诸军都统制刘宝忠谋自奋勇略无前任总戎弢拥十连之戟纛威行军市肃万竈之貔貅干戈既戢於边陲部曲自安於次舍属修郊报阻持节以侍祠载考国章宜彻疆而均惠用贲陪敦之数式彰旷荡之恩於戏受脤执膰既等祀戎之事敦诗说礼无忘德义之经茂对荣怀益图整暇可
除南平王李天祚加食邑制
门下朕明德恤祀钦柴宗祈承灵亿以宾八乡既备宣延之礼轃孝熙而抚四极爰加布护之恩乃发号於明廷用赋厘于藩服推诚顺化崇义怀忠保信向德安远承和秉礼归仁功臣静海军节度观察处置等使特进检校太师兼御史大夫安南都护上柱国南平王李天祚诚心蹈义令德思恭袭带要裳克绍世封之履航琛赞賮每勤时事之归奠国壤於南交炳官仪於外服方紫坛错事茂承主日之祠想丹徼闻风弥洽望云之喜宜趣朌於惠餕式增衍於圭畲并加功号之崇均示庆余之渥於戏震来致福夙嘉享上之诚云施咸亨诞受昭天之泽益图忠顺懋对宠灵可
除闍婆国王悉里地荼兰固野加食邑制
门下朕承天之序享帝于郊洁普淖以荐芳丕拥下临之贶举洪颐而升燎聿瞻南炀之光宜涣渥恩用旌遐服怀远军节度琳州管内观察处置等使金紫光禄大夫检校司徒使持节琳州诸军事琳州刺史兼御史大夫上柱国闍婆国王悉里地茶兰固野蒙承世德志慕华风抚兹丹徼之邦知方自守占彼青云之吕向化惟勤旧秉节旄仍分茅社矧在熙成之旦当加庆赉之章申衍户封式洪郊霈於戏昊天有成命敢忘昭受之休中国有至仁斯被函蒙之祉钦承明训益懋永图可
除沈该观文殿大学士宫观制
门下辅相弥纶庶务实关治忽之宜帝王体貌大臣当极始终之遇睠时魁望久服冢司俄释秉钧之劳趣颁上印之宠其敷予命以告在廷特进尚书左仆射沈该蚤负通才寖膺剧寄谓天之将降大任尝拂乱其所为而古亦惟求旧人可共图於有政属予更化召自典藩首能副当宁思贤之心亟使居奋庸熙载之地宅我百揆迨今三年试之以股肱康庶事之能每克勤於小物责之以夙夜事一人之道正当惜於分隂何懿绩之未凝致烦言之有啧既洊披於弹疏亦频缄於逊封内循补衮之疎力丐悬车之佚平津谢病位高自以为无功石庆告归年老不能与於议姑遂便私之志特推均逸之恩锡袐殿之隆名俾真祠之显禄盖遵彞矩庸示眷怀於戏虑天下之安危本欲任贤而注意全人臣之进退敢忘加礼以劝忠往即里居尚勤猷告可
海陵集卷十一
<集部,别集类,南宋建炎至德佑,海陵集>

[book_title]卷十二
钦定四库全书
海陵集卷十二
宋　周麟之　撰
内制
郊祀册文三首
圣祖
伏以先天之符肇自圣祖配极流曜是兴炎图迎阳称禋夙夜熙事右序我宋永孚于休
昊天上帝
伏以明明上天锡宋成命世用飨帝维翼厥心初阳协辰秩祀昭报永祈孚佑降福无疆
皇地只
伏以於皇柔只母育万物顺承天道协佑我民至景迎长合祛毖化钦事以察申锡蕃厘
永佑陵?官修换神帐表文
仙寝安灵将缮修於熉幄吉辰兴事蹔迁寓於睟容敢申圭荐之诚尚迪鉴临之祉
郊祀礼成奏谢诸陵表文
寅保丕图恪遵旧典候黄宫之协气秩紫畤之明禋假庙荐芳就阳升燎帝祖嘉飨神人具依实繄保佑之休克就斋明之事敢申?谢益迓
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 10:27:57-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>