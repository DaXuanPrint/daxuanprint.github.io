<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="目录,卷一,卷二,卷三,卷四,卷五,卷六,卷七,卷八,卷九,卷十,卷十一,卷十二,卷十三,卷十四,卷十五,卷十六,卷十七,卷十八,卷十九,卷二十,卷二十一,卷二十二,卷二十三,卷二十四,卷二十五,卷二十六,卷二十七,卷二十八,卷二十九,卷三十,卷三十一,卷三十二,卷三十三,卷三十四,卷三十五,卷三十六,卷三十七,卷三十八,卷三十九,卷四十,附录,卷第一,卷第二,卷第三,卷第四,卷第五,卷第六,卷第七,卷第八,卷第九,卷第十,卷第十一,卷第十二,卷第十三,卷第十四,卷第十五,卷第十六,卷第十七,卷第十八,卷">
<meta name="description" content="诗文集,40卷,附录1卷,金元好问撰。好问才雄而学赡,工诗、词、散文,尤以诗的成就为高,是金代唯一的杰出诗人。他论诗,主张以北人刚健质朴之风,救南人绮靡轻浮之习。主张表现真性情,反对虚伪矫饰;主张创造,反对模拟因袭。金元两代,谈艺者奉其为大宗。好问生当金元交替之际,亲身经历了金朝遭受蒙古族侵略、蹂躏的现实。他的诗比较忠实地反映了这一历史时期的社会现状,突出地表现了他反战争、反侵略的情绪。尤其是他的“丧乱诗”,多以悲愤的笔触反映兵火战乱中人民的沉重灾难,风格沉雄,意境阔远,它们对社会生活和情感的概括力,在杜">
<title>遗山集_元好问_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">遗山集</span> <br/>
          作者： <span class="inputVal" id="bkauthor">元好问</span> <br/>
          朝代： <span class="inputVal" id="bkdate">元代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">类书文集,诗文集,完结</span> <br/>
          字数： <span class="inputVal" id="bknum">[book_length]802030</span> <br/>
          说明： <span class="inputVal" id="bkdec">诗文集,40卷,附录1卷,金元好问撰。好问才雄而学赡,工诗、词、散文,尤以诗的成就为高,是金代唯一的杰出诗人。他论诗,主张以北人刚健质朴之风,救南人绮靡轻浮之习。主张表现真性情,反对虚伪矫饰;主张创造,反对模拟因袭。金元两代,谈艺者奉其为大宗。好问生当金元交替之际,亲身经历了金朝遭受蒙古族侵略、蹂躏的现实。他的诗比较忠实地反映了这一历史时期的社会现状,突出地表现了他反战争、反侵略的情绪。尤其是他的“丧乱诗”,多以悲愤的笔触反映兵火战乱中人民的沉重灾难,风格沉雄,意境阔远,它们对社会生活和情感的概括力,在杜甫以后是少有的。同时,又善于在丰繁的生活素材中选择最有代表性的事件、细节入诗,反映生活,表达感情,朴实无华,真切动人,具有很高的历史价值和艺术价值。郝经《遗山先生墓志铭》说他“挟幽并之气,高视一世”;《四库全书总目提要》指出好问诗“无宋南渡江湖诸人之习,亦无江西流派生拗粗犷之失”。是书有《四部丛刊》本。又有海丰吴氏《九金人集》本40卷、附录一卷、初载一卷、年谱四卷、新乐府五卷、《续夷坚志》四卷。其中诗歌部分,清人施国祁有笺注本。</span> <br/>
          封面： <span class="inputVal" id="bkimg">Z_19442.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]遗山集
[book_author]元好问
[book_date]元代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]类书文集,诗文集,完结
[book_length]802030
[book_dec]诗文集,40卷,附录1卷,金元好问撰。好问才雄而学赡,工诗、词、散文,尤以诗的成就为高,是金代唯一的杰出诗人。他论诗,主张以北人刚健质朴之风,救南人绮靡轻浮之习。主张表现真性情,反对虚伪矫饰;主张创造,反对模拟因袭。金元两代,谈艺者奉其为大宗。好问生当金元交替之际,亲身经历了金朝遭受蒙古族侵略、蹂躏的现实。他的诗比较忠实地反映了这一历史时期的社会现状,突出地表现了他反战争、反侵略的情绪。尤其是他的“丧乱诗”,多以悲愤的笔触反映兵火战乱中人民的沉重灾难,风格沉雄,意境阔远,它们对社会生活和情感的概括力,在杜甫以后是少有的。同时,又善于在丰繁的生活素材中选择最有代表性的事件、细节入诗,反映生活,表达感情,朴实无华,真切动人,具有很高的历史价值和艺术价值。郝经《遗山先生墓志铭》说他“挟幽并之气,高视一世”;《四库全书总目提要》指出好问诗“无宋南渡江湖诸人之习,亦无江西流派生拗粗犷之失”。是书有《四部丛刊》本。又有海丰吴氏《九金人集》本40卷、附录一卷、初载一卷、年谱四卷、新乐府五卷、《续夷坚志》四卷。其中诗歌部分,清人施国祁有笺注本。
[book_img]Z_19442.jpg


[book_chapter]四库本

[book_title]目录
钦定四库全书　　　　　集部五
遗山集目録　　　　　　别集类四【金】
卷一
赋
五言古诗
卷二
五言古诗
卷三
七言古诗
卷四
七言古诗
卷五
?言
卷六
古乐府
卷七
五言律诗
卷八
七言律诗
卷九
七言律诗
卷十
七言律诗
卷十一
五言絶句
六言
七言絶句
卷十二
七言絶句
卷十三
七言絶句
卷十四
七言絶句
卷十五
宏词
卷十六
碑铭表志碣
卷十七
碑铭表志碣
卷十八
碑铭表志碣
卷十九
碑铭表志碣
卷二十
碑铭表志碣
卷二十一
碑铭表志碣
卷二十二
碑铭表志碣
卷二十三
碑铭表志碣
卷二十四
碑铭表志碣
卷二十五
碑铭表志碣
卷二十六
碑铭表志碣
卷二十七
碑铭表志碣
卷二十八
墓碣表志铭
卷二十九
碑铭表志碣
卷三十
碑铭
卷三十一
墓铭碑表
卷三十二
记
卷三十三
记
卷三十四
记
卷三十五
记
卷三十六
序引
卷三十七
序引
卷三十八
铭
赞
颂
卷三十九
书
疏
杂体
卷四十
上梁文
青词
祭文
题跋
【臣】等谨案遗山集四十卷金元好问撰好问字裕之秀容人中兴定五年进士天兴中除左司都事转行尚书省左司员外郎金亡不仕事蹟具金史文艺传是集赋诗十四卷文二十六卷为明御史李瀚所刋本好问才雄学赡高古沈郁金元之介屹然为文章大宗所撰中州集意在以诗存史去取尚未尽精至所自作则兴寄深远风格遒上无宋南渡末江湖诸人之习亦无江西流派生拗麤犷之失後来虽虞杨范揭名重一代皆未能凌跨其上至古文绳尺严密衆体悉备而碑版志铭诸作尤具有法度晩年尝以史笔自任构野史亭采金源君臣遗言往行裒辑纪録至百余万言今壬辰杂编诸书虽已无传而元人纂修金史多本所着故于三史中独称完善亦可知其着述之有禆实用矣乾隆四十五年六月恭校上
总纂官【臣】纪昀【臣】陆锡熊【臣】孙士毅
总校官【臣】陆费墀

[book_title]卷一
钦定四库全书
遗山集卷一　　　　　　金　元好问　撰古赋
秋望赋
步裴回而徙倚放吾目乎高明极天宇之空旷閲岁律之峥嵘于时积雨收霖景气肃清秋风萧条万籁俱鸣菊鲜鲜而散花鴈杳杳而遗声下木叶於庭臯动砧杵於芜城穹林早寒隂崖昼冥浓澹霏拂绕白纡青纷丛薄之相依浩霜露之巳盈送苍苍之落日山川郁其不平瞻彼轘辕西走汉京虎踞龙蟠王伯所凭云烟惨其动色草木起而为兵望崧少之霞景渺浮丘之独征汗漫之不可与期竟老我而何成挹清风於箕颍高巢由之遗名悟出处之有道非一理之能并繄南山之石田维景略之所耕老螭盘盘空谷沦精非云雷之一举将草木之偕零太行截天大河东倾邈神州于西北怳风景於新亭念世故之方殷心寂寞而潜惊激商声于寥廓慨涕泗之缘缨吁咄哉事变於己穷气生乎所激豫州之土复於慷慨击节之誓西域之侯起于穷悴佣书之笔谅生世之有为宁白首而坐食且夫飞鸟而恋故乡嫠妇而忧公室岂有夷坟墓而剪桑梓视若越肥而秦瘠天人不可以偏废日月不可以坐失然则时之所感也非无候虫之悲至於整六翮而睨层霄亦庶几乎鸷禽之一击
蒲桃酒赋【并序】
刘邓州光甫为予言吾安邑多蒲桃而人不知有酿酒法少日尝与故人许仲祥摘其实并米炊之酿虽成而古人所谓甘而不饴冷而不寒者固已失之矣贞佑中邻里一民家避寇自山中归见竹器所贮蒲桃在空盎上者枝蒂已乾而汁流盎中薰然有酒气饮之良酒也盖久而腐败自然成酒耳不传之秘一朝而发之文士多有所述今以属子子宁有意乎予曰世无此酒久矣予亦尝见还自西域者云大食人绞蒲桃浆封而埋之未几成酒愈久者愈佳有藏至千斛者其说正与此合物无大小显晦自有时决非偶然者夫得之数百年之後而证数万里之远是可赋也於是乎赋之其辞曰
西域开汉节回得蒲桃之奇种与天马兮俱来枝蔓千年郁其无涯【音崖】歛清秋以春煦发至美乎胚胎意天以美酿而饱予出遗法于湮埋索罔象之玄珠荐清明於玉杯露初零而未结云巳薄而仍裁挹幽气之薰然释烦悁于中怀觉松津之孤峭羞桂醑之尘埃我观酒经必麴蘖之中媒水泉资香洁之助秫稻取精良之材效衆技之毕前敢一物之不偕艰难而出美好徒酖毒之贻哀繄工倕之物化与梓庆之心斋既以天而合天故无桎乎灵台吾然後知珪璋玉毁青黄木灾音哀而鼔钟味薄而盐梅惟掸残天下之圣法可以复婴儿之未孩安得纯白之士而与之同此味哉
新斋赋【并序】
予既罢内乡出居县东南白鹿原结茅菊水之上聚书而读之其久也优柔厌饫若有所得以为平生未尝学而学於是乎始乃名所居为新斋且为赋以自警其辞曰
新之为说也在金曰从革在木曰从斤邱陵为山而恶乎画履霜坚氷而致于驯犹之於人则齐鲁有一再之渐狂圣由念否之分唯夫守一而不变者不足以语化化之为神附陈迹以自观悼吾事之良勤失壮岁於俯仰竟四十而无闻圣谟洋洋善诲循循出处语默之所依性命道德之所存有三年之至谷有一日之归仁动可以周万物而济天下静可以崇高节而抗浮云曾出此之不知乃角逐乎空文伥北辕以适楚将畴问而知津掩虚名以自夸适以增顽而益嚚我卜我居於淅之滨方处隂以休影思沐德而澡身盖尝论之生而知困而学固等级之不躐愤则啓悱则发亦愚智之所均斋戒沐浴恶人可以祀上帝洁巳以进童子可以游圣门顾年岁之未暮岂终老乎凡民已焉哉孰糟粕之弗醇孰土苴之弗真孰昧爽之弗旦孰悴槁之弗春又安知温故知新与夫去故之新他日不为日新又新日日新之新乎
行斋赋【并序】
戊子冬十月长夀新居成仲经张君从予卜邻得王氏之败屋焉环堵萧然不蔽风日君为之补罅漏治芜秽盖十日而後可居荜门圭窦故事毕举取君子素其位而行之义名曰行斋而乞文於予予以为士之贫至於君极矣无禄以为养无田以为食无僮仆为之负贩无子弟为之奔走无好事者为之谋缓急而助薄少率赀无旬日计泰然以闭户读书为业不以为失次而以为当然不以为怨不以为忧而又且以为乐也然则不谓之无媿其名也而可乎乃为赋云
赋分在人如物有常反鹤与鳬无益短长力有可乘胜天不祥福不盈睫一败莫偿莫难养心操存舍亡出入无时兮莫知其乡饱饥有时而激兮怒殆豢虎之贻殃我思古人动静有方静以养虚刚以作强辱以取污愚以退藏屹中立而不倚遡横溃而独障直钓磻溪之鱼秃节单于之羊有漆身以为厉有披发而为狂仕污世而执翿徇殊俗而解裳太阿存兼善之达緼袍有不求之臧唯夫长剑大冠以揖让人主之前者若固有故木食涧饮虽至於劳筋骨而饿体肤者为无伤古有之居不隐者志不广身不抑者志不扬士固有遯世而不复见然愈揜而愈彰南山苍苍北风雨霜有兰不雕俟春而芳伟哉造物又将发吾子之幽光耶【太阿即阿衡见文选】
五言古诗
箕山
幽林转隂崖鸟道人迹絶许君栖隐地唯有太古雪人间黄屋贵物外秪自洁尚厌一瓢喧重负宁所屑降衷均义禀汨利忘智决得陇又望蜀有齐安用薛干戈几蛮触宇宙日流血鲁连蹈东海夷叔采薇蕨至今阳城山衡华两邱垤古人不可作百念肝肺热浩歌北风前悠悠送孤月
缑山置酒【同内翰冯丈叔献雷兄希顔赋诗分韵得宾字】
灵宫肃清晓细栢含古春人言王子乔鹤驭此上宾白云山苍苍平田木欣欣登高览元化浩荡融心神西望洛阳城大路通平津行人细如蚁扰扰争红尘蓬莱风涛深鬓毛日夜新殷勤一杯酒媿尔云间人
同希顔再登箕山
千年箕山祠萝迳深以悄桂树不复见秃?余秋筱盘盘尽絶顶石冢平木杪长风万里来筋骸觉轻矫侧身望岩窦解衣憩林表是时夏春交野色乱青缥川光乍明灭地脉互萦绕冈峦蚁垤出井邑蜂衙扰红尘洛阳昏白云太行晓元功信冥漠一览疑可了悟彼东山人胸中鲁宜小
光武台
东南地上游荆楚兵四冲游子十月来登高送长鸿当年赤帝孙提剑起蒿蓬一顾滍水断再顾新都空雷霆万万古青天看飞龙岿然此遗台落日荒烟重谁见经纶初指挥走群雄白水日夜东石麟几秋风空余广武叹无复云台功
颍亭留别【同李冶仁卿张肃子敬王元亮子正分韵得画字】
故人重分携临流驻归驾乾坤展清眺万景若相借北风三日雪太素秉元化九山郁峥嵘了不受陵跨寒波淡淡起白鸟悠悠下怀归人自急物态本闲暇壶觞负吟啸尘土足悲咤回首亭中人平林澹如画
?亭
春物巳清美客怀自幽独危亭一徘徊翛然若新沐宿云淡野川元气浮草木微茫尽楚尾平远疑杜曲生平远游赋吟讽心自足朅来着世网抑抑就边幅人生要适情无荣复何辱乾坤入望眼容我谢羁束一笑白鸥前春波动新緑
出京【史院得告归嵩山侍下】
从宦非所堪长告欣得请驱马出国门白日触隆景半生无根着飘转如断梗一昨随牒来六月阻归省城居苦湫隘群动日蛙黾惭媿山中人团茅遂幽屏尘泥免相涴梦寐见清颍矫首孤飞云西南路何永
元鲁县琴台
荒城草木合破屋风雨侵千年一琴台睠焉涕盈襟遗爱食县社公宁不堪任此台即甘棠忍使无余隂旁舍高以华大豪日捐金苍云玄武暮鬼物凭隂岑尚德抑玄虚坠典谁当寻我兴荐寒泉百拜公来临公来不能知落日下饥禽怀哉空山里鹤飞猿与吟当年于蒍歌补衮一何深承平示得意独能正哇淫君相此一时又复悟良箴谀臣坐废黜盍亦起幽沈蒲轮竟颓毂香艹空深林寂寞授书室孤甥举遗衾生平谅巳然薄俗矧来今千山为公台万籁为公琴夔旷不竝世月露为知音人间蹄涔耳巳矣非公心【元道州文编以元鲁山为元鲁县又台今为玄武祠故及之】
?水【闻郾城张伯玉讣音作】
?水复?水东望鴈行没殷勤一杯酒遥酹?亭月永怀紫髯郎冠佩见突兀岩岩石青峙郁郁松秀发裴回功名会脱落豪侠窟中州有士论指与雷李屈挂弓须扶桑洗剑必溟渤皇天靳美器一世惜英物神交付冥漠生气凛毛发古来天下马万里入超忽良乐不竝世燕市空骏骨狂歌叫秋云北风撼林樾
杂着五首
禀气寡所谐衣食固无端所业在农桑甘以辞华轩田家岂不苦岁功聊可观带月荷锄归裴回邱陇间暧暧远人村纷纷飞鸟还养真衡茅下庶无异患干遥谢荷蓧翁躬耕非所叹
守拙归田园淹留自无成长吟掩柴门遂与尘事冥素月出东岭夜景湛虚明挥杯劝孤影杯尽壶自倾遥遥望白云千载有深情
荣叟老带索原生纳决屦邈哉此前修久而道弥着人生少至百每每多忧虑量力守故辙余荣何足顾栖迟固多娱几人得其趣
桃李罗堂前霜露荣悴之咄咄俗中恶人道每如兹冬岭秀孤松卓然见高枝提壶抚寒柯怀此贞秀姿愿留就君住终身与世辞
世短意恒多时驶不可追感彼栢下人泫然沾我衣运生会归尽彼此更共之理也可奈何一觞聊可挥酒中有深味情随万化遗西南望昆墟灵人侍丹池我无腾化术帝乡不可期且极今朝乐千载非所知
古意二首
七岁入小学十五学时文二十学业成随计入咸秦秦中多贵游几与书生亲年年抱关吏空笑西来频在昔学语初父兄巳卜邻跛鳖不量力强欲缘青云四十有牧豕五十有负薪寂寥抱玉献贱薄倡优陈青衫亦区区何时画麒麟遇合仅一二饥寒几何人谁留章甫冠万古徒悲辛
桃李弄娇娆梨花澹丰容盈盈两无语争春风春风何许来草木谁青红天公亦老矣何意夸儿童昨夜花正开今朝花巳空川流不肯驻并与繁华东楩楠千岁姿肮脏空谷中阳和不择地亦复难为功本无儿女心安用尤天公
颍谷封人庙
泄泄颍谷云瀜瀜颍川水封君去我久水云自清美人言君善谏微意得郑子特於悔悟时一语发天理大孝动天地土苴及顽鄙反身而未诚善谏且败矣如何千载下乃与茅焦比我行颍川道永念负甘旨愿作頳尾鲂因之日千里
赠答刘御史云卿四首
旧闻刘君公学经发源深骅骝万里气圣途巳駸駸大梁语三日副我夙所钦濂溪无比流此道日西沈百年牛山水不复秀穹林南风虽寥寥闻弦犹赏音独怜夸毘子一我无古今共学君所贪适道我岂任相酬无别物徒有好贤心
阿京吾所畏早生号能文初无王家癖声光自流闻此行不虚来得接大小君信知珠玉渊足当羔鴈羣君家有箕裘圣学待册勲但使本根在枝叶复何云殷勤五色笔未用摧千军
学道有通蔽今人乃其尤温柔与敦厚扫灭不复留高蹇当父师排击剧寇讐真是未可必自私有足羞古人相异同宁复操戈矛春风入万物枯枿将和柔克己未有加归仁亦何由先儒骨巳腐百骂不汝酬胡为文字间刮垢搜瘢疣吾道非申韩哀哉涉其流大儒不知道此论信以不我观唐以还斯文有伊周开云揭日月不独程张俦圣途同一归论功果谁优户牖徒自开胶漆本易投九原如可作吾欲起韩欧
老鹤何许来澹与孤云同相值太虚室悠然复西东圣学要深谈惜君别匆匆何时沂水上同咏舞雩风送钦叔内翰并寄刘达卿郎中白文举编修五首
忽忽岁云暮烈烈风霜威举头望长安游子从此归我有平生怀爱君如连枝半年姜肱被所乐良不赀尚恨人事异离合无定时送君酒一杯侑以弹铗辞上言行路难下言长相思
六月渡盟津十月行泛水风涛脱沈舟冰雪危堕指孝子在中野永念负甘旨家贫亲巳老形瘵心欲死古称季路孝负米曾百里顾作鲤与鲂宁当怨頳尾君归不可缓献寿迫岁始遥知慈母心巳为乌鹊喜
一年不制衣春服犯霜风一日仅两食肠胃不得充生平万里气顿入低回中田夫怒攘臂缩首甘盲聋老兵赐顔色欢喜无所容求索厌朋友劳苦惭仆僮无聊复无聊又复招灾凶我有一樽酒浇君磈磊胸君年始三十白发成一翁顾以寸心微受此百虑攻君穷复何辞不见闲闲公文章二百年不捄四壁空
君性我所谙我心君所知凡我之所短君亦时有之谋事恨太鋭临断恨太迟持论恨太高徇俗恨太卑人道自近始贫富理不齐君自不得饱欲疗何人饥乞醯乞诸邻圣哲有明讥被发捄乡人智者所不为且如与人交交有非所宜白黑不复择豁豁倾心脾泛爱岂不可後悔终自贻又如与人言宁复无失辞刺口论成败白眼谈歌诗世故彀黄闲能不发其机闻君作损斋似觉豪华非惩忿与窒慾百年有良规与子各努力岁晩以为期
古人遥相望每恨不同时同时得古人欢乐良在兹君归岂不佳交游满京师门前车马来笑言慰所思细话洛阳事高咏嵩山诗宫壶发新篘宫梅耿幽姿故应刘与白亦复念微之
饮酒五首【襄城作】
西郊一亩宅闭门秋艹深床头有新酿意惬成孤斟举杯谢明月蓬荜肯相临愿将万古色照我万古心去古日巳远百伪无一真独余醉乡地中有羲皇淳圣教难为功乃见酒力神谁能酿沧海尽醉区中民利端始萌芽忽复成祸根名虚买实祸将相安足论驱驴上邯郸逐兔出东门离官寸亦乐里社有拙言【离官寸亦乐晋陆谚云然】
万事有定分圣智不能移而於定分中亦有不测机人生桐叶露见日忽巳曦唯当饮美酒傥来非所期此饮又复醉此醉更酣适徘徊云间月相对澹以默三更风露下巾袖警微湿浩歌天壤间今夕知何夕
後饮酒五首【阳翟】
少日不能觞少许便有余比得酒中趣日与杯杓俱一日不自浇肝肺如欲枯当其得意时万物寄一壶作病知奈何妾妇良区区但媿生理废饥寒到妻孥吾贫盖有命此酒不可无
金丹换凡骨诞幻若无实如何杯杓间乃有此乐国天生至神物与世作酣适岂曰无妙理滉漾莫容诘康衢吾自乐何者为帝力大笑白与刘区区颂功德
客从崧少来贻我招隐诗为言学仙好人间竟何为一笑顾客言神仙非所期山中如有酒吾与尔同归酒中有胜地名流所同归人若不解饮俗病从何医此语谁所云吾友田紫芝紫芝虽吾友痛饮真吾师一饮三百杯谈笑成歌诗九原不可作想见当年时
饮人不饮酒正自可饮泉饮酒不饮人屠沽从击鲜酒如以人废美禄何负焉我爱靖节翁於酒得其天庞通何物人亦复为陶然兼忘物与我更觉此翁贤
德禅师清凉草堂
旧隐伊陆巷把茅入冥息新居兰若峯老屋补漏坼钟鱼有胜气瓶锡无滞迹回头仙人队谈笑初未隔结草几成坏逆旅谁主客道人那许许一笑山月白多生负诗债秋物苦催索遥知得新句崧少为动色【上人旧隐伊阳伊阳有伊陆巷仙人队者女几山诸峯名】
少林
云林入清深禅房坐萧爽澄泉洁余习高鸟唤长往我无玄豹姿漫有紫霞想回首山中云灵芝日应长
龙潭
层冰积浩荡陵谷互吞吐窈窕转幽壑突兀开净宇回头山水县亦复堕尘土孤云铁梁北宇宙一仰俯风景初不殊川涂忽修阻寒潭海眼净黕黑自太古蛰龙何年卧万国待霖雨谁能裂苍崖雷风看掀举【山中人岁旱则转大石入潭以骇龙瞬息致雨故云】
麦叹
借地乞麦种徼幸今年秋乞种尚云可无丁复无牛田主好事人百色副所求盻盻三百斛寛我饥寒忧我梦溱南川平云緑油油起来望河汉旱火连东州四月艹不青吾种良谩投田间一太息此岁何时周向见田父言此田本良畴三岁废不治种则当倍收何如落吾手羊年变鷄猴身自是旱母咄咄将谁尤人满天地间天岂独我讐正以赋分薄所向困拙谋不稼且不穑取禾亦何由办作高敬通恶雨将漂流吾贫有滥觞贤达未始羞单衣适至骭一剑又蒯缑焉知寄食饿不取丞相侯作诗以自广时用商声讴
北邙
驱马北邙原踟蹰重踟蹰千年富贵人零落此山隅万塚不复识榛莽余龟趺贤愚同一尽感极增悲歔粤人惟物灵生也与道俱一为物所眩遂尔迷厥初蜕骨几山邱百年不须臾归尽固其理交丧亦巳愚陈迹有足悲奈此万化途焉知原上塚不有当年吾
龙门杂诗二首
石楼绕清伊尘土天所限人言无僧久草满不复剗滩声激悲壮山意出高蹇当年香山老挂冠遂忘返高情留诗轴清话入禅版谁言海山去萧散仍在眼溪寒不可涉倚杖西林晩
不见木庵师胸中满泥尘西窗一握手大笑倾冠巾青山有佳招一游负因循老筇动高兴万景森前陈乾元先有期清伊亦知津细看潜溪树高卧香山云学诗二十年钝笔死不神乞灵白少傅佳句傥能新遥遥洛阳城梅花千树春山中有忙事寄谢城中人
丰山怀古
丰山一何高古屋苍烟重开门望吴楚鸟去天无穷连山横巨鳌白水亘长虹川原郁佳气自古南都雄炎精昔季兴卧龙起隆中落落出奇策言言揭孤忠时事有可论生晩恨不逢汉贼不两立大义皎日同吴人操等耳忍与分河潼夺操而与权何以示至公一民汉遗黎尺地汉故封守民及守土天地与相终不能御寇讐顾以寇自攻既异鸿沟初又非列国从一劵损半产二祖宁汝容端本一巳失孤唱谁当从至今有遗恨庙栢号隂风旧闻清冷渊天籁如撞钟山经野人语诞幻欺孩童开元有乱阶鹿饮温泉宫黄猿何为者乃尔能啸凶乾坤之大音久郁理当通清霜旦夕落伫尔惊羣聋
乙酉六月十一日雨
一旱近两月河洛东连淮骄阳佐大火南风卷黄埃草树青欲乾四望令人哀时时怪事发雨雹如李梅我梦天河飜崩腾走云雷今日复何日駃雨东南来元气淋漓中焦卷意巳回良苗与新颖郁郁无边涯【音崖】书生如老农苦乐与之偕阎闾闻吉语一笑心顔开酉年酒如浆乾溢安能烖唯当作高廪多具尊与罍家人笑问我君田安在哉【駃雨与快同音见魏志】
示侄孙伯安
伯安入小学颖悟非凡儿属句有夙性说字惊老师见汝挟书归忆我青衿时青衿昨日耳齿发忽如兹读书误人多阔疎亦天资元无倚天剑可断扶桑枝倚梯望青冥愚者知笑之壮事巳无取老谋欲何施幸此掌中孙未染如素丝就令好纸笔门户谁当支我有商余田汝壮可耘耔便当学种树未用城南诗【伯安方读韩集符读书城南】
种松
百钱买松羔植之我东墙汲井涴尘土挿篱护牛羊一日三摩挲爱比添丁郎昨宵入我梦忽然变昂藏昂藏上云霄惨澹含风霜起来月中看细鬛错针芒惘然一太息何年起明堂邻叟向我言种木本易长不见河畔柳顾盻百尺强君自作远计今日何所望
虞乡麻长官成趣园二首
凿池水交流筑屋山四绕衡门在人境三迳深以悄中庭八九树晨坐听百鸟人生信多虑长寝容未了虚舟有天游我定物自扰岂不与世竝自是万物表达观无不可言外当意晓
蹉跎匡山游烂漫彭泽酒慨然千载上怀我平生友夫君负奇节剑气郁星斗为吏非所堪径去如避走王官唐以还寂寞盖巳久柴车君来隐清风动林薮至今溪上诗往往在人口渊明不可作此士宁复有
杂诗四首
相士如相马灭没深天机区区铜马法徒识牝与骊人言当涂公恶人知其微如何许劭语受之不复疑知人固不易人亦未易知?妍在水镜铅粉徒自欺孰为仁义人未假巳不归伯乐不可作思与曹瞒期
世事如大弩人若材官然乘势易发机非时劳控弦又如大水中置彼万斛船虽有帆与樯亦须风动天不见周公瑾弱龄巳飞骞不见师尚父鹰扬在华颠彼非生而材此岂晩乃贤鎡基喻智慧要必有待焉叹息狂驰子尝为愚者怜
崑山有璞玉外质而内美唯其不自衒故与顽石齿和也速於售再献甘灭趾在玉庸何伤惜君两足耳堂堂明堂柱根节几岁寒使与蒲柳同扶厦良为难我衣敝緼袍我饭苜蓿盘天公方试我剑铗勿妄弹
采杞
仙苗不择地榛莽散秋实微霜绿未陨浓露红欲滴方书尚服饵僮仆课采拾花叶久巳厌功实从此得苦荼荐奇味凡醖化灵液人传东坡事世验西河术诳口亦自佳轻骨况可必维物多似是致用相万一向非观玉篇谁为分杞棘
宿菊潭
田父立马前来赴长官期父老且勿往问汝我所疑民事古所难令才又非宜到官巳三月惠利无毫厘汝乡之单贫宁为豪右欺聚讼几何人健鬬复是谁官人一耳目百里安能知东州长官清白直下村稀我虽禁吏出将无夜叩扉教汝子若孙努力逃寒饥军租星火急期会切莫违期会不可违鞭扑伤汝肌伤肌尚云可夭阏令人悲
观浙江涨
一旱千里赤一雨垣屋败浙故以江名暴与衆壑会初惊沙石卷稍觉川谷隘雷风入先驱大块供一噫千帆鼓前浪万马接後派崩崖不暇顾拔木无留碍凭陵如藉势洄洑各有态平分乍舒徐怒触忽碎坏云蒸楚树杪雪映商岭背髣髴千丈潮怳与海门对佽飞鬬蛟鳄燃犀出鳞介阳侯富隂族万首露光怪翠蕤澹偃蹇钲鼓乱磕永怀疏凿力重叹神禹大乾坤海为壑未碍变横溃纳污非无处流恶聊自快投诗与龙盟涤荡烦一再【时拜大赦五日矣】
鹳雀崖北龙潭
层崖閟顽隂水木深以阻湍声半空落汹汹如怒虎风生木叶脱魄动不敢语何年浑沌窍灵物此栖处初从一綫溜开凿到神禹云雨鼓飞浪喷薄齐万弩藏珠骊龙颔百斛快一吐油油入无底细散不濡缕归藏海有穴泛溢愁下土南峯天一柱万古镇幽府江山有奇探落景迫行旅多慙茹芝人终年看飞雨
五松坪
竹港晨露白石门秋气寒湍流落涧壑细路深茅菅江平白石出竟日沿清湾四顾不见人山鸟时间关苍崖入地底烟霭青漫漫力尽不能过却坐空长叹青天白云闲可望不可攀虚名竟何得行路乃尔难
阻雨张主簿草堂
湿暑云气郁漫淫【去声】成积雨南风窃隂机万籁困掀举飞涛限江岸悬流迫茅宇块坐百虑滋归兴生鸟羽儿童十日约竹马候门庑曾是百里程川途忽遐阻少游去我久念子平生语欵段劣可乘赢余果何取河汾敝庐在坐滞西南楚世事不可期客心徒自苦
赠答杨焕然
诗亡又巳久雅道不复陈人人握和璧燕石谁当分关中杨夫子高诲世所闻十年玄尚白藜藿甘长贫有来河水篇四海付斯文斯文有定在桓生知子云古来知巳难万里犹比邻千人国中和要非心所亲东楚西南秦望君劳我神相逢不得语别去徒殷勤白云不可赠相思秋复春
送诗人李正甫
阳和入枯株霭霭含芳津山头太古石不与万物春朝从木客游暮将山鬼隣紫芝仅盈匊幽兰不充纫青云入长吁肝胆空轮囷我尝读君诗天趣触眼新秦游得豪宕晋产余真淳怒虎不受唾骇鹿未易驯安坐谁不如半生走逡巡苍苍不可问藐藐谁当亲青山碾为尘白日无闲人空歌东野曲不捄西州贫
遗山集卷一

[book_title]卷二
钦定四库全书
遗山集卷二　　　　　　金　元好问　撰五言古诗
万化如大路
万化如大路物我适相遭往来限隣屋梦寐阻同袍断金几何人年运剧销膏相欢顾不足尔戈奚暇操古来太山名达观等秋毫蛮触徒能国蜾臝竟谁豪旷荡览八紘美恶自为曹造物无巧择大块有并包暴公今在亡转磷起蓬蒿孤心既悄悄衆口益嗷嗷同尘宁当悔枉巳乃为劳鹿门有高躅世网傥能逃
晓发石门渡湍水道中【水经湍音专】
疎星澹秋明隂霞绚朝映积雨成坐愁晨光动幽兴石门归驭引湍浦渔刀竝旷荡万景新归藏四山静平湖风漪绿远岸秋沙净洋洋游鯈逝泛泛轻鸥泳隐显乖夙心感遇见真性倦游徒自悼违巳将安竟忧端从中来茫茫发孤咏
放言
韩非死孤愤虞卿着穷愁长沙一湘累郊岛两诗囚人生定能几肺肝日相讐井蛙奚足论褌虱良足羞正有一朝乐不偿百年忧古来帝王师或从赤松游大笑人间世起灭真浮沤曾是万户封不博一掉头有来且当避未至吾何求悠悠复悠悠大川日东流红顔不暇惜素发忽巳稠我欲升嵩高挥杯劝浮邱因之两黄鹄浩荡观齐州
李道人崧阳归隐图
北山范寛笔老硬无妍姿南山小平远澹若常郎诗崧阳古僊村佳处我所知长林连玉华细路入清微连延百余家柴门水之湄桑麻蔽朝日鸡犬通垣篱媿我出山来京尘满山衣春风四十日梦与孤云飞可笑李山人嗜好世所稀逢人覔诗句不恤怒与讥道人本无事何苦尘中为京师不易居我痴君更痴山中酒应熟几日是归期
黄公庙
羁客无恒居六月走长路清风黄公祠地古欣所遇剑飞素灵哭龙跃云雨赴堂堂文成君谈笑取帝傅功名要有命隂相果何预谁谓圯上人异事惊竹素河清不可俟筋力疲世故袖间一编书尘埃叹迟暮
学东坡移居八首
废地三亩余十年长蒿莱瓦砾杂粪壤白骨湮苍苔孤客无所投即此营茅斋垦斸岂不苦寝处亦可怀辱身贱者事宁当惜筋骸伐木荒林中运甓古城隈辛勤八十日吾事乃得谐买宅必万钱一钱不天来今晨见此屋一笑心顔开
谁谓我屋寛寝处无复余谁谓我屋小十口得安居南荣坐诸郎课诵所依於西除着僮仆休休得自如老我於其间兀兀穷朝晡起立足欠伸偃卧可展舒牕明火焙煖似欲忘囚拘屋前有隙地客舍不可无花栏及菜圃次第当耘锄东野载家具家具少於车我贫不全贫尚有百本书
故书堆满床故物贮满箱浑浑商宝鬲累累汉铜章杖饰昭敬恭严卯诃瘅刚雷文绕杖节兽面出佩瑛私印刻王尊玉斗蛟龙翔逸少留半纸鱼网非硬黄亦有昙首帖不办作鴈行雪景睿思物宣政旧所藏晋公古渔父浩歌濯沧浪因观宫骑图卧駞识提囊谿石含余润奚墨凝幽香南荣桂风响云裾佩锵锵镜背先秦书八字环中央读之三叹息此日何时光
壬辰困重围金粟论升勺明年出青城瞑目就束缚毫厘脱鬼手攘臂留空橐聊城千里外狼狈何所托诸公颇相念余粒分鳬鹤得损不相偿抷土填巨壑一冬不制衣缯纩如纸薄一日仅两食强半杂藜藿不羞蓬蔂行粗识瓢饮乐敌贫如敌寇自信颇亦慤儿啼饭箩空坚阵为屡却沧溟浮一叶渺不见止泊五穷果何神为戏乃尔虐
旧隐嵩山阳笋蕨丰馈饷新斋浙江曲山水穷放浪乾坤两茅舍气压华屋上一从陵谷变归顾无复望樵渔忆还往风土梦闲旷怳如悟前身姓改心不忘去年住佛屋尽室寄寻丈今年僦民居卧榻碍盆盎静言寻祸本正坐一出妄青山不能隐俯首入羁鞅巢倾卵随覆身在顔亦强空悲龙髯絶永负鱼腹葬置锥良有余终身志惩创
国史经丧乱天幸有所归但恨後十年时事无人知废兴属之天事岂尽乖违传闻入讐敌秖以兴骂讥老臣与存亡高贤死兵饥身死名亦灭义士为伤悲哀哀淮西城万夫甘伏尸田横巨擘耳犹为谈者资我作南冠録一语不敢私稗官杂家流国风贱妇诗成书有作者起本良在兹朝我何所营暮我何所思胸中有茹噎欲得快吐之湿薪烟满眼破砚氷生髭造物留此笔吾贫复何辞
东坡谪黄州符药行江湖荒田拾瓦砾贱役分僮奴我读移居篇感极为悲歔九原如可作从公把犂锄我贫公亦贫赋分无贤愚论人虽甚媿诗亦岂不如
此州多寓士论年悉肩随风波同一舟奚必骨肉为倪家莲华白每酿必见贻季昌妙琴事足以相娱嬉郭侯家多书篇帙得徧窥赵子笃於学闲以问所疑王生旧隣舍穷达心不移千里访存殁十口分寒饥独有仲通甫天马不可羁直以论诗文稍稍窥藩篱永怀王与李朔漠行当归书来闻吉语报我脱絷维惭非一狐腋不直五羖皮我作野史亭日与诸君期相从一笑乐来事无庸知
历下亭怀古分韵得南字
东秦富佳境北渚擅名谈兹游亦巳久才得了二三南山压城头十里奎与函洑流出地底城隅满泓潭金丝弄晴光玉玦响空嵌清涟通画舫秀水深云龛华峯水中央郁郁堆烟岚荷华望不极绿净纷红酣毒热非山阳卑湿无江南承平十万户他州隔仙凡刼火土一邱树老草不芟巧尽露天质到眼皆奇探千年历下亭规摹见覃覃怀贤成独咏胜赏何由参
舜泉效远祖道州府君体
重华初侧陋尝耕历山田至今历下城有此东西泉丧乱二十载祠宇为灰烟两泉废不治【平】渐着瓦砾填蛙跳【平】聚浮沫羊饮留余羶我行历荒基涕下何涟涟舜不一井庇下者何有焉帝功福万世帝泽润八埏要与天地竝宁待一水传甘棠思邵伯自是古所然我欲操畚锸浚水及其原再令泥浊地一变清冷渊青石垒四周千祀牢且坚石渠漱清溜日听薰风弦便为泉上叟杯饮终残年
与张仲杰郎中论文
文章出苦心谁以苦心为正有苦心人举世几人知工文与工诗大似国手碁国手虽漫应一着存一机不从着着看【平】何异管中窥文须字字作亦要字字读咀嚼有余味百过良未足功夫到方圆言语通眷属只许旷与夔闻弦知雅曲今人诵文字十行夸一目阏颤失香臭瞀视纷红緑毫厘不相照觌面楚与蜀莫讶荆山前时闻刖人哭
济南庙中古桧同叔能赋
亭亭祠宫桧郁郁上云雨扶持几来年造物心独苦青余玉川润根入铁岸古虽含栋梁姿斤斧安得取流洑地中久骇浪思一鼔天柱屹不移水国奠平土乾坤此神物甲乙存世谱濑乡留耳孙阙里传鼻祖秦松徒自污蜀柏聊共数会待十抱成兹焉重摩拊
铜鞮次村道中
山迳一何恶一涧复一岭昂头一握天放脚百丈井武乡有便道故绕铜鞮境涉险良独难又复触隆景羸骖蹄巳穴怨仆气将瘿与世恒背驰用力何自省河汾绍絶业疑信纷莫整铭石出圹中昧者宜少警少时曾一读过眼不再省南北二十年梦寐犹耿耿喻如万里别灯火得对影行役岂不劳聊当忍俄顷
萧斋【并引】
故民部长陵萧公泰和大安之间名德雅望朝臣无出其右其为太原道漕使时不肖方厠诸生间顾尝一望眉宇以为甚幸然亦以齿少且贱不得与横经之末而为恨也北渡後居阳平见关中人邢公达谈公平生往往色扬而神跃问之知其为公夫人之犹子也盖公达之先人於公恩义良厚而公所以报之者为甚力公达初仕部掾年甫三十遂为州上佐出入台阁者二十年虽其材致然亦藉公为之司命耳予雅知公达之敬公也凡欲闻公之故则就访之公达所居之屋乞名於予因以萧斋目之且为之说云士之生世有一乡之士有天下之士有一人之所私慕有天下之所共称分限所在不能以强人而人亦不得而强之也惟公承王公余烈奕叶台鼎世谱完具与当阳杜氏相上下故言氏族者推其贵出入经史优柔餍饫发擿秘奥不减前辈蔡无可故言讨论者服其博奏谳疑狱致力忠爱一言之仁利及永久故言断狱者归其平强御不夺其操公相不易其介幅巾乡社坐镇颓俗故言进退者推其高盖天下所共称非一人之私慕高山仰止其谁曰不然古人有爱萧子云笔札者得萧之一字遂以名所居况於其所天乎因为诗以贻公达有好贤如缁衣者请为同赋焉
十年金门客一日蓬蒿人烟煤两椽屋因公名字新昔公无恙时四海望经纶敦龎一古儒风采自名臣人亡典型在百世留清尘师尊世共然况予夙所亲爱公入梦想逶迤见垂绅教儿多读书公言谅谆谆他时门户改亦唯公所姻我尝望公顔道左避朱轮至今诵其诗喜色为津津归秦如未老会买东家隣
别李周卿三首
行路澁於棘单车望千山歌君归云曲清涕留余澘六年河朔州动辄得谤讪唯君笃高义日来欵柴关古交松柏心今交桃李顔古人去不返古道挽不还相思一樽酒幽恨寄山间
风雅久不作日觉元气死诗中柱天手功自断鳌始古诗十九首建安六七子中间陶与谢下逮韦柳止诗人玉为骨往往堕尘滓衣冠语俳优正可作婢使望君清庙瑟一洗筝笛耳
城居日蛙黾局促复局促去作山中客放浪谁检束溪光淡於氷山骨净如玉怀我同心人团茅住深竹垂纶鲜可食种秫酒亦足石坛三万丈醉眼天一粟安得万里风相从两黄鹄【周卿学有渊源东州诗人未见其比与予约西游如诗中所说】
詶韩德华送归之作
良朋满东州岁月见忠悃韩侯晩相值意气尤恳恳我尝相斯人趣向识端本立节柏有心树德兰在畹官荣睨不顾寄兴浮云巘今世走名场旗斾几仆偃贱子本无取玉趾渠往返昨闻遂归养见谓竹林阮暑涂三百里追送不惮远观君木讷姿百念为日损顾方慙衣絅又被以华衮桑榆傥可收岁事在穮蓘里门眼中见归袖劳重挽鸡黍先有期升堂未言晩【渠犹数然】
戊戌十月山阳雨夜二首
朔吹作还止云意郁以周十月雷收声阳和自油油此雨非旧雨春旱历夏秋道路土三尺今朝见浮沤三城信乐土凶年未消忧一蝗食禾尽半菽不易求流民四方来断港鱼虾稠忍死待一麦秋种且未投乾溢谁所司雩坛徧九州醉饱到狐鬼巫觋自怀羞帝命制江湖野语良悠悠龙公为汝贺桑榆定可收
霏霏散浮烟霭霭集微坌出门望白塔但觉襟袖润繁声忽赴节细点复成阵久渴宜未厌【平】巳作宁小靳山阳冬候煖麦脚易滋分【去】土膏入渗漉破粒容可趁此邦信可乐风土同一晋单车我东来尘土满归鬓裹粮失先具闭籴困余吝今朝人事改一雨开百顺僧窗晩色净喜极梦为尽枕上一诗成灯花落红烬
看山
惨惨悲去国郁郁赋卜居不采西山薇即当葬江鱼今日忽有得荡如脱囚拘青山坐终日忘读案上书臯壤与山林使我欣然欤我身天地间托宿真蘧庐无穷阅有限万期亦须臾坎止及流行何计疾与徐百年险与夷又似万里途良驭驰康庄九折亦推车必惟易之就遇险当何如化化复生生体异理不殊鹭非浴而白乌岂黔而乌谁续长踁鹤谁截短足鳬孔墨不煖席盗跖华堂居公车困方朔太仓饱侏儒杜子露双肘朝参出无驴软裘与快马照耀舆台躯天随隐笠泽杞菊供盘盂击鲜日为具大嚼皆屠沽乖逢自乖逢赋分无贤愚作计穷一我造物良区区向也忧不足乃今乐有余九日读书山用陶诗露凄暄风息气清天旷明为韵赋十诗
行帐适南下居人局庭户城中望青山一水不易渡今朝川涂静偶得展衰步荡如脱囚拘广莫开四顾半生无根着筋力疲世故大似丁令威归来叹墟墓乡闾丧乱久触目异平素枌榆虽尚存岁晏多霜露
今日复何日霜气倏巳凄登高有佳招山中古招提翩翩刘公子王田重相携乾坤动诗兴涧壑忘攀跻霍侯家甚贫劣有酒与鸡城居厌鼙鼓移家此幽栖世网不易逃所向皆尘泥何以濯我缨林间有清溪
山腰抱佛刹十里望家园亦有野人居层崖映柴门昔我东岩君曾此避尘喧林泉留杖履岁月归琴樽翁今为飞仙过眼几寒暄苍苍池上柳青衫见诸孙疎灯照茅屋新月入颓垣【二句先人诗】依依览陈迹恻怆不能言霜气一匽薄杳杳秋山空临高望烟树黄落杂青红造物故豪纵穷秋变春容锦障三百里不尽台山东粲粲黄金华罗生蒿艾丛野人不知贵幽香散秋风秋物自横陈顾揖苦不供谁能揺醉笔吐句凌清雄
宇宙有此山阅世过鸟疾何人不此游名姓宁复识兹辰世所重前代多盛集柴桑有故事二谢留俊笔并数孟与桓此外谁记忆人生百年内踏地皆踵迹独惟我辈人兴怀念今昔山林与臯壤自古长太息
赏心古难并暮景日易费故人成此游尊酒重相慰新诗互醻唱清谈见滋味?鲵方偃蹇鼃黾共腾沸悬险剧褒斜清浑杂泾渭争教十围腹满贮忧与畏情亲到真率宁复转喉讳郑重伯雅生藉汝聊吐气
往年在南都闲闲主文衡九日登吹台追随尽名卿酒酣公赋诗挥洒笔不停蛟龙起庭户破壁春雷轰堂堂髯御史痛饮益精明亦有李与王玉树含秋清我时最後来四座颇为倾今朝念存殁壮心徒自惊
我在正大初作吏浙江边山城官事少日放浙江船菊潭秋华满紫稻酿寒泉甘腴入小苦幽光出清妍归路踏明月醉袖风翩翩父老遮我留谓我欲登僊一别半山亭回头余十年江山不可越目断西南天
吾山一何高清凉屹相望龙头出白塔佛屋压青嶂云光见秋半旭日发毫相峩峩宝楼阁金界俨龙象乡曲二十年香火阙瞻向金花香绵草梦想云雨上福田行欲近重为诗酒障终当陟层巅放眼天宇旷
紫微老仙伯少日见承平甲子五百余双瞳益清明披发不盈尺翛然澹无营庭柯挂秋蔬老树风泠泠我有年德尊公深乡曲情思得菊潭酒为公制颓龄作诗语同游明年复寻盟看翁九节杖翩翩上峥嵘
留月轩
丈室何所有琴一书数册花竹结四隣繁隂散芳泽闲门无车马明月即佳客三人成邂逅又复得驩伯驩伯属我歌蟾兔为动色商声隐金石桂树风索索乾坤月与我光灭即生魄元精贯当中宁有天壤隔卯君尚奚待言论累数百多谈令人厌坐睡惊堕帻一笑鸡未鸣虚窗自生白
梨花海棠二首
梨花如静女寂寞出春暮春工惜天真玉颊洗风露素月澹相映萧然见风度恨无尘外人为续雪香句孤芳忌太洁莫遣凡卉妬
妍花红粉粧意态工媚妩窈窕春风前霞衣欲轻举金盘渺华屋国艳徒自许依依如有意脉脉不得语诗人太冷落愁絶残春雨
赵吉甫西园【园名种德】
王城比民居近市无闲田闲田八九亩乃在城西偏久矣瓦砾场莽为狐兔阡高人一留顾老木生云烟筑屋临清流开窗见西山人境偶相值遂无城市喧赵侯嗜读书兀坐守遗编性情入吟咏古澹无妖妍酸醎与世殊至味久乃全我作别墅诗请为子孙传耕耘有定业歉丰属之天宁作卤莽儿袖手待逢年汲古先有斋种德今有园期君在晩岁无庸计目前
临汾李氏任运堂二首【并序】
彦仁从军久厌於事物之累念欲脱去之而不可得也故尝郁郁不自聊求予发药之予名其居曰任运堂且为赋诗
官职有何好凛凛蹈危机车尘及马足捧手仍低眉弃去何足道无从脱絷维不如听其然岁晩傥可期此心未驯初养虎时饱饥一为金石止坐阅万物驰汨泥扬其波哺糟醊其醨渔父我所学灵均竟奚为上堂寿慈亲兄弟如埙篪菽水足致乐况有甘与肥人生天地间长路有险夷遇险即欲避安得皆通逵君家北山翁百世留清规乐天而知命行矣君何疑【北山翁彦仁之伯祖泰和间以高道提点天长胥华公赠诗有百世清规之语故及之】
履危恨无机避祸欣有策後虑徒自密前路宁汝测七战殁牖下坐谈得刺客周身容孔智伐树不宋厄九折怯乘险瘴海悲远谪就令家长安独不死牀箦人生多忧畏年寿几至百惴惴首尾间天宇坐成窄重泉青云梯平地黄土陌乖逢有定在拙计徒巧择行乐当及时莫待头雪白【黄土陌见初学记奴仆门】
题张左丞家范寛秋山横幅
层崖閟长隂细迳缘絶巘梯云栏干峻廓廓清眺展斜阳半天赤飞鸟大江远清霜张秋气草树生意剪风雷斫坚敌旗斾纷仆偃峥嵘峯峦出莽苍林薄晩盘盘范家笔老怀寄高蹇经营入惨澹得处乃萧散嵩邱动归兴突兀青在眼何时卧云身团茅遂疎嬾
宿张靖田家【地属夀阳】
川涂尽坡陀岭路入荒梗微茫望烟火向背得庐井残民安朴陋倦客喜幽屏儿童闻叩扉租吏有余警两崖纷藂薄砂石立顽犷湍流落空嵌百折不容骋山深饶风露夜气凄以耿园花澹相望边月空照影深居苦不早素发忽垂领谁谓林野人兹焉惜清景
曲阜纪行十首
荒城卧鲁甸寒日澹平芜千年素王宫突兀此城隅我昔入小学首读仲尼居百读百不晓但有唾成珠少长授鲁论稍与义理俱摄齐念升堂坏壁想藏书翩翩七十子佩服见舒徐慨然望阙里日思膏吾车五原东北晋因循迫桑榆今日复何日南冠预庭趍隐隐金石声怳如梦清都伟哉神明观欣幸当何如
殿屋刼火余瓦砾埋荒基入门拜坛下俨然想光仪忆当讲授初佩服何逶迤登降几何人鸾凤相追随千年仰阶级天险不可跻文杏谁此栽世世传清规植根得所托在木将何知
堂堂鲁三桧培植出天巧规摹欲十抱奇秀供百绕谁言甲戍乱煨烬入炎燎青烟干云上群鹤空自矫哀哀峄阳人肠肺痛如搅鲁郊木何限名取唯一少神明信扶持厄运岂易晓雩台满荒榛逵宫余曲沼纷纷阅成坏何异晏与早道存有污隆物齐无寿夭霜皮眼中见郁郁自尘表君看太山石万古青未了
陋巷陋复陋老屋在人境门前轩盖多闭户自幽屏近郊无百亩负郭才半顷饘粥聊自供取足唯一井此井阅千岁清节传箕颍尚想瓢饮初至味久益永德邻与周旋圣域容造请贫中有此乐日暮烛何炳泓然窥古甃一勺试甘冷上池果能神转盻得深省尘埃竟何有素发忽垂领共学谁我容从之抱修绠
泮宫何所有舞雩但荒台泮水涸巳久北风卷黄埃顾瞻鲁公宫感极令人哀献馘亦盛事规摹到平淮作计万万古而今安在哉独爱鼓瑟翁不与三子偕宗周方讫籙圣师犹卷怀但欲春服成风乎咏归来我亦淡荡人涉世寡所谐浴沂行有日一笑心顔开
大奸何所如猰?雄且猛虽然弭耳伏择肉会一骋卯也不败露名与圣师竝天刑竟莫逃不待七日顷曹瞒盗汉玺仅得保腰领与卯均小人脱网乃差幸小偷学不至适足汚鍖鼎不从市朝肆必就远方屏两观余坡陀万世示顽犷神兵檩可怖过者宜少儆
不见讲堂处指似存世谱遗基洙泗间荒恶余十亩圣师既巳老自卫归在鲁正乐修六经卒业此其所当时季路室完整逮建武太仆忠且壮持用方御侮如何唐盛日一废不重举中和天地位宁复俟庭庑所嗟世道衰师授日莽卤空余千岁井黕黑照终古
白塔表佛屋万瓦青粼粼何年胜果寺西与姬公邻塔庙恣汝为岂合鲁城闉鲁人惑异教吾道宜湮沦许行学神农耒耜手自亲当时子孟子直以为匪民况彼桑门家粪壤待其身一朝断生化万国随荆榛孟氏非所期安得扬与荀丹青赞神化旧染为一新坐令钟鱼地再睹笾豆陈吾谋未及用勿谓秦无人
天地有至文六籍留圣谟圣师极善诱小智秪自愚文章何物技不直咳唾余操戈竞虚名望尘拜高车所得不毫发咎责满八区公论悬日星岂直小人儒喻彼失相者伥不知所如指南一授辔圣门有修途阳光照薄暮尚堪补东隅悠哉发深省洒扫今其初
林墓连鲁城方广十里间林间百草具棘刺死不蕃楷槐作横理青青阅千年怀人成一慨何止召公贤博陵石翁媪名字无留镌两兽墓前物岁久乃讹传昨我游鲁门规作孔林篇圣人与天大圣道难为言所见不一记来者何述焉诗成私自媿小子良斐然
宝严纪行
隂崖转清深秋老木坚瘦城居望巳远步觉脱氛垢宝严夙所爱丈室方再叩曛黑才入门径就石泉漱遥遥金门寺宝焰出岩窦我岂无尽公昔见今乃又同来二三子寝饭故相就况有杜紫微琴筑终雅奏曈曈上初日深樾炯穿漏逶迤陟两巘万里若迎候絶壁三面开仰看劳引脰两山老突兀屹立柱圆覆诸峯出头角随起随偃仆不可无烟霞朝暮为先後横亘连巨鳌飞堕集灵鹫九华与奇巧五老失浑厚想当位置初遂欲雄宇宙太行有谼谷胜絶无出右大似尘外人眉宇见高秀哀湍下絶壑电击龙怒鬬崩奔翻雪窖茔滑泻琼甃穷源得悬流伟观骇初遘僊人宝楼阁白雨散檐溜天孙拂机丝素锦绚清昼永怀登高赋意匠困驰骤窘於游暴秦百说不一售林间太古石稍复抔饮旧巳约铭洼尊细凿留篆籕兹山缘未了僧夏容宿留终当丐余年奇探尽云岫
鴈门道中书所见
金城留旬浃兀兀醉歌舞出门览民风惨惨愁肺腑去年夏秋旱七月黍穟吐一昔营幕来天明但平土调度急星火逋负迫捶楚网罗方高悬乐国果何所食禾有百螣择肉非一虎呼天天不闻感讽复何补单衣者谁子贩籴就南府倾身营一饱岂乐远服贾盘盘鴈门道雪涧深以阻半岭逢驱车人牛一何苦
岳祠斋宫夜宿
煌煌德宁宫望秩年祀永唐来几焚荡规制仍峻整龙旗严黼座金罽散光炯岳拜行且周伟观窃欣幸青红留坏壁兵卫自驰骋木杪见龟趺雄笔映钟鼎中和昔丧乱已溺宁再拯有来鴈门公赤手探虎鲠经营入惨澹洒落出锋颖凶竖竟自摧神鉴益彪炳青山閲人代今古一炊顷摩挲盘根槐甲子谁记省朅来石门道烟岫接云岭霄汉瞻上阶浓碧挿秋影青林雨声集悬瀑激奔猛森然心魄动氷雪凄以耿飘颻想僊袂飞下玉莲井昨梦知是非复此造真境妙香净余习灏气发新警鹤书来何迟素发迫垂领玄坛展衰步似欲逐幽屏高柯月纷纷裴回惜清景
示程孙四首
并州望南宫东南千里余六年念儿女郁郁心不舒程孙问安否一月两寄书老我倦出门况是涉畏途鞍马二十日面色为焦枯白兄应见笑此行亦区区
吾女在吾家先以安卑弱虽然适贵门一味甘俭薄财廉出仁让语省见端慤妇道化一州母女皆愿学州人闻我至相与喜且愕谓我六十翁齿发未衰落击鲜日为具和气动城郭为说壻女贤宅相知有托乃公私有贺一月醉杯杓生女四十年今有为父乐
直孙年志学玉立无纎瑕简孙甫胜衣芳兰茁其芽粲粲彩翠翔鵷雏映朝霞诸孙献公寿喜极复长嗟吾母河南君闺门静无譁殷勤教女孙乃今成汝家老我何足道外舍尽得夸
会聚乐不赀言别凄以恻风云动老怀车马见行色明年吾六十家事断关白唯当近酒醆亦复抛书册提携两童子欵段或下泽玉雪念吾孙未觉千里隔乘兴径一来髯壻当速客
九月初霖雨中感寒痹作
留饮工作祟臂股半风淫风淫喜阳景旬浃坐秋霖儿寒益跳梁衰暮苦难任病枕怯遥夜破窗风露深两年魏大名千门向霜碪客行足缯纩家居但疎衾絇丝不易得候虫徒自吟无衣思南州伤哉非独今
同白兄赋瓶中玉簪
畏景衆芳歇仙葩此夷犹氷姿出新沐娟娟倚清秋昨梦今见之风鬟玉搔头谁言闺房秀高情渺林邱碧筳古铜壶一室香四周怀人成独咏远思徒悠悠
野史亭雨夜感兴
私録关赴告求野或有取秋兔一寸毫尽力不易举衰迟私自惜忧畏当谁语展转天未明幽窗响疎雨
哭延孙
儿生去年冬闾里日相庆今年迫周晬疹痘俱巳竟斓斑缀锦衫未与玉雪称宅相望此孙惜爱均气命一宵谁夺去遽有亡辜横情锺未难忘力挽将安胜忆昔点粧初季女抱临镜灼灼芙蓉花澹与清波映霜风入芳渚瘦绿余荷柄娇红耿在眼百唤不一应寂寞空镜前老眼泪如迸
赠莺
邻墙拥高树深樾?衡宇山禽十百种晨夕所栖处独爱黄栗留娅姹如稚女笑啼啼又笑宛转工媚妩低窥疑欲下转盻忽惊举花暗柳隂隂尚记儿时语诗家此尤物名字喧乐府天真累丝竹客服仍楚楚宫额画眉阔黛黑抹金缕恨不掌上看毛羽得细数山城无与乐好鸟亦求侣时将贯珠来有唱当和汝
读书山月夕二首
层崖多古木细路深莓苔柴门开晓日云际青山来静中有真趣孤赏何悠哉
久旱雨亦好既雨晴亦佳胡床对明月树影含清华墙东有洿池欹枕听鸣蛙
遗山集卷二

[book_title]卷三
[集部,别集类,金至元,遗山集]
钦定四库全书
遗山集卷三　　　　　　金　元好问　撰七言古诗
虞坂行【丙子夏五月将南渡河道出虞坂有感而作】
虞坂盘盘上青石石上车踪深一尺当时骐骥知奈何千古英雄泪横臆龙蟠於泥易所叹麟非其时圣为泣玄龟竟堕余且网老凤常饥竹花实天生神物似有意验以乖逢知未必若论美好是不祥正使不逢何足惜孙阳骐骥不竝世百万亿中时有一乃知此物非不逢辕下一鸣人巳识我行坂路多阅马敢谓羣空如冀北孙阳巳矣谁汝知努力盐车莫称屈
画马为邢将军赋
大宛城下战骨满驽骀入汉龙种藏将军此纸何处得便觉房驷无光芒人中马中两勍敌天门鴈门皆战场并州父老应相望早晚旌旗上太行
秋蚕
室人箧中无寸缕一箔秋蚕课诸女朝来饲却上马桑隔簇仍闻竹间雨阿容阿璋墨满面画彻灰城前致语上无苍蝇下无鼠作蠒直须如瓮许东家追胥守机杼有桑有税吾犹汝官家恰少一絇丝未到打门先自举
南溪
南溪酒熟清而醇北溪梅花发兴新前年去年花下醉今年冷落花应嗔梅花姢姢如静女寂寞甘与荒山隣诗人爱花山亦好幽林穹谷生阳春风鬟峩峩一尺云芳香幽卧如相亲山堂夜半北风恶一点相思愁杀人
送郝讲师住崇福宫【郝平晋人】
大方之家几知津郝君七十老斵轮书文五车喙三尺剧谈混沌今犹神太玄博士为絶倒君言夸矣天公嗔长安冠盖罗青云洛阳车马争红尘怪君掉头不肯住寂寞来作由东隣崧高维岳古所秩三十六帝有外臣玄都石坛待颷驭宫殿突兀松轮囷上界僊人邓云山洞天治所名司真蓬莱方丈去不远明星玉女时相亲瑶华可撷兰可纫烟霞永隔尘中人黄鹄一去不复返白鸥万里谁能驯为我殷勤谢邓君玉华岁晚当平分
范寛秦川图【张伯玉殁後同麻徵君知几赋】
乱山如马争欲前细路起伏蛇蜿蜒秦川之图范寛笔来从米家书画船变化开阖天机全浓澹覆露清而妍云兴霞蔚几千里着我如在峩嵋巅西山盘盘天与连九点尽得齐州烟浮云未清白日晚矫首四顾心茫然全秦天地一大物雷雨澒洞龙头轩因山分势合水力眼底廓廓无齐燕我知寛也不办此渠宁有笔如修椽紫髯落落西溪君长劔倚天冠切云望之见之不可亲元龙未除湖海气李白岂是蓬蒿人爱君恨不识君早乃今得子胷中秦作诗一笑君应闻【予七年前过郾城伯玉知予来而都无宾主意予亦偃蹇而去尔後虽愿交而髯殁矣未尝不以为恨也今日子思兄弟出此图求予赋诗酒恶无聊中勉为赋此画本米元章家物有韩子苍题名元章以为中立而元晖以为中正以予观之此特张髯胸中物耳知者当不以吾言为过云】
赤壁图
马蹄一蹴荆门空皷声怒与江流东曹瞒老去不解事悮认孙郎作阿琮孙郎矫矫人中龙顾盻叱咤生云风疾雷破山出大火旗帜北卷天为红至今图画见赤壁髣髴烧处留余踪令人长忆眉山公载酒夜俯冯夷宫事殊兴极忧思集天澹云闲今古同得意江山在眼中凡今谁是出羣雄可怜当日周公瑾憔悴黄州一秃翁
寄荅溪南诗老辛愿敬之
五年不唤溪南渡日夕心驰洛西路山中今日见君诗惆怅良辰又相悞龙蛇大泽变风景虎豹天门欝烟雾丈夫不合把鉏犂青鬓无情忽衰素平泉漫作穷愁志笠泽休题自怜赋长安正有五侯鲭肮脏谁能作楼护青灯老屋深蓬蒿蝙蝠掠面莎鷄号劒歌夜半激悲壮松风万壑翻云涛区区墓上曹征西我知惭媿王东臯人生只有一杯酒螟蛉蜾臝安能豪
西园【兴定庚辰八月中作】
西园老树摇清秋画船载酒芳华游登山临水祛烦忧物色无端生暮愁百年此地旃车发易水迢迢鴈行没梁门回望绣成堆满面黄沙哭燕月荧荧一炬殊可怜膏血再变为灰烟富贵巳经春梦後典型犹见靖康前当时三山初奏功三山宫阙云锦重璧月琼枝春色里画栏桂树雨声中秋山秋水今犹昔漠漠荒烟送斜日铜人携出露盘来人生无情泪沾臆丽川亭上看年芳更为清歌尽此觞千古是非同一笑不须作赋拟阿房
愚轩为赵宜之赋
心生心化谁抟控举世伥伥皆大梦百年只办作朝三争识羣狙先汝弄人人具此清净眼妄瞖无根嗟自种天机嗜欲泾渭杂道念纷华邹鲁哄令人却澹愚轩愚一蹴藩篱开廓空【去声】愚轩虚室久生白掌上精真元自洞气簁神火俱长物岂有古方传鲁宋人言此眼本无负死恨冥行人所共智愚何预阿堵中或者桔橰贤抱瓮病瘖能指跛能履眉睫虽存宁复动我云俗士蔽一曲全笑不全从古衆渠侬六凿日相攘内不锱铢徒外重守宫缘壁夸覆射悬虱如轮规命中天和一泄不知止膏火自焚良可痛从教目比方相多才与瞽师论伯仲先生真是有道者老境一愚聊自送五官止废而神行就令有眼将无用寄谢诸方五味禅葛藤莫作金鎞颂
双峰竞秀图为参政杨侍郎赋
江烟霏霏云拂石山木萧萧山鬼泣江岸人家失南北两峯突兀何许来元气淋漓洗秋碧画家晴景费经营共爱移山入杳冥安得北风吹雨去倚天长劒看峥嵘
西窗
西窗鸟声千种好树隂离离动微风青山满前掩书坐欲话怀抱无人同花枝不笑緑鬂改尊酒自与黄金空少年乐事揔消歇落日澹澹天无穷
二十五日鹤
九龙岗上玄元祠人言尊像神所遗年年二月降灵鹤来无定数有定期城头晓露生新警万首望穿云际影不知浊世谁下临只许霜毛见修整石坛花落松风冷戞然长鸣人语定百年黧老夸见闻万里黄冠赴灵应只从游骑突重围城郭并与人民非可怜陊殿荒墟里无复当年丁令威
闻钦叔在华下
翰林僊人诗酒豪平生嵇阮参游遨山中草棘满霜雪可惜渠家宫锦袍闻君忍饥读离骚思之不见心为劳举头西望忽大笑太华落落长庚高
阎商卿还山中
阿卿去月从我来今日西山成独往野人不是城中物涧饮岩栖梦余想翰林湿薪爆竹声待诏履穿沾雪行兰台从事更闲冷文书如山白髪生孤灯静照寒窗宿北风夜半歌黄鹄田家闭门风雪深梅花开时酒应熟半世虚名不疗贫栖迟零落百酸辛凭君莫向山中说白石清泉笑杀人
女几山避兵送李长源归关中
山骨棱棱雪花白北风不贷单衣客与君此别欲何言若个男儿不湮厄相濡相呴尚可活轹釜何曾厌求索从知鲛鳄无隐鳞芥视三山需一擘自古饥肠出奇策汉廷诸公必动色见君轩盖长安陌
雪後招隣舍王赞子襄饮
去年春旱百日强小麦半熟雨作霜青山无情不留客单衣北风官路长遗山山人伎俩拙食贫口衆留他乡五车载书不堪煮两都覔官自取忙无端学术与时背如瞽失相徒伥伥今年得田昆水阳积年劳苦似欲偿隣墙有竹山更好下田宜秫稻亦良巳开长掩乌芋稍学老圃分红姜宋公能诗雅好客劝我移家来水旁一闲入手岂易得梦中我马犹玄黄君不见并州少年作轩昂鷄鸣起舞望八荒夜如何其夜未央卖刀买犊未厌早腰金骑鹤非所望河南冬来巳三白土膏坟起如蜂房崧山东头玉斾出父老知是丰年祥南溪酒熟梅花香高声为唤墙东王便当过我取一醉听歌长安金凤凰【邻舍宋可字千之隐君子也并州少年谓李汾长源长安金凤凰者齐梁间田舍儿所歌】
半山亭招仲梁饮
孤城欝欝山四周外人乍到如累囚半山亭前浙江水只可与君消百忧江山百年有此客云树六月生凉秋世上红尘争白日一邱一壑去来休
邓州城楼
邓州城下湍【音专】水流邓州城隅多古丘隆中布衣不复见浮云西北空悠悠长鲸驾空海波立老鹤叫月苍烟愁自古江山感游子今人谁解赋登楼
宛丘叹
秦阳陂头人迹絶荻花茫茫白於雪当年万家河朔来画出牛头入租帖苍髯长官错料事下考大笑阳城拙至今三老背肿青死为逋悬出膏血君不见刘君宰叶海内称饥摩寒拊哀孤惸碑前千人万人泣父老梦见如平生氷霜纨袴渠有策如我碌碌当何成荒田满眼人得耕诏书巳复三年征早晚林间见鷄犬一犂春雨麦青青【髯李令南阳配流民以牛头租迫而迯者余万家刘云卿御史宰叶除迯户税三万斛百姓为之立碑颂德贤不肖用心相远如此李之後十年予为此县大为逋悬所困辛卯七月农司檄予按秦阳陂田感而赋诗李与刘皆家宛丘故以宛丘叹命篇】
游黄华山
黄华水帘天下絶我初闻之雪溪翁丹霞翠壁高欢宫银河下濯青芙蓉昨朝一游亦偶尔更觉摹写难为功是时气节巳三月山木赤立无春容湍声汹汹转絶壑雪气凛凛随隂风悬流千丈忽当眼芥蔕一洗平生胷雷公怒击散飞雹日脚倒射垂长虹骊珠百斛供一泻海藏翻倒愁龙公轻明圆转不相碍变见融结谁为雄归来心魄为动荡晓梦月落春山空手中仙人九节杖每恨胜景不得穷携壶重来岩下宿道人巳约山樱红
巨然松吟万壑图
胷中刺鲠无九泽画里风烟才一沤阿师定有维摩手断取江山着笔头石林苍苍崖寺古银河浩浩松声秋方外赏音谁具眼莫将轻比李营丘
密公宝章小集
天东长白大宝幢天河发源导三江有木蔽映山朝阳云谁巢者雏凤凰云间吐气日五色百鸟不敢言文章名都盘盘魏大梁黄金甲第罗康庄王家书絶画亦絶欲与中秘论低昂密公书院无丝簧窗明几洁凝幽香元光以後门钥废文士稍得连壶觞客来喜色浮清扬典衣置酒余空箱生平俊气不易降眼中俗物都茫茫渊明素琴嵇阮酒妙意所寄谁能量在昔武元握乾纲扶桑为弓射八荒猎取大国如驱羊【取一作两】民风朴鲁资鸷强文洽未及武尅刚兴陵之孙越王子天以人瑞归明昌十三执经侍帝傍十八健笔陵阿房撑肠文字五千卷灵台架构森铺张高阳苗裔袭衆芳胡不置之贡玉堂袖中正有活国手地下才得修文郎悲风萧萧吹白杨邱山零落可怜伤承平故态眇犹在拂拭宝墨生辉光恰似如庵连榻坐一瓯春露澹相忘【明昌宝玩羣玉中秘内府图书印也越邸有柳公权紫丝鞋欧率更海上杨疑式乞花等帖然独推元章华佗为古今絶笔宋画谱山水以李成为第一国朝张太师浩然王内翰子端奉旨品第书画谓成笔意繁碎有画史气象次之荆关范许之下密公识赏超诣亦以此论为公郭乾晖崔棘公以为当在太古无上唐以来诸人笔虚笔实皆非其比故予诗及之樗轩公自号也又所居有如庵诗集号如庵小藁越王诸子惟樗轩贫甚典衣沽酒之句盖实録云甲午三月二十有一日为辅之书于聊城至觉寺之寓居】
荆棘中杏花
墙东荒蹊抱村斜荆棘狼藉盘根芽何年丹杏此留种小红濈濈争春华野人惯见谩不省独有诗客来咨嗟天真不到鈆粉笔富艶自是宫闱花曲池芳迳非宿昔苍苔浊酒同天涯京师惜花如惜玉晓担卖彻东西家杏花看红不看白十日忙杀游春车谁家园亭有此树郑重巳着重帏遮阿娇新宠贮金屋明妃远嫁愁清笳落花萦帘拂床席亦有飘泊沾泥沙天公无心物自物得意未用相陵夸黄昏人归花不语唯有落月啼栖鸦
太白独酌图【宣和所藏李伯时笔】
谪仙去世三百年海中鲸鱼渺翩翩岂知龙眠天马笔忽有玉树秋风前金銮归来身散僊世事悠悠白髪边会稽贺老何处在千里名山入酒船清景巳随诗句尽风流合向画图传往时长安酒家眠焦遂不狂张不颠想得三更风露下醉和江月弄江烟
松上幽人图【宋宗妇曹夫人仲婉所画上有曹道冲题诗】
秋风谡谡松树枝仙人骨轻云一丝不饮不食玉雪姿竹宫月夕频望祠竟不下视斋房芝人间女手乃得之眼中扰扰昨暮儿画图独在羲皇时予怀渺兮幽林思
送张君美往南中
南朝辞臣北朝客栖迟零落无顔色阳平城边握君手不似铜駞洛阳陌去年春风吹鴈回今年鴈逐秋风来春风秋风鴈声里行人日暮心悠哉长江大浪金山下吴儿舟舩疾於马西湖十月赏风烟想得新诗更潇洒
戏题新居二十韵
去冬作舍谁资助县侯雅以平原故贤郎检视日复日规制从头尽牢固南风一夕怪事发突兀赭垣残半柱乞浆得酒过初望曲突徙薪忘後虑长淮千里燕巢林明月一枝乌遶树东家老屋西北走衆木枝撑留少住由来马队非讲肆况与彘牢通过路聚庐托处何暇择重为主人推奨悞夏秋之交十月隂抱被倚门愁旦暮君问新居在何许只去火余才数步学宫分地与闲冷使舘有墙遮杂污就中此宅尤费手官给工材半佣雇十寒一暴半载强才得安床置铛釡纷纷暗被儿女笑老虎般彪今几度胸中广厦千万间天地一身无着处北来衣冠日枯槁十九桃符傍门户乾坤血肉得此身剩有把茅能勿惧上方下比良易见好恶且当随所遇仰看片瓦聊自贺疾过岩墙宁反顾合欢明日召诸隣狼籍盃盘从饱吐
赠萧链师公弼
吾家阿京爱公弼吾家泽兄敬公弼半生梦与公弼游岂意相逢在今日春风和气在眉宇玉壶氷监藏胸臆人间万事君自知未必君材人尽识苏门水木无纎埃闻君家近公和台仙家近日多官府黄?青鞋归去来【时汰佛老家甚急故云】
送弋唐佐董彦寛南归【且为潞府诸公一笑】
河汾续经名自重附会人嫌迫周孔史臣补传久巳出浮议至今犹汹汹薛收文志谁所传贵甚竹书开汲冢沁州破後石故在为础为矼吾亦恐暑涂十日来一观面色为黧足为肿淡公淡癖何所笑但笑弋卿坚又勇自言浪走固无益远胜闭门亲细冗摩挲石刻喜不胜忘却崎岖在冈陇潞人本淡新有社淡事重重非一种有人六月访琴材不为留难仍从臾悬知蜡本入渠手四座色扬神为竦他时记籍社中人流外更须增一董
萧仲植长史斋【修武作】
张颠饮豪倾四座脱?狂呼谁敢和南宗北宗知几人醉眼纷纷飞鸟过是公技进不名技元气淋漓随咳唾偶然捉笔本无意自有龙骞并虎卧当时谁有战国策【长史帖云借战国策可付之凡七字】门外雷车忽惊堕天星无数不知名色正芒寒才七个萧郎家世陵谷後争信空囊蓄奇货萧斋故事今复举未怕秋风吹屋破护持有物世共喜不独一时为子贺藏舟夜壑未厌深堤备有人来倚拖
送宋省参并寄潞府诸人
茅斋团团蜗殻大苦被傍人嘲塞破官豪眼孔十万缗未与书生供一唾长衫只办包瘦骨故纸何缘变奇货不因三致大耳儿老雪屯门甘冻卧国中腐鼠凡几吓玉上青蝇非一个荆人美璞刖之招君足幸存仍可贺云间太行青在眼上客归来倾四座因君寄问社中人前日淡公行复过
覔神霄道士古铜爵
雷章着土纷朱碧秋菌春蒲人不识若非仪狄墓中来应自杜康祠下得古人或得酒之传摸索饮器流馋涎巧偷豪夺吾何敢他日酬君九府钱
赋泽人郭唐臣所藏山谷洮石研【研有铭云王将军为国开临洮有司岁馈可会者六百钜万其於中国得用者此研材也研作壁水様】
旧闻鹦鹉曾化石不数鸊鹈能莹刀县官岁费六百万才得此研来临洮玄云肤寸天下徧璧水直上文星高辞翰今谁江夏笔三钱无用试鷄毛
赠休粮张链师
金砂雾散风雨疾一点黄金铸秋橘中林宴坐人不知野鹿衘花蜂课蜜富儿盘馔罗羶荤扰扰飞蝇复聚蚊见说西山好薇蕨一枝青竹愿随君
天井关
石磴盘盘积如铁牛领成创马蹄穴老天与世不相关玄圣栖栖此回辙二十年前走【去声】大梁当时尘土困名场山头千尺枯松树又见单车下太行自笑道涂头白了依然直北有羊肠
遗山集卷三

[book_title]卷四
钦定四库全书
遗山集卷四　　　　　　金　元好问　撰七言古诗
读书山雪中
前年望归归不得去年中途脚无力残生何意有今年突兀家山堕眼前东家西家百壶酒主人捧觞客长寿先生醉袖挽春回万落千村满花柳山灵为渠也放颠世界幻入兜罗绵似嫌衣锦太寒乞别作玉屑粧山川人言少微照乡井准备黄云三万顷何人办作陈莹中来与先生共炊饼【陈先生贬官後荅京师人书云南州有何事今年好雪明年炊饼大耳】
题商孟卿家明皇合曲图
海棠一株春一国燕燕莺莺作寒食千古万古开元日三郎搦管仰面吹天公大笑嗔不得宁王天人玉不如番绰乐句不可无宫腰不按羽衣谱疾舞底用牧猪奴风声水声閟清都梦中令人羡华胥何时却竝宫墙听不恨将身作李謩
过晋阳故城书事
惠远祠前晋溪水翠叶银花清见底水上西山如卧屏鬰鬰苍苍三百里中原北门形势雄想见城阙云烟中望川亭上阅今古但有麦浪揺春风君不见系舟山头龙角秃白塔一摧城覆没薛王出降民不降屋瓦乱飞如箭镞汾流决入大夏门府治移着唐明村只从巨屏失光彩河洛几度风烟昏东阙苍龙西玉虎金雀觚棱上云雨不论民居与官府仙佛所庐余百所鬼役天财千万古争教一炬成焦土至今父老哭向天死恨河南往来苦南人鬼巫好禨祥万夫畚锸开连冈官街十字改丁字钉【去声】破并州渠亦亡几时却到承平了重看官家筑晋阳
蟾池
老蟇食月饱复吐天公一目频年瞽下界新增养蟾户玉斧谁怜修月苦郡国蟾池知几所碧玉清流水仙府小蟾徐行腹如鼓大蟾张颐怒於虎渠家眉间有黄乳膏粱大丁正须汝何人敢与月复雠疾过池头不容语向来属私今属官从今见蟇当好看爬沙即上青云端
赠荅张教授仲文
秋灯揺揺风拂席夜闻叹声无处覔疑作金荃怨曲兰畹辞元是寒螀月中泣世间刺綉多絶巧石竹殷红土花碧穷愁入骨死不销谁与渠侬洗寒乞东坡胷次丹青国天孙缲丝天女织倒凤颠鸾金粟尺裁断琼绡三万疋辛郎偷发金锦箱飞浸海东星斗湿醉中握手一长嗟乐府数来今几家剩借春风染华髪笔头留看五云花【七言长诗於中独一句九言韦郎有此例长吉亦有此例】
高门关
高门关头霜树老细路千山万山绕乱余村落不见人霰雪霏霏暗清晓莘川百里如掌平闲田满眼人得耕山中树艺亦不恶谁遣多田知姓名许李申杨竟何得只今唯有石滩声【许致忠杨汤臣申伯胜李仲常名宦四家隐卢氏时以多田推之乱後俱不知所在矣】
甲辰秋洛阳得黄葵子种之南庵明年夏六月作花佛经所谓阎浮檀金明静柔软令人爱乐者此花可以当之因为赋长韵予方以病止酒故卒章及之
芳蕤浥露娇黄湿五叠湘裙轻襞积晨粧午醉一日间白白红红揔狼籍上阳宫女要头冠摹写虽工破的难看来明净复柔软花中乃有阎浮檀千里移根洛阳陌主人不饮谁看客乞与金盃自倾侧明年为渠当举白
马岭
仙人台高鹤飞度锦綉堂倾去无路人言马岭差可行比似黄榆犹坦步石门木落风飕飕仆夫衣单望南州臯落东南三百里鬂毛衰?两年秋【予去岁往河南迁奉亦取黄榆岭路】
云峡【并序】
君璋啓事西凉占对称旨其还也行台公以宣和宝石为贶奇秀温润信天壤间之尤物君璋目之曰云峡邀词客赋诗予亦同作
石盆清冷贮秋水水面苍烟飞不起一堆寒碧几研间宝气峥嵘挿箕尾中山雪浪空影像长安鹦鹉犹纨绮枉着奇章甲乙中槁项才堪把耕耒不知天壤此尤物鬼刻神劖通有几薰蒸似欲出泉脉莹滑定应凝石髓剥裂雯华渍月秋辛苦诗僊费摹拟车箱箭筈连西东仇池百穴牎玲珑飞堕不嫌灵鹫小奇探巳觉太湖空故都乔木今如此梦想熙春百花里膏血纲舩祸九州亡国愁顔为谁洗主人天质粹以温天然与山作知闻退食从容北窗卧今古起灭真浮云【仙人王子可赋石淙有石裂雯华渍月秋之句】
云巗【并序】
观州倅武伯英崞县人少日举进士有诗名其赋剪烛刀有啼残瘦玉兰心吐蹴落春红燕尾香之句甚为时辈所称家故饶财第宅园亭为河东之冠贮书有万卷楼嘉花珍果悉自他州移植为人多伎巧山水杂画斲琴和墨皆极其工尝得宣和湖石一窽窍穿漏殆若神劖鬼凿炷香其下则烟气四起散布磐水上浓澹霏拂有烟江叠嶂之韵吾乡衣冠家法书名画及藏书之多亦有伯英相上下者伯英独恃宝石以擅奇汾晋间耳兴定末伯英殁於关中杨户部叔玉购石得之壬辰围城中以示予且命作诗危急存亡之际不暇及也乙巳冬十一月来东平过圣与张君之新轩而此石在焉圣与名之曰云岩予问石所从来圣与言夏津王帅得之汴梁泥涂中而以见贻予因叹一物之微经历世变迁徙南北乃复为好事者之所宝玩似不偶然乃为诗道其故圣与三世相家以文章名海内其才情风调不减前世贺东山晏叔原故卒章以萧闲明秀峰故事属之
壶中九华玉孱顔紫烟着水往复还小窗虚明澹相对不数汉宫铜博山会稽禹穴深无?宝石偷来定山鬼一块寒碧殊不凡满谷春云更堪喜阿欣秀发见眉宇小杜才情沦骨髓摩挲不作几上看缭白纡青便千里浑沌日凿余空嵌漏天蒸湿饶峰岚世外元无种香国海内真有补陁岩观州爱玩频湔袚民部平生几薰沐藏舟夜壑未厌深竟作新轩坐中物一天星月入金尊翠射娉婷自有人只欠宣和郑先觉为君留写五湖真
刘远笔
老?力能举玉杵文阵挽强犹百钧惜哉变化太狡狯向也褐衣今虎文宣城诸葛寂无闻前後两刘新册勲谢郎神锋恨太隽虽然岂不超人羣三钱鸡毛吐皇坟尖奴定能张吾军何时酌我百壶酒为汝醉草垂天云【狡狯变化事见麻姑传】
赠周良老
于公断狱多平反高门大车在乃孙我居聊城欲二载喜见周叟醇而温十年大理书上考宜有阳报如于门大儿书来问安否兵饥不死天所存郑孙毛骨殊秀发宝气郁郁含朝暾机声呕哑聒朝昏种瓠五石当酒尊是翁福禄知未艾昆弟和乐连株根白发阿兄应念我南云寂寞赋招魂
鸿沟仝钦叔赋
刘郎着手乾坤了未害与渠分九州夸儿衣綉自楚楚作计岂复西鸿沟雌雄自决已无策尺寸必争唯上流韩生已死言犹在千载令人笑沐猴
雪中自洛阳还嵩山
道人薄有尘外缘迫入尘埃私自怜三十六峰一茅屋梦里西家掠社钱津津喜色见眉宇峩峩青城当眼前蹇驴径入风烟去恰是梅花欲雪天
祖唐臣愚庵
小智胠箧盗所羞大智移国鬼与雠浮生匹绢两盂粥心计扰扰知何求青州荆州兔三窟古人今人貉一丘唤起罗池柳夫子与君同醉訾家洲
过井陉
北山亭亭如驿堠南山耽耽虎翘首土门东头望井陉汉家风云自奔走市人岂识英雄才金鼓一朝天上来此山行人万万古几不磨灭随蒿莱白鹿祠前一杯水苍顔聊为洗尘埃
北岳
太茂维岳古帝孙大朴未散真巧存乾坤自有灵境在地位岂合他山尊中原旌旗白日暗上阶楼观苍烟屯谁能借我两黄鹄长袖一拂玄都门
天涯山
九州上游推大卤独恨山形颇椎鲁天涯一峰今日看快似昂头出环堵何年气母此融结鬼凿神鑱未奇古八窗玲珑透朝日洞穴惨澹藏雷雨苔花锦石粲可喜乞与云烟相媚妩半空掷下金芙蓉想得飞来自玄圃传闻絶顶更灵异云是清都羣玉府五云飞步吾未能风袂泠泠已轻举东州死爱华不注向在陋邦何足数敬亭不着谢宣城断岸何缘比天姥酒船何时朝复暮倒卷滹沱浣尘土唤起山灵搥石鼔汉女湘妃出歌舞诗狂他日笑遗山饭颗不妨嘲杜甫【山有石鼓神祠】
智仲可月下弹琴图
莫春舞雩鼓瑟希琴语解吐胷中奇谁言手挥七弦易大笑虎头真絶痴北风萧萧路何永流波汤汤君自知三尺丝桐尽堪老儿童休讶鹤书迟
常山妷生四十月能搦管作字笔意开廓有成人之量喜为赋诗使洛诵之
大儿小儿舞商羊东家西家捉迷藏牙牙作羣鴈鴈行是中乃有常山郎常山娇娇可怜虫四岁未有三岁强黑鹰破殻自神骏黄犊放脚须跳梁只知见纸即涂抹谁谓转腕能低昂渠家两公破天荒刘煇梦灵果专塲荣乡亭中诗版在岐山名字香山香此郎晚出西枢房虎穴虎子不可当天惊地怪见落笔便合抱送中书堂文星煌煌照燕南青青子衿满恒阳教官连被凤尾诏瑞物多生金粟冈儿曹变化不作难何必二十始乖张明年作字一丈大当有棱角垂光芒回头却看元叔纲鼻涕过口尺许长【常山白寓斋第三子叔纲遗山之季子也】
赠利州侯神童【生十四月识字予见时生二十一月识字无筭】
牙牙点粧杏蕾红阿兄抱之来学宫今春学语语未正已能见书识名姓随指随读无数重多生想曾文字中极知之无不足讶更恐洛诵难为功土中松粒龙爪脱万牛丘山起豪末君不见黄金宝鼎翡翠青未要春官许衣鉢人间失却麻神童明星煌煌出苍龙只知江陵图籍尽一火谁谓死草生华风遗山老子未老在见汝吐焰如长虹【儿字金鼎】
奚官牧马图息轩画
曹韩画様出中秘燕市死骨空千金息轩笔底真龙出凡马一空无古今安闲自与人意熟萧洒更觉天机深奚官有知应解笑世无坡仙谁赏音
紫微刘文山水为济川赋
画家李范真勍敌方外只今谁第一自非刘宗祭酒阜昌孙未信僊翁轻落笔长洲远浦各清泠万顷风烟一草亭千章古木散岩谷鹤发松姿余典刑纸尾不须题姓字人人知是老人星
王右丞雪霁捕鱼图
江云滉滉阴晴半沙雪离离点江岸画中不信有天机细向树林枯处看渔浦移家媿未能扁舟萧散亦何曾白头岁月黄尘底笑杀高人王右丞
跋酒门限邵和卿醉归图【邵伯禄之父】
邵翁头白甫三十高吟大醉无虚日风流若似靖南湖每恨闻名不相识太平村落自由身童稚扶携意更真醉归图上见顔色喜溢眉宇犹津津好着蹇驴驮我去与君同醉杏园春
题张彦宝陵川西溪图
松林萧萧映灵宇烁石流金不知暑太平散人江表来自讶清凉造仙府不到西溪四十年溪光林影想依然当时膝上王文度五字诗成衆口传忽见画图疑是梦而今尘土涴华颠【本送字今改作涴字陵川在太行之巅盖天壤间清凉境界也江淮太平散人题诗东庙自己造仙府恨居民不知其乐耳此县先君子旧治宴游西溪仆以童子侍焉彦宝出此图求赋诗感今怀昔为之怆然故篇中有及癸丑十一月三日题】
汝州倅韩君德华其十祖二世相辽封鲁公故名其伯男子曰鲁王父命氏古盖有之予过其家命鲁出拜谓予言鲁名矣而未有字敢以为请予字之世公德华曰愿终教之乃申之以辞
昌黎诸韩散卢龙鲁公相辽开邑封鴈行先後六侍中大参高文纪神功龟石穹窿与天终百年故家余素风汝州有子今成童考古制名龟筮从贵以道义饬汝躬良璞不治凡石同贞而絶俗孰子容济质以文介而通顾虽宗起其起宗鲁也不惭袁氏公
壬子冬至新轩张兄圣与求为儿子阿平制名予名之曰琥以仲耽字之小字明复有善祷之义焉诗不工当令阿耽洒落诵之
阿平玉雪絶可怜皎如鹤雏下青田呼来拜客挽不前啼声如闻过秦篇陈王人门汉韦贤新轩文笔尤翩翩大弨挂壁谁使然我知一经会有传玄?之冬客须城问平之年才五龄乃公为儿求制名儿名从虎玉与并仲耽为字以字行佛书旧说无空青岂知空青今有形紫公紫公还我明看儿着脚青云平
世宗御书田不伐望月婆罗门引先得楚字韵
瑶光楼前按歌舞桂树秋香月三五白头谁解记开元四海欢声沸箫鼓两都秋色皆乔木三月阿房已焦土天上亦有别离情可是田郎心独苦承平旧物霓裳谱宝气晖晖映千古银桥望极竟不归灭没燕鸿下平楚
送崔梦臣北上
子真抱关买臣负薪朝奏暮召名动缙绅此有志之士所以自奋於昌辰者耶梦臣崔卿玉树清姿土门华胄成童授学与鸡俱兴肆笔成书倚马可待虽泌水之洋洋堪乐舜门之穆穆方开惜岁月之虚捐欲云霄之坐致遇顺风而纵大壑其孰御之登金马而上玉堂在此行矣诗以劝驾序宁阙乎癸丑二月望日新兴元某序
并州书郎年少客细马金鞭日三百生平意气凌青云未怕天山雪花白西园此日盛徐陈凤阁鸾台气象新由来草创资润色况复天造须经纶他日南归吾未老与君同醉晋溪春
送王彦华
中朝名胜龙山冀喜色门阑得佳壻一朝天府効驱驰万里青云在平地金粟冈头俊造多莫从人品问如何迂斋受学青衿日殷重遗山为拊摩东国人伦吾岂敢只凭月旦决巍科
李成之王彦华赵孝先以提学命见饷佳酒且求制名辄以诗记
子云寂寞将谁亲延之麤豪意自真君家公壻两冰玉酒味自合清而醇云腴俗士无风神红珠女儿茜裙新一杯香絶韵亦絶只今唯有酴醿春
刘时举节制云南
云南山高去天尺汉家弦声雷破壁九州之外更九州海色澄清映南极幽并豪侠喜功名咄嗟顾盼风云生今年肘後印如斗过眼已觉乌蛮平谕蜀相如今老矣不妨铜柱有新名
赠张润之
许年不唱龙津第人物尤难到衰世明堂他日要楩楠造物也须论蚤计晋人禀赋例真醇儿能读书知养亲遗山门客富儒雅緑发张郎名姓新莫道琴工有师法海山深絶解移人【润之资甚美故就其可致者而勉之他日学业有成老夫当以风鉴自负矣】
许道宁寒溪古木图
道人醉袖蟠蛟龙扫出古木牙须雄开卷飘飘来隂风翟卿论画凡马空能知画与诗同宗解衣盘礴非衆工遗山笔头有关仝意匠已在风云中留待他日不怱怱
送张书记子益从严相北上【并序】
子益省郎观国之光从公于迈扬雄词赋良借力於吹嘘邓禹功名本无心於禄仕诗以送别亦以趣其归云
故家人物饶奇俊耸壑昂霄今已信康侯昼接拜宠光百里自应沾海润六月貂裘风雪深天河天驷日駸駸莫把声华动台阁东方书檄要陈琳
赠别孙德谦
津桥垂杨雪花白挽断春衫苦留客西湖一雨春意浓絶似铜駞洛阳陌湖亭轰醉卧春风到手金杯不放空鹊山一带伤心碧羡杀孙郎马首东
汾亭古意图
尧民羲皇去未远日作日息天机全杜侯袖里姑汾笔办与南华谈窅然废兴知经几今昔淳朴别有一山川白云亭上秋风客不比僊翁甲子年【元裕以来郭熙明昌泰和间张公佐皆年过八十而以山水擅名今云中杜文莘老与张郭年相若而画品不下古人为侯广道作汾亭古意横披洒然冇尘外意为题四韵其後神仙张果生帝尧甲子年诗家亦传习用之故末句有及】
太原赠张彦远
并州城边十月末清霜棱棱风入骨因君夜话吴江春酒光潋灔金杯滑闲闲骑?去灭没当年爱君俊於鹘平生我亦识翁人惆怅流年如电抹官家新筑文昌台苍生不忧堕巅崖眼看东阁奇士满如君岂得藏蒿莱晨鸡未鸣子当发明星煌煌大於月野夫一笑冠缨絶
换得云台帖喜而赋诗
周官武臣奉朝请剑佩束缚非天真世间曾有华陀帖神物已化延平津米狂雄笔照万古北宗华书才九人今日云台见遗墨黄金牢锁玉麒麟
鹿泉新居二十四韵
土门西边井陉渡野日荒荒下汀树榆关石岭都几程客梦往往迷归路尘埃风雨半生过尽着筋骸支世故宁州假馆又两年未保东来不西去山城百家家有山觌面呈山谁一顾卖书买得吕氏园不谓全山举相付北崖老作土灰色拥肿形模一夸父娟娟正有小娥嵋却立不容亲杖屦就中抱犊尤峭拔望见韩山即攀附韩王砦头四望阔全赵米如才数聚眼中麾盖天上来泜水鼓旗纷偃仆汉家威灵万万古石子连冈犹虎距夏秋衆壑会鹿泉浩浩湍声泻余怒西南诸峯不知数荡海鲲?尻背露霏烟空翠有无中百态阴晴变朝暮灵岩龙泉曾一到独欠封龙展衰步学僊不爱徐童花李相书龛心所慕生平怀抱向山尽老气崔嵬如有助岩居枯寂朝市喧喧寂两间差有趣得行固愿留不恶流坎且当随所遇何曾万钱何用许方丈有山容下筯管城初无食肉相黄帽非供折腰具明年高筑野史亭天已安排看山处多慙不及谢宣城标出敬亭天一柱
过刘子中新居
郓州城隅两茅屋市声喧喧自幽独春风吹尽山杏花只有青青一丛竹先生爱画如惜玉练鹊翔鸾余百轴大儿踉蹡挟书归土锉疎烟才一粥微官枉负半生闲也着区区簿领间何时却与溪南老紫盖山前共往还【子中旧与溪南诗老辛敬之游故有下句】
遗山集卷四

[book_title]卷五
[集部,别集类,金至元,遗山集]
钦定四库全书
遗山集卷五　　　　　　金　元好问　撰杂言
去岁君远游送仲梁出山
去岁君远游今年客它州青天万古一明月只与行人生暮愁问君游何许情多地遐兮徧处处金鞭断折骐骥死万里长鸿思一举忆初识子梁王台清风入座无纎埃华岳峰尖见秋隼金眸玉爪不凡材西园日晴花满烟五云楼阁三山巅玉树瑶林照春色青钱白璧买芳年三年一梦南阳道汴水迢迢入秋草拏云心事人不知千首新诗怨枯槁破屋仰见星踈衾风露清匣中有长劒为君鸣不平泥涂久辱思一濯去去举足皆清泠邓州大帅材望雄爱客不减奇章公军中宴酣笳皷竞银烛吐?如长虹幕中多士君又往谈笑巳觉南夷空东州春回十月後梅华分香入春酒平生得意钦与京青眼高歌望君久浙江南下青沄沄石门细路苍烟屯五松平头白日静千山万山如乱云菊源不逐时事改芝岭自与商顔邻他日相思一回首渔舟时问武陵人【钦谓钦叔京即京父也乐天书以微之为微】
此日不足惜
此日不足惜此酒不可无颇怪昌黎公亦复为世儒天生至神物与人作华胥一酌舌本强二酌燥吻濡三酌动高兴四酌色敷腴连绵五六酌枯肠润如酥眼花耳热後万物寄一壶十酌未渠央百觚亦奚拘人生一世间忽若过隙驹有酒不解饮问君谁与娱君不见东家骑鲸李胆满六尺躯万言黄石策八阵夔州图酒酣起舞不称意长吁青云指夷吾又不见西家紫髯郎老气雄万夫狂歌饮燕市击筑声呜呜倚天长劒挿少室颇欲四海皆东湖鹰扬虎视今焉如河山永隔黄公罏衔盃直待秋井塌青苔白骨怜君愚少年覔计生白须扪参历井无危途荣不满睫良区区就令一朝便得八州督争似高吟大醉穷朝晡余名安得润枯骨四十岂不知头颅此日不足惜此酒不可无太虚为室月为烛醉倒不用春风扶
送希顔赴召西台兼简李汾长源
昨日游崧丘今日西台行劳生好梦亦大少枕中马嘶车铎鸣山林之乐无亏成胡为解兰缚尘缨苍生望君须一起我知无地逃功名关中得君作金城气象巳觉西山平诸人谁出仲卿右一座想为相如倾风华浩荡春冥冥马头仙掌遥相迎长安市上见李白为我一醉秦东亭
嵩山玉镜
玉镜见何许今旦东山陲积雨洗昏霾旭日发光辉光辉夺人目灔灔如动移初如秋月圆渐如曙星微曙星不能久并与晨露曦此镜何从来造化秘莫窥山精或宝气恍惚令人疑谁为问岳祗山川英秀会有归不能生申与甫瑞王国万丈光芒徒尔为
虎害
北山虎有穴南山虎为羣目光如电声如雷倚荡起伏山之垠百人一饱不留骨败衣坠絮徒纷纷空谷絶樵声长路无行尘呀呀垂涎口眈眈阚城闉天地岂不仁社公岂不神哀哀太山妇叫断秋空云可怜封使君生不治民死食民世上无复裴将军北平太守今何人
饮酒
江南秋泉云液浓辽东抹利玉汁熔椰瓢朝倾荔支緑螺盃暮卷珍珠红此酒谁所留今日乃汝逢仙人一丸药洗我芥蔕胸金沙一散风雨疾世事尽与浮云空东家刘伯伦西家王无功醉乡日月万万古眼中扰扰谁为雄人会有归尽饮不饮所同所恨独醒人百年枯槁中独醒恨未通独醉恨未公安得清江变醇酎尽回天地入春风
送高信卿
高卿去岁山中居橡朝栗暮分猿狙今年移家入城市甑中生尘釡生鱼文穷智亦穷五鬼更啸呼乃翁延客着上座两儿巳复遭揶揄三冬兎园册牧竖叫语麤湿薪烟满眼破砚氷生须卖符与行药不养堂堂躯无衣思南州千里走单车我尝相夫君不是山泽臞十八学撃劒二十了隂符平生结交王与李袖中颇有鱼丽图文武志胆谁不如不能拔劒斫蛟鳄亦当赤手降於菟胡为坚坐守寒饥坐令儿女悲穷途万事糊涂酒一壶别时聊为皷咙胡中原麟凤今如此莫道皇家结网疎
寄赵宜之【赵时在卢氏】
大城满豺虎小城空雀鼠可怜河朔州人掘草根官煮弩北人南来向何处共说莘川今乐土莘川三月春事忙布谷劝耕鸠唤雨旧闻抱犊山摩云出苍棱长林絶壑人迹所不到可以避世如武陵煮橡当果谷煎术甘饴????此物足以度荒岁况有麋鹿可射鱼可罾自我来嵩前旱乾岁相仍耕田食不足又复违亲朋三年西去心笼禽念飞腾一瓶一鉢百无累恨我不如云水僧崧山几来层不畏登不得但畏不得登洛阳一夕秋风起羡煞吴中张季鹰
段志坚画龙为刘邓州赋
猪龙可豢亦可屠世人画蛇复画鱼天飞忽入阿坚笔始觉衆史欺庸愚腥风万里来白浪横江湖一麾走海若再顾失天吴浩荡明河翻尾鬛惨不濡只愁纸上出雷火搏控大千如此珠天生神物与化俱灭没变见何所无逆鳞自古不受触乃今缩头随卷舒怪得堂堂髯御史平生长有雨随车
送诗人秦略简夫归苏坟别业
三月不见君渴心欲生尘论文一樽酒雅道谁当陈昨朝见君临水句乃知抽青配白非诗人南山明月北山云恨君不作由东隣击鲜为具非无好事者天随杞菊年年新石田茅屋连苏坟两儿力耕足养亲君诗或者昌晚节不应道路长逡逡白髪刁骚一幅巾丰年乡社乐闲身蹇驴駞入醉乡去袖中知有眉山春
纪子正杏园燕集【甲午岁】
纪翁种杏城西垠千株万株红艶新今年寒食好天色晓气鬰鬰含芳津天公自爱此花好朝薰暮染烦花神融霞晕雪一倾倒非烟非雾非卿云未开何所似乳儿粉粧深绦唇能啼能笑痴复騃画出百子元非真半开何所似里中处女东家邻阳和入骨春思动欲语不语时轻颦就中烂熳尤更好五家合队虢与秦曲江江头看车马十里罗绮争红尘阳平一邑多诗豪主人买酒邀衆宾花时有成约恨少杨子张吾军落花着衣红缤纷四坐惨澹伤精魂花开花落十日耳对花不饮花应嗔爱花常苦得花晚争教行乐无闲身芳苞一破不更合且看锦树烘残春
送李参军北上
五日过居庸十日渡桑乾受降城北几千里出塞入塞沙漫漫古来丈夫泪不洒别离间今朝送君行清涕留余澘生女莫作王明君一去紫台空佩环生男莫作班定远万里驰书望玉关我知骥子堕地无齐燕我知鸿鹄意气青云端草间尺鷃亦自乐扶摇直上何劳搏一衣敝緼袍一饭苜蓿盘岁时寿翁媪团栾有余欢就令一朝便得八州督争似彩衣起舞春斓斑去年雒阳人今年指天山地远马鞯破霜重貂裘寒朔风浩浩来客子惨在顔扼胡岭上一回首未必君心如石顽君不见桓山乌乳哺不得须臾闲衆鶵一朝散孤雌回顾声悲酸寒鴈来时八九月白头阿母望君还
王黄华墨竹【为郭辅之赋】
古来画竹尊右丞东坡歛袂不敢评开元石本出摹写燕市骏骨留空名亦有文湖州画意不画形一为坡所赏四海知有篔簹亭深衣幅巾老明经老死不敢言纵横岂知辽江一派最後出运斤成风刃发硎雪溪仙人诗骨清画笔尚余诗典刑月中看竹写秋影清镜平明白髪生姢姢略似萱草咏落落不减丛台行千枝万叶何许来但见醉帖字欹倾君不见忠恕大篆草书法赵生怒虎噀墨成至人技进不名技游戏亦复通真灵百年文章公主盟屏山见之跽且擎声光旧塞天壤破议论今着儿曹轻有物於此鸣不平悲耶啸耶谁汝令只恐破窗风雨夜怒随雷电上青冥
泛舟大明湖【待杜子不至】
长白山前绣江水展放荷花三十里看山水底山更佳一堆苍烟收不起山从阳丘西来青一湾天公掷下半玉环大明湖上一盃酒昨日绣江眉睫间晚凉一棹东城渡水暗荷深若无路江妃不惜水芝香狼籍秋风与秋露兰襟欝欝散芳泽罗袜盈盈见微步晚晴一赋画不成枉着风标夸白鹭我时骖鸾追散仙但见金支翠蕤相後先眼花耳热不称意高唱吴歌叩两舷唤取樊川揺醉笔风流聊与付他年
九月七日梦中作诗续以末後一句
桃花红深李花白昨日成圑今日折歌声满耳何处来杨柳青旗洛阳陌拊君背握君手朝钟暮皷无了期世事於人竟何有青青镜中髪忽忽成白首六国印何如负郭二顷田千载名不及即时一盃酒
赋邢州鹊山
去时唐山道望望鹊山背今朝西北看【平声】奇秀益可爱苍茫失层叠鲜驳见萦带浮云自来去尽巧宁变坏吴粧入小笔隐隐拂残黛城隅静女人不知拥髪低颦如有待太行横截九州半一掩一重俱有态只知天平六峰天下稀此山东来亦闲在烟埋雨没今几时殆天所藏予发之郭熙未足语平远摹写惟有韦郎诗
送王亚夫举家归许昌
一日两食藜藿葵三冬一褐骭与齐监河贷粟困欲死望望江水湔尘泥故书一束手自携汴儿跳梁翠女啼出门疾走勿反顾正恐五鬼从之西马中岂是无龙媒世人徒知牝牡黄与骊只如黄金络头亦不恶谁谓茅索能相覊天公醉着百不问汝偶而偶奇而奇前途兀兀黑於漆昨日把笏今扶犂乃知世间倚伏不可料井底容有青云梯春风两淮多皷鼙军中少年舞荒鷄因君南望一大笑落日澹澹青山低
涌金亭示同游诸君
太行元气老不死上与左界分山河有如巨鳌昂头西入海突兀巳过余坡陁我从汾晋来山之面目腹背皆经过济源盘谷非不佳烟景独觉苏门多涌金亭下百泉水海眼万古留山阿觱沸泺水源奫沦晋溪波云雷涵鬼物窟宅深蛟鼍水妃簸弄明月玑地藏发泄天不诃平湖油油碧於酒云锦十里翻风荷我来适与风雨会世界三日漫兜罗山行不得山北望空长哦今朝一扫衆峰出千鬟万髻高峩峩空青断石壁微茫散烟萝山阳十月未揺落翠蕤云旓相荡摩云烟故为出浓淡鱼鸟似欲留婆娑石间仙人迹石烂迹不磨仙人去不返六龙忽蹉跎江山如此不一醉拊掌笑煞孙公和长安城头乌尾讹并州少年夜枕戈举杯为问谢安石苍生今亦如卿何元子乐矣君其歌
南冠行
南冠累累渡河关毕逋头白乃得还荒城雨多秋气重颓垣败屋深茅菅漫漫长夜浩歌起清涕晓枕留余澘曹侯少年出纨绮高门大屋垂杨里诸房三十侍中郎独守残编北窗底王孙上客生光辉竹花不实鵷鶵饥丝桐切切解人语海云唤得青鸾飞梁园三月花如雾临锦芳华朝复暮阿京风调阿钦才晕碧裁红须小杜长安张敞号眉妩吴中周郎知曲悮香生春动一诗成瑞露灵芝满窗户鱼龙吹浪三山没万里西风入华髪无人重典鷫鸘裘展转空床卧秋月宝镜埋寒灰鬰鬰万古不可开龙劒出地底青天白日駈云雷层冰千里不可留离魂楚些招归来生不愿朝入省暮入台愿与竹林嵇阮同举杯郎食猩猩唇妾食鲤鱼尾不如孟光案头一杯水黄河之水天上流何物可煮人间愁撑霆裂月不称意更与倒飜鹦鹉洲安得酒船三万斛与君轰醉太湖秋
醉後走笔
建茶三盌氷雪香离骚九歌日月光腰金更骑扬州鹤隽永不羡大官羊短灯檠子移近床秋风吹帘月转廊一歌再歌魂魄动入眼渺渺横沅湘湘妃渐远望不及金支翠蕤澹飞扬渔父话独醒孺子歌沧浪山鬼独一脚拊掌笑我旁湘累归来吊故国遗台老树山苍苍掩书一太息夜如何其夜未央东家女儿綉罗裳银瓶泻酒劝客尝一酌均跖顔再酌齐彭殇宇宙不今古气节无隂阳少年避酒不肯吃跬步乃有无何乡爱茶爱书死不彻乃以冰炭贮我肠世间唯有麴生风味不可忘
南湖先生雪景乘骡图【并引】
南湖先生原武人年二十许时曾以乡赋两魁郑州然其资倜傥所以自望者甚高终不乐为举子计即弃去学击刺当正隆征南颇欲驰逐戎行间既而大定诏书下兵各罢归先生抱利器而无所试乃浮湛里社以诗酒自娯买田南湖之上筑亭种树徜徉乎其间尽置家事日与宾客酣饮歌管棊槊穷日夕不少休家故饶财又好施与其赴人之急犹疾痛之在己故人尤以此归之所与游如临洺王逸宾游宗之大定刘之昂其人皆天下名士至论人物必曰靖达卿今日之奇男子也先生生於天会初历大定明昌泰和优游於太平和乐之世者五十年大安兵兴乃下世平生喜作诗乐府尤有藴藉观西子弃瓢诗可见也【髪鬟萧飒苎萝秋千古香溪水自流吴越兵争竟何得风流输与五湖舟】尝雪中骑青骡行京水道中作长诗卒章有安得西都画史吮笔出新意写作南湖老子雪景乘骡图之句其子文炜北渡後来东平始以先生之意追画此图求仆赋诗文炜质直好义读书作文有声时辈中观其子可以想见先生之为人故为道其事并以致怀贤之思
大河茫茫白连空寒云迢迢度南鸿汴梁高楼管弦里成臯行人西北风北风吹雪来飘瞥卷孤蓬异色变惨澹元气开洪蒙襄阳潮阳诗境在掇拾物色真难工青骡谁此游望见知是南湖翁南湖翁少日肮脏今龙锺犹能吐气万丈如长虹闭门兀坐意不惬要看银海翻鱼龙宝华世界琼瑶宫江山随翁入清雄诗成仰天一大笑飞花落絮春蒙蒙郁郁梁宋郊翁家出强宗许与必豪右收入等侯封【收音去声】翁年十八九弄笔学雕虫叠取两解魁隐隐何隆隆一旦拂衣去学劔事猿公正隆适南征疋马走从戎墨瓦磨楯鼻意与江流东紫微出东方淮海亦来同都将书与剑田间就春农仕宦不作邴曼容醉乡自爱王无功鶢鶋从渠致钟鼓野鹤岂合栖樊笼南湖烟景多鱼鸟亦从容亦有两小船纶竿挿舡蓬高亭出秀樾窗户连青红清飇随睡舆暝色赴吟筇门前车马来日酿日不供但苦佳客少焉知清兴终看翁弃瓢诗调戏鸱夷老子如儿童雄吞已觉云梦小寒缩宁作书生穷当年我得奉谈笑昼夜肯放清樽空东家西家不相从南海北海不相逢风流耆旧今谁似惆怅相看是画中
癸卯岁杏花
南州景气煖杏花见红梅读书山前二月尾向阳杏花全未开待开竟不开怕寒贪睡嗔人催爱花被花恼不彻一日遶树空千回牙牙娇语山樱破稠閙成团稀作颗小蕾从敎绦蜡封繁枝未要晴云裹两月不举酒半岁不作诗更教古铜缾子无一枝绿阴青子长相思今年闰年好寒节花开不妨迟一月【留舡买鱼作寒节宋方舟先生李知几语】
题刘紫微尧民野醉图
苍苔浊酒同歌呼白须红颊醉相扶尧时皇质未全散不论朝野皆欢虞望云云非云就日日非日先秦迂儒强解事极口誉尧初未识尧民与酒同一天此外更谁为帝力仙老曾经甲子年戏将陈迹画中传山川淳朴忽当眼回望康衢一慨然不见只今汾水上田翁鞭背出租钱【尧甲子年仙人张果事】
赠荅赵仁甫【仁甫名复云梦人江表奇士也】
我友高御史爱君旷以真昨朝识君面所见胜所闻江国辞客多玉骨无泥尘轩昂见野鹤过眼无鸡羣想君夜醉浔阳时明月对影成三人散着紫绮裘草裹乌纱巾浩歌鱼龙舞水伯不敢嗔何意醉梦间失脚堕燕秦万世一旦暮万里犹比隣世无鲁连子黑头万螘徒纷纷君居南海我北海握手一盃情更亲老来诗笔不复神因君两诗发兴新都门回首一大笑袖中知有江南春
下黄榆岭
北厓玄武暮黕黑如积铁东厓刼火余绚烂开锦缬就中岭头一峰凸朴奇剩费寒云几千叠摩围可望不可到青壁无梯猿叫絶林烟日射彩翠新跬步疑有黄金阙画工胸次墨汁满那得氷壶贮秋月直须潮阳老笔回万牛露顶张颠挥醉帖石门细路无涧泉行人饥渇挽不前辛苦黄榆三十里岂知却有看山缘
駈猪行【黄台张氏庄作】
沿山莳苗多费力办与豪猪作粮食草庵架空寻丈高击板揺铃閙终夕孤犬无猛噬长箭不暗射田夫睡中时叫号不似駈猪似称屈放教田鼠大於兔任使飞蝗半天黑害田争合到渠边可是山中无橡术长牙短喙食不休过处一抹无禾头天明壠亩见狼藉妇子相看空泪流旱乾水溢年年有会计收成才什一资身百备粟豆中儋石都能几钱直儿童食糜须爱惜此物羣猪口中得县吏即来销税籍
啸台感遇
裴回五岩上浩歌弥激烈望望蟾房翁倒影乍明灭地古足灵异祠废余像设子规夜啼山竹裂老鹤乱踏枯松折啸台音响杳不闻荡荡青天一明月荒山破瓦色十步九洼叠水泉出沮洳一綫仅不絶翁乎何意留此居可是他山无地穴大道既下衰日凿聪明开玉从珪璋毁木以青黄灾天和散不留去浪无东回咄咄此老苍肮脏仰怪魁尧年生甲子含德如未孩标枝野鹿致足乐火仓屋居良所哀史笔亦厚诬何曾校计识与材纒身正有一丈发直以何物观形骸大笑黄冠师金丹羽化之说何从来岂知大人先生独立万物表太古元气同胚胎不见今日孙公和横絶四海隘九垓嵇康养生安在哉
水帘记异【癸卯九月四日同杜仲梁赋】
黄华絶境探未穷道人曾约山樱红镜台悬流不易得世俗名取香炉峰七年长路今一到刺鲠欲满平生胷岂知旱久泉脉絶快意一濯无由供神明自足还旧观涌浪争敢徼灵通何因狡狯出变化胜概转盼增清雄天孙机丝拂夜月佛界珠网揺秋风称奇叫絶喜欲舞恨不百绕青芙蓉银桥清凉巅玉镜崧丘东世外果无物邂逅乃一逢书生眼孔塞易破勺水已复夸神功东坡拊掌应大笑不见蛰窟鞭鱼龙
谼谷圣灯【九月五日作】
金门寺前山突起井厎宝岩三十里旧闻圣灯在山上紫微侍郎宜不妄山空月黑无人声林间宿鸟时一鸣游人烧香仰天立不觉紫烟峰头一灯出一灯一灯续一灯山僧失喜见未曾金绳脱串珠散迸玉丸走柈光不定飞行起伏谁控搏华丽清圆自殊胜北荒烛龙开晦冥南极入地多异星岂知心光毫相有真遇物外恍惚终难凭腐儒心魄为动荡再拜中庭谢灵贶何曾办作刘更生下照乃辱青藜杖昨朝黄华瀑流神所怜今朝金门佛灯佛作缘纷纷世议何足道尽付马耳春风前
食榆荚
露葵滑寒羊蕨羶春榆作荚絶可怜榆令人瞑何暇计田舍年例须浓煎箫声吹暖卖饧天家人钻火分青烟长钩矮篮走童稚顷刻緑萍堆满前炊饭云子白剪韭青玉圆一杯香美荐新味何必烹龙炮凤夸肥鲜鼠肝虫臂万化途神奇腐朽相推迁梦中鸜鹆亦大乐随意饮啄真飞僊先生扪腹一莞然此日何功食万钱
李峪园亭看雨
龙山右脇松十里细路蜿蜒绕龙尾松林迫塞闷煞渠北望玉泉疑井?玉泉元自别一天眼界廓廓无神川金城百里才一俯半尖浮图插苍烟行行下絶巘招提忽当眼未到倦不胜小憇遂忘返玉泉一杯甘以洌未须张陆夸氷雪主人不在客不留烈风崖下风飕飕石头路滑马蹄怯山雨未落云先愁将军林园永安下秋霁村墟絶潇洒浓云压屋风打头仅得羇御脱疲马只知龙山之神神更神永安亦能撼诗人晦暝变化千万态画出风雨元非真山灵亦愁归後夜半面时时见云罅天飘细洒供晚凉不似草堂回俗驾层阴一扫羣峰出一洗深青彻山骨夕阳展放紫翠屏只欠松梢一轮月山中一石回万牛况是一壑复一丘不如一诗招将入南州先生兴来时卧游
游龙山
曩予魏大梁得交此州雷与刘自闻两公夸南山每恨南海北海风马牛老龙面目今日始一见更信造物工雕锼是时山雨晴平田绿油油并山凉气多况得通深幽山泉谷口出迎客石罅戞击琳琅球蜿蜒入微行渐觉藤萝?衣树打头恶木拉?栖直干比指稠石门无风白日静自是林响寒飕飕一峰忽当眼仰看看不休一峰一峰千百峰虽欲一一顾揖知无由金城偃蹇不得上瑶罋回合如相留苔花万锦石丹碧烂不收天关守虎豹武库开戈矛小山随起随偃仆独立千仞絶顶缥缈之飞楼百花岗头藉草坐潇洒正值金莲秋亭亭妙高台玉斧何年修登高揽元化快如鹰脱韝山灵故为作开阖巧与诗境供冥搜白云何许来纎丝弄轻柔蓬蓬作雾涌飘飘与烟浮玉衣仙人鞭素虯翕忽变化令人愁须臾视六合浩荡不可求初疑陶轩此运甓今悟夜壑真藏舟刼石拂未穷杞国浪自忧断鳌立极万万古争遣起灭如浮沤快哉万里风一扫天四周谁言太始再开辟日驭本自无停輈举手谢山灵就无清凉毫相非神羞贱子贪名山客刺已屡投黄华挂镜台天坛避秦沟太山神明观二室汗漫游胷中隐然复有此大物便可挥斥八极隘九州玉峯有佳招絶唱须一酬为君探囊掷下珊瑚钩白云相望空悠悠异时华表见老鹤姓字莫忘元丹丘
醉中送陈季渊
寒食不数日天气殊未佳翩翩金门客行行指龙沙朝发忻城暮陇头陇头地寒无草芽拂云堆边春更晚雪花茫茫杨白花纥干山高冻煞雀榆叶离离小藂薄爱君只欲苦死留不道南飞何所乐书生弓马能几何乃今宝校金盘陁孔璋文笔妙天下敕勒不数阴山歌向年赋奇雨拥海駈云笔头注快如怀素书布障狂笑刘义写氷柱李汾王郁俱灰尘天意乃在溵阳陈舌吐万里唾一世眼高四海空无人残民假息仍疮痏谁作东山谢安起恨我不比长桑君一月觞君上池水眼中之人不易忘谁作氷炭置我肠衰顔明镜两寂寞别意春江谁短长但愿年年见顔色与君连日醉壶觞
送弋唐佐还平阳
我从商余之山过庵罗闻君六经百家富研摩会撮上指冠巍峩岂肯俯首春官科覃怀变生十载後我时避兵方北走通家弋宋共有无行辈许之为老友晋州一书君肯来握手大笑心顔开春风看人不觉醉快卷更须三百杯鹤骨骞飞法当夀况是丹房药镜留心久崑崘神泉浸术芝乞与余膏润衰朽天府学士登瀛洲松顶仙人垂直鈎爱君直欲抵死留自言世事非所求千古黄金鑛中泪不独卢仝并马异苏州韦郎交分深香山白傅金玉音借渠两诗写我心相知非不多但苦心不同同心一人去坐觉长安空离愁何从生生从情爱中不见行路人拂袖自西东汾流滔滔兮日千里青眼高歌吾老矣【宝丰山中有庵罗寺唐佐尝从程内翰天益问学於此】
游泰山
泰山天壤间屹如郁萧台厥初造化手办此何雄哉天门一何高天险若可阶积苏与累块分明见九垓扶揺九万里未可诬齐谐秦皇憺威灵茂陵亦雄材翠华行不归石坛满苍苔古今一俯仰感极令人哀是时夏春交红緑无边涯奇探忘【去声】登顿意惬自迟回惜无赏心人懽然尽余杯夜宿玉女祠崩奔涌云雷山灵见光怪似喜诗人来鸡鸣登日观四望无氛霾六龙出扶桑翻动青霞堆平生华嵩游兹山未忘怀十年望齐鲁登临负吟鞵孤云拂层崖青壁落落云间开眼前有句道不得但觉胷次高崔巍徂莱山头唤李白吾欲从此观蓬莱
付阿耽诵
昨得商子书知有阿耽名今朝见阿耽惊喜喜复惊廼翁雅望倾汉廷仕才千石埋九京我知渠孙不虚生虎穴生虎子堕地骨骼成举头为城尾为旌几人雄猛得宁馨绣衣青春佳御史路人望见且行止老夫从旁当说似前日晦道堂前小儿子雷动风行自应耳藜藿不采今其始
遗山集卷五

[book_title]卷六
钦定四库全书
遗山集卷六　　　　　　金　元好问　撰乐府
天门引
秦王深居不得近从破衡成欲谁信白头游客困咸阳憔悴黄金百斤尽海中仙人黄鹄举大笑人间争腐鼠丈夫何意作苏秦六印才堪惊儿女古来多为虚名老不见阿房净如扫千年虎豹守天门一日牛羊卧秋草
蛟龙引
古劒咸阳墓中得抉开青云见白日蛟龙地底气如虹土花千年不敢蚀洪罏烈焰初腾精横海巳觉无长鲸世上元无倚天手匣中谁解不平鸣 割城恨不逢相如佐酒恨不逢朱虚尚方未入朱云请盟盘合与毛生俱谁念田文坐中客只将弹铗叹无鱼
湘夫人咏
木兰芙蓉满芳洲白云飞来北渚游千秋万岁帝乡远云来云去空悠悠秋风秋月沅江渡波上寒烟引轻素九疑山高猿夜啼竹枝无声堕残露
湘中咏
楚山鹤鸣风雨秋楚岸猿啼送客舟江山万古骚人国猿鸟无情也解愁西北长安远於日凭君休上岳阳楼
孤劒咏
欝欝重欝欝夜半长太息吟成孤劒咏门外山鬼泣清霜棱棱风入骨残月耿耿灯映壁君不见一饥缚壮士僵卧时自惜黄鹄一举摩苍天谁念樊笼束修翼
渚莲怨
阿溪何许来素面涴风雨寂寞烟中魂依依欲谁语
芳华怨
娃儿十八娇可怜亭亭袅袅春风前天上仙人玉为骨人间画工画不出小小油壁车轧轧出东华金缕盘双带云裾踏鴈沙一片朝云不成雨被风吹去落谁家少年岂无恩泽侯金鞍綉帽亦风流不然典取鷫鸘裘四壁相如堪白头金谷楼台悄无主燕子不来花着雨只知环佩作离声谁向琵琶得私语无情鸂?翡翠儿有情蜂雄蛱蝶雌劝君满酌金屈巵明日无花空折枝
後芳华怨
江南破镜飞上天三五二八清光圆岂知汴梁破来一千日寂寞菱花仍半边白沙漫漫车辘辘鵾鷄弦中杜?哭塞门憔悴人不知枉为珠娘怨金谷乐府初唱娃儿行弹棊局平心不平只今雄蜂雌蝶两不死老眼天公如有情白玉搔头绿云髪玫瑰面脂透肉滑春风着人无气力不必相思解销骨洛花絶品姚家黄扬州银红一国香千围万绕看不足雨打风吹空断肠丹砂万年药金印八州督不及秦宫一生花里活长门晓夕寿相如尽着千金买痟渴
结杨柳怨
长乐坡前一杯酒郑重行人结杨柳可怜杨柳千万枝看看尽入行人手轻烟细雨绿相和恼乱春风态度多路人爱是风流树无奈朝攀暮折何朝攀暮折何时了不道行人暗中老素衣今日洛阳尘白髪明朝塞城草柳色年年岁岁青关人何事管离情春风谁向丁宁道折断柔条莫再生
秋风怨
碧瓦高梧响踈雨坐倚薰笼时独语守宫一着死生休狗走鷄飞莫为女云间箫皷夜厌厌禁漏谁将海水添一春门外羊车过又见秋风拂翠帘揔把丹青怨延寿不知犹有竹枝塩
归舟怨
渡头杨柳青复青闺中少妇动离情只从问得狂夫处夜夜梦到洛阳城南风吹橹声北鴈鸣嘤嘤江流望不极相思春草生
征人怨
瀚海风烟扫易空玉关归路几时东塞垣可是秋寒早一夜清霜满镜中
塞上曲
平沙细草散羊牛一簇征人在戍楼忽见陇头新鴈过一时回首望南州
西楼曲
游丝落絮春漫漫西楼晓晴花作团楼中少妇弄瑶瑟一曲未终坐长叹去年与郎西入关春风浩荡随金鞍今年疋马妾东还零落芙蓉秋水寒并刀不剪东流水湘竹年年露痕紫海枯石烂两鸳鸯只合双飞便双死重城车马红尘起乾鹊无端为谁喜镜中独语人不知欲挿花枝泪如洗
後平湖曲
越女顔如花吴儿洁於玉天教并墙居不着同被宿美人一笑千黄金连城不博百年心楼上墙头无一物暮?朝舂一生足秋风拂罗裳秋水照红粧举头见郎至低头采莲房郎心只如菱刺短妾意未觉藕丝长与郎期何许眼碍同舟女春波澹澹无尽情双星盈盈不得语十里平湖艇子迟岸花汀草伴人归鸳鸯惊起东西去唯有蜻蜓接翅飞
洧川行
洧川道边日欲西谁家少妇掩面啼漫漫长路行不彻粉绵镜衣手自携自言娼家女家在梁门东夫婿轻薄儿新人不相容忆初在家时只办放娇慵爷娘惜女如惜玉近前细看面发红无端嫁作荡子妇流落弃掷风埃中可怜桃李花顔色娇蒙茸朝看花枝好暮看花枝空安得明珠三百斛重帘复幕围春风
长安少年行
黄衫少年如玉笔生长侯门人不识道逢豪客问姓名袖把金鞭侧身揖卧駞行橐锦帕蒙石榴压浆银作筒八月苍鹰一片雪五花骄马四蹄风日暮新丰原上猎三更歌舞灞桥东
黄金行
王郎少年诗境新气象惨澹含古春笔头仙语复鬼语只有温李无他人天公着诗贫子身子曾不知乃自神人间不买诗名用一片青衫衡霍重儿贫女富母两心何论同袍不同梦入门唤妇不下机涙子垢面儿啼饥君诗只有贫女謡何曾梦见金缕衣外家翁媪日有语嫁女书生徒尔为昆阳城下三更酒醉胆轮囷挿星斗一昔诗肠老蛟吼十尺长人堕车走斫头不屈三万言欲向何门复低首何人寿我黄金千使君破镜飞上天
隋故宫行
渭川杨柳先得春二月莺啼百啭新长春宫中千树锦暖日晴云思煞人君王半醉唱吴歌绦仙起舞颦翠蛾吴儿谩说曾行乐三十六宫能几多千秋万古金银阙海没三山一毫髪繁华梦觉人不知留得寒螀泣秋月
解劒行
古劒黑於漆欝欝动星文摩挲二十年今日持赠君长鲸鼔浪三山没知君不是泥中物袖间一卷白猿书未分持刀买黄犊壮怀风云欝沉沉惭媿漂母无千金长安侏儒饱欲死万古不解天公心北风浩浩吹行客陇水无声雪花白荆卿墓头秋草乾击筑行歌欲谁识君不见秦相五羖皮去时烹鸡炊扊扅又不见敝裘苏季子合从归来印累累丈夫堕地自有万里气翕忽变化安能知大冠如箕望吾子富贵同生亦同死
征西壮士謡
三十未有二十强手内虵矛丈八长搃为官家金印大不怕百死向沙场捉却贺兰山下贼金鞍綉?好还乡
望云謡
涉江采芙蓉芙蓉待秋风登山采兰苕兰苕霜早雕美人亭亭在云霄欝揺行歌不可招湘弦沉沉写幽怨愁心历乱如曳蠒金支翠蕤纷在眼春草迢迢春波远
望归吟
塞云一抹平如截塞草离离卧榆叶长城窟深战骨寒万古牛羊饮寃血少年锦带佩吴鈎独骑疋马覔封侯去时只道从军乐不道关山空白头北风吹沙杂飞雪弓弦有声冻欲折寒衣昨夜洛阳来肠断空闺捣秋月年年岁岁望还家此日归期转未涯谁与南州问消息几时重拜李轻车
梁园春五首【车驾迁汴京後作】
军从南去三回胜雪自冬来二尺强今岁长春多乐事内家应举万年觞【长春德陵诞节名】
暖入金沟细浪添津桥杨柳绿纎纎卖花声动天街远几处春风揭綉帘
上苑春浓昼景闲緑云红雪拥三山宫墙不隔东风断偷送天香到世间
楼观沉沉细雨中出墙花木乱青红朱门不解藏春色燕宿莺喧处处通
双凤箫声隔彩霞宫莺催赏玉谿花谁怜丽泽门边柳瘦倚东风望翠华【龙德宫有玉谿舘丽泽燕都西门名】
探花词五首
禁里苍龙啓九关殿前鹦鹉唤新班沉沉緑树鞭声远嫋嫋薰风扇影闲
浩荡春风入綉鞍可怜东野一生寒皇州花好无人管不用新郎走马看
六十人中数少年风流谁占探花筵阿钦正使才情尽犹欠张郎白玉鞭【李钦用二十七张梦祥少一岁又未婚云】
美酒清歌结胜游红衣先为渚莲愁曲江共说樱桃宴不见西园风露秋
人物风流见蔼然逼人佳笔巳翩翩龙津春色年年在莫着新衔恼必先
猎城南
翩翩游侠儿白马如疋练朝出城南猎暮趂军中宴北平有真虎爱惜腰间箭
春风来
春风来时瑶草芳绿池珠树宿鸳鸯春风去後瑶草歇来鸿去燕遥相望鸳鸯不得双燕鸿天一方姢姢愁眉色静与遥山长锦衾复罗荐梦语相思怨月明乌夜啼空闺泪如霰
幽兰
仙人来从舜九疑辛夷为车桂作旗疏麻导前杜若随披猖芙蓉散江蓠南山之阳草木腓涧岗重复人迹希苍崖出泉悬素霓翛然独立风吹衣问何为来有所期岁云暮矣胡不归钧天帝居清且夷瑶林玉树生光辉自弃中野谁当知霰雪惨惨清入肌寸根如山不可移双麋不返夷叔饥饮芳食菲尚庶几西山高高空蕨薇露盘无人荐湘累山鬼切切云间悲空山月出夜景微时有彩凤来双栖
梅华
去岁梅华晚今岁梅华早和羹要佳实春风莫草草
宝镜
宝镜挂秋水青娥红粉粧春风不相识白地断肝肠
续小娘歌十首
吴儿沿路唱歌行十十五五和歌声唱得小娘相见曲不解离乡去国情
北来游骑日纷纷断岸长堤是阵云万落千村藉不得城池留着护官军
山无洞穴水无船单骑驱人动数千直使今年留得在更教何处过明年
青山高处望南州漫漫江水遶城流愿得一身随水去直到海底不回头
风沙昨日又今朝踏碎鵶头路更遥不似南桥骑马日生红七尺系郎腰
鴈鴈相送过河来人歌人哭鴈声哀鴈到秋来却南去南人北渡几时回
竹溪梅坞静无尘二月江南烟雨春伤心此日河平路千里荆榛不见人
太平婚嫁不离乡楚楚儿郎小小娘三百年来涵养出却将沙漠换牛羊
饥乌坐守草间人青布犹存旧领巾六月南风一万里若为白骨便成尘
黄河千里扼兵冲虞虢分明在眼中为向淮西诸将道不须夸说蔡州功
遗山集卷六

[book_title]卷七
[集部,别集类,金至元,遗山集]
钦定四库全书
遗山集卷七　　　　　　金　元好问　撰五言律诗
怀益之兄
世故伊川叹乡情越客音天宜他日定陆已向来沉冉冉愁看老源源事益侵谁言易排遣自分不胜任鞭影惊疲马钟声急暮禽局中无旷迹喧外有幽寻梦失名家笔书存遗子金山田和石瘦茅屋过云深春雨蔬成圃秋霜柿满林树隂凉拂席花气澹盈襟宿鹭窥晨汲孤猿伴暝吟溪僧时问字野客或知琴抱璞休奇售临觞得缓斟阿兄团聚日曾话百年心
汴禅师自斲普照瓦为研以诗见饷为和二首
寺废瓦不毁研奇功亦多巳知良斵少更奈苦心何挺挺刚无敌津津润可呵羽阳陵谷变氷井字书讹赠比黄金璞辞惭紫石歌遥知玉音在洗耳俟研磨【长吉有紫石砚歌】
点化鈆仍见坚凝铁易穿何年埋朽壤此日睹青天古色秋烟重哀音夜雨悬有刀堪切玉是镜不名塼佛廕沦空刼书林结後缘禅河一勺水更拟就师传
恶雨
恶雨恶复恶龙公何遽然霆轰氷塔碎电掣玉绳连高岸皆深谷层霄一漏泉黑来疑拥海白散忽成烟市响千门合潮头万弩穿天瓢休尽建【上声】枯旱有他年
癸巳除夜
鼎定周元重薪安汉巳然不随南渡马虚泛北归船身并枯蜩化心争脱兎先尘埃嗟落薄光景强留连往事青灯里浮心白髪前更残钟未动犹属出京年
病中【病因食猪动气而作癸卯四月二十一日晨起书】
战胜颇自恃宁知徒外腴文章工作祟时运廹摧枯止酒嗟何及烧猪本不图膏粱无急变山泽有真臞诗信藤条戏方遭铁弹诬盐【去声】红忘後顾黧黑见先驱眩入投床仆晨淹伏枕呼万钱谁呕泄一脔尔乘除静伏心仍悸深调息亦麤局嫌囚宇宙渴忆卷江湖风柳留蝉蜕霜松映鹤孤养和惩往失【几名养和事见天随子诗】扶老念时须杯杓归神誓垣墙任佛踰囘谿且垂翅望或在桑榆
綦威卿毅挽辞
东海于门旧桐乡邑墓迁【綦东海人威卿之祖待制公知忻州因家焉】芝兰宜有种珠玉自成渊慈母依隣切名郎获誉先豪华非日损信厚出天然诣理言犹讷持心静益专笑谈千里到咳唾百金捐论齿推予长垂髫得子贤通家仍孔李知巳与王田刻责谁斯切推扶最所偏孤嫠平日托昆季再生缘摧割诗宁写精微梦或传都将百年涙一恸夜台前
老树
老树高留叶寒藤细作花沙平时泊鴈野迥已攅鸦旅食秋看尽行吟日又斜干戈正飘忽不用苦思家
阳翟道中
长路伶俜里覊怀莽苍中千山分落照万籁入秋风频见参旗缩虚传朔幕空故园归未得细问北来鸿
月观追和邓州相公席上韵
月观知名旧池亭发兴偏露凉惊夜鹤风细咽秋蝉緑泛兵厨酒红依幕府莲无缘逐清景空羡饮中僊
太室同希顔赋
壮矣崧维岳盘盘上窈冥中天瞻巨镇元气有遗形雨入秦川黑云开楚岫青鳌掀一柱在万古压坤灵
送登封张令西上
罢县人称屈悠悠复此行渭城秋鴈到秦岭暮云平道路衣从典风尘劒巳鸣山西多侠客莫说是书生
方城道中怀山中幽居
技拙违时用年饥与食谋江山贫士叹日月贾胡留楚客频招隐文园故倦游衡门有幽事还我北窗秋
孟州夹滩饮承之御史家【同钦叔作】
美酒禁愁得芳梅发兴饶纷纭聊且置磈磊故须浇鷄黍成前约干戈有此宵平生杨大理惜不预佳招【云卿赴召五日矣】
送曹吉甫兼及通甫
意气羡君豪怜君屈骑曹安能事笔砚且复混弓刀风雪貂裘暗关山马骨高南飞见鸿鴈应为惜哀劳
胜槩【三乡作】
胜槩烟尘外新诗杖履间偶随流水去澹与暮云还吾道三缄口时情一解顔从今便高卧巳负半生闲
少室南原
地僻人烟断山深鸟语譁清溪鸣石齿暖日长藤芽绿映高低树红迷远近花林间见鷄犬直拟是仙家
寄赠龎汉茂弘
之子贫居久诗文日有功苦心唯我见高谊许谁同万里虎食肉一鸣鷄长雄皇天老眼在且莫怨丘中
洛阳古城曦阳门早出
乘月出曦阳黎明转北冈荒村自鷄犬长路足豺狼天地怜飘泊风霜忆闭藏微吟诉行役凄断不成章
闻希顔得英府记室
近得髯参信知从兎苑游文星映朱邸胜槩减黄楼进退存中道功名接上流徒怀贡公喜尘土隔瀛洲
落魄
落魄宜多病艰危更百忧雨声孤舘夜草色故园秋行役鱼頳尾归期乌白头中州遂南北残息付悠悠
得侄抟信二首
今日鄜州侄知从虎穴还百年隂德在几日鬓毛斑隔濶家仍远覊栖食更艰谁怜西北梦依旧遶秦关虢驿传家信坤牛玩吉占团圆知有望悲喜亦相兼过眼书重展伸眉酒屡添关河动高兴百遶望清蟾
阿千始生
四十举儿子提孩聊自夸梦惊松出笋兆应竹生花田不求千亩书先备五车野夫诗有学他日看传家
长寿新居三首【同仲经赋】
地古村墟迥川回县郭斜蒲池余老节菊水引【去声】新芽卜筑欣成趣归耕觉有涯迎门顾儿女今日是山家隐去初心在亲朋复此偕荒田归别业高树表新斋泉石深三迳风尘限两崖青山坐终日无物寄幽怀昔有姜夫子来家寂寞滨墓田耕巳熟碑石字犹新诗酒娱中岁山林有外臣三生可信否吾亦记前身【宣和中姜梦得处士常隐于此墓碣在焉梦得曾上书仁宗既老以诗酒自娱碣文说地名白鹿原长寿村也】
少林雨中
西堂三日雨气节变萧森偃卧复欹卧长吟时短吟钟鱼四山静松竹一灯深重羡禅栖客都无尘虑侵
十二月六日二首
伥鬼跳梁久群雄结构牢天机不可料世网若为逃白骨丁男尽黄金甲地高阊门隔九虎休续楚臣骚海内兵犹满天涯岁又新龙移失鱼鳖日食鬭麒麟草棘荒山雪烟花故国春聊城今夜月愁絶未归人
得一飞侄安信
音问他乡隔存亡此日知梦中忧冻馁意外脱艰危避地何嗟及还家敢恨迟衰年吾事了似有鹿门期
短日
短日碪声急重云鴈影深风霜侵晚节天地入归心零落沟中断酸嘶爨下音五年朝与夕清血几沾襟
送母受益自潞府归崧山
薄俗科名贱孤生志愿违正须谋独往何暇计羣飞泌水真堪乐荆州况可依青山吾旧隐此日羡君归
寄程孙铁安
御史隂功在孙儿玉不如巳能骑竹马想亦爱银鱼异县关山濶衡门骨肉踈几时随阿舅尽读外家书
赠汴禅师
道重疑高謇禅枯耐寂寥盖头茅一把绕腹篾三条赵子曾相问冯公每见招风波门外客无事且相饶
巳亥元日
五十未全老衰容新又新渐稀头上髪别换镜中人野史才张本山堂未买隣不成骑瘦马还更入红尘
送杨次公兼简秦彦容李天成
海国山如染云堆草易荒时危频虎穴路絶更羊肠吊影双蓬鬓携家一药囊殷勤秦与李无惜借余光
发济源
旱暵今年剧他乡底处归赢粮失先具涉世本无机弃掷乌皮几裴回白版扉殷勤双语燕媿汝远相依
倪庄中秋【巳亥】
强饭日逾瘦裌衣秋巳寒儿童谩相忆行路岂知难露气入茅屋溪声喧石滩山中夜来月到晓不曾看
荅潞人李唐佐赠诗
闻道嗟予晚求师愧子贤泥途终自拔璞玉岂虚捐书破三千牍诗论二百年文章有圣处正脉要人传
阳兴砦
乱石通樵迳重岗拥戍城山川带淳朴鷄犬见升平雨烂沙仍软秋偏气自清年年避营马几向此中行【由州入府避骑兵夺马者多由此路】
怀粹中
醉解不复寐吟君田舍诗从知石门老未比木庵师日月淹书尺江山入鬓丝何因重谈笑却似少林时
同周帅梦卿崔振之游七岩【定襄七岩】
客路频年别僧居半日闲同游尽亲旧举目是家山世事风尘外诗情水石间悠然一尊酒落景未知还
送崔振之迎家汴梁
老伴不易得残年唯有闲桑麻一村落鷄犬两柴关樊守能供酒周侯许买山从今钓溪上日日望君还
聚僊台夜饮
永夜留懽席高怀远市尘月凉衣有露风细酒生鳞乡社情亲旧僊台姓字新殷勤诗卷在长记坐中人
续阳平十爱
我爱阳平酒兵厨酿法新百金难着价一琖即醺人色笑榴华重香兼竹叶醇为君留故事唤作杏园春【杏园指纪子正家园为言】
送田益之从周帅西上二首
市近厨无肉书香蠧有虫深居谁不乐【去声】兀坐竟何功天日伸眉後江山洗眼中蓬莱如可到剩借玉川风【有所谓】
一室盆歌後供樵只短僮求凰可无日牧犊未成翁桂树春风近杨荑煖律通明年孟德耀应与伯鸾东
九月晦日玉村道中
水涸沙仍湿霜余草更幽烟光藏落景山色露清秋坐食知何益行吟只自愁随阳见鸿鴈三叹惜淹留
十月四日往关南二首
短日晨光澹高风宿霭澄山寒浑欲雪水涸劣能氷振厉时何有跻攀倦不胜哦诗聊自遣松液巳香凝【予方酿松醪当以今日熟故及之】
行路见新月独行还独謡劳生尘衮衮晚色鬓萧萧野旷无遗穗林踈有堕樵回头麦山岭更觉马蹄遥
寄王丈德新二首【德新时在汝州】
沙际春还去云头雨不成兴来谁共醉事往独含情紫逻留行客黄流隔戍城岸花何处在空忆櫂歌声【孟津时事】清汝风华地平生记此游酒能千日醉春必万金酬揽镜非迟暮逢花尽滞留只应歌笑处偏欠李鄜州【钦叔时赴鄜州幕官】
旧国
旧国分崩久孤儿展省初客衣留手线驿传失肩舆梦拜悲兼喜心飞疾亦徐殷勤南去鴈先为到商於
和仲梁
林影兼秋薄云隂带晚凉石潭鱼近藻沙渚鴈留霜笑语无长路登临岂异乡一樽堪共醉惜不是重阳【鴈留霜作含霜】
甲辰夏五月积雨十余日不止遣闷二首
甲子霖霖雨廵檐闷不禁幻泡成实相水乐激哀音瘴海闻天漏尧年见陆沉骞飞想云表痴坐若为心【南史王景文传人居贵要但闷心若为耳】
甲子霖霖雨农郊搏手空排墙宁有礼为壑竟何功战蚁侯王上鸣蛙意气中扫晴应晓夕少忍待秋风【排墙事见王衍传云排墙之压犹有礼也】
阳泉栖云道院
方外复方外翛然心迹清开窗纳山影推枕得溪声川路远谁到石田平可耕霜林不嫌客留看锦峥嵘
刘子中梦庵
寤寐生与死幻欤为是真如何梦中境不属觉时人朝彻从渠夜形开亦此神殷勤花上蝶分我漆园春
丙午九日咏菊二首
秋菊有何好祗缘风露清花中谁比数霜後独鲜明九日惜虚过一尊还自倾今年病居士吟绕更关情几案得新供小窗幽更宜风霜宁小怯根拨要深移黄素金行正芳甘药品奇三薰复三沐岁晏与君期
感事
壮事本无取老谋何所成人皆传巳死吾亦厌余生潦倒封侯骨淹留混俗情百年堪一笑辛苦惜虚名
酬中条李隐居邦彦
州路限南北相逢今白头虫沙非故国人物自名流学道惭高步留诗惜暗投归秦如有便终伴竹林游【邦彦自关中徒步省其季父於集宁故有竹林之句】
送邦彦北行
比数推前辈陪从结後缘川涂即暌隔诗酒重留连白鹤归华表青牛得老僊秦山好行脚倚杖待明年【紫微刘丈雅有游秦之兴故篇中有及】
同冀丈明秀山行
暮景披横幅山闲二老同云如愁戍苦雪亦笑诗穷古木冻欲折断崖行复通从今胡谷梦时到水声中
同姚公茂徐沟道中聨句
路转川涂濶天低雨气昏绵山连汉垒汾水入并门来往频鞍马登临负酒樽聨诗强一笑凄絶恐销魂
壬子月夕
明月复明月今年还远游关河动归兴时节重离忧老眼耿无寐病身偏觉秋遥怜小儿女把酒望东州
庚子三月十日作
残梦忘书帙余寒殢酒杯青铜元懒照白紵更寛裁水际时独往花边知几回殷勤双语燕应自谢家来七月十六日送冯杨善提领关中三教
为爱秦中好西游日苦迟青云动高兴白首得新知道在贫何病官闲老更宜相思诗酒社无计与追随
京兆漕司官居三首
符节推通贵江山入胜游名园随地改高栋与云浮簿领归闲暇莺花接献酬不知秋夜月何似庾公楼复岭云横野孤峯玉柱天遥知开舘日别破见山钱梦出纷华外诗来寂寞边亭中谁举酒高兴想悠然闻说梅轩好长吟有所思入檐看瘦影挂月见横枝东阁今千载风流彼一时西游曾有约到日更题诗
甲寅正月二十三日故关道中三首
雪磵不得过阳坡如见留林烟常暗澹木叶自飕飀齿髪悲行役莺花惜旧游尘埃与风雨看待几时休千里不易到三冬须少留居情犹晋产去意巳雕丘远出每为苦雄夸还自羞君心未肯在应待肯时休六十复半十年年添白头秪知诗遣兴未觉酒忘忧人日因循过元宵块坐休殷勤行记上今日是东州
送阎子实焦和之北上
秦府贤初聚瀛州路不遥谋谟在廊庙物色到渔樵布褐岂终隐旌车匪见招春风两黄鹄老眼看云霄
库城
浩浩库城水岸高知几寻踈林护悬险絶壁入清深局步无旷迹劳歌惟苦音年年一来此老我亦何心
娄生北上
并府虚荒久大城如废村草茅知世故泉壤隔天阍六月甘霖浃一言隂理存明年佩符节知有奉春孙
遣兴
几案满书史欣然忘百忧一篇诗遣兴三醆酒扶头千载陶元亮平生马少游但留强健在老矣复何求
八月并州鴈【三乡时作】
八月并州鴈清汾照旅羣一声惊晚笛数点入秋云灭没楼中见哀劳枕畔闻南来还北去无计得随君
示白诚甫
之子吟爆竹廼公欣树萱崑山多美玉江水发初源名教有乐地诗书皆雅言通家吾未老倚杖望高轩
甲寅十二月四日出镇阳寄宰鲁伯
滹水晓光动覇桥诗境同冲寒骑瘦马认影识衰翁长路风声里孤城雪意中回头歌笑处凄絶意何穷
送文生西行
今夜东山月随人知几程从军少年事分守故乡情渭水风露早秦川烟树平相招有仙掌无计与君行
乙卯十一月往镇州
村静鸟声乐山低鴈影遥野隂时滉朗冷雨只飘萧涉远心先倦冲寒酒易消红尘忘南北渺渺见长桥
遗山集卷七

[book_title]卷八
钦定四库全书
遗山集卷八　　　　　　金　元好问　撰七言律诗
秋怀【崧山中作】
凉叶萧萧散雨声虚堂淅淅掩霜清黄华自与西风约白髪先从远客生吟似候虫秋更苦梦和寒鹊夜频惊何时石岭关头路一望家山眼暂明
帝城二首【史院夜直作】
帝城西下望孤云半废晨昏媿此身世俗但知从仕乐书生只合在家贫悠悠未了三千牍碌碌翻随十九人预遣儿书报归日安排鸡黍约比隣
覊怀欝欝岁駸駸拥褐南窗坐晚隂日月难淹京国久云山唯觉玉华深隣村烂熳鸡黍局野寺荒凉松竹林半夜商声入寥廓北风黄鹄起归心
仆射陂醉归即事
多生曾得江湖乐每见陂塘觉眼明诗酒共寻前日约风隂新自夜来晴春波澹澹沙鸟没野色荒荒烟树平醉踏扁舟浩歌起不须红袖出重城【是日招乐府不至】
春日
里社春盘巧欲争裁红晕碧助春情忽惊此日仍为客却想当年似隔生贫里虀盐怜节物乱来歌吹失欢声南舟剩有还乡伴戎马何时道路清【欧阳詹春盘赋裁红晕碧巧助春情为韵】
横波亭【为青口帅赋】
孤亭突兀挿飞流气压元龙百尺楼万里风涛接瀛海千年豪杰壮山丘踈星澹月鱼龙夜老木清霜鸿鴈秋倚劎长歌一盃酒浮云西北是神州
野菊座主闲闲公命作
柴桑人去已千年细菊班班也自圆共爱鲜明照秋色争教狼籍卧踈烟荒畦断壠新霜後痩蝶寒螿晚景前只恐春藂笑迟暮题诗端为发幽妍
度太白岭往昆阳
断崖絶壁裂苍顽竟日长林窈窕间旧许烟霞归白髪悔随尘土出青山饥蚕濈濈催人老野鹤昂昂羡汝闲畏景方隆路方永南风回首暮云还
寄希顔二首【後一首希顔在徐州幕时作】
僵卧崧丘七见春商於归计一?新悠悠华屋高赀意兀兀田夫野老身动色云山如有喜忘机鸥鸟亦相亲麤疎潦倒今如此楼上元龙莫笑人
湖海故人仍骑曹彭门千里入凭高山头杜甫长年痩楼上元龙先日豪水落鱼龙失归宿天长鸿雁独哀劳酒舩早晚东行办共举一杯持两螯
怀益之兄【时在阌乡】
牢落关河雁一声干戈满眼若为情三年浪走空皮骨四海相望只弟兄黄耳定从秋後到白头新自夜来生西楼日日西州道欲赋竆愁竟不成
昆阳二首
古木荒烟集暮鸦高城落日隐悲笳并州倦客初投迹楚泽寒梅又过花满眼旌旗惊世路闭门风雪羡山家忘忧只有清樽在暂为红尘拂鬓华
去日黄华半未开南来忽复见寒梅淹留岁月无余物料理尘埃有此杯老马长途良惫矣白鸥春水亦悠哉商余说有沧洲趣早晩乾坤入钓台
寄西溪相禅师
青镜流年易掷梭壮怀从此即蹉跎门堪罗雀仍未害釜欲生鱼当奈何万事自知因嬾废一官原不较贫多拂衣明日西溪去且放云山入浩歌
叶县雨中【时崧前旱尤甚】
春旱连延入麦秋今朝一雨散千忧龙公有力回枯槁客子何心叹滞留多稼即看连楚泽归云应亦到崧邱兵尘浩荡乾坤满未厌明河拂地流
寄荅赵宜之兼简溪南诗老
窗影胧胧纳暝隂风声浩浩急霜砧秋鸿社燕飘零梦颍水崧山去住心黄菊有情留小饮青灯无语伴微吟故人憔悴蓬茅晚料得老怀如我今
颍亭
颍上风烟天地回颍亭孤赏亦悠哉春风碧水双鸥静落日青山万马来胜槩消沉几今昔中年登览足悲哀远游拟续骚人赋所惜匆匆无酒杯
山中寒食
小雨班班浥曙烟平林簇簇点晴川清明寒食连三月颍水崧山又一年乐事渐随花共减归心长与鴈相先平生最有登临兴百感中来只慨然
楚汉战处【同钦叔赋】
虎掷龙拏不两存当年曾此赌乾坤一时豪杰皆行阵万古河山自壁门原野犹应厌膏血风云长遣动心魂成名竖子知谁谓拟唤狂生与细论
怀叔能
别却杨侯又一年西风每至辄凄然酒官未得高安上诗印空从吏部传三沐三薰知有待一鸣一息定谁先黄尘憔悴无人识今在长安若个边
留别仲泽
避俗无机日见侵逐贫不去巧相寻半生与世未尝合前日入山唯不深緑水红莲惭大府清泉白石识初心相思命驾非君事能寄诗来或赏音
郑州上致政贾右丞相公【时被命就公访先朝逸事】
黄阁归来履舄轻天将五福畀康寜四朝人物推耆旧万古清风在典型郑圃亦能知有道汉庭久欲访遗经帝城此後瞻依近长傍弧南候极星
寄荅景玄兄
故人相念不相忘频着书来约对床甚喜樵夫与争席所忧簿吏复登堂春风和气随诗到洛水秦山引兴长奋袖高谈夜窗白几时危坐听琅琅【簿吏复登堂李长吉语景玄去岁大为催科所困】
寄辛老子
草堂西望渺烟霞梦寐西南一迳斜为羡鸾凰安枳棘悔将猿鹤入京华百钱卜肆成都市万古诗坛子美家後日从翁问奇字可能逋客待侯巴
後湾别业
薄云晴日烂烘春高柳清风便可人一饱本无华屋念百年今见老农身童童翠盖桑初合灔灔苍波麦已匀便与溪塘作盟约不应重遣濯缨尘
刘文仲通哀挽
拙宦深辜远业期无儿更结下泉悲温纯如此岂复见报施言之尤可疑四叶名家今日尽百年潜德几人知元刘交分平生重才薄犹堪第二碑
会善寺
白塔沉沉挿翠微魏家宫阙此余基人生富贵有遗恨世事废兴无了期胜槩只今归鹫岭烟花从昔绕龙墀长松想是前朝物及见诸孙赋黍离
寄钦用
顦顇京华苜蓿盘南山归兴夜漫漫长门有赋人谁买坐榻无氊客亦寒虫臂偶然烦造物麞头何者亦求官故人东望应相笑世路羊肠乃尔难
杨之美尚书挽章
冠盖龙门此日空人知麟出道将穷景星明月归天上和气春风在眼中千古孙刘有余责一时燕许更谁同受恩知己无从报独为斯文泣至公
李屛山挽章二首
世法拘人蝨处褌忽惊龙跳九天门牧之宏放见文笔白也风流余酒尊落落久知难合在堂堂元有不亡存中州豪杰今谁望拟唤巫阳起醉魂
谈麈风流二十年空门名理孔门禅诸儒久已同坚白博士真堪补太玄孙况小疵良未害庄周隂助恐当然遗编自有名山在第一诸孤莫浪传
内乡县斋书事
吏散公庭夜已分寸心牢落百忧薰催科无政堪书考出粟何人与佐军饥鼠遶床如欲语惊乌啼月不堪闻扁舟未得沧浪去惭愧舂陵老使君【远祖次山舂陵行云思欲委符节引竿自刺舡故子美有兴含沧浪清之句】
自菊潭丹水还寄崧前故人
腊雪春泥晚未乾马迎残照入荒寒初无鳬舄将安往正有牛刀恐亦难倦客不知归路远孤城唯觉暮山攒黄金链出相思句寄与同声别後看
被檄夜赴邓州幕府
幕府文书鸟羽轻敝裘羸马月三更未能免俗私自笑岂不怀归官有程十里陂塘春鸭閙一川桑柘晚烟平此生只合田间老谁遣春官识姓名
马邓驿中大雨
万壑千岩一雨齐先声喷薄卷湍溪投林鸟雀不暇顾移穴蛟龙应自迷便恐他山藏厚夜岂知高树有晴霓两江合向西南鬭坐想风云入鼔鼙【马邓西南两淅水相合处也】
除夜
一灯明暗夜如何梦寐衡门在涧阿物外烟霞玉华远花时车马洛阳多折腰真有陶潜兴扣角空传甯戚歌三十七年今日过可怜出处两蹉跎
邓州相公命赋喜雨
轻隂十日暮春前和气朝来已沛然河润定应连上国云来端合自中天【帅从洛阳移镇】烽零带湿间幽障麦陇分青入废田共识使君霖雨手调元消息在今年
刘光甫内乡新居
豸冠平日凛秋霜老去声名只闭藏父老渐来同保社儿童久巳爱文章蔬随隙地皆成圃竹放新梢欲过墙为向长安旧游道世间元有北窗凉
西斋夜宴
飘零无物慰天涯酒伴相逢饮倍加悞谬君当略彭泽回旋我亦笑长沙金钗醉軃迎春髻银烛光揺半夜花只欠东山游録事不来坚坐看纷华【叔能信之张社诸人皆在而麟之独不至】
十月
十月长年见早梅今年二月未全开春寒春暖花如故年去年来老渐催大药谁传轩后鼎习山虚筑汉宫台凭君拨置人间事不负浮生只此杯
送吴子英之官东桥且为解嘲
柴车历鹿送君东万古书生蹭蹬中良醖暂留王绩醉新诗无补玉川竆驹隂去我如决骤蚁垤与谁争长?快筑糟丘便归老世间马耳过春风
张主簿草堂赋大雨
淅树蛙鸣告雨期忽惊银箭四山飞长江大浪欲横溃厚地高天如合围万里风云开伟观百年毛髪凛余威长虹一出林光动寂历村墟空落晖【横去声】
丹霞下院同仲泽鼎玉赋【时从商帅军至南阳】
鞍马怱怱去复还霜钟今得见丰山千年香火丹霞老满眼兴亡白水闲壮志自怜消客路深居谁得似禅关只应频有西来梦夜夜青林杳霭间
春日半山亭游眺
日照春山花满烟独携尊酒此江边江流衮衮望不极世事悠悠私自怜小草不妨怀远志芳兰谁为发幽姸千年石壁留诗在会有骚人一慨然
别程女
芸斋淅淅掩霜寒别酒青灯语夜阑生女便知聊寄托中年尤觉感悲欢松间小草栽培稳掌上明珠弃掷难明日缑山东畔路野夫怀抱若为寛
出山
松门石路静无关布韈青鞋几往还少日漫思为世用中年直欲伴僧闲尘埃长路仍回首升斗微官亦强顔休道西山不留客数峯如画暮云间
谢邓州帅免从事之辟
忧端扰扰力难任世事駸駸日见临三载素冠容有媿一时墨絰果何心首丘自拟终残喘陟屺谁当辨苦音遥望朱门涕横落相公恩德九泉深
新野先主庙【次邓帅韵】
一军南北几扶伤长坂安行气已王豪杰尽思为汉用江山初不解吴强两朝元老心虽壮再世中兴事可常寂寞永安宫畔土争教安乐似山阳
石门
两崖横絶倚山垠草迳低迷劣可分潭影乍从明处见竹香偏向静中闻石林万古不知暑茅屋四隣惟有云曳杖行歌羡樵叟此生何计得随君
独峯杨氏幽居
村墟潇洒带新晴落日千山一片青世外衣冠存太朴云门鸡犬亦长生清江两岸多古木平地数峯如画屏惆怅朝阳一茅屋酒舡茶竈负生平
渡湍水【湍作专呼见水经】
悠悠人事眼中新悄悄孤怀百虑纷伎俩本宜闲处着姓名谁遣世间闻秋江澹沱如素练沙浦空明行暮云早晩扁舟载烟雨移家来就野鸥羣
十日登丰山
十日登高发兴新丰山孤秀出尘氛村墟带晚鸦噪合林壑得霜烟景分芳臭百年随变?短长千古只纷纭诗成一叹无人会白水悠悠入暮云
岐阳三首
突骑连营鸟不飞北风浩浩发隂机三秦形胜无今古千里传闻果是非偃蹇鲸鲵人海涸分明蛇犬铁山围穷途老阮无奇策空望岐阳泪满衣
百二关河草不横十年戎马暗秦京岐阳西望无来信陇水东流闻哭声野蔓有情萦战骨残阳何意照空城从谁细向苍苍问争遣蚩尤作五兵
眈眈九虎护秦关懦楚孱齐几上看禹贡土田推陆海汉家封徼尽天山北风猎猎悲笳发渭水潇潇战骨寒三十六峯长劒在倚天僊掌惜空闲
围城病中文举相过
扰扰长衢日往回病中聊得避喧埃愁多顿觉无诗思计拙惟思近酒杯潘岳镜中浑白髪江淹门外即苍苔生涯若被旁人问但说经年鼠不来
读靖康佥言
浚郊沙海浩茫茫河广才堪一苇杭颠沛且当惩景德规模何必罪朱梁沧溟不掩蛟龙窟大地同归雀鼠乡三百年间几陵谷长星无用出光芒
雨後丹凤门登眺
绦阙遥天霁景开金明高树晚风回长虹下饮海欲竭老鴈叫羣秋更哀刼火有时归变?神嵩何计得飞来竆途自觉无多泪莫傍残阳望吹台
京居辛卯八月六日作
四壁秋虫夜语低南窗孤客枕频移野情自与轩裳隔旅食难堪日月迟平子归田原有约魏舒襆被恐无期一茎白髪愁多少惭愧家人赋扊扅
浩然师出围城赋鹤诗为送
梦寐西山饮鹤泉羡君归兴渺翩翩昂藏自有林壑态饮啄暂随尘土缘辽海故家人几在华亭清唳世空怜明年也作江鸥去水宿云飞共一天
追用座主闲闲公韵上致政冯内翰二首
峻坂平生几疾驱归休甫及引年初东门太傅多祖道北阙诗人休上书皁枥老归千里骥白云闲钓五溪鱼非熊有兆公无恙会近君王六尺舆
草堂人物列仙臞万壑松风酒一壶少日打门无俗客老年争席有樵夫巨源不入竹林选元亮偶成莲社图野史他年传耆旧风流一一似公无
怀秋林别业
茅屋潇潇淅水滨岂知身属洛阳尘一家风雪何年尽二顷田园入梦频高树有巢鸠笑拙空墙无穴鼠嫌贫西南遥望膓堪断自古虚名只悞人
壬辰十二月车驾东狩後即事五首
翠被葱葱见执鞭戴盆欝欝梦瞻天只知河朔归铜马又说台城堕纸鸢血肉正应皇极数衣冠不及广明年何时真得携家去万里秋风一钓舡
惨澹龙蛇日鬪争干戈直欲尽生灵高原水出山河改战地风来草木腥精卫有寃填瀚海包胥无涙哭秦庭并州豪杰今谁在莫拟分军下井陉
欝欝围城度两年愁膓饥火日相煎焦头无客知移突曳足何人与共舡白骨又多兵死鬼青山元有地行仙西南三月音书絶落日孤云望眼穿
万里荆襄入战尘汴州门外即荆榛蛟龙岂是池中物虮蝨空悲地上臣乔木他年怀故国野烟何处望行人秋风不用吹华发沧海横流要此身
五云宫阙露盘秋银汉无声桂树稠复道渐看连上苑戈船仍拟下扬州曲中青冢传新怨梦里华胥失旧游去去江南庾开府凤凰楼畔莫回头
永寜南原秋望
浩浩西风入敝衣茫茫野色动清悲洗开尘涨雨才定老尽物华秋不知烽火若教乡信断砧声偏与客心期百年人事登临地落日飞鸿一线迟
中秋雨夕【商帅国器筳中作】
南楼高兴在胡床十日秋隂负一觞庾老未应妨啸咏素娥多自怨昏黄此生此夜不长好行雨行云有底忙却恐哦诗太愁絶且烧银烛看红粧
癸巳四月二十九日出京
塞外初捐宴赐金当时南牧已駸駸只知灞上真儿戏谁谓神州遂陆沉华表鹤来应有语铜盘人去亦何心兴亡谁识天公意留着青城阅古今【国初取宋於青城受降】
喜李彦深过聊城
围城十月鬼为隣异县相逢白发新恨我不如南去鴈羡君独是北归人言诗匡鼎功名薄去国虞翻骨相屯老眼天公只如此穷途无用说悲辛
与张杜饮
故人寥落晓天星异县相逢觉眼明世事且休论向日酒尊聊喜似承平山公倒载群儿笑焦遂高谈四座惊轰醉春风一千日愁城从此不能兵
秋夕
小簟凉多睡思清一牎风雨送秋声频年但觉貂裘敝万古何曾马角生寄食且依严尹幕附书谁往邓州城浇愁欲问东家酒恨杀寒鷄不肯鸣
梦归
顦顇南冠一楚囚归心江汉日东流青山历历乡国梦黄叶潇潇风雨秋贫里有诗工作祟乱来无泪可供愁残年兄弟相逢在随分虀盐万事休
白屋
白屋寒多爱夕曛静中归思益纷纷长门谁买千金赋祖道虚陈五鬼文地尽更无锥可置竈闲唯觉井长勤明年准拟莱芜住寄谢东隣范史云
淮右
淮右城池几处存宋州新事不堪论辅车谩欲通吴会突骑谁当捣蓟门细水浮花归别涧断云含雨入孤村空余韩偓伤时语留与累臣一断魂
徐威卿相过留二十许日将往高唐同李辅之赠别二首
衣冠八座文昌府襆被三年同舍郎荡荡青天非向日萧萧春色是他乡伤时贾谊频流涕卧病王章自激昂保社追随有成约不应关塞永相望
东南人物未雕零和气春风四座倾但喜诗章多俊语岂知谈笑得新名二年阻絶干戈地百死相逢骨肉情别後相思重回首杏花尊酒记聊城
即事
逆竖终当鱠缕分挥刀今得快三军燃脐易尽嗟何及遗臭无穷古未闻京观岂当诬翟义衷衣自合从高勲秋风一掬孤臣泪叫断苍梧日暮云
望王李归程
一褐霜寒晚思孤眼中行
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 10:29:57-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>