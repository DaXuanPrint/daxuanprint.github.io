<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="提要,凡例,卷一,卷二,卷三,卷四,卷五,卷六,卷七,卷八,卷九,卷十,卷十一,卷十二,卷十三,卷十四,卷十五,卷十六,卷十七,卷十八,卷十九,卷二十,卷二十一,卷二十二,卷二十三,卷二十四,卷二十五,卷二十六,卷二十七,卷二十八,卷二十九,卷三十,卷三十一,卷三十二,卷三十三,卷三十四,卷三十五,卷三十六,卷三十七,卷三十八,卷三十九,卷四十,补遗,外集卷一,外集卷二,外集卷三,外集卷四,外集卷五,外集卷六,外集卷七,外集卷八,外集卷九,外集卷十,附录,别本韩文考异全文在线阅读,别本韩文考异全文在线下载,大玄古籍书库">
<meta name="description" content="四十卷。《外集》十卷。《遗文》一卷。宋王伯大编。王伯大字幼学，号留耕，福州(今属福建)人，生卒年均不详。嘉定七年。(1214)进士，理宗朝官至端明殿学士，拜参知政事。王伯大认为朱子的《韩文考异》于本集之外别为卷帙，不便寻览，于是重编此书。书中分析考异之文，散入本集各句之下。又采洪兴祖《年谱辨证》、樊汝霜《年谱注》等。附于各篇之末。盖伯大改朱子之旧第，嗣后坊贾又改伯大之旧第，已全失去原来面目。即卷首题《朱文公校昌黎先生集》凡例十二条者，勘验其文，亦王伯大重编之凡例，非朱子考异之凡例。流俗相传，执此为朱子之本">
<title>别本韩文考异_王伯大_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">别本韩文考异</span> <br/>
          作者： <span class="inputVal" id="bkauthor">王伯大</span> <br/>
          朝代： <span class="inputVal" id="bkdate">宋代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">类书文集,诗文集,考据,完结</span> <br/>
          字数： <span class="inputVal" id="bknum">[book_length]374325</span> <br/>
          说明： <span class="inputVal" id="bkdec">四十卷。《外集》十卷。《遗文》一卷。宋王伯大编。王伯大字幼学，号留耕，福州(今属福建)人，生卒年均不详。嘉定七年 (1214)进士，理宗朝官至端明殿学士，拜参知政事。王伯大认为朱子的《韩文考异》于本集之外别为卷帙，不便寻览，于是重编此书。书中分析考异之文，散入本集各句之下。又采洪兴祖《年谱辨证》、樊汝霜《年谱注》等。附于各篇之末。盖伯大改朱子之旧第，嗣后坊贾又改伯大之旧第，已全失去原来面目。即卷首题《朱文公校昌黎先生集》凡例十二条者，勘验其文，亦王伯大重编之凡例，非朱子考异之凡例。流俗相传，执此为朱子之本，实在是一误再误。有明正统刊本、明万历高安、朱吾弼刊本、明新安朱崇沐刊本、宋绍定癸巳大字刊本、小字麻沙本、中字本、元日新堂本、《四部丛刊》本、《四库全书》本等。</span> <br/>
          封面： <span class="inputVal" id="bkimg">Z_18400.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]别本韩文考异
[book_author]王伯大
[book_date]宋代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]类书文集,诗文集,考据,完结
[book_length]374325
[book_dec]四十卷。《外集》十卷。《遗文》一卷。宋王伯大编。王伯大字幼学，号留耕，福州(今属福建)人，生卒年均不详。嘉定七年 (1214)进士，理宗朝官至端明殿学士，拜参知政事。王伯大认为朱子的《韩文考异》于本集之外别为卷帙，不便寻览，于是重编此书。书中分析考异之文，散入本集各句之下。又采洪兴祖《年谱辨证》、樊汝霜《年谱注》等。附于各篇之末。盖伯大改朱子之旧第，嗣后坊贾又改伯大之旧第，已全失去原来面目。即卷首题《朱文公校昌黎先生集》凡例十二条者，勘验其文，亦王伯大重编之凡例，非朱子考异之凡例。流俗相传，执此为朱子之本，实在是一误再误。有明正统刊本、明万历高安、朱吾弼刊本、明新安朱崇沐刊本、宋绍定癸巳大字刊本、小字麻沙本、中字本、元日新堂本、《四部丛刊》本、《四库全书》本等。
[book_img]Z_18400.jpg


[book_title]提要
钦定四库全书　　　　　集部二
别本韩文考异　　　　　别集类一【唐】
提要
【臣】等谨案别本韩文考异四十卷外集十卷附録一卷宋王伯大编案朱子韩文考异本十卷如陆德明经典释文司马贞史记索隐之例但标有所考正之字句而夹注其下於集外别行康熙中李光地翻刻之宋板是其原本然当时摹印无多故流传颇少此本乃伯大以朱子考异散入各句之下刊于南剑州又采洪兴祖年谱辨证樊汝霖年谱注孙汝听解韩谆解祝充解而自为之音释附於各篇之末今卷首题朱文公跋昌黎先生集凡例十二条者乃伯大重编之凡例非朱子考异之凡例也厥後麻沙书坊以注释缀於篇末不便披寻又取而散诸各句之下非惟全改朱子之旧并伯大之旧亦全改矣流俗相传执此为朱子之本其实误也据李光地翻宋板跋摘此本之舛譌遗漏不一而足盖屡次重编更改次第不能一一清整势所必然然注附句下较与文集各自别行者究属易於省览今録光地所録十卷之本以存旧观仍録此本以便检閲自宋以来经典释文史记索隐均各有别行之本而监本经史仍兼行散入句下之本以资参考是即其例矣乾隆四十四年三月恭校上
总纂官【臣】纪昀【臣】陆锡熊【臣】孙士毅
总校官【臣】陆费墀

[book_title]凡例
一正文及篇次系按方崧卿本而用诸本参校【杭系监本阁系馆阁本石系石刻本洪系洪兴祖本又有潮本蜀本泉本晁本】
一考异举方作者系按方崧卿本而举方云者并是方崧卿举正全文【方有举正十卷刋行】
一注方作或作及非是或注用事及用字出处并是考异全文其间有注一作者系今例别用他本增入
一各注内今按云云者并是考异全文
一句读下或一两字下各有考异今例并总附於一章之下
一一章或有两今按云云者又分其一於小章或句断之下今例一段无再出今按
一考异於正文本字或一字或二字并皆提起如本字在章末其下即入注脚则不复再出【或二四字或全句例同】
一考异有厶字或作厶字者今例并提起正文本字如上文或有字相犯则於本字上更连举一字以别之如上字又相犯则连举下字
一考异有或无厶字者今例上文只有一字则止云或无厶字如上文有两字相犯则云厶下或无厶字如上字又相犯则云厶上或无厶字或上下字又皆相犯则连举二字以别之厶上或有厶字厶下或有厶字例亦同
一律诗一聨如上下句系附两意则各附考异及注脚於每句之下如两句只是一意则并附於一聨之下【碑铭墓志聨句祭文例同】
一考异或於篇目下云恐非公作今删去者今例亦但存其篇目而不载其文
一正文或有疑字并依考异文从口【按此条今刻本不用】右凡例十二条乃南劒官本所载□朱文公校昌黎集又着考异十卷在正集之外自为一书留畊王先生倅南劒时并将考异附於正集本文之下以便观览故其凡例如此留畊先生又集诸家之善更定音释援据的当音训详明犹未附入正集仍於逐卷之左空其下方?待窜补是虽足见先生之谦德而观者未免即此校彼其於披閲又未为便今本宅所刋系将南劒州官本为据并将音释附正集焉使观者一目可尽而文义粲然亦先生发明此书之本心也幸鉴

[book_title]卷一
钦定四库全书
别本韩文考异卷一
宋　王伯大　重编
赋
感二鸟赋【并序】
【集注贞元十一年公以前进士三上宰相书不报东归感所献二□而赋之时宰相赵憬贾□卢迈也】
贞元十一年【一或作五方去以诸谱考之作一为是】五月戊辰愈东归癸酉自潼【音同潼关在华阴】关出息于河之阴时始去京师有不遇时之叹见行有笼白乌白鸜鹆而西者号於道曰某土之守【音狩】某官使使【疏吏切】者进於天子东西行者皆避路莫敢正目焉【西下阁杭本无行字方云考之礼记及公送温造序当有】因窃自悲幸生天下无事时承先人之遗业不识干戈耒耜攻守耕获之勤读书着文自七岁至今凡二十二年其行已不敢有愧於道【於杭作之非是】其间【音闲】居思念前古当今之故亦仅志其一二大者焉选举於有司与百十人偕进退【十或作千方云此专为选举而言也贞元九年应宏词者仅三十二人作十为是退上或再有偕字】曾不得名荐书齿下士于朝以仰望天子之光明【方从阁本名上有列字名下有於字　今按嘉佑杭本与谢本并无此二字语简而意已足方本非是】今是鸟也惟以羽毛之异【以下或有其字】非有道德智谋承顾问赞教化者乃反得蒙采擢荐进光耀如此【此下诸本有可以人而不如鸟乎一句方从阁本文粹删去　今按诸本所有之句乃全用大学传中语而意则异矣二本无之岂公晚觉其陋而自削之欤抑後之传者为贤者讳而删之也方从二本意则厚矣然凡读书者但当据其本文实事考评得失以自警戒乃为有益正不必曲为隐讳以启文过饰非之习也今此一句恐或公所自刋故且从方本云】故为赋以自悼且明夫遭时者虽小善必逹不遭时者累善无所容焉其辞曰
吾何归乎【此句或在苟有食其从之下】吾将既行而後思诚不足以自存苟有食其从之【苟或作敬非是】出国门而东骛【音务驰也】触白日之隆景时返顾以流涕念西路之羌永【羌或作差今按作差固谬然羌乃发语之词施之句内似亦未安以上文反顾流涕之语推之则西路乃长安之路而此字当为浸渐愈益之意不知的是何字又恐或是逾字】过潼关而坐息窥黄流之奔猛【黄流或作流黄】感二鸟之无知方蒙恩而入幸惟进退之殊异增余怀之耿耿彼中心之何嘉【之或作其嘉或作憙非是】徒外饰焉是逞【焉或作而】余生命之湮厄【音厄】曾二鸟之不如汩【音聿又音骨说文水流也楚词□余若将不及】东西与南北恒十年而不居【恒或作亘而或作以方云恒居邓切与亘竟之亘同班固叙传恒以年岁选诗徙倚恒漏穷】辱饱食其有数况策名於荐书【策方从阁杭作荣云公上宰相书非苟没於利荣於名也与此义通　今按唐人策字俗体从竹从宋亦有只从草者与荣字絶相近故阁本作荣盖传写之误耳方引荣於名亦与此语意不相似於或作与亦非是】时所好之为贤庸有谓余之非愚昔殷之高宗得良弼於宵寐【或云昔上当有在字或是念字由上句未有愚字相似而脱也】孰左右者为之先信天同而神比【先下或有容字信或作容皆非是方云汉郦食其传沛公吾所愿从游莫为我先韩语祖此】及时运之未来或两求而莫致虽家到而户说祗以招尤而速累【说或作晓】盖上天之生余亦有期於下地盍求配於古人独怊怅【上音超怅恨也】於无位惟得之而不能乃鬼神之所戏幸年岁之未暮庶无羡於斯类【惟方作虽　今按上文之意若曰天之生我必有所用何不力慕古人如传说之徒而独怊怅於无位耶惟或者苟得其位而不能追配古人但如二鸟之空被荣宠乃是鬼神之所戏耳故幸年岁之未晚而庶几无慕於斯类也斯类盖并指二鸟与彼得之而不能者而言也惟字正是斡转处作虽即无力矣能或作归亦非是】
复志赋【并序】
【樊曰其句法步类离骚往往相似晁无咎尝取此赋于变骚】
愈既从陇西公【孙曰董晋也贞元十二年七月以东都留守董晋为宣武军节度使平邓惟恭之乱辟公为其府推官详见晋行状】平汴州其明年七月有负薪之疾退休于居作复志赋其辞曰
居悒悒【音邑忧也选云良增悒悒】之无解兮独长思而永叹【音滩骚云心鬰郁之忧思兮独永叹乎增伤解或作辞】岂朝食之不饱兮寜冬裘之不完昔余之既有知兮诚坎轲【音可坎轲不平易貌选坎轲多苦卒】而艰难当岁行之未复兮从伯氏以南迁凌大江之惊波兮过洞庭之漫漫至曲江而乃息兮逾南纪【韩曰唐一行以天下山河之象存乎两戒分南纪北纪韶在南纪之外诗滔滔江汉南国之纪】之连山嗟日月其几何兮携孤嫠【音厘】而北旋【孤嫠谢作嫠孤】值中原之有事兮将就食於江之南【方从阁本无将字於下有大字或又无之字今详文势皆非是】始专专於讲习兮非古训为无所用其心【方从阁本古作诂为作焉非是】窥前灵之逸迹兮【灵一作修】超孤举而幽寻既识路又疾驱兮孰知余力之不任【音壬堪也】考古人之所佩兮閲时俗之所服【閲方作阙非是】忽忘身之不肖兮谓青紫其可拾【之或作而又或作之者皆非是】自知者为明兮故吾之所以为惑【吾下或有志字非是】择吉日余西征兮亦既造夫京师【既或作冀】君之门不可迳而入兮遂从试於有司【迳或作径】惟名利之都府兮羌【起羊切骚云羌衆人之所仇羌楚人发语端词犹言卿何为也字】衆人之所驰【羌或作差非是所或作四】竞乘时而附势兮纷变化其难推【附势或作射利或只附字作射字】全纯愚以靖处兮将与彼而异宜欲奔走以及事兮顾初心而自非朝骋骛乎书林兮夕翺翔乎艺苑【骋或作驰方云楚词朝骋骛乎江皋作驰非是】谅却步以图前兮不浸近而逾远哀白日之不与吾谋兮至今十年其犹初岂不登名於一科兮曾不补其遗余进既不获其志愿兮退将遁而穷居排国门而东出兮慨余行之舒舒【慨或作嗟】时凭高以回顾兮涕泣下之交如【之或作而】戾【音茘至也】洛师而怅望兮聊浮游以踌躇假大龟以视兆兮求幽贞之所庐【大或作火】甘潜伏以老死兮不显着其名誉【音欤】非夫子之洵美兮吾何为乎浚【音峻卫邑诗经孑孑干旟在浚之都】之都小人之怀惠兮犹知献其至愚固余异於牛马兮寜止乎饮水而求刍伏门下而默默兮竟岁年以康娱【下而或作下之】时乘间以获进兮顔垂欢而愉愉【音俞和悦也而或作之】仰盛德以安穷兮又何忠之能输昔余之约吾心兮谁无施而有获【方从阁本谁作惟下又有德字云李本谓陈无已去德字今本复讹惟为谁其误甚矣　今按此句本用楚词孰无施而有报孰不殖而有获之语词意既有自来又与上下文势相应故嘉佑杭本与诸本多如此乃是韩公本文相传已久非陈以意定也阁本之缪如此而方信之反以善本为误今不得而不辨也又嘉佑杭本世多有之而其不同处方皆不録岂其偶未见耶抑忽之而不观也】嫉贪佞之洿【与汚同】浊兮曰吾其既劳而後食【方无既字非是】惩此志之不修兮受此言之不可忘【修方作循云唐人书修近循楚词亦有误者今按唐人书字之误方说是也然此乃修误作循非循误作修也修犹修好修怨之修盖因旧增新之意也】情怊怅以自失兮心无归之茫茫【之或作而】苟不内得其如斯兮孰与不食而高翔抱关之厄【与隘同音又一作厄】陋兮有肆志之扬扬【诸本多作阳阳方云後汉孔嵩传云晨门肆志於抱关史记晏婴传志气扬扬公当是用此语诗君子阳阳则注谓无所用其心非公所用字也】伊尹之乐於畎亩兮焉贵富之能当恐誓言之不固兮斯自讼以成章【斯或作聊讼或作诵】往者不可复兮冀来今之可望【音亡】
闵已赋
【补注公尝佐董晋于汴□几晋薨寻佐张建封于徐建封又薨罢去居洛阳赋此尝未安而既危指此此所以赋闵已也】
余悲不及古之人兮伊时势而则然【而或作兮】独闵闵其曷已【闵闵或作闷闷诸本句下有兮字下文隔句皆有兮字　今按洪庆善云欧宋皆无兮字後皆复添或云感通本复志赋与此赋皆无兮字未知孰是】凭文章以自宣昔顔氏之庶几在隐约而平寛固哲人之细事夫子乃嗟叹其贤恶饮食乎陋巷亦足以颐神而保年【阁本无食字非是】有至圣而为之依归又何不自得於艰难【何下或有苦字】曰余昬昬其无类望夫人其已远【远或作还方云诗小雅焦贑易林远字皆叶平声读作还者非】行舟檝而不识四方涉大水之漫漫勤祖先之所贻勉汲汲於前修之言虽举足以蹈道哀与我者为谁衆皆舍而已用忽自惑其是非下土茫茫其广大余壹不知其可怀【壹本多作岂方云合杭本作壹旧监本潮本尚作壹讹壹为岂自蜀本也檀弓云子壹不知夫丧之踊也韩语原此】就水草以休息恒未安而既危久拳拳其何故亦天命之本宜【本或作所】惟否泰之相极咸一得而一违【阁本作衰非是】君子有失其所小人有得其时聊固守以静俟诚不及古之人兮其焉悲【诸本多无兮字】
别知赋【送杨仪之】
【韩曰公以御史言旱饥得罪黜为连之阳山令连在唐属湖南道时杨仪之以湖南支使来公为此赋以别之】
余取友於天下将岁行之两周下何深之不即上何高之不求纷扰扰其既多咸喜能而好修【纷或作伊纷扰或作伊纷其或作而咸方作或非是】寜安显而独裕顾厄穷而共愁【穷或作塞】惟知心之难得斯百一而为收【之或作而斯或作在百一或作一旦皆非是方云陆机叹逝赋得十一於千百韩用此意】岁癸未而迁逐侣虫蛇於海陬【将侯切隅也侣或作旅】遇夫人之来使辟公馆而罗羞【而或作以】索微言於乱志发孤笑於羣忧物何深而不镜理何隐而不抽【镜或作考】始参差以异序卒烂漫【莫半切又谟官切并大水】而同流【以或作於烂漫本或作烂熳或作澜漫云大水也】何此欢之不可恃遂驾马而回輈【张流切车辕也遂或作卒而或作以】山磝磝【初交切尔雅山多小石曰磝】其相轧树蓊蓊【音翁又乌孔切草木盛】其相摎【居由切绞也祝曰仪礼殇之絰者不摎垂注不绞其带之垂者】雨浪浪【音郎】其不止云浩浩其常浮【磝磝或作嶅嶅摎或作缪云或作雪浩浩或作活活其或作而】知来者之不可以数【音朔】哀去此而无由【方无者字或无之字皆非是而或作以】倚郭郛【音孚】而掩涕空尽日以迟留【而或作其】
古诗
元和圣德诗【并序】
【樊曰宪宗即位剑南刘辟自称留後元和元年正月以高崇文为左神策行营节度使讨辟九月克成都十月辟伏诛二年正月已丑朝献于太清宫庚寅朝享於太庙辛卯祀昊天上帝於郊丘还宫大赦天下补注穆伯长曰退之元和圣德诗淮西碑柳雅章之类皆辞严义伟制作如经能崒然耸唐德於盛汉之表笔墨间録云此序乃司马迁之文非相如文也】
臣愈顿首再拜言【此下或有曰字】臣伏见皇帝陛下即位已来诛流奸臣【孙曰永贞元年贬王伾王叔文韩泰韦执谊也】朝廷清明无有欺蔽外斩杨惠琳刘辟以收夏蜀东定青徐【孙曰青谓平卢节度李师道奉表诣京师徐谓徐帅张建封子上表请代皆贞元元和□】积年之叛海内怖骇不敢违越郊天告庙神灵欢喜风雨晦明无不从顺【晦明或作明晦】太平之期适当今日臣蒙被恩泽日与羣臣序立紫宸殿陛下【或无陛字】亲望穆穆之光而其职业又在以经籍教导国子【而或作况】诚宜率先作歌诗以称道盛德不可以辞语浅薄不足以自效为解【或作懈或作辞皆非是方云自左传请以曹为解迁固相承用之非一】辄依古作四言元和圣德诗一篇凡千有二十四字指事实録具载明天子文武神圣以警动百姓耳目传示无极【警或作惊方云洪曰惊流俗妄改也史记尊宠乐毅以警动燕齐义当用此】其诗曰
皇帝即阼【或作祚方云史记文纪有皇帝即阼一全语寔用阼字　今按阼谓东阶也作祚非是】物无违拒曰阳而阳曰雨而雨维是元年有盗在夏欲覆其州以踵近武【近或作其】皇帝曰嘻岂不在我负鄙为艰纵则不可出师征之其衆十旅【十或作千方云按此专纪杨惠琳之乱也时严绶在河东表请讨之诏与天德军合击未尝它出师也十旅为正　今按周礼五人为伍五伍为两四两为卒五卒为旅则一旅五百人而十旅五千人也方说得之亦见以顺讨逆师不在衆之意】军其城下告以福祸腹败枝披不敢保聚掷首陴【音脾城上女墙也】外降【下江切】幡夜竪疆外之险莫过蜀土韦皐去镇刘辟守後血人于牙不肯吐口【人或作入非是】开库?士曰随所取【曰方作日今按此乃述其诱?士卒之词方本非是】汝张汝弓汝鼓汝皷【上鼓字或作伐或作桴或作击】汝为表书求我帅汝事始上闻在列咸怒皇帝曰然嗟远士女苟附而安则且付与读命於庭【读或作续非是】出节少府朝发京师夕至其部辟喜谓党汝振而伍蜀可全有此不当受【不当或作当不非是】万牛脔【力转切】炙【之夜切与?同记母嘬炙或作肉】万瓮行酒以锦纒股以红帕【补注实録曰禹会涂山之夕大风雷震有甲兵卒千余人其不被甲者以红销帕袜其额自此遂为军容之服】首【方云荆公本音麦潮本亦然方言注络头帕头也音貊今多读作莫辖切公送李益郑权序皆用此语或作帓字盖二音通读　今按集韵帕莫白切无莫辖音□莫葛切带也方说误】有恇【音匡怯也】其凶有饵其诱【凶方作?今按此二句盖言有畏其暴者有贪其利者故从之者衆耳非本心乐从也方本非是】其出穰穰【如羊切多也】队以万数遂刼东川遂据城阻皇帝曰嗟其又可许爰命崇文分卒禁御有安其驱无暴我野日行三十徐壁其右【壁或作辟】辟党聚谋鹿头是守崇文奉诏进退规矩【规或作合】战不贪杀擒不滥数【方云杭本三馆本文粹作蓝缕唐本作□?蜀本始作滥数校本多从之今姑存其旧　今按蓝缕无理滥数盖用左传数俘之语蜀本得之官本皆误】四方节度整兵顿马上章请讨俟命起坐【请或作乞】皇帝曰嘻无汝烦苦【嘻叹辞也方作嘉非是】荆并洎梁【孙曰荆谓荆南节度使裴均并谓河东节度使严绶梁谓西道节度使严砺也】在国门户出师三千各选尔丑四军【谓荆并梁及崇文之师】齐作殷其如阜【殷其或作殷殷或作其殷】或拔其角或脱其距【拔或作披】长驱洋洋无有龃龉【音语齿不相当】八月壬午辟弃城走载妻与妾包裹稚乳是日崇文入处其宇【日或作曰】分散逐捕搜原剔薮辟穷见窘无地自处俯视大江不见洲渚遂自颠倒若杵投臼取之江中枷脰【音豆颈也】械手妇女累累啼哭拜叩来献阙下以告庙社周示城市咸使观覩解脱挛【力全切系也】索夹以砧斧【方云砧当作枮与椹同战国策范睢曰臣之?不足以当椹质要不足以待斧钺是也】婉婉【音宛顺也】弱子赤立伛【於武切】偻【音缕曲躬】牵头曳足先断腰膂次及其徒体骸撑【丑庚切】拄【冢庾切】末乃取辟骇汗如写【方云音湑蓼萧诗用韵如此或作雨非是】挥刀纷纭争刌【趍本切细切也】脍脯【争或作犹刌或作切皆非是仪礼有刌肺肝樊曰此诗苏黄门曰此特宪宗命崇文诛一刘辟耳其言何琐屑之甚谓之造语工则可谓之得雅体未也诗载文王伐崇武王伐纣固自有体退之独不到此耶亦其少年所为文也按公时年四十不可谓少大抵德不足则夸宪宗功烈固伟比文武则有间矣王荆公尝论诗曰周颂之词约约所以为严德盛故也鲁颂之词侈侈所以为夸德不足故也是诗其鲁颂谓欤】优赏将吏扶珪缀组帛堆其家粟塞其庾【塞下其字方作仓非是以上句偶之可见】哀怜阵殁廪给孤寡赠官封墓周帀宏溥经战伐地寛免租簿施令酬功急疾如火天地中间莫不顺序幽恒青魏【或作魏幽恒青】东尽海浦南至徐蔡区外杂虏怛威赧德踧踖【上音蹙下音昔行而谨敬】蹈舞【诸本怛作烜赧作赫又作服方以文録定烜作怛以唐阁蜀文定赫作赧云公上尊号表有怛威愧德意与此同】掉【徒吊切掷也】弃兵革私习簋簠来请来觐十百其耦【或作数】皇帝曰吁伯父叔舅各安尔位训厥甿畮【甿或作田】正月元日初见宗祖躬执百礼登降拜俯荐于新宫【于或作飨新或作閟非是】视瞻梁梠【音吕楣也桷端连绵木名选?梠缘边】戚见容色泪落入俎侍祠之臣助我恻楚乃以上辛【补注谷梁传曰自正月至三月郊之时也我以十二月下辛卜正月上辛不从则以正月下辛卜二月上辛如不从则以二月下辛卜三月上辛如不从则不郊矣礼记郊之用辛也注云言人君当斋戒自新耳】於郊用牡除于国南鳞笋毛簴【上思尹切下国许切孙曰笋簴所以挂钟磬也横曰笋饰以鳞属植曰簴饰以羸属祝曰周礼梓人为笋簴】庐幕周施开掲磊砢【上洛猥切下鲁可切石多貌相如曰水石磊砢又石緃横貌祝曰选金玉磊砢】兽盾【顺允切孙□以木为之而画龙文相合载之以蔽马】腾挐【女加切牵引也】圜坛帖妥【吐火切安也】天兵四罗旗常婀娜【旗或作旗上於可切下奴可切美也曹植曰华容婀娜】驾龙十二【周礼马八尺以上为龙天子之驾马十有二闲】鱼鱼雅雅【晋书刘惔传洛中雅雅有三嘏】宵昇于丘【昇或作升方云楚词升皆作昇它准此】奠璧献斚【音贾玉爵】衆乐惊作轰豗【上呼宏切下音灰轰羣车声选轰轰阗阗豗相系也选磊匒匌而相豗】融冶【乐声】紫焰嘘呵【大气紫或作柴】高灵【孙曰天神之有灵者】下堕羣星从坐错落侈哆【昌者切说文张口也诗巷伯哆兮侈兮注大貌】日君月妃焕赫婐?【上乌果切下五果切身好弱貌祝曰乐府婐?戏金阙焕赫谓日君婐?谓月妃】渎鬼蒙鸿【上莫孔切下胡孔切广大貌选蒙鸿沆茫】岳只嶪峩【上音业下音我山高貌後汉增盘嶪峩】饫沃羶芗【沃羶或作羶燎孙曰亦作香羶羊臭芗谷气　今按饫沃之义未详或云当作饫厌亦未有所据也羶芗字见礼记云】产祥降嘏凤皇应奏舒翼自拊赤麟黄龙逶【於为切】陀【徒何切容与之貌】结纠【麟或作鳞逶或作颓】卿士庶人黄童白叟踊跃欢呀【虚加切张口貌】失喜噎欧【上一结切下乌后切欢或作叹欧或作呕方云呕俗字也】乾清坤夷境落褰【音愆或作骞】举帝车回来日正当午【方云校本作日始东土盖疑郊祀回车不应至午也然诸本皆同姑从之】幸丹凤门大赦天下涤濯剗【楚简切削也】磢【初两切瓦石洗物选飞劳相磢】磨灭瑕垢续功臣嗣拔贤任耉孩养无告仁滂施厚皇帝神圣通达今古【今或作先或作通今达古】听聪视明【或作视听聪明】一似尧禹【洪曰盖取礼记一似重有忧者黄鲁直云退之文老杜诗无一字无来处後人读书少故谓韩杜自作此语耳】生知法式动得理所天锡皇帝为天下主并包畜养无异细钜亿载万年敢有违者皇帝俭勤盥【音贯澡也】濯陶瓦【孙曰盥濯以陶瓦之器言俭也】斥遣浮华好此绨【音题厚缯也】紵?戒四方侈则有咎天锡皇帝多麦与黍无召水旱耗于雀鼠【耗于或作无耗】亿载万年有富无窭【羣羽切贫也方作富有无窭或作富有贫窭或作无有贫窭皆非是】皇帝正直别白善否擅命而狂既翦既去尽逐羣奸靡有遗侣天锡皇帝龎臣硕辅博问遐观以置左右亿载万年无敢余侮【余方作有非是】皇帝大孝慈祥悌友怡怡愉愉奉太皇后浃于族亲濡及九有天锡皇帝与天齐夀登兹太平无怠永久亿载万年为父为母博士臣愈职是训诂【孙曰尔雅有释诂释训释诂者释古今之异辞释训者辨物之形貌训诂即歌诗也】作为歌诗以配吉甫
琴操十首【并序】
【韩云按琴操十有二公取其十如下所作是也惟水仙怀陵操乃伯牙所作公削之为之词者各注于下唐子西云琴操非古诗非骚辞惟退之为得体退之琴操柳子厚不能作也孙曰风俗通云琴曲曰操操者言穷厄犹不失其操也】
将归操　孔子之赵闻杀鸣犊作
【孙曰孔子将西见赵简子闻窦鸣犊之死临河叹曰美哉水洋洋乎丘之不济此命也夫事见史记　诸本题义下皆有子注方云阁本只存题义唐本注与题义皆不出蜀本于注云上增又曰二字与题义皆夹注写以此见虽题义亦後人以琴操续补也欧宋荆公皆用阁本　今按欧本云此效蔡邕作十操事迹皆出蔡邕琴操云】
狄之水兮其色幽幽【狄蜀本作秋　今按水经河水至东阿茌平等县东北流四渎津注云津西有四渎祠东对四渎口河水东分济水受河盖荥口水断不通始自是出与清水合沛渎自河入济水径周通故有四渎之名昔赵杀鸣犊孔子临河叹而作歌曰狄之水兮风扬波舟檝颠倒更相加归来归来胡为斯案临济故狄也是济所迳得其通称也又云济水迳临济县南详此则是济水自荥泽之下潜流至此四渎津口而後复出河又东分一支与之合流以过临济而为狄水故孔子临河不济而歌咏狄水即此东分之河复出之济也然此皆济也今在济郓之间史记以为孔子自卫将西见赵简子则其道不当出此此又不可晓者今姑阙之以俟深於地理者正焉】我将济兮不得其由涉其浅兮石啮我足乘其深兮龙入我舟我济而悔兮将安归尤归兮归兮无与石鬬兮无应龙求【归兮归兮诸本兮作乎】
猗兰操　孔子伤不逢时作
【孙曰古琴操云习习谷风以阴以雨之子于归远送于野何彼苍天不得其所逍遥九州无有定处世人闇蔽不知贤者年纪逝迈一身将老】
兰之猗猗扬扬其香不采而佩於兰何伤今天之旋其曷为然我行四方以日以年雪霜贸贸【音茂不明】荠麦【韩曰西京杂记云建亥之月阴气之极荠麦始生】之茂子如不伤我不尔觏【见也孙曰言我如荠麦之茂当雪霜之时不改其操子如见伤而用我可也子如不伤我无自贬以见子之义】荠麦之茂荠麦之有【孙曰茂而能傲霜雪荠麦之固有】君子之伤君子之守【韩曰君子居可伤之时不易其守亦犹荠麦之有也】
龟山操　孔子以季桓子受齐女乐谏不从望龟山而作【龟山鲁山也诗奄有龟蒙在太山博县韩曰古琴操云予欲望鲁兮龟山蔽之手无斧柯奈龟山何】
龟之氛兮不能云雨【氛或作气云或作为或云上有为字】龟之枿【亦作蘖五割切前汉三枿之起李巡曰槁木之余】兮不中梁柱【不下或有能字非是方云太玄经梁不中柱不隆大厦徵中平声读　今按此但言其木不堪作梁柱耳与太玄中字意异当只作去声读文意乃恊】龟之大兮祗以奄鲁知将隳兮哀莫余伍【知或作如孙曰言鲁将隳坏哀而怜之者莫余若也】周公有鬼兮嗟余归辅【鬼或作思余归方作归余皆非是大抵方意尚异不问文义之如何惟有倒语者则必取之如下文我于家莫尔余追皆此类也】
越裳操　周公作
【韩本注事见後汉南蛮志交趾之南有越裳云古琴操曰於戏嗟嗟非旦之力乃文王之德】
雨之施物以孶【或作兹】我何意於彼为自周之先其艰其勤以有疆宇私我後人我祖在上四方在下厥临孔威敢戏以侮孰荒于门孰治于田【孙曰言岂有荒于门而能治于田者乎故必四海既均而後越裳是臣也】四海既均越裳是臣
拘幽操　文王羑里作【上音酉汉地理志河内荡阴县有羑里城孙曰事见史记周本纪琴録曰文王见拘羑里忧愁无聊援琴而鼓之号曰拘幽操词曰殷道圂圂浸浊烦兮朱紫相合不别分兮迷乱声色信才言兮炎炎之虐使我愆兮幽闭牢穽由其言兮遘我四人忧勤勤兮】
目窈窈兮其凝其盲【目窈窈方作窈揜揜或作目揜揜今按下文有耳字正与目字相对窈窈二字比之揜揜似亦差胜】耳肃肃兮听不闻声朝不日出兮夜不见月与星【日上或有见字】有知无知兮为死为生呜呼臣罪当诛兮天王圣明【伊川曰退之作琴操有曰臣罪当诛兮天王圣明道文王意中事前後之人道不到此徐仲车言退之拘幽操云臣罪当诛兮天王圣明可谓知文王之心矣凯风七子之母犹不能安其室而云母氏圣善我无令人重自责也】
岐山操　周公为太王作
【祝曰岐山在岐州今有岐山县诗居岐之阳太王古公亶父也】
我家于【方作我于家非是】自我先公伊我承序敢有不同【诸本序作绪方云商书丕承基绪然国语亦有奔走承序注谓承受事业次第也　今按序谓传授次第汉书多云朕承天序是也绪犹言统系方引商书之言是也二字义虽不同然用之于此似亦两通但国语承序乃谓承受政役之次第与汉书字同而意异方作序而引以为说误矣】今狄之人将土我疆民为我战谁使死伤彼岐有岨【石山载土】我往独处尔莫余追无思我悲【方云岨与阻同楚词汉书多用岨字今以平声读之非也尔或作人尔莫方作莫尔非是】履霜操　尹吉甫子伯奇无罪为後母谮而见逐自伤作【樊曰尹吉甫之子伯奇所作也吉甫听其後妻之言逐之伯奇编芰荷而衣采楟花而食清朝履霜而自伤无罪见放逐乃援琴而鼓之见古乐府解题其词曰朝履霜兮采晨寒考不明其心兮信谗言孤恩离别兮摧肺肝何辜皇天兮遭斯愆痛殁不同兮恩有偏谁流顾兮知此寃】
父兮儿寒母兮儿饥儿罪当笞逐儿何为儿在中野以宿以处四无人声谁与儿语儿寒何衣儿饥何食儿行于野履霜以足母生衆儿有母怜之独无母怜儿寜不悲【儿寜方作母寜非是】
雉朝飞操　牧犊子七十无妻见雉双飞感之而作【牧犊或作沐渎　樊云吴兢乐府古题解云旧说齐宣王时牧犊子七十无妻出薪于野见雉雌雄相随意动心怨因援琴而歌以自伤其声中絶魏武帝宫人有卢女者七岁入汉宫学鼓琴能传此曲崔豹古今注牧犊子齐宣王时人五十无妻出薪于野见雉雄雌相逐而飞乃作词曰雉朝飞兮鸣相和雌雄羣游兮山阿我独何命兮未有家时将暮兮可奈何嗟嗟暮兮可奈何】
雉之飞于朝日羣雌孤雄意气横出【或无气字】当东而西当啄而飞随飞随啄羣雌粥粥【集注记曰粥粥若无能或谓当作□音祝说文呼鸡重言之杜诗谁话□鸡翁】嗟我虽人曾不如彼雉鸡生身七十年无一妾与妃【马□年云别本彼作此无鸡字而下语妃音嫓与雉叶】
别鹄操　商陵穆子娶妻五年无子父母欲其改娶其妻闻之中夜悲啸穆子感之而作【崔豹古今注云云其词曰将乘比翼隔天端山川悠远路漫漫揽衾不寐食忘飱後遂为夫妻】
雄鹄衔枝来雌鹄啄泥归巢成不生子大义当乖离江汉水之大鹄身鸟之微更无相逢日且可绕树相随飞【且或作安又无绕树二字皆非是方云李陵诗长当为此别且复立斯须又古乐府与子如黄鹄将别复徘徊亦此意也】
残形操　曾子梦见一狸不见其首作
【事见琴録其详未闻曾子一作鲁子】
有兽维狸兮我梦得之其身孔明兮而头不知吉凶何为兮觉坐而思巫咸【韩曰离骚巫咸将夕降兮怀椒糈而要之注巫咸古神巫也张衡思玄赋抨巫咸使占梦】上天兮识者其谁
南山诗【或无诗字】
【凡百有二韵樊曰东方朔曰终南山天下之大阻也其山多玉石金银铜铁豫章檀柘异物之类不可胜原百工取给万姓所仰足也洪曰此诗似上林子虚赋才力小者不可到也补注潜溪诗眼云孙莘老尝谓老杜北征胜退之南山诗王平甫以谓南山胜北征终不能相服时山谷尚少乃曰若论工巧则北征不及南山若书一代之事以与国风雅颂相为表里则北征不可无而南山虽不作未害也二公之论遂定】
吾闻京城南兹维羣山囿【言羣山聚此】东西两际海【方云史记春申君上秦昭王书王之地水为河塞外得水为海】一【经两海太原地记曰河北得今按此与史记但皆极言其广耳不必曲引塞外之说也】巨细难悉究山经及地志茫昧非受授团辞试提挈挂一念万漏【挂一念或作一念挂非是孙曰集也山经地志既不详欲团集其词而试挈提之又恐挂一漏万也】欲休谅不能粗叙所经觏尝昇崇丘望【尝或作常】戢戢【相辐辏也】见相凑晴明出棱【鲁登切】角缕脉碎分绣蒸岚相澒洞【胡孔切澒或作鸿方云淮南子澒蒙鸿洞王褒箫赋扬雄羽猎赋所用皆同唐人始兼用之杜诗鸿洞半炎方澒洞不可掇是也】表里忽通透无风自飘簸【音播又音跛】融液煦柔茂横云时平凝点点露数岫天空浮修眉【空或作宇　孙曰言远山横如修眉也韩曰选洛神赋修眉聨姢注修长也西京杂记文君姣好眉色如望远山又外传赵飞燕妹名合德为薄眉号远山黛】浓緑画新就孤撑有巉絶海浴褰鹏噣【音□□口补注已上叙南山大槩】春阳潜沮【子鱼切又去声】洳【音如陷湿地又去声】濯濯吐深秀【吐深或作深吐】岩峦虽嵂崒【上音律下昨没切山峻也史记隆崇嵂崒】輭【俗作软】弱类含酎【音宙醇酒】夏炎百木盛荫郁增埋覆神灵日歊歔【上音枵下音虚气出也】云气争结构秋霜喜刻轹【音历车所践也或作铄方云史记酷吏传刻轹宗室】磔卓立【陟格切裂也记大傩旁磔孙曰言草木皆落山卓然独立也】癯【音劬瘠也】瘦参差相叠重刚耿陵宇宙冬行虽幽墨冰雪工琢镂【雪或作路】新曦【音希□光选隆暑方赫曦】照危峨亿丈恒高袤【莫候切广也危或作峞方云恒居邓切或作亘】明昏无停态顷刻异状候【补注已上叙四时变态】西南雄太白【补注子厚云雍州西南界于梁其山□太白其地常寒又谚云武功太白去天三百】突起莫间簉【祝曰左氏僖子使助还氏之簉注簉副倅也嵇康曰承间簉之】藩都配德运【唐土德太白在西南坤位故云配德运】分宅占丁戊【亦坤位】逍遥【谷名】越坤位【坤或作地】诋【音邸诋诃】讦陷乾窦【音豆穴也孙曰言太白非特占西南坤位而已又侵及西北乾位故曰陷乾窦按藩都至乾窦四句未详其意】空虚寒兢兢风气较捜漱朱维方烧□阴霰【苏佃切雨雪杂】纵腾糅【女救切杂也】昆明【孙曰昆明池汉武帝时作在长安西南周围四十里】太池北去觌偶晴昼緜聨穷俯视倒侧困清沤【乌候切久渍】微澜动水面踊跃躁猱【奴刀切猴也】狖【音柚鼠属善旋躁或作猱】惊呼惜破碎仰喜呀【玉篇虚牙切唅牙张口皃】不仆【敷救切又匹候切倒也顿也补注已上言南山方隅连亘之所也】前寻径杜墅【神与切孙曰即杜陵也在长安万年县东南韩曰唐宰相杜佑与同列宴于樊川别墅即此也墅田庐也】坌【蒲闷切尘也後汉益气坌涌径或作经方云当如夜径泽中之径杜或作社非是坌或作忿】蔽毕原【孙曰周文武葬处在今咸阳县西北或曰文王子封於毕此其地也】陋崎岖【上音祈下音区】上轩昂始得观览富行行【补注上夏良切下户庚切或谓皆如字谢惠连诗行行道转远又古诗行行重行行】将遂穷岭陆烦互走【音奏】勃然思坼裂拥掩难恕宥巨灵与夸蛾【夸音夸列子云帝命夸蛾氏二子负太行王屋二山一厝朔东一厝雍南自北冀之南汉之阴无陇断焉】远贾【音古】期必售【承□切卖去也蛾或作娥方云考列子当作蛾贾或作雇】还疑造物意固护蓄精佑力虽能排斡【乌括切又音管转也楚词斡维焉系】雷电怯呵诟【呼漏切怒也骂也】攀缘脱手足蹭蹬【上七邓切下音邓失道也选蹭蹬穷波】抵积甃【测救切】茫如试矫首堛塞【上普逼切土块尔雅云块堛也塞填塞】生怐愗【上寇下茂愚也楚词宋玉九辨云直怐瞀而自若按集韵通作毂雾鄙吝心不明也】威容丧萧爽近新迷远旧拘官计日月欲进不可又因缘窥其湫【音秋湫者龙所居也南山有炭谷湫】凝湛閟阴嘼【音嗅亦作畜樊曰作兽者非礼运曰龙以为嘼谓湫中蛟也秋怀诗云其下澄湫水有蛟寒可罾即此也洪曰嘼畜产也或作兽】鱼虾可俯掇【丁括切拾也】神物安敢寇林柯有脱叶欲堕鸟惊救【樊曰其湫如镜面叶落恐其汚鸟即衘去盖其神物之灵如此公题炭谷湫祠堂所谓鱼鳖蒙拥护者此也】争衔弯环飞投弃急哺鷇【音寇鸟生须哺曰鷇自食曰雏尔雅生哺鷇生噣鷇】旋归道回睨【音诣视也】达枿壮复奏【达或作远方云卢仝月蚀诗头戴弁冠高达枿】吁嗟信奇怪峙质能化贸【音茂易也】前年遭谴【谪连山】谪探历得邂逅初从蓝田【县名今在雍州有关】入顾眄劳颈脰时天晦大雪泪目苦蒙瞀【音茂目不明庄子予适有瞀病注风眩冒乱】峻涂拖长冰直上若悬溜褰衣步推马颠蹶【颠仰倒蹶失脚也】退且复【扶富切又也返也】苍黄忘遐睎【音希视远】所瞩【音烛亦视也选西瞩与游叹】才左右杉篁咤【陟驾切喷也记无咤食】蒲苏杲耀攅【在完切聚也楚辞匍匐兮丛攅】介胄专心忆平道脱险逾避臭【逾或作迩非是吕氏春秋曰人有大臭者其兄弟亲戚皆无能与居者】昨来逢清霁宿愿忻始副【始方作所非是自前年遭谴谪以役读之可见】峥【锄耕切】嵘【音宏山峻也冯衍曰观壶日之峥嵘楚辞下峥嵘而无地】跻冢顶倏闪杂鼯鼬【吾又二音虫似鼠尔雅谓之飞生能捕鼠】前低划【音画忽麦切锥刀曰划前汉划崇墉】开阔烂漫堆衆皱【方从蜀人韩仲韶本作云石蟇也二韵皆取喻谓高而羣峯飞驰如鼯鼬之奔低而堆阜分布如衆之列於义为近　今按此蜀本之误沈元用本亦然皆非是盖此但言登山之时丛薄蔽翳方与虫兽羣行而忽至上顶则豁然见前山之低虽有高陵深谷但如皱物微有蹙摺之文耳此最为善形容者非登高山临旷野不知此语之为工也况此句衆皱为下文诸或之纲领而诸或乃衆皱之条目其语意接连文势开阖有不可以毫厘差者若如方说则不唯失其统纪乱其行列而鼯鼬动物山体常静絶无相似之理石蟇之与堆阜虽畧相似然自高顶下视犹若成堆则亦不为甚小而未足见南山之极高矣其与下文诸或疎密工拙又有迥然不侔者未论古人但使今时举子稍能布置者已不为此又况韩子文气笔力之盛关键纪律之严乎大抵今人于公之文知其力去陈言之为工而不知其文从字顺之为贵故其好怪失常类多如此今既定从诸本而复俻论其说以晓观者云】或连若相从或蹙若相鬬或妥若弭伏或竦若惊雊【音遘雉鸣】或散若瓦解【胡买切散也】或赴若辐凑【辐方作轮　今按轮者毂辐之通名其凑於毂者辐而已当作辐】或翩若船游【翩或作泛】或决若马骤或背若相恶或向若相佑或乱若抽笋或嵲【吾结切山小而不安貌选嶮巇屹嵲】若注灸【音炙灼也】或错若绘画或缭【力少切又音僚缭绕也】若篆籕【音宙篆籕之文】或罗若星离或蓊若云逗【音豆遛住也】或浮若波涛或碎若锄耨【奴豆切?器】或如贲育【孟贲夏育杨子注皆卫人或云秦之勇士】伦赌胜勇前购【孙云以财而求也】先强势已出後钝嗔?譳【上音闻下音耨不能言也玉篇言不正也】或如帝王尊丛集朝贱幼虽亲不?狎虽远不悖谬或如临食案肴核纷飣餖【上丁定切下音豆贮食也纷或作分】又如游九原坟墓包椁柩或累若盆甖或掲【音讦】若?豆【或作登豆　尔雅木豆谓之豆瓦豆谓之登】或覆若曝鼈或颓若寝兽【寝或作穷非是又或作偃】或蜿【一丸切楚词曰驾八龙之蜿蜿蟠蜿龙貌又曰龙屈兮蜿蟤】若藏龙或翼若搏鹫【音就陆机云雎鸠目上骨露幽人谓之鹫祝曰鸟名山海经云景山多鹫黑色多力】或齐若友朋或随若先後【友朋或作迎随随或作差方云方言曰先後犹娣姒释名曰以来先後言也校本不详此义而以先後为虚字遂改友朋为迎随以偶之又避重复而改随字为差字其误甚矣　今按史记见神于先後宛若即谓其娣姒也】或迸若流落或顾若宿留【上音秀下音溜汉武帝宿留海上史记宿留之数日无所见】或戾若仇讐或密若婚媾或俨若峨冠或翻若舞?【舞或作举】或屹【鱼乞切屹山貌】若战阵或围若蒐狩或靡然东注或偃然北首或如火熺【音僖炽也与熹同选耀华屋而炽洞房】焰【或作烟】或若气饙馏【上音分下音溜蒸饭也尔雅饙馏稔也注?饭为饙饙熟为馏】或行而不辍或遗而不收【音狩获也】或斜而不倚或弛而不彀【张弓也】或赤若秃鬝【丘闲切又客入切祝曰鬂秃貌孙曰头疮】或燻若柴槱【余救切积火以燎诗薪之槱之】或如龟拆兆或若卦分繇【音由韩曰占辞】或前横若剥或後断若姤延延离又属夬夬叛还遘喁喁【音顒鱼口也吴越春秋云天下喁喁】鱼闯【丑禁切马出门貌公羊云开之则闯然注出头貌】萍落落月经宿【音秀列星也】誾誾树墙垣巘巘【语偃切诗陟则在巘】架库廐【方云巘山形如甑也姚令威云恐当作??魏都赋四门??】参参削剑戟焕焕衔莹琇【音秀诗充耳琇莹注美石也】敷敷花披萼闟闟【音翕闟闟或作翕翕】屋摧溜【力救切屋水祝曰屋檐也又水流也】悠悠舒而安兀兀狂以狃【女救切习也前汉奸有所隐则狃而寖广】超超出犹奔蠢蠢骇不懋【补注已上并序其经历所见之状】大哉立天地经纪肖营腠【音辏肖象也谓象营卫腠理】厥初孰开张僶【音泯僶俛一作俛仰】俛谁劝侑【音宥劝食】创兹朴而巧戮力忍劳疚得非施斧斤无乃假诅呪鸿荒竟无传功大莫酬僦【即僦切赁也前汉或不偿其僦费无或作谁又作莫莫或作岂】尝闻於祠官芬苾降歆嗅【许救切谓神飨之也或作齅依字当作齅】斐然作歌诗惟用赞报酭【音又言助报酭之曲】
谢自然诗
果州南充县寒女谢自然童騃【语骇切痴也】无所识但闻有神仙轻生学其术乃在金泉山繁华荣慕絶父母慈爱捐凝心感魑魅慌惚难具言一朝坐空室云雾生其间如聆笙竽韵来自冥冥天白日变幽晦萧萧风景寒檐楹蹔明?【蹔或作气】五色光属聨观者徒倾骇踯躅【上直炙切下厨玉切祝云不进貌楚词待天明兮立踯躅】讵敢前须臾自轻举飘若风中烟茫茫八紘【音宏淮南子曰九州之外有八夤八夤之外有八紘】大影响无由缘里胥上其事郡守惊且叹【或作观或作欢】驱车领官吏甿俗争相先入门无所见冠屦同蜕【音税楚词济江海兮蜕蝉】蝉皆云神仙事灼灼信可传余闻古夏后象物知神奸山林民可入【民或作人方云公文石本用民字多只为字不成不尽避也】魍魉【左传王孙满曰夏之方有德也铸鼎象物使民知神奸故入川泽山林螭魅罔两莫能逢之】莫逢旃逶迤不复振後世恣欺谩幽明纷杂乱人鬼更相残秦皇虽笃好汉武洪其源自从二主来此祸竟连连木石生怪变狐狸骋妖患【音还离骚屡离忧而逢患】莫能尽性命安得更长延【尽或作保方云嵇康养生论导养得理以尽性命】人生处万类知识最为贤奈何不自信反欲从物迁往者不可悔孤魂抱深寃来者犹可诫余言岂空文【空或作虚】人生有常理男女各有伦寒衣及饥食在纺绩耕耘【纺或作蚕】下以保子孙上以奉君亲苟异於此道皆为弃其身噫乎彼寒女永托异物羣感伤遂成诗【或作咏】昧者宜书绅
秋怀诗十一首
【樊曰秋怀诗十一首文选诗体也唐人最重文选学公以六经之文为诸儒唱文选弗论也独於李邢墓志曰能谙记论语尚书毛诗左传文选而公诗如自许连城价傍砌看红药眼穿长讶双鱼断之句皆取诸文选故此诗往往有其体】
窻前两好树衆叶光薿薿【音拟祝曰茂也诗黍稷薿薿】秋风一披拂策策鸣不已微灯照空牀夜半偏入耳愁忧无端来感叹成坐起天明视顔色与故不相似羲和驱日月【或作白日】疾急不可恃浮生虽多涂【虽或作每】趋死惟一轨胡为浪自苦得酒且欢喜白露下百草萧兰共雕悴【雕或作憔或作凋方云荀子劳雕倅】青青四墙下已复生满地寒蝉暂寂寞蟋蟀鸣自恣运行无穷期禀受气苦异适时各得所松栢不必贵彼时何卒卒【苍没切祝曰忽也】我志何曼曼【音万长也】犀首【公孙衍史记】空好饮亷颇尚能饭【樊曰亷颇赵将以谗奔魏其後赵王使使者视颇颇为之一饭斗米肉十斤被甲上马以示可用使者还报曰亷将军虽老尚善饭】学堂日无事驱马适所愿茫茫出门路欲去聊自劝【或作叹】归还阅书史【或作简书】文字浩千万陈迹竟谁寻【陈或作尘方云庄子六经者先王之陈迹谁或作难】贱嗜非贵献【韩曰负日之暄而欲献君食芹之美而欲进御贵贱固有差矣诗意谓所嗜不与时偶】丈夫意有在【或作存】女子乃多怨
秋气日恻恻秋空日凌凌上无枝上蜩下无盘中蝇岂不感时节耳目去所憎【去或作无】清晓卷书坐南山见高棱其下澄湫水【澄或作通或作有或作古或作石】有蛟寒可罾【音曾】惜哉不得往岂谓吾无能
离离挂空悲戚戚抱虚警露泫秋树高【泫或作滴或作啼或作泣方云谢灵运诗花上露犹泫谢惠连泫泫露盈条王僧达诗秋还露泫柯古诗於露用泫字非一　今按檀弓孔子泫然流涕则泫为流涕之皃於下句虫吊对偶尤切】虫吊寒夜永敛退就新懦趋营悼前猛归愚识夷涂【愚或作懦】汲古得修绠名浮犹有耻味薄真自幸庶几遗悔尤即此是幽屏【必郢切僻也张衡曰杂挿幽屏】今晨不成起端坐尽日景虫鸣室幽幽【方作幽室中今按当作室幽幽乃与下句相偶】月吐窻冏冏【居永切韩曰窻牖明也孙绰曰冏冏秋月明吐一作照】丧怀若迷方【列子秦人逢氏子有迷罔之疾天地四方无不倒错者】浮念剧含梗【古杏切】尘埃慵伺候文字浪驰骋尚须勉其顽王事有朝请【前汉吴王濞使人为秋请孟康曰律春日朝秋曰请】
秋夜不可晨秋日苦易暗我无汲汲志何以有此憾寒鸡空在栖缺月烦屡瞰【苦滥切视也楚词冯崑仑以瞰雾露】有琴具徽弦再鼓听愈淡古声久埋灭无由见真滥低心逐时趋【低或作吾盖草书之误而失其半】苦勉祗能暂有如乘风船一纵不可缆【音滥用以维舟选系缆临江楼】不如觑文字丹鈆【音沿粉笔也】事点勘岂必求赢余所要石与甔【都滥切小甖也韩曰齐东北海岱之间谓之甔列子状若甔甀扬子家无檐石之储通用】
卷卷落地叶随风走前轩鸣声若有意颠倒相追奔空堂黄昬暮我坐默不言童子自外至吹灯当我前问我我不应馈我我不餐退坐西壁下【坐或作下】读诗尽数编作者非今士相去时已千其言有感触使我复凄酸顾谓汝童子置书且安眠丈夫属有念【夫或作人　今按宋本亦作人说者谓丈人者尊长之称古乐府所谓丈人且安坐是也此为答童子而自称故其言如此更详之】事业无穷年
霜风侵梧桐衆叶着树乾空堦一片下琤【楚耕切玉声琤或作跄】若摧琅玕【上音郎下音干】谓是夜气?望舒【月也淮南子月御曰望舒离骚前望舒使先驱又补注张载曰望舒四五团闻叶声琤然误谓望舒之霣其团也】霣【于敏切坠也】其团青冥无依倚飞辙危难安惊起出户视倚楹久丸澜【上音丸下音阑选挥笔涕丸澜】忧愁费晷景日月如跳丸迷复不计远【计或作记】为君驻尘鞍
暮暗来客去羣嚣各收声悠悠偃宵寂斖斖【音尾进也美也前汉皃生斖斖】抱秋明世累忽进虑【进或作连】外忧遂侵城强怀张不满弱念缺已盈【已或作易】诘屈避语穽冥茫触心兵败虞千金弃得比寸草荣知耻足为勇晏然谁汝令【谁或作惟】鲜鲜霜中菊既晚何用好扬扬弄芳蝶【扬扬或作阳阳】尔生还不早【东坡诗云勿讶昌黎公恨尔生不早谓此语也】运穷两值遇婉娈【上音宛下力衮切诗婉兮娈兮注婉少皃娈好貌】死相保西风蛰龙蛇衆木日凋槁由来命分尔泯灭岂足道
赴江陵途中寄赠王二十补阙李十一拾遗李二十六员外翰林三学士
【或作寄三学士题下注王二十补阙李十一拾遗李二十六员外方云蜀本无翰林字三学士王涯李建李程也】
孤臣昔放逐血泣追愆尤【血泣或作泣血或作血泫】汗漫【上扞下慢淮南子徙倚于汗漫之宇又曰吾与汗漫期于九垓之外注汗漫不可知云也】不省识怳如乘桴浮或自疑上疏上疏岂其由【或云自疑当作疑自谓疑由上疏也故下文云上疏岂其由当乙】是年京师旱田亩少所收上怜民无食征赋半已休【征或作兵】有司恤经费未免烦徵求富者既云急贫者固已流传闻闾里间赤子弃渠沟持男易斗粟掉臂莫肯酬我时出衢路饿者何其稠【其或作为】亲逢道边死【方云阁本作道边死而从杭蜀作道死者　今按古人谓尸为死左传生拘石乞而问白公之死汉书何处求子死且古语又有直如弦死道边之说韩公盖兼用之此乃阁本之善而方反不从殊不可晓】伫立久咿嚘【伫立或作停马】归舍不能食有如鱼中钩【中或作挂方从蜀本作出云选文赋若游鱼衘钩而出重渊之深公语原此　今按韩公未必用选语况其语乃鱼出渊非鱼出钩也不若作挂为近然第五卷送刘师服诗有鱼中钩之语则此出字乃是中字之误而尚存其彷佛耳今乃作中】适会除御史诚当得言秋拜疏移阁门为忠寜自谋上陈人疾苦无令絶其喉【或作糇】下陈畿甸内【陈或作言内方作事】根本理宜优积雪验丰熟幸寛待蚕麰【音牟麰麰麦也】天子恻然感司空【贞元十九年三月杜佑检校司空同中书门下平章】叹绸缪【直留莫彪二切诗绸缪束薪注犹纒绵也】谓言即施设乃反迁炎州【反或作返州本又作洲方云古本只作州樊曰迁炎州谓贬阳山也旧史言公自监察御史上章数千言极论宫市德宗怒贬阳山令量移江陵府法曹参军新史亦云上疏论宫市今诗自序其得罪之由大抵言京师旱饥未尝言宫市惟皇甫持正神道碑云关中旱饥先生力言天下根本专政者恶之出为阳山令正与诗意合持正当时从公游者知公之不以论宫市而出审矣】同官尽才俊偏善柳与刘【时柳宗元刘禹锡皆为御史】或虑语言泄传之落寃讐二子不宜尔将疑断还不【方鸠切未定之辞】中使临门遣顷刻不得留病妹卧床褥【妹或作姝】分知隔明幽悲啼乞就别百请不颔头弱妻抱稚子出拜忘慙羞僶俛不回顾行行诣连州朝为青云士暮作白首囚商山季冬月冰冻絶行輈春风洞庭浪出没惊孤舟逾岭到所任低顔奉君侯酸寒何足道随事生疮疣【赘也庄子曰附赘垂疣】远地触途异吏民似猨猴生狞【尼耕切恶也李贺猛虎行乳孙哺子教得生狞】多忿狠【多或作知】辞舌纷嘲啁【上陟交切下张流切鸟声也】白日屋檐下双鸣鬭鸺鶹【上音休下音留孙曰训狐也】有蛇类两首有蛊羣飞游【蛊或作虫方云鲍明远诗吹蛊病行晖李善曰吹蛊飞蛊也】穷冬或揺扇盛夏或重裘【音贝海风也南人呼为贝岭南録异云岭?夏秋雄风曰发日午至夜半止】起最可畏訇【音轰大声选声訇其若振】哮【许交切祝曰豕惊声越絶书声若哮虎】簸陵丘雷霆助光怪气象难比侔疠疫忽潜遘十家无一瘳猜嫌动置毒对案辄怀愁前日遇恩赦私心喜还忧果然又羁絷【陟立切祝曰系马也】不得归耡耰【音忧摩田器】此府雄且大腾凌尽戈矛栖栖法曹椽何处事卑陬生平企仁义所学皆孔周早知大理官不列三后俦何况亲犴【音岸汉书义曰乡亭之狱曰犴】狱敲【丘交切】搒【音彭谷永曰搒笞?於炮烙】发奸偷悬知失事势恐自罹罝罘【上子邪切下音浮兔网】湘水清且急凉风日修修胡为首归路旅泊尚夷犹【楚辞君不行兮夷犹注犹豫也】昨者京使至【者或作日】嗣皇【孙曰贞元二十一年顺宗内禅宪宗即位也】传冕旒赫然下明诏首罪诛共吺【或作兜方吺古文兜字也】复闻颠夭辈【韩谓当时杜黄裳郑余庆之徒为相】峨冠进鸿畴【孙曰鸿大也畴谋也】班行再肃穆璜【半壁也周礼以玄璜礼北方】佩鸣琅璆【上音郎下音求璆琳小雅注美玉琅玕注云似珠也】伫继贞观烈边封脱兜鍪【音牟】三贤推侍从卓荦【吕角切特达也左思曰卓荦观羣书】倾枚邹高议参造化【方作物非是】清文焕皇猷协心辅齐圣致理同毛輶【音由诗曰德輶如毛】小雅咏鸣鹿食苹【音平水草】贵呦呦【音幽鹿鸣】遗风邈不嗣岂忆尝同禂【尝方作常方云禂与帱同床帐也或作俦或作稠皆非是韩曰禂被也樊曰公於三贤有同禂之旧故望之以鹿鸣之风也】失志早衰换前期拟蜉蝣【上房尤切下夷周切祝曰渠畧也生粪土中朝生暮死】自从齿牙缺始慕舌为柔【淮南子曰老子学商容见舌而知柔注云刘向说苑常从有疾老子往问焉张其口而示老子曰吾舌存乎老子曰然吾齿存乎老子曰亡子知之乎老子曰舌之存也岂非以其柔乎齿之亡也岂非以其刚乎曰嘻是已】因疾鼻又塞渐能等薰莸深思罢官去毕命依松楸【音秋孙曰松楸旧陇也】空怀焉能果但见岁已遒【音酋尽也】殷汤闵禽兽解网祝蛛蝥【贾谊新书汤见设网者四面乃去其三面祝曰蛛蝥作网欲左左欲右右吾受其犯令者士民闻之曰德及禽兽而况我乎】雷焕掘宝剑寃氛销斗牛【氛或作气】兹道诚可尚谁能借前筹殷勤谢吾友【吾或作朋】明月非暗投
暮行河堤上
暮行河堤上四顾不见人衰草际黄云感叹愁我神夜归孤舟卧展转空及晨谋计竟何就嗟嗟世与身
夜歌
静夜有清光闲堂仍独息念身幸无恨志气方自得乐哉何所忧所忧非我力【或作可悲我才力】
重云一首李观疾赠之
天行失其度【方作天行令失度云公诗语多用此一体今按诸本皆作天行失具度文意自通公诗虽间有如方说者然亦不专以此为奇也】阴气来干阳重云闭白日【方作日夜非是】炎燠成寒凉小人但咨怨君子惟忧伤饮食为减少【方作尚为减非是】身体岂寜康此志诚足贵惧非职所当【职或作识方云张衡同声歌贱妾职所当】藜羮尚如此肉食安可尝穷冬百草死幽桂乃芬芳且况天地间大运自有常劝君善饮食鸾凤本高翔
江汉一首答孟郊
江汉虽云广乘舟渡无艰【或作难】流沙信难行马足常往还凄风结冲波狐裘能御寒终宵处幽室华烛光烂烂【或作炎炎方云楚辞烂字叶平声九章曰曾枝剡棘圆果抟兮青黄杂揉文章烂兮】苟能行忠信【行或作存】可以居夷蛮嗟余与夫子此义每所敦何为复见赠缱绻【上音遣下苦远切不相离儿诗以谨缱绻】在不谖【许元切忘也】
长安交游者一首赠孟郊
长安交游者贫富各有徒亲朋相过时【过或作遇】亦各有以娱【或作亦有以欢娱】陋室有文史高门有笙竽何能辨荣悴且欲分贤愚
岐山下二首
【诸本只作一首方云自日暮边火惊以上为第一篇世有灌畦暇语一书谓子齐初应举韩公赏之为作丹穴五色羽子齐姓程字昔范尝着中謩三卷见因话録则下诗似当为别篇第前诗题以岐山下此必游凤翔日作然四语亦不成篇此诗载之卷末疑有脱误】
谁谓我有耳不闻凤皇鸣朅【丘杰切去也】来岐山下日暮边鸿惊【鸿方作火今按上文言不闻凤鸣则此当作鸿】　丹穴五色羽其名为凤皇昔周有盛德此鸟鸣高冈和声随祥风窅窕相飘扬【窅窕或作窅窅或作窈窕方本作窅窕而举正改窕为窈按窅即窈字既连用之不应异体或是窅字一作窈耳】闻者亦何事但知时俗康自从公旦死【公或作姬】千载閟其光吾君亦勤理迟【音治祝曰待也汉书侧席迟士】尔一来翔
别本韩文考异卷一

[book_title]卷二
钦定四库全书
别本韩文考异卷二
宋　王伯大　重编
古诗
北极一首赠李观
北极有羁羽南溟有沈鳞川源浩浩隔影响两无因风云一朝会变化成一身谁言道里远【里方作理非是陶诗云不怨道里长正作里】感激疾如神我年二十五求友昧其人哀歌西京市乃与夫子亲所尚苟同趋【尚或作向趋方云孟子云三子者不同道其趋一也注趋读如趣】贤愚岂异伦方为金石姿万世无缁磷【音邻】无为儿女态【儿女或作女儿非是】憔悴悲贱贫
此日足可惜一首赠张籍
【洪曰此诗杂用韵又叠用韵欧阳公云退之工於用韵得寛韵则波澜横溢泛入傍韵如此日足可惜之类是也得窄韵则不复旁出因难见巧如病中赠张十八之类是也】
此日足可惜此酒不足尝【不足或作不可】舍酒去相语【去方作须　今按须字无理或是复字传写误矣】共分一日光念昔未知子孟君自南方自矜有所得言子有文章我名属相府欲往不得行【或作骧】思之不可见百端在中肠维时月魄死冬日朝在房【韩曰朝旦也月令孟冬之月日在房】驱驰公事退闻子适及成【或作墙方云此诗视古用韵不入今韵者多为後学以意妄改吴才老云诗人用行字韵二十有五无叶今读者此诗後用东去趍彭城谅知有所成皆庚韵也何独於此疑之】命车载之至引坐於中堂开怀听其说往往副所望【音亡】孔丘殁已远仁义路久荒纷纷百家起诡怪相披猖【乱也】长老守所闻後生习为常少【诗诏切】知诚难得纯粹古巳亡【古一作固】譬彼植园木有根易为长留之不遣去馆置城西旁岁时未云几浩浩观湖江【未或作来江或作湘非是方云植园木以喻籍之始从学也观湖江以喻其成也】衆夫指之笑谓我知不明儿童畏雷电鱼鼈惊夜光州家举进士选试缪所当驰辞对我策章句何炜【音伟光也】煌相公【董晋也】朝服立工席歌鹿鸣礼终乐亦阕【苦穴切终也记曰爵卒而乐阕】相拜送於庭之子去须臾赫赫留盛名窃喜复窃叹【窃喜复或作慷慨仍】谅知有所成人事安可恒奄忽令我伤闻子高第日正从相公丧【孙曰贞元十五年高郢知举籍登第是岁三月晋卒愈护其丧行】哀情逢吉语倘怳【上音敞下许昉切补注相如曰听敞怳而亡闻注耳不谛也　倘或作方云楚词远游作敞怳相如传作敞怳】难为双暮宿偃师【县名今在洛州】西徒展转在牀【诸本作展转在空床今按或当从诸本】夜闻汴州乱遶壁行旁徨我时留妻子【时留或作乃弃】仓卒不及将相见不复期零落甘所丁骄儿未絶乳念之不能忘忽如在我所【或作其侧所或作前或作侧】耳若闻啼声中途安得返一日不可更俄有东来说我家免罹殃乘船下汴水东去趋彭城【徐州地孙曰公妻子先在徐州】从丧朝至洛【方无朝字洛下有阳字　今按朝至洛盖用洛诰语又下文云日西入军门则此当作朝至洛明矣】还走不及停【还或作旋】假道经盟津出入行涧冈日西入军门羸马颠且僵【音姜仆也】主人愿少留延入陈壶觞卑贱不敢辞忽忽心如狂饮食岂知味丝竹徒轰轰平明脱身去决若惊鳬翔黄昏次汜【音似泛水在河南城臯县】水欲过无舟航【过或作济】号呼久乃至夜济十里黄中流上滩潬【滩方作沙潬或作泽方云郭璞曰江东人呼水中沙堆为潬潬即滩也今按下句便有沙字恐只当作滩二字复出如上句言舟航之类】沙水不可详惊波暗合沓星宿争翻芒辕马蹢躅鸣【诸本或作马乏复悲鸣或作马蹢浊鸣悲】左右泣仆童甲午憇时门【左传昭十九年郑大水龙鬬于时门之外洧渊柱氏注云时门郑城门也】临泉窥鬬龙东南出陈许陂泽平茫茫【方作茫茫平云用古韵　今按此诗固用古韵然皆因其语势之自然未尝作意舍此而用彼也诸本只作陂泽平茫茫韵与语恊本无不可若作陂泽茫茫平却觉不响不应以欲用古韵之故牵挽而强就之也又按别本平或作路又或作何者语意尤胜读者详之】道边草木花红紫相低昂百里不逢人角角雄雉鸣【角方云音谷见集韵雄雉或作雉雏】行行二月暮乃及徐南疆下马步堤岸上船拜吾兄【洪曰公有三兄皆早世见于集中者云卿之子俞绅卿之子岌皆公从兄或曰吾兄谓张籍非也】谁云经艰难【艰或作险】百口无夭殇【或作横方云楚词强死者　为国殇三字全语意见列子】仆射南阳公【张建封也】宅我陮【音绥水名在徐州孙云二月未公至徐州泗濠节度使张建封以公为节度推官祝曰公与孟东野书云主人与余有故居余符离睢上即此也】水阳箧中有余衣盎【乌浪切盆也】中有余粮闭门读书史【读或作閲】窻户忽已凉【诸本多作清风窻户凉或作窻户风已凉或作窻户清风凉　今按公以二月末到徐不知此诗何时作若夏即当作清风窻户凉若秋即当作窻户风已凉】日念子来游子岂知我情别离未为久辛苦多所经对食每不饱共言无倦听连延三十日晨坐达五更我友二三子【友方作有】宦游在西京东野窥禹穴李翺观涛江萧条千万里会合安可逢淮之水舒舒楚山直丛丛子又舍我去我怀焉所穷【焉或作安】男儿不再壮百岁如风狂【方作狂风　今按方亦强用古韵之过不如只作风狂语势尤健】高爵尚可求无为守一乡
幽怀
幽怀不能写【能或作可】行此春江浔【音寻水涯选弭节乎江浔】适与佳节会士女竞光隂凝?耀洲渚繁吹荡人心【人方作神非是】间关林中鸟亦知和为音【诸本作知时为和音非是然今本疑亦有误或恐为是其字】岂无一罇酒自酌还自吟但悲时易失四序迭相侵我歌君子行视古犹视今
君子法天运
君子法天运四时可前知【可或作每】小人唯所遇寒暑不可期利害有常势取舍无定姿焉能使我心皎皎远忧疑
落叶一首送陈羽【或作叶落篇首同非是】
落叶不更息断蓬无复归飘颻终自异邂逅暂相依悄悄深夜语悠悠寒月辉谁云少年别流涙各沾衣
归彭城
天下兵又动太平竟何时訏【音吁大也】谟者谁子无乃失所宜前年关中旱闾井多死饥【方作饥】去岁东郡水【郡或作洛方云非也旧纪贞元十五年秋郑滑大水】生民为流屍上天不虚应祸福各有随我欲进短策无由至彤墀【彤或作丹】刳肝以为纸沥血以书辞上言陈尧舜下言引龙夔言词多感激文字少葳蕤【上音逶下音緌盛貌选文物共葳蕤葳或作萎方云纷葳蕤以馺遝见陆机文赋　今按葳蕤已见楚词】一读已自怪再寻良自疑食芹【说文芹楚葵也列子宋有田夫自曝於日谓其妻曰负日之暄人莫知者以献吾君将有重赏又有喜食芹者对乡豪称之乡豪取而尝之蛰於口惨於腹衆哂而怨之其人大慙晋山涛为吏部郎举嵇康自代康恨不知已移书责之曰野人有快炙背而美芹欲献之至尊虽有区区之意亦已踈矣顾足下多似之】虽云美献御固已痴缄封在骨髓耿耿空自奇昨者到京城屡陪高车驰周行多俊异议论无瑕疵见待颇异礼未能去毛皮到口不敢吐徐徐俟其巇【虚宜切扬子曰巇可抵乎巇罅隙也】归来戎马闲惊顾似覉雌【孤雌也枚乘曰日暮则迷鸟覉雌宿焉】连日或不语终朝见相欺【相方曰我见相或作相见　今按此三家三本疑皆有误】乘闲辄骑马茫茫诣空陂遇酒即酩酊君知我为谁
醉後
煌煌东方星奈此衆客醉初喧或忿争【或作纷争方作争纷】中静杂嘲戏【杂或作惟方云杂以嘲戏选典论全语】淋漓身上衣【漓或作浪】颠倒笔下字人生如此少酒贱且勤置
醉赠张秘书
【方云今本下或注彻字彻元和四年进士此诗元和初作彻犹未第公五六年间皆在东都此诗盖在长安日作非彻也】
人皆劝我酒我若耳不闻今日到君家呼酒持劝君为此座上客【方作士非是】及余各能文君诗多态度蔼蔼春空云东野动惊俗天葩吐奇芬张籍学古淡轩鹤避鸡羣【鹤方及诸本皆作昂　今按此言张籍学古淡而不惊於绮靡如以乘轩之鹤而反避鷄羣也又轩鹤乃与天葩之句相偶】阿买【赵尧夫曰或问鲁直阿买是退之何人答云退之侄必有据而云】不识字颇知书八分【樊曰秦坏古文有八体其一隶书今八分也】诗成使之写亦足张吾军所以欲得酒为文俟其醺酒味既冷冽酒气又氛氲【上音芬下于云切祝云气也冷或作冷气或作烟氛或作氤方云氛氲盛貌字见选雪赋】性情渐浩浩谐笑方云云此诚得酒意余外徒缤纷【乱也】长安衆富儿盘馔罗羶荤【音熏臭莱】不解文字饮惟能醉红裙虽得一饷乐有如聚飞蚊今我及数子固无莸与薰险语破鬼胆【补注开元天宝遗事李果为洛阳令有刘兼者过其境夜闻人外语声曰古今正人李令是也见其行事令人破胆开户视之无物乃鬼神也】高词嫓【匹诣切祝曰尔雅妃嫓也注相偶嫓也嫓或作动】皇坟至宝不雕琢【或作瑑】神功谢锄耘方今向太平元凯承华勋吾徒幸无事庶以穷朝曛【音薰日入也】
同冠峡
南方二月半春物亦已少维舟山水间晨坐听百鸟宿云尚含姿朝日忽升晓羇旅感和鸣囚拘念轻矫【和鸣或作阳和方云和鸣轻矫皆指百鸟而言也】潺湲泪久迸【久或作交】诘曲思增绕行矣且无然盖棺事乃了
送惠师
惠师浮屠者乃是不羇人【邹阳上吴王书使不羇之士与牛马同皂注不羇无所拘系也又司马迁传少负不羇之才】十五爱山水超然谢朋亲【或作同隐沦】脱冠翦头髪【头或作短按下对踪尘当作头髪】飞步遗踪尘【飞或作孤】发迹入四明梯空上秋旻遂登天台望【韩曰天台山名在台州】衆壑皆嶙峋【上音隣下音旬深崖貌选阶楯峋嶙祝云前汉岭巆嶙峋】夜宿最高顶举头看星辰光芒相照烛南北争罗陈兹地絶翔走自然严且神微风吹木石澎湃【上音彭下普拜切相如曰汹涌澎湃】闻韶钧夜半起下视【夜半或作半夜或作中夜】溟波衔日轮鱼龙惊踊跃叫啸成悲辛【啸或作咲方云选海赋及鲍谢诗多用叫啸字】怪气或紫赤敲磨共轮囷【去轮切屈曲也邹阳曰轮囷离奇】金鵶【韩曰日也】既腾翥【章恕切腾举】六合俄清新常闻禹穴奇东去窥瓯闽越俗不好古流传失其真幽踪邈难得圣路嗟长堙回临浙江涛屹起高峨岷【音旻二山】壮志死不息【洪曰谓伍子胥也】千年如隔晨是非竟何有弃去非吾伦凌江诣庐岳【庐山在今江州】浩荡极游廵崔崒没云表陂陀【上普河切下音沱广云陂陀不平之意孙云言庐山上没云表下浸湖沦沦岸也】浸湖沦是时雨初霁悬瀑垂天绅【天或作大方云宋之问诗雨岩天作带云壑树披衣孟东野诗亦常用天绅字】前年往罗浮【罗浮山在广州曾城博罗二县之境】步戞南海漘【音唇补注水际也】大哉阳德盛荣茂恒留春鹏骞堕长翮【骞或作骞方云骞从鸟虚言切飞举也从马者起?切亏也今字多误用故详之】鲸戏侧修鳞自来连州寺曾未造城闉【音因诗出其闉闍闉城上重门】日?青云客【青或作春方云李白诗多用青云客字】探胜穷崖滨太守邀不去【或作往或作得】羣官请徒频【或作其志信不羣】囊无一金资翻谓富者贫【谓或作为】昨日忽不见我令访其隣奔波自追及【波或作走】把手问所因顾我却兴叹【我却或作却我】君寜异於民离合自古然辞别安足珍吾闻九疑好【补注山海经曰苍梧之川其中有九疑山汉武廵狩祀舜于此孙曰其山九峰相似故名九疑韩曰九疑山在零陵营道县零陵今永州而营道则隶道州矣】夙志今欲伸【欲或作愿】斑竹啼舜妇清湘沈楚臣衡山与洞庭此固道所循寻崧方抵洛历华遂之秦浮游靡定处偶往即通津吾言【孙曰公自谓】子当去子道非吾遵江鱼不池活野鸟难笼驯吾非西方敎怜子狂且醇吾嫉惰游者怜子愚且谆【章伦切诚也】去矣各异趣何为浪沾巾【浪或作泪】
送灵师
佛法入中国尔来六百年齐民逃赋役高士着幽禅官吏不之制纷纷听其然【制或作禁纷纷或作纷纭】耕桑日失隶朝署时遗贤灵师皇甫姓胤胄本蝉联【孙曰胤继也胄系也谓姓氏所出蝉联连续之貌补注南史宋王钧七叶之中爵位相继人人有集沈约语人云自开辟以来未有爵位蝉联人才相继如王氏之盛者】少小涉书史早能缀文篇中间不得意失迹成迁延逸志不拘敎轩腾断牵挛围碁鬬白黑生死随机权六博在一掷枭卢叱回旋【枭或作呼或作楚辞宋玉招魂菎蔽象碁有六博王逸注云投六箸行六碁故为六博也宋刘裕与刘毅摴蒱毅以为不能裕恶之因按五木既而四子俱黑其一子转跃未定裕厉声喝之即成卢毅意殊不快也宋玉招魂有成枭而牟呼五白枭胜也杜诗袒跣不肯成枭卢广韵□子樗蒲采名唐李文公集五木经甿采六开塞搭秃撅侧枭宜从】战诗谁与敌浩汗横戈鋋【音延小矛战诗或作争战或作文战或作诗战方云战诗战文唐人语也白乐天战文重棹鞅刘梦得战文矛戟深谁与方作与谁非是】饮酒尽百【侧眼切杯也】嘲谐思逾鲜【或作醆或作琖後放此逾或作愈】有时醉花月高唱清且緜【高唱清或作清唱高】四座咸寂默杳如奏湘弦寻胜不惮险黔江【黔州有黔江县】屡泂沿【上音囘下音缘泝流而上曰洄从流而下曰沿】瞿塘五六月惊电让归船【让或作攘非是姚令威云让责怒也方云此只谓归舟急於惊电耳让如厥大谁与让之让】怒水忽中裂千寻堕幽泉【寻或作浔　今按浔与寻同】环回势益急仰见团团天【下团字一作圆】投身岂得计性命甘徒捐浪沬蹙翻涌漂浮再生全同行二十人【诸本二作三】魂骨俱坑填灵师不挂怀冒涉道转延开忠二州牧【方云魏道辅谓二牧韦处厚白居易也二公出守在元和末此诗作於贞元二十年间考其时非也】诗赋时多传失职不把笔珠玑为君编强留费日月密席罗婵姢昨者至林邑使君数开筵逐客三四公盈怀赠兰荃【音荃香草】湖游泛漭沆【上音莽下胡朗切深大也西京赋沧池漭沆湖或作湘方云此言在林邑日非湘地也　今按湖游对溪晏乃切】溪宴驻潺湲别语不许出行裾动遭牵邻州竞招请书札何翩翩十月下桂岭【县名在贺州】乘寒恣窥缘落落王员外争迎获其先自从入宾馆占恡久能专吾徒颇?被【颇或作或被或作之】接宿穷欢妍听说两京事分明皆眼前纵横杂謡俗琐屑咸罗穿材调真可惜朱丹【韩曰陶徽诗对酒展尘编朱黄加释注　孙曰磨研犹琢磨也】在磨研方将歛之道且欲冠其颠韶阳李太守高步陵云烟得客辄忘食开囊乞缯钱【缯或作缗】手持南曹叙【唐制吏部员外郎一人掌判南曹王仲舒自吏部员外郎贬方云谓王员外仲舒也墓志云所为文章无世俗气】字重青瑶?【子全切祝曰鑚也斵也】古气参彖系【方作象　今按杜诗前哲垂彖系】高标摧太玄维舟事干谒披读头风痊【音诠孙曰典畧曰张綉反曹操令记室陈琳草檄檄成呈太祖太祖先苦头风是日疾发读琳所作而愈翕然起曰此愈我病】还如旧相识【还如或作颇似】倾壶畅幽悁【於缘切祝曰忧悒也通也诗中心悁悁】以此复留滞归骖【音参骖马】几时鞭
县斋有怀
少小尚奇伟平生足悲吒【陟驾切叹也郭璞诗抚心独悲吒】犹嫌子夏儒肯学樊迟稼事业窥臯稷【或作稷呙】文章蔑曹谢濯缨起江湖缀佩杂兰麝悠悠指长道去去策高驾谁为倾国媒【樊曰汉李延年传北方有佳人絶世而独立一顾倾人城再顾倾人国上叹息曰世岂有此人乎平王公主因言延年有女弟上召见实妙丽善舞由是得幸是为李夫人】自许连城价【樊曰史记连城谓十五城秦所以易赵璧者】初随计吏贡屡入泽宫射虽免十上劳【韩曰战国策苏秦说秦惠王书十上而说不行资用乏絶去秦而归】何能一战霸【能或作曾】人情忌殊异世路多权诈【多或作重】蹉跎顔遂低摧折气愈下冶长信非罪侯生【侯嬴也孙曰史记魏有隐士侯嬴公子无忌虚左迎之嬴有客朱亥在市屠中嬴引车入市见之其客睥睨久立从骑皆窃骂侯生】或遭骂怀书出皇都衔泪渡清灞【音霸灞永也选控灞乘滻】身将老寂寞志欲死闲暇朝食不盈肠冬衣才掩髂【枯驾切祝曰腰骨前汉折脇拉髂】军书既频召戎马乃连跨大梁从相公彭城赴仆射弓箭围狐兎丝竹罗酒?两府变荒凉【荒或作炎方云此言董晋张建封相继殂谢也】三年就休假求官去东洛【去或作来或作去官来东洛方云此谓贞元十五十六年冬如京调官也】犯雪过西华尘埃紫陌春【韩曰唐人乐府云紫陌青门三十六宫春昼永】风雨灵台夜名声荷朋友援引乏姻娅【音亚孙曰尔雅两壻相谓曰娅】虽陪彤庭臣【虽方作隅或作仰陪或作偶皆非是孙曰彤庭丹墀谓御史也】讵纵青冥靶【音霸辔革王襃曰王良执靶冥或作云】寒空耸危阙晓色曜修架捐躯辰在丁铩【所介切鸟羽病也选鸾翮有时铩】翮时方?【音乍年终祭公贬山阳以其年十二月】投荒诚职分领邑幸寛赦湖波翻日车【韩曰淮南子日乘车驾以六龙羲和为御杜诗西江浸日车】岭石圻天罅【虚讶切孔也】毒雾恒熏昼炎风每烧夏雷威固已加势仍相借气象杳难测声音吁可怕夷言听未惯越俗循犹乍【循或作修非是】指摘两憎嫌睢盱【上音隳下音吁视上逆貌祝曰视不明也列子老子而睢睢而盱盱而谁与居】互猜讶只缘恩未报岂谓生足藉嗣皇【永贞元年顺宗即位】新继明【新方作帝非是】率土日流化惟思涤瑕垢长去事桑柘斸【陟玉切砍也】嵩开云扃压颍抗风榭禾麦种满地梨枣栽绕舍儿童稍长成雀鼠得驱吓【音罅詾吓庄子鸱得腐鼠鵷雏过之仰而视之曰吓注怒而拒物声】官租日输纳村酒时邀迓闲爱老农愚归弄小女姹【陟驾切少女也後汉姹女工数钱】如今便可尔何用毕婚嫁【樊曰後汉向平字子平隐居不仕建武中男女嫁娶毕敕诫家事勿相关当如我死也】
合江亭
【诸本作题合江亭寄刺史邹君方从阁杭蜀本篇内三处注文亦用蜀本　孙曰亭在衡州负郭今之石皷头即其地也地形特异崛起於二水之间旁有朱陵仙府唐人题刻散满岩上公自阳山量移江陵过衡山】
红亭枕湘江【红或作江方作洪　今按欧本作红鲍云当作红其作洪者声存而字讹也】蒸水会其左瞰临眇空阔緑浄不可唾维昔经营初邦君实王佐【洪曰谓故相齐映所作】翦林迁神祠买地费家货【费或作匮】梁栋宏可爱【宏或作横】结构丽匪过伊人去轩腾兹宇遂颓挫老郎来何暮高唱久乃和【洪曰谓宇文炫又增其制】树兰盈九畹【音宛楚辞予既滋兰之九畹】栽竹逾万个【或作个方云史记货殖传竹竿万个古书皆作个字汉功臣表始出个字】长绠汲沧浪【音郎】幽蹊下坎坷【口个切坎坷地不平】波涛夜俯听云树朝对卧初如遗宦情终乃最郡课人生诚无几【诚方作成非是】事往悲岂奈【乃个切语助或作那】萧条緜岁时契阔继庸懦胜事谁复论丑声日已播中丞黜凶邪天子闵穷饿君侯至之初闾里自相贺淹滞乐闲旷勤苦劝慵惰为余扫尘阶【尘方作东非是】命乐醉衆座穷秋感平分新月怜半破愿书岩上石勿使泥尘涴【乌卧切泥着物也泥尘或作尘泥】陪杜侍御游湘西两寺独宿有题一首因献杨常侍【诸本无两字及一首因三字杨常侍凭也时观察湖南】
长沙千里平胜地犹在险况当江阔处斗起势匪渐深林高玲珑【上音芩下音笼玉声也一曰明貌】青山上琬琰【以冉切青玉也上或作生】路穷台殿辟佛事焕且?剖竹走泉源开廊架崖广【音?因岩为屋廊一作廓】是时秋之残【之或作初】暑气尚未歛羣行忘後先朋息弃拘检【朋一作困】客堂喜空凉【空或作风】华榻有清簟涧蔬煮蒿芹水果剥菱芡【音俭鸡头】伊余夙所慕陪赏亦云忝幸逢车马归独宿门不掩山楼黑无月渔火灿星点夜风一何喧杉桧屡磨颭【职琰切风动物也磨或作摩方云古摩磨通】犹疑在波涛怵惕梦成魇【於琰切睡中魇】静思屈原沈远忆贾谊贬椒兰【离骚经注兰楚怀王弟司马子兰椒楚大夫椒也】争妬忌绦灌共谗謟谁令悲生肠坐使泪盈脸翻飞乏羽翼【乏或作摧】指摘困瑕玷【困或作因非是】珥【音饵曹植戴蝉珥貂珥挿也汉官仪曰侍中冠金蝉有貂韩曰珥貂分陕谓杨以常侍镇长沙】貂藩维重政化类分陕礼贤道何优奉巳事苦俭大厦栋方隆巨川檝行剡【音琰鋭利行或作初】经营诚少暇游宴固巳歉【欧本作歉俗字当作慊方云古书欢欣之类或从心或从欠多通用】旅程愧淹留徂岁嗟荏苒平生每多感柔翰遇频染展转岭猿鸣曙灯青睒睒【音陕灯方作光睒睒或作焰焰今按晓光不青作灯是也】
岳阳楼别窦司直【窦庠时以武昌幕权岳州】
洞庭九州间厥大谁与让南汇羣崖水【汇或作维】北注何奔放瀦为七百里吞纳各殊状自古澄不清环混无归向炎风日搜搅幽怪多冗长【音仗选陆机曰故无取乎冗长】轩然大波起宇宙隘而妨【音访妨碍也玉篇云害也一作放】巍峩拔嵩华腾踔较健壮【踔或作跃方云选吴都赋腾踔飞超】声音一何宏轰輵车万两【輵诸本作或作掲方定作輵云丘葛切车声也扬雄羽猎赋所谓皇车幽輵足也杭蜀本作渇卢仝月蚀诗亦有推荡轰渇不知唐人何以讹輵为渇也今本多作磕砰磅轰磕上林赋语磕与輵音义一也】犹疑帝轩辕张乐就空旷蛟螭【音摛无角如龙而黄】露笋簴缟练吹组帐【组或作祖今按鲍昭诗组帐扬春风】鬼神非人世节奏颇跌阳【上徒结切下徒浪切放逸】
【也】阳施见夸丽隂闭感凄怆【感或作咸】朝过宜春口【袁州唐曰宜春郡】极北缺堤障【过或作回北方作地】夜?巴陵洲【岳州唐曰巴陵郡】丛芮【而鋭切草生皃】才可傍【蒲浪切近也】星河尽涵泳俯仰迷下上余澜怒不已喧聒鸣瓮盎明登岳阳楼辉焕朝日亮飞亷【风伯】戢其威清晏息纎纩【音旷纎纩细绵也息或作自方云按海赋轻尘不飞纎罗不动息字为胜】泓【乌宏切水深】澄湛凝緑物影巧相况江豚时出戏【说文江豚一名鱄?欲风则踊】惊波忽荡瀁【波或作没】时当冬之孟隙窍缩寒涨前临指近岸侧坐眇难望涤濯神魂醒幽怀舒以畅主人孩童旧【孩童一作童孩】握手乍忻怅怜我窜逐归相见得无恙【音様病也李陵曰霍与上官无恙乎】开筵交履舄【韩曰史滑稽传履舄交错盃盘狼籍】烂漫倒家酿【音让刘□曰见何次道饮酒使人欲倾家酿】盃行无留停【或作停留】高柱【补注琴柱】送清唱中盘进橙栗投掷倾脯欢穷悲心生婉娈不能忘【音望】念昔始读书志欲干覇王【于放切二】屠龙【庄子朱萍漫学屠龙於支离益殚千金之家三年技成而无所用其巧】破千金为艺亦云亢【孙曰高也】爱才不择行触事得谗谤前年出官由【或作日以前卷上疏岂其由之语推之作由者是但恐此与彼语意不同则只作日亦通】此祸最无妄公卿采虚名擢拜识天仗奸猜畏弹射【食亦切公时为御史为王叔文之党所排逐】斥逐恣欺诳新恩移府庭【移或作趋】逼侧【潘岳曰骈阗偪侧又子虚赋云偪侧秘节】厠【闲也】诸将于嗟苦驽缓但惧失宜当追思南渡时鱼腹甘所葬严程廹风帆劈箭【上音僻又转麦切说文劈破也】入高浪顚沈在须臾忠鲠谁复谅生还真可喜克已自惩创【克或作刻】庶从今日後粗识得与丧事多改前好趣有获新尚誓耕十亩田不取万乘相细君知蚕织稚子已能饷行当挂其冠生死君一访
送文畅师北游
昔在四门馆晨有僧来谒【补注闻见録云欧阳公於诗主退之不主子美刘仲原父每不然之公曰子美老夫清晨梳白头玄都道士来相访有俗气退之决不道也仲原父曰亦退之昔在四门馆晨有僧乘谒句之类耳公赏其辨】自言本吴人少小学城阙已穷佛根源粗识事輗【五鸡切】軏【五骨切车辕端曲木】挛拘【汉邹阳书能越挛拘之语潘安仁赋陋吾人之拘挛】屈吾真【或作身】戒辖【胡辖切车轴头铁左氏申车脂辖诗云载脂载辖】思远发荐绅秉笔徒声誉耀前阀【音罚阀閲家世也後汉声荣光耀於门阀】从求送行诗【求或作来】屡造忍顚蹶今成十余卷浩汗罗斧钺先生【公自谓】閟穷巷未得窥剞劂【上居绮切下音厥祝曰刻镂刀也淮南子剞劂无迹人巧之妙楚辞握剞厥而不用扬雄甘泉赋般仅弃其剞厥或云剞作欹字见傅毅琴赋当考】又闻识大道何路补剠刖【剠与黥同庄子庸讵知造物者不息我剠而补我劓韩曰公诗意谓文畅既祝髪为僧欲补其剠刖而反之初庸可得乎】出其囊中文满听实清越谓僧当少安草序颇排讦上论古之初所以施赏罚下开迷惑胸窙豁斸株橜【音掘株橜木根列子吾处若橜株抅注橜株抅断木也言序所以排讦释氏而告以圣人之道者如以刃而斸株橜也方云何逊诗窙豁下岩呀窙音孝气上烝也校本一用西京赋作孝豁恐非　今按一本作豁注云开逹貌西京赋李善无注而篇韵以为宫鮸貌祝氏音义作豁开逹貌潘岳登虎牢赋幽谷豁以窙寥今亦未详孰是且从方氏作窙】僧时不听莹【庄子是黄帝之所听莹也疏听莹疑惑貌不听莹　则无所疑矣此所以若饮水救渇也】若饮水救暍【音谒伤暑也或作渇方云公诗用今韵者未尝逾韵此诗三十三韵不应独旁取此一韵　今按方说不知何以见此诗用今韵当考】风尘一出门时日多如发三年窜荒岭守县坐深樾【音曰两木交隂之下曰樾】徵租聚异物【或作物异非是】诡制怛巾韈【制或作制怛或作恒方云怛惊也】幽穷共谁语【共或作与】思想甚含哕【于月切逆气礼记哕噫】昨来得京官照壁喜见蝎【音歇韩曰江南旧无蝎樊曰苏内翰谪黄州五年离泗州北行岸上闻骡驮声欣然曰不闻此声久矣退之照壁喜见蝎不虚语也】况逢旧亲识【或作识知亲或作相】无不比鹣【音兼尔雅曰南方有比翼鸟不比不飞其名谓之鹣公窜逐新归见蝎犹喜况相识乎无不比之鹣蟨矣】蟨【音厥见後岠虚注】长安多门户吊庆少休歇而能勤来过重惠安可掲【孙曰举也重惠或作惠重方云毋丘俭诗忧贵重山岳谁能为我担与此义同】当今圣政初恩泽完?狘【上许出切下许月切祝曰飞走貌记凤以为畜故鸟不獝麟以为畜故兽不狘完或作寛】胡为不自暇飘戾逐鸇鷢【其月切似鹰尾上白善捕鼠】仆射领北门威德压胡羯【音讦胡种】相公镇幽都竹帛烂勲伐酒场舞闺姝猎骑围边月【韩曰李恢秋月词云边月破镜飞】开张箧中宝自可得津筏【音伐海中浮】从兹富裘马寜复茹藜蕨【音厥】余期报恩後谢病老耕垡【音伐孙曰耕起土谓之垡祝曰与拨同国语王耕一拨】庇身指蓬茅逞志纵猃【方检切犬长喙】猲【许竭切祝曰短喙犬曰猲出尔雅诗曰载猃猲獢】僧还相访来山药煮可掘
答张彻
【笔墨闲録刘涧云答张彻一诗尤奇丽】
辱赠不知报我歌尔其聆首叙始识面次言後分形道途緜万里日月垂十龄浚郊【浚音峻孙曰贞元十五年宣武军乱杀留後陆长源】避兵乱睢岸【是岁公至彭城节度使张建封居之於睢水上】连门停【诸本作亭合本作停而方从诸本　按停犹居也上对乱字宜用停字乃的後又有洞庭字或未必重押也】肝胆一古劔波涛两浮萍渍墨窜旧史磨丹注前经义苑手秘宝文堂耳惊霆暄晨蹑露舄暑夕眠风棂结友子让抗请师我慙丁初味犹噉【与啖同祝曰顾恺之啖蔗从尾至本云渐入佳境】蔗遂通斯建瓴【上纪偃切下音零见汉高纪注瓴盛水瓶也居高屋之上建瓴水言其易也】捜奇日有富嗜善心无寜石梁平侹侹【音挺说文长貌】沙水光泠冷乘枯摘野艳沈细抽潜腥游寺去陟巘【陟或作登】寻径返穿汀【径或作巫非是】缘云竹竦竦失路麻冥冥淫潦忽翻野平芜眇开溟防泄堑夜塞惧冲城昼扃及去事戎辔相逢宴军伶【孙曰伶乐官军伶军中乐】觥秋纵兀兀猎旦驰??【古萤切祝曰马腹干肥张旦或作晏】从赋【孙曰谓彻赴举试也汉书以臣错充赋】始分手朝京忽同舲【音零舡有窗牖樊曰是年以徐州从事朝正京师与彻同行】急时促暗棹恋月留虚亭毕事駈传马安居守窗萤梅花灞水别宫烛骊山醒【骊力驰切韩曰杜诗军吏囘宫烛笔墨间録曰刘涧云酒醒极有风味】省选逮投足乡宾尚摧翎【音零鸟羽樊曰二句谓彻下第也】尘祛又一掺【所咸切诗曰掺执子之手兮孙曰掺裾执?而别也】泪眦【音渍目际也列子拂眦扬眉而望之】还双荧洛邑得休告华山穷絶陉【音形连山中絶】倚岩睨海浪引袖拂天星日驾此回辖金神所司刑泉绅拖修白石劔攅高青磴【都邓切岩磴选石磴泻红泉】藓澾【音闼孙云澾滑也】拳局【音局韩曰蜷局楚辞云蜷局顾而不行】梯飈【卑遥切风也韩曰楚词忽飈腾兮浮云】颭伶俜【普丁切补注伶俜行不正选少伶俜而偏孤】悔狂已咋【音责囓也】指垂诫仍镌铭峨豸【宅买切祝曰獬豸兽似牛而一角知曲直善触御史冠用之】忝备列伏蒲【孙曰元帝欲废太子史丹伏青蒲上泣涕谏帝】愧分泾【孙曰分别泾渭以明清浊】微诚慕横草【孙曰汉终军云军无横草之功横於草野谓战也】琐力繀撞筳【音廷孙曰东方朔传以管窥天以蠡测海以筳撞钟从草恐未是诸本筳从草方云当从竹繀丝筦也见东方朔客难】叠雪走商岭飞波航洞庭下险疑堕井守官类拘囹【音令圄也官或作宫】荒餐茹獠【音老祝曰夷别名孙曰獠南夷蛊虫毒自峩豸下皆言自监察御史贬阳山时事】蛊幽梦感湘灵刺史肃蓍蔡【孙曰言刺史为人所信肃如蓍蔡蔡大龟也】吏人沸蝗螟【音冥】点缀簿上字趋跄合前铃【补注羊祜出镇南夏铃阁之下侍卫不过十数人】赖其饱山水得以娱瞻听紫树雕斐斖【音尾祝曰文色皃选雕云斐尾以翼檽彤作杂】碧流滴珑玲映波铺远锦挿地列长屏愁?【余救切祝曰?形以猿】酸骨死【或作怨】怪花醉魂馨潜苞绦实圻幽乳翠毛零【乳或作孔】赦行五百里月变三十蓂【音冥孙曰世纪尧时有草夹阶而生於庭随月凋荣每月朔日生一荚至望则落一荚月小则余一荚】渐阶羣振鹭入学诲螟蛉【音苓桑上青虫也扬子以喻七十子肖仲尼元和六年公自江陵法曹召为国子博士故云】苹甘谢鸣鹿罍满慙罄缾冏冏抱瑚琏飞飞联鶺鴒鱼鬛欲脱背【孙曰言将化为龙】虬光【或云剑也】先照硎【光先或作精光】岂独出丑类方当动朝廷勤来得晤语勿惮宿寒厅
荐士
【荐东野於郑余庆也东野贞元十一年为漂阳尉时郑余庆尹河南公作是诗荐之】
周诗三百篇雅丽理训诰【雅丽或作丽雅理或作埋今按二字皆未安恐必有误】曾经圣人手议论安敢到五言出汉时苏李【韩曰选李陵与苏武诗注云五言诗自陵始也】首更号东都渐弥漫【大皃】派别百川导【孙曰谓风雅之体如百川之分也】建安能者七【孙曰建安汉献帝年号典论曰今之文人孔融陈琳王粲徐干阮瑀应瑒刘桢斯七子者於学无所遗於词无所假】卓荦变风操【孙曰风谓风雅操琴操之类亦诗也】逶迤抵晋宋气象日凋耗中间数鲍谢【孙曰谢灵运谢眺或曰二谢通称鲍昭字明远谢眺字玄晖季观评孟郊诗云平处下顾二谢】比近最清奥齐梁及陈隋衆作等蝉噪捜春摘花卉沿袭伤剽【强掠也】盗国朝盛文章子昂【补注荐士诗与送东野序盛言子昂李杜余皆不在其列】始高蹈勃兴得李杜万类困陵暴後来相继生亦各臻阃奥【或作方云旧本作奥今本以重韵误刻也班固传究先圣之阃奥】有穷者孟郊受材实雄骜【音傲敖也】冥观洞古今象外逐幽好横空盘硬语【横空或作纵横】妥帖力排奡【孙曰论语奡荡舟言多力能陆地行舟补注临川云吟诗各有所得清水出芙蓉天然去雕饰此李白所得也或看翡翠兰苕上未掣鲸鲵碧海中此杜甫所得也横空盘硬语妥帖力排奡此韩愈所得也】敷柔肆纡余【屈曲貌古诗曰山泽泉纡余】奋猛卷海潦荣华肖天秀捷疾逾响报【捷或作健逾或作愈】行身践规矩甘辱耻媚竈孟轲分邪正眸子看了眊杳然粹而清【或作精】可以镇浮躁酸寒溧【音栗宣州】阳尉五十几何耄孜孜营甘旨辛苦久所冒俗流知者谁指注竞嘲慠圣皇索遗逸髦士日登造庙堂有贤相【郑余庆也】爱遇均覆焘况承归与张【郊尝为归登张建封所知】二公迭嗟悼青冥送吹嘘强箭射鲁缟【音槁韩曰汉韩安国传强努之末力不能穿鲁缟孙曰缟素也曲阜之俗善作之尤为轻故曰鲁缟】胡为久无成使以归期告霜风破佳菊嘉节廹吹?念将决焉去感物增恋嫪【卢到切集注恡物也声类云姻嫪恋惜也说文云固也】彼微水中荇尚烦左右芼【音冒择也】鲁侯国至小庙鼎犹纳郜幸当择珉玉【石次玉也】寜有弃珪瑁【音冒孙曰周礼天子执瑁】悠悠我之思扰扰风中纛【音导补注楚王曰寡人之心摇摇然如悬旌诗意取此纛以犂牛尾为之悬於左騑选黄屋左纛】上言愧无路日夜惟心祷鹤翎不天生变化在啄菢【薄报切鸟伏卵谓之菢】通波非难图尺地易可漕善善不汲汲後时徒悔懊【於到切恨也晋史门生惊懊者累日】救死具八珍【韩曰礼记内则八珍谓淳母炮豚性??珍渍?肝膋也】不如一箪【音单楚与晋战或人馈王一箪酒王倾酒於水上与军士共饮】犒【不或作无】微诗公勿诮【微或作数】恺悌神所劳【即到切】
喜侯喜至赠张籍张彻
【韩曰公初谪阳山令元和改元自江陵椽召国子博士其从游如喜如籍如彻皆会都下诗以是作】
昔我在南时数君长在念揺揺不可止讽咏日喁噞【上音顒下音验孙曰鱼口动也韩曰张衡曰喁噞浮沈】如以膏濯衣每渍垢逾染又如心中疾箴石非所砭【波验切孙曰说文以石刺病】常思得游处至死无倦厌【无或作不】地遐物奇怪水镜【孙曰水镜一名蜮陆机疏云一名射影江淮水皆有之人在岸上影见水中投人影则杀之】涵石劒荒花穷漫乱幽兽工腾闪碍日不忍窥忽忽坐昬垫【音店弱也】逢神多所祝岂忘灵即验依依梦归路历历想行店今者诚自幸所怀无一欠孟生去虽索【孙曰离也】侯氏来还歉【说已见上】欹眠听新诗屋角月艳艳【眠或作枕月或作日】杂作承闲聘【杂方作新按上句已云听新诗不应此句便重出新字当作杂杂作承间聘盖谓间出它文也】交惊舌?舚【他念切樊曰说文吐舌儿交或作文?或作牙皆误?俗互字也】缤纷指瑕疵拒扞阻城堑【阻城方作城阻非是】以余经摧挫固请发铅椠【七艳切韩曰王充论衡断木为椠西京杂记扬子云好事常怀鈆提椠从诸计吏访殊方絶域之语铅墨椠牍也】居然妄推让见谓爇天焰【天或作黔非是】比踈语徒妍悚息不敢占呼奴具盘飱【或作餐】飣餖【上丁定切下音豆贮食也】鱼菜赡人生但如此朱紫安足僭
古风
【樊曰安史之後方镇相望于内地大者连州十余小者不下三四兵骄则逐帅帅强则叛上不廷不贡往往而是故托古风以寓意观诗意当在德宗之世与烽火相为表里云】
今日曷不乐幸时不用兵无曰既蹙矣乃尚可以生【曰或作曰以或作劳非是】彼州之赋去汝不顾此州之役去我奚适【去我方作我去奚或作爰皆非是】一邑之水可走而违天下汤汤曷其而归好我衣服甘我饮食无念百年聊乐一日
驽骥
【洪曰唐本有赠欧阳詹字或作驽骥吟示欧阳詹詹集有答韩十八驽骥吟】
驽骀诚龌龊【上音渥下音擉或作选小人自龌龊】市者何其稠力小苦易制价微良易酬【苦或作良良或作诚】渇饮一斗水饥食一束刍嘶鸣当大路志气若有余骐骥生絶域自矜无匹俦牵驱入市门行者不为留借问价几何黄金比嵩丘【老杜骢马行朝来夕试华轩下未觉千金满高价】借问行几何咫尺视九州饥食玉山禾渇饮醴泉流问谁能为御【诸本作借问谁能御方从杭蜀本及欧阳詹集如此】旷世不可求惟昔穆天子乘之极遐游王良执其辔造父挟其輈【挟诸本作夹此从詹集　今按左传颍考叔挟輈以走当作挟】因言天外事【韩曰周穆王西极有化人来王敬事之遂肆意远游驾八骏之乘主车则造父为驭宿于崑仑之阿赤水之阳别日升崑仑之上以观黄帝之宫遂宾于西王母孙云天外事即谓崑仑池事非中国所见者也】茫惚使人愁【茫或作怳或作荒方云詹集作慌古荒与茫通】驽骀谓骐骥饿死余尔羞【饿或作饥】有能必见用有德必见收孰云时与命通塞皆自由骐骥不敢言低徊但垂头人皆劣骐骥共以驽骀优喟余独兴叹才命不同谋寄诗同心子为我商声讴【商声秋声也记曰爱者宜歌商选咏怀诗素质游商声凄怆伤我心诗或作言商或作高】
马猒谷【此诗及其下出门皆未得志之辞】
马猒谷兮士不猒糠籺【音缬又胡骨切麄屑为籺】士被文绣兮士无裋褐【?或作短方云前汉货殖传实用?字董彦远洪庆善皆尝辨古无?褐字按?褐字两汉如贾谊贡禹货殖传班彪刘平张衡传凡六见无有作短字者班彪王命论短褐之袭汉书作?文选则用丁管切是唐儒方两用之故少陵诗以长缨短褐为对而史记孟尝君传与战国策墨子语盖皆传写之讹公好古最深当以?为正今按战国策邻有短褐一作?史记士不得短褐司马贞曰短亦音竖班彪王命论短褐之袭韦昭曰短当为??襦也字皆正作短注中乃云?字竖音又淮南子亦云巫马期才衣短褐而高诱无说则亦未必皆传写之误也又柳子厚亦尝用之则安知韩公之必不然乎今两存之以俟知者】彼其得志兮不我虞一朝失志兮其何如已焉哉嗟嗟乎鄙夫
出门
长安百万家出门无所之岂敢尚幽独与世实参差古人虽已死书上有其辞【其或作遗】开卷读且想千载若相期出门各有道我道方未夷且於此中息天命不吾欺【命或作诚】
嗟哉董生行
淮水出桐栢山东驰遥遥千里不能休【遥遥一作悠悠】淝水【音肥水名在庐江】出其侧不能千里百里入淮流【百上或无里字】夀州属县有安丰唐贞元时【元下或有年字】县人董生召南隐居行义於其中【召或作邵】刺史不能荐天子不闻名声爵禄不及门门外惟有吏日来徵租更索钱【方无更字非是】嗟哉董生朝出耕夜归读古人书尽日不得息或山而樵或水而渔【而方并作于非是】入?具甘旨上堂问起居父母不戚戚妻子不咨咨【方以阁杭蜀本作羞羞云此诗以三嗟哉易韵以羞叶居视古用韵也　今按咨字自与居叶方于毛颍传资字论之矣何独于此而疑之邪羞羞韵虽可叶然殊无理而可笑方之主此又其酷信三本之误也或恐本是嗟字叶音子余反而误作羞字耳然亦不如且作咨字之见成稳当也】嗟哉董生孝且慈【董召南夀州安丰人公尝有送董生游河北序且曰董生举进士尝不得志于有司而此诗叙其孝且慈如此东坡姚氏三瑞堂诗云君不见董召南隐居行义孝且慈天公亦恐无人知故令鷄狗相哺儿又令韩老为作诗尔来三百年名与淮水肥】人不识惟有天翁知【方无有字非是】生祥下瑞无休期家有狗乳出求食鸡来哺其儿啄啄庭中拾虫蚁哺之不食鸣声悲傍徨踯躅久不去以翼来覆待狗归嗟哉董生谁将与俦时之人夫妻相虐兄弟为雠食君之禄而令父母愁亦独何心嗟哉董生无与俦【或作谁将与俦或作谁与俦　今按上句谁将与俦疑而问之之词也此云无与俦答而决之之词也】
烽火
登高望烽火谁谓塞尘飞王城富且乐曷不事光辉勿言日已暮相见恐行稀愿君熟念此秉烛夜中归我歌寜自感乃独泪沾衣
汴州乱
汴州城门朝不开【汴州自大历後多兵董晋卒军司马陆长源总留後事八日而军乱杀长源等监军俱文珍密召宋州刺史刘逸凖使总後务朝廷从之赐名全谅公时已从晋丧出汴四日实贞元十五年二诗盖讥德宗姑息之政云】天狗【状如犬流星有声其下止地类狗必有破军杀将之兆】堕地声如雷健儿争夸杀留後【夸或作诱】连屋累栋烧成灰【累栋或作累累】诸侯咫尺不能救孤士何者自兴衰
毋从子走者为谁大夫夫人留後儿昨日乘车骑大马坐者起趋乘者下庙堂不肯用干戈【肯或作敢】呜呼奈汝母子何
利劒
利劔光耿耿佩之使我无邪心故人念我寡徒侣【寡或作无徒或作俦】持用赠我比知音我心如氷劔如雪不能刺谗夫使我心腐劒锋折决云【庄子说剑上决浮云下絶地纪】中断开青天噫劔与我俱变化【晋雷焕事】归黄泉
龊龊
龊龊当世士所忧在饥寒但见贱者悲不闻贵者叹【音滩】大贤事业异远抱非俗观报国心皎洁念时涕丸澜妖姫坐左右柔指发哀弹酒肴虽日陈感激寜为欢秋隂欺白日【欺方作蔽　今按作蔽固古语然作欺尤有味也】泥潦不少乾河堤次东郡老弱随惊湍天意固有属谁能诘其端【属或作谓或作以诘方作语　今按谓以语不若作属诘为深切】愿辱太守荐得充谏诤官【谏诤方作争臣　今按争臣下更着官字语复非是】排云叫阊阖【天门也楚词排阊阖而望予】披腹呈琅玕致君岂无术自进诚独难
别本韩文考异卷二

[book_title]卷三
<集部,别集类,汉至五代,别本韩文考异>
钦定四库全书
别本韩文考异卷三
宋　王伯大　重编
古诗
河之水二首寄子侄老成
河之水去悠悠我不如水东流我有孤侄在海陬【或作隅方云古音隅五侯切分与流通】三年不见兮使我生忧日复日夜复夜三年不见汝使我鬓发未老而先化
河之水悠悠去我不如水东注我有孤侄在海浦三年不见兮使我心苦采蕨于山缗【武中切韩曰钓鱼缴】鱼于渊【方作泉今按以渊为泉避讳也依例当作】我徂京师不远其还【其或作而】
山石
山石荦确【上力角切下音觉硗确也】行径微黄昏到寺蝙蝠【上布田切下甫服切伏翼也一名仙鼠】飞昇堂坐阶新雨足【或作定非是】芭蕉叶大支【即栀字】子肥僧言古壁佛画好以火来照所见稀【所见或作见所非是】铺牀拂席置羮饭踈粝【兰末切粝麄而粺精列子食则粢粝】亦足饱我饥夜深静卧百虫絶清月出岭光入扉天明独去无道路出入高下穷烟霏山红涧碧纷烂漫时见松枥皆十围【枥或作栎方云选南都赋枫槐栌枥李善曰枥与栎同】当流赤足蹋涧石水声激激风吹衣【吹或作生】人生如此自可乐【或作可自得自可方作自得或作可自皆非是】岂必局束为人鞿【音饥马络也楚词今虽好修姱以鞿覊兮注缰在口曰覊前汉是犹以鞿而御悍突为人鞿言为人所拘絷也】嗟哉吾党二三子安得至老不更归
天星送杨凝郎中贺正
天星牢落鸡喔咿【上音渥下音伊鸡声也】仆夫起餐车载脂【脂以滑车】正当穷冬寒未巳借问君子行安之会朝元正无不至受命上宰须及期侍从近臣有虚位公今此去归何时【或作何时归】
汴泗交流赠张仆射【建封】
【贞元十五年公在徐州张建封幕汴水徐之西泗水徐之南故以名篇】
汴泗交流郡城角筑场千步平如削【筑或作斸方云诗九月筑场圃谓筑坚以为场也】短垣三面缭逶迤击鼓腾腾树赤旗新秋朝凉未见日【秋或作雨】公早结束来何为分曹决胜约前定百马攅【在丸切聚也】蹄近相映球惊杖奋合且离红牛缨绂黄金羁侧身转臂着马腹霹雳应手神珠驰超遥散漫两闲暇挥霍【奋迅也枚乘曰蜿墠挥霍】纷纭争变化发难得巧意气麤讙声四合壮士呼此诚习战非为剧岂若安坐行良图当今忠臣不可得公马莫走须杀贼
忽忽
忽忽乎余未知生之为乐也【生之为方作为生之非是】愿脱去而无因安得长翮大翼如云生我身乘风振奋出六合絶浮尘死生哀乐两相弃是非得失付闲人
鸣鴈
【公在徐州与孟东野书有曰去年脱汴州之乱遂来于此主人与余有故居余符离睢水上及秋将辞去云云主人谓张建封公在徐郁郁不得志见於书与诗者如此】
嗷嗷鸣鴈鸣且飞【上鸣字或作鸿】穷秋南去春北归去寒就暖识所依【或作处非是】天长地阔栖息稀风霜酸苦稻梁【鸿鴈前辈多使稻梁事盖出战国策广絶交论云分鴈骛之稻梁又杜甫诗自古稻梁多不足】微毛羽摧落身不肥【毛羽或作羽毛】徘徊反顾羣侣违哀鸣欲下洲渚非江南水濶朝云多【朝方作朔　今按既云江南则不应言朔云矣兼作朝云语亦差响】草长沙软无网罗闲飞静集鸣相和违忧怀惠性匪他【惠一作息】凌风一举君谓何
龙移
【此诗谓南山湫也湫初在平地一日风雷移居山上其山下湫遂化为土公题炭谷诗曰厌处平地上巢居挿天山】
天昏地黑蛟龙移雷惊电激雄雌随【激或作撃方云雷奔电激班固西都赋语雄雌或作雌雄】清泉百丈化为土鱼鳖枯死吁可悲
雉带箭
【此诗公佐张仆射于徐从猎而作也读之其状如在目前盖写物之妙者】
原头火烧静兀兀野雉畏鹰出复没【出复方作伏欲今按雉出复没而射者弯弓不肯轻发正是形容持满命中之巧毫厘不差处改作伏欲神采索然矣】将军欲以巧伏人盘马弯弓惜不发地形渐窄观者多雉惊弓满劲箭加冲人决起百余尺红翎白镞【作木切】相倾斜将军仰笑军吏贺五色【尔雅雉五色皆备曰晕】离披马前堕
条山苍
【欧本注云中条山在黄河之曲今蒲中也】
条山苍河水黄浪波沄沄去【浪波或作波浪】松栢在山冈【山或作高】
赠郑兵曹
罇酒相逢十载前君为壮夫我少年罇酒相逢十载後我为壮夫君白首我材与世不相当戢鳞委翅无复望当今贤俊皆周行君何为乎亦遑遑【亦或作独】盃行到君莫停手破除万事无过酒
桃源图
【孙曰武陵郡朗州国朝改为鼎州洪曰渊明叙桃源初无神仙之说梁任安贫为武陵记亦祖述其语耳渊明云先世避秦时乱而安贫云曩以避秦人之乱邑人相率携妻孥隐此厥後絶不外通何人世之多迁贸也後人不深考因谓秦人至晋犹不死遂以为地仙洪驹父云荆公桃源行东坡和桃源诗皆得之王摩诘退之刘梦得诸人以为神仙者非是】
神仙有无何眇芒【或作渺茫】桃源之说诚荒唐流水盘回山百转生绡数幅垂中堂武陵【晋太康中武陵人捕鱼从溪行忘路远近逢桃林夹岸无杂花果云秦人避世于此】太守好事者题封远寄南宫下南宫先生忻得之波涛入笔驱文辞文工画妙各臻极异境怳惚移於斯架岩凿谷开宫室接屋连墙千万日嬴颠刘蹶了不闻地坼天分非所恤种挑处处惟开花川原近远蒸红霞【近远或作远近】初来犹自念乡邑岁久此地还成家渔舟之子来何所物色相猜更问语大蛇中断丧前王羣马南渡开新主听终辞絶共凄然自说经今六百年当时万事皆眼见不知几许犹流传争持酒食来相馈礼数不同樽俎异月明伴宿玉堂空骨冷魂清无梦寐夜半金鸡啁哳【陟鎋切又陟颉切】鸣火轮飞出客心惊人间有累不可住依然离别难为情船开棹进一回顾万里苍苍烟水暮世俗寜知伪与真至今传者武陵人
东方半明
【韩曰此诗与煌煌东方星兴寄颇同盖指顺宗即位不能亲政而宪宗在东宫之时也樊曰公亿昨行所谓伾文未剪崖州炽虽得赦宥常愁猜近者三奸悉破碎羽穴无?幽黄能义与此诗同惟此诗曰东方半明所以微其词如此盖风人之托物也】
东方半明大星没【半或作未方以合本云洪庆善曰旧本作半明今蜀本题语亦作半明既云大星没则不应未明也传本多习於诗人成语而不考其意义故也】独有太白配残月嗟尔残月勿相疑同光共影须臾期残月晖晖太白睒睒【音挟太元经明复睒天中独烂也或作睒睒方云字当从日】鸡三号【音毫杜诗曰初鸣度必三】更五点
赠唐衢
【集注衢从退之游旧史附公传末新史削之旧史云衢应进士久而不第能为歌诗意多感激见人文章有所伤激读讫必哭涕泗不能巳每与人言论既别发声一号音辞悲切闻者莫不涕下故世称唐衢善哭白乐天亦尝赠以诗略云贾谊哭时事阮籍哭路岐唐生今亦哭异代同其悲】
虎有爪兮牛有角虎可搏兮牛可触奈何君独抱奇材手把锄犂饿空谷当今天子急贤良匦函【孙曰唐武后垂拱二年命铜为匦置之庙堂东曰延恩南曰招谏西曰伸寃北曰通玄】朝出开明光【汉殿名也】胡不上书自荐达坐令四海如虞唐
贞女峡【连州桂阳县】
江盘峡束春湍豪雷风战闘鱼龙逃悬流轰轰射水府一泻百里翻云涛漂船摆【补买切间也】石万瓦裂咫尺性命轻鸿毛【鸿或作於或作如】
赠侯喜
吾党侯生字叔?【或作起方云起之古文也】呼我持竿钓温水【洛水在河南易乾凿度曰王者有盛德之应则洛水先温故号温洛】平明鞭马出都门尽日行行荆棘里温水微茫絶又流深如车辙阔容輈虾蟇跳过雀儿浴此纵有鱼何足求我为侯生不能已盘针擘粒投泥滓晡时坚坐到黄昏【到或作至】手倦目劳方一起暂动还休未可期虾行蛭【音质水蛭也贾谊曰夫岂从虾与蛭螾】渡似皆疑举竿引线忽有得一寸才分鳞与鬐【音颀庄子曰惊扬而奋鬐或作鳍今按鬐马鬛也当作鳍然庄子作鬐则亦可通用也】是日侯生与韩子良久叹息相看悲我今行事尽如此此事正好为吾规半世遑遑就举选一名始得红顔衰【始或作已非是】人间事势岂不见徒自辛苦终何为便当提?妻与子南入箕颍【箕山名颍水名许由巢父隐处】无还时叔?君今气方鋭我言至切君勿嗤君欲钓鱼须远去大鱼岂肯居沮洳【上音疽下音茹渐湿地肯或作有非是】
古意
【韩曰华山记云山顶有池生千叶莲花服之羽化因曰华山观公诗意与前诗皆有兴寄其曰古意旨深远矣而孙氏引李肇国史补言愈好奇登华山絶峯发狂恸哭沈顔作登华旨畧曰仲尼悲麟悲不在麟也墨翟泣丝泣不在丝也又引公答张彻诗云洛邑得休告华山穷絶陉以实国史补之云质之校本乃大不然姑存之】
太华【胡化切】峯头玉井莲开花十丈藕如船冷比雪霜甘比蜜一片入口沈痾痊我欲求之不惮远青壁无路难夤缘【方从唐本作五月壁路难攀缘云鲍溶集有陪公登华山诗盖五月也夤或作攀　今按公此诗本以古意名篇非登山纪事之诗也且太华之险千古屹立所谓削成五千仞者岂独五月然後难攀缘哉若以句法言之则五月壁路之与青壁无路意象工拙又大不侔亦不待识者而知其得失矣方氏泥于古本牵于旁证而不寻其文理乃去此而取彼其亦误矣原其所以盖缘五月本是青字唐本误分为二而读者不晓因复削去无字遂成此谬今以诸本为正】安得长梯上摘实下种七泽【司马相如子虚赋楚有七泽其小者名云梦方九百里】根株连【列子言五山曰根株不相连着】
八月十五夜赠张功曹【着】
纎云四卷天无河清风吹空月舒波【波月光】沙平水息声影絶【沙平方作平沙非是】一杯相属【之欲切汉灌夫传及饮酒酣夫起舞属蚡师古曰属付也犹今之舞讫相劝】君当歌君歌声酸辞且苦不能听终涙如雨洞庭连天九疑高蛟龙出没猩鼯【音吾鼠名一曰飞生】号十生九死到官所幽居默默如藏逃下牀畏蛇食畏药海气湿蛰熏腥臊【湿方作温非是】昨者州前槌大鼓嗣皇【顺宗即位贞元二十一年正月】继圣登夔皋赦书一日行万里罪从大辟皆除死【方云荆公与谢本作除徙下文已有迁者追回流者还则除死为当】迁者追囘流者还涤瑕荡垢朝清班【朝清或作清朝方云唐本作朝清盖言追还之人皆得涤瑕垢而朝清班惟巳为使家所抑故只量移江陵也】州家申名使家抑坎轲秖得移荆蛮【秖或作只它诗皆然】判司【功曹】卑官不堪说【卑官一作官卑】未免捶楚【韩曰老杜送高书记诗脱身簿尉中始与捶楚辞孙曰公时迁为江陵府法曹】尘埃间同时辈流多上道天路幽险难追攀君歌且休听我歌我歌今与君殊科【杭本如此言张之歌词酸苦而已直归之于命盖反骚之意而其词气抑扬顿挫正一篇转换用力处也方从诸本我下去歌字而君下着岂字全失诗意使一篇首尾不相运掉无复精神又不着花本之异盖考之亦未详耶】一年明月今宵多【明月一作月明】人生由命非由他【托何切非我也】有酒不饮奈明何
谒衡岳庙遂宿岳寺题门楼【或无庙字】
【公两谪南方初自阳州北还过衡在永贞元年八月过潭适当残秋陪杜侍御游湘西寺诗云是时秋向残是也今云我来正逢秋雨节故知此诗自山阳还时作後自潮州还移刺袁州则元和十五年十月盖未尝过衡据袁州谢表云去年正月贬授潮州刺史其年十月凖例量移云云即自潮径当来袁又未尝遇秋雨节时也苏东坡观海市诗云潮阳太守南迁归喜见石廪堆祝融捔言之耳】
五岳祭秩皆三公【皆或作比非是】四方环镇嵩当中火维地荒足妖怪天假神柄【神衡山之神】专其雄喷云泄雾藏半腹虽有絶顶谁能穷我来正逢秋雨节隂气晦昧无清风【清方作晴　今按淸风兴羣隂伏无清风则雨意未已也晴字非是】潜心默祷若有应岂非正直能感通【非方作即非是能感方作感能　今按若从方读则此句为吃羌语矣】须臾静扫衆峯出仰见突兀撑青空紫盖连延接天柱【衡山有五峰紫盖天柱石廪祝融芙蓉石廪一名石囷】石廪腾掷堆祝融森然魄动下马拜松栢一迳趍灵宫【栢或作桂】粉墙丹柱动光彩鬼物图画填青红升堦伛偻荐脯酒欲以菲薄明其衷庙令老人识神意【令一作内】睢盱【上许圭切下香于切顾视貌】侦【丑郑切侯也】伺能鞠躬手持盃珓导我掷【珓方从唐本作校云广韵作珓字古者以土为之也朝野佥载作珓角与校音义皆相近魏野有咏竹校子诗只作校字荆楚岁时记又作敎　今按当从广韵及衆本】云此最吉余难同窜逐蛮荒幸不死衣食才足甘长终侯王将相望久絶神纵欲福难为功夜投佛寺上高阁星月揜映云朣胧【方云选秋兴赋月朣胧而含光从日者非　今按字书二字从日当更考之】猿鸣钟动不知曙杲杲寒日生於东
岣嵝山
【东坡中隐堂诗岣嵝何须到韩公浪自悲谓此诗也】
岣嵝【上音矩下音缕】山尖神禹碑【盛洪之荆州记曰南岳周回数百里昔禹登而祭之又徐灵期南岳记曰夏禹导水通渎刻石书名山之高南岳文云高四千一十丈南岳即衡山也】字青石赤形模奇科斗拳身薤【音械古文似科斗薤书如薤叶】倒披【倒或作叶方从蜀本云衡阳旧刻亦然魏都赋云华莲重葩而倒披　今按岣嵝者衡山南麓别峯之名薤倒披者古有倒薤书见欧公集古録目唐玄度十体书方得之矣然今衡山寔无此碑此诗所记盖当时传闻之误故其卒章自为疑词以见微意刘禹锡寄吕衡州书亦云尝闻祝融峰上有神禹铭古石琅玕姿秘文螭虎形盖亦得於传闻也】鸾飘凤泊拏【奴加切又女书切皆以象其碑之摹刻】虎螭事严迹秘鬼莫窥道人独上偶见之我来咨嗟涕涟洏【上音连下音而涕流貌】千搜万索何处有森森緑树猿猱悲【猱或作啼】
永贞行
【韩曰贞元二十一年德宗崩顺宗即位病?不能视朝王伾王叔文用事四月策皇太子八月立为皇帝是为宪宗顺宗为太上皇改元永贞此诗载太皇谓顺宗小人谓叔文元臣故老谓杜佑高郢郑玽瑜等嗣皇谓宪宗也】
君不见太皇谅隂【指顺宗即位之时】未出令小人乘时偷国柄北军百万虎与貔【音毗】天子自将非他师【或作时】一朝夺印付私党【孙曰是岁王叔文以金吾大将军范希朝为左右神策诸行营节度以韩泰为其行军司马叔文欲夺取宦官兵权以自固籍希朝老将使主帅而实以泰专其事人情疑惧】檩懔朝士何能为狐鸣枭噪争署置阳睒跳踉【上音迢下音梁得意喜跃之貌】相妩媚【上音武下音眉相媚悦也?睒或作睒闪方云?睒兽狂视貌字见吴都赋】夜作诏书朝拜官超资越序曾无难公然白日受贿赂火齐【下音剂韩曰珠名选班固西都赋翡翠火齐流耀含英注珠也樊曰火齐状如云母色如紫金有光耀别之则如蝉翼积之则如纱縠之重沓详见南史祝曰文选磊落漫衍乎其侧】磊落堆金盘元臣故老不敢语昼卧【王叔文用事一日诸相会食叔文至中书欲与韦执谊计事执谊起迎诸相停箸以待有顷报叔文索饭已与韦相同飡阁中矣杜佑高郢惧不敢言郑珣瑜独叹曰吾岂可复居此位索马径归卧不起】涕泣何丸澜董贤三公谁复惜【三或作一非是】侯景九锡行可叹国家功高德且厚天位未许庸夫干嗣皇卓荦信英主文如太宗武高祖膺图受禅登明堂共流幽州鲧死羽四门肃穆贤俊登数君【谓柳宗元刘禹锡之类】匪亲岂其朋郎官【孙曰时贬礼部员外郎柳宗元邵州司封郎中韩?池州屯田员外郎刘禹锡连州刺史皆自郎官迁谪】清要为世称荒郡廹野嗟可矜湖波连天日相腾蛮俗生梗瘴疠烝江氛岭祲【音浸妖气】昏若凝一蛇两头见未曾怪鸟鸣唤令人憎【鸣唤或作争鸣】蛊虫羣飞夜扑灯雄虺毒螫堕股肱食中置药肝心崩左右使令诈难凭慎勿浪信常兢兢吾尝同僚【补注退之与子厚禹锡最厚善江陵途中寄三学士诗云同官尽才俊偏善柳与刘】情可胜【尝或作常非是】具书目见【韩曰公先以言事出为阳山令故书所目见告之】非妄徵嗟尔既往宜为惩
洞庭湖阻风赠张十一署
【永贞元年自阳山徙掾江陵十月过洞庭湖作或云赴阳山时非也公江陵途中诗序初赴阳山云春风洞庭浪而此诗首云十月隂气盛可知其非矣】
十月隂气盛北风无时休苍茫洞庭岸与子维双舟雾雨晦争泄波涛怒相投大鸡断四听【断方从杭蜀本作絶　今按此句既有絶字则下一句不应便复出方为杭蜀所误□比多矣今但刋正不能悉论而论其最着者一二以晓观者】粮絶谁与谋相去不容步险如碍山丘清谈可以饱梦想接无由男女喧左右饥啼但啾啾非怀北归兴何用胜羇愁云外有白日寒光自悠悠能令暂开霁过是吾无求
李花赠张十一署【或作李有花】
江陵城西二月尾花不见桃惟见李风揉雨练雪羞比【揉或作柔非是】波涛翻空杳无涘【翻空方作相翻非是】君知此处花何似白花倒烛天夜明羣鸡惊鸣官吏起金乌海底初非来朱辉散射青霞开迷魂乱眼看不得【迷魂乱眼或作迷乱入眼入又作人皆非是】照耀万树繁如堆念昔少年着游燕对花岂省曾辞盃【省曾辞或作曾辟酒非是】自从流落忧感集欲去未到先思?祗今四十已如此後日更老谁论哉力?一樽独就醉【独或作共非是】不忍虚掷委黄埃【委或作随】
杏花
居邻北郭古寺【孙曰江陵所居之隣】空杏花两株能白红曲江满园不可到看此寜避雨与风二年流窜出岭外所见草木多异同冬寒不严地恒泄阳气发乱无全功【无全合本作全无非是】浮花浪蘂镇长有才开还落瘴雾中山榴踯躅【上直炙切下厨玉切韩曰本草注踯躅树生高三四尺花似山石榴】少意思照耀黄紫徒为业鹧鸪钩輈【下张流切孙曰钩輈鹧鸪声祝曰岭春记鹧鸪自呼曰钩輈李羣玉诗又听钩輈格磔声】猿叫歇杳杳深谷攅青枫【杳杳或作杳霭】岂如此树一来翫若在京国情何穷今旦胡为忽惆怅【惆或作怊後仿此】万片飘泊随西东明年更发应更好【更发一作花发】道人【孙曰谓寺僧樊曰八年六月公召拜国子博士明年花发时公为博士于京矣】莫忘邻家翁
感春四首
我所思兮在何所情多地遐兮徧处处东西南北皆欲往千山隔兮万山阻【孙曰张衡四愁诗我所思兮在泰山欲往从之梁甫艰我所思兮在桂林欲往从之湘水深我所思兮在汉阳欲往从之陇坂长我所思兮在鴈门欲往从之雪纷纷公云取此】春风吹园杂花开朝日照屋百鸟语三盃取醉不复论一生长恨奈何许【诸本奈作春方从杭蜀本云古乐府奈何许石阙生口中衔碑不得语】皇天平分成四时春气漫诞最可悲杂花粧林草盖地白日座上倾天维【倾谓倾侧风动而然西京赋振天维衍地络一本注云天维谓春光照灼如维?之张举也】蜂喧鸟咽留不得红萼万片从风吹岂如秋霜虽惨冽【惨或作凛方以西京赋氷霜惨冽定作惨】摧落老物【樊曰晋宣帝尝疾张皇后往省帝曰老物可憎又曰老物不足惜】谁惜之为此径须沽酒饮自外天地弃不疑近怜老杜无检束烂漫长醉多文辞屈原离骚二十五【樊曰屈原赋二十五篇盖离骚经一九歌十一天问一九章九远游十居渔父各一凡二十五篇】不肯餔啜糟与醨惜哉此子巧言语不到圣处寜非痴【韩曰圣处谓酒清者为圣人先儒云公以原介於庄周司马迁之间其感春云云盖与屈原之惩于讽谏而伤其违圣之达节也】幸逢尧舜明四目条理品彚皆得宜平明出门暮归舍酩酊马上【韩曰晋山简每出嬉游儿童歌曰日夕倒载归酩酊无所知时时能骑马倒着白接离】知为谁【合杭蜀本作谁为方从诸本云按公後诗有遇酒即酩酊公知我为谁即此义也　今按方氏此论最公使他处皆如此则无可议矣】
朝骑一马出瞑就一牀卧诗书渐欲抛节行久已惰【方作破非是】冠欹感髪秃语误惊齿堕孤负平生心【孤或作辜】已矣知何奈【乃个切元稹立部伎诗云古人邪正知谁奈诸本皆同无可疑者荆公本奈作那李本知作如亦无大异独方从合本作巳知无可奈乃不成文理故今定以诸本】
我恨不如江头人【我恨方从杭本作奈我合本无奈字亦无恨字蜀作我奈　今按杭蜀本盖因前篇之未有奈字而误也合本亦少一字皆非是今从监本】长网横江遮紫鳞独宿荒陂射鳬鴈卖纳租赋官不嗔归来欢笑对妻子衣食自给宁羞贫今者无端读书史智慧只足劳精神【合本如此为当方乃不从而以足为是又不可晓也】画蛇着足无处用两鬓雪白趋埃尘乾愁漫解坐自累与衆异趣谁相亲数盃浇肠虽暂醉皎皎万虑醒还新百年未满不得死且可勤买抛青春【买或作置樊曰酒名也唐人名酒多以春杜子美有麯米春裴鉶作传亦有松醪春】
寒食日出游
【张十一院长见示病中忆花九篇寒食日出游夜归因以投赠张十一院长即工曹署樊曰国史补云外郎遗补相呼为院长补注公与张同自御史贬官又同为江陵椽公法曹参军张功曹参军元和元年】
李花初发君始病我往看君花转盛走马城西惆怅归不忍千株雪相映迩来又见桃与棃交开红白如争竞可怜物色阻携手空展霜缣【音兼祝曰丝缯也古乐府云新人工织缣故人工织素】吟九咏纷纷落尽泥与尘不共新粧比端正桐华最晚今已繁君不强起时难更关山远别固其理寸步难见始知命忆昔与君同贬官夜渡洞庭看斗柄岂料生还得一处引袖拭泪悲且庆各言生死两追随【生死方作死生】直置心亲无貌敬念君又署南荒吏路指鬼门【樊曰容州北流县南三十里有二石相对阔三十步俗号鬼门关谚曰鬼门关十人九不还】幽且夐【休正切远也】三公尽是知音人曷不荐贤陛下圣囊空甑倒谁救之我今一食日还并自然忧气损天和安得康强保天性断鹤两翅鸣何哀絷骥四足气空横【户孟切】今朝寒食行野外缘杨市岸蒲生迸【生或作芽】宋玉庭【孙曰宋玉楚人故居在江陵韩曰杜诗曾闻宋玉宅每欲到荆州荆州即江陵也】边不见人轻浪参差鱼动镜自嗟孤贱足瑕疵特见放纵荷寛政饮酒寜嫌底深题诗尚倚笔锋劲明宵故欲相就醉【故或作固】有月莫愁当火令【洪曰此诗春末夏初故云火令方云非也此谓寒食禁火耳火令字见周礼魏武帝亦有寒食禁火令但东坡尝为李公择书此诗作灯火令又不知其所据何本也　今按方说是也此言夜行有月故不忧当寒食禁火之令耳坡读亦误】
忆昨行和张十一【或作和张十一忆昨行】
忆昨夹锺之吕初吹灰上公礼罢元侯回【上洪作杜云杜佑自淮南入朝也方作杜云此为荆帅裴均罢社而享客也　今按方说是也但以上为社则未然左传云五行之官封为上公祀为贵神其土正曰后土在家则祀中溜在野则为社故杜注用币于社云以请于上公则上公即社神也况此句内又自以元侯为对耶】车载牲牢瓮舁【音余对举也】酒并召宾客延邹枚腰金首翠【谓娼姬之服】光照耀丝竹迥发清以哀青天白日花草丽玉斚屡举倾金罍张君名声座所属起舞先醉长松摧宿酲未解旧痁【失亷切疟疾左传曰痁作而伏】作【旧痁方作店字　今按此句内上有宿酲字则此当为旧痁明矣方误】深室静卧闻风雷自期殒命在春序屈指数日怜婴孩危辞苦语感我耳泪落不揜何漼漼【徂回切选指季豹而漼焉注涕泣垂貌】念昔从君渡湘水【湘或作湖】大帆夜划穷高桅【吾回切樯竿】阳山鸟路出临武驿马拒地驱频隤【三舘本作搥方云博雅搥擡也亦有义　今按方义暗僻不可晓此但言当谪官时驰驿发遣而山路险恶故羸马拒地不进被驱而屡至倾隤耳隤或取虺隤字然其义但为不能升高之病又似未必然也】践蛇茹蛊不择死忽有飞诏从天来伾文未揃崖州【韦执谊也】炽【揃或作剪谢校以剪方云说文揃?也史记西南夷赞有揃剽字】虽得赦宥恒愁猜近者三奸悉破碎【集注元和元年正月顺宗即位二月大赦公自阳山徙椽江陵三奸方用事其年八月宪宗立伾贬开州司马叔文渝州司户并员外置十一月继贬执谊崖州司马及是三奸始悉破碎焉】羽窟无底幽黄能【集注能有两音奴来切者三足鼈也奴登切者熊属足似鹿者也左传尧殛鲧于羽山其神化为黄熊以入于羽渊国语作黄能音贤能之能东海人祭禹庙不用能肉及鼈为馔疑鲧化为二物则两音亦可通用】眼中了了见乡国知有归日眉方开今君纵署天涯吏【纵或作从　今按张署墓志邕管张署为判官也】投檄北去何难哉无妄之忧勿药喜一善自足禳千灾头轻目朗肌骨健古劔新斸磨尘埃殃销祸散百福并从此直至耉与鲐【音台樊曰诗黄耉鲐背笺云台之言鲐也大老则背有鲐文耉或作耆】嵩山东头伊洛岸胜事不假须穿栽【或作裁】君当先行我待满沮溺可继穷年推【他回切韩曰取礼记三推九推之意】
别本韩文考异卷三

[book_title]卷四
钦定四库全书
别本韩文考异卷四
宋　王伯大　重编
古诗
刘生诗【或无诗字】
生名师命其姓刘自少轩轾【下竹二切韩曰诗云戎车既安如轾如轩又马援传居前不能令人轾居後不能令人轩】非常俦【轾或作轶】弃家如遗来远游东走梁宋暨扬州【暨或作堕】遂凌大江极东陬【下将侯切东陬谓越也】洪涛舂天禹穴幽越女一笑三年留南逾横岭入炎州【或作洲】青鲸高磨波山浮【鲸或作鲜　今按青义未详疑是长字之误】怪魅炫耀堆蛟虬【魅或作媚堆或作推非是】山?讙噪猩猩游【?或作獠非是方云?苏遭切神异经西方深山有人长尺余袒身捕蟹以食名曰山?国语注作?公联句亦有中矢类妖?游或作愁方云此诗二州字二游字视古用韵後人误改也】毒气烁体黄膏流问胡不归良有由美酒倾水?【之夜切与炙同又侧吏切】肥牛妖歌慢舞烂不收倒心回肠为青眸千金邀顾不可酬乃独遇之尽绸缪瞥然一饷成千秋【饷或作曏非是】昔鬂未生今白头五管【岭南有经畧军谓之五管容广邕桂安南】历徧无贤侯回望万里还家羞阳山穷邑惟猿猴手持钓竿远相投我为罗列陈前修芟蒿斩蓬利锄耰天星回环数才周文学穰穰【丰也如两切】囷【去轮切祝曰仓庾也藏也仓圆曰囷礼记修囷仓】仓稠车轻御良马力优咄哉识路行勿休【韩曰终篇盖有且讽且劝之意上云问胡不归良有由即先之以越女一笑三年留继以妖歌慢舞烂不收则知刘生所寓皆不羁也】往取将相酬恩讐
郑羣赠簟
【羣尝以侍御史佐裴均江陵孙曰羣字洪之时以殿中侍御史佐裴均江陵军公自阳山量移法曹与羣同僚樊云唐孔几私记云退之丰肥善睡每来吾家必命枕簟而沈存中笔谈世□韩退之小面而美髯着纱?此乃江南韩熙载尔熙载諡文靖江南人谓之韩文公因此遂误以为退之退之肥而少髯此诗有腰腹空大及慢肤多汗之语信然】
蕲州笛竹【韩云蕲州在今洧南其地出竹可用为笛今以之为簟耳】天下知【笛或作箪】郑君所宝尤?奇携来当昼不得卧一府传看黄琉璃体坚色静又藏节尽眼凝滑无瑕疵【尽或作满】法曹贫贱衆所易腰腹空大何能为自从五月困暑湿如坐深甑遭蒸炊手磨袖拂心语口慢肤多汗真相宜日暮归来独惆怅有卖直欲倾家资谁谓故人知我意卷送八尺含风漪【於离切水纹】呼奴扫地铺未了光彩照耀惊童儿青蝇侧翅蚤【音早抱朴子曰蚤蝨攻君卧不获安】蝨避肃肃疑有清飈吹倒身甘寝百疾愈却愿天日恒炎曦明珠清玉【选张衡四愁诗美人赠我貂襜褕何以报之明月珠美人赠我锦绣段何以报之青玉案】不足报赠子相好无时衰【合本无时作时无非是】
丰陵行【顺宗时】
羽卫煌煌一百里【一或作三方云以长安志考之非是】晓出都门葬天子羣臣杂沓驰後先宫官穰穰来不已是时新秋七月初金神按节炎气除清风飘飘轻雨洒偃蹇旗斾卷以舒逾梁下坂笳鼓咽【方作沸　今按作咽乃响又见悲切之意也】嵽嵲【絰臬二音山小而不安貌】遂走玄宫闾【方云选注天子后妃所葬墓曰玄宫闾谓玄宫前之寓闾也闾或作虚非是】哭声訇【呼宏切】天百鸟噪幽坎昼闭空灵舆皇帝孝心深且远资送礼备无赢余设官置卫鎻嫔妓【孙曰唐制诸陵皆置宫殿列曹设嫔妃侍卫如平生杜甫桥陵诗云宫女晚知曙祠臣朝见星韩曰终篇言三代旧制存诸书当时之礼必有不合於古者故云】供养朝夕象平居【养或作送】臣闻神道尚清浄三代旧制存诸书墓藏庙祭不可乱欲言非职知何如
游青龙寺赠崔太补阙【诸本太作羣】
秋灰初吹季月管日出卯南晖景短友生招我佛寺行正值万株红叶满【韩曰东坡尝谓此句初不晓其故及观小说郑?寓青龙寺贫无纸取柿叶学书九月柿叶赤而实红退之诗谓此】光华闪壁见神鬼【壁或作璧】赫赫炎官张火伞然云烧树火实骈金乌下啄頳虬卵【頳音柽赤色韩曰上联咏柿叶之红而光华之粲然下联咏柿实之赤而日光之交映火伞頳虬皆状其红而取喻之工如此】魂翻眼倒忘处所【倒或作晕】赤气冲融无间断有如流传上古时九轮【孙云淮南子曰尧时十日并出草木焦枯尧命羿仰射十日中其九乌皆死九轮谓九日车轮也】照烛乾坤旱二三道士席其间灵液屡进颇黎盌【音椀孙曰颇黎玉名其色赤出西域亦作波黎祝曰盌说文小盂也选逸珠盈盌此谓食柿也】忽惊顔色变韶稚【忽方作勿非是韶或作离方云韶有美义不必易字】却信灵仙非怪诞桃源迷路竟茫茫枣下【古曲名歌曰枣下纂纂朱实离离宛其落矣化为枯枝人生不能行乐死何以虚諡为】悲歌徒纂纂前年岭隅乡思发踯躅成山开不算去岁羇帆湘水明霜枫千里随归伴猿呼鼯啸鹧鸪啼【啸或作笑非是】恻耳酸肠难濯澣【恻或作侧非是】思君?手安能得今者相从敢辞懒由来钝騃【语骇切】寡参寻【騃或作骇非是】况是儒官饱闲散惟君与我同怀抱锄去陵谷置平坦年少得途未要忙时清谏疏尤宜罕何人有酒身无事谁家多竹门可欵【韩曰後汉孔融尝曰坐上客尝满樽中酒不空吾无事矣晋王子猷好竹吴中士大夫家有好竹欲观之便出舆造竹下讽啸良久蔡寛夫云此一对尤闲远有味】须知节候即风寒幸及亭午犹妍暖南山逼冬转清痩刻画圭角出崖窽【音欵空也庄子道大窽】当忧复被氷雪埋汲汲来窥诫迟缓
赠崔立之评事
崔侯文章苦捷敏高浪驾天输不尽曾从关外来上都【外或作内非是】随身卷轴车连轸【止忍切车後木孙曰连轸言数车相接】朝为百赋犹鬰怒暮作千诗转遒紧揺毫掷简自不供顷刻青红浮海蜃【音肾能吐气为楼台海中春夏间见祝曰大蛤也前汉海旁蜃气象楼台】才豪气猛易语言往往蛟螭杂蝼蚓【上音楼下音引蚯蚓也】知音自古称难遇世俗乍见那妨哂勿嫌法官未登朝犹胜赤尉长趍尹时命虽乖心转壮技能虚富家逾窘念昔尘埃两相逢争名龃龉持矛楯【音盾兵器】子时专场夸觜距【专或作擅】余始张军严韅靷【上晓见切下以忍切驾牛具在背曰韅在胷曰靷】尔来但欲保封疆莫学龎涓怯孙膑【音牝】窜逐新归厌闻閙齿髪早衰嗟可闵频蒙怨句刺弃遗岂有闲官敢推引深藏箧笥一时发戢戢已多如束笋可怜无益费精神有似黄金掷虚牝【洪曰牝谿谷也殷仲文曰哀壑可虚牝】当今圣人求侍从拔擢杞梓收楛【音户木名可以为矢簳】箘【音窘美竹】东马严徐已奋飞枚皐即召穷且忍复闻王师西讨蜀霜风冽冽摧朝菌【音窘地蕈朝生暮死韩曰庄子朝菌不知晦朔】走章驰檄在得贤燕雀纷拏要鹰隼窃料二涂必处一岂比恒人长蠢蠢劝君韬养待徵招不用雕琢愁肝肾墙根菊花好沽酒钱帛纵空衣可凖晖晖檐日暖且鲜摵摵【山责切陨落也卢子谅曰摵摵芳叶零又潘岳秋思赋庭树摵以濯落】井梧踈更殒高士例须怜麹蘖丈夫终莫生畦畛能来取醉任喧呼死後贤愚俱泯泯
送区弘南归
【区或作欧归或作征方云区乌侯切唐韵区冶子之後汉王莽传有中郎区博】
穆昔南征军不归虫沙猿鹤伏以飞【抱朴子云周穆王南征三军之衆一朝为化君子为猿为鹤小人为虫为沙造化权舆作周昭王南征皆未详本何据也　孙曰伏谓猿虫飞谓沙鹤】汹汹【许拱切水声】洞庭莽【音姥楚词夕擥中州之宿莽王逸注云草经冬不死者楚名曰宿莽】翠微【或作江汹洞庭宿莽微】九疑【湘中记零陵营道县九山相似行者疑惑故名九疑曰荒是非岂以此耶】鑱【锄衔切险也】天荒是非【鑱或作巉方云九疑言鑱天洪涛言舂天皆奇语也】野有象犀水贝玑分散百宝人士稀【言山川之美散为百宝独人物稀少士或作事非是】我迁于南日周围【言曰一周匝公贞元十九年冬谪阳山明年冬弘来故云日周围】来见者衆莫依稀爰有区子荧荧晖【区子方作子区】观以彛训或从违我念前人譬葑菲落以斧引以纆徽【上音墨下音晖孙曰即今梓匠所引以正木者引以或作斧引洪本纆作墨方从唐合杭本亡张文潜云古人作七言诗其句脉多上四字而下以三字成之退之乃变句脉少上三下四如落以斧引以纆徽虽欲悔舌不可扪是也今按此言纆徽谓木工所用之?墨也然周易作徽纆乃为墨索所以拘罪人者恐公所用别有据也】虽
有不逮驱騑騑【诗四牡騑騑注行不止之貌】或采于薄【丛薄也】渔于矶【音几碛也】服役不辱言不讥从我荆州来京畿离其母妻絶因依嗟我道不能自肥【道不或作不道非是】子虽勤苦终何希王都观【音贯】阙双巍巍腾蹋衆骏事鞍鞿佩服上色紫与绯独子之节可嗟唏【与欷同哀而不泣】母附书至妻寄衣开书拆衣泪?曦【开书拆衣或作开缄发封涙痕方作痕涙非是】虽不勅还情庶几朝暮盘羞恻庭闱幽房无人感伊威【尔雅委鼠也诗伊威在室】人生此难余可祈子去矣时若发机【矣或作吴非是句法见上张文潜说】蜃沈海底气昇霏彩雉野伏朝扇翬【音挥五彩雉扇或作羽非是盖宫扇以雉尾为之翬文彩貌此言雉伏於野而其羽可用为朝廷之仪与上下二句为一类也】处子窈窕王所妃【蜃沈止所妃此二句君子不患人不我知之意】苟有令德隐不腓【下音肥孙曰百卉具腓腓病也言苟有令德虽在隐约不以为病】况今天子铺德威【铺或作辅非是】蔽能者诛荐受禨【音几祥也】出送抚背我涕挥行行正直慎脂韦【楚词如脂如韦注脂韦柔弱貌】业成志树来颀颀【音祈祝曰诗硕人颀颀言仪表长丽绞好颀颀然】我当为子言天扉
三星行
【三星斗牛箕洪曰三星行剥啄行皆元和初召为国子博士时作樊曰苏内翰云吾平生遭口语无数盖生时与退之相似吾命在牛斗间其身官亦在箕故其诗曰我生之辰月宿南斗且曰无善名以闻无恶声以穰今谤吾者或云死或云仙退之之言良非虚耳】
我生之辰【方从合本之下有三字云谓斗牛与箕也今按辰时也诗云我辰安在方说非是】月宿南斗牛奋其角箕张其口牛不见服箱【诗记注服驾也箱车箱也两较之内谓之箱是车内容物之处服箱犹言驾车也】斗不挹酒浆箕独有神灵无时停簸扬无善名已闻无恶声已讙【诸本已并作以方从唐合本云讙如诸将尽讙之讙此诗叶余于除叶讙于闻今本易讙为攘以求叶扬韵非也】名声相乘【音?补注历象有增减率迟速积故有乘除之法】除得失少有余三星各在天什伍东西陈嗟汝牛与斗汝独不能神
剥啄行
剥剥啄啄有客至门我不出应客去而嗔从者语我子胡为然我不厌客困于语言【诸本此下有我嗟子诚一语合本同方从唐杭蜀本删去合本衍盖下语误入】欲不出纳以堙其源空堂幽幽有秸【音戞秸槀书三百里纳秸服】有莞【音丸又丸还切蒲也秸莞所以为席诗下莞上簟】门以两板丛书於间窅窅【音窈深貌】深堑其墉甚完【墉或作容非是】彼【谓堑与墉】寜可隳此【谓堂也】不可干从者语我嗟子诚难子虽云尔其口益蕃【益或作实口益或作益实】我为子谋有万其全凡今之人急名与官子不引去与为波澜【与方作以云韩文与多作以他文见者非一诗之子归不我以注以犹与也　今按陆宣公奏议亦然如云未审云云以否之类是也然当作与为正】虽不开口虽不开关变化咀嚼有鬼有神今去不勇其如後艰我谢再拜汝无复云往追不及来不有年【诸本作来可待焉方从合杭蜀本云公祭十二兄文其不有年以补我愆同此义也】
青青水中蒲三首
【诸本作一首方从合木今按乐府亦作三首】
青青水中蒲下有一双鱼君今上陇去我在与谁居青青水中蒲长在水中居寄语浮萍草相随我不如青青水中蒲叶短不出水妇人不下堂行子在万里
孟东野失子【并序】
【黄鲁直尝书此诗遗石君美君美失子云时以观览可用乱思而纾哀究观物理其实如此大槩因果耳退之救世弊故并因果而言然此一段文意乃是湼盘中佛语退之尝言不能无所不读未有能为大儒者其弗信矣乎鲁直所云如此】
东野连产三子不数日辄失之几老念无後以悲其友人昌黎韩愈惧其伤也推天假其命以喻之
失子将何尤吾将上尤天女实主下人与夺一何偏【何或作以方云庄子夺彼与此一何偏也】彼於女何有乃令蕃且延【蕃或作繁】此独何罪辜生死旬日间上呼无时闻滴地泪到泉地祗为之悲瑟缩久不安乃呼大灵龟骑云欵【叩也】天门问天主下人薄厚胡不均天曰天地人由来不相关吾悬日与月吾系星与辰日月相噬囓星辰踣【音匐唐志日踣颠仆】而颠吾不汝之罪知非汝由因【因或作缘方云此诗如因与鳏今本皆以韵不叶而误刋也今按作缘亦通未必误改也】且物各有分孰能使之然有子与无子祸福未可原鱼子满母腹【或作肚】一一欲谁怜细腰不自乳举族长孤鳏【或作悬】鸱枭啄母脑母死子始翻【或作蕃】蝮蛇【上音覆孙曰细腰满卢也蜂属无雌雄取桑虫或阜螽子抱成已子注曰枭　名?亦名流离食母许慎曰枭不孝鸟也祝曰蝮一名虺毒蛇也螫手则断】生子时坼裂肠与肝好子虽云好未还恩与勤恶子不可说鸱枭蝮蛇然有子且勿喜无子固勿叹上圣不待敎贤闻语而迁下愚闻语惑虽敎无由悛大灵顿头受即日以命还地祗谓大灵女往告其人东野夜得梦有夫玄衣巾【孙曰玄夫大灵龟以其巾衣玄故曰玄夫龟一名玄衣督邮史记龟策传宋元王梦一大夫衣玄绣之衣而乘辎车】闯【丑禁切马出门貌】然入其户三称天之言再拜谢玄夫收悲以欢忻
陆浑山火和皇甫湜用其韵
【诸本作次韵和皇甫湜陆浑山火方从合杭蜀本　皇甫湜字持正睦州新安人为陆浑尉洪曰一作次韵非是刘贡父云唐人赓和诗有次韵依其次用韵用彼之韵不必次之退之和陆浑山火是也】
皇甫补官古贲浑【贲或作陆方从杭蜀本云贲音陆字本公羊传】时当玄冬泽乾源【玄或作大】山狂谷狠相吐吞风怒不休何轩轩摆磨出火以自燔有声夜中惊莫原天跳地踔【救敎切祝曰後汉踔宇宙而遗俗注犹越也孙曰跳踔皆震动之貌】颠乾坤赫赫上照穷崖垠截然高周烧四垣神焦鬼烂无逃门三光弛隳不复【或作暇】暾【他昆切日出貌祝曰楚辞暾将出兮东方】虎熊麋猪逮猴猿水龙鼍【音驼祝曰类鱼有足皮可冒鼓】龟鱼与鼋【音元似鼈而形大】鸦?【一名鸢】鵰鹰雉【或作鴈鹰】鹄鵾【似鷄三足而大选鴐鹅鸿鵾】燖【徐盐切汤中爚肉也仪礼推燖者有肤】炰【音庖含毛炙物诗毛炰胾羮】煨【乌恢切补注笔墨间録上句正栢梁体後山作七字诗上东坡袭此体】孰飞奔【於刀切埋物灰中令熟也方作爊非是孰一作熟】祝融【颛顼氏有子曰黎为火官火行於冬犹祝融告休而归也】告休酌卑尊错陈齐玫辟华园【玫或作收非是洪曰谓火齐玫瑰也辟或作阐】芙蓉披猖塞鲜繁千钟万鼓咽耳喧攅杂啾嚄【上即由切下胡伯切樊曰杂乱声广韵啾唧小声嚄喷大唤自山狂谷狠下言火之盛如此神鬼焦烂三光不暾鸟兽为炮燖祝融之神所以错陈齐玫张钟鼓埙箎而御之也】沸箎埙【沸或作咈非是】彤幢绦?紫纛旛【旛或作番】炎官热属朱冠禈【音昆祝曰亲身裳前汉相如自着犊鼻禈】髹【音休漆赤多黑少选列髹彤之绣桷】其肉皮通?【音陛】臀【方云祝季宾谓?当作?按?从肉从骨一也刘备髀中肉消亦通用】颓胸垤腹车掀【音轩祝曰手举物也左氏乃掀公以出於淖】辕【或作辕掀】缇【音提祝曰赤色也周礼赤缇用羊】顔韎【莫拜切祝曰赤韦也诗云韎韐有奭】股豹两鞬【居言切孙曰马上盛弓矢器以豹皮为之董卓有力过人双带两鞬左右驰射】霞车虹蚓【虹或作红非是蚓音胤引索】日毂轓【音蕃车大箱也】丹蕤縓【七绢切祝曰縓绦色尔雅一染谓之縓】盖绯繙【广韵风吹旗貌】?【音鸳孙曰繙?乱貌】红帷赤幕罗脤膰【上音蜃下符?切韩曰脤膰祭肉也】池波风肉陵屯【音荒韩曰血也左氏士刲羊亦无也陵或作凌洪曰陵屯字见庄子当从陵樊泽之曰若池波若风肉若陵屯方云如池而波风肉如陵之屯聚也　今按列子生於陵屯注谓高处庄子音义云阜也洪说得之樊说池肉陵屯方说波风皆得之而樊说波如风方说肉如陵之屯聚则误矣合二说而言之曰如池之波风肉之陵屯乃为善耳】谽呀钜壑颇黎盆【谽或作?方云大貌字见上林赋少陵诗亦有余光散谽呀呀虚加切孙曰钜壑谽呀状如颇黎?也颇黎西国赤玉名今按汉书注谽呀涧谷形容也】豆登【孙曰木豆谓之豆瓦豆谓之登豆登五山者以五岳为豆登瀛四樽者以四渎为酒樽也樊曰自彤幢以下皆言祝融御火其车御饮食之盛如此】五山瀛四罇熙熙釂醻【釂子肖切饮尽谓之釂礼记长者举未釂少者不敢饮醻与酧同主人进客曰醻】笑语言雷公擘山海水翻齿牙嚼啮舌腭反【腭音咢宜作齶口中齗也出字说反音翻】电光?磹【上先念切下徒念切电光也】赬目?【音暄大目】顼冥【月令冬其帝颛顼其神玄冥水神也】收威避玄根【或谓水隂根阳火也】斤弃舆马背厥孙【洪曰水生木木生火水之於火犹祖视孙也】缩身潜喘拳肩跟【音根足踵祝曰选突到投而跟絓】君臣【谓顼冥也】相怜加爱恩命黑螭侦【音柽又丑郑切伺也问也】焚其元【首也谓为火焚】天关悠悠不可援【音袁援引】梦通上帝血面论【樊曰诗意谓火既用事则顼冥黑精之君玄冥水官之臣当缩身潜喘而君臣乃命黑螭问其事於祝融而火焚其首黑螭所以血面而诉於上帝也】侧身欲进叱於阍帝赐九河湔【音煎洗也祝曰手澣之也】涕痕【涕或作涙】又诏巫阳【宋玉招魂云帝告巫阳曰有人在下我欲辅之魂魄离散汝筮与之注巫阳天帝女也】反其魂徐命之前问何寃火行於冬古所存我如禁之絶其飱【一作餐饮食也帝告黑螭云然】女丁妇壬传世婚【杭本女作夫方云董彦远曰当作女丁夫壬引东山少连曰玄冥之子曰壬夫娶祝融氏之女曰丁女俱学水仙是为温泉之神洪曰丁火也壬水也火女也水男也丁女而为妇於壬故曰女丁妇壬一作夫丁妇壬亦通夫丁者壬也言壬为丁夫也妇壬者丁也言丁为壬妇也　今按丁为阳中之隂壬为隂中之阳故言女之丁者为妇於壬以见水火之相配今术家亦言丁与壬合洪氏二说皆是】一朝结雠奈後昆时行当反慎藏蹲【音存踞也左氏蹲甲而射之】视桃着花【韩曰月令仲春始雨水桃始华汉书云来春桃花水盛】可小骞【音愆亏少一作骞】月及申酉利复怨【音寃祝曰古乐府空负百年怨孙曰申七月酉八月水生於申火死於酉此玄冥复怨之时】助汝五龙从九鵾溺厥邑囚之崑仑【之或作出河水所自出】皇甫作诗止睡昏【樊曰从公学文者多矣惟李翺习之得公之正皇甫湜持正得公之奇持正尝语人曰书之文不奇易可谓奇矣岂碍理伤圣乎如龙战于野其血玄黄见豕负途载鬼一车突如其来如焚如死如弃如何等语也此诗黑螭五龙九鵈等语其与易龙战于野何异韩曰详此诗始则言火之盛次则言祝融之御火其下则水火相克相济之说也】辞夸出真遂上焚要余和增怪又烦虽欲悔舌不可扪【音门抚持】
县斋读书
出宰山水县读书松桂林【桂或作竹方云旧本多作竹桂】萧条捐末事邂逅得初心哀?【音柚兽名如猿】醒俗耳清泉洁尘?诗成有共赋【共方作与非是】酒熟无孤斟【樊曰在阳山作也公尝曰阳山天下之穷处又曰县郭无居民官无丞尉小吏十余家审此则有共赋无孤斟其孰与乐此乎及观公集区册区弘窦存亮刘师命辈皆自远方来从公则外户之屦满矣】青竹时默钓白云日幽寻南方本多毒北客恒惧侵谪谴甘自守滞留愧难任投章类缟带【缟素也孙曰左氏传吴季札聘于郑见子产与之缟带子产亦献紵衣焉吴贵缟郑贵紵各一献所贵也】紵答【此诗当是随与交朋望其报章也】逾兼金【答或作益非是孙曰价倍於常谓之兼金韩曰选杂体诗承荣重兼金廵华过盈瑱】
新竹
笋添南堦竹日日成清閟缥【普召切青黄色】节已储霜【储或作除】黄苞犹揜翠出栏抽五六当户罗三四高标陵秋严贞色夺春媚稀生巧补林并出疑争地【疑争或作全遮】纵横乍依行烂熳忽无次风枝未飘吹露粉先涵泪【露或作雾】何人可携翫清景
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 10:24:17-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>