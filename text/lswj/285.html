<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="提要,卷一,卷二,卷三,卷四,卷五,卷六,补遗,附录,古城集全文在线阅读,古城集全文在线下载,大玄古籍书库">
<meta name="description" content="诗文集。明张吉(1451－1518)撰。六卷，补遗一卷。吉字克修，号翼斋、默庵、怡窝，晚自号古城，余干(今属江西)人。成化进士。官至贵州布政使。学诸经及宋儒，以陆象山为正宗。有《陆学订疑》。是集约十一万字，卷首有《御题张吉古城集》。正文含疏、书、序等四卷，诗二卷，补遗一卷。此集第二卷即《陆学订疑》，为其宗陆学之代表作，以笃实着称。其诗文则以平正通达见长。《四库全书总目》评曰：吉“兢兢守先民矩矱。高明不及王守仁，而笃实则胜之。才雄学富不及李梦阳、何景明，而平正通达则胜之。”又谓“以刚正之气发为文章，固不与雕">
<title>古城集_张吉_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">古城集</span> <br/>
          作者： <span class="inputVal" id="bkauthor">张吉</span> <br/>
          朝代： <span class="inputVal" id="bkdate">明代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">类书文集,诗文集,完结</span> <br/>
          字数： <span class="inputVal" id="bknum">[book_length]97394</span> <br/>
          说明： <span class="inputVal" id="bkdec">诗文集。明张吉(1451－1518)撰。六卷，补遗一卷。吉字克修，号翼斋、默庵、怡窝，晚自号古城，余干(今属江西)人。成化进士。官至贵州布政使。学诸经及宋儒，以陆象山为正宗。有《陆学订疑》。是集约十一万字，卷首有《御题张吉古城集》。正文含疏、书、序等四卷，诗二卷，补遗一卷。此集第二卷即《陆学订疑》，为其宗陆学之代表作，以笃实着称。其诗文则以平正通达见长。《四库全书总目》评曰：吉“兢兢守先民矩矱。高明不及王守仁，而笃实则胜之。才雄学富不及李梦阳、何景明，而平正通达则胜之。”又谓“以刚正之气发为文章，固不与雕章绘句同日而论矣。”有《四库全书》本。</span> <br/>
          封面： <span class="inputVal" id="bkimg">Z_18474.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]古城集
[book_author]张吉
[book_date]明代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]类书文集,诗文集,完结
[book_length]97394
[book_dec]诗文集。明张吉(1451－1518)撰。六卷，补遗一卷。吉字克修，号翼斋、默庵、怡窝，晚自号古城，余干(今属江西)人。成化进士。官至贵州布政使。学诸经及宋儒，以陆象山为正宗。有《陆学订疑》。是集约十一万字，卷首有《御题张吉古城集》。正文含疏、书、序等四卷，诗二卷，补遗一卷。此集第二卷即《陆学订疑》，为其宗陆学之代表作，以笃实着称。其诗文则以平正通达见长。《四库全书总目》评曰：吉“兢兢守先民矩矱。高明不及王守仁，而笃实则胜之。才雄学富不及李梦阳、何景明，而平正通达则胜之。”又谓“以刚正之气发为文章，固不与雕章绘句同日而论矣。”有《四库全书》本。
[book_img]Z_18474.jpg


[book_title]提要
钦定四库全书
集部六
古城集
别集类五
明
提要
臣等谨案古城集六卷补遗一卷明张吉撰吉字克修号翼斋又曰默庵又曰怡窝晩乃称曰古城余干人成化辛丑进士官至贵州左布政使是编第一卷为三朝奏议第二卷为陆学订疑第三卷为贞观小断第四卷为文略第五第六卷为诗末有补遗皆杂文明至正德初年姚江之说兴而学问一变北地信阳之说兴而文章亦一变吉当其时犹兢兢守先民矩矱高明不及王守仁而笃实则胜之才赡学富不及李梦阳何景明而平正通达则胜之且为工部主事时则尽言极谏忤武宗谪官为广西布政使时又以不肯纳赂刘瑾贬秩而为肇庆府同知时力持公议掊击柳璟愿与都御史秦紘同逮卒白其寃尤人情所难以刚正之气发为文章固不与雕章绘句同日而论矣
乾隆四十六年六月恭校上
总纂官 （臣）纪昀 （臣）陆锡熊 （臣）孙士毅
总校官 （臣）陆费墀

[book_title]卷一
●钦定四库全书
古城集卷一
（明）张吉 撰
星变求言疏
工部营缮清吏司主事臣张吉谨奏为修德弭灾以回天意等事臣伏覩勅谕云云臣愚有以知陛下是心实悔过迁善之机宗社生灵之福圣子神孙万世无疆之休臣闻救烈焚者不以杯水拯深溺者不以尺绳弭大患者不以小故塞钜责者不以细谈则臣之奉诏敢不悉心苦口力陈极谏以尽其愚而陛下听臣所言亦宜虚心采纳不以忤已难行而斥之可也陛下即位以来二十一年於兹以聪明睿智之资备孝友慈仁之德存好生恶杀之心然而生民不被其泽四方不得其宁庸可不知所自欤良由近年以来儒臣疏隔政事废弛每日退朝以後不过与左右近习之人羣居狎处康好逸游以歌舞为娯乐以珍宝为玩适以佛老为感孚以祈祷为修省以工役为庸作以聚敛为能事以妖书为至言以邪术为正道剥民效献者名曰顺孝迎合意旨者号为忠欵使诤臣杜口莫敢谁何而祖宗设立台谏之意漫不加省凡上章奏者苟有片言只字干涉时事则必罪其泛言搅扰否则曰事已处置胡为再言甚至严加谴讁恨不置之死地而後已於是远近相戒以言为讳陛下孤立於上危如累卵而左右奸佞之徒凶威日炽略无畏忌鬻用憸邪排摈正直招权植党虎噬疲氓又乘陛下欢乐之余造膝顿首甘言软语以祈其欲陛下偶未之察少从其请而天下之大事去矣如从其乞恩之请则幸进多而名器壤从其采辨之请则渔猎广而民力殚似此之类不可枚举其害可胜言乎又引妖僧继晓賍罪吏典李孜省及一切亡命无赖之人扇为邪法蛊惑圣心出入禁闼备极荣宠虽三尺童子皆知唾骂而陛下独未之觉职此之故以致灾异叠见旷世罕闻山西陕西河南等处连年荒旱居民十死七八横屍布野积骨成丘过者为之掩鼻闻者为之寒心此其可忧之极不待知者而後知也今上天垂象警告深切而陛下惕然忧惧降诏求言此真知天意所在而力求所以挽回之道然臣闻之为治顾力行何如苟践履之功推行之实一有未至则虽有悔悟之心哀痛之诏亦托诸空言而已果何以允协天心而返其谴告之意乎伏乞自今以始尽絶前日所好尽弃前日所为每退朝尚膳之後日就便殿宣召二三大臣将中外羣臣所上章奏次第检閲考论是非以求至当归一之论然後施行苟有未善许令给事中等官指陈得失直言无隐以俟更改不得仍前缄默以致酿成莫测之祸逮圣躬休暇之余退居宫禁宜阅尚书春秋及宋儒朱熹所修资治通监纲目真德秀所撰大学衍义等书以监前代治乱兴衰之迹及其稍倦则澄心静虑涵养本原以为应事接物之基使邪枉之念一毫不萌於内謟谀之言一语不经於耳淫巧之器一物不陈於前而陛下此心常如太空之无云止水之无波以此照物何幽不烛以此应事何往非宜而政事之得失臣下之忠邪军民之利病岂有不得其要而操纵予夺之权可以参之於衆而断之於独乎若其他蠧国害民之政则大臣科道必将备举无遗无俟乎愚论之谆复然臣犹恐陛下狃於故常牵於浮议未能一一听信舍其旧而图其新也则当时所宜克己痛革至要而至切者又不可不姑举一二以例其余窃惟近年以来以传奉得官者冗滥无算宜削其禄秩以舒供亿之浩繁以贿赂求进者希望无厌宜严加禁约以塞奔竞之门户辍盖寺之费以实内帑寛九门之税以裕小民清盐课以益边储谨刑狱以雪寃气边境之虞不可不议其备饥馑之地不可不拯其生贡献之物不可不却其来诛求之使不可不絶其去赏赉之需不可不知其节服御之饰不可不抑其奢行伍之士不可不寛其力暴横之党不可不戢其威强珍董旻成实于大节徐镛何光辈凡以言事去职者不可不复其官张善吉李孜省继晓之徒不可不正其罪夫继晓孜省无足言者善吉本以明经出身备员谏位及其失职遭贬於分固宜为善吉者正当自思薄劣无补圣明奉身求退可也顾乃哀诉乞怜谬仍故职为人若此尚可望其拾遗补阙而有以格君心之非乎臣以善吉不去终无以励廉耻之士而来忠谏之言乞正其罪状放归田里以抑贪冒无耻之风若夫林俊张黻旣知其寃正宜特加显擢以旌其直不当置之南京以示陛下本无求言纳谏之实不过姑为是举以应天变而已臣所谓克己痛革至要至切若此数事是已然陛下诚能清心寡欲亲近儒臣讲求治道孜孜不倦则天下幽眇之义隐伏之情尚可触类而长紬绎敷设以为民休况臣所言昭彰於人耳目而有不可举行者乎若此而天意不回灾异不息边境不宁民困不苏乞加臣重谴以惩欺罔臣伏覩勅谕恐大臣科道会本类陈未免详於庶政而略於君德则陛下前日举动之失何由得闻今日悔悟之机何由得遂臣闻古人有言曰臣宁言而死於鈇钺不忍缄默以负吾君是敢忘其愚陋披沥肝胆昧死为陛下言之伏乞思祖宗创业之艰难念继体守成之不易少延睿览采而用之则臣虽万死亦无所悔臣不胜战栗悚惧之至具本亲賫谨具奏闻
甄别善恶疏
广东肇庆府同知臣张吉谨奏为甄别善恶以协公论等事臣伏蒙圣恩待罪肇庆二年於兹每覩中外臣民有所建白苟可以惠益元元必蒙圣情曲赐俞允臣未尝不咨嗟叹息以为圣主在上太平可延颈而待则事有关於民情人或不以为言而朝廷莫之闻者臣安敢不为皇上陈之臣伏见近差锦衣卫百户范瑄执总督两广军务都御史秦紘以归将理柳景之狱臣虽至愚亦知陛下此举钦恤典型不忍果於诛景而欲求生於紘此即帝舜好生之德文王慎罚之心所以仁景者可谓至矣而所以处紘则臣愚所未解也何则柳景秽德波及无涯紘一旦劾而去之两广军民如脱水火今忽被执以归闻者莫不相顾骇愕或凄然泣下者有之岂圣心偶未之思乎臣窃计祖宗设立都御史等官固以纠劾百僚肃清庶政为职紘之劾景亦不过举其职而已以是见执臣恐中外解体而小人恣为奸恶无复忌惮殆非朝廷之福此臣之所以未解也臣谨按给事中等官屈伸等所勘紘景交奏事情紘之罪莫大於诬奏柳景掠杀指挥庄监一事然此事实臣所按使紘坐是落职是陛下因臣所按失一硕臣也两广生灵因臣所按失其所恃以为安也天下後世因臣所按得以疵议圣政之得失也臣偃然天地间一罪人耳复何顔立於其位而窃禄以自荣乎臣伏读大明律一欵若告二事以上数事罪等但一事告实者免罪今紘奏景掠杀庄监崔纲潘瑜三人而虚止庄监一人此法若行紘不宜坐陛下必欲法外黜紘乞视所黜爵级坐削臣秩以赎紘罪可也夫紘在两广亦不过以衆人遇臣臣何德紘之有第以紘旣坐诬抵罪议者必归狱於臣将无以自白於天下抑紘景曲直昭然可见设并得罪刑赏颇矣何以劝惩将来此臣所以惓惓不能已也使臣始按其事巧为揜覆不证紘诬是不忠也旣证其诬使紘坐黜不思所以赎之是不义也不忠之罪易见不义之罪难知皆非臣之所忍为也陛下缵承祖宗丕绪宜开张圣德进君子退小人培养元气以垂亿万年无疆之休是虽一时关系匪轻伏乞圣慈俯念两广生灵少延公论还紘故职以收人心则臣虽坐削复何求焉臣不胜恳切惶惧之至为此具本顺差医生廖兴亲賫奏闻
陈言地方疏
广西等处提刑按察司兵备副使臣张吉谨奏为乞恩养病陈言地方事臣本不材误蒙朝廷作养简拔历陞今职自弘治十三年六月到任以来拳拳以猥庸薄劣不称任使为惧所辖桂林平乐二府大率山猺土獞十居八九而版籍良民不过十之二三以此二三当彼八九衆寡不侔强弱悬隔宜乎蛮寇出没无常生民数被其害矣然以二府较之平乐为甚而平乐所属州县则在府江之东者犹民夷参错混同为生其在府江之西者猺獞多而百姓少寄食虎口朝夕檩焉幸而西民据寨设险结发习战能自扞御非若东岸之民散居平地无险可据故东贼欲出必借西贼为势西贼旣出必假东贼为家二者合从多累千百少不下数十或横行江面则舟楫不通或暴掠村屯则城门昼闭臣视事之初博询耆艾皆曰二贼之从不散则地方之患未已然欲散其从必先除东贼东贼旣除乃断西贼左臂不待深治而少宁矣再审信然乃令府县申蒙前该总督军务刘都御史依允施行臣督同知府谢湖指挥裴纲千户霍珍王溥及听调主簿高主通等审择东贼肆恶尤甚者渐次芟夷或抚或诛或擒或纵或设策致其渠魁或伏兵翦其羽翼或檄良猺据其巢穴或嗾讐怨刳其腹心二三年间赖朝廷洪福东贼残徒殄殱过半前後通计四百七十余功陆续解赴总府军门閲验枭挂於是二贼之从始散生民之业稍宁故先年所谓剧贼之区如东寨南平唐拱乔料脍鱼滑石崩沙洛口大源仙陂葛家糯洞岐村周塘雷霹松林员藤归化等处皆颇安帖无虞其在沿江独大桐仙回田冲等贼其在乡村惟鱼笱九洞花山等贼数剿数逃累招累叛踰旬浃月或一逞凶贼旣未除臣罪奚逭然使臣事不掣肘少假岁月或可少安奈都御史刘大夏旣去言不见听而谗口蝟兴计无所施而奸谋角奋将臣用事之人罗织煅炼几陷死地臣虽幸脱实亦何顔於是力请给申以行去年九月内行至湖广醴陵县偶患伤寒病症变成痢疾因无明医恐致道殒乃敢便谒桑梓覔医调治未痊间有舍人周弼齎捧公文召回视事臣思前疾未瘳旣难赴部而进退尚未明白敢谋自安於是力疾回任尚冀改弦易柱事势犹或可为而臣节食服药尚可须臾无死不意理体乖违比昔尤甚而臣疾日深一日累至阽危即日头风痰饮并攻於上痔毒遗溲交作於下使臣持禄不去是谓妨贤臣疾失今不治必致无救妨贤则废事无救则亡身废事亡身之人尚可久汚宪度以干清议耶伏乞将臣放归田里调理前疾倘或残喘尚存後当别请极边一职自效期於以死报国而已臣窃惟经理地方惟在得人而任人之术去谗为急今日可以代臣者以臣所知若知府谢湖同知叶元皆其人也如蒙简任一人畀之戎务俾得展布四体不为谗口所挠将来事绪必有可观臣倘未死尚可观见成功嘘鲜凋弊以酬臣知臣今一卒不得请给一事不得专行腾词布牍动见猜阻正所谓留之一日则为一日之害一月则为一月之害臣仰惟皇上圣德如天覆地载万一垂怜不诛臣亦安敢猥随尸素盗躐丰膴不复思有人间廉耻事耶缘系乞恩养病陈言地方事理未敢擅便为此具本顺差司吏廖晏齎捧谨具奏闻
上时务疏
广西等处提刑按察司兵备副使臣张吉谨奏为陈言时务事臣以菲材忝司戎务几及六年上赖朝廷威德盗贼虽未尽息而出没有时疮痍虽未尽瘳而岁年粗稔亦旣幸矣独念卫喇特乘先帝宾天之後侵轶我疆圉殄殱我官军虔刘我人民驱掠我财畜含灵之类孰不痛心疾首而况乘车载弁以趋者尚敢顾恤躯命不思卧薪尝胆以伸敌忾之气哉臣每阅邸报拥襟独坐忧虑万端然思今日有可恃者祖宗列圣丰功伟烈冠絶千古而先帝又以深仁厚泽培植根本垂二十年享国弥久求治弥笃故天下耆年渊德咸萃於朝而陛下即位之始虽边圉孔棘然朝廷之上君臣辑睦言路开通足以维系中外人心识者用是卜知强敌之无能为也矧闻言官请诏在廷诸臣各建备边一策各举将材一人而陛下特赐俞允施行臣以为此举之善虽使尧舜复生其施为次第亦莫有先於此者苟推而达诸天下使有智略者各陈所见各举所知朝廷翕受而敷施之此即扬雄所谓汉屈羣策羣策屈羣力则虽强如嬴秦慓悍猾贼如项羽皆逡廵逃避之不暇尚何边警之足惮哉臣闻业专则精事专则成曩者敌势方张之日羽檄旁午驷介交驰朝廷责任於兵部大臣大臣委成於职方郎署耳目参涉朱墨迭挥而且应酬不暇虽有奇谋大勇接踵庭参奚暇与之周旋委曲以尽其平日之所长哉莫若选任郎曹有干局精鉴者二人不复责以吏事俾就敎场寛闲处所将诸臣所建之策所举之人逐一详延精究较量揣摩苟有一策可行一夫可用则归而言诸大臣亲加质究果可采録然後奏请施行其有跅?之士谬悠之谈无益於事者亦皆慰谕遣之不加恚谴则羣策毕举而人乐为用臣窃谓便夫我朝建都北方所恃者大同宣府沿边诸镇以为屏蔽又藉紫荆倒马居庸鴈门黄花肚北诸隘以为喉襟前日敌骑深入内地屏蔽几危而喉襟可虑兹岂天意或者人事有未尽欤如主事王纶赴敌议事席犹未煖而阴抑默夺之计已肆行矣设有孙吴韬略倏来忽去畏罪救过之不暇亦难责其成功而况後人乎此人事未尽者一也游击等官领兵逐敌旣无侦骑探报又不虞敌设伏冒险轻动堕敌计中卒使只轮不返闻者寒心其辱国无状如此而除名追夺之典不加此人事未尽者二也敌至则令大臣帅师以往敌退则听大臣请命而归争议功级纷纷不决臣恐敌人闻而窃笑之此人事未尽者三也边关内外将领当先帝升遐之後敌骑充斥之时忿争互殴略无顾忌此其狠愎忘哀自为讐敌以张敌势不忠孰甚焉未闻置诸宪典以惩不恪此人事未尽者四也此四者臣之所知窃谓不可其所未知者盖又难以指数而大敌在前事多舛谬乃欲克诘戎兵伸威边地其可得耶今大同宣府等府等镇虽各设镇廵等官而各保其境土各为其兵民气势血脉不相联属痛痒不相关涉倘有扰攘欲其视如己事卷甲疾趋难矣宜仿先朝故事简命素有材望大臣如周经许进林俊者一人畀以总制之权不数易不遥制不为人言所惑俾得毕力殚虑於诸镇之间庶事体归一成功可望臣窃谓便各关守备将臣承平日久徒以声色服马相高不闲戎务缓急之际不足倚仗衆所咸知倘遇警急宜选各部主事评事等官往监其军昼夜操守走探设伏务尽其方其间将有不职事有不便者许陈请更置事定归朝臣窃谓便臣又谓汉鼂错论兵以为制胜之道有三一曰得地形二曰卒服习三曰器械利臣窃尝偃卧辕门深计远省未尝不服错之知兵其言简而要矣臣足迹未尝至卫喇特其山川险易皆不能知而布阵团操坐作进退之法击刺骑射之方诸镇帅臣亦必频加督习有可观者其得地形卒服习二事姑置勿论惟器械一节臣窃以为必先审敌人所长思所以破之又审我之所长思所以用之乃可制胜如金人善用拐子马横行辽宋之间二国不能博求所以破之之术坐受其困可谓愚矣直至岳飞杨沂中等或以麻札刀入阵第斫马足戒勿仰祖或以万人持长斧如墙而进上揕人胸下斫马足而敌技始穷使二国亟求其人早行其计则辽固未便覆亡而宋亦岂为南渡偏安之小国哉臣始至府江之时特苦夷贼药弩中者辄死无救而诸军见贼辄奔几不可制臣乃厚募解药多置挨牌而前患颇熄人无畏心然後敎以劲弓神铳射疏及远贼不能当斯罕出矣今卫喇特所长者弓马虽与南蛮不同然求其所以破之之术岂无说耶如远斥堠以谨敌息望埃氛以验马行毒泉源而饮者必死布渠答而蹈者即顚此虽兵家常法然奉行不至徒事虚文无益也臣闻三王五霸制胜之方惟用车战後世惟汉武帝能知此意其遣卫青霍去病深入朔漠捕斩首虏动以万计实用武刚车行则为阵止则为营以取胜耳厥後车法旣坏边患益深复古之议旷焉无闻臣窃病之今之议者不能博谋有识深考古制乃谓车法宜於古而不宜於今则亦何异於彼而又不知欲假何术以制敌骑耶臣旧见都察院经历李晟颇知车法卒为奸臣所挤夺官以去闻者惜之其人尚在乞赐召用仍悬金购募谙晓车战之人以车制马以马制步而敌气不夺敌技不穷臣不信也臣又闻敌矢虽强不能射远我之所以制远者莫如铳弩二械而铳一发多高下失中弩不傅药犯者不毙臣督主簿高主通舍人范容以意创为鸳鸯铳一本两茎贯二火枪以药信缠遶次第延爇初或少差次必奇中又制偏架弩一发两矢傅以射虎毒药犯者立死此虽诸蛮所畏然施诸北边亦足张威谨各献一具送兵部投进用彰燕石之愚倘蒙依式制造颁诸边镇用以击敌臣窃谓便臣僻处南徼於西边事体不能详知但区区爱君忧国之心实恳恻不能自已刍荛之言固无足取而亦安敢以芹曝之献见诮遽自沮止耶若夫振纪纲以肃人心明赏罚以作士气裁冗费抑侥幸以优恤战士此在皇上亲贤远佞断而行之上继先帝之志图功攸终岂疎远愚昧微臣所敢与知耶臣徧历云贵两广二十余年瘴疠渐染积成痰嗽头风二疾疗治未痊又以戅直敷陈大计屡忤地方用事大臣终日冀臣有过从而挤之尚可与之共事耶臣伏覩五月十八日诏书一欵欲将兵备等官裁革臣实甘心如蒙圣恩怜悯将臣放归田里寻医自便一二年间倘前疾稍愈别请一职自効不与此敌俱生臣不胜战栗悚惧激切之至为此具本顺差平乐府经历顾濂亲齎谨具奏闻
再上时务疏
广西等处提刑按察司兵备副使臣张吉谨奏为陈言时务以祛边患事本年二月十一日据平乐守御千户所申准平乐府故牒备奉兵部塲字壹千叄拾贰号勘合行取弩手及弩以备沿边杀敌射用备申到臣钦此钦遵臣窃惟制敌之具惟弓与弩号为长兵自古谋勇将臣以弩张威克敌者诚为不少然臣深考其制正架之弩刳牀卧矢不可持满以待必俟见敌蹶张乃可一发一镞不如偏架之弩颇用微蜡登撘弦筈坐作进退持满移时无乎不可逮其伺便发机二矢并注尤为劲捷故臣尝具一架命经历顾濂送兵部投进冀颁沿边诸镇以为制胜之助少摅一得之愚然其巧谬迟速系於一机臣窃观弩之有机犹人之有心自古君天下者心正则事多合道天下可从而理矣苟心有未正事乖乎道而欲收治平之效正犹射者不於其机而於其的厥惟艰哉臣积久兵间偶知一械之微可喻人心之妙独抱野人芹曝之愚不敢自爱而僭陈之诚以陛下嗣守祖宗洪业欲正天下以正四方亦不过先正其心以为之本耳正心之要必先亲近文儒留情经史备考古今成败得失以为鉴戒而又省事节慾以培之屏邪远佞以辅之使吾所存所发上可以当天心下可以慰人望近可以养和平之福远可以销氛祲之萌则天下之事乌有不可为者而四方何忧其不宾服哉此臣所以惓惓自効之本心也使臣计不出此而徒诧一械之长谓其可以抗御强敌何异孟津之人■〈畚〉土以塞河流而不知为有识者之所窃笑耶臣以军人陈纪善制偏架弩谨以所制十架并与其人仍送兵部验用伏冀以一敎十以十敎百而沿边诸镇无不有制弩之匠无不有善射之人安知他日不即献功奏捷可以助天威於万一耶然矢必傅药犯者乃毙以药言之惟本省那地州所产最善去臣治所尚远又非该管地方殊为难得乞勅兵部行移两广总府大臣每岁量取该州善药二三百瓶入贡京师颁给西方沿边弩手射用当有资其利者臣远在万里之外每虞边患终日隐忧寝食俱废盖臣子廹切之至情自不能已如此今据前因虽知事下湖广广西两省所贡必博所择必精然恐彼以正架为善而不知偏架之尤善彼进善射之人不如制弩之匠可以沿造而无穷也为此具本顺差军匠陈纪亲齎谨具奏闻
乞恩养病再疏
广西等处提刑按察司兵备副使臣张吉谨奏为乞恩养病事臣以驽朽之资遭遇先帝明圣擢列外台宠锡玺书俾整饬府江及古田永福理定并西延咸水马鞍等处戎务臣受命以来夙夜兢惕恐辜任使於今七年夫广西之贼固为天下有名而臣所辖前项地方又为广西有名臣见弘治六年八年公私大苦江贼侵扰各调数万目兵穷追极讨斩首虽多终不能得其要领欲求旬日稍宁亦不可得臣尝徧历其地深求其故良以山川险恶草木畅茂诸夷巢穴星散阻絶非人迹可到故聚而为寇则倏忽成羣散而归巢则深僻难见大抵穷极变诈隐见出没与鬼魅无异故上世目为鬼方非特风气所囿亦山川形势助诱使然无足怪者此而与角一旦之力殆与先年所为无异未见其可故臣数年之间未尝请调大兵邀功希赏以为民忧惟恪遵制勅成言力求所以区处之术如择据要害而并兵以守刻定期日而整队以行芟薙草树以斥阴幽呼延向化以通耳目长弓劲弩射疏及远信赏必罚区别功罪又访诸夷之中果有稔恶不悛者必百计去之而後已於是积年首贼如盘公苏盘王郎唐公温盘弩婆盘战婆陆步行陆公堂李公礼王公票等皆次第授首而他贼始惧被害之人鲜矣前该廵按御史顔颐寿以府江贼报絶稀不信特置官簿发哨备録公私过往按季送院查考终无可诘然一年之内尚有囚犯杨受聪等四人被掳虽经督追毕出而臣亦岂得辞其责哉况夷性贪婪不得於此则求於彼计臣不该管辖地方固有被其害者多矣时或报到臣亦发兵截遏或黏踪以尾之或整阵以摧之或设伏以扼之或抵巢以殱之水陆二贼先後斩首通计七百一十余功俱解总府军门阅验枭挂获有批回附卷讫今臣犬马之齿五十有六旧苦痰嗽头风二疾为患近年以来渐衰渐炽发作无时兹者三月初旬领兵出哨回至小结滩值水暴涨钜浪摧压臣舟泊溺久之赖军士陈凤等舍死拯救幸得复生因忆往年放船检校滩误触於石破沉不死今又值此厄不数年间几葬鱼腹者再痛定思痛百念俱灰况湿气所蒸旧疾日苦增剧伏乞圣恩怜悯蝼蚁微躯将臣放归田里俾得寻医自便调理前疾倘或少延残喘他日克终天年牖下仰荷圣恩所赐多矣臣不胜恳切悚惧之至为此具本顺差军匠陈纪亲齎谨具奏闻
辨释诬枉疏
贵州等处承宣布政使司左布政使臣张吉谨奏为辨释诬枉恳乞休致事臣犬马之齿今年六十有二待罪湖广按察使三閲月矣误蒙圣恩拔擢陞臣今职臣虽至愚受恩深厚敢不感激图报以死自誓但臣自少感患痰嗽病证治之数十年不愈然臣自觉五十以前血气刚强精力壮健疾发之时操心调息服药节食不久自愈近年以来觉得血气精力日渐衰耗每遇疾发调摄爱养比旧加谨而咆哮喘急岁甚一岁臣素无长生久视之术衰疾如此岂能厚望延永哉故臣宜逸而不宜劳宜退而不宜进宜治疾而不宜治民若苟背违必贾殃咎但臣闻之人臣事君务直道不欺为本然所谓欺者岂必蒙蔽罔上而自为身谋之谓耶易曰上交不謟下交不凟曰謟曰凟皆欺也正德三年臣为山东右布政使正德四年正月二十八日接到吏部照会文凭一道除臣广西左布政使将山东俸粮截日住支二月（阙）日起程前赴广西到任去讫时逆瑾用事差官查盘山东钱粮而布政司以擅支修理曾庙银两奉承御史胡节事迹败露左布政使车玺无以自解归罪於臣坐削二秩降除两浙运使臣奉命兢惕莫扪其踪旣而令人访问乃车玺於三月初九日差人支取前银旣而事败则以中伤於臣夫支银之时臣接凭巳四十一日起程巳三十五日岂复干与山东事耶幸赖皇上神圣逆贼旣诛公道大明不数年间臣亦渐复故职臣日夕自揆惟德薄位尊力小任重是虑岂复有他念哉但思旧为车玺所诬日月俱在踪迹甚明况彼时奉有勘合修理曾庙公移督促甚严臣分守本道不得已而区画处置岂知後人以为奉承胡节之资耶夫奉承胡节亦不过为其经营免死而已与彼交通贿赂以戕民蠧政者固自殊科然臣思之不安於命而馈遗要路以纾其厄难是即上交而謟也不根於理而稔善下官以利其帑羡是即下交而凟也旣謟且凟欺孰甚焉臣虽不材然赋性简伉上下交承之分有不及而无过当胡节於臣旣非乡里亲识又非年榜辈流何苦不知自重过为是举以获罪於公论耶臣櫽括平生所为淟涊可耻莫甚於斯此事不白臣死不瞑目如蒙皇上溥天覆之仁悯臣诬枉乞勅该部查臣陞迁去任日期於彼有无龃龉而一洗之怜臣老疾放回致仕俾得寻医自便少延残喘以终天年臣不胜感激恐惧陨越惭惶之至为此具本顺差承差易秀亲齎谨具奏闻
乞恩休致疏
贵州等处承宣布政使司左布政使臣张吉谨奏为乞恩休致事臣自正德八年在湖广拜领贵州新命随即抱疾而归仰荷圣恩怜悯容令家居调养於今二年幸而不死得以放浪山林窃观太平之盛早晩起居无是无非无荣无辱度德揣分自知受赐多矣然再疏乞休未蒙俞允旣而吏部题准移文原籍官司勘臣前疾有无痊可此不忍遽以一疾弃之其待臣厚矣但官司所据者里胥里胥所徵者邻保是皆平日见臣少瘳而不知臣之病根实未除也虽有勘结回申岂能尽得其实耶臣之为疾旧疏敷陈已尽不敢赘以为言设使尽复无异平时而年踰六十筋力衰微精神耗惫不能驱驰国事明矣况臣疾势虽退而余殃发作无时药饵虽捐而更仆抑搔尤甚所冀畎亩之中挂书牛角且耕且读以终余年於臣足矣尚敢首鼠两端妄有希觊以腾笑於士大夫耶窃惟为人臣者忠贞之节固在自竭而进退之宜尤不可不审往年故翰林检讨新会陈献章尝语臣曰古之人难进而易退今之人易进而难退此古今之人所以异也臣徧历司府阅人颇多潜味其言真不虚也倘蒙圣情垂念乞明诏许臣致仕使人咸知易进难退之说未必尽然而古人今人亦未必不相及也则臣身虽退而所得颇多事虽微而所关亦重臣不胜感戴天恩之至为此具本顺差从侄张景献亲齎谨具奏闻伏候勅旨
古城集卷一

[book_title]卷二
●钦定四库全书
古城集卷二
（明）张吉 撰
陆学订疑（并序）
朱陆之学先辈论之详矣近世儒臣又谓其学始虽殊途终则同归於一致备摘二家辞旨近似者类而证之是盖又一说也然陆氏自谓使尧舜禹汤文武数圣人同堂而处其议论必有不合者然则象山复起而覩是书不过揜口一卢胡耳吉少习朱氏诸经传义渐渍旣久而尧舜周孔之道坦然如在目前非异说所能迁惑矣如适国者之由通衢一启耳目意会心慊而岂崎岖榛莽以取捷疾者所能回其视听耶窃惟学朱不得犹不失为博达之士学陆不得流为禅释之归必矣予恶夫世之从邪而畔正也乃取象山语録反覆玩味有可疑者韵而订之藏诸箧笥以俟知者择焉若与其闲邪卫正不失为朱氏忠臣则世之偏执一隅诋訾先哲者亦可以少愧矣正德己巳夏五月旣望後学余干张吉序
道理只是眼前道理虽见到圣人田地亦只是眼前道理
道在三才如地有水四海圣涯衆沟渠耳钜细殊形乌有异旨先哲训词健诵无已
唐虞之际道在臯陶商周之际道在箕子天之生人必有能尸明道之责者臯陶箕子是也箕子所以佯狂不死者正为欲传其道旣为武王陈洪范则居於朝鲜不食周粟
唐虞商周道孰不由式陈厥谟式演厥畴式在臯箕孰曰独修稷契周召力赞皇猷道不领会何异庸流箕封朝鲜匪自窜投不粟之说不经可尤
论语中多有无头柄底说话如知及之仁不能守之之类不知所及所守者何事如学而时习之不知时习者何事非学有本领未易读也苟学有本领则知之所及者及此也仁之所守者守此也时习之习此也说者说此乐者乐此如高屋之上建领水矣学苟知本六经皆我注脚
先生曰本其本安在邹孟有言先立其大道散在物伊则炳然种种异形执一难言曰忠而忠曰孝而孝不因君亲何以自效专求诸内曰我得之脱窜禅流孰止塞之
天理人欲之言亦自不是至论若天是理人是欲则是天人不同矣此其原盖出於老氏乐记曰人生而静天之性也感於物而动性之欲也物至知至而後好恶形焉不能反躬天理灭矣天理人欲之言盖出於此乐记之言亦根於老氏且如专言静是天性则动独不是天性耶书云人心惟危道心惟微解者多指人心为人欲道心为天理此说非是心一也人安有二心自人而言则曰惟危自道而言则曰惟微罔念作狂克念作圣非危乎无声无臭无形无体非微乎因言庄子云眇乎小哉以属诸人謷乎大哉独游於天又曰天道之与人道也相远矣是分别裂天人而为二也
寂然不动乃性之静感而遂通为情之正情失其正欲乃炽盛礼言性静未足为病动则为情谓性奚证记宗易繋词出元圣归咎老聃徒乱瞻听心虽无二知觉靡定饮食男女道德性命体验危微天渊昭映欲持其危在克念敬子谓危者克念作圣滋惑後人奚从考订
近来论学者言扩而充之须於四端上逐一充焉有此理孟子当来只是发出人有是四端以明人性之善不可自暴自弃苟此心之存则此理自明当恻隐处自恻隐当羞恶处自羞恶当辞逊处自辞逊是非在前自能辨之又云当寛裕温柔自寛裕温柔当发强刚毅自发强刚毅所谓溥博渊泉而时出之
扩充为说发自邹人厥功甚硕贵验诸身有士於兹忽见大宾揖逊威容雅雅循循焕然在目有识所珍谓礼止此不笑即嗔百千经曲烂漫轮囷不俟人行曷自具陈若曰心存统摄无垠不假余力应物自神释氏守心坚确靡伦不忠不孝纪度隳堙得罪名敎却又何因
夫子问子贡曰女与回也孰愈子贡曰赐也何敢望回回也闻一以知十赐也闻一以知二此又是白着了夫子气力故夫子复语之曰弗如也时有姓吴者在坐遽曰为是尚嫌少在先生因语坐间有志者曰此说与天下士人语未必能通晓而吴君通敏如此虽诸君有志然於此不能及也吴逊谢谓偶然
古今大患在笃自信赐不如回扬言不吝此何可及通敏奋迅重言煅炼以驱其进嫌少诋诬不异童龀首颔称嗟何无少靳
此道与溺於利欲之人言犹易与溺於意见之人言却难
释老空无杨墨仁义努力前驱不复顾忌皆溺意见诚难与议先生论道每曰简易启钥抽关非不切至槪以圣谟终岐而二片言自状默树赤帜
居象山多告学者云汝耳自聪目自明事父自能孝事兄自能弟本无欠阙不必他求在乎自立而已
视不思明听不思聪耳目之则壅阏不通爱敬怡然施於亲长虽根於心亦贵相强若都没事曰本无亏汤武圣人何假修为累德之基固在自立所立无差庶几有及
或问先生何不着书对曰六经注我我注六经韩退之是倒做盖欲因学文而学道欧公极似韩其聪明皆过人然不合初头俗了或问如何俗了曰符读书城南三上宰相书是已至二程方不俗然聪明却有所不及
人之聪明相去絶异明此暗彼比比皆是韩欧所业种学为文二程所得成性存存本末重轻难并收拾宝玉弃珉何谓不及
或问先生之学当来自何处入曰不过切已自反改过迁善
二程夫子造就人才必先格致涵养栽培孔氏家法久欝复开鼎鼒牺象（阙）瓌瓌传播累叶统绪不颓逮乎先生别出己见不贵研探力惇行践切己自反改过迁善崇德条纲敢不自劝惧乏真知久之必变若囓柹屑可当肴脔悦口泽肤孰不歆羡
吾与常人言无不感动与谈学问者或至为仇举世人大抵就私意建立做事专以做得多者为先吾却欲殄其私而会於理此所以为仇
殄私会理其语甚大其理其私其会安在不见孔释氷炭相背其多私耶辙环不辍圣功烈烈其少理耶声色屏彻顽空孑孑斯理昭融充周八表钜万非多毫芒不少明诚洞彻晖彩必彰本相旣露亦难掩藏
今之论学者只务添人底自家只是减他底此所以不同
学恶孤单孤单无亲亦恶驳杂驳杂不纯道有因革事有屈伸活人手段推陈致新增减旣异孰伪孰真增所当增肺腑生春损所宜损瘠馁不贫调瑟胶柱伐道挥斤若有捷径可造圣人伊周孔孟胡不指陈
先生问学者云夫子自言我学不厌及子贡言多学而识之又却以为非何也因自代对云夫子只言我学不厌若子贡言多学而识之便是蔽说
多材多艺公旦攸称裒多益寡易象所登说曰多闻孔曰多能於稽多义历历可凭先生所贵直截冥斤推挹繁简累有辞徵至是病赐尤闯不宏多学而识浚自师承以开其端以发其瞢归咎於赐殊乏准绳赐咎安在一唯不曾是非易处堑谷颓陵
可与适道未可与立可与立未可与权唐棣之华偏其反而岂不尔思室是远而子曰未之思也夫何远之有上面是说阶级不同夫子因举诗中室是远而之语因以扫上面阶级盖虽有阶级未有远而不可进者也
契勘哲人格言笃论血脉条贯联属肤寸苟於其间牵引藤蔓左枘右凿终不相巽是章析之词义俱畅合之不类适增疑障宛转附会巧隣哲匠细味详研终为冗长
系辞首篇三句可疑盖近於推测之辞吾之深信者书然易系言默而成之不言而信存乎德行此等处深可信
六籍恢恢舆辇斯道圣笔删修古今共宝说事说天易书皥皥缺文疑义容或懊恼敢布然疑区分丑好首系渊微浑然天造谓近推测殊颠白皁典贡盘诰精思力讨屡降屡殊居然可考尽信无疑恐终潦草易可信者若止三言昭昭衆训岂尽为谖神徂圣伏蛙黾宵喧
自周衰以来人主之职分不明尧典命羲和敬授人时是为政首後世乃付之星官历翁盖缘人主职分不明所致孟子曰民为贵社稷次之君为轻此却知人主职分
昔在鸿荒民风简约茹毛饮血巢栖穴托牺皥炎黄应时迭作卦爻书契以陈以拓耒耜舟车室庐棺椁利用周完旣康且乐独于占候法犹濶略帝不垂情民时奚莫舜命九官已默钦若岂隳厥职事异今昨君职何居弼亮是度不得则忧得之乃乐忧乐在人胡不寛廓孟氏斯言对疾良药目为君职恐失之凿
诗大雅多是言道小雅多是言事大雅虽是言小事亦主於道小雅虽是言大事亦主於事此所以为大雅小雅之辨
道寓於器器载乎道剖析以言终为潦草四牡鹿鸣唐棣天保反覆吟哦芬腴盈抱公刘后稷板荡杲杲即显知微悔读不早季札所次载稽载考浅深低昂如析鲜槁晦蚀埃氛谁加汛埽
诸公上殿多好说格物且如人主在上便可就他身上理会何必别言格物
所议奏对固冺无闻主身与物似不可分明目达聪天叙人文为暴则灭为德则君所格不越所陈不羣触类而长匪身曷云知人则哲作室楣芬大学首义敢弃不论
先生在勅局日或问曰先生如见用以何药方
医国先生曰吾有四物汤亦谓之四君子汤或问如何曰任贤使能赏功罚罪医国医人必审疾势势则不审药之必厉襄遁笔诛仇复九世鲁庄见贬视仇泄泄语宋多难闻者挥涕荼毒衣冠刼迁二帝神州赤子禽猕草薙宗社为墟播越海澨忍耻偷安不思大计浮沉累代一切蒙蔽九法三纲扫地陵替苟以复讐感激自誓血诚上达事当允济简任贤能福威明■〈日制〉翕张开阖作我凡例勿药之喜不假占筮
先生云後世言道理者终是粘牙嚼舌吾之言道坦然明白全无粘牙嚼舌处此所以易知易行或问先生如此谈道恐人将意见来会不及释子谈禅使人无所措其意见先生云吾虽如此谈道然凡有虚见虚说皆来这里使不得所谓德行常易以知险常简以知阻也今之谈禅者虽为艰难之说其实反可寄托其意见吾於百衆人前开口见胆
不伐不矜望道未见神禹圣文万古歆羡宣尼自视欿然不胜不曰岂敢则曰未能乌有後人侈然自大信已旣笃殆且无奈开口见胆自诧非禅不知失脚堕落井天彦国铺陈晦叔简当君实优游伯淳条畅如子所诋悉匪好辞号於百衆谁则信之
先生云凡物必有本末且如就树木观之则其根本必差大吾之敎人大槪使其本常重不为末所累然今世论学者却不说此
弃本逐末举世滔滔一遇智人锱铢莫逃屏絶百计惟心是操释氏本相西域称豪圣门事业独异此曹表里一致不遗纎毫日月匪明泰华匪高运参天地简易无劳回视他术轻眇一毛
刘淳叟参禅其友周姓者问之曰淳叟何故舍吾儒之道而参禅淳叟答曰譬之於手释者是把锄头儒者把斧头所把虽不同然却皆是这手我而今只要就他明此手友答云若如淳叟所言我只就把斧头处明此手不愿就他把锄头处明此手先生云淳叟亦善喻周亦可谓善对
怀玉待沽手吾之手不坏金刚锄视厥肘形骸外物於我何有不操吾斧奋力击剖詖辞依阿迭有胜负善喻善对胡取二叟
先生居象山多告学者云汝耳自聪目自明事父自能孝事兄自能弟本无少缺不必他求在乎自立而已学者於此亦多兴起有立议论者先生云此是虚说或云此是时文之见学者遂云孟子辟杨墨韩子辟佛老陆先生辟时文先生云此说也好然辟杨墨佛老者犹有些气质吾却只辟得时文因一笑
耳目聪明实维天则聋瞽满前伊谁之责孝弟根心世多凶德弗究弗图并隳厥职虽无欠缺学敢不力不学求立其仆必亟杨墨佛老恶紫乱朱其色不紫何事驱除居今之世由今之途应举取第能不文乎跻险捐阶则近於愚辟所当辟拊卷嗟吁
惟温故而後能知新惟敦厚而後能崇礼
人非温故固莫知新故而不新奚取陈陈自非敦厚亦莫崇礼厚而无礼亦何足齿知行兼举内外交修不远之复庶为我收
有士人上诗云手抉浮翳开东明先生颇取其语因云吾与学者言真所谓取日虞渊洗光咸池
圣言近远如地如天观其所处犹自退然余者立说安保无偏厚自夸诩甚无谓焉执此明道弥欝不宣胡为自况取日虞渊
冉子退朝子曰何晏也对曰有政子曰其事也鲁国无政所行者亦其事而已政者正也
政出於国事行於家圜冠句屦截尔无差求所退者季氏私衙谓鲁无政独未思耶所对忍使骅驽同秣圣训片言潜施抑夺阳舒阴惨生意泼泼万世之下想见颠末涸辙犹欢枯稊尚活此而未省去道远濶紫阳微辞端倪轩豁彼疏斯粺孰可抹阙
阳一君而二民君子之道也阴二君而一民小人之道也阳奇阴偶阳以奇为君一也阴以偶为君二也
易系深奥未易研详粲然明朗不有是章震坎与艮卦体皆阳巽离属阴兑亦相当阳奇阴偶牝牡骊黄奇则为君上体乾刚偶为民象柔比坤乡君寡民衆得道必昌民寡君衆失道必亡六子旣列奇偶旣张其寡其衆不假敷扬以偶为君象数俱荒说轻未莹终类粃糠
元晦似伊川钦夫似明道伊川蔽固深明道却通疏
轲没学绝长夜漫漫天悯斯人冥趋瞀窜笃生二程旭日始旦上接坠绪扶揺霄汉姬孔情文渊思条贯锡谥不虚万代伟观伯子之纯固不待赞浑浑元气诞无畔岸叔子之正同本异干寒氷冻雪凛不可玩夷齐可作必兴羡叹谬摘瑕疵颠覆公案他人为此乃无忌惮奈何先生亦欠详缓
天下之言性也则故而已矣此段人多不明首尾文义中间所恶於智者至智亦大矣文义亦自明不失孟子本旨据某所见当以庄子去故与智解之观庄子中有此故字则知古人言语文字必常有此字易杂卦中随无故也即是此故字当孟子时天下无能知其性者其言性者大抵据陈迹言之实非知性之本往往以利害推说耳是反以利为本也夫子赞易治历明时在革之象盖历本测候常须改法观革之义则千岁之日至无可坐致之理明矣孟子言千岁之日至可坐而致也正是言不可坐而致以此明不可求其故也
谈性何居惟故与利故则有徵利为之地不见神禹利导百川纵横捭阖一出自然故如历家先考躔度星远天高岂逃乎数是章两段申解甚明自子引据大易庄生字义隐晦读者始惊已逝陈迹孰匪故情故而可去古训须更明目张胆敢昧权衡
所谓诚其意者毋自欺也一段是总修身齐家治国平天下之要故反覆言之如恶恶臭如好好色乃是性所好恶非出於勉强也自欺是欺其心慎独即不自欺诚者自诚而道自道也自欺不可谓无人知十目所视十手所指其严如此
大学是章专释诚意自慊者充自欺者蔽充则必诚蔽则必伪始终发越莫非二义舍慊言欺何所底至虽修厥德不足润身终愧自慊岂曰成人修齐治平固有其要执一以言能无遗漏
惟器与名不可以假人只当说繁缨非诸侯所当用不可以与此人左氏也说差却名了是非孔子之言如孟子谓闻诛一夫纣矣乃是正名孔子谓蒯聩辄之事乃是正名至於温公谓名者何诸侯卿大夫是也则失之矣
惟器与名似二非二区别太过反害於义盖古谓名潜寓於器大夫歌雍诸侯请隧峻拒严诛赖彼圣智大防苟在名未坠地国脉奄奄犹有属系繁缨虽小雍隧何殊奈何不恤阴长祸枢圣虑渊深图难於易逆之则乱循之则治谓此非名终启异议
或谓先生之学是道德性命形而上者晦翁之学是名物度数形而下者学者当兼二先生之学先生云足下如此说晦翁晦翁未服晦翁之学自谓一贯但其见道不明终不足以一贯耳吾尝与晦翁书云揣量模写之工依仿假借之似其条画足以自信其节目足以自安此言切中晦翁之膏肓
道之大原本出於天散在万物形色自然流行古今滔滔百川播诸六籍因言以宣士志於兹力贵精专驳杂泛滥多岐所牵空寂孤单不覩大全独有一法孔铸子渊博文约礼并造兼权未入圣域惜无长年邹孟而下絶学不传竞取鱼兎不操蹄筌终日无获奚足怪焉卓哉晦翁亚圣大贤孔顔法度宛在目前公恶异已腾口翩翩彼所得者略不推先昧耶私耶孰任厥愆
松又曰智圣虽无优劣却有先後毕竟致知在先力行在後故曰始终先生曰是
先後次第学者梯阶天运乾知惟圣与侪岂有程度往来於怀始终终始更迭相谐区分旣谬旨趣顿乖其知生知不假思齐其行安行岂俟安排管窥蠡测天海一涯荡荡无垠见与孰偕
中心斯须不和不乐而鄙诈之心入之外貌斯须不庄不敬而易慢之心入之与告子不动心是操持坚执做孟子不动心是明道之力
和乐庄敬养心大方显微一致表里兼防希贤门户入圣梯航其视告子屏絶商量块守一心自独俾臧霄壤悬隔亦孔之彰挤为一类於义奚当孟不动心资兼勇智自述所长知言养气明道之力先生所誉却以知言为心後事又舍养气不以为言胡逝其梁不入其门九泉可作能无异论
松尝问梭山云有问松孟子说诸侯以王道是行王道以尊周室行王道以得天位当如何对梭山云得天位松曰却如何解後世疑孟子敎诸侯簒夺之罪梭山云民为贵社稷次之君为轻先生再三称叹曰家兄平日无此议论良久曰旷古以来无此议论松曰伯夷不见此理先生亦云松又云武王见得此理先生曰伏羲以来皆见此理
文王作则保民周矣岂有他图为商仇矣孟谈王道亦兹俦矣心在元元宁无忧矣匪劝齐梁为邪谋矣轻重之分何不侔矣再三叹赏不深求矣奸雄借口沛横流矣我则忧之曷其瘳矣
舜隐恶而扬善说者曰隐藏也此说非是隐伏也伏絶其恶而善自扬耳在己在人一也为国家者见恶如农夫之务去草焉芟夷藴崇之絶其本根勿使能殖则善者信矣故君子以遏恶扬善顺天休命也
谨按是章意在用中不问不察伤明与聪不事揜覆疵纇靡容不乐揄扬玉偶贱工曷施权度以振皇风先生取譬除草去本断则有余遇夬必损矧施诸此尤未深忖
人之其所亲爱而辟焉之其所贱恶而辟焉之其所畏敬而辟焉之其所哀矜而辟焉之其所敖惰而辟焉辟比量也家中以次之人以我亲爱贱恶而比量之或效之或议之其弊无穷不可悉究要其终实不足以齐其家
亲爱贱恶畏敬哀矜情所必有理所必登若畏比量将何所惩必与槁木死灰为朋释氏捐家犹病罕承风自火出奈愧彼僧乱家之政恐因是增
徐仲诚请敎使思孟子万物皆备於我矣反身而诚乐莫大焉一章仲诚处槐堂一月一日问之云仲诚思得孟子如何仲诚答曰如镜中观花答云见得仲诚也是如此顾左右曰仲诚真善自述者因说与云此事不在他求只在仲诚身上旣又微笑而言曰已是分明说了也少间仲诚因问中庸以何为要语答曰我与汝说内汝只管说外良久曰句句是要语梭山曰博学之审问之慎思之明辨之笃行之此是要语答曰未知博学学个什麽审问个什麽明辨个什麽笃行个什麽
子药仲诚欲先反观根柢欲固基址欲完名近务本实亦未安心斋坐忘独回不难曾闵犹未矧後儒酸奚怪仲诚辄语更端学问思辨笃行之说梭山所陈要旨截截未契子心终被反诘子寿仲诚若能早悟击节称嗟不在平素
临川一学者初见问曰每日如何观书学者曰守规矩欢然问曰如何守规矩学者曰伊川易传胡氏春秋上蔡论语范氏唐监忽呵之曰陋说良久复问曰何者为规又顷问曰何者为矩学者但唯唯次日复来方对学者诵乾知大始坤作成物乾以易知坤以简能一章毕乃言曰乾文言云大哉乾元坤文言云至哉坤元圣人赞易却只是个简易字道了遍目学者曰又却不是道难知也又曰道在迩而求诸远事在易而求诸难顾学者曰这方唤作规矩公昨日来道甚规矩
易简至德圣神能事贤如渊骞犹假积肄後生小子踵门委质意趣未见纶绪未比骤而语之圣神地位茫然莫措顾增疑虑古人设敎循矩蹈规有礼有乐有书有诗以育其德以解其疑童而习之长而成之陟遐自迩升高自卑日积月化成德比比於稽虞周孔孟施为孰有越此别树旌麾下逮竺僧流入中国直指心性谓超圣域滔滔千古诳诱迷惑得罪名敎童龀所识呜呼先生暗投其隙呜呼吾人谨修其慝
历家所谓朔虚气盈者盖以三十日为凖朔虚者自前合朔至後合朔不满三十日其不满之分曰朔虚气盈者一节一气共三十日有余分为中分中即气也
气盈朔虚以期为断理可推知度易考算以月为凖先生公案离合乍分躔度始判精察虽知约求易乱月之有日三十其恒於稽节气其数必增於稽晦朔数必不登逮夫一年粲然易见增减五日如合契劵盈虚之辨耿于沃灯古训具在吾意所仍
士不可以不弘毅譬如一个担子尽力担去前面不奈何却住无怪今自不近前却说担不起岂有此理故曰力不足者中道而废今女画
弘毅为言主宾对待匪弘不容匪毅不耐不见小车无以任大不见敝车载输尔载废一则偏於道奚望子独言毅不言弘状设可小成终鲜通畅曾氏遗言中心想像
学者不长进只是好已胜出一言做一事便道全是岂有此理古人惟贵知过则改见善则迁今各自执已是被人点破便愕然所以不如古人
子於晦翁高喝大骂辞色之间不少假借若曰明道事尤可讶俯仰低昂判如旦夜靡圣管管孰定其价坚执已是欲人莫疑数尺童子恐亦难欺今观是言最为切实胡乃律人不以自律
须是信得及乃可
知之必真信之必笃信而不知燕石良玉萧衍事佛岂信不酷国破身亡古今大辱不知而信自贻鸩毒
道在天下加之不可损之不可取之不可舍之不可要人自理会
斯道坦坦平铺面前幽厉不由道何与焉本无加损本无取舍如曰不可终未脱洒
皇极之君敛时五福锡厥庶民福如何锡得只是此理充塞乎宇宙
建极惟皇四海嘉靖民情不扰民性自定寿福康宁好德终命如川之至如苗之盛不濬而通不扶而俓岂必手授方为锡庆斯理充周其论固正但以说经未免有病
韩退之言轲死不得其传固不敢诬後世无贤者然直是至伊洛诸公得千载不传之学但草创未为光明到今日若不大段光明更干当甚事
絶学草创乃在濓溪逮夫二程顔孟肩齐千古坠绪两手提擕千古迷途指示东西俊伟光明孰过乎此子所冥司禅门宗旨汩没他蹊莫知所止却曰二程未光明耳安知後人乃以病子
某平日未尝为流俗所攻攻者却是读语録精义者程士南最攻道学人或语之以某程云道学如陆某无可攻者又如学中诸公义均骨肉盖某初无胜心日用常行自有使他一个敬信处
孔道至大天下莫容绝粮陈蔡匡人见攻伐树削迹宋卫俱穷功高尧舜犹遭闵凶何况後儒可休厥躬人心如面种种不同苟非乡愿孰必我从矧彼羣小多私少公不德嫉德无功忌功嚣嚣谗口曷病晦翁子之学术逃谗固工惜所乏者谦退之风
问作文法先生云读汉史韩柳欧苏尹师鲁李淇水文不误後生
问伯敏云作文如何伯敏云近日读得原道等书犹未成诵但茫然无入处先生云左传深於韩柳未易入且读苏文可也
六经包括天地古今道体粲然秋空太阴其气浑厚其词雄深万世所宝合璧兼金韩欧诸子近代所钦各奏其说下上浮沉亦以根据六籍为心长公之文天材逸出大江洪河诸篇一律苟乏其材欲窥其室何异夸父虞渊逐日况其出入佛老百家学步效嚬能保无差先生素业惇本是嘉及观是训能不惑耶
伯敏云如何是尽心性材心情如何分别先生云如吾友此言又是枝叶虽然此非吾友之过盖举世之弊今之学者读书只是解字更不求血脉且如情性心材都只是一般物事言偶不同耳
我观圣贤迭作辉映前乎尧舜後乎孔孟所论心学明备中正心体孔圆虚中而应四德毕具其名为性感动乃情昭昭可证其仁不忍其义不为扩充发越广大无涯不目曰材其孰以之孟氏旣没此学陵夷醇如仲舒未免支离曰性质朴曰情私欲悬疣负赘吾体奚属自余诸子说尤未精如恶如混三品之称各出意见自为机轴正学榛芜久之不复直逮有宋真儒挺生周启其钥详於张程紫阳晩出集厥大成锱铢秒忽必入权衡寥寥絶学至是重明性材心情如何分别伯敏所问非为不切不意先生反施抑折若谓四者不必分区耳目口鼻可通名欤
见道後须见得前时小陋君子所贵乎道者三说得道字好动容貌出辞气正顔色其道如此须是暴慢自远鄙倍自远容
貌辞气禀於有生狂迷不减圣哲无增暴鄙之风了不我卽诚意交孚不假矫饰斯乃尽善道固彰彰一有未至即匪周行若於动作正出之间是非善恶弗究其端遽自为道却恐未安人具是形必有天则匪则是由动致颠踣幸而不败亦必无成岂可滥竿斯道美名
予举荀子解蔽远为蔽近为蔽轻为蔽重为蔽之类说好先生曰是好只是他无主人有主人时近亦不蔽远亦不蔽轻重皆然
主敬穷理疗蔽良药羣哲攸传详於伊洛欲开聪明在力专确鬼神依归水监照灼远近重轻随手脱落涣然冰释融为至乐若不理会物理事情曰有主人不假他营似敬非敬似诚非诚所守益坚所失益宏毕竟共歃禅释宗盟毫厘千里所系匪轻
吾有知乎哉晦庵言谦辞又来这里做个道理
无而为有憸夫洋洋视有如无君子谦光圣心广大日月并明却曰无知匪谦奚当恶增乐损先生之常此而可损义则弗彰
不爱敎小人以艺常敎君子以艺盖君子得之不以为骄不得不以为歉小人得以为吝败常乱敎
先生曰艺不审谓何若曰六艺固列童科若曰九流役心则讹小人挟艺足以餬口败常乱敎岂出其手是在吾人宜知自咎
古之君子知固贵於博然知尽天下事只是此理所以博览者但是贵精熟知与不知元无加损於此理若以不知为慊便是鄙陋以不知为慊则以知为泰今日之慊乃他日之泰
庀工鸠材志在作屋缫丝振采期制尔服博洽多闻徒资耳目若遇至人能无惭恧学不知要奚事精熟约必反求德必深蓄孔易轲篇开缄启匮翊戴以行远到可卜
理只在眼前只是被人自蔽了因一向悞证他日逐只是教他做工夫云不得只如此见在无事须是事事物物不放过磨考其理且天下事事物物只有一理无有二理须要到其至一处
水必归海星必丽天万里森着乌有二原释氏守空欲照无边如奁一监坐了媸妍咸知不可岂在明贤博而精之静以俟焉融会贯通终归浑然斯乃至一昭映天渊二程朱子数以为言岂其独见古圣流传先生此论脗合无偏开示後学规矩方圆吾人敢不奉以周旋
问子路死之非只合责当时不合事辄曰此是去册子上看得来底乱道之书成屋今都滞在其间後云子路死是甚次第
经於蒯瞶书卫世子不斥绝之固有深旨为辄计者理宜何以聩未归戚摄位以俟聩旣入戚请君卫氏聩力引咎逊辄不履辄乃嗣立情非得已庶盖前愆亨屯倾否子路仕卫固昧进止大计复乖国议蔑此後虽执义结缨而死徒善其终不善其始册子陈迹有非有是不与考订奚分恶美成屋诸书固多异指权度在我宁无可纪槪目乱道未之思耳
初敎董元息自立收拾精神不得闲说话渐渐好後被教授敎解论语却反坏了
收拾精神固为学本若匪切磋惧终不稳行必空疎言必邪遁见诸事为不困即蹇论语一书言近指远譬切於人穿衣吃饭不学墙面後悔恐晩讲授容疏宁致坏损元息渐好勉修婉娩脚跟未定安保不反归咎授书恐未深忖
我无事时只似一个全无知无能底人及事至方出来又却似个无所不知无所不能之人
人之有心广大无垠克充其量斯乃大人方其未发体静以真沛而为用浩无涯津明参天地幽赞鬼神圣以是圣仁以是仁履谦戒满孰肯自陈施姿婀娜衆目所珍倘伐厥美见者必嗔
尝作高祖无可无不可论误解了书谓人心人伪也道心天理也非是人心只是说大凡人之心惟微是精微才粗便不精微谓人欲天理非是人亦有善有恶天亦有善有恶岂可以善皆归之天恶皆归之人
典谟精义莫过是章三圣授受帝道大纲体验诸身滋味孔长皮肤摸索终隐弗彰心之为用本异其方饥欲得食寒欲增裳是曰人心亦匪不臧为臣思忠为子思孝道心自然不待诏敎危则易陷微则难较一察秋毫一执勍豹念之惕然千古犹效善恶之分畔经伤巧可闻其声不覩其貌
与小後生说话虽极高极微无不听得与一辈老成说便不然以此见道无巧只是那心不平底人揣度便失了
圣门设科以待学者轩轾低昂因人高下如器在陶如金在冶各成其形随宜用舍若有豪杰深造允升前俯後仰亦因其能公执一说以槪不平後生听受宁无变更老成枘凿固亦难凭苟反诸已或筮得朋专持我是殊觉不宏
数即理也人不明理如何明数
意言象数以理为宗谓数即理似太浑融必据其理以求其数不杂艺术方免差误
人而不为周南召南其犹正墙面而立也学者第一义古之欲明明德於天下者此是第二孔子志学便是志此然须要有入处周南召南便是入处
自古论书无如大学阶布条分旣明且约士子权舆君师矩矱天下明德学之极功自何而入物我交融二南叙述风化之首修齐明验灿如星斗目为入处却难下手二者兼收盛美无俦旷古再见有虞成周
汉书食货志後生可先读又着读周官考工记又云後生好看系辞皆赞叹圣人作易
食货辨核考工精严易系如仙超然不凡後生为学固有次第读书先此惧非首义
学者不可翻然即改是私意是不长进
勇於改过孔门所嘉贤如子路孰不称嗟闻风而起进德无涯翻然即改子路流亚病其为私终可疑讶恐彼顽懦因风长价
某观人不在言行上不在功过上直截是雕出心肝
孔孟观人各有法度尺寸无差分毫不误其语浑然含蓄不露纵有後人雕出肝肺力议晦翁已为失据自余得失何足深计
某平生有一节过人他人要会某不会他人要做某不做
当会而会会之为贵当做而做其做不过惟理是视吾何容心乃无滞泥君子所钦
又云孔门弟子如子夏子游宰我子贡虽不遇圣人亦足号名学者为万世师然卒得圣人之传者柴之愚参之鲁由喜闻过百世之师先哲定论确然无疑游夏四子子路等夷若师万世先圣何为圣道所属独在子渊天不憖遗早岁夭阏赖有子舆晩得其传子羔行义固已卓然过誉传道曾氏齐肩前此未闻乃一家言
先生举公都子问钧是人也一章云人有五官官有其职某因思是便收此心然惟有照物而已他日侍坐无所问先生谓曰学者能常闭目亦佳某因此无事则安坐瞑目用力操存夜以继日如此者半月一日下楼忽觉此心已复澄莹中立窃异者遂见先生先生目逆而视之曰此理已显也某问先生何以知之曰占之眸子而已因谓某道果在迩乎某曰然昔者尝以南轩张先生所类洙泗言仁书考察之终不知仁今始解矣
子南登楼不踰半月已令眸子了然不汩假以岁年丰神所发当如圣先夜光勃勃庄列伎俩土苴绪余辛勤收拾见子南且持此适道背驰非欤不施鍼砭病痛曷除
先生曰读书不必穷索平易读之识其可识者久将自明毋耻不知子亦见今之读谈经者乎历叙数十家之旨而以已见终之开辟反覆自谓究竟精微然试探其实固未之得也则何益哉
熟读精思优游涵泳读书良法亦惟主敬若但平易不必穷探义理精微何日沉酣汉儒穿凿唐儒琐碎说经病经固莫逃罪程朱晩出折衷羣言下垂轨范上遡渊源试探其实诞无涯涘但恐殊途自生异议
洪范有猷是知道者有为是力行者有守是守而不去者曰予攸好德是大有感发者
衆人所长不能无异或有谋略或饶干济或自矜持恬於势利随器甄收固可用世罔知好德何所底至建极惟皇虑厥流弊俾羞其行不职一艺欲昌乃邦道甚直遂若以三者咸归道义复使之羞却为疣赘
汤放桀武王伐纣丘民为贵社稷次之君为轻之义孔子作春秋之言亦如此
汤武放伐事非得已顺天应人历数归止春秋大义明如皎曦尊王贱霸内夏外夷虽其行事假权南面力主宗周何尝少变迹异汤武居然可见君民轻重有为而言申解甚明不俟引援先生对客累称其说乱贼流闻恐致心热三纲攸系敢废辨折
诚则明明则诚此非有次第也其理自如此可欲之谓善知至而意诚亦同
诚明明诚性敎分岐虽无次第却有等差善信美大至於圣神大学条目有脊有伦次第悬殊如亷如陛槪而言之似乖本义
天理人欲之私论极有病自礼记有此言而後人袭之记曰人生而静天之性也感於物而动性之欲也若是则动亦是静亦是岂有天理物欲之分若不是则静亦不是岂有动静之间哉
子在洞中深辨义利学者感激至於垂涕理欲区分於是为至发自圣门绰有端绪胡辄忘之归咎戴记方其静时冺然无迹乌有是非容窥罅隙动则可寻是非曲直子谓是者其存主乎动静之间煞有工夫不加检点必入他途
古城集卷二

[book_title]卷三
●钦定四库全书
古城集卷三
（明）张吉 撰
贞观小断并序
予自幼颇好读书性苦戅晦乏多识顿悟之资以故终无所得然心少专静粗寡外好得以辛苦诵索补其短拙而已尝病生长穷邑书籍多缺无以考见古人行事之迹旣而缪玷仕版历涉两京内秘辟雍镂梓诸书始得窥见一二如穷汉登季伦之藏虽无擕获亦足以为两目庆也岁乙巳论事忤旨坐贬景东乃西南极陬去家几万里所持易本义书蔡传诗朱传春秋胡传礼陈氏集说及少微江先生所纂资治通监节要而已取其编帙省约多则不克致也事事之暇悼怀古昔常叹汉末迄唐初其间三百余年衰乱相寻南北瓜裂更姓改物不知其几虽气运使然夷考其归亦君人者率多无道之所致欤凭陵簒逼以得之暴虐昏庸以守之否则湛於酒色溺於异端而已间有彼善於此相去亦不甚远欲天下久安长治其可得哉太宗挺生其後戡定祸乱身致太平而後生民得离战争之苦今观其言行政事之间规模广大体段严正诚有大过人者岂魏晋南北朝诸君所及卒能贻祚灵永匹休汉氏非偶然也或乃以之挤诸老瞒之列不亦寃乎故愚以为使其生於建安之始可以靖九州鼎沸之忧使其生於永熙之後可以熄五夷云扰之祸呜呼治乱诚在人为不可一委诸天也士君子生於其时碌碌无所建明以老死甚至献佞贡謟如虞世南辈所为使百世之下有志之士犹为拊髀慨叹不亦负其君之甚乎予尝手通监节要自贞观元年至末年逐节细观不忍释手间以己意揣摩得失略缀数言於颠末以俟他日家居历取李唐绪书及宋司马氏资治通监子朱子通监纲目等书参互考订果有一二臆说恍惚古人所见否乎亦格物穷理之一端也间有不满窃师春秋责备贤者之意九泉可作或见采录必不病其厉已悉见弃矣第少微所纂虽祖温公全书然务在简略便於观览故首尾或乖其统去取或失其真者尚多有之浅陋如余因是立说能无谬乎他日博考羣书得其要领不免自有愧色则亦爨下一灰烬耳庸书此以记岁月成化丁未三月壬寅古城居士张吉序
元年制自今中书门下及三品以上入阁议事皆命谏官随之有失辄谏
断曰古者谏无常职虽左右■〈执上目下〉御之人官师百工之役靡不得谏故人主苟有过失无往不闻後世旣限以常职复须於外朝则君相所谋细微曲折何由悉知而事成议定之後虽或有所论列人主执其先入之言盖亦未易回矣制谏官随宰臣入阁议事可以杜壅蔽广见闻而防偏信之机可以辨可否计是非而折奸谀之计虽欲不兴得乎
上以选人多诈冒资荫敕令自首不首者死未几有事觉者上欲杀之大理少卿戴胄奏据法应流上怒曰卿欲守法使朕失信乎对曰敕者出於一时之喜怒法者国家所以布大信於天下也陛下忿选人之多诈故欲杀之既知其不可复断以法此乃忍小忿而存大信也
断曰戴胄一言而启其君者三忍小忿也存大信也不妄杀也得人臣论事之体张释之所不逮矣
右骁卫大将军长孙顺德受人馈绢事觉上曰顺德果能有益国家朕与之共有府库耳何至贪冒如是乎犹惜其有功不之罪但於殿庭赐绢数十匹
断曰太宗此举即汉文帝待张武故事意虽近厚君子不取焉先王设赏罚以为劝惩之典各有攸当厥施不可乱有功当赏犹戒其僭况加诸贪冒无耻之人乎夫贪冒无耻而获赏犹修洁守道而得罪也无一可者於是乎不足劝惩而人亦不知所劝惩矣
二年上与杜淹论乐右丞魏徵曰古人称礼云礼云玉帛云乎哉乐云乐云钟鼓云乎哉乐诚在人和不在声音也
断曰玉帛钟鼓云乎哉者孔子以时人不知礼乐之本专事其末故言礼不止於玉帛乐不止於钟鼓亦必有其本耳非谓舍玉帛钟鼓而可为礼乐也如徵所言则是一敬足以为礼一和足以为乐玉帛钟鼓皆为强聒人之具可以屏絶而不用矣岂先王制作之谓乎夫以太宗为之君郑公为之臣所论若此此先王礼乐所以不复见於後世也
畿内有蝗上入苑中见蝗掇数枚祝之曰民以谷为命而汝食之宁食吾之肺肠举手欲吞之左右谏曰恶物或成疾上曰朕为民受灾何疾之避遂吞之是岁蝗不为灾
断曰蝗害稼穑诚为可恶然苟能侧身修德清问下民求其所以致灾之由与其所以御灾之术虽不掇食将不为灾今曰宁食吾之肺肠竟不避疾而吞之是以稼穑果重於吾之肺肠也岂人情乎倘因是遂致殒身灭性何异死於岩墙之下天下失其所赖所丧为益多矣太宗固切於忧民然三代哲王所为似不如此蝗不为灾盖他道有以致之不系乎此也
上谓侍臣曰赦者小人之幸君子之不幸一岁再赦善人喑哑夫养稂莠者害嘉谷赦有罪者贼良民故朕即位以来不欲数赦恐小人恃之轻犯宪章故也
断曰此与诸葛亮所见略同姑息之言不形於口纵弛之令不行於下凶徒不敢肆其志善人不至被其害得春秋讥肆大眚之旨矣
上曰比见羣臣屡上表贺祥瑞夫家给人足而无瑞不害为尧舜百姓愁怨而多瑞不害为桀纣後魏之世吏焚连理木煮白雉而食之岂足为至治乎尝有白鹊构巢於寝殿之上合欢如腰鼓左右称贺上曰我尝笑隋帝好祥瑞瑞在得贤此何足贺命毁其巢纵鹊於野外
断曰祥瑞和气所锺灾异乖气所召故有国家者莫不恶灾而好瑞以为必有所以为之者矣独不思气之乖和可以致灾致瑞而物之灾瑞则不足以致乖致和是又必有所以为之者矣而可不思乎故値灾而惧者徼福之本因瑞而骄者稔祸之端乘龙并降夏政以乱桑榖共生殷道复兴孰为灾孰为瑞乎故苟知治体则明政刑修法度之不暇祥瑞有无何足动其心也其言曰家给人足而无瑞不害为尧舜百姓愁怨而多瑞不害为桀纣又曰瑞在得贤此所以为太宗
上尝得佳鹞自臂之望见魏徵来匿怀中徵奏事故久不已鹞竟死怀中
断曰昔在有周西旅底贡厥獒召公作书训於武王其言有曰犬马非其土性不畜珍禽奇兽不育於国夫犬马禽兽一也公别而言之何哉盖犬马物之有功於人者土地所宜犹为可畜不宜则不畜也若珍禽奇兽则无功而有害虽其所宜亦不育矣其曰不育云者不绦不圈不刍不谷之谓也国且不育况其家乎又况於其身乎公意玩细故者忘久大之图悦非礼者害聪明之德一息之不谨一念之不仁一事之少懈一志之弗笃盖私胜则公微欲兴则义废持衡轻重之势有不得而不然者是何伤哉亦非民攸训非天攸若非先王兢业保邦之计而已故始之以明王慎德终之以不矜细行终累大德其间一言一石一语一药无非反覆乎慎德累德之义谆切痛快岂直为武王训哉实所以训万世也匿诸怀中真可谓下惮臣民之瞻仰故久不已则旣知之惜无以此义告之者或曰此人主羞恶之心遽明言之则戾其情激其怒殊非将顺之旨奈何曰不然徵旣退但祖经意婉辞以微讽之上必自悟不必明言臂鹞事也以是为将顺
三年茌平马周客游长安舍中郎将常何家会以旱求言何武人不学周代之陈便宜二十余条上怪问之何对曰此臣家客马周为臣具草耳上即召之未至遣使督促者数辈及谒见与语甚悦令直门下省寻除监察御史奉使称旨上以常何为知人赐绢三百疋
断曰何未尝知周者也其在馆下盖不过以衆人畜之耳使知之奚不举而同升诸公必俟问及而後言也知而不举则臧文仲窃位之流而其罪益重矣顾何武人不学实不知周非有他也不学而知人犹反监以索照折衡以求平有是理乎若曰因何以得周不忘其所自而赐之绢则可矣苟以何有知人之明愚固曰何未尝知周者也然观太宗所以待周则虽周公吐哺握发以接贤士其心之切不是过矣
上问房玄龄萧瑀曰隋文帝何如主也对曰文帝勤於为治每临朝或至日昃五品已上引坐论事卫士传餐而食虽性非仁厚亦厉精之主也上曰公得其一未知其二文帝不明而喜察不明则照有不通喜察则多疑於物事皆自决不任羣臣天下至广一日万几虽复劳神苦形岂能一一中理羣臣旣知主意唯取决受成虽有愆违莫敢谏诤此所以二世而亡也朕则不然择天下贤才寘之百官使思天下之事关由宰相审熟便安然後奏闻有功则赏有罪则罚谁敢不竭心力以修职业何忧天下之不治乎
断曰太宗此论不独隋唐得失而已实万世人主之龟监也其以喜察对不明言之明察二字似同实异乃治乱兴衰之所以分不可不辨明公而察私也明逸而察劳也明大而察小也明正而察偏也明无心而察有心也明合天下之闻见为耳目察以一人之揣度为聪明也或曰舜察於人伦孔子察其所安圣如舜孔且不废察乌得以是病隋文哉曰不然舜所察者性分之懿孔子所察者为善之实察其所当察也隋文所察则庶言庶狱庶慎之属文王之所罔攸兼不必察而察之者矣故舜孔之察不可无隋文之察不可有一字之义名虽同而用则异此又不可以不察也曰然则太宗不察者乎曰察曰何以见之曰事旣关由宰相敷奏复逆亦必紬之绎之审之度之得其是非利害之实然後施行此君陈出入自尔师虞庶言同则绎之义所谓察也岂曰会合衆论不必加省遽赐俞允漫无可否於其间乎虽不及言固知其理有必然者矣况张玄素谏修洛阳宫上曰朕思之不熟乃至於是所谓思者非察而何兹亦一证也曰太宗之察与隋文之察有以异乎曰太宗所谓然後察之隋文所谓察见渊鱼者也
房玄龄奏阅武库甲兵远胜隋世上曰甲兵武备诚不可阙然炀帝甲兵岂不足耶卒亡天下若公等尽力使百姓乂安此乃朕之甲兵也
断曰前此有司请讨林邑则抑之曰好战必亡隋炀帝颉利可汗皆耳目所亲见也至此复以是语玄龄太宗虽以马上得天下至与羣臣谈及兵事必举胜国覆辙以折之可谓毖於殷鉴而知甲胄起戎干戈省厥躬之义矣
五年河内人李好德得心疾妄为妖言诏按其事大理丞张藴古奏好德被疾有徵法不当坐治书侍御史权万纪奏藴古贯在相州好德之兄厚德为其刺史情在阿纵按事不实上怒命斩於市旣而悔之因诏自今有死罪虽令即决仍三覆奏乃行刑
断曰忿怒不可不惩刑罚不可不谨此苟有仁心者之所知英哲之君未足为奇行也然以太宗之贤而卢祖尚张藴古俱死怒下卒贻後悔何也盖心有所系不能以理自胜被其潜移默夺於冥冥之地有莫知其然而然矣故书称文王慎罚必先之以明德明德云者识鉴精审而黯污眇忽不能欺持养坚定而震荡棼错不能乱故能出入变化与道消息有功则赏有罪则罚必合天下之公不至以其私喜怒专之也如是而又悯夫刑者人之躯命所关死生所系不可不慎故不显亦临无射亦保虽无往不用其敬於此尤尽其心焉此其所以优入圣域而馨香之德怙冒於下登闻於上光启八百余年富有之业历千古莫之与京也使太宗师文王之德用钦恤之心则祖尚藴古奚至为怒所使以失刑哉必将付之有司稽察折辨以求其情有死之道刀锯鼎镬随之未晩也设有可矜匹夫且不可妄杀况不失为当时名士者乎使人不行何以为政祖尚之死犹为有辞藴古则无辞矣信如万纪所劾亦当议其贤能以从末减何忍果於诛戮如此脱所劾不情或其怨家则藴古死於万纪之手帝亦堕其计中矣自是虽有寃狱人尚肯为求其生乎厥维盛德之累不小
康国求内附上曰前代帝王好招来絶域以求服远之名无益於用而靡弊百姓今康国内附倘有急难於义不得不救师行万里岂不疲劳劳百姓以取虚名朕不为也遂不受
断曰春秋贯之盟管仲曰江黄远齐而近楚楚为利之国也若伐而不能救则无以宗诸侯矣桓公不听遂与之盟管仲死楚伐江灭黄桓公不能救太宗不受康国内附与仲所见略同然仲惧其伐而不救无以宗诸侯耳太宗则有爱道恤民之意岂切切计利害者可同日语哉故先儒以谓可为後世法
六年文武官请封禅上曰卿辈皆以封禅为帝王盛事朕意不然若天下乂安家给人足虽不封禅庸何伤乎昔秦始皇封禅而汉文帝不封禅後世岂以文帝之贤不及始皇耶且事天扫地而祭何必登泰山之巅封数尺之土然後可以展其诚敬乎羣臣请之不已上亦欲从之魏徵独以为不可上曰公不欲朕封禅者以功未高耶曰高矣德未厚耶曰厚矣中国未安耶曰安矣四夷未服耶曰服矣年谷未丰耶曰丰矣符瑞未至耶曰至矣然则何为不可封禅对曰陛下虽有此六者然承隋末大乱之後户口未复仓廪尚虚而车驾东廵供顿劳费未易任也且陛下封禅则远夷君长皆当扈从自伊洛以东至於海岱烟火尚稀萑莽极目此乃引外人入腹心示之以虚弱也况赏赉不赀未厌远人之望给复连年不偿百姓之劳崇虚名而受实害陛下将焉用之会河南北数州大水事遂寝
断曰封禅一事太宗却羣臣之请而难魏徵之谏何其自相反悖耶盖太宗意事之不必行而不以其时为未可魏徵度时之未可而不以其事为不必行故其势不容不相矛盾如此然皆未有以历稽诸古深讨其实如有宋诸儒之辨论真的者焉其说开端於管仲其事作俑於始皇亵+天病民莫此为甚君天下者不可不戒何谓亵天不郊不屋诡秘不经是也何谓病民车驾东廵国人毕作是也仲谓自古封禅者七十二君而夷吾所记十有二焉无怀伏羲神农炎帝黄帝颛顼帝喾尧舜禹汤成王是也夫孔子删书断自唐虞以前代荒远不足尽信则帝喾而上无足言者帝尧而下诚有是事则亦当时盛典何故典谟训诰略无一语以及之此其假借撺窃出於一人之私亦不待辨说而明矣始皇刚愎寡昧宜被其欺以太宗之明而不知其妄岂不惜哉至其诘徵六事则招损之权舆不复知其所不足矣诗云老马反为驹不顾其後此唐之所以止於唐也徵所对亦不免於阿谀而失其不可之大者旣不察先王必无封禅之理独不能据尧舜其犹病诸之说证当时有所未尽而药其侈心之万一乎
上尝罢朝怒曰会须杀此田舍翁后问为谁上曰魏徵每廷辱我后退具朝服立於庭上惊问其故后曰妾闻主明臣直今魏徵直由陛下之明故也妾敢不贺上乃悦
断曰古今王霸之辨无他诚与伪而已矣表里洞然隐显无间诚也有其声而乏其实严於外而略於内伪也惟其不出乎诚故朝羣臣友君子虽能痛自刻责勉强沮抑以归诸道至於深宫永巷视听稍懈之时固有不觉其病根之发露者矣杀此田舍翁虽未必实然恐不免乎生诟之訾岂大哉王言一哉王心之谓乎
宴三品以上於丹霄殿上从容言曰中外乂安皆公卿之力然隋炀帝威加夷夏颉利跨有北荒统叶护雄据西域今皆覆亡此乃朕与公等所亲见勿矜强盛以自满也
断曰先王之於民正其德利其用厚其生三者缺一非所以为治也太宗履满思惧则善矣然其意则以中外乂安为治道之极而不思乎三者之说当时犹有所未尽也
秘书少监虞世南上圣德论上赐手诏称卿论太高朕何敢拟上古但比近世差胜耳然卿适覩其始未知其终若朕能慎终如始则此论可传如或不然恐徒使後世笑卿也
断曰甚哉謟谀之臣不可不痛加絶远也平居论事略不能以可否一二第恐日久渐致疎外于是谬为过高之论思以媚悦其君希望恩宠而猥鄙之见方且自以为无伤也呜呼逆心之训难行脍口之辞易入苟非励精求治之主则所以壮其盈气而沮其善心未必不由此说启之也夫前代君臣更相戒勅莫如有虞称颂功德莫如王莽世南所为是不以帝舜望其君而以贼莽待其君不以稷契臯陶自待而以刘歆孔光之徒自居也所谓五絶德行忠直果安在哉为太宗者宜责之曰汝平日不闻进一善言荐一善士匡朕不逮徒侈是论以为容悦孔子所谓远佞人者非卿而谁今曰若能慎终如始则此论可传是本不以其论为太高特患所以继之者未知何如耳故知太宗虽不好佞亦非真能远佞者也
七年去岁帝亲録系囚见应死者悯之纵使归家期以来秋来就死仍勅天下死囚皆纵遣至期来诣京师至是九月去岁所纵天下死囚凡三百九十人无人督帅皆如期自诣朝堂无一人亡匿者上皆赦之
断曰应死之囚非悖逆君亲则杀人于货皆自作不典以自灾於厥躬何足悯焉如悯之莫如崇教化厚风俗使人迁善远罪不自陷於刑辟则善矣已干政典而纵之固不可纵之来归而复赦之尤不可是则所谓肆大眚也法不信於民也假令人人自新被其害者已不可赎则亦何辜况元恶大憝未必遽尔思革者尚多有之则亦徒为贼善之资耳其可乎或者乃以上下相贼以成信义之名讥之盖亦甚矣
帝谓左庶子于志宁右庶子杜正伦曰朕年十八犹在民间民之疾苦情伪无不知之及居大位区处世务犹有差失况太子生长深宫百姓艰难耳目所未涉能无骄逸乎卿等不可不极谏太子好嬉戏颇亏礼法志宁与右庶子孔頴达数直谏上闻而嘉之各赐金一斤帛五百匹
断曰贾子有言古之王者太子乃生有司齐肃端冕见之南郊过阙则下过庙则趋故自为赤子而教固已行矣孩提有识三公三少明仁孝礼义以道之逐去邪人不使见恶行选天下贤士以辅翼之故太子生而见正事闻正言行正道左右前後皆正人也由是观之古之教太子者养其善性於无妄之初非若後世制其邪心於旣缪之後养之於初则无所费而有功制之於後则有所劳而无益宦官宫妾交於外而求以沮其谋孰与使之勿相接乎声色货利动於中而求以节其慾孰与使之勿相闻乎故易大畜六四曰童牛之牿元吉夫牿所以止牛之触童牛未角而施牿焉则以止其触於未然无不及於事之悔何吉如之知此则知太宗之於志宁等责其极谏赏其能谏其道犹有所未尽也
上尝曰炀帝多猜忌临朝对羣臣多不语朕则不然与羣臣相亲如一体耳
断曰按易泰否二卦地上天下则泰天上地下则否圣人於泰则曰天地交而万物通也上下交而其志同也於否则曰天地不交而万物不通也上下不交而天下无邦也故天地君臣一理而已交则泰不交则否自古以来治乱相寻其机不出乎此昏庸之君懵焉不察临朝务修边幅默不一言与偶人无异及居宫禁对妇寺则忘形肆志谑谈傲笑以为娯悦而不知倦呜呼虽欲不亡得乎朝臣多行能治化所由出也妇寺匪教诲祸乱所由生也以一人而君四海终日亲贤谘诹治道犹惧不理况以阉竖为一体而视朝臣不啻雠敌惟恐威灵之未赫而接见之不疎则稍有机警者不终日矣惟顽钝无耻之徒乃肯为用亦必结交近习以测风旨借力嬖幸以为已阶始克中夜安枕而居中用事之人或利其柔软或贪其贿赂援引拔擢不惜端揆宰辅以处之於是羣阉衆邪欺謟承顺内外合一以致纪纲大坏忠谏蔑闻天变於上人怨於下犹不觉悟沦胥至於国亡身弑而後已如二世炀帝所为者不亦大可笑乎太宗是言乃隋唐兴丧之所以分有天下者不可不监
十年治书侍御史权万纪上言宣饶二州银大发采之岁可得数百万緍上曰朕贵为天子所乏者非财也但恨无嘉言可以利民耳与其多得数百万緍何如得一贤才卿未尝进一贤退不肖而专言税银之利昔尧舜抵璧於山投珠於渊汉之桓灵乃聚钱为私藏卿欲以桓灵事我耶是日黜万纪使还家
断曰小人为恶千态万状擢发不可胜数迹其所自由不明义利所在故颠倒悖逆恣已穷物靡所底极而不自以为非也万纪是言岂知其不可而故为是以濒辱哉其心曰山泽所产非敛诸民也国家所资不私乎已也庶几其君悦而从之耳苟非刚明之主鲜不为其所惑者矣观太宗所以折之之言可不谓明乎所以黜之之意可不谓刚乎曾子曰国不以利为利以义为利也太宗以之
十一年马周上疏曰自古以来国之兴亡不以蓄积多少在於百姓苦乐且以近事验之隋贮洛口仓而李密因之东都积布帛而世充资之西京府库亦为国家之用至今未尽夫蓄积固不可无要当人有余力然後收之不可强敛以资寇敌也
断曰唐之税法曰租曰庸曰调三者之外一毫妄有所取即强敛矣周欲止其君之强敛恐妨蓄积则当告之以务本节用之道当是时劝农之诏不闻颁於天下朴素之风不闻先於宫壼对病之药孰切於此周不以言乃曰要当人有余力然後收之是必於常赋之外别有所收矣非强敛乎且人有余力则君有余力从而收之岂君民一体之意周所言特一时之计耳非不易之论也
十二年着作佐郎邓世隆表请集上文章上曰朕之辞令有益於民者吏皆书之足为不朽若其无益集之何用梁武帝父子陈後主隋炀帝皆有文集行於世何救於亡为人主患无德政文章何为遂不许
断曰典谟益稷二帝之文章也训诰誓命三代之文章也以今考之或命臣僚或戒师旅或训廸一邦或诞告天下皆不得已而有言耳非有意於为文欲夸耀於来世也然道德所存中和所积源深流长不容沮塞故辞不求工而自无不工理不期到而自无不到史臣録之以为後世法亦以见其修身治国之规敬天勤民之意非教人作文之法如後世所谓龙腾虎跃日光玉洁之说也下逮两汉诏令虽不古若亦皆恳恳为民深厚之情溢於言表犹不失为人主之辞余则大风秋风数篇以外殊不多见魏晋而後有天下者始以诗文为务雕镂刻画步骤驰骋似与书生较胜负以取青紫者然呜呼识者观之固亦不暇他问而可知其享国之不永矣世道日降一至於此可胜叹哉善乎太宗所以却世隆之请可谓王者之见宜其功德兼隆肇启三百年富有之业与
十六年上谓谏议大夫褚遂良曰卿犹知起居注所书可得观乎对曰史官书人君言动备记善恶庶几人君不敢为非未闻自取而观之也上曰朕有不善卿亦记之耶对曰臣职当载笔不敢不记黄门侍郎刘洎曰借使遂良不记天下亦皆记之上曰朕行有三一监前代以为元龟二进善人共成治道三斥远羣小不受谗言朕能守而不失亦欲史氏不能书吾恶也
断曰古人为善而不为恶盖因其当为而为之因其不当为而勿为耳非有欲畏之心而故为是以要令誉屏恶声也是以屋漏之箴危微之儆圣王所兢兢致慎者恒在不见不闻之地乃太宗恐史氏将书其恶始以监前代进善人远羣小自力设无史臣则前代其可不监善人其可不进羣小其可不远乎故其所为亦伪而已矣非古人为善之意也且方与史臣论事以是为言是利其金而授之璧亦古人所不为也
十七年初太子承乾喜声色及畋猎所为奢靡魏王泰多艺能有宠於上潜有夺嫡之志上意寖不怿太子亦知之阴养刺客纥干承基等及壮士百余人谋杀魏王泰会承基坐事系狱上变告太子谋反勅中书门下参鞫之反形已具废为庶人
断曰或问太子可易乎曰太子天下根本易则根本揺动不可也曰使其不肖奈何曰古之有天下者以敎太子为第一义故正其身以率之择其人以傅之使心无杂念事有恒规虽质性平凡蹈常袭故将不失为守文之主苟庸劣已极亦必辨之於早预为之所此朱均所以不有天下圣人行权之道也曰权非圣人可行乎曰事不获己师圣人而用之何不可之有曰太宗之於承乾可行权易之乎曰可曰何以知其可曰乃若所为将使宗庙不血食则有可易之道曰愿闻其实曰遣刺客杀于志宁张玄素是也承乾不道二人谏焉不从则已必欲置之死他日践阼将赤谏者之族不亡得乎且二人傅承乾者也而贼之则弑父与君之渐使太宗是时逆覩未然数其罪恶告诸宗庙改立他子则可以杜不轨之谋全父子之恩矣曰如太宗所为俟其动於恶废之幽之则弑逆未尝得行而父子之恩亦无亏也不亦可乎曰不然春秋之法人臣无将将则必诛太子人臣也反罪已具复得不死是为失贼必如商臣宋劭而後诛之岂春秋无将之意然太宗手刃同气恐人以为口实故欲全之耳来济之言几於党恶不忠孰大焉曰律有议亲议贵太子兼而有之独不得议乎曰周官八议皆罪恶差薄有可言者非弑逆大故也使弑逆大故亦在所议则乱臣贼子接迹当世岂圣人制法之道耶曰太宗所以教其子可谓至矣何承乾不材如此曰未也太子以侍膳问安修身养性为事太宗使之决狱则与始皇所敎何异又听用库物以启其奢宠信魏王以疑其志不可以训固不止六月四日一事而已
李世积尝得暴疾方云须灰可疗上自剪须为之和药世积顿首出血谢上曰为社稷非为卿也何谢之有
断曰须髪虽微皆父母遗体人有割股以活其亲先儒犹辩其不孝况剪须赐臣下乎此霸者驩虞之行非王道也
房玄龄等上高祖今上实录上见书六月四日事语多隐微谓玄龄曰昔周公诛管蔡以安周季友鸩叔牙以存鲁朕之所为亦类是矣史官何讳焉即命削去浮辞直书其事
断曰诛管蔡者周公也周公未尝为天子鸩叔牙者季友也季友未尝为诸侯太宗引为己证殊不相类
十八年诏诸军分道击高丽
十九年上自将诸军发洛阳
断曰按十六年高丽泉盖苏文弑其王建武尽杀诸大臣十七年新罗遣使言百济与高丽连兵谋絶新罗贡道乞兵救援上遣使齎蜡书谕之盖苏文不奉诏比而观之其曲在彼高丽之师诚有不可已者然当虑鲸海之虞监亡隋之失纳遂良之忠辨世积之佞简命大臣将十万精兵水陆并进直抵辽左据险驻劄问建武及诸陪臣死故新罗断隔之由暴白盖苏文弑逆罪恶宣布大唐威德修攻具设赏格使举国明知逆顺祸福所在彼亦人类必为感动不过旬日贼臣之首可致麾下然後为置其君顺而抚之赦余党许令自新则兵不血刃足以建功虽齐桓召陵之师不是过也夫以太宗之明非不及此必欲亲征损伤威望狼狈而还以贻後悔何也先儒谓其志气英果以百战而得天下治安旣久不能深居高拱犹思所以逞志扼腕踊跃喜於用兵非有礼义以养其心中和以养其气是也
帝攻高丽安市城不下以辽左早寒草枯水冻士马难久留且粮食将尽诏班师
断曰禹征有苖不服则班师未几有苗格太宗征高丽不服则班师而高丽卒不服何也禹旣班师益勤於德以干羽代劒戟太宗不胜其忿议复兴师禹戒满持谦太宗狃於一胜遂自伐其为将之功此其所以异与德也忿也谦也伐也乃远夷叛服之机而古今成败之迹也
二十一年上问侍臣曰自古帝王虽平定中夏不能服外域朕才不逮古人而成功过之自不喻其故诸公各率意以实言之羣臣皆称陛下功德如天生万物不得而名言
断曰四夷部落虽处荒外其盛其衰迭消迭长实与中国不殊数也亦理也月盈则缺日短则舒天道且然况人类乎故王者不治外域非特以其心性难格亦以理乱相推势有必至恐为中国他日之患故号令不及政敎不加听其自相雄长而已秦汉而下渐加疆理则其盛衰渐与中国相为倚伏武帝和帝始命卫霍耿窦诸将穷兵极讨登临瀚海勒功燕然而不治之义隐矣至於太宗擒颉利灭延陀州郡其地编列其民遂与中国无以异焉呜呼治者乱之所乘弱者强之所迹故君子观汉之所为则知必有刘石之祸观唐之所为则知必有五代之祸用力愈多而贻患愈大造谋益巧而召衅益深不在当时则在後世虽圣哲复生不能遽免其视不疆不理使不为吾利亦不至於大为吾害其得与失何如也由是观之先王不治外域非不能也不为耳太宗念不及此乃曰自古帝王不能服外域何其言之易也羣臣不闻规谏曲为谀悦可耻之甚
二十二年上作帝范十二篇以赐太子且曰汝当更求古之哲王以为师如吾不足法也吾居位以来不善多矣锦绣珠玉不絶於前宫室台榭屡有兴作犬马鹰隼无远不到行游四方供顿烦劳此皆吾之深过勿以为是而法之
断曰太宗尝语人曰人苦不自知其过数者之过旣其知之矣胡为不改去古旣远圣学不明虽有大有为之君不过勇於谋治而已其於检身之道蔑如也然过而不知其罪小知而不改其罪大与其以言为范孰若以身为范乎
二十二年夏五月帝崩
断曰太宗以英明仁恕之资拨乱世反之正纳谏求贤励精图治诚不世出之主也然其治效终不古若不得与三代并列或病其大纲不正有杂霸之风或病其礼乐之具田畴之制学校之敎拟之先王有未备也是固然矣以今考之非特太宗之过亦当时辅相之职有未尽耳大纲不正莫甚於杀建成而夺其位杀元吉而纳其妃然禁门之变首建谋议以周公为口实者玄龄如晦也力赞决策使不得俟其先发而应之者无忌敬德也独不得分狱乎纳妃之事无一人以为不可设有论列彼以好名畏义之心当天下拭目之始必听无疑久之欲立为后魏徵始以辰嬴为譬不亦晩乎若礼乐田畴学校之制则以臣僚异议违其所愿者尚多有之如封建一事太宗鋭志复古廷臣交章力诤不得已而罢之至有朕何苦强人以茅土之叹岂其本心哉由是观之辅相之职有所未尽不其信乎汤武之有天下皆不数年而崩卒成商周之治者太甲成王也二君之贤不踰太宗而治效过之以有伊周为师保也使太宗之贤得伊周之佐则三代之治何患不见於後世
右贞观小断一编论事纪言共计三十有二则乃我先君子未遇之忠恳实经术之断案也昔程子读唐监谓淳夫乃能相信如此先君子之生距程子虽远然尝笃信潜心以究夫伊洛未坠之绪今以是编与唐监所载太宗事互观皆范太史之未尽意也不肖男僎刻之家塾以应知者之求区区芹曝倘有禆於治道他日亦可献之九重否也正德辛巳仲春朔男僎百拜谨书於弋溪书屋
古城集卷三

[book_title]卷四
●钦定四库全书
古城集卷四
（明）张吉 撰
与锺提学书
生虽未及受业门卞然尝觌道德之光沾礼乐之化稍以自幸厥後跋涉两京足迹不践故园已三载矣区区螟蛉之子之心有不得而遂焉窃惟我朝仿古为治於乡饮乡射特诏有司举行如式所以厚风俗明长幼序贤能崇教化也我圣祖神宗之心果何心哉奈人情不古世俗厌烦遂致久而废弛名存实亡而我祖宗立法之意荒矣乡射礼自先生司业敝藩教诸生服习生长是邦者始得略覩三代制作之精微仪文之殷缛而事之宜於古者又知其未始不可行於今也然乡饮之与乡射仪节无甚异者乡射既可行乡饮似亦可行矣而所以未行者岂以乡射诸生之所习而乡饮必其乡之耆宿与愚意此不必拘也今日之诸生即他日之耆宿岂有今日可行乎射而他日不可行乎饮哉欲於未事前一再月谋宾及介朔望有司礼请入学将仪礼乡饮经传逐节标录人执一简俾诸生如仪行习而令耆宿在傍谛视精察互按参考数番之後心领意解文无疑义然後依期举行当得熟闲与诸生习射无以异矣然亦视其地方何如苟偏州下邑素无士夫则亦姑仍其旧而已先生当可为之时操可为之势倘赐省览毅然行之不恤浮议风化未必无小补也吉顿首
与陈方伯书
生备员朝绅岁再期矣所愧平日所持论者与时龃龉不得一有所为以伤执事之明近日两广巡抚员缺合吏兵二部所推盖极内外一时之选而执事与焉足见人心不死公论犹存时事尚有可为者事虽中寝浙江之命亦寻下矣公道不可终废如此移此惠彼明目张胆益求其所未至方面之寄张咏其得专美於前乎敝邑处士敬斋胡先生居仁强学鋭志求道真能究心於我分内不求人知者也生自知有所不逮家食时每以师礼事之不幸物故遗蹟所存者尚多有之欲得搜抉一二传播士林奈远无证佐惧失其真实所未敢其家去梅溪东岸甚迩道浙必经之途执事试为式於其闾少加讯访必能得其要领苟可采录毋惜为作一传否则择其墨稿数通锓梓以传如石刻陈剩夫所书求放心之类使天下後世稍知林下尚有逸民如斯人者不至冺冺无闻非特一人之荣抑亦斯文之幸而执事宅心广大不遗幽眇之情又自不言可知也浅识区区未知然否不胜悚惧之甚
与程内翰正之书
相别既久不知近时做甚工夫所见文字一两篇比旧益工致用心可谓专矣凡人作事能用是心何所不就但患所用少差虽劳无益耳作文虽儒者分内事然程夫子亦以为玩物丧志看来人只有许多精神专於此则啬於彼苟用心於内更暇悦人耳目乎自古圣贤文字无几惟朱子集录稍繁盖当时自程张开学之後人人自以为得其传各执一说互为同异不能相一朱子恐学者为其所惑辨析折衷求为至当之论是以其说不得不繁也今以其书考之亦安有一言不究於理一字不得其实乎吾子聪明过人所为诗文虽古词人亦不多让然吉所望於子者非止此耳完养思虑进修德业当自勿轻作文始得别长一格此好渐轻方有向进处吉周游南服閲人稍博能觉悟者殊未多见此所以拳拳致意於吾子然亦可谓舍己之田而芸人之田矣伏惟高明恕其狂妄少为吾道留意不宣
与刘大参书
吉少从乡先生胡敬斋辈数人者游指示迷惑粗知路径十余年间奔走仕途所友诗书文艺之士甚多而谈及此理者鲜矣不意邂逅得聆绪论如病热者之饮凉剂透彻肺腑妙不可言其间有未喻者所论听箴以为先觉之士既知有定已而又能闲邪以存其诚所以自然非礼勿听其说固是但此章工夫窃意全在四勿字故先儒以为人心之所以为主而胜私复礼之机也正欲学者於此猛省着力不可恁地潦草看过了此说似於勿字太轻恐学者虽有闲邪存诚之心亦茫然无下手处此其不能无疑而当问者未知是否余皆的确而以感兴诗数章为原纲目小学之所以作则前人之所未发意尤善也斋居拙箴用以自警谬为好事者所刻闻教愧忭不胜便当力取付之一火而已临行贱额微恙追送无及不罪不罪
答黄提学书
吉拜表南归便谒先壠始因候者闯知执事马首欲东则居久之冀得请见敝邑以谐所愿既而舟经龙窟以往犹念不踰月当遂北旋及得赵大厦书始知迤逦东南诸邑必欲襄事而後旋非假数月不可则始治装逡巡为赴任计闰月初舟次南浦桥数会星源汪先生备谈执事学问之渊源德行之纯粹处心之公平应事之详审与他日所闻大略相似於是益以数相背违不得一见为恨而复取前书反覆玩味以代面命真有德者之言星源素靳许可信哉其不我欺也其间尚有一二可疑焉者不审可以见教否承教意谓今之学者所志多在科目故义理之学科举之业不得不因其人之明暗而敷授之是以义理科目之学析为二途自程张诸儒盖有是说矣愚意二学所不同者作文一事尔若其他用工次第则亦大都不相远也姑以读书一节言之择取古今载籍之有益者循序渐进熟读精思务求体认亲切以实有得乎已而反诸身心以验其实措诸事物以博其施此固义理之学之首务而於科举之业岂亦有所妨耶故虽治举业不可不以义理为宗而义理之视举业亦非孔墨顔跖之悬不相类也苟弃此不务徒欲剽窃章句而点缀以成文断裂经旨而穿凿以求说此则俗学之大病使真能应举取第内何补於身心外何益於国家不过天地间一赘疣耳夫岂朝廷养士求贤之典所以责望天下学士大夫之本心乎尝观我朝设学以养士设科以求贤其用心孔勤而为法孔备作为宫室以居之制为冠服以别之复其徭役以优之赋之廪粟以养之立师表以示之仪轨设教条以一其趋向严考校以验其庸勤宾饮射以兴其礼让享祀圣哲以迪钦崇道德之忱罢黜百家以致尊尚经术之义凡此皆所以使之沉涵薰育奋厉振起以实有得乎已可为他日用世之资俟其理莹乎内道积厥躬见之於事而无不宜畅之於辞而无不协然後三年大比登其贤者能者而升诸大宗伯以逹乎朝廷之上次第官之此我朝设学设科之大约其视成周大司徒之所掌者虽未必尽协而过近代则远矣夫以朝廷养士求贤其心其法孔勤且备如此果欲博求实得乎已之真才而用之耶抑姑取县疣附赘以为应文备数之举耶今日学者往往弃本而务末处下而窥高一不得志则诟有司为不公目同列为冒进甚至鼓扇羣衆大兴谤讟罪人而不罪己见利而不见义原其所自亦曰为举业而不根义理之过也此甚失朝廷养士之本心而执事今日所以期待诸生者虽其至庸极陋亦岂意其至於此耶但为学无本其势愈趋愈下不至於此不已也兹欲拨其本根杜其延蔓固必有其说矣惟执事加之意焉吉胸臆亿说自知迂疎乖僻难以责效旦夕但计仁人能受直言而执事当可为之时操可为之柄累书谦抑诱之使言则所言者虽甚迂僻亦必恕其狂瞽不加之罪则又安敢縢口结舌自蹈失人之责耶干冒钧严不胜悚恐伏惟高明俯垂照察不宣
答邹汝愚书
近捧手教问及朱子策数之法浅陋何足以知之然尝闻其说矣请陈之以俟采择是法乃朱子凖大易乾坤二策之数演为作丹火候盖修养家之所不可无而丹经之所未备者也凡卦爻老阳之策三十六少阳之策二十八老隂之策二十四老隂之策三十二进退符火则而象之此其凖易之大略也若其下手工夫虽不离乎鈆汞二物然其间必有所以主宰运用之者姑以胎息一事言之一呼一吸往来开阖变化无穷夫岂无故而然耶有见乎此而执其隂阳动静之机以御夫进退抽添之法可以夺造化矣故其说以为阳即注意流行隂即注意冥寂而来书乃谓阳即流行隂即冥寂则都无事矣故不免致疑於其间也且火候既按策数自不能无盈虚消息之异而来书又云一隂一阳自有定数何至此多彼少此少彼多岂离去策数而又别为一说耶其以一卦直二日半为一月火候者亦攅簇年月遗意也一年之卦正月泰二壮三夬四乾五姤六遯七否八观九剥十坤子复丑临是以己之簇在一月恰好一卦直二日半耳何至又谓一卦当直三日耶但其为用始终先後循环无端不知当以何日为观为泰为壮为否窃意月至晦日则为纯隂故每月一日谓之翔翔苏也谓阳气死而复苏也以一年论之即子月复卦之候然则当以每月初一子时至初三巳时为复卦直事初三午时至初五亥时为临卦直事余悉仿此推之则乾卦为阳极而望坤卦为隂极而晦明矣自前月下弦以後至今月上弦以前为自观至泰之时以其隂盛阳微故用少阳老隂策数以应之每月上弦以後下弦以前为自壮至否之时以其阳盛隂微故用老阳少隂策数以应之盖亦莫非自然之数而圣贤用心细密虽一数之微莫不极其精妙而老於丹门终身讲究不能得其梗槩者盖有之矣若夫朝屯暮蒙日用两卦之说固亦古人之糟魄而来书疑其爽於策数之法非也何则朱子之意固病前人所谓火候卦日一易名为文武抽添而实无刚柔强弱之辨故特易以是法而历代牵合卦爻濶略不伦之病不攻自破矣今乃复摭前说以疑之不亦异哉但其为说絶非参同契本意而来书所谓张平叔子午卯酉皆是虚比之说则参同之遗绪也若策数之法行持作用须按时刻奚至以为皆虚比耶夫丹经古奥可信者莫如参同契然其间实有非吾儒之所宜言者故朱子所解不过粗述其可道者而缺文疑义亦复不少则其意盖可觇矣愚意此事虽吾儒穷理之一端然终不免支离乖僻不如一切置之专意尧舜之道庶几不为他岐所惑而性分真乐恐亦非偏曲伎俩所能彷佛其万一也高识以为何如道学传领赐讫然其间煞有可疑处姑俟别楮请教不宣
与陈梦详书
执事涖政江右时吉着録乡校覩所设施大抵芟夷凶暴奋不自顾微弱不能存活者始有倚仗若脱虎口而投宿馆执事之力也旣而改涖滇泉又闻力忤权幸反为所挤虽荒远仅闻其概然未尝不咨嗟叹息以为人所不可及也成化末年吉以星变上章论时政得失谪倅滇郡时执事去滇盖十余载而谈士具陈所见历历如指诸掌其所善者善也间以为未善者徐而察之亦未尝不善其所见者非也人以为微执事与今冢卿王先生者则人类尽非恐全滇以西不得为国家有知有其国而不知有其身知有纪纲法度不知有利害祸福执事其贤矣哉今天子即位加恩区内吉得量移端溪密迩南海於是得操几杖奔走门下且辱不鄙告教备至皆惇气节藐权幸如寒氷冻雪凛然不可狎玩之言而滇人所告益信不虚故吉自踰岭以来间遇相知语及当时人物未尝不以执事为首称而持论不协者衆矣吉初意甚不服久则不能不投杼而走焉迹其所疵亦不过谓形势之途货赂之交执事不能无留情耳以吉观之当有不然执事前日所为苟碌碌势利之人则利害祸福交战胸中久而不为干福远害之计者鲜矣执事独能壁立万仞轻身以蹈不测之渊而为之岂不知利害祸福一旦孟浪妄为之耶诚以所欲有甚於此所恶有甚於彼是以虽知必重得罪勇猛直前而不顾也夫执事前日所为与今日衆口所疵孰难孰易不待辨而明者乌有一人之身昔能为其难而今不能为其易乎使执事当时此志少屈则丰爵要阶可以力办乃弃不取宁投山林与樵童牧竖聚首为偶而不悔则岂区区外物所能累耶此吉所以知其必不然者此也然终不免於投杼则以告之者衆耳昔子路喜闻过周子以不闻过为不幸是言也计必执事所乐闻也万一有之便当及时警觉痛断根株勿令滋蔓使终始一节增重当世不为清论所疵吉之愿也
上李阁老小啓
近蒙投示梧州府重修庙学记议论平正意味渊永隐然有西京浑厚之风不可以近世文字目之但具刺奉请之时生给由在途同僚仓卒考究弗精以致事多失实今访诸故老稽订郡志两学旧在东南门外自宋南渡後迄今无所迁改但旧制各设一庙中隔山川坛韩公徙坛他所并庙为一而以县学附於庙西耳今曰韩公迁之则创置沿革失其实矣庙乐始於韩公岁久崩毁近日修补特完延乐师吕应祯教诸生肄习如式祭器范铜为之始於胜国定泰间教授吴熙我朝成化中前守吴中陈稢亦皆鼓铸补其不足而大备於今日则皆邓公之功也今以庙乐祭器皆今日募工所为则礼乐制度失其实矣此等文字勒诸金石传诸天下後世似此之类虽皆小疵然所损非小自其知者观之则将掩口捧腹以为不根之谈自不知者观之则将踵讹袭谬以滋无穷之惑况以虚溢之美纳诸其躬君子所不容掩前人之善据为已有後学所不忍使韩公有知必将曰我未尝迁学何故厚诬我也前人所制庙乐祭器岁月识名具在今悉隐而弗彰有识其谓我何白璧微瑕将有窃议而不得闻者可畏也哉乞将原稿略更数字掷示登镌不胜幸甚
燕思堂记
景东府治後旧有廨舍岁久圮毁予至稍加修葺伐恶草辇坟壤易墙壁之颓败者数堵及榱桷之朽腐者数根又於牖北增卓一楹以为退休之所深六尺有奇其广倍之前後设扉以便啓闭前扉恒辟不扃堂室之别出入踰一限耳晨夜啓处於堂居多故特名其堂曰燕思实兼乎室也客有问於予曰何所取义而名之乎则应之曰取嘉宾式燕又思之义客笑曰子误矣是诗燕飨通用之乐故有是言燕虽轻於食飨亦主人犒宾之礼贫者不克为也子敝衣垢腻一饱不营甑釡殆生鱼尘虽有嘉宾何以能燕思则语助之辞尤为无谓盍易诸曰业已有定不愿易已先儒所谓姑借其辞以明已意未必皆取本文之义也曰子之意安在亦可得而闻其说与曰子以病予者其所知也而有不可病者则不可得而知焉予始隷於庠次歌鹿鸣以升乎学拘拘执弟子礼逐流辈作举子文字执一经以求合於时占一艺而不根乎道心生厌射恋恋不能舍去有年矣既而滥玷甲科备官郎署以为弃劳即逸之期也而宵衣子半冻笔卯初精力疲於簿书智慧屈於应接殆有甚於前日者焉今吾吏於兹土既数月矣概而言之浃旬政务申旦可毕余无汲汲焉者则渔经猎史以为资怀瑾握瑜以为适布短■〈木扇〉开洞牕侧细风侣幽月好山峙其前流水响其後泽兰甘菊列莳庭内而白丁俗子罔侧一足於其间焚香静坐雅意有余自谓悠然若遗脱世故然者而俯仰之间不知天壤之高深岁时之疾速其他固有不足言矣曰是则燕安燕乐之义乌在其为思乎曰凡物莫不有因而成何可以不思也布帛因乎桑麻烹饪因乎水火人莫不知而利有大於此者顾不知焉弗思耳吾之不饥不冻优游暇豫以处於此是谁使之然耶而可不思乎且富者忧乎六府之不充贵者忧乎五玉之未备人之情也今室无廪庾之储官非蒲谷之瑞怡然自得不以为虑亦必有其说矣又可不思而益加猛省求其所未尽乎古人云思则得之又云思则善心生安乐之余所惧者弗思而忘善此吾之所以用心不可一日忘也汝知之乎客谢曰某所不及长揖而去识诸壁以自警
居敬楼记
予始幼冲未有知时岁一易师虽所业者句读之断续礼文之疏节然间有善为教者必知起敬若我兄贺者其一焉兄之为教审言笑靳许可虽祁寒盛暑巾屦俨然训释经旨能继以浅近之说令人易晓童子之师盖不多见者也距今几浃两纪而予歌鹿鸣宴闻喜历官食禄居其半焉兹以言事忤旨谪官滇南便谒桑梓则兄之居榱题柱础一新矣前轩构楼数楹旁作两翼丹漆黝垩俭侈适中一日挟予登焉坐而言曰某无优於德而思敬者德之权舆窃有志焉名是楼曰居敬子其何以教之予避席从容言曰敬之为义古今格言真的详尽殆无余藴夫复何言虽然尝闻之矣臼季使过冀见冀缺耨其妻饁之敬相待如宾遂辟之为下军大夫成肃公受脤於社不敬刘康公曰吾闻之民受天地之中以生所谓命也今成子惰弃其命矣其不反乎未几果不免由是言之则是敬者非独狂迷懿哲之分亦贵贱夀夭之所系也夫饁草泽之需而苟简之地缺敬之使其戴冕以为容执圭以为礼乌有败以取祸者乎夫脤俎豆之仪而神明之赐成子怠焉则其平日傲倨浅陋不能操存执守以凝其德者亦自不言可知矣臼季即微以知着刘子因事而喻心故其所以贤之病之者不失尺寸如此夫摈介之间易勉而帘帷之内善忘故体用相须幽显一致之义鲜矣则夫有欲而思为善有恶而思去恶亦其情也子兴寝是楼日思冀缺成子之所以成败得丧果何道以致之则其所以为敬将有不能自已者由是进於直内修身之义不亦其庶几乎兄首颔曰善遂书为之记
平乐府重修儒学记
君御其臣授之职而必专者所以法天臣承君命举其职而不敢废者所以事天天之於物照曜则有日月鼓荡则有风雷沾濡摧折则有雪霜雨露其用专矣君天下者树置百官或为腹心耳目之寄或典礼乐政刑教养工虞之务虽内外崇卑相临相缀而各有攸司无兼摄者法乎天也苟委质为臣承君之命乃旷其职而不修徒以禄位权宠为奉悦吾身之具呜呼理则傎矣如事天何我朝大小诸制多斟酌近古约而成之独学校一事加详焉故天下郡邑必设学与俱虽穷髪之地皆历历按图可考於稽汉唐宋俱无之盖駸駸乎比隆成周之制矣平乐府学故在城外东隅距南闉约一里许旧於文庙之後筑堂及斋重沓密促岁久倾圮甚至春秋释奠俎豆之间周旋无地而诸生自远至者咸僦舍以居窄陋弗称甚矣弘治辛酉二月太守谢君有容来官顾瞻嗟叹谋亟更之越明年壬戌缗力粗具议徙堂近北以拓庙规卜之惟右食乃伐麓为基辇石为台堂及门斋通百五十二楹不数月告成又明年癸亥撤堂庙诸故屋并其地改为庙位亦不数月殿及门庑告成通百三十二楹於是左庙右堂皆抱阳负隂翼然并持而宏深壮丽度越前规其外识以绰楔缭以周垣而庖湢庾寝次第葺之其用心孔勤而用力孔劳矣是年七月圣贤像设几成训导杨敞帅诸生序立庭下拜请记之予惟朝廷设官虽各专一职而守令之职视他官为详故其力分而怠心贰而舒者皆是也求其知以化民成俗为急务而不以簿书期会刑名钱糓先焉者寡矣有容柅车之初首以兴建学校为已任固知为政先後缓急之序非世之浮沉流俗舍重趋轻者可同日语也然亦不过举其职以事其天尔若夫系籍其间为师为弟子者独无所事乎师之职在乎正已以率人弟子之职在乎明体以适用然今之为师者不过操铅椠朝夕诏之曰诸生励尔课业振尔勲名无予负焉耳为弟子者沿习雕虫小技亦不过耽玩辞华钩章棘句以求协於主司而已呜呼朝廷设学养士之义夫岂端使然哉苟於正已率人明体适用之道知为已职求以尽之於俗儒之所以为教末士之所以为学者知其非职赧然有不屑为焉则能以太守之心为心上体朝廷设学养士之意而彼此所以交事其天者固无多憾耳安知他日不有豪杰之材自兹而出流声实於国家博其所事者乎然夷考其归则有容今日既作泮宫其权舆也好事者殆必相传以为故事而予忝纪岁月勒石备徵拳拳以事天之道相朂者舍是亦奚望哉是役经营相度皆有容主之而董役集事则敞力居多有容名湖广东海阳人进士起家历知广西太平府事无何改知平乐善政孔多此其首务焉尔
龙井山登高记（山在景东府）
郡治之西有山焉其形崒然其色蔚然嘉花懿草次第荣瘁而乔木特少无所蔽芾云气有无可以占晴雨予始见而异之意可一登病其过高恐难遂也既而同事数辈以古有重九登高故事久废不举今幸际昇平主宾具在踵而行之此其时矣厥明约会庙堧策马以进路险窄多榛莽樵采所不道非雅有山水之癖者不愿也及造其巅不下百折平衍寛博可数丈许前期树柱设苫以为庇覆至则席地而坐翘足而观世虑客怀无足遣者殆见崇峦献秀万窍效鸣而山谷有以奏其能乱水潨流汀沙宛曲白苹红蓼点缀成文而川泽有以奏其能垣墉金坚屋瓦鳞次鸡犬达於四境货贝集於通衢而城市有以奏其能銍刈既毕遗秉滞穗寡妇是利而原野有以奏其能芳馨袭人隂影布地鸣鸟往来不絶而林薄有以奏其能若夫微风旋生隂霾解剥运隂阳於万古变气候於斯须则天之所以为能虽不可得而测度然其於穆不已之命亦不远於此而得之也一眺望之间有得於仰观俯察者若是其悉乐有加於此乎日既西则施施而行缘数峰涉清涧凭高阁憩小庵徙步易态触目换形皆絶景也致政卫使徐公叹曰微今日几枉此生时公年七十有七乃有此叹他可知矣夫阳数七为少九为老故易卦阳爻皆用九而不用七是日月既九日复九诚可嘉也而登高之说何居岂以地势高亢为阳下湿为隂故以是日择其地以处与然吾闻之道有君子有小人君子为阳小人为隂以其时处其地不思善其道则亦何所取义而计其能事也愧仰观俯察多矣岂灵於万物而备三才之义乎此吾党之所当勉也若其觞酒豆肉博局樗蒲此俦人之所能而吾党一朝之所不废者耳岂以是为得策而可常哉故略之也同人者十有三人而太守陶公千兵杨侯则其主焉诸公俱赋诗予又述其意以自励兼以朂诸同游者
游龙泉寺记（寺在景东府）
予始来官即闻龙泉之胜居閲月拉其徒将往游之值雨不果後八月丁亥俗谓中秋节者是已及千兵杨林国子生郭清徐谨周崧门生陶棨李端游焉崇阿广檐丹碧璀璨历阶而升周旋四顾飘飘乎若羽人御风以行而莫知其所止也恍恍乎如与大块谋而无一物可以芥蔕乎其胸中也其僧数辈蠢然以居织裘剥粟生老病死与衆不异益知其终不能出乎世外而浮屠之说盖亦重诬我也磬折以入止前人所建湛然亭而读其文微有所感随即遣去於是濯罍涤角攅布殽蓛纵谈高濶滂如无人既而丝竹间作以奕以令不知日入而月生也乃徙席露庭引满相酢四山苍苍幽泉泱泱仰视空宇澄莹如拭酒酣赋诗声满天地以为莫究其极也顷之有声自远而至怒如裂帛既断复续怪而问之左右对曰此角声田守者所吹也则愀然敛衽以思兹耳目所及犹备狗鼠况僻远乎伊谁之责而逸游乃尔莫之惩也於是促骑以归细云渐兴月明亦少损矣呜呼始以隂雨不克往乃克乘兹佳节以往亦不免有感而归此特一事屈伸消息固有定数如此
居业録要语序
敬斋先生隐居吾邑之梅溪少从松江郡守于君世衡受春秋为举子业知无所得而稍厌之及闻聘君吴康斋先生讲义理之学于崇仁里第慨然徙步往从之游於是尽弃旧学一以求道为心归筑室於梅溪山中事亲讲学之外一意谢絶人事而人亦无能知者会亲死哀毁踰节丧葬之仪悉依仿古典不苟卜兆为乡里鵰儿所厄不得已而讼之则墨其衰以入公门时丧礼久废独先生毅然行之识者知其为特立独行之士而不识者咸非笑之然缙绅间知有先生实自兹始而先生年盖三十余矣先生之学以穷理尽性至命为期谓非身心内外一主於敬则亦无所依据以为之地故特以敬名斋夷考其可知者虽在屋漏之中夫妇相对如宾甚至一楎椸筐箧之微亦区别精严没齿不相淆乱应接宾客深衣巾屦终日俨然而性度寛和谈论亹亹人亦往往乐从之游先生以尧舜之道不外乎孝弟孔子之道不外乎忠恕而世之游情高远者非也故其为道必始於卑近以渐造乎高远循循有序而方兴未艾之势实不容已焉虽其不幸老死林泉无以考其本末兼备之明验然於斯理体认亲切一反求诸身心以得之吾邑自曹无妄先生已後仅见斯人而已真可谓儒者之高蹈今世之逸民而先生无求於世世亦不知有求於先生惜哉先生名居仁字叔心姓胡氏家世业农至先生益窘然鹑衣箪食每有超然自得之趣一切权利纷华举不足以动其心至於老佛之说尤所不取皆搜剔根蠧而深辟之先生五经皆通尤邃於春秋自孟子殁後独推尊二程朱子以为得其正传他不得与也先生卒於成化甲辰距今垂浃二纪其门人南京秋官员外郎余君子积手录遗书二帙寄余其一即居业录乃先生平日读书事事之暇有得於心笔之以备遗忘者也往年假读於其长子崇修未尝不废书叹惜且语之曰此清庙之瑟不谐俚耳宜宝藏之以俟知者後崇修亦死其书不可复见今始得之早晩披閲颇择其近而易知者如干条循旧卷牍而漫录之遂无诠次名曰居业录要语文诸方梓与薛文清公读书录要语并传庶知踽踽吾道者尚未孤也夫先生之道真可垂诸竹帛以增一代道德之光而使湮没草泽之间冺冺无闻於後伊谁之过与此予所为惧而深冀是书之传播盖亦出於不获已也呜呼将有读其书而恨不与之同时耶抑俟扬子云复作而後有好之者耶然则是书之出亦斯道汚隆之蓍蔡也夫谨序其端以俟
重刋先儒学范序
先儒学范一编始刻於陕西提学宪副娄公克让之手旣而淮安太守徐君用和复取刻之字凡四千六百有奇而圣贤吃紧教人为学之道略备矣昔朱夫子题小学书以为古之小学幸存未冺者读者直以古今异宜而莫之行呜呼岂惟小学是固经训之通患也然以三代所尚及夫子告顔子为邦之道观之则虽六经所载恐仪文度数之间庸有不可尽行於後世者夷考是编所述则事事痛切於学者身心日用之实彻头彻尾乌有一读一句宜於古不宜於今而龃龉难行者耶苟安简便厌勤劳亦或以是藉口其自弃亦甚矣往日散见他书简帙浩繁莫领其要犹可说也今既会萃成帙得之者盖亦幸矣苟不知讲明遵守责之於身如朱子所云而槪以鱼兔荃蹄目之则岂直有宋诸儒之罪人抑亦克让公辈之罪人也庚戌之秋吉与顺德令吴君献臣同事比载而西一日发献臣笥中得閲所藏是编因逐节玩味默扪诸已有愧多矣呜呼敢不朂诸献臣惧岭南为师为弟子者卒未多见将少加序次而复刻焉谓吉不可不序其端谨拜手书此以自励且奉以为有志於斯道者劝献臣名廷举广右苍梧人以丁未进士出知顺德其所刻者有文公小学家礼仪节及是编云
立斋遗文序
物必有本而後观其妙用之流行人必有本而後卜其言议风声之必传於世大而天地之运化日月列星之照曜川岳之峙流微而昆虫草木之旉瘁呜喑不失其节者以一隂一阳为其枢纽也六经之言皆古圣贤道德仁义彪炳之微故能与天地相为悠久自余百家之说虽或不能与经俱永然必有本而後可传未有能传于後而无其本者古今一道也弘治已酉吉既蒙恩量移肇庆亡友西川邹智汝愚适操石城军幕谪檄至广邂逅一见遂为莫逆之交无何汝愚死矣予哭诸寝门之外三日不絶时苍梧进士吴君献臣方尹顺德收其遗稿得奏议及诸杂体文若干篇古今诗若干首萃为一帙名曰立斋遗文惧且湮没亟夀诸梓以传其所以为汝愚地者固亦勤且博矣今光禄寺少卿剑江杨君震见而善之腾书献臣以序见属吉亦自念素善汝愚而又惜其蚤世义不敢辞先是成化丁未今上龙飞谅隂之始适有星变智以翰林庶吉士伏阙上书力陈是皆大臣不职阉宦弄权所致劝上修德用贤以消又变言甚切直於是中外权奸怨入骨髓隂嗾台官检劾煅炼成狱竟以窜死天下闻而哀之曩予读其封事未尝不三复流涕窃有天下奇才之叹今忽忽十年以外俯仰悲嗟遂成陈迹使他日国史野史特笔大书得其言而不得其所以言伊谁之过与汝愚其心正其理明其气劲惟其心正故内无祸福之念外无顾瞻观望之私知有吾君而不知有权幸知有宗社生灵大计而不知有其身家惟其理明而气劲故陈说是非利害历历如指诸掌而又毅然奋发如决河堤以灌梁宋之墟如操严刃以搏猛虎无敢婴其锋者或又谓其才识亚於贾谊而规模次第过之其忠欵几於屈原而无怨诽悲唫之态其志节类乎陈亮而不事豪侠又能根据义理以为之宗亦可谓知汝愚也已呜呼汝愚必传於世者此也然其所以为此而能永其传者固有本矣未知汝愚者用是观之固可得其彷佛而欲求汝愚於语言文字之外者区区謭说安知非其实录耶要知人臣以王道为心生灵为念自有宋诸儒没後如吾汝愚者盖不多见使天假之以年其所造诣固未可量安知非斯世斯民之福而汝愚不幸死矣呜呼惜哉汝愚蜀之合州人立斋乃其别号又号秋囦卒年才二十有六而杨吴二公皆同年榜最相厚善者云
送曾东之司训麻阳序
国朝官人之法士明一经出身者得循例铨注成化丙午诏贡天下士集京师与选者次第官之时云南所贡凡几人而景东曾君东之与焉丁未秋给符分教湖北麻阳东之叹曰久客上京亲养废缺惧抵官於法不得丏请何以为心乃谋间道归省居越月将行旧诸同游陈儒辈数人合辞请以言赠予惟东之既以明经举六经皆先圣格言其所得者必多矣复奚言哉虽然吾闻之三代盛时六籍未备其为教也专以礼乐而必使人觇其简牍以知其说反诸身心以求其本参诸器数以逹其用所以养其中和之性而成其道德之风者可谓备矣逮夫论选之际则又独稽其行以为去取诵记辞说无与焉故当时士皆贤行官无恶德可与共成久大之业者以教之宾之得其道也周公作制以後始兼授诗书而其所以教而宾之者固与礼乐无异岂若後世专以诵记为富辞说为工而视本根若疣赘漠然不相干涉乎秦毁诸籍汉兴始设明经科唐宋因而不改似矣然与孝亷贤良茂才诗赋博学宏词诸科并设譬诸匠氏知以梗梓为材不能无惑於樗散故虽有宋真儒辈作卒为邪说所挤不获柄用正以所业异术所登异途国是莫定眩於听断故也孝廉虽得古者取人以行之意然外经士以求之是穷经之士不根於德而优於德者未必知经术矣不戾於古与我朝悉罢诸科专以明经取士最为近古故士非尧舜之道周孔之言及诸儒羽翼六经之说则虽不读其书不论其世非所病也视前代兼录百家衆氏以淆夺其心力者其专与否固有间矣士生斯世号称明经不能穷理正身以待世用徒剽窃章句分裂训辞以规利幸其踈卤可羞不已甚与东之知此则其所以为教必可观也书以贻之
送张太璧司训古田序
凡有国者必建学校陶养人材将以登其俊民而黜其不率训典者也揆古若今或统於大司徒或典於大宗伯必作之居以专其啓处树之法以一其趋向设之师以司其训迪愿治之君必由兹道以成其功所谓礼义之宗风化之原也故治之兴替系乎人材人之贤否本乎师道予尝恠古之论师道者或专以解惑一端为说夫人有惑因而解之者师之一事耳苟以师道为止於此恐有未尽仁义之精华学问之渊懿容止之慎静议论之真的君子见之思涤其德小人见之思革其奸其止解惑而已乎世变不古师焉匪师以博物洽闻为贤而不核其实以赋诗属文为工而不正其归甚则假簪组之荣竞刀锥之利使士气不振日就萎薾适为败伦伤化之资则又归咎曰彼不愿学末如之何呜呼其亦不仁甚矣火之燥炀金之坚确不言而人喻者有其实也善为师者非有符玺之徵而人信之非有钟鼓之音而人乐之亦有道者服其心耳彼以不肖之躯为人标凖人其信之乐之乎不信不乐奚其式焉於是自各以其意向为学若舍规以为圆弃绳以取直间有合者盖亦幸焉而已其於师乎何有师道之难如此其所关系矧又甚重授之职者可不慎择其人而受其职者可不思所以无愧其实与成化二十一年春铨部以学校缺员上闻简命天下所贡士而官之於是大璧张君得分教福州之古田焉大璧吾余名士业诗经数举失利其於师道盖亦稔闻其说矣举而措之教诸古田必将大有可观者姑以吾言卜之也
梧江别意诗序
古乐之不宜於今犹古礼之不行於今古法之不用於今也古之为礼本乎敬恭而仪文度数殷缛浩繁非竟日不能成事後世习俗卑汚人趋苟简其能行乎古者议事以制示禁於民而行之以钦恤後世以法为治专务刻深其能用乎乐之不复亦犹是也然魏文侯好郑卫之音齐宣王好世俗之乐盖自东周之後业已然矣俗好谀则短不佞俗好妍则嫉不容举世溺於荡淫哀怨之风而冲澹和平之音其不竞也宜哉然作乐本乎性情制之礼义岂荡淫哀怨之风耶固古乐也性情礼义古今一也而古乐之可复者夫复何疑我太祖高皇帝受天明命奄有万国乃作郊庙雅乐以协神人和上下虽损益咸英韶濩以为一代之制作然复古之明验也奈流传既久郡国文庙之奏寖失其传岁时崇歆虽有轩悬之设不过应文备数而已议者惜之金陵吕应祯氏旧得奉常之传乃挟之以游闽广江湘间而诸郡之乐始有可观者焉是年春税驾於梧俾诸生杨玺辈从而肄之既越月告成声协宫商舞应容节观者瞿然称善然则使斯人者知我皇祖制作之盛以溯三代之遗音应祯之功其可少耶应祯将行与之游者咸属文赋诗以赠而予为序之
嘉遯轩序
遯非君子之本心也隐而不见默而不言内岩穴而外庙堂亲耒耨而弃轩冕泽靡究於当时名无闻於後代於此而甘心焉假不失为有道之士亦庄周所称务光善卷之徒遗脱世故逍遥物外恝然不以天下为心者之所为耳岂尧舜孔孟大中至正一视同仁之道哉今夫天之生人不无知愚贤不肖之异而贤知之士乃愚不肖者所倚以为安而赖以有觉者也使皆以退避为高隐默为善则其岌岌焉者孰从而安之冺冺焉者孰从而觉之乃相率而为大乱之道一过一不及其间不能以寸庸何愈乎故曰遯非君子之本心者此也然有时不容不遯则亦不能必於不遯矣故易天下有山其卦为遯以隂长於下阳消於上乃小人渐盛君子退避之象能无遯乎然其能也非刚健中正无以审其可遯之几而决其勇遯之策故诸爻独於九五曰嘉遯取其刚健中正见几而作不为小人所稽与也或谓小人亦人耳君子与之共事感之以忠义之言示之以端懿之行涵煦之以仁让礼乐之风未必不可化而为善且是卦二隂四阳小人尚寡君子尚衆而事势尚有可为九五革去不顾不已过与是不然可与为善非小人矣此卦所指隂柔小人必隂险反覆逢迎妩媚絶无为善之资者故君子有退而已苟与共事必至掣肘持正不阿则斥为骄傲深计远虑则诋为迂濶遵守宪章则目为流俗惇尚廉静则名为矫激否则如丁谓之於寇凖秦桧之於赵鼎其始折节下之既而得志痛加窜斥惟恐其不旦夕以死呜呼是果可与共事乎盖是卦隂虽寡方长於下阳虽衆方消於上其势不容不遯苟迟疑不决以为犹可隐忍而未去他日噬脐悔必无及此九五之遯所以为嘉而非三四系好之可同也安宁郑士贞少游州序以气节自雄不能俯仰成化四年兼总云贵学政童公宾其贤能士贞握省符将行喟然叹曰人生贵适意耳安能仆仆为一级之计役吾心乎於是谢絶人事不复出以一觞一咏自娯名其所居之轩曰嘉遯闲寓景东请序於予予知士贞可与言者故悉其说以畀之然士贞本非遯乎其位盖亦轩中一谈助耳
荷池燕游序
时有货一帽直五百金者故假此序微讽之
景阳北距城十里有周氏荷池南距城三里有杨氏荷池时六月花盛开乃以是月辛未游北池已卯游南池是岁丁未二月予闻伯父和庵先生之丧不久又闻侄寅之丧持服抱戚数月简出至是始从诸君以游无丝竹粉黛之娱维楫緍竿之适充然若有所得假捐是游可易珍珙誓不愿也今夫天下瓌奇古特不寻常多有之物恒聚於有力之家而残山剩水草木之姿冲澹之趣妙出天然可以乐乎其心者则多为幽雅之士所有焉夫有力之家求无不得欲无不遂岂山水草木冲澹之趣独不可以力购耶席其高赀心志蛊惑崇尚侈靡则其日日而见之者如囓柹屑斩然无味漠乎其不相入矣幽雅之士亦岂以瓌奇古持不寻常多有之物为不贵哉其心曰非钜直不足以得之也非介福不足以享之也太羮玄酒味至薄也黄锺大吕声至希也天发乎醯鸡道存乎瓦甓无往不可乐也况水花健秀竞美君子吾得而对之犹假他物以为快乎噫古人有言玩物丧志则有力之家所聚是已目击道存则幽雅之士所有是已设有珍珙果可以易是游乎哉
滕母夀诗序
甚哉天人之际难言也唐子西苦诸说龃龉不协乃历诋之而独申其喙以为祸福在天善恶在人二者不相为谋是则三才越有二道岂其然与信如其说则尧舜不帝汤文不王桀纣不灭嬴项不败而天地或几乎息矣岂其然与天者理而已矣作善降祥作不善降殃者理也间有善者不祸而殃恶者不灾而庆亦理也何则古今世变若是其无疆也含灵之类虽隷首复生殆不能以握算检括吾持类应之说必其万世脗协不爽毫丝岂理也哉今夫水其性则寒而有温汤其德则润而有沃焦其功则载而有弱流多故也故物多则不齐貌多则不类而独於善恶殃庆之少僭者惑焉亦过矣吾尝赋政全齐所至柅车弭节问士之贤者礼於其庐今地官主政滕君危言乃其一焉往者逆竖专权尽取累朝约束纷更之滔天之恶擢髪难数而其折挫缙绅辄如山摧海倒屭贔莫支中朝逹官行役在外者皆过其门而不敢入於室家里闾视同障塞父子兄弟睨若路人而风俗败恶至是极矣危言掖人以吕柟榜进士拜今官念母垂白在东迎养京邸昕昏滫瀡心惮远役会有迎合建议选贤代理逋欠者乃握内符董储吴会而重虞禁防惧远就养卧不安枕者三閲月焉幸彼逆节既萌天子赫然震怒曾未崇朝遽为虀粉乃诏百司庶政悉遵旧章以行於是四方万国鳌拚嵩呼若蹈更生之域行役在外者得以室家相庆父子兄弟相见无嫌如病聋瞽偶值神医一旦骤覩天日之光聆语音之美有不自庆其再世耶於时危言行且竣事归朝重告其友人同官段君子辛曰我母行年七十秋仲下弦之既乃其悬帨辰也今虽踰期尚愿收拾羣玉播诸弦歌激越侑觞以为母夀某之愿也子辛曰诺乃为徧谒诸大夫矢诗若干而授简於吉俾序之予於二君亦以俅忝年榜窃号通家不敢辞焉夫重所闻而忽所见者衆情也不以见闻为重轻而必概诸理者君子也如以目击近事明之向之所谓滔天之恶者今果安在耶所谓贤人君子过而礼於其庐者今不食其福耶以危言材识行检引而伸之则异日母子武高级荣大封固有云兴水涌不假轻度之理谓天人不相为谋者信无取焉而职思其故惟理为无对耶
送王秀才序
士莫先於亲师取友不亲师则义理蔑闻而疑惑莫解不取友则闻见有限而过失弗知如是而欲成其德业犹弃埏埴以陶而曰吾将成器利用也其克有济乎蒙士张生翀周生邦年并英妙志择师友会鴈门王生弁随侍乃翁倅郡於蒙翀邦一见异之窃相语曰王生器识不凡真可友也而弁亦莫逆於心乃相与为友居无何予友新安汪君从仁以监察御史出按陕西甘肃诸州坐纠中贵人不法落职经历蒙化卫事既下车三子首师事之时宪宗皇帝登遐今皇帝嗣位诏自成化十一年已後朝臣匪坐赃私左迁者并进阶一级而从仁得先改知东莞县事以去予尚留郡适核边饷有事於蒙三子日侍馆下考问业益每进愈恭一日翀邦乘间请曰弁将就举太原归期告迫生辈欲留不可赋诗为别而蒙士工为诗者咸赓之愿先生一言序其首焉予旣识弁复重翀邦请乃欣然操笔为之夫以三子为友同师从仁则所师所友得其人矣然吾所谓师友岂诜诜孺儿利人穿凿之见浮靡之论可钓荣名而弋高爵云乎哉将以求道而辨惑博其所未知规其所未善为吾德业之资焉三子櫽括而思之其所师而友之者果惇於此欤抑否欤苟惇乎此则虽尽其所长犹有没齿鑚研不能得者其得以居固不忧其心无所用而克勤弗怠则爵禄之来将有不可得而辞矣弁为人谦恭乐易求学甚力他日必有成者而吾惧其未知古人亲师取友之说以为渔猎声利之资则误矣故有以告之亦所以为翀邦告也
荣夀图诗序
事有非智力所能与者必天与君所为也天者命所从出而君以造命为事命有固然智力何与焉彼荣辱夀夭命也而赏罚劝惩之典死生修短之期不悬於君与天与夫天高不可企险不可升而君亦尊严若神出入警跸相臣而下非陛戟不得延见则其命於我者亦惟修身以俟之高资秘计其能及乎然天之所以为天君之所以为君其命物固有道矣善则夀不善则夭天之道也善则荣不善则辱君之道也苟失此柄有智力者得以潜易其所为则不能命物反命於物而君焉不君天道亦岂端使然与我朝列圣继作以道命物与天为一观於静斋王先生为益信焉先生天性孝友甘贫力学宣庙时诏举贤良方正有司以先生应诏拜句容簿无何以父丧去位服阕改夀阳簿复以母丧去位於是杜门不复出一室萧然裕如也昔汉毛义为亲捧檄甚喜及亲殁力辞徵辟不就先生用心与义无异义不失为汉佳士先生不为当代一善人乎善人固天之所佑而君天下者之所不弃也成化癸卯先生以子佐良弼公贵封大行司副宠锡褒命是岁先生年盖八十而良弼公适与宪庙钦赐楚王御祭礼仪得便道归省时弟佑以入粟补官杰亦以译字拜合门谒者八月四日乃先生诞辰徵贤合婣迩遐毕集酒酣有客执爵扬言曰请为先生夀爰暨诸郎并膺宠泽照耀邦闾其荣矣乎先生之齿几閲甲子五百其夀矣乎夀命於天荣命於君非积善何以基之凡为先生子若孙者可不知所承乎先生称善良弼公以下皆再拜顿首曰谨奉教既而命工绘为是图用表一时盛事且诏末胤母忘祝规而作诗系於左方者凡若干人後数年良弼公转佥云南宪事俾吉序其颠简吉倅隷郡义勿敢辞夫天与君其命物亦有常矣人犹倦於为善者惮其远也用是观之何远之有而或未用其心者亦当少愧则是图也岂直可为先生子孙劝耶先生河南汝州人名本字逹道静齐其别号云
褒孝录序
易咸之九四曰憧憧往来朋从尔思夫咸以感为义而四为心象特与诸爻不伦宜所感孔博乃其量也今曰朋从尔思则匪其朋弗从而所及尚亦有限岂吾心固然之量乎盖天地间感应自然之机固不容已而所以为之者公无私也今夫万物生亦衆矣而荣瘁开落各以其时若执契劵以较同异不爽毫髪以一气默运所感无私故也天人一理如憧憧焉其能及远乎楚雄太守邵公汝学湖南湘隂人少孤事母甚孝母殁庐墓三年感召灵异既而乡人列其行迹尤章章者数事牍告所司以闻事下大宗伯廉得其实请加旌表以劝臣子制曰可於是两都士夫竞为诗文转相传诵以作美谈而公亦擢第跻显途矣呜呼人患为善不力耳惧无闻乎公知共为子职余盖无容心也而上自天子下逮乡人莫不贤之甚至羽毛非族亦多异应其去朋从尔思远甚则公之所以为感者可知而闻其风有不兴者其诸果由空桑而出也与公彚次诏旨始末及羣公所为传序诗歌裒成是录用以私其子孙郡寅江夏陈君大用辈见而说之请夀诸梓而徵序於予故迹公之所以能感人者以与观者朂焉若其家世年劳政声德望卓卓在人耳目且诸公言之详矣愚何容喙
新刋晦庵诗略序
晦庵朱夫子感兴诸诗其自序有云皆切於日用之实故言亦近而易知愚窃受读而思焉其一章二章言天道隂阳之妙三章四章言人心得失之微五章至七章斥僭伪尊正统诸史之断例也八章原此心善恶之几而不可不养其善九章明此心动静之别而不可不主乎静十章至十四章反覆乎诚敬操存之说以终八章九章之意十五十六章辟异端也十七至十九章论古今教养之异欲人先事乎小学以收其放心养其德性而必以敬为之地焉末章则言天道圣德不在言语末务而学者不可不求诸心其示人之意切矣首尾千数百言细大不遗精粗毕具开合有渐变化无穷要其归无非使人操存省察不失其心以渐造乎高明之域而已所谓切於日用之实者此也其可忽诸他州刻本流布甚广而自滇已南独未多见予始来官遇谈诗者或与语及盖有未谙其为何物者耳噫自求口食而不知稻粱之味其欠缺不既多乎箧中偶有都宪海虞吴公所抄先生五言古诗一帙而特列是诗颠末事事之暇窃与录出欲俾传写以式郡士会卫使李君廷威购得良梓数尺且请锓刻以永其传予亦意传写有限不若刻本之徧博也故忻然从之又於其内谨择他诗近而易知似其自序感兴所言者若干首附录於左并登绣焉呜呼圣贤之诗与寻常骚墨之士得其一格足以博浅夫之鉴赏者不同姑以是编言之盖兼苏李之体制陶孟之风调韦柳之音节而其理趣则直与风雅正声相为表里非汉晋而下词人所及生乎其後不根於此而有能诗声者我不敢知也尚以衆体篇什浩繁弗克远致以公郡士为憾然求其切於日用之实则感兴诸作虽衆体莫先焉学者於此沉吟涵泳有得於心则日用缓急先後之序与夫圣贤不得已而有言者必知其说则衆体虽或不能徧观悉览恐亦非所汲汲者矣况附録诸篇亦足见其虽因一事而发无非发於性情止礼义之大槩而或者欲以一艺成名固亦无俟他求有以得其尺度矣僭不自量谬引其首以记锓椊之由如此
读书录要语序
河东薛文清公读书录及续录旧尝购而读之窃见先生察理之密造道之深与夫立言之精切的确未尝不掩卷深嗟戚戚然以不得一及其门为恨既而废书奔走四方事与心违盖已十忘八九尤切病之至是复得是编於成都少府苍梧吴君献臣乃错举录内若干条萃为一帙名曰要语献臣自跋以为取其可以攻已之病而录之然则其间有可攻吉之病与夫人人之病者皆未之及考其续录格言虽有可攻献臣之病者所遗亦多矣姑即是帙观之多累数十言少止一二句高不沦於空虚卑不溺於形器无非切於学者身心日用之实然则其书虽约读者固不得而少之况可攻献臣之病岂真不可攻乎吉与人人之病而人性果相远耶粤自孔孟既殁道丧无传千有余年至宋程朱诸儒辈作真见允蹈毫分秒析而後斯道灿然复明於世自时厥後咸谓理学大明苟志於道无难矣愚窃以为不然三代而後义理之学固莫盛於宋而末学异学之盛亦无踰於宋者姑举一二言之如六一东坡之文元城了翁之禅皆可娯悦性情使人终身慕而不厌者也市多绮縠则布帛不售庖有粱肉则粳稃不炊然则士生宋後孜孜义理之学者宜亦不多见矣故後世闻而知之笃信不变者在元有许鲁斋在国朝有先生二人而已夫以上下二百余年仅见一二乃谓苟志於道无难者岂其然与今先生格言具在学者由此以求程朱之旨趣上溯孔孟之精微正犹泛舟长江因风举帆直趋於海乌有不至之理而往往沉溺他途虽有豪杰之材不能自拔其亦弗思甚矣夫末学非道犹不失为君子多能之资若夫元城了翁诸贤岂後学所敢轻议徒以禅氏宗旨终不得与於斯而近世名儒有负天下重望者即而叩之不过窃其遗绪以自珍秘至老且死莫觉其非其如先生何哉然则从事末学异学者举非先生之徒而尤为矛盾可斥者其惟异学也夫吉既得之手自抄录以授我宪长太原武君源洁君本先生乡人徧历内外二台贞操雅望终始无玷盖闻先生之风而兴起焉者方病二录为岭南缺典及得是帙深许献臣用心之勤俾吉序之吉亦自念景仰先生有年矣安可力辞自取疎外乃敢忘其愚僭少加彚次厘为上中下三卷序而归之
送夏方伯时雍进表赴京诗序
人臣事君之道其要有三或入而位乎朝着或出而列於藩方夙夜孜孜乃心王室闻有善政则悱然色喜一覩阙遗静念深思寝食俱废或从容讽议默弛潜张而浑然无迹曰爱君怀瑾握瑜坚固莫夺匪躬蹇蹇夷险以之曰犹未也古人耻其君不如尧舜予何独不然伊尹元圣邈矣莫追郑公岂欺我哉曰敬君岁事来庭骏奔万国玄纁圭璧照耀穹窿於时有严百辟鸣玉璆然罄折就位拥袍端笏拜舞中度班声殷雷弗载於伪曰尊君三者备而臣之伟节张矣曰忠然夷考三代已上则爱敬之诚纎微曲折靡不曲尽而尊君之体顾犹疎缓秦汉而下所以尊其君者益严益密而爱敬之实肩乎三代名臣者可多见耶古之人祝其君之夀者尧时有华封人周宣时有召穆公齐桓时有麦丘邑人皆出於平居邂逅而不在其降诞之辰父母劬劳之日也李唐中叶纵侈无度玄宗始改诞辰为天长节令天下宴集休假三日敷天拜祝殆昉是乎後世踵而行之犹多作辍至胜国时遂着为令我朝因之岁时奔走天下诸侯舳舻相衔緜亘千里肩摩毂击如期毕集无敢後先以各效其区区祝愿之私者百数十余年无改也於戏休哉今上圣诞在无射月之廿四日前期浙江藩屛诸重臣谋循故事修贺典而方伯关右夏公实挟册以行历稽古训备载君臣之义者无如春秋观其书公观鱼於棠书卫州吁不书公子而僖伯石碏爱敬之风隐然书法之外者至今犹可想也首止之盟惟王世子殊会践土之盟特书天王狩於河阳而尊君之义固尤章章其间微词奥义盖多类此而公以春秋弋取制科高第则其经术居然可徵故敭历中外二十余年权衡尺度操得其要而风度峻整人不敢干以私殆本乎经术以推行其道与他日入都崇阶与议大政亦惟是道推而行之则操纵予夺不假声色使天下之人隂受其赐而不知乃公责也若其偶因一事以行固非举动大节所关而或因事以纳忠则公经术所存无往不以其道者亦可见矣濒行寅寀诸贤咸为诗道别命吉谬施覆绣之鞶
慈闱荣省诗序
不於其道而役於物者衆人也故事快於心则喜不快於心则戚通畅宠艳则荣咈郁挫折则耻而人人辄窥其浅深矣於其道而不役於物者君子也故人之所荣我或耻之人所不荥我或安之而一喜一戚亦必谐於俗者鲜矣非哲人旁烛能知之乎孔子作春秋盖以是道示人故桓公得宋郜鼎纳於太庙厥心以为荣矣则特书成宋乱以讥之不登其所非荥也成公会晋侯於沙随拒而弗见厥心以为耻矣则特书不见公以直之不讳其所不必耻也降观汉晋诸贤知此道者毛义其不知者温峤与夫义以禄仕为荣峤以功业为荣峤似愈於义矣然义之捧檄而喜者徒以母在荣其所可荣也峤欲渡江不恤母命絶裾而行使翊戴典午旋复旧京犹将泚然怅怅以归而况间关江表扶颠救败之不暇曾是以为荣乎其在今日若我年友莆阳彭君原岳乃知春秋之道荣其所可荣不荣其所不足荣焉君始以南京地官员外郎出佥臬宪奉勑统摄广右诸郡学政而母夫人垂白在堂不见且六年矣喜获归省以为荣一时士大夫与君善者因各矢诗荣之积成钜帙题曰慈闱荣省诗册而夏官主事潘君孔修序其首矣逮兹涖事忽忽复且六年报绩入觐而母夫人星然垂帔如昨复喜归省乃出是册示吉执爵言曰往自金陵归省孔修诸君为我荣之其言具在今又自是归省子将何以荣我吉既得之■然肃君持册而退翌日复於君曰国家设学徧天下而专涖其事者仅十有四人是谓清阶自非文儒醖藉言行兼徽者不入其选而君与焉则始陟是秩人固荣其来矣自予承乏用钺於兹闾阎弦诵之声緜接徼外而士知向方者滋炽其机固有在矣君乃幡然而起报政於朝佩衿傔从鹭振鸿渐环拥後先则今称是绩人亦荣其去矣君皆濶略视之曾不能以一发而始终所荣者将母之外了无异念此黄锺不协俚耳玄酒不渥朶颐殆非浅丈夫之所知也予何言然君行矣敢贡一言为祝舜大圣人孟子称之不过曰终身慕父母而已自季世薄夫倡为忠孝难全之说识者固以为诟病也使庙堂嘉君之绩徙官中朝日觐天子之耿光其尚以畴昔之所喜者为心与其业秉是荣至四至三终弗替与其勿以忧国忘家为解与则论友於古斥峤隘义作舜徒号称当时有道之士者匪君伊谁吉虽菲甚他日尚能执笔从诸文士为君荣之不敢辞也君再拜曰谨受教用识左方以俟
释铎南归诗序
铎以释言识还职也归以南言叙入闽也古之人臣有为股肱耳目心膂者为舟楫霖雨麯蘖盐梅者为左右手为鱼水为长城为元龟为北斗为镜为宝者皆命於君也独吾夫子之为木铎则命於天其说昉於仪封人相见之一言夫教而振铎犹铸而鼔鞴天鼔万物而圣人之道垂教无穷天与圣人同功异用虽曰圣人以天为鞴可也然则作鞴为天作铎为圣後之人辄拟於铎无嫌抑又有说与譬诸蹄涔坳淖夫谁非水至於瀦而为洞庭彭蠡沛而为江河滀而为海亦惟水耳乌得尃目海水而鄙蹄涔坳淖之属为非水耶吾夫子者万世之铎也今为国子师教胄子无愧者天下之铎也若典一邦一郡一邑之教而无愧则亦一邦一郡一邑之铎耳脱曰铎吾夫子专焉呜乎敢其诸谈水者知有海而不知有他非惑与三山陈君惟钦始策召荐剡中辛丑乙科分教绍兴临川二庠越九年操勲入觐擢典吾余教事今年秋秩满例得转阶为郎喟然叹曰吾年七十安能皓首为郎力请休致归闽门生桂秀姜珙辈及邑中士夫相厚善者咸赋诗为别彚成钜帙题曰释铎南归诗卷而属序於予予惟水不皆海然必止则鉴形流则润下可濯可湘而又力胜乎物乃真水耳师之靡圣亦必道化可以淑人博核可以待问风采可以厉俗声称可以垂後假不自铎而人铎之焉攸避计非出此虽日据高座拥巍冠吁延多子而博造之吾未见其铎也予未深知陈君然观诸友诸生所以播诸篇什者有美无刺有思无斁意其或出於斯乎僭书诸首以俟知者考焉
武缘李氏族谱後序
按牒武缘之李居五凤村者传说自象州徙来十世之外世次莫详焉自景会公至今仁和学谕白甫凡九世始有是乘盖先世知非其人不敢轻後世知重其事不敢废皆是也予历官广右十有六年在郡则访诸邑之贤在藩臬则访诸郡之贤白甫往来予怀久矣今谪两浙监适当白甫典教在邑早晩过从相得甚欢而白甫端重不苟诡随予益贤之白甫名璧始以进士乙科署教兰溪时业已谱其世次本末可知者诸邑名儒大司成章公序其首简而虚其左牍以俟至是属诸子焉夫邦君诸侯思守其国卿士师尹思守其家古今一道也然国而非史则建革离合莫之纪本支疏戚莫之明理乱安危莫之格否臧邪正莫之分而国非其国矣家无谱乘往往源流未远而不谙其祖考之名情服未尽而不识其宗人之面终身为善而卒与草木同腐朽终身为不善而卒与泡影同澌灭维家之则岂固然哉予见世之好事者於文於绘於诗於琴於奕以至摄生烹饪之宜卉木莳植之法意见所及辄与谱之而独於其家乘缺焉每窃谓其不知类巳然则今之维家有则而不可不谓知类者不在白甫辈耶夫谱乘之设西京而上虽有无不可知然观国语史记诸书所载上古帝王世次甚详及礼家所记大小宗法系之以姓而弗别缀之以食而弗殊则皆谱乘之权舆也晋宋而下诸臣之家竞以门阀相高而其君亦且为之区分等级着为典训则当时盖以谱乘为重犹有古人宗法遗意而近世则并是亦为稀阔事焉予往岁之官山东便谒桑梓念及乎斯深病旧谱疏野无观爰集诸宗有识者博加搜访竟不得其详实而止白甫之请所以感发予心者殆无涯津也於戏今人曰姑徐徐者率古人之所汲汲而徧交当世之士欲求超然远览惟古是程者舍白甫吾谁与归
佛学论
或问传称宋侍讲吕公原明从高僧宗本修顒辈游尽究其道然後知佛之道与吾圣人合信乎予应之曰不然佛之道与吾圣人之道一正一邪一真一伪一是一非犹薰莸氷炭之相反不可得而合焉此原明所以为原明虽亦与二程诸公游终不能入尧舜之道也曰敢问其所以相反如此何也曰圣人之道以理义为宗佛氏之道以空寂为主惟其以理义为宗故流行於身心
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 10:24:55-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>