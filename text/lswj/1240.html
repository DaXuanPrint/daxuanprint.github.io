<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="提要,卷一,卷二,卷三,卷四,卷五,卷六,卷七,卷八,卷九,卷十,卷十一,卷十二,卷十三,卷十四,卷十五,卷十六,卷十七,卷十八,卷十九,卷二十,卷二十一,卷二十二,卷二十三,卷二十四,卷二十五,卷二十六,卷二十七,卷二十八,卷二十九,卷三十,跨鳌集全文在线阅读,跨鳌集全文在线下载,大玄古籍书库">
<meta name="description" content="宋代诗文别集。李新撰。《郡斋读书志》卷4下著录此集为50卷。清代修《四库全书》时原本已失传,故由《永乐大典》搜采其诗文,重编为30卷。前11卷为赋3篇、各体诗及词5首,其余19卷辑录表、札子、状、论、记、跋、序、说、书、启、小简、祭文、哀词、碑文、墓志、诔、略、杂文等各体文章,其中论2卷,记2卷,书、启、小简9卷。《四库全书总目》评李新诗文:“其诗气格开朗,无南渡后啁哳之音。其文序记诸篇忽俳忽散,虽似不合格,而他作亦多俊迈可诵,在北宋末年可以称一作者。”其散文作品中虽有《三瑞堂记》那种称颂蔡京的文章,但象">
<title>跨鳌集_李新_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">跨鳌集</span> <br/>
          作者： <span class="inputVal" id="bkauthor">李新</span> <br/>
          朝代： <span class="inputVal" id="bkdate">宋代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">类书文集,诗文集,完结</span> <br/>
          字数： <span class="inputVal" id="bknum">[book_length]133531</span> <br/>
          说明： <span class="inputVal" id="bkdec">宋代诗文别集。李新撰。《郡斋读书志》卷4下著录此集为50卷。清代修《四库全书》时原本已失传,故由《永乐大典》搜采其诗文,重编为30卷。前11卷为赋3篇、各体诗及词5首,其余19卷辑录表、札子、状、论、记、跋、序、说、书、启、小简、祭文、哀词、碑文、墓志、诔、略、杂文等各体文章,其中论2卷,记2卷,书、启、小简9卷。《四库全书总目》评李新诗文:“其诗气格开朗,无南渡后啁哳之音。其文序记诸篇忽俳忽散,虽似不合格,而他作亦多俊迈可诵,在北宋末年可以称一作者。”其散文作品中虽有《三瑞堂记》那种称颂蔡京的文章,但象《更生阁记》记述政和七年(1117)征讨茂州羌人反抗,生动记录了宋兵的怯弱之状,沉痛之中也显露出讽刺文学的意趣,读之颇有新意。</span> <br/>
          封面： <span class="inputVal" id="bkimg">Z_19429.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]跨鳌集
[book_author]李新
[book_date]宋代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]类书文集,诗文集,完结
[book_length]133531
[book_dec]宋代诗文别集。李新撰。《郡斋读书志》卷4下著录此集为50卷。清代修《四库全书》时原本已失传,故由《永乐大典》搜采其诗文,重编为30卷。前11卷为赋3篇、各体诗及词5首,其余19卷辑录表、札子、状、论、记、跋、序、说、书、启、小简、祭文、哀词、碑文、墓志、诔、略、杂文等各体文章,其中论2卷,记2卷,书、启、小简9卷。《四库全书总目》评李新诗文:“其诗气格开朗,无南渡后啁哳之音。其文序记诸篇忽俳忽散,虽似不合格,而他作亦多俊迈可诵,在北宋末年可以称一作者。”其散文作品中虽有《三瑞堂记》那种称颂蔡京的文章,但象《更生阁记》记述政和七年(1117)征讨茂州羌人反抗,生动记录了宋兵的怯弱之状,沉痛之中也显露出讽刺文学的意趣,读之颇有新意。
[book_img]Z_19429.jpg


[book_title]提要
钦定四库全书　　　　　集部三
提要
跨鳌集三十卷　　　　别集类二【宋】
臣等谨案跨鳌集三十卷宋李新撰晁公武读书志曰李新字元应仙井人早登进士第刘泾尝荐于苏轼命赋墨竹口占一絶立就元符末上书夺官谪置遂州流落终身今考集中上李承旨书称某叨冒元佑第吊安康郡君词序称解褐通籍在元佑庚午与公武早登进士之说合上皇帝万言书首称元符三年五月十一日兴元府南郑县丞李新云云上吴户部书称庚辰之初云云元符纪元凡三年止于庚辰与公武元符末上书之说合谢循资启称妄投北阙之书久作南冠之絷与公武谪置之说亦合惟冯隐士碑隂文称崇宁二年跨鳌居士以言抵罪覊于武信遗爱堂记亦称崇宁初入遂宁境则其谪置在上书後三年又与冯德夫手简称归来山谷几半岁时时掖老母登高指烟云明灭处正前日覊管所则未尝终于谪置再与泸南安抚手简称祗役新疆苟摄支邑上郑枢相书称陆沉州县三十许年始以城役改官其他转资到任诸谢启虽不能定在何时而更生阁记称宣和癸卯八月误恩贰郡复有谢茂州到任启正在是岁则新斥废以後仍官至丞倅亦未尝流落终身均与公武所记不合岂宋人重内而轻外不挂朝籍即谓之流落耶新受知苏轼初自附于元佑之局故其所上书词极切直然一经挫折即顿改初心作三瑞堂记以颂蔡京上王右丞书以颂王安石上吴户部书至自咎前日所言得疾迷罔谓白为黑其操守殊不足道且所作韩长孺论讥其马邑之役沮前日之议败今日之功所以隂解灭辽之失也作武侯论谓其当结魏以图存所以隂解和金之辱也无非趋附新局以冀迁除公武但记其上书得罪而不详其後事亦未免考之未审也惟其诗气格开朗无南渡後啁哳之音其文序记诸篇忽俳忽散虽似不合格而他作亦多俊迈可诵在北宋末年可以称一作者固不必定以其人废之矣集本五十卷今散见永乐大典者裒合编次尚得三十卷集中更生阁记述政和丁酉剿茂州叛羌旺烈事所述宋兵怯弱之状殆可笑噱核其地理即今之金川土司而诸书言蜀事者未尝举是篇则是集亦罕觏之笈矣乾隆四十六年九月恭校上
总纂官【臣】纪昀【臣】陆锡熊【臣】孙士毅
总校官【臣】陆费墀

[book_title]卷一
钦定四库全书
跨鳌集卷一　　　　　　　宋　李新　撰
赋
瘿赋
王孙异疾兮瘿喉刺咽强名宿癅兮吁嗟礧然领如蝤蛴兮乃增胝胼系若匏瓜兮亦寄而悬类禀中和兮气凝以偏病在腠理兮我尤山川重将覆臆兮堕将委肩其大如缶兮其小如埏是物也不分贫贵不择庸贤汝颍之士兮轸若为之丑江汉之女兮憎尔败其妍非唯嚬笑之不适抑亦喘嚊之相牵思操刀而一割顾生理之难全类骈拇与枝指於干躯而有缘系之以瓠盖已过矣署之於木则奚慊焉胞抛既可资儿戏枕枕尚可期妻怜【世诗有妻怜为枕枕儿戏作胞抛之句】王孙兮胡不自惟而又何怨乎天者耶
蛙赋
逃虚西山兮徜徉乎叔皮之方池冥师濯原隰之光兮少女静林樾之枝偶万籁之初閴兮问淫蛙之奚为悲耶乐耶曷汨汨而无时鸣其类以为才耶或其处之非宜岂疾痛而呼天兮抑怀忧而增悲涨其腹以怒兮腾眦目以俱裂将引吭而效鼓吹兮复隶官而隶私居士曰兴考盘之歌赋衡门之诗引泽畔之吟咏北门之薇士不得志故嗟叹之鸟鸣常山孤雉朝飞杜宇亡国秋猿号儿物不得平哀也无期意者动吾天机适然騞然而不自以为劳倡者自倡和者自和而不知其为恶四隣结蒲藻之好一国幸泥沙之托往岁东鼈等苏秦之徇前日丙鱼参彭越之臛吾大非鲸鲵兮免京观之筑小非鲦鱨兮逃竭泽之虐吾身不登於俎豆兮志已忘於沟壑泳坎井之隘兮同钧天之妙乐据釡斛之水兮谓东海之莫若时跳梁莫予侮兮虽强聒焉而无怍
纾情赋【并序】
元应季年得子字以奏雅度曲已终而後奏雅奏雅君整丽秀发生八月而卒衰宗坠户不得闻韶濩之音使奏雅君以殇夭其母追念之极自言非特磔肺膺肠且溃矣会元应冬十月行县?乐至池夕梦奏雅既觉涕泗滂注起呼烛体骚以纾情
荒山絶人百虫静匿月逗光以入帷露乘倪而沾席一榻蜩蜕四支樛梧情通幽而窅窕气合漠以纾徐梦遇亡子为乐只且其始见也翩翩婉婉负青阳之葳蕤趋而即之皜皜炯炯莹素璧之晶辉荐绿缇之重袭柎绦绡之轻衣若孤鸿之姁而来也若良瑜之温以近也目之翦明涛也肤之劂层冰也兰之蜎如秀以发也珠之的如粲以润也不知何以得此於桑枢荜牖间蹇莫究其所锺也於是畏渴命乳笑指颐揽所玩以戏廋或含睇而迎之音全孤竹之妙章隐雾豹之奇顾予贫之杰出获至宝而心疑既欢焉若平昔又焉知其鬼迕谓偶耕已有伯直授诗讵无宗武继阿戎之酬客骩添丁之应户童乌可与谈玄惠连定多佳句尔固讥夫騂角羌辄誉於珠树将误徵於凤毛特置疑於枭父何物老媪生此宁馨敢言起家幸逃祝螟方指示以之无冀或传於一经彼悠悠之黄穹乃昧德而弗灵畀盗跖以鲐背趣顔渊於雏龄密攫拏於尤物曷吾儿之适丁岂彝鼎大吕宗庙之具置之虚野肯安其所舆御藻黼归之侯府匹夫服乘誓将去汝山之东西将相攸宜深丘大壑龙实生之惟其有之是以似之念蹇德之何堪兹庆吊之相随自汝之化汝母沈疾惙然枕间六十九日千觹解结莫阐隐忧日约永辞往偕汝游蓬莱神人挟汝而飞越海乘烟丐汝而归黑风罗义诱汝而逸诉於上帝得汝则息化为芝草母成本根鵕?长往阿合奚存汝未能言孰怀至恩吾甚痛夫无和缓以起疾怅枫香而返魂者也已矣夫情窦难窒爱源几浔六合九泉之茫茫走长夜而焉寻驺隐见以非时云出没而无心百珍均藜藿之饱一沤穷渤澥之深等椿蒲於旦暮贯彭殇於古今则翁之梦已觉而媪之疾庶几其可瘳与
四言诗
祭先农
皇帝亲耕耤田以先天下也
帝先农功【叶】曰惟孟春载耒与耜昕及南亩【叶】穜稑薿薿以布以种帝躬三推土膏雷动百工比栉其耕泽泽岁约有年裕帝之德我艺我黍我歛我稷【叶】为醴为酪斟酌吉礼吉礼既至神来游燕及祖考万邦作休降福孔穰飶芬其羞於以正辞亦又何求
五言古诗
送高执中赴文州楒林
两眼追霜鹰铁石悬肺腑何为向北风送子泪如雨平生珍古交及今未多数相逢汉江曲聊作苹鸥聚我疾子不憎人弃子或取庄舄尚资越茅兰植当户坐与斥鷃争秋蓬塌云羽尝笑祢正平飞毫赋鹦鹉身为机上肉手复乱挝鼓老瞒畏口实假手待黄祖早知时不容歛板就公府社栎名散材长年谢斤斧文豹皮为灾安所逃缯罟我亦惩祢生严律绳步武闭门收旧学不管唇舌腐子今落穷边武库泣降虏过客无只轮捷布恐旁午黑云压孤堞残月走夜麈四隣递隂风隔壁啸乳虎非但饮徒旷愈觉诗思苦参军新妇贤眉颊生媚妩慰子远行役举桉头自俯已闻富书囊到即充栋宇异时宝弓劒弃置贱如土承平诸将老谁复师尚父可怜高合生落笔辄杕杜宛然琼瑶姿寒光照玄圃再入乌衣曲观者但如堵襄阳佳山水檀栾结隣坞蚤晚折简来为子脱簪组
送李能
撷蕙仙人洲日下舞雩归晴光濶天宇羃羃祥烟飞旦起修羊酒来观石麟儿刮眼玉骨异无用金络羁长杨献赋去英誉嵩少低俯署神仙听亲植桃花枝走马秦树侧濯缨锦江湄春深小瀛洲西湖生緑漪华堂富花气春酒歌白眉彼美南方秀移根天之涯幽岩蔽嘉卉芳姿长陆离谁如古工师来采穷民诗
杂言二章送柳愼徽赴道州教授
荷衣老长官拥紬呼衙晚黄阁有造父伏骥起编栈广文局如水何人檄慵慢岂无同升公空谷饱藜苋寄书获我心正须衡阳鴈
白髪柳夫子政是柳州孙谭经能解颐经纶出其门彼美苍梧士纫服得兰荪抽身朱墨间初知儒者尊报国直以人不类一饭恩山中多散材着意采蟠根
送崔生
斥鷃意自适举俛欢一枝安知抟扶揺乃有万里期鸣凤困高冈愧此腹背衣我无琼蕤浆可以疗酒饥一税西南风勉从黄鹄飞
送万俟持正三首
棠垂千里翠冠拂九重烟夹鬓红霞斾揺龟浅杏鞯酒醒思凤语惆怅落花前
东湖春水归湖上主人去红尘舞衿暗水面空落絮明日怅孤风长安在何处
高歌闻白雪美味熟醍醐解印悬虚橐鸣鞭指上都倚楼怀旧德目远认平芜
别莫倩赴茂林
三叠阳关声两行铅水泪人方入荒陋天或我遐弃雪山鴈不到音书何以寄
和李卿新轩
宦情鲁酒薄自意能久醒穷年太常斋那得有夙酲将身侣记室碧鹳趋华楹误倒名卿屣目光如许青中台独称妙九棘旧飞英徊翔舜嵓廊饱见重瞳明苦营便蕃归尚顾昔管宁人言犹龙孙去就一羽轻新轩事隐几大胜安期生绿筱静娟娟徙倚惊流莺翠荷乱田田小盎揺清泠欲留妨召节趣起料繁缨
次韵宋都运庆豳学成
我昨行邠郊徒驭顔色欣周道日已远犹复见仁人所挟一世旧至前岂无因载赓七月诗古风亦已臻如今天下士气伟而多闻政成泮宫新要起後学勤加我以数年便与张范隣明当游泾河即是泗水滨
次韵
九顶如故人要见或可期下有瓜字江一别长相思作客殊不恶何苦独念兹吾宗此登临未觉鸟道危白云缭篮舆一线归路迷且裁半隐衣令与蜡屐宜吐雾隔凡俗胜游那许追我亦癯仙流讵堪逋客随江山自美女生憎铅黛施遐瞩岂厌意所遇亦复奇峨峨青蝉冠嫋嫋紫金羁问公是中乐鼠辈何与知渠爱钱神论公有山行诗
甲午九月十七日留题太平寺
秋飈弄寒菊老木踈空谷尫骖疲欲休征意元未足山行循桔橰涧走数机轴百年一局棊歘尔分半局当时不识字双鬓今定绿作客宁在家无愁乱心曲结庐东城东疏畦界明玉鸣蛙等卤部晚食自当肉岂须太乐丞清圣贯渠竹属媪但酌酒与媪创高躅宗武但收诗清名销五福他时寻此翁云深驾黄犊
有怀高执中
危襟坐西轩绿牖浮晓光初疑故人来冷吹啸踈簧春意已浩荡寒云尚苍茫家贫食无鱼但觉早韭香念我莫逆友失计临边塲定当何时归共此白日长
书韩生壁
欲为洛中英竟成秦地鬼音书云雁絶故园四千里望归今不归愁满西江水
次韵答西城王尉二十韵
自惭井底蛙边幅徒自饰行遇南山虎引首叩白额前後履尾者鲜不毙其侧长啸激虚籁隂风昏月夕裴旻抱弱弓萧萧失寒魄李广落神镞往往中微石嗟无食虎气徒尔中区窄半夜欲编料当场浪呼索有力但足畏亡机尚可测正将余生轻无乃狂病发贵身非千金保家空四壁王老恰如虎吞吐不动色过口虽幸免探穴反有得祗知抱睡难谁谓向墙迫新诗来相攻口语颇籍籍遭逢摩诘後骚雅甘伏役今虽不负丞固已愧仙职愿交要忘年憎慵妨割席求逐松云飞距容劒岭隔诗成仍属君南牕惊鼻息
送刘尉
斗南无两刘弟子半分鲁传法得其人只履便西去天章蜀家世生女如士虎我叔亦不痴最宝刘家妇道通而为一何得区文武子路冠雄鸡初不妨学古西山厌魑魅造化儿并苦老者方谒医少者遽搀举碧鸡金马间遍我见诸父定当怜小阮指与税驾所勿数大刀头碧云合已暮富贵鄙白首长安在何处
古兴
春采中洲兰秋采芙蓉芳芙蓉以为衣春兰佩其香晓织比目鱼暮织双鸳鸯裁成合欢被副之君子堂粲粲桃李姿过时空自伤汉宫专使至罗搜穷洞房长虹直轩辕秘艳不可藏平时同闺子坐看铅华光共解明月珠私结罗襦裆出门驱车去富贵无相忘
良人远行迈道经折羊肠五月日如赭履地犹探汤濯汗无广隂赴渴谁馈浆去未定还期隙月知空床儿小莫应门妾身当虎狼峻岨作高台日日永相望
学僊在空谷不复顾荣名肯因入俗语易此高世情僊道竟寥邈癯身学未成赤松果安在日夕哀猿声谓言冥飞鸿四郊絶网罟生命法朝菌羲骖莫停组山中岂久留迅反无自苦
倮葬畏礼法厚葬索衣衾金缕与玉柙五陵非不深万宝埋幽光苦为羣盗寻上古莫封植弃之中野林上以饱飞鸟下从蝼蚁侵人情远臭腐焉知孝子心死者或有知自亦畏奢淫
送刘前谿
耀灵浴虞渊光属朝夕池氤氲满寰宇幽草无闲枝岷山玉岭花寸根武陵西寒揺塞北霜踈影何葳蕤春意已浩荡造物夫何为烟条凝渌雨缬彩红参差下有濯锦泉清泠监毫厘佳人古西子旁徨水之湄兰苕采朝露佩服良所宜凛然冰雪顔效嚬那可希江国日云莫无媒鬓如丝愿言配君子独立无言蹊谁献常山根与之植龙墀
劝饮
安所求羇客比垧徐翁庐清圣殊不恶中之百忧纾瘿樽但满注一饱随家蔬卷帘瞩平野木影揺扶疎绿针麦刺土碧幕烟染虚田父老且耕我尚堪犁锄劝翁日饮酒何苦多着书书成人亦惜酒至懽有余
王朝美招饮有能窥狗窦之语因作诗贻之
校书隐马队饮酒窥狗窦礼法不见缚高轩一宇宙二王咤连璧小王腹如绣囊无一个钱气自秦楚富公子莫焚券妇翁幸铜臭往年数青蝇腾?辄尚口言我已投劾谓子不长夀本自植芜蘼返恶芝蘅秀青蝇复青蝇劝尔一盃酒云衢无遮拦鬼录有先後马粪多长者百怨不怀旧持此几酸余诸君相挽就坐上要车公老李苦春瘦
元次山作友丐予乃谚之
罢惰嫉游手孤独嗟穷民聋盲本定业疥癞讵可亲生事自破碎谁肯收顽嚚期期依马韀勃勃根车尘眇者道眇者跛复有跛僎蹴尔既不屑嗟来犹发嗔色骄从墦间所与皆贵人气微仆桑下会作山鬼隣七日不火食自断无此身所以号道边时逢怛隐仁子胥至泷口从者亦在陈志鞭平王尸弦歌杏坛春不闻汩廉耻亦岂生颦呻只今趋权门伪不如尔真盃残炙已冷赤泽盈精神舐痔尝便溲不怕汚吻唇摩足拂粒须猥辱以为申轩然上车马气耀无等伦造请冒风雷谒吏诃叱频尝闻郭恕先本是先帝臣酒偶挽屠沽谓言等缙绅衣而龟紫章解而衣结鹑扶起沟中瘠便可席上珍定知节义者以故长贱贫幡然归首阳不厌薇蕨新

[book_title]卷二
钦定四库全书
跨鳌集卷二　　　　　　　宋　李新　撰五言古诗
杨村四十韵
欻行西山隈茄荻风飕飕隂岩有积雪竟日无行輈滩声下层檐写出千古愁断墟灯火光惨月神鬼讴巇岑泣哀猿短笛驱归牛顽云笼远峤退水拓新州蟾肤累石拳龙影卧松樛顾惟衰病姿畏作魑魅俦若有负郭田肯抱穷年羞昔怀截犀坚今成绕指柔况复僻陋地可是英俊游山祠钟送夜水国笛横秋薄雾晨欺鬓斜阳独倚楼眸寒碧冥鸿叶小沙际舟渔师猎鱼去数获惟芒鲰射生持虎归熟视俱老彪时世贱两目东家如寇雠长沙卑湿国洛阳年少留太白窜夜郎退之谪潮州才大难为庸不死即长囚官职虽差池志意相夷侔自匪迁逐客而有迁逐忧田塍古丈人来为寒士谋胡不近长安远土终悠悠回语古丈人两泪不能收从古长安儿侠气侵云浮十九白如瓠危帽钳轻褠奚奴扶宝带杂遝骖骅驑饮彻金张家醉留驌驦裘又恐银瓶欹指撝营糟丘出阁讯花童如何为麦麰已不愿学孔何时当梦周杏韀照金龟粉叶夸银鈎缓急乘一障夜望秋山头扫清玉门尘澄澈黄河流如彼行道人颇有挟此筹咀嚼兰蘅芳芜蘼梗其喉夜光有先容白日无暗投足钱便得已谁卜公与侯归来挥囊金饱穷泉石幽
洗竹十八韵
谁仿王郎子庭前种修竹清隂生晓云远意近幽谷岁久太昏翳客来为湔沐掠地芟蒙茸挥空除朴樕碧筱恶微琐孤根赏幽独惟防高节伤不厌冗材秃露枝借蝉附风干贻凤宿筠消蝼蚁惊影浅虻蚋哭减裁终瘦骨潇洒自空腹初劳拣择手终入穷淡目月浪细揺金秋声寒戛玉差肩存挺直乱眼憎拳曲洞然大夫心卓尔高士躅春风雨零红林木霜换绿长久此君操正可起颓俗山隂牛羊侵渭滨斤斧辱持君易金钱伐尽犹不足是中主人贤不作薪藁束
有酒作【并引】
予羁居遇春不复出友人孙駪伯远送酒时以自遣率然成韵语野无伦特书所目耳
富贵日厌意志愿男子多饥寒一身赘奈此两臂何有子立参肩於人犹负痾食菜色染顔肘露枯树柯柴门旷宾从汝往张雀罗不粒尚犹可无酒伤天和半世友孙生斗禄才免薖割腹送名酒一饮衰颊酡弱子知有酒走戏如投梭铁也未抵醉阿林先缓歌环守独脚锉盃到倾长河我若不饮酒顾影已婆娑仰看颓檐日去去疾沧波
过净慧院
晓披鷫鸘裘缭绕青冰陌高原回东飈草木负春色潇洒竹间寺慰此流浪客谿梅荐余馨林光动寒碧一寸经纶心长叹念行役
虚明斋
道源泠然白疎通无一尘中扃泬寥生太古以上人斋居不三月水镜冰壶身日观红未昇绿琐先知晨逍遥且齐物静与鸿蒙亲如求漆园吏先与卜西隣
山居
绿树初浮光嘉禽自行乐厨烟续云根涧水断冰脚徜徉一樽酒坐看山花落日暮归去来嫣香裛罗幕彦升索春晖亭诗予昔登亭上见凡赋诗率比兴於寸草如东野初语予疑命名者意在春晖育物如慈母之贤欲彦升朝夕眂亭名必有得矣今无负於春晖予是以有作也
雕龙雏老师块坐司莩灰东皇驾青车先动一信来咸池洗日光拥出扶桑台从前幽谷根细甲亦以开百嘉各分荣差徧岭头梅玉壶花箙迟舒景讵可催河水澌液流暖意何限回要见物化工无处求枯摧晴晖最浩荡气律浃九垓慈母融和心抚弄从提孩明眸照封胡笑齿发老莱君求赋春晖世岂无邹枚孝报日益丰但先植三槐
冬
北风多雪霜严冬无劲草独有青青松岁寒能自保坐歌凤凰曲心驰千里道歌声徒绕梁谁知此怀抱
南至日过盐埧官亭
堕衣黄枫香着鬓青霜湿江山如故人到眼类长揖客行先飞蓬不肯拟马立时节当书云相将何太急我本刍牧儿家有旧蓑笠勤心朱墨间销减耕耨力欲归倒虚囊追赴村社集传言东隣翁但空西向席梨栗随所有大白更增一勿复问市朝与翁醉终日
荞麦
神农播百谷赐羌荍麦种下子分苦甘甘贱苦蒙笼西山律候晚春种夏苗茸秋花深入云风浪绮霞动灌溉以时节牧放远原陇岁登蜗负归兔径行错总积架连云根藁秸乱墟冢赤茎堕钗股黑实盈缶瓮锐首师郭尖骈结友张仲一身多模棱四角腹膨肿舂开铁屑飞磨澑尘粉冻溲和陶甄手灰火助培拥剂坚眂铁石薄厚拟轻重不问镜月图行至齐眉捧杵洼新炒香揉以牛羊湩不托递炊?芹美思贡奉来牟莫我贻桄榔尚珍送大宛来苜蓿与尔俱闒茸中都千贵人侍食姬环拱流匙滑玉粒雕胡不在供四海会万珍方丈无点空戎獠犬豕性真可糠粃共有客饭黄粱浑忘梦中梦
春日杂言
燕麦讵可食兔丝那为衣重絺不御寒野葛难疗饥绨袍脱有意岂得全身归一饭责相酬北山宁采薇妖桃气浓暖蛾眉困风光杨花扑罗帐春梦自悠扬愁心如碧草随春日益长碧草逢秋歇此恨何时忘
杂兴
燔肉苟不至何暇税冕行一日废礼经不如无此生相鼠知拱手寒暑不变更威仪特文具衽席为乱萌蔑知圣人意但以口舌争如彼为肉者死即五鼎烹
醴酒偶忘设於礼殊至微穆生引身去自昔能见几阳桥慕香饵岂知为祸机楚枭集丛灌斩伐犹不飞复有陶朱公去国家亦肥五湖拒扁舟我信无所归
四除延月魄空庭零露滋西风猎黄叶萧萧辞故枝前日秀春阳讵知雕落时反侧孤衾裯早寒先自知藁砧山上山刀头杳无期无乃逐新欢巧画双蛾眉妾心南山石生死竟不移
辛苦行
君采北山薪妾捕西谿鱼登山莫避险入山深何虞君行妾亦行辛苦同朝晡相乐成家室此义千载孤
古意
虎头自食肉何在识一丁五言纤巧诗便叹当长城读书髪早白不读鬓晚青穷边物萧条鸟雀下空庭虽亡好事者勿废草玄经
无分清浊流杀尔投河伯无结死生交一死生便隔模棱不失事祸起分黑白百年过逆旅今是长安客嗟来吐食死漂母爱王孙等是乞怜人一饱何足论东方老先生笑傲忘至尊朔饥侏儒饱且用长短分野人孤鹤姿与云相伉俪百禽相和鸣了不关鹤意彼美靓闺女窥户欣客贵复有琴心挑中夜驾车至词章灿星汉市门甘涤器竟使谁病痟野人却歔欷
日出东南隅
日出东南隅照见城西途出门履冰去荆棘残人裾洛阳繁华陌车马寻芳客欲往从之游青松淡无色安得隣松心投君千岁隂
忆故园
杖藜出北郭山阿延余晖屏营立高原霜飈吹我衣牛羊稍絶迹聚落灯火稀顾我岂无家废置不得归大田已芜没故丘人亦非终当问遗老何如丁令威

[book_title]卷三
钦定四库全书
跨鳌集卷三　　　　　　　宋　李新　撰七言古诗
将进酒
君不见青青河畔草秋死严霜春满道又不见天边日薄暮入虞泉晓来复更出怱怱年光不相待桑海由来有迁改人生荏苒百年间世上谁能驻光彩秦皇汉武希长生区区烟雾求蓬瀛骊山茂陵皆蔓草悠悠千载空含情荣枯自有主富贵不可求正值百花飞似雪如何不饮令心忧
劝公乐
金印莫疗饥珠玉难可肥碧酒濡唇百事美緑鬟扣眼一笑随跳丸日月不受缚朱顔易逐飞花落情知一死同衆人何不趂取生前乐
有所思
洞庭始波秋风起舟人怨遥心在水眸寒不见潇湘云天碧江沉一千里西洲莲老谁愁红兰桡欲采悲秋容采得秋容咽无语白日长安在何处
行路难
君不见天上星万古耀虚碧岂意一夕间堕地化为石物理变化无定端谁保人心无改易忆妾江边采白苹郎骑白马渡江津垂鞭停棹潜相顾共惜当年桃李春石城二月东风暮断肠狂絮随郎去百年誓拟同灰尘醉指青松表情愫可怜一日君心改前日之言复谁顾弃捐不待顔色衰忍把流年坐相误还君明月珠解妾罗襦结念之空自伤长恸与君别出门望乡关不惜千里行从人既非礼何以见父兄去住两不可伫立以屏营此时心断絶始信天无情野水东流去不还忧乐翻变须臾间妇人将身弗轻许听歌今日行路难
渔父曲
黄蓑老翁守钓车卖鱼得钱还酒家醉中乘潮过别浦睡起不知船在沙篱根半落春江水稚子蓬头采洲芷蓴丝芹甲满筠笼日暮谿桥得红米
秋山远秋木黄斜汀曲屿苕花香归云带暝卷寒色晚吹吹回双鴈行鲈肥酒熟蓴丝美独钓孤舟老烟水故人停浆问生涯湘水光揺碧千里
送远曲
紫骝萧萧车辘辘爲君掩泪歌别曲城头月堕钟鼔残安得轮方马无足离灯荧荧向人冷便是归来照孤影与君从此永相望星在青天泉在井
坦溪亭
溪上龙孙千岁緑上亭拟掇青溪曲团团白露着琅玕故与幽人送暮寒
东海曲
监湖揺碧冷吞吴虎丘雪树纷琼株破雾氷轮薄云母河汉微茫星有无清辉浩渺夫差国爽气横空凝夜白古石寒生万丈光飞虹远射徐卿宅徐卿世有玉麒麟长吟凤语城南客东海蟠桃红复红千年消息倚春风
汾阴曲
吾爱西河段干木凛然节槩凌孤竹遗风扫地青塜存汾水千年为谁渌水边劔佩锵寒玉熊车来作江阳牧忠梗峩峩一面霜想像古人今在目我叹今人似古人丝桐为播汾阴曲
送春曲
东君欲去繁华灭城南把酒聊相别云旗风驾不可亲但见杨花飞似雪杨花送君无返期高台望断夕阳低归来客散深院静门前緑暗啼黄鹂
鹤雏引
君不见郝氏庭前晩日破秋阴隆也便便千古心又不见云梦渔矶碧水处俊也清名挂青史儒风忠节两传家杰气源源长不已武威夜色沈秋月武威楼上歌声咽梦囬天与玉麒麟争似峩眉千仭雪雪中落落多乔松苍枝偃干如虬龙枝上曾栖云表鹤养雏飞去翔寥廓年来又见鹤雏归城郭依然人已非悠悠却返烟霄去蜀雾秦云千里暮
春郊行
半夜东风入桃李杨柳烟深尘不起江南乍煖蜂满园洛阳初晴花出市走马寻芳白面郎回头巧笑人在墙一声鸎啭墙南北引断行人归未得
晓雾行
山川蒸空气充塞宇宙冥冥昼昏黑九州四海安在哉出门寸步迷南北赤乌觜距非不刚执辔神人身更长胡为柔濡甘隐翳坐令万里无晶光我欲奋袂挥霜刀恨身无翼愁天高茫然一身不可断力微援寡诚徒劳安得长风生海边扫除氛秽开青天葵藿倾心知所向共看白日当空悬
中秋夜玄云蔽月行
惆怅中秋不见月太阴垂云兔藏窟我欲上天扫玄云桂露团团渍氷阙中天放出千里光层楼翠阁遥相望一盃一盃重相劝今年赏汝中秋愿上天高高末由到玄云愈浓不可扫空庭蜡炬落寒花宫裘起舞秋风老
江边行贻赵彦成
江头旧路枫林远长笛欺梅红尚浅桤茅破树緑无余水雾团空寒不展髯郎双鬓春山青眼光射客词如云却恐抱书移席去竹风吹雨更愁人
感歌行
春陌露草悲铜駞汉宫秋吹惊纨罗北虫成尘天峩峩铁牛古背横黄河兰陵千篇穷愁死屠狗一劔袪羣魔酒阑感槩心如轲两眼耀日云生波是时功名当如何痴儿?女徒悲歌
抱璞吟
最怜皇孙衣如鹑尝笑参谋衾似铁我今短褐秃无尾穷年絮被还百结朂清祗饮洛口水祁寒欲避西山雪奈何童婢生菜顔鸡肋相将伴头屑小儿窥见已么麽自言身是西州杰青天白日用意深浮云薄雾生愁絶一夕饮水成内热抱璞出门望折节余光箭牖惊客眠唤作非真应泣血
霜月吟
飘飘青女顔如花云軿羽盖乘烟霞手持凤尾青锦纹扫空飒飒飞琼沙嫦娥孤栖宫四寂倚柱长吟愁永夕曳裾揺佩渡明河闲弄银波洗虚碧婵娟相如争清夜素彩寒光色相射金乌翻树不成栖哑哑半夜遶林啼绮阁吟嘉州李使君命官妓段倩乞诗席上为赋
秋风瑟瑟吹帘旌浪英碎玉秋渚平绮阁美人抱明月坐洒银鈎锥画雪神情何似卫夫人小年学歌风挽云锦囊乞句苦不早种树江南今亦老阁中璧月闲揺空美人巧笑开芙蓉凌波莫背栏干立卷帘但放余霞入茂陵白马何时归江北枫花处处飞
有酒歌
晴阳斥沈阴散漫浮空云手提竹谿醪疾声呼细君且涤牛头樽我欲有所云仰看东南天始见昭回文星星眩两目歘尔还相分天下爱浮云浮云能自寄属君看浮云要识浮云意何必持身苦苦愁但愿有酒长长醉
醉中歌
骆夫子逢恶客酒食未阑客呼索烛花销铄不肯起口纵长歌手弹拍一年所得能几许一日散尽何所惜囊无千黄金亦无双白璧负郭二顷田歛税三四石十九种秫谷以助糟丘癖家酿憙次道狗窦招光逸何物骆夫子乃尔太旷生始知张翰一盃酒愈於身後名骆夫子听歌声为君留好语伴月照江城
飞练歌呈宋州宏父
玉娥入月云鈎衣素裙雪绡云畔垂三山老仙不倦舞霓裳半在秋江举谢郎解取澄江拟飞下高城化清泚朝元环佩玉玲珑天风吹落人间耳六月夸父暍将死一吸澜飜九河水蟾乡换入石泉中古柳阴前授琼几清泉无苦多酌我空洞麟肠已行舸穷源直上翠微峯小段参差绣岭宫归来泉边却张席女头残月投苍璧
送张德翁推官赴阙歌
君不见长安城中长乐坡坡前冠盖肩相摩十人八九送别者我今亦吟送别歌任烦应剧青山里下望州?如井底白云满眼心无尘明月到窗诗就纸山花映面春日迟紫骝嘶去闻行期年来声韵非相知几属喧啾轻薄儿我歌止此不复作更欲作歌当寄谁
春昼歌
樱桃花落春风暖緑波浤浤春渚满龟屏六曲昼梦回红日一庭香絮乱层楼幛云身半倚春意扑人浓似醉茂陵白马归不归眼没平芜一千里
苦寒歌
北风吹窗琴自动拥炉不觉氊裘重孤城日落星斗稀一寸清霜压寒梦河氷岭雪随高深山鸡啄土鹤在林西楼歌舞隔珠幄独有春风人不觉
龙兴客旅效子美寓居同谷七歌
阴风刮天云自幕穷山十月愁揺落归来囊有惜空虚石田拟与谁耕凿我生正坐儒冠误终年冻饿如癯鹤呜呼一謌兮歌已悲山鬼为我相追啼
隔窗冷吹啸踈篁颓云逼月色无光南邻昨歌今日哭诀别未永相思长我今与之正同调无锥能直九回肠呜呼二歌兮歌再曲唧唧悲音断还续
殒我父天悲入骨更有诸昆寄吴越拊膺洒血欲长号畏伤孀母辄不发罪逆自合当刑诛神谴人怒岂汝忽呜呼三歌兮歌极伤午天为我下严霜
有弟有弟汴之阳共失所怙心摧伤裁书黄耳送不到道远未知存与亡岁云暮矣天苍苍鴈飞安得随汝行呜呼四歌兮歌愈急漏天为我同时泣
萧萧角声叠叠鼓招提旷荡无环堵编蓬悬席不遮拦西面透风东面雨官归庇身无一瓦反更罹此百忧苦呜呼五歌兮歌思多不曰有命其如何
西山白虎跳天游朝食行人暮噬牛居民胡不避此苦复闻暴吏猛於虎怪尔巨蠧敢身由拔劔一击誓不留呜呼六歌兮歌六叠太息仰空泪横臆
富贵贫贱无巧拙时来火光递生灭世路不容一井寛哑哑跳蛙笑东鼈残盃冷炙勿复道故交惟有西山雪呜呼七歌兮歌章毕死血埋坟色应碧
丙寅四月乙丑夜漏未尽五鼓三嵎程平起问安堂上灯烂然有圆相事异耳根故孝声大噪士争赋诗伻来叩某某亦为作灯光謡
梦过漆园胡蝶入月落松窗烟雾湿晓凉却恐老儿寒惊起薪牀穿破褶土壁萧条室如水贷粟何人借甘旨金莲驾象得得来华灯一滴祥光开彩晕收还香火寂门外尘空镜天碧桂树残花苍影沉玉娥扫彻云中魄某夏夜酣寝飘然身若凌云其觉也作梦游僊以原其所自与状其所以归献於杨德翁其辞云
飘飘夜半身凌云梦与羣仙游玉京龙虎腾骧争引导侍童罗络甘逢迎绦幡羽扇前驱列宝盖华旗助旌节钧天九奏毕笙竽飈驭数行响环玦初朝太一何所为次历紫微心自知青虬吐烟满琼殿白鹤起舞临丹墀更过十洲寻旧友旋返瑶池燕王母文章已作人间游功业却从天上走朝霞乍吸心耳清沆瀣忽餐肌骨莹九门不掩阊阖静玉女下诏驰名姓始惊造作玉楼记白马诗囊空委地又疑本是谪仙人锦绶纱巾初溷尘凤箫一声轻哽咽雾卷云收天水彻葛洪伯乔两无知送下九霄不言别时人学仙不得仙未能白日升青天无心却向梦中见千万人中何处传
大雪不宜干人
漫弥江天慁霏雪市薪黄金粲环玦大寒叵堪出门户已麾中涓束漫谒着作千卷字不同下希牧守上三公榻西有酒鹅儿色鸿音读书句成拍句成拍不是平生等闲客
乘兴可以访戴
潇湘千里冻谁结夜趣小伧驾桃叶故人此心思见之幸有寒光交雪月兴来兴尽我自乐棹去棹回共何约入门篝火拨新醅相对此君殊不恶
题遂宁冯德夫隐士画像
一年三百六十斋一日不斋事如麻蒲团曲几乌藤杖是中正要心出家不耽钱之龎老未剗草之丹霞幅巾紫裰春顔在己见山云埋秋槎逢人莫问西来意春去杜?啼落花
<集部,别集类,北宋建隆至靖康,跨鳌集>

[book_title]卷四
钦定四库全书
跨鳌集卷四　　　　　　　宋　李新　撰七言古诗
归美堂
妙龄通籍金闺里三媺垂辉分鼎趾君恩至重论报难烱烱臣心罄归美太山深根蟠厚地嵩华连鳌隆国址黄河一曲一千里初自崑仑荐繁祉龙马负出卜世图玉敷万叶春有余走问南箕天永久莫计後天难老寿中和赓入颂声中明堂布政知无穷当时五章寄天保而今三祝增华封
筹笔驿
恶潮翻海真龙泣未央庭露秋蓬湿崧云无意招不来旌旗日月随山入茅屋主人长卧揖盛气虬髯横槊立汉陵白骨生春光半夜平怀听呼吸笔端隐语飞英略潜拉秦原老鲵角天心不肯续金刀渭桥水急妖星落
武功驿留题
雾卷马蹄尘自起东风送渡咸阳水故园花木緑成围犹向关中见桃李闻道春前雪最深行人僵死薪如金羲和不肯为日驭潜入北海分幽阴长安今过何曾识此度刘郎老於昔终南入望眼长青渭水飜波心更赤只今身在选官图梦守么么五十余衣轻跃骏美年少爱尔平时不读书
项羽庙
平生虎力鼎可扛愤气不作咸阳降江东子弟累千百谁知国士元无双一夕楚歌四面起伯图未就人怀邦自古功业有再举何不隐忍过乌江
过垂云亭
西风吹秋落山谷霜红换尽烟边緑垂云门冷一事无只有庭松与篱菊白日兰堂一局棊百年闲事无游丝山僧更劝黄粱饭真似邯郸枕上时
飞仙道中
鸟衔桃李堕高卑陵谷逢春花作衣犹忆去年携小筥上山独自采春薇涧流到海住家处今我无家何更归修途老来倍酸苦晚雨一丝愁一缕晓征春事太半无未尽蜀天已秦语仰看鸿鹄向南飞笑杀鸱鸢争腐鼠
广都道中作
万花织篱凡几曲绣屏处处围茅屋家贫张日无罗幕东风吹开莫吹落居人应笑行客痴春去春归殊不知
过东界
云浮山腰末之顶水穴青崖浚于井孔明不死吾其归左衽岂宜蝤蛴领羣羌负药倍车载螺齿钱丈束囊瘿得茶便重不便轻肩突驼峯犹外屏石碉设嶮鸟鼠智铜鼓销声犬羊静入门蹲足唤煮茶嚼铁相甘苦荍?
东陂
珠盘出海山峥嵘荥阳城东春水生路沙?车没马脚行人避沙堤下行个中人利鱼芡美轻舠细网晨纵横烟云弥茫水面阔鸥鹭不管机心萌齿繁九州无旷土此地何得无人争我欲决水界畦垄万顷毕种渊明秔黄蓑大笠趂春雨日与老农来劝耕
出塞
城头落日黄云起断草飞蓬满千里红尘一骑踏高回半夜驱兵渡辽水马蹄行尽关山月燕然山下沙如雪负戈泪落暗吞声烟陇悲笳共幽咽我皇有四海何用穷元冥边人纵戮尽亦是吾生灵先王修德怀
四夷梯航重译归无为不使城南征夫怨三春折尽緑杨枝
访幽人
紫骝揺玉东城东緑眉少年双颊红扫尘先过风骚客豪气几吞云梦泽新诗一夜急春风飘落樱桃点窗白青烟昼覆琉璃罇何时投袂歌王孙归去来黄陵老鸦啼日昏
登牛溪岭
岷峨润眼长可人清江水緑如九亲水光山色不相送自涯而返情太真别车驱将向何处到此已与魑魅隣投荒哀过三良死可赎人亦百其身
题月山亭
山如偃月江如玦我歌骊驹与公别出门大路礲砥平何得却言新径捷新径无人可问迷荆棘勾衣马蹄折急行先到决不疑大路知公笑人拙巾车和銮长中节缓绥脂毂循安辙此身逸乐无踈虞五里少休十里歇一迟一速勿复论只将大路指儿孙
西轩杂言
风琴牛笛难度曲早韭晩菘谁当肉笔端画饼不得饱汁少熬鸡浑未熟三年楮叶太劳力八尺鼓围竟空腹遥遥华胄犹龙孙皎皎白驹絷空谷头风岂无草檄愈酱瓿正须太玄覆供书小吏腕几脱免冠毛頴发仍秃年来轧思倒挽牛逃虚僧社高如秋乞身得此清凉国不减人间万户侯
打剥牡丹
大芽如茧肥小芽瘦如锥我今取去无厚薄不欲气本多支离緑尖堕地那复数存者屹立珊瑚枝姚黄魏紫各王后肯许闒冗相追随姬周祧庙曾祖祢主父强汉疏宗支昔人立朝恶党盛败羣杂莠何可知一母宜男竟衰弱岂有如许宁馨儿吾惧生蛇为龙祸又畏百工无一师故今披剥信老手如与造化俱无私明年春归乃翁出空庭还闭絶代姿风雨大是遭白眼酒炙谁复来齐眉衡门一鎻略安分幽谷待赏几无时寄根王谢自得地燕子归来汝莫疑
飞将
老翁望封竟无有自是翁骨生来丑猿臂悬知不入相且有杀降聊藉口翁今远孙骨虽瘦不解射鵰能饮酒自汉至今太寂寥何得遥遥纪华胄尚方侯印只方寸岂有铸金大於斗为翁力取置肘间令翁千岁无恨顔
乐园假寐
鹊声去复回虫丝长复短江村石枕冷一睫春梦断明朝骑马且重来日迟更为杨花煖
麻姑
枫树隔云香桃花千岁红朝饮琼华台暮燕蓬莱宫翠鬒垂緑烟霞裾藕丝重明月落空山那得人间梦手甲鈎长玉芽薄不坠髻鬟愁绾约入门骑凤出无踪洞外寒声怅孤鹤
梓潼张孝女
七盘小阿张孝女庐墓三年竭酸苦扬尘筛土秃指尖堕泪涟涟等秋雨领长鹤脊不胜衣手杖半销縗百缕彼苍者天呼不闻那知此女行高古路行多少忤逆儿已後令人重生女我哀怙恃今十年不及增培一坏土俯首庐前有愧色劓刖情知无可补问女膝行日几曲哀声虽微动嵓谷夜灯荧荧惨苫屋神鬼同愁鵶伴哭
冬夜有感
蓼虫常食苦旅鴈自知寒谈士惜卷舌将军解愁鞍雪霜满天冬夜永地炉无火青灯残功名富贵苦不早一年百日红尘道西还故国无故人憔悴少年心已老读书当许万户侯岂意却作苏秦羞深取闾阎薄徒笑鲁人不识东家丘吾祖谪官还旧里灞陵亭尉犹低视少卿偶作匈奴降陇西士人慙姓李由来人世轻不遇文章第一空徒尔俛出跨下何施顔当时悔过淮阴市夜深气射青云霄此生早晩当乘轺弹冠举手揖豪贵行得紫绶牢结腰本是壮夫志几成儿女曹平生重恩义聊为寄风骚
送杜丞
鸭头未换秋谿緑涨水吹沙乱泥玉孤城雨过星斗稀晓起为谁歌别曲江臯人散空鸥鹭飞截长烟断寒素当年珠佩更悠悠岸草黄花重回顾细看锦囊诗字字杜郎生得真男子太尉国风偃如草丞相家声清似水八月凉风来吹断浮阴云风樯急转望中远明日东苑生清芬
送范秉彛
东风吹起原头緑墙暗萋萋芳草缛舞筵辍按杜韦娘旗亭便听金衣曲石城山下路回首不堪顾灼灼小桃燃萧萧踈雨暮锦岸海棠烟重?已四年新班庆莲幕旧鬓愧华巅市桥万缕森森柳玉勒锦韀快鞭走故人半夜洗牛头望载濡唇百壶酒须臾还上鹿头岭道入猨猱怯分影槐阴万笏黄阁深沙路归来定重省後生不乏乐职诗幽处西南恐未知吏部门人密无数但慙驽马烦鞭笞天边鴈翮已光华试睨银鈎看草麻夜直蓬莱得归晩照衣金炬长飞花纵凿城南沟常有河东凤青嶂入高吟行台集佳梦宦游无定居相逢又相送
送赵伯高
北窗玩韦编穷年见三絶持文鬬时英胜不待口舌以此起门户鶺鴒同好音何物弟兄贤令人笑书淫车中莹连璧世外无南金当时声名卑贾马嗟今位出稠人下我归政欲质经疑礼失尚容求诸野争名国寄涎蜗角得少失多人不觉浑无鈎距肖子都大有诙谐胜方朔平时出山游锦官马蹄踏君门前道江长舟自横迳荒人莫扫不须苦洗霜根发星星复出如秋草龙华美酒贱如水一酌令君变衰老
送鞠彭山
丹轮随待十三州青琐文章汗马牛喜见钱塘山水好卜居为有荻花秋年来游宦无覊束要醉海棠西入蜀侯门不惯扑车尘犹忆画堂红映烛未易池中甘索寞乍屈数旬聊自托牛刀行割武阳城梦魂已到天章阁【鞠之大父亦宰武阳其後擢天章阁待制】劝君强作岷峨客莫念凤凰烟景隔归家重倚望湖楼依前水浸吴天白
送菜徐安叟
清非太常而有三百六十斋贫似庾郎而无二十七种菜日食万钱竟虚语不糁藜羮时可再一杯潋灧飜緑波作客不妨穷鼎鼐大儿咀嚼等太牢小儿饮啜甘沆瀣青青染肠形於色阿骛浑无食鱼态闻君亦有釡轑声大本须烦一车载何苦厉声责妻孥乘兴可能来访戴
送时仲西归
挂书牛角来东都短小不长五尺余龙章凤姿蕲见用回叱关吏身无繻志如秋鹗气如虎整束衣冠诧齐鲁膏油继晷不识眠虀盐充肠久味苦尔来试拟观国宾执笔四顾旁无人刘蕡射策不中彀何蕃如家知有亲不平豪愤四五载虚老身姓三十春杜门读书破万卷终教此道淳乎淳行行雪霜寒凝野侵星据鞍跨羸马妻子评郎被褐还玉柱机头差不下但夸舌在终可图肯向明时慙达者
送柳愼徽赴道州教授
何以送之山前月千里随人光不灭何以赠之岭上云出入无心疑似君何为自此阳城逐边老日高快便腹次山曲爱道州民昔日乱离今太平後来宾兴无短瘠帐里先生犹七尺
送犊鼻褌与任敦夫
任翁何为穷一性共癖左不妄取芥粒甘似西山饿短褐结郭丝犊鼻讵穿破当时北阮贫矫枉几太过肯揭长竿头恐亦是奇货岂惟宜跻升抑自利顿挫济河不撷褰秃尾正便坐迟行少前跋趋急或後簸刀尺初与形虮蝨已相贺平生马鞍间髀肉已稍磨此既身之章十年共起卧必以孤裘易顾我应难和子赋从军乐城垆始烦瘅服之远行迈百步无一蹉尔来玉泉老以此劝勤怠犹忆当时庾岭前传衣正是普通年问道未余衣下事寥寥千载不相传
送吴使君
西南世家无十族吴范生儿长食肉虎头犀骨初长成闭门教草三千牍传来旧物凌云笔楷字君王无第一墨池染尽俱拙人柿叶学成几失实闻道甘棠阴已密相共政声同一律玉壶盈尺不消氷清峻照人常惨栗归侍安车幅巾叟石建板舆怜白首二年赢得倚栏干醉看红梅霜雪後草玄故人偏嗜酒试黄金追百斗芋魁桤木的然成丙穴郫筒依旧不行舟牵挽由来有十倍青衿折杨柳未容学舍鞠园蔬岁月用陶燕许手驽骖无取休推毂二十四蹄肥苜蓿近时牙颊惜春风吾曹易效穷途哭
予宿承德日夜苦霪雨拟金筌赋六韵呈陈居中
黑云?阵岿麓女娲补天伴天哭结愁起坐函丈间祠禴除门绣黄犊书册入眼万花缬石泉氷肠河九曲市头老木昏鸦归屋角赭山瞿麦熟胡村水平已可渡软屐青灯循昔路後期讵能数甲子希夷长年耳不死
岁尽行县归示时雨
五府辟书如啮铁八关炙手能令热山梅何苦要先春清艳更多终欠叶贵游结懽过美酒不问贤愚皆可口粃糠簸扬在米前鸡口差池落牛後乃翁活计真么麽欲挂冠缨犹未果一岁山行今解火百巧百穷无似我
赠术士罗公弼
陂迥山空谿水浅骑牛信牛行自远大翁织笠六铢轻阿母理衣蓑直软短?叫云无曲终年年但见岩花红何者为荣何等辱牛饱归来睡亦足识字无多浪得官出门车折舟风澜当时牧牛无许事初信人间行路难罗生邂逅孤城角细数直推期命薄五福无有六极全四字干头三字恶逆知大似他心通元辰空亡那免穷壬癸是非终可畏收拾人情称晚贵我家幸有石田在梦里归耕心未改季咸再见应茫然壶子而今藏九渊
谢王司户惠纸被
雾中楮皮厚一尺岷溪秋浪如蓝碧山僧夜抄山鬼愁白雪千番沍墙壁裁成素被劣缯绮故人聊助苏门癖经年鼾鼻吼蜗室睡魔已作膏肓疾萧萧散发卧南窗腹稿未成空费日小儿恶寐惊踏裂村妻手线自缝密幸无寒泪泣牛衣却有春温借光逸的知非布谁讥诈沙汰襆归安足讶合欢若绣双鸳鸯出门便有连城价世外浮华虽自许锦烂珠光变为土落日南柯一梦回断云流水无寻处
听王子定吹箫
水花浸鬓根荷叶践衫色西城王老子豪健不可得客从日没来鹑衣遍黄埃银盃未羽化公余烦一开山猿供嘉果书萤惊蜡炬能持白玉箫为作苍鸾语凉飈助清奏雨脚挥残暑台边舞凤拍云来潭底吟龙撆波去君不见宁王当日争门迎三十六宫学新声玉人今夜教何处二十四桥空月明西城烟景何踈索王子宦情殊不恶有田日种黄金茅叵奈蠧虫揺齿脚少年英气无覊络浩唱高弹神自若春风走马入花林红日垂头困瑶阁老去腰支便矍铄座人那肯妨诙谑飞觞得似少年时西窗几度灯花落
陈蜀州
黄鸎哺儿惊不起蜂子饮花渴琼蘃日长燕语踏帘鈎柳絮榆钱扑流水紫雾五云斜挂壁梦破长庚海天碧不乏当年感遇诗定知光焰三千尺细香绕熏白玉炉长生酒满黄金壶炉烟直起射河汉壶酒滴滴如明珠祝公富贵荐公寿夜煮振灵晨进酒上皇方倚老成人自问天翁借商叟别岛花深燕未阑瀛洲春老尚余寒似闻延揖真仙侣乞取人间不死丹
怀酒
清圣浊贤莫区分一入愁肠功等伦石炉三日不举火麴车过门齿生津松窗草玄亦已勤好事勿谓秦无人呼儿但涤牛头爵正恐壶榼来缤纷冻消讲舌流冰凘寒破笑颊生红云爱酒未减子猷竹岂可一日无此君谪居无田种秫米忘怀有诗上囊纸邻醅不隔一航水却隔醉乡三万里
王中玉生辰
瑶磩桂楹香雾浓贵人罢直承明宫高楼内集庆生子酒面油膏红复红嵩云入洛秋容晓水冷青洲兰蕙小露蠲仙掌生寒光翡幄华帐飘晩凉虬电蜿蜿护飈驾吹笙子晋从天下泬寥缑氏空月明世间唯识王司稼野人荐公千百寿大椿骨健龙腰瘦紫芝老艾副椒浆请公倒尽长生酒天庙明堂迟飞栋杜宇数惊铜辇梦锦城虽好不如归中散年来忆双凤
石鼓寺晩归
野鸟音喧豗苍栾翠轇轕冷光雪色陵云端乱流江势侵天末蒙衲老僧初睡美倚榻陂龙暗揺尾竹庵虎子呼未回石竈茶烟寒不起阿昕爱山定忘返我已兴穷归路晩悲风鸣鴈一声声眸寒更觉江城远
青锉山寺
春去山鸟悲春归山鸟乐高轩一樽酒卧看山花落厨烟续云根涧水断冰脚山中不可留兮归去来日暮芸香裛罗幕

[book_title]卷五
钦定四库全书
跨鳌集卷五　　　　　　　宋　李新　撰五言律诗
古塞
曾经古塞间万里控长关卧日边鼙旧嘶风战马闲戍楼喧暮角羌笛怨空山应贺升平久车书混八蛮
汉江
低霭横沙碧长滩宿鴈孤樵薪窥树瘿渔父就龟趺落日骈游女鸣波?佩珠啼乌与惊鹊先我渡城隅
湖上招故人
柳影依窗过荷香拂枕浮云边山近雨石下水通秋白藕离新斸嘉鱼落晚鈎还同动情兴已为扫西楼
磁钓翁
尺巘方壶小泓泉渤海深陶公慈母手抔土故人心蓑笠不愁敝鲦鱨何处?虚堂值萧瑟犹苦百虫吟
高祖试劒石
巨石中分断涓流自此东尧仁方宅土项氏曷当锋兴起汉高业勤劳夏禹功故应行道者千古企遗踪
官归
旅巢几百指水国漫三年极望只秋草归耕惟石田不成便招隐渐拟欲安禅那得苏司业相逢乞酒钱
不寐
不寐成孤坐悠悠百感生灯明将续昼鼓急欲移更药熟知僮倦杯残任鼠争羁怀忘未得时作下阶行
晩宿江涨桥
鸟径青山外人家苦竹边江城悬夜鏁鱼市散空船岸静涵秋月林昏宿水烟又寻僧榻卧夜冷欲无眠
龙洞
龙睡抱明月我来窥碧浔撄鳞徒有志探颔本无心雷去春霖足云归夜水深余波应不惜好为濯尘襟
分蒲萄遗苏必强
吏归珍客赐手自举铜盘珠酿旧琼液烟匀秋露漙初分马乳碧聊别水晶寒教彻棃园曲停歌一处餐
监亭
石壁缘云白松风特地哀断鸿随眼没秋浪擘山来鼔急船头转山明雨脚开知公归未得此作望乡台
次韵员子春游马溪二首
有花栽性地余法寄灯房虬蜿骈松瘦锺寒殷谷长赤髯班石坐白骥踏云骧一夕参玄客森森出虎场树影隂蒙迳云衣浅扑门禅心无冷暖客意自晨昏涧水鸣璫破山花野血喷再来何薄暮驺从触狐蹲
春游
寂寂茂陵春文园病後情黄蜂腰欲断细柳眼初明丽服骈游女余酣失老兵残粧深院落相对任卿卿
杜鹃
终日欲归去蹉跎空岁华只知催客泪何处是君家寄子他巢稳颁春故国賖林梢啼不尽流恨入山花
桃花菊
秋雨秋风夜闲为桃菊吟任香飘涧水回翠入篱金苦李自胡越幽兰初腹心故山千里外回首暝烟深
官居偶书
湖山随顾盼薄俸亦甘心穷鬼不教富诗魔长使吟支颐闻落叶隐几见栖禽此意竟谁喻萧萧秋夜深
重九
出户非我识长安虽万家有愁焦緑髪无语揷黄华酒僻喜宫醖衾寒怯绦纱欲传此情况行客在天涯
中江道中
茆结萧萧宅松周浅浅山斧桑云堕緑堤水月留弯杨蕊风团去虫丝燕掠还行经双只堠曾未彻重关
醉乡
客至终投辖朝回讵典衣待眠卿且去亟酌我将归泉郡新封邑糟丘小翠微离家今万里坐隔羽觞飞
经甘相庙
相君天所佑童子知何神不必茂为祖因知秦有人一言成大计千古仰青春庙下尘劳客将惭白髪新
游石鼓寺
石鼓寂不振金声无处求层岩参雾树乱玉响氷沟破屐前无齿孤城远见楼山僧痴问客阿汝谓汤休
龙兴行香游宝莲寺
鱼舞天清日经行小刹初松柯青羽葆贝叶细蝇书杜画奇无敌周妻俗有余业无支遁辈难自卜幽居张安化重阳日置酒挽同官游灵泉寺登高时适有客占牧之诗一聨因缉成一首书寺垣
白髪新迁客黄云古战场自然堪堕泪何必更重阳山削孤城起河兮细水长蜀峯高处望犹是隔秦乡
八月十五日过蓬谿书净戒寺
瓦冷云埋殿灯长黑暗沙药灵闲草木蔓走古龙蛇石佛随山老松梯转路賖门前溪水浅无处问仙家
过永安院
山暗云垂地谿回树倒流诗随梅冷落梦入鸟鈎輈欲住无佳致重来即旧游村眉攒八字已解作春愁
宝岩寺
竹影与溪声萧萧眼底明秋云浮古树山石削长城暝色凝黄碧啼乌伴晚征高僧不知客故遣作诗鸣
龙游寺南屏轩和宋宏父韵
平日江干过南屏首重回不妨图里见曾是梦中来近市楼台逼高城鼓角催老年知涉世临事却?枚
感俗
回肠惊绀髪汩脚沁寒眸沃壤连千里封狐媚一丘生憎守钱虏冷诮富民侯不厌江西水长年傍屋流
问俗
穷极天窥涘幽隂地絶春石坛荒誓鬼药媪下羌神鬭雀分疏事晴山亲近人刲羊留髄骨正欲卜归辰
羌俗
卜占遵火兆诅誓谨归诚渡笮苍猱捷旋碉墨蚁轻养生茶作命据嶮石为城纵去擒来事无人是孔明【西山誓鬼名归诚王】
山间女
倚竹情何极伤春事已阑长眉弯月薄翠袖怯天寒倩妇拢新鬓凭人易旧冠轻闻骑马客相趂隔篱看

[book_title]卷六
钦定四库全书
跨鳌集卷六　　　　　　　宋　李新　撰七言律诗
九支池二首
万里车书自一家新城蜿蜿卧龙蛇路民已别东西日楼鼓初闻早晚衙洗出云嵓销虎穴扫开烟瘴离椒花受?不惜躬耕去欲与滕公度岁华
际天州县出要荒始觉承平日月长一望宛无戎甲马四围皆是汉封疆清笳沓沓翻新曲寒月低低下乳墙说与远人知德意九重深处是成康
题小瀛洲
紫霞香雾隔氛尘拟嘱安期谢海神闻道仙居随处有故教湖景到来新菓成行拾千年子花落休悲二月春咫尺徐生身不到自应船载世间人
题永康县山光阁
吹鬓东风可但寒倦飞孤鹤已知还花光弄暖翻承雪云翼回隂却见山野水曲行林下緑春禽唤出梦中闲欲营老宅南头住待驻人间耐久顔
题絶胜亭
孤鸿落照下沧洲人在云间选胜幽好梦知君依魏阙此生惟我识荆州卜居支遁应同志载酒山公已絶忧他日澄江浄如练主人端在塞垣秋
题朱令德祠
全家领项付吴鈎香骨当年谁共收鼎镬九泉留景进旌幢千骑忆同州唐人铁券惊何语蜀国壶浆笑旧游古柏参天僧社冷暮烟风雨使人愁
题石子溪亭
怪事年来一秃翁懒能挥涕谢途穷归心岂但杜鹃劝官味正嫌玄酒浓柘叶展开蚕命老山花飞尽蝶家空愿从春社田塍饮内史而今要治聋
赵壹读书台
台上看书千载客故基青草白芊绵那由府檄平平起除到柴车特特贤土俗更无堪计吏古风空解惜囊钱五行俱下何人见独有高名伴汉川
观澜堂
风观生凉底事雄五湖烟浪一堂中公方观水那无术客欲工诗正坐穷翻出秋潮真是幻化成蓬峤本来空笔端造化浑奇特爲扫茅茨半亩宫
铃阁文书得少休故将湖水慁清眸似从天姥逡廵坐拟放仙槎自在流具眼不随千????转此身元并一沤浮羌谁戏墨通三昧信是人间万法俦
题旧新明县孝义驿
平生职事马蹄尘三月鸎花世路新废邑尚余当日市旌门已忘昔年陈长江浪拍西山脚乔木隂回太古春惟有柳绵情不恶解将柔远逐行人
令狐秀才书堂
剩撷芸香辟蠧鱼足音差远自逃虚春醅已许暮留客冻笔不妨寒着书龟甲屏风云散漫月窗花影树扶踈他年子伯无闲暇但遣儿曹访隐居
题啸竹轩
借与江风入茂林低低戞玉伴龙吟琅玕影动分清奏鸾凤声寒得至音妙处成文元有节虚中出乐自无心子期一听终区别流水高山不在吟
题南寺吟轩
市声幽鸟几相呼指点前村认有无初见江山怀子美更因楼阁梦姑苏惯看渡口飞桃叶细结篱根护木奴蹙得锦囊多少句暮归倾倒九渊珠
题质龟轩
百岁才容山鬼知九渊那许季咸窥事明告我肯三渎谋既协人何两疑曳尾讵堪从太史刳肠犹叹漏神蓍试看左顾怀恩处莫记巢莲睡足时
相鹤轩
别传眼法定何如不用平平许负书贵客逢轩乘有分道人得玉食无余钧天万舞知新奏华表千年识故居田屋老翁亏鉴戒伴鷄同放不知渠
题筹笔驿
流马飞粮下蜀都卧龙曾此写雄图金刀有义轻三顾铜爵虽强视一夫鼎足山河终有汉鴈行兄弟亦忠吴当年若尽毫端计魏狗还羞不令无
悦老堂
厚荫林烟翠一围幽幽门馆暗生辉行云转影月先到流水飘香莺自归碧玉已抽云梦干芙蕖犹舞汉宫衣山中悦老无庭榭白酒长新橡栗肥
上亭书事
自笑痴公日据鞍谁令生不近长安此条太乐非清职何物先生祗冷官背日潢污犹鼎沸隔唇喉舌亦灰乾五浆不馈寻常客却作行人一等看
题明远轩
聊能半日止游缰拂拂尘裾未涤黄山揜谿光龙脊断谷传天籁虎风凉乱云过眼不妨好细径入村何限长独酌苦吟清意在可怜禽鸟亦相忘
题延宾亭
秋叶春风自一村主人高谊揖公孙未容急去须投辖却恐重来不置门歌彻晓云归曲席酒醒残月照空樽何时下客腰悬印西向偿君一饭恩
西轩
梦中得鹿本无心觉後人亡只见金水出吐蕃分黑白地穷全蜀隔幽阴枯肠正伴空城雀白首更为梁甫吟风历北窗琴自动成文无处问知音
同宋长江登江店唐氏山阁
白头记室朱顔令山阁忙来去却迟碍尽江天松不管吹平沙篆鴈应知思倾竹叶疑无分要赋梅花恰是时王粲从军归信近贮囊试看几多诗
蓬莱别岛
已驾神鳌远翠埃外人休咏北山莱自无失脚刘郎到怕有吹笙子晋来云散晓风飘鹤氅月明春浪浸瑶台似闻方士穷真色归笑长红越女腮
清泉馆
晓踏高坡日始悬清泉未见口生烟飞鳬欲到二千里挟筴徒劳三十年綉带长川初背眼云根双劒远磨天驌驦齿健嘶风去更敢披头重着鞭
黑水馆
孤宦轮蹄消岁月谁缘清赏慰蹉跎曾行轩户昔无处见在江山今得多雪色云容通劒阁镜光池溜属天河本来一段真奇絶不肯关情柰俗何
浮春斋
烟鼎金顔碧线长是中日日载春阳翠翰结屋惊鳌背绿叶飜波梦水乡静昼鸟啼三月老路人风送百花香从它流出红英去化作人间有韵粧
游罗园
故山新寄小郫筒春事而今一半空儿女笑从花影外盃盘香在水光中泉分石溜浑罂白病得春醅半颊红祓禊山阴已陈迹试将青草葄衰翁
资州邓园
苍官护重岗绿玉寒梢亚短墙春事鸟啼三月老路人风送百花香蜂衙归去栏干静江面飞来燕予忙簿领堆中催白髪不知闲日许多长
巴山
飞云冉冉隔层峦涨水茫茫失旧湾自昔秋风悲宋玉这囘夜雨宿巴山独行云峤双飞舄谁置壶浆一解顔世事人情随日改不妨老子解痴顽
中秋夜宿穆陵关
覊旅情怀不自禁清霜岐路马駸駸一年明月最圆夜千里故人常别心幸有酒沽除是醉更无人赏又如阴寒蛩似识风骚意伴我凄凄到晓吟
金牛道中
龙鳞凤翼阻腾骧仰首青云自渺茫汉月满衣谙客思巴音侧耳觉吾乡金牛有路通秦惠筹笔无功愧蜀王祗笑无成谩来往囘头慙愧绿衣郎
晩过银山
荒溪屈曲中郎篆白鹭参差玉笋班竿日已移三丈外水云犹垜两山间石桥梅萼余香冷茅店人家晩梦闲幸自归心过飞鸟不须循指示刀环
江道中
项没黄茆疑虎蹲风揺脱木本浮云忘机沙溆双鶬远小景人家一水分野寺钟声昏後寂寒衣砧子夜深闻急求贾傅今宣室谁赋伤谗屈子文
谷满牛羊路覆莎翠编终日倦坡寺依石角高低见水遶山根曲折多风入长松零马尾人藏病事设禽罗方壶海峤知何处纵得飞腾柰老何
兴利山居
江左风流恐未真南州人物竟成尘全家莫恨瘿张丑四国且图山作隣小漏天光浑失热绿槐树盖始知春柴扉昼钥能高枕一到华胥胜路人
过邠郊归蜀
摩笄绿玉笋抽芽卷地兜罗柳放花蛱蝶团空飞锦绣葡萄上架走龙蛇河源曲曲无千仞土室层层有几家脱得身归银汉近云津却拟问仙槎
过长滩
尾劄泥涂贱此身手提鷄肋恋虚名芦花伴我头俱白山色迎秋意转清沙软马留金褭印鴈归滩列水犀兵尚能趂得黄花酒听取东篱笑语声
往银山深道亡寺观暮投宿民居
入谷清光寒刮眼远分苍树遶楼台急锵环佩谿流迅晩下牛羊雪迹开山影不随云影转竹声长作雨声来野梅弄色何人爱空抱幽香没草莱
安溪
岸草绵绵一叶舟野烟开尽水光浮寺连野竹微茫见溪出寒山自在流愁里诗情随浩渺鸟边春梦入鈎輈泉嘶石鼎新茶熟且为山僧更少留
登城望江边
山外浮云云外城江边羌角水中声九分雪髪功名晩一寸氷衘去就轻山与绣屏天刻画兽编土宇地欹倾早扶藜杖关头去要向中州看太平
暮春泛舟涪江
已把荷衣换钓裘不妨官柳系渔舟提壶劝酒虽无意杜宇言归却自由十里江风吹昼梦一川梅雨敌春愁忘机鸥鹭休飞去且为闲人更少留
出茂州
日落城空鸟少知战场依旧昔人非雪花笼石商皓首枫叶满山秦赭衣月入空罍人自耻尘蒙西榻客元稀穷荒石纽那生禹料得当时殛鲧归
又出差还茂州
深入不毛何所负不妨老子解痴顽九峯自积十年雪八国犹遗六诏蛮楸带绿垂蚯蚓直苔衣翠滴鹧鸪斑山前人事如麻麦却忆孤城日日闲

[book_title]卷七
钦定四库全书
跨鳌集卷七　　　　　　　宋　李新　撰七言律诗
从辟泸南道中晓征三首
人情世事今如此与作丛林眼目看髀肉未能销犊鼻溪篁先与斸渔竿山衔落月金盘缺马踏清霜玉佩寒一十九年闲睡足欲将春梦入长安
矍铄从戎恃骨强旧衣襃博讵堪装岁云暮矣家安在月出皎兮山更长锥子秃毛穷有分碑顔没字老何妨凭君为护痴儿女白首相期乐未央
貂裘紫帽日程程不得修途一纸平作雪晓天梅萼重压尘小雨马蹄轻随身诗酒三勍敌入眼山川几画屏到日未须投我辖为烧兰水濯繁缨
金匮道中
白云包裹石城賖几度亲归梦里家春入小桃浑绮绣风回残雪半尘沙唐贤碎泻真珠粒郑老微明白杏花莫道穷边无好语二公流落亦天涯【唐人留题道西岩泉诗本朝郑文宝有此语】
铜鼓道中所见诗
麦秋塲圃面顔光蚕月丝车茧水黄豆饭饷田薅鼓住田塍收水妇翁忙明沙粲粲流泉慢緑竹猗猗苦笋香赩日不黔形自黑剩收斗粉傅何郎
尹公湖晩归
个中适意即吾庐可是秋来杖屦踈碧树野烟连广莫暮池斜照落函虚天高鴈迥字明灭林杳笛寒声有无喜见眉间知底事近乡频领北堂书
崇宁寺晚归
远意难随燕燕归故园春冷杏花稀虚名自古双蜗角别业从来一钓矶已後无人能立雪他年知子可传衣结庐薄有西山地更遣何人赋式微
落解西归长安道中书所怀
年少将军师羽林追奔翻为白头吟不平豪愤三年气未死英雄万里心故国山川知好在异乡风物许重寻捷书不报浑闲事西出潼关无好音【腊月八日过关得家问殊不慰覉抱】
再书
北风过河霜雾深冻入毛骨殊侵寻行人已苦长安道俗眼徒慙季子金风月秦楼愁处别鸎花蜀国病中吟莫嗤今日西归计直为重安亲老心
还三嵎先寄舍弟
客宦乘流同木偶入村随俗自猴冠鴒飞原上正相应豆泣釜中当少寛貂阙长忧狗尾续客来应借凤毛看陇西衣鉢传无尽熟看羣儿现宰官
寄舍弟二首
周三千界贫无敌垂四十年痴有名不怕贵人讥巧宦但教穷鬼笑难兄异乡置酒能招客晓梦还家莫计程起写新诗归寄汝尚余山月过牕明
冷浆庭巷四时秋巧拙时情不解谋远客病容诗共瘦故乡野水泪通流稍辜破镜刀头约尽失苍蝇骥尾游他日江湖看生计鸭头春浪一扁舟
贻家弟
但知四壁有连珠底事虚名更拙图一?病予犹百首十年笑尔拙三都霜风入颊休惊冷瓦埦无油愿急呼世上舌根皆识味满倾终是爱醍醐
徐安叟郊居
旋补踈篱短短遮郊居初似厌纷华邻灯林腹几萤小市路山腰一线斜衰草缀珠看晓露暮天飞墨数归鵶怜君近岁头浑白两泪临风数祭拏
饮田家洞【洞依山皆古甓疑古冢也】
日脚归云到坐隅冻禽唧?树扶踈望穷野麦緑不断春入山梅香有余恐是滕公千载室定无汲冢五车书人间可乏贤公子长铗歌成食有鱼
山中秋意
拟握陂龙陟凤台厌闻远鴈一声哀霜乾殷叶背林去雨足黄云归谷来蕙幛可能留鹤宿草堂终待覔桤栽有心培养山中桂不束轮囷作散材
刘子常约赏海棠
共愁明月照空杯莫逐时人溺死灰百日酒随山客尽一年春逐海棠囬门无辙迹草自长燕不世情贫肯来豆饭芋羮容易继明朝花落不重开
问田尉公俞丐菊栽
冷官厅外病隂隂犹向西风拥鼻吟梅福尽藏云外宅陶潜难老菊边心许因秋社前头雨分与东篱匝後金待到重阳不开放却收樽酒去相寻
早梅
冥寞元崖宅有神冷香寒色漏天真感深暖日常为力杰出飞霜恐後春千里故人何以寄一枝幽意望谁亲孤标若值芳华菀羞与妖红碧树隣
笋竹
峥嵘泽国与烟村饱见尖尖破土?稍倩南风开鹊尾数烦夜雨送龙孙平生直节初挥箨後日清隂自庇根残月莫云林外看森森矛戟万军屯
催李祖申赏莲会
亭亭緑盖密回塘缥缈青娥丽素粧雪覆千年巢曳尾风翻一曲舞霓裳小槽酒滴随悭雨北海樽空类亢阳何事却妨彭泽醉几时聊发次公狂
读五代史
瓜割沟分几战场坎蛙穴蚁自侯王铁枪妄谓千人敌溺器犹须七宝粧诸国岂能臣癞子九龙那得贮归郎堪悲五十年来事荼毒蒸民倍感伤
观梁辅之晓阅
羽林出戍死忘家坐作行趋听虎牙碧月初生弓入抱青蛇不动劒藏花风吹细柳旗隂转日过寒谿阵脚斜回笑书生头白早空将笔砚战年华
凌云
江滙潨流揺地轴路穷九顶切彤霄半犁好雨田香润一簸残花春寂寥土马未騣愁败草仙人得杖厌灵苖与公莫论从前事楚些游魂却可招
隔墙吹箫悲深有作
撄心人事细如蓑浑有童心柰老何湿雪尽随哀泪堕清箫不与哭声和归休最病良田少侵老终怜季子多无命无才犹有友但怜雄辩正悬河
问张兴州覔酒
?云阵暮天低家在云天西畔西雪片未容欺白髪貂裘不管汚黄泥梅寒花晩休吹笛水瘦江空莫照犀便有绨袍怜过客不如春酿亟封题
时雨试步寄员子春
与竹他年仅有衣敢愁天赋鲜岐嶷拏乂不拜浑闲事踉蹡初行更效谁莫道汉家飞将种那知天上石麟儿若令新岁能飜舌先寄城东老员诗
咏晴
髯老新诗锦自裁雨绡烟帐玉屏开风摩团碧隂云破檐倒斜红晩景来蚁阵争雄人未觉蚊雷强聒夜相陪请君日醉兵厨酒千古英流安在哉
夜坐有感并简与讷教授
青灯微火照寒更不信儒冠误此生飜觉广文官未冷始闻工部辟初行三年宦况秋萧瑟一枕时情梦战争思过故园寻故老旋持春酒看春耕
感事
银涛千里引长吟玉轸他年有古音云起不知山有助鸟啼争奈竹无心画蛇可笑须安足撄市堪悲只见金莫与浮云较休戚北窻棊酒夜方深
正月晦书事
业无家酿致隣翁得有薪温引颊红准拟片言能悟主复求一饱定伤弓诗书奴婢晨占鵩盐米妻儿夜送穷早晩郊原莫零涕动揺葵麦有春风
次韵子温检覆书事
博山灰冷一星寒散乱文书少读残夕饮清氷消热易梦为胡蝶过家难潘郎桃树参差见沈老腰围隐约寛雅量故应容嬾拙功名同向镜中看
上张幕
草色恩袍九品中文章高步屈英雄红莲緑水开新幕绦帐青衿走下风沛雨苍龙功已奋翔云丹凤路潜通尘迷试问刘安诀就学僊源点化工
送胡运使
吴江氷散水溶溶乍见山花襭眼红六日春容归汉苑千年桃树倚天风预留黄阁朱衣吏令侍商丘白髪翁元圃长生新酿熟一盃相属月明中
请将龟夀卜椒觞迟日花塼几刻长千里煖风春梦好半鈎新月绣衣光帝前动笏揺山岳劔外行车映雪霜湖上柳青归未得里人争扫德星堂
当年姓字列仙曹醉逐西王折海桃万策水平祥雾合峨眉岚静使星高泥封明日传清诏台量何人荐佩刀老去功成解金印卧云闲笑一生劳
刘小漕
乱红缬眼柳花飞烟抹溪秀一围北背美人占梦去夕阳行客舞雩归三吴父老传氷节两蜀江山识绣衣预草封章千百纸此身明日接天威
小槽轧玉逗琼浆满酌金花荐夀觞已有骏驹传骥足莫辞持节下羊肠护诗何处无灵物报国新来有皂囊要覔甘棠寻旧爱莫云千里蔽柔桑
五云入梦翠浮空正在高阳巴里中八叶蓂含天露緑千年桃映海波红流钱远裔争推晏青史何人独比雄白面门生指椿桧愿肩华髪倚春风
江提仓生日二首
青鏁沈烟瞑着沙芙渠云帐晓吞霞南金人物无双士宫锦文章自一家赏过十分银汉月采归千岁海桃花蜀仙行劝长生酒燕寝凝香碧雾斜
自应骑鹤下浮丘雅意人间事俊游长久方壶新岁月飘颻江左旧风流嵓椿骨老三千尺佳气春回十五州温诏趋归行有日此封端是富民侯
赠翟提刑
云麦供羞荐紫阍里闾初识子威孙千年海骨蟠桃实六日天眉画桂?饱见雪霜威劔阁行看松栢老夷门石麟下作人间客故有光芒扫夕昏
虬龙金璧走天阍下有高陵几代孙赋掷玉声那问价笔生春意自无?尚书补去由高第廷尉除归不署门元圃长生新酿熟一庭椿露滴黄昏
呈恩主户部郎中
某皇恐再拜伏承恩主户部郎中顷被纶言荣还省闼惟此求全之福悉皆稽古之功同出於儒何必曰利况损上益下无非天子之仁而富国强兵殆成覇者之佐若讲之有素即行之非艰姑省前人之诛求以察天下之息耗某久叨下客数戴余光既城狐社鼠无所出其灵则刍狗牺牛或有补於用久留蕲术而夫子才一解顔将行赠言故每篇凡三致意上凂师席退积惊怀伏惟采览幸甚幸甚
玉翰飞出汉江东蜀道三年兴已穷城郭宛然人未老笑谈终日座生风汴云归去觚棱近珠佩收来汉月空衰草寒苕更惆怅乱鵶无数失征鸿
何必庭臯木叶黄秋风无处不凄凉莫言短髪游郎署且伴闲云入故乡汉殿早瞻新日月劔屏犹带旧氷霜一飞碧落三千里还向瑶池浴凤凰
翠轺行色倦秋隂且听新来泽畔吟云起已知山有助鸟啼争柰竹无心斗光指客求佳气桐尾收烟得好音他日欲通千里信西风吹鴈亦浮沉
寿王提举二首
新岁祥分葆羽车老君抱送浃云霞夏正更龠称觞近蜀道占星故国賖尚忆前时司玉牒试簪明日剪金花【风俗人日士女以剪金花胜相遗】这回飞燕知恩旧肯到寻常百姓家本来卿伯籍神霄时与羣仙立舜朝邂逅吹笙云鹤并等闲飞舄海天遥在公载燕方称夀厥日惟人只隔宵黄阁年年春酒熟商山皓首却烦招
留别寄元裕
耳熟英声相见晩解顔一笑尽天真有鱼待客不妨醉无玉藏花初厌贫踈竹已留清夜月好风先断过江尘幽居莫薙庭前草枕葄他时有故人
过何权道幽居不遇
水部风流小隐居别来眼法定何如雾中不见空峒子世外空传珞琭书今岁紫荆簪未得後溪黄鮓食无余素冠如遇文园宅为我殷懃借子虚
过卧龙先生幽居
手调鼎剂作清凉不秘千金肘後方闲数岭云松自翠卧听梅雨药初香【公辩四山皆种药】三山梦断黄粱熟一迳莓封白日长我欲从公结幽隐不干泉石解膏肓
盐井
凿到金轮水际通绠长牛领血垂红作梅後日看调鼎拟雪前人欲散空波素尽熬青瀚海虎形不待盬南风输官已足金籯满坐咲骑驴困五穷

[book_title]卷八
钦定四库全书
跨鳌集卷八　　　　　　　宋　李新　撰七言律诗
次韵张永锡待制留题通泉聚古堂
及时瓜李任浮沉畏景游云苦太侵环县江流元渺渺参天乔木自森森七言妙语腾光焰八法新题冠古今闻道宵征最清处风翻旌斾月流襟
送刘金部三首
绮鸾衘诏碧霜林按部归来听好音卧看蜀云山历历行游兰省夜沉沉柔桑平带三川緑苍桂同铺百里隂天子虚怀求妙道肯令公负一生心
烟老谿花几堕红高阳闾巷接吴宫禁墙钟断翻新雨剑岭云寒想去鸿汴水波声天地远上林春色古今同行观勳筞知多少河水安流敌帐空
七里亭中酒满樽野梅踈淡月黄昏可怜白屋西南士占得青春雨露恩千载誓言飞将种一生归报豢龙孙年来佩剑人相笑宁立孤风昼掩门
送元景参辟痈
老年鹤瘠玉苍苍送汝难收泪两行短褐尚存慈母线义居初割紫蜂房埙箎元自音声协鸿鴈而今羽翼长别业未尝收菽粟一家温饱待文章
送张君实赴制举
不用名矜自半千高才十二许争先乘轺远道三千里下笔谈王数百篇忠胆自能倾白日决科时似选青钱山城送别无他祝早属登瀛第一仙
送知府王大夫
一笑行抛汉水湄野梅残雪照旌旗啼鸎未与春先去归骑犹呼雨自随【往岁久旱公入境祷於鷄翁神约十日而雨下车数日而雨岁以有年】干禄且优垂老姊【宋庾彦达为益州携姊之镇西土称焉今公亦侍郡君远来】穷经自有起家儿後人覔得松岩石先刻寒生送别诗平生和气满襟春往事飞鳬自在身风伯已驱天上雾凤书仍起汉滨人一鞭草色吟青嶂几刻花隂梦紫宸从此唐衢哀世泪为公无复更沾巾
送权守解印趋阙
欲挽行人入醉乡残春岐路日偏长花容贴雨蜂儿静麦浪翻风燕子凉心计已高刘晏幕恩波终戴召公棠去思正伴东溪水听得潺湲更断肠
喜王子温教子
诸郎春鬓緑鬖鬖阆苑幽人为指南大率已经平子目未应更与阿戎谈夜萤扑案光分烛秋水挼青色染蓝的见松牕珠树客碧浔龙颔问谁探
喜孙伯远王周彦远访
晩闻佳客过烟城抛檄归来扫榻尘连骑莫忧原叔病食鲑谁谓庾郎贫定因残雪寻穿履聊覔江梅遗故人重与论文在何日自应乘兴一相亲
次韵苏必强见寄
不知暗室鬼揶揄曾入鱼鳬伴蠧书分背鴈音清汉远动帘风竹故人踈小桃烟老三年树白马原空百两车消去泪流氷筯若待凭浊酒一樽余
再和
忆访东坡旧隐居飘飘儿侄几家书闭门草牍人谁识抱膝吟诗客自踈枳棘那栖云表翼壶浆争劳雪中车穷愁定笑江干尉瘦骨空长六尺余
燕走马少卿口号
冠盖相逢好驻鞍况知北陆已迎寒诏归未觉尧天远星应休辞蜀道难欵听话言敦夙契更催歌舞奉清欢殷懃莫惜通宵醉归约松梢月影残
和李少卿见贻之什
碧江青嶂冷飜光水镜氷壶照座凉舜日有时琴自动鲈鱼何处鱠飞香竹开细尾搀先出雀引新雏底事忙老去得为裴度客旧来频过郑公乡
和任普州冬至日作
诗成椽笔一何工元有英声妙洛中已是少师扶日手更看公子钓鳌风书云宝筴开新瑞脱木香山堕晚红经济通才犹补外与骑星鹤问圆穹
答李丞用其韵
四时秋色可春回古锦囊空信短才纸尾依随丞不负天西穷絶客何来顽云垂翼山碉暗乔麦饶花雪岭开投老播流情味恶孤城移作望乡台
年少文声许过秦仕涂便失自由身初思鲈鱠飜归兴不见仙槎却问津道德千言遥胄事文章万丈当家春鱼从丙穴如收得更与张华细辨鳞
谢杨秀才惠文编
漆园梦过感天涯坐客元非借齿牙小杜阿房终是好沈郎雌霓不容差岂羞东郭先生履行谢关西孔子家五斗折腰闻道晚未穷摛藻胜春花
寄郑明举香
手匀沉实伴兰荪着壁青烟未有?掩鼻新来憎甲俗佛衣无处避膏昏不成乱臭须持枣却恐偷生误返?寄语山间郑夫子年来悬麝厌当门
代张元老上许漕
人在坤维久覆醯故教使节出天西後来武库成清职平日家风归品题欲见流钱凴马策稍闻刮膜待金箆鴒原曾冠仙鳌顶应觉人间太华低
文章摛锦已堆胸直指威声俯仰中蜀部星高千幛静平舆龙起一渊空阅人妙学函明镜飞镝清心本素风垂手汚涂收酱瓿为怜识字老扬雄
青石阻雨
茅屋隂多麦化蛾西山云重雨流禾未闻回也改其乐解道虞兮柰若何身与前村孤堠远泪随流水一溪多文章生世元无力半岁边城伴枕戈
隐居
伯鸾翠构元临市靖节幽居最近朝事过自余安水石客忙何至走渔樵价高少室仍休问径捷终南更易招岭上有云如可寄肯将台鼎换箪瓢
龙水板桥院
送腊温浓万井同筠舆犹走万山中曝成枯菜依檐白染出春衣映壁红掩豆豚肩仍岁俭传觞酿瓮几家空不知新岁招陶否待向江干送五穷
普通院
而今漫叟正聱牙无复新诗赖碧纱行驭乘风方少快归期破镜尽从差月头渐黑山云雨脚更斜江路义寒士规模新宰相这回行处亦堤沙
东津净行院
老於春事无交涉退作淘金榻底沙蠺到两眠方健叶柳成三倒却飞花小桃涨浪堤?润緑麦飜风燕羽斜不得毫厘稽古力起人松竹问谁家
留题华严壁
直向忙中得少休一生缘分属清幽好山不许寻常见野水从教自在流种竹养茶双碧重有僧无客四时秋当初着眼如低下不识光芒射斗牛
书梁山杨氏亭壁
骑马黄尘本不知作新轩榭发幽奇缬云山色屏千曲绣地花光春四时涤器讵须能赋客力书自有起家儿心肝呕出无空处一宿相酬不废诗
游寂照院
万个当时几席深想揺寒碧邃隂隂青山甚富犹藏石焦尾曾收更爱琴篱脚稻花香遶梦云梢桂树色分金他年寂子如更变佛法从来不离心
寂照院
道人筑室不草草燕垒蜂房断有才细细转泉萦屋去踈踈栽竹放山来琴无杀意客何惮士怕移文车自回清夜不眠留迟月噪天耘鼓急如雷
游雍熙寺
随身刀笔快投空黄鹄凭君放出笼野马已飞樽俎外白云端在笑谭中太平老将辜三略迟钝参军得五穷近日半聋并半哑莫将佛法问龎公
游化城寺
山色从来不世情水光分与万家清连云种竹官租薄入谷收茶野屫轻小雨结缘留俗客好风吹梦过江城这回劝饮休辞醉後日西山第几程
游云门山寺
宰官得度却无能直断曹溪一点灯脱体化为牛马走只身归是水云僧晚烟破竈迷村落桴鼓譁空走稻塍弄水看山元未足半规初月上觚棱
再游云门山寺
筠马梯空正肉飞山幽鸣鸟自声微地趋玉嶂新朝眼岩织天花欲坠衣云木绸缪青羽葆窦泉零落小珠玑重来且与看华表秪恐无人识令威
暮还官寺
新雨初平万顷波移家归去旧烟萝三年邻里定相笑八斗才名岂是多地近聊为分袂别酒醺闲作扣舷歌晩投方丈虽岑寂客喜谈玄自见过
宿青城板桥寺
村落萧萧烟雨收鹑衣寒?挽归牛平生脚力未到处当路贵人安肯游蹶失马蹄无限恐荒凉僧墅不胜愁北窻季弟还知否一夜秋声已白头
春日自锦封归宁过宝岩寺
曲槛横桥尽落梅春风草木自承恩一身初逐断鸿去百里犹余残烧痕回首锦谿花柳市那如山寺水云村鸣驺喜色知多少白髪双亲笑倚门
过江游灵泉寺
徐卿才力已无双几日飞书约渡江岸石有纹欺锦绣野芦无数认旌幢酒投渤澥难招偶诗筑长城欲受降玉麈清谈更通昔定容寒月半侵窻
游法济寺
俯槛微歌猛虎行暮楼钟铁又铮铮好将石劔磨三伏自有巴猿报五更种竹养茶家计薄依山临水国风清张王左道曹刘战秖此只园不识兵
暮钟晓磬杂啼鵶尤觉幽栖与市賖风力吹回千嶂雨柳隂遮断一谿花苍皮树瘿何妨丑横水桥虹不厌斜夜半春雷乱车轧不须鸣鼓助惊茶
大佛寺留题
緑筱寒松小翠微鱼声寂寂皷声稀山头远见龟屏出海峤谁迁石笋归欲得鬼神添岭桧却愁风雨断天衣醵钱欲作翬飞观一鉢无妨厌蕨薇
感贫女
天然素质胜铅华一握青丝过老鵶信手画眉成柳叶移盆贮水当菱花长忧夜雪侵肌骨不识春风到齿牙媒妁近来趋势利终年元未适良家
送姚深之
急向空花认此身莫因宦学苦伤贫迟迟海菓未成子忽忽荷衣看作尘玉有细疵那觉病谷【俞玉切】无雌虎自生春还家少皷男儿气麈尾驱牛笑煞人
铁山祠成二首
千岭分岗一岭西一峯骧首万峯低仰看木杪楼台小犹听云端甲马嘶暮角回风吹落叶晓暾笼树转寒霓要知血食无穷处隂壑藏雷水遶谿
缥缈团空翠一围丛神社鼓日相依隂天几处看云阵夜雪何时化铁衣鸟鼠莫栖新蘂殿风尘从染旧龙旗门前汗马蹄飜玉犹似当年力战归
赋邓士载祠
高鸟无余弓自除由来名盛不堪居易挥道左降王缚难弭朝端谤箧书更欲平吴功未就可怜出蜀智何踈凤台山月知寃魄夜夜停光照故墟
磁钓翁
磁钓翁寜傍钓矶且当兀坐小盆池模形陶氏不须恠入手苍鲸未可知风雨不渝端此志江湖归去定何时闲惟秋水磻谿客船入芦花笛卧吹
无心不自任公子手引龙鱼敌万钧瓦解弟兄惊坠甑块居烟雨胜流人非关钓誉虽攘臂未欲垂言却卷纶更与甄陶一坏土铃斋相伴岂无因
跨鳌集卷八考证
第十页前五行　曲槛横桥尽落梅梅字出韵因无别本可校姑仍其旧

[book_title]卷九
钦定四库全书
跨鳌集卷九　　　　　　　宋　李新　撰七言律诗
晓起
晓禽聒起坐薪床梳裹斑丝短短苍瓮面拨来蛆子白花心飞出蝶须黄游蜂声沓晨衙退细篆香萦碧线长已约隣家来小饮是中容得次公狂
过冯十夜饮见烛花有作
世事不知浑井底巴音犹在已天涯攻愁有酒盃吹浪报喜非春烛自花贾谊长才空赋鵩东陵余地欲栽瓜诏书许逐阳和至寜乞西山度岁华
下鹿头坂偶成
朝来喜下鹿头关谁谓追奔匹马还意气已无豪愤态梦魂犹在嶮崎间白云亲老愁归计明月知音笑病顔天子已筹西夏策将军未易许安闲
九日林守同饮因思昔年朱侍讲跨鹤之集
常记秋登跨鹤台儒先杖履共追陪如公已到蓬莱上过我又分符竹来往事已成千古话遗风空负十分盃依依正尔重阳日襟抱何时得好开
次韵任使君咏梅二首
堂上高人解赏音孤根未放草来侵不妨此後颁春力却得从前爱日心模腊曾看黄淡淡试粧犹恐晕深深而今驿使行如织听取新来塞上吟
平时化力与扶持莫道春工未肯私暗有浮香通淡月瘦无寒叶到空枝腹中太白何多锦句下韦郎自不知【前人谓韦苏州诗絶无脂腻】隂谷未开公见否葭灰暖律更烦吹
次韵解君接感怀
能向风尘识马周新丰饮尽得相留後车惯载胡王缚衰草频惊战马秋灵武须公来辟土桃林他日待归牛承平卫霍知虚老剩着新篇继日休
太平事业按商周麟阁仪形待子留壮士长歌三箭定鸱夷归老五湖秋生涯底事空藏劒英气平时已食牛歌扇舞衫今太寂暮云佳句敌汤休
天池读书寄元明
絺葛皮冠萧隐居溪山随我亦名愚调和得所弟乳酪丽泽不均兄瓠壶晓雨莫偿双泪落夜灯常照一心孤阿松活计今多少试问山前几木奴
甲子春趋太学过华山赋仙掌峰
一掌巍然占碧巅分明高举欲擎天升沉尽待招擕力指点都归造化权好与清霄扶日月莫留寒嶂弄云烟不知千古兴亡事屈指而今是几年
北牕偶成呈遗逸
北牕氷硏碎鱼鳞未伏徐翁笔有神止酒诗成三迳晓买山钱就一家春饥鼯如市莫欺客穷鬼作朋终笑人未敢移文谢逋客且看除道过蒲轮
观前古美人图
璧月尘昏琼树秋无从百媚一囬眸荼蘼香度梅粧冷鹦鹉声低玉笛幽唾背但能知祸水逢春且莫上迷楼归来安守无盐女不宠无惊共白头
所见
鬓丝萧散忙蚕月笑靥匀停喜麦秋落照已斜犹曝茧故人未渡莫横舟屋欹云影长年见枕压谿声半夜流料得此生无好梦却胜终日有闲愁
蓬溪道中所见
筠舆百曲篆谿湾润麦催花小雨悭鶗鴃弄声知境静秋千垂影见春闲一生瘦骨几随鹤万事无心却爱山为濯小槽收重碧扫除东阁待翁还
诗情冷落接垧荒鸟语鈎輈伴日长山馆花烦蜂蜜重溪桥雨润燕泥香鄂君被暖春回帐犬子琴闲月到床醉里要归何处是无功犹解记吾乡
西岗重九【周奉议座中赋得黄字韵】
天涯一角见重阳萧洒西风客断膓麻紵未更今日白菊花还似去年黄陶潜把酒重开解宋玉临墙乍感伤借问龙山歌会者座中谁认緑衣郎
送冯梦授试礼部
殷树葱笼绣晓暾马蹄东去乱氷?世收徵诏藏商谷家有新功刻禹门太白夜郎初辱顾冯唐汉殿欲承恩南山报喜通啼鸟明日荣归鹤有孙
年来初识小冯君鞭靮何妨驭晏婴三世卿云涪水秀一门巢许蜀山清飘零殊幸逢公子邂逅相看不世情入手华标归早晩愿扶藜杖出山迎
送钱使者三首
不须囬首汉臯亭白髪愁催却易生好梦先依鸾仗去此身聊伴剑云行随輈芳草真无赖送客黄鶹似有情故国要知何处是望湖楼下锦衣城
玉翰飞过汉江东蜀道三年兴已穷明日登山临水去故园啼鸟落花空闻今自草延英奏合下人推长者风燕麦兎葵初乱眼欲将修翼问归鸿
翠羽颁书出紫皇残春岐路日初长花容帖雨蜂儿静麦浪飜风燕子凉八叶世家方越古二王振鹭已成行行行才业知多少千里吴天水满塘
简任安中
边公春梦昼悠扬借有新嘲不汝妨杖屦未经桃李树棹歌空忆水云乡子规啼去花应好燕子归来日渐长稍学渊明惜名酒扫除斋阁待君尝
神泉道中寄李道明
野鸟啼春稍觉空马蹄何故万山中树连土雨微茫緑花入麦秋零乱红北阮不知贫气味谪仙元有旧家风正须洗出青青目看取新来塞上翁
题普州东溪
参军龙锺大可笑清圣寂寞何所中往事几随山影转此生元与浪花同金銮视草人安在曲水流觞迹已空【溪有翰林滩凿流盃】早晩北风吹得去欲参云汉问鸿蒙
送许东传
碧霄已觉少微明帝所行看召老成好梦谩依淮水去秋风空见雪山轻衣冠几许披云雾父老于今识弟兄黄阁他年开月旦想公终不解忘情
转蓬孤鹤昔流人千里楼西客此身江海相忘鱼自乐雪霜已过树回春长安索米非方朔谷口耕云待子真收拾从来忧国泪太平无复事沾巾
送元播
恩光渺渺似涪波湿雪欺梅柰别何歛尽寒威离两蜀播将春色入三河轻装旧槖黄金少故国新丰美酒多不负一生经济术他年元鼎解调和
送李才儒
未觉乡关岁月深转山旗影缓愔愔远人愿见乔卿服支邑曾随子贱琴摅散幽隂千古恨发明忠义一生心氷清不屈二天庇雨化寜逢三日霖
理官食木遥遥胄一姓而今万顷麻浑道娄公能耐事惟余老子未通家行经阊阖云生足归到方壶雪弄花休丐一麾江海去且扶尧日度清华
送邵马勾二首
飘零愁杀病参军点点黄泥渍帽裙藏火解销秦地铁骑驴重数华山云儿号惟有韩司业官冷谁怜郑广文身世泡沤浑道得请君一笑北邙坟
芳菊江藜泣冷烟秋风秋雨老行鞭尝依故国横经笥犹忆南堂乞火仙月瘴稍昏斜谷路渔竿空倚北谿船有钱他日邻枌社待覔嵩隂一顷田
送周晋叔
妙龄壁水兴何穷投笔幡然定远功宝仗初依金碧辂铁鞭闲静海连风萱堂归去椒觞近珠佩收来汉月空明日紫骝嘶晓雪故人端在乱山中
送邵子文
柳映平桥路带沙行人归思浩无涯临岐萧寺琐苍竹催客杜鹃啼落花千里乱山云自暗一谿流水日空斜伊予最是多情者为拂前题置碧纱
送刘汉特兼简邵子文
緑筱欹墙叶叶声夜凉风细露华清飘零何幸逢公子邂逅相看不世情拟向伯伦求酒颂不知东野解诗鸣三峯峯下文章伯应忆当年阮步兵
妇嘲
岁晩随君色色无嫁时我自有琼琚借令值客休扪蝨幸未能诗勿跨驴寜与渔樵安旧隐莫言封禅着新书夜寒憎见牛衣泣起执晨炊触釜鱼
药水岩
岩前曾考腐斤樵洞里仙人不可招龙睡有时悭小雨春长无地覔灵苖与攻中散平时懒更沃文园异日消调鼎和羮须玉液预私清泚注轻瓢
陋夷
疗饥寜采故丘薇真陋羌夷讵可依火日四山犹堕雪鬼林六月不单衣药残花萼归方册狨老金丝触祸机倒指瓜期今已足早修云翼背西飞
宋隐君挽词
贵口轻翾意自融鸣柯芥羽逐春风猗欤宋氏青云器师我缁川白髪翁沃壤可彰千载义旧牕空负一生功新阡无用栽凡木待看奇才长碧桐
蒲静安挽词
舞鸾雏鹄已先飞曾倚西山泣晩晖老去儿孙雄北阮古来门户占乌衣萧萧华髪犹供祭历历清谈又解围洞口仙人招白鹤玉翰何日与云归
陈丈挽诗
七十飘生世所稀初休利锁便忘机清朝有子方干禄白屋无尘自掩扉高论竞推猗顿富梦魂飜逐楚庄飞素车白马春郊道鸾凤相呼旧穴归
挽崇寜王雅桥杨公善宣教词
何必他杨重蜀苖关西华胄固遥遥大成殿老身先倡贝叶书成血未消金马祥光开旧地玉虹寒影卧新桥伟翁有子全忠孝行看珪璋荐盛朝
挽江源张寛儒承事词
善颂堂下几生刍?牱墓西千辆车邑人清泪堕不已食客行歌悲有余家法新增小戴礼生涯半用计然书平生隂德知多少势等岷峨报亦徐
挽张承事词
长吟清啸蜀江干一尺霜根向物寒吾道祗知尊孔子奇书何用学刘安玄谈客去虚方丈碧落雏归迅羽翰晓月流星无处覔断云空着子陵滩
东平县君挽词
玉翰飞过碧江东露泣三荆向晓风贝叶尘生昏旧緑苹花烟老堕疎红鸟沉孤影桓山外虫返青冥壁水空德范岂惟坟上土传家清训是无穷
挽史太君词
吴楚云帆万里风元歌来哭旧江东梁城皓鹤千年恨蜀垄青松一梦空滏水波声天地远灞陵山色古今同碑隂且刻东坡语勳烈将收国史中
寿安夫人挽词
闺门秀色擢氷清行佩兰苕八十春传道先生为择配起家着作不忧贫金花贴子分双轴子舍登瀛有几人千仞龙华松竹域妇姑虽死亦相亲
荣德夫人挽词
旧池龟去必巢莲龙隧愁看锦水边肯与玉人俱远宦自怜王母已高年松牕弦诵亲曹叔秋月家风起郑玄仙客立朝何所恨自缘退有可耕田
隂伯庸悼词
妙年词墨一何工汉苑家声戚里雄居避飞尘门似水客投漫刺袂生风香消绦帐鱼难蠧月照银杯酒不空阳报岂须穷宝箧凤雏行看赤霞中
病中二首
虚名毕竟耳边风梦入巢由事一空贫窭未能防鬼笑悲哀端更遇途穷胡沙十月惊弦鴈水国三年食蓼虫得似此身无好味病余明日即衰翁
林间风气杳无踪欲遣谁人慰病慵丐友何顔堪着论祭拏无泪可沾胸不知心逐揺揺斾反为官怜楚楚松最是少眠多念处瞑鵶残月五更钟
<集部,别集类,北宋建隆至靖康,跨鳌集>

[book_title]卷十
钦定四库全书
跨鳌集卷十　　　　　　　宋　李新　撰五言絶句
月下
俗意未能免高情谁与论惟怜今夜月依旧照衡门
和许表民湔江驿四题
花尽蜂腰痩风低燕脇凉云衣迷远岫烟幕蔽柔桑吹来槐荚细过去杜鹃悲惯客久无念送春闲有诗笋成森碧玉麦熟歛黄云村酒不堪酌一盃能易醺柳桥通窈窕客辔按玲珑蒲劔一谿緑酒花双颊红
游南水陆院
蜀国山河在梁原草树深暮云千里色无处不伤心鸣蛙千鼓吹修竹万琅玕日下欲归去谿光生晩寒
宿西谷院六首
线绕参差路云封咫尺山寺僧初怪客三日窃优闲野水无穷意幽花不断香残春孤客恨惟与汉天长山翠围裘领谿声响佩环终年无俗客不用掩松关野鸟休惊起浮云莫厌看松萝秋後碧岩谷暑中寒石髓门前水松风谷外钟迟迟半轮月未忍出双峯稍治寻山屐初裁半隐衣声声杜鹃语犹劝不如归
六言絶句
送菜徐秀才
吏部虀盐满腹先生苜蓿盈盘珍重寻常痴客不作膏粱眼看
食荠已甘予口送荼聊苦君肠见说舐碪无分借令轑釡何妨
黄精末有积雪晩菘犹带寒烟虽辜主父九鼎不减何郎万钱
增添庾郎方丈掇拾仪休弃遗但令门人学圃不妨夫子下帷
七言絶句
秋日登楼
浓扫清隂一壑秋眼光新困仲宣楼等闲欲作东山醉却为苍生不破愁
洗遍山光暮雨收落霞孤鹜点清秋蜀天地暖知无雁不怕愁声稳上楼
送吕兴元
身离梁苑初蚕月脚蹈秦云已麦秋要见使君恩惠久滔滔长伴汉江流
梯天悬阁马行空旌斾悠悠照谷红灵凤隂寒春过晩万山犹有牡丹风
氷壶旧映蓝溪玉璧乘曾依白帝城明日武林山下路过桥唯有杜鹃声
太平天子事东封洛苑回銮访侍中自古相门终出相试持圭璧近重瞳
雾豹平时岂一班定将清对领威顔东南民病知多少莫把皇华误出关
行入云衢路未通主人明日复观风几声寒鹊江村暮烟雨潇潇失去鸿
目击
悬知九折自成医痩骨绵绵尚胜肥引睡文书满床榻病儿犹枕乐天诗
送程公明
莫倚行台怯酒醺一盃父老送殷懃白云岭上虽无数未敢持来玷使君
渐横碧落快秋风回首云山几万重明夕长亭新梦破乱鵶残月五更钟
解颐诗训忆趋庭四十专城发尚青屈指世间无此乐路行争看老人星
不羁风韵有萧郎白傅新诗已满筐烟薄露寒虽写痩自应清节也凌霜
金阖铜枢唤仗开越班侍从荐高才一鞭野色身何处芸阁清风待客来
玉镫惊驦趂早朝天香成阵暗蝉貂平云无复偷闲到溪阔烟深鎻市桥
无限秋容入跨鳌使君山色两相高半生笑尽迎逢辈俯仰随人效桔橰
自怜痩骨饮氷寒惆怅相逢下眼看闲想显人应笑我道傍初试折腰官
青草山头一万家那分下泽有龙蛇不知明日都门客肯与东风缓颊牙
登山临水送将归身?甘棠手挽衣不似塞垣来泣别傍辕犹怯使君威
送菜徐秀才
锦里园官供菜把草堂诗客重伤贫一盃野老夸芹美笑煞从来食肉人
冯秀才宅晩饮
雪丝雾幕晩隂浓还隔家山几许重引睡凭君一樽酒欲将归梦过鳌峯
西斋睡起
避雨燕儿晴又去趂衙蜂子晩还归西轩一枕无人唤零落桃花绕梦飞
緑云山麦层层緑红雨谿桃处处残老去见花如隔雾可堪不得雾中看
题北岩定林院方丈戊戌正月二十四日携诸童稚来游藉草而饮既醉书方丈小垣以去
松岭晴烟明冉冉石桥融水暖涓涓老翁百事无心计秪有寻春似去年
东风桃李年年在化国光隂日日长试数开元到今夕几经繁盛几凄凉
桃花
年少刘郎初见时似笑东风三两枝刘郎白发欲再见前溪落尽迷佳期
正月末再来渡石桥见桃花盛开有感而赋
小桃弄色仍千本流水飘香又一年何必人如花灼灼但教情似水涓涓
梨花
太真欲泣君王羞一枝带雨春梢头年来乐府不栽种淡月青烟无处求
种莲
分得清浔白玉芽旋抽緑柄信欹斜当时荡桨耶谿女可是无情笑隔花
题纯益壁记
斜雨逆风昏旧字是中能有几人知未言温室栽何木先向忠州教竹枝
晩饮冯秀才宅
遥天孤雁泣离羣叠叠秋山更莫云孤雁足添迁客恨相逢赖有小冯君
雪树
巴山雪树惨黄云劔甲参差百万军不用寒光苦凌铄若论官况冷於君
登天台
江云不与山云接土雨还因夜雨消独上天台肆遐瞩故乡只隔一山遥
送刘祠部
汉苑何人侍翠舆锵锵环佩杂璆瓐刘郎带笑大夸客此是予家千里驹
玉腕腾云黑雾开穆王八骏如驽骀逸气飘飘长不已重闻汗血下天来
芙蓉城下多埃土却逐刘郎上天去峨眉一顾一回头明月东风在何处
立化童子
冷饭残羮属与谁其他消息问谁知竿头一步饶师进不是当年去得迟
泛松溪
浪激氷花漱大堤山回云影照寒溪一生怀抱无人见又跃芦梢困马蹄
过贾浪仙崔秀才故祠
浪仙句法得全功崔子区区立下风客塜相望归不得青衫憔悴两君同
倦飞好鸟下荒陂不见骑驴主簿归林杳笛寒声愈细为寻牛背一蓑衣
题贵闲轩
尘埋鬼笑有无间多少真痴不贵闲白日舒长问谁老几将春梦到三山
除草
緑茵春葄暖无加醉眼蒙茸缬万花闻道芟夷殊不恶直须着意认兰芽
还书室
浄室归来自冷氷矜持笔砚更非能假令一笑人间事大似当年碧眼僧
緑隂亭
茂林侵路能藏寺乔木参天却见楼山石因循云外老江声掀扑屋梢流
题望喜驿黄夷仲诗後
杜宇啼愁连谷暗嘉陵流恨接天长路人要见行人喜看取眉间一点黄【黄诗云眉间见喜气行人有归期】
春深过黄亭
碧流未到小池开半亩篔簹?紫苔迟日暖风留不得乱红飞去燕衘来
秀野亭二首
眼缬蒙茸真草木春归广莫自文章妙回玉指香罗密秖许杨花傍小床
溪光山色浅无?荒树平芜见几村秖恐重来春自去梨花吹尽月黄昏
题兴化小阁
田界纹楸看緑玉池分龟兆渴清泉水曹载酒非无意小雨留人信有缘
迎马玉簪看作竹浸篱鸭緑已盈沟田园秀润吾无着却要江湖一小舟
鉢囊有润何癯瘠鱼皷无声太寂寥更向冲衢见车马可能不过虎溪桥
舟中漫兴
梅雨冥冥湿钓船失羣寒鹭下江天一声长笛无穷意自叠渔蓑白日眠
篷窻几点落梅花旋觉春容放草芽莫上江楼发归兴断霞衰照起寒鸦
卢舍郍僧舍留别
小沟水縠漾晴晖上学儿童短褐衣犹记飞泉山下路会成春服舞雩归
筠尖侧侧度朝晖别泪潸潸渍客衣儿女殷懃怜我老登山临水送将归
脆柳飞花弄晚晖云罗云紵试春衣个身未便长为客化鹤千年亦一归
幽意
蔷薇老麝隔云香濡袖隂岚翠滴墙花树参差山月出欲寻幽迳导韩郎
迢迢不断古江声何似当年奉倩情小玉拂屏沉火灭便随闲梦唾虚名
緑帢纒头锦束腰阵前谁数霍嫖姚何人与扫红蕖嶂留得周郎伴小乔
步步金莲何可得朝朝琼树有无新那能寇録逃名姓早醉长安一息春
过金牛自劳
玉人鹤骨马龟肠白日贪晴夜趂凉谁道飘零大荒远此间犹是蜀封疆
帖嶮缘虚知几蟠小山细水入平寛云何瘿妇飜相笑土木形骸亦属官
送张少卿赴召十首
初排阊阖欲朝天流电追锋急召贤延阁凤池风月好不须回首望筹边
四海倾瞻调鼎手朝廷侧席待伊周江城父老休遮道可是星车肯少留
张公论事力回天明日延英席自前秦甸江西劳马策此回不计地流钱
公子诗成轻万户将军诺重过千金不烦县令前驱去回采坚珉刻醉吟
天子清闲问侍臣当年张姓复其名【事见唐张河东传】金瓯已洒银鈎字庭下宣麻不用惊
燕子楼成月满栏缕金衣就酒翻澜从前乐府知多少再到东山记谢安
光芒先已动台躔子舍修书正妙年奏对八砖看白日文章万选敌青钱
谁将蜀柳赠行人曾伴灵和殿下春笑煞後来门下客风流不似乃翁身
龙蛇飞动从椽笔昔看公孙舞劔来何得却知颠草妙为随宾客到金台
倾倒怜才出至公吹嘘牙颊自春风寛和肯问车裀吐涵养须知内史聋
题冯园三首
林园暖日注蔫红啼鸟重来树亦空莫道主人无意在解将篱落护春风
已将归骑逐东风家在岷峨第几峯应是故山猿鹤啸主人归得已龙锺
浑道无情易别离袖痕看取泪燕脂阳关三叠何须唱正是征鞍欲去时
即席次必强六絶句
且倚东风酒酣莫将食口配春蚕还家更有无穷兴曲水飘香满舍南
暖雾团云晩气酣柅车游女密于蚕锦城行乐忘归客家在鱼鳬碧水南
夹道红英碎缬鞍文园春满带围寛双轮不解生方角祗作繁城数日欢
市酒郫筒去未还宗人厚德敌刘寛田歌社舞生惆怅聊向樽前佐客欢
怜君醉里赋新诗皎皎风前玉树枝在处相逢开口笑一生能有几多时
楼前燕子不知归楼下鸎啼碧树枝丝管未收空梓泽恐君还有断肠时
七夕日宿长江
去岁龙城乐事多楼头乞巧傍青娥今年织女知何处不见星郎送渡河

[book_title]卷十一
钦定四库全书
跨鳌集卷十一　　　　　　宋　李新　撰七言絶句
中江道中
江枫揺落市烟青石壁方严水面平若问滩流何太咽定随行客学吞声
龙洞
三年两到只忙忙谁道云山得久长松竹有孙龙蜕骨人生头白是寻常
甲辰正月二十三日夕壬申梦坐一江楼上见雪月辉映汀洲高下澄流金碧林野疎迥景物清华絶非人间世所有因赋数诗既觉止记一首
风卷寒云雪压船楼台隐约隔明烟黄庭掩映桃红篆静看双鹅一水天【楼下有一道士云水一天予云不如一水天】
次赵继公得未开牡丹之什
洛阳二月三月春车轮马足飘香尘金钱散尽花不见买得桃李犹非真
送牡丹与赵元思
秖许青松约岁寒姚黄魏紫偶盈盘晨粧休挿无盐鬓送与文君卷帐看
居中馈薏苡青头鸡小诗代简
弹杀能言笑解颐载归招谤问谁知难随白鹤同时放且伴黄粱一处炊
问田尉公俞丐菊栽
曾泛黄花竹叶轻更循篱下数繁英主人已後荒三径狂客从前号四明
静邻寺
垂天云影暗溪桥寺野人稀自寂寥游梦已随飞叶落乱风吹雨竹萧萧
过廉水渡二首
茂林何事鎻孤烟开出澄光见碧天江水不流廉节去清名长解胜贪泉
黄金六印岂关身宝藏盈居亦诉贫不到盖棺终未定可怜多少过桥人
寂照院
世路沉迷正厌醒故山洗出缬龟屏已因丽句迎门笑更得疎篁作眼青
安居濒江小蓝留三小诗
手举离筵第一杯??船鼓看忙催恰将幽梦归山谷苦杀篷窻雨唤回【自遂宁府解纤五七友饯於排亭乘醉登舟酣寝江大涨不半日至安居】观水观澜见会同人情难似水朝东寄声嘱付王家老深锁堂前翡翠笼【安居王十九新储官奴置别室】
江干平日重回首楼阁参差目饱秋世事从来错经意一生几误转船头
月下口占戏子温
桂华已出海边山雨叶翻光作夜寒陶令骨清无鼻息苦吟休倦倚阑干
万里层隂宿雾消氷轮初上镜天遥此时仙汉栏干曲竹影梅风笑寂寥
贻高执中
朝朝骑马走江城晩弄轻烟暮带星应笑北堂穷处士遶墙空覔聚书萤
项羽庙
空使秦人笑沐猴锦衣东去更何求可怜了了重瞳子不见山河遶雍州
永吉院阻雨
美人怪我长为客青雁传书不肯开向道在家贫亦好恶教风雨送归来
锦江思
独咏沧浪古岸边牵风柳带緑凝烟得鱼且斫金丝鱠醉折桃花倚钓船
书懒抟寺壁
曲崦藏云树老藤碧山秧稻一层层回寻二十年前梦犹是当时识面僧
书垂柳舖壁
远碧涵空暮天阔落日愁人船不发多情何处雁西飞凭寄天涯尺素归
书孔伯绍题壁後
伯绍壁间遗迹在雨昏炱蚀逆风吹何人借与云嵓石化作人间堕泪碑
戏书元明厅壁
涨急滩流随眼落市忙乌合转头空一年三百六十日却有半年闲守穷
题东高院壁
主簿骑驴云外去山僧吹笛梦中来行人不用重回首自有东风播凤台
和李少卿
疎雨轻烟忆故林一生难惬子由心未须迳化陂龙去留作甘棠异日隂
程公明驾部墨竹
浅梢疎节任萧郎正向祁寒敌晓霜清兴未穷僧已老自遗山色与溪光
自西县趋南郑道中襍咏三首
矮陌穹庐青匝地垂杨步幛緑藏桥无端惊耳西江涨十里雄声学海潮
爱山不道妨行色碍眼仍须彻帽裙愿借仙人白鹇尾自家亲扫北山云
茂林修竹平夷地牧马藏兵战鬬塲死节不知师李固溺冠惟解法高皇
禅房
石窦涓涓函丈冷海云叠叠暮山低秋风早晚惊禅定肯为陶潜一过溪
题韩溪
云梦擒王终猎狗芒砀龙子讵蟠泥前知妇女磨英气亦率萧公早过溪
墨竹
叶叶飞秋声自来萧郎国有不羁才西山昨夜虎风恶大折一枝无处栽
题赖盘市法云院二首
乱石崖边花蹙锦鬬鸡峯下麦翻云青螺着地山浑翠丹饼乘天日半曛
石壁冷磨闲日月松棂平觉远山川便将小纽双龟印试换禅床一觉眠
用刘子默韵题瘼亭
醉头兀兀接篱斜客宦归来赋白华小洞方池初着意坐看梅雨数残花
芝溪院
青盖行春踏雁沙连山旧烧起新芽马蹄何处穷余兴犹有谿山一树花
次韵崔同年马上口占二首
底事安仁易白头一鞭行色伴清鸥抽身簿领穷清兴唯有江天倒射眸
柳花榆荚半飞空燕子衔来尽落红日与长安俱未远可能提榼问东风
白塔院
西风晴野快扬鞭临水驦驹惜锦韀萧寺凄凉几不到巨楠苍桧碧参天
龙笛
长天云扫碧龙鳞黄鹤楼前白玉轮秋意正随羌笛怨夜深愁杀倚栏人
天王院
溪边竹瘦暮云昏爱客头陀未掩门问我年来何所事袖边朱墨几多?
戏子常携妓见访
红英浑似识刘郎迎笑干株夹路傍曙色松窻留不得断云无处覔残香
次韵子温早梅
霜多木叶太孤冷欲向春前倒树开莫道东风无意在余香看即度墙来
新春道中口占
幛地翠烟犹惜晓乳花小雨却翻晴去年春恨依前到先得东风卷入城
挑【去声】人柳目空依路唤客莺声又隔林病渴相如今已老悔将春事入琴心
老去难禁数别离一樽春酒为谁悲緑杨深院花飞处秪有东风独自知
千本春桃行石顔暖风扶袖入云端庾郎食菜今多少但看行厨白璧盘
白马蹄轻气亦骄嘶风嘶日上山椒乃翁不似杨光禄与汝披霜趂早朝
榆荚已吹鹅眼去柳绵不带茧香来轻霜未度刘郎鬓更看春桃几度开
春闲戏书三首
几家桃李高低树一望江山表里春寂寞无心看花去悬知自有看花人
春天行乐若为伤青鬓吹蓬半染霜莫道一生甘淡薄十年前亦为春狂
老病空怀云水乡涪江春浪接天长扁舟拟下巫阳去不听巴猿已断肠
高祖试剑石
拔山盖世何为者三尺青龙不切泥且向断崖聊一试如闻鬼母夜悲啼
诗余
洞仙歌【一年春物惟梅柳间意味最深至莺花烂漫时则春已衰残使人无复新意坐间赋此】
雪云散尽放晓晴池院杨柳於人便青眼更风流多处一点梅心相映远约略颦轻笑浅　一年春好处不在浓芳小艳踈香最娇软到清明时候百紫千红花正乱已失春工一半早占取年光共追游但莫管春寒醉红自暖
临江仙
杨柳梢头春色重紫骝嘶入残花香风满面日西斜只知闲信马不觉误随车　已许洞天归路晚空劳眼惜眉怜几回偷为掷花钿今生应已过重结後来缘
浣溪沙【秋怀】
千古人生乐事稀露浓烟重薄寒时菊花须挿两三枝未老功名辜两鬓悲秋情绪入双眉茂陵多病有谁
知
前调【书所见】
雨霁笼山碧破赊小园围屋粉墙斜朱门闲掩那人家素腕拨香临宝砌层波窥客擘轻纱隔窗隐隐见簪
花
摊破浣溪沙
几度珠帘卷上鈎折花走马向扬州老去不堪寻往事上心头　陶令无聊惟喜醉茂陵多病不胜愁脉脉春情长不断水东流

[book_title]卷十二
钦定四库全书
跨鳌集卷十二　　　　　　宋　李新　撰表
皇帝即位贺表
绍膺宝绪丕冒海隅方受命以维新盖体元而居正神祗叶契中外欢呼中贺恭惟皇帝陛下恭俭身先聪明天锡法乾之健如日之升纂承七圣之休光克迈百王之懿铄端一德以当宁乘六龙而御天九州攸同万物并覩某远居蜀道误领宪条望九重之深第倾於葵藿称万年之夀阻缀於鵷凰
贺河清表
上圣勃兴圆穹眷佑格灵源之澄彻罄率土以懽愉中贺臣窃以四渎所宗九河为大昭负图之龙马着舞气之神鱼未丁至德之期宛有黄流之浊千龄叶运三闻大瑞之呈七日効祥万缕荣光之出逾八百里初动涟漪垂亿万年永臻晏粲凡在照临之下悉知鼓舞之归恭惟皇帝陛下广文之声行尧之道仁深行苇泽及漏泉历观有国而来未如今日之盛治之极也表而出之俟河之清目方欣於有覩如山之夀志并祝於无疆某误总宪纲喜聆异事阻缀鵷鸾之列仰称椒栢之觞
天宁节贺表
电绕神枢表珍符於有永星环北极隆宝祚以无疆四方争望於尧云一德允跻於汤圣叶千龄之景运绍七叶之丕图夷夏蒙休人神胥庆中贺恭惟皇帝陛下道同天大明并日升着孝友以因心亶聪明而自性尽新庶政独断万机创鼎玺以贲闳休作英韶而扬大烈池盐彰大德之瑞河水应圣期之清风雨格三阶之平夷夏即九功之叙金城千里永维奠枕之安天子万年共致如山之庆臣误膺远寄获奉熙朝称夀丹墀尚阻封人之祝倾心葵藿徒驰魏阙之思
皇太后同听政贺表
伏承皇太后诞垂懿训同揽政机人神胥驩天地均泰恭惟皇太后坤灵厚载海量并容绥佑皇躬载光帝业丕显思齐之圣共成访落之谋至德嗣音保千年之熙运盛慈仪世洽四海之驩心某职使远方不获趋阙庭云云
贺皇帝生辰表
窃以电绕神枢式表珍符之发星环北极用明帝位之尊笃生真人佑此洪烈叶千龄之景运绍七圣之丕图夷夏蒙休人臣胥庆中贺伏惟皇帝陛下至仁光宅潜德升闻揭日月以为行裁天地而不过亶聪明而自性着孝友以因心天且弗违人惟求旧金城千里已知奠枕之安天子万年共罄如山之祝某误膺远寄获覩昌期称夀轩墀尚阻封人之献倾心葵藿徒揺魏阙之思
贺皇帝生辰表
六龙御宇位适应於纯乾八极蒙休时更隆於大有载临嘉会并起驩声中贺恭惟皇帝陛下道格神人功参造化运属成康之绪性充尧舜之仁旋乾转坤潜神机於至妙允文嗣武奉宝历於弥昌崇鼎鼐以贲宏休作英韶而扬大烈五辰七政允格三阶之平四夷八蛮皆即九功之叙懋建巍巍之治载隆赫赫之名风马云车已昭格於上下金泥玉检方润色於太平永惟濬哲之祥肇此休嘉之旦明光拱日心驰清跸之音御醴传觞目想钧天之奏覃及四表敷锡湛恩
贺八宝表
三微更旦颁朝会之缛仪八宝成文着治功之伟蹟虚清躬而俯受罄率土以欢呼中贺臣窃以命自天申宝由地出无胫自至玉全温润之文亘古未闻工穷制作之妙权舆一代之制长发千古之祥虽假人为殆若神授恭惟皇帝陛下法乾之健如日之升书已同文时方交泰诞敷国信式丁尧历之初允叶珍符靡循秦玺之旧百官以治四海攸同号令所施并雷风而鼔舞文章增焕与云汉以昭囬
贺八宝赦文表
一新至宝同有昊之降康四驰圣言与?生之均庆瑕垢尽涤人神胥懽中贺臣伏以器宝待人式丁作者之圣皇天向道肇成受命之符制作冠美乎百王赦宥诞敷於四海厥惟在位之士并戴渥恩至於无服之亲悉叨异数市征几於不税笞罪期于无刑谓重法地分颇害为善之心谓新复土疆宜开向化之意封母得视於父养士不取於民凡兹涣汗之施皆自渊衷之出恩均遐迩泽被幽明恭惟皇帝陛下盛德乾行至仁眷育恭承珍物克享天心更凤历以履端揭鷄竿而播告亲临翰墨焕垂星斗之文覃及华夷溥沾雨露之赐臣敢不勤宣睿泽力察官邪将命稍遥莫簉千官之列望云徒切阻称万夀之觞
八宝转官谢表
肇新器宝永为受命之符叙进官联叨与垂天之泽抚躬甚惕揣分何堪中谢伏念臣才不及中职非致远偶将使指误辱圣知千里运粮第乏关中之心计九年足用敢期地上之泉流惟八宝之告成合万方而胥庆爰绍先志见作者圣而述者明特疏异恩使贤服休而能服采岂兹闒冗亦窃荣光恭惟皇帝陛下行夏之时循尧之道目所共睹焕星斗之文章远无不周驱雷风之号令用縻好爵覃及疎臣申锡无疆福已均於夷夏降年有永业自巩於山河
贺九宝表
帝德升闻上动高明之听河源荐祉远输温润之珍肆宝玺之告成即岁元而只受一人尚庆万宇腾懽中贺窃以天申用休地难爱宝无远弗届三河呈琬琰之姿有开必先万世秘琳琅之瑞禀阳精而不杂?虹气而允孚纽以龙文协乾元之用九受之谷旦迈帝德之登三方诸侯图事之朝正六典始和之日见礼乐备成之盛验天人相与之符盖匪人为实由神授恭惟皇帝陛下务循尧道克广文声宗祀之孝格天重华之德协帝道包有截九功之叙惟歌天载无声诸福之物毕至臣远分符竹阻造阙庭捧汉殿之觞身莫陪於鳌忭望长安之日心徒切於葵倾
代谢职名陞使表
龙阁骤陞使权叨进叠下渥优之命载加踈远之臣宠居人先喜出望外中谢伏念臣性资凡近政术濶迂蚤被眷於圣神尝获司於礼乐久持漕计虽欣陆海之饶几老坤维未见雪山之重惊心瘝旷竭力转输宜投散闲乃与抡选况祖宗华阁藏经天纬地之文而肤价行人正持节观风之任惟贤能不必待次谓太平固欲立基岂臣琐才遽尔躐等妄意功名之会肯辞筋力之劳富国强兵犹是至卑之功烈耕田凿井愿臻太古之风流兴言竭忠永以图报恭惟皇帝陛下道同天大明共日升独断万机尽新庶政舜不遗於衆善禹或计於寸长致兹蝼蚁之微薄着西南之效钦承异数已逾稽古之荣黾勉贤劳终补吹竽之滥臣敢不勤宣睿泽博究下情
代兴元知府谢到任表
乘险仗忠道数经於叱驭分符得地居遂宅於亷泉只荷宠优缅怀惊畏中谢伏念臣性资凡近治术迂疎箕裘恐玷於先臣龟组幸叨於圣世风尘久困刀笔自慙试邑神畿蔑见临人之効鎸名仕籍获纾负担之虞三易守麾半余腐齿拙将何补但黾勉以承流过藉奚尤旋兢惶於责实斯盖伏遇皇帝陛下智惟天锡圣自生知考百度以由旧章养四方而酌祖道恢张伟绩敷绎大猷凡小善不遗使有功则说臣敢不勤绥远俗上答皇慈禹别梁州旧着厥田之上诗歌汉广今推美化之行虽涓埃未效於寸长而宵旰敢烦於西顾
谢赐大晟乐表
首自京师丕着功成之作用之邦国滥叨拜赐之荣里巷至於叹嗟耳目未尝闻睹人神胥悦遐迩攸同中谢窃以微卢彭濮之人古为远服英茎咸濩之乐久失正声惟上圣之应时获异人而考古调律於铸鼎之後得器於受命之邦坐格天神念一夔而斯足来仪羽鹤知八音之克谐宜郑卫之淫销故天地之和应颁从内府覃及远方用於四时大备禴祠蒸尝之荐习以多士日闻金石丝竹之音後无以加昔未尝有此盖皇帝陛下知周万物德冠百王为律於身作古自我制穷高妙岂特百年而後兴本出虚无宜其一奏而增叹顾箫管之具举合笙磬以同音虽坤维之下州分工师而肄业导和有自感遇非常既作泮宫又许鲁侯之用雅不知肉味偶同齐国之闻韶
贺正旦表
乾坤交泰谨首祚於三元玉帛会朝合欢声於万国中贺臣伏以以圣继圣永惟莅政之勤先天奉天盖重履端之始方导迎於景贶已浃叶於昌辰恭惟皇帝陛下盛德乾行至仁春育世遘明良之遇化观昭旷之原新鼎玺以贲宏休作英韶而扬大烈夷夏即九功之叙风雨格三阶之平绥五福以攸同辏四方而来贺某误叨使指阻远阙庭栢叶称觞莫缀鵷鸾之列南山庆夀第倾葵藿之心
贺锡元圭表
锡圭告成惟前人之盛烈垂旒拜贶实今日之宏休穹壤交孚神人共庆中贺窃以时惟上帝顾佑下方甸万姓以陶唐锡九畴於夏后涤洪源於无事六府孔修奏鲜食以庶艰万世永赖即宝玉而寓象对璇灵而告功德贯三才色该衆妙别土宜於山镇沛天泽以云雷平其首以象葵体道之复好其中而纳组执德之洪义实难名制惟可识爰自非常之德聿来希世之珍在昔未闻於今为盛恭惟皇帝陛下德先二帝业冠百王性安於仁身以为度膺皇天之眷命乃圣乃神享元佑之成功惟精惟一黎民於变庶绩其凝自作历以授时及铸鼎而象物凡邦家之垂宪质尧禹以同符惟盛德无得而名故珍祥不召而至饬备礼而登之天府涣大号而布於海隅凡属见闻率皆舞拚臣误叨守吏只奉德音称美禹功若亲临於雒汭歌讴帝力敢自後於康衢覩所未尝喜不能已
锡元圭贺表
恭承至宝式际昌期垂祉自天懽呼率土中贺若昔有夏实治洪流辅五服以图成致万世之攸赖允厘庶绩告厥成功况百姓万邦已格时雍之化而六府三事克谐惟叙之歌粤惟锡圭於以报上瑑非止刻四方之镇色固尝形两者之元既锺阳精之纯又括天数之备制葵於首则体之以无为纳组於中欲执之而勿失玩兹神物独出圣时铲理祥光多历年所本自一人之庆载通四海之懽恭惟皇帝陛下仁已如天身尝为度克勤克俭乃圣乃神道特妙於行尧绪尤洪於缵禹练辰备礼膺上帝之降休荡垢涤瑕与?生而均福念百王之甚盛宜历世以相传必依人而行亦待时而动臣仰窥大美敢忘雒汭之观俯效衷诚愿罄华封之祝
<集部,别集类,北宋建隆至靖康,跨鳌集>

[book_title]卷十三
钦定四库全书
跨鳌集卷十三　　　　　　宋　李新　撰劄子
乞州郡讲习五礼新仪劄子
臣恭览五礼新仪制作之妙追踪三代陛下圣学高远以作者之圣诏训礼局讲述裁定典章仪物粲然有文自我作古凡伯夷之所典周礼之所制经而三百曲而三千未若今日焕明详备者也三代而下寥寥千载礼之废坏蕝无据时君未遑讲明其失或求诸野腐儒曲学相与辩议几若聚讼岂特百年而兴是有待於至治之世而後可兴者也礼书既成颁及天下戴白垂髫喜见太平之盛典臣尝谓吉凶二礼士民所常用今州郡将新仪指摘出榜书写墙壁务为推行之迹而苟简灭裂增损脱漏诵读不行未越旬时字画漫灭不可复攻民庶所行既未通知至与新仪违戻或僭或陋实非民庶之过臣欲乞诸州并许公库镂板仪曹局以某礼行下属县置籍抄録检示粉壁及察民间所行之礼过与不及州委教授县则有出身官旦望就学讲习新仪监司岁终保明具奏察其勤弛而加劝惩之如此则上下皆知礼风俗日以厚矣
乞遂宁府遇阙守臣以监司兼权劄子
臣窃惟遂宁乃陛下龙潜始封远民厚幸蒙被眷泽敷锡府号遴择卿士贲以职名优宠长民之寄俾其地侔诸藩之重可谓美矣然时阙守臣即以通判司録曹官权摄王人使命之至颁朔布政之始事体益轻臣欲乞今後遇守臣阙许依梓州泸州例差监司时暂兼权庶几国体稍重以副陞赐府号之意
乞禁州县学滥进之弊劄子
臣伏覩大观学令断自圣裁制为成书颁降郡国知所遵守者累年於兹矣昔游夏不能赞孔子一辞则学令之设讵容拟议者耶自三代已来未有如此之详且明也如挟书代笔之禁奉行者失於不严州学季试已不能杜絶其弊而县学补试岁升假手尤甚转透题目出外终日块坐抚弄笔砚以待文字之来其间翻録至句语字画错谬虽差官监门例不敢搜索稍加谁何则必纷争诟詈公肆抵突传出送入傍若无人一隶名学籍便以保庇门户有系空名行食身未尝一蹑学圃者有假故逾限已经除籍再托人补试者臣欲乞诸生补试入县学岁升入州学许教授当面试经一道试日牒本州有出身官一员监试如文义不通字札不同全然踈缪根究元试之弊则学者知所畏而州县学无滥进叨冒之人矣
乞戒饬郡守劝农不以其实劄子
臣窃闻陛下孟春之月亲屈玉趾行幸南郊躬耕籍田以先天下行一墢三推之礼举百年之坠典示万世之礼容穜稑之种出自深宫鸾辂之音乃光原野父老动色中外懽呼夫以一人之尊而俯为大农之事则劝农之官其将何以顺承圣意又闻昔者郡守春秋行县观风俗课农桑而暴吏乘时风俗未尝观农桑未尝课千骑五马重扰属邑饬厨传载宾客携妓效东山之游游山寺如潘孟阳之作所以先朝废罢郡守行县正为此也今虽带劝农之名而无劝农之实臣欲乞知州每春行县劝农量带人从所至不得再宿及取索供帐令人除道约束戒严厉色悚动辄受馈送从人丐乞钱物其赃先坐知州不许以失觉察原免则劝农之官知所畏农知所劝岁约有年此富庶之本原也
乞诏州郡置架阁军器库劄子
臣尝谓古先圣王於萃聚之时必除戎器戒不虞示有国者不可一日去兵也天下承平日久州郡军器因循不修治暑月未尝曝晒兵刃不加淬砺衣甲旗帜破碎断裂少有鲜明者大率安置不如法蜀地卑湿天多沉隂雨水动经旬月既非高燥处贮藏则未閲岁时筋胶解折韦革腐烂绦贯弛絶蹂践弃掷不可胜数如梓州一路遂宁府叙州有都作院岁课不少而两州皆无楼阁架放非惟枉费官物缓急警严殊无犀利可用之器诚可虑也臣欲乞诸州府甲仗库未有楼处并许创置有而隘陋即添展修盖务要收藏军器可以耐久亦预备之术立武之余事也
乞令部使者荐进人才劄子
臣尝观皇华遣使之诗而曰周爰咨诹周爰咨谋周爰咨度周爰咨询且访问於善为咨所咨必於忠信使事以忠信为本故也咨诸事为诹既诹矣於是谋之既谋矣度其所宜而言之咨度者以义度之也犹以为未也又徧咨而择所从焉询者徧咨之也陛下总章问道游心岩廊以天下四方之远上情有未通於下下情有未能达於上故每道遣亷访使者二人分诣郡县观察风謡广求民瘼凡享上不?犯法干禁虽遐徼异域有寃抑杜塞及吏之暴横得以直通陛下遣使臣所以宠遇者至厚矣臣愚无知叨遇将明之列奔走尽瘁靡敢遑处日夜焦心劳思所以报陛下者无非忠信之事且州郡荐士各有常格而奇才文士素为一路推诚孤寒无援沉於下僚亦有甘自晦缩不求闻知或不遇知巳论笃弗及士安义命莫肯竞进藴藉博洽难以自暴臣欲望陛下因其奏计愿赐圣训令广取时誉以名闻即乞下所部取其文艺考察送学士院详校有可采者陛下自擢而试之菁莪乐育教养而後用之则真材辈出矣凡使臣巡历所至许令投献文字仍不得讽谕州县沽激荐士之名庶几上副陛下旁求隽乂之意而万里之远无遗贤之叹天下幸甚
状
赴庆阳司録先状
家近云山先占冷族身邻老泽讵复妙年孤寒伴北陆之冰衰晚薄夕阳之景面顔怖疟已不入时言语转喉定多触讳当处不争之地可蠲无妄之菑投笔何为从戎自乐泛莲入幕断无借箸之筹倚马待文那有愈风之檄况士子发迹何必中州虽名教中人岂无乐地会逢儒将久帅西方王粲正欲依刘杜甫初谋造武仍轻万户远慕荆州之名安用千金宁得将军之诺比挐行李渐及部封方将歛板以趋未敢望风而遁揣无他技修贱事於簿书尚有寸心知威名於草木恭惟某官居仁由义济武以文身贤长城胷次武库轻裘缓带气尝盖於军中说礼敦诗威自行於塞外诸将不敢仰视夏人至於祈哀固宜圣虑忘西顾之忧然後皇猷专北庭之举策名未已孰先再世之功谏草何多本自一家之学某志甘下客心切泰阶慕义而来闻道已晚周原膴膴情肯饫於堇荼夏屋渠渠贺已私於燕雀
进潼川府修城图状
臣等恭承政和八年五月日御笔访问梓州城壁并无楼橹舍屋官司玩习殊失备御守臣未欲重行黜责仰本路帅臣差官同本州当职官检计责立近限修立令转运司疾速应副财用徽猷阁学士泸南安抚使臣龎某具画一闻奏奉圣旨特差臣卢某臣蒲某充都大提举修筑仍支公使钱一万贯余并依奏劄付龎某施行臣等只奉圣训即时至梓州会议鸠工度材下遂宁府等七州剗刷厢军止及若干寻於梓州十县和雇人工若干分城为十大料每一大料分为七小料丈尺不等均定工数兴筑共役三十五万二千三百九十六工城周围长二千六百九十步高二丈五尺旧基阔狭厚薄不一随基增筑面收一丈一尺为准臣依已得指挥不置马面外共立敌楼一百六十八座女头一千六百八十六个上凿箭牕连女头共高七尺鹊台高二尺面阔一尺五寸女头巾子及肩悉用一寸许石版经久隔雨水城上砌荷叶渠子流放水若干所入溜瓦槽至扞水台上以石版砌池子承之再折水之里壕渠外筑护险墙敌楼两傍露地元检计立瓦屋後来奏乞罢瓦屋又虑夏秋雨水即权以茅苫臣深虑茅苫城上不耐风雨密近敌楼招引火烛因采石布城面一百七十六处浚水入荷叶渠内委是经久坚固城基脚表里皆筑扞水台里台高五尺阔三尺外扞水台高三尺阔二尺台下又筑里堤脚面阔八尺高五尺至八尺随壕面阔窄淘出土三尺运土出堤外堤上栽柳若干又立敌楼四座於四隅每座二十间别建外门楼四座各七间里门楼四座各五间於重和元年十月二十四日兴役至二年三月初十日毕工楼橹等并按元丰城隍法式无毫发差误潼川地产栢一色以栢木为之臣等叨总役事日夜究心不敢苟简灭裂今具图进呈
又进修城图节略状
潼川府城臣等遵奉御笔修筑其城长一千三百四十五丈高二丈五尺随旧基增筑面状一丈一尺为准四门各建楼一座每座十间依元奏请不置马面外立敌楼一百六十八座每座五间立女头一千六百八十六个高五尺鹊台高二尺共高七尺敌楼两边城面露地并以石布砌共一百七十六处置荷叶渠子放水并筑墙护险城表里皆筑扞水台城壕旧深丈余比年山溪水吹沙淤填塞今开淘三尺运土出堤外堤上栽杨柳若干制造并依按元丰城隍法式无毫发差戾今具图进呈

[book_title]卷十四
钦定四库全书
跨鳌集卷十四　　　　　　宋　李新　撰论【上】
孙武论
论有为之君必资乎有为之臣若孙武者可语有为者也观其斩二队长之事窃以谓非直严号令申约束而已嗟乎无故而斩二妇人此岂足以显将军之勇乎武之心其必有说也盖武始以兵法见固知阖庐可共功名也然武之意岂不以有为之君不患其无志而患物有以昏其志耶今夫天地之间泛然与我同游於造化之表者举皆物也凡物之有感於外而悦於中者以吾之有吾身故也然来则应之其去则不复挽而留之是万类交於前者皆可寄所乐於中而无所累焉物之於我适然而已虽尽六合之变洪纎巨细无非可乐也吾何容心哉苟一有所惑而用意於其间则迷於终身专而不解所谓寄其所乐者乃为吾之蔽也且物固未尝能蔽人也吾蔽之故也烟云风月之观固非可取也而山林之士蔽之金玉珠象之获又非可亲也而市贾之人蔽之且二者皆逐其所蔽而不反况夫居人上之位处可致之势而物之可取可亲者苟一惑焉将见其智虑役於所昏而聪明变为聋瞽也如光武创业之始尚且不饮酒况夫物之可取可亲者有甚於酒者乎呜呼女子之祸甚矣使其小惑之耶将见其举事赴功之际以今日未暇则有明日之期竟不暇焉又不过曰吾苦身焦思以致忧於为民孰若守常无为而自乐吾乐也使其甚惑之耶则将不复念其身与夫大统重器之所责矣小惑之则其志怠甚惑之则其志乱志乱则败亡随其後以阖庐之有为而武之心臆度之则亦未忧其遽至於乱也忧其怠而已此武所以絶之於初以激阖庐有为之志也当时假使武抗言直论献木强之语谓阖庐曰大王必欲用臣显名於诸侯宜先屏去声色臣请先斩二宠姬头以献然後臣与大王始可以有为於天下如其计之出此不亦太踈乎是可笑其拙也故武所以必假试兵之术为阖庐除其惑志之本也吾尝意阖庐欲试以妇人而武遂用宠姬为队长则武之心欲去之明矣何则使深宫骄倨之妇人而忽当三军号令之责则先知其不如法而固当杀之也岂非武之临机适变出吴王之不意而能用其智乎虽然后妃姬侍之奉此天子诸侯治内之礼何独至於阖庐而疑之盖武亦相其君而後动也今夫妖艳之嬖自非上智鲜能不惑阖庐勇而无断非刚者也观其速入郢久留而不决归推此考之则其天资勇而无断固可知也勇则不虑後不断则牵制於所役盖有是者易为敌之所乘此武所以洞见吴王之为人而斩二姬於进见之初也如曰不然复敢以汉高祖晋重耳之事明之高帝起亭长朝夕思奋以取天下重耳以亡公子流落於四方其心固未尝一日忘晋也然则所谓忧伤感慨之事备尝之矣然方高祖之入咸阳则遂无出舍之意当重耳在齐乃曰人生安乐孰知其他以樊哙赵衰之徒皆平生握手之旧其诚之相通又非孙武比也而苦言切谏犹且不从文公至以戈击咎犯然则武於立谈一见之间使其不假试兵之术以诛之而徒事口舌之争得乎吾未见其有济也惟高祖重耳复听张良咎犯之语然後能为范增之所惊负覊之所畏卒之取天下复晋国惟阖庐悟孙武之能用兵任之不疑卒之破楚国威齐晋由此观之女色之可戒宜矣呜呼君侧之小人其为祸亦女子之比也有志之士如欲为圣天子扫除小人之恶者吾愿以孙武试兵之术告之
萧何论
古之君子言必虑其所终行必稽其所弊其故何哉盖君子之言载之行事传之典册而垂之不朽也言而不虑岂独无传哉百世之下有受其弊者矣萧何之治未央宫也高帝以过度罪何何曰天下方未定可因以就宫室且天子以四海为家非壮丽无以重威呜呼岂其不虑哉何其失言至於如此也以礼考之天子之制有三朝有九门以考工言夏后氏有世室商人有重屋周人有明堂未央之作立东阙北阙武库太仓而已於礼未侈也高帝之意以天下之衆毒於兵戈者久矣疮痍者未瘳呻吟者未絶口不欲以土木之功重伤而亟困之也何於此时免冠以谢可也援古以议可也免冠以谢不失为长者而援古以议且足以杜後世之侈心矣奈何区区忧後世之有加耶谓天下方未定可因以就宫室欤则洛邑之营周公为後时矣谓天子以四海为家非壮丽无以重威则宫室之卑夏禹为罪人矣言之谬悠固可知也夫以萧何仓卒之对一言之失未为大咎然而青龙之间土木并兴宫室崇侈民力苦於重伤国用困於不给迩臣之言非独高堂隆而已也老臣之言非独陈羣而已也魏帝之论方有以杜其口而钳其舌以萧何之议足以藉口也汉魏之相去数百载矣愚恐至此而何始有以责焉孙盛之论以汉承周秦之弊宜敦简约之化而何崇尚宫室示侈後嗣此武帝千门万户所以大兴也魏氏之兴四海方罹涂毒之苦而述萧何之过议岂不昧於得失之理哉若盛者可谓确论矣古者之言以萧何之佐汉岂不谓忠臣哉一言之失从而责之则天下无完人矣呜呼是岂知言者哉盖君子不以人废言亦不以言废人阳虎之言孟子之所取有为神农之言者孟子之所去去取之间如此而已诗曰白圭之玷尚可磨也斯言之玷不可为也呜呼岂何之谓哉
韩长孺论
士各有才顾所驰如何耳苟目前之利而不顾身後之灾盗一时之虚名而不能善始於终非其才所不逮也得君可专而颠倒谬戾并反其宿学评于异世觉其不能用其才则可以俯而吊昔人考古书至于废卷而叹愚读韩长孺传亦不知涕泗之从出也悲夫士之不能骋其才适至是耶马迁谓其智足以应近世之变寛足以得人然诚有之大本非公议也长孺尝受韩子杂说于邹田生所要之名有辩口者自知其才足以事梁也知其才足以补梁之阙而通使也持忠孝说以弥缝国主之失知其说之不可破也游说亲戚骨肉之间知其说易用而易入也田甲之属画鄙俚之计辱之甚矣而犹有死灰复燃之语知其才之必得内史也天下岂有无妄之福而诡胜之徒交口借誉事决无成不成则死而长孺比肩其侧不为一谋知诡胜必败也知其才足以死生乎诡胜也丁汉之初匈奴方强骄平城之胜而和亲重养其贪故长孺于王恢之议反覆诘难知其匈奴不可以长绳而系也然则谓之智足以应近世之变诚有矣方是时七国已平上向儒术不推毂贤者无以邀四方之誉与之同列如田蚡乐除吏郑当时推士翟公喜宾客窦婴进赵绾迎鲁申公虽不及用而人多之故长孺举壶遂臧固庶几饫天下之望而免窃位之谤然则谓之寛足以得人诚有之矣其才固可仰而贺者此也若夫马邑之役自将天子三十万兵无一骑之得咫尺百里单于之头已在掌握而乃伸指缓臂使之脱去且诸侯之军皆属护军无功而还谁任其责沮前日之议败今日之几归罪王恢不亦寃乎其後罢渔阳之屯谋益踈拙欝?无聊继之以死安在其为智耶理固有曲直事固有是非魏其武安廷辨灌夫事天子待长孺一言而决乃至含糊不明首鼠两端至开蚡以自喜而卒杀二贤二贤之死非蚡杀之盖长孺杀之一切不足赎矣得百壶遂亦无顔其言安在其为寛然非才之罪也亦非其才有所不逮也长孺固多才特用长孺者非是此固可吊也尝疑马迁与壶遂共定汉律遂之所以报长孺者宜无所不至其以情丐于迁者盖未可知不然何与之或过欤非公义也
王允论
汉之统谁絶之曰王允絶之也桓灵不纲政敎颓敝人物虚荡威令日去癏癏幼冲不能作为强明以至於絶历数有穷天命无常然则曷为罪允曰梁冀跋扈所以除去一武士力耳大臣阴喝反以资刑余之人使尸之为己功冀死而阉尹负恃益更暴恣何窦相枕籍血膏市朝上之人既无以笼驭而天下健者惟有董卓卓与袁绍谋诛宦官宦官死而卓愈不可制求去恶疾必以毒药疾已去而药之毒亡以解殆卓谓矣允结吕布刺卓复杀蔡邕可谓能谋善断者矣然直不能谋直不能断卓之毒与莽齐名而莽文雅过人於是伍孚以力死何顒以忧死张超刘虞以权首罹咎相与谋卓而不胜者多矣允之戮卓不失一卒不折一戟安可谓之无谋天下贺卓死而蔡邕附卓至为之咎嗟咿喔恨满大宅背负国家万万宜死而犹以续史祈命欲蹑踪司马作谤书安知其不弥缝卓失而反推异之贬辱汉臣摧抑天统日书月书以欺惑後世允确持之不肯贷安可谓之无断卓死而凉州之人呼吸变态存亡须臾枢楗阖辟之变正在此时若一失其机则竹破瓦解不可复合苟能谕檄部曲诸为卓诖误者勿问敢以兵动者族如以雪浇沸利害显然而允不肯为靳一赦之故使李傕郭汜乘以为乱是一卓死百卓生允不能遏又死之能谋与断者固如是乎晋已胜楚文公犹有忧色左右曰有喜而忧如有忧而喜乎文公曰得臣犹在困兽犹鬪及楚杀子玉而後喜项籍已亡韩彭既臣妾方内大定田横越在海岛势无能为也而高祖区区必欲招降之其旨远矣传曰一日纵敌数世之患汜傕虽非子玉田横之比然奸雄之徒日日幸乱而况驱之以为乱允上无以保君而天子适为强臣资下无以庇民而黔首为寇粮长安百雉巷无居人而袁绍曹操争先挟帝以令诸侯其敝兆於汜傕汜傕之乱谁为之允为之则汉之统允絶之也然则曷为不罪允
武侯论
尝怪刘先主以宏深之度推诚得士固曹孙之所不逮方其亲屈将军之贵三顾诸葛亮於草庐之中尽其所欲闻者得臣有如亮当时一国之才无出其右宜其破吴呑魏如唾手之易然而鼎峙六合终其身不能取中原此其故何哉为之深思远虑然後如先主之用亮此其所以不可图天下也盖尝闻之论大臣者有二有谋臣有辅臣谋臣以相济而相资辅臣以相投而相合相济如天地之升降日月之昼夜布而为雨凝而为霜瑞而为庆云祥风然後可以成岁相资如邪溪之铤赤山之精铸以火淬以水然後可以刃物燕国之角荆山之干液以春析以冬然後可以伤人此则为谋臣之效也相投如立乎大泽之陂脰鸣注鸣旁鸣者居其右翼鸣股鸣胷鸣者居其左则不过同於声相合如植芝於兰之侧则不过同於香和胶於漆之中则不过同於固此则为辅臣之效也创业之君宁无辅臣不可以无谋臣若高祖之有张子房此所谓谋臣也先主之气愈沮而愈刚此其与高祖无异然才高而虑短志大而机不足机不足则未免於怯虑短则遂至於谋疎孔明虽有为之才然智无子房之奇故善於守正而拙於用权以拙於用权之臣而事虑短机不足之君故可以相合而不可以相济可以相投而不可以相资也方汉之末曹已据中原孙已守江东先主方为荆州之游客怅然计不知其所从方是时为之始谋者孔明而已汉中巴蜀此高祖所以因而王天下也足食足兵於西南之隅然後徐起而图之则其谋固然矣孰谓孔明而不善於守正者乎惟先主之才高故听其言而能用惟先主之志大故决行其言而不疑然而不知孱弱之草不依托於盘根高干之木则不能伸其身此古今之常理也况先主孤奋於东汉之末欲有为於天下则曹孙之势最可假以为托惜乎亮之拙於用权而不能借资於人也亮虽知曹公挟天子以令诸侯难与之争锋乃欲结好於权以为援而曾不知事吴不若事魏之为利也亮之不知事魏之为利者窃意其心徒以玄德汉室之胄可区区慕汤武之名以正征伐之由而不知汤武之先世惟积德取信於天下以无心得之此术不可施於汉末离散之际也惟孔明昧其名而失其实此所以不能事魏也惟先主听用其言复不知审其是非行之不疑亦不能远观却顾於成败未然之际此其虑短机不足致然也然则事魏之策奈何噫岂不见孙仲谋之能臣魏背蜀而保其国乎事魏之势在仲谋可以谋国在备可以取天下仲谋之势在外备之势在内而亮卒不之悟也然仲谋虽知所以事魏而不知资魏以事汉至乃奉书称臣以媚於操此所谓得其一而未得其二者也方操胁帝以制下先主以帝室之英势有汉蜀武侯曷不为先主谋使尽夫尊事献帝之礼仍通好於操无暴其罪伪推其勳明告天下曰吾今与孟德戮力除凶以奉汉宗庙操虽欲不吾从不可得矣吾屈身卑节以奉於操正朔号令以禀於操子女玉帛以归於操使操欲絶我而不能伐我而不可汉天子将赖我以为固操将若之何於是修仁行义休息衣食乎汉蜀之民捐数十万金奉口舌之士以乘操猜忌多疑之间踈隔其君臣之欢且吾迹就内附则凡谋皆易行假之数年可以得志是我外无犯汉之名阴有谋魏之实此为蜀之上计也亮既不能出此矣虽外结於权又不能终事之至於失荆州蜀之形势不具嗟乎使先主曩事魏则岂得有曹仁于禁吕蒙陆逊之徒腹背以困吾云长乎荆州为蜀之右臂为吴之咽喉为魏之南门魏始得之则以之拒吴而扞蜀蜀中用之则以之控魏而抑吴吴卒夺之则以之扼蜀而塞魏盖荆州皆三国不可失之地也先主失荆州天下之大势已去矣由是观之武侯昔虽有命一上将出军以向宛洛之策卒不得行所以终其身不能取天下也噫安得谋臣如张良者以佐先主之谋而使亮优处萧何之任庶乎当其才也人才之难创业守成之君念之哉
龎法拟魏臣论
愚尝观陈夀书以龎统法正拟魏臣至於读数子之传而考其行事之迹乃知陈夀之言虽得其一二而犹有未尽也且以龎统之清雅荀彧荀攸之忠正各奋其能而任於一时愚请以智识才略论之法正之奇画程昱郭嘉之智略规事建议而见信于主愚请以料敌策谋论之方龎士元挟知人之鉴而谓陛绩顾劭有驽马驽牛之任荀彧论袁绍之衆而谓其或刚而犯上或专而无谋而太祖尝以为知人荀攸亦论吕布勇而无谋陈宫有智而迟非藻鉴足以见人之臧否固莫能及此则三子之智识窃相似也统有治中之才而先主之所器彧知军国之事而太祖尝与筹至於荀攸则亦有帷幄之谋而太祖见之则以为非常之人苟非宏才足以胜大任亦莫能及此则三子之才略窃相似也若夫法正度刘璋之终不能用郑度以解先主之忧程昱料孙权之必不能杀刘备以申太祖之戒至于郭嘉则知谭尚必鬪而果有冀州之争谓胡不设备而卒有大破之变则法正之料敌固足以拟於程郭也正说先主讨渊合而广拓境土昱说靳允杀泛薿而卒全三城至於郭嘉则临敌制变达於事情观太祖急攻吕布而终成大业则法正之策谋固足以拟於程郭也呜呼龎之智识才略固足以拟攸彧而所不及者必以功法之料敌策谋固足以拟程郭而所不及者必以节何者君臣之际相遇为难古之人欲行其道而患不得其君既得其君而患不得其时荀逢时以行其道则施设注措而成不世之功易于反掌耳观二荀之遇太祖也抚宁内外经达权变讨袁绍擒吕布二子与有力焉此则时之可行故其功有足称者矣方龎统为军师画三计以说先主其心亦欲致君平难以建万世之功奈何不数年而为流矢所中则?谋建事未及成而亡矣此则不得其时而终其志故其功所以不及荀也且事君量而后入不入而后量昱知刘岱之不可与谋嘉度袁绍之难以共济於是去而就魏以助太祖则其量君进身去就之节可谓美矣法正入蜀依刘璋不先度其可否而苟容其身至乎志意不得则因张松之说而归先主反为辞说以劝刘璋之降则反覆之心固非事君之直矣此其节所以不及程郭也噫龎以早死而不得终其志故其功之不足者为可惜法以不能量君进身而反覆其心故其节之不全者为可鄙陈夀不能究其终始而徒以雅好人流与夫着见成败之类论之乌足以尽人哉虽然大汉之末民方惟悴于虐政数子之幸逢魏蜀可谓千载之会矣不能举明主於三代之盛而跻民于仁夀之域论其才智策谋则可矣言其道则未也
锺会论
予於锺会伐蜀之事见文王之善用人也盖会之为人有俊迈之机有经营指顾之略而其诡谲变诈亦足以荧惑愚衆倾败国家而险危夫人然文王委之以西略付之以十万之衆而曾不为疑者知其足以任之而度其足以制之也今夫乌头堇蝎药之至毒足以絶人之喉而溃其五内也然良医用之以为药材而能治之於滨死危殆之际者其故何哉以谓病之在顔色者可告而治也在腠理者可养而徐去也而至於腹心之疾膏肓之患则告之为不及养之为不足而非此不可以攻之矣然物之为毒其力足以杀人而亦足以治人非能知其畏恶反忌而有以制之则是速其死而已可以人之性命而尝试其术哉当会之将西也西曹官属固以为疑而密启於王矣王卒遣之而为之一笑盖会之才略与其变诈文王固已知之而拳握之中心术之内规摹措置有以逆之矣为会计者将何以致其毒哉盖当是时以刘禅之庸而保区区之蜀谨其边疆固其守御抚其民人薄其税歛以倔强岁月之间为已甚矣而姜维用之以孔明当日之术今年出陇西明年出骆谷又明年出狄道驱其羸亡之余起其困惫之卒以寇盗我边疆?刘我民人者未尝虚日则蜀之疲弊固可知也举天下之全力而乘其雕丧之余不啻如反掌然也而当时之臣犹以为畏岂足与共事哉盖以其江汉之阻深数十年之为寇而豫怯其形也人心豫怯则智勇俱困智勇俱困则适为敌擒而已此文王所以独遣锺会欤故官兵一下而劒阁失守劒阁失守而邓艾之徒足以捣其空虚而冲其腹心矣使文王听邵悌之言而惑议者之过计则蜀无得而可取也会无得而可为也乌头堇蝎力足以生人者亦不足以为药材矣初夏侯霸之降蜀谓蜀人曰司马公自作其门耳有锺士季者管朝政吴蜀之忧也及会之有异图先欲去艾以絶其手足然文王答书以出其不意而会亦震惧失其本谋则非会不足以定蜀而非文王有不足以用会矣愚故曰余於锺会伐蜀之事见文王之善用人也知其足以任之而度其足以制之矣汉王之东非韩信不足以毙楚也云梦之役非汉王不足以制信也他日间其所长曰陛下不善将兵而善将将此信之所以为陛下擒也呜呼其犹锺会伐蜀之事哉

[book_title]卷十五
钦定四库全书
跨鳌集卷十五　　　　　　宋　李新　撰论【下】
姚崇论
天下之议谓明皇帝用姚崇於即位之初以成中兴之太平故开元之盛皆姚崇之功也吾窃谓非崇之功乃崇之罪也然则何以为见崇之罪愚将申其说而明之夫天子择宰相之才以有为而宰相择天下之才以报天下使宰相而不用才则凡鄙默不言兀然无能为者举皆可为之也则将何以服役豪杰之心而驱别分任之乎虽然宰相而有才则可也自用其才渺然视天下有竞长絶物之情不可也天之赋与於人不使之兼全久矣以难全之才而欲独任天下之事决万万无此理也惟其能屈己之才以伸天下之才於进贤退不肖之际了无容心焉谓若人也可任若事彼其过我耶其或不及耶吾之仇耶平生之雅善耶吾举皆若不知焉惟知若事非若人则不以济也能各因其一长而委任之然後纷纷之务无大小无难易羣才奏功而宰相集其成以献于天子天子垂拱仰成而四海毕治若此惟无心者能之真王佐才也伊尹於商曰阿衡周公於周曰太宰惟衡也不以其能辨物而忌天下之物惟宰也不以其能别味而忌天下之味惟伊尹周公不以其能用才而忌天下之才故能使成汤太甲擅美於商而武王成王独高於周也惜乎崇不能总之以道其所养非伊周之量反乃喜於自用而忌天下之才举天下之豪英率为讐敌焉此明皇帝之治所以止於开元而有愧於成汤太甲武王成王之为君也开元之初崇入为同三品帝鋭意求治与饥渴同史臣谓他宰相畏其威决皆谦惮而不敢进其独佐裁决得专任者惟崇一人而已且是时与崇并执国柄者止刘幽求张说魏知古源乾曜卢怀慎五人而薛讷不预也为崇者宜乎协谋共虑从容为帝言诸公之长俾其无谦惮之失然後共广耳目招来天下之英此千载一时孰谓崇不能出此幽求反以其言而贬守睦州矣幽求虽以怨望逐然黜之太过因崇素忌之故耳至於说也久憾不平则诡足疾以中之至於知古也本其所引及同列则轻之故不免相州东都之迁者皆崇发之也惟乾曜最後进用每遇崇移告则就咨焉其不合上意亦必问崇也怀慎於事又且推而不专委其独任而时有伴食之名卒之怀慎以善终而乾曜与崇同罢是则知五人之间不协者三则窜身流落之不暇屈下者二则遂免於祸而不失夫保位之安无心之人固如是乎其後因赵诲事惶惧以避位始不得已而荐宋璟於朝然荐璟之章因齐澣数讽之而後为非其素志也又若不喜锺绍京恶张鷟而疾李邕坐是皆贬出益何其不洪也三子虽非全节之士然如绍京者姑务恤之缓急或有可用也临事而求将无及矣才如邕鷟就其一长则庶位羣司宁无可置之地乎崇尝荐严挺之齐澣矣终崇为相之日挺之不过为考功给事澣止一中书舍人彼刘张之与魏则去之而不喜其用源与卢也则存之而不尽其用惟宋也则知之而不欲用锺张之与李也则短之而不足用严与齐也则爱之而不能用是天下将何人而可用也此数君子者既崇之所不取矣然以其子赂谢之故乃迁崔沔为着作郎是复何哉不免贻笑正人也则虽得百卢藏用曾何益人国乎推此以观则知当开元时天下英伟适用之才崇之不能进用者复又几何人惟其不能尽用天下之才故开元之治尚有愧於三代愚故曰非相崇之功乃相崇之罪也深叹崇之得君以骋其才而隘浅如此故论之以告後世之君庶得崇者而用之则期以伊尹周公之量而为崇者亦充其所养哉
汾阳优於保臯论
尝谓天下有至公之议智者不可以明而屈勇者不可以力而屈辩者不可以言而屈富贵者不可以位而屈一有私其智矜其勇穿凿其辩虚憍而恃富贵屈天下
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 10:29:54-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>