<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="卷一·魏一,卷二·魏二,卷三·魏三,卷四·魏四,卷五·魏五,卷六·魏六,卷七·魏七,卷八·魏八,卷九·魏九,卷十·魏十,卷十一·魏十一,卷十二·魏十,卷十三·魏十三,卷十四·魏十四,卷十五·魏十五,卷十六·魏十六,卷十七·魏十七,卷十八·魏十八,卷十九·魏十九,卷二十·魏二十,卷二十一·魏二十一,卷二十二·魏二十二,卷二十三·魏二十三,卷二十四·魏二十四,卷二十五·魏二十五,卷二十六·魏二十六,卷二十七·魏二十七,卷二十八·魏二十八,卷二十九·魏二十九,卷三十·魏三十,卷三十一·魏三十一,卷三十二·魏三十">
<meta name="description" content="《全三国文》是清人严可均所辑《全上古三代秦汉三国六朝文》之一集，75卷，是一部三国文章总集。其对于研究三国一代的历史、文化、文学的重要价值，已为学界广泛肯定。_全三国文_全文在线阅读_全三国文_全文在线下载_大玄古籍书库">
<title>全三国文_严可均_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">全三国文</span> <br/>
          作者： <span class="inputVal" id="bkauthor">严可均</span> <br/>
          朝代： <span class="inputVal" id="bkdate">清代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">类书文集,文集,完结</span> <br/>
          字数： <span class="inputVal" id="bknum">[book_length]522592</span> <br/>
          说明： <span class="inputVal" id="bkdec">《全三国文》是清人严可均所辑《全上古三代秦汉三国六朝文》之一集，75卷，是一部三国文章总集。其对于研究三国一代的历史、文化、文学的重要价值，已为学界广泛肯定。</span> <br/>
          封面： <span class="inputVal" id="bkimg">Z_18343.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]全三国文
[book_author]严可均
[book_date]清代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]类书文集,文集,完结
[book_length]522592
[book_dec]《全三国文》是清人严可均所辑《全上古三代秦汉三国六朝文》之一集，75卷，是一部三国文章总集。其对于研究三国一代的历史、文化、文学的重要价值，已为学界广泛肯定。
[book_img]Z_18343.jpg


[book_title]卷一·魏一
◎　武帝（一）
帝姓曹讳操，一名吉利，小字阿瞒，沛国谯人，汉相国参之后。灵帝时举孝廉为郎，除洛阳北部尉，迁顿丘令，徵拜议郎。光和末拜骑都尉，迁济南相，征为东郡太守，不就，寻徵为典军校尉。献帝初，董卓表为骁骑校尉，逃归。起兵，行奋武将军，寻领兖州牧。建安元年拜建德将军，迁镇东将军，封费亭侯，假节、录尚书事，寻为大将军，封武平侯，进司空，行车骑将军。九年领冀州牧，十三年为丞相，十八年策命为魏公，加九锡，二十一年进爵魏王，二十五年薨，谥曰武王。文帝受禅，追尊曰武皇帝，庙号太祖。有《孙子略解》一卷，《兵书接要》十卷，《兵法接要》三卷，《兵书要略》九卷，《兵法》一卷，集三十卷，逸集十卷。
◇　沧海赋
览岛屿之所有。（《文选·吴都赋》刘逵注）
◇　登台赋
引长明，灌街里。（《水经·浊漳水》注）
◇　鸡赋序
鸡猛气，其斗终无负，期于必死。今人以为冠，像此也。（《大观本草》十九《鸡》，案：魏武赋可见者，仅此三事耳。《初学记》二十四引魏武《槐赋序》云：「王粲直登贤门。」以《艺文类聚》八十校之，则文帝作也。故不录）
◇　假为献帝策收伏后（建安十九年）
皇后寿，得由卑贱，登显尊极，自处椒房，二纪于兹。既无任姒徽音之美，又乏谨身养己之福。而阴怀妒害，苞藏祸心，弗可以承天命，奉祖宗。今使御史大夫郄虑持节策昭，其上皇后玺绶，退避中宫，迁于它馆。呜呼伤哉！自寿取之，未致于理，为幸多焉。（《后汉·献帝伏皇后纪》）
◇　策立卞后（建安二十四年）
夫人卞氏，抚养诸子，有母仪之德，今进位王后，太子诸侯陪位群卿上寿，减国内死罪一等。（《魏志·卞皇后传》。）
◇　领兖州牧表
入司兵校，出总符任臣，以累叶受恩，膺荷洪施，不敢顾命。是以将戈帅甲，顺天行诛，虽戮夷覆亡不暇。臣愧以兴隆之秩，功无所执，以伪假实，条不胜华，窃感讥请，益以惟谷。（《艺文类聚》五十。）
◇　陈损益表（初平三年）
陛下即祚，复蒙试用，遂受上将之任，统领二州，内参机事，实所不堪。昔韩非闵韩之削弱，不务富国强兵，用贤任能。臣以驱驱之质，而当钟鼎之任；以暗钝之才，而奉明明之政。顾恩念责，亦臣竭节投命之秋也。谨条遵奉旧训权时之宜十四事，奏如左，庶以蒸萤。增明太阳，言不足采，（《艺文类聚》五十二）
◇　表糜竺领嬴郡（建安元年）
泰山郡界旷远，旧多轻悍，权时之宜，可分五县为嬴郡，拣选清廉，以为守将。偏将军糜竺，素履中贞，文武昭烈，请以竺领嬴郡太守，抚慰吏民，（《蜀志·糜竺传》注引《曹公集》。）
◇　谢袭费亭侯表建安元年
不悟陛下乃寻臣祖父厕豫功臣，克定寇逆，援立孝顺皇帝，谓操不忘，获封茅土。圣恩明发，远念桑梓，日以臣为忠孝之苗，不复量臣才之丰否。既勉袭爵邑，忝厥祖考，复宠上将钺之任，兼领大州万里之宪。内比鼎臣，外参二伯，身荷兼绂之荣，本枝赖无穷之祚也。昔大彭辅殷，昆吾翼夏，功成事就，乃备爵锡。臣束无称，统御无绩，比荷殊宠，策命褒绩，未盈一时，三命交至，双金重紫，显以方任，虽不识义，庶知所尤。（《艺文类聚》五十二。）
◇　谢置旄头表
不悟陛下复加后命，命置旄头，以比东海。（《御览》六百八十）
◇　让还司空印绶表
臣文非师尹之佐，武非折冲之任，遭天之幸，干窃重授，内踵伯禽司空之职，外承吕尚鹰扬之事，斗筲处之，民其瞻观。水土不平，奸宄未静，臣常愧辱，忧为国累。臣无智勇，以助万一，夙夜惭惧，若集水火，未知何地，可以殒越。（《艺文类聚》六十七。）
◇　请爵荀表（建安八年）
臣闻虑为功首，谋为赏本，野绩不越庙堂，战多不逾国勋。是故曲阜之锡，不后营丘；萧何之土，先于平阳。珍策重计，故今所尚。侍中守尚书令，积德累行，少长无悔，遭世纷忧，怀忠念治。臣自始举义兵，周游征伐，与戮力同心，左右王略，发言授策，无施不效。之功业，臣由以济，用披浮云，显光日月。陛下幸许左右机近，忠恪祗顺，如履薄冰，研精极锐，以抚庶事。天下之定，之功也。宜享高爵，以彰元勋。（《魏志·荀传》注引《别传》）
守尚书令荀，自在臣营，参同计画，周旋征伐，每皆克捷。奇策密谋，悉皆共决。及在台，常私书往来，大小同策，诗美腹心，传贵庙胜，勋业之定，之功也。而臣前后独荷异宠，心所不定。与臣事通功并，宜进封赏，以劝后进者。（袁宏《后汉纪》二十九。建安八年七月，曹操上言。案：此与《别传》之表相当，而文全异。）
◇　请封荀攸表
军师荀攸，自初佐臣，无征不从，前后克敌，皆攸之谋也。（《魏志·荀攸传》。）
◇　表称乐进于禁张辽（建安十一年）
武力既弘，计略周备。质忠性一，守执节义。每临战攻，常为督率。奋强突固，无坚不陷。自援χ鼓，手不知倦。又遣别征，统御师旅。抚众则和，奉令无犯。当敌制决，靡有遗失。论功纪用，各宜显宠。（《魏志·乐进传》。）
◇　请增封荀表
昔袁绍作逆，连兵官渡。时众寡粮单，图欲还许。尚书令荀，深建宜往之便，远恢进讨之略，起发臣心，革易愚虑，坚营固守，徼其军实，遂摧扑大寇，济危以安。绍既破败，臣粮亦尽。将舍河北之规，改就荆南之策。复备陈得失，用移臣议，故得反旆冀土，克平四州。向使臣退军官渡，绍必鼓行而前，敌人怀利以自百，臣众怯沮以丧气，有必败之形，无一捷之势。复若南征刘表，委弃兖、豫，饥军深入，逾越江沔，利既难要，将失本据。而建二策，以亡为存，以祸为福，谋殊功异，臣所不及。是故先帝贵指纵之功，薄搏获之赏；古人尚帷幄之规，下攻拔之力。原其绩效，足享高爵，而海内未喻其状，所受不侔其功，臣诚惜之。乞重平议，增畴户邑。（《后汉·荀传》。又《魏志·荀传》注引《别传》曰：「太祖又表曰：『昔袁绍侵人郊甸，战于官渡。时兵少粮尽，图欲还许，书与议，不听臣，建宜住之便，恢进计之规，更起臣心，易其愚虑，遂摧大逆，覆取其众。此睹胜败之机，略不世出也。及绍破败，臣粮亦尽，以为河北未易图也，欲南讨刘表。复止臣，陈其得失，臣用反旆，遂吞凶族，克平四州。向使臣退于官渡，绍必鼓行而前，有倾覆之形，无克捷之势。后若南征，委弃兖、豫，利既难要，将失本据。之二策，以亡为存，以祸致福，谋殊功异，臣所不及也。是以先帝贵指纵之功，薄搏获之赏，古人尚帷幄之规，下功拔之捷。前所赏录，未副巍巍之勋，乞重平议，畴其户邑。』」又见袁宏《后汉纪》三十，与《别传》及《后汉》略同。）
◇　表论田畴功
文雅优备，忠武又著，和于抚下，慎于事上，量时度理，进退合义。幽州始扰，胡、汉交萃，荡析离居，靡所依怀。畴率宗人避难于无终山，北拒卢龙，南守要害，清静隐约，耕而後食，人民化从，咸共资奉。及袁绍父子威力加于朔野，远结乌丸，与为首尾，前后召畴，终不陷挠。後臣奉命，军次易县，畴长驱自到，陈讨胡之势，犹广武之建燕策，薛公之度淮南。又使部曲持臣露布，出诱胡众，汉民或因亡来，乌丸闻之震荡。王旅出塞，涂由山中九百馀里，畴帅兵五百，启导山谷，遂灭乌丸，荡平塞表。畴文武有效，节义可嘉，诚应宠赏，以旌其美。（《魏志·田畴传》注引《先贤行状》。）
◇　请追增郭嘉封邑表
臣闻褒忠示宠，未必当身，念功惟绩，恩隆后嗣。是以楚宗孙叔，显封厥子；岑彭既没，爵及支庶。诚贤君殷勤于清良，圣祖敦笃于明勋也。故军祭酒、洧阳亭侯颖川郭嘉，立身著行，称茂乡邦。与臣参事，尽节为国，忠良渊淑，体通性达。每有大议，发言盈廷。执中处理，动无遗策。自在军旅，十有余年，行同骑乘，坐共幄席。东禽吕布，西取眭固。斩袁谭之首，平朔土之众。逾越险塞，荡定乌丸，震威辽东，以枭袁尚。虽假天威，易为指麾，至于临敌，发扬誓命，凶逆克殄，勋实由嘉。臣今日所以免戾，嘉与其功，方将表显，使赏足以报效，薄命夭殒，不终美志。上为陛下悼惜良臣，下自毒恨丧失奇佐。昔霍去病蚤死，孝武为之咨嗟；祭遵不究功业，世祖望柩悲恸。仁恩降下，念发五内。今嘉陨命，诚足怜伤。宜追赠加封，并前千户，褒亡为存，厚往劝来也。（《魏志·郭嘉传》注引《魏书》。又《艺文类聚》五十一。案：《魏志·郭嘉传》载此表云：「军祭酒郭嘉，自从征伐，十有一年。每有大谋，临敌制变，臣策未决，嘉辄成之。平定天下，谋功为高。不幸短命，事业未终。追思嘉勋，实不可忘。可增邑八百户，并前千户。」即前表约文，惟多出「增邑八百户」一句。）
◇　表论张辽功
登天山，履峻险，以取兰成，荡寇功也。增邑假节。（《魏志·张辽传》。）
◇　掩获宋金生表
臣前遣讨河内获嘉诸屯，获生口，辞云：河内有一神人宋金生，令诸屯皆云：鹿角不须守，吾使狗为汝守。不从其言者，即夜闻有军兵声。明日视屯下，但见虎迹。臣辄部武猛都尉吕纳，将兵掩捉得生，辄行军法。（《御览》三百三十七。）
◇　留荀表
臣闻古之遣将，上设监督之重，下建副二之任，所以尊严国命，谋而鲜过者也。臣今当济江，奉辞伐罪，宜有大使，肃将王命。文武并用，自古有之。使持节、侍中、守尚书令万岁亭侯，国之重臣！德洽华夏，既停车所次，便宜与臣俱进，宣示国命，威怀丑虏。军礼尚速，不及先请，臣辄留，依以为重。（《后汉·荀传》。）
◇　让九锡表
臣功小德薄，忝宠已过。进爵益土，非臣所宜。九锡大礼，臣所不称。惶悸征营，心如炎灼。归情写实，冀蒙听省。不悟陛下复诏褒诱，喻以伊周，未见哀许。臣闻事君之道，犯而勿欺。量能处位，计功受爵。苟所不堪，有损无从。加臣待罪上相，民所具瞻。而自过谬，其谓臣何。（《艺文类聚》五十三）
◇　上器物表
臣祖腾，有顺帝赐器；今上四石铜钅四枚，五石铜钅育一枚，御物有纯银粉铫一枚，药杵臼一具。（《御览》七百五十七，七百六十二。）
◇　奏定制度
三公列侯，门施内外塾，方三十亩。（《御览》百八十五。）
◇　奏上九酝酒法
臣县故今南阳郭芝，有九酝春酒法：用面三十斤，流水五石，腊月二日清曲，正月冻解；用好稻米漉去曲滓便酿，法饮，曰譬诸虫，虽久多完；三日一酿，满九斛米止，臣得法酿之常善，其上清滓亦可饮。若以九酝，苦难饮；增为十酿，差甘易饮，不病。今谨上献。（《北堂书钞》一百四十八，又《文选·南都赋》注引《魏武集》。）
◇　奏事
有警急，辄露版插羽。（《封氏闻见记》四。）
◇　上杂物疏
御物三十种：有纯银参镂带漆画书案一枚，纯银参带台砚一枚，纯银参带圆砚大小各一枚。（《书钞》一百三十三，《艺文类聚》五十八，《初学记》二十一，《御览》六百五。）
御物有漆画韦枕一枚；贵人公主有黑漆韦枕三十枚。（《书钞》一百三十四。）
御物三十种：有纯金香炉一枚，下盘自副；贵人公主有纯银香炉四枚；皇太子有纯银香炉四枚，西园贵人铜香炉三十枚。（《书钞》一百三十五，《艺文类聚》七十，《御览》七百三，八百十二。）
御杂物用，有纯金（《书钞》一百三十五作「纯银」。）唾壶一枚，漆园油唾壶四枚；贵人有纯银参带唾壶三十枚。（《御览》七百三。）
御物三十种：有上车漆画重几，大小各一枚。（《书钞》一百三十三，《御览》七百八。）
御物有纯银能镂带漆画案一枚。（《御览》七百十。）
御物有尺二寸金错铁镜一枚，皇后杂物用纯银错七寸铁镜四枚；贵人至公主九寸铁镜四十枚。（《书钞》一百三十六，《初学记》二十五，《御览》七百一十七。）
御物：中宫贵人公主皇子纯银漆带镜一枚；西园贵人纯银参带五；皇子银匣一；皇子杂用物十六种，纯金参带方严四具。（《御览》八百十二。）镜台出魏宫中。有纯银参带镜台一枚，又纯银七；贵人公主银镜台四。（《书钞》一百三十六，《初学记》二十五，《御览》七百一十七。）
纯银澡豆奁，纯银括镂奁。（《书钞》一百三十五，《御览》七百一十七。）
银镂漆匣四枚。（《书钞》一百三十五，《御览》七百十三。）
油漆画严器一，纯金参带画方严器一。（《御览》七百十七。）
御杂物之所得孝顺皇帝赐物，有容五石铜澡盘一枚。（《书钞》一百三十五。）
银画象牙盘五具。（《御览》七百五十九。）
中宫用物：杂画象列尺一枚；贵人公主有象牙尺三十枚；宫人有象牙尺百五十枚，骨尺五十枚。（《御览》八百三十。）
中宫杂物：杂象牙管针筒一枚。（《御览》八百三十。）
◇　上书理窦武、陈蕃
武等正直，而见陷害，奸邪盈朝，善人壅塞。（《魏志·武帝纪》注引《魏书》。）
◇　兖州牧上书
山阳郡有美梨，谨上缝帐二，丝缕十斤，甘梨二箱，卑枣二箱。（《初学记》二十，《御览》八百三十，又九百六十九，九百七十一。）
◇　上书让增封（建安元年）
无非常之功，而受非常之福，是用忧结。比章归闻，天慈无已，未即听许。臣虽不敏，犹知让不过三，所以仍布腹心，至于四五，上欲陛下爵不失实，下为臣身免于苟取。（《艺文类聚》五十一。）
◇　又上书让封（建安元年）
臣诛除暴逆，克定二州，四方来贡，以为臣之功。萧相国以关中之劳，一门受封；邓禹以河北之勤，连城食邑。考功效实，非臣之勋。臣祖父中常侍侯时，但从辇扶翼左右，既非首谋，又不奋戟，并受爵封，暨臣三叶。臣闻《易·豫卦》曰：「利建侯行师，有功乃当进立，以为诸侯也。」又《讼卦·六三》曰：「食旧德，或从王事。」谓先祖有大德，若从王事有功者，子孙乃得食其禄也。伏惟陛下垂乾坤之仁，降云雨之润，远录先臣扶掖之节，采臣在戎犬马之用，优策褒崇，光曜显量，非臣顽所能克堪。（《艺文类聚》五十一。）
◇　上书让费亭侯
臣伏读前后策命，既录臣庸才微功，乃复退述先臣，幽赞显扬，见得思义，屏营怖惧，未知首领所当所授。故古人忠臣，或有连城而不辞，或有一邑而违命，所以然者，欲必正其名也。又礼制，诸侯国土以绝，子孙有功者，当更受封，不得增袭；其有所增者，谓国未绝也。或有所袭者，谓先祖功大也数未极无故断绝，故追绍之也。臣自三省，先臣虽有扶辇微劳，不应受爵，岂逮臣三叶？若录臣关东微功，皆祖宗之灵，陛下之圣德，岂臣愚陋何能克堪！（《艺文类聚》五十一。）
◇　上书让增封武平侯及费亭侯
伏自三省：姿质顽素，材志鄙下，进无匡辅之功，退有拾遗之美，虽有犬马微劳，非独臣力，皆由部曲将校之助。陛下前追念先臣微功，使臣绩袭爵土，祖考蒙光照之荣，臣受不赀之分，未有丝发以自报效。昔齐侯欲更晏婴之宅，婴曰：「臣之先容焉，臣不足以继之。」卒违公命，以成私志。臣自顾省，不克负荷，食旧为幸，虽上德在弘，下因有因割，臣三叶累宠，皆统极位，义在殒越，岂敢饰辞！（《艺文类聚》五十一。）
◇　上书谢策命魏公（建安十八年五月）
臣蒙先帝厚恩，致位郎署，受性疲怠，意望毕足，非敢希望高位，庶几显达。会董卓作乱，义当死难，故敢奋身出命，摧锋率众，遂值千载之运，奉役目下。当二袁炎沸侵侮之际，陛下与臣寒心同忧，顾瞻京师，进受猛敌，常恐君臣俱陷虎口，臣不自意能全首领，赖祖宗灵，丑类夷灭，得使微臣窃名其间。陛下加恩授以上相，封爵宠禄丰大弘厚，生平之愿实不望也。口与心计，幸且待罪保持列侯，遣付子孙，自托圣世，永无忧责。不意陛下乃发盛意，开国备锡以贶愚臣，地比齐鲁，礼同藩王，非臣无功所宜膺据，归情上闻不蒙听许。严诏切至，诚使臣心俯仰逼迫，伏自惟省：列在大臣，命制王室，身非己有，岂敢自私？遂其愚意，亦将黜退，令就初服。今奉疆土，备数藩翰，非敢远期，虑有后世。至于父子相誓终身，灰躯尽命报塞厚恩。天威在颜，悚惧受诏！（《魏志·武帝纪》注引《魏略》。）
◇　上言破袁绍（建安五年十月）
大将军邺侯袁绍前与冀州牧韩馥立故大司马刘虞，刻作金玺，遣故任长毕瑜诣虞为说命禄之数。又绍与臣书云：「可都甄城，当有所立。」擅铸金银印，孝廉计吏皆往诣。绍从弟济阴太守叙与绍书云：「今海内丧败，天意实在我家。神应有征，当在尊兄。」南兄臣下欲使即位。南兄言：「以年则北兄长，以位则北兄重。」便欲送玺。会曹操断道。绍宗族累世受国重恩，而凶逆无道乃至于此。辄勒兵马，与战官渡。乘圣朝之威，得斩绍大将淳于琼等八人首，遂大破溃。绍与子谭，轻身迸走。凡斩首七万余级，辎重财物巨亿。（《魏志·武帝纪》注引《献帝起居注》。）
◇　破袁尚上事
臣前上言逆贼袁尚，还即厉精锐讨之。今尚人徒震荡，部曲丧守，引兵遁亡。陈车被坚执锐，朱旗震耀。虎士雷噪，望旗眩精，闻声丧气，投戈解甲，翕然沮坏。尚单骑遁走，捐弃伪节、锐铁、大将军元阝卿侯印各一枚，兜鍪万九千六百二十枚；其矛盾弓戟，不可胜数。（《御览》三百五十六。）
◇　授崔琰东曹教
君有伯夷之风、史鱼之直，贪夫慕名而清，壮士尚称而厉，斯可以率时者已，故授东曹，往践厥职。（《魏志·崔琰传》。）
◇　决议田畴让官教
昔夷、齐弃爵而讥武王，可谓愚暗，孔子犹以为求仁得仁。畴之所守，虽不合道，但欲清高耳。使天下悉如畴志，即墨翟「兼爱」、「尚同」之事，而老聃使民结绳之道也。外议虽善，为复令司隶以决之。（《魏志·田畴传》》注引《魏略》。）
◇　与韩遂教（建安十六年）
谢文约卿始起兵时，自有所逼，我所具明也。当早来，共匡辅国朝。（《魏志·张既传》注引《魏略》。）
◇　征吴教
今孤戒严，未知所之，有谏者死。（《魏志·贾逵传》。）
◇　原贾逵教
逵无恶意，原复其职。（《魏志·贾逵传》。）
◇　合肥密教
若孙权至者，张、李将军出战，乐将军守护军，勿得与战。（《魏志·张辽传》。）
◇　赐袁涣家谷教
以太仓谷千斛，赐郎中令之家。
以垣下谷千斛，与曜卿家。
以太仓谷者，官法也。以垣下谷者，亲旧也。（已上三教，并《魏志·袁涣传》。）

[book_title]卷二·魏二
◎　武帝（二）
◇　置屯田令（当在初平兴平间）
夫定国之术，在于强兵足食，秦人以急农兼天下，孝武以屯田定西域，此先世之良式也。（《晋书·食货志》。魏武既破黄巾，羽林监颖川枣祗建置屯田议乃令云云。）
◇　为徐宣议刘矫下令（当在建安二年後四年前）
丧乱已来，风教凋薄。谤议之言，难用褒贬。自建安以前，一切勿论。其以断前诽议者，以其罪罪之。《魏志·刘矫传》
◇　褒赏令
别部司马请立齐桓公神堂，使记室阮议之。（《北堂书钞》六十九。）
◇　加枣祗子处中封爵并祀祗令（建安六年）
故陈留太守枣祗，天性忠能。始共举义兵，周旋征讨。后袁绍在冀州，亦贪祗，欲得之。祗深附托于孤，使领东阿令。吕布之乱，兖州皆叛，惟范东阿完在，由祗以兵据城之力也。后大军粮乏，得东阿以继，祗之功也。及破黄巾定许，得贼资业，当兴立屯田，时议者皆言，当计牛输谷，佃科以定。施行后，祗白以为僦牛输谷，大收不增谷，有水旱灾除，大不便。反覆来说，孤犹以为当如故，大收不可复改易。祗犹执之，孤不知所，从使与荀令君议之。故军祭酒侯声云：「科取官牛，为官田计。如祗议，于官便，于客不便。」声怀此云云，以疑令君。祗犹自信，据计画还白，执分田之术。孤乃然之，使为屯田都尉，施设田业。其时岁则大收，后遂因此大田，丰足军用，摧灭群逆，克定天下，以隆王室。祗兴其功，不幸早没，追赠以郡，犹未副之，今重思之。祗宜受封，稽留至今，孤之过也。祗子处中，宜加封爵，以祀祗为不朽之事。（《魏志·任峻传》注引《魏武帝故事》。）
◇　军谯令
吾起义兵，为天下除暴乱。旧土人民，死丧略尽，国中终日行，不见所识，使吾凄怆伤怀。其举义兵已来，将士绝无后者，求其亲戚以后之。授土田，官给耕牛。置学师以教之。为存者立庙，使祀其先人。魂而有灵，吾百年之後何恨哉！（《魏志·武帝纪》，《御览》六百三十七）
◇　败军令
令曰：《司马法》，「将军死绥」，故赵括之母，乞不坐括。是古之将者，军破于外，而家受罪于内也。自命将征行，但赏功而不罚罪，非国典也。其令诸将出征，败军者抵罪，失利者免官爵。（《魏志·武帝纪》，又《文馆词林》六百九十五。案：诸令篇首，《文馆词林》皆有「令」字，犹诏书首有「制诏」二字也。）
◇　论吏士行能令
令：议者或以军吏虽有功能，德行不足堪任郡国之选，所谓「可与适道，未可与权」者也。管仲曰：「使贤者食于能则上尊，斗士食于功则卒轻死，二者设于国则天下治。」未闻无能之人、不斗之士，并受禄赏，而可以立功兴国者也。故明君不官无功之臣，不赏不战之士；治平尚德行，有事赏功能。论者之言，一似管窥虎欤？（《魏志·武帝纪》注引《魏书》，又《文馆词林》六百九十五）
◇　学令
令：丧乱已来，十有五年，后生者不见仁义礼让之风，吾甚伤之。其令郡国各文学，县满五百户置校官，选其乡之俊造而教学之。庶几先王之道不废，而有以益于天下。（《魏志·武帝纪》，又《文馆词林》六百九十五）
◇　蠲河北租赋令
河北罹袁氏之难，其令无出今年租赋。（《魏志·武帝纪》）
◇　收田租令
令：有国有家者，不患寡而患不均，不患贫而患不安，袁氏之治也。使豪强擅恣，亲戚兼并；下民贫弱，代出租赋；炫鬻家财，不足应命；（文馆词林作「不足毕负」。）审配宗族，至于藏匿罪人，为逋逃主。欲望百姓亲附，甲兵强盛，岂可得邪！其收田租亩四升，户出绢二匹丝二斤而已，他不得擅兴发。郡国守相明检察之，无令强民有所隐藏而弱民兼赋也。（《魏志·武帝纪》注引《魏书》，又《文馆词林》六百六十五）
◇　诛袁谭令
敢有哭之者，戮及妻子。（《御览》四百二十二引《傅子》）
◇　赦袁氏同恶及禁复雠厚葬令
其与袁氏同恶者，与之更始，令民不得复私雠，禁厚葬，皆一之以法。（《魏志·武帝纪》）
◇　整齐风俗令
令：阿党比周，先圣所疾也。闻冀州俗，父子异部，更相毁誉。昔直不疑无兄，世人谓之盗嫂；第五伯鱼三娶孤女，谓之挝妇翁；王凤擅权，谷永比之申伯；王商忠议，张匡谓之左道：此皆以白为黑，欺天罔君者也。吾欲整齐风俗，四者不除，吾以为羞。（《魏志·武帝纪》，又《文馆词林》六百九十五）
◇　选举令
夫遣人使于四方，古人所慎择也。故仲尼曰：「使乎使乎！」言其难也。（《初学记》二十）
今邺县甚大，一乡万数千户，兼人之吏，未易得也。《书钞》七十七
闻小吏或有著巾帻。（《书钞》七十七）
魏诸官印，各以官为名印，如汉法断二千石者章。
国家旧法，选尚书郎，取年未五十者，使文笔真草有才能谨慎，典曹治事，起草立义。又以草呈示令仆讫，乃付令史书之耳。书讫共省读内之。事本来台郎统之，令史不行知也。书之不好令史坐之，至于谬误，读省者之责，若郎不能为文书当御史令，是为牵牛不可以服箱，而当取辩于茧角也。（《御览》二百十五）
令：诏书省司隶官，锺校尉材智决洞，通敏先觉，可上请参军事，以辅暗政。（《御览》二百四十九引《魏武选令》）
谚曰：「失晨之鸡，思补更鸣。」昔季阐在白马，有受金奴婢之罪，弃而弗问。后以为济北相，以其能故。（《御览》四百九十八）
◇　明罚令
闻太原上党、西河、雁门冬至后百有五日皆绝火寒食，云为介子推。子胥沈江，吴人未有绝水之事，至于推独为寒食，岂不悖乎！且北方冱寒之地，老少羸弱，将有不堪之患。令到，人不得寒食，若犯者，家长半岁刑，主使百日刑，令长夺一月俸。（《艺文类聚》四，《御览》二十八，又三十，又八百六十八）
◇　求言令
令：夫治世御众，建立辅弼，戒在面从。《诗》称「听用我谋，庶无大悔，」斯实君臣恳恳之求也。吾充重任，每惧失中，频年以来，不闻嘉谋，岂吾开延不勤之咎邪？自今以后，诸掾属治中别驾，常以月旦，各言其失，吾将览焉。（《魏志·武帝纪》注引《魏书》，又《文馆词林》六百九十五）
自今诸掾属侍中别驾，常以月朔，各进得失，纸书函封。主者朝，常给纸函各一。（《初学记》二十一「纸」）
◇　举泰山太守吕虔茂才令
夫有其志，必成其事，盖烈士之所殉也。卿在郡以来，禽奸讨暴，百姓获安，躬蹈矢石，所征辄克。昔寇恂立名于汝颖，耿建策于青、兖，古今一也。举茂才，加骑都尉，典郡如故。（《魏志·吕虔传》）
◇　辨卫臻不同朱越谋反论
孤与卿君同共举事，加钦令问。始闻越言，固自不信，及得荀令君书，具亮忠诚。（《魏志·卫臻传》）
◇　封功臣令
吾起义兵，诛暴乱，于今十九年，所征必克，岂吾功哉？乃贤士大夫之力也。天下虽未悉定，吾当要与贤士大夫共定之，而专飨其劳，吾何以安焉？其促定功行封。（《魏志·武帝纪》）
◇　下令大论功行封
忠正密谋，抚宁内外，文若是也。公达其次也。（《魏志·荀攸传》）
◇　分租与诸将掾属令
令：赵奢、窦婴之为将也，受赐千金，一朝散之，故能济成大功，永世流声，吾读其文，未尝不慕其为人也。与诸将士大夫共从戎事。幸赖贤人不爱其谋，群士不遗其力，是以夷险平乱，而吾得窃大赏，户邑三万。追思窦婴散金之义，今分所受租与诸将掾属及故戍于陈、蔡者，庶以畴答众劳，不擅大惠也。宜差死事之孤，以租谷及之，若年殷用足，租奉毕入，将大与众人悉共飨之。（《魏志·武帝纪》注引《魏书》，又《文馆词林》六百九十五）
◇　告涿郡太守令（建安十二年七月）
故北中郎将卢植名著海内，学为儒宗，士之楷模，乃国之桢干也。昔武王入殷，封商容之闾；郑丧子产，而仲尼陨涕。孤到此州，嘉其余风，春秋之义，贤者之后，有异于人。今亟敬遣丞掾修其坟墓，存其子孙，并致薄，以彰厥德。（《魏志·卢毓传》注引《续汉书》，又见《艺文类聚》四十）
◇　下田畴令
田子泰非吾所宜吏者。（《魏志·田畴传》）
◇　听田畴让封令
昔伯成弃国，夏后不夺，将欲使高尚之士、优贤之主，不止于一世也。其听畴所执。（《魏志·田畴传》注引《魏书》）
◇　表刘琮令（建安十三年九月）
楚有江汉山川之险，后服先强，与秦争衡，荆州则其故地。刘镇南久用其民矣。身没之后，诸子鼎峙，虽终难全，犹可引日。青州刺史琮，心高志洁，智深虑广，轻荣重义，薄利厚德，蔑万里之业。忽三军之众，笃中正之体，敦令名之誉，上耀先君之遗尘，下图不朽之馀祚；鲍永之弃并州，窦融之离五郡，未足以喻也。虽封列侯一州之位，犹恨此宠未副其人；而比有笺求还州。监史虽尊，秩禄未优。今听所执，表琮为谏议大夫，参同军事。（《魏志·刘表传》注引《魏武帝故事》）
◇　宣示孔融罪状令
太中大夫孔融既伏其罪矣，然世人之采其虚名，失于核实，见融浮艳，好作变异，眩其诳诈，不复察其乱俗也。此州人说平原祢衡受传融论，以为父母与人无亲，譬若缶器，寄盛其中，又言若遭饥馑，而父不肖，宁赡活余人。融违天反道，败伦乱理，虽肆市朝，犹恨其晚。更以此事列上，宣示诸军将军将校掾属，皆使闻见。（《魏志·崔琰传》》注引《魏氏春秋》）
◇　为张范下令
邴原名高德大，清规邈世，魁然而峙，不为孤用，闻张子颇欲学之。吾恐造之者富，随之者贫也。（《魏志·邴原传》注引《原别传》）
◇　爵封田畴令
令田畴，至节高尚，遭值州里戎夏交乱，引身深山，研精味道，百姓从之，以成都邑。袁贼之盛，命召不屈，慷慨守志，以徼真主。及孤奉诏征定河北，遂服幽都，将定胡寇，时加礼命。畴即受署，陈建攻胡蹊路所由，率齐山民，一时向化，开塞导送，供承使役，路近而便，令虏不意。斩蹋顿于白狼，遂长驱于柳城，畴有力焉。及军入塞，将图其功，表封亭侯，食邑五百，而畴恳恻，前后辞赏。出入三载，历年未赐，此为成一人之高，甚违王典，失之多矣。宜从表封，无久留吾过。（《魏志·田畴传》注引《先贤行状》）
◇　存恤从军吏士家室令
自顷以来，军数征行，或遇疲气，吏士死亡不归，家室怨旷，百姓流离，而仁者岂乐之哉？不得已也！其令死者家无基业不能自存者，县官勿绝廪，长吏存恤抚循，以称吾意。（《魏志·武帝纪》）
◇　以蒋济为扬州别驾令
季子为臣，吴宜有君。今君还州，吾无忧矣。（《魏志·蒋济传》）
◇　辟蒋济为丞相主簿西曹属令
舜举皋陶，不仁者远；臧否得中，望于贤属矣。（《魏志·蒋济传》）
◇　求贤令
令：自古受命及中兴之君，曷尝不得贤人君子与之共治天下者乎！及其得贤也，曾不出闾巷，岂幸相遇哉？上之人不求之耳。今天下尚未定，此特求贤之急时也。「孟公绰为赵、魏老则优，不可以为滕、薛大夫。」若必廉士而後可用，则齐桓其何以霸世？今天下得无有被褐怀玉而钓于渭滨者？又得无有盗嫂受金而未遇无知者乎？二三子其佐我明扬仄陋，唯才是举，吾得而用之。（《魏志·武帝纪》，又《文馆词林》六百九十五）
◇　让县自明本志令
孤始举孝廉，年少，自以本非岩穴知名之士，恐为海内人之所见凡愚，欲为一郡守，好作政教，以建立名誉，使世士明知之；故在济南，始除残去秽，平心选举，违《辶午》诸常侍。以为强豪所忿，恐致家祸，故以病还。去官之後，年纪尚少，顾视同岁中，年有五十，未名为老，内自图之，从此却去二十年，待天下清，乃与同岁中始举者等耳。故以四时归乡里，于谯东五十里筑精舍，欲秋夏读书，冬春射猎，求底下之地，欲以泥水自蔽，绝宾客往来之望，然不能得如意。后征为都尉，迁典军校尉，意遂更欲为国家讨贼立功，欲望封侯作征西将军，然后题墓道言「汉故征西将军曹侯之墓」，此其志也。而遭值董卓之难，兴举义兵。是时合兵能多得耳，然常自损，不欲多之；所以然者，多兵意盛，与强敌争，倘更为祸始。故汴水之战数千，后还到扬州更募，亦复不过三千人，此其本志有限也。后领兖州，破降黄巾三十万众，又袁术僭号于九江，下皆称臣，名门曰建号门，衣被皆为天子之制，两妇预争为皇后。志计已定，人有劝术使遂即帝位，露布天下，答言「曹公尚在，未可也」。后孤讨禽其四将，获其人众，遂使术穷亡解沮，发病而死。及至袁绍据河北，兵势强盛，孤自度势，实不敌之，但计投死为国，以义灭身，足垂于後。幸而破绍，枭其二子。又刘表自以为宗室，包藏奸心，乍前乍却，以观世事，据有荆州，孤复定之，遂平天下。身为宰相，人臣之贵已极，意望已过矣。
今孤言此，若为自大，欲人言尽，故无讳耳。设使国家无有孤，不知当，几人称帝，几人称王。或者人见孤强盛，又性不信天命之事，恐私心相评，言有不逊之志，妄相忖度，每用耿耿。齐桓、晋文所以垂称至今日者，以其兵势广大，犹能奉事周室也。《论语》云：「三分天下有其二，以服事殷，周之德可谓至德矣。」夫能以大事小也。昔乐毅走赵，赵王欲与之图燕，乐毅伏而垂泣，对曰：「臣事昭王，犹事大王；臣若获戾，放在他国，没世然后已，不忍谋赵之徒隶，况燕后嗣乎！」胡亥之杀蒙恬也，恬曰：「自吾先人及至子孙，积信于秦三世矣；今臣将兵三十余万，其势足以背叛，然自知必死而守义者，不敢辱先人之教以忘先王也。」孤每读此二人书，未尝不怆然流涕也。
孤祖父以至孤身，皆当亲重之任，可谓见信者矣，以及子桓兄弟，过于三世矣。孤非徒对诸君说此也，常以语妻妾，皆令深知此意。孤谓之言：「顾我万年之后，汝曹皆当出嫁，欲令传道我心，使他人皆知之。」孤此言皆肝鬲之要也。所以勤勤恳恳叙心腹者，见周公有《金滕》之书以自明，恐人不信之故。然欲孤便尔委捐所典兵众以还执事，归就武平侯国，实不可也。何者？诚恐已离兵为人所祸也。既为子孙计，又己败则国家倾危，是以不得慕虚名而处实祸，此所不得为也。前朝恩封三子为侯，固辞不受，今更欲受之，非欲复以为荣，欲以为外援，为万安计。孤闻介推之避晋封，申胥之逃楚赏。未尝不舍书而叹，有以自省也。奉国威灵，仗钺征伐，推弱以克强，处小而禽大，意之所图，动无违事，心之所虑，何向不济，遂荡平天下，不辱主命，可谓天助汉室，非人力也。然封兼四县，食户三万，何德堪之！江湖未静，不可让位；至于邑土，可得而辞。今上还阳夏、柘、苦三县户二万，但食武平万户，且以分损谤议，少减孤之责也。（《魏志·武帝纪》注引《魏武故事》）
◇　转邴原五官长史令（建安十六年）
子弱不才，惧其难正；贪欲相屈，以匡励之。虽云利贤，能不恧恧。（《魏志·邴原传》注）
◇　下令增杜畿秩（建安十六年九月）
河东大守杜畿，孔子所谓禹吾无间然矣，增秩中二千石。（《魏志·杜畿传》）
◇　陇右平定下令
姜叙之母明智乃尔，虽杨敞之妻，盖不过也。（《御览》四百四十一引皇甫谧《列女传》）
◇　止省东曹令
日出于东，月盛于东。凡人言方，亦复先东。何以省东曹？（《魏志·毛传》）
◇　辞九锡令
夫受九锡，广开土宇，周公其人也。汉之异姓入王者，与高祖俱起布衣，创定王业，其功至大，吾何可比之？（《魏志·武帝纪》注引《魏书》）
◇　以高柔为理曹掾令
夫治定之化，以礼为首；拨乱之政，以刑为先。是以舜流四凶族，皋陶作士，汉祖除秦苛法，萧何定律，掾清识平当：明于宪典。勉恤之哉！（《魏志·高柔传》）
◇　复肉刑令
安得通理君子达于古今者使平斯事乎？昔陈鸿胪以为死刑有可加于仁恩者，正谓此也。御史中丞能申其父之论乎？（《魏志·陈群传》）
◇　以杜畿为尚书仍镇河东令
昔萧何定关中，寇恂平河内，卿有其功，间将授卿以纳言之职。顾念河东，吾股肱郡，充实之所，足以制天下，故且烦卿卧镇之。（《魏志·杜畿传》）
◇　与和洽辩毛谤毁令
今言事者白不但谤吾也，乃复为崔琰觖望，此损君臣恩义，妄为死友怨叹，殆不可忍也。昔萧、曹与高祖并起微贱，致功立勋，高祖每在屈笮，二相恭顺，臣道益彰，所以祚及后世也。和侍中比求实之，所以不听，欲重参之耳！（《魏志·和洽传》）
◇　悼荀攸下令
孤与荀公达周游二十馀年，无毫毛可非者。（《魏志·荀攸传》》注引《魏书》）
荀公达真贤人也，所谓温良恭俭让以得之。孔子称晏平仲善与人交，久而敬之。公达即其人也。（同上。）
◇　夏侯渊平陇右令
宋建造为乱逆，三十余年。渊一举灭之，虎步关右，所向无前。仲尼有言：「吾与尔，不如也。」（《魏志·夏侯渊传》）
◇　敕有司取士毋废偏短令
令：夫有行之士，未必能进取；进取之士，未必能有行也。陈平岂笃行、苏秦岂守信邪？而陈平定汉业苏秦济弱燕。由此言之，士有偏短，庸可废乎？有司明思此义，则士无遗滞、官无废业矣。（《魏志·武帝纪》，又《文馆词林》六百九十五）
◇　选军中典狱令
夫刑，百姓之命也。而军中典狱者或非其人，而任以三军死生之事，吾甚惧之。其选明达法理者使持典刑。（《魏志·武帝纪》，又《通典》二十九）
◇　高选诸子官属令
侯家吏，宜得渊深法度如邢辈。（《魏志·邢传》）
◇　春祠令
令：「议者以为祠庙上殿当解履。吾受锡命，带剑不解履上殿。今有事于庙而解履上殿，是尊先公而替王命，敬父祖而简君主，故吾不敢解履上殿也。又临祭就洗，以手拟水而不盥。夫盥以洁为敬，未闻拟向不盥之礼。且「祭如在，祭神如神在」，故吾亲受水而盥也。又降神礼讫，下阶就坐而立，须奏乐毕竟，似若不ぅ（《魏志》误作「愆」，今从《文馆词林》。）烈祖，迟祭不速讫也。故吾坐俟乐阕，送神乃起也。受胙纳袖，（《魏志》误作「神」，下文「纳于袖」，亦误作「神」。今从《文选》、《词林》。）以授侍中，此为敬恭，不终实也。古者亲执祭事，故吾亲纳于袖，终抱而归也。仲尼曰：「虽违众，吾从下。」诚哉斯言也。（《魏志·武帝纪》注引《魏书》，又《文馆词林》六百九十五，《御览》七百六十一）
◇　诸儿令
今寿春、汉中、长安先欲使一儿各往督令之，欲择慈孝不违吾命，亦未知用谁也。儿虽小时见爱，而长大能善，必用之，吾非有二言也。不但不私臣吏，儿子亦不欲有所私。（《御览》四百二十九）
◇　赐死崔琰令
琰虽见刑，而通宾客，门若市人，对宾客虬须直视，若有所。（《魏志·崔琰传》）
◇　赐夏侯伎乐名倡令
魏绛以和戎之功，犹受金石之乐，况将军乎！（《魏志·夏侯传》）
◇　曹植私出开司马门下令
始者谓子建，儿中最可定大事。（《魏志·陈思王植传》注引《魏武故事》）
自临侯植私出开司马门至金门，令吾异目视此儿矣。（同上）
◇　又下诸侯长史令
诸侯长史及帐下吏，知吾出辄将诸侯行意否？从子建私开司马门来，吾都不复信诸侯也。恐吾适出，便复私出，故摄将行。不可恒使吾尔谁为心腹也。（《魏志·陈思王植传》注引《魏武故事》）
◇　举贤勿拘品行令
昔伊挚、傅说出于贱人，管仲，桓公贼也，皆用之以兴。萧何、曹参，县吏也，韩信、陈平负污辱之名，有见笑之耻，卒能成就王业，声著千载。吴起贪将，杀妻自信，散金求官，母死不归，然在魏，秦人不敢东向，在楚则三晋不敢南谋。今天下得无有至德之人放在民间，及果勇不顾，临敌力战；若文俗之吏，高才异质，或堪为将守；负污辱之名，见笑之行，或不仁不孝而有治国用兵之术。其各举所知，勿有所遗。（《魏志·武帝纪》注引《魏书》）
◇　立太子令
告子文：汝等悉为侯，而子桓独不封，止为五官中郎将，此是太子可知矣。（《御览》二百四十一引《魏武》。案：鄂陵侯彰，字子文。）

[book_title]卷三·魏三
◎　武帝（三）
◇　使辛毗曹休参治下辨令（二十二年十月）
昔高祖贪财好色，而良、平匡其过失。今佐治文烈忧不轻矣。《魏志·辛毗传》
◇　敕王必令长史令（二十三年正月）
领长史王必，是吾披荆棘时吏也。忠能勤事，心如铁石，国之良吏也。蹉跌久未辟之。舍骐骥而弗乘，焉遑遑而更求哉？故教辟之。已署所宜，便以领长史，统事如故。（《魏志·武帝》注引《魏武故事》。又《御览》二百四十八，案：《魏志·杜袭传》有「释骐骥而不乘，焉皇皇而更索」二语，盖两令皆有此也。）
◇　赡给灾民令（二十三年四月）
去冬天降疫疠，民有凋伤，军兴于外，恳田损少，吾甚忧之。其令吏民男女：女年七十已上，无夫子若年十二已下无父母兄弟，及目无所见，手不能作，足不能行，而无妻子父兄产业者，廪食终身。幼者至十二止，贫穷不能自赡者，随口给贷。老耄须待养者，年九十已上，复不事，家一人。（《魏志·魏武帝纪》注引《魏书》）
◇　终令（《宋志》引题如此）
古之葬者，必居瘠薄之地。其规西门豹祠西原上为寿陵，因高为基，不封不树。《周礼》冢人掌公墓之地，凡诸侯居左右以前，卿大夫居后。汉制亦谓之陪陵。其公卿大臣列将有功者，宜陪寿陵。其广为兆域，使足相容。（《魏志·武帝纪》，《宋书·礼志二》）
◇　假徐晃节令
此阁道，汉中之险要咽喉也。刘备欲断绝外内，以取汉中。将军一举克夺贼计，善之善者也。（《魏志·徐晃传》）
◇　在阳平将还师令
鸡肋。（《魏志·武帝纪》注引《九州春秋》）
◇　选留府长史令
释骐骥而不乘，焉皇皇而更索。（《魏志·杜袭传》）
◇　原刘е令
叔向不坐弟虎，古之制也。特原不问。（《魏志·刘е传》）
◇　遣徐商吕建等诣徐晃令
须兵马集至，乃俱前。（《魏志·徐晃传》）
◇　以徐奕为中尉令
昔楚有子玉，文公为之侧席而坐，汲黯在朝，淮南为之折谋。《诗》称《邦之司直》，君之谓与！（《魏志·徐奕传》）
◇　劳徐晃令
贼围堑鹿角十重，将军致战全胜，遂陷贼围，多斩首虏。吾用兵三十余年，及所闻古之善用兵者，未有长驱径入敌围者也。且樊襄之在围，过于莒、即墨，将军之功，逾孙武、穰苴。（《魏志·徐晃传》）
◇　追称丁幼阳令
昔吾同县有丁幼阳者，其人衣冠良士，又学问材器，吾爱之。后以忧恚得狂疾。即差愈，往来故当共宿止。吾常遣归，谓之曰：「昔狂病，倘发作，持兵刃，我畏汝。」俱共大笑，辄遣不与共宿。（《御览》七百三十九）
◇　内戒令
平参王作问大人语元盈言卒，位上设青布帐，教撤去，以为大人自可施帐，当令君臣上下悉共见。（《书钞》未改本一百三十二）
孤不好鲜饰严具，所用杂新皮韦笥，以黄韦缘中。遇乱无韦笥，乃作方竹严具，以帛衣粗布作裹，此孤之平常所用也。（《书钞》未改本一百三十六）
百链利器，以辟不祥，摄服奸宄者也。（《御览》三百四十五）
吾衣被皆十岁也，岁解浣补纳之耳。（《御览》四百三十一，八百十九）
贵人位为贵人，金印蓝绂，女人爵位之极。（《御览》六百九十一）
吏民多制衣绣之服，履丝不得过绛，紫金黄丝织履。前于江陵得杂彩丝履，又与家约，当尽著此履，不得效作也。（《御览》六百九十七）
孤有逆气病，常储水卧头，以铜器盛，臭恶；前以银作小方器，人不解，谓孤喜银物，令以木作。（《御览》七百五十六）
昔天下初定，吾便禁家内不得熏香。後诸女配国家，因此得烧香。吾不烧香，恨不遂初禁，令复禁不得烧香。其所藏衣，香著身亦不得。（《御览》九百八十一）
房屋不洁，听烧枫胶及蕙香。（《御览》九百八十二）
◇　礼让令
里谚曰：「让礼一寸，得礼一尺。」斯合经之要矣。（《艺文类聚》二十一，《御览》四百二十四）
辞爵逃禄，不以利累名，不以位亏德之谓「让」。（《艺文类聚》二十一，《御览》四百二十四引《魏武杂事》）
◇　清时令
今清时，但当尽忠于国，效力王事。虽私结好于他人，用千匹绢万石谷，犹无所益。
◇　造发石车令
传言动而鼓。本注云：《说文》曰：「，发石车也。」（《御览》三百十七引《魏本纪》）
◇　百辟刀令
往岁作百辟刀五枚，适成，先以一与五官将，其余四，吾诸子中有不好武而好文学者，将以次与之。（《艺文类聚》六十，《御览》三百四十五）
◇　鼓吹令
孤所以能常以少兵敌众者，常念增战士，忽余事。是以往者有鼓吹而使步行，为战士爱马也；不乐多署吏，为战士爱粮也。（《御览》五百六十七）
◇　戒饮山水令
凡山水甚强寒，饮之皆令人痢。（《御览》七百四十三）
◇　军策令
孤先在襄邑，有起兵意，与工师共作卑手刀，时北海孙宾硕来候孤，讥孤曰：「当慕其大者。乃与工师共作刀邪？」孤答曰：「能小复能大。何害？」（《书钞》一百二十三，《御览》三百四十六）
袁本初铠万领，吾大铠二十领，本初马铠三百具，吾不能有十具。见其少遂不施也。吾遂出奇破之。是时士卒练甲不与今时等也。（《御览》三百五十六）
夏侯渊今月贼烧却鹿角。鹿角去本营十五里，渊将四百兵行鹿角，因使士补之。贼山上望见，从谷中卒出。渊使兵与斗，贼遂绕出其后，兵退而渊未至，甚可伤。渊本非能用兵也，军中呼为「白地将军」，为督帅尚不当亲战，况补鹿角乎！（《御览》三百三十七）
◇　军令
兵欲作陈，对敌营先白表，乃引兵就表而陈，皆无喧哗，明听鼓音；旗幡麾前则前，麾后则后，麾左则左，麾右则右；麾不闻令而擅前后左右者斩。伍中有不进者，伍长杀之；伍长不进，什长杀之；什长不进，都伯杀之。督战部曲，将拔刃在後，察违令不进者斩之。一部受敌，余部有不进救者斩之。（《御览》二百九十六）
吾将士无张弓弩于军中。其随大军行，其欲试调弓弩者，得张之，不得著箭；犯者鞭二百，没入。吏不得于营中屠杀卖之，犯令没所卖皮。都督不纪白，杖五十。始出营，竖矛戟，舒幡旗，鸣鼓；行三里，辟矛戟，结幡旗，止鼓；将至营，舒幡旗，呜鼓；至营讫，复结幡旗，止鼓。违令者髡翦以徇，军行不得斫伐田中五果、桑、柘、棘枣。（《通典》一百四十九）
◇　船战令
雷鼓一通，吏士皆严；再通，什伍皆就船，整持橹棹，战士各持兵器就船，各当其所，幢幡旗鼓，各随将所载船；鼓三通鸣，大小战船以次发，左不得至右，右不得至左，前后不得易，违令者斩。（《通典》一百四十九。《御览》三百三十四）
◇　步战令
严鼓一通，步骑悉装，再通，骑上马，步结屯；三通，以次出之，随幡所指。住者结屯，幡后闻急鼓音整阵；斥侯者视地形广狭，从四角而立表，制战阵之宜；诸部曲者各自安部，陈兵疏数。兵曹举白不如令者斩。兵若欲作阵，对敌营先白表，乃引兵就表而陈；临阵皆无喧哗，明听鼓音，旗幡麾前则前，麾后则后，麾左则左，麾右则右；麾不闻令而擅前后左右者斩。伍中有不进者，伍长杀之；伍长有不进者，什长杀之；什长有不进者，都伯杀之。督战部曲，将拔刃在后，察违令不进者斩之。一部受敌，余部不进救者斩。临战，兵弩不可离陈。离阵伍长、什长不举发，与同罪。无将军令，妄行阵间者斩。临战，阵骑皆当在军两头；前陷，陈骑次之，游骑在后，违令髡鞭二百；兵进，退入阵间者斩。若步骑与贼对阵，临时见地势，便欲使骑独进讨贼者，闻三鼓音，骑特从两头进战，视麾所指；闻三金音还：此但谓独进战时也。其步骑大战，进退自如法：吏士向陈骑驰马者斩，吏士有妄呼大声者斩；追贼不得独在前在后，犯令者罚金四两；士将战皆不得取牛马衣物，犯令者斩。进战，士各随其号；不随号者，虽有功不赏。进战，后兵出前，前兵在后，虽有功不赏。临阵，牙门将骑督明受都令，诸部与都督将吏士，各战时校督部曲督住陈後察，凡违令畏懦者□。有急，闻雷鼓音绝后，六音严毕，白辨便出，卒逃归斩之。一日家人弗捕执，及不言于吏，尽与同罪。（《通典》一百四十九，《御览》三百）
◇　营缮令
诸私家不得有艨冲等。（《御览》七百七十，不载姓名，今姑附此，俟考）
◇　与皇甫隆令
闻卿年出百岁，而体力不衰，耳目听明，颜色和悦，此盛事也。所服食施行导引，可得闻乎，若有可传，想可密示封内。（《千金方》卷八十一）
◇　遗令
吾夜半觉小不佳，至明日，饮粥汗出，服当归汤，吾在军中持法是也。至于小忿怒，大过失，不当效也。天下尚未安定，未得遵古也。吾有头病，自先著帻，吾死之后，持大服如存时勿遗。百官当临殿中者十五举音，葬毕便除服，其将兵屯戍者，皆不得离屯部。有司各率乃职。敛以时服，葬于邺之西冈，上与西门豹祠相近，无藏金玉珍宝。吾婢妾与伎人皆勤苦，使著铜雀台，善待之。于台堂上安六尺床，施む帐，朝晡上脯Я之属，月旦，十五日，自朝至午，辄向帐中作伎乐。汝等时时登铜雀台，望吾西陵墓田。余香可分与诸夫人，不命祭。诸舍中无所为，可学作组履卖也。吾历官所得绶，皆著藏中；吾馀衣裘，可别为一藏。不能者，兄弟可共分之。（《魏志·武帝纪》、《宋书·礼志二》，《世说·言语篇》注，《文选》陆机《吊魏武文·序》，《通典》八十，《书钞》一百三十二，《御览》五百，又五百六十，又六百八十七，又六百九十七，六百九十九，八百二十，又八百五十九）
◇　下州郡
昔仲尼之于颜子，每言不能不叹，既情爱发中，又宜率马以骥。今吾亦冀众人仰高山慕景行也。（《魏志·杜畿传》注引《杜氏新书》曰：平虏将军刘勋为太祖所亲，贵震朝廷，尝从畿求大枣，畿拒以他故。后勋伏法，太祖得其书，叹曰：「杜畿可谓不媚于灶者也。」称畿功美，以下州郡。）
◇　拒王芬辞
夫废立之事，天下之至不祥也。古人有权成败、计轻重而行之者，伊尹、霍光是也。伊尹怀至忠之诚，据宰臣之势，处官司之上，故进退废置，计从事立；及至霍光，受托国之任，藉宗臣之位，内因太后秉政之重，外有群卿同欲之势，昌邑即位日浅，未有贵宠，朝乏谠臣，议出密近，故计行如转圜，事成如摧朽。今诸君徒见曩者之易，未睹当今之难。诸君自度，结众连党，何若七国？合肥之贵，孰若吴楚？而造作非常，欲望必克，不亦危乎？（《魏志·武帝纪》注引《魏书》载「太祖拒芬辞」。）
◇　遗荀攸书（建安元年）
方令天下大乱，智士劳心之时也。而顾观变蜀汉，不已久乎！（《魏志·荀攸传》）
◇　手书与吕布
山阳屯送将军所失大封，国家无好金，孤自取家好金更相为作印；国家无紫绶，自取所带紫绶以籍心。将军所使不良。袁术称天子，将军止之，而使不通章。朝廷信将军，使复重上，以相明忠诚。（《魏志·吕布传》注引《英雄记》）
◇　与荀书（建安三年五月）
贼来追吾，虽日行数里，吾策之，到安众，破绣必矣。（《魏志·武帝纪》。）
自志才亡後，莫可与计事者。汝、颖固多奇士，谁可以继之？（《魏志·郭嘉传》，《御览》四百六十七）
与君共事已来，立朝廷，君之相为匡弼，君之相为举人，君之相为建计，君之相为密谋，亦已多矣；夫功未必皆野战也。愿君勿让。（《魏志·荀）传》注引别传》
◇　与荀书追伤郭嘉
郭奉孝年不满四十，相与周旋十一年，险阻艰难，皆共罹之。又以其通达，见世事无所疑滞，欲以后事属之。何意卒尔失之？悲痛伤心！今表增其子满千户，然何益亡者？追念之感深，且奉孝乃知孤者也。天下人相知者少，又以此痛惜。奈何奈何！（《魏志·郭嘉传》注引付子》）
追惜奉孝，不能去心。其人见时事兵事，过绝于人。又人多畏病，南方有疫，常言「吾往南方，则不生还」。然与共论讨，云当先定荆，此为不但见计之忠厚，必欲立功分。弃命定事，人心乃尔，何得使人忘之！（《魏志·郭嘉传》注引《付子》）
◇　下荆州书（建安十三年九月）
不喜得荆州，喜得蒯异度耳。（《魏志·刘表传》注引《付子》）
◇　与锺繇书
得所送马，甚应其急。关右平定，朝廷无西顾之忧，足下之勋也。昔萧何镇守关中，足食成军，亦适当尔。（《魏志·锺繇传》。）
◇　手书答朱灵
兵中所以为危险者，外对敌国，内有奸谋不测之变。昔邓禹中分光武军西行，而有宗歆冯之难，后将二十四骑还洛阳，禹岂以是减损哉？来书恳恻，多引咎过，未必如所云也。（《魏志·徐晃传》注引《魏书》。）
◇　与王书
君澡身浴德，流声本州，忠能成绩，为世美谈，名实相副，过人甚远。孤以心知君，至深至熟，非徒耳目而已也。察观先贤之论，多以盐铁之利，足赡军国之用。昔孤初立司金之官，念非屈君，余无可者。故与君教曰：「昔遏父陶正，民赖其器用，及子妫满，建侯于陈；近桑弘羊，位至三公。此君元龟之兆先告者也。」是孤用君之本言也，或恐众人未晓此意。自是以来，在朝之士，每得一显选，常举君为首，及闻袁军师众贤之议，以为不宜越君。然孤执心将有所底，以军师之职，闲于司金，至于建功，重于军师。孤之精诚，足以达君；君之察孤，足以不疑。但恐旁人浅见，以蠡测海，为蛇画足，将言前后百选，辄不用之，而使此君沈滞冶官。张甲李乙，尚犹先之，此主人意待之不优之效也。孤惧有此空声冒实，氵㸒蛙乱耳。假有斯事，亦庶锺期不失听也；若其无也，过备何害？昔宣帝察少府萧望之才任宰相，故复出之，令为冯翊。从正卿往，似于左迁。上使侍中宣意曰：「君守平原日浅，故复试君三辅，非有所间也。」孤揆先主中宗之意，诚备此事。既君崇勋业以副孤意，公叔文子与臣俱升，独何人哉！（《魏志·王传》注引《魏略》）
◇　与孙权书
近者奉辞伐罪，旌麾南指，刘琮束手。今治水军八十万众，方与将军会猎于吴。（《吴志·孙权传》注引《江表传》，又《艺文类聚》六十六，《御览》八百三十一）
赤壁之役，值有疾病。孤烧船自退，横使周瑜虚获此名。（《吴志·周瑜传》注引《江表传》）
◇　手书与阎行
观文约所为，使人笑来！吾前后与之书，无所不说，如此何可复忍！卿父谏议自平安也。虽然，牢狱之中，非养亲之处；且又官家亦不能久为人养老也。（《魏志·张既传》注引《魏略》）
◇　报蒯越书（建安十九年）
死者反生，生者不愧。孤少所举，行之多矣。魂而有灵，亦将闻孤此言也。（《魏志·刘琮传》。注引《傅子》）
◇　与诸葛亮书
今奉鸡舌香五斤，以表微意。
◇　与太尉杨彪书
操白：与足下同海内大义，足下不遗，以贤子见辅。比中国虽靖，方外未夷。今军征事大，百姓骚扰。吾制钟鼓之音，主簿宜守。而足下贤子侍豪父之势，每不与吾同怀，即欲直绳，顾颇恨恨；谓其能改，遂转宽舒。复即宥贷，将延足下尊门大累，便令刑之。念卿父息之情，同此悼楚，亦未必非幸也。今赠足下锦裘二领，八节银角桃杖一枚，青毡床褥三具，官绢五百匹，钱六十万，画轮四，望通七香车一乘，青孛牛二头，八百里骅骝马一匹，赤戎金装鞍辔十副，铃毛一具，驱使二人；并遗足下贵室错彩罗谷裘一领，织成靴一量，有心青衣二人，长奉左右。所奉虽薄，以表吾意。足下便当慨然承纳，不致往返。（《古文苑》。又略见《书钞》一百三十三，一百三十四；《初学记》二十五；《御览》三百四十一，四百七十八，六百九十三，六百九十四，六百九十八，七百八，又七百十，又七百七十三，八百十五）
◇　答袁绍（初平元年正月）
董卓之罪，暴于四海。吾等合大众，兴义兵，而远近莫不响应，此以义动故也。今幼主微弱，制于奸臣，未有昌邑亡国之衅，而一旦改易，天下其孰安之？诸君北面，我自西向。（《魏志·武帝纪》注引《魏书》）
◇　报荀
微足下之相难，所失多矣。（《水经·湍水注》。）
绣遏吾归师，迫吾死地。（《水经·湍水注》。）
君之策谋，非但所表二事，前后谦冲，欲慕鲁连先生乎？此圣人达节者所不贵也。昔介子推有言：「窃人之财，犹谓之盗。」况君密谋安众，光显于孤者以百数乎？以二事相还，而复辞之，何取谦亮之多邪？（《魏志·荀传》注引《别传》，又见袁宏《後汉纪》三十，略同。）
◇　杨阜让爵报
君与群贤共建大功，西土之人，以为美谈。子贡辞赏，仲尼谓之止善。君其剖心，以顺国命。姜叙之母，劝叙早发，明智乃尔，虽杨敞之妻，盖不过此。贤哉，贤哉！良史纪录，必不坠于地矣。（《魏志·杨阜传》）
◇　报刘е（建安二十年）
非但君当知臣，臣亦当知君。今欲使吾坐行四伯之德，恐非其人也。（《魏志·刘е传》）
◇　孙子兵法序
操闻上古有弧矢之利。《论语》曰：「足食足兵。」《尚书》：「八政曰师。」《易》曰：「师贞丈人吉。」《诗》曰：「王赫斯怒，爰征其旅。」黄帝、汤、武，咸用干戚以济世也。《司马法》曰：「人故杀人，杀之可也。」恃武者灭，恃文者亡，夫差偃王是也。圣贤之于兵也，戢而时动，不得已而用之。吾观兵书战策多矣，孙武所著深矣。孙子者，齐人也，名武，为吴王阖闾作《兵法》一十三篇，试之妇人，卒以为将，西破强楚入郢，北威齐晋。后百岁余有孙膑，是武之后也。审计重举，明画深图，不可相诬，而但世人未之深亮训说；况文烦富，行于世者，失其旨要，故撰为略解焉。（《御览》二百七十，又《道藏》本《孙子十家注》，有删节。）
◇　戒子植
吾昔为顿丘令，年二十三思此时所行，无悔于今。今汝年亦二十三矣，可不勉欤！（《魏志·陈思王植传》，又《御览》四百五十九引《曹植列传》）
◇　家传
曹叔振铎之后。（《魏志·蒋济传》注）
◇　兵书要略
衔枚毋喧哗，唯令之从。（《御览》三百五十七）
◇　兵法
太白已出高，贼深入人境，可击必胜。去勿追，虽见其利，必有后害。（《开元占经》四十五）
◇　四时食制
郓县子鱼，黄鳞赤尾，出稻田，可以为酱。（《御览》九百三十六）
瞢一名黄鱼，大数百斤，骨软可食，出江阳犍为。（《御览》九百三十六）
蒸鲇（《御览》九百三十七。）
东海有大鱼如山，长五六里，谓之鲸鲵，次有如屋者，时死岸上，膏流九顷，其须长一丈二三尺，厚六寸；瞳子如三升碗大，骨可为臼。（《文选·海赋》注，《御览》九百三十八）
海牛鱼皮生毛，可以饰物，出扬州。（《御览》九百三十九）
望鱼侧如刀，可以刈草，出豫章明都泽。（《御览》九百三十九）
萧折鱼，海之乾鱼也。（《御览》九百三十九）
孚市鱼黑色，大如百斤猪，黄肥不可食，数枚相随，一浮一沈；一名敷，常见首，出淮及五湖。（《御览》九百三十九）
蕃逾鱼如鳖，大如箕，甲上边有髯无头，口在腹下，尾长数尺；有节，有毒螫人。（《御览》九百三十九）
发鱼带发如妇人，白肥无鳞，出滇池。（《御览》九百四十）
υ鱼其鳞如粥，出郫县。（《御览》九百四十）
疏齿鱼味如猪肉，出东海。（《御览》九百四十）
班鱼头中有石如珠，出北海。（《御览》九百四十）
鱼大如五斗奁，长丈，口颔下，常三月中从河上，常于孟津捕之，黄肥，唯以作酢；淮水亦有。（《初学记》三十）
◇　题识送终衣奁
有不讳，随时以敛，金珥珠玉铜铁之物，一不得送。（《通典》七十九）
◇　祀故太尉桥玄文
故太尉桥公，诞敷明德，泛爱博容。（《文选·头佗寺碑》云：「高轨难追。」注引魏太祖祭桥玄文曰：「懿德高轨，泛爱博容。」）国念明训，士思令谟。灵幽体翳，邈哉矣。吾以幼年，逮升堂室，特以顽鄙之姿为大君子所纳，增荣益观，皆由奖助，犹仲尼称不如颜渊，李生之厚叹贾复。士死知己，怀此无忘。又承从容约誓之言：「殂逝之後，路有经由，不以斗酒只鸡过相沃酹，车过三步腹痛勿怪。」虽临时戏笑之言，非至亲之笃好，胡肯为此辞乎？匪谓灵忿，能诒己疾，怀旧惟顾，念之凄怆。奉命东征，屯次乡里，北望贵土，乃心陵墓。裁致薄奠，公其尚飨！（《魏志·武帝纪》注引「褒赏令」，又见《后汉书·桥玄传》，《水经》二十四《睢水注》，《艺文类聚》三十八）
◇　失题
好学明经。（《书钞》十二引《魏武帝集》）

[book_title]卷四·魏四
◎　文帝（一）
帝讳丕，字子桓，武帝长子。建安十六年为五官中郎将，二十二年立为魏太子，二十五年正月嗣魏王位，改建安为延康，十一月受禅，改元黄初。在位七年，谥曰文皇帝，庙号高祖。有《典论》五卷，《列异传》三卷，集二十三卷。
◇　愁霖赋
脂余车而秣马，将言旋乎邺都。玄云黯（《文选》潘丘《藉田赋》注作「《黑》」）其四塞，雨蒙蒙而袭子，涂渐洳以沈滞，潦氵㸒衍而横湍。岂在余之惮劳，哀行旅之艰难。仰皇天而叹息，悲白日之不。思若木以照路，假龙烛之末光。（《艺文类聚》二）
◇　喜霁赋
乃命驾而言归，启吉日而北巡。厌群萌之至愿，感上下之明神。密€兴之央扎，甘雨降以洒尘。既洒尘而为涂，惟平路之未。激清风以漂潦，发皎日之扬晖。振余策而长驱，忽临食而忘饥。思寄身于鸿鸾，举六翮而轻飞。（《艺文类聚》二，《文选》陆机《为顾彦先赠妇诗》注，石崇《王明君辞》注）
◇　济川赋
临济川之鲁淮，览洪波之容裔。濞腾扬以相薄，激长风而亟逝。漫浩汗而难测，眇不睹其垠际。于是龟龙神嬉，鸿鸾群翔。鳞介霍驿，载止载行。俯唼菁藻，仰餮若芳。永号长吟，延首相望。美玉昭晰以曜辉，明珠灼灼而流光。于是游览既厌，日亦西倾。朱旗电曜，击鼓雷鸣。长驱风厉，悠尔北征。思魏都以偃息，托华屋而遨游。酌玄清于金，腾羽觞以献酬。（《艺文类聚》八）
◇　临涡赋（并序）
上建安十八年至谯，余兄弟从上拜坟墓，遂乘马游观，经东园，遵涡水，相佯乎高树之下，驻马书鞭，为临涡之赋曰。（《艺文类聚》八。《初学记》九，又二十二；《御览》三百五十九，五百八十七）
荫高树兮临曲涡，微风起兮水增波。鱼颉颃兮鸟逶迤，雌雄呜兮声相和。藻生兮散茎柯，春木繁兮发丹华。（《艺文类聚》八）
◇　沧海赋
美百川之独宗，壮沧海之威神。经扶桑而遐逝，跨天崖而托身。惊涛暴骇，腾踊澎湃。铿訇隐邻，涌沸凌迈。于是鼋鼍渐离，泛滥氵㸒游。鸿鸾孔鹄，哀呜相求。杨鳞濯翼，载沈载浮。仰唼芳芝，俯濑清流。巨鱼横奔，厥势吞舟。尔乃钓大贝，采明珠。举悬黎，收武夫。窥大麓之潜林，睹摇木之罗生。上蹇产以交错，下来风之泠泠。振绿叶以葳蕤，吐芬葩而扬荣。（《艺文类聚》八）
◇　述征赋
建安之十三年，荆楚傲而弗臣。命元司以简旅，予愿奋武乎南邺。伐灵鼓之{艹硼}隐兮，建长旗之飘摇。跃甲卒之皓盱，驰万骑之浏浏。扬凯悌之丰惠兮，仰乾威之灵武。伊皇衢之遐通兮，维天纲之毕举。□南野之旧都，聊弭节而容与。遵往初之旧迹，顺归风以长迈。镇江汉之遗民，静南畿之遐裔。（《艺文类聚》五十九）
羡西门之嘉迹，忽遥睇其灵宇。（《水经·浊漳水注》）
◇　浮淮赋（并序）
（案：《书钞》、《御览》作《溯淮赋》。）
建安十四年，王师自谯东征，大兴水运，泛舟万艘。时余从行，始入淮口，行洎东山，睹师徒，观旌帆，赫哉盛矣，虽孝武盛唐之狩，舳舻千里，殆不过也。乃作斯赋云。
溯淮水而南迈兮，泛洪涛之湟波。仰岩冈之崇阻兮，经东山之曲阿。浮飞舟之万艘兮，建干将之戈。扬云旗之缤纷兮，聆榜人之喧哗。乃撞金钟，爰伐雷鼓。白旄冲天，黄钺扈扈。武将奋发，骁骑赫怒。于是惊风泛，涌波骇。众帆张，群棹起。争先遂进，莫适相待。（《北堂书钞》一百三十七，《艺文类聚》八，《初学记》六，《御览》七百七十）
◇　戒盈赋（北序）
避暑东阁，延宾高会，酒酣乐作，怅然怀盈满之戒，乃作斯赋。
惟应龙之将举，飞云降而下征。资物类之相感，信实彻之通灵。何今日之延宾？君子纷其集庭。信临高而增惧，独处满而怀愁。愿群士之箴规，博纳我以良谋！（《艺文类聚》二十二）
◇　离居赋
惟离居之可悲，块独处于空床。愁耿耿而不寐，历终夜之悠长。惊风厉于闺闼，忽增激于中房。动帷裳之ㄙ暧，对明烛而无光。（《艺文类聚》三十，《初学记》十八）
◇　感离赋（并序）
建安十六年，上西征，余居守，老母诸弟皆从，不胜思慕，乃作赋曰：
秋风动兮天气凉，居常不快兮中心伤。出北园兮彷徨，望众慕兮成行。柯条よ兮无色，绿草变兮萎黄。脱微霜兮零落，随风雨兮飞扬。日薄暮兮无，思不衰兮愈多。招延伫兮良久，忽踟蹰兮忘家。（《艺文类聚》三十）
◇　永思赋
仰北辰而永思，溯悲风以增伤。哀遐路之漫漫，痛长河之无梁。愿托乘于浮灵，嗟逝速之难当。（《艺文类聚》三十）
◇　出归赋
念在昔之恩好，似比翼之相亲。惟方今之疏绝，若惊风之吹尘。夫色衰而爱绝，信古今其有之。伤茕独之无恃，恨胤嗣之不滋。甘没身而同穴，终百年之常期。信无子而应出，自典礼之常度。悲谷风之不答，怨昔人之忽故。被入门之初服，出登车而就路。遵长涂而南迈，马踌躇而回顾。野鸟翩而高飞，怆哀呜而相慕。抚服而展节，即临沂之旧城。践麋鹿之曲蹊，听百鸟之群鸣。情怅恨而顾望，心郁结其不平。（《艺文类聚》三十）
◇　悼夭赋（并序）
族弟文仲，亡时年十一，母氏伤其夭逝，追悼无已。予以宗族之爱，乃作斯赋：
气纡结以填胸，不知涕之纵横。时徘徊于旧处，睹灵衣之在床。感遗物之如故，痛尔身之独亡。愁端坐而无聊，心戚戚而不宁。步广厦而踟蹰，览萱草于中庭。悲风萧其夜起，秋气惧以厉情。仰瞻天而太息，闻别鸟之哀鸣。（《艺文类聚》三十四）
◇　寡妇赋（并序）
陈留阮元瑜，与余有旧，薄命早亡，每感存其遗孤，未尝不怆然伤心，故作斯赋，以叙其妻子悲苦之情。命王粲并作之。（《艺文类聚》三十四，《文选》潘岳《寡妇赋》注）
惟生民兮艰危，在孤寡兮常悲。人皆处兮欢乐，我独怨兮无依。抚遗孤兮太息，俯哀伤兮告谁？三辰周兮递照，塞暑运兮代臻。历夏日兮苦长，涉秋夜兮漫漫。微霜陨兮集庭，燕雀飞兮我前。去秋兮既冬，改节兮时寒。水凝兮成冰，雪落兮翻翻。伤薄命兮寡独，内惆怅兮自怜。（《艺文类聚》三十四）
◇　感物赋（并序）
丧乱以来，天下城郭丘墟，惟从太仆君宅尚在。南征荆州，还过乡里，舍焉，乃种诸蔗于中庭。涉夏历秋，先盛后衰。悟兴废之无常，慨然永叹，乃作斯赋：
伊阳春之散节，悟乾坤之交灵。瞻玄云之蓊郁，仰沈阴之杳冥。降甘雨之丰霈，垂长溜之泠泠。堀中堂而为圃，植诸蔗于前庭。涉炎夏而既盛，迄凛秋而将衰。岂在斯之独然？信人物其有之。（《艺文类聚》三十四）
◇　哀己赋
蒙君子之博爱，垂迫望之渥思。（《文选》陆云《为顾彦先赠妇诗》注）
◇　登台赋（并序）
建安十七年春，□游西园，登铜雀台，命余兄弟并作，其词曰：
登高台以骋望，好灵雀之丽娴。飞阁崛其特起，层楼俨以承天。步逍遥以容与，聊游目于西山。溪谷纡以交错，草木郁其相连。风飘飘而吹衣，鸟飞呜而过前。申踌躇以周览，临城隅之通川。（《艺文类聚》六十二）
◇　登城赋
孟春之月，惟岁权舆。和风初畅，有穆其舒。驾言东迈，陟彼城隅。逍遥远望，乃欣以娱。平原博敞，中田辟除。嘉麦被垄，缘路带衢。流茎散叶，列倚相扶。水幡幡以长流，鱼裔裔而东驰。风飘摇而既臻，日掩而西移。望旧馆而言旋，永优游而无为。（《艺文类聚》六十三，《初学记》二十四）
◇　校猎赋
高宗征于鬼方兮，黄帝有事于阪泉。愠贼备之作戾兮，忿吴夷之不藩。将训兵于讲武兮，因大搜乎田隙。（《初学记》二十二）
披高门而方轨，迈夷涂而直驾。（同上）
长铩纟霓，飞旗拂天。部曲按列，什伍相连。寺如丛林，动若崩山。抗冲天之素旄兮，靡格泽之修旃。雄戟《走黄》而跃厉兮，黄钺扈而扬鲜。超崇岸之曾崖，厉漳ㄛ之双川。千乘乱扰，万骑奔走。经营原隰，腾越峻阻。彤弓斯彀，戈具举。列翠星陈，戎车方毂。风回云转，埃连飙属。雷响震天地，噪声荡川岳。遂躏封犭希，藉麈鹿。捎飞鸢，接。聚者成丘陵，散者阗溪谷。流血赫其丹野，羽毛纷其翳目。考功效绩，班赐有叙。授受甘い，飞酌清酤。割鲜野烹，举爵鸣鼓。銮舆促节，骋辔回翔。望爵台而增举，涉幽堑之花梁。（《艺文类聚》六十六，《御览》三百三十九引两条）
登路寝而听政，总群司之纪纲。消摇后庭，休息闲房。步辇西园，还坐玉堂。（《初学记》二十四）
◇　蔡伯喈女赋（序）
家公与蔡伯喈有管、鲍之好，乃命使者周近持玄璧，于匈奴赎其女还，以妻屯田都尉使者。（《御览》八百六）
◇　玉赋
有昆山之妙璞，产曾城之峻崖。敕丹水之炎波，荫瑶树之玄枝。包黄中之纯气，抱虚静而无为。应九德之淑懿，体五材之表仪。（《艺文类聚》六十七）
◇　弹棋赋
惟弹棋之嘉巧，邈超绝其无俦。苞上智之弘略，允贯微而洞幽。局则荆山妙璞，发藻扬晖。丰腹高隆，庳根四颓。平如砥砺，滑若柔荑。棋则玄木北干素树西枝。洪纤若一，修短无差。象筹列植，一据双螭。滑石雾散，云布四垂。然後直叩先纵，二八次举。缘边间造，长邪迭取。尔乃详观夫变化之理，屈伸之形。联翩霍绎，展转盘萦。或暇豫安存，或穷困侧倾。或接党连兴，或孤据偏停。于时观者莫不虚心竦踊，咸侧息而延伫。或雷以大噱，或战悸而不能语。（《艺文类聚》七十四）
文石为局，金碧齐精。隆中夷外，理致夷肌。（《御览》七百五十五）
◇　迷迭赋（并序）
余种迷迭于中庭，嘉其扬条吐香，馥有令芳，乃为之赋曰：
坐中堂以游观兮，览芳草之树庭。重妙叶于纤枝兮，扬修干而结茎。承灵露以润根兮，嘉日月而敷荣。随回风以摇动兮，吐芳气之穆清。薄六夷之秽俗兮，越万里而来征。岂众卉之足方兮？信希世而特生。（《艺文类聚》八十一，《御览》九百八十二）
◇　玛瑙勒赋（并序）
玛瑙，玉属也。出自西域，文理交错，有似马脑，故其方人因以名之。或以系颈，或以饰勒。余有斯勒，美而赋之。命陈琳、王粲并作。其词曰：
有奇章之珍物，寄中山之崇冈。禀金德之灵施，含白虎之华章。扇朔方之玄气，喜南离之焱阳。歙中区之黄采，曜东夏之纯苍。苞五色之明丽，配皎日之流光。命夫良工，是剖是镌。追形逐好，从宜索便。乃加砥砺，刻方为圆。沈光内照，浮景外鲜。繁文缛藻，交采接连。奇章□□，的乐其间。嘉镂锡之盛美，感戎马之首饰。图兹物之攸宜，信君子之所服。尔乃藉彼朱，华勒用成。骈居列寺，焕若罗星。（《北堂书钞》一百二十六，《艺文类聚》八十四，《御览》三百五十八，八百八）
◇　车渠碗赋（并序）
车渠，玉属也。多纤理缛文，生于西国，其俗宝之，小以系颈，大以为器。
惟二仪之普育，何万物之殊形。料珍怪之上美，无兹碗之独灵。苞华文之光丽，发符采而扬荣。理交错以连属，似将离而复并。或若朝云浮高山，忽似飞鸟厉苍天。夫其方者如矩，圆者如规。稠希不谬，洪纤有宜。（《艺文类聚》八十四，《御览》八百八）
◇　槐赋（并序）
文昌殿中槐树，盛暑之时，余数游其下，美而赋之；王粲直登贤门，小阁外亦有槐树，乃就使赋焉：
有大邦之美树，惟令质之可嘉：托灵根于丰壤，被日月之光华。周长廊而开趾，夹通门而骈罗。承文昌之邃宇，望迎风之曲阿。修干纷其ㄘ错，绿叶萋而重阴。上幽蔼而云覆，下茎立而擢心。伊暮春之既替，即首夏之初期。鸿雁游而送节，凯风翔而迎时。天清和而温润，气恬淡以安治。违隆暑而适体，谁谓此之不怡。（《艺文类聚》八十八）
◇　柳赋（并序）
昔建安五年，上与袁绍战于官渡，是时余始植斯柳，自彼迄今，十有五载矣；左右仆御已多亡，感物伤怀，乃作斯赋曰：
伊中域之伟大兮，瑰姿妙其可珍。禀灵之笃施兮，与造化乎相因。四气迈而代运兮，去冬节而涉春。彼庶卉之未动兮，固战萌而先辰。盛德迁而南移兮，星鸟正而司分。应隆时而繁育兮，扬翠叶之青纯。修干偃蹇以虹指兮，柔条阿那而蛇伸。上夫疏而孛散兮，下交错而龙鳞。在余年之二七，植斯柳乎中庭。始围寸而高尺，今连拱而九成。嗟日月之逝迈，忽以遄征。昔周游而处此，今倏忽而弗形。感遗物而怀故，俯惆怅以伤情。于是曜灵次乎鹑首兮，景风扇而增暧。丰弘阴而博覆兮，躬恺悌而弗倦。四马望而倾盖兮，行旅仰而回眷。秉至德而不伐乎，岂简卑而择贱？含精灵而奇生兮，保休体之丰衍。惟尺断而能植兮，信永贞而可羡！（《艺文类聚》八十九，《文选》石崇《王明君辞》注，《初学记》二十八，《御览》九百五十七）
◇　莺赋（并序）
堂前有笼莺，晨夜哀呜，凄若有怀，怜而赋之曰：
怨罗人之我困，痛密网而在身。顾穷悲而无告，知时命之将泯。升华堂而进御，奉明后之威神。唯今日之侥幸，得去死而就生。托幽笼以栖息，厉清风而哀鸣。（《艺文类聚》九十二）

[book_title]卷五·魏五
◎　文帝（二）
◇　制复于禁等官
昔荀林父败绩于必阝，孟明丧师于ゾ，秦晋不替，使复其位。其后晋获狄土，秦霸西戎，区区小国，犹尚若斯，而况万乘乎！樊城之败，水灾暴至，非战之咎，其复禁等官。（《魏志·于禁传》注引《魏书》）
◇　诏议追崇始祖
前秦以朝车迎中常侍大长秋特进君侯神主，然君侯不宜但依故爵乘朝车也。礼有尊亲之义，为可依诸王比，更议。（《通典》七十二。文帝即王位，尚书令桓阶等奏云云，下诏。）
◇　任城王彰增邑诏（延康元年）
先王之道，庸勋亲亲，并建母弟，开国承家，故能藩屏大宗，御侮厌难。彰前受命北伐，清定朔土，厥功茂焉。增邑五千，并前万户。（《魏志·任城威王传》）
◇　封朱灵为俞阝侯诏延康元年
将军佐命先帝，典兵历年，威过方、邵，功逾绛、灌，图籍所美，何以加焉！朕受天命，帝有海内，元功之将，社稷之臣，皆朕所与同福同庆，传之无穷者也。今封俞阝侯。富贵不归故乡，如夜行衣绣。若平常所志，愿勿难言。（《魏志·徐晃传》注引《魏书》）
◇　报何夔乞逊位诏（延康元年）
盖礼贤亲旧，帝王之常务也，以亲则君有辅弼之勋焉，以贤则君有醇固之茂焉。夫有阴德者，必有阳报。今君疾虽未瘳，神明听之矣。君其即安，以顺朕意。（《魏志·何夔传》）
◇　诏官李通子基绪（延康元年）
昔袁绍之难，自许蔡以南，人怀异心。通秉义不顾，使摧贰率服，朕甚嘉之。不幸早薨，子基虽已袭爵，未足酬其庸勋。基兄绪，前屯樊城又有功，世笃其劳。以基为奉义中郎将，绪平虏中郎将，以宠异焉。（《魏志·李通传》）
◇　诏张既为凉州刺史
昔贾复请击郾贼，光武笑曰：「执金吾击郾，吾复何忧。」卿谋略过人，今则其时。以便宜从事，勿复先请。（《魏志·张既传》）
◇　出蒋济为东中郎将不听请留诏
高祖歌曰：「安得猛士守四方！」天下未宁，要须良臣以镇边境，如其无事，乃还鸣玉，未为后也。（《魏志·蒋济传》）
◇　止临侯植求祭先王诏
得月二十八日表，知侯推情欲祭先王于河上。览省上下，悲伤感切，将欲遣礼以纾侯敬恭之意。会博士鹿、优等奏礼如此，故写以下。开国承家，顾迫礼制，推侯存心，与吾同之。（《御览》五百二十六）
◇　诏褒张既击胡（延康元年）
卿逾河历险，以劳击逸，以寡胜众，功过南仲，勤逾吉甫。此勋非但破胡，乃永宁河右，使吾长无西顾之念矣。（《魏志·张既传》）
◇　制诏三公改元大赦（延康元年十一月辛未）
上古之始有君也，必崇恩化，以美风俗，然百姓顺教而刑辟厝焉。今朕承帝王之绪，其以延康元年为黄初元年，议改正朔，易服色，殊徽号，同律度量，承土行，大赦天下。自殊死以下诸不当得赦，皆赦除之。（《魏志·文帝纪》注引《献帝传》）
◇　答桓阶等奏改服色诏（黄初元年）
服色如所奏，其余宜如虞承唐，但腊日用丑耳，此亦圣人之制也。（《宋书·礼志一》）
◇　定服色诏（黄初元年）
孔子称「行夏之时，乘殷之辂，服周之冕，乐则《韶舞》」，此圣人集群代之美事，为后王制法也。《传》曰：「夏数为得天。」朕承唐虞之美，至于正朔，当依虞夏故事；若殊徽号，异器械，制礼乐，易服色，用牲币，自当随土德之数：每四时之季月，服黄十八日，腊以丑，牲用白，其饰节旄自当赤，但节幡黄耳；其余郊祀天地，朝会四时之服，宜如汉制。宗庙所服，一如《周礼》。（《宋书·礼志一》）
◇　改雒为洛诏
汉火行也。火忌水，故洛去水而加隹。魏于行次为土，土，水之牡也，水得土而流，土得水而柔，故除隹加水，变雒为洛。（《御览》十七上《魏略》、《册府元龟》四。）
◇　诏征南将军夏侯尚
卿腹心重将，特当任使。恩施足死，惠爱可怀。作威作福，杀人活人。（《魏志·蒋济传》，又见《御览》五百九十三）
◇　春分拜日诏
觐礼，天子拜日东门之外，反礼方明。朝事议曰：「天子冕而执镇圭，率诸侯朝日于东郊。」以此言之，盖诸侯朝天子，祀方明，因率朝日也。汉改周法，群公无四朝之事，故不复朝于东郊，得礼之变矣，然旦夕常于殿下东向拜日。其礼太烦。（《晋志》、《宋志》作「烦」，）亵似家人之事，非事天交神之道也。今采周春分之礼，损汉日拜之仪，又无诸侯之事，无所出东郊，今正殿即亦朝会行礼之庭也。宜常以春分于正殿之庭拜日；其「夕月」文不分明，其议奏。（《南齐书·礼志上》永元元年何佟之议引，又略见《晋书·礼志上》，《宋书·礼志一》，《通典》四十四）
◇　以张登为大官令诏
登忠义彰著，在职功勤，名位虽卑，直亮宜显，饔膳近任，当得此吏。今以登为太官令。（《魏志·王朗传》注、《书钞》五十五并引《王朗集》，又见《御览》二百二十九）
◇　下诏赐华歆衣（黄初元年）
司徒国之俊老，所与和阴阳、理庶事也。今太官重膳，而司徒蔬食，甚无谓也。特赐御衣，及为其妻子男女，皆作衣服。（《魏志·华歆传》）
◇　赐桓阶诏
昔子文清俭，朝不谋夕，而有脯粮之秩；宣子守约，箪食鱼飧，而有加梁之赐。况光光大魏，富有四海，栋宇之大臣而有蔬食，非吾所以礼贤之意也。其赐射鹿师二人，并给媒。（《御览》二百六十二引《桓阶别传》，又引本注：「齐人谓麴ろ为媒。」）
◇　答邯郸淳上受命述诏
淳作此甚典雅，斯亦美矣。（案：当有误。）朕何以堪也哉！其赐帛四十疋。（《御览》八百十八）
◇　复颖川一年田租诏（黄初二年正月壬午）
颖川先帝所由起兵征伐也。官渡之役，四方瓦解，远近顾望。而此郡守义，丁壮荷戈，老弱负粮。昔汉祖以秦中为国本，光武恃河内为王基，今朕复于此登坛受禅，天以此郡翼成大魏。（《魏志·文帝纪》注引《魏书》）
◇　以孔羡为宗圣侯置吏修庙诏（黄初二年正月壬午）
昔仲尼姿大圣之才，怀帝王之器，当衰周之末，而无受命之运，在乎鲁、卫之朝，教化乎汶、泗之上，栖栖焉，皇皇焉，欲屈己以存道，贬身以救世。于时王公终莫能用，乃退考五代之礼，修素王之事，因鲁史而制《春秋》，就太师而正《雅》、《颂》，俾千载之后，莫不采其文以述作，其圣以成谋，咨！可谓命世之大圣，亿载之师表者已。遭天下大乱，百祀堕坏，旧居之庙，毁而不修，褒成之后，绝而莫继，阙里不闻讲颂之声，四时不睹蒸尝之位，斯岂所谓崇化报功，盛德百世必祀者哉！其以议郎孔羡为宗圣侯，邑百户，奉孔子祀。令鲁郡修起旧庙，置百石吏卒以守卫之，又于其外广为屋宇以居学者。（《魏志·文帝纪》。又见《宋书·礼志四》。案：陈思王所撰碑文有此诏，与此小异，「其以议郎上」有「嗟乎，朕甚闵焉」二句。）
◇　为汉帝置守冢诏
朕承符运，受终革命，其敬事山阳公，如舜之宗尧，有始有卒，传之无穷。前群司奏处正朔，欲使一皆从魏制，意所不安。其令山阳公，于其国中正朔服色，祭祀礼乐，自如汉典。又为武、昭、宣、明帝置守冢各三百家。（《御览》五百六十一）
◇　曰食勿劾太尉诏（黄初二年六月晦）
灾异之作，以谴元首，而归过股肱，岂禹汤罪己之义乎！其令百官，各虔厥职，后有天地之眚，勿复劾三公。（《魏志·文帝纪》，《晋·天文志二》，《艺文类聚》四十六引《齐职仪》）
◇　赠谥邓哀侯诏
惟黄初二年八月丙午，皇帝曰：「咨尔邓哀侯冲！昔皇天锺美于尔躬，俾聪哲之才成于弱年，当永享显祚，克成厥终，如何不禄，早世夭昏？朕承天序，享有四海，并建亲亲，以藩王室，惟尔不逮斯荣。且葬礼未备，追悼之怀，怆然攸伤。今迁葬于高陵，使使持节兼谒者仆射郎中陈承追赐号曰邓公，祠以大牢。魂而有灵，休兹宠荣，呜呼哀哉！（《魏志·邓哀王冲传》注引《魏书》）
◇　与于禁诏
昔汉高祖脱衣以衣韩信，光武解绶以带李忠，诚皆人主当时贵敬功劳效心之至也。今赐将军以魏王时自所佩朱炜及远游冠。（《御览》六百八十五，又六百九十一）
◇　平准诏
今与孙骠骑和通，商旅当日月而至，而百贾偷利喜贱，其物平价，又与其绢，故官逆为平准耳。官岂少此物辈邪？（《御览》八百十七）
◇　赐故太尉杨彪几杖诏（黄初二年十月己亥）
夫先王制几杖之赐，所以宾礼黄，褒崇元老也。昔孔光、卓茂，皆以淑德高年受兹嘉赐。公故汉宰臣，乃祖已来，世著名节，年过七十，行不逾矩，可谓老成人矣，所宜宠异，以章旧德。其赐公延年杖及冯几，谒请之日，便使杖入，又可使著鹿皮冠。（《魏志·文帝纪》引《魏书》。又《后汉·杨彪传》注，《北堂书钞》一百三十三并引《续汉书》，又见袁宏《后汉纪》三十，《书钞》一百三十三）
◇　改封曹植为安乡侯诏（黄初二年）
植，朕之同母弟。朕于天下，无所不容，而况植乎？骨肉之亲，舍而不诛；其改封植。（《魏志·陈思王植传》注引《魏书》）
◇　取士勿限年诏（黄初三年正月庚午）
今之计考，古之贡士也。十室之邑，必有忠信，若限年然后取士，是吕尚、周晋不显于前世也。其令郡国所选，勿拘老幼，儒通经术，吏达文法，到皆试用，有司纠故不以实者。（《魏志·文帝纪》）
◇　诏答吴王（黄初三年）
老虏边窟，越险深入，旷日持久。内迫罢弊，外困智力，故见身于鸡头，分兵拟西陵，其计不过谓可转是前迹以摇动江东。根未著地，摧折其支，虽未刳备五藏，使身首分离，其所降诛，亦足使虏部众凶惧。昔吴、汉先烧荆门，后发夷陵，而子阳无所逃其死；来歙始袭略阳，文叔喜之，而知隗嚣无所施其巧。今讨此虏，正似其事，将军勉建方略，务全独克。（《吴志·吴王传》二注引《魏书》载诏答。）
◇　抚劳西域奉献诏（黄初三年二月）
西戎即叙，氐、羌来王，《诗》、《书》美之。顷者西域外夷，并款塞内附，其遣使者抚劳之。（《魏志·文帝纪》）
◇　毁高陵祭殿诏（黄初三年）
先帝躬履节俭，遗诏省约。子以述父为孝，臣以继事为忠。古不墓祭，皆设于庙。高陵上殿屋皆毁坏，车马还厩，衣服藏府，以从先帝俭德之志。（《晋书·礼志中》，《宋书·礼志三》，又《通典》五十二）
◇　禁妇人与政诏（黄初三年九月）
夫妇人与政，乱之本也。自今以后，群臣不得奏事太后。后族之家，不得当辅政之任。又不得横受茅土之爵，以引诏传后世。若有背违，天下共诛之。（《魏志·文帝纪》）
◇　制傍枝入嗣大位不得加父母尊号诏
依汉祖之尊太上皇是也。且礼不以父命辞王父命。汉氏诸侯之入，皆受天子之命胤于宗也。而犹顾其私亲，僭拟天号，岂所谓为人后之义哉！后代若诸侯入嗣者，皆不得追加其私考为皇妣为后也。敢有佞媚妖惑之人，欲悦时主，缪建非义之事，以乱正统者，此股肱大臣所当禽诛也。其著乎甲令，书之金策，藏诸宗庙，副乎三府。尚书、中书，亦当各藏一通。（《通典》七十二）
◇　答中山王献黄龙颂诏（黄初三年）
昔唐叔归禾，东平献颂，斯皆骨肉赞美，以彰懿亲。王研精坟典，耽味道真，文雅焕炳，朕甚嘉之。王其克慎明德，以终令问。（《魏志·中山恭王衮传》）
◇　诏责孙权（黄初三年）
权前对浩周自陈，不敢自远，乐委质，长为外臣。又前后辞旨，头尾击地，此鼠子自知不能保尔许地也。又今与周书，请以十二月遣子，复欲遣孙长绪、张子布随子俱来，彼二人皆权股肱心腹也。又欲为子于京师求妇，此权异心之明效也。（《吴志·大帝传》主引《魏略》）
◇　伐吴诏（黄初三年十月）
制诏：昔轩辕不为涿鹿之师，则蚩尤之妖不灭；唐尧不兴丹水之阵，则南蛮之难不平；汉武不行吕嘉之罚，则横浦之表不附；光武不加嚣述之诛，则陇蜀之乱不清。故曰「非威不服，非兵不定」。孙权小丑，凭江悖暴，因有外心，凶顽有性。故奋武锐，顺天行诛。骁骑龙骧，猛将武步，或修句践潜涉之口顽，或图韩信夏口之诳愚。接舡以水攻阵，六军以陆横击。征南进运，以围江陵，多获舟船，斩首执俘。降者盈路，牛酒日至。大司马及征东诸将，卷甲长驱，其舟队今已向济。今车驾自东为之瞻镇，云行天步，乘衅而运。贼进退道迫，首尾有难，不为楚灵乾溪之溃，将有彭宠萧墙之变。必自鱼烂，不复血刃。宜慎终动静以闻。（《文馆词林》六百六十二）
◇　禁复私雠诏
丧乱以来，兵革纵横，天下之人，多相残害者。昔田横杀郦商之兄，张步害伏湛之子，汉氏二祖下诏，使不得相雠。贾复、寇恂，私相怨憾，至怀手剑之忿，光武召而和之，卒共同舆而载。今兵戎始息，宇内初定，民之存者，非流亡之孤，则锋刃之余，当相亲爱，养老长幼。自今以后，宿有雠怨者，皆不得相雠，敢有复私雠者，皆族之。（《魏志·文帝纪》。《艺文类聚》三十三，《御览》四百八十二）
◇　敕还师诏（黄初四年三月）
孙权残害民物，朕以寇不可长，故分命猛将三道并征。今征东诸军与权党吕范等水战，则斩首四万，获船万艘。大司马据守濡须，其所禽获亦以万数。中军、征南，攻围江陵，左将军张等舳舻直渡，击其南渚，贼赴水溺死者数千人。又为地道攻城，城中外雀鼠不得出入，此几上肉耳。而贼中疠气疾病，夹江涂地，恐相染污。昔周武伐殷，旋师孟津，汉祖征隗嚣，还军高平，皆知天时而度贼情也。且成汤解三面之纲，天下归仁。今开江陵之围，以缓成死之禽。且休力役，罢省繇戍，畜养士民，咸使安息。（《魏志·文帝纪》注引《魏书》）
◇　以蒋济为东中郎将代领曹仁兵诏（黄初四年三月）
卿兼资文武，志节忄亢忾，常有超越江湖吞吴会之志，故复授将率之任。（《魏志·蒋济传》）
◇　鹈鹕集灵芝池诏（黄初四年五月）
此诗人所谓污泽者也。《曹诗》「刺恭公远君子而近小人」，今岂有贤智之士处于下位者乎？否则斯鸟何为至哉？其博举天下亻隽德茂才、独行君子，以答曹人之刺。（《魏志·文帝纪》。又《晋书·五行志中》，《宋书·五行志二》）
◇　诏赐张既子翁归爵（黄初四年）
昔荀桓子立勋翟土，晋侯赏以千室之邑；冯异输力汉朝，光武封其二子。故凉州刺史张既，能容民畜众，使群羌归土，可谓国之良臣，不幸薨陨，朕甚愍之。其赐小子翁归爵关内侯。（《魏志·张既传》）
◇　止王朗让位诏（黄初四年）
朕求贤于君而未得，君乃翻然称疾，非徒不得贤，更开失贤之路，增玉铉之倾。无乃居其室出其言不善，见违于君子乎？君其勿有后辞。（《魏志·王朗传》）
◇　诏赐温恢子生爵
恢有柱石之质，服事先帝，功勤明著。及为朕执事，忠于王室。故授之以万里之任，任之以一方之事。如何不遂？吾甚愍之。赐恢子生爵关内侯。（《魏志·温恢传》）

[book_title]卷六·魏六
◎　文帝（三）
◇　改封县王诏（黄初五年）
先王建国，随时而制。汉祖增秦所置郡，至光武以天下损耗，并省郡县，以今比之，益不及焉。其改封诸王皆为县王。（《魏志·彭城王据传》）
◇　车驾临江还诏三公
三世为将，道家所忌。穷兵黩武，古有成戒。况连年水旱，士民损耗，而功作倍于前，劳役兼于昔。进不灭贼，退不和民。夫屋漏在上，知之在下。然迷而知反，失道不远；过而能改，谓之不过。今将休息，栖备高山，沉权九渊，割除摈弃，投之画外。车驾当以今月中旬到谯。淮汉众军，亦各还反，不腊西归矣。（《魏志·王朗传》）
◇　议轻刑诏（黄初五年十月）
近之不绥，何远之怀！今事多而民少，上下相弊以文法，百姓无所措其手足。昔太山之哭者，以为苛政甚于猛虎。吾备儒者之风，服圣人之遗教，岂可以目玩其辞，行违其诫者哉！广议轻刑，以惠百姓。（《魏志·文帝纪》注引《魏书》）
◇　禁设非礼之祭诏（黄初五年十二月）
先王祭礼，所以昭孝事祖，大则郊社，其次宗庙，三辰五行，名山大川，非此族也，不在祀典。叔世衰乱，崇信巫吏，至乃宫殿之内，户牖之间，无不沃酹，甚矣其惑也。自今其敢设非礼之祭、巫祝之言，皆以执左道论，著于令典。（《魏志·文帝纪》，《宋书·礼志四》，《通典》五十五）
◇　伐吴设镇军抚军大将军诏（黄初六年二月）
制诏：昔轩辕建四面之号，周武称「予有乱臣十人」，斯盖先圣所以体国君民，亮成天工，多贤为贵也。今内有公卿以镇京师，外设牧伯以监四方，至于元戎出征，则军中宜有柱石之贤帅，辎重所在，又宜有镇守之重臣，然后车驾可以周行天下，无内外之虑。吾今当征贼，欲守之积年。其以尚书令颖乡侯陈群为镇军大将军，尚书仆射西乡侯司马懿为抚军大将军。若吾临江授诸将方略，则抚军当留许昌，督后诸军，录后台文书事；镇军随车驾，当董督众军，录行尚书事；皆假节鼓吹，给中军兵骑六百人。吾欲去江数里，筑宫室，往来其中，见贼可击之形，便出奇兵击之。若或未可，则当舒六军以游猎，飨赐军士。（《魏志·文帝纪》注引《魏略》，《文馆词林》六百六十二）
◇　征吴临行诏司马懿
吾深以后事为念，故以委卿。曹参虽有战功，而萧何为重。使吾无西顾之忧，不亦可乎！（《晋书·宣帝纪》）
◇　诏赐张辽、李典子爵（黄初六年）
合肥之役，辽、典以步卒八百，破贼十万，自古用兵，未之有也。使贼至今夺气，可谓国之爪牙矣。其分辽、典邑各百户，赐一子爵关内侯。（《魏志·张辽传》）
◇　追赠杜畿诏（黄初六年）
昔冥勤其官而水死，稷勤百谷而山死。故尚书仆射杜畿，于孟津试船，遂至覆没，忠之至也。朕甚愍焉，追赠太仆，谥曰戴侯。（《魏志·杜畿传》）
◇　赠夏侯尚诏（黄初六年）
尚自少侍从，尽诚竭节，虽云异姓，其犹骨肉；是以入为腹心，出当爪牙，智略深敏，谋谟过人。不幸早殒，命也奈何！赠征南大将军昌陵侯印绶。（《魏志·夏侯尚传》》注引《魏书》）
◇　还洛阳诏司马懿
吾东，抚军当总西事；吾西，抚军当总东事。（《晋书·宣帝纪》）
◇　收鲍勋诏（黄初七年四月）
勋指鹿为马，收付延尉。（《魏志·鲍勋传》）
◇　诏刘靖迁庐江太守
卿父昔为彼州，今卿复据此郡，可谓克负荷者也。（《魏志·刘馥传》）
◇　成皋令沐并收校事刘肇以状闻有诏
肇为牧司爪牙吏，而并欲收缚，无所忌惮，自恃清名邪？（《魏志·常琳传》注引《魏略·清介传》）
◇　诏报孙邕
生敬其人，死辞其室，追远敬终，违而得道者也。（《晋任城太守夫人孙氏碑》。长沙人桓伯序有寡妻伏氏，魏文帝以妻邕，辞文帝诏报。）
◇　赐薛悌等关内侯诏
薛悌，驳吏也。王思、嘉，纯吏也。各赐关内侯，以报其勤。（《魏志·梁习传》注引《魏略·苛吏传》）
◇　械系令孤浚诏
浚何愚。（《魏志·王浚传》注引《魏书》）
◇　答孟达荐王雄诏
昔萧何荐韩信，邓禹进吴汉，惟贤知贤也。雄有胆智技能，文武之姿，吾宿知之，今便以参散骑之选，方使少在吾门下，知指归，便大用之矣。天下之士，欲使皆先历散骑，然后出据州郡，是吾本意也。（《魏志·崔林传》注引《魏名臣奏》）
◇　诏群臣
三世长者知被服，五世长者知饮食。此言被服饮食，非长者不别也。（《御览》六百八十九作「被服饮食难晓也。」）
夫珍玩必中国。夏则缣总绡む，其白如雪；冬则罗纨绮，衣叠鲜文。未闻衣布服葛也。
前后每得蜀锦，殊不相似，比适可讶，而鲜卑尚复不爱也。自吾所织如意虎头连璧锦，亦有金薄蜀薄，来至洛邑，皆下恶，是为下工之物，比有虚名。（《艺文类聚》八十五，《御览》八百十五）
江东为葛，宁可比罗纨绮。（《御览》八百十八）
前于阗王山习所上孔雀尾万枝，文彩五色，以为金根车盖，遥望耀人眼目。（《艺文类聚》九十一，《御览》九百二十四）
饮食一物，南方有橘，酢正裂人牙，时有甜耳。（《艺文类聚》八十六）
新城孟太守道蜀者肫鸡鹜味皆淡，故蜀人作食，喜著饴蜜，以助味也。（《书钞》一百四十七，《御览》八百五十七）
真定御梨，大若拳，甘若蜜，脆若菱，可以解烦释渴。（《艺文类聚》八十六，《御览》九百六十九，《大观本草》二十三）
南方有龙眼荔枝，宁比西国蒲萄石蜜乎，酢且不如中国。今以荔枝赐将吏，口佥之则知其味薄矣，凡枣味莫若安邑御枣也。（《艺文类聚》八十七。《御览》七十一，八百五十七，九百七十一）
中国珍果甚多，且复为蒲萄说，当其朱夏涉秋，尚有余暑，醉酒宿醒，掩露而食，甘而不饣脆而不酢，冷而不寒，味长汁多，除烦解渴；又酿以为酒，甘于鞠ろ，善醉而易醒。道之固已流涎咽唾，况亲食之邪！他方之果，宁有匹之有。《艺文类聚》八十七，《御览》九百，之固已流涎咽唾，况亲食之邪！他方之果，宁有匹之者？（《艺文类聚》八十七，《御览》九百七十二，《大观本草》二十三）
◇　敕豫州禁吏民往老子亭祷祝（黄初三年）
告豫州刺史。老聃贤人，未宜先孔子，不知鲁郡为孔子立庙成未？汉桓帝不师圣法，正以嬖臣而事老子，欲以求福，良足笑也。此祠之兴由桓帝。武皇帝以老子贤人，不毁其屋，朕亦以此亭当路，行来者辄往瞻视，而楼屋倾颓，倘能压人，故令修整。昨过视之，殊整顿，恐小人谓此为神，妄往祷祝，违犯常禁。宜宣告吏民，咸使知闻。（《续高僧传》三十，僧π《难道论》，又《释道宣集·古今佛道论衡》）
◇　策谥庞德（延康元年）
昔先轸丧元，王绝ㄕ，陨身徇节，前代美之。惟侯式昭果毅，蹈难成名，声溢当时，义高在昔，寡人愍焉，谥曰壮侯。（《魏志·庞德传》）
◇　策命孙权九锡文（黄初二年十一月）
盖圣王之法，以德设爵，以功制禄。劳大者禄厚，德盛者礼丰。故叔旦有夹辅之勋，太公有鹰扬之功，并启土宇，并受备物，所以表章元功，殊异贤哲也。近汉高祖受命之初，分裂膏腴以王八姓，斯则前世之懿事，后王之元龟也。朕以不德，承运革命，君临万国，秉统天机，思齐先代，坐而待旦。惟君天资忠亮，命世作佐，深睹历数，达见废兴，远遣行人，浮于潜汉。望风景附，抗疏称藩，兼纳纤南方之贡，普遣诸将来还本朝，忠肃内发，款诚外昭，信著金石，义盖山河，朕甚嘉焉。今封君为吴王，使使持节太常高平侯贞，授君玺绶策书、金虎符第一至第五，左竹使符第一至第十，以大将军使持节督交州，领荆州牧事，锡君青土，苴以白茅，对扬朕命，以尹东夏。其上故骠骑将军南昌侯印绶符策。今又加君九锡，其敬听后命。以君绶安东南，纲纪江外，民夷安业，无或携贰，是用锡君大辂、戎辂各一，玄牡二驷。君务财劝农，仓庾盈积，是用锡君衮冕之服，赤舄副焉。君化民以德，礼教兴行，敦义崇让，内外咸和，（二语从《书钞》补。）是用锡君轩县之乐。君宣导休风，怀柔百越，是用锡君朱户以居。君运其才谋，官方任贤，是用锡君纳陛以登。君显直厝枉，群善必举，（二语从《书钞》补。）忠勇并奋，清除奸慝，是用锡君虎贲之士百人。君振威陵迈，宣力荆南，枭灭凶丑，罪人期得，是用锡君钺各一。君文和于内，武信于外，禽讨逆节，折冲掩难（二语从《书钞》补。）是用锡君彤弓一，彤矢百，弓十，矢千。君以忠肃为基，恭勤为德，是用锡君鬯一卣，圭瓒副焉。钦哉！敬敷训典，以服朕命，以勖相我国家，永终尔显烈。（《吴志·大帝权传》二。《北堂书钞》三十，又《艺文类聚》五十三）
◇　册孙权太子登为东中郎封侯文
盖河、洛写天意，符谶述圣心，昭晰著明，与天谈也。故《易》曰：「河出图，洛出书，圣人则之。」孙将军归心国朝，忠亮之节，同功佐命；而其子当为魏将军，著在图谶，由汉光武受命，李氏为辅，王梁孙咸，并见符纬也。斯乃皇天启佑大魏，永令孙氏仍世为佐。其以登为东中郎将，封县侯万户。昔周嘉公旦，祚流七胤；汉礼萧何，一门十侯。今孙将军亦当如斯。若夫长平之荣，安丰之宠，方斯蔑如。（《艺文类聚》五十一）
◇　除禁轻税（令延康元年二月）
关津所以通商旅，池苑所以御灾荒，设禁重税，非所以便民。其除池御之禁，轻关津之税，皆复什一。（《魏志·文帝纪》注引《魏书》）
◇　拜毛等子为郎中（令延康元年三月）
故尚书仆射毛、奉常王修、凉茂、郎中令袁涣、少府谢奂、万潜、中尉徐奕、国渊等，皆忠直在朝，履蹈仁义，并早即世，而子孙陵迟，恻然愍之。其皆拜子男为郎中。（《魏志·文帝纪》注引《魏书》）
◇　以郑称授太子经学令（延康元年五月）
令：龙渊、太阿，出昆吾之金，和氏之璧，由井里之田，砻之以砥砺，错之以他山，故能致连城之价，为命世之宝。学亦人之砥砺也。称笃学大儒，勉以经学辅侯，宜旦夕入授，（《魏志》注作「侍」。）曜明其志。（《魏志·文帝纪》注引《魏略》。《文馆词林》六百九十五）
◇　问张既令（延康元年）
试守金城太守苏则，既有绥民平夷之功，闻又出军西定湟中，为河西作声势，吾甚嘉之。则之功效，为可加爵邑未邪？封爵重事，故以问卿。密白意，且勿宣露也。（《魏志·苏则传》注引《魏名臣奏》）
◇　敕尽规谏令（延康元年七月庚辰）
轩辕有明台之议，放勋有衢室之问，皆所以广询于下也。百官有司，其务以职尽规谏：将率陈军法，朝士明制度，牧守申政事，缙绅考六艺。吾将兼览焉。（《魏志·文帝纪》）
◇　孟达、杨仆降附令（延康元年七月庚辰）
吾前遣使宣国威灵，而达即来。吾惟《春秋》褒仪父，即封拜达，使还领新城太守。近复有扶老携幼首向王化者。吾闻夙沙之民，自缚其君，以归神农；幽国之众，襁负其子，而入丰镐。斯岂驱略迫胁之所致哉？乃风化动其情，而仁义感其衷，欢心内发使之然也。以此而推西南，将万里无外，权、备将与谁守死乎？（《魏志·文帝纪》注引《魏略》，王自手笔令）
◇　复谯租税令（延康元年七月甲午）
先王皆乐其所生，礼不忘其本。谯，霸王之邦，真人本出，其复谯租税二年。（《魏志·文帝纪》注引《魏书》）
◇　殡祭死亡士卒令（延康元年十一月癸卯）
诸将征伐，士卒死亡者，或未收敛，吾甚哀之。其告郡国，给椟殡敛，送至其家，官为设祭。（《魏志·文帝纪》）
◇　以李伏言禅代合符谶示外令
以示外：薄德之人，何能至此，未敢当也。斯诚先王至德，通于神明，固非人力也。（《魏志·文帝纪》注引《献帝传》）
◇　辞符谶令（延康元年十一月丙午）
犁牛之驳似虎，莠之幼似禾，事有似是而非者，今日是已。睹斯言事，良重吾不德。于是尚书仆射宣告官寮，咸使闻知。（《魏志·文帝纪》注引《献帝传》）
◇　辞许芝等条上谶纬令（延康元年十一月辛亥）
昔周文三分天下有其二，以服事殷，仲尼叹其至德。公旦履天子之籍，听天下之断，终然复子明辟，《书》美其人。吾虽德不及二圣，敢忘高山景行之义哉？若夫唐尧、舜、禹之迹，皆以圣质茂德处之，故能上和灵，下宁万姓，流称今日。今吾德至薄也，人至鄙也，遭遇际会，幸承先王余业，恩未被四海，泽未及天下，虽倾仓竭府，以振魏国百姓，犹寒者未尽暧，饥者未尽饱，夙夜忧惧，弗敢遑宁，庶欲保全发齿，长守今日，以没于地，以全魏国，下见先王，以塞负荷之责。望犹志局，守此而已。虽屡蒙祥瑞，当之战惶，五色无主。若芝之言岂所闻乎？心手悼，书不成字，辞不宣口。吾闲作诗曰：「丧乱悠悠过纪，白骨纵横万里，哀哀下民靡恃，吾将佐时整理，复子明辟致仕。」庶欲守此辞以自终，卒不虚言也。宜宣示远近，使昭赤心。（《魏志·文帝纪》注引《献帝传》）
◇　再让符命令（延康元年十一月辛亥）
下四方以明孤款心，是也。至于览余辞，岂余所谓哉？宁所堪哉？诸卿指论，未若孤自料之审也。夫虚谈谬称，鄙薄所弗当也。且闻比来东征，经郡县，历屯田，百姓面有饥色，衣或衤豆褐不完，罪皆在孤；是以上惭众瑞，下愧士民。由斯言之，德尚未堪偏王，何言帝者也！宜止息此议，无重吾不德，使逝之后，不愧后之君子。（《魏志·文帝纪》注引《献帝传》）
◇　答司马懿等再陈符命令（延康元年十一月癸丑）
世之所不足者道义也，所有余者苟妄也。常人之性，贱所不足，贵所有余，故曰「不患无位，患所以立」。孤虽寡德，庶自免于常人之贵。夫「石可破而不可夺坚，丹可磨而不可夺赤」。丹石微物，尚保斯质，况吾托士人之末列，曾受教于君子哉？且於陵仲子以仁为富，伯城子高以义为贵。鲍焦感子贡之言，弃其蔬而槁死；薪者讥季札失辞，皆委重而弗视。吾独何人？昔周武，大圣也，使叔旦盟胶鬲于四内，使召公约微子于共头，故伯夷、叔齐相与笑之曰：「昔神农氏之有天下，不以人之坏自成，不以人之卑自高。」以为周之伐殷以恭也。吾德非周武而义惭夷、齐，庶欲远苟妄之失道，立丹石之不夺，迈於陵之所富，蹈柏成之所贵，执鲍焦之贞至，遵薪者之清节。故曰：「三军可夺帅，匹夫不可夺志。」吾之斯志，岂可夺哉？（《魏志·文帝纪》注引《献帝传》）
◇　止群巨议禅代礼仪令
当议孤终不当承之意而已。犹猎，还方有令。（《魏志·文帝纪》注引《献帝传》）
◇　又令
吾殊不敢当之，外亦何豫事也！（同上）
◇　罢设受禅坛场令
属出见外，便设坛场，斯何谓乎？今当辞让不受诏也。但于帐前发玺书，威仪如常，且天寒，罢作坛士使归。（《魏志·文帝纪》注引《献帝传》）
◇　既发玺书又下令
当奉还玺绶为让章。吾岂奉此诏承此贶邪？昔尧让天下于许由、子州支甫，舜亦让于善卷、石户之农、北人无择，或退而耕颖之阳，或辞以幽忧之疾，或远入山林，莫知其处；或携子入海，终身不反；或以为辱，自投深渊。且颜烛惧太仆之不完，守知足之明分；王子搜乐丹穴之潜处，被熏口而不出。柳下惠不以三公之贵易其介，曾参不以晋、楚之富易其仁。斯九士者，咸高节而尚义，轻富而贱贵，故书名千载，于今称焉。求仁得仁，仁岂在远？孤独何为不如哉？义有蹈东海而逝，不奉汉朝之诏也。亟为上章还玺绶，宣之天下，使咸闻焉。（《魏志·文帝纪》注引《献帝传》）
◇　辞请禅令（延康元年十一月乙卯）
昔柏成子高辞夏禹而匿野，颜阖辞鲁币而远迹，夫以王者之重，诸侯之贵，而二子忽之，何则？其节高也。故列士徇荣名，义夫高贞介，虽蔬食瓢饮，乐在其中。是以仲尼师王骀，而子产嘉申徒。今诸卿皆孤股肱腹心，足以明孤，而今咸若斯，则诸卿游于形骸之内，而孤求为形骸之外，其不相知，未足多怪。亟为上章还玺绶，勿复纷纷也。（《魏志·文帝纪》注引《献帝传》）
◇　让禅令
夫古圣王之治也，至德合乾坤，惠泽均造化，礼教优乎昆虫，仁恩洽乎草木，日月所照，戴天履地含气有生之类，靡不被服清风，沐浴玄德。是以金革不起，苛慝不作，风雨应节，祯祥触类而见。今百姓寒者未暧，饥者未饱，鳏者未室，寡者未嫁。权、备尚存，未可舞以干戚，方将整以齐斧；戎役未息于外，士民未安于内，耳未闻康哉之歌，目未睹击坏之戏，婴儿未可托于高巢，余粮未可以宿于田亩。人事未备，至于此也。夜未曜景星，治未通真人，河未出龙马，山未出象车，荚未植阶庭，莆未生庖厨，王母未献白环，渠搜未见珍裘。灵瑞未效，又如彼也。昔东户季子、容成、大庭、轩辕、赫胥之君，咸得以此就功勒名。今诸卿独不可少假孤精心竭虑，以和天人，以格至理，使彼众事备，群瑞效，然后安乃议此乎？何遽相愧相迫之如是也？速为让章，上还玺绶，无重吾不德也。（《魏志·文帝纪》注引《献帝传》）
◇　又令
泰伯三以天下让，人无得而称焉，仲尼叹其至德，孤独何人？同上。
◇　答董巴等令
凡斯皆宜圣德，故曰：「苟非其人，道不虚行。」天瑞虽彰，须德而光。吾德薄之人，胡足以当之？今让，冀见听许，外内咸使闻知。（《魏志·文帝纪》注引《献帝传》）
◇　三让玺绶令
冀三让而不见听，何汲汲于斯乎？（《魏志·文帝纪》注引《献帝传》）
◇　让禅令
天下重器，王者正统，以圣德当之，犹有惧心，吾何人哉？且公卿未至乏主，斯岂小事，且宜以待，固让之后，乃当更议其可耳。（《魏志·文帝纪》注引《献帝传》）
◇　又令
以德则孤不足，以时则戎虏未灭。若以群贤之灵，得保首领，终君魏国，于孤足矣。若孤者，胡足以辱四海？至乎天瑞人事，皆先王圣德遗庆，孤何有焉？是以未敢闻命。（《魏志·文帝纪》注引《献帝传》）
◇　允受禅令
昔者大舜饭糗茹草，将终身焉，斯则孤之前志也。乃至承尧禅，被珍裘，妻二女，若固有之，斯则顺天命也。群公卿士诚以天命不可拒，民望不可违，孤亦曷以辞焉？（《魏志·文帝纪》注引《献帝传》）
◇　令
树德垂声，崇化笃俗。（《文选》桓温《荐谯秀表》注）
道薄于当年，风颓于百代矣。（同上。）
◇　答卞兰教
赋者，言事类之所附也。颂者，美盛德之形容也。故作者不虚其辞，受者必当其实，兰此赋岂吾实哉？昔吾丘寿王一陈宝鼎，何武等徒以歌颂，犹受金帛之赐。兰事虽不谅，义足嘉也。今赐牛一头。（《魏志·卞后传》注引《魏略》，又《艺文类聚》十六，又五十六，《御览》五百八十七）

[book_title]卷七·魏七
◎　文帝（四）
◇　上书让禅（《艺文类聚》题作《让授禅表》）
皇帝陛下：奉被今月乙卯玺书，伏听册命，五内惊震，精爽散越，不知所处。臣前上还相位，退守藩国，圣恩听许。臣虽无古人量德度身自定之志，保己存性，实其私愿。不寤陛下猥损过谬之命，发不世之诏，以加无德之臣。且闻（《艺文类聚》作「臣闻」。）尧禅重华，举其克谐之德；舜授文命，采其齐圣之美。犹下咨四岳，上观玑。今臣德非虞、夏，行非二君，（《艺文类聚》作「二后」。）而承历数之谘，应选授之命，内自揆抚，无德以称。且许由匹夫，犹拒帝位；善卷布衣，而逆虞诏。臣虽鄙蔽，敢忘守节以当大命，不胜至愿。谨拜章陈情，使行相国永寿少府粪土臣毛宗奏，并上玺绶。（《魏志·文帝纪》注引《献帝传》。又略见《艺文类聚》十三）
◇　上书再让禅
奉今月戊戌玺书，重被圣命，伏听册告，肝胆战悸，不知所措。天下神器，禅代重事，故尧将禅舜，纳于大麓；舜之命禹，立圭告功。烈风不迷，九州攸平。询事考言，然后乃命，而犹执谦让，于德不嗣。况臣顽固，质非二圣，乃应天统，受终明诏。敢受微节，归志箕山，不胜大愿。谨拜表陈情，使并奉上玺绶。（《魏志·文帝纪》注引《献帝传》）
◇　上书三让禅
臣闻舜有宾于四门之勋，乃受禅于陶唐；禹有存国七百之功，乃承禄于有虞。臣以蒙蔽，德非二圣，猥当天统，不敢闻命。敢屡抗疏，略陈私愿，庶章通紫庭，得全微节，情达宸极，永守本志。而音重复衔命，申制诏臣，臣实战惕，不发玺书，而音迫于严诏，不敢复命。愿陛下驰传骋驿，召音还台。不胜至诚，谨使宗奉书。（《魏志·文帝纪》注引《献帝传》）
◇　有司劾田畴不受封宜免官加刑议（建安十五年）
昔{远}敖逃禄，《传》载其美，所以激浊世，励贪夫，贤于尸禄素餐之人也。故可得而小，不可得而毁。至于田畴，方斯近矣。免官加刑，于法为重。（《魏志·田畴传》注引《魏书》）
◇　报傅崔琰
昨奉嘉命，惠示雅数，欲使燔翳捐褶。翳已坏矣，褶亦去焉，后有此比，蒙复诲诸。（《魏志·崔琰传》。）
昨奉嘉命，广开正路。翳已坏矣，毕亦去焉，师傅之言，实获我心。（《文苑英华》六百二十七。薛元超谏皇太子笺引此，与《魏志》不同）
◇　报吴孙权（黄初三年正月癸亥）
昔隗嚣之毙，祸发枸邑；子阳之禽，变起关。将军其亢厉威武，勉蹈奇功，以称吾意。（《魏志·文帝纪》注引《魏书》）
◇　又报吴主孙权（黄初三年九月）
君生于扰攘之际，本有纵横之志，降身奉国，以享兹祚。自君策名已来，贡献盈路。讨备之功，国朝仰成。埋而掘之，古人之所耻。朕之与君，大义已定，岂乐劳师远临江汉？廊庙之议，王者所不得专。三公上君过失，皆有本末。朕以不明，虽有曾母投杼之疑，犹冀言者不信，以为国福。故先遣使者犒劳，又遗尚书、侍中践修前言，以定任子。君遂设辞，不欲使进，议者怪之。又前都尉浩周劝君遣子，乃实朝臣交谋，以此卜君，君果有辞，外引隗嚣遣子不终，内喻窦融守忠而已。世殊时异，人各有心。浩周之还，口陈指麾，益令议者发明众嫌，终始之本，无所据杖，故遂俯仰从群臣议。今省上事，款诚深至，心用慨然，凄怆动容。即日下诏，敕军但深沟高垒，不得妄进。若君必效忠节，以解疑议，登身朝到，夕召兵还。此言之诚，有如大江！（《吴志·吴主权纪》黄武元年）
◇　手报司马芝
省表，明卿至心，欲奉诏书，以权行事，是也。此乃卿奉诏之意，何谢之有！后黄门复往，慎勿通也。（《魏志·司马芝传》）
◇　报王朗黄初初年
览表，虽魏绛称虞箴以讽晋悼，相如陈猛兽以戒汉武，未足以喻。方今二寇未殄，将帅远征，故时入原野，以习戎备，至于夜还之戒，已诏有司施行。（《魏志·王朗传》）
◇　答繁钦书
披书欢笑，不能自胜，奇才妙伎，何其善也。顷守宫王孙世有女曰琐，年始九岁，梦与神通。寤而悲吟，哀声急切。涉历六载，于今十五，近者督将具以状闻。是日戊午，祖于北园，博延众贤，遂奏名倡。曲极数弹，欢情未逞，白日西逝，清风赴闱，罗帏徒祛，玄烛方微。乃令从官引内世女，须臾而至，厥状甚美：素颜玄发，皓齿丹唇。详而问之，云善歌舞。于是振袂徐进，扬蛾微眺，芳声清激，逸足横集，众倡腾游，群宾失席。然后修容饰妆，改曲变度，激清角，扬白雪，接孤声，赴危节。于是商风振条，春鹰度吟，飞雾成霜。斯可谓声协钟石，气应风律，网罗韶，囊括郑卫者也。今之妙舞，莫巧于绛树，清歌莫善（《初学记》、《御览》作「莫激」。）于宋腊，岂能上乱灵，下变庶物，漂悠风云，横厉无方。若斯也哉，固非车子喉转长吟所能逮也。吾练色知声，雅应此选，谨卜良日，纳之闲房。（《艺文类聚》四十三，《初学记》十九，二十五，三十，《御览》三百八十一，五百七十三，九百二十六）
◇　答杨修书
重惠流离厄，昭厚意。（《御览》七百六十一）
◇　与锺繇书
袁王国士，更为唇齿。荀闳劲悍，往来锐师。真君侯之敌，左右之深忧也。（《魏志·荀传》注引《荀氏家传》）
◇　九日与锺繇书
岁往月来，忽复九月九日。九为阳数，而日月并应，俗嘉其名，以为宜于长久，故以享宴高会。是月律中无射，言群木庶草，无有射地而生，至于芳菊，纷然独荣，非夫含乾坤之纯和，体芬芳之淑气，孰能如此！故屈平悲冉冉之将老，思飧秋菊之落英。辅体延年，莫斯之贵。谨奉一束，以助彭祖之术。（《艺文类聚》四，《北堂书钞》一百五十五，《初学记》四，《御览》三十二）
◇　铸五熟釜成与锺繇书
昔者黄帝三鼎，周之九宝，咸以一体便调一味，岂若斯釜五味时芳？盖鼎之烹饪，以飨上帝，以养圣贤，昭德祈福，莫斯之美。故非大人，莫之能造；故非斯器，莫宜盛德。今之嘉釜，有逾兹美。夫周之尸臣，宋之考父，卫之孔悝，晋之笋颗，彼四臣者，并以功德勒名锺鼎。今执事寅亮大数，以隆圣化。堂堂之德，于斯为盛。诚太常之所宜铭，彝器之所宜勒。故作斯铭，勒之釜口，庶可赞扬洪美，垂之不朽。（《魏志·锺繇传》注引《魏略》，又见《御览》七百五十七）
◇　又与锺繇书
丕白：良玉比德君子，圭璋见美诗人。晋之垂棘，鲁之，宋之结绿，楚之和璞，价越万金，贵重都城，有称畴昔，流声将来。是以垂棘出晋，虞、虢双禽；和璧入秦，相如抗节。窃见玉书，称美玉白如截肪，黑譬纯漆，赤拟鸡冠，黄侔蒸栗。侧闻斯语，未睹厥状。虽德非君子，义无诗人，高山景行，私所仰慕。然四宝邈焉已远，秦、汉未闻有良比也。求之旷年，不遇厥真，私愿不果，饥渴未副。近日南阳宗惠叔称君侯昔有美，闻之惊喜，笑与会。当自白书，恐传言未审，是以令舍弟子建因荀仲茂时从容喻鄙旨。乃不忽遗，厚见周称，邺骑既到，宝初至，捧匣跪发，五内震骇，绳穷匣开，烂然满目。猥以蒙鄙之姿，得睹希世之宝，不烦一介之使，不损连城之价，既有秦昭章台之观，百无蔺生诡夺之诳。嘉贶益腆，敢不钦承！谨奉赋一篇，以赞扬丽质。丕白。（《魏志·锺繇传》注引《魏略》。《文选》。《御览》九百六十四）
◇　又报锺繇书
得报，知喜南方。至于荀公之清谈，孙权之妍媚，执书け噱，不能离手。若权复黠，当折以汝南、许邵月旦之评。权优游二国，俯仰荀、许，亦已足矣。（《魏志·锺繇传》注引《魏略》）
◇　借取廓落带嘲刘桢书
夫物因人为贵，故在贱者之手，不御至尊之侧。今虽取之，勿嫌其不反也。（《魏志·王粲传》注引《典略》）
◇　与吴质书
五月十八日丕白：季重无恙！途路虽局，官守有限，愿言之怀，良不可任。足下所治僻左、书问致简，益用增劳。每念昔日南皮之游，诚不可忘。既妙思六经，逍遥百氏，弹棋闲设，终以六博，高谈娱心，哀筝顺耳。驰骛北场，旅食南馆，浮甘瓜于清泉，沈朱李于寒水。白日既匿，继以朗月，同乘并载，以游后园，舆轮徐动，参从无声，清风夜起，悲笳微吟，乐往哀来，凄然伤怀。余顾而言，斯乐难常，足下之徒，诚以为然。今果分别，各在一方。元瑜长逝，化为异物，每一念至，何时可言？方今蕤宾纪时，景风扇物，天气和暧，众果具繁。时驾而游，北遵河曲，从者呜笳以启路，文学托乘于后车，节同时异，物是人非，我劳如何！今遣骑到邺，故使枉道相过，行矣自爱！丕白。（《文选》，又见《魏志·王粲传》注引《魏略》，又《艺文类聚》二十六）
◇　又与吴质书
二月三日丕白：岁月易得，别来行复四年。三年不见，《东山》犹叹其远，况乃过之，思何可支？虽书疏往返，未足解其劳结。昔年疾疫，亲故多离其灾，徐、陈、应、刘，一时俱逝，痛可言邪！昔日游处，行则连舆，止则接席，何曾须臾相失！每至觞酌流行，丝竹并奏，酒酣耳热，仰而赋诗。当此之时，忽然不自知乐也。谓百年已分，可长共相保，何图数年之间，零落略尽，言之伤心。顷撰其遗文。都为一集。观其姓名，以为鬼录，追思昔游，犹在心目，而此诸子化为粪坏，可复道哉！
观古今文人，类不护细行，鲜能以名节自立。而伟长独怀文抱质，恬谈寡欲，有箕山之志，可谓彬彬君子者矣。著《中论》二十余篇，成一家之言，辞义典雅，足传于后，此子为不朽矣。德连常斐然有述作之意，其才学足以著书，美志不遂，良可痛惜。闲者历览诸子之文，对之扌文泪，既痛逝者，行自念也。孔璋章表殊健，微为繁富。公干有逸气，但未遒耳，其五言诗之善者，妙绝时人。元瑜书记翩翩，致足乐也。仲宣续自善于辞赋，惜其体弱，不足起其文，至于所善，古人无以远过。昔伯牙绝弦于锺期，仲尼覆醢于子路，痛知音之难遇，伤门人之莫逮。诸子但为未及古人，自一时之亻隽也，今之存者已不逮矣。后生可畏，来者难诬，然恐吾与足下不及见也。年行已长大，所怀万端，时有所虑，至通夜不瞑。志意何时，复类昔日，已成老翁，但未白头耳。光武言「年三十余，在兵中十岁，所更非一」，吾德不及之，年与之齐矣。以犬羊之质，服虎豹之文，无众星之明，假日月之光，动见瞻观，何时易乎？恐永不复得为昔日游也。少壮真当努力，年一过往，何可攀援？古人思炳烛夜游，良有以也。顷何以自娱？颇复有所述造不？东望於邑，裁书叙心。丕白。（《魏志·王粲传》，又裴注引《魏略》，《文选》，《艺文类聚》二十六）
◇　又与吴质书（延康元年）
南皮之游，存者三人，烈祖龙飞，或将或侯。今惟吾子，栖迟下仕，从我游处，独不及门。缶罄耻，能无怀愧。路不云远，今复相闻。（《魏志·王粲传》注）
◇　答曹洪书
今鲁包凶邪之心，肆蛊惑之政。天兵神拊，师徒无暴，樵牧不临。（《文选》陈孔璋《为曹洪与文帝书》注）
今鲁罪兼苗桀，恶稔厉莽，纵使宋翟妙机械之巧，田单骋奔牛之狂，孙吴勒八陈之变，犹无益也。（同上。）
◇　与曹洪书
五贤兴邦，二八登帝。（《书钞》十一）
◇　与王朗书（建安二十二年冬）
生有七尺之形，死惟一棺之土，惟立德扬名，可以不朽；其次莫如著篇籍。疫疠数起，士人凋落，余独何人，能全其寿？故论撰所著《典论》、诗、赋，盖百余篇。集诸儒于肃城门内，讲论大义，侃侃无倦。（《魏志·文帝纪》注引《魏书》）
蚤虱虽细，处于安寝；鼷鼠虽微，犹毁郊牛。（《初学记》二十九《鼠》，《御览》九百五十一）
丕白：不受江汉之珠，而受巴蜀之钩：此言难得之贵宝，不若易有之贱物。（《御览》三百五十四）
孙权重遣使称臣，奉贡明珠百筐，黄金千镒，驯象二头，或牝或牡。扰禽鹦鹉，其他珍玩，盈舟溢航，千类万品。（《御览》六百二十六）
◇　答王朗书（建安二十四年）
昔石厚与州吁游，父昔知其与乱；韩子昵田苏，穆子知其好仁。故君子游必有方，居必就士，诚有以也。嗟乎宋忠，无石子先识之明，老罹此祸。今虽欲愿行灭亲之诛，立纯臣之节，尚可得邪。（《蜀志·尹默传》注引《魏略》）
◇　答刘备书（其词不类，疑有误）
获累纸之命，兼美之贶，他既备善，双钩尤妙。前后之惠，非贤兄之贡，则执事之贻也。来若川流，聚成山积，其充匮负顿府藏者，固已无数矣。（《御览》三百五十四）
◇　与孟达书（延康元年）
近日有命，不足达旨，何者？昔伊挚背商而归周，百里去虞而入秦，乐毅感鸱夷以蝉蜕，王遵识顺逆以去就。皆审废兴之符效，知成败之必然。故丹青画其形容，良史载其功勋。闻卿姿度纯茂，器量优绝，当骋能明时，收名传记。今者翻然濯鳞清流，甚相嘉乐。虚心西望，依依若旧；下笔属辞，欢心从之。昔虞卿入赵，再见取相；陈平就汉，一觐参乘。孤今于卿，情过于往，故致所御马物，以昭忠爱。（《魏志·明帝纪》注引《魏略》）
今者海内清定，万里一统，三垂无边尘之警，中夏无狗吠之虞，以是弛罔阔禁，与世无疑，保官空虚，初无资任。卿来相就，当明孤意，慎勿令家人缤纷道路，以亲骇疏也。若卿欲来相见，且当先安部曲，有所保固，然后徐徐轻骑来东。（同上。）
◇　与孙权书
前使于禁、郭及夫所道吾纤骊马，本欲使禁自致之，念将军倘欲速得，今故先以付徐奉往。此二马朕之常所自乘，甚调良善，走数万匹之极选者，乘之真可乐也。中国虽饶马，其知名绝足，亦时有之耳。（《艺文类聚》九十三，《御览》八百九十四）
知己选择见船，最大樟材者六艘，受五百石，从沔水送付樊口。（《御览》七百七十）
今因赵咨致文马一匹，白《鼠军》子裘一领，石蜜五斛，鳆鱼千枚。（《御览》八百五十七，九百三十八）
◇　与诸将书
刘备既孤老，智穷势极，正使欲与死争；则诸将军便当就穴中将取之尔。（《北堂书钞》一百五十八）
◇　与刘晔书
刘生帽裁制微不长，有似里父之服。（《御览》六百八十七。案：张溥本作「刘生帽裁两段，制微不长，有似里父之服，今帽所当著。」校《御览》多七字，异一字）
◇　与朝臣书
江表惟长沙名有好米，何得比新城粳稻邪？上风炊之，五里闻香。（《艺文类聚》八十五，《初学记》二十七，《御览》八百三十九）
◇　送剑书
仆有剑一枚，明珠标首，蓝玉饰靶，因给左右，以除妖氛。
◇　叙诗
为太子时，北园及东阁讲堂并赋诗，命王粲、刘桢、阮、应等同作。（《初学记》十《皇太子门》引《魏文帝集》）
◇　叙繁钦
上西征，余守谯，繁钦从，时薛访车子能喉啭，与笳同音。钦笺还与余，盛叹之，虽过其实，而其文甚丽。（《文选》繁钦《与魏文帝笺》注引《文帝集》）
◇　叙陈琳
上平定汉中，族父都护还书与余，盛称彼方土地形势，观其词，知陈琳所叙为也。（《文选》陈孔璋《为曹洪与文帝书》注，《御览》五百九十五，并引《文帝集》）
◇　诫子
父母于子，虽肝肠腐烂，为其掩避，不欲使乡党士友闻其罪过。然行之不改，久矣人自知之。用此任官，不亦难乎？（《御览》四百五十九）
◇　周成、汉昭论
或方周成王于汉昭帝，佥高成而下昭。余以为周成王体上圣之休气，禀贤妣之贻诲，周召为保傅，吕尚为太师，口能言则行人称辞，足能履则相者导仪，目厌威容之美，耳饱仁义之声，所谓沉渍玄流，而沐浴清风者矣。犹有咎悔，聆二叔之谤，使周公东迁。皇天赫怒，显明厥咎，犹启诸《金滕》，稽诸国史，然后乃悟。不亮周公之圣德，而信《金滕》之教言，岂不暗哉！夫孝昭，父非武王，母非邑姜，养惟盖主，相则桀光，体不承圣，化不胎育，保无仁孝之质，佐无隆平之治，所谓生于深宫之中，长于妇人之手。然而德与性成，行与体并，年在二七，早智夙达，发燕书之诈，亮霍光之诚，岂将有启《金滕》信国史而后乃悟哉？使夫昭成均年而立，易世而死，贸臣而治，换乐而歌，则汉不独少，周不独多也。（《艺文类聚》十二，《御览》八十九）
◇　太宗论
昔有苗不宾，重华舞以干戚；尉佗称帝，孝文抚以恩德。吴王不朝，锡之几杖，以抚其意，而天下赖安。乃弘三章之教，恺悌之化，欲使曩时累息之民，得阔步高谈，无危惧之心。若贾谊之才敏，筹画国政，特贤臣之器，管、晏之姿，岂若孝文大人之量哉？（《魏志·文帝纪》注引《魏书》）
◇　交友论
夫阴阳交，万物成；君臣交，邦国治；士庶交，德行光。同忧乐，共富贵，而友道备矣。《易》曰：「上下交而其志同。」由是观之，交乃人伦之本务，王道之大义，非特士友之志也。（《初学记》十八引《魏文帝集》）
◇　连珠
盖闻琴瑟高张则哀弹发，节士抗行则荣名至，是以申胥流音于南极，苏武扬声于朔裔。
盖闻四节异气以成岁，君子殊道以成名，故微子奔走而显，比干剖心而荣。
盖闻驽蹇服御，良乐咨嗟；铅刀剖截，欧冶叹息。故少师幸而季梁惧，宰任而伍员忧。（《艺文类聚》五十七）
◇　五熟釜铭
於赫有魏，作汉藩辅。厥相惟锺，实干心膂。靖恭夙夜，匪遑安处。百寮师师，楷兹度矩。（《魏志·锺繇传》）
◇　露陌刀铭
於铄良刀，胡炼时。譬诸麟角，靡所任兹。不逢不若，永世宝持。（《艺文类聚》六十，《初学记》二十二，《御览》三百四十六）
◇　曹苍舒诔
惟建安十有五（《艺文类聚》作「二」。）年五月甲戍，童子曹苍舒卒，呜呼哀哉！乃作诔曰：
於惟淑弟，懿矣纯良。诞丰令质，荷天之光。既哲且仁，爰柔克刚。彼德之容，兹义肇行。猗欤□□，终然允臧。宜逢介祉，以永无疆。如何昊天，雕斯俊英？呜呼哀哉！惟人之生，忽若朝露。促促百年，行暮。矧尔既夭，十三而卒。何辜于天，景命不遂？兼悲增伤，傺失气。永思长怀，哀尔罔极。贻尔良妃，衤遂尔嘉服。越以乙酉，宅彼城隅。增丘峨峨，寝庙渠渠。姻媾云会，充路盈衢。悠悠群司，岌岌其车。倾都荡邑，爰迄尔居。魂而有灵，庶可以娱。呜呼哀哉！（《艺文类聚》四十五，《古文苑》）
◇　武帝哀策文
痛神曜之幽潜，哀鼎俎之虚置。舒皇德而咏思，遂臆以莅事。矧乃小子，夙遭不造，茕茕在疚，呜呼皇考。产我曷晚。弃我曷早。群臣子辅，夺我哀愿。猥抑奔墓，俯就权变。卜葬既从，大隧既通。漫漫长夜，窃窃玄宫。有晦无明，曷有所穷。卤簿既整，三官骈罗。前驱建旗，方相执戈。弃此宫庭，陟彼山阿。（《艺文类聚》十三）
◇　受禅告天文（延康元年十一月辛末）
皇帝臣丕敢用玄牡，昭告于皇、皇后帝：汉历世二十有四，践年四百二十有六，四海困穷，王纲不立，五纬错行，灵祥并见，推术数者，虑之古道，咸以为天之历数，运终兹世。凡诸嘉祥，民神之意，比昭有汉数终之极，魏家受命之符。汉主以神器宜授于臣，宪章有虞，致位于丕。丕震畏天命，虽休勿休。群公庶尹六事之人，外及将士，洎于蛮夷君长，佥曰：「天命不可以辞拒，神器不可以久旷，群臣不可以无主，万机不可以无统。」丕祗承皇象，敢不钦承。卜之守龟，兆有大横，筮之三易，兆有革兆，谨择元日，与群寮登坛受帝玺绶，告类于尔大神：惟尔有神，尚飨永吉，兆民之望，祚于有魏世享。（《魏志·文帝纪》注引《献帝传》）
◇　失题
博览群书。（《书钞》十二引《魏文集》）

[book_title]卷八·魏八
◎　文帝（五）
◇　典论
谨案：《隋志·儒家》，《典论》五卷，魏文帝撰，旧、新《唐志》同。《本纪》：「帝好文学，以著书为务，所勒成垂百篇，明帝时刊石。」详《搜神记》。又《齐王芳纪》注：「臣松之昔从征西至洛阳，见《典论》石在太学者尚存。」《御览》五百八十九引戴延之《西征记》，《典论》六碑，今四存二败。《隋志·小学类》有《一字石经·典论》一卷，唐时石本亡，至宋而写本亦亡，世所习见，仅裴注之帝《自叙》，及《文选》之《论文》而已。亡友沈阳孙冯翼字凤卿，尝有辑本，漏甚多，又如采《北堂书钞》十五洽和万国，以《典略》当《典论》，若斯之类，概应删刂。今覆捡各书，写出数十百事，有篇名者十三，聚其复重，会其离散，依《意林》次第之，定著一卷。其遗文坠句无所系属者，附于后。嘉庆二十年太岁在乙亥三月晦。
◇　篇名缺
尧崩，舜避尧子于南河之南；舜崩，禹避舜子于阳城；禹崩，益避禹子于箕山之阴。（《意林》下有「事见《史记》」四字，疑是后人校语。）
如彼登山，乃勤以求高；如彼浮川，乃勤以求远。惟心弗勤，时亦靡克。（《意林》。）
应云：「人生固有人（官本作「仁」。）心。答云：「在亲曰孝，施物曰仁。仁者有事之实名，非无事之虚称。善者道之母，群行之主。」（《意林》。）
◇　奸谗
佞邪秽政，爱恶败俗，国有此二事，欲不危亡，不可得也。（序首二十一字从《意林》加。）何进灭于吴匡、张璋，袁绍亡于审配、郭图，刘表昏于蔡瑁、张允。孔子曰：「佞人殆。」信矣。古事已列于载籍，聊复论此数子，以为后之监戒，作《奸谗》。
中平之初，大将军何进，弟车骑苗，并开府。近士吴匡、张璋，各以异端有宠于进，而苗恶其为人。匡璋毁苗而称进，进闻而嘉之，以为一于己。后灵帝崩，进为宦者韩悝等所害，匡、璋忌苗，遂劫进之众杀苗于北阙，而何氏灭矣。昔郑昭公杀於渠弥，鲁隐公死于羽父，苗也能无及此乎！夫忠臣之事主也，尊其父以重其子，奉其兄以敬其弟，故曰「爱其人者，及其屋乌」，况乎骨肉之间哉！而进独何嘉焉？
袁绍之子，谭长而慧，（《三国志·袁绍传》注作「惠」，古书皆以「惠」为「慧」字。）尚少而美。绍妻爱尚，数称其才，绍亦雅奇其貌，欲以为后，未显而绍死。别驾审配，护军逢纪，宿以骑侈不为谭所善，于是外顺绍妻，内虑私害，矫绍之遗命，奉尚为嗣。颖川郭图辛评，与配纪有隙，惧有后患，相与依谭，盛陈嫡长之义，激以绌降之辱，劝其为乱，而谭亦素有意焉，与尚亲振干戈，欲相屠裂。王师承天人之符应，以席卷乎河朔，遂走尚枭谭，禽配馘图，二子既灭，臣无余。句有脱文。绍遇因运，得收英雄之谋，假士民之力，东苞巨海之实，西举全晋之地，南阻白渠黄河，北有劲弓胡马，地方二千里，众数十万，可谓威矣。当此之时，无敌于天下，视霸王易于覆手，而不能抑遏愚妻，显别嫡庶，婉恋私爱，宠子以貌；其后败绩丧师，身以疾死，邪臣饰奸，二子相屠，坟土未干，而宗庙为墟，其误至矣。
刘表长子曰琦，表始爱之，称其类己。久之，为少子琮纳后妻蔡氏之侄。至蔡氏有宠，其弟蔡瑁、表甥张允，并幸于表。惮琦之长，欲图毁之。而琮日睦于蔡氏，允、瑁为之先后。琮之有善，虽小必闻；有过，虽大必蔽。蔡氏称美于内，瑁、允叹德于外，表日然之，而琦益疏矣。出为江夏太守，监兵于外。瑁、允阴司其过阙，随而毁之。美无显而不掩，阙无微而不露。于是表忿怒之色日发，诮让之书日至，而琮坚为嗣矣。故曰容刀生于身疏，积爱出于近习，岂谓是邪？昔泄柳申详，无人乎穆公之侧，则不能安其身。君臣则然，父子亦犹是乎？后表疾病，琦归省疾。琦素慈孝，瑁、允恐其见表，父子相感，更有托后之意，谓曰：「将军命君抚临江夏，为国东藩，其任至重，今释众而来，必见谴怒，伤亲之欢心，（「心」字依《三国志·刘表传》注加。）以增其疾，非孝敬也。」遂遏于户外，使不得见，琦流涕而去，士民闻而伤焉。虽易牙、杜宫，坚牛、虚器，何以加此！琦岂忘晨凫、北犬之献乎？隔户牖而不达，何言千里之中山。嗟乎！父子之间何至是也。表卒，琮竟嗣立，以侯与琦，琦怒投印，伪辞奔丧，内有讨瑁、允之意。会王师已临其郊，琮举州请罪，琦遂奔于江南。
昔伊戾费忌，以无宠而作谗；江充焚丰，（「焚丰」当考。）以负罪而造蛊。高斯之诈也贪权，躬宠
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 10:23:50-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>