<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="提要,卷一,卷二,卷三,卷四,卷五,卷六,卷七,卷八,卷九,卷之十,卷之十一,卷十二,卷十三,卷十四,卷十五,卷十六,卷十七,卷十八,卷十九,卷二十,卷二十一,卷二十二,卷二十三,沙溪集全文在线阅读,沙溪集全文在线下载,大玄古籍书库">
<meta name="description" content="明代诗文别集。孙绪(字诚甫,号沙溪)著。四库著录是集,凡23卷,文8卷,赋1卷,杂著1卷,《无用闲谈》6卷,诗7卷。其所依据的底本是与马中锡《东田集》合刊者,《四库全书》编者认为其“学问笔力皆胜中锡”,所以将此集著录正目,将马中锡《东田集》放其存目中。集中《无用闲谈》论文、论诗较有识见。他反对模拟:“大抵文章与时高下,人之才力,亦各不同。今人之不能为秦、汉、战国,犹秦、汉、战国之不能为六经也。世之文士,往往尺寸步骤,影响謦咳,晦涩险深,破体难读。”并说:“至魏晋李杜之诗,秦汉之文,即拱手降服,惟恐不及,问">
<title>沙溪集_孙绪_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">沙溪集</span> <br/>
          作者： <span class="inputVal" id="bkauthor">孙绪</span> <br/>
          朝代： <span class="inputVal" id="bkdate">明代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">类书文集,诗文集,完结</span> <br/>
          字数： <span class="inputVal" id="bknum">[book_length]138593</span> <br/>
          说明： <span class="inputVal" id="bkdec">明代诗文别集。孙绪(字诚甫,号沙溪)著。四库著录是集,凡23卷,文8卷,赋1卷,杂著1卷,《无用闲谈》6卷,诗7卷。其所依据的底本是与马中锡《东田集》合刊者,《四库全书》编者认为其“学问笔力皆胜中锡”,所以将此集著录正目,将马中锡《东田集》放其存目中。集中《无用闲谈》论文、论诗较有识见。他反对模拟:“大抵文章与时高下,人之才力,亦各不同。今人之不能为秦、汉、战国,犹秦、汉、战国之不能为六经也。世之文士,往往尺寸步骤,影响謦咳,晦涩险深,破体难读。”并说:“至魏晋李杜之诗,秦汉之文,即拱手降服,惟恐不及,问其所以为佳,茫然四顾,不取必于心,而徒论世之先后。学之卤莽,一至于此。”至于其诗文创作,《四库全书》编者评其文“沉著有健气”。陈田《明诗纪事》评其诗说:“沙溪,瀛州才子,所作清新典丽,足以名世。”但其有些文章时犯知识性错误,王士禛《池北偶谈》曾摘其误以五代王祚事为彭时事。其人过早离世,未能尽展其才。从总体看,他的诗文成就并不如马中锡,这是《四库全书》编者往往不能从文学角度审视别集的缘故。</span> <br/>
          封面： <span class="inputVal" id="bkimg">Z_19014.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]沙溪集
[book_author]孙绪
[book_date]明代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]类书文集,诗文集,完结
[book_length]138593
[book_dec]明代诗文别集。孙绪(字诚甫,号沙溪)著。四库著录是集,凡23卷,文8卷,赋1卷,杂著1卷,《无用闲谈》6卷,诗7卷。其所依据的底本是与马中锡《东田集》合刊者,《四库全书》编者认为其“学问笔力皆胜中锡”,所以将此集著录正目,将马中锡《东田集》放其存目中。集中《无用闲谈》论文、论诗较有识见。他反对模拟:“大抵文章与时高下,人之才力,亦各不同。今人之不能为秦、汉、战国,犹秦、汉、战国之不能为六经也。世之文士,往往尺寸步骤,影响謦咳,晦涩险深,破体难读。”并说:“至魏晋李杜之诗,秦汉之文,即拱手降服,惟恐不及,问其所以为佳,茫然四顾,不取必于心,而徒论世之先后。学之卤莽,一至于此。”至于其诗文创作,《四库全书》编者评其文“沉著有健气”。陈田《明诗纪事》评其诗说:“沙溪,瀛州才子,所作清新典丽,足以名世。”但其有些文章时犯知识性错误,王士禛《池北偶谈》曾摘其误以五代王祚事为彭时事。其人过早离世,未能尽展其才。从总体看,他的诗文成就并不如马中锡,这是《四库全书》编者往往不能从文学角度审视别集的缘故。
[book_img]Z_19014.jpg


[book_title]提要
钦定四库全书　　　　　集部六
沙溪集　　　　　　　　别集类五【明】
提要
【臣】等谨案沙溪集二十三卷明孙绪撰绪字诚甫沙溪其自号也故城人弘治己未进士官至太仆寺卿是集文八卷赋一卷襍着一卷无用闲谈六卷诗七卷其文沉着有健气其无用闲谈有曰文章与时高下人之才力亦各不同今人不能为秦汉战国犹秦汉战国不能为六经也世之文士尺寸步骤影响摹拟晦澁险深破碎难读云云其意盖为李梦阳发可以见其趋向矣至於古今仕学辨之类参以排偶不古不今则编次者失於删汰转为作者累耳其无用闲谈多深切着明之语论文论诗亦各有确见王士祯池北偶谈尝摘其误以五代王祚事为彭时事其说良是他如论扬雄事亦失当然要不害其大旨诗格颇近李东阳而深以何孟春等注东阳乐府称其过於李杜为非盖讥誉者之溢量非排击东阳也此集旧与马中锡东田集合刋然学问笔力皆胜中锡故今摘录绪集而中锡则存其目焉乾隆四十四年二月恭校上
总纂官【臣】纪昀【臣】陆锡熊【臣】孙士毅
总校官【臣】陆费墀

[book_title]卷一
钦定四库全书
沙溪集卷一
明　孙绪　撰
序
送马嘉贞应试南还序
妹壻马君嘉贞天分警拔事举子业虽未尝矻矻苦心至落笔则语辄惊人老成尔雅迥出常度同业者终岁效之竟莫能及人以是奇嘉贞嘉贞亦以是自奇也然每试辄不利今年秋学愈奇声誉愈闳应试士相率即其寓所愿识风仪者日数人或相顾而惊曰此所谓马嘉贞邪一时推右殆空士类而试又不利揭晓之後抚膺戟手幽愤无所容充其志将驾当世吞万变浩然不可御噫士贵有志若此者非士之所宜有邪所贵罔敢怠忘念常在兹耳若突然之勇生於血气之粗偷安之习乘於志气之微愧目前而忘自奋则今日之志适足以见褊浅躁急为吾之累反不若漠然於得失者之为高也余早年屡困场屋每被黜情思黯黯窃窥一时同黜者孤灯聚首惨无人色程日于仓卒屈指若不及数日後游访贽谒语笑哑哑前日之情略无芥蔕焉间有秉持少异者衆中常愀然不乐与之言亦不对若有忧思然至抵家室对妻孥亦既舒畅矣久近虽不同其粗於血气微於志气一也而况嗜慾乱其真博杂挠其识不急之务无益之谈妨其功力则今日之志亦安用哉昔者孟郊落第有食荠亦苦强歌无欢之句一时君子怜其情而鄙其量夫郊诚可非也然卒能占高第享盛名于无穷不犹愈于一被摈弃即落魄狂纵万事决裂如李山甫温飞卿等乎老而弥笃仆而愈力正今日所未易得者而顾未可轻议也凡人之失利孰非郊之情哉顾充而守之有愧郊耳嘉贞勉之天下之事多矣曾有二三其心荡漾不定而可善其成者乎况事业精密易失而难得者尤可畏哉归以告尊翁当不以予言为诬也
送李德华诗序
德华我先师嘉兴先生仲子也先生早擅三易腾声邹鲁齐卫间丁酉岁首擢乡书虑太夫子渐老不欲以仕远违色养需家食者十六年余往洒扫门墙见先生孝友睦宗族信义惇乡闾谨饬方严淑後进謦欬杖屦无非可师有不专经籍文字间者退不胜自喜时德华侍先生首尚未髪而冰莹玉润沈静有老成风私自谓曰传先生之业者二郎也己未先生殁官嘉兴每忆高踪即于德华属厚望不可置今年应诏来京例得医学官医为小道医官在仕为卑员而德华趋之若恐後诸友在都下者咸讶之亦有力尼之者德华泣曰葺遗文以承先业先子志也吾诚愚讵敢忘先志哉顾兄没母老谋仕则废养奈何且吾父儒宗尚以母老不欲仕况区区者可轻违吾母邪冠裳捧檄以博庭闱懽悰亦足言仕而终无远游以贻亲虑谓非先志土苴与闻者韪其言谒选既毕治装将南还诸友供张祖道都门外德华酒酣兴发言论蠭起讥评人士商略世故若监应形水赴壑孤翮高抟而迫之以风也虽未可遽窥先生之堂然背而驰去者亦鲜矣至忆旧游话往事俱历历在目转盻之间已越二十余禩今昔异时少壮异容怅岁月之潜移檩余生其如寄不能不以之兴怀古称後之视今亦犹今之视昔悲夫余因歔欷而歌曰昔从君兮平原区花顔肉映云敷腴君今来思西城隅青袍荡漾飘琼琚丹穴郁郁文鵷雏倏然翛翥云霄衢高歌取醉真良图夕阳又下闲庭除歌阕复有倚声而和者曰若有人兮邦之英驾騄駬兮弹青萍驩未洽兮归干旌瞻令仪兮心怦怦去如风澹来云凝愿言两腋清风生相与上下同玄冥於是四座竞起叠和更酬剽者如游回者如留扬者如浮拍者如休方清絶以长讴忽断续而相摎若野鹤之唳高秋孤蝉之咽凉飕也德华雀跃而起曰有是哉愿彚诸君之作以华吾归乃僭引余说於上而列诸作於别方若岐黄之谈本非德华素业亦非诸友素期者可不书也
代杨师文送董松轩赴吴江簿序
吴江江南剧邑纨縠靡丽之风比他邑常什伯去京师数千里狡横且玩税额讼牒未易猝如法故令若簿多败於赇或困於夥绐於诈能官者盖鲜然令患不才耳才则搜抉指顾咄嗟可快意簿动制於令晨起束带诣堂上长揖就坐吏抱牍过前禁莫敢问惟令顔色是候令诚才邪相与同其休不才簿虽蝉蜕鹤举不得不与分其谤矧台郡相沿督责常先僚贰僚贰奔走惶骇令不知也然则吴江之难令居其一而簿居其三亦诚难矣哉甲戌四月夀张董松轩先生得是官余前此屡候先生寒暄外他事若不肯出诸口除後再往候之则言论纚纚终日不可穷要不出吴江今时最急与簿当最先者岂先生外此固漠然哉非其责可不言亦往日意耳夫处穷巷经世务要非凡士屈伸舒卷惟义惟时求先生于今兹诚未易得以是佐吴江不烦他求自有余地事当在令可以无言事当在簿而令挠之不可无言也士从仕凡以行吾志而已今锋镝供亿之余闾阎糠籺嗷嗷未充者什九幸而吾有具又理当任顾低首饮气自抑以悦人如吾民何即先生之迹渟滀如巨浸激发如风驶中綮要如破的知非若人也然则又何难焉其子汤民侍御常凝神洞视于广衆矜语间若有深思至其论事则综核孤峻远出人右迩者天子命按畿辅简书甫数日贵势即相戒莫犯盖澄清搏击之术虽深匿未形而锋銛溢发有不可终掩者如蟠蛟螭隐虎豹未及腾踏奋厉而渊然之光蔚然之文泅采者固已望而惊矣英鋭胜于恢容才华韬于浑厚父子志向如出一辙汤民掇贤科跻膴仕而先生矻矻太学晩岁仅得此是则幸不幸於其间昔人筮仕县簿垂休光照後世如苏长公朱晦庵者史册相望又未可以秩卑任轻专为先生屈也古今宁不相及邪为之上者从臾诱掖之使先生之贤不终汨于氛埃奔走之下则多可称述当复有进於是者濒行羣僚追送国郊且有诗也谓予虽陋年差长强使为之序
送如心宗师北还序
正德丙子八月如心玉上人进宗师之号将丐余文以侈其事余心亦既许之矣未几被谪南归匆遽流离心悸气动如心嗫嚅齿頬间欲言之未敢也今年秋裹粮负担从一徒南走千余里抵沙溪别业再索之夫如心之庐缙绅士日接武焉音铿鍧而葩炫熠无难得者顾远需于蓬茅废罪之余是何忍于终辞余早岁识如心之师印空上人因与如心游印空博洽持重诸浮屠敬而畏如心谦抑温润诸浮屠慕而爱行孚论定越三十年如心虽无意人知诸浮屠争先延誉惟恐誉之不扬汲引之无阶者无戾情无异词乃共上其名於礼部礼部密詗而公询之始疏以入投名陛见略如授爵然因念一方外之流欲伟旧观改故步亦甚难焉天下事稍涉荣幸者要不可易致不独浮屠然也每春夏之交宗师登坛宣教村民比丘累千万长跪俛首以听於下暴慢者悟悔悟者泣而所宣者戒杀去贪轮回报应固释氏之粗也犹感人若是若以宗风上乘弥近理者示之又当何如怵奸慝藉风示濳驱默相有未可尽非者吾儒懿德好爵当更倍蓰什伯而学巧於岐仕捷於径往往沦为虚谈行不重於时言不信于人功力顾出其下而人人以辟邪卫正自任秪见其诬也已昔惠远道安辈颇见重于晋宋间今日讲经某寺明日谈空某第王谢诸君子圜坐竦听不少厌亦以其说有可以耸动世俗者不然操笔立论据孔氏以排之岂诸公所短邪如心今日之崇重亦何减於古昔宗伯不逆其情当宁不违其请合千万人羣聚喧呶连旬累日於郊圻近地有司不以为非民俗不以为异岂徒为如心地哉如心之自处要亦无愧古人可也旧见如心谈笑咏歌终日不倦迩来黜聪明谨酬答以求副宗师之实但每与余相对死灰槁木无复畴昔之兴余辄欠伸思睡如心果能忘情於世乎少壮嬉游如在旬日而余颓然亦既老矣抚景遐思识此以为别
送方明府致仕序
侯宿学雅量老成镇重於声利澹然无外慕任未久累檄自劾部使者咸惜其去还其檄不听至是乃得请买舟治装将归宣城别墅乡闾远近如赤子去慈母之怀相与号召挽留且欲具牒愬之台省数日之间风靡雷动以侯志不可夺而止缙绅耆旧饯之漳水之上酒既半作而言曰大夫七十致仕礼也吾年甫知命汲汲求去公等亦尝识此意乎始吾读古人书见成败得失之迹辄以身当其冲而与有其计掩卷揣摩败可使成失可使得可以閲之掌上出以语人人咸以为然遂谓谋识轧古人而出之右天下事苟有意无不可为者暨令兹邑邑小而事简土壤平旷无深山穷谷难至之地其政易达民鸷勇尚气节无私智利口以奸法令其教易行追呼徵调咄嗟来集又自以为少出绪余当绰有余裕循政美绩可坐而待至于今事为变幻往往不如吾意吾志在寛而衆志在严吾急於情而人急於其名突梯滑稽政在荐书吾默而居人方目其为迂依违媕婀誉若崇阿吾刮而磨人或指以为讹始信得于古或未宜於今其济其否常系於人不尽取必於我也朝涖堂上冻者馁者襁负而鬻者疲癃而髠钳者纵横杂沓逋负无完期疮痏盈体肤吾恻然有矜心焉暮閲案牍台郡督责架阁填委租庸力役纷如牛毛藁砧巨罪近在目睫晷刻相违祸不旋踵吾悚然有畏心焉因窃自伤孔子谓不患无位患所以立欲从吾好则动中祸机贬以徇时则下负所学所谓立之之难不在此邪缅想前哲俯俟後世吾又有愧心焉是三者憧憧於怀达曙不寐抑郁否塞渐入膏肓矣吾故不能一日安于其位今维新之治羣贤彚兴弹冠振衣之声遍天下吾独憔悴枯槁於烟霞草莽之间辞荣禄而就困穷举平生之所学寄之田夫野老之一嘅吾独无人之情哉江湄旧庐尚尔无恙蒸梨酿黍蓴羮鲈鱠聊尔终老而山容水态村讴社鼓亦足以自娱要之取慊吾心焉耳言未既绪执爵而前曰侯所谓盛德之仁人谦光之君子也先皇帝巡狩时车徒供亿未易悉数使侯少有进结之心粉藻修饰以媚幸近环八里草薙而禽猕之其谁敢曰不然曩龙舟过河下赖天子明圣不欲一事扰於民然巡历兹土号为臣子者任愈重其情愈无极衒才售能本分之外少加毫末以投当路之好闾阎之下必有泣隅而未敢自鸣者今鸡犬不惊妇子相庆谁之赐与侯方引分自守鸿冥蝉蜕若一无所与力夫谦则有终仁则有後古训也消息盈虚相为倚伏天道也侯行矣三槐五桂尚当於桑榆乎见之而景福眉夀如持左券取物无爽毫髪不然虽谓天道为渺忽而古训不足取信亦可也钓游樽俎所遇皆春苔藓泉石无非乐境区区浮云朝露诚无与於侯矣敢用是为夀且识兹别侯喜甚连举数爵倚醉击节而歌曰漳水之平兮泠泠其清漳波之腾兮汩汩其鸣吾济无舟兮居耻圣明涉将灭顶兮中心怦怦吾负吾生兮吾又谁憎悠悠行云兮霭霭其停吾将观澜于江城之峰兮付砥柱於渔父之笭箵歌竟酒尽长揖告别浩然登舟而去
送王莲幕致仕序
王君有章气和而貌恭有干济才又能韬晦不用平居遇事若不敢尽言至意所欲为即万夫莫夺所欲不为者一握为言不恤也典故城幕五载上承下逮顺利无挠曲自赵侯以下皆爱而悦之嘉靖乙酉秋风夜起浩然有家山之思晨起束带诣县堂持公移一纸恳乞退休治装买舟遍诣学宫师友及缙绅耆旧言别知不可复留相与饯之漳河之上属余言为赠夫君子之仕也行吾志也志得则行志拂则止簪绂耒耜随遇而安故无往不自得顾世有不尽然者平居弦诵曰吾无宦情曰吾休官去清风高致足以驾当世空士类傲睨偃蹇邈不可即听其言挹其容使人不寒而栗一入仕版蚤乞闲身逍遥林下何寥寥也腼顔忍辱旅退旅进甚者伛偻跛鼈齿髪脱落犹瞋目强项示可用不肯去既去矣且恋恋且望望欲何为者谓其前所言者非诬人与吾不信也上之所以待士也常轻捽而去之也常易厥有由矣勇于退慊于义乃今於王君见之君案牍士也不殆不辱宁非吾侪之愧乎进退之际间不容髪善始非贵而有终为难君宦游未久较之庙廊大位曾未什一而善始令终从容纳履有足以厉世矫俗者未可以其名位之微而易之也舟中无事试博观而细检之凡今八闽人士列职中外扬声迈烈者先後凡几人鬓髪未斑勇退急流者凡几人疾趋亨衢率遭蹶末路得誉荐扬或罹咎谗疾无忌于前无冀於後止不以尼去不以麾若君者指不可多屈内揆其方而验之行路宁不洒然以乐乎江浙既达闽山在望历指曩昔钓游之地而囘首遐思缅怀朋旧感岁月之易徂幸欢娱之复续举眼皆乐境矣君行矣哉原隰耕耨终岁可以无饥里閈追陪放言可以无辱葛巾藜杖村讴社鼓焉往而不得贫贱也大抵内不足则易以羡人守不定则易以逐物吾恒足而恒定矣氛霾偪侧邃如靓深寂寞閴寥据如华要出处宁有二哉鼠之肝虫之臂鹤凫之短长各得分愿欣戚安所用邪余疎且远言不足为重轻顾屏伏十年草泽风味盖已熟计而饱谙之矣顽隂凉月水态山容他日欣然意有得焉当念吾言之非诬也
故城县志後序
邑大夫凤阳赵侯纂县志既成以示沙溪孙生孙生读之既作而叹曰绪於此有以见侯之为政也夫郡邑得君子以为之主山灵地秀恒望依托以有闻於时而缙绅德业闾阎疾苦觊显扬思保障其意尤切俗有雕朴故政有宜违法有利敝故术有变通典籍不存何以遡其原而执其要县有志若缓焉而实急也侯於此知先务矣及观其据事理析利害详实剀切长虑隐痛时溢发于文词之外而援古御今斟酌损益惟恐一民一物不寘诸袵席之上其心何仁哉後之君子抚景遐思能不恻然兴念矣乎且敬亭山山之寻常者耳自鲍明远李太白诸君子有诗遂与匡庐泰华相埓柳州僻在远徼得柳子厚依归而柳之山川遂以得名者不可胜纪吾乡典型文献不足徵也久矣得贤侯掇拾而揄扬之饬于躬者举得不澌泯于後固斯文莫大之遭际而岩壑丘阜亦何其幸哉窃尝怪守令于民父母是司躯命攸托取足目前筌蹄刍狗竭智而愚穷法而取虽令誉昭彰致位通显而民之怼则深矣视吾侯何如也疮痍感刻或夀於金石里巷风谣或公于荐剡得失彼此当有辨之者矣敬题数语而归之
送赵明府教授杭州府学序
嘉靖乙酉邑大夫凤阳赵侯令故城三载矣行将奏绩大廷显膺甄拔顾不少缓以需累疏恳乞校官自効铨司以闻上命为杭州府学教授教授秩九品视县令为卑而寒暄向背不可同语人咸唶唶侯捧檄油然生乐翼日解舟南行诸缙绅饯之漳河之上春冰将泮东风扇和水清彻可监毛髪波纹萦回如绮如雾念侯操守本于天性文章发于自然若斯水然感时抚景情所未堪夫人孰不欲仕进趋而志不伸不如退步之为安仕孰不欲显任重而道不行不如散秩之易称材有宜违事有能否违吾所不能就其宜且能者安之何不可之有侯非真有所不能也可能者在我不可能者在人尽吾之可能者而已惜侯者较崇卑计势分其所以待侯者何浅哉故城当南北水陆之冲奔亡凋瘵不幸膺富庶之名介於燕赵魏博间感慨激烈不幸有顽犷之说富庶虚名耳侯胎恤卵育恒用其诚上之人原狩川渔恒竭于思顽犷虚说耳侯投足援手惟恐或伤上之人草薙禽猕惟恐不尽迩者编赋役结库楼议置邮均保甲承檄者望风遡指必欲室无余赀人无遗力而後慊阖邑汹汹然非侯隂尼默挽民不相率而盗者几希侯今去矣富庶之苛役顽犷之刑诛谁其庇之侯计则得而斯民荼毒方未艾也识者当惜吾民乃惜侯乎侯开国梁公七世孙武靖伯从子南畿乡进士天报元勲地灵锺异故资禀甚奇系出金貂心濳典籍故德畜甚富高视万古故不屑近名游神玄虚故不堪俗务既佶而闲甘节而亨静专而慎择故耻于自见以若人而遂若愿固宜其乐之不可已也杭州称多士英姿俊才抠趋圜侍以侯宿学临之圆规方矩惟所欲为无不可者他日名儒硕辅皆属门墙苏湖德业当不专美於东南有暇载酒拏舟访孤山遡西湖景色瑰奇怡神骇目以侯清才遇之长什短韵惟所欲为无不可者他日烟霞泉石尽归诗槖林苏高致当不专美於往昔去簿领而芸缃戒蔷薇而桃李脱奔趋以胜游远尘埃而幽讨天壤之乐孰大於是迂於时乃符于道不役于志乃凝于神在侯勿替厥志而已教成而颂声作名流而聘书下好爵膴仕其孰能御之诸友谓绪辱侯知爱为深不可无言也於是乎书
马东田漫稿序
心不大则无远韵气不劲则无昌言诗者性情礼义之宗言韵之精英也浅胸卑局而欲有轶尘迈俗之作难矣魏晋而降论诗例称唐人唐人例称李杜昌黎三君子之什脍炙千载不俟评议然蠛蠓贵近傲睨强藩勇犯人主此其人为何如秋空江汉泬?无涯泰华匡庐俯视万象神龙怪鰐莫可馽覊读其诗想见其人使人毛髪森竖高岑王孟而下达者摸棱庙堂穷者曳裾权幸扬扬施施营营呶呶昏酣陷溺相率而不自知是其铿鍧巧丽之音非不足以竦动视听而献谀售佞希恩觊宠之怀牢横不可破嗫嚅观望委靡消缩情隘而莫伸气卑而不畅言惴惴而不敢尽故奄然莫能自振长庆之後作者类无取焉东田先生马公蚤以诗名海内海内士翕然宗之半聨一语篇什未成辄远播数百里外公何以独雄一世哉观其所存可知巳劾万二梁方汪直检料嘉祥长公主田盖尝屡犯宸威屡濒於死而烈衷直节愈老愈劲正德初逆瑾当国虐焰炽天公以直婴之瑾怒捃摭下之狱陈梃负校死生在毫芒狱吏引对奋色亢膺无沮无慑目睫之下初不知有刘瑾瑾竟无以加也至今谈及往昔凛凛犹有生气志士想望风采思执鞭而不可得此其人为何如故其诗类其为人悯时痛俗以极于体物尽性而要诸变雄浑深沈无急蹙狭小之病间于闺情幽思旅怀宫怨以自况而闲情逸兴时得之讽咏之外洪音广调渢如也泱如也若不见纷龎于中而嶮巇于外者玄圃不生砺石沆瀣不受汚浊即此可以谈诗矣瑾诛後婴祸者类擢不次以旌直风公才节资望回出时右而婴祸又最酷端揆之任谓不能舍公他适顾畀以羸卒属以巨寇功摧未成志齎以没天邪人邪衆方睢睢公独崖崖孰不思毁折以快谗妬又肯使之雍容紫禁完名清世哉语云直道而事人焉往而不三黜公之谓矣遗稿十丧七八公子监生师言得诗赋歌辞乐府若干於虫鼠之余属绪为评时议拟公诗足迈许浑高者当在刘长卿陆龟蒙间今三子之集俱在试取而读之有公之胸次乎使公得列庙堂虚衷融心和鸣国家之盛昌言远韵当与李杜昌黎下上惜哉公不值也欲读公诗先观其人欲学李杜昌黎诗当先论世以自厉不然窃片语撏数字规规于声韵步骤吾恐模仿愈工背驰愈远矣
赠冯生嘉际擢乡试序
始生以族兄尚文子壻谒予京邸礼饬而容肃言论泠泠可听与之谈理道论事势成败亦能领受无扞格既而广灵司训廷辉兄亟称之因属予课其业援笔伸纸亹亹数百言虽未免出入畦迳而立论命意警异为多乃呼置家塾口授经义史牒及古作者之意顾敏赡有余而近里之学若不足纨绮气习浮靡好尚时见於高视濶步之外窃念生已捐赀入监坐有官阶今日之学秖为他日谒选之需非有远大期也徐察其所为苦心厉志若甚于庠校时余不觉芒然自失乃严条范谨章程束之以矩矱敦之以大朴探之以迥深析以毫芒忽杪之微而示以平实卑近之地英发豪纵极於骇愕怪幻要其指归曾不使失铢寸一二年间思冲淡而文沈着衣穿履敝坦如裕如非复向之冯生矣丙子应试不偶余亦以是年放废从沙溪之滨者又数年笔益肆学益闳己卯壬午乙酉连上有司连不偶余意其志当挫气当衰矣而苦心厉行尤甚於京邸时戊子竟领顺天乡荐名在高等舆论翕然称快咸曰吾固知其当有是也頴异如生攻苦如生一太学上舍岂足以淹之藉此为进修之地耳妹壻马君嘉贞於君为姑丈行索予言往贺夫学成於自胜败於自画不易之理也以赀入监本谓脱送迎习射之烦得专力于学然甫齿胄子即油然以安既登选籍即弛然以负视简编不啻筌蹄是则自胜之金柅自画之栈豆所谓贤而损志愚而益过非诬也生踰选期既久终不肯俛焉以就必欲得乡试得乡试矣又不肯就必欲得进士其志欲何为者强於自胜耻於自画一京闱乡进士亦岂足以淹之藉此为发轫之地耳宇宙事皆吾分内业不茂於端揆泽不被於天下太常不勒铭史氏不大书吾知生志若有歉焉持此以风动乡国吾党之士能不竦然兴念矣乎而尚油然安弛然负非人情也杜陵昌黎唐之文士耳君子病其工於词章陋於闻道至杜陵之自许一则曰臯夔二则曰臯夔而昌黎蚤夜以思去其不如舜与周公者就其如舜与周公者夫圣如臯夔舜与周公二子乃拟之而人不以为僭况驾二子而上焉者乎圣人与人同耳吾能自胜不苟焉以自画奚古人之难至哉是固未可遽以是诬生生亦未可遽以是自诬而景仰之标的步趋之底定不可不以之自勉夫科名宦业得之非难欿然视之不有者为难名与业生倒囊可出也吾独虑夫眈眈以视之而昂昂以有之也眈眈以视之昂昂以有之其去古人始远矣世岂不有巍科崇秩骇耳目而伏光景者叨窃声华卑陋志趣嗫嚅日候于要区轩盖傲睨於里閈率为哲人志士之唾弃其自以为荣者乃所以为辱也非好是辱也视之专有之笃势则然也彼则不自知也非惟不自知也近势日卑近利日蔑渐沦於污下不可救而藉口古人自以为高明也夫污下是沦尚自以为高明悲夫是固非余之所以待生与生之所以自待而千里判於毫厘舜跖分於一念不可不以之为戒余老矣终不敢一日废学以负先民之训而危言独行尚有可以药石於生者行将洗耳溪湍拭目草泽以需德业之成幸亦无负余言
贺明府李侯受奬序
今之从政者惟县令为难事冗而秩卑事冗未易以集秩卑人常易以视州郡事难且大不敢任者辄符县责成以逭咎而私所需者十二三所需当诚不敢缓不当而强需戾于道拂于民心则有所不堪以吾之不堪而应之稍稽罪且立至虽有善政亦瞀然不视故其任为难称任在我爱憎在民黜陟在铨司毁誉激扬在州郡在部使先得民又得州郡达之部使以上之铨司铨司纪其绩然後以次迁擢有一人作梗善誉累百莫能救故其誉难达邑之人走京师趋州郡者相踵有爱者亦必有憎者有誉者亦必有毁者平赋税则贪者怨公听断则曲者怒严禁令则纵者忌惟亷可以阜或以为刿惟正可以先或以为执惟慎惟勇可以守可以断或以为葸以为暴片言入于心善政累百莫能掩故其志难行故城蕞尔小邑通津逵道星槎使车无虚时往岁戕於寇殍於荒疫民余者无几迩来条章繁密令鸡鸣坐堂上秉烛视案牍薄暮未得返舍神耗眼暗裁答未毕符檄又纷然下少缓报期辄谓不淑吾邑为难治吾令为不淑已四五十年於兹嘉靖己丑春西秦俭庵李侯来为令除书初下同需次者相顾而叹曰是腹藏万轴所谓秦州老书柜者负名久矣扃键既辟成器而动故城其庆乎已而果然数月政成颂作州郡长贰先是屡遣使詗侯已心许其贤至是乃益贤之曰是甫就任即囚首械系祷雨者他可知矣即以其贤达之部使自抚台巡院以及臬司宪使诸公皆尝有人詗侯至是乃又贤之曰是炊薪不继燃马粪於庖?者吾知之久矣旌别淑慝风厉有位吾侪职也亟符县出公帑市牛酒蔬果具礼席示劝僚幕师儒奉命唯谨择日供张县庭执事者捧符而酬其喜洋洋侯受符而釂其色愉愉酒既半沙溪孙绪起为夀曰盛矣哉观风部使寄天子耳目疏天下壅蔽物莫敢扞然者也片纸荐扬铨司擢之如不及和顔一顾州郡望风恐後当其意则事无不可为少拂其意则无一可为者夫检心饬行欲希一顾不可得侯宠赉骈蕃後先相望吾知其不久屈於此矣故城素称难治岂前令皆不良於治邪惟恒以难视令以难治视民宜其终於难也侯来已越三载临涖无惰容剖决无赘辞嶮巇变幻无慑志发硎游刃绰有余地视之恒若易然夫人以为难吾以为易则无愿无慕无怵无忌俛首尽所当然或然者付之不问即是以例天下事举无难者而矧兹一邑也令名嘉绩无妄而获膴仕崇阶指日可得敢用是为吾侯夀惟益厉初心勿眈眈而需勿增增而趋勿营营而储勿施施而居戒险阻於坦途谨奔疾於末路则休光大业於昭汗简直与夫古循良伍一席之荣一级之陟安足为轩轾哉敢用是为吾侯规因倚席而歌曰膏雨潸潸兮禾黍油油东墅兮西畴深我侯之泽兮漳水同游移民返而庐舍兮鸡犬鸣吠於故丘恐去我而岩廊兮殷殷我忧侯起谢曰先生之心盛矣愿载之笔札示无敢忘之义以取徵他日学谕蔡君与司训崔李二君皆曰然遂书之
赠道存上人署僧会序
昌黎不读浮屠书亦不作浮屠文字然於大颠高闲文畅之属健羡丁宁累书珍重平日矜持之节自待之严乃若漠然不暇顾者昌黎且然况其他乎如燕许如刘柳如欧苏陈黄富韩司马辈阐其说亲礼其人常若不及固宜也晋宋间祖尚虚无王谢桓庾之属直惠远支遁之奴隶彼亦昂然以奴隶畜之无足怪者盖至於辟邪卫正以道自任如龟山鵞湖龙川广汉之学亦皆浸浸以入而不自知夫何其动人之易而入人之深乎是不但异形怪幻足以移人其语言其风致亦必有高閲万象孤标一世者不然诸君子刚大洞彻岂苟焉袭取可得媚悦而其议经析理深造自得亦岂肯漫无所见徒附和求同於世甘俛首其中乎然则其学固未是而其人未可尽非也吾邑护国古刹僧会司隶焉与学宫南北相距数十武诸浮屠饱食衎衎无所用心日望礼容俎豆於门墙之南嚅哜薰液不自知其心之革士类讲授之暇兴与物会题名放歌时游於其地焚香煮茗翛然物外亦不觉其人之非故护国诸浮屠比他所号为知理道其慧黠者与之论事变成败评讥古今人士亦了了而其中一二杰出者於情爱得丧佛氏所谓贪嗔痴者亦或能脱屣以忘然犹持逃禅译梵福田利益之说未能脱屣於浮屠也独道存上人者栖身荒山游神缃帙视其人衣缁杖锡固浮屠人而其衷则尚贤务德苟可以用心力常思罄竭以需是独能脱屣於浮屠者一蔬一羮少有羡余辄以供诵读士曰此在我固无用用之於有所用者聊以伸吾致用之志耳士稍玩愒从臾规论甚则长跪以祈故凡与游者怀其高谊皆厉於志底於成人以是贤上人上人亦以是自贤夫中国西方之教若白黑而儒墨之不相为用也久矣上人独以得之於墨者而用之於儒缅想文畅诸贤之孤标高閲而稽於其类兹有若人乎哉迩者僧会缺员合邑浮屠氏咸愿归依存上人上人不可曰是将出我於清冷而投我於溷汚吾弗堪诸浮屠又走告缙绅士属其劝相以成上人遍拜而恳祈之曰是将困我以纷嚣而絶我於趋侍吾何能为情乃共白之邑侯曰是贤僧也有乃祖风格乃祖泰上人礼贤下士古称墨名儒行今尚想见其人承乏视篆舍斯人其谁而持谦固让惟官府治之而已上人又叩头以祈曰是将絷我以繁难而丽我以罪戾吾不欲有是且不敢当侯曰吾之用人当问其称与不称岂计其欲不欲敢不敢哉君子之进贤固当进其难进者亟领吾命敢再辞戮将及汝不得已奉檄而归庠士凡与游者设礼往贺相率请予一言噫嘻天下之士所不欲者无所利者也所必欲得之者窥其大利所在思以乾没焉者也彼方志於乾没吾乃畀之以遂其贪戾偾事贻患君子不尔为也心无所欲不得辞而强从事焉所欲者恒包於所事之外眇焉轻?焉忘天下无事矣借使其人少不称亦宜姑畀之以要诸後厉风节崇恬让而况其允称乎充斯义也虽用世可也岂但可用一浮屠氏而已
送贺掌教致仕序
古者七十致仕礼也年未届期而神志不逮陈情乞归亦礼也独事类黜幽迹似褫夺者不得与之并论故得致仕之名则为荣不得人辄以为病後世则不然关节多岐贤不肖倒置不特奔趋要区者多所凭依而倦还返壑亦藉重先容要求干索必得荣名而後去然人不以为荣也顾羣然以为笑曰是盖阿大夫誉左右以得之宋齐丘藉九华以要之者不然彼何人哉其无所凭依者年数未及礼不可自诬以废君臣之义而人又必欲其去顾无以为去者亦辄以年老加之令其致仕畀之荣名以偿其屈而人亦不谓其为荣惟忿然以称屈曰是盖侧目有公孙之嫌无人乎缪公之侧不然此何人哉公议私议或背而驰或角而立黜陟荣辱之典终莫胜草茅口吻间乎贞所贺先生浙之海盐人学富而才有余作为文章援笔立就有奇气诗歌骚些亦时逼古人而冲虚?旷举万境之磥砢坦平皆不足婴其意海盐人士皆宗之游太学太学士又宗之司训洧川青神两县两县士又宗之而孳孳好学不肯废晷刻前岁陟自青神掌吾邑学政数月即图归诸士方庆幸得所宗挽留甚苦先生愀然曰古称得英才教育为三乐吾之弗类经笺传注尚能点校句读讵忍弃诸贤长往乎顾吾游宦久省台按牒稽岁月将谓我昏耄龙锺与世之齿髪尽落蝜蝂乾没者等况遐方寒士孤踪无侣韩子所谓无相先相死之友于朝无攀聨之势于今谁其明我诸贤挽我不使去将使人摈我而去乎归兴愈坚竟以年尚未衰惴惴不敢投牒而止今年春果如所料以年老得致仕膺古人所甚荣之名获今人所甚高之节先生可无憾矣所憾者世变日下其毁其誉一旦至此古意邈不可见为用世者忧耳夫年未六十髪未白齿牙未动摇辨如悬河双目炯炯如虎是为年老凡今仕版未老者几人哉先生行矣遂初心全晩节拂衣于埃独醒於酣酗驻足于奔骤囘首前时轩冕覊绁重足而立不必深思详绎当矍然以畏长江既达龙尾诸山在望献奇呈秀俯视清流迅驶振衣濯缨助雅怀供佳句于几格楮墨间长韵短什任意信手不必至其乡当洒然以乐布帆风饱遡上谷天仙诸湖以认桑梓朋旧迓于郊子姓候于闾笙簧鼎沸衣冠云集不必至其家而忿心恚气当豁然以除海盐以殷富称鱼盐宝藏之利闻天下歌童舞队优旃偃师之属作场售伎有内坊北里所未及者课子暇日携穉孙从健仆拉一二邻并拏舟循海滨拾蛤烹蓴荇听曲玩剧指钓游旧地以话往昔万事万变俱将漠然以忘彼浮云幻态白衣苍狗又何足介吾意天下事未能如吾意者何限吾有可谴之尤人虽不知而自省有余惭吾无可谴者而人固谴之何与於我取足吾心而已先生濒行其寮友中州东溪刘君德亨山右庐台白君廷威暨庠之诸生需余言以摅其意余亦被谴而归者重於是乎有感
东田文集序
故左都御史东田先生马公总角时即有能文名既以解头登进士列官法从名遂震天下盖公不为俗学不作凡近语高远独出能尽道其意又能道人意故敷对详明剀切足以悟当宁悚台谏台谏之良得公章疏咸庄诵为法简书则慷慨奋激足以壮国威增士气盖尝抚治上谷云中辽阳三镇骄兵媮将持公片檄夔夔矍矍不敢肆於惰散言俪语多不为烦少不为略幽寂着兰芷之洁华润灼桃李之艶信手乘兴落笔辄惊人朝端宏儒若西涯李公邃庵杨公木斋谢公守溪王公诸君子争招致入坛社科举之文横陈旁贯高翔逸骛趯然脱略於畛域畦迳之外而凌厉不跲闳侈不纵从容於程文矩度不失尺寸一时应试计偕士得公一字一句味之以自得师师即掇巍科称作者公殁今三十年口脍炙而心醉饫若一日也公子监生师言裒遗集属绪校讐且俾序首简忆先吏部与公同笔砚尝训绪曰小子欲读古文且先读东田文以昌志气庶他日无绮靡语绪退而俯读仰思数年然才什一耳乃今尽得观其文千态万状怵心刿目风霆怒而江河流六骥调而八音谐泰华雄而星蟾丽点瑟天机邵酒淡味非可以声臭怡悦古称代不数人人不数篇公真数人之一人也乎昔太史公周览四海山川故其文疎宕有奇气东坡归自海外文益神俊公足半天下而尤熟於西北凡山峭拔水悲壮及古战场敌出没地奚囊走筒篇什盈溢所养所得充富若此宜其开口有言不愧古人而人之宗之不置也窃见今之学者索然於养伥然无所得词不能达意然必欲以一二词尽衷曲故词滞言不能悉事又必欲以一二言备始末故事晦乃曰文不贵多言贵简肃简肃固若是乎新唐书事增文省君子讥之晋人爱下转语流为清谈卒乱天下非简肃之过邪士习之敝世道之忧也又甚者则曰道贵无言不贵有言遐想鸿荒缅怀象罔即可入圣域宰六合言语何为也哉槁形灰心桃梗土偶未能窥告子强制籓篱而腾说於李延平未发之中强顔郭子綦隐几嘘嗒曾不足抵陆九渊禅学之土苴士才涉於言即谓非善学见效颦学步者兀居块坐即亟称之曰是知忘言矣是可以语心学矣谓伏羲奇偶可不必画太极易通正蒙为糟粕影响屈宋班马而下皆赘疣也忘言心学乃若是耶士之为学冀以用世而人君之求士亦将以为世用使士皆若而人率天下於喑哑吃讷痴聋蒙瞽昭代之盛孰与鸣设有大变故大疑议相率低眉默默孰与详评定国是於世何所用而亦安用建学以储临轩以策也是固昏愚者掩拙之良图才辩者亦复为之盖以其易於攫名径於要路心知其不可亦勉焉以徇狂澜烈焰一至於此为世道虑者宁不思所以力挽而扑灭之乎观公之为学何如也平生清操直节不以一毫疚於志亦不以一日忘静定操存之功而集中诸作意趣所会多或至千万言不能自止窃以为新学三昧公真其人也造诣如公矜持涵育如公有言可也无言亦可也不如公而徒曰心学心学正恐言即滞晦无言益滞晦矣绪窜伏水滨久与世忘然尚未能忘於言也君子其谓绪言为妄乎不敢避也如不谓为妄而或有取焉尚足以为反身还淳之一助而古人崇有辨奸诸作亦可僭踰以附矣开州已刻公诗别有笺经寓言数卷未刻不在集中
送河间太守郜公考绩序
清士犹莹玉也玉少纇瑕连城照乘亦不足珍奇故官箴三事最先者清而利之汚人古人直比之于腻然夫人知之其几在我无难而卒难焉者无本故也俭者清之本根清者俭之枝叶一裘三十年所以为晏婴无地起楼台所以为寇准若乃屏絶馈遗庖御则厌饫肥甘引避尘氛服饰则穷极靡丽斥远声乐後房则不胜珠翠平揖西山高风朶颐金谷豪侈自诧曰清吏人亦曰清吏清吏果若是乎其或俭矣清矣强者高自矜持虑人有德色不肯轻染一毫而民情物理竟不留情懦者畏葸自保虑国有宪网不敢轻谈泉货而元憝巨恶终不敢问为已过多为人过少膏屯而未光泽壅而不流其俭其清君子不取也河间密迩京都易於攀援豪右藉威贵势武断乡曲有位者莫敢诘甚或资其贿以充贽需其誉以先容迹厠郡庭势倾里閈故俗日横民生日蹙龙山先生郜公以冬官大夫来守吾郡雄才敏手百务咄嗟以办而虀盐菜根宛然为诸生时盖不知为专城古诸侯门无私谒庭无宿诺朝出理簿书暮入绎玄史犹若为令关陕为州守为别驾齐鲁时乃不知河间为畿内大郡以鸡虫视得失以鼃蝇付毁誉以虺蛇驱豪右以豚鱼孚民庶乃不知境内多豪族数月官属肃期年习尚移夫子产尚多谤言包孝肃不免刻木辈相左古人所难而公优为之亦尝求其故乎胡质清节惟恐人知人未尝不知杨绾俭德无与於人人自敛戢诚能动变泽速置邮不易之理也迩者述职天子天子嘉之旌为第一良二千石晋秩薇垣参政今三年有成矣村墟镇市凡熙然乐充然饱煖浩然有得罔非怀公者部使明扬缙绅述作途次风謡室家相告凡铿然鸣羣然和洒然有述罔非美谈於公者万境空融鼓舞莫测俭邪清邪本根邪枝叶邪不惟人莫能测公亦不自知也公真人杰也哉公泽州人泽州多贤哲正德间迟斋孟公守严州亦以异政锡宴阙下公复袭芳其後传称泽潞山川环抱人俭而用礼地灵人杰足知古语之不诬而师友渊源固亦有自哉兹循例考绩戒行有日衆咸谓东观内庭旧价固在乌台青琐荐章重叠岩廊大拜舍公其谁却恐顿失所天闾阎复有愁叹之声耳妹婿马监生师言徵绪言以充行槖绪未识公而耿光大烈固已薰蒸酣醉亦何必侍謦欬挹风度而後为识公哉望五马之征尘想孤鹤之行李抑安能以无言而况师言之恳恳也
赠庐墓孙生服阕归邑庠序
庐墓非古也中世有所慕而为之也孔子没门人筑室於场相向而哭此庐墓之始也父生师训事之如一汉以降墓庐班班史籍慕杏坛诸贤而为之然非中行也贤者之过过於孝者也故典礼不载观风不上即上亦不表宅里而圣贤亦不以为训然则不欲人过於孝乎胡为不以为训也虑其不可继也先王制礼欲贤者俯而就必以贤者之过律人则孝德寡矣今胡为犹尔尔也情也制礼者精於义以立大法为子者深於爱以申至情皆是也情发於性父子天性也固亦制礼者之所是也余甥婿孙生伦读书知理道入邑庠为诸生甫二日父没未没前病卧数月未见伦被儒服伦深以为恨既葬依栖不去宗族促之归泣曰吾遽忍以死视吾父寘此荒閴苍莽之区而安卧家室乎吾将室此事晨昏耳翌日所亲羣往谕之曰今不归必欲毕三年邪先王教民不以死伤生中夜昏黑无行人狐鸣?号皆足惊悸致疾狂飈溽雨草妖木孽厉鬼剧盗伤生者种种不念及此邪曰吾知念吾父耳又何他念古之庐墓者当兵争乱世亦不闻有他变今圣人以孝治天下魑魅遁藏强暴改革夫何害即有害死从吾父亦何恨西村秦纶庐墓於村居数里外六年豪客屡相戒不犯况吾家近在数武乎又何惧吾尝自拟如何子平为天地罪人诚欲布囊如范训枯柏如王裒负土如温振以希前哲顾不能希秦纶乎余闻而悲之亟约李孟川马泷厓诸君走唁其庐衡茅萧然土榻破席仅容膝落日黯淡无光木杪悲风瑟瑟鸣虫声鸟韵凄切如诉相顾惨然以归怀抱作恶数日不能置今年九月服阕泣别墓庐往业黉舍学师吴玉田曹涑川徐孤峰进诸生语之曰此门墙之贤斯文之光也不可无言以坚其志共授管索言於余惟古昔以六德六艺稽士孝顺德也原百行首万善德之最先者也西京盛时以孝亷先诸科如伦者谓可别为旌拔於文学艺业之外以厉有衆晋宋以来斯义不讲士但知丽於辞以攫科目而笃伦敦本视若赘疣弃若弁髦然阮籍刘义真居丧不废酒肉君子尚谓其不能以礼自处宜摈之远方是犹知其非也今则不知其非矣五季坏乱居丧食肉人犹以为异今则不谓为异矣笳鼓喧倚庐歌姬娱吊客甚者丧在村墟身在镇市斜风注雨败棺狼藉於破屋尘粪间曾不一问而酣醉旗亭宣淫妓馆扬扬有德色儒者不免也不但不为异而已宦囊充盈驵侩奔趋唶唶满衢巷如伦者顾谓其为异悲夫余既嘉伦孝欲有言挽颓风又重师友高谊不可违也歌栢梁之诗以贻之曰飞乌咽咽南郊阡高林风撼尘迷天栖枝未稳鸣声酸重泉应恨人长眠飞来年岁几变迁悲哀只似初来年情同精卫目悬悬海波千古终当填提提飞鸒漳河壖谁从羽翮分媸妍漳流日夜空潺潺
赠李从周序
吾邑西南有镇市曰郑家口前临卫河接南北水陆通衢居民富殷商估丛集四方货利及远地难致诸珍异舟涉舆载率於此驻泊故居此者比他镇生计颇饶然地虽故城属而不皆故城人也悍而秦晋黠而齐鲁狡而吴越巧佞而梁韩魏博有所挟而勋戚校卒貂璫厠养混处閧鸣?蹲虎踞横于市藐於法以乾没攫取於利区呼稽不前徵需不应故比他镇为难治坊厢之长刚则怨和则侮间剖折其争戾以为之平胜者未必为恩而负者深以为恨官船过河下索繂卒多至数十陆路送迎扛曳担负无虚日此地旧无需应例赀费无所出强科之市人豪者抗弱者逋不如所索即束缚榎楚其长不少货迩来盗复猖炽逻卒兵官尚不敢问顾以缉捕责之故长兹镇比他镇恒多罹罪李君从周北乡人去镇四十里幼读书知理道平生未尝一诣市贸迁而敦厚朴诚为乡曲所敬信以其父嗜天竺学乃弃儒业承父志既而为郡从事非其志又弃去父没乃复读书凡古人歌诗骚些及史牒沿革治乱之迹时时访文士细询之间亦诣余矜所得邑大夫闻其贤署长兹镇从周愀然曰吾之疎慵尚不堪为儒为吏为禅学而堪此为乎捧檄而辞辞而至再至三继以泣侯终不可乃强应役镇人驩呼曰是不御酒肉日诵佛书者肯鱼肉我乎是不为儒吏仕版不屑者肯屑是以苞苴我乎又曰是读书为乡人所服者多闻可以谕俗据礼可以率物冲淡可以格奸此去将无复顽犷者乎至诚动物古人不我诬也未数月果若人言乃相率谒余识其事余前此常恐从周以是获咎盖尝作三歌以招其归今誉望若此是余为过虑而从周为通材矣虽然君子之处世也非快意之可贵而顺适迅驶能屹然以中止者之为难今令长盼于上镇人悦於下谗谤不行诅詈不作风渐改移事无凝滞意诚快矣於此而拂袖北归柴门莎径休名完行莹无纇瑕挽之不得不犹愈於挤之不容乎福不可屡宠不可恃久矣他日豕酒之忿少失於吏胥萋斐之言将成於贝锦市虎三人投杼再至是宁不可为寒心也哉此不但可为从周道固君子委质事人之义也然则三歌之招尚未为过虑矣余与从周为姻戚故敢尽言
贺陈母蔡太宜人就养序
嘉靖甲辰三月豫南陈先生谒选得官景州守年甫三十余州倅江西刘侯以公檄至故城谓余曰公知吾新贤守乎是中州名士陈豫南也诸兄俱有贤声豫南尤奇絶故先得儁十九举於乡二十游太学友天下士造诣益深景地污下易潦不幸有膏沃之名赋役素难办景俗犷悍暴戾不幸有殷富之名豪俗素难治盖非此君不能守此州时豫南尚未至芳誉已施及四境歆艶寮寀矣下车数日巷市改观旬日後属邑皆知所趋向又旬日伪剔蠧去污者洁逆者顺君子曰此非君不能成此治尊甫尝有官阶未仕而没独太宜人在堂乃亟迎养驷马既驾日候境上望尘瞻云顒顒然鱼轩既至迎拜路左前襟後裾依依然太宜人即路左抚豫南诲之曰尔蚤登仕籍志节未坚定无黩货无志富贵无负天子负所学以忘而父之言豫南跽而受训曰儿终不敢负斯民负吾母值南北通衢一时过者数百人咸唶唶称叹曰非是母不生是子学宫师友暨缙绅士夫幸豫南有贤母为一郡诸属邑闺阃之师又幸郡邑有贤使君苏百千万亿苍生之困介庠士李生钥刘生慨及余甥刘监生化淳来徵言以侈其盛余未及谒豫南未同而言賸有惭色然义不可以终辞吾闻之阳主义隂主利天地大义也少而戒老而贪天下同然也母以喁喁为慈子以甘旨口体为孝庭闱常情也太宜人隂柔质性而唾视富利以七十有三之高年而严厉耿介不减少壮时是则赋予粹清气化不能囿懿德单厚衰暮不能移情悰卓异习俗不能污非偶尔也夫人之爱恒锺於幼子而尤甚於久别别而韦布合而冠裳则夫惊喜之怀慰藉之词谆谆恳恳固至情之不容已豫南青袍挟数册书孤踪远道上礼部埃霜露暌膝下之爱而廑遐思已屡易时序倏然见之金绯棨戟云树生色环数百里属邑郎吏率史胥隶卒捧簇後先境土坊厢镇市长从倅幕学师之後驩呼奔走太宜人不动声色所以慰藉豫南者民情宦业外迄无一语及他事以尘芥视声华等白衣於苍狗衷愫莹澈然後外感莫动是固所禀孤高而闲内则谙女诚自不可诬昔公父文伯之母念逸淫忘善足以生恶心恐穆伯之絶嗣盖有所戒惧而勉於俭李景让之母得钱盈船掩而不视欲诸儿学问有成盖有所觊望而远於利太宜人出名家嫔良士兄弟为府守为府别驾门楣赫然诸子姓桂籍芸香阶庭辉映尚何所戒惧何所觊望而尚云云不但贤於今人已也夀筵既张贺客毕至太宜人盛服坐堂上受贺豫南捧觞侍堂下受教当有谆切详尽迥出途次仓卒之外者恨余衰老不能趋厠末席聆謦欬以消鄙吝姑述所闻塞请并附致区区叹羡之忱若乃麻姑金母大慈夀域之贞符黄霸富弼循良端揆之旧辙献南山歌颂类於赘疣谈内庭调燮涉於谀佞不复琐琐也
济南别驾栗子德政诗序
栗子晋川以三易魁己丑礼闱士声称赫然然以宗藩戚属不得官朝着循例外补人咸唶唶今为济南倅济南隶藩臬上承下逮日不暇给人复虑其不堪晋川漠然无芥蔕孜孜以图几几以自安愔愔若有所得倅之外乃不知他有捷径膴仕中丞部使伟其识知其贤且才命董东藩粮运之役於德州水涘夫国计莫重於委积民生莫困於输运而山东为甚汉都关中东南征税半天下间关万里远馈分陕困宜无过如此而汉食货志沟洫志首以山东粮运之难为言谓多至六百余万军旅既息犹不下四百余万若非东南所同者盖岩壑嶮巇担负飞挽视彼载以舟楫浮以江汉者为力数倍宜志载者之云云也加以税额渐增流亡日继取盈无定期督并无良策前此董役者类知其难复以难自阻以玩愒自容崖异者轩挺物表曰吾素无宦情曰吾耻於谈利优游诗歌杯酒间以掠声称脂韦者毁方逐圆曰吾贵同贱独曰吾达权通变乾没於苞苴货贿以需瓜代簿书填委了不关心怨声载途褎如充耳悍卒傲睨偃蹇禁不敢问黠吏舞文弄法阳不与知无怪乎闾阎日蹙山东粮运愈艰也晋川既捧檄视事羣不逞潜伺其所为见其以亷律身以简易涖民以方正勤毅率寮属以刚严御舆台胥史正色盛气凛不可犯相率缩颈吐舌去诸宿弊一时尽袪民熙然称快有歌於通衢者曰瞻彼积仓兮喜色洋洋兮愿使君之夀且康兮趋彼公庭兮好鸟和鸣兮赓我民之叹声兮此倡彼和声断续恒相闻薨薨溶溶丁丁泠泠野鹤之唳晴空枯蝉之咽微风也时久不雨君子曰雨近在旦夕且和气致祥人衆胜天人一於和不雨何待已而果然乃复有倚声而和者曰惟天道之幽玄兮邈不可谌惟吾民之欣悦兮乃可以得天之心沃枯槁而涤尘氛兮迪知於君侯之忱爱云雾之帡幪兮易丰年於岁?谓予言之莫信兮视四境之甘霖於是诸晋川属吏争以其所自得师者鸣售奇献巧言人人殊吾邑卢生贝时主陵县簿走书介於陂东徵余言以引诸作夫天下之事天下之才为之也得才士易得达士难士惟不达望切清衔尘视剧务郡县吏若将凂焉故检察疎而欺诈作防闲弛而关节入晋川本馆阁人物而巽情俛首於守贰之下趋地官阶庭拱听指挥惟谨充然浩然无斁无恧可不谓达矣乎传称临财不苟见得思义夫财犹腻也近则汚人不见不临何汚之有晋川日见且临之而共从事者又思中其好以希合南金西玉投隙尝试而寒冰秋水莹无垢污不但达於义分且达於利矣充斯类也抱关击柝随遇而安廊庙江湖无入不得措之万变登闳勲业其孰能御之古昔观风者采里巷歌謡备史氏之阙安知他日不有采而献之明天子被管弦奏金石为乐歌雅什者乎然则晋川之才且贤方将和鸣昭代休光百世一郡一时要不足以淹之而兹其兆也余不佞卧病村墟乐善之心时复耿耿又重违卢请於是乎言
赠杨训术序
今郡县所隶公署以学名者有三曰儒学曰医学曰隂阳学儒学自三代已然隂阳与医学则肇於宋沿於元而盛於今日置官授篆与儒学鼎峙以立然儒学贤士之所储养辅理承化神功圣德之所从出二学之徒莫敢与并论儒学之师皆鸿儒高才他日入而台谏出而藩臬皆其分内二学之长惟供役县庭奔走部使终不能以自奋故亦不敢与抗礼夫礼义乖则民俗漓儒学之责也疾疢兴则民生蹙医学之责也趋避紊则民业隳隂阳学之责也其致一也其致一而终不能一者势也今隂阳学与医学又渐不一矣隂阳家在律有私习天文之条於法有妄言祸福之罪於巫史有祈祷禳祭之禁其徒惴惴焉恐罹罪戮不敢精研深造惟掇拾粗浅以自擅故其术日益疎医家则庸医杀伤人者有罪良医着名誉者有旌草泽之医争自磨砺孳孳焉惟业不精专是愳近日来徵入尚方策名医院膺官称登膴仕者相望故其术日益密岂建学命官之本意哉亦势也今年吾邑训术缺员杨生君辅奉例入赀得膺冠服领其事泮宫师友乡闾姻旧相与走贺於其庐酒既半争趋为夀或谂於生曰以子之贤而屑此乎若以为署名仕版覆庇门楣知非子所素期若曰据此为阶循资而进则势无所藉手奚有於是而鼷鼠发千钧之机盐车困致远之材也生曰吾非敢有厚望也姑取以自淑而已吾家不贫饱食终日常恨无所用吾心吾堂具庆终岁矻矻於阡陌之下又恨无以悦吾亲西望雉堞百武许然无故不入城市日与田夫溪叟为徒又恨不得与豪杰游无所师资以力於学将无一善以名於世今幸得膺命服旦夕拜庭闱下可以博懽悰隂阳以学名必有所当学者官以训术名必有所当训者法所禁者吾不敢冒禁以强学即其所不禁者而学且训焉亦可以贤於博奕岁时从邑大夫拜先圣与弦诵诸君子为伍聆言论觌风采可以自得师退与吾寮医学师生各出所业以相切磋可以得良友彼挈壶保章司历之属吾固不敢过望然使他日称吾邑训术不愧於其官乡邦稽疑不假於外求指吾名而归之虽么麽猥细君子不由然偏长小知亦可名世贤於泯泯没灭者远矣夫抱关击柝称於官皆可言仕解牛舞劒凝於神皆可言学稊稗瓦甓悟於心皆可言道抛耒耜而观俎豆之容脱荷衣而从珪组之後天覆地载无累於衷乔木幽谷不足为喻鄙人志愿於斯毕矣吾儿若谷时亦与席末归以告余余曰是岂可浅以待之乎有止足之义有养志之孝有古吏隐之风有向上不容已之几有素位不愿外之心充斯类也物各止其所矣天下之患莫大於民无定志而不安所止身韦布而媚附公卿业陇阡而货交廊庙筋力疲于奔趋资业尽於馈遗狐虎威声蠛蠓侪辈江河之流日下一日如生者可多得哉余旧见其温雅应对不失矩度固知其迈时流不意其有识若此也既而门生夏晦夫来索言以速其进坚其志且曰此吾庠诸友乐道人善之盛心愿先生勿辞遂书之
送玉田吴子尹桃源序
桃源隶常德古荆州地也云南僻在外徼古梁州南境也吾故城隶河间朔易地也河间距云南万余里距常德亦不下六七千里而常德云南相去亦六七千里风声土习邈乎不闻知而话言容与各亦不相类玉田云南士曩者北走万余里会试礼部得为吾庠师教有成绩士有定业部使者屡旌扬乃今又南走六七千里为桃源令胡为不得少占一职於朝籍之末而矻矻屡屡羊肠鸟道奔走困踬若此耶古者国各私其才任各局於官所谓客卿者无几汉唐以来游宦终不远乡土吏至长养子孙以官为氏今古固不能尽然惜玉田之尤甚也虽然不读万卷书不走万里途不足为大丈夫玉田腹笥六经言泉百氏读书几万卷矣自滇而贵而广而蜀踰太行跨襄汉涉黄河间关於汴宋瀛渤以达京师走万余里矣南天之胜江湍海涛上都之雄宫阙楼橹文物之胜贤人君子天实作意以是玉成之夔州诗翁周南滞客要非偶然者今复遡流南去雨楫风帆击淮水渡大江感汨罗吊长沙问习池寻祢正平孟浩然故墟计其胸次瑰奇磊落高并匡庐量包云梦步视巴蜀气吞燕赵区区辽邈磥砢东西南北亦何足为宦途计吾见玉田之易於桃源也湖湘固水乡而云南澜沧昆明洱海滇池皆浩渺无涯涘亦水乡也吾河间当九河之冲沧海东瀦滹沱易水潢溪遶西北卫河经於前亦水乡也虽疆宇分野未能尽同而沮洳卤泻其水土同盈缩消长其气候同鱼盐蒲苇其物产同秉耒於原举网於川炊烟於聚趂虚於市牒诉於庭其生理同以玉田之资深逢原优有余裕举此加彼固将千里同风借使枘凿矛盾无一可同而融液薰蒸亦终无不可同者而况无不同也善教而施於有政桃李门墙桑田阡陌化育则同乱苗之莠塞蹊之茅剪除则同吾见桃源之孚於玉田也仙源灵境无处无之自陶渊明作记而昌黎半山诸君子纷然题咏桃源之说遂彰彰在人耳目然有无不可知天顺中纂一统志郡县各纪仙迹刘晨阮肇之名益显玉田此行将簿领倥偬日不暇给以无视仙境而漫不问乎抑以有视之一觞一咏时复吊往昔讨幽夐於桃川深处以示卧治之优暇乎夫废格公移高谈渺忽则为旷官困蔑缁尘顿忘清远则为俗吏二者皆非也贺监以谪仙呼李白而其令任城为第一循吏卢仝儗孟谏议为蓬莱羣仙惟欲其苏息颠崖辛苦然仙迹宦业名虽不同高致则一其说虽近於谬悠无稽吾藉以扫除尘氛亦复何害花落花开万境澄澈江静山空水天一碧纎翳不滓於太清蒸霞红沐於春雨谓民之父母可也谓为世之仙人亦可也敢因庠校师友之请以是为玉田赠
沙溪集卷一

[book_title]卷二
钦定四库全书
沙溪集卷二
明　孙绪　撰
书策
与东田先生书
昨者文旆出京绪方以罪咎谢恩宥未得拜送古人有言贫贱别更苦今日老先生与不肖所谓流离患难之别又非贫贱可拟苦当如何近日邸报曾见否浮梁戴公以直见斥中贵夜半持寸纸远召钧阳刘某握掌宪度风纪之长进身若此他日之所弹压整肃可以预量姚崇未相先以十事要说必尽从而後肯即任前辈之谨始然也彼人者龎然大物目不知古今而心不涵义理也久矣此举此态是固其所独怪夫今之士风喜通恶穷知附势而不知有性分如此事不知去者为是而来者为非反以被召为荣而被斥为辱江河之趋日愈就下其何以长庙廊台阁愧山林泉石多矣大抵古之高士不以膺金紫之贵为荣而以全始终之名为惬我公既出之後士夫识与不识及走卒贩夫儿童妇女皆咨嗟扼腕若失所庇志节之士思欲执鞭而不可得完名良节照映朝野如连城照乘莹无瑕纇观此正未可以南北为轻重也老司马鸣佩於庭安坐於堂呼唱於衢了无怍色然而见者障面闻者掩鼻士类斥之则曰秦人秦人外之则曰陇人陇人不有则曰原非陇人乾坤漠漠殆无所容气息奄奄何异泉壤彼方黼藻文具备饰边幅人之可笑一至於此亦斯文之不幸耳绪母老身单戆直孤立居今之世突梯滑稽俯仰狡诈犹恐有非意若绪者其何以免累谋以病投劾此时侦伺逻卒满衢巷恐事露真诚则祸且不测颇类惧覆舟而先投水矣俟秋间声势稍宁当更徐图然而溪山之梦无夕不然也老先生素谅绪者故敢布衷曲
与吴司空献臣书
绪僻居村落去县四十余里或有事抵县岁二三焉故邸报絶不闻知数月前蒲汀李少宰过敝地维舟枉顾始闻往岁执事有荐劄推及不肖议订大礼且置之二三耆儒之列顾绪何人敢以当此绪资品庸下才力绵薄虽勉强随分读书终不能自拔於凡品而先民遗训则硜硜固守不敢失尺寸故当路诸君子屡尝推荐然不过谓犯非其罪才尚可用而已未有如明公谬许如是者绪虽未得见佳章全文而朝廷大礼谓绪堪当考订之责则其意可推而知也感恩轻重宜何如为报耶恭惟执事文章道德为世儒宗昔年逆瑾窃柄虐焰煽天於时人皆少贬以殉甚者投好以希合重赂以取宠公独毅然行所学不顾卒中奇祸祸愈大志愈厉所守愈坚天挺贤豪固自异於人邪即欲作书上布鄙衷而蒲汀舟去甚急不肯少待路隔江山使者絶少寒家又无得力人可以远出迁延至今耿耿之私未尝一日不在左右兹者敝县赵尹改任杭州便道过南京托彼专人敬凟台下小诗四首薄旌下情近日弄笔汉隂亭得杂言十二首录博一笑谅大年当大拜归庙堂谨於卫河之湄候谒光霁惟为道自重以慰苍生之望
宁盗说
使天下知所畏不若使天下知所愧严天下以法不若厉天下以心人之所以冒禁犯法敢为而不顾者固其心之放肆不知所畏而然亦其利染既深知有利而不知有愧耻也夫苟不知愧耻也则法不足以制之纵有可制者亦惟靡懦弱腐者耳而强梁傲睨者视之蔑如也夫人君所恃以治天下者法也法不足以制之则所以驭天下之术始穷而寇贼奸宄凡决裂吾法自放於轨度之外者其将何以宁之而亦何时而宁耶端庙堂之本以清天下之风拔介特之操以厉天下之节倡舆论之公以正天下之俗风清则苞苴无所售而盗无所庇节立则困穷非所患而人讳於自汚俗正则讥评不少贷而盗无所容不烦刑诛盗可渐平矣间有一二负固不悛者是则乱民无人心者也乱民而无人心则直付之刑诛而已而又何难焉且盗何为而起乎饥寒切身罹法亡命呼啸於党类以逋逃冀得於旦夕之苟活而今之盗则非以是也殷富子姓豢养骄騃肥马华裾任意游侠骋力势则动辄杀人压乡闾则刚狠武断而羣不逞者又从而慕效之怂慂而夸奬之是昔之盗也以贫今之盗也以富昔之盗也以畏法今之盗也以玩法无惑乎盗之日炽也然则盗何时而宁乎有搜捉之官有巡徼之卒间谍伺察足以谂其所如比邻姻识足以掩其不备而今则不然也耳闻其风声则皇皇如不及目炫於服饰则唶唶而心醉司督察者以多赇而通音问主案牍者以稔熟而窜姓名势家为之居停主人门地严邃人不敢以物色高位为之保庇恩主请托关节吏不能以尽法是昔人御盗之具今人以为利盗之资昔之盗人所憎而畏今之盗人所慕而爱如之何盗之不横也盖尝舆卫日闲逻者四出而盗略无顾畏之心严立限期厚募赏格与闻有诛容隐有诛而人之秘盗自若也揆厥所原岂非风俗之未淑节行之日隳人知有利而不知有义始焉玩法而不知畏终则至於丧心而不知愧乎然则宁盗之说可知也诚使居庙堂者先之以节俭而淡然无欲使天下知所景从则凡列庶府者皆知苞苴之无所投其好而渐觉贪蔑之可媿矣司部使者礼隆於清介而顒然敬仰使天下知所歆慕则凡为守令者皆知苦节之足以延於誉渐觉多赀之可愧矣为守令者又月省而日戒之曰守分而静处者良民也良民困窭饥饿吾周之且崇重焉非分而攘夺者乱民也乱民吾不但不齿而已刑诛将及焉彼富盛何为也如是则人皆知所趋避而渐觉为盗之非计夫人皆知盗之非计也彼将无以自容里巷耻与之居侪辈耻与之游踽凉无侣??孤立彼亦何取於是而必欲为盗哉夫盗也者随所遇而夺人所有以为衣食者也无所用於财者也无所用於财而今之盗所以急於财者要必有所用也叩门户於昏夜以求援赂狱吏於圜扉以求脱是财为民命尤为盗所恃以死而复生者也使天下之人合上下贵贱而皆知所愧风清节立而俗善则彼胠箧之所贮斩关之所获南金拱璧无所投畀彼之财将无所用踪迹少露则有捕获而已杀戮而已瀦其居籍其家而已财无所於用不足恃也彼又安肯身死不测之祸以博无用不足恃之物哉渐习既久良心犹存则盗亦渐知所愧不期於宁而自无不宁矣而又有隂尼之几有默挽之术慎嚬笑以风示严毁誉以警惕表宅里以劝惩如是而盗犹如故万万无是理也宁盗之方无出於是若曰用闻望以慑其气结诚信以倾其心妙谋算以决其势亲矢石以折其锋招徕於携贰离间於啸聚如古之李固张纲赵广汉韩世忠之流皆末也虽然季康子患盗孔子责之以不欲盖制盗非难制欲为难验之於人情而反之於原本管蠡之见尚有进於是者
沙溪集卷二

[book_title]卷三
钦定四库全书
沙溪集卷三
明　孙绪　撰
障词
送赵十松赴杭州府学教授障词
邑侯赵子治装解缆将有浙水之游学宫师生载俎崇觞追送漳河之涘笙箫哽咽老穉挽留谓宜有言以壮行色恭惟十松先生分茅旧家思兰公子簪缨累世独怜虫篆孤灯纨绮半生爱说鹑悬百结云霞之性有感即通冰玉之声随处充满一经擢第士有余师三县绾章庭无长物晏平仲裘马俱敝赵閲道琴鹤自随素衣未染於缁尘赤子恒忧其入井是以名实着於上下政教跨於後先德惠洽吏民讴吟遍衢巷沈潜刚克通变民宜?独怀恩槁枯之沐甘雨事功信手扶揺之遇劲风荐剡屡腾徵书且下乌台青琐於义为宜黄绶银符唾手可得然而神游玄漠未堪俗务之萦牵志慕圣贤其奈簿领之束缚念恬性不足以用世而谈经尚可以淑人陶潜既懒於折腰张翰取足於适意封事再陈於丹陛捧檄竟得於素心敛花县之阳春挹芹池之清露无言桃李坐见成蹊晩岁松筠共惊劲节驩悰未艾夏诵冬弦逸兴何穷登高临水苏小遗墟逋仙旧迹处处可以题诗钱王功业伍相忠诚事事不堪囘首作吏如隐剩有余闲斯文在兹未为失策绪每接高论鄙吝顿消忝窃时名疎慵故在兹当远别何以为情薄缀荒词用旌恋德满江红之短韵叠阳关於四声抚河水之清涟渺长江於万里
雨楫风帆强载我美人南去重把手盈盈清泪漳河东注孤劒自怜乡国远振衣不踏尘埃路就宓琴点瑟较亏盈竟谁误　西湖水清无际浙江潮来无计问青衿曾会道如斯逝万里浮云双眼白一天化雨千山丽漫囘头一笑古瀛洲心谁俪
贺邑大夫俭庵李侯膺奬障词
官箴三事清其最先礼设两端俭为之本苟存心於贪墨善者亦无如之何或役志於骄奢其余不足观也已匪得中流之砥柱孰挽末俗之狂澜恭惟明府李先生平易近民冰蘖成性屈李充於一令来悬隶地旧铜符读吴靖之五车素号秦州老书柜念民生之渐蹙常有隐忧嘅吏治之不情示以大朴无求於世饭一盂蔬一盘所乐在心仰不愧俯不怍温饱非其所欲粗粝引以自安斯盖天下之至清而允矣蓟南之循吏鱼生甑釜想范史云於东莱马粪炊燃光到彦之於南史稽之简册古人所甚难咬得菜根何事不可做故才无施而不可政随寓而咸宜四民若坐於春风孤根饱溉於时雨武城西望闻比屋之弦歌卫水前临拟济川之舟楫本深末茂治久化成百里同声共荷生成之德一朝令誉遂腾奬赉之书於昭戴星之劳嘉叹观风之使虽胡质之清节惟恐人知而希顔之治声无慙荐剡柏台飞骑於官路题尺牍以旌贤莲幕枉驾於吾庐欲一言以纪盛绪世方共弃穷且益坚陶元亮之岁时每劳存问许子将之月旦敢忘品题谨缀荒词薄充致语
中丞使夜发古常山一骑路尘红道古来守令循良有传今见於公好办笙箫樽俎为我宠良工尚厉鹰鸇志不日横空　试问公家何有但一帘明月万斛清风对福星一点漳水碧流东念水滨泥涂沟壑凭谁去万里问重瞳吏民曰惟我公在自有帡幪
右调八声甘州
赠陆明府入觐障词
圣门有期月之训固不俟於三年昭代谨述职之章期咸熙於庶绩盖自虞舜垂陟明之典而周官重有庆之褒服官类达之岩廊奏报何拘於久近君臣之义独居达道之先本原之思不可晷刻而废瞻彼星河拱向益耀光芒譬之江汉朝宗共输涓沫矧吾邑补葺渐完於百务而吾侯勤劬已越於十旬尚何俟以迟疑将自失於表见已计诚得於恬静人情或为之未平在格度所当循敢轨辙而独异未得久於其道已觉顿异时流即此兆足以行亦可媚兹天子是宜亟理宦牒载彼书囊饰仆御之北辕问征夫以前路蒹葭霜露伊人宛在水中央廊庙江湖天威不违顔咫尺贤声赫赫喜色洋洋恭惟沙溪陆先生洁玉寒冰邓材楚璞濯缨石潭深处汴泗交流读书黄茅高冈云霞孤起节以制度不害不伤政在养民惟歌惟叙赵日三冬可爱夷风百世之师才施小试於割鸡已见生氂於吠犬昔闻郭有道名重京华今见阳亢宗心劳抚字郢人白雪阳春之调来鸣单父之琴豫章清霜紫电之才尽卖渤海之劒观风部使催迫公移择日县庭供张祖席亦知此去旧典莫违无计以留新愁空结大君同志而交泰乃显比於诸侯慈母方慕而遽暌奈执随之小子五云缥缈将指日以觐飞龙千里迢遥望寒风之冲去马睠兹盛典宜付良工共以能言属之末学伏念绪芸窻久废藜藿是甘鷃雀守藩篱未识天风鵰鹗蟾蜍困涸辙敢谈云雨蛟龙顾恶少欺卢赖有洛城之令而泥涂扼杜?凭蜀帅之贤衔彼高情奈兹远别有怀未尽口何忍於三缄敦请方坚义不容於屡拒但恨吐词多谬仰副或孤达意未能深慙作者敢吟蛩韵用赞骊歌
短劒孤囊朝天阙马蹄瑟缩怯彼燕山雪冻云布冷天寥泬敝裘其奈刚风折　瀛南谁复坚贞节漳水东流千里同澄澈明夜抱琴清梦彻梅花香映彭城月右调蝶恋花
沙溪集卷三

[book_title]卷四
钦定四库全书
沙溪集卷四
明　孙绪　撰
碑记
东田先生祠堂记
太学生马君师言建祠於新第後祀厥考左都御史东田公东田之上世皆在焉不书公志也马氏旧祠河决圮坏公欲剏未果公没师言踵公志成之因为东田祠云祠既成沙溪孙绪为之记曰才惟应变为难应变得可为之时为尤难吾才矣吾能应变矣而一时论者乃不知变迂腐固执胶泥糟粕而吾适遭其所穷其如彼何哉吾曰当居人曰当趋吾以为功人以为凶谋虑方施陷穽已在其後矣管乐复生吾知其无能为也阃外之寄天子尚不敢与闻况多言之云云乎公雄才宿学清风劲节既已无愧古人而谕贼一事尤奇特且古昔已试之方古人以之取勋名公乃以之贾祸患吾独悲公之不遇也汾阳单骑见囘纥近於仓卒无策昌黎入镇州谕王庭凑迹似持两端澶渊之役类城下之盟元昊之谕类境外之交当时无一人一语及之去今远者近千年近者五六百载休光炳然於汗青之上诵其书想见其人犹能使人击节称叹使当时少付之喋喋者之口数君子皆将为理受诬为法受恶而天下无全士古今无完名矣幸而成功亦未足以赎罪况惴惴焉求免罪戾之不暇而暇计功之成否耶文深者败成功论刻者扼俊才岂非世道升降之一机乎夫屡战而克未若不战而屈动而有获不若静而观变公尝抚治宣府辽东大同三镇三镇之人至今思之敌每谈其名辄啮指相顾则夫辕门机变公筹之熟矣使一听公所为少假岁月不以多言参之静观其势而徐为之图间谍乱其心悬购倾其衆坚壁清野老其师先声耀武骇其情弱而示之以疆离而用之以合奇而正正而奇皆公掌握中物可不血刃平矣而中途沮坏齎志以没吾又悲斯世斯民不得覩公之成功磊落奇伟也故曰天下之事要其终而後知君子之用心医工之治疾也察脉理审病势曰此愈在旦夕曰此非旦夕可愈当积以岁月夫岂不欲旦夕之同愈哉病势既深当缓以除之急则败矣药才匕剂势方瞑眩遽谓术之谬岂尽医之过邪以公之才仗天威受庙算剪此羣丑岂有前却顾乌合既成计非一时猝破毒天下枯万骨公所不忍谈故俛首默默以要其心心服矣然後势可久虽目前不足取快深思远虑久安长治之策无出於此而活人之功亦多矣活万人者有封公後世其兴乎继公者以公为鉴草薙禽猕之委命锋镝奚啻亿万万数自以为功高韩范业并伊周矣而身投遐荒名列叛党公则士论翕然旧誉未改先皇帝亲谕以祭录?後昆天道岂远也哉敢因记公之祠极论如此冥漠有知当欣然是吾言系以歌曰吾无功兮民则有生兮吾不侯兮人宁我尤兮云变而浮兮风荡而靡师出否臧兮臣罪当死甘陵鬰郁兮漳水粼粼流泽无穷兮以裕後人
岭踪村重修观音寺记
距沙溪西数里有村曰岭踪村北百武横亘大冈蜿蜒数十里相传宋元丰间所筑防潢泸河者村因以名村西有小兰若曰观音寺池水清澈古木蓊郁鸟翔鱼跃清风袭人寺之左余别墅在焉儿时侍先吏部督农收於寺傍近地倦止丈室老浮屠曰德胜年且九十龎眉古貌接遇甚?颇能道永乐宣德间事焚香煮茗先君竟日听之不倦囘首四十余年言与事漫不省会而其人则宛在心目间未忘也嘉靖癸未春余往於田偶再投憩忆旧游以话夙昔因询德胜所终嗣僧明聪明亮指寺後墓地泣曰是吾开山师祖德胜也德胜之徒曰圆钦圆晓钦晓之後为聪亮聪亮之後为真安既数世矣因出一帙德胜手自笔记以贻後纸断烂字隐隐尚可读盖庙建自胜国时洪武初庙易为堂後再易为寺寺後灌木蒙翳藤萝纠结蛇鸟殆不能过地名曰榆林榆林之北横冈之南有污泽黄芦衰草风淅淅有声名曰黄草陂野彘孕字出没其间人不敢至又曰猪窝宣德间居民渐稠德胜即其地岁薙而日剪之彘逃匿因垦为常住田云然寺委陋仅可容膝天顺末里中致仕仓使曲永太学生郭通暨乡人焉亮刘真数君子相率醵金鸠匠撤而新之累土为台台之上构大殿殿前东西对峙为伽蓝祖师殿又南为钟楼廊?舍宇俱就整洁外为山门山门外下瞰池水稍西为土地祠今改为九圣庙庙前古枣一株犹胜国时物嘱其徒谨守之余读之既不觉喟然兴叹夫有国有家者凡贻孙谋而垂统绪孰不欲其後之人知创业之难乎然不一再传而弓冶箕裘之念微矣甚者赭故山薪乔木售第宅恬不为戚是固其凶残弗类无以承先世之休亦垂统者不示以得之之难故恒易以失之耳胜公之虑其深乎祖孙父子喘息相通往往愤盭隳败僧之徒类本以四方疎远衣鉢相承而兢兢谨守乃若不及为世道计者所当深思也世岂不有师骨未寒毁像铜以事鼓铸市殿舍以供淫荡者乎然则聪亮之贤自不可诬儒有背师而反诋负恩而贾祸业成而忘本原者聪亮之罪人也余为子记之贞石昭示行路观者有人心邪当惕然感於中祖有善念承之以心父有善行踵之以芳亦可以淑人心挽世道不然昧先德而凶残自如闻吾言而怒詈交作心或有歉谓中含刺讥事或乱常谓意专有在是其人虽存而心之死也久矣余言亦将如之何哉聪亮辈罗拜泣曰此先师意也先生幸卒成之畀以诗曰何草不黄黄於坡兮何豕不踯踯於窝兮茂榆既林实孔多兮中有老宿寐无吪兮阡之陌之菽且禾兮岭树团团岭云峩兮岸柳媚风池水波兮越百余载业未磨兮里巷富儿啸永歌兮饥冻距我囘首俄兮维世有泽曾几何兮匪直也人理则那兮孰恳於言冒诋诃兮孰绎於思起沈疴兮
周溪村甘露寺重修伽蓝殿记
伽蓝梵语也取生植圣果之义盖本梵宫之总名浮屠氏居之寻以名义闳大学佛者陋弗能当乃援三国时关侯以入目侯曰伽蓝建祠於佛殿之左方旦夕事之因目曰伽蓝殿云英魂灏气未知乐有此否而其称其祠则天下梵宇之所同也故城西南有镇曰郑家口去镇二里为周溪村漳河前抱野溪映带左右村前为甘露寺莫知所从始弘治间客僧金灯募居民侈而新之殿宇邃深铸像钜丽丈室廊院雅洁整肃赫然为一方上刹缙绅舸舰过河下风停夜泊辄访寻独伽蓝殿庳隘弗称庙貌剥蚀丹碧俱尽嘉靖丙戌寺僧广夀广文属居人董彪号召同志并力以营托善冶赵监者募铜铸肖侯像於中既安厝祝嘏彪携二上人介余友李士莹徵言砻诸石惟侯生平征讨叛逆诛戮何限卒之身死国难去今千有余年尚使人毛髪森竖不敢正视佛氏则以好生恶杀招诱慈爱为宗与侯若相背驰援而祀之义将何居若曰藉英灵窃德望以尊其教神其说睢阳武穆文山去今尚近其人何愧於侯而浮屠视之乃漠然也盖诸公心迹惟儒者能知之丽泽文会之外不知者十九十人知之而一人不知则其说其教将有所尼而不行而况十而九也若侯之历履名氏如雷霆风雨山岳河海有耳目者所共闻见即共所闻见者招徕鼓动以尊其教神其说诱倥侗颛蒙於陇亩胼胝之下其谁敢曰不然所以售其术者亦巧矣且侯何以独得此於人也田夫野老相忘於帝力何有之天君臣之义问之芒然无以为对诸公矫厉风节固无歉於侯然着於格君死难者为多固宜其日用而不知至於交有所定不可变恩有所怀不可忘心有所许义有所激不可避闾阎之所共知也方曹势炽炎刘力孤弱尊崇莫动於衷愫颠沛不负於初心片言偶符终以死报凡有血气孰不景慕而不忍忘与此则诸公之所无者於昭炫赫絶百代而孤立固宜擅美於侯矣使诸公易地宁不能优为之邪无所值则无以自见非有他也世变日下士君子以炎凉为密疎视利害为去就执手明霜转眼下石顾倥侗颛蒙者之弗若扶纲常植元化秉彛好爵不终沦於鬼蜮禽兽之归侯可一日无哉天之视听在民民心向往天讵肯夺所好以拂其性今天下村镇所在立祠流动充满释氏独不可祠乎然则非释氏之私也天也借曰不乐亦俛首从之矣诗曰汉衰分裂糜如酥涿鹿帝子桑颠呼英雄提刀来自蒲虎龙胶漆城东隅平生仇怨魏与吴感恩膺愤终捐躯精通天帝帝曰俞英彩凛凛寒冰壶手付玉牒琅玕符彤弓黄钺金仆姑下除诡侧平荒芜倦来倚劒浮屠区宝鞍赤辔飞神菟刚风浩浩天之衢市尘莽荡村崎岖皎然白日辉通都漳河万古东溟趋
冬官尚书郎白君浚得古泉记
士从仕要于尽职而已志在尽职委吏乘田亦不敢易况大者乎今之为仕居散地则流连玩愒视为当然日趋於惰而不自知膺剧任则琐务末节凝神役志往躅高风漫不省会日沦於俗而莫可救惰则政弛俗则道离其失等耳不弛於政斯能於官不离於道斯善於学而世恒难其人者势也置之而人不问废之而吾不罹咎夫谁不惰於自便不师於古乃宜於今夫谁不受变於俗乃若清雅而心志愈勤要冲而兴致愈远啓劄簿领终日酬答闲情高致时揖古人於湮泉垝址淡烟衰草之外斯人可易得耶济宁古任城也冬官治河分司在焉路当南北通衢缙绅舸舰时时来堰闸啓闭日不暇给使牒如牛毛役徒如蚁集然止漕河之一事耳境固纷嚣政则清雅前此往往易视之酒觞碁局优游卒岁泉湮水涸不问也去年秋晋陵白君某来董兹役敏而亷介而有节事无问缓急巨细殚虑以从不敢惰综理少暇徊览岩壑悠然兴邃古之想盖尝抚髀数曰古称诗人例为水曹吾诚未敢仰厠先哲顾衔则何杜诸君子旧物也讵忍偪侧若此乎昔贺监令任李白旅寓洗笔旧有泉虽失且百禩然景行论世此其羮墙也乃率人士具畚锸日求所谓浣笔泉者不置果得於城东里许泉既涌出居人奔走叫诧驩声如雷君子放歌致语慷慨激烈与和鸣鸥鹭断续相应遗黎故老歔欷叹息余友杨节判师孔以书来曰愿子一言以记兹盛夫天道非人力所能显晦地灵与人杰相为重轻济自有斯泉以来不知几千百年骚人墨客遨游泉上者不知几千百人白独擅其名自白以来余八百年湮没废弃过者弗问又不知几千百人君独袭其芳此岂人也哉理有极至数有符合要非偶然者白仙才季真奇士故泉着於唐君能官善学故泉复於今泉诚藉重於君君何藉於泉乎物聚所好要於不丧志事成有志要於不出位治河君职也泉源之多寡河流之通塞系焉多得一泉则河多受一泉之益愈多则愈善矣故治泉尤君之第一义勤疏浚坚嗜好求多得泉耳断沟湮井涓流溅沬凡可以益河事者在君职无非所当尽而况擅美於昔贤倏得於今日成吾志毕吾好以遂景仰之私岂非宇内一快事乎天挺英豪隽姿健笔杯盂宇宙蠛蠓贵近如太白者吾尚友而私淑之诚快事也而吾之初志则在泉而不在白也假令职任不专於斯临涖他有所属而乃寻幽览古日惟李白云云虽谓之丧志出位可也濯缨沐发掬泉而与语清可监事深可畜德时出无穷流泽无疆汲而受福布帛菽粟激而有声典章名物文生於自然学成於有渐续如綫之一脉喷如玑之万斛仰泝洙泗之源远萦湖海之忧又职务之外一善学也人泉轻重争低昂於忽杪之间是乃砥砺之资岂徒为吟赏之具矣乎余不佞敢伸谬语为夀且塞师孔请系以诗曰泉之昔兮谁唶唶兮李侯之笔兮泉之今兮谁愔愔兮白侯之心兮济川沄沄凫绎嶔兮维兹令名千古其未沈兮
新建碧霞元君行祠记
岱宗之望肇自唐虞封禅之典增崇累代泰山有祠其来远矣独其巅祠所谓碧霞元君者不见策籍然楮泉之盛人心归依竦慂之诚天下之祠莫加焉间尝思之闾阎昏夜牝晨者十九狡巫黠史欲眩物骇俗恒先惑妇女以为之地彼既惑则夫正位乎外者可颐指矣隂性专执吝啬喜右其属类闻圣母天妃蚕娘龙女仙姬小姑之说唶唶慕悦然不知黠狡者饰其属以歆之也故凡女郎祠比他祠独盛人情履险则惧而悔过妇女柔脆尤易惧泰山嶮巇危峻以柔脆之质卒然值之神丧胆落孤峰絶壑山灵顾盻如在业缘罪戾方无地解脱彼端拱者吾属也何修何为尊崇若此苟可以得懽心博佑庇体肤不敢爱况簪珥珠缯之属邪故元君祠比他女郎为尤盛作俑者计亦巧矣岁久惑益深村墟市镇随在有祠燕赵魏博之间榱桷相望故城旧无是祠嘉靖壬午春乡耆陈赞胡钦二十八人共请於太学生马君嘉贞嘉贞曰城西南隅玄帝宫之右吾故囿也其畀君辈以营远近闻之虫薨蚁集神输鬼运有倾家来施不告姓名而去者中央为殿稍北为後殿又稍北为居室殿前对列为十冥司司前为仪门仪门前为大门丁亥夏讫工伐石来徵余言纪岁月余谓嘉贞曰是祠之建礼与曰非也人鬼本非二途隂阳各有定分祀玄帝於左并女郎於右近於僭踰丽服於上诸司嚣杂於下嫌於无别膺君职而操威柄涉於干越三者礼之蠧也然则何不谕以正论裁以大义而费财用蛊心志相率而纷纷乎曰习尚方酣善俗无以售於化心神既溺卫正无所庸於功彼流风煽炽组绶者尚不敢当其冲章逢何有焉顾其为说虽幻哤要在诱人於善夫诱人於善法令千章而不足善因一言而有余其几不可强也吾所以弗斥弗拒怂慂图成者亦欲蔽通於明约纳於牗因其慕诱之以善端因其畏怵之以隂祸以窃比淑人心翊世教之土苴耳师言虽陋宁不知斯事之无据哉余悚然兴曰子之识远矣君子之於民也审途辙之所向鼓舞於化机即机缄之所存神明於治本今淫祠妖庙遍天下在位者讵忘所以杜絶之顾祸福之谈转盛义利之界限尽迷觊望之情既深趋避之支岐愈广椎之愈坚扑之愈烈亦末如之何矣听其所欲而徐为之图潜驱默挽盖有甚不得已焉者若曰彼固趋之吾固尼之其不至激烈以失人心者几希天下之祸莫大於激烈以失人心嘉贞相时度事曲徇舆情他日从政当有清静宁壹之休而世恒以若人为能吏何哉虽然天之视听在民神之有无在心即民心之归依以徵诸冲漠之上宁无主宰纲维之者乎若然虽谓之有据亦可也诗曰驱云车兮电马俨霓旌兮来下聆仙佩兮姗姗慰我民兮祝嘏泰山辽辽兮碧霞悠悠凝神东望兮殷殷我忧迟元君之来兮无宁我尤漳水以为酌兮藻荇以为羞理有不可以尽知兮事有不可以或违惟衆情之既合兮孰强同而是非山雨兮沾裳山风兮吹户锡风雨兮载时流惠泽兮终古
三朗镇重修观音寺碑
卢为北地着姓其业故城三朗镇者尤号巨族镇之北街西瞰大河中有渠秋雨水至循渠入河呜呜鸣街之南曰卢琚宗玉北则琚之族弟子瑁廷彦子玳文美三人者余友也在卢氏尤为最贤东去数十武有兰若曰观音寺卢氏兄弟日宴游其中上人广谨者延接欵遇日慎日?寺久圮坏因出赀鸠材率镇人撤新之既落成廷彦来谒余言纪其事余惟岁侵民瘠事可已者公家役犹寝不治浮屠之居何与吾民乃汲汲弗懈君兄弟人所畏而倡率之余言人所信而揄扬之正恐幻说日炽俗好日靡民财坐费於觊望圣道榛塞而不行耳廷彦曰吾辈非爱浮屠氏也亦非有所觊望也有道焉吾家廛市日竞刀锥利薄暮归舍舌燥吻暍目眊眊不能视精神惘如有失每投足静境暂息俗机而尘秽狼藉浅隘偪侧气郁郁不得畅故饰治而广拓之尘氛不到万虑俱彻谈寂论空洒然以快盖动静之理也且近财则多汚放利则多怨入不出聚不散薄施而厚飨则多祸吾恒用是惧费吾蓄於浮屠是诚可惜取足於能散而已消息之机也吾利於是吾子孙又於是数世之後贱商驵侩日趋日下昔者吴道子画酆都狱畏罪者衆韩退之题木居士求福者多使吾之子孙贤固不假乎是不贤接目警心亦将有所畏而不敢肆囘狂澜挽颓风以淑吾後弦韦之义也况镇人非故城籍者什六七邑长不能尽使缙绅往来仆隶舆马呼之不以时应而憇息无所徘徊市中非庄涖之道醵金饰此为驻节之地余则需以募役合涣散一心志调停之法也夫善教则运斤发硎皆可垂训善学则瓦甓稊稗皆可入道佛本西方异说君子不齿聊假其说以行吾志先生以为何如余以其言不可夺乃櫽括刻於石斯役也正殿自前街移於院後地逾迥境逾幽禅堂自前廊移於殿後径逾曲室逾邃从臾而成之者曰张洪乔通凡若干人系以诗曰世传西方有大圣变化广大不受羁万类有欲成可遂有呼即应求即施化身多至千万亿皎然水月天无涯胡为偃蹇在廛市顔色凋落形离披?鴞昼号鼠夜叫狂飈淫雨声若悲念惟一身不自保化身万亿将谁欺岂曰厄运难卒避待彼定胜其何时见说大慈爱利物疗饥不惜体与肢五藴尚然非我有何况幻像只土泥假令剥尽返无始本空面目何盈亏轮奂本非已所欲虚饰徒费民财为便可不问任荒废如云入山水归池卢家兄弟别有见纳约藉此为筌蹄仰窥天道俯人事下流远念诸孙儿缨冠徒跣告闾里庾取粟豆囊取赀顷刻驩呼动衢巷典衣市帽来怡怡矢心俛首自洗濯从今各谢贋与媸乃知民生有恒性秉彛元不亏毫厘利波方涌忽砥柱鑱削嶮巇成坦夷人间万事尽如此浇风坐可囘轩羲勒我铭诗告百世何人细读还深思
清河县重修庙学记
清河为广平属邑地斥卤洿下陶甓易糜垣墉易败而学宫尤甚秋雨暴至环四围皆水乡泥淖秽污奠献殆无所寘足樵竖牧儿往往憩息於阶墀门庑之间迄无问者嘉靖戊子云中王侯紘以河间经历有善政擢知县事谒拜後徘徊瞻顾戞然兴叹黯然若有深思久之洒然以释乃登进诸生揖而告之曰教者治之宗也惟余辱邑长吏实躬政教学颓教湮厥咎在予舍是不理而区区於簿书期会以为治余耻之顾帑藏既虚岁侵而民瘵不可以重困兴叹而思者为是耳待抚绥数月情通治洽诸贤孚余诸耆民弗梗余然後徐以集事思之有槩於中姑以自释语毕愀然若不胜情师生相顾而庆曰学校其兴乎明年己丑四月政成逋者归痍者完呻吟者讴驩声颂辞满衢巷侯知民之可使也晨起召匠氏计所需赀出赢余力出徒役谨簿书明出纳督者不敢欺作者不敢怠闾阎号召雷动景从民不知劳财不知费秋八月讫工敝者易剥者饰过者唶唶称叹学者洋洋多喜色司训山东金君镶谋之僚宷及诸生以是役不可无记且侯之贤当载也自为事状介乡进士孙生悟冯生盛时走故城谒余言悟余族侄盛时余侄壻故不得辞而兹事亦有义不可辞者余惟君子之仕凡以行志而吾志之行要於知所先务记曰王者建国君民教学为先盖教学立然後道德明道德明然後人心淑礼乐作风俗易而治化成矣人孰不知其为先务而卒莫先焉乐因循则不欲为务逢迎则不暇为事矫厉则不肯为恶非已功而忌人成事则不乐为事势艰阻於前简书指摘於後舆论清议旁出於左右科敛有辜费财有稽厉民有谤则遂不敢为矣数者皆庸吏之情而徒藉口於不敢为者十九公署仓储桥梁犴狱每悉力殚虑以要誉逭咎独於学校而疑之岂费财厉民之说专於此而无与於彼邪匪得俊材远识见义勇为者欲举累年之旷事以豁一朝之观难矣贤才之生取之场屋养之学校学校场屋之地也舍宇不葺器数不备师於何而教弟子於何而学清河古赵区悲歌感慨之风宛然犹在士习不竞寥寥乡书者四五十年谓非养之无地而取之难其人与自悟与盛时载书而西转相授受策名之士後先相望未售者清才力学指尚可屡屈又得贤侯一新其养之之地取之他日又何难焉伫见云出而林立也因窃自叹天下事其显其晦皆非人力所能为而文运之将显也则巧值奇逢尤非偶然者清河之晦久矣迩来铿鍧炫熠争鸣竞耀譬则泉始达木始升方患无人疏导培养之而善疏导培养如侯者不先不後适来於磨光刮垢之初作其气翼其进滔天干霄之势其孰御之光灼於郁沈声振於絶响物理亦有然者而此其时也俯而读仰而思升堂则思游心於高明立庭则思置身於平实今日思淑诸身他日思淑诸世庶无负侯之意若曰藉轩敞以舒怀抱睇佳胜以发天趣嬉游玩愒日以为常道义身心漫无所事非余之所敢知也
恩令吕君去思碑
恩地多污下夏秋间四境皆陂泽有力者擅肥饶萑苇自润贫弱惟捕鱼罝雉兔易米糊口当南北水陆冲衢星轺使舟过无虚日供亿或少迟悍卒持符至庭吼以怒手搤吏语侵令令策无出亟溢常额从事以逭辱俗喜讼税输不以时勾稽则具牒赴愬真诡淆乱或至去其籍无所考赋役入豪右独於下者取办令心知不可强顔为之鸡初鸣秉烛诣厅事吏抱文书署惟谨不敢问故民益敝私语谓後虽有智者无以淑恩治嘉靖己丑古雄吕君来为令命甫下恩人有素以健讼吓吏胥攫利致富者思有以尝之诣京邸餂以甘言君正色叱之退及赴任又迓之境上候以舆马又叱之退即任又啗以多仪又叱之退固请不已乃诃怒捶笞谕以无再觌我觌我当有罪其人者恩之大蠧也诸无赖视之为进止且凭依为援蛇蟠蚓结自是乃不敢闯县庭羣丑奔散人情大驩顾凋瘵後如木蠧且朽人为君难之君慨然曰无不可为者镇之以静抚之以寛治之以平易兴学校建城门广储庤抚流移数月百废皆作优游之化多於详明慈爱之情胜於敏决期若缓功则集政若閟民则淳嚚者情屈狡者心醉恩民始知有生之乐越明年庚寅六月漳水横流加以霖雨如注民赀庐漂没者十七八君百方营救多所存活亟移文省台乞蠲田租以免转死言辞恳至读者往往垂泣既未能尽如愿乃躬率吏民验水害多寡而调停之斟酌裒益惟和惟均民坐是不甚困岁再浃水尚未涸相率拾蚶蛤芼藻荇自给体无完衣肌肤皴裂衎衎於污瀦泥淖间终无一人转徙他方者为有贤使君也兹三载考绩将之京部使者累疏荐扬耆民王良辈数十百人念君去将清要省台不可复借欲伐石纪政以系永思相率谂之学宫诸生又谂於柴学谕廷相函书辞述事状徵余文于沙溪之滨恩与吾邑相望隔一漳水耳岁时姻戚过从谈君政蹟唶唶不少置故余知之独详夫为政以得人心为本然得吏胥心易得民心难得民心易得缙绅士心难吏胥为奸利耳贪懦者率为所喜民心固无伪然亦可以惠致而利悦若士则清议妍媸乡评月旦甘不可临威不可吓者恩人於君合贵贱而同然一辞君其贤乎夫感人以情不以迹动物以神不以器君行矣人犹思之未厌此殆不滞於迹与器之粗而精神之运必有所以然之妙者存乎其间宜恩人之惓惓也彼簿领期会奔趋希合天下岂少斯人之徒方其涖任也人固曰吾使君也濒去罔不悄然避漠然忘甚则纷然怨雠喧然诅咒视君何如哉君名应祥字某别号某以三易领正德已卯乡荐庚辰乙榜进士两任潍县汤隂学谕一典江西文衡冰玉声称传播乡曲莹然为畿内名士诗曰望望恩城汤汤野水沮洳号呼民亦劳止构木而巢拏舟而渔以作以息熙熙于于询彼编氓奚为不去有我使君曰我胡虑朝拯寒饥暮抚疮痍古称召杜於今见之闻君西来有夫候迎瞻望眉睫百计来并君呼使前尔勿草草鲂与阳鱎要自有道我虽尔长不苦尔预跋涉遥遥意将何覰背汗色頳奉头奔走民情大惬今有父母古人有言一惩百诫曾未浃旬凶焰尽杀君昔未来市攫而趍至於今兹犬足生氂君昔未来讼牒盈庭至於今兹不闻人声岂无征役惟斯民?岂无檟楚惟我心恻荡若春风沃若膏雨公今去矣後将何恃其语而家而子而妇惟君之贤永永无负古之遗爱民不忍忘勒石远垂於昭耿光
恩庠科贡题名记
科目抡士非古也成周乡举里选自比长累升於司马始有进士之名夫进士乃出於乡里之举选则後世所谓科贡者本非二途也国初用人未尝拘於科目居端揆列省台者岁贡士恒什四五焉文化既久人争自淬厉乃至才不可胜用遂专重科目士鹏飞鸿渐屈指以计郡邑岁所贡者鳞次栉比以进无敢越需既久齿髪俱暮例以冗员散秩处之虽宿学清才政绩又甚彰灼亦莫有一人为明扬者士失偶贤科则终身解体朝廷求贤之意乃欲使士之解体乎迩者廷议慎重选贡之典勿俯徇勿滥充勿计岁年久近务得真才以收实效以颉颃科目士复祖宗之旧以追踪成周之盛天下士反观於挟负而深庆其遭际曰吾侪坎坷於彼庶表见於此乎自是人乃不敢轻视岁贡士岁贡士亦不肯轻以自视士风文教顿改旧观盛矣哉於时恩令吕君应祥进诸生而告之曰是惟圣天子立贤无方以名驱策天下者凡为臣子不可不思所以体顺充致之以无负於德意顾登科荐试有录表宅有坊题名太学有记岁贡士犹若歉焉是犹有轩轾也吾欲勒石学宫大书历年科贡士姓名以谂来者司马公所谓正邪忠诈指名以议科贡士均有责焉不但选贡士可以作之气以思自立而贤科英豪自立当益力不敢纵百世之下知山城僻地亦可以广庙谟而存古谊诸君以为何如同声应曰惟贤使君之赐未几君擢守高唐嘉靖癸巳春永平何君永来为令踵而成之介吾庠司训李君玫来谒记夫名者实之宾三代而下士惟恐不好名亦求副於实耳不求副於实侁侁焉惟名是骛君子不尔为也太上立德其次立功立言皆宾於实而作於名者鼎钟不足恃流芳余馥或得之残缣寸楮之间诔谥不足凭致语风谣或流於樵童牧竖之口非可倚着强袭也恩有贤守令所以永终诸君子之誉者既尽於诚矣登名是石答二君之嘉贶以仰副朝廷作宾兴礼之意亦尝有槩於中乎覩斯石而惧焉惧斯戒戒斯有所不敢为覩斯石而悦焉悦斯慕慕斯有所必欲为盘盂韦弦取义甚至石之益於人也多矣恩虽小邑南瞻阙里北负渤海岱宗东峙武城西望礼让教化薰蒸渐习古称地灵人杰要不可诬前辈余泽渢渢乎充溢闻见将不有瑰奇儁永之士兴於其後抚石遐思酌泮水之清泠泝洙泗之汪濊以润泽天下之枯槁者乎是则斯石之幸也斯文之光也若曰吾不朽之图有斯石在眈眈以望之昂昂以有之旦视暮抚已去复来而所以为不朽者漫不加意陵谷迁变牧敲火牛砺角周宣之石鼓且然况片石数语欲藉之以重後世邪杜预矜伐吴之功高山深江陆地三勒石焉恐名之或湮也今邈不可寻而其人则天壤与敝自晋而唐穹碑丰碣数且万计惟岘山一碑传播人口是所以为夀者在此而不在彼也诸君子勉之绪不佞熟知吕君为今之良吏何君当凋瘵之余补葺抚字劳瘁百状而犹不忘前人之风示固非规规然簿书期会者故敢尽言系以诗曰伐石岱宗兮维石嵸巃兮小天下于目中兮刻石学宫兮维声铿鍧兮侪弦诵於春风兮有岐路之纵横有尘砾之迷冥兮屹砥柱之坚贞庶可识介石之明兮彼美如英兮令德融融兮令誉无终穷兮
沙溪集卷四
<集部,别集类,明洪武至崇祯,沙溪集>

[book_title]卷五
钦定四库全书
沙溪集卷五
明　孙绪　撰
碑记传
三朗镇新建真武祠记
余友卢廷彦子瑁蚤业儒居庠校十余禩已而弃去携卷帙授其子太学生贝曰汝继吾志吾将归谋所以治生矣廷彦善贸迁又善耕获世居镇之北街膏田大肆货贿藂集又易以生利数年赀用既饶遨游闤闠间旗亭伎寓酣歌欢笑以为常久益厌乃又弃去携农商具授其仲子贯曰汝承吾业吾将崇尚虚玄优游以卒岁矣谢酒肉屏妻孥块坐野田中负土筑墓建玄帝祠以祈灵贶矻矻畚锸汗顔血指连旬不少休玄帝者曲礼所谓前朱雀後玄武者也故世为北方所崇尚至宋避艺祖讳因易为真武云廷珍固湖海士醖藉秀爽一旦忽有此凡旧与游者咸叹诧且怜其劳勩争捐赀协力赞其成中为殿六楹高敞闳丽出林杪远可望数里自玄帝而下若十帅若诸给侍者皆以坚石琢成石大而琢工费颇侈曰吾恶夫土木者之易朽败也左右廊各数楹前为大门缭以崇垣扃以严鐍经始於嘉靖庚寅正月落成於今年癸巳三月朱甍绣闼光炫夺目廷彦黄冠羽衣手执黄庭经一卷日咿嘤其中倦则瞑目闭息坐客至则迎问则答应酬周旋不失往日尺寸至居闲则寂然黯然而已余屡欲往叩未果忽来谒於陂东柳曲笑曰先生知吾所以来乎吾不出庭户久矣暑风远道间关四五十里欲得一言耳吾逃儒而农商去农商而黄老屡迁屡下宁不知所以自慙今又剏经祠宇严设庙貌鼓舞号召相率废民义以惑於鬼神恃先生之知我不知我者虽谓我为名教罪人亦可也要有数而非偶焉先生或不能尽知也往岁吾婴剧疾数日後微息细如毛仅相属家人皇皇不知所谋医巫望望去吾愦愦中自知必死一夕愦愈甚寐睫甫交覩被髪巨神仗剑立云外伸臂挟吾以升茫洋飇忽了不知其所之既止则揺曳荡漾乍沈乍浮若罽之虚悬寘足其上而下鼓之以风也吾惧甚急抱神足襭其衣下视琼楼贝阙隐隐烟雾间又其下则山峰戟列桧柏蓊郁如莓苔计高下相距可万丈神俯视曰此武当之巅吾武当主也汝固吾徒故来相活他日无相忘乃洒然以苏明日即饮食又明日即起因念余生残齿皆神之惠而扫除之役其何敢辞秋冬之际将瓣香裹茗访真蹟於楚山之椒拉羽流一二采药漱流以涤尘虑愿勒此义於珉垂示子孙知吾所以屡迁屡下者庶免嗤於来世噫嘻君子之学达诸理而已矣理外之事圣哲不敢例以为无也梦之幻邪真邪鬼神之能愈疾邪否邪斯言之有稽邪余皆不得而知也然吾闻之君子之处世也无所戕於物之谓贤淡然於世故不乾没焉之谓达廷彦之言余固不能知也而其黜聪明谨酬答粗衣粝食环市区虽百千若人何所妨於物而孤云野鹤悠适闲远浊世之糠粃埃略不置之胸次可不谓达矣乎而他亦何足深究也自周官六梦之职废学者莫能通其说谓为幻今疾良愈矣谓为真漆园之蝶邯郸之枕皆幻也廷彦尝屡梦先公高车大盖从驺卒数百人谓将血食某地因与诸昆季建祠於南市或谓先公雅爱廷彦平生未尝隔旬日故屡形之梦寐亦若彼漆园邯郸者然然而乡人梦如廷彦者什二三亦有死数日复生亲见据高坐理阴道如前所云者岂彼皆幻乎精爽所寄感之者易以通祸福将至尸之者预以告事几有会値之者适以符然则贺监贾岛陈碧虚晁无咎诸公或儒而杨或儒而墨要其衷必有得於恍惚啽呓之余而兆於彰灼昭着之外有不能已於几而又有不能以尽告人者未可遽非也谨拜手而献诗曰新庙奕奕有严有翼貌则如生质则贞石几筵维洁牢醴维馨巫史离离明灵欣欣谁其尸之北街卢子昔佩儒绅今为羽士匪我陷蔽敢尔逃儒枯朽条肄维神之嘘吾有疢灾维神庇赖神有役驱吾其敢怠水荡而沤烛焫而影凡厥万象孰非梦境勿曰吾言其有其无明明赫赫其何敢诬肹蠁有灵精诚有格神贶我休匪我饶舌归语吾家吾妻吾孥百千万变勿以关吾汚吾冲虚秽吾清湛如白斯湼如璧斯点云返於壑水落於川凝神无役爰引吾年
齐东县新修庙学记
嘉靖乙未秋七月先族兄廷辉司训仲子悟以乡进士为齐东令既新庙学县僚幕淳安方君鼐尉氏王君有年太原樊君懋内黄周君信暨学宫师友古燕盛君蛮广德刘君世准谋勒石纪其事刘君独远走数百里谒余言且曰夫子之道天也天岂可赘以言惟岁月废兴不可无稽惟贤侯勤渠不可泯泯焉泯焉将使来者无所劝猥惰者无所激於衷敢告门下始吾齐东有学剏自胜国大德间屡敝屡葺取足於支倾易朽免一时之风雨而终无以慊瞻拜者之志以系圣泽之遐思嘉靖己丑冬大行人岳君伦以谪官主齐东簿思易而大之南营数百步甫施工而去继之者无以承其休因循渐坠旧学既撤新构未施片瓦师生乃至无所容足夫庖人无?何以精於馔工人无肆何以精於业教者学者无地以容足何以饰廉隅严礼席侯蹙然若不能终日度工计费既有槩於中而以事鸠材以时鸠役刑有赎义有倡数月即有藉於赀择日晨起诣宪臣三衢王公告以故公唶唶称叹手付俸金以给退而量能授役捷者趋壮者荷廉者出纳黠者贸迁越明年丙申秋即报竣事人初谓工费颇钜侯慎密深藏未尝一言佥谋恐难猝办既乃不动声色无稽无缺乃知侯於兹役有余财矣先饰大成殿次两庑次戟门棂星门奂轮壮丽以次落成执鬯捧笾者洒然以乐东为儒学门由门迤逦以入至殿後为明伦堂为两斋环前後为仓库为神?为号舍又稍後为敬一亭为啓圣名宦乡贤诸祠弁而游轩而谒者快然以慰学後为三教官廨廨左为射圃亭亭前为外号退而食倦而息者坦然以安今巷有歌室有颂载笔者有纪述观风者有荐书士驩民协他邑争赴愬侯不负所学矣惟先生之图忆余始授悟学悟无他能一敦朴少年耳乃今若刘君之言忠信可以学礼非诬我也夫子宫墙诚不宜赘以言抚庭砌之芝兰庆先泽於未坠亦安忍默默而窃有所见思欲表襮者亦自不能已夫天下之言学也平实尽之矣高论终无以信於世自选举之法废士率以言求售於场屋而大任重寄亦惟悬之以待场屋士士不出此由他途以仕虽有用世之志例假以散秩无所藉以?厥施故士知诵习即思游庠校游庠校即思奋迹场屋以需於用此天下人心之所同平实固如是也今之扬声迈烈於中外熙鸿号於无穷者孰非科目士而必曰科举不足以得士言语不足以观人徒以卑士志陋学术不亦过为高论矣乎我奋於是而曰不必於是必於是将卑且陋不但诬人且自诬矣夫谁信我诚使事举业者即孔孟之言议以应有司之求既得仕循孔孟之涂辙以成天下之务坦然平确然实则圣贤心迹不假外求科举之学亦何负於士顾谈者过高於上学者譸张谬悠於下授之秦汉制作未能以句动以天机神化贞一明觉为言经笺传注漫不相类甚者撏撦晦澁之辞以饰怪戾之说上以是求下以是应正恐文运之升降系治道之隆污为辅理者忧耳然则科举不负士士负科举也多矣宗工晋魏祖尚庄老持此以往何所纪极必有任其责者鑱吾言於石诸生读而惕然警焉可思过半矣不然谓吾言为妄可也悟能不受变於俗旬朔课士相与绎吾言挽颓靡复古雅以歆动四境之外庶旧学不负吾兄为不亡矣不然指土木之功而曰不负所学谓吾言为妄亦可也
故城县重修护国寺记
儒墨不相为谋出污入附不塞不流夫人知之至其说之善诱易动有可以翊化机者或未知也我国家以纲常为治於天下郡县设僧正僧会之司有额员有公署有印章若与儒道相埓焉独不为纲常计乎正以其有可以役於我者不容废也民之訹於祸福也如水之趋下善恶之说不足以胜之夫善恶不足以胜则吾道以多畏而难行而释氏则专谈祸福以畏人者故藉之以导天下以空导累以祸导欲以缘业导妄以因刼导愚使天下翕然应悚然惧欣然入於善是固孔氏之敎也逐其几不逐其心用於言不用於法皇恩於生民恒性亦弘矣哉吾邑僧会司旧隶护国前寺寺濒河屡有水患岁撤僧室以避益避地益促隘岁节望阙申贺率先期诣是习礼杂沓偪侧无以成展拜之仪缙绅士捧王言事游谒持使节宦兹土者未届期亦恒於是以需舍宇秽恶憩息无所苟简荒凉为一邑之羞嘉靖丁亥平定李侯春思欲改筑顾岁侵财匮费无所出念瓦石木甓岁撤者固无恙北门内有护国後寺垝垣败屋负城垣面学宫寛闳空阔可拓地以营亦无事於多费者乃呼浮屠之长道存道成使来前指木石之类以命之曰而能以施报导人於趋赴移是於彼不烦吾民乎果然吾当疏辞题名授尔辈遍告四境以协力四境闻之纷然来集匠来於良力来於壮饪丰於厨犒优於货数月而工毕虽抡择旧材无以侈新观而殿宇整饰庭廊深邃延接有堂徙倚有亭应酬有暑丈室精舍禅房庖御一一雅洁亦足以备胜游而发佳趣将索词於余勒石纪岁月石未伐而侯去越九年嘉靖丙申存与成屡来谒申前议且曰愿先生无忘畴昔噫嘻余敢忘於畴昔释氏以空为说以无为宗万有皆赘也新构之连甍鬭角皆空无之累复欲余赘言以重累邪昌黎韩子起八代平生兰若碑碣未肯附一字徒以孔墨相用之说君子尚訾其学之未纯余何人斯而敢以多言自招讥议乎迟迟於铅椠者以是耳余敢忘於畴昔虽然李侯於此有数善焉不可以无述曩固已许之矣地境闳阔班行秩秩慊展拜舞蹈之敬庭宇整洁游息于于有无忘宾旅之义仍於旧不侈於费导以浮屠不临以官府曲遂于爱民惜财之愿以自附于苟完苟美之心余又安忍避咎而终付之无言乎西方之教戒贪嗔以冀定慧而天下敢於贪嗔懵於定慧者惟缁流为甚昔者居滨漳河市舶估客舻衔肩摩习见其攫金售伪贪嗔何以戒今近庠校矣远廛市矣望宫墙於咫尺聆弦诵於晨昏矣迟英俊之枉临煮清泉於新茗觌风度接言论神酣心醉则慧识炯如定性虚湛可以日计而月不同回首旧境若不能一朝居焉其利益於而辈何如也存成二子佼佼於佣中固宜刮目以待其余闻亦渐知谨步履远利欲数年之後灵澈支遁之属当有企慕之者谁之赐欤用儒於墨役墨以为儒用固非若昌黎相为用之说而不言之化不速之治罔不具焉侯昔日之治可推而知也鑱吾言於石俾尔有衆时微诵而遐思焉庶发见之善端不汨於懈惰侯之心为不负矣二释子茫然不知所以为对乃援笔櫽括付石工刻之繋以诗曰漳河之滨帆樯如林有蕃有商大贝南金彼利欲区乃有梵宇应何以静寂何以主于焉改筑北城之陌後负古堞前沾圣泽古堞翼翼百雉其强斩削而壁绵亘而冈圣泽汪洋千顷一酌活水沄沄化雨濩濩沃彼栽培於松柏棫贸贸於霜青青於色濡彼槁枯而杨而墨植我根荄去彼蟊贼惟兹新筑有池有渠可濯可湘余波之瀦惟兹岁时以颂以贺崇基巨构心怡顔破惟兹燕闲来啸来歌幽径深深素丝五紽事有赢缩数有成毁繄孰为之吾侯李子刻成新诗惭彼野史永言歌之以告来祀
留兴鎭隆兴禅寺新碑
寺不知所从始见於靳鸿胪瑭所撰记则贾祥买田构小刹成化辛卯镇人靳瑜即垝垣而新之僧悟良与其徒真宝者筑室守之寥寥数言而已瑜盖瑭兄弟行也嘉靖丁亥真宝尝乞余言悉鸿胪所未尽垂十二年於兹真宝之徒常清又介寺僧本明来谒询其故则鸿胪旧碑前岁毁雷斧矣恐岁月遂湮复欲补述其事夫雷天威也今谗说利口无处无之轰轰之威曾不少怵於一毫而山僧野衲藉片石数语诱村墟翁媪之粟布以救寒饿纵使词涉巧狥称述或过视覆邦家惊朕师者有间矣疾动万物震惊百里乃示威於一石威不已亵乎盖释氏於乾坤之大照临之显山河之着皆欲洞然不之存凡可见之物可名之事则等诸河沙微尘梦幻泡影皆非坚久而不必为极而至於万象皆无而後为至而其所自为者建大寺聚徒党厚封殖穹碑巨碣张大语言举目举足皆溺於有象与其学自相背驰天之意或者不欲其泥物象滞语言为空门之赘将扫除殄灭以复於本无乎不然剥蚀没灭之余碌碌落落何妨於世亦何足骋怒而亟以糜碎之也且言莫难於谈佛氏而废兴岁月尤莫难於佛祠之纪述狥其说将为名教罪人据正论以排之又非彼所以来之意其废其兴必有所以为之者得傅太史韩吏部其人冒其徒怒骂昌言以挽颓波则供施微而日废藉重於萧瑀裴休辈之语言售奇钓货则衷若天诱贿若鬼输雷动景从兴於既废也不难矣而能言之士顾略其所以废极谈其所以兴嘉叹金碧土木之华备述烝徒趋赴之乐岂非吾侪之罪邪故柳州坡仙淮海诸君子每授管佛祠进退维谷兢兢然不敢轻下一语至文势极於变态错综俯仰机锋不能自已者辄以梵呗之谈足之理不取怨又不失於在我自谓良图然亦未免於狥之也余不文未能一一应人而其应释氏者尤少所欲言者前碑己尽今何以为言矧天欲其归於无而余屡赘之於有不但得罪名教且得罪於天矣今何敢又轻於言虽然其有其无於己取之而已湛於无以应万有之迹有碑可也无碑亦可也一言可也再言亦可也得象忘言得意忘象温子昇之述作真可下庾信袍笏之拜不然言愈侈词愈工而心愈滞以事观之是为事障以理观之是为理障青州石丈人将求洗垢於韩玉汝矣贞珉翠琰何有哉归语而徒勿泥於有以蔑本无斯不负吾操笔之意为铭以畀之维佛氏心衆用皆非如灰斯烬如烟斯飞维佛氏身皆非有我饲鸢啖虎何施不可覆载之间可名可见皆曰幻境泡影露电色象尽空莹无偏主胡为倚着有此栋宇栋宇未己复申於言糟粕土苴秩秩便便西方教旨惟戒定慧无言非隐多言非赘惟默以澄惟言以宣云归月印慧识炯然彼殿彼屋吾弦吾韦有赫者词吾箴吾规其有不然天其远而疾雷迅霆近在阶墀余言匪诬以俟百世孰慧孰痴嗟嗟衲子
故城县新剏观世音禅院记
浮屠道存者精浮屠说诸浮屠礼重之不敢相轧亦粗知儒书儒者多歆爱之不忍於麾而慎密不肆与之言略能省解惕然若惊皇皇然若弗及缙绅耆旧以至邑侯学师亦未尝斥拒然混迹北城护国寺思欲脱身自异而未得其所也间以语孟川李子孟川曰吾有隙地在闤闠北尽处可辟而居余壤数亩可畦而蔬亟往营勿怠泷厓马子闻而伟之呼使前曰吾有林木可伐而材根荄条枚可析而薪亟往取勿疑邑夫夫赵侯璞岗闻之曰吾岂可谓不知然不可使吾民知鬼薪束矢罚铜赎粟可货易以为费亟从事勿畏忌数月工告成中为堂肖观音像稍北东偏为舍延宾客又东为屋事庖御後为僻室入禅定重门缭垣静幽邃密天棘蒭苾馨香奇絶金碧黝垩鲜明光曜乃谋勒石庭阶属余言识岁月且识诸公之爱於不敢忘余因命儿子若缄题其额曰观世音禅院操笔为之记畀儿书之夫观世音者佛书所谓慧眼妙识观听世人之声音寻苦而救之者也心于一应于万无不在而无所在焉者也天下之大天下之人之苦一念岂能以尽哉示寂于一乃憧憧然博观天下日求万苦救之亦艰且劳矣艰劳之任非空门之所能堪心致于一什百千万皆化身而应呜呼仁矣哉且人穷则呼天急则呼父母天与父母安能恝然而造化无全功事势至於不可为天与父母未必能救也舍天与父母则无可呼者矣禹稷思天下饥且溺者若已饥之溺之伊尹任天下匹夫匹妇有不被泽者若已推之禹稷伊尹圣人也圣泽固不可测遽能使天下之大无一人之饥溺无一夫之不获乎观音乃欲能天地圣人父母之所不能借曰势有所未能而一念之仁自不可得而御使人人以观音之心为心随所见而拯救之以天下人救天下苦苦海无尽救之者亦无尽千百亿化身渡十方大方於彼岸虽谓举世无饥溺无不获亦可也间有未渡者心有所恃曰有观音在吾未即死亦足以延俄顷於丘壑是亦渡之所及也今法令繁重民生日蹙曾未见据高位涖民事一抚然兴怀目撃婣戚朋旧坎窞困藜急呼大号闻若不闻可援不援者何限奉养妻子外终不肯捐一毫以及人济物徒谬为大言以诋其说曰哤言曰诬世正恐彼窥吾谬反噬而诋谓吾哤且诬矣即观音之心以上泝禹稷伊尹之心绎庄生此一彼一昌黎儒墨相用之谈以达易传一致百虑之训彼之一念即吾儒充恻隐之心以保四海充无欲害人之心仁不可胜用之剿说而鄙吝消融藩篱剖破乃知余言之匪诬而浮屠氏未可尽诋也噫安得若人者寻声而来苏百万亿苍生之命於颠崖辛苦之下乎道存字守性东田先生尝与其师祖云上人游屡赠以诗又尝与其师之师缘泰上人游为之作传墨名儒行衣鉢相承远矣诗曰人心一乃静静斯能应酬繋累无乃明有则杂以摎相彼观世音无明亦无幽一以不二参无以苦空求万变了无与如偶如赘疣及闻人呼声化一成万筹寂灭还昭物戒定与慧谋问渠何能然一无万籁收如月印江影如雨生水沤如响应桴鼓如叶吟风秋又如沧海波鸥鱼自沈浮太虚元无干云霞日悠悠昔者东坡翁偈为法真留曰二故有苦无二乃无俦有思无所思尝闻之子由绎此若有得一笑想前修再拜问观音此语果是不市陌飞尘埃通津竞方舟何缘一路岐何计息恩讐坐令浇薄风上与鸿蒙游世无急呼人观音得少休拜起望高树羣鸟方喧啾几时巧妇性抱拙如巢鸠
先大父处士府君墓版记
呜呼吾祖之没近四十年矣绪生也晩履历世系之详未能尽知尚记为儿时嬉戏左右闻我翁对客谈往事至今未忘遗黎故老尚能道其髣髴绪不忍痛一书先德愈久愈芜谁则知者大父本孙姓曾祖大公府君季子大公勇捷有智略洪武初携家避兵东海上同避者推大公为之长约为保伍大公依险设谋逻骑溃卒俱不敢近族皆得全寻来寓故城鹿豕村沈三翁者少司徒母弟属尊望重人莫敢抗独折节与大公游永乐戊子十二月二十日大父生三翁尚未有子因从大公乞大父为子大公感其知遇慨然许之然大公家甚贫三翁每欲分田授之大公笑曰吾岂胼胝陇亩以求活者吾将复之海上耳竟去不顾留大父育三翁家三翁诸从子四人因使大父从诸兄时燕蓟魏博之间居民鲜少或百里无炊烟草木蒙翳虺蛇虎豹白昼噬人於路大父以童年代三翁应役筑河堤於武城于张秋输税於居庸应驿卒於河间踽踽独行不惧且事随手立办人皆叹其不凡未几或传大公在某所径往省之至则无所见取路急归三翁及曾祖母韩孺人已物色之矣相与遇诸途自是拊心自誓无他志垦田筑室延师置塾凡三翁所欲为者皆先意为之暇日灌畦莳药惟勤惟俭乡进士何公肃谓三翁曰古所谓克家干蛊於此子见之吾甥女贤淑非此子莫可配即祖母王孺人也自伤幼失学遇儒服者即质疑问字虽在田中役所亦不废尤嗜浮屠晩年如有所悟韩孺人殁毁泣丧明每夜拥衾诵旧所忆天竺诸典不遗一字晨起匍匐礼佛进诸子讲解大义或言儒释不相为谋大父曰吾岂欲达生径渡者顾其齐物忘我可以恢褊心戒杀好生可以弭戾气世所不可废耳君子以为名言性本仁爱所得於佛书尤深故终其身不重采不兼味布裳蔬素陶然自乐日使人候丐者於门推食食之食或不给即命家人更炊累次不厌下至虫鱼草木亦必欲各尽其性不忍戕害尝以龎居士自许龎居士者佛书所谓极善人也成化乙巳十月二十八日卒子男三长俊次振即先公义官封吏部主事赠员外郎祖母王孺人所出季惠邑庠生未仕卒继祖母高孺人所出女三孙男六瓒亦嗜佛能继祖志次不肖绪继太学生绍络绵孙女八人曾孙男七人执砚执赋若金若谷若韦若缄若鸥曾孙女五人大父长身玉立疏髯过胸貌庄气和望之知其为厚德君子评议世故据理析事确不可易虽未免辨博而慈祥坦平接之者渣滓融化如春风袭衣冬日燠人了不见可畏之色呜呼古语有之惟德动天惟贤服人我翁坚志盛德罹多故增益其所未能者尤备然则高爵令名舍翁其谁而泥涂耒耜矻矻以没感应报施果诬人乎哉议者又谓不于其躬当于其後顾诸弟侄硜硜寡过仅足自保绪不肖固尝忝冒科名又为时所摈弃上不能以勋业博明主恩恤次不以道德文章取重台阁史臣下不能以行义见信于岩穴着述君子然则显扬之望竟在何日而天道竟何如也夫为善在我福善在天吾家昆弟子姓求在我者而已在天者吾何用知也勿戾於衷勿酗於躬勿以武而登勿以靡而崩志宁气平不陨於声渊澄氷清不忝於生视履之成考作善之休徵以要於其终其庶几乎若夫不虞而誉不劳而获古人以为身之灾觊觎侥幸虽得之亦九原之深愧而况未必得也念开创之艰难谨继述之永图後之慈孙孝子宁不惕然有感于斯文
三朗镇卢氏先壠碑
卢故泽潞着姓国初讳福原者避地瀛鄚间瀛鄚境地荒芜终日无人迹因占籍故城三朗镇与妻李子执中妇张协力易草莱斩林木筑垣盖屋耕凿其中不数年复成巨室执中生四子祥磻祯禧纳张石冯乔为妇而磻与禧尤卓荦有志操时大乱甫定人争走利区营刀锥以活磻禧独终岁守书堆必期有以表见磻字世安洪武中领乡荐仕为山东长山教谕禧字世和以材干辟为县从事屡辟不就县令必欲致之不得已叹曰吾之疎狂遂俛首於此吾兄何人耸壑昂霄乃尔邪然人顾自立何如从事安能凂我故簿领数年曾不染一毫寻得官江南归来无他物止六七破簏贮图籍而已故老咸唶唶曰吾侪老矣曾未见宦游清贫若此者或嗤之曰携此何用公不顾辟後圃筑庭轩读书扁曰乐闲人因称为乐闲先生或又嗤之曰即此何为又不顾既乃笑曰吾曩不敢有所汚虑辱吾兄清誉今不敢有所惰虑辱吾兄博识耳彼乌知之盖长山公博综羣籍耿峭峻洁故乐闲以是自托其实苦节笃学本於天性非有所畏慕而然也杜门不与物接独喜接先公时治具招延谈理道评古今人士先公亦或猎饮其家其子晧躭书好礼无沗所生而感慨悲歌豪逸俊爽一见知为燕赵士先娶於刘生一子公瑞七岁能作大字如席端稽清劲乡邻谓公清吏善人庆当锺此目管辂为神童期孔融於伟器相与竚目以需顾以纵酒殁少室王氏生三子子瑁子玉子玳於时祖父孙三世融泄庭堂乐闲清癯古朴若乔松巨桧铜柯石根矫毅于雪霜烟雾之外晧则鸾鹄停峙文彩神儁目夺不得瞬而子瑁兄弟阶砌芝兰丛生竞茂王谢诸郎有未足多者故先公乐趋之倒屣仲宣下榻徐稚留竟日不厌每归谓绪曰吾视乐闲如严师晧如兄弟子弟辈如子姓人家福祉得若此公足矣故绪知公家世为深子玉又尝从绪受三易既判济宁金州二郡嘉靖戊戌得谢事间请曰吾家至子玉五世矣而子若孙若族曾孙又三世矣支????纷纭贤愚杂遝常欲萃涣散比族类以繋水木之思顾望轻无以聨属人心识卑不能显扬幽贲常恐溘先朝露仰负遗泽愿乞一言勒石隧道使贤者知劝愚者知省庶少逭不肖之罪以瞑死者目惟先生之图夫善继不必於利必於志显扬不必於贵势要不坠於家声济宁称富饶先後宦其地者惟子与蓧城聂东之无所与金城地多金沙恣意苞苴沿为故事惟子视同瓦砾人未敢言及未久拂衣归年来手足痿痹犹置书膝上咿嘤不少休是则永言维则不匮锡类正韩子所谓称其家儿者何罪负之有世岂不有据势而赇据帑而盗楼台相望霄汉为卑璀璨争辉云霞失色者乎然而见者掩面闻者掩鼻秽名恶谥曰盗臣曰赃吏曰民贼国蠧所谓孝子慈孙百世不能改者计其炫熠之荣曾不足胜唾骂之辱推本自出则塚中枯骨尚有遗臭而其人方高持谬论诋诮周孔欲掩其贪鄙庸劣之迹不知君子视之如虺蛇虎豹不复与人类等矣视吾子何如也昔者杨震遗子孙以清白四世清德推重汉季乐闲何歉於震继志若子何歉於秉赐奇彪诸君计所飨曾未什一虽饬厉在人本无外觊而消息定理恒用平施後福固知未艾也今子瑁之子贝有声太学子玳之子贡有声庠序其余芸香筠管头角崭崭於家塾者指尚屡屈宁无若人者茁於其後膺门楣之余庆轧杨氏之家声乎譬之水然既浚源矣复有人导流扬波则夫蓄之为陂塘导之为港渠析之为沟洫放之为三江九河苏焦枯沃旱乾济舟楫千流万派各底於用夫谁能御想乐闲之目瞑既久矣子玉揽涕谢曰敢不羮墙早夜期无负先生之言乃櫽括其语付石工刻之
秦孝子传
故城城西三十里有村曰杏基秦氏世居之至孝子五世矣高祖显中曾祖得玉祖整父宁俱隐於农孝子名纶宁第三子也宁殁纶甫弱冠欲筑庐墓侧值巨寇陆梁居人皆走避不得已避地去暨归旧业尽荡二兄经纪谋曰子姓衆生计又微合食恐费多而难继枵腹共死无益也异?庶易济纶不能违乃独养母张氏母或诣兄家纶终日候门母未食不食深夜母寐未熟不归家极贫躬耕佣赁甘旨恒有余嘉靖辛卯六月十四日母没既合葬即日与妻诀曰而治生而教子吾往依吾亲矣墓左五六步辟地丈余环堵覆茅累日夜哀号其中二兄馈之食且戒之归曰今巨寇余孽未尽殄往往杀人于货吾家固贫彼安知吾贫也兼土地卑湿疎茅不蔽风雨深夜旷野独处鬼物凌人人子要以不毁生灭性为孝耳纶泣曰吾亲俱没吾伥伥无所依依吾亲而死甘心也竟不归日衰絰负土数十畚附墓上饥则具蔬饭哭告墓次移时乃食疾风甚雨不失墓西路通市井过者往往泣下壬辰上元节思庭闱曩日灯火之乐终夜哀号三更後音容忽若有所覩依稀缥渺乍有乍无黎明始灭没是岁旱村俗妄谓新葬者能为魃恶少夜中相率强掘圹毁棺戕屍以为常纶惧甚贫弱无以为防御计午夜去衰絰被髪跣足焚香祝天曰愿早雨活苍生且救吾父母翌日天大雨环墓地三亩余遍生西瓜实大而味甘芝草菌蕈之属及楮柘白杨诸杂树萌蘖破地如蝟毛野兎夜夜宿於庐羣鼠白昼登器共食不惊飞鸟避鹰鸇径投怀袖间不去甜瓜善溃物天稍凉苗即死十一月初一日气极寒纶五岁儿念父寒来省之墓旁忽得甜瓜一如盛夏时羣盗时过庐初意亦不测久乃相戒曰勿犯孝子往来迂回从他路曰勿惊孝子或念其贫欲少济又相戒曰勿汚孝子余未识纶闻此且信且疑急往谂之见其慤诚谨愿言不能出诸口有问则答答则泪俱不觉凛然生敬疑与信俱释後乃裹米盐蔬果时时候问又数约余友曲兵马汉李布政际可李廵检榛马监生珂珂弟监生师言师言犹子庠生瀛监生潭听选官汶滨散官王诰庠生魏臣李元嘉乡父老卢琚琚弟珩子瑁及余弟听选官络往给之诸弟亦或自往至则剖瓜饭脱粟烹芝菌餍饫终日服阕二兄又戒以归又泣曰父没时吾以寇去至今抱恨今渐无寇吾又可不自尽以偿号泣负土如初余闻又往候则瓜实累累如斗芝草高二尺余者丛生数十本小者不胜数树蓊然成林墓崇峻若陵阜自取巨芝啖余余茫然自失始纶往庐墓其族长号於衆曰是妄戾敢为不畏人非笑者将贻门户羞凡我族人不得正视诸族人奉命惟谨近村多富民余择可与语者试语之冀其存问以厉乡闾皆不应每广坐谈及纶亦寂无应者至嗤人隐慝奇祸欣然和者十七八噫薄俗一至此乎曾草木鸟鼠之不若也哀哉前岁廵抚周中丞金下檄县庭月给以米胥吏辈以索赇不得梗之余屡为言亦不应後顾困以重役纶亦不怨也诸友久欲余一言坚其志且泄私愤而师言怂慂尤力窃念德薄望轻公言於人人不谓然文字糟粕也又何足为重轻久不果因赠以诗有空怀健笔韩京兆深愧徵租董邵南之句去年冬山西越侯来为令少年白晳清才敏手言论纚纚於民彝天理中而劝惩界限尤严诸友相顾庆曰吾邑百凡郁抑其将以渐而升乎师言首举纶以对侯慨然曰吾责也南康熊仁瞻庐墓独有涌水成川慈乌来巢二事朱子为守於数百年後尚建祠刻石况我赤子而精诚所感种种焉是安可俟终日吾固不敢上拟晦翁然私淑尚友亦岂敢自弃於是左揖刘广文维新曰乡饮在即其宾礼学宫以示宠异右顾赵莲幕君佐曰县署前旌善有亭其砻石大书以风有衆又顾诸友曰某市材某召匠某备工作费已乃谓余曰执笔以役惟先生之需皆唯唯不敢辞侯名琬字文瑞别号璞冈嘉靖乙酉乡进士以新乡善敎底绩陟任才三月余而急所先务若此颓俗竚见其丕变矣
沙溪稗官氏曰子不语怪孝子之事几于怪矣然芝菌瓜实之类余与诸友盖屡尝而甘之居民行路所共见非诬也古人兎狸驯扰芝禾并出木连理鸟悲鸣者史册相望纶无愧古人矣父子本同一气故先王制祀礼聚精神以萃祖考之精神纶屏絶百务五六年间惟居处笑语是思而精神萃聚音容如在又何怪乎孝天性也天性澌灭有孝子不知慕又困折之斯则真可怪矣
沙溪集卷五

[book_title]卷六
钦定四库全书
沙溪集卷六
明　孙绪　撰
行状墓表
资善大夫都察院左都御史东田先生马公行状
公讳中锡字天禄别号东田姓马氏世为大都人曾祖从周为雄县归义驿丞始占故城籍祖显父处州知府伟俱赠右副都御史祖妣胡氏妣姚氏俱赠淑人继妣朱氏封太淑人公生于正统十一年三月十六日幼警頴不羣三岁识字八岁能赋小诗时处州方为唐府长史王多不法处州每谏不能为委曲语王怒处州械送京师姚淑人以下皆下之狱公以幼免分廵刘佥事按部适至公具牒投诉辞语清辩若成人刘悯泣廼诣王晓譬怵以法王悟家得释公依母走讼於朝事卒得白年十六丁内艰服阕入邑庠为诸生成化甲午举乡试第一登乙未进士丙申拜刑科给事中宪庙万妃方擅宠其弟万二骄恣不法公疏其奸语过切直两被杖於午门几殆某公主侵大名府民田上命公往核田属民者悉给还之其家以危语吓公公屹不动辛丑同考会试号得人太监汪直梁方怙势放恣朝野以目公陈其不法十余事直怒命逻卒日觇於门竟无可乘以故久不得迁既考绩迁云南按察佥事旧例给事中满九载多授京秩四品或外藩三品公独得远方五品缙绅愕然已而知其出於直噤莫敢问寻丁外艰服阕复除陕西佥事督粮延绥分司旧有岁供银三百余两名曰公用其实督粮者阴攘之公至革去土人形诸謡弘治已酉监乡试所刋文字尽出公笔太宰三原王公读试録数曰奇才奇才遂改提学寻陞副使公立条约谨章程士习丕变登巍科者相望壬子陞大理寺右少卿南京守备太监蒋琮蝟兴大狱人兢兢不自保主事娄性发其奸上两次遣官廉问俱为所中事经久不结朝议再遣廷臣人人有难色公方举家罹重疾毅然请行既至庭讯琮不事刑威惟以言诱致尽得其情抵琮於法大司空才公时为刑部郎中叹曰古人讯狱不如也乙卯陞左少卿上命閲实居庸紫荆倒马诸关称旨赐羊酒宝镪丙辰陞右副都御史巡抚宣府宣府巨镇也镇守以下影射颇多公首革廵抚门下诸技艺百余人还伍人皆望风效慕间有不乐者畏公严正亦勉从之不数月尺籍充实士乐用命连疏总兵马某及丘监枪孙参将之奸三人相继去又以居庸关控制南北为往来襟喉出者例於後府挂号入者或不给引加以榆林大同诸鎭门客贸迁馈遗往来杂沓恐奸宄混其中难以防范欲於廵抚衙门给符挂号如後府式庶间谍不得窃发贿赂难於交通上可其奏公去鎭即罢在鎭三年申严禁例杜絶请托凡粮刍工匠马匹之利势家夙所擅者悉夺归之官已未二月北敌扰边公督兵斩俘甚衆捷奏赐白金文币三月以疾辞得如请宣人万计具疏叩阙愿留上亦惜其去顾诏旨已下特勅有司待病痊起用里居七年足不及官府筑西庵独啸亭抱瓮亭半里桥以自适亲旧李怀庆翟鸿胪辈日夕与尽醉图籍花卉若将终身而在廷诸君子论荐不息自太宰以下给事中张文许天锡御史刘淮费铠知府施盘前後凡十有三疏乙丑十二月今上命公廵抚辽东辽东屯田旧为鎭守参戎诸势家所占者多至三五万亩岁役卒收其租屯田顷亩惟寄虚名而营伍播种才得斥卤淤沙近边之地又代势家纳赋辽人苦之公具疏於朝悉夺诸所占而虚名无实者尽除其籍辽人相庆曰得公住三年则家给人足矣太监朱某开客店擅马市专利自殖武弁转相效尤各有钱户鱼户识字头目诸称谓肆为侵渔公一裁以法且疏朱之奸抵其用事者黄某罪人大慑服正德丙寅六月陞兵部右侍郎寻转左侍郎刘瑾方用事朱瀛者瑾之腹心以边功当得官应预者数十百人实皆攘夺冒报瑾胁兵部为之论奏阎司马亦既许之矣公曰如此则冗员日增边疆解体正当据实上请耳司马有难色公不可夺卒如所论上事得已而瑾之憾深矣十二月矫诏改南京工部左侍郎未几复令致仕瑾怒犹未已故事沿边粮刍每三岁遣官核实奏请事下户部有缺乏则预处之且防侵盗实分司督粮诸司及仓氏之责丁卯十月使辽者以闻瑾即矫上命诬公廵抚重臣边储腐损溢常数自原籍繋至京下锦衣狱台阁诸老多为申解瑾怒愈甚必欲寘公死地戊辰三月械送辽东狱责限赔偿计其费当用银数千两公自分无生还理诀亲故而去辽人闻公来争出迎候担囊挽车愿代输者盈路公曰此将益重吾辜固谢之有司望风追廹公易田庐贷亲故亲故亦多悯公寃相率出赀辽人愤无所泄适侍郎韩某核屯田抵辽韩瑾之乡人因取公前所除屯田尽什一之以投瑾好辽人益愤己巳三月某日广宁卒数千人午夜荷介策马登城喧呼将为变韩窘不知所措使人告公公偕狱吏往登城遥谓曰马某在此诸人相顾自失曰奈我公何遂引去瑾闻亦恶韩所为公祸得少解岁余偿完禠为民庚午九月瑾诛上起公廵抚大同大同乘瑾扰之後疮痍残破公多方抚绥抑贵幸育羸弱如宣府辽东时宗室某邀去任冯同知夺其赀冯贫不能归公廉得其实疏诸朝上为罪宗室给还冯故赀宗室怒亦具疏诬公上雅知公不之问威声赫奕缙绅想望其风采焉値山东寇乱刘六杨虎辈衆号五千残破山东河北诸州邑远近骚然上命陞公右都御史授大将节钺往督军务赐白金文币公兼程遄征至河南彰德府与寇遇公帅其师冲其锋寇败夜遁追至河间泊头鎭又败之前後斩馘五百有余捷奏降敕奬励陞左都御史掌院事已而寇遁入山中数月复还则其衆数万我军寡不能敌矣辛未七月围枣强公调参将宋振兵遮其前而自引兵蹑其後盖将以腹背攻之振素恇怯所部多近幸少年不识战阵惴惴不敢前翌日枣强?令以下死者近千人振既辱公命公悬孤军止七百余亦未敢深入寇志益骄公素多术知进战决无成功乃便服单车从数仆直抵寇垒谕以朝廷恩威曰若悔过自新则俱保首领寇感泣横刀誓水示不复为恶连名投牒愿丐余命公上其事於朝制曰可然豺狼其性终难抚驯未几复纵兵焚掠言者遂论公信贼愚诳以重民祸乃并总兵官惠安伯张公伟廵抚御史边公肃萧公翀俱徵下之狱廷议以寇日猖獗终非膏梁纨绮所能办乃檄诸边劲卒并力蹙之改命大臣往涖其事师衆之盛比公时殆将什伯诸将又素出边陲累建战功旬月之间事势顿异公在狱闻之时疾已革叹曰古人有言虽有智慧不如乘势虽有鎡基不如待时吾値其难人袭其易奈何且吾惜生灵供亿欲不劳以成功而一败至此岂非天哉在狱八月感疾而卒壬申五月二日也年六十七配吴氏处士某之女大司空中之孙有贤行封孺人累赠淑人继室林氏都督某之女封恭人赠淑人子男一人曰师言娶孙氏先吏部季女绪之妹也女三人适庠生吕韶国子生戈霁义官裴佐俱吴出孙女二尚幼公耿介孤峻一毫不以干人而人亦不敢干以私游宦几四十年寒素始终如一然巉岩太露勇於任事而不遑恤其他平生问遗未尝及权贵至其便利之区复力为裁抑故动与物忤乡邻亲识或事当属公者矫枉常过当曰如此庶不废法以此所至多赫赫名而塾党嗛其少恩事继母朱曲尽爱敬兄元喆蚤卒遇嫂氏抚兄诸子有恩族人老而困窭者预为具棺敛诸所需月廪其家至终身凡六七人孝友之誉屹为乡评所重居家严整有法肃如官府仪岁时奉母为寿诸卑幼杂侍虽尽欢无敢言及他事者公於例当荫子然须援例陈乞家人乘间为言公正色曰乞字岂宜出诸口竟日耿不乐酷嗜读书始为诸生厌弃俗学日取六经百氏骚人才士之作及史牒治乱得失之迹讽咏而玩索之以求驰骋贯穿於古作者之域事或毛密随机应酬手抄口诵不辍同舍生颇讶其迂亦有窃笑之公不顾提学阎御史禹锡见其文极口称叹公益自信其文纵横阖辟变幻百出迄无一凡近语荒裔絶徼胜衣总角之士皆知诵习景慕谓列法从久矣公甫弱冠也既筮仕文益横逸奇崛尤工四六片言只语往往脍炙人口诗蚤慕许浑晩入刘长卿陆龟蒙间呜呼士习猥陋则道术戋薄而施於政事卑简不足观衆方陋於学公无所沿袭力以好古自任卓然名家所谓豪杰之士不待文王而兴非耶使夙用公弭寇当有方不至若是酷烈不然用之少迟得诸边兵之力则容与笑谈勋名可立致会厄数奇漫无可藉欲徒手搏虎豹以逭咎而竟不免悲夫殁後三日姜都宪洪有疏谓公招抚之计为是又数日同系者俱被释公不及见矣公正色立朝廷威名播中外德惠浃军民文章声誉在天下乃末路一蹶死非其所固志士无穷之恨而公论之所同为扼腕也岂不痛哉所着有入秦稿棘寺稿上谷稿广丘稿辽西稿云中稿东征稿族谱甘陵志笺经寓言贻於世师言将以今年六月某日与二淑人合葬城西先茔之次乃彚集公章奏手稿俾绪状其行绪於公为姻家且故人子也知公颇悉敢昧荒陋掇拾梗概如右俟立言君子采择谨状
处士刘公墓表
景州河渠村违州城西南七十里大姓刘氏世居之河渠之南有村曰吴茅为景属邑故城封域旧族齐氏家焉两村南北相望不数里刘公林齐公琏尤号二氏之良二公以姻戚往来义气相倾许久益固刘公没齐公思之不置每谈及往事辄反袂掩泣曰我非公无以为生公非我亦无以为情缓急叩门昏夜寄迹未尝不欣然延纳凡吾随有获怨有平声誉光而蓄产侈受公之赐为多夫施贵於知所需受贵於知所报公固知吾所需墓木既拱音响尽灭其旧爱维系於心而未酬涓埃者吾何敢忘诸嘉靖乙酉六月距没时余十稔矣齐公忽晨起命工伐石寘刘氏墓次来谒吾於沙溪之滨备道生平过从惇笃诸情事缕缕未厌且曰欲乞一言少报故人於地下又曰公无恙时吾时往省候未见其甚异於人没後追忆旧游如醉如梦感恩则有之所以惠我者亦未见其独厚於人至於今兹郁无所伸患无所济盖自某之汲汲於利也而後思公解衣推食之仁某之落落於情也而後思公援手投足之义某之驰驰於声音顔色也而後思公拥篲倒屣之心夫阐述幽光葬时事也区区寸衷不求尽於曩时而迁延至今罪诚不可逭非敢固为是迟迟也比者忘其所以然以为人皆然也今人皆不然公独然始恨公之不可作而图报之怀愈不可制且人情近则思久则忘久而不忘者深之也愈迟愈以见公之於我深矣而亦未为大失也今市见纵横利风煽炽倘公之义不终泯默善者劝不善者改革民彞世教俱此攸繋岂但以慰吾之鄙私而已余闻之悚然古称燕赵多感慨士吾乡固燕赵区而士固燕赵士也髫鬌受卵翼之爱既长或致反唇之讥沈屈荷推毂之诚既显或有下石之惨当其强盛时犹尔况其人已死其迹已陈顾肯伤今怀昔永念不忘乎所谓感慨悲歌者乃於阡垄焉见之今古果不相及邪抑诗书礼乐之习不若稼穑耒耜之朴且诚也自小学敎废士争拾古人残唾攫名禄於笔砚间道义身心漫不省?学识愈博所以文奸欺世者愈巧而倥侗颛蒙苦心劳力者秉彞或未尽斵无怪其出彼下矣吊刘公之墓而徵诸齐公之心迹有不颡泚而背汗者非夫也余既重刘公之为人又嘉齐公高义乃缀述其语俾归鑱诸石以成其志并告来世刘公字大用有子二人曰琪玑家世履历之详非谒言之本志可得而略
沙溪集卷六
<集部,别集类,明洪武至崇祯,沙溪集>

[book_title]卷七
钦定四库全书
沙溪集卷七
明　孙绪　撰
志铭
处士黄公配毛孺人合葬墓志铭
成化改元岁大侵河间尤甚濒海诸属邑死者横道时黄公廷器方载粟数艘行贾沧景潞漷间既抵静海饥病者夹?呼声震林木公瞿然曰安用吾粟为哉吾惜吾粟是皆就死地矣乃尽发所载以给远近挟囊治任鱼贯而进一时驩声如雷咸以手加额指天日控诉翌日粟尽徒手归至今静海故老犹唶唶谈述不置朋侪或笑其愚稍有识者乃谓有阴德当有阳报公闻之笑曰二者皆过也吾固非愚者亦讵敢责报於天哉取慊吾心焉耳呜呼士而轻利常道也夫人可能也市而轻利非常也古人之所难也今人不可能也公居今之市为古人之所难为岂彼刀锥垄断琐琐者所能识乎固宜其笑之为愚也公卒时年才四十有四百凡治生之具俱未就绪平生惟恃挟赀贸易以资俯仰既尽委於静海先业止宅一区田一廛又荒秽不治虽终岁勤动曾不足供饘粥公没经理无人宅与田日就废门庭索然加以猾胥狡吏横索无艺子堂与一女今适陈子文者俱在襁褓晨起争呱呱求哺饲公之父聪及母某氏又老病咿嘤牀篑寻医市药无虚日诸所需惟於公配毛孺人焉取足孺人德州左卫尺籍顺之女贤淑多智略尤善持家秉节茹苦数年家渐饶裕舅姑没葬祭皆如礼置塾延师堂或废学辄抚之泣堂遂刻厉自立郡庭辟为从事应役甫数月弃去闭门养母暇日携书载酒与贤士大夫游围碁赋诗外一毫不与知孺人色喜曰是儿轩昂倜傥有乃父风格黄氏其昌乎里人尝侵堂田势横甚堂白孺人将置诸理孺人泣曰是非而父志也而父生平未尝与物竞义声耿耿至今而欲陨其声邪堂悚然止里人闻之亦惭沮卒归侵地堂娶李氏生三子光国光远光施皆知学问三女长适监生李思可余未行承顔聚首庭闱乐意融融然君子曰黄公为不亡矣公讳玉廷器其字世家淮安山阳县曾祖清甫任山东青州府同知晩占乐安县籍子仲亨与兄仲礼再徙枣强县乐故城郑家口鎭当南北水陆通衢易治生仲亨乃独受廛不去因为故城人公之祖也公本黄姓自青州冒母?袁氏公临终谓孺人曰吾家冒他姓者四世矣吾死子又幼恐久将汨乱不可复吾目且不瞑语毕抚堂歔欷堂既成立闻诸母亟复以继先志其在枣强者袁姓自若也毛孺人卒于嘉靖己丑正月二十八日年八十三距公没四十余禩而门楣阀閲礼文仪节与夫恤贫困赡姻族比公时殆相倍蓰远近称妇德母仪翕然归孺人无间言今年仲冬十日堂将啓公藏合葬孺人於镇南卫河之原之新阡奉太学生马君嘉贞状来乞铭夫悦亲不必於富厚要於养志显扬不必於势位要於贤公与孺人可无憾矣铭曰
静海城头鬼夜悲城边肝脑飞饥?死者枕籍知为谁继者将恐无穷期嗟哉黄公匪夷思麦舟之後今见之有妻贞淑有子奇诸孙阶砌丛琼枝青州遗泽故无恙天道终有还公时
亡友陕西按察司佥事杨君师文墓志铭
嘉靖庚寅吾邑疫大作师文所居獐鹿北村尤甚师文家乃无一人免者师文独无恙顾周旋调养於羣衆疾苦间几两月世传疫能染人余私忧之亟举以告且劝之避师文曰古称庾衮岁寒知松柏之後凋谓其不惑於疫疠相染之说也吾顾不能如一庾衮哉卒不避未几遘疾再踰旬再愈再作七月二日竟不起夫村之人与师文家之人病者几数十彼皆不死而师文独死其偶然邪命邪天有意於摧吉人邪疫气之染少者或可支老遂不可胜邪自师文之死村人无复有是疾者然则沴戾流行独师文为当死邪皆不可知也余与师文莫逆余四十年间尝评其为人斵雕为朴韬明於晦平易尽相与之情坚忍待万事之变履之以素敦之以诚然至义激於中则勇往直前不可御往岁余忤巨璫繋御史台狱罪且不测平生交游所望以季心剧孟者俱谢去师文与今李方伯公遇日夜谒省台白余无辜讐家吓之以言且将讼於朝师文与公遇谋曰假令以此逐吾辈去亦所甘心况未必尔乎公遇谦冲温润略与师文同而勇於义亦若此乃知矜持虚喝刚壮於頄者缓急非所济而深沈醖藉言若不能出诸口者多烈丈夫也师文讳时周字师文姓杨氏学者称北村先生其先潞之屯留人永乐初曾祖某祖某奉例徙故城父恩仕为凤翔批验大使弃官归以师文贵封监察御史既没附祀乡社母冯氏封孺人始吾与同志十五人共讲学於李聘之书舍师文每薄暮归秉烛深思少有扞格夜抵吾庐?诘往返必穷阃奥乃驩然去如此者月六七一夕中夜风雪大作叩门甚急余意其有不测延入询之曰吾思参伍以变未得耳余为析其说已复冒雪去顾余曰此事人以为迂惟我与子自信其非迂耳故在诸友中造诣独深举弘治甲子乡荐正德戊辰第进士授行人行人三二年间例擢台谏每奉使於外有司辄以台察之礼候之师文尝使陕西又尝犒师辕门所至或候迎太过辄麾去曰何相待之浅也时禁例方严衔命者不得便道过家师文以兄瀛疾亟冒禁归省则兄已没二日终身以为恨迁广东道监察御史敝衣羸马雅雅鱼鱼望之知其有所养廵鹾河东绳贵势剔奸蠧完逋负理寃抑则平日以峻刻察慧自许者所不敢承也代归过屯留欵洽竟日屯留故老争谈其悃愊无华恩义兼至或以为非御史体师文闻之笑曰御史之体止於言动衣冠已乎吾将求狐鼠於城社而殛之琐琐者非吾事也君子曰彼所养者深斯真御史矣然犹未信也既而都御史黄某凭依同乡当国者之势可以生杀予夺人尚书王某结钱宁为应援笼络台谏为党与势尤横师文尽发其奸始悟前所云云盖指斯人也未几黄遂去王犹蟠据数年自是劾者相望而兴师文实先倡之宁庶人将为变先严刑以骇衆心江西诸司屏息宪使胡世宁独与撑拒庶人怒捃摭世宁罪疏诸朝必欲寘之死事下都察院彭都宪济物以师文雅负重望属之理师文力为别白世宁卒从末减一时声誉勃勃起四方想望其风采焉故事诸御史轮次论列雁行鱼贯罔敢侵越武宗将北狩道路汹汹断靷引裾之举次当属之他御史他御史率持犹豫师文屡从臾之乃愀然曰死自吾分但笔力凡弱不足动宸聪耳师文援笔立成疏稿授之曰当附吾名於君後祸福共之疏入席藁待罪累旬竟留中不出寻陞按察佥事御史资望深者咸授京秩或外台四品师文独得五品且督粮边徼才数月勒令致仕舆论称屈人谓出於王用以复怨师文不问也归田後日养封君孺人於双寿堂敎育兄子硕頖如所生暇日从一僮携诗囊棋局访亲旧於村墟林麓间看云听歌累日不返留余别墅尤多善於诲人勤恳不倦邑庠士大半出门下使陕西时庆阳杨都宪子朝凤附凤宁夏士李纶辈皆从之游朝凤登进士今为布政使参议所着诸史考易说四书说北村集藏於家生成化壬辰十月二十五日得寿五十有九娶张氏封孺人先卒子男三颂太学生娶曲氏颁聘马监生师言女领聘余弟监生继女俱幼女四散官韩拱立庠生顔命德李烔余幼子若樗其壻也将以某年月日合葬张孺人之兆颂来乞铭忆前岁戊子余往谒封君既又谒冯孺人二老冠服辉映痛念先公先母不可复觌未数月余乃志冯孺人墓又数月志封君墓志张孺人墓今又志师文墓矣岁甫再周变故遽尔陈迹旧游恍若旬日余何以为情铭曰
士有利器宁韬於刿彼剗其衷乃淬而砺事有大义宜勇於寄彼矫其强或望而避朝之言恂恂夕之行温温忽奋而往一髪千钧匪鬰匪伸汪濊莫垠余将求之古之人吁嗟乎师文
西庄先生周公墓志铭
嘉靖癸卯春西庄周公年七十四晨起偶跌遂得剧疾顾其子尚志曰我死必买石志墓吾友柏村敖太守应魁知我独深托之状吾行谒能言者以铭诸後名固非吾所急要令後世知有我耳三月六日竟卒以今年甲辰二月十五日葬里中先墓尚志走故城徵铭于余且述治命按状公讳冕字时制别号西庄世为山西蔚州人曾祖清避地吴桥平原里因占籍不去为吴桥人久之族硕且繁至以姓名庄为周家庄祖政勤农业善知人识故都御史张公於布衣中妻之以女非力不食非大故不及城市有古隐逸风父裕字大量仕为县阴阳学训术配贾氏先卒继季氏以成化庚寅十二月一日生公生有异质广额濶辅白晳如玉望而知为福人然豪侠伉爽不拘小节训术屡以为忧都宪时往慰之曰快犊破辕骏足跅弛无过虑亦时呼公前谕以郭解李阳辈为世大戮公瞿然愧悔训术没公独与母居乃输粟为义官惩创自厉曰不敢辱吾冠裳也政务有难集者部使符檄有难济者辄以试公孜孜渠渠随手立办人咸谓公为衣冠覊绁故不敢纵公闻之笑曰何待吾之浅也前言特戏耳念先人虑不肖陨坠隐忧以没终天之恨万死莫赎冀他日藉此少慰先灵於地下君子曰是不但为今之名士将无愧古之孝子矣配牟氏贤而无子乃亟为公聘李氏鞠氏胡氏为侧室公遂屏迹官府日与田父野老携壶杖竹徜徉林壑间岁时伏腊呼宗族诸卑幼自通渭知县尚文宁海州判诗庠士尚勤以下数十人畅饮谈玄赋诗穷日为乐未售者激厉教诲时给以膏火楮墨之资人争感激思奋拯寒饥助婚丧活辙枯苏道暍皇皇如不及恶少或肆欺凌恬然不与较且无芥蔕於胸次明日来有所需应之如初古称有容德乃大如刘寛娄师德诸君子指不胜屈然本其资性寛裕能容受而消融之公则刚猛尚气不欲挫一毫而侵夺横加坦如裕如正所谓刚过而中高明柔克者乃知周处折节王述忍辱非诬也景州庠士曰周文中与公同名入太学卒贫甚公素未与识徒以其同姓名也恻然怜之畀以资使其子学诗毕葬事既葬又畀以资使其子学礼毕姻事鞠氏有孤侄女胡氏有随嫁幼女公抚育以恩择配而嫁乡邻至今唶唶子三人长即尚志领嘉靖辛卯乡荐娶张氏次尚忠登乙未进士官国子助敎娶王氏李所出次尚恩国子生娶何氏鞠所出孙男五统娶王氏綋聘某氏弦聘王氏综聘张氏孙女六曾孙男三泽流浃余与公同乡然未获识公夷考公之行谊於亲为孝子足首百行於乡为长者足厉颓俗於财利为仁人足挽贪风於改行革心为志士为勇夫足消戾气大有功於世敎乌可以不铭正不在识与不识也铭曰
漳湄东望怀彼良士其良伊何融融几几名孚郑乡德薰晋鄙落落盆盎见此罍洗於稽其初古侠士比不远而复未蹶而止天实成之将使淑世场有稼禾室有玄史衆躩於途吾贲於趾有德及人岂必曰仕彼高者墉或愧青紫子衆而贤是曰不死
登仕佐郎河南汝州吏目顔君墓志铭
洪武永乐间山东有豪士曰顔公子寛性疎宕喜游历足迹将遍於齐鲁燕赵之区盖尝自邹而禹城自禹而故城晩岁倦游抚獐鹿北村林木曰吾终老是乡矣遂为故城人子寛生福智福智生寿官公讳诚字孟实君之父也母马氏以成化壬寅五月一日生君年十二游邑庠瑰奇为师友爱重既长气益豪若不堪於端行拱立绳检尺寸者乃弃去以入赀得官汝州吏目而奔趋簿领尤所不堪乃又弃去夫道远俗敝天下无肥遁之士盖有因缘於未仕之初者矣未有止郤於既仕之际者也空谷足音骤闻咸惊而疑得谢後日咿嘤书堆中心有所怀辄治具招朋旧论文对奕为乐亦时命驾朋旧家而余与故杨侍御师文今李方伯公遇马监生嘉贞李廵宰思齐恒穷日夜连晦朔不厌余门人刘知县善本尤号知己今人所不能者即妬人之能所欲者即恶人不与之同欲君所欲在退能不恶进者京师诸达人岁时遣使候问报章谢劄无虚月奕不甚精歌曲亦不甚解能不妬精者解者与人奕屡负无恚听人歌兴发亦自歌前赓後和河悬瀑注听之若惊受之若合故孚挛诚感情人人同然疾恶太严市人侩子终岁不敢睨其藩家故饶年来愈盛子成立悉以付之曰此後勿关吾即有变亦勿告徒乱吾志无益也吾知养吾父悦吾兄耳母早没寿官公年高君侍卧起者数年兄太学生玺尝被诬讼久不白君走诉省台求援诸交游乃得理赀费皆出君兄不知也兄寻得瘿疾君命医市药皇皇然暨没恐伤寿官公心言动如故而神志内伤一时贤声充满衢巷余尝见人贫无积即无系恋故於利易疎稍有积把玩爱护甘为守卤者什九盛年气壮义激於衷或能勉强至气衰景逼万事无所与惟知有利亲故皆秦越惟知有子孙蝇蚋腥酸蠨蛸络纬等物议於蛙蝉
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 10:27:49-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>