<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="《何记室集》题词,何记室集,附录,何记室集全文在线阅读,何记室集全文在线下载,大玄古籍书库">
<meta name="description" content="诗文集。南朝梁人何逊撰。一卷。逊字仲言,东海郯(今山东郯城)人。历建安王水曹行参军兼记室,迁安成王参军兼尚书水部郎。青年时即以文学著名,举州秀才。今存诗百余首,多酬赠纪行之作,注重炼字,尤善抒情,描写山水景物,风格宛转清新,颇有谢朓风致,杜甫亦受其影响。重要诗作有《临行与故游夜别》、《赠诸游归》、《相送》等。皆“状景必幽,吐情能尽”(《陈祚明《采菽堂古诗选》)。小诗音韵和谐,已初具唐诗规模。杜甫《解闷》中称“颇学阴(铿)何(逊)苦用心,”亦曾化用其佳句。王僧孺曾集其诗文为八卷,皆散佚。今集为明张溥辑刊,收">
<title>何记室集_何逊_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">何记室集</span> <br/>
          作者： <span class="inputVal" id="bkauthor">何逊</span> <br/>
          朝代： <span class="inputVal" id="bkdate">南北朝</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">类书文集,诗文集,完结</span> <br/>
          字数： <span class="inputVal" id="bknum">[book_length]12780</span> <br/>
          说明： <span class="inputVal" id="bkdec">诗文集。南朝梁人何逊撰。一卷。逊字仲言,东海郯(今山东郯城)人。历建安王水曹行参军兼记室,迁安成王参军兼尚书水部郎。青年时即以文学著名,举州秀才。今存诗百余首,多酬赠纪行之作,注重炼字,尤善抒情,描写山水景物,风格宛转清新,颇有谢朓风致,杜甫亦受其影响。重要诗作有《临行与故游夜别》、《赠诸游归》、《相送》等。皆“状景必幽,吐情能尽”(《陈祚明《采菽堂古诗选》)。小诗音韵和谐,已初具唐诗规模。杜甫《解闷》中称“颇学阴(铿)何(逊)苦用心,”亦曾化用其佳句。王僧孺曾集其诗文为八卷,皆散佚。今集为明张溥辑刊,收赋、、书等散文五篇,乐府、诗百余首。有《汉魏六朝百三名家集》本。</span> <br/>
          封面： <span class="inputVal" id="bkimg">Z_18316.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]何记室集
[book_author]何逊
[book_date]南北朝
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]类书文集,诗文集,完结
[book_length]12780
[book_dec]诗文集。南朝梁人何逊撰。一卷。逊字仲言,东海郯(今山东郯城)人。历建安王水曹行参军兼记室,迁安成王参军兼尚书水部郎。青年时即以文学著名,举州秀才。今存诗百余首,多酬赠纪行之作,注重炼字,尤善抒情,描写山水景物,风格宛转清新,颇有谢朓风致,杜甫亦受其影响。重要诗作有《临行与故游夜别》、《赠诸游归》、《相送》等。皆“状景必幽,吐情能尽”(《陈祚明《采菽堂古诗选》)。小诗音韵和谐,已初具唐诗规模。杜甫《解闷》中称“颇学阴(铿)何(逊)苦用心,”亦曾化用其佳句。王僧孺曾集其诗文为八卷,皆散佚。今集为明张溥辑刊,收赋、、书等散文五篇,乐府、诗百余首。有《汉魏六朝百三名家集》本。
[book_img]Z_18316.jpg


[book_title]《何记室集》题词
何仲言文名齐刘孝绰，诗名齐阴子坚，今集中文颇少，《为衡山侯与妇》一书，词林见赏亦闺房语耳，未可方阿士也。子坚长于近体安乐宫诗，尤称除八病，协五音，然风格远不逮仲言《铜雀妓》、《宿南洲浦》诸诗，又不知何以比肩同声也。秀才对策，南乡所重，既恨未见“昏鸦接翅归”、“金粟裹搔头”等语，集亦无有。今所传者。隐侯读诗，一日三复文集入洛，诸贤并赞，以此名高耳。少陵佳句，多从仲言脱出，是以有“能诗何水曹”之句。后世诗人，知慕少陵，即慕仲言，虽颜黄门致讥贫寒，无贬声价。葢古人诗名，有因后人而益贵者，阴何其类也！
娄东张溥题

[book_title]何记室集
赋
穷乌赋
嗟穷乌之小鸟，意局促而驯扰。声遇物而知哀，翮排空而不矫。望绝侣于夕霞，听翔群于月晓。既灭志于云霄，遂甘心于园沼。时复抢榆决至，触案穷归。若中气而自堕，似惊弦之不飞。同鸡埘而共宿，啄雁稗以争肥。异海鸥之去就，无青鸟之是非。岂能瑞周德而丹羽，感燕悲而素晖。虽有知于理会，终失悟于心机。
笺
与建安王谢秀才笺
州民泥涂，何逊死罪，即日被板，以民𠑽年。秀才民谢声□□□非闗右月旦□□□名谁录，睹物托兴，乏澹雅之才：□□□文，岂飘然之作。伏惟大王殿下令闻令望，迈楚逾河；好徳好士，云归海赴。若夫选重雄州，望隆观国，必使声高后进，徳继前修，民学异扣钟，辩惭炙輠，将以允应贡选，待问金门，上第甲科，既惭仿佛，管窥锥画，弥畏友朋，恩荣忽贲，固请无涯，便当妄忝鲁服，滥同齐吹，战荷屏营，忻惶共色，不任下情，谨奉笺以闻。
为孔导辞建安王笺
士实涂泥，美非竹箭，昔逢际㑹，忝申名质，悠悠汉水，独鹜轻舟，虽慕义如归，而暗投多愳。遂礼频上席，爱比后车，感此隆遇，久知轻死，轩葢出内，历念陪游，府朝升进，随事多幸，赐馀论于颜色，奉徳音于宴和，借此増荣，遂延缪价，今便除名，复□足在寛，身非木石，恋同大马，虽朝夕曵裾，无违接侍，而职务一离，有同賔客，瞻階下拜，屑涕无从，永言僚故，载懐罔巳，颉颃之禽，惭悲于出幕；䝉茸之兽，结志于首丘。
书
为衡山侯与妇书
昔人邀游洛汭，会遇阳台，神仙仿佛，有如今别。虽帐前微笑，涉想犹存；而幄里馀香，从风且歇。掩屏为疾，引领成劳。镜想分鸾，琴悲《别鹤》。心如膏火，独夜自煎；思等流波，终朝不息。
始知萋萋谖草，忘忧之言不实；团团轻扇，合欢之用为虚。路迩人遐，音尘寂绝。一日三秋，不足为喻。聊陈往翰，宁写款怀？迟枉琼瑶，慰其杼轴。
七
七召
七召
乐府
铜雀妓
秋风木叶落，萧瑟管弦清。
望陵歌对酒，向帐舞空城。
寂寂檐宇旷，飘飘帷幔轻。
曲终相顾起，日暮松柏声。
拟轻薄篇
城东美少年，重身轻万亿。
柘弹随珠丸，白马黄金饰。
长安九逵上，青槐䕃道植。
毂击晨巳喧，肩排暝不息。
走狗通西望，牵牛亘南直。
相期百戏傍，去来三市侧。
象床沓绣被，玉盘传绮食。
倡女掩歌扇，小妇开帘织。
相看独隐笑，见人还敛色。
黄鹄悲故群，山枝咏新识。
乌飞过客尽，雀聚行龙匿。
酌羽方厌厌，此时欢未极。
门有车马客
〈《乐府》作何妥，非。〉
门有车马客，言是故乡来。
故乡有书信，纵横印捡开。
开书看未极，行客屡相识。
借问故乡来，潺湲泪不息。
上言离别久，下言望应归。
寸心将夜鹄，相逐向南飞。
昭君怨
〈《乐府》作何妥，非。〉
昔闻白鹤㺯，已自轸离情。
今来昭君曲，还悲秋草生。
诗
九日侍宴乐游苑
〈为西封矦作。〉
皇徳无馀让，重规袭帝勋。
垂衣化比屋，眷顾慎为君。
翾飞悦有道，卉木荷平分。
宸襟动时豫，岁序属凉氛。
城霞旦晃朗，槐雾晓氤氲。
鸾舆和八袭，凤驾启千群。
羽觞欢湛露，佾舞奏承云。
禁林终宴晚，华池物色曛。
疏树翻高叶，寒流聚细纹。
晴轩连瑞气，同惹御香芬。
日斜迢递宇，风起嵯峨云。
运偶参矦服，恩洽厕朝闻。
于焉藉多幸，岁暮仰游汾。
登石头城
闗城乃形势，地险差非一。
马岭逐纡回，大牙傍隆窣。
百雉极襟带，亿庾兼量出。
至理归无为，善守竟何恤。
眺听穷耳目，远近备幽悉。
扰扰见行人，晖晖视落日。
连樯入回浦，飞葢交长术。
天暮远山青，潮去遥沙出。
薄宦恧师表，属辞惭愈疾。
愿乘觳𧥆牛，还隐䝉笼室。
望廨前水竹答崔录事
〈《拾遗》作顾则心诗，非。〉
萧萧藂竹映，澹澹平湖净。
叶倒涟漪文，水漾檀栾影。
相思不㑹面，相望空延颈。
逺天去浮云，长墟斜落景。
幽痾与岁积，赏心随事屏。
乡念一邅回，白髪生俄顷。
暮秋答朱记室
游扬日色浅，骚屑风音劲。
寒潭见底清，风色极天净。
寸阴坐销铄，千里长辽迥。
桃李尔繁华，松柏余本性。
故心不存此，高文徒可咏。
酬范记室云
林宻户稍阴，草滋階欲暗。
风光蕊上轻，日色花中乱。
相思不独欢，伫立空为叹。
清谈莫芙理，繁文徒可玩。
髙唱子自轻，继音予可惮。
落日前墟望赠范广州云
缘沟绿草蔓，扶援杂华舒。
轻烟澹柳色，重霞映日馀。
遥遥长路远。寂寂行人疏。
我心懐硕徳，思欲命轻车。
高门盛游侣，谁肯进畋渔。
日夕望江山赠鱼司马
湓城带湓水湓水萦如带
日夕望高城耿耿青云外
城中多宴赏丝竹常繁会
管声已流悦弦声复凄切
歌黛惨如愁舞腰疑欲绝
仲秋黄叶下长风正骚屑
早雁出云飞故燕辞檐别
昼悲在异县夜梦还洛汭
洛汭何悠悠起望登西楼
的的帆向浦团团日隐洲
谁能一羽化轻举逐飞浮
答邱长史
宿昔敦逺游，名分乃异路。
千里溯波潮，一朝披云雾。
从容舍宻勿，缱绻论襟趣。
披文极诋诃，析理穷章句。
明钟信有待，巨海谁能喻。
奔景骤西倾，远途忽东骛。
黄花发岸草，赤叶翻高树。
渔舟乍回归，沙禽时独赴。
宴年时未㡬，离歌倏成赋。
伊我念幽关，夫君思赞务。
短翮方息飞，长辔日先驱。
曝鳃□□走，逸翮康时务。
握手异沈浮，佳期安可屡。
道中赠桓司马季圭
晨䌫虽同解，晚洲阻共入。
犹如征鸟飞，差池不可及。
本愿申羁旅，何言异翔集？
君渡北江时，讵今南浦泣。
夕望江桥示萧咨议、杨建康、江主簿
夕鸟已西度，残霞亦半消。
风声动宻竹，水影漾长桥。
旅人多忧思，寒江复寂寥。
尔情深巩洛，予念返渔樵。
何因适归愿，分路一扬镳。
寄江州褚咨议
自与君别离，四序纷回薄。
分手清江上，念别犹如昨。
追忆边城游，奚寻平生乐。
俱登巃嵸岭，共坐逶迤阁。
清吹或忘归，繁文时间作。
连镳戏浅草，游幰遵长薄。
五载同衣裘，一朝异暌索。
夫君颇留滞，骖𬴂未沃若。
伊家从入关，终是填沟壑。
早秋正凄怆，馀晖晚销铄。
林叶下仍飞，水花披未落。
如何隔千里，无由举三爵。
因君奏采莲，为余吟别鹤。
入西塞示南府同僚
露清晓风冷，天曙江晃爽。
薄云岩际出，初月波中上。
黯黯连嶂阴，骚骚急沫响。
回楂急碍浪，群飞争戏广。
伊余本羁客，重暌复心赏。
望乡虽一路，懐归成二想。
在昔爱名山，自知欢独往。
情游乃落魄，得性随怡飬。
年事以蹉跎，生平任浩荡。
方还让夷路，谁知羡鱼网。
下直出谿边望答虞丹徒教
夫君美章句，席丈珍梁楚。
伊余忝摄官，含毫亦禁阻。
直庐去咫尺，心期得宴语。
休沐乃幽栖，别离未几许。
伫立日将暮，相思忽无绪。
谿北映初星，桥南望行炬。
九重不可越，三爵何由举。
赠诸游旧
弱操不能植，薄伎竟无依。
浅智终已矣，令名安可希。
扰扰从役倦，屑屑身事微。
少壮轻年月，迟暮惜光辉。
一涂今未是，万绪昨如非。
新知虽巳乐，旧爱尽睽违。
望乡空引领，极目泪沾衣。
旅客长憔悴，春物自芳菲。
岸花临水发，江燕绕樯飞。
无由下征帆，独与暮潮归。
赠族人秣陵兄弟
〈何思澄为秣陵令。〉
吾宗昔多士，文雅高缙绅。
小子无学术，丁宁困负薪。
傍枝实纷乱，领袖寄亲姻。
名价齐两许，闺门比三陈。
风力咸通迈，艺业并纷纶。
元方振高羽，洛令初解巾。
自尔典名郡，所在号清淳。
齐儿敢为俗，蜀物岂随身。
禄俸不妻子，讴吟乃吏民。
孰云秽明徳，惟在中圣人。
若能遗酌我，称首当属仁。
仲将本特逹，坎𡒄犹贱贫。
方成天下士，岂伊席上珍。
外情或简易，内鉴甚人伦。
时然临下邑，摘伏信如神。
顾余晚脱略，懐抱日湮沦。
游宦疲年事，来往厌江濵。
十载犹先职，一官乃任真。
土牛竟不进，刍狗空重陈。
羁旅无俦匹，形影自相亲。
萧索髙秋暮，砧杵鸣四邻。
霏霏入窗雨，漠漠暗床尘。
所思不可见，邈若胡与秦。
愿子加餐饭，良㑹在何辰？
秋夕仰赠从兄寘南
階蕙渐翻叶，池莲稍罢花。
髙树北风响，空庭秋月华。
寸心懐是夜，寂寂漏方赊。
抚弦乏欢娯，临觞独叹嗟。
凄怆户凉入，徘徊櫩影斜。
无为淹戚里，见就还田家。
仰赠从兄兴甯寘南
家世传儒雅，贞白仰馀徽。
宗派已孤狭，财产又贫微。
栖息同蜗舍，出入共荆扉。
松笔时临沼，蒲简得垂帷。
幸逢四海泰，日月耀増辉。
相顾无羽翮，何由总奋飞。
一朝异言宴，万里就暌违。
远江飘素沬，髙山郁翠微。
相思对淼淼，相望隔巍巍。
死灰终不然，长岑且未归。
当怜此分袂，胍胍泪沾衣。
赠江长史别
二纪历兹辰，投分敦游处。
况事兼年徳，宴交无尔汝。
中岁多乖违，由来难具叙。
及君相藩牧，伊予客梁楚。
出国乃参差，㑹归同处所。
以兹笃惠好，何用忘羁旅。
重得申平生，何年更暌阻？
笼禽恨局促，逸翮超容与。
饯道出郊坰，把袂临洲渚。
长飙落江树，秋月照沙溆。
逺送子应归，棹开帆欲举。
离舟欢未极，别至悲无语。
安得生羽毛，从君入宛许。
送韦司马别
送别临曲渚，征人慕前侣。
离言虽欲繁，离思终无绪。
悯悯分手毕，萧萧行帆举。
举帆越中流，望别上高楼。
予起南枝怨，子结北风愁。
逦逦山蔽日，汹汹浪隐舟。
隐舟邈巳远，徘徊落日晚。
归衢并驾奔，别馆空筵巻。
想子敛睂去，知予衔泪返。
衔泪心依依，薄暮行人稀。
暧暧入塘港，蓬门巳掩扉。
帘中看月影，竹里见萤飞。
萤飞飞不息，独愁空转侧。
北窗倒长簟，南邻夜闻织。
弃置勿复陈，重陈长叹息。
南还道中送赠刘咨议别
一官从府役，五稔去京华。
遽逐春流返，归帆得望家。
天末静波浪，日际敛烟霞。
岸荠生寒叶，村梅落早花。
游鱼上急水，独乌赴行楂。
目想平陵柏，心忆青门𤓰。
曲陌背通垣，长墟抵狭斜。
善邻谈榖稼，故老述桑麻。
寝兴从间逸，视听绝喧哗。
夫君日高兴，为乐坐骄奢。
室堕倾城佩，门交接幰车。
入塞长云雨，出国暂泥沙。
握手分岐路，临川何怨嗟？
与崔录事别兼叙携手
去夏予回首，言乃重行行。
今春游泒澨，访子犹武城。
暂别年逾半，同归月未盈。
复道中寒食，弥留旷不平。
道术既为务，欢悰苦未并。
及尔沈痾愈，值兹秋序明。
石碛沿江静，沙流绕岸清。
川平看鸟远，水浅见鱼惊。
逝将穷履历，方欲恣逢迎。
何言聚易散，乡棹尔孤征。
我本倦游客，心念似悬旌。
闻离常屑涕，是别尽凄清。
况此忘懐地，相爱犹弟兄。
胍胍留南浦，悠悠返上京。
欲镊星星鬓，因君示友生。
别沈助教
可怜玉匣剑，复此飞凫舄。
未觉爱生憎，忽见双成只。
一朝别笑语，万事成畴昔。
道遒若波澜，人生异金石。
愿君深自爱，共念悲无益。
与沈助教同宿湓口夜别
我为浔阳客，戒旦乃西游。
君随春水驶，鸡鸣亦动舟。
共泛湓之浦，旅泊次城楼。
华烛巳消半，更人数唱筹。
行人从此别，去去不淹留。
与苏九徳别
宿昔梦颜色，咫尺思言偃。
何况杳来期，各在天一面。
踟躇暂举酒，倏忽不相见。
春草似青袍，秋月如团扇。
三五出重云，当知我忆君。
萋萋若被迳，懐抱不相闻。
赠韦记室黯别
故人傥送别，停车一水东。
去帆若不见，试望白云中。
促膝今何在？衘杯谁复同？
水夜看初月，江晚溯归风。
无因生羽翰，千里暂排空。
初发新林
伊昔负薪暇，慕义游梁楚。
短翮忘连翩，追飞散容与。
优游沐道教，渐渎淹寒暑。
大徳本无酬，轻生窃自许。
舟归属海运，风积如鹏举。
浮水暗舟舻，合岸喧徒侣。
凛凛穷秋暮，初寒入洲渚。
铙吹响清江，悬旗出长屿。
危樯迥不进，沓浪高难拒。
回首泣亲賔，中天望宛许。
帝城犹隐约，家园无处所。
去矣方悠悠，含意将谁语。
渡连圻二首
此山多灵异，峻岨实非恒。
洑流自洄紏，激濑视奔腾。
悬崖抱奇崛，绝壁驾崚嶒。
硣碌上争险，岞崿下相崩。
百年积死树，千尺挂寒藤。
诡怪终不测，回沈意难登。
愿欲书闻见，聊以寄亲朋。
连圻连不极，极望在云霞。
绝壁无走兽，穷岸有盘楂。
紏纷上巃嵸，穿豁下岩岈。
鱼游若拥剑，猿挂似悬𤓰。
阴岸生驳藓，伏水拂澄沙。
客子行行倦，年光处处华。
石蒲生促节，岩树落高花。
暮潮还入浦，夕鸟飞向家。
寓目皆乡思，何时见狭斜。
下方山
寒鸟树间响，落星川际浮。
繁霜白晓岸，苦雾黒晨流。
鳞鳞逆去水，弥弥急还舟。
望乡行复立，瞻途近更修。
谁能百里地，萦绕千端愁？
入东经诸暨县下浙江作
疲身不自量，温腹无恒拟。
未能守封植，何能固廉耻。
一经可人言，三冬徒戏尔。
虚信苍苍色，未究冥冥理。
得彼既宜然，失之良有以。
常言厌四壁，自觉轻千里。
日夕聊望远，山川空信美。
归飞天际没，云雾江边起。
安邑乏主人，临卭多客子。
乡乡自风俗，处处皆城市。
所见无故人，含意终何巳。
还渡五洲
我行朔已晦，溯水复沿流。
戎伤初不辨，动黙自相求。
眷言还九派，回舻出五洲。
萧散烟雾晚，凄清江汉秋。
沙汀暮寂寂，芦岸晚脩脩。
以此南浦夜，重此北门愁。
方圆既龃龉，贫贱岂怨尤。
春夕早泊和刘咨议落日望水
旅人嗟倦游，结缆坐春洲。
日暮江风静，中川闻棹讴。
草光天际合，霞影水中浮。
单舻时向浦，独楫乍乘流。
娈童泣垂钓，妖姬哭荡舟。
客心自有绪，对此空复愁。
和刘咨议守风
弥旬苦凌乱，揆景候阡陌。
昼想汝阳津，夜梦邯郸驿。
愤风急惊岸，屯云仍触石。
萧条疾帆流，磈礧冲波白。
息榜巳云久，维梢晨已积。
苍苍极浦潮，杳杳长洲夕。
本惭佽飞剑，宁慕澹台璧。
纎罗若不□，跂予中上泽。
宿南洲浦
幽栖多暇豫，从役知辛苦。
解缆及朝风，落帆依暝浦。
违乡巳信次，江月初三五。
沈沈夜看流，渊渊朝听鼔。
霜洲渡旅雁，朔飙吹宿莽。
夜泪坐淫淫，是夕偏懐土。
学古赠丘永嘉征还
龙马鱼肠剑，躞蹀起风尘。
结客葱河返，喧喧动四邻。
入墟犹忆旧，觅巷复疑新。
窥见应门出，遥识下机人。
相悲泪欲下，离别方自陈。
和萧咨议岑离闺怨
晓河没高栋斜月半空庭
窗中度落叶帘外隔飞萤
含情下翠帐掩涕闭金屏
昔期今未反春草寒复青
思君无转易何异北辰星
嘲刘咨议
房栊灭夜火窗户映朝光
妖女搴帷出蹀躞初下床
雀钗横晓鬓蛾眉艳宿妆
稍闻玉钏远犹怜翠被香
宁知早朝客差池已雁行
咏照镜
珠帘旦初卷绮机朝未织
玉匣开鉴形宝台临净饰
对影独含笑看花空转侧
聊为出茧眉试染夭桃色
羽钗如可间金钿长相逼
荡子行未归啼妆坐沾臆
拟青青河畔草转韵体为人作其人识节工歌
春园日应好折花望远道
秋夜苦复长抱枕向空床
吹楼下促节不言于此别
歌筵掩团扇何时一相见
弦绝犹依轸叶落裁下枝
即此虽云别方我未成离
学古三首
长安美少年，羽骑暮连翩。
玉羁玛瑙勒，金络珊瑚鞭。
阵云横塞起，赤日下城圆。
追兵待都䕶，烽火望祁连。
虎落夜方寝，鱼丽晓复前。
平生不可定，空信苍浪天。
巩洛上东门，薄暮川流侧。
浑浑车马道，行人不相识。
目夕栖鸟远，浮云起新色。
寸心空延伫，对面何由即。
飞轮倘易去，易去因风力。
昔随张博望，辞帝长杨宫。
独好西山勇，思为北地雄。
十年事河外，雪鬓别闗中。
季月边秋重，严野散寒蓬。
日隐龙城雾，尘起玉关风。
全狐君巳复，半菽我犹空。
欲因上林雁，一见平陵桐。
聊作百一体
灵辄困桑下，于陵拾李螬。
历齿方嗟贱，炙背岂知豪。
佣耕乏旅力，倚市惮劬劳。
旷日无豆飰，方冬缺缊袍。
清旦开蓬荜，举目想煎熬。
枢机慎仆隶，媒蘖畏朋曹。
万途皆自僻，一事岂他褒。
匆匆昨不定，负杖出蓬蒿。
逄施同沟壑，值设乃糠糟。
生途稍冉冉，逝水日滔滔。
咸言等木石，谁当出羽毛？
早朝车中听望
诘旦钟声罢，隐隐禁门通。
蘧车响北阙，郑履入南宫。
宿雾开驰道，初日照相风。
胥徒纷络驿，驺御或西东。
暂喧耳目外，还保性灵中。
方验游朝市，此说不为空。
临行公车
扰扰排曙扉，鳞鳞驱早驾。
禁门俨犹闭，严城方警夜。
道胜多增荣，拙薄终难化。
以兹畎浍质，重与沧溟舍。
纚舟去浊河，揆景辞清灞。
平生多意绪，懐抱皆徂谢。
念此将如何，抚心独悲咤。
秋夕叹白发
丝白不难染，蓬生直易扶。
惟见星星鬓，独与众中殊。
昔年十四五，率性颇廉隅。
直是安被褐，非敢慕懐珠。
何言志事晚，疲拙婴殊躯。
逄时乃倏忽，失路亦斯须。
郊郭勤二顷，形体憩一庑。
涸蚌困鱼目，笼禽触四隅。
宵长壁立静，廓处谢欢愉。
月色临窗树，虫声当户枢。
飞蛾拂夜火，坠叶舞秋株。
逐物均乘鹤，违俗等双凫。
故人倘未弃，求我谷之嵎。
夜梦故人
客心惊夜魂，言与故人同。
开帘觉水动，映竹见床空。
浦口望斜月，洲外闻长风。
九秋时未晚，千里路难穷。
已如臃肿木，复似飘飖蓬。
相思不可寄，直在寸心中。
从主移西州寓直斋内霖雨不晴懐郡中游聚
寓直惭虎贲，沈迷岂职事。
祈祈寒枝动，濛濛秋雨驶。
不见眼中人，空想山南寺。
双桐傍櫩上，长杨夹门植。
夙昔构良游，接膝同欢志。
东西忽为阻，向隅懐独思。
飒飒履声喧，扰扰群分异。
卧闻复雷响，坐视重扄秘。
欲寄一行书，何解三秋意？
刘博士、江丞、朱从事同顾不值作诗云尔
故人笃久要，新知从暮室。
﨑岖枉道过，邂逅幽人出。
心期不㑹面，懐之成首疾。
向夕敞山扉，临窗玩馀帙。
蜘蛛正网戸，落花纷入膝。
浸淫水上风，蔽亏霞中日。
良辰一携手，住坐无俦匹。
刘矦务属书，江生勤下笔。
朱君博辞理，去去追名实。
是顾一参差，何能更蓬荜。
吾人少拘碍，得性便游逸。
方欲俟寒裳，相从欢道术。
春暮喜晴酬袁户曹苦雨
振衣喜初霁，褰裳对晚晴。
落花犹未卷，时鸟故馀声。
春芳空悦目，游客反伤情。
乡园不可见，江水独自清。
愿得同携手，归望对都城。
苦热
昔闻草木焦，今窥沙石烂。
曀曀风逾静，曈曈日渐旴。
习静閟衣巾，读书烦几案。
卧思清露浥，坐待高星灿。
蝙蝠戸中飞，蠛蠓窗间乱。
实无河朔饮，空有临淄汗。
遗金不自拾，恶木宁无干。
愿以三伏晨，催促九秋换。
七夕
仙车驻七襄凤驾出天潢
月映九微火风吹百和香
来欢暂巧笑还泪已啼妆
依稀犹洛汭倏忽似高唐
别离不得语河汉渐汤汤
扬州法曹梅花盛开
兔园标物序，惊时最是梅。
衐霜当路发，映雪拟寒开。
枝横郤月观，花绕凌风台。
朝洒长门泣，夕驻临卭杯。
应知早飘落，故逐上春来。
行经孙氏陵
昔在零陵厌，神器若无依。
逐兔争先捷，掎鹿竞因机。
呼噏开伯道，叱咤掩江畿。
豹变分奇略，虎视肃戎威。
长蛇衄巴汉，骥马绝淮淝。
交战无内御，重门岂外扉。
成功举已弃，凶徳愎而违。
水龙忽东骛，青葢乃西归。
朅来巳永久，年代暧微微。
苔石疑文字，荆坟失是非。
山莺空曙响，陇月自秋晖。
银海终无浪，金凫㑹不飞。
閴寂今如此，望望沾人衣。
塘边见古塜
行路一孤坟，路成坟欲毁。
空疑年代积，不知陵谷徙。
几逄秋叶黄，骤见春流弥。
金蚕不可织，玉树何时蕊。
陌上驱驰人，笑歌自侈靡。
今日非明日，所念谁怜此？
哭吴兴柳恽
南州擅荆梓，上国称羽仪。
伊人以戴徳，李公伤在期。
逺识内无愠，深衷外有规。
清文穷丽则，𢎞论尽高奇。
多能诚所贵，小善聊复为。
百歩均射叶，八体妙临池。
曲悟同神解，龟谋信有知。
入朝耿长剑，出牧盛层麾。
纳言信加首，丰貂亦在移。
霞区两借寇，贪泉一举卮。
翰飞矫未极，朝露溘先危。
以兹旧馆想，况乃西日垂。
蔓草生车辙，枯木卧崩坻。
樽酒谁为满，灵衣空自披。
眷言寻惠好，恸哭悲路岐。
含毫徒有属，搦管竟无摛。
登禅冈寺望和虞记室
南望南郭门，拱树稍云宻。
北窗北溱道，重楼雾中出。
接树隠高蝉，交枝承落日。
光阴不可舍，懐抱何由悉。
答高博士
北窗凉夏首，幽居多卉木。
飞蝶㺯晚花，清池映疏竹。
为宴得快性，安闲聊鼓腹。
将子厌嚣尘，就予开耳目。
赠王左丞
櫩外莺啼罢，园里日光斜。
游鱼乱水叶，轻燕逐风花。
长墟上寒霭，晓树没归霞。
九华暮已隐，抱郁徒交加。
敬酬王明府
星稀初可见，月出未成光。
澄江照远火，夕霞隐连樯。
贱躯临不测，玉体畏垂堂。
念别已零涙，况乃思故乡。
西州直示同员
日长禁戸倦，即事思短晨。
漏尽唱声急，此理复伤人。
矛盾交为论，光璧带成珍。
誓将收饮啄，得得任心神。
野夕答孙郎擢
山中气色满，墟上生烟露。
杳杳星出云，啾啾雀隐树。
虗馆无賔客，幽居乏欢趣。
思君意不穷，长如流水注。
石头答庾郎丹
高树䕃楼宻，细草绿成被。
黄鹂隐叶飞，蛱蝶萦空戏。
阴岑自尔悦，寂寥予罕寄。
相如阻禁闱，何由从简易。
日夕出富阳浦口和朗公
客心愁日暮，徙倚空望归。
山烟涵树色，江水映霞晖。
独鹤凌空逝，双凫出浪飞。
故乡千馀里，兹夕寒无衣。
临行与故游夜别
历稔共追随，一旦辞群匹。
复如东注水，未有西归日。
夜雨滴空階，晓灯暗离室。
相悲各罢酒，何时同促膝？
与胡兴安夜别
居人行转轼，客子暂维舟。
念此一筵笑，分为两地愁。
露湿寒塘草，月映清淮流。
方抱新离恨，独守故园秋。
车中见新林分别甚盛
金谷賔游盛，青门冠葢多。
隔林望行幰，下阪听鸣珂。
于时春未歇，麦气始清和。
还入平原迳，穷巷可张罗。
晓发
早霞丽初日，清风消薄雾。
水底见行云，天边看远树。
且望沿溯剧，暂有江山趣。
疾兔聊复起，爽地岂能赋。
慈姥矶
暮烟起遥岸，斜日照安流。
一同心赏夕，暂解去乡忧。
野岸平沙合，连山逺雾浮。
客悲不自巳，江上望归舟。
见征人分别
凄凄日暮时，亲賔俱伫立。
征人拔剑起，儿女牵衣泣。
侯骑出萧关，追兵赴马邑。
且当横行去，谁论褁尸入？
同虞记室登楼望远归
登楼欲望远，遥遥见白衣。
白衣犹远远，言是稍知非。
对窗看宝瑟，入戸㺯鸣机。
无令日光晩，门阁掩重扉。
与虞记室诸人咏扇
如圭信非玷，学月但为轮。
机杼蘼芜妾，裁缝箧笥人。
揺风入素手，占曲掩朱唇。
罗袖幸拂拭，微芳聊可因。
看伏郎新婚
雾夕莲出水，霞朝日照梁。
何如花烛夜，轻扇掩红妆。
良人复灼灼，席上自生光。
所悲高驾动，环佩出长廊。
咏娼妇
皎皎高楼暮华烛帐前明
罗帷雀钗影宝瑟凤雏声
夜花枝上发新月雾中生
谁念当窗牖相望独盈盈
咏舞
管清罗荐合弦惊雪袖迟
逐唱回纎手听曲动蛾眉
凝情眄堕珥微睇托含辞
日暮留嘉客相看爱此时
望新月示同羁
初宿长淮上，破镜出云明。
今夕千馀里，双蛾映水生。
的的与沙静，灔灔逐波轻。
望乡皆下泪，非我独伤情。
咏春雪寄族人治书思澄
可怜江上雪，回风起复灭。
本欲映梅花，翻悲似玉屑。
朝莺日弄响，暮条行可结。
咸言不适时，安知非矫节。
和司马博士咏雪
凝階夜似月，拂树晓疑春。
萧散忽如尽，徘徊已复新。
暂蔽卷纨质，复惭施粉人。
若逐微风起，谁言非玉尘？
咏白鸥兼嘲别者
可怜双白鸥，朝夕水上游。
何言异栖息，雌住雄不留。
孤飞出溆浦，独宿下沧洲。
东西从此别，影响绝无由。
行经范仆射故宅
旅葵应蔓井，荒藤已上扉。
寂寂空郊暮，无复车马归。
㶑灔故池水，苍茫落日晖。
遗爱终何极，行路独沾衣。
王尚书瞻祖日
昱昱丹旐振，亭亭素葢立。
金铎讙巳鸣，龙輀将复入。
华台日未徙，荒坟路行湿。
巳矣将何如？賔驭皆洒泣。
送褚都曹
君随结客去，我乃倦逰归。
本愿同栖息，今成相背飞。
送司马□入五城
随风飘岸叶，行雨暗江流。
居人㑹应返，空欲送行舟。
边城思
柳黄未吐叶，水绿半含苔。
春色边城动，客思故乡来。
为人妾思二首
魂销形巳去，钗落犹依枕。
欲去泪无眦，不看悲复甚。
机中刺绣所，窗下朝妆处。
未忆神巳伤，欲忘悲不去。
为人妾怨
燕戏还檐际，花飞落枕前。
寸心君不见，拭泪坐调弦。
闺怨二首
竹叶响南窗月光照东壁
谁知夜独觉枕前双泪滴
闺阁行人断房栊月影斜
谁能北窗下独对后园花
南苑
苑门辟千扇苑户开万扉
楼殿间珠履竹树隔罗衣
苑中见美人
罗䄂风中卷，玉钗林下耀。
团扇承落花，复持掩馀笑。
咏春风
可闻不可见能重复能轻
镜前飘落粉琴上响馀声
离夜聴琴
别离既有绪，琴瑟反成悲。
美人多怨态，亦复惨长眉。
相送
客心已百念，孤游重千里。
江暗雨欲来，浪白风初起。
答江革联句不成
日余乏文干，逄君善草札。
工拙既不同，神气何由拔。
又答江革
棘端虽非譬，至妙安可量。
要知同罔象，然始见毫芒。
咏杂花
井上发新花，谁言不经染。
已如薄紫拂，复似浓红㸃。
状锦无裁缝，依霞有舒敛。
联句
拟古三首联句
家本青山下，好上青山上。
青山不可上，一上一惆怅。〈逊〉
匣中一明镜，好鉴明镜光。
明镜不可鉴，一鉴一情伤。〈范云〉
少知雅琴曲，好听雅琴声。
雅琴不可听，一听一沾缨。〈刘孝绰〉
往晋陵联句
临别我伤悲，送归子自适。
刘金不可散，卜葢何由惜。〈逊〉
从来重分阴，未曽轻尺璧。
故任情一异，于是望三益。〈髙爽〉
尔自高楼寝，予返东皋陌。
寄语落毛人，非复平原客。〈逊〉
问舍且求田，音乱无可择。
胜门成好事，盘纡欲何索。
范广州宅联句
洛阳城东西，却作经年别。
昔去雪如花，今来花似雪。〈云〉
濛濛夕烟起，奄奄残晖灭。
非君爱蒲堂，宁我安车辙。〈逊〉
相送联句
寸阴常可惜，别至倍伤神。
子瞻天际水，予望路中尘。〈韦黯〉
悯悯岐路侧，去去平生亲。
一朝事千里，流涕向三春。〈逊〉
二
昔共入门笑，今成送别悲。
君还旧聚处，为我一嚬眉。〈王江乘〉
于今还促膝，自此客江湄。
愿子俱停驾，看我独解维。〈逊〉
三
髙轩虽驻轸，馀日久无辉。
以我辞乡泪，沾君送别衣。〈逊〉
至大雷联句
高谈会良夕，满酒对羁情。
闵闵风烟动，萧萧江雨声。〈逊〉
宻云穷浦暗，飞电远洲明。
若非今宴适，讵使客愁轻。〈刘孺〉
遥舟似连雁，远火若回星。
江潭望如此，衔卮共君倾。〈桓季圭〉
赋咏联句
弊履常决踵，眉高起半额。
曼倩尔何为？独叹长安索。〈逊〉
工商既惭巧，农士聊相易。
蝘腹有馀资，鸿眉方可拍。〈江革〉
摄职愧握兰，滥官悲执㦸。
连章既不敏，髙谈岂能剧。〈孺〉
逸翮任奋飞，窘歩事羁勒。
还鸟余能系，流言尔无惑。〈革〉
忧懐乃千载，永欢常数刻。
直是悲别离，非闗念通塞。〈逊〉
日照汀沙素，山影波浪黑。
尔限大江南，余归茂陵北。〈孺〉
临别联句
临别情多绪，送归涕如霰。
君望长安城，予悲独不见。〈逊〉
尔来同去国，予归方异县。
懐别心独忧，手泪方溅溅。〈孺〉
増新曲相对联句
酒䦨日隐树，上客请调弦。
娇人挟瑟至，逶迤未肻前。〈刘孝胜〉
旧爱今何在？新声徒自怜。
有曲无人听，徙倚高楼前。〈何澄〉
徘徊映日照，转侧被风吹。
徒为相思响，伤春君不知。〈刘绮〉
月昏楼上坐，含悲望别离。
巳切空床怨，复看花柳枝。〈逊〉
照水联句
挿花行理鬓，迁延去复归。
虽怜水上影，复恐湿罗衣。〈逊〉
临桥看黛色，映渚媚铅晖。
不顾春荷动，弥畏小禽飞。〈绮〉
折花联句
笑出春园里，望花联褰缬。
欲以间珠钿，非为相思折。〈逊〉
日照烂成绮，风来聚疑雪。
试采一枝归，愿持因远别。〈绮〉
揺扇联句
纨扇巳新制，荡妇复新妆。
欲掩羞中笑，还飘袖里香。〈逊〉
在握时揺动，当歌掩抑扬。
谁云减罗袂，影日聊自障。〈绮〉
正钗联句
竹台归欲碍，花林出未通。
度簪先分影，转珥一瞻风。〈逊〉
双桥耀宝钿，阗阗宻复丛。
羞令挂缨阙，整挿补馀空。〈绮〉

[book_title]附录
本传
何逊字仲言，东海郯人也。曾祖承天，宋御史中丞。祖翼，员外郎。父询，齐太尉，中兵参军。逊八岁能赋诗，弱冠，州举秀才。南乡范云见其对策，大相称赏，因结忘年交好。自是一文一咏，云辄嗟赏，谓所亲曰：“顷观文人，质则过儒，丽则伤俗；其能含清浊，中今古，见之何生矣。”沈约亦爱其文，尝谓逊曰：“吾每读卿诗，一日三复，犹不能已。”其为名流所称如此。天监中，起家奉朝请，迁中卫建安王水曹行参军，兼记室。王爱文学之士，日与游宴，及迁江州，逊犹掌书记。还为安西安成王参军事，兼尚书水部郎，母忧去职。服阕，除仁威庐陵王记室，复随府江州，未几卒。东海王僧孺集其文为八卷。初，逊文章与刘孝绰并见重于世，世谓之“何刘”。世祖著论论之云：“诗多而能者沈约，少而能者谢朓、何逊。”时有会稽虞骞，工为五言诗，名与逊相埒，官至王国侍郎。其后又有会稽孔翁归、济阳江避，并为南平王大司马府记室。翁归亦工为诗，避博学有思理，更注《论语》、《孝经》。二人并有文集。

        </div>
      </div>
    </div>
  </div>
</div>
<!--update:2025-08-30 10:23:29-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>