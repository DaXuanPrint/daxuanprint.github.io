<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="提要,卷一,卷二,卷三,卷四,卷五,卷六,卷七,卷八,卷九,卷十,卷十一,卷十二,卷十三,卷十四,卷十五,卷十六,卷十七,卷十八,卷十九,卷二十,卷二十一,卷二十二,卷二十三,卷二十四,卷二十五,卷二十六,卷二十七,卷二十八,卷二十九,卷三十,卷三十一,卷三十二,卷三十三,卷三十四,卷三十五,卷三十六,卷三十七,卷三十八,卷三十九,卷四十,卷四十一,卷四十二,卷四十三,卷四十四,卷四十五,卷四十六,卷四十七,卷四十八,卷四十九,卷五十,清容居士集全文在线阅读,清容居士集全文在线下载,大玄古籍书库">
<meta name="description" content="元代诗文别集。50卷。袁桷撰。《四库全书》曾据两淮马裕家藏本编入别集类。苏天爵所撰《袁文清公墓志铭》及《元史》本传都说袁桷有集50卷,可见现存《清容居士集》是原刊旧本。卷首无序。卷1为赋,卷2为骚、辞、卷3—5为四、五言古诗,卷6—7为七言古诗,卷8为歌行、联句,卷9为五言律诗,卷10—12为七言律诗,卷13为五、七言绝句,卷14为五、六言绝句及秋闱倡和等作,卷15—16为开平集(1—4集),卷17为赞、箴、铭,卷18—20为记,卷21—24为序,卷25—31为碑、铭等,卷32为行状,卷33为表、志,卷3">
<title>清容居士集_袁桷_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">清容居士集</span> <br/>
          作者： <span class="inputVal" id="bkauthor">袁桷</span> <br/>
          朝代： <span class="inputVal" id="bkdate">元代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">类书文集,诗文集,完结</span> <br/>
          字数： <span class="inputVal" id="bknum">[book_length]391603</span> <br/>
          说明： <span class="inputVal" id="bkdec">元代诗文别集。50卷。袁桷撰。《四库全书》曾据两淮马裕家藏本编入别集类。苏天爵所撰《袁文清公墓志铭》及《元史》本传都说袁桷有集50卷,可见现存《清容居士集》是原刊旧本。卷首无序。卷1为赋,卷2为骚、辞、卷3—5为四、五言古诗,卷6—7为七言古诗,卷8为歌行、联句,卷9为五言律诗,卷10—12为七言律诗,卷13为五、七言绝句,卷14为五、六言绝句及秋闱倡和等作,卷15—16为开平集(1—4集),卷17为赞、箴、铭,卷18—20为记,卷21—24为序,卷25—31为碑、铭等,卷32为行状,卷33为表、志,卷34为传,卷35为内制,卷36—37为外制,卷38为表、笺,卷39为启,卷40为启、书,卷41为议、状,卷42为策问、问答,卷43为祭文等,卷44为杂文,卷45为为鲁国大长公主题画,卷46—50为题跋。卷末无跋及附录。清道光年间郁松年曾将《清容居士集》刊入《宜稼堂丛书》。郁氏所据原本,在明永乐年间即有残缺,为此,郁氏撰有《重刻清容居士集札记》,附于《宜稼堂丛书》本的卷末,这个本子又被收入《丛书集成》。本集常见的善本为元刊本,曾影印编入《四部丛刊》。《清容居士集》是元代最主要的诗文集之一,历来颇受重视。</span> <br/>
          封面： <span class="inputVal" id="bkimg">Z_19053.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]清容居士集
[book_author]袁桷
[book_date]元代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]类书文集,诗文集,完结
[book_length]391603
[book_dec]元代诗文别集。50卷。袁桷撰。《四库全书》曾据两淮马裕家藏本编入别集类。苏天爵所撰《袁文清公墓志铭》及《元史》本传都说袁桷有集50卷,可见现存《清容居士集》是原刊旧本。卷首无序。卷1为赋,卷2为骚、辞、卷3—5为四、五言古诗,卷6—7为七言古诗,卷8为歌行、联句,卷9为五言律诗,卷10—12为七言律诗,卷13为五、七言绝句,卷14为五、六言绝句及秋闱倡和等作,卷15—16为开平集(1—4集),卷17为赞、箴、铭,卷18—20为记,卷21—24为序,卷25—31为碑、铭等,卷32为行状,卷33为表、志,卷34为传,卷35为内制,卷36—37为外制,卷38为表、笺,卷39为启,卷40为启、书,卷41为议、状,卷42为策问、问答,卷43为祭文等,卷44为杂文,卷45为为鲁国大长公主题画,卷46—50为题跋。卷末无跋及附录。清道光年间郁松年曾将《清容居士集》刊入《宜稼堂丛书》。郁氏所据原本,在明永乐年间即有残缺,为此,郁氏撰有《重刻清容居士集札记》,附于《宜稼堂丛书》本的卷末,这个本子又被收入《丛书集成》。本集常见的善本为元刊本,曾影印编入《四部丛刊》。《清容居士集》是元代最主要的诗文集之一,历来颇受重视。
[book_img]Z_19053.jpg


[book_title]提要
钦定四库全书　　　　　集部五
清容居士集　　　　　　别集类四【元】
提要
【臣】等谨案清容居士集五十卷元袁桷撰桷有延佑四明志已着録其集据苏天爵行状及元史本传俱称五十卷此本卷数相符盖犹旧本也桷少从戴表元王应麟舒岳祥诸遗老游学问渊源具有所自其在朝践历清华再入集贤八登翰苑凡朝廷制册勋臣碑版多出其手故其文章博硕闳丽有盛世之音尤练习掌故长於考据集中如南郊十议明堂郊天异制议祭天无间岁议郊不当立从祀议郊非辛日议诸篇皆成宗初所上其援引经训原原本本非空谈聚讼者所能当时以其精博并采用之其诗格俊迈高华造语亦多工链卓然能自成一家盖桷本旧家文献之遗又当大德延佑间为元治极盛之际故其着作宏富气象光昌蔚为承平雅颂之声文采风流遂为虞杨范掲等先路之导其承前啓後称一代文章之钜公良无愧色矣乾隆四十六年十一月恭校上
总纂官【臣】纪昀【臣】陆锡熊【臣】孙士毅
总　校　官【臣】陆费墀

[book_title]卷一
钦定四库全书
清容居士集卷一
元　袁桷　撰
赃
导游赋
陈郡袁桷家於甬之隅足不踰阙而四方交游往复之义亦能举其槩闻吴兴子昂赵子清名雅言为作导游赋道予所蕴亦以见夫思其人而不可见之意词曰
尝悲乎好游之士阅终岁而莫闻非秉志而媚私亦饰行以矫羣方其命车於王良假骖於造父过屠缯之沛吊弦歌之鲁许身结志慷慨伛偻抗铜盘以矢辞握幽兰而结赋炫华堂之冰雪眇修途之霜露盖将修断金之利虽?墙而莫我敢侮息肩於门曦髪於庐不一岁月迨见夫蝇声而歌倚楹而吁虽千里之异殊何老壮之卒逾也世有索居肥遯墼门塞窦尊委俚之闻友汗青之朽是犹谈智於尺寸测日於户牖猛虎嚵嚼幽猱悲啾独行无俦谨揉其輈粲彼一士与时偕藏具大块之清淑服忠厚以自昌余将往而未得倚吴山以相望振衣中庭万籁寂玄颀形广颡?兮翩翩坠余以言曰怀辛之椒人或议其妖充梁之木人或恶其独夫既自以为直而亦岂不以为曲阮生自持几於目语削木已漫假手於祖匪达人之旷羇终察察乎亷隅余冁然而笑喟然而思拂龟以占莫测其疑抑搔首而欷歔故髣髴以致期遂申之以辞连城之璧佩以容兮环龙之劒喜其锋兮伊若人兮物不可同兮我欲从兮乐有终兮江山兮复长方舟兮可航辞未竟童子拥篲而前曰岂所谓千载之人耶吾当从子而西矣
云林赋
若知云乎昭昭然服光以广微隆然廓然又似夫五色万物而沉几来弗以趾去弗以驰其始也盘辟夹辅轮轮囷囷孰合其处所其终也寸芒以兴导轰轰启铃铃汨沮洳襄丘陵若慕而伫若泣而赴愀兮哀不知所诉蜿蝉眇绵含英吐鲜逌倾盖而忘返粲接席以争先诚果乐乎莫与之宣形成乎无形名生於有名囿於家林允为仪刑奉蓍占之曰居高而卑佩矩带?升於木无往不复不泄不辱言归其谷伊南维湖将以为居斋三日祝而莅诸荟兮中峰式瞻其端为章为祥为轮为冠风以润之雨以需之挟阴而?乘阳而舒朝飞夕跻莫穷其栖有翼者鹄遵於其涯曰将有行自东徂西绥而迎之维墉之崇施而流之维泉之通以沐以容是谓云林之宫
玄云石赋
泗流回渊禹朝步兮秉阴发奇灵鳌负兮玉质墨章浮帝都兮廉辨以清协磬濩兮坚刚洞虚积元感兮磅礴太素屹空嵌兮静居泊如日仪以湛兮虚一阐图握九赞兮八方宣明二仪窍兮抱形介贞合窈眇兮絪絪縕縕道之奥兮肇称玄云吾将以观衆妙兮
淳赋
粤若邃古仁风熙熙击壤灌阴以佚以嬉巷无夭瘥物无疠疵祥麟应囿灵龟负池乐以导和礼以黜衺奫奫其春浑浑其天守冲若虚不夸不镌佩矩带?养於深渊拟诸朴兮文理具宣拟诸象兮充然混完见不以迹视不以形斟酌太和肧胎粹精居之莫疑神维壹清若有若亡讫莫可名二仪絪縕肇分化醇人行乎中孰全其真注兹玄酒淡兮在尊御史氏尹敏学潜珍服习典谟葆厥灵根斋居静仪人莫可闻考诸庖羲其名曰淳
玉龟杖赋
有璞於此纯纶氤氲瑶光之精为灵为文谨椟以藏不泄孔温穹窿中乾夷静合坤渊渊其容深深其神爰有善木含章扬芬饰端以仪往来无垠郁峩寿宫有粲者云维季翼翼聿怀彼濆跪而祝诸以奉番君曰履道坦而元吉者欤任重而不希其力者欤视下而无危嬉戏如儿审时而行得艮以防抑心自强厎夫康庄其形不孤其智若圆化而神之曷知其迁以相以持是谓期颐
桐柏观赋
孙兴公天台赋运意高简忘象以求斯得之凝和卢君居是山以桐柏观图授余曰子为我演绎其景不揆瓦石援笔为之赋曰
厚坤载德台山効灵蜿蜒扶舆天孙之精僊书易之以桐柏敞神界为金庭轇轕三光磅礴太空睇阳谷之倒景卒莫能拟诸形容也睠彼华顶羣山启踪倡九牧以执玉巍冠仰其顒顒香林玉霄夹骖以从华林不雕卧龙嵸巃玉泉御右法莲殿戎东峙翠微西蹲紫霄巧面势以规辅玄扃沉沉乎泬寥维妙有之珍馆匪攀援之可求除三彭之内荡守中戒以默修影息於邓林机忘於海鸥上池饮之以洞视金膏服之而冥搜不然者良不能以久留也粤昔子晋韬精帝京弄参差於缑山抟扶揺以遐临琼台俨其龟负双阙屹乎龙蹲正右弼以赞化千龄髣乎氤氲故兹山也四面削成中心如掌真风合於冥廓梵炁通乎肸蠁三井之泉千尺之潭臯羽警其瀼露髯羊匿於阴岚飞梁凝冰侧足涉褰翠藤流霜触缨扪缘梭溪交流以织文忽螮蝀之钩连望飞瀑之悬絶日五色而成妍夫乐与饵过客所止夸诞逐魂践形者耻长生之药眇茫於神山执期之候诙谲於五利却衰疏顽简易理得其亦有所益乎菌蠢春秀篔簹冬萌五叶之松三脊之香丹光腾於金鼎冰泉彻於铜罂服食之而不坠身轻忽焉以复丁企列僊之遗踪葛翁策名於太极斗晶荧於枢纽金光杂流於瑶席纳雷谷之砰磕穷幽渊之罔象丹凤昔焉以来仪凡羽厥今以避让谅守贞以制气匪狡狯以增诳法不孤立道不虚行继之者白云先生受素书於轩辕袭帝胄於典午憺寡言而无营思坐忘以遐举承唐皇之明问敷清净之旧章署漆书於宝幢迎黄云於玉堂厥後宪章希夷范围灵宝诵蘂珠之玄文过期颐以终考若是者诚何异於蓬岛或有言曰楼台荣观方士侈崇夷考是山不绮而丰不幽而通廓兮其有容閟兮其讫逢味兴公之抉奇讯择木之写真若增其嶔崟尽其窈深身不羽而凌遡俄曾城以瑶林乃若丹霞伏光铁柯舒英集衆妙以凝睇髣三真之传经拟金刚於铁磨警黑业於鸿钟何钱李之二王莫能悟其禄终猿抱子以望月虎伏威而讽风灵璈清以集鸾哀弦急而惊鸿爰自有而即无眇壹气之鸿蒙悼南国之蒸歊髣天都之肃冽彼夏虫与火鼠徒自煎以内热申之以辞曰
帝子下兮云中质通明兮粹冲览炎洲兮垢纷节容与兮兹峰蓬瀛杳兮无极浪滔天兮不可以屐境荒灭兮亡益曰此留兮吾将以内息神为凥兮气为舆朝紫霞兮暮清都黜视听兮道靡渝历千劫兮复故初云凝素兮中坛铃流露兮日暾三灾屏兮嘉祉繁语夫世人兮归休乎静观
椿堂赋【为宜春彭有年道士作】
昔尝疑夫漆园之叟学幻而逃虚询虫鱼之疏考风土之书莫之敢图余游上京有客北穷夫金山西历夫贺兰南踰雕题东超三韩冁然而言芒芒禹迹子所履者诚然乎冬裘夏葛寒暑之运环也今也日临中街霜飞冰霾毳集於踵貂挟於怀戴斗接淅承露凝桮子安视而靡猜骇闻忽见知奚穷乎齐谐吾先枚夫九州者而言之屡熟之稻南州是专十丈之莲华峰所传栝化石以锡贡樟生庭而为州梅梁分以镇妖牂牁肇乎维舟杞犬吠而质变葠人形以剂投华平雒常瑞於皇图蓂荚屈轶盛於尧世木沉产子以成国树古眩精而为魅松分秦王之封柏擅蜀相之祠若是则复何疑焉在昔大帝穷源崑仑见北溟之鹏视之若雪即之如云得其遗羽丈寻不能以论是齐物者非寓言也耶维老彭之遗裔握六气以自驯肇兹斋居其名为椿二仪絪縕周流无垠则以自仪道合至淳吸兮若鞴旋兮若轮肃兮似秋熙兮如春行乎六合而不踬则所谓八千者吾犹以为岁年之稊米也客揖而去遂为之赋
仁寿堂赋
合江老人杜氏行年八十有二其乡人尊之以仁寿因名其堂子辉卿今为蜀省掾来京师求赋赋曰
合江老人生於三卯岁之中秀眉疎明鲐背隐隆家事勅断遗闻?容口欲宣而弥哽情屡发而莫逢会稽生揖而进曰生居东南袭轻饫甘耳不属於钲鼓目不接於戈锬合江之事相传於游谈愿削牍书椠俾鸿笔以有参老人改容正襟往佀可寻梦若初觉病犹在身方其誓师斗城灭亲割情盟重於白马命轻於浮尘黄风扬沙千戍屏营拥若波涌排若算经危堞隳而礮激闒戟护而矢承躄者瞽者各有攸职熏窒旁穴旦不遑夕坏馆门毁甃石树列对峙填负旁阸卓飞泉於云根起清流之千尺目不能承睫气不得纳息黑祲障空磷烟蔽江横厉排荡抶击舂撞拟效顺思投降提奬之主怒莫敢当忽风歛而川止活噞喁於鼎汤噫嘻吁此其琐譾者耳华阳之往躅肇於文翁悉於太冲纤侈日滋繇是铄景福荡醇风鬼啸高居神泣巨峰栈阁如砥万骑突驰火连摩围氛翳峨眉筑京观以专戮甚槀街之陈尸顺舟而下者十不得一缘涧历堑视京垓之豪厘崎岖古渝前彭後余保衣冠之弱绪犹兴文以舒徐逮夫六合会同弹丸震惊发涣号以澡雪缉政俗以治平则夫两州之土民无遗镞之害歌帝德以底寜会稽生仰而愀俯而笑在易之象复存於硕果物极者斯通盛过者斯祸维今老人熙熙其天休休其心事至不忮智藏惟深式是表仪化而慆淫国有耄叟乡有善人仁寿锡名爰则其淳感古乐今兹其为击壤之尧民
乐水图赋
东坡先生脱远游之履衣紫丝之衣与黄冠师跪坐息机临清泠之渊憩巨樾之阴意消言忘其得在心飞泉琮琤寒源杳深悲尘寰之隘险抱奇璞而莫陈将以善夫济世之极乐至理以自新维兹水之无倪非智者莫能以鉴彼河伯之好夸终望洋而浩叹翳西海之沈羽竟其说以恠诞小大不同其病则通骇於所闻者忽所见诚哀乎举世之盲聋余尝披神禹之地图考先生之辙迹而诵之方其发轫于瞿塘千里一泻鉴燕安之酖媒悟孤孽之非祸虽盛气之飘忽已足穷物理之化迨其中年倦趋分符东上慨河流之奔驶城不没者三板先生胼胝以先激而返之有以遏其性之狂悍伊文登之贝宫空百幻以自献实精诚之冥通异燃犀之获谴至於羣妖肆憎百慑相乘先生怡然而行试正命於巨浸俨安流之无惊耿耿明夜乘桴南归海若息波冯夷効奇混六凿於一噫信天地之不私匪深於水者其能若斯耶玩王孙之游艺弄五采於素丝听之而无声即之而若遗若然者欲以求先生之所乐无异画饼之充饥
余闲斋赋
曷不观夫农父之治田春耕夏耘昼作夜缉望岁常有思悯苗若不及候其阴晴谨其凉热食不满嗛目不承睫穑事告成以祀以享入此室处曰余将有养休其四肢里闾熙熙瓮牖迎阳兹其为一岁之隙得以自怡者与古之志士范围天地之初冥搜密筹心如渊珠据会以集要积神以合虚冬炉夏葛谢而弗居逮其蓄极以通若烛计龟卜物莫能沮燕居申申欲不踰矩倚门而歌声裂金石恢乎其有容顺化而有得盖其勤者若此则其终也乃以豫佚惟昔贤之肥遯屹乎其颓波青林扶疎擢兹琼柯味道以观澹乎不颇阅世推移饮兹无何养其粹精不激不阿有客仰止摭其嘉名以处以息慨然而言曰悲浊垢之骈臻御吾轮兮焉穷愍逐日以道死异惜阴之度功厥今金马公车履舄接踵承色以求为疲为冗退食以休濯其灵根藏真养恬疏清涤袢庸式庸佀着于门顔维四民之有制实士农之居先惰于初者踬于後弊于智者罹于艰归休乎君援琴而歌曰羣动兮夜息质贸兮吾徒曷猖恣不能以自适书兮在庋斝兮在席复吾初兮以无忒
息斋赋
慨太素之日凋服仁义者亦几乎外驰百幻眩晃衆爱纠縻侧身於积薪之上试命於累卵之危髪尽化而齿将终竟不得要领以自持端木之智工於言结驷之德色索其中诚馁然也史迁之足老於行悲愤之书不能以全其生也东门之悔华亭之悲是犹碎毂而大辐掘泉而止渴何其迟也古之至人止於其所不止休於其所不休兢兢惕惕不得而名之强名曰息夫息形者神清息事者愚絶息心者心愈驰息名者名愈彻庄周之息影为荒唐陶潜之息交为慨慷是皆未得其当若然者其必有自息之方夫知古而不知今谓之陆沉世故之岐多人事之机深生乎下都兮又安能超举以絶尘惟李侯之静好蔼邹鲁之淳风不求异乎人默息以厎于鸿蒙振缨而趋簿领如棼上下杂糅否臧混沦一息而求之何异解牛之芒刃眇目於毫分也退居申申图书领宾不喜不愠寂然含珍吾有以知其息之外陈者矣夫天地之理动静济焉偏一而用则为五行之沴人身之气如车轴窒而不流则为疾疠为末废若侯者其何以为息之体而余以为外陈者岂侯之意欤他年成功而归曦髪於彭咸洗耳於箕颍味乾健之旨以极君子之理吾不知侯之所谓息者其信然耶其寓言耶
凝云石赋【为张希孟作】
文登之宫积涛成雪天风荡摩海气幻灭嶔崟蜿蜒坚若金铁大者成峦小者成穴蜂房羣缀蚁曲百结爰有张子抉奇发珍藉以文锦炷以古熏陋博山之侈靡髣炉峰之氤氲湛然尘消号为凝云有客哆而笑曰南山朝隮奋搏无垠太素为母五岳为宾合虚成形积润以神今子友一拳於几席云何自而凝哉张子倚梧而言曰窘寻丈者不能以喻大语荒忽者适足以资惟人惟至灵品物是赖明而通之呼吸万?决为奔腾兴为霮?其来无趾其去莫阂唯古至人韫玉以匮藏明于幽养神于独内澄外观嗒若槁木静以自仪无丧无辱念此石友其德不凟燕居相忘庸以熏沐则夫所谓凝云者不待於外而自足也客喜而悟遂为之赋
红梅赋
闲闲羽仙朝归绦都冰淳雪峙湛焉澄居候寒圭之微影察衆芳之荣枯草藏荄而永閟木脱叶以无徒彼阴阳之眇密曷能返乎玄虚於是天回景温机抉候促吉云丰融美虹纚属睠炎洲之嘉植淟乎其忍此垢浊也俨蘂珠之扬灵贮初服於太素沐九芒之粹精蟠翠气以内护赬容耿以自持兮抱冲密而莫吐衣赤霜之羽袍曳文锦之灵佩弃明月之寒璫缀飞琼以为琲匪徇色以自夸表昭质之莫昧凛世坌之如焚赩微愠以却背惟深根固蔕之不可恃兮将求化以养晦繄炜?之滑稽惧夫恶朱者之见毁鹄日浴以鷇离鹤舞丹而希寿念形色之莫践徒变幻以眩售万籁凝寂穆然长思绚此的皪申之以辞辞曰貌充心明道之腴兮葆光罙贞慎德枢兮渥丹自持惟受初兮不烁不腾莫可踰兮时至神完吾其敷兮吾其敷兮物莫与俱兮
九华台赋
混元之峰郁为仙闾霏青骇红嶔崟相扶下垂清溪百流是趋昔有羽士恍兮承跗缟衣玄裳其化莫追爰有尧年之叟植杖戒鉏顾瞻童土式崇坟垆黜幽导奇以薙以除层台演观积成为郛拾级以升家林满图乃擢孤芳絜泉广疏锡名九华葆兹清腴有客莅止披情徐吁曰登高能赋大夫之职也为我赋诸客曰皦皦廪秋天风奏竽哀鸿赴空寒蝉抱梧脱者如扫缩者如枯落妍歛英还形太虚存莫可御去莫可居相彼九华孰为有渝含章金衡承元坤舆弗媚弗私苦心秉愉回黄抱素包寒纷敷飞霜溢露言沾其濡独立养完孰云彼污世服姣靓饰脂效姝嗜脭豢醇溲甘芼萸维尔茹口哆焉如荼耿持空榛曷知我芜叟曰好不可一鸱鸦蝍蛆钩以为直石以为琚变夺五采睢睢盱盱已或自售适增诋诬寄怀於言觞至不余九九默操?焉蘧庐我生之辰天清景舒庸采以修庶其遂初山空无尘白云在裾归与归与吾以子为徒与
墨竹赋
屹书林之邃清袭空翠以膏沐察羣芳之交妍糗紫芝而不肉化苍烟於寸頴皦森束其寒玉有客叩门指而言曰夭夭申申吾不知其亲悃悃欵欵吾不知其怨惧独立之絜矜徒三刖以自献爰有童子拥篲以前曰东南之美以植则繁大尽斵采小为烹煎曷扶其清孰庥其生零西摧东山崩谷呜取亿及秭莫知我名维我先生念兹磅礴探玄窟之太和布灵根於眇邈取方诸於承露和不死之至药寄遗迹於须臾避玄冥之饕虐故其凌风出尘廓兮如神承春饮鲜从兮如云疾扫却顾犹欧冶之铸郢人之斤也且客独不观夫监之与形媸妍修?各穷其精惟静者能以烛至动而所谓诙谲变幻乃足以核万物之情望南山之崔嵬目九日而不瞬匪好夸以昡奇良以解夫謏闻者之愠语未具先生振衣坐忘与客相顾卷缣以酬一笑而去
素轩赋
太原白无咎徵名字于易复以素名轩实维其祥乞赋陈郡袁桷赋曰
维太初之混茫兮眇昭质其孰分二仪迭其交媾兮肇清浊而成文翕九垓其同风兮佩钩矩以播芬邈焉黄唐之仁声兮极黼黻以成宪忠与质其相环兮迄苍姬而莫变亘终古之同轨兮成後来者之过眩徵载籍於竹简兮淳风郁然以未坠悯太和之沦胥兮希絜已以自致三熏沐而扬灵兮俨前圣之遗旨悟宣尼之自筮兮繇告之以不乐曰丹漆不文兮白玉不琢质不可以受饰兮道不可以杂敦厚静止兮弗居其华惟无色而自色兮物莫能与之加爰锡名以表厉兮虽颠越其靡它凛世垢之淟涊兮蕲旁证以冀直聃演言以清净兮戒目盲於五色墨谆谆以兼爱兮悲棼如其何益冕朱里而外玄兮衮袭裘而不裼淡玄酒之无和兮辂尽诚而越席顔执仁以不违兮炯虚室之内焕商举隅而起予兮惧絜矜夫倩昐噫童子之微言兮警曾氏之华睆舍沐浴以孤泣兮兆有知夫孝子乘结驷以夸容兮终内热而殒愧车美泽而可监兮曷栖栖夫靡止彼马师之食艺兮亦能遗玄黄而洞理羌若人之好修兮妬芳泽之日恣将乘飞亷以上征兮扬古帝之正则悃愊欵欵而弥贞兮固丹府之介特书盘盂以参倚兮虑夫龟之不食揭嘉名于户册兮振白首以莫忒申以辞曰茫茫重玄物之先兮刚柔相摩文以宣兮反初复真德乃全兮履素莫渝吾将以无愆兮
冬窝赋
济南潘仲德家商河治其田庐块土累石以处左经右子刻意厉行斟度古昔将力避世不复近岁终顺阴阳之理慎居于中而名曰冬窝未几闻于朝为太史属太史职清简仲德独忧之复以昔日命名者揭以自警余闻异之为之赋曰
噫嘻夫世之善养名者岂惟冬与朝而兴夕而趋执辔在手承尘满裾仆夫告痡寒冰厉须剽飞英於窭数巧膏沐而睢盱惧分忽之不前戒良辰以先驱矜清扬之婉娩犹春温而于于何自而冬乎大盗之智不以胠箧巧贾之利不以操割盖将足不超阈而踵接其席目不承色而议推其德美容峩峩雅言迤迤爰处爰居载笑载歌閟无传之靓邃又何为乎冬窝也哉潘子曰不然冬为天终万物盖藏阳微如芒外枯内伤甲者若缩伏者若亡裂者为阱凝者为防歘吸以吹浩溔莫当口含飞霜睫承流浆三光青荧五岳仆僵故其蛰处也隆然以龟深息而卑卑其徐行也蹩然据危俛偻而施施疏房上宫连氛累霭嶔崟阻深束縕以载凿坏者遁炀竈者逊当此之时食不饱菽藿衣不袭裘鞹悻悻然角进而凭陵将弗折而自缺且夫藏明养阳必谨其独大智若辱大容若谷纷载籍之蕴秘糅衆说之桎梏折精华以弥缝丰蔀屋之光烛吾非以嵁岩为居鹿豕为娱友幽阒而弃斯徒也念居蠖之未伸凛自缩而不惴谨清寜以冲啬御六气之宼沴将以游乎万物之初顺四时而成岁也
榕轩赋
南粤之区温风戞摩积炎吹云流金为波少负老息盼兹庭柯爰有弱木攀缘嘉生连理纚结附枝膏凝荫旋万牛广容专城千柱承宇百寻傲空羣焉莫争希贤同风长与少殊如昂如顒溜微生於一髪寄丰壤而敷茸讵拥肿以丐全眇颓波之容容厥类滋夥其名曰榕东鲁先生见而笑之曰目无常形嫫母以为能耳无常声折杨以为清美丑相乘孰完其生眷兹连蜷弃诸同辞薪者鄙之斵者訾之轮者絶之器者挥之夫好恶不齐莫与之争吾何行焉举觞以噫噫极而歌歌曰木之诜诜匪委佗兮木之萋萋匪婆娑兮巧为彼矢名为彼戈徂徕维松新甫维柏柰何柰何客有踵门而言曰议物产者必以良舍所用而求无用将安所向先生曰多谋者神泣多才者形伤维彼阻穷百虐备尝蔚然以修充然以光四海立贤勿云其方穷髪之北殆将骇兮榕兮榕兮吾以为楷兮
复庵赋【为恒山李谦父作】
扬子之冲千流交趋蔽帆云凝炙毂雷?尘奔瓦聨拥关蹋衢土衍隰匀深耒广畲百技眩衺千贾献姝爰有倦游之叟卜龟食吉构兹廜?不斵不甓茹玉芝而三咽膏玄髪以若漆与客瞰空觞而言曰今夫所谓归老者其名鲜鲜其行爰爰脱机於韩卢之吻息影于菟裘之巅造者絶屐奉者谢馈尝仰屋以叹感极以悸悸极而悔黯崦嵫之?离扬沧浪而莫若是者吾奚以为归世有习静之士逃声於无形避害於有名山鬼独啸悲猿凌兢掩耳疾匿脱焉如惊是焉知天地之性哉磅礴之理不能以独运惨者舒者疾者徐者足以穷万物之真维昔此邦犬牙东南前江右山朝烟夕岚凭高而望则去者如箭净者如练杳者如线效者如献日出而作连冈烧空交芦舞风土台崔嵬野田丰茸昔之荒烟?草恍不知其处所寄遗踪於白鸟问秋风於宾鸿夫观万不同恒维其机今吾乞身於未老寄此土而食於斯也素书满牀旨酒在巵邻熙社恬子顺孙祗不脂不韦不激不靡视昔归全而索隐者相去几希静者动之根息于外者其内若焚川流徂东龙返为云日沉于渊朝升为暾其本元元其生芸芸简兮庐乎靓无渝乎又何怀乎土乎
拟剡亭赋【为吴成季作】
英英维祥织流成章双峯嶔崟紫芝荧煌峙立澄冰玄言飞霜爰有化鹤之叟迅翮珎馆舒风盘霄归而歌曰兹山兮沃膏阳霏兮夕涛吾还兮不崇朝将何为乎逍遥昔之命驾者兴极而意已尽卧游膏盲者不千里而接轸去若隙驶留若柯寄情不及亲岂我辈之谓耶彼栎轮囷爰衍爰溉彼桂扶疎以嗣以赉养苗者擢其嘉牧羊者去其害植楹兮鳌负布甍兮鳞萃我季兮圉圉孙并曾兮陈庑蹇独余兮不留目凝睇兮屡顾芳菲菲兮在林誓将筑兮奉所钦卜龟兮于庭?言兮扬灵彼?兮奚投返真兮思冥学道者天完逸老者延龄顺以养荣息以固形刻意枯槁者吾犹谓之善盗而我之髣象岂果有所羡而自表者耶道本於无名拟之而变成钩深者泉如珠在渊遇风为漪激流为川彼剡伊何源远不迁则而企之於亘斯年
余轩赋【为程士安作】
世有好名之士佩玉长裾鸣驺导衢候者接踵对者奉谀日三接而色喜坂九折而怀吁欠伸委蛇顾而子孙且言曰夷考昔人吾何能拟哉榱楹鬭空旌旄树霄部曲中街膏壤近郊怅兮屏营慨兮郁陶若是者何嚣嚣也爰有静士卑然素儒载凥为舆游物之初粟不满缶屡空泊如爰笑爰处拟诸华腴昔东方生见戏于侏儒翫世味道忘身之蘧庐维程子客于江之南几四十年幻者如飘风逝者如回渊祸生於公餗罪成於细旃抚心以思孰省其愆往游于其轩太古为春无怀为年探图宓戏受历轩辕在易大畜刚止以育德日新而自足者也昔之至人道充以为富声出金石柳生其肘席不蔽坐饭不充糗今子之居酒时满斚蔬时满把视昔之窭者溢且夥矣程子怃然曰吾诚夸矣
隐居图赋
陈子筑居唐奥之山复绘隐居图摭其某水某丘之雅名署於其旁以寓朝夕不忘之意每遇佳客辄指以示若挽而使之游从於其间也间谓袁桷曰夫画以髣境画之所不能及者吾虽知之而不能数与人言之且境必有趣趣之精华非言不传也子其为我摭名以发其趣桷对不敢辞乃为之赋曰
陈子倦游江湖整辕言旋顾瞻先庐徜徉里门四壁寒寂颓然维藩询闉闍之遗迹俨中堂之犹存吊零落之旧叟抚旁徨之惊魂於是悲极而喜喜极复悟悟而言曰人生一世惟静者智盛不可持翫不可恃三家之市其行跂跂四达之衢其言姝姝一以巧为媒一以酖为居吾惧其独立而谁与趋拂龟以占兆於唐山之隅若质而华若翳而明缺者如玦环者如城相其隂阳筑室绳绳被以杉松瀦以芡菱弃尘世之喧啾牖乾坤之清明爰命雅客展以轻冰之楮化以五采之頴?浓如春曲直若领吐秀献奇发牍炯炯邻辋川之清妍敌草堂之幽靓故虽踰江越峤适市造朝挹此粲者神凝各消有不待北山之移八公之招也客有言者曰拥裘而歌者意率类於慨慷登高而赋者事常失於荒唐吾敢按夫子之图而代言其详东越之区山水冠世发抉地灵前王後谢维君之居敞若神界若乃石塘界其前雷峰守其要马领冠其巅羊岩负其奥周以青鲜横以磊砢近若迎笑远若却坐嶔何山挟輈以殿浮游阆峰振弁以见上有石屋梁欐参属纷披寒苔聨络怪木恍飞仙之遗迹凿幽窦以守独前林杳霭丹光腾天伯阳一去而不返玄鹤盘空而将还饮石室之寒露问山人之何年然此特隐居之外美析而举之有不可胜言者矣晴原涨春千桃烂云飞英满溪织流成文支寒藤之瘦骨度略彴之微险解瓢?泉一举三咽蔼桑麻之故交争聚首而缱绻前有惠林浓绿婀娜投冠解襟修然清夏欣衆叶之敷阴讶楞梅之吐火秋畦离离黄菊斓斑爰泛黍酒驻兹颓顔怀千古之处士酹悠然之南山岁穷境空长木号风寒岑晃曜岿然中峰渟膏溢银喷如飞龙汇为澄潭穷髪鉴容烹以碧玉之鼎瀹以云腴之茗神清意寒语爽心冷盖将忘尘世之事而深以内省也相彼双门囿兹羣山清风常来客去不关图书自娯邻社莫干有堂寛闲扁兹嘉名悼白云之何往悲先友之日零琼楼舞空清晓万变默坐以观翕忽诡幻宾天衢之出日骇青红之纷眩鸟冲烟而辞枝兎惊林而絶坂岭蒙蒙而人度露漙漙而叶颤念哀鸿之相求时遗我以好音缘小墅之横冈花竹俨其成阴怅举世之莫从歌风雨之苦吟乃歌曰岁将晏兮莫留过故居兮怀忧山坡陀兮四属吾拮据兮以屋惧世德之颠陨兮习肥遯以荩谷驾余骖兮屏营耕石田兮果腹究出处之何心兮幸余髪之未化为我语山中之人兮吾将归老于其下
清容居士集卷一

[book_title]卷二
钦定四库全书
清容居士集卷二
元　袁桷　撰
骚【辞附】
愍誓【哀谢先生】
受穆清之元阳兮一精白以抗修阊阖睒睒其初丽兮执正辞以告猷黯朱光而不烛兮妖羣立以纵恣饰诗礼以逞诬兮曰余将焉所诣胷臆结约而莫达兮史告之以寡言心屏营以靡置兮导?斾而为之先揭德华之魁垒兮励来者之不前一成旅以兴邦兮仡然莫余敢拟州累累以十百兮夫何寛衣而广袂燃积薪以逞安兮羣豢食而自戏竭精液复疾呼兮卒莫能进其词振飘风於林籁兮叶脱故而怀新衆喁喁以杂居兮謇独立而号呻矢危忱於帝阍兮星委地以如琲何执愚之慎矜兮守隘说於颠沛持空薄之一髪兮振千钧於层冰力弗胜而殆兮犹夸夫守道之经企女纪之倾轮兮极迅翼以恣往九疑灵妃惨玉容兮监鼓瑟其音荡重华倏焉以冥?兮凛旧德之日丧乘桴游於中流兮海若息波以竚望棹夷犹而靡行兮羌何为乎此路砉然扬灵穷晦冥兮朱鬛乘旗挟以震怒澎湃荡簸激回涡兮爰深逝以欷歔怀缩恧而失据兮寜忍归夫故居死无能终报兮生莫知其曷图贵化人之冲漠兮絜肥遯以自逊蒙垢纷为污浊兮薄日月之吐吞墼门窦於荒灭兮屏精明以黜闻超飞霞而上征兮遇武夷之神君逝者翳于山丘兮夸诞逐其营魂览三圣之古简兮宣尼实为之弥缝谓道无古今兮孰与之传虚九九而内明兮刚桑错焉以敷宣翫朝步之奇文兮握奇五以黜烦建中极而灭端兮成品物之自然湛然一以贯兮曷知其後先数京垓以成变兮迎拒之而莫偏歛莫知其迹兮为道之全夫形既不可以久擅兮神与之为槖龠迫朝逐而日骋兮引正命以自絶棘戋戋于车道兮精离干以萧屑秋阴憯其凄骨兮熠萤光之明灭手三秀而不忍茹兮腹殷殷其雷裂奄兮愀兮忽以放逸兮何昭昭其章彻乱曰玄神凌兢兮命寿不得长闒茸曼衍兮既乐且康衆皆驯怙兮灵胡然而秉方撷云英兮微光佩杂芳兮弥章驾赤鲸兮腾骧絶六虚兮放八荒注北斗为浆兮内热不敢尝林有桂兰兮水有鰋鲂所思弗见兮奚故乡挈眇风兮乐未央吁嗟逆化兮寜怛伤
广招
深寜先生乘虬上征江海殄瘁湘累遗痛千载犹一日也柳车爰行瞻望永隔门人袁桷窃取宋玉招魂述广招以反其义其词曰
窃独悲此翳浊兮身鞠恧而莫明服三后之贞则兮秉忠纯以内兢绳古义以自抗兮懔微躬之莫胜惧天命之不吾与兮晚更号以深寜委灵魄於玄宅兮挟清神以上征重华惨其无容兮瞩下矩之险隘侈九夷之旷邈兮申前圣之遗戒一去而莫返兮八灵孰能以震駴乃命小臣戴縰秉旄注精高冥而下招曰茫茫封丘麕豕萃只炳灵奔飞杳交会只婵嫣清芬孰返斾只纵横幽房杂厖怪只魂兮归来其益以骇只东门荧煌平芜层阴只灵宫紫芝萎以泯只流铃揺空诉夸淫只玄蛇苍鼠若扰驯只魂兮归来激越吟只题躞蹂躏白蟫飞只灭方凿迂传致以肥只鬭青缀白眩?奇只折杨黄华司体仪只魂兮归来彼相疑只沃隰修畛鞠荠茂只狂夫冶游胡憯後只南山白石曷以永年只式撷其嶶怅周原只归来归来其孰能庥魂只愁云旋宇阴?振幕只素空霏尘清昼激雹只虎蜼黄目屏陈设只精凿後置蠡施张只伊呜仰天杂猖狂只甘脭恣睢礼不可防只魂兮归来悉无以当只魂兮乘桴登瀛壖只海观日浴烂红殷只晳容长裾袭古先只漆书竹简遂研钻只崑仑穹隆疑有至人只妙顔紫蕤休德日新只吐珍纳和与道为邻只雕题祝髪礼让兴仁只桂蠧咀吞味芳辛只幽蘅嘉芷佩孔文只相羊湘累盼若存只承挹清尘徘徊翩翻只天光淳耀会弁森扈只肃容展威受多祜只斩几破觚斯皇辅只龙图昭回布高矩只开阴闭阳庶类蕃嘉只扪历箕尾建崇牙只翦理奸巫静无譁只照示下土循羲娲只河公海神瑰以迅只贝宫鲛室秘怪杂孕只琼英琪柯错缤纷只鞭龙诛蛟霈泽湛润只魂兮远游戢凌紊只扬歌舒啸化幽愤只重曰嗟所思之不得见兮俨冰雪之遗容繄迟迟而容与兮松柏日其葱茏怅幢帷之咫近兮长虬脱焉以追风蜕尘居之险艰兮舍崇兰之新封埙箎迭其和奏兮聨云车以陪乘粲琳琅之遗编兮俾泯絶之足证匪离羣以自絜兮诚不忍夫骛骋超整驾以言从兮惧见讥乎後圣揖虚漠而言旋兮耕书曰以振厉谅神明不吾欺兮庶终承乎嘉惠千秋兮靡长白云兮相望魂兮归来其母我忘也
七观
翰林先生纳荣息机谢白玉之堂将归于麻源之山房越公孙怀牍濡頴托物喻志考图审曲若监之纳视言忘而意消类别而理备有郢大夫癯然褐衣目不接乎黼黻耳无闻於律吕冁而言曰登高能赋淫?荒忽智专者魂强形滞者物逐昔吴州来观诗东鲁言有度徵有据厉阶於枚生滥觞於曹王先生楚产也云梦汗澷巫峡漓岏胷藏腹蟠公孙不足以教我先生杀青南山积简羽陵若网有纲若墨有绳举凡畅微我其聆诸越公孙曰太素?熅清浊奠仪雨风露雷动植攸孳辨方审良民用不疵六气以沴日夭其世彼谆谆者皇曰汝命实长厥土燥刚相其温凉我生命在天顺以受年岩居谷饮中道以陨执书以观有涕丸澜陋彭监之逆理兮何恣纵而益顔言技可以进道兮吾当繇是以返观纳肠补藏憯忍莫竟石立土踊孛彗迕逆吾犹以为天地之病也修身俟命道之大经先生之正也大夫曰神之所行何体何方拘者为儒请更端以告仆夫越公孙曰灵曜宣精五纪顺明察幽考微法天以行形气芸芸吉凶卑高观象以分韬兮灵根感不以言繇动彰静百神受祜虚者为音质者为数昔后稷氏之职黍稷薿薿智者过谋胡尽其地力民日作慝相攸食墨风雨斯蔽连云岌嶪飞不得垂喙履不敢仰视旁营万家地记萌芽赭衣偾蹶而淮水复絶铸鼎伏奸能沉于渊吁嗟而求桑林之羞要荒扰驯王会盈庭献琛効珍物不可枚陈鸡豚以时父恬孙嬉何助边?思屈曲洲岛家累千金资先生昔居列僊之馆据要集思谓象以理明妖由人兴守谆芒法清寜却走马于郊谢重译之雉陋三脊之茅熙熙陶陶舒舒夭夭不言而岁成无营而事贞夫子不云乎一致而百虑其是之谓乎郢大夫曰泛观博闻於道弥损愿涤耳以抉其蕴
越公孙曰粤昔尼父唯俎豆是斆击刺坐作因民以教蒐苗猕狩车徒卒究厥今舆图八表同历四貉交轨月竁风丘冰天桂海驰心望云请命欵塞千庐星环八屯山列羽林繙经飞骑皷笈然而乐成者难与图事守文者不足语智尝闻之兵农同封耕战同功鱼鳞鴈行敌莫我敢当府散籍移万姓流离强帅拉胁外寇憯肌卒不可拄支後王鉴观法日以繁厖者罢者恇者羸者骈头引吭食粟而嬉开门纳兵百郡是师何草庐高吟崎岖杂耕何杜氏之子传癖孔深而缓带以征射以容观劒以气言批亢捣虚孰知其隅折冲厌难莫穷其畔至若握玄图视龟文纵横起止与易象相表里者骤语之吾惧大夫之竦眙也大夫曰兵者不祥之器未效此知也
越公孙曰炳灵心君辟乾阖坤情声相宣立度出均昭昭鸿藻缃缥是存敢先论楚材而言之漻漻乎形畏垢而将翥也霏霏乎睫承露而欲诉也荒蹊断苇磷灭没而疑聚也织文扬徽揽芳菲而杂组也少焉商飇号鸣金石琮琤逐虎抟兕韝鵰镟鹰寄莽苍於一瞬乘扶揺以孤征终缓辔以就日怆倏沦乎西倾噫悲何为哉古有岩居之士抱奇抉幽漱芳深林憩寂冻流憺乎其若遗窈兮其若留钩盘助之为回旋虚牝答之为献酬猿三叠而堕泪鹤九转而凝愁钩玄采微迄无终穷瑶席敷张高歌慨慷语初丽而终放托余韵於宫商然此其戋戋者耳攟拾苍雅刮磨诰盘微粲贝编飞英露漙何讥乎肉食之鄙犹郑穆而鲁桓也大夫不闻之乎钟石丝竹各随其听隆污有时其所遭者命摩荡堪舆吸呼羲娥矢为帝词叶为赓歌五岳赞襄百灵护呵不棘不茨如砥如磨发濳漏泉掖民阳春瑰逸为新简絜为真列若户居别若渭分雍容者珩璜冲远者英茎缕絶而绪续醴甘而齐清昔之擅名伟着耿兮其不能以十百程也浮声切响直意肆志澎湃訇溘滔滔莫止据理者夸饰言者哇嫫母兮姑射铅刀兮镆鋣謇莫任兮奈何大夫曰文章与政通玉署之职也文胜质则史更言其大者
越公孙曰矻矻中垒校雠靡寜世本年纪系于麟经舍相府图书泯其纬经炳麟金匮汔罔敢配乃司马氏决榛锄翳丽者为讥激者为刺升陟世家表籍作纪言诸侯无史史立周圯鄙儒画墁削章删凡爝火并日卒澌尽莫传昂昂荀袁辞约义完何班范家至耿光绵緜相继拟述百世一律素王简编如日在天荧煌高张孰敢附肩鸿化以漓研探益疲秽者闒者袭者滥者淟涊畏祸希企市价谄不表直俚不师雅若聋皷钟若盲策马元经附讹唐历受呵後有纪略迄莫同科尹石猛志证古比事百不一试欧阳氏出方名山所藏复大同而小异势不两立其鲁史之谓厥今系谍川盈记注栉比故志存废兴之源典章酌损益之致登瑶山而神骇游邓林而目眯般倕効吁随和发涕操觚之士吾将见其心赧而神悸也先生登秘丘览羣玉积石仓标朱目墨兵笔削融液乎粹精囿赫胥邻大庭大夫宜从下风而乞灵也大夫曰皇王惟熙帝霸孔巇我心增悲韩愈不为史名以四驰何庸知焉
越公孙曰煌煌古帝别生聚方焕乎陶唐五服正邦五典率常导之无违民用熙熙授之以时聿来孜孜降于三王厥绪曰孳集成于苍姬黼黻宪章金石命令缉熙太和宣昭羣姓?钜之备粲乎其有秩也丰杀之制屹乎其有截也三光重辉百辟拱列岁时易移而浸淫蘖芽弱者缀旒强者鋋戈智者探囊勇者拔河搏犀象屠蛟鼍飞矢请命旁午系车焱乎浮云迅乎奔尘炙毂滑稽之士纷然而并陈弃仁恩假鬼神混君臣各驰骋而怀新数千百年人亡而说具劳乎离娄不足以一视也薾乎王良不足以一御也其最大可病者恬泊守真可以养身不可以治民絶性弃命黔首螙病孟轲氏有作吾见其髠钳而舌咋也言未既郢大夫曰天藏山中瑾瑜匿瑕问以辨之厥德日华儒者诟病卒不能以胜何道最高子盍陈之毋激毋剿
越公孙曰古昔颛童受业闾塾书数首通训故是属声歌象舞目接身服相亲有恒日用不渎後帝不相袭缘祀兴文八音??五礼纭纭监锵莫明而聚讼若焚郑说乖误後图踵循象制益湮周官别出议者欲一繁紊综错操网而入林适越而辕北也类礼孔勤五厄莫存後有仿补去取未就?乘虬骖云字以文合声以音比旁行敷落侏离狄鞮文轨同风不能以一致孔壁莫推二经蕃芜聱牙为今简俪为古谓道统是传曷敢有语诗基文王而周召先兴首章异同衆说沸腾风雅变言美者为訾直者为诋鲁颂纪异秦誓告终何後学瞢瞢迄莫之通麟麟鲁经议口法吏谓齐晋无褒而日月具刺纷若蠭蝟眇若糠粃不虚其心不明厥视遗珠抱疑探箧积毁然此特人文之经纬政治之用体也三圣述作包河緫洛二仪生于心万化制乎神迎之而莫亲拒之而弥存疑者遁者愕者困者湛兮消兮委兮昭兮沉思遗物形离超兮激回飈兮閴而寥兮纵云翺兮憺兮儒先从我招兮郢大夫曰始吾见公孙疲?若不足突梯若避辱靡精槁神何齗齗然也今知子矣永誉处矣吾与翰林先生徜徉此土小年大年犹以为朝暮也【桷不佞遗谍守儒号东南故家志学之岁先子命缮治书录观史志略录部第时见舛杂稍长得博考先贤藏书总目矻矻三十年合传短长乃成一家承旨程公作藏书山房于麻源三谷命桷赋之遂作七观极道源委延佑三年岁在丙辰七月癸丑会稽袁桷志】
岳麓图辞
岳司南兮齐紫冥懋阳德兮炳灵二老兮素綦握鸿蒙兮矢词百泉兮一谷酾为川兮为渎玉霏霏兮日光湛渊默兮含章至言兮在图同八方兮遂初重华逝兮不返昼猿啼兮虎当坂
望台兮蘼芜蹇一士兮拮据百楹兮承宇?山瓢兮以为醑松风冷兮琅琅俨振佩兮高冈朱羲出兮扬灵积隂伏兮大明百泉饮兮在齿懔交流兮不可以止嗣德兮孔艰清徵激兮回澜
悠然阁辞
鄱之西兮峰围围虎豹屹兮雄姿绶蜿蜒兮紫属旌駊騀兮虹垂之人兮盘阿畏羲娥兮高驼筑荣观兮通明手参差兮以娯栋隆兮示背荣翼兮耸喙监汇雪兮鄱之区捄有七兮日?采鞠兮黄裳缉萸兮紫囊芳冥冥兮夕晖憺独睇兮拟所思云飞英兮山之阜为予留兮不遐以处秉贞兮神专觞弥剧兮益完山中之乐不可以久迟予返兮悠然
杨坚州治孟津金堤成作金堤辞
波汤汤啮我堤民昏垫昼负擕地不寜缘木栖杨侯之来承帝则顺事阴气神以怿赤蛇蜿蜒吸桂浆百谷受令故渎常彼隰柔桑猗泽维秔侯言神绥曷敢功民言侯绩天心通百妖伏精金石宣明三旬有役金堤是复
石田山房辞
大梁马伯庸寓居光州作石田山房为作辞曰
淮歛波兮练缯峰植秀兮翠旌翦黄榛兮布耕石戋戋兮棱棱思夫人兮造攻云电合兮追锋遗镞兮啮足壤逸休兮果腹神符一兮告祺蔼惠则兮贻思灵之来兮岁祠不鄙夷兮以嬉疏房兮笋席温风至兮靓密俨竹素兮横陈曰静修兮手泽世芬兮日起百稔兮无斁石田兮有秋累胼胝兮吾奚以愁谨树艺以自朂兮植先德兮无媮雝本兮頴丰导泉兮浍通夫岂不知有善岁兮吾曷敢燕遨以幸逢望八公兮岩岩王孙悄兮莫还积荒幻以自迷兮舍息土而弗芟衆芳婉其披离兮秋霜惨不能以实谢紫芝之疗饥兮治精凿以炼质乱曰苗诜诜兮善吾耘兮日出作兮永裕乐兮学犹殖兮吾将以为则兮
雪江图辞
云玄积兮素摩挽羲车兮冯河芦戢戢兮倒戈冈伏匿兮鹳鹅昭朗兮夕彻羣动寂兮影灭超逍遥兮一舸食糓精兮腹羸地险兮曷凭马饮波兮夜腾委素练兮宇清举皓首兮吾奚以屏营
垂纶亭辞【为宋诚父作】
汉滔滔兮日倾东沧浪兮泠泠蹇一士兮沉冥垂芒鍼兮不屑以罾明玕兮贝宫朱蔚兮青葱鱼戢鳞以为卫兮龙腾章以屏气谢娟嬛之尝巧兮口垂沫以纵恣吾寜养之以岁年兮宝秘郁而不宣岂直鈎以违衆兮守钓道之自然时至而迅举兮匪荒幻之诡诱保贞志以遂初兮考铭言于耆叟世俗眇其莫同兮永讫依夫前圣之所究
巨峰辞【为吴成季作】
千嶂兮嶔崟特峰挺兮絶垠泉交流兮织文粲霄台兮鳞鳞桧节兮松纛接路兮以遨俨至人兮清寥休德新兮日昭神曾举兮重玄大帝俨兮授简以宣曰浑沌其无迹兮孰为之传气积兮九乾五纬从兮右旋逆知来兮顺以往握灵机兮测天状葆正命兮灭企妄受帝语兮还神京山之下兮云亭亭澹独乐兮复丁则泰始兮道甫成
云中辞
气芒忽兮孰穷其升渊回旋兮挟以腾圆为轮兮直者绳握歛散兮莫名山之椒兮日暾彼独黯兮上屯从丰隆兮骏奔需不进兮惛惛下土兮垢氛灵夷犹兮曷存炯余视兮屏息桂酒?兮瑶席法玄化兮以康食神功脗兮奚以迹衆甫集兮粹精憺将逝兮廓清
春雨辞
玄阴固兮内凝渰荟蔚兮溟沐兴注兮建瓴疾兮洒兵下土兮沃焦謇徜徉兮紫霄来弗以趾兮去莫可招澹幽士兮空山息视听兮玉顔帝青廓兮?沉虚牝汨兮潺湲谓彼有声兮耳益以瞶疑不释兮询于大块
义妇辞【东平孙珪妻卢氏】
彼枨煌煌兮过者式之黯予心之初兮孰或测之纺兮于房伊雏孔伤馈兮于堂我姑永望余不聊生兮矢神告之岁月迁流兮卒乃复之鸾锵兮飞鹄松柏茂兮朝露沐石可泐兮志莫亏俨舜英兮介寿祺
哀兰操
盱江吴允文咸淳末与家君同佐江东幕府允文慷慨喜论功业倚青溪槛张髯顿足筹边事历历在口傲视府公每一至宾次席甫坐即去督府舟抵龙湾金陵郡文武郊迎谒入皆谢不纳独允文立江亭掩袂大恸必求见始退未几以王宫教授名方是时江淮幕府僚佐言性命道德者悉诡号为知兵得入朝言事而允文畴昔素论兵尤奇伟可听故得骤迁为起居郎复直舍人院流离南方寓?州时文丞相总兵兵侵弱允文复以平时论兵丞相独倾下之兵日迫丞相酒酣与允文论生死允文未及答丞相呼军校斩之噫允文要为奇男子其未答也抑将有所为也桷九岁时尝拜允文於家君坐上想其风采凛凛犹有生气今覩所作墨兰不自知其悲之无从也作哀兰操以矢之暇日当弄弦绎声以配易水之悲壮
幽兰兮秋风炯命兮不逢剡剡兮素蕤零露裛兮莫持望崇冈兮不得返怅江南兮愈远丛棘兮戋戋欲驾兮无辕孑中野兮屏营芳陨失兮玉零谓我为非兮吾何辞已兮已兮其将何之幽兰兮勿悲生失据兮死有期思夫君兮意极从逆化兮何隳
兰竹操【为子昂作】
柔者不卑刚者不凌贸贸雪霜心兮以寜且清噫招过学恭吾曷敢以从
彼高者砠彼俯者碛各全以生不媚奚慝寻不可以枉寸能有所长亦独何心兹奚以伤
戋戋兮丛棘高者下兮曲者直扬灵兮靡慆介石兮谁渎功成者去兮孰尸其荣辱为佩兮弗忍以刈为杖兮弗忍以戕杖弗以扶危佩弗以服香其咎曷当履维德基其无缺以自隳噫
黄可玉哀辞
孔子叙逸民所尚不同爱其近道吁是有感於世也耶又曰不得中行必也狂狷乎狷者有所不取矣刚絜养正矫矫然离垢立奇语益不合行日以?若是者诚不取矣苟为之不能知知之而自警者得一人焉曰南康黄先生可玉可玉名石翁世儒家居庐山下少多疾父歌强使为道士读圣人书能知其心谓道与言不可以有行也必藏智颓放以自养约结制行非介以为异也其着书极於忧患者困之通也尝曰曼容姱节支离不能也平丗易足吾何为乎是空岩隐穴廓然契领至则曰游声养名非士之实跂而望之去圣逾远故其所为诗文静而不驰溢於哀忿则可玉自号之曰狷叟者其果知矣可玉所居室多唐宋杂蹟间疾作闭户反复在手疾止危坐若思客至驰辨荣辱可玉闭目不复答而人始咎之尝与余言吾乡善医曰刘开能已奇疾里人病噎呕药不愈刘往视之云庐山某日云气开君凭轩眺引之当愈後卒如其言余少固多疾今疾益剧不知用刘治法可已否相视大笑余来京师报书言茅山陶公黄庭出可急购购成当同议中黄毕法未几竟以疾死呜呼可玉年几六十死矣可哀也已学老子道志於寿余不志尔谓其世无侣而哀者亦介之的也伯玉砥砺志节岁久益湮读其自为铭知可哀也已故为作哀辞辞曰
朱光絜精受昭质兮熅熅灵根曷幽郁兮钩深索奇俨古圣兮德充以尊履制行兮恤彼拱璧奠皇图兮刿以为隅衆引诬兮呴俞突梯道之非兮挟輈以行慎枢机兮层冰在蹊践其絜兮幽兰允芳诚不敢裂兮清玄返真气始升兮谢彼莞浊超变腾兮空山阒虚蕙蒸殽兮渰焉白云从我招兮
林彦栗哀辞
道家言黜聪明去健羡形神始完是果为得道耶古者上夀百二十岁窃不死之说者则曰修之益真其道弥亲寿而无德与名君子耻之故修短有命遗寿焉犹可言也名德不至其澌尽腐灭又安所取哉古之人若是者衆矣永嘉林寛字彦栗形癯而器温其於学也汲汲然逐日以补有不足焉则力探简册以自证其为文必达於理而始精於词谓词者载理之具也理不足焉词虽精无益也深思以求之旁取传记之说剿絶傅会据宗统原以会于一复惧其未尽是也则秘重自念将周游四方阙疑广闻目击而心领焉噫若可谓勤也矣道散於九流百家弥给者至矣其弊有不胜言者泛滥俚杂尸坐瞠目渐入於无闻之传余尝察彦栗知其心有深忧者焉余始见於姑苏气和以谦再见於京师愀然以思取士之道非一严畛域析毫髪有司者之过遗逸不举则凡吾徒在官者诚有罪矣彦栗志不在是推彦栗之志在问学为之而不克就若是者是真有命矣悲夫延佑六年三月卒于京师年【阙】十有【阙】其弟宇友谨哭曰吾必奉丧归姑苏姑苏吾先人所藏遂为之辞以申其哀焉辞曰
气清明兮受元阳德弸中兮闇以章絜太古兮俨九皇播絜精兮琼圃芳力未具兮志则专一苇渺兮济巨川慨不进兮道远邅白昼速兮阴风旋数实纪兮吾何愆路孔修兮神独还灵旐翻兮木叶丹俨夫人兮在空山玉蓉冠兮紫佩兰
玄教大宗师返真朝元歌九章以前导
云飘飘丹台何迢嶤中有授经之老顔不雕三光荡摩四时代谢神来归灵承帝罔敢替　　　谒珠庭寥阳空洞六圣俨思九垓熙春羣黎受禧昔腾章阊阖
通金书俨在水旱功　　　　　　　　朝重华五岳奠形飞车扬铃翔鸾腾晃金精下视垢浊何沉冥昔者之来运有遭今者之往清且邀　　神虞娭匪衢以乘匪车以征盖葺兮摩旌洞箫激兮泠泠磅礴一气兮冥冥精思道枢兮跪頫聆　　　玄云驼玉几差差文织成龙章凤翥相纬经大言鸿蒙小言毫铢道在瓦砾匪别区念昔人世我非娯　启图龠煌煌文成厥胤嗣昌灵之绍合永贞陟降四纪心兢兢视彼成亏凛春冰高朗脱屣辞世荣　　灵胄光简兮无言默兮若存生以不生为根死以不死为门絶学丕传黜其知闻五千之言世永传　　握重玄熙洽休明紫蕤朱英侍帝左右夀考寜啓佑玄绪何绳绳嗣昭代岁无害佩锵鸣兮衣綷縩　　昌期运高维松层迢迢歛玉顔养金膏链形以昇朝帝青周流
万变镇神京　　　　　　　　　　　佳城高
清容居士集卷二

[book_title]卷三
钦定四库全书
清容居士集卷三
元　袁桷　撰
古诗【四言】
再从侄瑛幼孤学道龙虎山自伤不能鞠擕述祖德以勉之
煌煌玄胄家越徙鄞隐道閟躬三世养真是生祥符观光绩文占籍浚仪佐邑孔勤粤有光禄亦奉于越聿魁开封老守于括少保恂恂卑退静閲太保灵承逃难乘筏大耋韬明闾里胥洽笃生卫公乔柯茂丰敦让贻则摄狱自公絶?秉仁千人着功冥报氤氲维垣锡崇於赫少傅受学族祖【讳觉有书解行於世正献亦师之】习绎典谟正献同宇正献首科少傅踵举【正献淳熙辛丑登第少傅次举于乡卫公夜梦神告曰汝子宜迟上南省甲辰阖郡被黜淳熙丁未中丙科三岁学于正献公】复师以研繄我族父昭穆会稽非宗畴谱同源迢迢宴堂是叙【少傅挽正献诗曰宴堂聨族子讲说後诸生】相臣嫉忠同党同锢【韩?胄擅权正献以大学士罢入伪学少傅以论苏师旦亦废】正学勃兴象山武夷相继登朝奉常羽仪维我少傅抱其魁奇曰经武有本日用不疲絶币罢书感励孜孜乃登东观乃佐宰司岁为阉茂正肃冠廷【嘉定甲戌正肃进士第一正献秘监兼祭酒当是时越公为秘丞兼枢密院检详越公登第已二十八年】正献休休少傅绳绳载史纂谟致事以行少傅作程均嬴纪经翼翼京邑十载敉寜憬彼介狄回戈指淮铁驷豗喧为厉之阶公在宥密展诚弼谐悉卒宵征拉其妖霾緫戎辅京秉纛受齐【李全叛以同知枢密院浙西制置使】奸沉于渊公归在里徵彼夀俊县车告止【于时徵公及东阳葛公参政宣公皆不至三公年皆近八十矣】三啓公府永楚赐履复荒于齐终越以祀冢子庐陵克谨其承曰惟瑞安俭不近名生我俊兄志学蜚英上试铨曹计偕荐膺余年尚孩企焉战兢女纪既蒙讫籙更符匪曰愚智厄穷同涂火焚高闳戚戚告瘏不敏其芸莫植其居泯奄长夜?然永徂念子之稚孔薿孔朗不寜以餬俾游泬荒我虽异途与汝同情无为夸淫无溺燕朋壹尔气神履冰奉盈我宗匪微德芬匪沬来者之荣逝者之戒沾沾怀新不究其败鉴彼太素曷其有坏述我祖德送尔言迈匪穷咏歌申以用诫
张孝子
汴张元纲之父为南阳屯丞母卒焉葬於府之南滩元纲痛不得复于里衔悲茹辛缩板负土崇为堂形尺以二十周广之度十有二寻屹然而嵬望然而台甃以陶甓坚靓慎密构亭于中以庥其神屏佣役躬畚筑谓鞠育之义由已而始尽於是朞年乃成河南田君秀摭事徵实谓桷俾有述诗曰
粤若古先巢穴奠居奫奫其仁诜诜其愚返真玄丘精麋魄枯如蜕斯登如鷇斯哺後王後民百幻具师顾瞻本初寜不尔思虆梩蓬颗惕焉表微岁月既迁孰封以机穷慆恣华辍泣而夸力殚於民礼废於家千夫丁丁逞巧莫譁风淫雨饕卒为泥沙嗟嗟小子内省是嗣维张孝子无货财是恃无奔走是?宰如嵮如惟手拮据夕号其阴朝升其墟我心匪坠我力匪痡焦肺愒肝翳翳慈顔曰天有命兹土是?宛彼飞乌亦集于原隐而萃之有阜孔坚魂庥于所不畏不侮汴水汤汤其流匪沮孤征云迈入此室处申以显之以诏尔永慕
徐母表闾
大名徐夫人以节名于夫宗晚居钱塘有诏表闾江南於是其子大夫公执宪东浙食丰享荣侈且至矣广彤管之懿传青简之信舂容整严热笔林立四明袁桷广为颂诗以备遒人之采诗曰
妇道贵桑厥义弥刚柔以内施刚以外防??秀芝空林自持永辞春荣三秀何亏维魏徐母玉雪其躬端操静闲凛焉高风念昔惸惸黄鹄孔悲婉彼孤雏不能奋飞春条其桑秋勤其穑聿怀深忧世德靡忒汉?张芝歛却驸马黄髪棱棱高秀里社蜀女周度断髪表心矢言坚石厉躬锻金沛有桓女少名其宗援刀割耳之死莫从繄此三粲代表其闾垂裕莫闻靖言长吁桓桓大夫退食自公击鲜具甘是宴是崇朂哉大夫教忠于朝养和服寛慈令孔昭四海晏清士节莫着归为阃范阴教是助双阙峩峩天泽所表维夫人节维大夫孝我庸孔勤亦莫我敢效歌此择辞永言申之过者必容四方其训之
致乐堂【为鄱阳周南翁作】
有严周门寝宇孔齐温其硕容西南有闺爰琢甓楹尔养尔承慎而絜清以燠以明维大夫母柔恭俾寿嗟余季来教言孔懋木之彬彬视其同根有渰者云孰隮而升伯也于房仲氏中唐先子之淑翕焉以光我堂如跂我怀靡止载车以行不竦不倚周京斯弁旨甘有衍匪旨甘则怡乐且靡违彼堂在阿树松峩峩黄髪皤皤童舞婆娑于以乐康于焉作歌
台氏舞衣堂
彼崇者堂白云中央苍苍维松舒泉汤汤有羜孔硕有醪孔芳差池东西率祖以行令德允修不震不侮孙曰吾祖祖曰吾父服其斑斓式歌且舞饮以大瓢爰击其缶维咏维犹垂手以招有髧者髦彼雏夭夭永祈黄耉福禄宣昭左右承翼见其二毛厥居安矣亦既完矣乐时永清俾庑俾蕃肄其幼仪雝雝桓桓宜尔杂服终焉考盘
古诗【五言】
舟中杂咏十首
好花避车尘飞入黄河洗河流政茫茫一去不得底纳污有至道胡为爱清泚念兹物理深玄龠从此啓飞鴈翔南云避说端有得旧年春风归雪花大如席阴阳眇难窥造物司其职慎勿事炎凉来往任行役道逢射生船有鹤驯且臞青丝闭其目病翼寒萧踈臯禽九天来此岂真吾徒独言羽毛佀盘桓为长吁家奴拾枯草走兎来相亲生来不识兎却立惊其神行人笑彼拙归来始嚬呻乃知特幸脱未信吾奴仁白苇生寒沙残花摇敝帚燕都百万家借尔作薪槱物微生最下功用乃堪取大胜桃李花矜矜鬭妍丑清夜视北斗正色摇我前乃知中州殊譊譊浪谈天召公化南国美教来自燕乾坤傥一致地气何由偏纸鸢帖晴空飞轮走盘线东风恣昂藏得意随手转攀云政相喜堕地忽复怨儿童岂知此得失终恋恋恶马少驾车驽马多驾船驾船勿戚戚驾车何翩翩渠命有通塞谁能别媸妍君看盐车下泪陨如奔泉春菘种北土三年变蔓菁一为居养移自觉顔无情南山植松苗深根定生苓千年化?魄岂比春菘荣鸬鷀漾晴空意态极楚楚翻风苍雪回转日烂银舞盘旋傲飞鸿清远敌凡羽须臾下鱼陂愧我觉疾去
车行二十八韵
乘车古云贵此意昔空羡河流露枯沙桑本接晴甸大车蓬蓬前小车辚辚殿高缘缩先登却立骇所见隆如龟戴殻缚如蚕裹茧効驾何昂昂帖耳复恋恋高冈互回伏远树时隐见禅趺恣掀簸尸寝作瞑眩初疑肝胆倾渐觉手足颤两耳传鸣雷双眸瞥飞电萦回蚁旋磨局促虫负版气奔惊七还心呕复三咽地轴从此翻日轮肯同转轩輷怒交撞戚速急欲战马悲望云嘶牛走见月喘恶箠恣调伏詈语极鄙贱中宵不知劳亭午辄告倦揩摩髀消肉舍弃足成趼薾慙朝飱薄重胜春酲湎土雾散游丝沙尘起飞麪咫尺方欲离顷刻已莫辨素衣缁渐化玄髪白新变人言道途苦我意舟檝便雍容渐追昔丽缛时想缅輭轮贵尊贤下足表置传曳柴清时羞高盖羣牧选况兹轨辙同及此寰宇徧诗成记劳勷旅次时慰唁
饯王参议以风帆目力短江空岁年晚为韵
澄观学求道八景云青红上畏羲娥流鞭霆跨追风相知不在貌相见谁为容持此金石心坐阅寒暑中昂昂万斛舟浩荡扬云縿好风助其端瞬息千里帆层波激飞雪正色令愈严坳堂覆桮水止足拘庸凡昔年九方臯相马不以目想其遗玄黄神气洞马腹东方有一士被髪羮不肉居然使之来不复困边幅浮荣一羽轻至道万钧力达人固灵根清静执寜极凄凉江海念别至勿戚戚空余好贤心一矢贯千的鲁圣勤经纶坐席常不暖事来非其意税冕或恨晚每怀千岁忧百岁常苦短叩牛有真理短褐歌石烂机心起风雨平陆能成江苟非养其恬事至谁能降此心皦明月爽气通八窻长空扫林莽寒飇助舂撞鉶羮有至味易牙敢加丰醯盐强调适衆口终难同澹泊本真性清淳岂纤容一朝飨帝所祥云蔼晴空文章工世媚此道非真诣有如东家施捧心学夭丽公文云雷尊落笔即千岁棐几生晴漪三沐古锦藉平居挽士意宝镜悬秋天清影阅今古寒光萃蚩妍凄凉尘土姿朗鉴劳评铨相亲耿无语相期欲忘年雏凤栖桐枝清音起冲远英英异羣羽秀色日以婉诗书有真托我辈同一莞深根在永閟冲霄未云晚
次韵虞伯生夜坐
炎晶烁草露木末望西颢静躁谁为尸翕忽纷寸抱志士法天运炳烛不在老羣经固其郛积神以为宝陋彼多言生希名太玄草山林讵心违岁月付幽讨扰扰徒为名努力在此道
地气环中州槖龠均宇内中宵炎溽频露坐犹愦愦远穷太古雪欲往终有徕驰神极寥廓我笔不可载栖形竹素园万化等历块相期江湖深慎勿寒暑碍秋风起天末纫兰结幽佩
次韵伯生
弱冠事坟典里曲讥凉凉萤爝不胜火矧敢扶朝光驱车出门交一粲逢清扬罍尊实玄酒至飨不在觞慎勿饮世人徒令搅空肠纷纶五经学远祖遗仲翔知贤恨己晚相见复慨慷
至道县日月无言炳阳秋辟世端有方低昂少淹留汲古理修绠寒泉漾清流永怀鲁两生议礼终秉周我言失造次燥吻谭郊丘此悔行已止归田赋宜休空余六籍意岁晚期冥搜
再次韵伯生兼简仲章二首
重柳积清润晓日疑苍凉万化同一气斯须变朱光夙志尚幽隐清梦时悠扬愧非酒中圣客至同覆觞委心理缣简念至回中肠时节忽已迅秋云鴈南翔相期慎素业载歌慨以慷
俗士同酷暑可人似清秋邂逅得二子倾心为渠留相望尘陨雾相亲汗交流积雨暗京国苔痕生道周神交径心醉何必登糟丘着书君已定弹冠我当休唯余旧诗律支颐费雕搜
德生诗律清远少与之比嗟叹不足复次韵二首
皎皎明月裾美制异厖凉薄游起嘉誉妙选归明光濡毫百王度丽思方抽扬澡身佩璜琚慎德铭豆觞萧艾不并处三嗅怀刚肠永愧斥鷃姿侧身厠鹏翔终然愿胥附竭诚以慨慷
玄鹤警清露远思凌高秋长松有佳荫嚘然为之留譬彼明月光那能染黄流洋洋日以往天风回不周畏此飒爽凉行当返浮丘同忧有奇士诗来赋归休遗经倘可理坠绪期旁搜
鞭马图【为狄诚父作】
生驹万里意所向知无前圉人忌其德未试先加鞭要令俛首驯使我常相怜伯乐死已久此道不复传驾车困泥涂伏枥老岁年所用非所养谁能别蚩妍画师逐时美谓尔诚当然披图重叹嗟我意何由宣
张希孟嘉庆图【其祖伯祖皆年过九十】
舜泉清且甘历山秀而朗淳风邈泠泠旧俗遗穰穰怡愉二老欢敦厖百岁长银光浮胜颊素髪垂过项阶庭尊孝谨闾里化廉让春风连理枝晴日九节杖犊车共东西渔舫同下上蚕麻课余闲豚韭随薄养薇山悲首阳菊潭陋胡广愧彼非礼罗居然婴世网孙枝孕天葩祖风蹑遗响含饴记畴昔兴门慰期奬冥鸿天机韬乔松白云往缅焉清风佳庶作高山仰
游长春宫分韵得莱字
珠宫敞殊界积构中天台神清历倒景青红隐蓬莱羣山助其雄衮衮从西来八荒音禹甸为此增崔嵬旧邑环蚁垤清泉覆流盃云低落日净莽苍同飞埃缅怀古僊伯采芝雪毰毸长春岂酒国杀气为之回天风起高寒玉佩声徘徊空余水中轮历录环春雷之人去已久松声有余哀
次韵徐志友杂咏十首【师川枢密五世孙】
乔木空雪霜孤枿存十一遗闻备家乘零落寜有述文胜理固然相道返初质志士心未降黾勉终昔日刻志非不工畏修乃其怠劳生悟其机静默希远害弃觚强浮湛念至时永慨佳人在空谷不复夸絶代嘉宾秩初筵至飨不在酒伤哉囚饮徒醉目恣可不独弦不成音短袂莫回肘恃此百尺台谁复忧蚁朽至道存遗音我琴不堪抚爱此素心人更仆请遽数文章有正律短计工百沮寡言徒自高忧熏汗如雨盈盈道间花秀色争余春举俗竞爱之孤芳愧陈人譬彼镜中月照影终有尘八荒已同云客行复踆踆玩易悲三陈微服志已迫胡为守其恬正色养神宅乃知无邪诗经纬贯三百载籍天所扶终古脱五厄古来操功时至能安弦近复颠倒之击石求飞烟峩冠俨尸坐委虵养修年废此汗简劳谓可一唯传谈经各户牖正道谁当承朝菌不知朔夏虫复疑冰高堂屹崇构相彼甋与瓴师门有遗训此语非吾能豫章古诗法万折江海伟层波激奇观妙用安可几妥语非不能萎薾乃气累东湖有真传廊庙振朱屣天风眇东南碧云澹凝恋嗜芰同苦心相得不在见黄尘各道里玉雪起清远它年有飞鸿为我系书箭
再次韵答仲章仲宝十首
东南有奇观万户粲如一览古幽思深拟笔追七述芳泽同聚尘清净葆昭质所忧不可言凝睇悲落日良苗没深芜穑人志其怠无端扬飞尘螟?贾深害力耕未逢年岁晚空永慨深悲采芝士却谷全季代春云倚春山摇荡如春酒相亲在顔色念子心独不薄饭时充肠短袖不掩肘高楼政清歌盈盈自芳朽驱车学远游古劔终夜抚长安袂成云我去何足数相知有奇士不畏道里沮寒风振枯林落叶起清雨西山郁佳气万古留青春夐露岩壑姿邀彼车上人之人有行役莫浣车中尘空余白玉泉随车走踆踆长松养华滋陋彼霜霰迫虬枝结层阴下庇十亩宅扰扰区中人生岁寜满百慎勿以智夸相逢复相厄新月无定姿低昂起初弦南飞有孤鴈惊沙度踈烟一为居养移来往忘岁年感物非不多音书为谁传束髪交老苍道大谁能承澄心养真源寒泉护清冰伤哉注巧劳欲作千金瓴岂无须臾好陶人愧非能渊明仕浮湛投劾志始伟爱此松菊佳余年怅无几八表云鹤还不作身後累陶然且就饮轩冕真敝屣我家古城南乔木起清恋空江纳云影清梦时一见相逢故人深各念居止远他年东南来赠君以竹箭
三次韵酬周仪之虞伯生十首
英英云中君含思歌大一回鸾舞天葩流粲杳莫述报之不成章玉雪耿素质临风发长謡庸以永今日昔学空岩居之人怒其怠哀猿杂山狖惊啸欲我害天隐神所藏别之空怅慨桃源閟深窦亦复知晋代道逢学仙人御气不饮酒我笑初无言彼已嗔我不哀哉守其愚系石犹在肘冥化随悲风沦沦骨成朽远客思故园孤松为谁抚露白天宇清鸿归暮云数誓将毕幽计勿为此游沮念子知我深神交泣天雨楚歌惜白日燕歌荡青春哀乐自逐时流幻区中人我生功名念素领无?尘飞鸢竟跕跕啄雀徒踆踆羲娥挟双輈冉冉老见迫丹台漱灵霞琼蕊生尺宅控抟无须臾诡幻已千百慎此阴阳机逃虚脱真厄奇树生南薰清坐弹五弦淳风邈永古白云赴苍烟世故日以媮俛仰随岁年折腰倘为酒犹足青简传破瓴居井眉勺水不得承寒橰转余沥天风助为冰旧质俨有在谁言真破瓴愧彼埏埴功成坏非汝能龚生夭夭年苦节亦良伟轮囷阅书传此事寜有几口腹非过谋形骸乃真累所以商山翁终复着汉屣少年恣青春欢至无复恋一为关河行常恐不得见新鴈云中来飞飞落南远归心耿无寐寒更促浮箭
题汴梁推官周子明三狱诗卷
三章结汉网清净歌元元後世益以密奸慆日云繁治法如理丝衆棼政多端一丝不得直万绪何由完虚心纳衆口至理藏片言永念死者哀更推生者寃汴州古循吏三狱成平反天道讵幽远于公有高门
题弋阳岩山精舍图
红尘落青山飞瀑遽洗之孕此岩中居寒膏漾沦漪白云伟衣冠修松古须眉书声出虚牝杳杳空中箎桃源有神界天光固幽机一为渔父游妙笔工研窥至今武陵郡山水传清晖
次韵仲章蔡村阻风
足弱辞北骑身轻落南航怀别意滉瀁问俗心悠扬豚韭供岁歉蚕麦扶时康幽事不满眼薄念时回肠天风进萧萧海日悬凉凉喧豗土囊裂怅羡云帆翔衆树失高下老鹤追微茫而我独偪仄与子同阻长静退实守道躁趍乃捐常爱此金石贞讵为道里忙相从果无悔後会谁当忘
次韵陈畲斋七首【明月明年何处看为韵】
秋月如静士炳然河汉明白云护其清迸作飞空琼此月不受彩却行印中庭白云忽不见我思徒英英灵魄表空轮随阳产金玦须臾白璧成盈盈惧颠越阴阳环无端变化终未歇独恨今时人相忘旧时月人言月有桂天风堕微馨开轩睇扶疎西与银河倾桂本空中尘那能助亏盈朗鉴自终古匪待今夕明旧年客清秋望月如望年长身兀孤影哀鸿起清圆落叶堕我後北斗戴我前劳生果有役念至心悬悬海观濯银雪金精融太和照我身上衣光耀何其多感此万里意逝将饮亡何亡何岂真乐临风托长歌暝树回朝光惊乌不知处羣动俱念安客行有程度熠燿惊宵征荧荧化余腐岂不畏跋履眠食在谨护残醒强清坐朔风生树端客袂何皎皎客扇何团团念此会合意永与明月看他年返旧壑愿比青松完蒋商卿叙其先人客金陵与先子事契末章复以见属次韵
堂堂金陵州草草石台路羽书急星驰锋车却金错飞云古戍基积雪寒沙步我舟欲轻行我马何局顾乃翁入门初此夕倾盖故寒暄谢浮语信宿陈薄具兹年心尚孩维时岁云暮艰虞脱九死邂逅欣再遇贞姿固青松雅曲废朱鹭二老古先民百岁等童孺微疴隔音容钜痛割心腑孤根擢遗肄淳鷇悲弱羽缅怀青毡旧力守韦编素伊优笑侏儒呫嗫陋章句珥貂匪七叶插架同四库谈空齐谐虚守朴燕说固芳林极荟蔚溟海穷混濩乃知山中云政异岩下趣心声要成律易象那可注羣贤凛无几余子兢自数爱君思如泉爱君美如瓠愿为汪汪深勿作翕翕附巨构千础承珍裘百狐聚混世同餔糟劳生已尝醋整冠俨初服拂衣谢纷务沟断寜绘牺户枢讵为螙情深尽倾倒醉剧多谬误忘机絶矜絜落笔化尘腐水深嘉鱼潜云重樛木怒翩翩林间鹤栖栖井中鲋飘零记畴昔慷慨合和喣辱赠难与酬临风复成赋
集廉园
芳菲廉家园换我尘中春古树不受采白云为之宾中列万宝枝夭娜瑶池神背立饮清露耿耿猩红新幽蜂集佳吹炯鹭摇精银层台团松盖其下疑有人奕罢忽仙去飞花点枰茵高藤水苍佩再摘谁为纫濯缨及吾足照暎须眉真暝色起孤鸟寒光荡青苹信美非故居整马来城闉
次韵仲章杜门
今日慵出门尸坐观我生忽有故园思写之不成声舍北两朱樱翠羽垂流缨舍南青桐树亭亭如盖倾念此永契濶为尔增拂婴归云跂西山临风意纵横
暮归
马鸣千柳昏犬吠一星出晴坌暗归道客子尘满骨入门视踈灯隐若眼中物展书弗能诵浩气弥硉兀古来惜阴士志有不黔突愧我非等伦顾影竦毛发寒风肃羣动劲气激清樾饥乌念其安惊噪落林月乃知造化理壤壤殊未歇
赠黄教授归闽中
壶山束银笔秀色倚车盖其人清且明十室九冠带林郑陈方刘祥云布卿霭缅惟乾淳初朝野实交泰执耳为之盟多士森弁会澄怀味兰芷正色炳蓍蔡弥纶古编简粲错列文贝百川已东流末派拥沟浍飞霜陨乔木变脱等蝉蜕艰难老文学世德芬未沬布袍黑嶙峋惨澹万里外希音绎风雅一鼓瘖万籁宛彼孤飞鸿鸣声何哕哕饥来念其安饮啄欣有赖凉风振修衢肃肃返征斾怀贤不成章因之结长嘅
送许世茂归武昌二首【其祖庆元大魁先公尝与同朝】
岷江下奔流日夜东南趍艰虞六十载蜀客无完居纎修挂晴练五老为之庐招彼素心人苍翠垂流珠峨峨银台公怀宝耿未摅青桐擢孙枝下此佳凤雏绚烂五采翼披霞表亨衢清音冥鸿远逸兴苍鹰俱食竹恋苦志餐风养真腴誓将八极周览德为贞符岁月谅有尽云端复踌躇踌躇固吾事荏苒悲征途
苍莽鹦鹉洲日落枫叶赤昂昂处士恨?草化为碧之士轻且儇之人何急窄至今千载下投笔弄锋镝银城太古雪转首一消释雍容诗书郎浩气裂金石裵回登临意寒波静如席相逢各万里末契论夙昔咿嚘语未尽征鴈起暝色凄凉衣冠聚山海穷毕弋翳翳桑榆光人物眇可识停骖望前坡去马记初驿
题金华洞图二首
巍巍灵居秀遥岑拥赬霞闻昔受道时三洞为其家金精裂飞魄蹑武凌青华遗彼一寸松樛柯养真芽瞬息服光景神丹起槎牙下有千岁脂百灵静无譁此岂甚秘之服食世所夸真凡路永隔轻生竟如麻
其二
五岳扶神州【葛稚川地记言金华能避洚水之患】洚水胡为鱼兹山镇无极不竦复不渝静阅浩劫理两曜跳玄珠矫首二皇君宝冠白云舆方瞳驻真盼独垢纷何如霏烟耸空翠滴露凝流苏神钧合虚牝松声自笙竽窈兮忽不见谅此寜非居
送张上卿燎黄上塜
素质超崑仑琼胎孕崆峒指木为我母问玄为我翁承晖企春荣百岁如捕风朝暾何朗耀莫景何葱茏返真紫虚台合欢朱陵宫回鸾从舞凤景命来圆穹妙感非世窥扬灵憺无踪湛兮合冥会道一为之宗沉沉白云阙双鹤鸣青松念此不得见惙焉迟相从
寿何平章二首
方壶屹祥观髧彼绿髪仙执简朝帝居高演清浄言云为八表雨水作四渎泉炳文一以施握之不盈拳頫首陈至词囊括希其全成亏匪至理愿言葆真玄
琅琅黄石书功成乃言去岂不思济时默焉念其素山中赤松柯云是童所树长养媚以深屈曲美无度神光满涧谷希夷澹无虑愿持一觞言眉夀在谨护
次韵杂诗五首
有客一马归屋角羣星明念此惜日苦羲轮何西倾粲粲风中花弱艳夸芳荣而我独枯槁欲学身後名少年观沧海天涛碧因依下有珊瑚株红光射云晖玩之不忍舍歘吸双龙飞远为尘中游坐觉顔色违哀哉西山士饥食周原薇
昔狂爱奇士接席多大言中道邂逅之捐生誓俱存倾家谢其意酒至絶不论此士今已矣长年常闭门幽居集奇观积雪明寝扉湛湛新阳舒寒光骋熹微咿嚘南归鴈长鸣示其机出处谅有素觞来为之挥朝游东门曲坏道荆棘存累累者谁冢举觞酹其魂死无落魄名生有呫喋言所以荷筱翁临流漱潺湲遗簪隐世德忍垢躬灌园岂忘轻肥念苟得诚少恩采采松上花饥来助吾餐
寿程内翰二首
荡荡长夀居丹梯峻苍旻中有龟鹤所老仙为之驯维时夏初至园林绿蓁蓁万神峩冠环参差杨七均行云镇清樾灵波激层津振衣游帝青下土何其尘运与千岁期正色光景新无为理清浄世儒汨其真君子法简易坐致羲皇淳
车盖交道周嘉醑盎在房有客东南来高歌奉清觞一歌白日还再歌青春扬师旷世固有八音荡翺翔回凤下奇云猗桐非故冈览之不食实三嗅遗孤芳皎皎金石姿令德豫且康穷河覩崑山出日宾扶桑介此黄髪期因之结成章
别仲章
飘飘贡公綦远乃至关河关河冰为天积雪流银沙前有林间乌後有马上笳乌啼思我亲笳鸣思我家川流去不息羣山赴嵯峨余行已东南朝曛散微霞念兹日不见持觞釂余嗟
别吴养浩十首【以愿为江海深勿作盆盎浅为韵】
弧矢悬高门卓荦四海愿登车逶且迟永念道里远鸡鸣当宵行执辔上长坂西北何其高飞云列奇观游神竹素园古圣俨若思至道笃静极执简欲受之上有奇耦文摩荡光离离持以御魑魅魑魅不敢为维东汇为湖浩溔通三江怀哉紫芝叟月明漱飞淙小言谅以清大言淳且厖去去日未远奔流鼓舂撞昔闻方壶居誓欲往沧海操舟迅前迈云雨白皑皑层澜眇空洞肉翅不可待朝阳漱灵霞一食毛髪改古有无媒女闭门泣春深手掷云锦梭流光耀晴阴千葩翠交结宛转不可寻浮云为之伫幽凰为之吟昌歜怀古辛在德不在物屈曲寒涧底讵以险自屈有客同嗜之至享寜勿勿芳年匪淹留薄采消永郁云和高冈桐龙腹裂冰雹攫之淳且深谡谡震寥廓弹者不复语往者谁可作玄云浮阴来开户失双鹤缑山仙人居上有玉女盆解髪三沐之清冰荡寒纹神膏释翠缕跪坐曦朝暾蝉蜕有变化蟪蛄安足论客来南荣下欣言酌醍盎觞举壶已空盘辟复三让享之不成章何以为客贶客言君当休商声助予怅草茂木萋萋水劲石翦翦相思关梁深相对顔色浅停云眇为愁殽蒸可崇馔食之寜永饥临分复三咽
度淮寄养浩
竹清寒房静残月在西壁悄悄灯影微尸坐弃枕席井华饮蟾蜍玄云成五色明知非世谋精诣在六籍我行长淮浪冻树挟春碧梦子白紵寛双眸炯空激书来娄在手此意何的的数面不成欢远别乃复恻归鴈临风翔先之寄深臆
怀伯生
春雨消路尘春风散林缬荡荡长安门客子千万辙城阴有一士淡食羮不啜采彼松上露煮石化晴雪沈冥护真性觞至那复说向来舌本谈今作耳根热维南有樛枝岩溜滋百结在德良自防居屯讵为折念此长夜深寒光吐残月
酬萧静安提举二首
溜泉散余尘稍稍轩槛清孤凰起天末缥缈参差鸣佳音寂万籁异采含蜚英衆叶岂不光终然哆春荣翩翩者何雏和之欲成声乃知云间意非复区中情
有客何方来赠以双南金维时夏初溽寒光激玄阴至静阅真赏独晤谐希音伊江渺风涛伊林复崎嶔出处各未得冥思结长吟於粲不能报泠泠手中琴
题刘充之载月图
磊落太古月摇荡湘君波寒晶烁膏露倒景流银涡湛湛洲渚浄天风泛飞槎晃荡神界中四客歗且歌凭虚历空洞金粟摇灵柯流光閟星斗怪影窥蛟鼍服食讵在酒三咽顔为酡俯仰会合初逝者已山阿昂昂菊间叟秉芳独婆姿微茫信可传披图重吟哦
寿贾参议二首
粲粲雪中松八表回鸾翔下有采蓍叟澄观振高冈握蓍玩鸿蒙竹简俨在旁湛焉贯累珠炳变犹龙章笑指青松言贞固以自防絪縕乃玄化清云表奇光
嘉平维吉辰初阳起天心彩凤龡参差落落空洞音徘徊碧云宇宾从罗清林神鼎朝已调芳醴时当斟损益在我手啓齿歌琼吟煌煌秉令德盼彼西山岑
次韵揭教授官闽中
郁郁太古树藂生散珠玕明时炳阳德寥落歘岁寒天风西北来冻海飜层澜芳朽各有性盛衰讵无端贸贸冰上屦黯黯尘中冠宿志不得醻奋飞戢其翰伊南蹇一士羇鸿河之干手持大雅篇八音佐王官墙阴卧朝日薄饭不满盘邂逅喜我同金石生肺肝出处非故意低徊耿相看闽山渺云涛东望通三韩居夷圣有在取琴为君弹
寄题抚州先天观
浩浩太古石雕镂矜嵯峩琼林化飞骞宝构穷郁罗矫首视三光丹青相荡摩上邻列僊馆西移瑶池柯玉蛟亦受令鞭挞回盘涡巍巍双华表飞鸟不敢过玄鹤时一来潜鳞净无波心迹会虚湛神光隐鸣鼍缅彼巢居子凝睇佩女萝天风入紫京百灵莫谁何朗言浑沌後龙马方负河视之杳不见嘉名表山阿冥思有至理熟视时摩娑
送牟景阳教授天台
峨峨陵阳翁麟笔凝秋霜采芝空岩曲白云以为粮微言酌太古妙思歌琼章余人涉其藩自谓真班扬此道端未泯我心何由降
五良秀高门用处各有在伯如幽兰深仲若春云蔼叔也端可人芳林起新蕾垂天得扶摇一决度江海相逢慰倾倒胷次浇磊磈
天台古儒林秀士英且明君行振遗绪家学扬清声文词尚理性此弊无由更衆咻方尔羣独拍何当鸣为问舒与胡寒庭草青青【阆风梅涧也】
功名不愿多我辈端可免南州已寥落屈指阅诸彦汰如糠在前得若车度坂爱君不可留蓴鲈慰佳愿黄尘我何事寒灯起清叹
云隐斋
油油山之椒翕忽变平陆下上何其劳一息返神谷凝光养澄观清润积新沐知白吾未能寒声起林木刘朗斋侍郎孙希孟能琴欲访子昂观松雪琴以诗寄之
雨雪戒修涂苒苒岁云暮维舟望乡国烟树渺无度永怀松雪翁买田成隐趣斋中六尺琴清彻仙掌露虚声合空洞天籁生?濩勿为离鸾音眉夀以保鲁【时有悼亡之戚】
送胡安常河南省员外郎
阳春惠泽广蝡动回昭苏皎皎尚书郎佐理勤居诸澄怀罄输纳疾首宣訏谟黄流交道周髣髴桑柘虚驱马憩枯砾询彼垄上夫歌台久寂历商声助清歈昔有屠羊子慷慨成须臾感激车上礼朔风为之吁侠气散锋镝侈习翳榛芜举觞酹其踪兴废今何如三河水门记白粲来东吴愿言表里道坐使民驩虞
次韵张秋泉墨兰
虚窗秋思集晨兴憺无余墨池漾清泉天葩散纷敷爱此岩中君赠以碧玉腴微云解苍佩缥缈疑空无远谢丹白昏讵畏霜霰濡守黑志有在谈玄道非殊愧彼夷与齐絜腹不受汚湘累慨永古世人陋其迂临风嗅余清是岂真缁徒乃知万化寂妙巧窥分铢幽蜂缀疎蘂点点游晴虚闭门谨视之黄尘政纷如
清容居士集卷三

[book_title]卷四
<集部,别集类,金至元,清容居士集>
钦定四库全书
清容居士集卷四
元　袁桷　撰
古诗【五言】
夕佳亭
赤云下平田层峦紫光凝踈钟息万籁晴湖浄奁冰倦翮戢已栖游云澹相承吹箫者谁子空林起孤灯感彼金谷人怪石樛寒藤壮意耻未没水涌风凭陵亭亭玉浮图百幻随废兴振衣视天末黯澹银河升朝曛讵异境气寂念始澄
赠养源编修回严陵省墓
迢迢白云阡翳翳青松居美?同灵根地易世愈疎清秋子胥涛萦纡达桐庐欲济非无航契濶实跂予昔闻祖父言结绶来京都束书远乡国井邑匪异殊俯仰成云仍宰木今何如事远遗谍存审象窥眉须寒暑有代谢念昔同一初躬耕乐真隐漫仕修素儒敦叙古所宗和侃宁有渝
赠昌上人二首
萧萧湖上波摇荡羣峰秋客有万古意支筇赴龙湫龙湫龎眉叟宴坐足未收饮以一片冰熟视了不酬长松挂枯瓢风静林飕飀境足念愈忘道充身益优永谢岩下人深省聊自修
迢嶤苍玉轩虚声振寒林我昔行其庭见影复见心秀嶂出古色浮云为之隂岂不念世短所乐非所歆潜珍閟幽匵羣弄夸姝音靖言事当尔江湖眇崎崟送子归山阿松风起寒琴
宿竹院次珙横川韵二首
修竹手所种参差过屋山微风为之来心境两相闲清泉在涧?白云在松间钟声集趺坐楼深流月残重游啓深省解辔思掩关
昔游玉几峰老禅肩如山机深削陈迹天马初服间念欲从之游小筑茅三间俛仰二十载黄尘鬓毛残亭亭石塔影哀猿守松关
送宋夀卿侍御迎养建康
葆真林闾下为善心自娱农圃得休息时读古人书施食不望报折劵不顾余时至禄自臻门有驷马车念昔髫齓子遶牀衣青襦束髪事编简操觚入皇都劲气摩黄鹄危言伏青蒲龎眉笑有言邻曲惊且吁维南帝王州问俗宣典谟匪规鼎食荣菽水心晏如种德报已丰愿言广菑畲兰生在堂下深根伫扶疎
广信陈氏择胜楼
散髪碧潭际读书丛竹边怡情学荣观卜筑遵自然云萝左右嶂鸡犬东西阡羣动各有性孰念静者怜翳翳昔贤居遗迹故老传化为神仙宅乔木眯苍烟松风起万壑哀湍助鸣弦观万讵在远泯默师韦编
潘孟阳上书不报归里作五咏
贾生藴奇略徒步西上书昊天有正命伤哉杞人愚鹏翼垂云来魂气与之俱鼂氏竟寂寂主父复何如襄阳孟处士拂衣归故山放浪岩壑深流咏遗人间举袖岩花落击楫江鸥还羊公何堕泪水声日潺潺梅生一尉卑喋喋正天纪洗心洞玄化削迹弃妻子龙变孰能驯蝉蜕乃真止松回风泠泠水落石齿齿虞卿舌转丸揣事精微芒事危见交态穷愁名益光黄金散逝水白璧凝飞霜丈夫有定志得失非预防仲连匡世姿挥手却秦军掩袂停白日登车抗浮云射书诚草草孤城生死分辞荣敦薄俗矫抗离其羣
题卢沟烟雨图【为吴成季作】
驱马上河梁圆晕新雨纹矫首层阙巍翔鸾散奇氛猗南双松树百里风声闻束髪入紫京去住心如焚送客釂我觞我釂不得醺愿化为黄鹤朝夕随飞云上以奉明主中以承严君往复三千年奇龄合氤氲结袂安期子啓齿歌琼文
滑州从事持丧三年将终养其母郡表其闾
东鲁秉周礼化俗何简媮崎岖小胜君冠盖交道周汉帝仁且明遗令诚咿嚘驷马不及舌坐贻千古羞滥觞始肤寸奔流沦九州昂昂古先进免胄希前修青松为之枯慈乌为之留念此岁月短解绂安林丘华楹表槐柳细石寒泉流泯默区中人章甫慙沐猴
孟和卿旌表
濯缨息机事枕石听流泉感彼蚁慕人骈首争遗羶黄云翳平壠持以防岁年河流滔天来积浪翻中田招携旧邻曲寒林起炊烟冥报非我愿表宅增惘然纷纷游侠徒黄金生爱怜原生处蓬户屡空聊自全
云中郝孝子
混沌凿既久重华以孝称悲哉短丧徒稻锦顔益矜诗礼行中州衆说交沸腾挽十不得一闭合徒凌兢芒芒古云中土屋涂层冰下有郝氏阡驯乌为之增大圭出至璞匪以雕缋能寒泉冽古井零露溥苍藤淳风讵云远相传在云仍
送沙君宝宰邑【旧为翰苑印史】
尚印宰百里寒厓水??野旷牛羊低山深麋鹿驯持觞接耆老种柳迎行人陶然乐清浄弦歌足青春
次韵马伯庸供奉书馆书事二首
瑶台丽层云秋声起琪树织翠藻井波凝碧锁窗雾雍容列僊集晴雪炯振鹭念昔经啓初栉沐合生聚简册迄未成春秋奉神御巍巍冠函夏握笔慙绘句玄尊实明水越席敷大路崔蔡心匪迂终焉才名误
其二
神京奉载笔需云歌肆筵匪谓岁月虚圣代深养贤微踪愧三入取禾踰十千驰神竹素圃鸿藻俨古先羣雄宝书聚弥纶乃成编微言耿玉絜潜光媚春妍往圣去已久八音荡敷宣元运合豹变高闳踵蝉聨夷齐乃首传冥思岂其然
送马伯庸御史奉使河西
青琐倦迂散执辔踰关河黄流何奔倾积石何嵯峨承诏抚疲甿惊乌在林柯沙场有冻骨野亩无遗禾日夕寒云聚宿磷明岩阿访俗感素心因之聆咏歌
咏歌者谁子被髪号天明妇死不复悲失儿谁与耕承平五十载不识战与争残雪流银液我泪同其倾古云百二险夸诞生甲兵孰能转夷途历刼永清宁
清宁阐文运览彼古帝都秦声激豪宕洛咏夸敷腴邙山何累累下有白玉趺感彼秉笔人百金尽其谀死者已寂历兹文亦馍糊伟哉龙门生悲愤有遗书
遗书纪河源荒忽不可识君行河之西春雪深五尺茫茫贺兰山抽矢石为镝坐閲三姓王圣代始歛色沙羊护氊房名驼候土驿观风惨无俦云端羡飞翼
飞翼西北来遗我书赫蹏中有陈情词复怜双雏啼野旷川无梁积荒气候凄鸡鸣葡萄根虎啸苜蓿畦清霜集素裘斗戴天益低顿辔不得上雪山在其西
其西何寥寥云有古先生岩居时一食委影澹无营朝日炫丹碧匪以斤斧成如何骄荣子腾拏列层城驱力超北海逐影徙南溟谁能佐玄化泯默有遗情
遗情在相思举酒不得起永念编简功笃志刋绮靡倾盖已云旧知我实知已送君河之湄冻柳光薿薿修途马飞翻少立尽瞻俟植德绥令名眠食慎道里
道里吾何能托身承明庐峩冠养深拙清尘避修途驱马李陵台望乡问长须长须不能对吾行益次且羡君万里道晴霞起??天山谅非远椎牛植枌榆
月岩
峻壁飞鸟絶积铁成台隍感彼玉兎精皎皎芙蓉牀万古消晦冥六月生隂凉道人悟空幻趺坐须眉苍观境不以色湛寂回真光成亏衆妄集嘉名表其常松声起万籁朝阳曙扶桑
夜集西太一宫分韵得草字
昼寂白云深聨镳集瀛岛南枝当户生积素流羽葆孤钟息羣动独鹤候清早石枰松影侵持觞俗尘扫春风散琪树顷刻光灏灏玄谈发嘉奬夙昔恣倾倒偶尔同心期还山寄瑶草
史氏报春堂
白云在屋角凯风生树端下有慈竹丛低昂候平安盈盈玉雪母光若赤瑛盘朝奉鹤禁烟暮承龟台欢教儿诵经史清言消绮纨筑堂深且明朱光映庭兰寸心谅匪石宠辱非所干世故疾危岌奉盈身愈完愿言树明德朝夕应加餐
送于思容助教佐济南廉司
黄鹄不可招越鸡廼司晨圆冠璧水游玉雪映阳春篝灯玩太古垂帘避深尘遥望淮南山下有白头亲平生汗简意朝昬具芳辛念之不得见顾影非我身檄书台上来驾舆还海滨晴风破远浪慈乌飞且廵云帆蔽吴粟济用怀经纶为儒究理道六籍弥光新空林閟幽兰严霜养修筠明德在谨勖雍容奉昌辰
天师留公返真空洞步虚词十章以导游
巍巍道祖居层构凌丹台手持赤龙书八景刚风开感彼下土人积刼何崔嵬伛伏永夀命夸诞魂益哀愀然弥不宁招我云孙回白鹤俯前导青童戒俱来
嵯峨金碧关神鱼伏深渊呼吸空洞炁子夜朝诸天顷刻风雨集咫尺星斗悬长啸千仞溪寥寥生紫烟飞符戒神鱼岁久助汝僊
玄圃饶奇观阳葩雾霏霏玉壶湛清冰瑶琴销金徽混沌合空洞絶此见象机松风代挥麈缥缈白縠衣兴移阳乌逝节弭川虹飞棋局俨未终白日何熹微蓬莱廼故山为我一来归真风讵永隔神光澹依依
崑仑镇鳌极郁仪交结璘故岁非我岁宁复论秋春稽首三天师弥纶返真淳精思彼嘉生云施均万民至感发自然不着亦不嗔运世有通塞六龙无停轮洞章激微吟长乐自在身蝉蜕乃清浄迹絶虚中尘
挹秀?醴泉兰殽鼎初调绦旗开景光下招彻紫霄连蜷静夷犹感彼父老邀司命二十年守素淡不雕蜿蜒澍周原贔屭尸江潮琼章遏清咏丹舆导逍遥视之不得见白云在山椒南岳云轮囷英英生紫华灵游澹无踪来集玉斧家玄螭有遗迹望斗纷腾挐鞭挞随三光服食制五霞上经永授之火铃从飞车
崭岩阳平关古松化为人千岁永不饥食之朝帝真中有一寸玉寒光敌金银上结三元炁下援七祖神举世尊礼之静念通至仁
留城平芜连云深树泬?磅礴经济心永刼常不雕河车孕长命方瞳生本条莹如珊瑚枝粲若翡翠翘诸天咸唱恭赞我玉晨朝人间倘再至玄化助神尧
仙岩郁寥寥石仓贮余粮云有狡狯子用物能陆梁山花耸宝髻云萝曳青裳永念断真妄帝令深且长境化道炁增变灭始真常参差应虚牝羣峰屹相望月落杳然去泉鸣玉琮琤
朱枣何纂纂碧桃何团团感赏千古心生世常苦煎玄翁敞珍馆金母和紫铅三咽生羽翰空飞集诸天道炁常流灌眇眇复緜緜桑田海波满弹指三千年
大名刘节妇吟
孤鹤不累巢离鸾不饮溪溪明难为影巢成谁与栖飘飘无根云流丽如虹蜺下有贞松台白日昼且凄我思彻霄汉冥邈不可梯青青东园柳子规当树啼来者何用欢去者日以迷击石端出火捣辛能作韲妾心尚未明请看井中泥
育王珙禅师示寂二纪屿上人回山中因寄塔主
石塔累荒土月落冰棱棱永怀跏趺叟松风吹不譍山房旧浄供素壁一枝藤语寂絶禅观机深超祖乘击石迸新火诸天化为灯上有白玉峰丹梯杳难登黄流钜野涨虎啸悬厓崩斯道尚未冺微言足搜徵
胡止水家三衢自言文定裔孙来京师三年念母以归前述家学三篇以相勉复成一篇以迟其来
武夷春秋功愤激渡江主宝书恣殽讹竹简错编组素王鲁诸臣旧史足徵取是非纪其真曲直粲可覩纷纷燕说徒诬蔑增巧妬日月例愈深灾异说弥蛊或言九世讐晚岁进吴楚羣公骨已朽圣笔孰与语坐曹徒深文曲学日旁午苦心抱遗经愿言复师古
泰元积磅礴日月佐经纬煌煌往圣学鈎考合表里大道侔玄功不偏亦不陂至静贯幽显万变集蜂蝟汉儒闓其端逐物失听视旁行分户牖蔓说糅泾渭缅惟五峰翁正色直如矢谢彼憧憧徒感物志愈肆室虚生至和鼎渥实珍味归求真吾师勖哉蹈前轨
神京郁嵯峨冠佩清且扬秘丘积缣帙琐窗烂琳琅有客愿从游永言观国光或云是钧天九关严且防朝望羣马入往来间成行彩凤鸣声悲裂臆思絶吭知子亲见之素心益徊徨希名养简默勿为衆所伤还家拜慈母祝以永夀康春风戒重来归雁同翺翔
赠余姚岑易直登第归里二首
束带登玉署鹄袍立参差碧海春波融沈郁流奇思俳谐讵素愿阿世非吾师??天人际载牍陈雍熙嫓青昧正说拟玄骋荒辞鉶鼎有至味酸咸异其宜有客奉瑚琏愿言播声诗初歌玄鹤舞载歌凤来仪
东浙山水国冠带连畦畛清门徭役空华屋诗书泯晴江修竹宅灯火敦孝谨下帏论唐虞浮荣陋朝槿担簦京国游射策疾飞隼精思坐待旦古巷絶游轸苍松?婆娑丹芝凝蠢菌乘时足变化树立在修敏
善之佥事兄南归述怀百韵
并辔承明庐荏苒十七禩阳林集縂翠奥室丽文绮宝函龙凤章玉佩鵷鹄峙泰帝兴鸿文奎璧宪天纪楩楠购羣才弓帛徵四起番番古遗直正色论道理深几虎生风神契鱼在水三光密轇轕一札见万里雍容丹地近经纬审国是霜奁赉黄柑冰盘锡朱李蒲萄与法酒承燕时漱齿俯陈天人际齰舌衆披靡始言官高卑予夺慎其轨终言琼林资海?极鞭箠憸情曲如鈎谠论直如矢或以首鼠窥或以妖狐伺奏终庆云开再拜玉色喜天青回海雁万柳色薿薿属车度居庸整队行过蚁老臣汝居守清霜慎顒俟秋风龙虎台帐殿红旖旎前驱列鹅鹳後御肃犀兕分行献瓜果传醴复长跪念昔词臣功咫尺写天旨大令追风雷小言嫓兰芷约制如竟宁浑噩回正始告廷趣扬麻建社追赐玺摛文具明训援笔谢填委飞涛卷天吴历块超騄駬咿嚘恩泽侯过手直三褫圜丘导景化秘祝陋五畤汉皇礼邹枚食粟倡优比遗恨存至今文俳等方技缅思周廷彦势若鹿角掎怀忠牖纳约凝命鼎出否追琢罗宝尊刻镂羞玉簋朽索驭匪轻深渊涉无涘煌煌金匮书世守司马氏春秋尊为经不复继鲁史朝光鳷鹊明千花烂朱蘂松风转回廊苍玉振徙倚龙荒啓神武九域极芟薙羣公俨侍御挟矢佩象弭临河誓剖符披图开赐履永言卑退全罔以强力恃献功上王所百一存宝庋龟趺负穹石浮语极褒侈墨兵剿衆妄笔狱破积毁载笔非无能终岁不满纸坐曹心靡宁愒日颡有泚清谈杂谐语陡觉两曜驶自取木雁中俛首供诺唯交章日轮囷涉署絶臧否或云以彚升拾级上堂戺或云选清望後至实奇士迎尘马交趋候门足争累冥鸿天机深却立赋三已总角勇志道奇服曳芳茝澄观竹素园讐勘彻昏晷儒宗丈人行闻欬辄倒屣深湛皇王学挥手谢青紫辞卑相如赋操拟靖节诔凄凉五公裔淟涊羞筮仕孤音叹寡和激石转商徵浮云苍狗来黾勉渡江汜汤汤黄河道桑枣日沦圮耕童戏残镞一一古战垒霜丛射新兔春蒲贯王鲔荒州静无事拍手歌于蒍枯滩铁槎牙积溜玉迤逦太史非好游所历广听视振衣入阊阖姻契论不鄙相期在霄汉薄禄慎砺砥趋朝晓同班退宿昏共止填膺双髯张快意并手抵谈经陋荄兹证字穷亥豕断弦搜麟胶灭迹问獭髓爱兄静以絜振鹭立水沚雾深沐玄豹日炯粲文雉镛钟倡鸿声衆乐奏立伎向来论交意瞑目谢诸子出处今不同评议实相侣维吴稻蟹区民俗久疮痏贫檐蒲稗齐富廪丘岳峙倾金恣聨络所至各关市令仪养叨懫软语包诈诡郭解都中夷景氏关内徙坐令襏襫徒终岁力耒耜兴文植清邵省罚厉廉耻重华政垂衣化俾风俗美行行度东鲁野水足荷芰微吟数鱼网薄睡倚乌几渔歌起微茫逸兴舟戒檥人言居移深嘉橘化成枳不见千金泉一歃夷齐拟离羣增幽忧溽暑积惉懘登坡帽低昂跋马益远企管鲍非利交金石誓生死着鞭讶先之税驾亦逝矣共享黄髪年斯文永绥祉
题张中丞东亭图
旧墅习真隐新亭幽且妍芳菲家林春引眺增推迁令德资先猷嵯峨白云阡总角精典籍承顔绮襦鲜寒泉感逝波乔木矫苍烟欲论林间趣深扫区中缘招携旧邻保举觞问华颠鸡鸣柳隂直鱼跳水纹圆开田谷盈囷种果花满川荏苒白玉京念至心惘然传忠匪怀禄立身尽贞坚披图耿素志功成赋归田
曲阳李孝子
寒云生秀岭朔风荡修林乌兔日以驰幽翳增嶔崟朝看壠头栢零露珠淫淫有馔不能举有酒不得斟綷縩月下衣淅沥壁下琴登堂痛踯躅审象陈舆廞重华古孝帝五十犹素心坐令比屋封表里存遗音立名在树德戚戚非所钦嗟哉曲阳生束书振华簪
送赵虚一道士降香南海诸名山【往从虞伯生降香成都】
振策峨眉巅身轻瞥飞鸟悬厓欲崩流侧石穿暗筱高骞荡心目每恨所历少捧香南溟使絶足腾騕褭龙渊明玕秀恍惚百灵皦乘飇?八公挂席招五老岩光候隂晴水气变昏晓神君层峦倚商祭通杳眇念昔结空寂厓座絶登眺希彼巢居子寝作止林杪钟鸣驿吏动危坐万籁愀余龄水赴壑历块迹电扫韬精习澄观俯瞩八紘小
屏山堂
霣星化飞魄修纎屹青暝何人媚幽独喻物传真形想此宴坐时参前平且宁朝霞红冉冉暮云白亭亭中立羞卷舒廓寥慎仪刑君子法至静处身视行庭古圣俨未忘觞豆爰有铭兹峰合混沌胡然命为屏天空月当户隂风走山灵
题辋川捕鱼图
洛口疾如箭骈头赬尾鳞散网岩隈泊千沤水花匀辋川莲社侣百味不入唇时危涉飘荡急管悲青春不如渔师乐风水候昬昕连樯坐翁媪茗糜接婚姻永谢朝市客炎凉生喜嗔
子昂墨竹
高风法清圣直笔师素王湛湛玄云姿灵籁生幽房解佩白玉京誓将泛沧浪所怀岁寒友临分赠琳琅
可竹轩
种竹水边宅岸帻曦余清湛湛玄雾姿匪以介自名条达辞黑坟英光表朱明寂寥岩下泉旋转空中笙神交习真静恬养忘亏成南国倦溽暑郁陶起深情展席卧其下仰见疎星行始悟晋诸贤嗜此诚遗荣我家十亩园新箨流珠缨邈然送归棹矫首苍烟横
子昂双木竹石图
朔云荡空轮羣芳益摇落老木兢且严化此双鹿角粲彼江南枝岁晚弥卓荦或言石五采服之混沌凿威凤招不来虚声起阿阁
以刘士先子墨赠薛玄卿
虚堂集万竈高下旭流萤寒膏玉虫缀幽光耿晶荧巡行蚁旋磨龟手日不停范围金屑精胶轕桂杵灵刘氏祖子孙妙诀通玄冥沈沈缉熙殿函封英露零龙牋掣鲸海黯淡松花馨往事归逝水残璧传千龄云馆道气寂守黑深仪刑散发结琼章研摩固幽扃持此以远慰点翰补黄庭
饮酒杂诗十二首
春至旧疾作昼眠听禽声总角眈六籍万化何纵横观象太极初始悟无亏成环中秘灵根羣动一以贞吾欲乘彩凤截篁以为笙上穷崑仑浑下探渤澥清
夜黑雪初白高卧益自怡起看庭前柳冉冉青春姿长松在西山须髪流银澌岂不念岁苦老壮当固持事至勿独戚时来讵人为得酒且深醉渊明果吾师
京师二十载酒中有深欢大雨即闭户朔风尝解鞍客至辄笑之是岂宜居官振容筮神蓍鸿飞渐于磐百岁苦世短万锺非我干所以东方生吏隐神益完
阳鸟乘南云飘飘振奇翮迫此梁稻谋居移遂成客愧我食京尘誓墓志未获双峯十丈松下有千载魄当年侍蓬瀛香芸森宝册高斋集遗编朱墨犹手泽战兢愧匪承永念在行役
少欲观沧海下取珊瑚枝穹龟负玄文灵鰌扬朱鬐荡舟不能往宝气时纷披有客方壶来授简云差差一以参太极九以师庖牺振衣海神泣举觞山鬼移
少观五岳形五性各有殊神州养深知百灵受驰驱申申安乐翁定洛为中居契孙乃九迁舜讵平阳都神京屹金台五云玉芙渠始知天经旋积气为堪舆
家邻天台山云有二子岩巍峩太古石纎修矗云尖上栖西竺僧雪色垂须髯二子与之游作诗清且严乳花散瓷瓯瀑布飞银帘醉醒梦见之谓我何留淹
南檐孤生竹岁暮柯叶苍岂不念道里因之摧雪霜夷齐卢龙居胡为乃名扬入水蛤有文踰淮枳弥芳受性谅匪移临风酹吾觞
弱冠不饮酒篝灯横玉绳或云酒中趣湛湛浮云蒸弃书试其言杲若乌轮升天根转晴雷坚城为之崩妙言粲琼屑逸兴追飞鹰醉乡倘可居无功乃真朋
醉中发庄语烂如锦中花急急抱芦雁肃肃投林鸦欲别意深省瞑目不复譁愧彼独醒人揣摩生咄嗟下马暮入门双目含飞沙醉者忽复悟振衣正乌纱
江梅生空林岁晏美无度挈身踰朔易块独此室处氊房望朝阳耿耿不得语雕笼粲珍禽怅望秦乡树爰居东门止盛飨非素茹临风嗅其英雅志怀故土
嵳峩白云阡种松在山腰散之不盈掬离离如麦苗迎阳漱灵津参差拂云霄露重碧天浄玄鹤时来巢俛仰二十年鬓齿日以雕寄声谢玄鹤相期蹑迢嶤
刘氏义门
芸阁宝书辑靖言繇外孙感彼南山豆凄其北堂萱昂昂夀母懿槐柳植高门潜夫岂无论莫述寒泉恩时康广女史愿以银管存
述郭楚望步月秋雨琴调二首
明月当清空流光满西墀振衣独徐行耿耿长相随我心如明月万古无成亏偶逐区中名遂为尘所欺抱影长夜吟别鹤同离思行矣归故山探玄结幽期幽期永勿谖长啸弹朱丝
欹枕絶幽梦卧听秋雨鸣寒叶不自持摵摵金石声清商肃万物此声何不平寤叹生遐心夙昔羞近名千金陇头客荏苒朱顔惊此夕秋思深断续难为情载歌招隐辞临风写余清
送吴博文归天台
中年困菽水絶足万里道旧家天台山清梦尝草草秋云起晴姿思逐冥鸿矫三年鄞江上微禄纡素抱缅怀扬雄宅古径杂幽葆童年手种竹翠羽插云表还家恍南山讯俗凭旧老清名天所閟投冠讵终保鸣鞭践修途置用实国宝英才剪春葩醇语酌清醥解榻定有人行矣趋徵召青萝罥寒猿深啼怨清晓
送人之官辽东【吴郡张渊清夫】
昂昂泰湖桨直上辽海东层波起清兕出日摇苍龙中有仙人岛卉服双碧瞳手披古坠简返真极弥缝季世日以漓神功贯鸿蒙维圣居九夷驾言挹淳风衆情习近慕飞尘哆青红观澜悟玄化白云澹无踪远游岂不乐感怅非终穷
得一斋
清斋不知岁尸坐观芸芸神珠护灵渊历落光景分先时谨橐龠执机合絪緼淳音出虚牝百灵憺无闻九关肃夜令星斗森玄云永玩泰始体握之密成文缅言延年士服食为奇勲宝气倏消荡累累竟丘坟念此意愈冷幽居匪离羣
次韵蒋远静二首
阳灵贯奇璞弃捐荆山傍悲哉三刖翁炎空泣飞霜此宝不复试袭缇乃深藏百神静护之石老日月荒峩峩五彩云散为白虹光追琢在所用持以登明堂
椅桐生空林繁隂閟道傍永斵云和器十指凝冰霜玄鹤何方来铩翮感摧藏合为清商曲行云渺荒荒素心谅平和鉴彼明月光置弹集吾听遗音在高堂
次韵郑景尹二首
弱岁拾琪叶耿耿金石音远为关河游衆嗜非所钦曳裾入承明宝策纷珉琳秉笔直涂窜嗒然养书林维南有佳树寸云出遥岑迟之不肯来辞以道里深跂予匪朝夕盟言在兹今
层台望秋林华树在其巅上有青樛枝为我玄鹤延良时岂不感盘云复回旋琼英失零露百卉争忿悁愿言保遗直勿使衆蔓纒一歌以慨慷再歌朱丝弦
再次韵
潜鱼护嘉鳞雏凤含淳音束髪勇闻道执御羣公钦痛哭悼贾生敏给卑陈琳荏苒岁月迁侧身羣玉林飞尘化玄髪所历多崟岑精卫有猛志不畏钜海深遗闻理坠简修名匪垂今
古有惜隂子观日扶桑巅鸡鸣起中夜红光朗流延吾欲挽其驭与天同左旋志士不并世寸心增结悁神澄水镜浄世閲徽纒纒鄙语杂谬误奉身直如弦
观图书次韵景尹
少游竹素圃学道希心传祖德永遐闻履冰凛求全素衣入京洛飞尘浩难湔车书焕皇度末技期雕镌稽古在简要敢侈三万言煌煌羣玉府遗迹森炳然沧波蓬壶岛古石仇池天方诸变毛颖寒暑随推迁感彼传翫数寸心独悲悁凄其衣冠聚拱木思昔贤籝金白云化青箱游橐旋寥寥钧天梦髣像追四悬尤物讵足贵尚德庶永延爱君閟神珠出水复媚渊六籍俨遗训精思贵诚?一抚玄鹤操以赓云和弦
次韵庐山黄伯玉东汉名士十咏
食肝不知味讵为口腹人纷纶五经学讲道踰八珍古来植名士杀身以成仁念此匕箸微少忍非伤贫高谊动白日正色凌三军仲叔固义士井生乃天民
汉季日颓靡莽莽萧艾丛孺子南州彦独立风雨中两为故人吊斯道万物宗湛兮如止水脱焉如捕风俭德良辟难栖栖何为容耕稼咏典籍食志非无功
叔度长闾巷奉高独先知盛德眇莫闻郁为时所师朗陵一邂逅此岂髫齓儿幽篁抱静节游龙隐深陂至今百世下清风散肝脾仕止适天运不喜亦不违薄游河南道还家复牛衣
力田南山下久卑不学恭每於风雨时执礼夷踞中甑堕乃失声此意人所同厉行名益彰无怀道之宗郭公果善相千载我欲从
伯鸾事沉冥作劳赖仁妻身隐不愿文更治山中栖浩歌五噫咏麦秀何凄凄遐征讵游观凤鸟不复来赢博慕季子居夷法宣尼幼无适俗韵与世非寡谐至今青青冢犹有鸟衔泥
古有逃名士洗耳东海东韬精事肥遯浮云藐王公被髪或佯狂垢形灭其踪季世事标榜纷纷竞罹凶所以康伯徒邈焉不知终
幼安家北海流徙来东溟一帽常挂头破席屡见经六籍躬探微衆说纷聚萤老非诸侯客肯至三公庭华生竟夭折管子终康宁
龎公老江汉性本爱居山采药山北涯归鸥送之还青林酒一巵白日茅三间时许眼中士非鹄亦非鸾性不耐束带矧肯贪王官侣怜牀下子崎岖卯金寒静性閲变化道充身念安乘风学轻举寒萝杳谁攀中郎天外凤北海人中龙凤以五采萎龙以有悔终失身匪素志尚言乃真穷举世习玄默脂韦争长雄之人佩琼琚肆言刺羣公落口掇真祸悲来事容容苏公起深怅蛮江荡舟中
荀陈两家子龙鼎合鸡彛昔尝窥其图一一无吝疵空岩古桂树崔嵬匪今兹想当下车时羣雏古威仪行酒拜满户入门揖当碑惜哉或与羣巨构颓其基
我家司徒公清德炳汉朝盈盈丙丁绶??左右貂谓此非世美脱去孰敢招荣木固同根其末千万条劲节或峭正孤吟或清寥世远人事疎耳冷心志消瞻企法天运盛衰感江潮束髪六籍功矢言期久要诗来振遗飨缥缈孤凤箫前修果未沬百世讵云遥
观真文忠公画像
羣贤辅絶学嵯峨武夷峯荧荧方瞳光汲汲汗简中缅怀文明初苍佩极匪躬执笔侍玉署妙语工弥缝飞尘变苍狗潜渊閟游龙空余经济心劳徕饥飞鸿浊水投神胶扬清乃奇功乔松不并世寒飇转秋蓬生世我巳後正绪遗颛蒙惕然拜公像斯道非终穷
【曾大父枢密越公嘉定辛未与先生同官奉常宝庆初同为侍从先生被黜先公亦以论边事去国获拜遗像并识于後】
【王忠简公嘉定入朝曾大父越公获随班着暨端明公嘉熙间以西山先生门人敭历麾节先公则已捐馆桷向游学婺女得拜端明公之次子令尹道家世遗事纚纚不絶口今复见其孙申伯于鄞乔木摧落桷深为此惧瞻仰西山先生遗像因叙事契并以自励亦以勉夫申伯】
陶道士心远斋
少秉丘壑志养真事深宁清晨脱章甫习道诵丹经荧煌金碧居明霞敞殊庭逃形托荣观漠然守心扃矫首西南云飞盖垂流铃八表散清雨归林何亭亭缅怀靖节翁举觞日沉冥之人静且修奇服养遐龄长松旧云植秀色日以青素心靡违只矢言寄山灵
寄题郭静州絅斋
灵曜动橐龠万物俱光晶湛然斋居子韬精独沈冥飞梭织翠雾层冰莹疎星制为蝉翼衣无华静仪刑憺兮神君来不笑亦不頩一以却氛垢一以永千龄我欲从之游车音振泠泠
清容居士集卷四

[book_title]卷五
钦定四库全书
清容居士集卷五
元　袁桷　撰
古诗【五言】
为贑川连教授赋梅城
棱棱太古根萦带铁不如飞尘望其藩却走奔无余中有冰玉人指挥万琼琚低昂受其职补理成扶胥天空斗摇寒令严察孤虚练袍立清夜鲜明在犀渠积雪谁为骄慷慨纷馍糊隂阳本一气开门使之俱险絶贵有道面壁非吾徒司农起视旦蝶梦方蘧蘧
泊贯州次韵仲章
沙尘暗河津游云荡无余忽忽万里念眇眇孤鸿俱风水淹行顿异县非故居鸡鸣逐前迈残星澹遗珠空林野气肃古树惨不舒饥禽何其悲惊飞挟鸣雏乃知俛啄意愧我将焉如道远怯惊隘终忆山中庐誓言息机事解缨慎驰驱初夏郁新溽永日谁为娱因之写初志临风复踌躇
次韵吕学正古意二首
初筵秩嘉宾容气清且明至飨不在酒尊罍粲东荣伤哉崇饮徒偏宕四坐惊中有独醒士腼然愧非轻持觞惧濡口孤吹幽篁鸣永饥讵遗礼俎实期充庭
苦心嗜昌阳古简香莫识之人远持赠藉以五色石密节怀黝章寒暑端莫易三咽回中肠起止良得力举世希妍英椒兰政纷职慎勿强嗜之?泉澡其德
次韵元复初春思三首
冻树回青阳羇禽竞新哢喧喧人语浮稍稍春事动澄心絶芳华小睡足幽梦梦觉天宇新朝光集飞栋游尘逐平臯秀色翳榛莽油云互东西郁抑不能雨昭苏在玄功竟夕复延伫何当抉其颠振翮穷委羽远客芳草思湛湛天外舟坐令亲知疎低徊此淹留古树擢奇石清流滙芳洲素心谅有在胡不为兹游
雨後闻莺
衆卉沐新雨幽光澹余情岸帻碧窗冷卷帘白云生起坐调素弦促轸流莺鸣佀言田家苦招我田中行昨宵隐其雷愿言兴满盈
送李德隆经历其父居澧阳因乞郡江陵以便省养
悠悠澧阳川飞鸿去无极白云眇何方抑郁万里色念之不得从肉臂谁为翼翩然领南郡解此终岁忆楚宫昔壮丽冠佩立瑶席琼英辑佳思落笔洒金碧凄其千载下正气坚铁石想此问俗余酹酒追寂历平生功名意甘旨惕朝夕怀章遂其初居夷亦云适艺兰袭孤芳种橘企嘉植永言区中尘过隙殊未息
节妇吟【为蒙氏作】
幽兰浄如洗晻霭桑麻墟天低泣清露因依护纷敷春风远相负乃在万里余明月流素光愿鉴夫君裾荷戈力行役誓将保无渝难以一日欢永失千载娱
荡荡明河侧双星随斗移会合靡有覩恍惚生怪奇古意不复识今情益多疑契濶三十春百年以为期白首一邂逅孤芳秉华滋感此初意深临风托长辞
次韵范德机海鹄篇
黄鹄海上来逍遥游帝所寥寥九万里五采纷异覩朝霏西山霞暮结平地土喧啾舞晴翠鹄首不复頫孤鸣者何禽振翮亦遐举憺兮邂逅之落月耿清侣芝粮产层颠兰佩在远浦八表同其光欲言泪如雨临分致黄鹄出处各有许方壶渺麟洲轮囷为君伫
送任怀可
跕跕水上鸢游游釜中鱼鸢飞不得息鱼呴何时苏兴言夙行迈晴秋振修途挈衣海上州出日摇珊瑚采琼以为粮拾羽以为裾妙言感芳蕤流光曜阳乌盛意勿复沮清氛静无余维南有英云矫首出门初团团御飞盖随君为踌躇勖哉植明德含章俟昭图
同复初功远饮仲章家观芍药分韵得一字
深沈碧云居错落紫琼色芳菲护余春清和表昭质高丛吐騂刚新茁角茧栗倾心爱膏露正色浴初日含香紫宸朝奏舞彤庭佾骈头澹如无背面意愈密杯翻王母下斗碎壮士失霏霏玉生烟漾漾珠吐液絶容第无双薄醉饮真一嫣然属幽赏为尔写清逸
洛咏五首示洛人张孟功任大正
晴云起嵩岳变化如游龙感彼金谷人聚散同飞蓬萦纡古瀍涧百井争汲舂昔有陈思王作赋雕层空相望不得语遗情寄冥鸿金堤手所植荒淫竟无踪
三川鼐沈沦洛水以土胜如何羣英聚千载兵甲竞僊人王子乔吹笙白云顶下视北邙塚今为狐兔穽断碑化灰刼来者日以盛箕山水泠泠侧听发深省
森森古名园玩芳纳玄览澹然观物翁欣至情不减看花乌帽落秀色起晴脸一一卿相居举觞云气湛尸坐寒暑遗妙言天地范一去三百年寒松白云黯
昔有好奇士絶顶观海浪神泣肝胆翻兴逸天地放泥金与玉检纵笔纪其妄兹山久寂寞着屐事幽访太少何迢嶤两曜随下上彩鸾凌风翔疑有帝子降
经郛阐微言理窟洞玄化汲汲嵩山叟反复穷代谢白璧匪有瑕後贤极讥射麟经书薨卒外臣不以假如何莽大夫简牍得矜诧往圣既莫从掩袂效喑哑
赠汪生
投簪事却扫衡门无杂宾冲担鸟雀噪魁梧见斯人遗我以琲珠神光绚嶙峋风雅久不作雄辞逞齗齗爱君春云姿回旋转空轮飞英不受采积润凝青苹老我意苦短念此情弥亲畴昔侍金銮挽士志莫申荐祢固百一视君鲜俦伦先圣六籍功愿言善弥纶辱赠莫能报清风响苍筠
感兴
明月不受采澄波偶成文壤壤玄黄中至理孰能分南山有琪树蒙彼山上云层隂閟朱光积润养奇芬深林葆真素芳妍澹无闻昨来京国游缁尘日芸芸永念丘壑趣揽衣意如焚
题王眉叟溪月图
水清不受触月高不受浴空景两相忘松风进虚谷之人閲真静引手还在目服之飞上天溪流浄如玉
书孝子卷
道旁拾枯松汲水作糜粥堂前九十母啜粥端胜肉人言五鼎养形渥乃有辱击鲜岂无具彼网不敢触乃翁三尺坟慈乌为之筑亭亭忘忧花甘露手可掬花开醉春风百岁初转毂之士欢有余之人何不足
夜泊城北有怀孙秦二学士
英英二学士黼黻元佑初功名轧奸党翰墨尊寰区维昔淮南邦风流蔼清都至今旧文采老蚌遗神珠百年俎豆废荒城屹秋芜黑首总论武旧老时言儒白云去已久来往今何如苍苍灌木隂曾闻驻琼裾艰难视天运俛首犹唐虞稻米竭秋歛菱芡余岁储白鸥眇天末芦苇寒萧疎怀贤愿有在伫立情踌躇
淮口阻雨二首
晓雨压风力我帆同欵段怗怗篷底眠昼日惨易短独行既无俦欲去不得返冥蒙水云重寂历榆柳断淮流既东驰我行安可缓萦迂泝三义始觉人语乱艰难意如斯寒鸦伫江岸
小雨不作潮余情在春树冥鸿归兴深振翼美无度凄凉旧如此荏苒已增妩茫茫昔荆榛桑柘青几许淮水去不休岁阅今与古风云合浩荡我辈劳步武人言上水地沙流半焦土行役傥自然春云起飞霔
咏史四首
青青虞美人欲舞不解前漫漫刘寄奴医国真茫然风回下相里寒沙起苍烟徘徊古彭城亦复多流泉二者骨已朽胡为事春妍人生要垂芳岂托小草传丈夫与女子籍籍同悲怜
寰宇设天险图书已周知鸿沟定疆理屈意陈卑辞永观沛公豪岂无怀土思羣雄亦乡党轻家乃相随时来各忍性不复儿女悲它年过沛宫父老垂涕洟井邑图新丰鸡犬犹前时论功食汤沐故里俱无遗成败论昔人兴怀重嗟咨
留侯晚辟谷端有避祸意远招商山翁不复为汉计平生老锋镝帷幄乃真智南宫论非谀意冷终有忌雍容视国本孱子匪神器此坐端可惜欲言且深虑代王岂不佳语出祸立至羽翼从汝成矰缴幸我避百年愿已足投老空立异不见吹箫民功成终械系
人言汉淮隂晩岁何卑陬英贤多混迹岂复论恩讐泊舟楚山川缅怀意悠悠责人斯无难此意犹前修近世轻薄儿流落曾相投饥来或乞食寒至将索裘一朝青云上泯默怀深羞高视絶旧好削迹同避仇当年睚眦意谈笑能相酬韩生固琐琐终胜青云流斯人我非慕微言儆羣媮
次韵仲章初夏即事
吏隐习疏旷晨起遗世情积柳含緑润幽葵表朱明谁云地气高炎暑从兹生新潦变歊溽飞尘增坟盈养痾寻丈内跬步不复行云浮晚色尽平湖起秋声炎凉在顷刻变化何纵横缮性合天和愧彼尘网婴有怀金石交飞盖何由倾
城南亭
平生泉石意胜处时相关似闻城南亭层隂絶尘闤初夏结清讌尊斚连佩环凉襟纳虚白妙顔尊渥丹高歌互激越白日虚且闲志适不愿足後会期跻攀晴霞澹天末回首疑僊寰
读范德机东坊槀
范子东坊居深巷蔽樛木架上一帙书墙东数丛菊明月照西山清夜勤盥沐学为孤凤吟非丝亦非竹隂阳合万籁逸飨振林谷水花不受唾天衣那有触玉署青裳枝三嗅羞独宿沧洲有真趣从此谢荣辱
武当张道士京师祷雨回山中
古有岩居子抱朴尸玄冥被发空洞游苍莽穷帝青手持九九文蜿蜒合扬灵维斗司其纽习坎鞭流霆良畴已怀新燥露滋明星涤涤原野焰回风转尘腥无譁夜下令瞬息不得停兹人秘元化长跪耳默聆崑仑挟潢汉紫雾嘘青萍玄鹤渰以凄百谷奔零零浮侈不足慕趣使归岩扃天地古槖龠链一清且庭诡幻岁已暮愿言养修龄
观梅分韵得影字
月窟回初阳瑰室习真静深居碧云合澄观白日永南枝历烟雾北雪辞峤岭蟠柯翠交加疎萼玉秀整三袭杂纎缯一漱芙蓉井浴鹄采其光寒蜂妬其影将养忧过分泯默发深省天空流蝉堕露泠玄鹤警歌罢谁与言觞至不复逞
送陈仲刚归番昜
浩荡南客心峥嵘西山云忆昔登王畿缣缃集同文执简玉署侧藻思抽奇芬明世合儒彦讵有楚越分羣姝嫉蛾眉念至肝胆焚番江滙新田甘雨催初耘不念别者苦孤翮谁为羣重柳积翠雾酒尽不得醺扁舟鼓新棹晴川浄芸芸
送薛玄卿归吴予时有上京之行
飘飘江海游渺渺关河役燕鸿有相避客子无定迹南山火云高北山雪新白想此六月时相顾各动色堠傍青松树上有双鹄翼爱君慎舟楫戒我专寝食扰扰行路难风花乱如棘
有感
皎皎白面生长铗学短长箕坐激楚声大言响高堂有客将止之反唇臂欲攘客退不敢言彼怒庸何伤盈盈百花露拟作终岁粮露曦百花陨掩袂翻旁徨
董道士雷泉斋
渊渊养空洞摩荡升天行翻车震崑仑旋空紫金明下有五采云散丝陨珠英以彼一寸光八表须臾成逆顺有正性变合无流形火以明益枯水以坚始凝无为合冲澹神化凌上清
三月十二日自殿庐归舍梨花盛开薄暮与陈汝海花下小饮
两人一百岁共饮三十杯双花夹苍桧夭桃倚晴台白团燕山雪红注天台醅振鹭拟高下游蜂谢徘徊昂首冠接?捧心舞毰毸残日凝余霞回风起轻雷不念影寂寂但惜光皑皑珠衣点缀灭粟尺弥缝裁团圆粧奁巧宛转寒纹回香深妬紫檀色靓羞苍台幸兹艶阳盛不以尘土摧凡卉工後先孤根静栽培翫芳悟观象撷英审抡才輘轹青紫场躏藉锦绣堆高羞折腰柳逸亚横枝梅殷懃识花意浩荡为我开殿庐龙光动琐窗驹影催相迎复相恨欲去还相陪停云俨若思落月寒如灰当歌愿秉烛渇吻惊耻罍
送祝丹阳使武当山
夙昔山水郡浮身宅冰霜回首楚望深乘车升武当上有天一池夹日红荧煌玄云起丹甲羣螭恣腾骧攀崕灵夀杖坐日芙蓉牀琳琅彻回鸾俨立承天香麻衣采芝叟百岁须眉苍授子以易知永视元运长摩娑古金人轇轕日月光中台古崒天风振层冈挥手谢来者下土何遑遑
赠陈文翁求篆扁
往圣抉天巧虫鱼构瑰奇辛勤汗简功沦落谁传兹昂昂子陈子掇拾靡弃遗清斋浄无尘素壁悬秦碑佀欲卧其下画腹鬼神悲气酣落长牋屈曲生妍姿断嶂立冰箸回波卷蓴丝百幻顷刻成长锋劲如锥解衣坐晴窗青眸光陆离客喧意自寂手敏心相违远怜李氏子自谓一代师苍徨大夫门笔冷情依依得非金注昬竟堕豪侠欺我家竹石居瓮牖迎春曦烦君作佳扁朝夕舒顽疲夜月走魑魅晴云郁蛟螭高张骇衆客传观恐羣儿能事敢强迫妙处通天机会须风日清醉墨倾淋漓
送李平叔之信阳
维昔文昌公幽兰閟孤芳高秋振余清百卉争歛藏飒爽眉髪古峩冠坐鄞庠歌诗阐温柔宫商起虚堂绚烂五色云缥缈鸣鸾凰至今老诸生犹能记铿锵乘风侍金华蹇谔怀刚肠谏疏纳帝榻百壬敛妖芒年运既莫从精爽回云乡空余子云宅涧水犹汤汤永思古遗直江湖渺相望朅来芙蓉峯乔木郁以苍凝然孙枝秀妙誉参珪璋投牒山水州清溪趁轻艎羣公列赠语握手挥离觞我生识面晚怀贤意何长慨兹衣冠胄蒹葭陨飞霜交衢泣零落寸心实旁徨斯文傥未坠龙虎回天章愿言绍正学青云纵翺翔
赠徐中丞二首
南海有玄鹤孤唳云棱层天池不肯下厌此鱼鼈腥露冷怀长饥惨澹舒寒翎空岩蔽乔松郁郁太古青乔松意何悄隂籁驱羣灵下有散发翁默诵离骚经妙言粲琼芝孰视眸晶荧铿然拔长劒神光发新硎倏忽去已远玄鹤空晼晚为言来何迟回峰起前巘
鳬氏裒吉金红鑪范黄锺锺成饰雕簴岌嶪蟠虬龙大鸣淳以希小鸣和且冲高悬飨羣帝祥云布青红羣帝难强留一去三千秋张筵设尊斚庸锡南诸侯一击黄鹄来再击飞云收旁徨不敢听亟以还中州师旷世本有左高怅谁谋终然侍帝所天地歌同流
拙讷斋
樗栎老薪槱雁以不鸣烹受形既非材卒莫全其生在昔有至人观化通百灵至言贯图象妙意窥玑衡乃为万物宗熙熙遂生成髧彼青牛君深根护灵扃永哂乡原子木偶欺聋盲设喻深止之跬步增慎兢世路日榛棘韬精事沈冥沧江渺何许愿言濯吾缨
送鄯阳刘县令之官宣宁二首
嵬嵬马邑州火山蒸郁陶霜劲角弓直草净苍鹰绦平沙细成尘回风涌银涛想彼强盛时驰突声嗷嘈烽烟彻云表低昂望前旄楼烦古喉襟燕秦据其尻八月秋气肃千家酿蒲萄
帝京布文教列邑施官曹井屋鱼鳞齐禾黍黄云高幡然土俗变怗首羞雄豪出宰试敏手良庖靡更刀善政旧谍传据案除民饕村村烟火通长涂罢建櫜鸡鸣流水远雁过平陂翺余情乐觞咏临风谢喧嚣
题文与可风雨墨竹
妙笔抉天巧黑云参差高偃疑受雨深俊欲凌风翺飒爽随舒卷清凉散尘嚣湛湛不受暑灵籁虚窗号缅怀文湖州玉雪人中豪想此磅礴时葆光解天弢老僧道机熟形影随目逃持以深赠之生意穷秋毫高斋夜气寂定回起层涛
答李生裕【尚书大同公曾孙】
英英金华伯皓首人中龙横经古鄞水歌诗儆羣蒙【旧为乡里教授歌风雅以训诸生】正色侍迩英微言动宸聪一疏不合意孤身转秋鸿俯仰乾坤旋旧闻渺遗踪坐令诗书宅寒云翳孤桐维曾秉文度月印五采虹知我夙昔侣赠言啓舂容清朝集文儒直笔书清忠作史圣有训狐裘腼蒙茸挽士贵无方正色谁为宗虚舟万斛积遇顺凌刚风明时讵淹留勖德会有逢
题巨然枫林雅集图
枫林集虚秋灏气转寥廓坡危草纤纤水路石凿凿四子何方来黄尘满芒屩据流濯其清班荆坐盘礴山童注新泉支鼎拾薪箨方囊济胜具一一随取索想彼笑谈时天弢脱尘缚上追巢许高下陋山王薄凄凉金谷宴腥羶瓮鷄乐又疑东山游粉钿污花萼老僧习止观雅趣随笔落振衣从之游素壁俨酬酢
避尘轩
飘风卷飞蓬咫尺隔烟雾驰车与急骑憧憧走当路各云有所之瞬息不得语山阳荷蓧翁守舍视日暮酌彼涧下泉膏沐美无度寒光映玉颊浩论岩中趣永谢征涂人看云养真素
次韵伯生榆林中秋
榆林月中来今月向此出天低鸟翼灭野浄田事毕驿马西北鸣候吏语喧唧我行起视夜炯若积雪白昂头望玄宫耿耿驻营室坐令八方澄不使万景没徘徊清影孤踯躅怅後发
送郑景尹还里
蝉冕生诗书世胄乃鄙夷沈沈乔木宅风烟暗茅茨此理固莫诘或言有盛衰堂堂魏王勲谈笑帝者师风云缔嘉会青史传忠规诸孙静且秀振鹭游天池乡社三十年永谢纨绮姿兴至来上国窥探抉幽奇闻闻与见见柳下扬鞭辞前圣六籍功尊闻审羣疑江源发瓮口滥觞渺无涯愿持一寸胶黄流化清漪天风卷秋涛舟楫慎所持时至谅有得衡门讵栖迟
李野斋别墅图
别墅依平陂翳翳桑麻隂田翁理农具晴云起遥岑于时春事初佳树响鸣禽先生朝出游呼童佩瑶琴仲也行比肩叔也声相寻兴至或坐石临流散虚襟有客携酒壶劝我手自斟共言羲皇时古风蔼淳深巍巍居仁里盛德世所钦三凤在高冈参飞起清音恂恂化卑让岁往犹传今披图俨见之慰我夙昔心
子昂人马图
飘腾天山雾荡摩玉京云耿耿万里姿矫首空其羣乃翁爱神骏泚笔五采分翁归侍帝所乘化观芸芸彼亦与之俱追风超九垠【时松雪翁已下世一年】
题墨兰图
秉芳空林中介石交不黩飞英散玄佩受露以膏沐羣妖春炫昼墨守益慎独岂不念岁晏自献伤我足矫矫金石交挽之不盈掬疏清湛虚心振直耿絜腹昊天有正令俛仰万物肃临风独踌躇白驹俨空谷
次韵瑾子过梁山泺三十韵
大野猪东原狂澜陋左里交流千寻峯会合百谷水量深恣包藏神静莫比拟碧澜渺无津緑树失其涘扬帆鸟东西击楫鸥没起长桥篙师歌短渡贩客止天平云覆幕湾回路成砥鹰坊严聚屯渔舍映渚沚柳丝翠如织荇带组交薿出日浮钲金明霞纡绶紫一歃浇肠回三頮慰颡泚高桅列鱼贯远吹笙凤觜前奔何无休後进复不已遶如林乌旋疾若坂马驶飘飘愧陈人历历见遗趾流移散空洲崛强寻故垒波清鳬聚阵日落鱼会市土屋危可缘草广突如峙莲根涨新圩蒲芽护荒坻水花碧团团云叶白迤迤濬修出飞泉阐辟搜故址缅思重华帝允属夏后氏彛伦着箕畴伟功传迁史目力渺无穷行迹端可纪前村捋柔桑沃壤接良耜余芳锦堆烂宿麦翠围侈乃知东鲁儒终作中朝士养源滙滉瀁包荒纳遐迩驱驰屡经过感叹复慰喜南还幸遂愿永雪洗耳耻
忆昔三首
忆昔白云阡有松如车轮初日炫五采湛湛珠露匀是时十四五恍不知其因有客笑指之慈?在汝身猛志亲六籍百川渺无津怀刺慎所从一一先朝臣文昌古遗直谈经郁纷纶授以漆简书经纬通天人碧波掣鲸鱼瑞锦翻麒麟昌歜世所鄙食之乃奇珍厠身金銮中黾俛二十春惧贻先师羞执笔常逡巡即今已六十誓墓庐松筠厚德靡有报泪与寒泉沦
外家甘盘宅门闳诚炜煌高悬金碧牓中有衮绣堂珠玑左右侍丝竹俨成行幼不识慈顔到彼心旁徨每岁两过之严训具有方膏梁病居养久尔生惰荒七岁诵诗书十龄学词章駸寻志学岁折节师老苍纪事法班马冥心契羲黄谬与时彦交宝书閲琳琅今兹乞南归往事增慨慷兴怀陶与苏秉笔追耿光凯风有遗思愿言继余芳
寥寥帝王州我翁佐其治有亭名朝阳青溪清且驶旁有筹边阁羣公集裾翠翘翘万芰荷雨过争旖旎飞觞羽书来翕霍江上燧峩冠及游谈戎弁生纵恣予时侍其旁侧耳听论议翁言不见取投劾乃谢事坐令百万家解甲竖降帜徘徊夕阳亭晋宋政相佀
重岩图【为刘明叟乃翁作】
夙昔慕清隐振衣蹑层峦飞鸟出天末白云生树端稍觉所历险抚松独盘桓缅彼岩中人尘世靡有干饥食千岁芝朱顔炯团团一日不见之披图俨清欢崩崖罥枯藤回流起危湍微茫暝色共凌乱生绡寒心期果冥会愿言力加餐
王叔载以江梅有佳实托根桃李场为韵见贻因次其韵
百川既东流震泽成三江学海讵有穷泝源探敦龎缅彼学古人善问如钟撞箪瓢岂在乐抠衣愿为邦六籍会有厄祸繇汉晋开支离起田孟诬伪兴姚梅绵蕞匪正礼区区存曲台吟咏既莫分褒贬以为才峨峨神京秀辙迹贯九有奉璋弁如云执辔沃在手欲穷羲黄心编简灭科斗研摩讵无念急景谢衰朽风雨乖素期山鸡鸣喈喈岂不念夙昔爱此日夕佳平明视青天羲轮御中街荣悴会有时愿言壮其怀高门深宁翁晚岁悲絶笔爱彼朴樕才化为楩楠质春花五采妍秋至讵俱实遗文粹东楹贱子愿叙述昔闻中书垣上有紫微阁微言续九丘妙义追八索嶔岑大厦倾作记金銮托深悲在广招寥寥钧天乐少小不自持曲学尊芜繁举觞一釂之为言护深根先天有至理能使月窟温谈笑袭师训讵知雪齐门斥鷃不能飞欲作抢榆高何如阿阁凤守真始风翺志士惜短日硕人养屯膏萧脂始荐鬯食黍乃雪桃昔年委闾巷初不愿禄仕紬书探异门拟作前国史念至事益非委命以修已勿为衆所讥不如道旁李君才如江梅不入桃李场旁徨念先猷贯鹄始挽强後生捕形影争言早升堂唯余白发士耿耿无它肠
董生噩上人以叔载韵见贻再次韵
关河一辙迹耿耿明天江五方各异俗中州诚骏龎吾欲上帝阍帝阍不敢撞终然返初服养佚归海邦远宦三十年石田今始开观象慕易京登真想仙梅夙昔希石匠岁晚成舆台志念讵不深朴慙非才弱冠慕静居掩息空万有老禅深爱之微笑示以手忍欲如忍事吸醯过三斗终然寒松劲不作朝菌朽鞾帽成戚施逆耳风其喈昂然望南山爱彼日夕佳朝来何所见万马盈天街所以巢居子终然养澄怀辛勤下帷生涌思不停笔范鑪熔吉金变化销其质湛深陋雕虫多闻核萍实袖手毋自藏盛世富纪述噩师禅林秀宛在诸天阁当其调护时危石系朽索作赋极翦裁衆物各有托氲氲荆山玉洋洋咸池乐玄圃有琪树不使枝叶繁譬彼积学人芟芜养天根岁暮霜雪至铜柯生晏温一为梁栋材落落悬金门吾师深宁翁屹屹泰华高佳哢时一游不使凡羽翺方壶贮神药变为五色膏服之生羽翰陋彼东方桃禀性非好游亦不愿禄仕感彼获麟翁历聘删鲁史正绪愿有传固陋敢私已年衰絶闻见谢彼井上李少壮勿自摧振容上词场鹈膏淬寒锋谈笑摩坚强藉以杂纎罗贮以白玉堂辱赠莫知报因之结中肠
芳思亭
大父尚书公治圃南郊有堂亭凡十五方池修廊屈折便宜雨甚亦无碍游事逮今荒废踰四十年故基陈迹不复可考近筑一亭杂植花木广不踰亩髣其万一名之曰芳思玩其英华将以紬绎志兴翰墨有绍是则先公之志作诗示瓘瑾并求亲友同赋
侃侃尚书公投绂理泉石五堂适寒暑十亭送昕夕琼英玄圃秀美?嘉树碧修廊不受雨来往随履舄红云涨方塘丹霞耀翠席嘉鱼黄金掌瞥见眇莫测辛勤三十年深逝晦朝蹟遗训示子孙树艺比其德浮云变须臾百幻倏消蚀空余郑公庄耕稼给衣食缅彼行乐时衆植各有职以兹一亩园髣像见畴昔幽葩与羣卉生意日不息朝阳漱灵根三咽妙紬绎旷怀事幽赏誓矣躬六籍
次韵袁季厚惠苦笋杨梅二首
食苦不愿余甘回乃称美空岩养滋味老叟清晨起斵之玉箸圆拾以付稚子骈头萃豪门咀吞讶金矢维时朱明中盛德协清徵翛然在隂翳俨与松柏峙玉液生华池可废杜康祀含章守元吉黄中本通理絜腹表正性要以除秽滓初如橄榄食不作即且弃世方尚腥羶易牙正专味愧我清斋客足音跫然佀
空岩迸琼珠萧萧白云中恍疑羣仙立欲脱烟雾丛招提者谁主日出撞金钟笙簧激清浊旌盖摇青红遂令彼林谷徵索恨靡穷侍臣久归田不数蔗椀功顷筐远相致齿颊生冰风昂昂长松盖下有万马容同源匪异本斯文永为宗
清容居士集卷五

[book_title]卷六
钦定四库全书
清容居士集卷六
元　袁桷　撰
古诗【七言】
题高彦敬桑落洲望庐山图【为秋泉作】
长江亭亭桑落洲一塔独傲苹花秋边声已逐鼙鼓尽水气欲挟渔榔浮谪仙骑鲸五柳老真景变灭随沙鸥空余秦筝与羌管断续不洗琵琶愁玉堂小窗解苍佩宴坐得意豪端收空青点云碧痕湿方诸取月寒光流匡庐老人在何许佀觉颔首相迟留佳峯棱棱铁鈎锁寸树点点铜浮沤要知翰墨洒清气俗子政尔劳雕锼秋泉山人息机事青眼不与王公酬高张素壁凛太古拟跨独鹤还矶头人坐江湖在适意底用絶俗埋林丘拟图览古重叹息天际杳霭疑归舟
秋泉德生仲章梅叔章周仪之皆次余韵题庐山图再次韵以谢
海郡列戍连沙洲榆柳插戟摇清秋拟从京国洗氛瘴黄尘复作烟花浮西山紫翠不可望但讶积雪如明鸥爱君寒斋之画幅潇潇不写人间愁胷中丘壑我岂少奈此磊嵬难为收宣城诗法拟二妙炯若玉瓒盛黄流永兴天机爱神俊碧眼一顾羣无留千年周子古风月衮衮亦散空中沤乾坤无言混沌凿颇怪我辈劳镌搜沉冥天台老僊伯清坐自与庐山酬天清无人月色古缥缈五老疑骈头功名营身旋蚁磨刍豢得意崇糟丘何当相从老其下酿酒一醉黄金舟
张彦清以复古砚赠友人因赋长句
高皇南游倦锋镝宴坐清都宾出日胷中笔阵扫玄云时与端溪评甲乙平生紫玉无纎尘小窗寄傲茶瓯春马肝生寒出古色鹆眼献秀憎妖颦乌号已去宁复得茧纸昭陵空怅忆犹余旧赐落人间漆字馍糊记朱色集贤学士胷次高爱此静閲濡霜毫乃知贪夫罪怀璧底用长物为神劳清斋持盃好顔色楚人之弓楚人得平生弟兄今始知一笑相看竟何惜萧斋老人笔如锥松花荡漾摇轻漪江南采菱曲已远愿写紫府虚皇词
金华曹道士白云楼
苏仙念母母苦饥化作白鹤时来飞我闻紫虚亦官府朝夕往返劳天机何如金华有真隐筑室空翠摇烟霏松花麨蜜五鼎养丹砂汲井千年肥我生不识萱草欢孤身永日怀春晖白云在天讵可望迟子岁晏山中归
赋黄帅平寇还
苍梧之山利如戟五溪南行水如墨文身镂面号为人蹙口磨牙时剽贼将军手提丈二殳匹马直入深林居摩娑铜柱写殊绩南人自此长为奴?榔快嚼端御瘴薏苡不将真避谤绣袍初赐簇金雕聚米为图指豪壮万里功名非偶然轻身许国谁为怜莫嫌儒冠守青简能淬笔锋书定远
谢王参议送练春红二枝
玉堂老仙玩幽独闭户无人佀初溽倚阑岸帻领孤芳蓛蓛轻红冠羣緑化工有意卑凡卉积李崇桃空眩目争先鬬巧等堪怜已向东风尽驱逐此花清妍浄如洗收拾余春傲荣辱何郎汤饼徒试粧太真温泉空赐浴天然生色铸真态亭午低头睡初足谁言花后最奇絶我怪酪奴能污触嫣然一笑奉清懽莫把金樽歌别鹄并刀妙翦骈头来珠露淋漓袖新蹙佀嫌凡子多京尘却恨高人付流俗微风澹荡新雨生强拭愁容吐残馥拟将色笔写清意绮语非工那忍渎徘徊中庭月过半翠袖姢姢泣寒玉
题董简卿潇湘图
潇湘之水太古色烟树空蒙成寸碧奔腾日月转银丸喷薄峰峦凝铁石楚棹相将客独闻楚歌欵乃人谁识望尽苍梧不见云千古灵均空怅忆
络马图
秋原苜蓿肥云屯帖帖此马和且驯属车效驾岂在力愧汗絶足追奔尘良哀不生造父往公子毫端意凄怆虞渊逐日终饮河出门加鞭奈尔何
康乐图【长安韩德卿夜梦至一宫室扁曰康乐因名其堂以奉其母】
至人无梦梦乃真瞪目一视空中尘悲懽蚁旋水东注遗珠罔象迷其津持虀噉臼逞诙诡取禾坐极夸荣贵不如长安韩生道上眠念母还家枕中记紫霞之宫那俗书烟霏雾结开云图虚灵变化在顷刻啮指疾应维心符城上乌啼毕逋尾倚门独占乾鹊喜万里辞亲真可怜书来端有平安字
赠杜秀才归省荆南
临江种橘橘易朽满籯积金金作奴何如遣儿束书帙婀娜初服游鸿都从师之乐端解语暂作庭前彩衣舞会待明年春水生双桨如龙天上去
赠拙讷子
万言不啻一杯水刻楮徒费三年功何如宴坐寂真静木末时数南飞鸿长安之衢尘羃羃愿言饮垢如饮蜜鹦鹉作赋真有才至今江浪犹衔哀
寄南劒李士弘使君
水云离离千叠峰海日如镜行天红使君新沐坐清樾笔底丘壑生隂风玉兰之花不受触日给飞泉三百斛高舂打衙人不来鹤立苍苔动新緑
送任道士归武夷
武夷之峰高插旻浴日离海朝为宾石牀芙蓉迸膏露乳窦醽渌凝长春隂崖怪壁鸟迹絶葛藟当户苔鳞鳞神君枯鱼古笾豆曾孙毛竹今霜筠千年金骨幻凡目玉匣九鏁光如新想当精思握宇宙魄质已化能成身我闻帝居亦官府风马泱漭空中轮爱君钓鳌避东海笑踏北雪须眉银寥寥空山太古水清梦入髓时相亲谁言五色乱吾目得意忘象那非真归来玄鹤忽不见劝汝速浣征衣尘
送郭天锡还京口
朔风吹尘着駞裘蓛蓛凝絮玄霜浮城南泥深拥车辙矮屋夜卧乡心稠暮春雪消花始放积柳婀娜沙中洲布衣在手不易举目数过翼随云流人言担簦古奇遇邂逅一见能封侯纷纶寸舌有荣辱智士缩吻成身谋爱君亭亭日中鹄玉色已变扶桑游紫芝为粮露为醑北适瀚海观羣沤素书满囊不干世磊落胸胆看吴鈎新编翦云彩鸾舞妙笔入木寒藤抽气酣登台望陈迹慷慨直欲微言酬旧家铁瓮古城下舂浪汹涌今悠悠但当清谈且饮酒往事寂历遗矶头黄鹂空桑子规怨橡实已尽榆根留长河淊天怒蛟走底用华表归来愁江湖清欢眇去袂风雨疾意催行舟人生会合定有乐念此别意空绸缪
燕吴闲闲氷雪相看
豪门炙热热如暑下马还家汗流雨徒将嚬笑作清凉万事回头总尘土那知道人玩丘壑一榻高寒闲栩栩碧云散作明窗尘妙墨还为小山雾平生冷语出胷臆颇怪梅花犹媚妩峥嵘岁晏凛今夕商榷斯文共樽俎要知冰雪本奇絶正色森寒传太古我闻崑仑有至理隂火玉泉谁解煮会须铁石起风雷手抉玄关破凝沍人间寒暑潮去来物外隂阳月吞吐闭门客散真两忘竹影离离满前户
?阳张节妇瓶中杏枝着花因赋
陶人妙合隂阳机冻壶顷刻回芳菲盈盈緑房缀冰蘂玉蝶婀娜穿帷飞佳人蓬鬓不下堂手绣孤凤横匡牀宝刀翦缯试春色翠袖惨澹顔无光乌头可白珠九曲造物深知怜不足故应试此一枝春点缀扶疎惊衆目君不闻天上瓢髯龙平陆成波涛又不闻壁间壶两曜瞬息如跳珠齐谐茫昧不可诘炯目看朱动成碧张氏之壶如截肪真火炼质千年刚枯根借润表贞志慎勿语怪归荒唐
仲章与余连舟而行仲章指画皆不在人後夜泊甲马营余舟适先至仲章有诗因以奉寄
我船如缩鼈瘦仆凌兢空挽曳掩篷熟睡初不知晚向沙头踏新月君船如生驹追风破浪争驩呼青春櫂郎红蔽膝摇唇蹙口歌吴歈昨宵甲马营前宿大佀天公怜不足回帆望君君不譍出没高桅转河曲人生作计那可既谁能尽已不尽智积薪居上东方愁相位还须跛男子忆昨都门经岁除风吹乾雪尘馍糊闭门拥被谢不出时人背笑何其疎只今船行一千里万事乘除总如此爱君玉雪云中英我歌作劳君且听
蒲城孙世英编修父年九十四号嘉遯翁院长而次各赋诗
蒲城之下嘉遯翁银发髧耳双碧瞳少年流离老康乐布领踏醉歌春风春风畏人屡归去阿翁扶春春始住穿花入市争捧盃采药还家共携路诸孙青襦诵鲁论寒灯夜授邻壁闻泥深翻疑犊车险雪释自讶驼裘温忆昔种松如指长俯仰铁干参云苍桑田变灭理固有底用化鹤来还乡只今翁年九十四万事如云日嬉戏回首尘中轻薄儿奔走流年竟何事
岳麓图
积石落落云中礮冠以苍松藉瑶草天柱修纎立晴昊绦霄云璈谁击考扬许之君顔色好冰绡为裳车羽葆永愍垢浊增札夭湘波层澜势灏溔跳珠浮玉簸洲岛一洸氛瘴苏衆槁爰筑廜俾终老出门倚天心愺恅玄颖浮花落缣缟无迹空飞诧神媪肘後藏之五色缫念君别去尘浩浩归来归来守其宝
送何太虚归山中
飘飘两屐山中云青眼不受京尘昏意行扁舟本爱雪独立五柳犹当门人言江湖在迟暮立谈双璧非谬误相逢挽君君不回落日苍茫蹇驴去
同子唯赋水车
挈瓶之智诚有余抱瓮之劳亦良苦何人尝巧抉天机河伯逡巡鱼鼈舞昂昂长身卧塍岸卷地翻涛敌骄暑谁云龙骨化梅梁未信鱼身作桥柱萦纡香轮过流水突兀云梯卷清雨横陈歌板促纷纶倒流谷帘声龃龉东家榼妇顔色恶步步生莲空媚妩阳乌流烁汗成浆平陆须臾涌银乳推移燥湿意本同窃夺隂阳天所怒人言无踵能自至跬步周旋路修阻不辞满眼看黄云岁晚论功付梁梠君不见田舍翁年年辛苦与我同天寒破褐厌糠核仰视屋壁知谁穷
次韵夏明道红梅
江南徐生图没骨笔底妖妍等尘物此花絶俗避春风东望扶桑入瑰室阆风羣仙笑清寂故遣琼英侍巾拂龙肝麟脯厌新臊以斗为盃饮真一嫣然乘醉下尘寰欲向晴空舞红雪崇桃积李行飞翻固此贞容莫旌别效颦不语空捧心美好何由在粧抹悬知正色衆所忌况此纎穠逐时节忆昨岁暮天号寒炯炯霓裳傲冰月谁言冻吻不敢吐妙思端须续神笔饥肠雷吼空九回劲气云摩难百折人间好语讵有尽三嗅清香应倒絶
雪汚斋【邢医取灵枢雪者污之之语为号】
有客饮垢如饮墨三尺之泥及马腹平明对镜鲜衣裳意气摩云飞食肉清气不来空慨慷愿君勿走治其狂明窗紫尘在吾鼎浄洗纷纷冰炭肠
次韵闲闲甲子雪
绦霄僊人云作席宴坐玄关已知白万妃婀娜布青阳浄扫严凝驱伍陌飞霙散作平地舞翦彩宁为旧时色西峰秀笔眇何许佀换当年铜緑格洛阳之人冻吻缩诗句那能随烛刻大钧有意回昭苏至宝无华匪脂泽乾坤伟观双眼明高卧元龙须百尺
赠钱唐吴月湖【弃右班学黄冠】
君不见後湖僊一官掉首餐神丹月明江上杳然去唯见玉佩云珊珊又不见姚将军夜骑黑骡趍劒门饥来青城采芝食童顔逸足追奔云人生富贵那可必偷窃隂阳亦奇崛隂符自与素书通赤松来归乃真逸西湖明月不可钓呼吸湖光月随照要知心与月同明暂假孤光敌清皎忆昔黄雾冲八蛮髀肉消尽口吻乾万里生还真幸尔十年老去犹凄然即今落魄随尘缘丹霞玉树壶中天何年轻举花飞鹤归视城郭同苍烟
送赵君佐茶使
淮南食茗如食粥清晓烹烟出茅屋生来不识太官羊翁媪相看夸不足连纲贡余知几春排樯接缆来仪真莫言此物常苦饥船中估客肉常肥
黄临汝以长句索笔次韵
寸锥饮墨工传书千载妙蹟遗官奴宝跗緑沈不易致葫芦荆管那能无古来志士心独苦采荻夜画灰成图书窗岁月要有限作计何必输人须中山卯君被羇束论功且复归韩卢柳家鈎锁本新様内史笔势难为徒遂令陈生擅料事坐出妙语如擒俘迩来八法益疎漏鸡毛兔毳争庭除姓名仅记政自可文采日泯终何如湖隂丈人古仙伯旧嗜宝刻窥鸿都飘如晴云彩鸾舞劲若暖浪寒蓴舒丹碑翠碣已冠世所恨咋舌怀嘉谟朅来掘笔弄天巧下视罗赵真有余诗成醉墨作三絶寒室眩晃生琼琚
题翠山嗣禅师杂花世界
宝田琪柯天上种一一五采相纷披深根清宁出乐国幻境变灭卑仇池蘂珠骈头滴膏露萼緑拥翠攅新枝隂阳转旋发天秘霜雪饕虐培灵基紫泥分封庆云护缇室应律温风移初疑层台阆仙下佀笑移谷愚公痴侧金布地素习结翦彩眩昼神光奇桂宫斫斧古莫徵桃源展画人犹疑高禅息机月窟坐微笑弹指灵山来嵌空积铁不受暑垂溜挂练能成漪巧翻新好喻空假妙合顷刻穷施为沟塍衍平碁局布岩谷巉削丹泉滋流莺弄晴逞缭绕幽鸟触影摇参差扶筇一观定已骇飞觥百罚知何辞眉毛犹存眼非眩意不落相宁无词
赠刘医【行禁架术】
君不见东汉赵生试奇术禁架相传人莫测桑皮为脯水为胶耿耿千年犹庙食【事见後汉赵炳传今台州土神是也】又不见葛稚川远穷句漏思得仙辛勤纂书集奇怪金创一吷完如前古来长生气为宝踵息深深神不老肯将呼吸逐凡庸辛苦徒令顔色槁羡君妙契合二士万病相酬一杯水参苓远弃药无功变幻须臾人共喜灵龟枯桑终殒生雁以不鸣曾见烹谁言静默解自致奔走岐路方喧争我生守口今已瘖气涌如山空苦心漫将寸颖写奇崛纷纷过眼谁知音崚层瘦骨非食肉空洞无尘那有俗金华玉沥端可餐要俟它年梨枣熟
次韵段惟德右司
空斋病起槐幄深碧云道士遥相临问之不肯说姓字笑指庭鹤知余心昔年种松在山北咫尺十载修篁侵公当青春立霄汉我竟日夕还山隂
子昂风林牧马图
驷马不受人间齕春入川原草如发老髯背面心已知眼底玄黄总凡骨相亲柳下那作疎泯默此意今为图竹林之贤固奇士晚岁絶交真可吁
张氏女【七岁能大书】
皎皎娇女眉发鲜笔墨为耒书为田家贫画地当缣楮能使平陆生云烟老蛟翻波注甘澍渴骥啮枥追寒泉跃如斫阵势挥突快若舞劒光回旋青灯阿翁夜授诗诵声出屋清且圆天然异质世外宝寸颖入手直如椽流红题诗愧飘荡织锦作字空纒绵遶牀不忧翠袖薄玉雪晃耀辞花钿君不闻祝融之峰魏氏女空中落笔垂琼篇闭门养姑吴彩鸾一谪人世知何年道合变化难具言宿习妙解宁非仙
送仪上人归天台
三百六旬尘浩浩万八千丈云飘飘手提飞锡絶江去独饮古涧长生瓢乳彪呼风小儿语老鹤翫月仙人舞空林桂落招不来冰歇岩头断前路
题李廷弼归安去思碑
人言归安之水堪耘耔乂言归安之水宜茧丝移文夜下乡社集折竹作度鱼鳞推阿翁裹饭立田所大儿应官入城府篝灯夜算尖角赢百亩涂朱费千楮慈仁李长官眼明不识催租瘢沟塍如枰旧疆理故王之籍那可毁刮毛龟背羞作腴棹头据案难奉符圣朝阜民极天际山积川量一稊米挂冠徒步归即休虚籍夸浮非我计弁山何漓岏苕溪何潺湲山君水神各有职乐意禽鱼两相得君不闻古来吏弘羊烹刘晏死飞蛾赴膏无有已归安之碑立如玉父老摩娑路人读
题董高闲道士春龙行雨图
清泠之渊玉为窦呼吸银丸起晴昼昂头跃空朝紫京海若苍黄河伯走积灵为气翻帝车坐令日观生馍糊黄云离离覆下地神迹仿象今为图
送钱唐万户还镇
秋风八月钱唐潮三千组练平明骁吴王故宫草凝碧一塔突兀凌昂霄将军宣威立油幕手捻羽箭调青鵰穿空盘旋彩云堕藉草燔炙羞肝膋酒酣意气击玉斗垂手逞舞花容娇百年繁华等流水金谷翠树随尘消平湖堤柳千万缕时系落日传笙箫宴安侈习卒未尽痴儿騃女犹喧佻名王之孙古英武韬铃夜诵听寒刁徒兵昼閲逐奔马舟师夜渡追轻舠坐令长城镇南服鳄鲵落胆夷奸妖煌煌舆图久櫜戢紫燕九陌嘶风骄胷中府库贵商略谈笑横槊真雄超丹书之功在金匮愿趾世媺辉皇朝
嗣天师墨竹
玄云空飞着无迹浓淡晴溪护寒碧碌碌玉石圆且奇古涧因依养顔色僊人紫宫朝未移平安日报春熙熙生绡陈情写初意为问白鹤来何迟
送赵簿正卿归养胙城
渊明投帻酒初熟弘景挂冠丹始成何如奉舆归故里夜听慈竹平安声食莲分甘舍云泠得鱼入馔泉水清门前槐柳緑隂直会有双鹤飞来迎
送保宁万户出镇【古阆州】
鹃树飘红蜀帝飞锦屏横空十二眉天狼夜沈北斗正笔花列阵书成围拾遗旧题山鬼啸文石纵横碧苔烧将军好文歌太平桂酒讙迎梓潼庙
子昂寒筱枯槎图
灵柯连蜷排石角海风吹秋折繁萼亭亭明玕左右从呼吸玄云起隂壑猛思誓欲归河源从者亦返清泠渊河源露重星嵳峩清泠之渊多蛟鼍上天下天意沈恻化作苍龙张素壁玉堂之仙墨成沼颖脱淋漓翻浩溔铁干飞光明月流翠节参差飘窈窕昂身突兀太古春峥嵘赤立惊絶人支颐观象洞玄化芳朽成岁非吾真
澧州通济桥
洞庭水发波汤汤老蛟挟舟恣低昂何人空中化楼阁断鳌为石虹为梁澧阳太守默无语朱墨尘深失修举万里南来春未归离家想尔曾题柱
近有善书僧日温妙明温华亭人明眉山人也余尝识明于玉几山其年未四十温老矣余识于灵隐视其书之高下亦类夫年也闰十月有僧携明书示余遂各为一章美之且记二子之出处焉
老温作书谁授诀少学潘郎绕城帖兴来握笔弄春妍霭霭芳丛閙飞蝶平生大字顔鲁公晚复颠放少露锋论功古法虽未至潇洒要是僧中雄醉里蒲萄墨为骨秋叶东西云树勃裹缯急点数玄珠不识公卿是何物只今书画名已传华亭鹤唳悲流年西方金仙在何天寄声为了尘中缘
其二
蜀明貌癯肩耸山我与之语清且闲闻其作书诚险艰自制美笔出袖间流落金题入清笈鱼钥无声帐中閲暎水寒蓴凝素波侧石枯藤挂斜月西风玉几云翩翩黄衣渡江听清猿逢人醉写数十纸山僧示我相夸传欧阳父子病骨立诚悬继之天为泣楚优抵掌真偶然妙解无言君合识
善之携酒招游西湖值雷雨分韵得杯字
南山树影糊轻煤北山云花玉崔嵬絶怜我辈少姿媚幻此异景穷奇瑰湖光山色两愁絶更挟新雨除飞埃千年龙公睡忽醒顷刻驾浪鞭春雷我生倦游端有意陈迹黯淡漫苍苔拟将铁笛写清怨复恐翠袖含余哀主人佀怪不解乐故结胜侣携樽罍翩翩六鹤舞晴翮华表清唳云光开絶怜山鸡强聨翼照水寒影空徘徊谢公屐齿殊济胜偪仄蓬宇徒低摧娟娟新青故堤柳片片轻白孤山梅春风佳游讵易得相与一笑同衔杯
赋金华方君双鱼砚
海上鰜鱼双鬛红振鬛直上嫦娥宫佀嫌嫦娥太孤絶耿耿冰雪难为容须臾梅枯不可下骈头跃入空岩罅翠藤交络石谼深太古风雷摧变化得意相忘睡酣熟开眼重光弄蛾緑跳银破练何足奇共饱云【阙】作寒玉良工感此同死生冥搜巧琢存其形世人翕霍漫刎颈对此三挹顔为赬玄英闻孙古侠士脱粟论交倾意气朅来风两泊江千拂拭双鱼落清泪平生谢子金石交诗魂寂历飘黄茆此中濡毫作新志免与俗子同讥嘲
寄张伯雨道士兼简邓庆长二首
寝扉晓入香炉云尸坐朝日双脸醺南山钟磬佀有约北山禽鸟如相闻杨枝低昂碧霞袖藕叶清浅青霓裙更欲深居入林壑筑坛夜礼三茅君
越罗作衫花纂纂今年身长觉衣短垂虹大堤迎棹船彩袖翩跹酒巵暖还家闭门百不知桐叶题诗緑隂满邻坊为约张隐居细雨湖桥乘欵段
清容居士集卷六

[book_title]卷七
<集部,别集类,金至元,清容居士集>
钦定四库全书
清容居士集卷七
元　袁桷　撰
古诗【七言】
煮茶图【并序】
煮茶图一卷髣石窗史处州燕居故事所作也石窗讳文卿字景贤外高祖忠定王曾孙仪观清朗超然绮纨之习聚四方奇石筑堂曰山泽居而自号曰石窗山樵此图左列图卷比束如玉笋锦绣间错旁有一童出囊琴拂尘以俟命右横重屏石窗手执乌丝揽书展翫疑有所构思屏後一几
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 10:28:00-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>