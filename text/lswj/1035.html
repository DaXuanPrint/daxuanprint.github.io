<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="提要,卷一,卷二,卷三,卷四,卷五,卷六,卷七,卷八,卷九,卷十,卷十一,卷十二,卷十三,卷十四,卷十五,卷十六,卷十七,卷十八,巻十九,巻二十,竹隐畸士集全文在线阅读,竹隐畸士集全文在线下载,大玄古籍书库">
<meta name="description" content="二十卷。宋赵鼎臣(约1101年前后在世)撰。赵鼎臣,字承之,自号苇溪翁,卫城。(今四川盐源县)人。生卒年不详。元祐间进士。绍圣中,登宏词科。宣和中,以右文殿修撰知邓州。召为太府卿。鼎臣工诗,才气飘逸。曾往来大名、真定间,与苏轼、王安石诸人交好,相与酬和。故所作具有门径,能力追古人。刘克庄称其诗“才气飘逸,记问精博;警句巧对,殆天造地设,略不戟人喉舌,费人心自。”其杂文刻意研练,古雅可观,亦非俭陋者所能望其项脊。所著《竹隐畸士集》二十卷乃清四库撰官从《永乐大典》各韵中搜采汇集而成,诸体具备、蔚然可观。今有。">
<title>竹隐畸士集_赵鼎臣_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">竹隐畸士集</span> <br/>
          作者： <span class="inputVal" id="bkauthor">赵鼎臣</span> <br/>
          朝代： <span class="inputVal" id="bkdate">宋代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">类书文集,诗文集,完结</span> <br/>
          字数： <span class="inputVal" id="bknum">[book_length]90729</span> <br/>
          说明： <span class="inputVal" id="bkdec">二十卷。宋赵鼎臣(约1101年前后在世)撰。赵鼎臣,字承之,自号苇溪翁,卫城 (今四川盐源县)人。生卒年不详。元祐间进士。绍圣中,登宏词科。宣和中,以右文殿修撰知邓州。召为太府卿。鼎臣工诗,才气飘逸。曾往来大名、真定间,与苏轼、王安石诸人交好,相与酬和。故所作具有门径,能力追古人。刘克庄称其诗“才气飘逸,记问精博;警句巧对,殆天造地设,略不戟人喉舌,费人心自。”其杂文刻意研练,古雅可观,亦非俭陋者所能望其项脊。所著《竹隐畸士集》二十卷乃清四库撰官从《永乐大典》各韵中搜采汇集而成,诸体具备、蔚然可观。今有 《四库全书》 和 《四库全书珍本初集》诸丛书本。</span> <br/>
          封面： <span class="inputVal" id="bkimg">Z_19224.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]竹隐畸士集
[book_author]赵鼎臣
[book_date]宋代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]类书文集,诗文集,完结
[book_length]90729
[book_dec]二十卷。宋赵鼎臣(约1101年前后在世)撰。赵鼎臣,字承之,自号苇溪翁,卫城 (今四川盐源县)人。生卒年不详。元祐间进士。绍圣中,登宏词科。宣和中,以右文殿修撰知邓州。召为太府卿。鼎臣工诗,才气飘逸。曾往来大名、真定间,与苏轼、王安石诸人交好,相与酬和。故所作具有门径,能力追古人。刘克庄称其诗“才气飘逸,记问精博;警句巧对,殆天造地设,略不戟人喉舌,费人心自。”其杂文刻意研练,古雅可观,亦非俭陋者所能望其项脊。所著《竹隐畸士集》二十卷乃清四库撰官从《永乐大典》各韵中搜采汇集而成,诸体具备、蔚然可观。今有 《四库全书》 和 《四库全书珍本初集》诸丛书本。
[book_img]Z_19224.jpg


[book_title]提要
钦定四库全书　　　　　集部三
提要
竹隐畸士集二十卷　　别集类二【宋】
【臣】等谨案竹隐畸士集二十卷宋赵鼎臣撰鼎臣字承之卫城人自号苇溪翁元佑间进士绍圣中登宏词科宣和中以右文殿修撰知邓州召为太府卿其集见於宋史艺文志者四十卷陈振孙书録解题云其孙纲立刋於复州本百二十卷刋至四十卷而代去遂止是在当时板行者已非完本刘克庄後村诗话又云竹隐集十一卷多其旧作暮年诗无枣本所纪卷目多寡颇不合疑克庄所称十一卷者乃专指其诗而言也鼎臣宋史无传其家世无可考独集中有缴进其父元佑末所上河议奏状一首今考宋史河渠志元佑绍圣间水官建议回河独转运使赵偁不以为然力主北流之议疏凡数上言皆切直与鼎臣奏状相合是鼎臣即偁之子渊源有自其後尝往来大名真定间与苏轼王安石诸人交好相与酬和故所作具有门迳能力追古人刘克庄称其诗谓材气飘逸记问精博警句巧对殆天造地设略不戟人喉舌费人心目其推挹甚至今克庄所摘诸句已多佚其全篇而即所存诸诗观之工巧流丽其才实未易及克庄之言故非溢美至其杂文刻意研练古雅可观亦非俭陋者所能望其项背惜原集久经失传谨就永康大典各韵中蒐采彚辑勒成二十卷诸体具备蔚然可观虽未能齐轨苏黄然比於唐庚晁补之诸人则不啻骖之有靳矣乾隆四十六年九月恭校上
总纂官【臣】纪昀【臣】陆锡熊【臣】孙士毅
总校官【臣】陆费墀

[book_title]卷一
钦定四库全书
竹隐畸士集卷一　　　　宋　赵鼎【臣】　撰
赋
邺都赋【并序】
仲尼有言质胜文则野文胜质则史扬子云亦曰事胜辞则伉辞胜事则赋盖赋者古诗之流也其感物造端主文而辨事因事以陈辞则近於史故子夏叙诗而系以国史不其然乎虽然文不害辞则辞不害志以意逆志其要归止於礼义者诗人之赋也两汉而下词人之赋始为丽淫竞相祖述至左太冲则讥之以谓卢橘非上林所植海若非西京所出辞不称事指为诟病然观其论魏也举禅代则以谓虞舜比踪述风化则以谓羲熊踵武非尧誉桀诞谩滋甚夫辨物或失其方记事之小疵拟人不以其伦立言之大蔽昔有独夫既殄天下同归於周明王不作海内莫强於秦然犹伯夷抗登山之志仲连怀蹈海之义相与耻而非之况乎助卫君之奸国褒吴楚之僭号以古揆今壹何相去之邈也方且笑昔人之未工忘已事之已拙欲使览者信之过矣尝因暇日读相台志盛言山川之美宫室之富爱其博而讥其杂於是感三都因相台志又颇裁其伪体削其醲词略前载之已详补後来之未备总折衷以有宋之制命曰邺都赋云尔
赵子与客游於三台之上以望邺都之城客曰乌虖壮哉豪隽所宅市朝之区三啓覇邑四成帝都子亦尝闻旧史之传观相台之志乎赵子曰未也相台志何言哉客曰魏之初基厥惟冀野中奠邺而居相始冠冕於诸夏世虎踞以龙蟠亘千龄而高跨其左则浩浩洪河犇涛涌波汇以清渊之聚????为黄泽之涡东崓嶔岑而突兀西陵屹嶫而陂陀其右则太行隆虑玉泉天平擎据穹壤蔽亏日星隐若叠障巍如置屏斩晋脊以中断连代襟而外萦其阳则宜师之沟司马之泊交荡羑之浸润互淇泉之脉络矗大岯以中峙障惊澜而犹却猗緑竹以弥望丰邦储而利博其隂则近控漳滏远连常碣水东逝以委带山西倾而坠玦广迳方轨平原四逹豳扼吭以形茹赵咋喉而气夺若乃厥赋上上土厚水深穜稑蔽野桑麻耀林顷必万秉亩皆百金错轮毂於涂中资菽粟与缣紝有葛屦之遗化故虽富而不淫尔其雅俗推重尚气矜节三晋之豪四君之侠顾眄刃挺喑呜眦裂驱市人而一战可挞秦而系越故其物夥财阜兵雄势张择要塞以胥宇据膏腴而造邦思重闭以固国务崇宫而濬隍笑前帝之厄廹图後王之炜煌悭瑶台而吝琼室讵数阿房与未央盖其号也前则铜爵金虎显扬太武後则凉风清都鸳鸯鹦鹉鬬鸡戏马之榭赤桥紫陌之籞耸飞阁之千雉联危谯於百步玉壁珠帘银楹金柱不可亿记而指数岂直千门与万户伟凤阳之特建饰翔离之双鸟何帝子之怀彼亦矜能而护巧物太盛以弗禁假飞柯而匠夭怅灵质之难驻忽遡波而孤矫伊仙都之肈造恢华林之旧规倾地产於土木殚心计於般倕嗟燕翼之败度反歆羡於穷黎谅习侈以玩富岂艰难之与知故其制创之广博缔构之穹隆藻饰之瓌丽观眺之疏通升而瞰之则翼翼眈眈云储雾涵泰华仅形於培塿辰极才映於楹櫩类竦身於天表迷不悟於北南仰而瞻之则炳炳欝欝烟霏日出但闻丝竹之音环佩之声似蓬宫之仿佛於是孟德季龙之际慕容渤海之俦鹿既获於嬴氏羊方絷於宗周则燕则誉以遨以游莫不宰割区宇分裂华夏邀乙发以计功揖高光而第课正南面以居尊袭冕旒而朝羣下於时鞮女畏力旄倪戴仁来享来贡或臣或宾彼孙马之旅拒潜窜迹於江滨如黑子之廑着亦何与於藩邻若乃泛览九原周流四垧求故老之謡咏访先民之典型过羑里而太息悲伯昌之絷囹圣人发愤以储思演微言而作经则天人之学所由兴也邦有淫祀西门发之野有巨浸史公决之或蠡或贼岑君遏之生歌死哭齐民悦之则守令之贤有善称也周鼎既震尉迟抗钺隋历方季尧生挺节墓藏太尉之骨衣溅侍中之血力殉庙社气凌氷雪凛芒采以映世虽身摧而志洁则忠谊之士蔼令名也吐实为秋掞华为春雕刻造化鑪锤鬼神唱则应刘徐陈和则邢魏子昇俨思王以独步若衆星之拱北辰则文章之美擅英声也尔其洞宂漫汗仙灵屈奇絶伎之所兴起肥遁之所幽栖酒千里以噀火丹一丸而疗饥孙登放浪於谲诡佛图巧幻而瑰琦森逸驾与隽轨差难得而备知若仆者徒捃摭於旧志譬犹万钧之一厘故言其地则四境莫及论其人则一邦有余古在前以不足今居後而岂如首相亶甲起踬奋跲当涂继兴遂城遂堞三高厉吻以旁噬二石磨牙而外猎率皆禆坏补敝披图案牒据之则捷去之则怯得之则为妇失之则为妾緜奕姓以传祚常鋭锋而不慴夫岂代无僻主哉亦云形势之所挟也是以文命敷土厥载惟冀美哉山河武侯所伟远兆朕於听音迩萌芽於望气故张宾慷慨以揆策崔光恳激而纳说元氏弗康卜雒之阳曾二帝而乃蹶信人谋之不臧逮夫李唐中叶有震且业彼庆绪之孤童奋螗肱而拒辙由藉险以凴固故王师之不涉以是观之人无贤愚而地有厚薄兵无利钝而势有强弱诸葛家蜀而破宣尼用鲁而削故仆以为冀不常重於天下而钜邺独雄於河朔也岂不谓然哉於是赵子慨然而叹有间而荅曰异乎吾子者之撰夫登高能赋者非以耀文所以辨义也陈诗观风者非以娱目所以验俗也故陟景山者见中兴之美馆雒汭者思平成之功未闻商颂有固圉之谈夏谚啓崇墉之论也今客诵糟粕拾腐余掉三寸之舌美六尺之躯指金汤为仁寿之域谓干戈为礼义之涂长王追貊主盟裔俘遂欲覇燕赵而帝齐魏兄二京而父三都是犹蒙鸠豕蝨择蹄而系苇自以谓有王侯之乐安土之娱曾不知风摧火燎率虀粉而遽焦枯也褊居晋鄙狭隘沮洳子迁姬系灭迹失据虽无忌之杰黠亦何延於天祚炎风不竞典午委驭故使阿瞒与贺六得?张而跋扈况值羯胡与鲜卑岂正余分而闰序当建安之考室冀日月以齐光奚三马之不戒俾一槽之遽亡彼季龙之侈忲摐地?以天崩曾僵胔之未腐遂流水以飘零凡此皆莫绍其终无传於始三光之所不纬五行之所不纪危朝菌之待暮徒倏生而忽死而吾子则美之岂其惑於旧贯欤胡取舍之不韪也自昔属辞之士缀翰之徒不务明五典之常道九畴之盛符乃惟夸国炫域度城计郛较广狭以诽訾无异商?与贾区盖尚东都者以伊洛为帝王之里主西京者谓崤函为天子之居甘泉远?於西海上林左引於苍梧将誉美而章恶信欲近而返踈左生崎岖遵迷遂诬拏三国以等竞角蜗牛之所庐不独陵轹岷蜀诋諆句吴而已又将超秦越汉污唐渍虞尊盗臣以拟圣谓羲熊之可踰客又实之岂不过欤仆病木讷而倦於谈虽然请为客粗陈其靡者子独不闻皇宋之光宅清汳之规摹乎背澶面谯挈郑提曹非宛非邺不瀍不崤邦畿千里坦然四郊环万国以面内类百川之海朝厥初生民缵唐之绪纷纶后辟昜代以五咸罔堪於顾天乃眷命於艺祖当此之时陵谷昜处天地否闭野有舆尸室无噍类国靡一定之民朝乏委质之士冀媮食以终夕敢燕居而卒岁帝用不蠲既薙既薅扫欃枪於一皷荡浇豷於崇朝援赤子而出涂炭谒大命於旻霄蚩蚩遗黎不徒去乱即治诛蓬刈蒿乃复慈母游乐郊安太平之後笑悔既往之先咷既而人获更生时有远虑成周饰阙以望幸西镐清宫而请御臣怀良敬之策士献班张之赋咸荣古以陋今脗雷同而景附天子穆然载思而未俞也乃规乾矩坤与神合契灵谋睿谟尽屈羣议即故国以营基懋皇图於亿祀盖谓洞庭梦薮曷若以四夷为守未央章华孰若以六合为家方且陟岱勒华裒神翕河建道德以为营卫讵论丘垤与污沱至於体国经野之法宫室苑囿之制寝不踰庙菲不废礼姑以备一王之轨仪同百姓之欲利固无伪采与淫泰畴克夸诩而奢丽若乃风俗之纯懿政教之缉熙人物之磊砢货殖之陆离既立谈而未判且非创业之枢机徒尚口以譁衆亦鄙人之不为也皇皇百年显显七世尧父舜子神传圣继无增尺帛之奉不益十家之费晏然磐石而覆盂若天维而地置遂使豫里辍险雍郊弛防江靖建业气清南阳洞外阖以不闭咸变雍而乐康於维此邦陶醇化醲川润岳峻旁薄虚空蒸粹炳灵降为英雄作我国栋时惟魏公勲在社稷行铭鼎钟非后牧与伊稷畴并芳而比崇兹乃相之所以隆也客遂略之鲸鲵陆梁峻宇雕墙葅醢庶类黥灼一方斯乃邺之所以亡也客顾乐之意者非相人之志盛德之事缙绅之所宜谈国史之所可记也客又不闻嬀氏陶渔三年成都商盘五迁邑无奠居安有择地而化被简民而信孚者哉将吾子未之思乎於是客乃词殚辩屈不悸自栗泚颡却避懵然若失
尧山赋【并序】
尧山在县北十里不甚高大四望皆平川而居中岿然特起按图经尧尝登此以望洪水後人思之立庙其上故以名山因以山名县元佑已已冬余以童子侍亲过之追感遗迹为赋以叙之
当季冬之严凝兮驰燕路之駸駸揽征辔而踌躇兮过尧山之嶔岑按图牒之所传兮得遗迹而追寻曰尧尝登於兹山兮望洪水之湍淫嗟皇天於艰难兮在圣人而忧患物何生而不乐兮独水行之漫漫曾九载之莫息兮舞鱼龙於波澜惟圣心之焦劳兮念元元之不食举鳏民於侧陋兮登咎夔与禹益虽羣后之奏功兮匪自安而用逸登兹山而四顾兮忧盖深於已溺余诚无心於黄屋兮哀赤子之将鱼苟一身之可济国兮固何有於捐躯赖文命之底绩兮卒大安而晏如嗟殷季之怠荒兮侈天位而自康峻瑶台於深宫兮民或亡於盖藏犬马饫夫梁肉兮士或未充於糟糠惟口腹以纵汰兮孰恤民之否臧既上下之覆隔兮终沦胥於丧亡仰尧帝之孔仁兮轸父母之至慈流惠泽而到今兮民愈久而慕之即山巅之崔嵬兮尚经营其神祠俨衣冠与环佩兮犹髣髴乎天日之姿瞻遗像以兴叹兮故老对余而嗟咨怅徘徊而不忍去兮夫孰知余之所思
学古堂赋【并序】
秉之主宝应簿书之明年新作燕堂而大夫石侯名曰学古为记以掲之於是鼎臣方侍亲於京师闻而慕焉思欲从下客之後尘追二公之英游自以谓不可得也乃为赋曰
秉之将庆学古之成乃诹吉?刚陈壶洁觞肃厥僚友燕于新堂酒中乐酣客有言者曰猗欤美矣经始伟矣卓哉显矣寓意远矣孰登斯堂而昧其谊我即於名爰得其志今也方策古之圣贤蹔俯仰以万世忽顾瞻而亿年炳往行以不没粲流风而具传宜乎高居以拱揖燕坐而周旋有以师典常而取训不徒侈游憇以相先也椎轮於室不量辙而自通察影於鉴不度形而自同虽世忽晦显道常汗隆有礼乐以治性有仁义以饬躬行既往以无敝播方来而靡穷固可骛精思於物表挹芳馨於彀中矣在官彬彬拊循吏民退休愉愉讨论诗书朝而出以古为律夕而居与古为徒得於内者充我之不足发於外者推吾之有余吾闻古人学无终始旦安穷阎暮都显仕居廊庙以仪衆斡魁枢而自已讵不虑而遽能哉良素修之有以也今使来者历阶得从政之方举隅佩入官之谊仁见之而隆仁智见之而睎智蚤夜黾勉起居顾眎由此而为公为卿有爵有位资古道以长民懋儒风而廸世亦不出於函丈之席而数楹之地也然则後之君子能无乐於是欤乃系之曰於乐有堂匪奂且轮兮若古是训如见其人兮既种乃德将惠我民兮来者勿怠益绍以新兮
寄傲斋赋
赵子新作寄傲之斋既成客有见而笑者曰噫嘻嗟夫环堵之墟瓦砾所储高裁隐顶广劣容躯白日穿漏寒风啸虚褊浅廹仄闷若囚拘先生学不足以稽唐宪虞行不足以左规右模势不足以濡乾润枯谈不足以出有入无动廓落以无偶居寂寞以无徒风吟雨呻饥膓叫呼饭不满腹见嘲妻孥衆将傲子以弗忍顾子反寄傲於谁欤赵子曰吁是则然矣而客责之不已甚乎吾侪小人志不愿余在山而樵在泽而渔或跣而步或乘而驱随所寓以皆适吾又安知夫穷逹之所殊贫与贱吾不侮富且贵吾不谀将修敬以不给顾何傲之敢图在隂则惨在阳则舒凛霜雪之戒候追葵藿而起余遡爱日以择地得幽人之所庐匪斵匪雕既治既除信容膝以有裕廼左诗而右书时纵目以流视追冥茫於古初友圣贤乎千载同古今于一区有治有乱有贤有愚有得有丧有隆有污有去取以为之宠辱有褒贬以为之赏诛或云而龙或泥而猪或憔悴於邱壑或荣华於国都前哲纷纷以既往後生皇皇而益趋森万物之情伪了坐判於锱铢无异登蓝田而采玉据合浦以求珠凡世之所谓壮观巨丽者固已尽载於吾居矣吾俯而入若沧海之浩浩默而坐如夏屋之渠渠不知天地之广大日月之疾徐轩裳之照曜俎豆之萧踈将以是而寄傲也何如客曰唯唯於是乃顿足而歌曰吾不如驺侏儒钱多粟饱兮偷以腯其肤吾又不如?之夫附炎炎兮貌愉愉独衣被於简策兮咀前载之膏腴嗟来此寄傲之室兮此中聊可以与娱

[book_title]卷二
钦定四库全书
竹隐畸士集卷二　　　　宋　赵鼎臣　撰四言诗【案四言诗共二首俱集诗句】
喜晴【并序】
吏滋不德以为神忧闵旱而获雨愁霖而得晴其求纷然而神终不之责暴之秋阳讫我穑事岂惟吏之幸将民与国家实欣赖之谨再拜受赐
我田既臧零雨其蒙嗟我农夫忧心冲冲谷旦於差薄言往愬谓天盖高上帝临汝杲杲出日有嘒其星获之挃挃我仓既盈薄采其芹于彼行潦神之听之无德不报
昔我往矣思君子也高阳之从事过瀛之野作河广诗而匿其名使者唐侯独见而知之故赋是诗
昔我往矣作爲此诗凡百君子谅不我知惟彼硕人眷眷怀顾彼何人斯可与晤语召彼故老周爰咨询予忖度之所谓伊人实获我心将恐将惧顔如渥丹畏此谴怒维彼硕人顾我则笑如切如磋匪怒伊教自古在昔哀鸣嗸嗸襃如充耳莫我肯劳嗟我农夫出自幽谷如蜩如螗其何能淑维彼硕人追琢其章欲报之德不可弭忘
五言古诗
宣和四年五月辛亥诏以神宗皇帝所书鼎说十二字藏於延英阁臣鼎臣赋诗以纪其事
孤臣生苦晚仅及熙寜初虽沾化育恩不覩衣冠余呜呼丕显哉谟训存诸书议论略秦汉制作追唐虞每闻父老言太息涕泪濡不意垂老年观此河出图禹鼎沦泗水异说纷相诬蔽之十二言一洗诸儒迂天意盖若曰世定後圣无要当缵禹功千载与之俱各力所未遑翼子其付诸崇寜果图功继志若合符屹然奠九鼎四海安覆盂此书天所锡制器实权舆岩岩宝阁尊万灵所依於嗟尔九州民跂行与蹶趋瞻之必稽首过者当下车
余少时尝种竹於所居之南号竹隐今二十年矣而隐之志盖未遂也孙志康善篆尝欲得竹隐二字题其上因叙所以为诗以乞之且呈好事诸君子各乞一诗以为旧隐光华
先君昔谢事勇退不待年区中五亩宅郭外二顷田归装无一金买书费万钱余时老莱衣方冠絶可怜赐第殿东厢弃官天北边【余元佑六年赐进士第调真定府户曹参军以亲老不赴】耕耘具甘旨采掇求兰荃积竹南墙下清隂颇萧然谓此可隐矣曰余其老焉人事喜龃龉壮志诚迁延身遭患难余仕为饥冻牵浮舟客江湖仗劔临幽燕儿女道路长岁月鞍马捐一与故隐别逮此成华颠传闻箨龙儿一一长刺天出处令人悲太息夜不眠同舍有孙楚笔势何翩翩未甘丞相後不许中郎前何以慰此君匄子翰墨妍持归榜吾隐不翅青玉镌异时傥过我物色扬雄?贫家何所有满林玉碧鲜渭川已太广淇澳空自贤君看青琅玕知我非臞仙
次韵滕子济礼部考古图
苍史失古法赤刀有遗书经毁秦汉後器追禹夏初古人不吾接有感谁与祛尚怜盲左生文字记鲁壶哀哉泗水没不复知鬼魖英英华省郎攟摭收遗余异书人不识善本手自摸壁中发科斗海底出珊瑚篆籀既识职钟鼎各应图要当知百世何止举一隅似逢东里生张华与之俱谈倾河海江下卷郑白渠我老尘埃中牒诉惨不舒思陪种柳潜愿逐耦耕沮锦囊不应开欲和聊复徐颇怜平生心用意真僻儒识字恨不博块焉无与虞图书许借否髯滕意何如莫作骊龙仙靳吝五色珠?夷或未办当奉酒一盂【诗序虞与娱同古语云借书是一??夷酒器古人虽假借必有礼以将之今流俗误以?为痴非是】
读史戱作
相如故倦游偃蹇临卬市主人敬嘉宾供具邀车骑酒酣乐未阑跪进丝桐戏勉鼓一再行四坐皆心醉潜有知音人独会求凰意倾城不待媒半夜行云至忽驾软轮车遂抛沽酒肆建节还故乡拜爵文园吏卫霍老疆场严朱死谋议揺头唤不前日高花里睡
即事
昔日同门生頍弁彯华缨当年总角彦束带扬王庭故人怜我顽千里特寄声开缄亦何言终篇歌鹿鸣举手谢友人愧君郑重情鹏鷃各有适枉寻余所轻
杨时可作十诗以寄河间诗之所及非吾僚则吾友也因悉次其韵以和之又以其所以赠我者复赠时可作还字韵
久伏东海滨窃慕暴公子一朝乃吾僚幸会有如此白髪裹青衫谁要相料理吾犹及老成余音闻正始【右孙志康】仕宦百僚底文章两汉间着书虽寂寞此生那可攀结交论意气恨别阻河山屡过扬雄宅令人载酒还【右杨时可】霍侯尘土中衣破露两肘一锥聊自置四壁初何有长安可得官高门日奔走问君求之欤顾我揺其首【右霍子磐】翰林门户壮九子贤至今楩楠及豫章磊落皆成林恨不徧识之此郎倾盖深傥封降胡檄冀子披其襟【右钱逊叔伯言】
形骸本蘧庐况乃妻子累朝市无恬波山林有深意可怜箕山孙骨体真不媚归欤定何时寄我招隐字【右许少伊】髯也伏盐车乃实千里足其学本孔孟乱以佛所録捕景而系风虽辩吾不欲如髯真絶伦恨此持论曲【右刘仲忱刘尝与余论世一二士大夫颇不相契故以此为戏异日可拊掌也】
词源倾江河坐觉畎浍褊王郎清如氷腹有谈天辩闭置邱壑中名誉当自显而况金其声行矣侍从选【右王履道】俗儒守一编贱目则贵耳不识古人书岂识天下士君看李长吉可但州县已异时凤来仪故自阿阁起【右赵伯山】济济八才子醒藉有此郎交情苦疎豁子职甚温良一为江南行书疏颇相忘媚妇乃如许盈盈不下堂【右张伯元伯元娶妇未归】
参军喜吏事咄嗟能轾轩短小精悍姿使人醒睡魂他年解千牛妙絶难寄言堂堂圣献肃吾犹识诸孙【右向仲告】
次韵志康病起
八十用鹰扬万里封燕颔一掷遂成卢再索仅得坎命也天所司欲言吾不敢不见孙先生有羮长不糁何曾少卑之坐是得坎窞平生读书苦求味在橄榄凛然刚毅姿身大不及胆满堂进羶荤长跪出昌歜嗜好苦乖殊持此欲谁览贻我病起诗慨叹发悲感君看彼棼丝见用即衡紞得失付天公吾属可无憾
病目无聊因游慈云寺作诗呈诸友
造物本儿嬉万彚同一甑阴阳烧煮之有此生老病我今知命年过二不为盛【孔文举云公为始满融又过二】此身付天公穷逹听其令胡为生纎云翳此秋月浄坐令盲老翁悲歗杂歌咏医云肝乘母交恶若周郑欲知罍不耻要在瓶毋罄至言若金箆刮膜除蔽映咄哉耕田夫所得已负乘当求扬一?遂卜蒋三径闭目存黄庭燕坐收双胫囬首谢蓬莱问路安敢更
次韵杜公美【充】赠张永锡
平生喜交游臭味在笔墨身居大梁下家寄黄河北异哉长安市一日见双璧相逢尘埃中过眼我独识从今裋褐姿不复憔悴色更复许言诗赐也当避席
李汉老【邴】见过不及见以诗谢之
埋没簿领中气结不得吐官柳欲飞花春事遽如许骑马出东城意若鸿鹄举独行虽少味自足寛靡盬归来儿女曹恠事说覼?有客适过翁身骑五色羽自非翺瀛洲恐是翔紫府云来久踌躇鹤去迷处所我老俗吏中人物谁比数赖独有故人慰藉能伛俯一臂乃失之遇事真龃龉朝来益痴絶物色徧庭宇尚寻履迹余用意毋乃鲁
郡僚出塘泺唱和诗次其韵
水穷瘴海南陆尽狼胥北祖宗受之天以为冠带国维时耶律氏好乱乐祸贼夜动鼠穴中隂计屡以默廷臣请加兵薄伐陈往则尧舜仁如天一言羣议塞幽燕亦吾民此意多不识至信及豚鱼深恩被动植古来战塲地父老今力穑耘夏水泱泱获秋禾翼翼当年守边将至今犹血食乌虖战危事胜败有失得祖宗讳言兵隂功千万亿不见陂塘上沟塍如组织传闻天骄儿颇亦知帝力祖孙相付授日夜自约勒慎勿负中原天地父母德
秉之兄受代还京师余送行次甘陵雨三昼夜不止十二日乃雪平地几尺木压而折者十三四十五日既别秉之於南郭赋其事以寄王履道王时在大名
季秋霜未降草木尚华滋萧索重阳雨黄菊共凄其谓此肤寸泽杲杲行复曦那知三日霖淫潦方在兹我行既龃龉我车遂逶迟僧房耿不眠半夜寒侵扉开门怪事发积雪满前墀雨师技止此更复出新奇儿童叫踊跃僮仆惊嗟咨云此太早计有眼省见稀天公岂怪我不乐愁何为幻此千顷玉伸我一寸眉呼儿覔酒家典衣具醇醨醉中见乡社命驾将言归忽忆剡溪友径吟招隐诗嗟余兴岂尽无因谒戴逵
送李侗诱中将漕江东
顔驷老为郎三世终不遇奉春脱挽辂暂见若平素功名岂不佳用舍真有数况逢尧舜朝士多无着处赫赫金门开燕子皆鵷鹭天顔若春温战栗心恐怖奏事幸无他求福安敢预李侯衡湘来朝谒苦未屡入对明光宫爽气回天顾立持使者节褒语宣朝路自结明主知千载实旦暮富贵在子耳江南那久住努力加饭餐稳上青云去
送唐通叟东南铸钱通叟尝摄度支员外郎职事与之同舍累月
簿领丘山堆胥吏鳬鹜进不须持酒巵正自得醉困赖逢同舍郎照眼珠璧润堂堂质肃公劲节森万仞吾犹识诸孙王谢有孤韵时时议论余尚作前辈峻我老无町畦出口见方寸端须护疵瑕未可失瑜瑾奈何不少留舟楫犯蛟蜃山泽宝欲兴虞衡职方振想常开鸿鑪不复费游刃明年水衡钱地应无可?策勲便封侯朱紫安足论来趋未央朝故人应许认疾走当避公铜臭不可近
次韵李萧远送叶少协赴官陈州【叶梦龄】
簿领动移日尘埃纷满城空令牛马走坐见鄙吝生文章虽小技不激安能鸣邂逅得之子接语意已惊谈锋苦豪放心地实坦平凛如君北斗嘒然吾小星忽闻补吏去曾不与我评长啸登扁舟心远气甚英先师仲尼父昔尝泥此行寄声陈父老君盖何当倾须知此客佳馆谷幸少宏富贵亦土苴名声忌峥嵘请谢郭子横去矣勿觥觥
犹子奕赴官中山奇作诗送之因次其韵
人生贵天真圭角何必露肮脏世虽憎岂弟神所许嗟尔守一官十年不改故儿寒屡号朝妻饥数啼暮又随五斗米远向千里去中山貔虎屯北鄙咽喉据我昔少年游梦景堕飞雾犹思鴈塔凉尚爱石文主迨汝闲暇时寻我经行处聊因起遐想会自有佳趣此外姑置之勿改平生度功名无巧手富贵有夷路往复版筑中时来犹举傅
犹子奇从江淅经置陈伯亨之辟八月十日登舟饯之於郊外作是诗以送之
于越本夷蛮弄兵篁竹中吏士懦不武未尝更战攻私忧顾妻子闻贼内已讧咄哉林武将一旦先望风遂令六州民老稚遭闵凶天子怒赫然王师出罴熊聊弹一指端电灭纷已空疮痍今尚新噍食若未充如更大病余护视须良工平生陈太邱经济蟠心胷久持四方节未食千户封功名真有时仓卒果奋庸嗷嗷百万家赖此白头翁汝今从其招緑水依芙蓉勿以贱自嫌王事当匪躬江湖日已清公归列夔龙行持酒一篘迎汝国门东
送林德祖致政归吴中
士论常苦高出语讥古人至其取与间未足了一身官爵细事尔臭腐实与隣奈何夸者徒薄暮犹逡巡平日相语此反覆甚谆谆顿输一着先夫子固絶伦乞身夜上书妻子不暇询翩然东南去笑别平生亲江山已在眼邱壑俄生春聊须震泽水洗此京洛尘萧条西湖上处士迹已陈夫子今继之凛然两逸民疏公不足高贺老不足珍他年仙骨换坐叹倾盖新期我吴市门复见梅子真【林逋处士旧隐西湖】
崔德符作湖园诗以寄邢子强次韵
吏道如棼丝坐觉意味少我岂无一箪当食自不饱邂逅崔子真霜林挺孤筱十日九闭门想见独倾倒悠悠四十年识君恨不早晤言曾几何告别惊草草昨枉湖上作盛赞池亭好平生邢子才投分紵与缟政当乐濠鱼定不惊鸥鸟解榻念君来此意不待晓似闻百花洲一雨浄如扫【邢乃湖园主人园中有百花洲】
次韵陈修仲题会稽宋尉澄晖亭
监湖绕君家近在门前路置亭昔未善对面无覔处胜地天所储造物费陶铸惟昔居者谁熟视不知措会逢赏心人卓荦见深度踈朗引湖山豁逹去屏户开轩明月来解榻清风驻初无结驷劳恠此咄嗟具更得黄绢词当烦神物护
乙未寒食前一日陪姚季一吴和甫登崇德寺阁赋诗以驾言出游以写我忧为韵分得我出二字
东风日夜狂草木困掀簸墙角数枝红春事亦到我平生喜追游虽老意尚颇况逢两飞黄共欲参蹇跛喟余麋鹿姿章服强包裹出门天宇寛自视觉磊砢士峻则少通务逹乃多可悠悠何必然所得盖么麽不如全其天旷荡出缰鎻东臯幸可耕太息愿未果
高阁切浮云仰观势嵂崒兴来偶攀跻意若凌超忽壮哉洛阳都宫殿耸突兀城中十万家古来豪侠窟楼观何轩昂花竹争炳蔚澹澹烟霭间俯见孤鸟没缅怀中令君节钺耀衮韍镇守极膏腴割剥到肌骨黄金不却老晩节顾佞佛陂陀何为者岁久尚奇崛空令吾党士登践许仓卒踌躇不忍归待得星斗出【崇德寺石守信所建】
五月十八日陪同舍诸友游慈云寺
室如蜗牛庐气若炊饭甑身无六尺长当午意已病今朝忽破顔夥此佛宇盛长廊引雄风爽气囬秋令老僧喜客来簟竹铺緑浄书生苦昜足妙兴发觞咏枯棋响雷雹新唱杂雅郑放怀百念空纵饮双瓶罄我衰本芜葭玉树纷照映忽惊涉瀛洲骤喜陪鹤乘日昳尚踌躇欲去不忍径归来掩关卧汗雨复流胫赐沐幸许休命驾何妨更
八月二十日晚凉可喜秋思浩然乘兴独游至崇寜寺谒须上人表以【按表以二字疑有误】次元闻而造焉既归而作是诗
秋风日已佳今我何不乐出门念所之兴至不待约言乘独往愿偶信登山脚道人心似灰白首无住着经旬不下堂为我蹑芒屩茶瓶既徐进涧水亦屡酌谈从青山远思与孤云薄俯观市上人扰扰何纷泊向来簿领中岂复知寥廓两侯天下士皎若云间鹤肯作哙等伍此意真不恶少年悦纷华寒士守寂寞譬如氷与炭志亦言其各请为东土游一继支许作
二十日发都门二十三日次颍昌过故府张几仲旧居
入门见华屋怆然伤我神堂堂想平生英气犹逼人园花与槛竹种植手自亲爱之不忍触欲去辄逡廵缅怀大观初幕府参下宾前驱列貔虎後乘邀徐陈纵猎辕门晓赋诗瀛台春何曾有天骄安若儿女驯至今帐下吏往往驱朱轮凄凉十年内梓树忽轮囷惟余一书记白首走埃尘猥忝刺史符愧彼吏与民公门那敢辱往戒犹书绅
发颍昌留别韩次律苏叔党
行迈日久远亲旧日已踈眼中惟牙官从我走道途俗状谁使汝渐赤由近朱颍川多名士古来豪侠区历代愧不能叩门韩与苏酌我瓮头春舞我闺中姝清言发谈笑嘲戏颇不无使我面辄阔自忘官职麄斐然欲从之文字相与娱我行未渠央欲驾复踌躇人生如寄耳聚散安可图区区惜别离此志乃非夫临风但相思有使即寄书
九月八日晓起絶粮舟中读书
饥肠彻夜鸣梦乱不能好口腹故累余勉起不待晓贫家无宿粮庖厨净如扫力耕可得食此计真不早居然怀抱恶坐使百忧绕聊复读我书百家观浩渺古人骨已朽熳烂列华藻其言忽起予一览意自了飒然惊短鬓怒立何草草壮心激衰懦豪气变枯槁捧腹故便便不食今自饱方知道义力非但文章巧吾命岂真穷吾书可长保从今复何事读诵以终老不须哀王孙为谢淮隂妪
夜行见怀
家无儋石储日费千锺饮避谤醉为乡嗜眠书作枕忘机鸟已驯有道鱼不淰栖迟天一涯浪漫岁三稔日月渐悠悠肺肠空凛凛平生师孔孟夙昔陋顔沈膺门感恩义哙等荷题品【仲修先生大夫之门人也】报德力未能量已事已审新诗辱雕镌浩叹忘食寝但愿酒不空何事文如锦
赠翟二淳老
去乡今几时未易诘晦朔但闻苇溪头稚柳皆把握老岂私我哉浸润不顿觉揽镜忽悟渠鬓雪颇斑駮喜闻贵人来文字得商搉故人五十满髪黑面丹渥乃知出处间相去如许邈新诗愈豪放谈笑出飞雹留之不肯住告别意苦确嗟我独何愚斗米尚俛啄诗书久遗忘志气日龌龊讵堪剸剧繁所愿斸墝埆归田不须谋老圃安用学东臯会相从共醉村酒浊
次韵李祖武道中见寄
江南緑水幕塞北黄金台方当汉道隆威灵畅九垓从军岂不乐顾我非其才十年尘土中满胷贮黄埃主人恩义重弹劔思一来居官自忝冒揣分岂邅徊免识翰林孙一见青眼开不许执手版便容持酒盃题诗远寄我欲及未开梅北枝寒已甚正待使君回
方时敏以茶饷李萧远因作诗止茶其弟元若允廸闻之谓茶不可止和其诗复以茶二饼寄其兄三子皆余所善也时敏既止茶不当复受允廸之饷而萧远巍然亦不得以独飨也故次其韵以请二子
得士一夔足我独交两方腹有书五车家无钱一囊人皆不堪忧愠色渠未尝大冯河梁上正作gui头藏西山挹爽气北窗傲羲皇对茗不肯饮醉倒温柔乡泮宫有臞仙野鹤姿昂昂少年苦书淫壮岁惟诗昌平生重取与一介分毫芒受况独不辞大啜意甚长我本田间人虽老尚木强边韶请割席陆羽愿升堂破铛杂姜盐煎煮我所当匄子龙凤骨浇我藜藿肠
既和时敏止茶诗矣而允廸所饷犹未及请再次韵求之
钩绳异曲直凿枘殊圆方蛤死不脱殻锥颖要出囊风蛇互矜怜蚌鹬相探尝纷然天壤间巨细靡不藏孰能使之齐贤哉我未皇付之将毋同蛮貊犹故乡方生天马驹头作千里昂平生刚褊心立朝慕周昌置之岯山下所用乃针芒苦憎茶扰人能妨春梦长季也谓不然辨理殊坚强我欲两可之笙磬同一堂楚人固失矣齐论亦岂当请归亡是翁文字搜枯肠
允廸和诗吝茶弗出而约以棋取之再次韵
仙人烂柯山坐隐多奇方我昔梦见之正争紫罗囊岂独寸筦窥固已一脔尝至今不语妙了了皆中藏陋哉王积薪亦复干帝皇远矣羊玄保恨不同闾乡谁与子方子忽作鬬鸡昂居然镗其鼔甚矣子之昌吾师乃庖丁未尝婴刃芒遥知吾髪短不必终缨长明朝受敌降筑坛千步强沙溪委道周北苑陈中堂想复闻我言怒欲奋臂当竟无百胜策空有九回膓
余以双鸡饷彭子发初不知其皆雌也既而易之其谬如前子发有诗因次其韵
家贫苦厌鸡粱稻费畜养群居颇狼籍庶类日崇长持以赠东家料择增卤莽经旬默不鸣先生为拊掌马也牝而骊逹士有遗相望之似木鸡何尝微技痒当令守其雌不必厉清吭开笼郑女双对舞江妃两索我於形骸见为无乃爽聊复相解颐风来闻笑响
中秋夜杨时可与狄端叔载酒见过月下联句
月固不可得客亦未昜逢【鼎臣】相看且一笑剧饮须千锺【时可】石文事绮语辩口如劒锋【流】血指遇巧匠青蒿倚长松【鼎臣】平生所欣慕今夕获从容【时可】我出元白後敢蹑李杜踪【流】竞夸词激烈已觉醉蒙茸【鼎臣】虚文矜画虎利口极雕龙谁能望尘拜初不希侯封【时可】云披蟾影白露浥桂香浓【鼎臣】河汉淡无色乌鹊迷所从要为青女约从使蜚亷攻【时可】渡河天女懒捣药玉兎慵【鼎臣】秋凝霜悒悒晴解云重重论功有词客误晓惊惰农兴从庾亮发景为仲宣供【鼎臣】夜气凄以冷斗杓横复纵【时可】文章余所短翰墨子之丰酒渴思朝汲肠饥闻夜舂【鼎臣】寜尽杯中蚁勿听床下蛩【时可】思澁惭追骥篇成类采葑我眠君且去莫待鼓冬冬【鼎臣】

[book_title]卷三
[集部,别集类,北宋建隆至靖康,竹隐畸士集]
钦定四库全书
竹隐畸士集卷三　　　　宋　赵鼎臣　撰七言古诗
嘲春诗
天公是春父后土是春母风雨作春媒桃李为春妇桃李嫁春来几时春工不肯使人知昨夜小桃微破萼漏泄春情春不觉
骑立山祷雨
秦头东衘楚尾及奠方作镇神灵集他山迤逦尽徒趋中有一峯长骑立雨阳吁嗟走祠下神往救之如跃马深中百丈寒潭底爵名上公地千里
次韵何德之喜雪
北风半夜轩昂变倒泻天河飞似霰初惊弱质柔於氷稍意澄江净如练心知消息到盃盘坐觉精神生笔砚晓来竹下失青莎鹄立细长三四片似欺赵子躯六尺欲恼何郎书万卷诗泉要子涌三峡酒路许吾通一线可怜顷刻纵如花不奈消流终怯晛经尝凛冽合增嫌爱惜为余犹眷恋画莎江上真已奇歌曲郢中殊不倦自惭追琢费巧心欲为不托嗟无面
再次韵
何郎文章鲁之变句落毫端纷玉霰夜长乘雪出诗轴十里银光揺素练西山作笔锋已秃东海凝氷盖其砚欲搜月兎出三窟肯比崑瑶夸一片梁园词赋不收拾散落人间今几卷应怜我穷被雪压冷屋号寒命如线故将佳句发阳春昔也瀌瀌今覩晛白头嗜酒尚书郎日给二升心所恋不愁家作四壁空每得新诗便忘倦啼饥更自有痴儿妄想朝来天雨面
宋京宏甫见和再次韵
水花浮空出奇变散者为霙圆者霰天翁大是富家翁细碎剪云亲染练山隂晓起右军泣不见墨池安得砚从来缘水不充饥此日正堪批作片书生冷淡恶生活忍冻悲吟诗满卷不知北里富薰天舞袖对花裁圈线红炉炽炭坐生春本不畏寒那忆晛兰台赋风不赋雪好色岂殊蜂蝶恋不如诸孙艺且贤蜀烹啖客初无倦诸公速辩欲忘归尽磨东庄千斛面
十一月十七日大雪昼夜不止平地盈数尺十九日雪中与时可载酒相率出郊谒子庄因登爽亭临轩纵饮四望浩然澒洞一色真奇胜也孙志康畏寒不出已而有诗因次其韵
小阁仅堪容一席西望诸山天咫尺兴来踏雪共登临径醉何曾论斗石风前少皥陈堂堂万骑衘枚替戾冈倾河倒汉天上落蓝宝荆珍尽卷将海边属国寒到骨帘里夀阳花满房恨君闭户不好奇三人醉倒君不知须怜暖律易消铄行见芳洲生杜若肯捐冻死求一适聊畏思归老庄舄
洪谷值大风宿避贤驿诗
客行到处可独宿秋夜已长聊晏眠北风吹灯最无味明月照户真可怜儿女渐有婚嫁逼富贵久无名利牵欲归不决坐此耳展转悲歌一怅然
重阳前数日夜坐不寐偶思江南塞北旧游作诗呈志康诸友
昔在江东作重九斩新凉气生杯酒右军有宅山最高岁岁与客登其首菊花弄蘂天未霜吴儿琵琶能断肠半天语笑中夜里山下人家惊走藏禹穴探书无所得笑指燕然疑可勒燕南新筑黄金台乃复招我何为哉五年醉倒南楼上楼上黄花无处放将军喜气自生春尽释风霜作和畅美人低按小秦筝坐中劝酒一再行风前孟嘉?欲落席上孙郎句已成一生散诞无覊束到处容容尸斗禄况复今年值衆贤珠玉在侧真可怜重阳更欲登高去莫遣风流减去年
子庄出猎仆不与闻志康有诗次其韵
岁穷於冬春未涉雪入田中余润接鹰鸇欲击胆方张狐兎正肥心已怯忽呼小队试周旋直并西山穷射猎将军约束金鼓震令尹指麾豺虎慑平原浅草阵横斜後劲中权旗晔晔林空肯使逸禽飞泽竭不烦追骑蹑正堪大嚼出馋涎安用千金酬笑靥风毛漠漠任教吹雨血纷纷谁所喋不容杜曲随李广顾肯桑间问灵辄庙谟不战方两阶边尘已静休三捷酩酊如余乃醉仙雄豪似子真儒侠明朝得隽傥相过买酒尚堪吾倒箧子庄猎於近郊志康闻之盛赞如臯之举且督分鲜之饷再以诗往而子庄不报夫践霜雪跨陵谷以从禽荒之游乐则乐矣然未必贤伉俪之所喜也不然鲜胡为而不至哉故余再次来韵以索其情
爱君谈兵如赵涉往与西人锋刃接尊前或诋次公狂市上颇疑韩信怯忽然结束变轩昂驽马自驱千骑猎狐狸博硕正吾须鸟雀细微谁女慑风驰白羽歘惊飞火点红旗时一晔将叔无狃戒其伤君足正应防妇蹑千金之子不垂堂坐使颦眉羞美靥径当去劒释皮冠腥血淋漓休使喋贤如孟光不与谋搏兽於原毋乃辄闻君三日静思愆谢过莫如吾讣捷熊膰兎首速分张好客庶几闾里侠归家一笑定卿卿止猎之书犹满箧
再次前韵戏志康
贾侯少日规原涉酒徒劒客交相接官成忽绾县令章文墨能令豪士怯满庭牒诉若沈迷过眼诗书聊领猎发狂正尔不能堪大叫赫然胥吏慑西城晓出颇怱怱日射围塲光有晔鹿伤鹤膝畏鵰盘兎中鹘拳愁犬蹑获多意解始开顔暗觉微涡生两靥逡巡下令释前禽尚恐流殷人竞喋不知谁忽遣君知佐饔而尝心颇辄新诗不减子虚篇喜意似书城濮捷更因乞肉苦讥嘲句险词夸终类侠莫瞋令尹少须之报聘已装珠一箧余数与同舍唱和而何亨老独否耿伯顺以诗挑之因次其韵
巧匠未尝夸所能解衣盘薄初不惊纷纷衆史争舐笔我独以此全其名坎其击鼓瓦釡閙黄钟大吕元希声扬雄有口吃不语长安小儿心欲轻一朝胷中吐白凤至今千载犹仪刑颇疑将军固多许衘枚十万藏奇兵可怜吾党有壮士疾鬬不暇金皷鸣寄声大耿莫仓猝火急防渠夜斫营
次韵志康赠武得之得之余同年也
昔年曾伴南鹏击借我扶揺多少力君虽进寸我退尺安得扬扬好顔色忽然相逢不相识怪我摧颓凋羽翮念君家亦仍四壁谁信怀中有垂棘天寒雪冻行不息相属一杯空感激
梅花下置酒送潘廷立学正赴官京师因寄博士王尧明监簿刘仲忱
卧龙山下梅花发举杯半夜邀明月自从却棹酒船囘一十五年如电掣相逢忽在百花洲玉骨氷姿愈奇絶粲然顾我低欲笑敛袵对之那忍折应怜我老遽如许鬓发摧秃牙齿缺对花不饮可奈何急唤潘郎相煖热潘郎趣召许朝天昨日见之今日别莫嫌韩愈困虀盐会有王良收汗血同僚满屋多豪杰仓卒立谈难尽说请於主簿覔于思博士龙头如玉雪故人傥问我何如正被梅花恼不彻【余顷官会稽居卧龙山下并舍有梅一株甚盛盖屡醉焉今十五年矣尧明廷试第一仲忱美须髯故云】
均文屡约相过近得书辄迁延偶读予梅花诗次韵以趣北辕之约
江南仲御才英发身佩琼琚冠宝月骅骝未肯就缰衘乍蹋天街频啮掣忽然醉里谪三湘顿觉新诗愈超絶人疑夫子不堪忧豪气壮心当少折不知世故转磨礲凛凛太阿初不缺归逢北客笑无言但道湖南苦秋热许来过我已三书欲对清樽话离别可怜杨叶漫飞烟坐叹榴花空点血平生一诺季将军邂逅相逢应有说颇闻列屋尽蛾眉自教绕梁歌郢雪君能辄暇暂来无莫待新声都按彻
蔡兴兵曹谢曾秀才见和梅花诗复此韵为谢
诗如病疥歇复发最忌春花与秋月袖中缩手苦禁之技痒不堪时一掣雕肝琢肾神何苦故令眼乱心愁絶我生酒外百无能病不持盃被磨折暗香浮动正黄昏独坐悲歌唾壶缺麄官岂合赋梅花冷撰不惭中允热更烦属和骋姸词句怯虽殊才调别见轮学斵三十年十指淋漓漫流血忽逢匠扁过吾前心悟微言口难说冥搜角逐遂经旬不觉纷纷堕香雪尚堪火急醉其旁卜夜直须令晓彻【余贴职右文旧语有冷修撰热中允之语】
读李生诗爱而有作
少年似是贾才子作语便如欧少师後生可畏吾老矣下笔有神君勉之崩崖破壑水浩渺坏衔【按坏衔原本误作攘御今改正】掣辔驹权奇徐徐势定识归处要以古人为矩规
次韵朱琳天球
问君着鞭胡不忙天子正欲兴明堂不应止作燕雀伍何苦不追鵷鹭行请缨未欲事南粤献赋且可夸长杨奈何听讼独辛苦日与鳬鹤分短长
戱杨丞许尉
杨侯作书倚庭柱不觉震雷掀屋去许侯一盏便醺酣遮莫王公也箕踞两君落魄不堪闻愁杀当年郑广文看却聋丞并酒尉何曾敢说故将军
河间令尹
东家载豆如山岳西舍割禾无处着父老欢呼南陌头打皷吹箫相燕乐今年不复似常年?米都无百十钱新来长官政及我夜无吠犬人得眠公家力役会不免常苦里胥相扰乱里胥不出今几时我自输官不须叹秋风嫋嫋乐无涯枣有实兮菊有花闻道长官作生日相呼父老来排衙排衙奉上一盃酒再拜长官千万夀三年替去不须臾聊与斯民为父母
永锡生日以诗夀之【余与永锡同为清河公所荐】
酌君以御府黄封之酒泛君以江南白玉之巵祝君以岁寒後凋之夀颂君以鲐背难老之词十年闻名不相识一日倾盖无复疑文如锦绣可贵重行似金玉无瑕疵诏书求贤意不浅严徐贾马争推荐大虫老鼠本殊科李耳韩非偶同传看君此举不怱怱白日青霄意气中上方未赐尚书履乌府先骑御史骢我当报罢归可必却向军中弄刀笔今朝判得一醉无请办黄封作生日
昔官会稽故侍讲吕公原明丈请以其孙揆中者娶余之长女旣受币矣无何揆中与余女未成婚而俱卒济隂簿本中则揆中之弟也近於同舍林德祖处见其所与石子植唱和诗子植又余太学之旧僚也故次其韵因寄吕兼以简石且请德祖同赋
我昔江湖百忧集侍讲寄书犹墨湿婚姻竟作覆手空日月真如跳丸急哀哉大耿已川逝秀矣小冯今玉立词源江海浩奔茫句法风骚森出入石郎与我金石交每怀见君嗟靡及种桑自比侯千户力田不愿爵一级颇闻杖屦约招携应许蓬茅助营葺欲讨明珠救子饥老矣安能发鲛泣
栾弃奇育皆赋集字韵诗再次其韵示之
我家不减乌衣集何曾以沫空相湿父兄共有清白传家世不於名利急稍侵老景何足道粗喜汝曹皆有立天路峥嵘在一飞承明翕习期三入乘时便可功业建发策岂为科第及连珠合璧竞名声九棘三槐争品级金门他日看汝游竹隐何年助吾葺男儿志气要轩昂肯作楚囚相对泣
送外兄张会之【并序】
外兄张大亨会之隐於当阳之野不出者三十年矣闻余至邓以一马二奴相访於百花洲上留十日而别因赋诗以送之
我见舅氏如母存舅氏之子吾弟昆昔年儿童今白发旧事岂复能追论乌乎外家久零落无复驷马乘朱轩诸甥独我偶未死投老得郡西南奔故乡隔远亲旧少忽骑欵段呼我门相逢握手问存殁流泪欲哭声复吞颇闻二顷皆负郭力田自可供晨昏儿婚女嫁都已了翁妪屡醉茅柴浑人生如此万事足便可送老三家村我行四方走万里十亩未有桑麻园欲置一锥无着处儒冠误我知何言买牛卖劒计已决家有竹隐堪负暄兄能远来复过我当酿白酒烹鸡?
送张才元大临归高阳兼寄杨霍
少年公子麒麟种使者选之来入贡文章到处是青钱谈笑有时飞白凤留连太学滞远业叹息南陵发归梦黄河一苇浩将往太行诸山森欲动上堂嘉庆拜庭闱入户埙箎迎伯仲幕中济济尽应刘笔下翩翩皆屈宋四者能并盖已难一尊可饮何妨痛老夫久客兴愈阑公子远行情所重为见应刘借问看惟有月明千里共
送许少尹
春风无情自作恶桃花杏花总零落欲往城西看海棠黄尘障天无住着城西有客不可留我挽其衣一颔头梦魂夜夜绕吴越便思飞到江南州满堂故人色欲动竞把酒杯相郑重请君一醉不须辞尚有残春堪断送
忆昔行送彭子发【戢时为坐事免官】
忆昔黄粱炊未熟太学七人同日逐先生不免弟子嘲胯下颇遭年少辱古人高谊今则亡惟有彭公色慨慷皇华已建使者节青眼尚看同舍郎三年牢落江湖上赖有故人相倚傍我穷凡鬼辄累公公复参差我何望世间荣辱何纷纷覆手为雨飜手云请将得失问北叟敢以喜愠观子文满斟滑盏如船大举酒属公公且坐看公骨相合封侯今日入朝明日贺
送同年王粹公受代还朝
昔年讲学城南舘君余二十我方冠读书兀兀敝精神刺口纷纷谈治乱集英赐第偶追随慈孝题名容齿间欲将步武踵夔龙肯以功名论管晏一时意气若风狂二纪光隂如梦幻青眼全稀苦贱贫白头太早伤忧患塞上逢迎心骨惊尊前太息容顔换哀哉田叔墓已拱老矣朱公人所慢分甘位下莫相怜赢得身强聊自谏君去方趋魏阙朝我归乍解军书绊河南河北地比邻春後秋前花烂熳兴来命驾岂吾难会访蓝桥容一盼
送张彦政归京师【仲纲】
官曹寂寞坐兀兀囊无一钱贫到骨欲归未得住也难客子秋来颇萧瑟并州人情薄於纸覆雨飜云而已矣我顽不顾柰我何得酒陶然且欢喜府中别驾名公孙往时阀阅推其门皎如双璧照闾里至今文彩风流存诸郎往往皆汗血超然别驾尤奇絶满前豪杰多少人独向我曹相暖热幕府辕门一事无五白争枭半夜呼但知得醉乃已耳颇复有客如此乎俗多我责君不然君今去我真可怜微官缚人不可脱五斗看来成几钱君还朝廷用决矣错节盘根谈笑里当权得意莫相忘要须容此狂狷士
送赵延之亿送伴高丽人归国
九州遗迹皆禹功高丽之通自元丰元丰圣人汤勇智远交欲断匈奴臂越裳九译何自来轺车不动丽人至至今航海输国珍稽首朝正礼甚驯吾皇寤寐率昭考宠以大国升为宾海上凌秋潮信熟去凭贾客船如屋诏书拣选尚书郎持节送之恩意缛东夷北敌世为邻久苦诛求夷甚贫愿归筦钥事天子厌以形势初无因颇闻天骄国方扰种落攻之天所讨附书凭子问三韩畏头畏尾何时了天兵吊伐那可期幽燕本自吾遗黎请将鸭绿酿为酒来犒王师古北口
送宋宏甫出守邠州
前年谬入文昌里堆案簿书如黑蚁左鳬右鹜去复来大叫发狂那得止开眼忽见同舍郎英气律兀髯而长时於谈间出妙语似濯大暑遭风凉自夸才高足余刃屡以豪篇相折困我衰嚄唶安可当晋甲未兴齐已遯今年别我西入关意气峥嵘喜动顔秦山渭水笑谈里劒阁峨嵋指顾间古公去後风俗好南亩劝耕农事早一篇七月是图经不待下车心已了髯卿故自读书人想有仁风慰彼民班取新诗一千首闭阁莫开长饮酒【宏甫家成都尝为户部郎余时官度支相与同舍後自太府少卿出守】
得符先生作焚香寮东郡赵鼎臣赋诗以寄之
编蒲为帘竹为牀先生一室如僧房乞米未来朝食粥闭门不出坐焚香铜炉霏霏擢烟缕长伴诗翁作诗苦郁然百和入肝脾散落诗中出奇语昔年我亦预言诗裹粮问道今其时肯将司法尽传我愿与先生管香火
寄题遐观阁
子长南游探禹穴自夸历覧多所列归来落笔方着书意与素王争巧拙谪仙早亦勤四方沉浮江海遨齐梁腹中领略几万里文焰万丈如许长取之欲富观欲博贪多岂不如谿壑直将眼力徧八方逹者应悲用心错不如五柳宅边一老人家贫无钱常闭门时时矫首聊寓目但见倦飞之鸟无心云老人观之释然悟归去来兮从此赋勉旃为谢倚栏人着眼应须在渠处
属疾在告郡中诸公相继服药戱作病中九客歌
将军胆气凌秋天百札曾将一箭穿倒牀忽作儿女眼悲啼出泪如涌泉会稽令尹形悍坚新买蛾眉费万钱未容纎腰小囘旋径烦药饵亲调煎山隂大夫祖文渊弯弓射贼口垂涎壮士亦苦头风偏河润九里风化传坐令丞簿相牵联请医买药争後先剡中有宰正鸣弦携琴忽泛子猷船入城巵酒不下咽但饮柴胡如吸川沃洲公子黠可怜斩关夜遁呼不前道中挥断九铁鞭抱病谁复能轻便铸钱短簿非凛然捧心欲效西子姸青衫从事世所捐亦遭病鬼相傍缘戏成嘲语如怪颠一读坐使沉痾痊
次韵洪琳父【并引】
中秋之夕余病因不饮闻洪琳父直宿省中亟以白酒饷焉洪有诗见谢而未及报也至九日犹不饮因次其韵复饷一盃为夀洪蔬食不茹荤尝约欲得余酒当以诗取之故见於卒章
平生见酒喜欲舞不惜淋漓身上衣尊中圣贤尽莫逆坐上宾客皆能诗陶潜欲眠无我责灌夫骂坐不汝疵世间乐事凡四者他人多耦我独奇今年病眠不敢饮坐负美景辜良时中秋明月漫皎皎九日黄菊空离离洪崖先生夙所慕文雅藴藉今阮嵇故持浊醪作胜供往助脱粟陪羮藜先生学道早有得一车仅可如鸡栖相投木瓜意不浅愿得琼琚以报之
余尝假酒於杨时可旣而偿之时可不受因以诗见饷次其韵
君家子云老无酒好事时烦亲与旧车边大腹载?夷从事督邮无不受诸孙今复可怜人官冷何尝堪炙手家虽有酒不自持横来浇我谈天口
犹子奕来乞酒戱以诗饷之
滏阳从事如瓠壶虽如瓠壶中不麤十围腰腹八尺躯出行不敢用肩舆马壮如牛形虎如载之喘汗蹶不趋倒牀甘寝鼻辄呼隐如雷霆惊里闾觉来长啸忽轩渠口吻咳唾出明珠诋嘲风月戱鸟鱼攟摭草木穷根须大声铿锵金石俱小声要眇韵笙竽泠泠清风濯暑余玉壶之氷列坐隅夷甫卫玠谈玄虚蒙庄执策筭有无乃知公孙不硕肤炯如列仙形甚臞瑶泉之酒出中厨时节贡献帝所须颇亦沾匄及吾徒知汝燥吻思江湖作书亟遣长须奴焦山未沃东海枯笑我一勺安可濡伯顺以歙砚饷我因用前韵谢之并简亨老以助致师之请
挟山超海吾岂能章服裹之麋鹿惊平生忍饥耕破砚字画仅能通姓名自传同舍有和璧未敢攫取先以声耿侯闻之頋且笑弃掷不啻鸿毛轻我穷正坐毛頴误恋着翰墨天所刑少不如人今老矣笔阵欲合隂借兵何郎持重欲困我坚壁不闻刁斗鸣明朝一阵气已了大将旗皷居吾营
次韵子磐悼畜马死
吾闻古者八骏图白义騄耳皆龙驹独嘶长风志万里意态自与凡马殊常时陆陆未足道一日致远君应须朝秣幽燕暮吴粤頋视欵段犹泥涂王良不生造父死校计岂复分毫铢忆君初应将军召随身惟以一马俱官曹卑微骑从少岂有负弩供前驱忽然据鞍欲有适老兵一诺费百呼空槽无刍但与饮坐令槁死城南隅天嫌此马非俊物如君岂合冉冉趋才高不肯露头角有计甘学水中鳬故令驽蹇自毙踣欲君感慨求夷途当捐千金市絶足勿仗短策驱庸奴人生但可印如斗世上岂患骓无乌马骨朽时君贵矣颇应忆着敝帷无驿中燕北使戱成【案原本分作絶句二首非是此本七古当有二首今阙其一耳】
夜长更长睡复觉欲雪不雪寒且风人如胡越不觉异酒味圣贤聊复中客来不语虽礼简宾去献弓而爱同书生多口慎勿出累圣消兵在此中

[book_title]卷四
钦定四库全书
竹隐畸士集卷四　　　　宋　赵鼎臣　撰五言律诗
寒日前二日直宿省中
古屋寒无禁幽眠梦不成鼠留窥砚迹风度响牕声人语天将晓春隂日未明起来搔短发端自有余清
雨中直宿
白日文书满清秋寓直频雨愁官路滑风喜夜凉新头里千茎雪胷中万斛尘不知穷列宿若个是吾身
伏日还府题王村舖
火候犹骑伏金行已立秋凉虽来缓缓热好罢休休岁月随鞭箠尘埃老置邮年年禾黍熟吾道得无忧
六月十二日被檄诣边道中即事
驱马日尚早解鞍天向晨风虽排酷吏雨复滞行人保障连营远陂塘发兴新荷花娇欲语愁絶故伤神
晋阳道中
路入羊肠里师行鼠穴中【李牧云地险狭譬如两鼠鬬於宂中】山田如越俗板屋类秦风形势无加损污隆有异同百年开夀域兴国太平功【太平兴国四年王师平晋】
岚谷道中
汗漫穿岩谷悠悠不计程林鸠呼妇宿驿马带驹行叶落知霜早禾登喜岁成潺湲溪水急未暇濯吾缨
过武强渡
千里跨羸马一舟浮大河他郷故旧少长路往来多心欲求田耳身如作吏何荒凉三径晚归计日蹉跎
过铜雀台吊魏武
慷慨勤王始艰难创业初英辞传乐府妙略布新书逐鹿功虽在藏舟计已踈一朝空繐帐爱子竟何如八月十一日山中早发薄寒凝氷马上重裘尚未能以御寒也时将中秋感旧而作
萧索岚州路天寒已着人可怜挟纩日不待饮氷辰凉夜更筹永清秋月色新去无河朔饮絺綌故相亲任邱道中值雪赠权邑宰曹弋取道曹河间同僚也
宿雾寒犹重浓隂晓未分山川连野暗鸡犬隔村闻浩荡天将雪朦胧酒半醺向来临易水长啸欲移文俎豆嗟何有櫜鞬病未能府中嘲短簿门下养聋丞问路朝驰传逢人夕饮氷全家今饱满此禄惧难胜
骑立山祷雨诗二首
絶壁临无地飞泉落半天潭中看止水涧下响惊川江汉威南及嵩邙势北连寻山应最易骑立衆峯前乞雨甘重茧瞻天剧戴盆无才修政事有腼傍祠门马足盘山肋泉声漱石根云霓如响答苹藻愿星奔
谢诸公惠喜雨之什
薄宦慙亡补高秋恨不归况逢仍岁旱犹着故时衣祷雨精诚竭忧民寝食非自惟存畎亩何以辱珠玑
喜雨
蹔举催科手来吟喜雨诗不徒人物惠且免吏民嗤三日霖随应千箱乐在兹为言农事好卒岁保嘻嘻四月二十七日雨後诣府学道过辟雍不暇谒权朝美归以诗寄之
三日霖雨足四郊牟麦稠日长浑似夏风冷却疑秋璧水劳心曲车轮阻道周桃花如烂熳他日定来游
和钦止桐庐中道见寄二首
邂逅来随牒因循未拂衣江乡知旧少京国信音稀老废书千卷愁寛带十围故人鸿鹄举燕雀自卑飞昔忝同僚分深惭国士知发衰将得白衣素已成缁富贵君余事功名彼一时腊梅如可寄为折最南枝
次韵翟经国见寄
故国几乔木长歧数短亭日趋天阙绦坐失鬓丝青旧着归田赋新传酿酒经卜隣知有日烂醉不须醒
喜闻方时敏来
浙江为客久汳岸舣舟新未暇趋东阁先来覔故人碁应缘老退诗不为家贫土物惟襄锦堪为照乘珍
寄山隂隐者
闻道山隂老春来乐有余饥餐一盘饭闲读两行书竹里亲沽酒江边自买鱼何曾入城市人事转生踈翟经国筑室於乡里人夸传以为盛其西吾苇溪也以诗戱之
故人高隐处近在郭门西数仞檐楹敞满城门户低便当容驷马何止卜幽栖更请开三径时来过苇溪十二月二十一日雪取道置酒於清白堂林正仲有诗次韵
花飞何事急纨细不胜裁睡起明书幌粧成湿镜台多情调玉烛作意耻金罍授简何容易相如欲到来
泛舟席上次韵祖武闻笛
虎槛留春色龙吟入酒杯响从天外去妙向曲中来但可金罇满何劳暮皷催独怜覊旅客愁絶正徘徊
嘲咏诗
尧俗虽勤俭并儿可叹嗟井牵长颈盎山驾破辕车八月霜如霰三春雹似瓜头蓬非愿女膏沐欠油麻
披风
修竹不受暑暗惊疑故人暂来聊解愠径去不惊尘汗湿衣裳雨书翻几案鳞快哉那独敢赠尔耦耕民
昼眠
枕瓷歌娅姹屏纸涨涟漪左角蜗休鬬南柯蚁正为静喧闲处失忧喜梦中移吐握真贤相相邀不计时
波流一首
波流非自性緑竹盖其姿坐得濯缨理还思垂钓时几人能乐水此处可无诗寄语尘埃客勤来一洒之
买花诗
老觉欢娱少愁惊岁月频能消几日醉又过一年春陌上枝枝好钗头种种新买归持博笑贡自可怜人
竹
雨洗修篁浄风揺翠影森苍官投分久丹穴寄怀深窈窕蕙兰质轻狂桃李心【按此首末二句原本脱去】
无题
韵胜应难画肌香不受熏拂眉烟度柳梳鬓月侵云歌罢犹依扇闲来懒系裙最怜能赋客浑似卓文君
故大司成葛亚卿挽诗【次仲】
行义知名早云霄得路迟喜闻儒者用忽叹哲人萎故事留青鏁平生有素丝马鸣犹踯躅似记入朝时璧水除官日漳滨卧疾年贺书犹未报吊客已相先梦幻真空矣衣冠尚俨然平生诗满箧当自有人传
挽李待制浦五首
乡党推耆旧朝廷重老成闺门无政事孝悌有平生万卷常充宇千金不满籯种成兰玉後华发看昇平晚持安世橐早挂隐居冠子贵年方壮家严色更难古今成俯仰歌哭异悲欢泪滴新阡上风吹不肯乾就养今西府趋庭国柄臣上思耆艾久诏问起居频赠典河图贵佳城马鬛新丹青虽可画那复见斯人人物推河内英灵禀太行先生虽隐晦嗣子遂腾骧尧舜亲延接夔龙日赞襄于门高未了不惜更轩昂往昔陪尊俎从容接话言骨虽如鹤瘦语尚作春温一梦人琴失流年日月奔空余华屋处愁絶向谁论
挽傅奉议三首
行义推乡里才华动搢绅六经常自醉一室故安贫未觉蒲轮晩俄悲薤露新他年儒学传莫谓史无人往日调商鼎当年筑汉坛从容作霖雨谈笑斩楼兰每恐风流尽空余琬琰刋承家今已矣清泪一丸澜为儒嗟不逹射策竟知名爵命加黄壤诗书到後生高年鸠杖贵故国锦衣荣他日兰亭会何由见老成
挽故致政大夫诗【齐贤十八岁登科】
乍捧毛生檄初登贾傅年低囘成鹤发勉强用蒲鞭遗爱西州说清风古国传欲知隂德处廷尉有青氊【赵两任大理丞其子嶙复继之】
系忝宗盟重交推父党尊凄凉思往日邂逅识朱轓华屋耆年逝衡门稚子存大岯山下路愁句向谁论【元佑之岁公守通利军时先人奉使河朔往来黎阳中余以子职侍行盖尝识公云】
彭乐道挽诗三首
绦帐名虽早青衫位不登对囚常涕泣奏当极哀矜养气劳存想看书废寝兴短檠留案上不复夜桃灯法吏真鸡割儒衣叹陆沉官曹曾接武谈麈独倾心笑我趋时懒知渠味道深微言今已矣慷慨独沾襟身老羞干禄家贫喜着书妙虽穷比兴麤亦到虫鱼潘令官何拙虞卿意不踈传诗今有子应不废菑畲【乐道故为郡学官晚得天府狱曹掾非其志也其於书无所不读尤邃於诗旦起讯囚暮夜必解诗一篇究其指归性淡泊少嗜好独喜道家吐纳存想之术自谓得其要妙颇常欲授余而未果故於哀挽之章三致其词以悲之余於乐道盖无所愧词者也】
刘孝叔挽诗
登科方欲冠谢病未当传欢喜荣亲日康强任子年入川将老矣返鲁遂终焉他日南城路囘车一怆然
唐康功挽诗二首【靖谷之子】
命也人难料天乎子可怜愁看一片玉埋向九重泉已觉荆枝悴空余彩服鲜老亲今八十行路亦凄然意气闻他日声名盖此邦胆令奸吏破心使壮夫降顿失歆龙一仍存贾虎双风流嗟已矣洒泪向秋江
故太原郡太夫人李氏挽歌诗二首
德配平原盛【中奉王公尝守平原民至今思之】家传相国亲桂抽三笋茂玉种两株成【夫人二子尚书宣赞暨长孙侍郎咸赐科第而尚书与侍郎同时登侍从供养膝下】化劒中秋冷藏舟半夜惊凯风从此去忍听自南声大郡开汤沐高堂问凊温腰金仍及壻【夫人爱壻贾侍郎绍祖亦前此登侍从】持槖更连孙养极千锺富身兼五福尊从今隽京兆谁为赏平反
故安定郡太夫人郭氏挽诗二首
象服承恩日金牋告第初御前颁诏旨天上写除书【初拜郡夫人上以金花五色牋御笔书诏】流水三春逝黄梁一梦虚七弦虽自足亡已复何如
卜葬开新兆从姑返旧茔二卿衘恤意八座悼亡情苹藻全抛却松楸已种成鱼轩相逐去非复是平生

[book_title]卷五
[集部,别集类,北宋建隆至靖康,竹隐畸士集]钦定四库全书
竹隐畸士集卷五　　　　宋　赵鼎臣　撰七言律诗
夜直宿有怀
坐爱王孙不嗣音东家芳草怨何深柳芽得雨皆青茁花叶随风故陆沉未可便成春去恨犹堪自强老来心直须淡墨题名了一醉相期到上林
二月八日以耤田职事雪中至郊外归过美之题于屋壁
簿领劳人不少休暂因王事得抽头不辞出郭辛勤去聊作寻春烂漫游酒兴欲狂无客唤雪花方急被风收銮舆不日临千亩鬰鬰天田瑞气浮
社日过美之兄
鸣鸠唤妇喜新晴旧燕寻巢乍入城雷送雨声逢甲子【正月甲子既雷乃雨】寒留春色到清明赏心未向桃蹊发饱意先从麦陇生觅句尽於南亩得麄官真自少风情
寒食前一日率赵伯山李汉老杨时可秦夷行刘仲忱游西池泛舟置酒分韵赋诗以每日江头尽醉归爲韵余得江字因即赋所见
老欲争春未肯降强陪诸彦倒空缸上林春景宜寒食水殿楼台胜曲江花里人家酤酒斗苇间钓艇买鱼双眼穿不见春风面翠袖依微半隐窗
寒食道中病目
今年已作暗寒食此日正如盲老翁病眼昏昏迷白黑幻花隐隐出青红人歌人哭千家里春雨春晴一梦中会放目光牛背上转头何事不成空
暮春东阳道中寄乡里弟兄
天末题诗望故乡碧云烟树两茫茫青山九折屡囬首杜宇一声还断肠别後已成千万恨书来不寄两三行江南春尽频相忆爲有杨梅欲共尝
仲秋席上呈张几仲
父老欢呼夹道周将军喜色在眉头临边已见三开府翫月何妨七倚楼盛事珠玑交履舄丰年酒肉到耡耰请公径作通宵饮今夜何须秉烛游
九日张师席上次韵志康
重阳何处可衘盃瀛海新成百尺台白雁迎霜前日到黄花冒雨一时开篱边岁岁民同乐塞外年年上倚才况有登高能赋客孙郎声价擅天台
次韵张衡父冬夕书事
横笛休吹且当挝幽人梦短不禁茶风琴不鼓自成曲雪蘂无香犹是花瑚琏少时轻子贡鹪鹩此日慕张华劳生正是南飞雁秋去春来讵有涯
二十二日泛舟曹娥江至蔡家山以晩潮将至趋陆至白宋堰遂复登舟
区区州县信徒劳今日天涯倍寂寥流水有溪皆赴海泛舟无处不乘潮登临初识山川险来往空悲岁月消但可此身长得饱不妨斗米折吾腰
九月一日舟次雍邱次翟静叔韵
砌下蛩声日夜催秋之爲气信悲哉西风不送愁归去白髪能将老到来涸辙久知吾有命壮图今见子方开相寛更辱新诗句川上难忘逝者哀【余方哭子故云】
次岢岚军寄保德倅同年王粹公
一舍相望马不前秋风搔首故依然江湖流落三千里笔砚追随二十年叹我尘埃凋髪齿知君卜筑近林泉生涯粗足能归否老大何妨不着鞭
是日晩次晋祠日已暮矣有客呼门甚急问之则阳曲尉高履伯祥也不鄙谓余置酒叙别感其志意以诗赠之高尝客河间河间帅南阳公以一饭礼焉高每语余未始不感激也故见于卒章
匹马青衫忽叩门山前灯火已黄昏苍顔白髪身虽老白酒黄鷄意尚存醉里未尝呵李广远来独肯送陈蕃要敦薄俗惟君可感激犹怀一饭恩
塞下
相逢奔走两河壖来往空惊月再圆王事敢辞同契阔客游还喜共周旋暮行野岸泥三尺夜宿人家屋一椽归看彭郎应大笑东轩何事不留连
任邱道中值雪赠权邑宰曹弋取道曹河间同僚也
骅骝终日在道路鹦鹉一生遭网罗诸公但欲选才耳明府其如多事何釡中烹鱼莫仓卒车下叩角徒悲歌寄书请问皇华使今日谁堪政事科
塞南塞北平如掌冬後冬前暖似春鷄唱晓声频送客雪藏归路苦留人论交自觉于诗薄投分谁知与酒亲恐被应刘来觅句故看子建乞诸邻
上恭祀圜丘天宇晴霁既庆成数日乃得小雪御制喜雪诗示羣臣代人次韵拟和
都人夹道袂成隂护驾争看万羽林放仗端门归内早飞花梁苑慰民深雨阳时若皆天意夙夜惟寅本帝心赤子但闻歌击壤未知何以报君临
代拟和御制喜雪诗【丙申正月】
朝罢正元改岁华都城飞雪夜如沙似知天上焦劳意来作人间散漫花和气与春生畎亩恩波随地彻荒遐君王只爲丰年喜二月何妨见草芽
喜雪上王尹【正月二日尹被召至阙下是日拜开封尹方及近郊雪大作】
一封细札下明光幕府匆匆夜促装天子赐书追贾马师臣草制拜龚黄东都已散随车雪西雒初留听讼棠三日造朝真未速方须杞梓构明堂【京尹制词太师所自草】
客舍喜雪呈邵稽仲
和气先来慰旅人中宵温暖便知春但疑造化回天地岂料风云动鬼神洗濯萌芽归草木扫除瘴疠入埃尘隔墙似听闾阎说邵父朝来喜色新
再和二首
天上纷纷地上匀搀先来作塞垣春不忧病客衣无褐要助诗翁笔有神且可留连遮瓦砾莫教容易杂泥尘悔将布鼓雷门过谢罪从今欲自新
冬来玉烛更调匀傍岁先教雪报春色借楼台呈气象力欺狐兎失精神故应桃李知隂德聊许氷霜作後尘不用渔蓑苦图画使君诗句自清新
次韵邵稽仲喜雪诗
真是银河落半空天公舍施作年丰巧心未到芳菲处饱意先归稼穑中积素乍凭风凛凛流膏应待日融融更须今夜邀明月要看清光几许同
去冬张若水伯奋以雪诗示余懒不暇和张屡趣之因谩谓张候有雪当奉和二月五日平旦雪数寸遽作此诗
春分犹着御冬衣寒色凭陵暖自迟入眼未教花恼客断肠先被雪催诗酒中有圣曾何敢醉里寻乡自不辞柳絮因风佳句在报君已负一年期
悯旱
陌上行人欲饮氷常年四月未炎蒸热因常侍虽无据尘类元规自可憎南亩望云心激烈老巫当午气凭陵故应此旱由风伯讼汝于天岂不能
耿伯顺用趋字韵作苦雨诗次韵答之
天公作雨万龙趋倒卷黄河不用符鹤集东山兴妇叹水添北海助鹏图转缘泥淖嗟疲懦赓和篇章愧浅肤夜报灯花双蘂好忽惊檐溜晓来无
送韩存思诚出守永嘉并寄同年周恭叔
雁荡山前万壑趋故人新剖左鱼符眼中风物皆诗句到处溪山是画图柑子剩量金尺寸荔支远致玉肌肤谢公岩畔因行乐借问周郎好在无
耿伯顺见和趋字韵诗次韵谢之
白头冉冉省中趋欲乞君王竹使符渐觉求田真上策絶知跃马太狂图不妨书籍时遮眼已免蚊?夜噆肤老矣尚思交胜友平生此意未全无
何得之见和次韵谢之
天府春来接步趋立谈意气偶相符诗名高似三都赋句法严於八阵图数仭未容窥阃奥一斑犹喜见皮肤不嫌俗客尘埃甚时许篇章到我无
韩循之治守安阳以病求代诏以其子卫尉少卿肖胄似夫爲安阳守以诗送之
入戏莱衣问起居出班条教吏民趋韦平继世调金鼎父子同时合虎符一姓连书三守贵【魏王亦尝爲安阳守】两轓今见四轮朱须将盛事烦耆旧昼锦堂中作画图
送赵胜非出守潍州【士是】
五十专城鬓尚青左符分得意纵横吏民犹记孔北海宗室谁如刘更生秋到郡楼和月上花开後院带春行何时我亦驱千骑得傍三齐作附城
送何亨老以直秘阁出守毘陵
爲郎岁久坐无氊梦想扁舟眼欲穿得郡更兼天禄阁逢人先说惠山泉欲知炙味余虽勇争下鞭梢子独先别後若爲相忆处大江南畔月婵娟
送李元量知池州
传闻喜色动周邦日日江边望节幢天下文章曾第一关西材气本无双好栽红药归持槖却驾朱幡远渡江千里不须劳笔力从来九鼎尚能扛
送柳叔逹侍知福州
山到瓯闽特地奇满城楼观碧参差胜游入眼如甘蔗喜色逢人说荔枝痛饮莫辜千日酒剧谈聊付一枰棋侍郎岂弟如慈父想见邦人不忍欺
送同舍朱君彦明奉使东南措置铜事【鄱人】
天边使节动星辰衔命归家得意新负弩不须烦县令挥金聊复燕乡人锦衣行处江天晓华表归时社树春暂试铜山陶铸手速应西上莫逡巡
送王取道二首
仁如尧舜圣天子孝似骞参贤使君拜章北阙墨尚湿刻印东州符已分从今懽笑对黄髪不复咨嗟看白云知公闭阁坐自了比屋孝弟皆欣欣
凛然孝子与忠臣恩义双全在一身来作会稽千里雨去爲东武万家春定将清浄安齐俗空有讴歌戴越民想过故乡须少驻晓行方见锦衣新
送苏师德主簿领赴官和州
眼看汗血已成驹忽泛扁舟兴不踈官小自应亲簿领政成当遣乐樵渔举行诗礼爲家法收拾江山作俸余苹满汀洲相忆处秋风寄取一行书
美之得免西行喜甚以韵见报因贺之美之尝许候得报即置酒故见於卒章
喜报征车已罢休解鞍聊足放眉头异时安石难高卧此日相如固倦游花恨春迟方半吐云欺风弱未全收正须麴糵相料理万斛舟中试拍浮
次韵仲兄美之喜归二首
好在青山隐翠眉遥知不负芰荷衣越吟凄断终怀本宋鷁徘徊故倦飞世路百忧无似客人情万事莫如归况逢邺下多才子剩判流霞醉落晖
纎纎杨叶舞修眉珍重烟光惹客衣碧杏梢头鸎百啭黄茅檐外鷰双飞自谙渔父醒犹醉莫怨刘郎去又归今日正南驱马首未饶隂藿向阳晖
张子仪以省员罢官若不释然者以诗勉之
折腰斗米笑徒劳薄宦何能损一毛他日未应忘令尹今年还是省东曹溟鵾得水鳞终变韝鹗逢秋势必高隋岸春深好杨柳莫将归思滞江臯
次韵前南阳太守王傅翁
当年五马富才华百斛珠玑在咄嗟陌上行春迎晓日楼头待月送余霞屡闻田父歌遗爱时有游人指渐嘉笑杀即今痴太守二毛憔悴眼昏花
寄武景才
清漳北去水滔滔一舍相望倍欝陶腐肉岂宜撄利劔小鷄聊用试牛刀冯驩久客弹长铗扬子多愁赋广骚无限秋风助佳兴故人不见我心劳
乡人胡舜举见和再次韵
咳唾珠玑出绪余旧传词赋压三都先生年辈如今少乡里人情似旧无睡思不禁诗作恼衰顔正赖酒涂【读荼】糊他年鸡黍陪乡社愧我空空一鄙夫
次韵翟二淳老见寄
十年不到鲁东门归梦长随酒半醺後进颇能欺俗吏故交独肯寄高文老贪北阙千锺米兴在西山一段云欲乞此身南亩去移书先报苇溪闻【苇溪吾隐也】
次韵翟淳老
白髪爲郎亦偶然戴盆何敢望青天簿书不足妨谈麈稍入聊能续?烟竹隐逢秋应怨鹤苇溪过雨欲生莲一筹太息输吾子老圃堂成在我先【余既罢天府窘甚得一官乃少苏竹隐苇溪皆故庐所有也尝欲作老圃堂未果而爲淳老所先故及之】
次韵夏倪均父见和辕字韵诗六首
浩然骨冷但孤坟踈雨梧桐句法存忽见新诗来故里错疑夫子是诸孙江头春暖堪乘兴洲上花开不掩门日日城南望消息仆夫爲我取征辕
南都词赋旧传闻但有风流梗槩存花径逢春张绵绣竹林过雨长儿孙跨城楼观云连夜隔岸人家水映门正要子诗弹压在不应无事滞轮辕
织女机头五色纹裁成锦段远相存篇篇境界如甘蔗一一词章是外孙载酒有人曾问字谈诗无客敢登门可怜衰病南阳守强驾疲牛逐後辕
眼看花枝作雾昏年来无复壮心存酒盃屡谏愁听妇丁口新添喜到孙【余以病目止酒而子舍已得孙】揽镜自怜霜鬓叟闭关谁顾雀罗门乘车强欲班春去野老擕壶许傍辕西郊不雨屡占云抚字区区志颇存未暇溉田如召父翻愁告籴遣臧孙愿闻滂沛流鸳瓦相见欢呼动荜门乞与高文讼风伯卧龙何事敢停辕
何郎宿草已生坟常老题诗翰墨存陶令一生惟爱酒孟郊千古遂无孙【来诗念及何得之常子然二亡友得之嗜酒而子然无子】探花梁苑春骑马踏雪繁台夜叩门欲覔旧游何处在故人不见漫回辕
赠王正叔【持】
百年图史富纵横痛饮狂歌过一生稷下先生初应诏关西夫子旧知名乘槎不觉侵霄汉枕石终思返钓耕好遣家童报消息晓猿无事莫相惊
少夷见和戏以其韵赠之
南郭先生心似灰一官偶向此间来诗才举世当归逊德行何人敢望回三径就荒知有命十年不调惜无媒更添贫病相料理颇遣黄花近酒盃
次韵赵伯山见赠
十年眉宇记清扬班列争看玉照行奏雅不应参郑卫【伯山与数客唱和而索余诗】论交何必减潘阳老妻酿酒新知法稚子扶犂渐肯堂心计此身归已足不须辛苦问耕桑
寄杨时可许少尹时有从兄之丧
忧患相随不少寛出门赢得泪丸澜岂知桃李争春色但觉尘埃逐马鞍客里自应书问少老来尤念别离难故人曾解相思否乞取相思过眼看
余去冬赴南阳过尉氏以不获见孙少魏爲恨近於同僚处见孙诗次韵寄之
髪如黑漆未成翁野鹤孤高不受笼踠足自疑天宇隘举鞭可但冀羣空闲吟秀句邀诗客自协新声按舞童已卜异时干典谒莫嫌俗士不教通
寄外兄张会之
与兄憔悴各他乡细数平生可断肠少日父兄俱过隙老来儿女忽成行梦游湖北心常折身在周南鬓已苍莫向秋风原上望脊令飞堕转悲凉
赠如璧长老二首【并序】
某昔官太学闻诸生饶节德操行义甚高尝见其诗文奇之後二十年出守南阳一日香严长老璧公过余气貌清古有出尘之姿笑谓余曰颇忆太学时否我饶节也余喟然太息自恨其不可及乃作二诗寄之香严山中石上出菖蒲叶细如丝髪根节宛转如龙蛇璧所居庵号倚松尝约以今秋再访我於花洲之上故诗招之且以菖蒲爲请
少游太学饶夫子老倚清松璧上人好与惠休爲後嗣直疑贾岛是前身浮萍暂聚曾交臂独鹤孤飞遂絶尘肯念故人今白髪与云出岫莫辞频
自爲云山作主人更邀麋鹿作比隣一斋一粥今禅伯无姓无名古逸民尽了委缘心似水未捐习气笔如神匄师石上菖蒲节要度人间八十春
元佑中先人将漕淮南与长乐林旦次中爲僚其子硕儒肤与余游相好也後三十五年复相见於京师道旧涕泪已而复遣其爱子薿见过仍辱赠诗叙畴昔之好次其韵答之
往岁丁年戏彩同别来几度茁葭蓬贫无负郭嗟吾拙老有名驹慰子穷云断太行双拱木鹤归华表两悲翁更怜头里千茎雪纵得春风不解融
韩次律在许下与叶少藴唱和他日以寄余因次韵和之并以寄叶【韩琯叶梦得】
尺书不献罪何逃每读新诗胜读骚千里寄怀惟短梦十年饮德似醇醪次公治郡声方籍陶令抛官趣独高【谓次律】俗吏无缘参步武白头终日漫尘劳
暇日过西曹谒何安中得之李倞冲季咸许出近诗而未也戏以诗索
眼看簿领眩生花共指墙隂待日斜水部诗名今独步河梁句法旧传家未容碧海归深濶应许阳春办咄嗟莫爲琼瑶生校计古人初不废投瓜
司令谢兢元赐以诗见索近文且叙世旧次韵谢之
少年识字是天刑妄意扶揺起北溟我似羸羊安可驾子如快劔不须硎汗传骥种方新赤氊付衡门只旧青满纸恶诗将底用爲糊新様小围屏
次韵朱琳天球
河鼓仙人喜欲狂云軿稍渡汉中央应嗟此夜成弦筈又待明年换雪霜乞巧本非吾辈事追欢已属少年场可怜愁杀朱夫子竟夕哦诗仰屋梁
春日燕百花堂有怀前太守许子大以诗戏之【百花堂子大所建今守蔡州蔡州城号悬瓠】
风流谁似许南阳人到于今尚不忘笔下涌成三峡水胷中盖就百花堂召公棠?家家满潘令桃蹊处处芳借问蔡州何所似瓠壶形势若爲长

[book_title]卷六
钦定四库全书
竹隐畸士集卷六　　　　宋　赵鼎臣　撰七言律诗
顷官会稽与江彦文赵胜非爲僚盖二十余年于今矣前日相会于庭中道旧乐胜非许以家酿饷我久而不至尝请爲後堂之客屡矣辄复未果意者殆余请之未坚也因以诗戏之并约彦文同赋
天上王孙驰誉早江南官舍结交深举头共惜湖山隔屈指空惊岁月侵青社欲颁从事酒绨袍尤见故人心絶闻列屋皆倾国何日纎纎手自斟
既以诗乞酒於胜非而彦文云吾酒殆不减渠当以饷子九日遶菊独对空罇而彦文使至因次前韵戏之
雨里黄花愁正絶篱边白酒意殊深曲拳自觉我无用然诺谁知公不侵便许餔糟真好事独令染指亦何心小哉正恨鸱夷腹倾倒聊堪一再斟
时可屡欲尝白酒会有客馈余因分以饷之既而惠诗讥酒器之隘因复次深字韵爲答时可新买舞鬟甚丽而尚稚故云
解摈先生空傥【赵乙作解摈】草玄夫子独精深谈诗亹亹心常折使酒时时气颇侵欲炙已勤知子意投醪虽俭盖吾心端知皓腕如绵弱故遣涓涓只细斟
朱贡父自尚书郎领宪河朔会高阳阙守因摄帅事以诗寄之且覔蟹螯
清渭三年伴浊泾鸿毛一举便冥冥帐前共听将军令塞下争看使者星四坐应刘邀俊彦两行燕赵列娉婷只知左手持螯美不念贫交正独醒
史东美置酒见招偶以释奠致斋不果往因爲诗戏之以请他日之约兼呈周与刘敏叔
登车未肯便埋轮置酒邀宾一笑春北海尊罍知意重太常官职恨斋频愁霖已逐清欢失胜槩空随好梦新唤取江潭憔悴客莫教偏作独醒人
闻苏叔党至京客於高殿帅之馆而未尝相闻以诗戏之
小坡不见二年余闻到都城信有诸雪里便回非兴尽鱼中不寄是情踈朱门但识将军第陋巷难逢长者车别後欲知安否在试凭青鸟问何如
走笔谢仲逹饷新橘诗
薄暮传呼使者忙儿童颠倒着衣裳花开铁树何曾识枣熟东家漫得尝厌客欲开丞相阁絶交先寄洞庭香直须载酒同君饮免使繁枝怨晓霜
代拟和御制睿思殿赐宴赏金橘诗
帝燕蓬莱月最良广寒仙部出中房浥霜火齐累累熟噀雾金苞冉冉香地向江南移茂苑人於天下醉清觞愿因嘉果论忠孝报国丹心敢暂忘
东坡兄弟应制举日各携砚一入对廷中而黄门之砚爲其甥文骥所宝好事者往往有诗文以请余故亦同赋
不见东坡老弟昆文章浩荡夫渊源眉山当日人何在曲阜他年履尚存试想研磨虽有处欲寻斧凿见无痕计功何必惭周鼎会使词林百恠奔
马宗玉教授自大名考进士归以诗赠之
清世谁人怨考盘喜闻明诏竞弹冠文章得路呈身易衡石当前下笔难尽拔灵珠沧海暗独横长劔晓天寒知君故是抡才手拟抱焦桐一问看
辛丑二月二十四日以故事被檄诣贡院榜下诃止观者五皷至院前榜未出假寐门台之上忽忆秦夷行在院中因作小诗戏之预约西池之游秦出当以呈也
不妨肮脏倚朱门坐睡聊醒宿酒醺顾我尚犹堪御侮逢公那敢更论文水添池面今三尺花减春光已二分颇许韩非同传否西城行乐念相闻
榜出即事戏成
黄纸争看淡墨书人人自恐姓名无用心正似争蛮触出手何如得雉卢路入广寒人共羡捷传城濮气争呼回思三十年前事华髪萧萧一病夫
奇将赴廷试用韵
忆昔先公一束书起家儋石向来无子孙但欲传仓库婚嫁何曾议郑卢孝弟一门贫自乐科名三世喜相呼【先公鼎臣洎奇七十年间相继以贡士登科】更须力献平津策夺取龙头慰老夫
育下第用前韵示之
人生当读五车书一第区区汝岂无但可三冬长足史何须一掷便成卢少年决战虽当力健将衔枚不用呼莫共痴儿论臊不能再鼓定非夫
容之在藁城闻欲从帅辟用前韵戏之
使者争飞荐鹗书论才何止朔方无从军更欲投毛頴仗劔还思跨的卢塞北吏民方眷恋晋阳耆旧已欢呼可怜公绰堪廊庙漫作区区薛大夫
再赋杉字韵呈美之
高卧终朝对碧巉肯将志气逐尘凡眼穿斜谷双蓬鬓身在长安一布衫未把渔竿栖汉瀬定随霖雨起商岩明堂有日求梁栋认取凌云万丈杉
闰月中澣与诸客会於葆真宫郑顾道有诗次韵
野性宜将寂寞滨林间景物倍曾亲逢棋便可消长日下马何妨问主人雨过夏畦供馔美风来水阁送凉新重游更待秋风起净扫池头醉一巡
汪彦文以葆真韵见赠次韵答之
少年倾盖海之滨白髪相逢意转亲三伏偶乘偷暇日一枰聊作暂闲人官清已恠腰金晩诗好因缘梦笔新火急着成封禅颂属车方欲议东巡
七月朔集于河沙方免迪辞疾不至已而闻新买妾甚美用葆真韵作俚语戏之
解佩时时梦汉滨不将喜事报交亲围碁赖作争先客买妾方成得意人乍看梳装传内様剩供头面买时新须一醉金钗侧莫向罇前着暗巡
杨时可苏在廷【元老】家有声伎之奉而又俱爲秋官属诸公方以诗请之余恨未尝识苏然时可邀使同赋故亦用此韵
文章华翰九天开二妙同时在一台高会竞看文阵合後堂新许客星来评诗故自当归逊在寝何容敢望回已请杏花留一笑不劳羯鼓横相催
贺韩子苍迁居【驹着作】
南邻歌舞北邻呼藏室仙人肯卜居着撰初无千斛米般移空有五车书乌来屋上看殊好燕集梁间喜有余莫把先生轻相料锦囊犹自可专车
山中即事
山谷崎岖路寂寥我行今日是何朝春归阳木青先变雪落隂崖冻不消迟日映云犹未暖余寒挟雨尚能骄絶闻近舍村酤美野老相逢苦见邀
偶成
此身三十九年非高论逡巡已少卑未解营生穷似蝨不堪作吏钝如椎春光烂熳然心火愁绪牵连织鬓丝却羡耦耕人最乐只应沮溺是吾师
移疾
年来乐事不关身藜杖绳床过了春穷在世间真有鬼钱於我处独无神稍谙药性都缘病尚恋官粮只爲贫不学小儿潘骑省逢人惊恠二毛新
不寐
秋光已向鬓毛催寒色仍从枕簟来天外角声风引去日边归梦雨惊回愁能醉客非关酒老欲随人不待媒拟放此身无着处闲时只合且衔杯
寄题宝应县五柳亭
肯向明时事隐沦亭边五柳漫揺春当年未易胜今日此地还如见古人高兴不随霜叶尽清风长与露条新何妨便着先生传一洗淮南俗吏尘
归雁亭
东风杨柳杏花飞曾伴先生酒一巵前辈风流那复见小亭烟雨漫相思城边春草路南北山下河梁人别离一尺短书湘水濶年年愁絶雁归时
锦绣亭
买花不惜万钱空点缀芳菲似画工十様锦机飜剑外一年春色在壶中醒来莫遣风吹碧醉里何妨烛映红待得他年成步障寄书来唤苇溪翁
大司成葛雅卿挽诗
兄弟同升世所难公家伯仲尽鵷鸾甘泉侍从双狨坐国子先生两杏坛丹旐随舟千里哭丰碑表墓万人看白头故友空垂泪一纸新书墨未乾【鼎臣得公手帖方旬日而闻公没】
五言排律
寄高阳宰张即功
方丈仙山客高阳辩士乡圣朝新命吏茂宰近爲郎烽火三关戍尘埃百战场幽燕通聘问蕃汉杂耕桑政简人安堵刑清舍掩棠万家鱼蠏贱十里芰荷香置酒时多暇裁诗夜未央水揺天影乱风送角声长骤见秋云白相思塞草黄无忘寄消息看取鴈南翔
五言絶句
九月二十六日韩弼夫与十九娘赴官郢州之京山携家出饯于城南郝氏之园席上作小诗送韩儿侄咸和
西风吹叶落南浦送行人白酒难留客黄花不当春
自和
卞和三献後不复见斯人探得连城璧归时正及春
代弼夫和
京山虽百里何以慰吾人乞取蒲葵扇持归作小春
净名境界
老子方丈里先生缾鉢间须将爲实用过後没机关
盘斋诗
退之送李愿归欤两山间而今乃有此坐能悦吾顔
清风峡
几被红尘误潜欣玉宇开主人贤若此欵待故人来
过霍子磐故居时霍已入都
月下一壶酒故人於此同故人今不见明月又成空
石井
山腰一石窟其深不可计静听水潺湲流作涧声细以双蠏盃酒饷阿宝作诗戏之【阿宝奇小字也】
双螯才映筯一勺仅盈瓯未足多沉湎聊堪小拍浮

[book_title]卷七
[集部,别集类,北宋建隆至靖康,竹隐畸士集]
钦定四库全书
竹隐畸士集卷七　　　　宋　赵鼎臣　撰七言絶句
侍耕诗三首
记取宣和第一年銮舆晓出劝耕田侍臣竞欲终千亩大半农夫不暇鞭
田头老父话生平不学终军漫请缨南亩未为遭遇晩亲逢天子问春耕
巍巍端拱圣曾孙束帛如山贲远村千亩欲严宗庙礼三推亲屈帝王尊
和默庵喜雨述怀二首
昨日江头晩雨天一舟如叶可扁然故人政自把锄急叹想当时子在川
一翻雨过艳阳天桃李无言还寂然解道春江断桥句旧时闻说徐师川
雨中走笔招唐臣徐子明饮
桃李纷纷落雨余愁看春色洗铅朱试凭髯许招徐邈颇复能中酒圣无
鴈荡山中逢雨戏成诗
试凭溪鸟谢青山莫遣愁霖碍往还身是江南趋走吏暂来能得几多闲
次韵杨时可雪中三絶句
雪里孤芳不自难花心炯炯向春单可怜风伯能痴妬故作无端分外寒
见睍消流似发蒙宿云归尽不禁风小桃洗面添光泽未点臙脂已自红
怕寒终日醉如泥强欲寻春意转迷柳絮榆钱从约勒桃红李白要提携
雪中寄丹元子
隂风一夜搅春冥风定纷纷雪片零想见玉清真境上白虚光里诵黄庭
咏史
张汤忍死能偿怨苏季横屍会报仇利口有神君看取盖棺犹解作戈矛
咏史寄毛德修
将军舍下雀罗寛骠骑营前万马攒冷暖不随时俗变古今惟有一任安
被檄诣益津过谒城自和元日所题诗
燕舞鸎啼争窈窕桃红李白鬭尖新尽将锦绣遮阡陌春到田家自不贫
初见太行
已作盐梅济时了却收霖雨入山来当年富贵汾阳郭异代功名相国裴
暮宿戍楼诗【楼在李详寨塘泺之上】
蚊雷汗雨夜方初独卧谯门气少苏睡觉不知星斗落恍然?梦在江湖
过邢州柳溪中门扃鏁甚严隔户窥之见荷花烂然盈沼作
娇红娅姹不胜姿只许行人半面窥恰似姑苏明月夜水晶宫殿锁西施
渡河
野彴才堪一木支行人立马故依迟何须更作西征赋临水登高尽有诗
至水口闻必欲买舟到怀安县
不使风帆船可上篙工真是个中强明朝幸自顺流下醉卧从教溪水长【闽船不用帆以竹为之】
仲春至王官舖壁间读时可诗戏次其韵云簿领堆中不举头坐令双鬓欲惊秋苍生未必须安石自为青衫作滞留已而时可见之复次韵解嘲十二月复过此重次前韵
微官相缚共低头两见燕南塞草秋说向苍生应大笑为谁奔走为谁留
曲村骑置次子磐韵
谁教雾豹不归山文采时时见一斑奔走正忙诗更好此心何处得安闲
题穰东驿【并序】
元佑庚午岁余自京师将如襄阳取妻子会故人有客邓者遂由方城历邓抵襄往来经穰东驿盖三十三年於今矣蒙恩守藩复过其地畴昔从我之人无一存者因诵韩退之诗云忆昨儿童随伯氏南来今只一身存眼前百口还相逐旧事无人可共论慨然久之盖可谓异世而同叹者也乃次其韵
邯郸枕里人何在华表声中鹤仅存世上悲欢三百载此怀当与退之论
送杨深道渊
高牙大纛立门户鸣玉腰金皆父兄读尽床头书万卷他年功业看纵横
次韵彭作少逸道中小诗
南北东西鬓欲斑临流太息未知还身居渔父篷笼底心在秋山爽气间
次韵杜公美奉使道中见寄
乘槎征路接天潢笑指龙沙一线长万里归来心似铁岁寒松栢要经霜
京兆王持正叔以特诏至阙下除将仕郎放归山意若不释然者於其行置酒以饯之
偶然乘兴度幽关却驾柴车返旧山出处在君无不可岂缘飞倦始知还
百首新诗兴不疎锦囊盈载出东都扁舟莫羡?夷子自有山堂敌五湖【王欲归山堂】
上王京兆
腰金入侍身逢主裂郡疏封禄逮亲雅俗坐如周重鲁偷儿争似晋奔秦
年来辇毂富欢声囹圄经今四度清路上遗金人不拾狱中茂草月长生
大道周庐满帝京怪来无讼里闾清数行诏令家家有到处如逢大尹行
少见奸人探赤白都无恶少掷枭卢西隣禴祭东隣学看却肥牛不敢屠
谒子约不遇戏书其壁
几年不识城东路今日相思特地来正使朱门堪炙手不能一为故人开
氷斋
生于水而寒于水都在君家燕座中只个从来堪受用何须更远挹清风
九月十二日诣王信孺赐第因过书院怀李萧远王尧明题於壁二君皆信孺客相继登第而王独第一故云
平原门下客三千桂籍连年得两贤毕竟文章归第一王郎後发独争先
郊行三首
柳边村径逐门成聊许闲人到处行去懒苦憎牛马走归迟生怯凤凰城
马上寻春不见花藏红映緑苦周遮醉乡眼缬初何有赢得桃源梦到家
盎盎春泉自满溪花藏归路使人迷少年悮逐车轮去芳草斜阳何处堤
小桥
山接青天欲荡摩秋风骚客独经过怪来诗句无容和端为烟岚发兴多
饮方池诗
闻说髯卿酒屡中清尊惟与故人空醉穿驰道归家去十里花枝相映红
夜泛剡溪
剡溪清浅石棱棱夜半星稀月欲升独恨此间无可访不须野雪兴方乘
刘阮祠
采药偶从山里去寻家却自洞中归朝云暮雨漫愁絶古往今来果是非
双林寺
邂逅每携诗卷往猖狂复带酒樽来逢春须作游山兴莫待红残吁可哀
犹子弃画盘谷图戏书其後
欲买青山未有钱每逢佳处但垂涎一庵所占无多地賖我盘中数亩田
古意堂
破鼎如铛价万金古文科斗费推寻不须更待琴弦足会有幽人识此心
喜凉亭
小亭新筑藕花边为爱陂塘五月天最好一番风雨过琼珠无数落清泉
独往亭
亭前旧种碧琅玕别後何人着眼看山下溪流接潮水时凭双鲤报平安
戏马子约
罗敷十六鬓如云五马徘徊动使君见说黄金难可意试凭青翼去相闻
歌
玎璫响铁未须敲更听清声彻碧霄最爱六么花十八索人起舞眼频招
余有监其制如书册戏号勲业簿取子美诗所谓勲业频看监者马子约题诗其上云勲业簿中频点检只添白髪与苍顔和之
人心各自如其面白首论交尚不情惟有个中真莫逆时时相对说平生
十五日冬至次长垣王强夫置酒雪大作醉中踏雪步行出西城登锦绣亭
萧萧冷木噪寒鸦未有春风发柳芽应为亭边无锦绣天公散水自成花
戏书纸尾寄犹子弃问锦绣亭春色
新年桃李渐胚胎锦绣亭边处处栽寄汝馆陶三尺素要知春色写将来【弃善画】
赤尉苏太原寄半丈红走笔谢之
京兆官曹箠楚中今年春色又成空应怜头里千茎雪折赠枝间半丈红
游洪福不果入
愁风愁雨一春中无限芳菲转手空不到武陵肠欲断桃花可惜为谁红
棠棃
晓驱羸马日将中眼饱何曾念腹空可是爱花狂不彻棠棃树下覔残红

[book_title]卷八
钦定四库全书
竹隐畸士集卷八　　　　宋　赵鼎臣　撰表
夏祭礼毕贺表
修礼地只义盖严於报本昭假烈祖志尤笃於奉先熙事备成和气充塞【中贺】恭惟皇帝陛下道该万有德备三无心正意诚一贯两仪之藴天明地察再躬三至之祠丕显哉文王之谟何以加圣人之孝臣心存北阙身在南邦想汉殿之威仪望云殊远助尧民之鼓舞击壤何多
天宁节贺表三首
天维显思载锡祖宗之庆岁亦阳止笃生尧舜之君属肇启於元辰共倾欢於率土【中贺】恭惟皇帝陛下躬契历数生知徇齐不忍之仁每推恩於四海宜民之政方受福於无疆臣服宠至深奉使有守千官就列既阻於造朝万岁遥呼第勤於祝圣
千载一遇元首明而庶事康十月为阳圣人作而万物覩凡预戴天之烈咸倾向日之诚【中贺】恭惟皇帝陛下历数在躬刚健其德忠厚及乎草木孝悌通於神明时乘载夙之祥申锡无疆之福臣邈居江海注想阙庭俾夀而臧喜一人之有庆式歌且舞均万国之欢心
天祚明德既圣圣以相承世有哲王实元元之共庆协此阳月之序眷吾真主之生凡目见与耳闻皆手舞而足蹈【中贺】恭惟皇帝陛下德合天地功光祖宗垂尧舜之衣裳飨文武之逸乐属届生商之旦共倾撃壤之情臣将命远方驰诚禁闼望清光而百拜莫遂捧觞效乔岳以三呼敢忘祝圣
谢复官表
失职之诛咎将谁执涤瑕之惠恩许自新载惟疎远之踪获在记怜之域感虽有所涕乃无从【中谢】伏念臣吏事本疎人才甚下夤缘乏使冒昧选除虽惫心而疲精仅能补拙然拨烦而剸剧要自非常果骤速於大诃终亟蒙於恩贷此盖伏遇皇帝陛下惟刑之恤御衆以寛日月丽天躬运神明之继雷雨作解时推旷荡之恩特弃夙愆稍还旧物臣敢不默思侥幸深自激昂犹可噬脐盖前非於既往敢忘刻骨图後效於将来
赐笏谢表
象齿之珍具严臣礼御府所赐特出上恩宠过而慙感深以泣【中谢】伏念臣少尝执卷壮乃扶犂朝觐雍容心敢期於谷璧江湖放浪手粗识於鱼竿比再被於使令俄屡膺於锡予诏书褒异神明非黄霸之才赐服光华长短称少陵之意仍择满床之富重班拄颊之奇此盖伏遇皇帝陛下锡禹玄圭辑舜五瑞不独信赏必罚以立治功至於推食解衣莫非恩意曲示仪容之焕俾增搢绅之荣臣敢不奉以周旋饰其固陋远嗤桐叶遽成茅土之封深愧甘棠惟愿子孙之守
太后还政代贺表
圣后谦冲德超今古诏恩汪濊泽徧华夷天地休明稚耋呼舞【中贺】窃以二帝之美在为天下而得人匹夫之情乃或豆羮而见色其度量如此之远故载籍罕得而书未有独断阃闱坐安社稷功有万年之托政无朞月之留盖自开辟以来莫如国家之美恭惟皇帝陛下钦承慈训寅御宝图崇德报功固且极九州之养推恩博施又将同四海之懽因寛庶狱之辜俾预满堂之乐臣幸司使事方摄边屯限拘符守之严阻奉阙庭之贺臣无任
代贺皇太后表
不世之功天下无以称德非常之泽圣人所以广恩道实旷於前闻礼必循於故事【中贺】窃以光烈明德之於汉其善不过於小亷太姜仲任之於周所纪或非其大节固未有躬值国家之变独成社稷之谋临朝贬损则如彼其谦复辟果断则若是之勇脱重负其如释避大美而不居皇情重违圣意先定恭惟皇太后陛下坤载万国母慈兆民拥佑嗣君上副裕陵之托推还朝政远隆光献之风荡无能名皜不可尚臣侧闻大庆属在远方莫预外庭之班拚呼北阙徒与塞垣之老鼓舞东朝
代贺元会表
履端於始正统纪於一元当宁而朝集贡珍於万国际天盛典亘地欢声【中贺】恭惟皇帝陛下德象春熙治因岁首内笃叙於正父仰钦若於昊天恩同庶俗之和肇举三朝之会车书共轨颁瑞历於河湟贽币在廷格献琛於朔漠天人合应福禄来成臣迹远周行躬持汉节望清光於黼座莫遂称觞布法象於属城敢忘体国
代慰袝庙表
臣某言伏准进奏院报今月某日哲宗諡号皇帝神主祔庙礼毕者易奠以虞既备送终之礼宁神於庙益增如在之仪凡逮照临讵胜感慕臣某诚哀诚切稽首顿首恭以哲宗諡号皇帝道存抚御躬致忧勤念甫閟於玉衣遽永藏於宗祏伏惟皇帝陛下孝深罔极痛切因心愿少抑於圣怀庶大安於民望臣以守职在远不获奔诣阙庭臣无任
代贺收复银州表
鼠盗弗宾自贻伊戚王师致讨所向无前天开日月之新地复山川之旧含生拚蹈远俗昭苏【中贺】窃以夷狄盛强衅由五季黎元涂炭坐閲百年版图虽具於职方赋贡不输於天府俗既乐於姑息论因以为固然惟时睿主之兴克绍先皇之烈诞修邦政远致天诛一将西驰系名王而东至灵旗朝指举连城而暮归矧兹银谷之饶实据秦川之要既深逼其巢穴将遂锄其本根崇朝之勲拭目以俟斯盖皇帝陛下布汤圣武体尧聪明欲万物皆得其宜惧一夫不获其所惟兹伐罪实在吊民下武继文已着昭先之美车攻复古洊收攘敌之功旷无前闻萃在今日臣远持使节恭听吉音执锐被坚莫效鹰扬之力舞手蹈足空驰燕贺之情
代贺收复鄯廓州表
伐罪吊民兵以顺动攘戎复土师不留行仅於浃日之间坐收两郡之衆功高振古庆溢敷天【中贺】窃以本朝务在安边中国非乐用武蠢彼西域逖为匪民矧陇右之遗黎尽山西之故地惟宗暨祖曰圣与仁念一夫之向隅尝太息而拊髀裕陵致讨列郡县於熙河永泰徂征辟土疆於湟鄯方傒七旬之格俄闻一篑之亏逮睿智之绍休极旰宵而轸虑算皆先定役不再兴明明庙谟运神兵於堂上茫茫禹迹见征虏於目中用成破竹之奇殆若探囊之易捷传万里威震四夷此盖皇帝陛下遹骏文声布昭汤武绍复先王之大业铺张对天之闳休永维西顾之劳实愍南征之怨暂勤方略俄致荡平争为箪食之迎喜若时雨之降黄童白叟尽袭衣冠葱岭玉关复颁正朔固宜告殊勲於清庙摅宿愤於先皇颁赏劳还洽恩荣於将士扬威耀德示祸福於氐羌谅无尺箠之烦行有长缨之絷臣远司外服恭听吉音奉云陛之清觞莫陪都护想天顔之喜色犹忝近臣臣无任
代贺河平表
九叙载歌水宜润下百神受职河亦安流盖旷古之殊休实太平之盛福【中贺】恭惟皇帝陛下以政治国惟德动天崇明祀以礼山川广大孝而安宗庙用廸王公之懋克臻泾渎之宁臣幸寘周行获闻大庆莫预造廷之列讵胜撃壤之情
代贺九鼎赦书表
超越之绩丕冒於前闻旷荡之恩亟蒙於率土际天盛典亘地欢声【中贺】恭惟皇帝陛下以寛爱民周智创物独契一言之合坐成九鼎之安将敛福以锡庶民故推恩而及四海产祥降嘏既觉寤於黎蒸去杀胜残遂空虚於囹圄臣忝司外部获奉德音谨与吏民讲道国家之庆冀令闾里识知诏令之寛
代谢除侍读表
省闱清切慙非正长之材经幄深严辄备讨论之数德隆天而厚地心临渊而履氷【中谢】伏念臣见识迂愚素无誉望少尝涉学粗不废於家传壮益观书盖亲蒙於圣训所得仅通於口耳其习非有於渊源敢图温诏之下临许与诸儒而入侍重念君臣之际会莫如父子之遭逢鸣玉腰金并缀严徐之列细旃广厦俱陪禇马之游求诸古以几希揆於臣而过幸此盖伏遇皇帝陛下好问则裕求善无餍日躬万务之繁时缉六经之奥天之高矣每下济而愈明舜有大焉常乐取以为善俾殚蹇浅益助深崇臣敢不紬绎旧闻激昂懦志不独分章摘句说至於千万言其亦考古验今书取其二三策庶企圣墙之仭或收愚虑之千
代谢兼侍读表二首
改司天府未知举职之方入侍金华弥积尸官之愧宠荣稠叠慙惧并交【中谢】伏念臣占毕鮿生挈瓶小智夤缘章句之业冒尘俊造之科浸烦使以频仍稍清涂之眇邈丁寛传昜时但目以将军辕固为诗书乃同於城旦久失邯郸之步屡兴墨翟之悲独荷慈怜洞明底藴人或轻於季路许以升堂言有谤於乐羊为之按剑曲示隆儒之宠俾兼劝讲之华此盖伏遇皇帝陛下大以善同裕而好问明虽齐於日月学每至於刍荛冀於口耳之传或有涓尘之益故虽謏闻亦许备员臣敢不紬绎放纷激昂衰懦比赵张而居後实愧王尊陈尧舜以造前愿师孟子
具官臣某昨奉告命伏蒙圣恩除臣兼侍读寻具奏辞免今准诏书所请宜不许臣已於今月日供职者仰对明纶内慙虚薄入趋迩幄益负兢凌臣某【中谢】窃以书陈二帝之谟则曰顺考於古道礼称三代之学亦云习近於正人盖将恢广於猷为是必鉴观於往昔洪惟嗣圣纂绍先谋览上世帝王之书周知治忽选耆儒博硕之士悉俾讨论预陪清燕之闲敷述微言之绪往当厥职未易其人伏念臣少无頴拔之才老有耄昏之累徒以荷四朝之奬育寖而假六职之典司以簿书刀笔之劳遂陞於要剧惟章句诵数之习获觊於清光骤膺宸扆之知擢寘经闱之列能非倚相使进读於典坟贵谢富平复得联於簪槖莫遑逊避实冒荣恩此盖伏遇太皇太后陛下总览治纲周旋圣学思用该通之彦铺陈德义之经深惧颛侗难胜简拔敢不温寻素业澡雪烦襟摘句上前其尽圣明之奥悉心官次不忘蚤夜之思傥有补於毫分誓不渝於始卒臣无任
代谢赐诏书表
大哉王言伟训词之深厚坦然帝制粲云汉以昭囘凡逮见闻不胜鼓舞恭惟皇帝陛下为政以德视民如伤深居九重之中坐见万里之外念更化定令之指皆经世御俗之宜吏或便文以自营政乃倚法而日削思警庶官之听躬形宝墨之文而臣叨奉使轺例膺诏札已礲磨於琬琰具刋着於典谟口诵尧言敢废观风之职目存牺画誓为刻骨之铭臣无仕
代谢转金紫表
纪前圣之宏休甫成大典班史臣之懋赏亟辱殊恩虽怀迁进之荣弥积满盈之惧【中谢】恭以哲宗皇帝庆当传启功实绍尧修明典章崇美法度大纲小纪何止於亿万事成功盛德具载於十六年臣以庸虚预闻缀缉滥吹屡更於国史汗青无补於皇猷逮终细绎之勤辄冒甄升之峻矧叨尘之素过致秩序之已崇缺然朽质之微登此庶僚之首第深局蹐何以克堪此盖皇帝陛下立爱惟亲因心则友祭焉如在感霜露於西宫思之不忘想规抚於绍圣洎信书之奏御躬睿藻以发挥冠乎帝典之严出自圣文之奥而编摩弗敏论次非长攘臂其间久耗三锺之粟无功而受又收百囷之禾仰惟慈怜容此侥幸臣敢不感恩思报居宠虑危蠧国已多方且食上大夫之禄杀身有益其敢忘古烈士之风
代谢除刑部尚书表
贰选曹之政事初乏建明长宪部之官联顿成超躐情吁天而不获身蹐地以靡容【中谢】伏念臣以至庸极陋之质而遭遇於盛时以既冠方壮之年而叨尘於膴仕窃自甘於辈流之後俄见知於隐约之中询考其言亲临便殿训提以学躬被德音亟升桂籍之华仍擢粉闱之峻天官务剧误被选除卿寺秩高再容忝冒稍跻书殿遂陟从班辇毂慎於选才摄官者累月铨衡难於任职待罪者二年驱策尽出於渊衷处分悉烦於宸翰譬诸弱羽盖欲卵而翼之嗟此愚人可谓负且乘矣今宠私之若是宜报塞之谓何心在牛羊所期茁壮手翻簿领讵觉沈迷衆人争笑其徒劳明主独怜其尽瘁岂图过误复此迁升雨露徧及於一门父子并登於八座趋会朝於班次乔梓低昂听步履於声中弓箕先後竦士夫之歆艳旷古今而濶希此盖伏遇皇帝陛下百工允厘九德咸事廸知忱恂而不蔽於能否之实因任原省而必稽乎黜陟之公邃旒扆以深居凛神明而独断谓臣圬粪墙而雕朽木虽曰无以踰人察臣超北海以挟太山盖亦未尝择事因加奬擢务使激昂臣敢不铭以肺肝誓於顶踵楶棁之才甚下敢意功名犬马之力方刚愿图忠孝
代谢开封尹到任表
已试无状鼯鼠既难於五穷因任不移司马遂成於四至职参经幄朝列旧班前叨出綍之严预止循墙之请感深次骨厉极薰心【中谢】伏念臣本以孤生出逢盛旦章句训诂粗尝涉躐於笔砚之余岸狱捶笞未始发形於梦寐之内既蒙恩之过矣遂承乏以偶然一冒选除三临浩穰取充位而已不过碌碌俗吏之为有可观者焉曾无赫赫古人之绩中屡遭於哆侈辄仰赖於盖容俄锺陟屺之悲亟廹呼门之诏付之两郡察其羸瘠而不任留以五兵姑使雍容而在列岂图过误复玷使令官曹不改於平时僚属尚多於故吏归鸿未定笑汲汲以复来磨蚁何知自团团而不去第缘恩重不觉命轻此盖伏遇皇帝陛下清明在躬刚健其德揽羣才而并用孚衆志而不移老马无奔走之能尚怜识道聋丞有静拙之益聊俾効官洊加鞭策之勤示在记怜之域重念臣气缘忧耗术与才单数任使则衆媢其专久习熟则民慢其令虽慈父之命敢择便安而明主之前所宜控告愿积?尘之効少须旬月之间驽马无奇力既殚於十驾深林有幸恩倘赐於一枝
邓州谢表
莅东壁之图书默惭忝冒剖南阳之符竹曲荷矜怜既联书殿之华仍典帅藩之重恩深次骨感极薰心【中谢】伏念臣踪迹至孤品流甚下赐第十人之列昔盖偶然抗尘三纪之中今则老矣顷由踈贱误被察知既偶简於渊衷至仰烦於宸翰升诸天府寘以地官粤从铨总之司复亚浩穰之政数趋便殿屡奉清光圣心颇察其无他天语尝怜其久次遂解喧嚣之职俾从英俊之游岂谓妄庸重膺寄委惟邓故国实汉别都陂泽流通衣食自足涂路僻左贾客不来苟能奉法以抚民自可终日而无事海中三岛梦疑蝴蝶之飞洲上百花兴觉沧浪之远静惟侥幸有此叨尘此盖伏遇皇帝陛下能否并观威福独运才有数端之取士无一介之遗奠九鼎而御明堂大兴制作朝西戎而臣北敌一统华夷而臣获齿搢绅初亲铅椠修泰山之祀阻陪汶上之朝守申伯之藩独起周南之叹顾所蒙之若此念欲报之谓何虽召父居前难继古人之髣髴然尧天在上实闻圣训之叮咛冀臻康靖之风不辜临遣之意
代杭州宇文侍郎谢到任表
分符百越偶及朞年易地三吴仅踰一水俗相安之颇旧令不戒而已孚仰荷荣恩伏深感涕【中谢】窃念臣素无学术端遇圣时便蕃清切之除寂寞事功之补念立心之有本粗守愚而不移不敢合党缔交惟义所在但知奉法遵职当官而行虽甚拙於身谋实尽关於圣听一昨繇浙而左自江以东俗久玩於因循事不胜其灭裂动欲循名而责实窃耻便文而自营心虽小劳治亦粗办敢谓褒嘉之误重叨委寄之隆惟杭故都抑臣旧治昔暂游而若梦今复至以如归却父老之大钱已慙刘宠拥儿童之竹马深愧细侯由宠渥之过优致冒尘於非据此盖伏遇皇帝陛下允迪俊德灼知宅心增重神考之华追继泰陵之志日月所照思万国以咸宁雨露既濡惧匹夫之不被故於守土尤务得人而臣独以羇孤屡膺付畀责十驾於驽马望一割於铅刀虽地重人微不称湖山之气象而政平讼息冀无闾里之嗟吟岁傥计而有余老岂知其将至臣无任

[book_title]卷九
钦定四库全书
竹隐畸士集卷九　　　　宋　赵鼎臣　撰劄子
代进瑞应图劄子
臣比因进对尝具奏请乞仿尚书礼部瑞应图之制将本府自春以来所获瑞应别为一书编録奏御幸蒙圣慈特赐俞允臣谨断自政和六年之会尽五月卒凡若干日以本府境内曁畿县所获甘露芝草珍木瑞麦之祥与夫囹圄空虚之日路不拾遗之人合若干厘为五篇目曰政和畿内瑞应记其当以形见者具图所以如左恭以圣德昭明格于上下发祥降祉应图合牒不胜区区蝼螘誉尧之心无以自见辄缮写进上冒黩天听无任陨越昧死之至伏乞宣付史馆取进止
代乞驻跸府学劄子
臣恭以陛下乐育人材建立庠序开封府实辇毂畿甸之域天子所自治之地首诏执事并兴府县之学而有司推迁殆且十年博士弟子侨寄他所甚不称明诏意致烦陛下申以程督曾不踰年之顷黉舍完成生徒四集秋某月有金芝二本产于大成殿之木上而本学生杨汶等一千一百五十八人相与踊跃诵叹合辞而言以爲乘舆方躬郊丘之飨吾学乃辇路所经从今芝实挺生殆先圣先师蒸出瑞物以报吾皇之德兹甚盛之举谓臣某默不以闻何也臣窃以谓郊祀庆成之日千乘万骑扈跸还宫虽道出府学之南惧非所以仰勤天步之临也然而诸生伏清道之左聆属车之音奏名通谒抑有着令如蒙天慈矜其恳诚示以恩意少缓六龙之驱壹纡重瞳之顾如古式闾以宠新学则多士仰德孰不竞劝四方闻风得以矜式以副陛下隆儒重道之意不胜幸甚臣待罪京邑职事所及有所见闻不敢缄默谨昧死以闻取进止
代奏陈畿内有行义孝悌之民劄子
臣恭以陛下身蹈曾闵之行生知尧舜之仁即位之初首以绍述之政倡於朝廷然後敦睦亲族表章八行躬制其法训廸天下士民竞劝风俗忠厚效见明白遐不作人京师实首善之地固宜有真贤实亷发闻于乡以称陛下之休德也检会昨据祥符县申举人贾高有孝悌和睦婣恤六行里闾列状乞如诏令学官考验具如事实及据东明县申有民陈奉安自幼不食荤酒喜诵道书父亡庐坟今已三年谢遣妻子志操刻厉尉氏县张师厚兄弟并侄五人同居三十余年诣官自陈愿以所有舍业永不分异乞书之籍以付子孙咸有文状藏於所属臣谨按贾高行义实应诏书所有陈奉安张师厚等皆田野无知之民非有师友渊源之资而孝悌自然勇於为义实皆陛下教化恻怛隂中其心故能卓然自入於善臣愚不佞备员辇毂职在承流宣化目所观见不敢缄默谨具以闻取进止
乞外郡劄子
某供职以来到今累月职事黾勉偶逃旷败忽苦脾疾脚膝流肿屡在假告情不遑安太府要剧非养痾之地欲乞朝廷矜怜非敢避事特赐改授一近阙小郡或在外宫观差遣一次以安愚分
雪赵子岩劄子【按所雪者共三人应作雪赵子岩等疑脱去等字】
检会开祥两县令佐昨因常平官吉观国奏劾闪避不赈济奉圣旨知县范祖舒赵彦臣先次勒停并佐官并令御史台取勘寻有臣僚论列吉观国喜怒自私误人之罪将开祥两县令佐妄行奏按奉圣旨吉观国送吏部某契勘昨来被水之际开祥两县令佐并系本府分差使臣管押于逐头项应副救护各有排日食宿去处及随逐所差官职位姓名至于救护赈济了毕并无遗阙其常平官举发不当已蒙朝廷察见其非反罪之矣则两县官初无罪犯所有祥符县丞燕昭隣主簿吴友已据他司保明得旨免勘讫独有范祖舒赵彦臣赵子岩三人未经除雪不作据逐官诣府陈诉委属非辜欲望朝廷详酌将逐官昨来所得指挥特赐改正施行
代开封尹奏获到阑遗物劄子二首
臣契勘乃者上元之夕天府狱空及兵民以阑遗之物献于楼下陛下幸听羣臣班贺且命有司书之于史矣距今才一月日而本府左右狱相继再空并自闰正月十八日後来军民李青等凡若干人节次以所获阑遗金银驴马缗钱等物输之于官不敢有隐推原踪迹事状甚明长老叹息以谓自有识知以来咸所未尝闻见兹实陛下至仁盛德和同天人教化深美风俗忠厚受报收功方在兹日而又适当寒食清明之间都人士女嬉游娱乐而狴犴廓然无有留狱吏卒束笞箠聚桎梏而昼睡行路之人舒愉胖肆意若委货财而寓诸国家也骏功伟绩於是殊特史臣所当续书而不厌者臣不胜大愿伏乞以今来本府寒食节日再奏狱空及续次受纳到阑遗事实宣付史馆取进止
又臣近於二月二十一日上殿曾具正月十八日以後本府所据诸色人送纳到阑遗金珠等物已逐一具名数进呈讫契勘自上件月日後至本月终计九月据军民傅质等纳到金银珠玑等物计八件凡一十有二人其尤异者新城门之外车辙之间人迹稀少而傅宥子得黄金钗以归其父宥不敢隐远来诣府救焚仓卒之际宝货狼藉平时贪人所为揭箧以趋攫金而往之秋也而张用刘祥得白金钗号於市中莫有应者因举以归之官小儿郭宜哥去家而迷不知所归妇人郑氏得之携至府庭请所付与仍愿姑育于家不受赡恤之直此皆高义实亷人所至难而匹夫愚妇安而行之议者或谓去古浸远俗益偷薄又谓三辅浩穰五方错杂吏治尚武不可以忠信期待今陛下一出阑遗赏给之令而辇毂之民凛然竞劝效见如此与夫兎罝虽在中林不忘只肃较此量彼孰易孰难然後知向所谓唐虞三代之俗不可遽复者皆浅近妄人臣待罪天邑目所观见不胜蝼螘区区踊跃不避冒渎天听之频谨复具陈如左取进止
状
越州大禹寺奏请名额状
右州司契勘本州管下会稽县有夏禹之庙去郡城十里载在祀典千有余年祠旁有僧寺一所掌庙之管钥及其埽除基趾胜絶室宇完备而旧无勑额止曰大禹之寺因循相承有失奏请恭以朝廷方复禹绩疆理天下会稽乃禹之所葬图牒具存神灵冯依不与他比虽守吏承诏祭飨以时齐民畏威祈报以礼而主守不专护治不严未足以称国家崇明奉祀禹功之意今来欲乞朝廷详酌依崇宁二年十一月二十四日已降指挥特赐本寺一勑额岁许度僧一人使之承续洒扫世掌庙事凡祠宇之修缮草木之封植责以岁时毋敢有坏郡守县令时至而谨察之有不如令必罪主者庶几庙貌严饰明灵顾怀下以慰一方归向之诚仰以祝圣寿延长之庆臣等不胜至愿
代乞恤赵提刑状【子谅】
伏覩具官某竭节公家尽心职事自临所部夙夜孜孜毫髪细微无不经意朝廷察知其勤命以再任子谅受诏感激益思竭尽以报所蒙昨於今年夏中因大名府内黄县羣贼作过子谅冒暑追捕不遑寝食贼旣穷?因悉就擒虽获於隣州其实子谅廹逐之力也比缘聚教保甲徧诣属县冲犯苦寒奔走道路行至蓨县感疾以卒病不获访医药没不获在家室勤事以死闻者泪流伏乞圣慈察其尽忠忧国忘身赐官其子使继禄食葬事所须量加给赐庶几尽瘁之吏知所激劝臣与子谅职事相联而又死於臣部不敢缄默谨録奏闻伏候勅旨
代开封尹为徐积请諡状
某伏覩故楚州教授徐某行孝之美比迹古人经术之醇见推学者自顷擢第不复进仕操守坚正始末不渝昨崇宁初朝廷方兴学校之制某以本路提举学事蔡观之命委以计议首至楚州与积讨论究观条画皆有法度旣而有司大比淮南一路之学楚为选首今积不幸物故不获亲见圣朝学制之大成窃闻本州士人具以昨来兴学勤事之功请于部使者援张体例乞赐追諡部使者旣以闻于朝矣按积行义不在张之下如蒙朝廷特赐考察节惠易名贲及泉壤不独慰积之平生风于四方足以表劝某待罪辇毂不当僭越缘往者推行学政与积共事今淮人之请实藉以为言故敢妄冒干黩朝廷不胜下情惶恐之至
代辞免转官状
承命震恐以惧以惭伏念臣智虑本踈才用殊短猥蒙圣慈误赐驱策夙夜怵惕惧于不任乃者导河为梁适在本部复被推择委以应办都畿之右财用素绌仰体圣意不敢不勉凡金谷薪竹之物夫役之衆以数计之殆四百万有奇相属於途仅及期会虽然臣以营缮宫阙事务衆多前蒙指挥许以往来应副今赖天之休河翕而右以贯大岯梁于山间利及万世此禹功所无有三代所不及实皆陛下圣功妙用之所立而羣执事奔走竭力之劳也臣坐而蒙成获免於戾顾已幸矣安可比肩诸臣膺受懋赏不惟有愧於私议抑恐遂速於烦言仰累至明其体不细所有告命臣不敢祗受已送河南府左藏库寄纳去讫伏乞圣慈追寝误恩以安愚分
代奏芝草状
据某处申送到芝草寻看验得数内九茎连十一叶者一双茎而连叶者若干形如层云色如紫金合大小凡若干本须至奏陈右窃以国之西都守卫陵寝陛下圣德钦明孝思深至前降诏旨将躬欵谒之严而三川士民引领望幸上书诣阙者不知其几千人圣恩穆然而未俞也和气薰蒸震于珍物金芝煌煌布濩畿甸其尤异者九茎连叶骈生层出实为瓌玮奇特之观兹乃祖宗神灵顾怀孝飨思欲觉悟皇情启发天意前志所谓依类托寓谕以封峦者其符验殆若是也臣等方司留务目覩嘉祥踊跃欢呼不敢默已谨以前件芝草若干本并绘画到图状若干轴诣阙进献以闻
荐霍侍禁换文资状
伏覩某官蚤游太学尝被教养中缘廕补遂受班行好学乐道行谊修饬文章博美词采炳然用之军旅实乖其志方朝廷长育人材程其器能之使如安国者傥得因其所长以自着见被之儒服宜有可观兼契勘昨来高阳关路安抚使司河北路转运司东路提点刑狱司官尝具奏请乞与安国换授文资未蒙施行伏乞圣慈特赐详酌许令安国换一文资别授合入差遣使其激昂足以劝善臣等忝备迩臣不敢缄默谨録奏闻伏候勑旨
缴进河议奏状
右臣伏以先事而言则言有难信之患後事而谏则事有不及之忧虽然忠臣虑国不谋其身孝子显亲思述其志言之先後一也顾当否何如耳伏念先臣某当元佑之末实为河北路转运副使方是时水官建议囘河盖以累年功之成者十旣八九独先臣居中罔敢阿徇请顺水性导使北流进言於朝至於再四奋孤忠触羣党抗单言遏衆议谗锋谤焰几不获免尚赖陛下哀怜照察曲赐全护遣使按视旣施行矣不幸後来水官眩惑前议竟兴力役断塞北流奏功告成中外称庆已而先臣以病赐归退伏田里虽及困革不忘朝廷常慷慨谓臣曰河本无事妄人扰之耳今乃如是恐不三数年河无安定之理谁当复为上言之乎臣饮泪泣血退书其语刻之肌骨铭在肺肝方是时岂暇?後效计将然乎徒以不欺之诚着自平昔虽时有用舍而志不可无故也伏见去年河已东决举齐之西泛滥千里有司极力仅能塞之而积淤久高终不顺快迨及今夏沛然北流决於阚村如建瓴水陛下哀矜元元愍悼垫溺临遣谏大夫赈烖恤穷且俾台郎共视河事仁恩德意远近周浃流甿饿夫拚手涕泣虽未复故土瞻旧丘而人人悦欣咸自以为更生也臣窃悲先臣抱孤孑之志而事不获申建忠荩之策而言未及用遽先朝露齎恨冥漠今日已决之阚村乃先臣之所愿开者也今日旣淤之东流乃先臣之所力争者也往昔使万有一如先臣之言则河患广博虽不遽平而水得所归功必有渐决不至於败坏荡徙如今日之贻朝廷忧也囘河之役几年矣薪刍之所费力役之所用臣不敢为朝廷惜也金粟之所耗爵赏之所颁臣不敢为朝廷惜也所重为朝廷惜者两河数千里间有田不得种艺有庐不得归宿死者转体於沟壑生者寄命於道涂去岁旣已若此今年又复如此谓之天灾臣窃以为非岁之罪也恭惟朝廷清明议论公荩方遣使者出临河防宜有成谋定策归报于上然微臣区区犹抱遗说陈父书冒不测之诛而献刍荛之议者非以希荣於旣往而干泽於方今也诚以河溢臯陆垂二十年已失之机事不及悔将善其後必谨於先而先臣之言曩实误中奏草具在尚可推考傥蒙朝廷俯赐采览鉴已然之得失察旣往之成败校短量长稽验当否於以裨赞大策协成绪功使长河底平得效尘露虽结草之报未易如此此先臣之遗志而臣之所不敢忘者也然後退伏鈇鑕下见先臣使九泉之魂得以瞑目岂非臣之素心宿愿者乎臣愚不足以知河事窃独耳剽日久尝闻诸先臣曰河之可以一言蔽者趋下而已自横壠六塔商胡小吴宗城内黄百年之间水皆西决则地势高下岂不可见今之大议不过东流与北流耳使河诚东而可以行则虽竭天下之力而囘之犹将请诸朝而不敢以为费也柰何地有高下之形水有逆顺之势今年虽塞明年且决来岁傥行後岁必淤借使神禹临之亦将无如之何矣如或顺而治之则庶几数十年其无河患乎正今日之明效大验也然议者每挟塘泊以为言不以近事观之河旣东徙而塘泊固已淤矣虽有司尝欲濬治之盖亦有所重为而未能也且其所浸害者独沧与乾宁间耳使向之未尝有塘泊则将无以为御敌计乎臣有以知其不然也请得以事譬之据灵武之城则西戎稽颡次古北之口则北敌请命昔常恃此以为固矣今虽未能复之而西北两边岂尝一日乏守备乎此尚人事之所及而犹可以力胜者耳水之为物非有情也柰何与之竞而不释哉先臣之缘河事进言者甚多臣不敢以徧举谨取最後乞治北流开阚村河门及申相度黄河利害所二状缮写投进伏望圣慈特赐睿鉴降付有司看详裁择施行冒黩天听无任陨越昧死待罪之至谨録奏闻谨奏
书
与修史舍人手书
某惶恐再拜修史舍人内翰阁下某不肖愿见门下之日久矣愚甚且贱窃自鄙陋不敢妄以姓名辄自闻于将命者前日亡友关止叔之病遂获因缘瞻望履舄止叔之殁也执事不以为愚而辱诿以事敦匠薄遽不得究尽所欲言者翌日尝干典谒冀粗白於一二未获承命不胜悃愊拳拳之愚敢复以启具之惟执事察焉某死罪止叔文学行义自执事所深知姑置是事而一旦不幸至於大故内无骨肉强近之亲外无心腹纪纲之仆无钱以供饭含具棺椁天下之穷者尚复有过於此耶执事闻讣匍匐躬哭而亲临之凡止叔所以得就木者待执事之力而後能某虽愚已深服执事之义矣今逝者已矣要於无可柰何然哀死者而及其生是又君子之所不能已也止叔家素贫乏兄弟仰禄以养其母母年七十二女未嫁惟有一子?然尚幼兴言及此不觉涕零此固执事所为衋然伤心者虽然资之以财财尽而不可继托之於人岁久而不能保必将济其穷而恤其家某以爲当使泽及其孤儿然後为策之良也恭惟朝廷旣已察知止叔之贤凡其待遇而假优之者皆非羣工庶僚之所可望而执事有昔日之好居今日之地然则抚止叔之孤而存关氏之後非执事将谁望乎某冗贱且疏幸见之日殊浅不当僭越以干高位者之议伏自惟念妄於止叔有一日之分而执事仁心恻怛计所乐闻而不厌者是以冒进直前而窃不自量也区区之诚宜在躬禀而阍守严甚惧於不通故敢遣人仰冒台听狂妄不韪伏须罪诛无任俯伏俟命之至不宣
与赵伯山书
某启高阳统郡十一清河在其南三关居其北皆其封境之所隶节制之所及也属吏之以事往者更出迭反如织纬然独清河之为州人物盛丽饮食甘美又多贤士大夫今人乐从之游虽数不厌然而仆自去秋逮今几年奔走道涂者至不可以数计往来诸郡者相踵也乃独不得复至所谓清河者岂英游胜会神所吝惜抑数奇不耦动辄龃龉邪每自怅失不能去怀奉所贶教如见眉宇伏承涉暑起居甚休足以为慰十诗在子磐处屡索未肯出时可投劾勇去顷刻不可留虽子磐亦自谓五日京兆也河间人物自是不能复如往日矣今赖复得志康逊叔志康一病殊恐人比来方可缓带闻仲忱当诣平戎日夜望其过我乃尔踌躇何也天下之宝固当与天下共之夜光安得独玩於隋掌岂诸公豪举复有以禁切之乎某幸事之间势必罕出但病懒嗜卧冠履俱废特无如趋府何耳随意作书以发笑噱不复有先後之序余愿自爱
与刘季高书二首
季高足下河间一别岁且周矣思念惘惘殆无以喻比得贤叔中行书乃承今春复枉於有司浩然东归以便甘旨之奉甚善甚善仆素所期於季高者非以科举利不利也今复尚可言邪然季高遂自絶曾不有书问讯我过矣仆自春初随府来河东未几府罢当去此久矣而法须俟代者因未得卽去顾仆岂乐此者邪并州苦寒夏多雹秋早霜风土麄恶饮食俭陋大都不逮河朔者十七八惟酒极醇酽果实蒲萄之美冠於四方旣悒悒不自聊间尝剧饮径醉设肴核而品尝之同僚之贤者家藏异书甚富幸独许仆观焉异时足下见仲宣勿作故眼看也适过中秋方两日念去年之游无与共者因复取酒自慰遽起作吾友书以发千里一笑信手而写不复铨次想足下不怪
季高贤友足下相别殊久滋益奉思归自并汾婴以俗事未果为左右之问客自京城来送示令叔中行书并以吾友书两通为贶是时方病宿酒展转牀枕间醒未可而睡不能意象殊恶而小子育忽惊告曰刘季高有书来仆立起出户外已不复知有酒读尽两函书累八九番如对辩士接说客听其语数千百言夸者如倨戏者如侮媚者如取激者如怒甚矣哉吾子之善为词也仆在河东凡十月日官况牢落几不可堪旣得归不翅若弃涕唾吾庐虽陋有竹隐以待宾客閲书史家故所藏书满一大屋读之累月盖未能什一时时与羣从儿曹作小诗相唱和间辄奕棋投壶怡然终日而乡隣有好事者颇来入吾社中口讽手谈继以觞酌号呶呼笑私甚乐之但私居难得酒纵得辄不佳不能滂濡淋漓以供诸客之豪思如往昔与吾子为高阳之饮是真不可得也苦热作书不复序次相见未有日惟万万为器业自重

[book_title]卷十
[集部,别集类,北宋建隆至靖康,竹隐畸士集]
钦定四库全书
竹隐畸士集卷十　　　　宋　赵鼎臣　撰启
问候苏内翰启
某启某伏念扫舍人之门素驰心志敛参军之版获造庭隅曾微左右之容辄叩荧煌之坐饰邹阳之固陋虽罄私诚霁魏相之威严盖踰始望恩加一眄荣重千钧矧叨礼貌之隆窃等门阑之役赐韦公之云朶圭窦生辉颁文举之酒樽龟肠径醉属廹循陔之养亟成遵陆之行代马增依居远北方之傃井蛙自失梦囘东海之游怅挟日以旋驱邈如秋而结恋恭惟雅俗坐镇方民大和澹乎自持绰然有裕伏以某官熙朝间气冠古真儒所谓千载之逢奋於百世之上躬蹇蹇以匪故民岩岩而具瞻续春秋以着书权衡王道傍离骚而掞藻衣被词人显膺谋帅之求出总殿邦之寄军中改观阃外生风竚勤宣室之思行速锋车之召师荣三锡奉穆穆之纶言阶焕六符据潭潭之槐府信谐舆议实允壮犹某方走魏台浸睽燕馆抚萍踪而地僻望棠舍以天遥冬律易遒塞垣滋凛伏乞上为宗社倍调寝兴
上苏内翰端明启
某启伏以震雷奋地蠖在屈以咸伸明月丽天虫处宵而必见物因时动人岂愿违苟上比之得宜孰退藏而自悔是以三千周士慕赤舄以鳬趋五尺邹童瞻象环而蚁附况乃时逢旦暮迹倚门墙一瓢之乐易甘依归是幸百世之师难遇亲炙为荣窃陈欵欵之愚仰丐循循之诱愿赐观而隐几辱与进以趣隅卑疵而前陨越於下恭惟判府安抚端明侍读秉灵江汉藴气风云传孟子之大醇亚仲尼之将圣鸿文参乎造化高谊薄於穹旻凤凰景星世人争覩泰山北斗学者具瞻盖董相有王佐之材而贾傅通国体之论契半千之昌运飞第一之英声诸公时愧於登先当宁深嗟於见晚兰薰雪白更险阻以备尝玉振金声历燥寒而不变天昭乃圣朝右斯文首延魁垒之儒密掌凝严之任阶飜红药凤游西掖之池花对紫薇莲引北门之烛视昭囘而润色代深厚以敷言帝制坦明约六经之旨趣商盘诘屈同三代之文章俄建屏以班条旋赐环而掌礼邦咨大典朝讲上仪脱简缺书宗祝醉心而靡对奥篇隐帙博士卷舌而未言率斟酌於萧规尽发挥於孔思元元本本而殚见摧文士於笔端隐隐谹谹而愈盈挫田巴於稷下经素优於圣域名益重於朝廷可谓社稷之臣弗愧班聨之望坐黄堂而决事兵卫靡譁开铃阁以宴宾咏觞不废四鄙想其风采八州安於教条仅於弥年之中尽饬庶蛊之弊会膺涣号更命坤维燕南方积於去思劒外已歌於来暮矧受恩之良厚宜结恋以尤深顾如鲰生实荷隆礼伏念某仕本为禄才非过人置散投闲旣幸寛於罪戾奉令承教独过被於知怜尝叨慰荐之荣重辱借留之误念箕斗之无实何以致之虽父兄之见慈不过如此窃妄怀於感慨深有意於激昂藏之寸心焕若皦日惟巴蜀之都会乃西南之奥区时安治平士乐闲燕吏衣肯变於齐俗猎较谅同於鲁人愿遵游豫之宜益顺节宣之适上绥倚注俯慰瞻依区区之诚眷眷於是
上许冲元启
某启窃以远闻仁政陈相负耒以输诚愿见相君魏勃扫门而借便盖以地分廉陛人有等威天曜三阶列上公于前宿周班五等缀下士於後陈顾名分以甚殊岂崇卑之可犯未有长於蓬茨之下素无根柢之容忘腐朽之弗雕辄趦趄而幸进希光孔室宜得罪於倚墙跂踵齐廷殆蒙呵於鼓瑟冀垂寛赦薄霁威严庶殚欵欵之愚获效区区之意伏念某幼而不慧长仍甚蒙类枣膏以浸昏比冀椎而愈钝昧道懵学几下愚而不移饱食移居非後生之可畏徒以运丁偃伯朝属右文後长者以徐行渐摩高谊闻先生之余论启发冥襟猥承延世之恩思懋过庭之训勉为童技窃跂壮游丽靡相先悔子云之少作忸怩自视愧韩愈之初心辄因跅????之求误玷招徕之选漆雕方仕素怀未信之慙尹何为官弥积多伤之惧亟辞萧绶归奉莱衣默安温凊之娱坐忘时月之久固尝伏膺占毕妄意磨铅探赜鈎深总缉百家之绪研精覃思上下千载之间希自赎於面墙庶颇增於覆蒉至於读古人之糟粕对黄卷之圣贤虽为之执鞭而欣未尝不废书以叹况乃时逢旦暮迹寄埏熔遘百世之师所宜亲炙享一箪之食自适依归是当竭蹶以争趋讵可伏身而不见然而礼因位隔情以势违非騣蔑之贤岂一言而遽善无毛遂之勇宜三年而未闻始於兹辰副此微愿伏遇某官四朝元老一德真儒居谐肖象之求出偶从龙之会心如金石可谓社稷之臣言炳丹青自然公辅之望暂解庙堂之寄聊均屏翰之休坐玉帐以运筹独当一面佩麟符而居守卧护北门凛然元帅之威屹若长城之重然而苍生注想徯安石之归朝赤舄流音乐姬公之复位洪惟睿圣属意典刑竚膺一节之趋亟正三旌之贵加以诲人不倦闻善若惊字衮成褒远宗於圣教月评定誉丕振於先芬最於道以为高诚其言之有味笼中丹桂并溲勃以兼收幕下红莲杂蒹葭而与进某是敢仰觇荧煌之坐俯陈固陋之心冀披雾以垂仁许拜尘而展敬与其洁已获聆謦欬之音振以余光俾预走趋之役然後周旋孙阁附丽膺门虽互乡之难言而童子之可教游扬盛业尚不愧於曹丘奔奏下风或庶几於子赣是惟论报非敢饰词卑疵而前陨越於下卑情无任惶惧激切俟命之至谨修启事只候贽见伏惟钧慈俯赐鉴念
见李邦直启
某启窃以牛角芜音亟蹑伯廷之骏鸡鸣浅技许陪相室之游是知乔岳隐天无嫌於蚁冢巨溟经地兼受於坳堂顾惟樗栎之资夙仰钧衡之重执鞭忻慕虽倾平日之诚扫门自通窃遇兹辰之幸邈跂荧煌之坐惕修固陋之容觊薄霁於威严庶少陈於悃愊恭惟判府安抚匿犀异表指李庆源丁咸五之昌辰契半千之嘉运道映民先之觉弼符帝赉之良郁若长卿掞天廷而摛藻洋乎董相明王事以对书亟升俊造之科洊中方闻之选取如拾芥掇若承蜩名藉甚以蔼闻帝俞哉而俾试金声玉振独谐雅正之音龙章凤姿迥出嚣埃之外培迅风而直上批大郤以一挥浸隆挟纩之知?奉出纶之宠石渠天禄分甲部以校雠西掖北门备咫顔之顾问言沃心而必听声揭日以弥昭筑汉室之坛旣擅无双之誉补唐家之衮必推第一之流果膺舟楫之求爰正股肱之托时方咨於改瑟政尤重於肃机委戴胄於纲维人知称职任韦公於筦辖吏率望风坐恢稽古之謩曰奏真儒之效谋王体而断国论运筹帷幄之中窥紫闼而攀台阶跻民仁寿之域方注庙堂之意暂均屏翰之休分西洛之麟符保厘益重总常山之虎旅节制弥尊湛辽海以澄波凛辕门而增气婉婉幙中之画恢恢堂上之奇敌重南宾慑四朝之元老邦轻北顾倚万里之长城颂传口而靡容功纪常之不足洪惟二圣钦乃四邻顾当轴之方虚谅前旒之有待竚聆师锡归秉国钧雨欲降而云兴 羮将和而梅用姬公未复久传赤舄之謡安石旣登大慰苍生之望卓为茂业允属壮犹实舆议之固然匪私期之独尔矧复雌黄标士吐握宾贤辟东阁以烝髦誉西山而长价采葑采菲而不咎下体在陵在沚而皆使成材兼容乎欂栌侏儒靡间於柤梨橘柚人争望履家欲弹冠羞吴坂以倚輈愿锥囊而脱頴白驹皎皎赴场藿以朋来黄鸟交交戾丘阿而萃止俯惭下品仰丐余光窃念植性憃愚挺生啙窳瓠实嗟其匏落枣膏剧於钝昏窃怀肯构之思强起为箕之志伏膺方册勉温就傅之传屈首诗书粗识趋隅之诺辰去矣其曷速思轧然而若抽杵臼论交居速牛医之诮泮雍议礼竟招狗曲之讥勤虽吝於分隂功莫臻於寸进稚圭之节不亢空事解颐季子之气尚存更坚刺股取小人之学为利慕先王之道满门未甘腼目於青衫妄欲奋身於黄卷静笑蓬心之拙宛同蜗角之争呻毕徒劳殆迷於刻楮绣鞶已误俄悔於雕虫逹靡见於大成画且惭於中道勉投英【元本缺】窃厠翰场一鸣无意於惊人十驾信艰於及骥岂繄弱植预彼翘薪并程涉猎之文不漏网罗之目蝇头生於匠意因误笔以成工犬尾备乎礼容本续貂而见贵名浮地屏侥甚鹈梁每集木以包羞思施松而择?逖趋大府筮觌宗工敢求尺蠖之信觊获仞墙之见载念亲庭发策附鹏翼以凌虚小已观光偕骊珠而得隽接迹仅踰於三纪联华重美於一时虽葛藟木樛夤缘是幸而天冠地屦跂及几希咏肥泉以增思抚浊泾而兴叹世非北海敢自列於通家童比互乡尚或蕲於与进恭翼有容之德曲推成小之仁苟敛版之不违何封侯之足议严温在望惧盘躃以非宜坱圠均私托帲幪而永赖鞠躬若厉蹐地靡遑渎傥恕於再三命敢闻於进退
贺户部李尚书启
伏审恩布言纶偃红牙之节钺任颛教典动碧落之星辰惟大儒可以富民在明上乃能选衆有识之士相贺於朝洪惟右文甚盛之辰若昔不世非常之治君臣以体貌相遇辅弼以腹心自期论道经邦或暂均於休逸分职帅属复迭奉於忧勤所以子房行少傅而不辞曲逆当左相而无间授受之美古今所同恭以某官百世宗师四朝綦杖德履毕公之旧道传孟氏之醇节彼具岩石之瞻慨然有天下之志入都筦辖世穆穆以迓衡出殿藩垣衆熙熙而奠枕两宫倚以为重四海徯而望归果膺一节之严还陟六卿之贵旧人任正而下无异论元老壮犹则敌有肃心矧当大计之司尤急方今之务承平浸久常费不赀调九年之蓄而岁或未充课百亩之田而利亦有限欲节用则理有难损思便人则财将易穷非务穑之不精顾析毫之已尽法岂无弊势仍使然式烦康济之谟少扩经纶之藴盖期家给以人足不专贯朽而粟陈帝倚茂先决定庙堂之算时咨元凯论处军国之宜有德进而朝廷尊巨川济而舟檝用卽符周卜行霈商霖力运陶钧播羣工於大冶手调鼎鼐丰庶俗於美和懋昭梁栋之隆永锡华夷之庆某半通贱吏一介书生比干制阃之威尝获趋隅之幸衔恩至厚闻命增荣虽未能望弩矢之驱伏车鸾而展谒犹足以歌圣贤之颂同厦燕以摅情愿偕仁寿之民均被明良之化瞻依拚颂倍越等伦
贺荆尚书启
右某启伏审知府安抚尚书光膺明诏来抚大邦德声孚闻衆望允惬伏惟庆慰恭以某官学贯流俗论通古今浩然有王佐之材足以任天下之重四海服其劲节一时号为伟人直道而行竟莫肯以碌碌不容何病仍为是以栖栖身暂退於江湖誉益隆於中外果膺访洛首奉赐环亟跻延阁之严卽付元戎之寄惟赵北际则燕南垂在昔常号於支藩厥今最雄於诸镇丈夫习俗尚慷慨以悲歌北敌玩盟或恫疑而虚喝宜有磊落大度之士以当方面控驭之权屹然长城隐若敌国肆诏书之始下倾幕府以相趋某章句小生虀盐贱职及时慕义雅有意於执鞭此日趋风廼遂谐於望履虽庇身之有地实开荣之自天瞻拚交深谕言靡极
贺起居谢舍人启
伏审拜命中宸跻荣右史官因望重职以人清伏惟庆慰窃以人主之尊若堂王言之出如綍欲动容周旋中乎礼故出入起居罔不钦在昔严载笔之官近世为修注之任其责甚重展才至难自非学通古今词有体要擅遒文丽藻之美怀正言不讳之忠则何以书皆可观记必成法求称是职莫宜於公恭惟起居舍人丈丈造道高深禀气刚大久矣讲於高义喟然动乎衆心言无诡随行不苟合岂独笔精墨妙溢於文词固亦雪白兰薰好是正直适届惟新之旦允膺吁俊之求念此选之稍轻出於近日幸斯文之复振要在兹时穆然闻风翕尔共庆某登门惟旧蒙眷颇深嗟小子之斐然不忘固陋谓古人之愚也独荷知怜窃欣除命之新未遂趋廷之渴第怀瞻拚莫罄叙陈
贺李邦直帅真定启
伏审光奉明恩显临旧镇肃颁初政胥慰羣心恭惟庆慰伏以某官学贯三才行包九德立朝尽大臣之节事君得君子之宜入居庙堂泽被夷夏出临藩服风动搢绅苍生徯其复归公议依以为重矧兹赵俗尝奉萧规竹马前迎尽喜使君之至甘棠故在雅深召伯之思岂已日而乃孚宜不言而自化且方铃斋坐啸玉帐凝神投壶聊靖於边氛闭阁不烦於吏事监北潭之緑水心与尘清瞩西山之白云情随意远邈矣仁贤之致超然舒卷之规当久贮於冲怀固匪资於谀闻某登门惟旧蒙眷颇深虽置散投闲久阻依归之愿巢南嘶北每勤寤寐之诚窃欣幕府之开遂获丘隅之托尚兹庀职未卽趋风踊跃倾瞻倍万伦等
囘贺李元量状元启
右某启伏审简在上心褒为举首名光里选声动士林伏惟庆慰窃以仕得志而可为道将行其有命夷吾干禄三见逐而不容稚圭穷经九射策而乃中故易失者圣人之日难值者君子之时未有奋起妙龄超升上第视青紫其若拾逼云霄而已亲沛然孰能御之皜乎不可尚已伏惟某官学有家法才高少时议论屈老先生交游皆前辈行陈太丘之父子羔鴈成羣谢宣远之弟兄华萼相饰尝一战而已覇洎再鼔而不衰凛先多士之鸣崛处诸儒之右惟古三晋实今两河英豪尤盛於昔时风采稍衰於近世盖或以儒为戏几且谓秦无人幸闻擅塲足使增气矧致身之若此宜进德以何如愿恢任重之图以副仰高之望某奇只不耦约结亡奇向缘檄於大邦豫文於诸彦嘉禾将御辄先农父之尝神龟效灵偶出豫且之网虽假手以何力頋闻风而自倾敢图谦冲过用推致鹪鹩旣举顾囘首以何知珍兔已羞在敝蹄而可弃窃深惭佩靡罄叙陈
贺祝德升先辈启
伏审策名艺苑得隽贤科昔之所期今以为慰惟邑里之轻重视人物之盛衰有如吾乡密迩王国山河控带迹皆覇王之余风气雅驯俗有衣冠之旧昔相传为多士居见纪於四隣久乎寂寥旷莫兴起至乃阖郡无应书者累年遂令後生益絶望於前辈父老之所叹息闾阎以为诮讥傥非豪杰之材孰鼓败衰之气犹赖吾友再张我军敢独擅於私荣当大同於衆喜顾此逢辰之始是惟兼济之初功名非不可为富贵皆所自有愿勤宣於令德窃敢在於下风此日一鸣有志者事竟成也异时千里将沛然孰能御之谁曰不然吾犹有望幸加餐而无怠思藏器以自珍情形於言书不尽意
贺大名韩观文启
伏审远驱钧斾近届都城肃膺占筮之良肇总居留之重典型惟旧润泽咸新神明所依福禄自至恭以某官若古夔卨逢时舜尧命乃系於黎元功独高於社稷暂资元老聊护北门朝廷赖以殿邦天下属其为相竚开黄阁式慰苍生某方幸执鞭遽嗟坠雨虽登门之未久实受恩之已深鲁柝闻邾幸属城之不远代马依北岂故轩之敢忘惟益厉於操修庶少酬於顾遇窃怀感恋岂胜叙陈
代贺章端明启
伏审显被优恩荣迁峻职听闻所逮歆羡惟均伏惟庆慰恭以某官忠载历朝智兼数器具着休嘉之绩雅推践履之勤曾是西戎肆为边患费转输者亿计劳经略者累年爰分西顾之忧遂掌元戎之柄运奇兵於堂上得强敌於目中嗟鼠技以浸穷觉蝟锋之顿屈旣翦心腹之党遂城襟带之冲奏凯未央御寿觞於黼坐告成永裕摅赫怒於先王兵所向以无前功於兹而为盛式膺异数用答殊勲加秘殿之隆名壮师垣之重望辕门增气幕府相趋是宜具酒以犒军将且奉主而入觐方叔振旅旣显於壮猷吉甫来归伫膺於多祉盖符清议非出私期侧闻师锡之荣莫展宾客之庆徒深瞻拚岂罄叙陈
囘王履道先辈启
右某启伏审策名英路得隽贤科昔之所期今以为慰惟邑里之轻重视人物之盛衰顾今中山实古王国山河控带迹皆唐汉之陈风气雅驯俗有衣冠之旧是宜多士夫岂乏人久乎寂寥旷莫兴起至乃阖郡无应书者累年遂令後生益絶望於前辈父老之所叹息闾阎以为诮讥傥非豪杰之才孰鼓败衰之气赖我良友张吾此军伏惟某官行高乡评学有师法未任戴冠之日已出惊人之鸣曾屡鼓之不衰殆百发而皆中固宜决胜谁与争锋万锺何加我焉一第盖慁子耳某辱游最久投分颇深听伯牙之琴旧已欣於同志忘孟轲之寐今尤喜於得人敢图谦冲特枉牋翰方此逢辰之始实惟事道之初愿藏器以自珍思为时而加饭言非尽意书岂能文

[book_title]卷十一
钦定四库全书
竹隐畸士集卷十一　　　宋　赵鼎臣　撰启
回谢王履道解元启【安中】
伏审雄擅词塲首偕郡计名因实称誉以诚归尝观近古以来莫甚取人之弊俗以私胜情为利移由请谒以滋彰致科程之愈密较言词以顷刻雅昧平生定贤鄙於冥茫岂殊占筮举是重责付於有司俾专一已之聪明求合衆人之议论质以疑似难明之说课其浩博不穷之书既多设其机缄复巧为之关键揆厥中失按兹否臧彼我都忘初类九方之相马妍媸乍判终同象罔之得珠顾取舍以良难宜爱憎之未免其或精求邦彦默契乡评推壮士以当千置翘薪而居上萧何第一骤选於列侯韩信无双独堪於大将则可以厚塞纷纭之论遐彰监裁之能非君而谁得子是赖伏以解元先辈秀出艺苑高标士林骇天性以少成吁後生之可畏隽实屡得鸣非遽惊虽二北以何伤竟一战而乃霸盖汉廷之妙选无以昜尧则江右之优评固当归逊搢绅动色闾里相趋窃顾琐才旧窥丽藻闻风动色【按闻风动色句与搢绅动色复见动色二字疑有误】忘褒曲水之词攘臂推先辄许阿房之赋幸知人之不谬惭荐鹗以何功讵图谦礼之隆亟辱教函之贶叨慰藉之良厚第藏弆以为荣感与愧深意莫言尽
答谢崔稷躬解元启
向缘乏使获预校文顾拙目以成疎幸清钱之在选盖尝夸於坐客私自喜其得人敢图谦中特枉牋翰久推迁而不报益悚负以知惭伏惟解元先辈行高乡评学有家法未任戴冠之日已出惊人之鸣曾屡鼓之不衰殆百发而皆中是宜决胜谁与争锋然而骤觌夜光或遭於按剑未逢伯乐有至於倚輈空什袭以自珍竟三献而莫售所贵乐天而知命固将藏器以待时周公岂欺我哉一第盖慁子耳宜掉臂而不顾遂大笑以出门弃甲则那姑受辱於胯下视舌在否会奋翼於渑池期诸异时慰此平日念槐夏之方永咏芝庭之有休愿乐道以自虞思为亲而加饭区区之恳眷眷於斯谨奉启陈
上廖明略谢解启
伏审解文亦叨名荐荣踰望表愧溢中藏窃以国家宪商周得士之方讲汉唐明文之治思尽羣策一新大猷复以声律而考其通才兼之经术而究其学古宿儒独高於故步後进力就於新规鬻玉市珍固有素怀之宝夺人贾勇或推待敌之奇弹冠结绶以朋来求气应声而彚至宜传文词典丽之隽以副科程奨育之先如某善性素冥谀闻非敏比缘世泽获缀仕聨良冶志於为裘敢忘前训过庭闻乎学礼常激初心服黄卷以自勤抚青衫而增愧顾为童子之技初无平日之功方乍造於广场骇以销於鋭志进而敛袂甘攘臂之在先居以下流敢焚舟而决胜岂谓斗筲之琐亦膺衡石之收揆已何胜蒙恩有自此盖伏遇某官先生陶冶士类黼黻圣文推善诱以劝於将来略汝疵未施於求备致兹浅学猥预登书敢不佩服光辉勉勤志力一蒉而往有觊於为山百川而流必期於至海庶图寸效用荅殊恩过此以还未知所措
谢及第启
献刍荛之言方惭下俚拜云天之赐偶玷上游冒宠若惊抚躬知愧窃以至德将降文章反以蠧圣真大道不行聪明於是淫性本言隐於坚白自私之论辨生於暧昧末学之徒六经支传百氏蜂起髦士不烝於田亩硕人自放於涧阿粤从两汉而来无复三王之盛我宋以右文基化先王以治经铸人古义虽明灏噩之风不作雅言不缺丽则之赋未工惟神圣之御时兼词章而造士非前瞻後顾之巧中左规右矩之能则何以掇如承蜩取若拾芥如某者溺心放实灭质睽方永思簪绂之传勉学箕裘之继窃冒清明之选企从羣俊之游人或握珠士多怀宝瓦墁放志顾何有於成功竽瑟献音惧靡谐於尽善敢图一介之技谬厠十人之聨嘿计夤缘实出幸会此盖伏遇某官至诚乐育盛德兼容越拘挛以求材观昭旷而格物凤飞羽集温仁之气应时茅拔彚征上下之交离祉在衡石之有取虽葑菲而必收遂俾孱庸亦叨宠数敢不进求宿道益讲善经罄臣子之孝忠循圣贤之义命冀十驾之驽步蹑足飞黄庶三尺之龙泉淬锋清水行平日所学之志为异时图报之心过此以还未知所措
谢宏词启
右某昨者就试宏词叨尘下列伏奉圣旨与循一资者访闻科制人自谓於握灵珠甫上奏封衆皆喜於得大将敢意甚精之选遽收极陋之姿恩踰分以起羞声过情而知惧窃以文者贯道世实需才当无事以详延属有求而备用时岂乏士人皆愿忠故济济登朝穆若宗周之化彬彬聚阙炳然皇汉之风率皆谨吁俊以旁招务教英而乐育课其牋奏用观文吏之才能彼誓
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 10:28:53-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>