<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="喜雨赋,鹡鸰颂,答贾曾令,将行释奠礼令,受禅制,褒魏知古进诗手制,赐魏知古手制,命张说等与两省侍臣讲读制,授姚元之兵部尚书同三品制,封张暐制,授张说中书令制,大赦制,赏定策功臣制,遣使宣抚诸道制,加封魏知古陆象先制,科屠割刑人骨肉者制,封张说褚无量制,幸东都制,封突厥可汗夫人吕氏孙氏制,加宋王成器等三公制,加刘幽求实封制,加宋王成器开府仪同三司制,授解琬朔方道后军大总管张知运副大总管制,举堪充将帅制,答张说进上党旧宫述圣颂制,斥李峤制,授卢怀慎同平章事制,授陆象先益州大都督府长史制,封叶法善越国公制,授崔">
<meta name="description" content="唐玄宗李隆基文集，据《全唐文》整理，共930篇。其中制212、诏357、敕154、诰13、批64、册文51、书29；有关宰相张说15、宰相张九龄57、玄元皇帝（老子）13、道士李含光20篇。其中有《禁弋猎诏》、《禁采捕诏》、《禁弋猎采捕诏》是让动物能更好的繁衍生息；而有《禁屠杀鸡犬诏》、《禁屠杀马牛驴诏》，不晓得老百姓能吃什么。_唐玄宗文集_全文在线阅读_唐玄宗文集_全文在线下载_大玄古籍书库">
<title>唐玄宗文集_李隆基_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">唐玄宗文集</span> <br/>
          作者： <span class="inputVal" id="bkauthor">李隆基</span> <br/>
          朝代： <span class="inputVal" id="bkdate">唐代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">类书文集,文集,完结</span> <br/>
          字数： <span class="inputVal" id="bknum">[book_length]197289</span> <br/>
          说明： <span class="inputVal" id="bkdec">唐玄宗李隆基文集，据《全唐文》整理，共930篇。其中制212、诏357、敕154、诰13、批64、册文51、书29；有关宰相张说15、宰相张九龄57、玄元皇帝（老子）13、道士李含光20篇。其中有《禁弋猎诏》、《禁采捕诏》、《禁弋猎采捕诏》是让动物能更好的繁衍生息；而有《禁屠杀鸡犬诏》、《禁屠杀马牛驴诏》，不晓得老百姓能吃什么。</span> <br/>
          封面： <span class="inputVal" id="bkimg">Z_18536.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]唐玄宗文集
[book_author]李隆基
[book_date]唐代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]类书文集,文集,完结
[book_length]197289
[book_dec]唐玄宗李隆基文集，据《全唐文》整理，共930篇。其中制212、诏357、敕154、诰13、批64、册文51、书29；有关宰相张说15、宰相张九龄57、玄元皇帝（老子）13、道士李含光20篇。其中有《禁弋猎诏》、《禁采捕诏》、《禁弋猎采捕诏》是让动物能更好的繁衍生息；而有《禁屠杀鸡犬诏》、《禁屠杀马牛驴诏》，不晓得老百姓能吃什么。
[book_img]Z_18536.jpg


[book_title]喜雨赋
仰重华于齐政，步文命之彝伦。何天道之云远？亦明征之在人。迄中夏而自春，遘愆阳而为亢。云重结而复解，雨才滴而还障。山祠植圭而不答，田畯倚耒而怊怅。京兆来奏，音官撰曲，将土龙而矫首，请神巫而顿足。彼有凭而可举，予何抑而未许，恐岁凶之及人，宁天谴于我身。尔乃洁斋坛墠，五精是祠，暴立炎赫，三日为期。上帝临我，衷诚不欺。重泉蒸润，触石吐滋。平云黯而铺幕，密雨森其散丝。无雷无电，不震不眩；匪疾匪徐，乍合乍疏；泛草泊树，垂珠点露；过阙入楼，含烟杂雾；或喷薄而攒集，或淋漓而灌注；乱积水之圆文，拂微风之斜度。寰海浃而康乐，畎亩欣而相顾。丝管合兮夜将晓，芙蓉开兮日未暮。原夫雨之为德也：无小大之异情，无高卑之不平，无华朽之偏润，无臭薰之隔荣。喜夫雨之今应也，起一言而不舍，经累辰而广泻；纳清阴之浮凉，同颢气之飘洒；感作霖于殷命，讽其滂于周雅。家尚知乎礼节，国有望于丰霸。小阳台之神人，却大宛之走马。观云行而雨施，吾何事乎天下？

[book_title]鹡鸰颂
朕之兄弟，唯有五人，比为方伯，岁一朝见，虽载崇藩屏，而有暌谈笑，是以辍牧人而各守京职。每听政之后，延入官掖，申友于之志，咏常棣之诗，邕邕如，怡怡如，展天伦之爱也。秋九月辛酉，有鹡鸰千数，栖集于麟德殿之庭树，竟旬焉，飞鸣行摇，得在原之趣。昆季相乐，纵目而观者久之。逼之不惧，翔集自若。朕以为常鸟，无所志怀。左清道率府长史魏光乘，才雄白凤，辩壮碧鸡，以其宏达博识，召至轩槛，预观其事，以献其颂。夫颂者，所以揄扬德业，褒赞成功，顾循虚昧，诚有负矣。美其彬蔚，俯同颂云。
伊我轩宫，奇树青葱，蔼周庐兮。
冒霜停雪，以茂以悦，恣卷舒兮。
连枝同荣，吐绿含英，曜春初兮。
蓐收御节，寒露微结，气清虚兮。
桂宫兰殿，唯所息宴，栖雍渠兮。
行摇飞鸣，急难有情，情有馀兮。
顾惟德凉，夙夜兢惶，惭化疏兮。
上之所教，下之所效，实在予兮。
天伦之性，鲁卫分政，亲贤居兮。
爰游爰处，爰笑爰语，巡庭除兮。
观此翔禽，以悦我心，良史书兮。

[book_title]答贾曾令
比尝闻公正直，信亦不虚。寡人近日，颇寻典籍，至于政化，偏所留心。女乐之徒，亦拟禁断。公之所言，雅符本志。

[book_title]将行释奠礼令
夫谈讲之务，贵于名理，所以解疑辩惑，凿瞽开聋，使听者闻所未闻，视者见所未见。爰自近代，此道渐微。问《礼》言《诗》，惟以篇章为主，浮词广说，多以嘲谑为能，遂使讲座作俳优之场，学堂成调弄之室。啬夫利口，可以骧首先鸣；太元俊才，自当俛首垂翅。舍兹确实，竞彼浮华，取悦无知，见嗤有识。假令曹张重出，马郑再生，终亦藏锋匿锐，闭关却扫者矣。寡人今既亲行齿胄，躬诣讲筵，思闻启沃之谈，庶叶温文之德。其侍讲等，有问难释疑，不得别构虚言，用相凌忽。如有违者，所司量事纠弹。

[book_title]受禅制
门下：继明嗣德，王者所以承天，尊祖奉先，圣人所以崇孝。敬上之礼，著乎重华；月朔之祠，袭乎文命。猗欤作颂，发流浚哲之祥；清庙升歌，思表配天之业。历选前载，可得而言。我国家首出开元，继文膺统。七代观德，至道洽于生人；三后在天，垂裕光于后嗣。太上皇帝道超寰表，功轶帝先，名言不测于乾行，仁智不知于日用。累让神器，非以黄屋为尊；俯膺大宝，盖为苍生屈志。黎人于变，淳化斯登，载怀脱屣，畴咨菲薄。竭让德之志，天眷莫回，陈拜首之诚，中襟逾邈。遂以寡昧，祗践宸居，循顾绍庭，载深寅畏。爰撰初吉，躬展肃雍，虔肆献之仪，申大号之典。神保之飨斯洽，介福之道攸宣。亿兆同欢，人祗同庆。恭承圣训，申兹霈泽。可大赦天下。

[book_title]褒魏知古进诗手制
卿所进《猎渭滨》十韵，三复研精，良增叹美。夫诗者志之，所以写其心怀，实可讽谕君主。是故扬雄陈《羽猎》，马卿赋《上林》，爰自风雅，率由兹道。予顷向温泉，观省风俗，时因暇景，掩渭而畋。方开一面之罗，式展三驱之礼，躬亲校猎，卿以从禽，岂意卿有箴规，辅予不逮。自非款诚夙著，其孰能继于此耶？今赐卿物五十段，用申劝奖。

[book_title]赐魏知古手制
卿以宰臣，往知大选。官人之委，情寄尤切。遂能端本革弊，忘私徇公，正色而行，厝心不挠。镜已澈则妍媸必鉴，衡已举则轻重罔违。朕远闻之，益用嘉叹。今赐衣裳一事，以示所怀。

[book_title]命张说等与两省侍臣讲读制
先王务本，君子知教；化人成俗，理国齐家；必由于学矣。朕往在储宫，旁求儒雅，则张说、褚无量等为朕侍读。《诗》不云乎：“如切如磋，如琢如磨”，斯之谓也。咸能发挥启迪，执经尊道，以微言匡菲德者，朕甚休之。自虔奉圣训，祗膺大宝，冀天下学士，靡然向风，实获我心。登于近侍，复欲勉听虚伫，论思献纳。孔子曰：“德之不修，学之不讲，是吾忧也。”岂食而不知其旨，耕而不知其耨，将何以因于义，求于善，补朕之阙，诲人罔倦哉？宜令银青光禄大夫守中书令上柱国燕国公张说、银青光禄大夫右常侍崇文馆学士兼国子祭酒上柱国舒国公褚元量等，公务之暇，于中书与两省侍臣讲读，其有昌言至诚，可体要经远者，仍令银青光禄大夫行黄门侍郎昭文馆学士上柱国中山郡开国公李乂、银青光禄大夫行中书侍郎兼知制诰上柱国成安县开国男苏颋与左右起居随事编录，三两（阙）进朕将亲览，庶施乎海内，始自京师，凤沼擅鸿都之游，中书有稷下之事，应须纸笔铺设等，令中书检校供拟。

[book_title]授姚元之兵部尚书同三品制
门下：王佐之重，师兵之任，旁求栋干，膺此具瞻。同州刺史姚元之，宏略冠时，伟才生代，识精鉴远，正词强学。有忠臣之操，得贤相之风，累践台衡，匡益斯在。顷居藩郡，循良是属。载怀一德，分命六官，訏谟允归，文武兼济。式凭帷幄之算，宜事韬钤之委，可兵部尚书同中书门下三品。

[book_title]封张暐制
门下：疏爵列土。是称王制，大功盛德，必建侯封。银青光禄大夫大理卿张暐，守道恭懿，饬躬明哲，诚亮邦国，实繁于华。爱同君亲，忠出于孝。比者潜申翊戴，屡挫凶慝，故以议存谋始，防在虑先。披荆之效不渝，采葛之谗遂起。粤自荒裔，升于王朝。追朱佑之前言，深启于天命；指萧何之旧事，独高于人杰。思宏赏内，用载盟书，惟邓乐郡，陪京奥壤。宜赐茅社，就旌采地，可封邓国公。赐实封三百户，余如故。主者施行。

[book_title]授张说中书令制
门下：咸有其德，委廊庙之宰；知无不为，归掖垣之成务。银青光禄大夫检校中书令上柱国燕国公张说，含和育粹，特表人师，悬解精通，见期王佐。立言布文武之用，定策励忠公之典，才冠代而不有，功至大而若虚。自顷宏益时政，发挥王道，万事必理，一心从乂。以观其独，伯起慎于四知；常得其贞，叔敖谨于三省。故能深而不竭，久而弥芳，宣大号于紫宸，润昌图于清禁。我凭柱石，尔作盐梅，正名之谓，群议斯集。可守中书令，散官勋封如故，主者施行。

[book_title]大赦制
朕承累圣之洪休，荷重光之积庆。昔因多难，时属遘屯，宝位深坠地之忧，神器有缀旒之惧。事殷家国，义感神祇，吟啸风云，龚行雷电。致君亲于尧舜，济黔首于休和。遂以孟秋，允升储贰；旋承内禅行，继体宸居。拜手之请空勤，让立之诚莫展，恭临亿兆，二载于兹。上禀圣谟，下凝庶绩，八荒同轨，瀛海无波。不谓奸慝潜谋，萧墙窃发。逆贼窦怀贞等，并以庸妄，擢在朝廷，毫发之效未申，邱山之衅仍积，共成枭獍，将肆奸回。太上皇圣断宏通，英谋独运，命朕率岐王范、薛王业等，躬事诛锄。齐斧一麾，凶渠尽殪。太阳朗耀，澄氛霭于天衢；高风顺时，厉肃杀于秋序。神灵叶赞，夷夏相欢。四族之慝既清，工百之祚方永。爰承后命，载阐休期，总军国之大猷，施云雨之鸿泽。承乾之道，既光被于无垠；作解之恩，思式覃于品物。当与亿兆，同此维新。可大赦天下，大辟罪已下，咸赦除之。邠五守礼加实封三百户，宋王成器、申王成义各加实封一千户，岐王范、薛王业各加实封七百户。文武官三品已上赐爵一级，四品已下各加一阶。内外官人被诸道按察使及御史所通恶状，咸宜洗涤，选日依资叙用。

[book_title]赏定策功臣制
大臣立事，夷险不易，良相升朝，安危所系。兵部尚书同中书门下三品郭元振，伟材生代，宏量镇时。经纶文章，今之王佐；出入将相，古之人杰。夙侍帷扆，畴咨庙堂，思志尧舜，以期管乐。朕往在储闱，洎登宝位，每观其人，闻义感激，愿判忠邪，立诚慷慨，密陈宏益，尔礤至矣，朕实嘉之。顷者枭獍兴谋，干戈作衅，太上皇命朕除讨，元振又驰奉宸极。始则赉予为弼，终则宁朕问安。可谓格于皇天，贯于白日。元恶既翦，物共为新，昌言是图，朕岂忘旧。宜开井邑，永誓河山。元振可封为代国公，食实封四百户，赐物一千段。以前中书侍郎王琚为户部尚书，封赵国公，食实封三百户。殿中监姜皎为工部尚书，封楚国公，食实封五百户。太仆少卿王守一为太常卿，封晋国公，食实封五百户。殿中少监李令问为殿中监，封宋国公，食实封五百户。

[book_title]遣使宣抚诸道制
昔者明王之御天下也，内有公卿，允厘庶绩，外有方伯，司牧群黎，犹惧至道未孚，淳风或替，故有巡狩之典，黜幽陟明，行人之官，省方察俗，用能遐迩咸乂，情伪无遗，于变时雍，率其道也。朕祗膺嗣德，恭守帝图。上禀过庭之谟，下凭众庶之力，竭精思理，两载于兹。冀逮小康，渐跻至化，而区宇遐旷，风教未同，负扆长怀，责深在已。近者奸回构衅，窃起萧墙，宗社降灵，应时歼殄。今又恭承圣训，总统大猷，率彼百官，齐兹七政。恐仓廪不实，礼节未兴，吏靡息于贪残，人或滞于幽枉，永言于此，明发疚怀。今卜征未习，时迈仍远，宜分命轩，慰抚黎庶。毕构等并操履公清，识见明允，茂绩彰于历试，嘉誉满于周行，宜膺行李，载光原隰。所至之处，申谕朕心，并令并绝浮华，敦崇仁厚，务修孝弟，勤事农桑。耆老鳏茕，征人家口，不自存者，咸加恤问。德举言扬，惟贤是急。若有良才异行，藏器下僚，哲人奇士，隐沦屠钓，审知才行灼然者，各以名闻。凡百牧宰，洎乎吏人，咸悉朕心，各敬乃事，勤则不匮仁远乎哉！勉矣勖之，以副朕意。

[book_title]加封魏知古陆象先制
侍中兼太子左庶子梁国公魏知古，中书侍郎同中书门下三品陆象先，顷属艰虞，歼殄凶鬼，咸能仓卒之际，志不顾身，訏谟之初，邪莫干正。有罪斯服，抑惟王典，无言不酬，以劝臣节。俾加茅土，式宠盐梅。知古赐食实封二百户，物二百段。象先封兖国公，食实封二百户，赐物五百段。

[book_title]科屠割刑人骨肉者制
凡有刑人，国家常法，掩骼埋胔，王者用心。自今已后，辄有屠割刑人骨肉者，依法科残害之罪。

[book_title]封张说褚无量制
无量执经传《礼》，敷畅微言，俾予游夫子之门，知先王之道者，侍讲之功也。说又定策监抚，谋始危言，防萌屯难，虑终竭节，以身许国，其诚动天。夫爵有德，封有功，眷彼茂勤，宜宏赏典。以桓荣之稽古，况萧何之指踪，是用钦若朝经，差其井赋。说可封燕国公，食实封二百户。无量可左散骑常侍兼国子祭酒，封舒国公，食实封二百户。

[book_title]幸东都制
黄门：朕闻遂物之宜，上则听其和乐；违人之欲，下则生于怨思：一物安可弗遂？万人安可固违？且先王卜征，观乎风俗；大易顺动，应乎天地：由是巡以五载，尚遍于人寰；设为两京，况称于帝宅？东幸西顾，迺其常也。然朕以行必清道，不为无事；至而供帐，是则有劳，故恤人之隐，忧人不足，于今四年矣。遂使东土耆老，倾心而徯子；中朝公卿，屡言以沃朕。或谓国之中洛，王者上地，均诸侯之赋，当天下之枢，陆行漕引，方舟击大，费省万计，利窬十倍。更知夫便于物者，非自奉以怀安；嗟于人者，岂不诚而阻怨？于是乎见品汇之阜，因京坻之饶，则无夺农矣；陈太师之言，献史臣之颂，则无缺政矣。信可以备法驾，乘阳春，归于成周，布我时令。以来年正月五日。行幸东都，仍取北路，所司准式，主者施行。

[book_title]封突厥可汗夫人吕氏孙氏制
门下：突厥可汗夫人吕氏、孙氏等，毳幕来宾，锦车将命。单于侍子，荣已列于汉庭；阏氏贵人，宠宜加于蛮邸。吕氏可封瀚海夫人，孙氏可封纳款夫人。主者施行。

[book_title]加宋王成器等三公制
门下：古有知道于通，精辨于物，可以调阴阳，节风雨者，委之三事，以康万人，鼎铉之谓也。司空兼扬州大都督上柱国宋王成器、益州大都督兼右卫大将军申王成义、单于大都护兼右金吾卫大将军邠王守礼等，并明德茂亲，崇儒乐善，为国翰屏，当朝羽仪。岂其朱茀之诗，美则《缁衣》之咏，宁止爱均花萼，礼锡苴茅而已哉！必能论道经邦，佐朕为政，俾允升台之望，宜膺补衮之阙。成器可太尉兼扬州大都督，成义可司徒兼并州大都督，守礼可司空，勋如故。主者施行。

[book_title]加刘幽求实封制
门下：忠而获戾，时所叹息。赏以念勤，邦之懿典。金紫光禄大夫守尚书左仆射知军国重事监修国史上柱国徐国公刘幽求，长才伟度，博闻强学，周百虑以匡社稷，竭一心而在庙廊。故能见大义，临大节，智可以不俟终日，诚可以格于皇天。曩者恭参诛吕，款深从代，宏宣王化，保乂朕躬。政方议于调铉，谤遂兴于盈箧。良相非罪，空吊长沙，古人有言，宁恩曲突。自翦元恶，旋居左揆，利更称于狐偃，勋莫逮于萧何。兼而有这，义固无赐，宜加土宇，永傅带砺。可加赐食实封二百户，余如故。主者施行。

[book_title]加宋王成器开府仪同三司制
宋王成器，温良恭俭，明允笃诚。朕之元昆，人之师表。间者鼎席虚位，台陛俟能，坚守辞让，愿移成命。宜联华于补职，更参议于论道。可开府仪同三司。

[book_title]授解琬朔方道后军大总管张知运副大总管制
门下：鼓旗中军。是推元帅，熊罴后劲，亦属武臣。金紫光禄大夫行左散骑常侍上柱国济南郡开国公解琬，学穷经史，才蕴韬略，握兵之要，克壮其猷。右领军卫大将军兼检校单于大都护镇守大使上柱国长平郡开国公张知运，久镇边庭，备详虏态，夺剑之勇，隐如敌国。并师旅是习，獯戎所惮，阴阳胜负，成诵在心。山川向背，若指之掌。寒胶已折，秋草具肥，宜屯细柳之营，俾作皋兰之气。琬可充朔方道后军大总管，知运可充朔方道后军副大总管，并准例发遣。主者施行。

[book_title]举堪充将帅制
将帅之任，军国斯重，御侮干城，良才是急。顷武臣多阙，戎政莫修。聆鼓鼙以载怀，筮熊罴而未遇。古今一也，何代无人？南仲方叔之俦，亦在用之而已。宜令京文武官，及朝集使五品以上，方举堪充将帅者一人，明扬幽侧，无限年位。务求实用，以副予怀。

[book_title]答张说进上党旧宫述圣颂制
往者中宗违代，国步微艰，天祚我唐，大命集于睿宗大圣贞皇帝。朕以寡昧，嗣守丕业，虔奉遗训，不敢怠遑。至天地休征，神人灵贶，皆先帝圣德之余庆，朕何力之有焉？至若登太行，留上党，颂功业，建都畿，休兵太原，为农脽上，并国之典礼，朕奉行之，何足称者。而群臣固请纪颂，众心难违。卿藻思菁华，扬过其实，自视虚缺，为愧尤多。

[book_title]斥李峤制
事君之节，危而不变，为臣则忠，贰乃无赦。特进赵国公李峤，往缘宗韦弑逆。朕恭行戡定，揖让之际，天命有归。峤有窥觎，不知顺逆，状陈诡计，朕亲览焉。以其早负辞学，累居台辅，忍而不言，特掩其恶。今忠邪既辨，具物惟新，赏罚傥乖，下人安劝？虽经赦令，犹宜放斥。矜其老疾，俾遂余生。宜听随子虔州刺史畅赴任。

[book_title]授卢怀慎同平章事制
门下：宰辅之任，谟猷是属，不有大才，孰康景化。黄门侍郎卢怀慎，贞良敦朴，孝悌仁厚。度量深于江海，坚清迈于冰雪。事皆体大，讵观非圣之书；心必在公，雅契维贤之典。故能危言正色，直道匪躬，比之微管，而求得说。宜宠琐闱，参乎鼎座。可同紫微黄门平章事。

[book_title]授陆象先益州大都督府长史制
入而弼政，虽伫忠贤；出则分忧，更资循理。中书侍郎同中书门下平章事三品兖国公陆象先，体含清雅，识备贞悫，早修学行，实允谟明。三蜀称殷，一都之会，重寄为邦，朝难其选。朕光宅四海，康惠兆人，乃眷所先，必自于远。故端寮载举，重臣攸属。可益州大都督府长史剑南按察使。

[book_title]封叶法善越国公制
道士叶法善，德包贞素，学究元微，预睹迭萌，亟申忠款。宜加宠命，以答懋功。仍遂乃怀，俾从真服。可授金紫光禄大夫鸿胪卿越国公兼景龙观主。

[book_title]授崔璩张毖朝散大夫制
崔元暐、张柬之等，往以神龙之初，保乂王室，奸臣所忌，谪居炎海，流落变衰，感激忠义。元暐嗣子吏部郎中璩，清才远韵，谨守专直。柬之嫡孙毖，祖考继殁，遗孤可伤。彼勋业之下沦，伫名贤之必复，是得景倩而悲仲宣者也。高皇封乐毅之后，武帝求萧何之裔，斯不远哉！昭于德音，缅怀前烈，宜加后命：璩、毖并可朝散大夫。

[book_title]黜陟内外官制
朕闻天为大者，孰先于育物；物最灵者，莫甚于爱人。故树之后王，以康兆庶，缅鉴前烈，深为远图。惧德之不修，化之未偃，寅畏夙夜，如临泉壑。然则畴咨命于四岳，黜陟在乎三载，既以百姓为心，明非一人独理。今之牧守，古称侯伯。贤者任之，则循良之迹著，不贤者任之，则怨苦之声作。每冀精于所择，委之俞往，岂时或颓靡，苟且尚多；何吏之殊尤，寂寞不嗣。静言政要，朕用怃然。间岁水旱，周于郡国，仓廪不蓄，闾阎荐饥。加以黜陟颇多，冗官增弊，至于处置，皆凭次举。当于京官内简宏才通识堪致理兴化者，量授都督、刺史等官，在外藩频有升进状者，量授京官。使出入尝均，永为常式。课最超等，必议升选，循默守常，必加黜免。昭昭赏罚，可不慎欤！昔子产相郑，以致和平；曹参相齐，贵于清静；清静则不扰，不扰则和平，和平则不争，不争则知耻。爱费而与休息，除烦而从简易。自当农者归陇亩，蚕者勤绩纺，既富而教，乃克有成。道德齐礼，不远期复，庶几在位，知朕此心。

[book_title]授王晙朔方道行军总管制
黄门：古者猃狁孔炽，匈奴浸骄，则设以三策，虽属备胡之典；方于五材，未闻去兵之义。不有行者，谁能捍之？正议大夫行鸿胪少卿上柱国朔方军副大总管王晙，倜傥多智，坚刚竭节，每读前史，思齐古人。辞家而志灭獯戎，报国而躬先将校。顷虞南牧，城彼朔方，萧关洞开，沙漠无事。既获全军之利，则维保塞之劳，嘉其善谋，必有成绩。昔北逐虏者，任专而决外；西护羌者，功遂而条上。用明分阃之重，式副齐坛之期。朝实佥谐，尔其俞往。可持节充朔方道行军大总管，仍兼安北大都护，丰安、定远、三城等军，及侧近州军，宜依旧例，并受晙节制。其安北都护府，移于中受降城安置。兵须足食，理藉加屯，今正农时，务及耕种。并缘边兵募，亦委量事通融，苟非切便，即（阙）停减总处置讫奏闻，即驰驿准例发遣。主者施行。

[book_title]封郭虔瓘郭知运制
朕闻赏有功，报有德者，政之急也。若功不赏，德不报，则人何谓哉？云麾将军检校右骁卫将军兼北庭都护瀚海军经略使金山道副大总管招慰营田等使上柱国太原县开国子郭虔瓘、宣威将军守右骁卫翊府中郎将检校伊州刺史兼伊吾军使借紫金鱼袋上柱国郭知运等，早负名节，见称义勇。顷者柳中金满，偏师御敌。萧条穷漠之外，奔迫孤城之下，强寇益侵，援兵不至，既守而战，背秋涉冬，枥马长嘶，戍人远望，谋以十胜，成其九拒。遂能摧日逐之遗种，斩天骄之爱息。岂耿恭、班超，独高前史；将廉颇、李牧，与朕同时。眷言茂勋，是所嘉叹，信可以畴其井邑，昭示遐迩，俾劳臣劝而懦夫立焉。虔瓘可进封太原郡开国公，知运可封介休县开国公。

[book_title]答宋王成器等上表以兴庆旧里宅为宫制
朕昔与弟兄，联居藩邸，虔奉圣训，遂膺昌期。尝思鄠杜之游，颇有芒砀之气。王等固陈符瑞，取则不远，拟备巡幸，推而弗居。虽府在京师，亦同于谯沛。式遵故事，宜依今请。

[book_title]禁百官与僧道往还制
如闻百官家多以僧尼道士等为门徒往还，妻子等无所避忌。或诡讬禅观，妄陈祸福。事涉左道，深斁大猷。自今已后，百官家不得辄容僧尼道士等，至家缘吉凶。要须设斋，皆于州县陈牒寺观，然后依数听去。仍令御史金吾明加捉搦。

[book_title]薛讷除名为庶人制
出师不臧，本于丧律，责帅归罪，闻于记言。并州大都督府长史兼左卫大将军和戎大武等诸军州节度大使同紫微黄门三品薛讷，顷者总戎御边，建议为首。暗于料敌，轻于接战，张我王师，剑之虏境。偏裨失节，乃斯令之不明；中军靡旗，则厥谋之不振。况雁门斩级，魏尚岂得论功；马邑亡辎，王恢必闻议罪。进退之咎，典刑攸属。且观其畴昔，颇尝输罄，每欲资忠效主，见义忘身，傥曹沫不死于辱，终能自奋。秦赦孟明之败，汉从李广之赎，古常有矣，朕每怀之。特缓严科，俾期来效，宜放其罪。所有官爵，并从除削。

[book_title]授岐王范华州刺史薛王业同州刺史制
黄门：周以鲁卫之亲，夹辅王室；汉以间平之宠，来朝京师。旁稽旧章，允迪前训。太常卿兼左卫率并州大都督岐王范、荆州大都督兼秘书监薛王业等，朕之同气，邦之伟才。周旋礼乐，佩服儒雅。爰职奉常，则坠典咸秩，是司外史，则群言罔遗。光我谟猷，敷于事典，日同问安之庆，时归受制之廷。出入重于楚元，始（阙）钦于沛献。家人抚爱，虽属于从梁；国史垂声，必期于分陕。乃眷畿辅不远阇，漆沮既从，河华作镇。削桐所寄，磐石攸宜。遂其至公之请，伫听牧人之术。范可使持节华州诸军事兼华州刺史，太常卿勋封如故；业可使持节同州诸军事兼同州刺史，秘书监勋封如故。至州日须稍优游，不可烦以细务，自非大事及奏事，余并令上佐知。主者施行。

[book_title]命李延昌等屯兵秦州制
朕闻天生五材，废一不可，不教人战，是谓弃之。我国家光宅天下，守在海外，后于吊伐之义，岂穷兵以黩武；先以威德之怀，欲安人而和众。将戒不虞，谅不获已。突厥比通和好，颇负盟约，不有金革，孰宁疆场，不有师徒，谁捍牧圉。昔者命彼南仲，城于朔方，军出陇西，劳于渭北，此其备也。今寒露腓草，秋风扬尘，必顺时以致师，方休农以简卒。我图靖国，其在绥边。卫尉卿兼检校左金吾卫大将军凉国公李延昌，克树勋庸，遍该韬略，关张万人之敌，勇不顾身；程李二将之名，忠于卫主。董司戎事，行料兵权，可充陇右道防御大使。左武卫将军白道恭等，居运六奇，行谋百胜。早闻营平之议，思睹票姚之捷，可为之副。宜取朔方后军兵，及前年朝堂应募健儿等，总十万人，群牧马四万匹，于秦州成兰渭等州界，逐便屯集教练。仍书报赞普，共为声援。明加侦候，勿使失机。

[book_title]亲征吐蕃制
朕闻夷不乱华，既殊于中外，虏或犯塞，必兴于甲兵。我国家一戎定业，累圣膺期，干戚斯舞，梯航毕至。小蕃远寇，假息游魂，爰自昔年，慕我朝化，申以婚姻之好，结为甥舅之国。岁时往复，信使相望。缯绣以益其饶，衣冠以增其宠。鸿恩大造，特加于蛮貊，狼子野心，遂同于枭獍。在于亭障，颇闻惊扰，已命师徒，遄往追蹑。摧凶殄逆，今也其时，灭迹扫尘，期之不日。然以问罪之义，百王所以龚行；戒严之典，六军所以亲御。是用中宵按剑，昧晓求衣，岂自逸于崇高，而不勤于栉沐。眷兹右辅，远在西陲，虽驻跸之暂劳，儜观兵而决胜，宜取今月，择日进发。其差取后军四万人，诸色蕃兵二万人，京兆府兵一万人，飞骑二万人，量追三百里内兵留当下人充，万骑五万一千人，豳陇兵各二千人，岐州兵五千人，并集本州待进止。其马四万匹，取三百里内诸厩及府马充。所追兵马及押官委本州精简赴集。卫尉卿兼检校左金吾大将军王毛仲为左一军总管，右金吾将军康海源为副。左武卫大将军李昌为右一军总管，左武卫将军马卫为副。左羽林大将军赵成恩为左二军总管，右领军将军秦义礼为副。右羽林将军杨敬述为左三军总管，右领军将军鲜于庭诲为副。左羽林将军马崇为右三军总管，右监门将军执失善光为副。所司准式。俾其长驱陇坻，深入湟中，授以方略，扫清氛祲。其缘顿支供，务从省约。

[book_title]立郢王嗣谦为皇太子制
树之后王，所以辑宁黎献；承之储副，所以安固宗祧。故能崇四术之科，为万国之本。长幼君臣之序，齿胄知归；温文恭敬之风，群生攸属。古之制也，其在兹乎。郢王嗣谦聪睿夙成，端庄特秀。三雍礼乐，必也生知；五官词藻，居然暗合。体道为器，非假于学问；资灵授德，自符于神解。夏弦春诵，地义天经。立人之道既彰，为子之诚皆著。今升平在运，中外咸宁，将有事于元良，固不逾于三善，宜光近日之敏，俾则前星之耀。宜以来年正月四日备礼册为皇太子。所司准式。

[book_title]赠窦希玠尚书左丞相制
存有其荣，殁有其赠，古之典也。希玠有贤戚之美，登台阶之秩，冀其永年，俾作元老。不幸薨逝，用震悼于厥心，可赠尚书左丞相。

[book_title]量赏租庸如数制
凡诸郡县，仍令太守县令课劝农桑。先处分太守县令在任有增减户口成分者，所由司量为殿最。自今以后，太守县令廉能勾当租庸每年加数成分者，特赐一中上考。如二载之内皆有成分，所司录奏，超资与处分。

[book_title]封邠王守礼第二女华亭县主制
黄门：司空兼虢州刺史邠王守礼第二女，王门诞秀，师氏尚柔，婉嫕凝芳，闲和顺则，伫仪膏族，俾锡脂田。可封华亭县主。

[book_title]禁厚葬制
自古帝王，皆以厚葬为诫，以其无益亡者，有损生业故也。近代以来，共行奢靡，递相仿效，浸成风俗，既竭家产，多至凋弊。然则魂魄归天，明精诚之已远；卜宅于地，盖思慕之所存。古者不封，未为非达。且墓为真宅，自有便房。今乃别造田园，名为下帐。又明器等物，皆竞骄侈，失礼违令，殊非所宜。戮尸暴骸，实由于此。承前虽有束约，所司曾不申明，丧葬之家，无所依准。宜令所司，据品令高下，明为节制：明器等物，仍定色数，乃长短大小；园宅下帐，并宜禁绝；坟墓茔域，务遵简俭；凡诸送终之具，并不得以金银为饰。如有违者，先决杖一百。州县长官，不能举察，并贬授远官。

[book_title]赠王海宾左金吾卫大将军制
盘矛赴敌，义光忠壮，免胄捐躯，情殷悼惜。故防御群牧使丰安军使右卫率府率王海宾，七萃桢干，万里长城。抱铁石于胸襟，运韬钤于掌握。属犬羊为寇，牧圉罹灾。出车徇其征讨，跃马先其掩袭，挫彼锋锐，歼厥渠魁。充国持边，伫终文略，建威临阵，忽丧骁雄，兴言震怀，思有褒美。宜加大将之礼，兼茂后昆之秩。

[book_title]封宋王成器长女安吉县主制
黄门：宋王长女，流芳桂邸，禀训梧宫，体自闲和，成其婉娩。玉笄始茂，金燧方严，爰宠锡于脂粉，俾开荣于汤沐。可封安吉县主，主者施行。

[book_title]授卢怀慎黄门监制
古称纳言，亦号常伯，厥命惟允，朕之股肱，俾乂成绩，聿归良辅。黄门侍郎同紫微黄门平章事卢怀慎，气实温厚，生于蓟北，年始英妙，出相山东，王佐所期，人师攸属。考彼扬历，多所献替。学以充其忠谠，才以运其清明，所谓许国忘身，立朝正色。有仲山甫之节，成管夷吾之能，故其道弥尊，其心益下。可以辅我王度，弼于朕躬，用增辉于侍帷，宜拜宠于参乘。可检校黄门监，散官黄门如故。

[book_title]禁畜别宅妇人制
帝王之政，必厚风俗，男女不别，深蠹礼经，至如别宅妇人，久未悛革。近今检括，配入掖庭，将示小惩，使及知禁。朕湣其愚惑，尚在含宏，思屈常宪。许其迁善，特放出令府县即配嫁，不得影认更为藏匿，畜别宅人，容其自新，并宜放免。自今已后，更有犯者，并准法科断。五品已上，仍贬授远恶处官，妇人配入掖庭。纵是媵妾，亦不得别处安置，即为常式。

[book_title]春令行赦制
青春式序，阳和布气，万物熙熙，莫不遂其性而嘉其生也。申念愚人，干我王度，日陷坑阱，置之网罗。朕代天理物，为人父母，眷言囚系，良增隐恻，岂宪章之尚密，将教道之不明欤？顺时行令，抑惟常典，两京及天下见禁囚，除犯恶逆并造伪（阙）以前，宜决一百，配流岭南碛西诸州，其余一切放免。

[book_title]赐高丽莫离支及吐谷浑等大首领爵赏制
高丽莫离支高文简、聂跌都督聂跌思太、吐谷浑大首领刺史慕容道奴、郁射思大首领鹘屈颉斤、大首领刺史悉颉力、高丽大首领高拱毅等：或辽海贵族，或阴山宠裔。知则能勇，权而善谋。从事本藩，颉颃高位，料顺逆之道，知变通之节。或誓以沈族，或翻然庇身，共验郅支之亡，遂观由余之入。将军遇敌，永罢射雕，使者迎降，果闻乘传，弃寒苦之地，就阳和之泽，尔其诚矣，朕实休之。宜开土宇之封，式盛坛场之制。文简可封辽西郡王，食邑三千户，行左卫大将军员外置同正员，赐宅一区，马四匹，物六百段。聂跌思太可特进行右卫大将军员外置兼聂跌都督，封楼烦郡公。食邑三千户，赐宅一区，马三匹，物五百段。道奴可左威卫将军员外置兼刺史，封云中郡开国公，食邑二千户，赐宅一区，物四百段，马两匹。鹘屈颉斤可左骁卫将军员外置兼刺史，封阴出郡开国公，食邑二千户，赐马两匹，物二百段。悉颉力可左武卫将军员外置兼刺史，封雁门郡开国公，食邑二千户，赐马两匹，物四百段，宅一区。拱毅可左领军卫将军员外置兼刺史，封平城郡开国公，食邑二千户，赐马两匹，物四百段。鹘屈颉斤妻契赐物一百五十段，手力二人，各赐物五十段。

[book_title]授薛讷朔方道行军大总管吕埏祚杜宾客副总管制
古之命将帅训甲兵，所以宣威武而制戎狄也，自非栾却之裔，孙吴之才，何以总中军而绝大漠矣。右羽林军大将军上柱国河东郡开国公凉州镇军大总管薛讷。家代名将，国朝元臣，智涌泉源，气横雷电。庙堂之上，则宽而有谋，旗鼓之间，则勇而无挠。顷者单于地隔，骄子天亡，众已离心，魑魅悬首。今则须行吊伐，用灭逋逃，宜凭推毂之权，将待复巢之势。可持节充朔方道行军大总管。太仆卿吕延祚，谋虑经远，才明沈断，右威卫将军兼灵州刺史杜宾客，三军之雄，万人之敌，以之入幕，孰不师臧，曾谓出车，肃兹王命：并宜充副总管。

[book_title]命征辟东宫官属制
黄门：朕闻王者神器，天之大业，震百里而崇孟侯，照四方而建元子，其所由来尚矣。我国家参天贰地，济以丰功，祖武宗文，承于密命，顾循菲德，寅畏鸿名。太上皇命朕以位，卿大夫补朕之阙，佥谓率先自迩，稽古维新。国本之大，不可以不务，皇储之重，不可以不立。故宵衣当宁，闻义是将，朝服升阶，择贤而举。皇太子嗣谦，生知礼乐，性成仁孝。字孙之爱，则敬不绝驰；问竖之安，则恭而至寝。观其言精视牍，思敏题鞭，固以核东序之讨论，契南山之调护。今少阳践位，献岁发春，草树自荣，乾坤交泰，副君之榜，已别其宫，太史之书，更藏于府。帝图斯永，人望所归，庶符知子之明，岂独在予之庆。用施宽惠，光于政理。今望苑初开，端僚是切，天下有高才懋德，硕学纯儒，比迹春卿，齐名夏绮，具以征辟。

[book_title]选耆儒侍读制
朕听政之暇，常览史籍。事关理道，实所留心，中有阙疑，时须质问。宜选耆儒博学一人，每日入内侍读。

[book_title]放散围兵制
昔周有岐阳之蒐，汉有扶风之命，或讲师习武，夸胡曜威，故王者狩必以时，虞人招之以礼，时则远矣。朕自祗膺图箓，于今四年，每巡幸郊畿，不出百里，且爱力而节用，岂盘游而好乐。间者四方无事，百谷有成，因孟冬之月，临右辅之地，戒兹五校，爰备三驱，非谓获多，庶以除害。一昨长围已合，大绥未举，而夜闻朔风，天降微雪。狐裘且御，未免祁寒，鹑衣不充，宁堪冻露。朕便截狡兽，要轻禽，以此游娱，孰云矜恤。况为之父母，育彼黎元，中宵耿然，明发增惕。其围兵并放散，各赐布一端，绵一屯，围将赐物三十段，副使二十段，押官十段。岐州兵马于此给付，余兵马至京请受。

[book_title]幸凤泉汤制
诗人赋田，以备蒐狩之义；王者顺时，式展畋游之礼。顷者筑场神甸，清道子来，经上林之苑囿，指扶风之薮泽。虽猎将提鼓，虞人植旗，仍悯冱寒之节，不行肃杀之命。岂惟虞舜之典，咸秩山川；所冀周文之风，及于鸟兽。繇是罢还士卒，非重盘游，眷彼吏人，致有烦扰，所谓行者幸也，后来其苏，宜申恩惠，用符古者。所经州县供承顿官百姓，并造营幕桥道等事，宜令所司勘会奏闻，其缘御路及顿场麦苗有损者，亦令实具奏闻。

[book_title]授薛谦光东都留守元行冲副留守制
周命召奭，相宅建邦；汉命萧何，留台作镇。眷言斯土，任在其人。太子宾客昭文馆学士薛谦光、右散骑常侍元行冲等：国之耆儒，朝之硕彦。举直错枉，清心不可容非；殚见洽闻，白首以之从学。履历时久，精明日新，必能慎固邦畿，保厘都邑。伫成居守之务，宜叶往俞之委。谦光宜充东都留守，行冲为副。

[book_title]幸凤泉降所过地方刑罪制
凡称原减，颇详故事，罪至死刑，宽其大戮，况听成有法，阅实无冤。属阳和上春，积雪未降。天地之于庶物，正亭之而毒之；皇王之抚兆人，宁以杀而止杀。申念重辟，恻然疚怀，特布湛恩，助兹生气。其犯斯刑者，宜决一百，配流远恶处；其犯杖配流者，宜免杖依前配流；已决及流三千里者，节级稍移近处；二千五百里以下，并宜配徒以殿。

[book_title]授邠王守礼襄州刺史制
黄门：树于藩屏，莫非亲属，居以形胜，必任亲贤。司空兼陇州刺史邠王守礼，德比闲平，贤于鲁卫。动不忘于仁恕，言必备于忠肃。入连花萼，拥驷来朝；出割竹符，凭熊往镇。眷兹樊邓，是称汉沔，惟城池之枕倚，乃川陆之雄要。故鸣驺戒路，建隼为邦，副朕陕东之美，更闻岘南之政。可使持节襄州诸军事兼襄州刺史，司空勋如故。至州日须稍优游，不可烦以细务，自非大事及奏事，余并令上佐知，主者施行。

[book_title]授郯王嗣直等都护制
黄门：虞放三苗，允归于敷德，周称二陕，用切于闻政。顷以骄子运微，匈奴气尽，愿为臣妾者，望塞款门，编我氓黎者，云属波委。北穷大漠，西被流沙，抚而柔之，佥曰分命。郯王嗣直，陕王嗣升，聪察天假，英明日新，忠肃恭懿，宽仁孝友。探沛易之彖象，自诣精微；读楚诗之比兴，能传丽则。故可扬威怀之旨，宣静镇之风，畀以藩翰，俾清疆埸。嗣直可安北大都护，仍充安抚河东关内陇右诸蕃部落大使；嗣升可安西大都护，仍充河西四镇诸蕃部落大使。右卫大将军兼安北大都护上柱国长平郡开国公张知运、右羽林大将军兼安西大都护四镇经略大使上柱国潞国公郭虔瓘等：国之老臣，朝之宿将。（阙）长策，子房所以运筹；安边远图，充国所以言事。必能宽则得众，惠以养人，各绥一方，兼委贰佐。知运可安北副大都护，仍兼郯王府长史及安抚诸蕃副大使，虔瓘可安西副大都护，仍兼陕王府长史安抚诸蕃副大使，余如故。主者施行。

[book_title]封契丹李失活奚李大酺制
混一六合，纪纲四海。开物所以苞举华夷，列爵所以范围中外。契丹松漠州都督李失活、奚饶乐州都督李大酺等：并材雄剑骑，家袭簪组，翻飞涿鹿之郊，高视无闾之地。往属诖惑，遂尔携离。海表为虞，在苞桑之厚戒，汇征顺命，乃连茹而同归。柔怀有章，宠渥斯在。俾侯利建，宜膺胙土之荣；上将师贞，仍允斋坛之拜。失活可封松漠郡王，食邑三千户，行左金吾卫大将军。大酺可封饶乐郡王，食邑三千户，行右金吾卫大将军。并员外置，余如故。

[book_title]授源乾曜黄门侍郎同平章事制
门下：轩梦三相，舜举八元，咸伫人杰，以宣邦政。尚书左丞上柱国安阳县开男源乾曜，博文强学，达识周才。贞白可以励时，道义可以宏物，虚怀同于抱月，悬镜不疲利器。比于成风，刜钟无滞，回可充左曹之驳议，翊中禁之谋猷，用参金铉之司，兼践玉台之制。可黄门侍郎同紫微黄门平章事，勋封如故。

[book_title]授宋璟吏部尚书苏颋同平章事制
门下：虞廷称盛，任于夔龙，周邦以宁，属于闳散。是知出纳惟允，必藉英奇，启沃有光，实资茂彦。银青光禄大夫守刑部尚书上柱国广平郡开国公宋璟，宇量凝峻，执心劲直。银青光禄大夫行紫微侍郎兼知制诰上柱国许国公苏颋，风检详密，藻思清华。或掌宪南宫，持平邦典；或代言西掖，匡辅政途。咸竭奉上之心，俱尽匪躬之节。九流俟其澄序，众务资其弼谐。宜委铨衡，兼侍帷幄。璟可守吏部尚书兼黄门监，颋可同紫微黄门平章事，散官勋封，并各如故。

[book_title]赠王友贞银青光禄大夫制
贵德尊贤，饰终念往，此圣人所以理天下，厚风俗也。王友贞禀气元精，游心太朴。孝惟不匮，独贯于神明；道则难名，高谢于人代。言念锡类，方期镇俗，遽尔凋殂，良深湣悼。生无大位，虽隔外臣之仪；殁有余荣，宜赠上卿之服。可赠银青光禄大夫，仍委州县长官，特加吊祭。

[book_title]命故密王元晓再从孙彻嗣爵制
兴灭国，继绝代，天下归心焉，况乃仁不遗亲，德必在祀，光复土宇，率繇教义者哉。故徐州刺史密王元晓，望重天人，地居藩屏，家邦伊赖，休戚是均。乃者王室多难，睿图中缺，凡我宗子，咸从殛窜。神龙初岁，宝运绍兴，爰命近属，以为后嗣。而胄绪凋翳。是非纷杂，昙子承隙，妄尸茅土。神且不歆非类，人亦奚祀非族。奠享无主，就怀恻然。其封元晓再从孙银青光禄大夫行太仆少卿员外置同正员东莞郡开国公彻为嗣密王，以奉其祀。

[book_title]并州置天兵军制
太原薄伐之地，句注出屯之所，兵戈不可以不习，亭障不可以不备。默啜鸣镝之余，自贻泯灭，骨咄禄男小杀，覆巢之余，仍敢陆梁。九姓等虽类颇亲，而仇雠久著。譬彼西戎，已献郅支之馘，同夫东越，初雪会稽之耻，深忧复怨，固请防萌。况高秋在律，胡风振野，正可以扬武功，顺杀气，扼兹地险，张我天威。宜于并州集兵八万众，置天兵军。并州长史上柱国张嘉贞，有文武之材，励公忠之操，较陈利害，频奏封章，必能料敌于未形，临宜以决胜，可充天兵军大使。并州司马王乔，典礼不易，其可用也，右监门卫中郎将薛徽，军旅之事，则尝闻焉，并为副。左拒辽阳之师，右连河上之戍，车徒列次，鼓角传声，俾其雷断一方，云横万里，宏兹庙算，称朕意焉。

[book_title]移蔚州横野军于代郡制
戢兵始于威武，扼险先于要害，以制悍俗，用绥远人。九姓等顷立勋庸，先除桀骜，列在蕃服，保其疆宇。然而犷戎颇近，寇盗时侵。虽文德未宏，武备素设，汉垣通于句注，夏屋枕于燕山，是称近胡，量藉遮虏，固可节其万部，成犄角之形；屯我六师，示张皇之势。其蔚州横野军，宜移于山北古代郡。大安城南仍置汉兵三万人，以为九姓之援。拔曳固都督颉质略等，并望雄蕃绪，声振朔垂。戎略既昭，兵旅惟缉，各陈武列，分统军政。颉质略出马骑三千人，充横野军讨击大使；同罗都督毗伽末啜出马骑二千人，充横野前军讨击大使；霫都督比言出马骑二千人，充横野后军讨击大使；回纥都督夷健颉利发出马骑一千人，充大武军左军讨击大使；仆固都督曳勒哥出马骑八百人，充大武军右军讨击大使。左萦右拂，先偏后伍，作捍云代，指清沙漠。宣威料敌，度功蒇务，咨尔庶士，称朕意焉。其五都督讨击大使，各量给赐物一百匹，领本部落蕃本兵，取天兵军节度。其兵有事应须讨逐探候，量宜追集，无事并放在部落营生，并使本军存问，务使安辑。应修筑所及支运兵马粮等，所司亦与节度使商量处置。

[book_title]征突厥制
《书》称“四征不庭，绥厥兆民”，可以覆昏乱，执有罪，保大定功，利物惩慝。故高阳有九黎之伐，大舜有三苗之征，钦若圣谟，是为殷鉴。突厥杀穷漠余裔，大邦逋诛，恃其悍俗，未遵朝化。比为潜遁幽茫，隔阂华壤，固声朔之不被，将羁縻以畜之，而扰我诸蕃，窥我边境。今群方辑睦，重译会同，奉琛执贽者万数，请吏来王者亿计，咸以为众之所加，各自统领师徒，取其仇怨。拔悉密右骁卫大将军金山道总管处木昆执米啜、坚昆都督右武卫大将军骨笃禄毗伽可汗等，弧矢之利，所向无前。契丹都督左金吾卫大将军静析军经略大使松漠郡王李失活溪都督右金吾卫大将军静析军经略大使松漠郡王李失活、奚都督右金吾卫大将军保塞军经略大使饶乐郡王李大酺等，士马之精，何往不克。并总戎云萃，贾勇风驰。西徒沙碛，至于德犍山下，东发海浦，期乎独活河上。九姓拔曳固都督稽洛郡王左武德大将军颉质略同罗都督右监门卫大将军毗伽末啜、霎都督右骁卫将军比言、仆固都督左骁卫将军曳勒哥等，种分业异，效节输忠，枭彼凶魁，扫除遗孽，并左犄右角，连营合围，故路绝飞走，计穷跃噬。然我国家以止戈存义，衅鼓伤仁，方欲先德后刑，有征无战，庶番之请，抑而莫从。皇天有命，将不获已。突厥杀若迷而知复，困即能通，革面虏庭，委身魏阙：解其缚，焚其榇，有逢伯之前闻；大者王，小者侯，即田横之故事。况默啜之子右金吾卫大将军右贤王默特勒逾伦自拔于乱，顷投于国，今不计其先人之僭，复加以右贤之宠。右威卫将军左贤王阿史那毗伽特勒、左武卫大将军燕山郡王火拔石失毕、左领军卫大将军阿婆啜阿史那褐多、右骁卫大将军贺鲁窒合真阿婆属等，或彼贵种，应系人思；或彼信臣，已归邦化。咸从众望，并锡尊官，随师以筹谋，采狄之情状，便立衙帐，令居塞垣。其首领百姓等，有能转祸为福，去逆效顺，爵赏之科，国朝有典，且发单于之使，谕其触网之徒，优而柔之。五申三令，傥覆巢未悟，沸鼎犹安，习苦为甘，闻言不信，则戈矛所接，玉石同焚。勉思良图，罔替成命。朔方道行军大总管银青光禄大夫右散骑常侍摄御史大夫王晙，长才多奇，大勇不斗，寄用捍城，隐当敌国，当出阃之寄，有辞第之公，故可总是中军，以宏上略。凡蕃汉三十万众，并取晙节度。《大戴礼》云：“王者之征，犹时雨也，至则人悦之矣。”俾夫武威外照，仁德内洽，用恢天声，以静边徼。布告遐迩，咸使闻知。

[book_title]赐隐士卢鸿一还山制
昔在帝尧，全许由之节；缅维大禹，遂伯成之高。则知天子有所不臣，诸侯有所不友，遁之时义大矣哉！嵩山隐士卢鸿一，抗迹幽远，凝情篆素。隐居以求其志，行义以达其道。云卧林壑，多历年载。传不云乎：“举逸民而天下之人归心焉。”是乃飞书岩穴，备礼征聘，方伫献替，式宏政理，而矫然不群，确乎难拔。静己以镇其操，洗心以激其流。固辞荣宠，将厚风俗，不降其志，用保厥躬。会稽严陵，未可名屈，太原王霸，终以疾归。宜以谏议大夫放还山林，岁给米百石，绢五十匹，充其药物，仍令州县送至隐所。欲知朝廷得失，具状以闻。

[book_title]封突骑施苏禄顺国公制
王翥怀柔，莫不率俾，礼其君长，必备典章。右武卫大将军员外置突骑施都督车鼻施啜苏禄，中部贵人，右贤豪绪。族系繁于朔野，郊廛拒于阴寒。自趋风入献，服义来归，爰奉戎索，实司边行。懋勋可纪，忠节是嘉，俾升绝席之尊，仍茂锡圭之宠。可左羽林军大将军员外置，仍封顺国公，食邑三千户，余如故，并赐锦袍钿带鱼袋七事，仍充金方道经略大使。所司备礼册拜。

[book_title]命宋璟苏颋修国史制
古之良臣，实难其人，掌邦国之事，明劝惩之道，是以淑骏宏简，茂先博物，爰自重臣，式膺兼领。银青光禄大夫吏部尚书兼黄门监上柱国广平郡开国公宋璟，明允笃诚，有犯无隐。银青光禄大夫行紫微侍郎黄门平章事上柱国许国公苏颋，忠肃恭懿，察微知章。并光我国祯，熙我帝载，在公闻山甫之颂，抗直有史鱼之节。王言斯典，曾是献替，君举必书，亦惟褒贬。宜鼎铉之任，更述《盘盂》之篇。并可修国史，余各如故。主者施行。

[book_title]亲谒太庙推恩制
朕闻理莫大于孝，所以通神明；事莫大于祀，所以谒宗庙。顾此薄德，获承丕绪，恭虔夙夜，弗敢遑宁。去岁爰命有司，增营太室，寻以匠者功就，饔人礼奉。虽是效是则，率由旧章，而不躬不亲，曷尽诚敬。粤自河洛，旋于京师，聿修斋祭，致用蠲洁。属群方骏奔，庶位咸旅，裸奠式受，感怀载殷。圣灵在天，若享精意，伊尔王公卿士，下逮黎蒸，道存念兹，惠乃锡类。七庙元皇帝以上，三祖枝孙，恐有失官序者，宜各与五品京官。皇祖妣诸家，有子孙今在选叙者，量加甄择。内外官三品以上有庙者，各赐绢三十匹，以修祭服俎豆。缘谒庙亚献邠王守礼、终献宋王宪各赐三百匹，夹侍岐王范、薛王业各赐绢二百五十匹。自余行礼及供奉，三品以上赐一百六十匹，四品一百四十匹，五品一百二十匹，六品一百匹，七品八十匹，八品六十匹，九品四十匹。卤薄六引官各减一等，押仗官又减一等。摄官依本官给。有兼充诸使者加一等。两京文武官并朝集使诸方道表，一品七十匹，三品六十匹，四品五十匹，六品七品四十段，九品三十段，从者加一等。皇亲诸亲准品等，礼仪置顿营幕使各赐物一百段，副使八十段，判官及修定仪注官各减三分之二。行所州县刺史上佐县令等，各准行从官与赐。其给赐人应两处以上者，从一多给，唯有庙官之赐听兼给。谒庙有所修造，专当官及当顿官始末不绝者，各赐一半上考。知顿州各免一年租及地税，傍州缘顿供承者亦准此。行事斋郎及权补充者各赐物十段，升阶者各赐物十五段，三卫飞骑万骑并仗内无品人等赐五段，十月正番卫士等各赐三段。缘道路及置营幕损百姓麦苗者，宜令州县检量，优还价直，余应得而制书缺载者，所司类例以闻。

[book_title]封怀宁郡王嗣英制
建侯树藩，命贤裂土，以惇戚属，乃率典常。司徒兼绛州刺史上柱国申王撝。玉林分彩，银河疏液，厥保庆灵，未繁裔绪。宋王宪男嗣英，鲁廷学《礼》，楚馆闻《诗》，德辉日盛，忠概特立。宜其释犹子之序，居承嫡之位。庐江大郡，形胜攸属，用图尔居，莫如兹地。是锡分圭之宝，俾承磐石之宗。可封怀宁郡王，食邑三千户。

[book_title]赠王仁皎太尉益州大都督制
在昔王者旌贤睦姻，莫不存贲宠光，殁加礼册。故开府仪同三司王仁皎，神仙望族，礼乐通材，履道纯粹，执心夷简。自大邦有子，中闱作合，以外舅之劳。参上公之位。绩宣扬历，诚著始终，方保期颐，遽从薨落。兴言震悼，用恻于怀。宜依常典，式慰茔魂。可赠益州大都督，赠物三千段，米粟二千石。丧葬事并官供，务从优厚。仍赐东园秘器。宜令银青光禄大夫守工部尚书上柱国鼓城郡开国侯刘知柔摄鸿胪卿监护，通议大夫行京兆尹上护军崔琬为副，银青光禄大夫守太子詹事光禄大夫守太子詹事上柱国安南县开国侯庞承宗持节斋书吊祭，左庶子上护军白知慎为副，在京五品以上官，更须就吊。官为立碑。

[book_title]改封宋王宪为宁王制
爰分宝玉，载锡绥章，必在亲贤，致之侯甸。开府仪同三司兼泾州刺史上柱国宋王宪，仪表硕望，忠肃令名，艺总经书，才推礼乐。列上公之位，兼大藩之宠。瞻彼行围，旧称茅邑，孰如北地，今迩西都，宜考良日之封，用宏景风之命。可改封宁王，食邑三千户，余如故。

[book_title]皇太子加元服制
元良所以主匕鬯，奉社稷，贞于万国，祝以三加。皇太子居长德之地，务亲仁之道，爰就师保，克修志业，寝门问安而资敬，大学齿胄而征善，大猷且酌，元服宜申。史称周诵之年，傅纪鲁襄之礼，粤若敬始，谓之成人，逮兹建正，式展嘉事。可以来年正月加元服，所司择日奏闻，礼官博士，详考故实，允符令典。

[book_title]令所司简阅丈尺立样制
顷者以庸调无凭，好恶须准，故遣作样，以颁诸州。令其好不得过精，恶不得至滥，任土作贡，防源斯在。诸州送物，作巧生端，苟欲副于斤两，遂则加其丈尺。有至五丈为匹者，理甚不然，阔尺八寸长四丈，同文共轨，其事久行。立样之时，已载此数，若求两而加尺，甚暮四而朝三。宜令所司简阅，有逾于比年常例，尺丈过多者，奏闻。

[book_title]赠叶法善越州都督制
故道士鸿胪卿员外置越国公叶法善，天真精密，妙理幽畅，包括秘要，发挥灵符。固以冥默难原，希夷罕测，而情栖蓬阆，迹混朝伍，保黄冠而不拔，加紫绶以非荣。卓尔孤秀，泠然独往，胜气绝俗，贞风无尘。金骨外耸，珠光内映，斯乃体应中仙，名升上德。朕尝听政之暇，屡询至道。公以理国之法，数奏昌言。谋参隐讽，事宣宏益，叹徽音之未泯，悲悬解之俄留。何莫慭遗，歼良奄及，永惟平昔，感怆于怀。宜申礼命，式贲泉壤，可赠越州都督。

[book_title]录京城囚制
五刑之用，以禁奸慝；三宥之设，以矜愚耄。朕永康四海，忧在兆人，俾遵大化，爰措庶狱。而愚妄之辈，抵犯或闻，向隅可哀，当宁兴轸。今天地既肃，申严在命，时分其令，罪则无留。载怀幽犴，思布生德，宜崇减死之恩，式明宥过之典。其京城内犯罪人等，时令按覆。其中造伪头首，及谋杀人断死者，决一百，配流岭南恶处。杂断罪死者，决一顿，免死配流远处。杂犯流移者，各减一等。杖罪已下并免。

[book_title]改公卿子弟京官为外僚制
源弼等父在枢近，深惟谦挹，恐代官之咸列，虑时才之未序，率先庶僚，崇是让德，既请外其职，复降官以授。《传》不云乎：晋“范宣子让，其下皆让”。“晋国之民，于是大和。”道之或行，仁岂云远。因令文武百寮，父子兄弟三人并任京司者，任自通融，依资次处分。

[book_title]科禁诸州逃亡制
国家祖武宗文，重熙累洽，克清寰极，大庇生人。元德独化，放乾元而资始；至道无名，合帝先而首出。自削平区宇，混一车书，六合晏然，百有余岁，则我文武之业，大造于上灵。朕嗣守丕运，缵承洪绪，恐不能诞敷前烈，光阐睿图，夙夜祗畏，如泉谷，曷尝不恭默思道，梦寐求政。从人之欲，每以万姓为心；屈己之劳，尝矜一物失所。但以法久而弊，法弊则通。制国以立法为先，教人以占著为事。自属清晏，人多偷怠，国章或弛，伪实繁。今正朔所及，封疆无外。虽户口既增，而税赋不益，莫不轻去乡邑，共为浮惰。或豪人成其泉薮，或奸吏为之囊橐，逋亡岁积，流蠹日滋。州县不以为矜，乡邻实受其咎。虽朕之薄德，罪则在予，非官无政，吏不守法耳。若浸以久安而肆之，则国之堤防，于是窬紊。今欲去其末而归其本，闭其邪而正其德，使法有所立，人知向方，是用恤孤穷，免逋贷，式广自新之路，俾申莫厚之恩。
诸州背军逃亡人，限制到日百日内，各容自首。准令式合所在编户情愿住者，即附入簿籍，差科赋敛于附入令式，仍与本贯计会停征。若情愿归贯，及据令式不合附者，首讫明立案记，不须差遣，先牒本贯知，容至秋收后递还。情愿即还者，听待本乡讫免今年赋租课役。如满百户以上，各令本贯差官，就户受领。过限不首，并即括取，递边远附为百姓。家口随逃者，亦便同送。若限外州县公私容在界内居停，及事有未尽，所司明为科禁。其天下勾征逋悬，及贷粮种子地税，在百姓限内，先有追收之文案未纳者，自开元七年十二月以前，并宜放免。官典隐欺，不在免限，将使百度伊始，万邦在宥，人复其业，官修其方，凡厥庶寮，各虔尔职，俾率训曲，以康政途。布告遐迩，使知朕意。

[book_title]授张说同中书门下三品制
门下：乾坤以阴阳化成，后王以辅相兴理，所以寅亮天工，缉熙帝图，非夫大贤，孰寄斯任。天兵军节度大使右羽林将军兼并州长史摄御史大夫燕国公兼修国史张说，挺其公才，生我王国。体文武之道，则出将入相；尽忠贞之节，亦前疑后丞。谅可以宏此大猷，总其邦政，允厘庶绩，保乂皇家。可守兵部尚书同中书门下三品，勋封修国史如故。仍即驰驿赴京。

[book_title]幸并州制
朕顷自镐京，省方于雒。本以息转输之费，即河之殷，今属宗庙改修，礼崇昭事，永言配享，必在躬亲。又眷彼晋阳，是称重镇，将陈诗以问俗，式安边而训武。虽来往祗供，颇有烦役，而国之大事，不可云劳。宜以明年正月三日发雒幸并州，取便路还京。应须支计，所留准式，缘顿祗承，一事已上，并用当处官物，不许科敛百姓。其递运及从兵马官寮等，务须从减省。所在公私，并不得辄有进献，违者所繇州县官及进献人，各量事贬罚。布告遐迩，咸使闻知。

[book_title]流姜皎岭外制
秘书监姜皎，往属艰难，颇效诚信，功则可录，宠是以加。既忘盈满之戒，又亏静慎之道，假说休咎，妄谈宫掖，据其作孽，合处极刑。念兹旧勋，免此殊死，宜决一顿，配流钦州。

[book_title]诫宗属制
朕君临宇内，子育黎元。内修睦亲，以叙九族；外协庶政，以济兆人。勋戚加优厚之恩，兄弟尽友于之至，务崇敦本，克慎明德。今小人作孽，已伏宪章，恐不逞之徒，犹未能息。凡在宗属，用申惩诫。自今已后，诸王公主驸马外戚家，除非至亲以外，不得出入门庭，妄说言语。所以共存至公之道，永协和平之义，克固藩翰，以保厥休。贵戚懿亲，宜书座右。

[book_title]赠司马承祯银青光禄大夫制
混成不测，入寥自化。虽独立有象，而至极则冥。故王屋山道士司马子微，心依道胜，理会元远。遍游名山，密契仙洞。存观其妙，逍遥自得之场；归复其根，宴息无何之境。固以名登真格，位在灵官，林壑未改，遐霄已旷。言念高烈，有怆于怀，宜赠徽章，用光丹箓。可银青光禄大夫，号真一先生。

[book_title]授钟绍京郴州别驾制
漳州怀恩县尉员外置钟绍京，夙负艺能，早申诚节。录其殊效，赐以崇班。未答恩私，自招瑕累。雷雨作解，品物惟新。言念旧劳，稍加甄叙，可郴州别驾。

[book_title]禁百官交结匪人制
百官等禄秩既优，勋贤是寄，皆合守其正道，无宜听彼异端。至如卜祝之流，妄陈休咎，占候之辈，假讬征祥，诳惑既生，愆违斯作，因构谗慝，遂行讪毁。取陷网罗，良增叹息。惩一足以劝百，有犯不可无刑。奸狡以此累身，百僚诚宜饬已。自今已后，各宜谨慎，并不得与如此等色及无职人交游来往。仍令御史访察，有即弹奏，当加严罚。

[book_title]皇子纳妃制
龙楼内范，辅成元良之德；凤邸中闱，克谐乐善之美。自非门地兼茂，容则聿修，何以式副好逑，允兹华选。薛绦第六女，窦希瑊第四女，戚里承休，渭阳传庆，婉顺成性，柔闲有容。言必图史之规，动遵珩佩之节，惠问兰郁，清心玉映。足以俪青宫之宠，伉朱邸之义，式昭阃训，用光嫔则。绦女可皇太子妃，瑊女可庆王妃，仍令所司备礼，至都册命。

[book_title]封东光公主制
炎汉盛礼，蕃国是和。乌孙降公主之亲，单于聘良家之子。永惟前史，率同旧章。故成安公主女韦氏，六行克昭，四德聿备，渐公宫之训，承内家之则。属林胡拜命，捍塞无虞。柔远之恩，已归于上略；采楚之庆，载睦于和亲。宜正汤沐之封，式崇下嫁之礼。可封东光公主，出降饶乐郡王鲁苏。

[book_title]封燕郡公主制
汉图既采，蕃国是亲。公主嫁乌孙之王，良家聘毡裘之长，钦若前志，抑有旧章。余姚县主长女慕容氏，柔懿为德，幽闲在性，兰仪载美，蕙问增芳。公宫之教夙成，师氏之谋可则。今林胡请属，析津（阙）虽无外之仁，已私于上略，而由内之德，亦资于元女。宜光兹宠命，睦此蕃服，俾遵下嫁之礼，以叶大邦之好。可封为燕郡公主，出降与松漠郡王李郁于。

[book_title]并州置北都制
经邦创制，建都设险，必因时顺人，统物立极。我国家以神武圣德，应天受命，龙跃晋水，凤翔太原，建万代之模，为亿兆之主，犹成汤之居亳，有周之兴岐。顾朕眇身，纂承昌运，守宗社之大宝，恢中原之鸿业。叶时卜狩，始经此都，事本因心，情兼惟旧。近者嘉祥荐至，休瑞屡臻，此皆宗祏降灵，神祗潜暨，岂予匪德，独享厥休。昔尧理唐郊，式建丹陵之地，汉居洛邑，更表南阳之都。今王业正兴，宫观犹在，列于边郡，情所未安，非所以恢大圣之鸿规，展孝思之诚敬。其并州宜置北都。改州为太原府，刺史为尹。司马为少尹，太原晋阳为赤县，诸县为畿县。官吏品第，视京洛两府条理。

[book_title]北都巡狩制
朕爰自雒，有事省方。乘发生之和，因豫动之庆，将欲恤鳏寡，问老疾，陈诗展礼，黜幽陟明，使滞伏必申，微物咸遂。其行幸所至处，宜令刺史县令存问百年老病鳏寡茕独及行人家。如有单贫不济不能存活者，量加赈给，其侍老仍各赐物三段。见禁囚徒，除十恶及身犯反逆，并造伪头首以外，自余杂犯流死等罪各减一等，徒以下放免。百姓有贤良，官人有清白，并令中书门下采访名闻。其贪浊之吏，委御史觉察弹奏。

[book_title]贬张嘉贞幽州刺史制
中书令张嘉贞，备位宰相，夙承恩命，不能励其公节，以训私门。其弟嘉祐，顷缘奖爱，迁在清秩，凭宠自肆，黩货有彰。岂可仍践台阶，仪刑百辟，贬居藩守，俾肃朝伦。可幽州刺史。

[book_title]命张说兼中书令制
中书政本，实管王言，咨尔夏部，佥曰惟允。兵部尚书同中书门下三品燕国公张说，道合忠孝，文成典礼，当朝师表，一代词宗。有公辅之材，怀大臣之节。储宫侍讲，早申翼赞，台座訏谟，备陈匡益。入则式是百辟，出则赋政四方，嘉绩简于朕心，茂功著于王室。赉予良弼，光辅中兴，乃眷专车，是称枢密。宜兼出纳之任，式副具瞻之举。可兼中书令。

[book_title]祠后土获符瑞行庆制
自古受天之命，作神之主，崇德祀地，尽孝配亲，存乎礼经，不可阙也。朕承累圣之绪，仗卿士之力，方隅清谧，宇宙乂安。北狩并都，南辕汾上，览汉武故事，修葺旧祠。时惟仲春，地气萌动，将先政本，为农祈谷。斋戒惟寅，粢盛惟洁，仲尼曰：“吾不与祭，如不祭。”岂非躬尽孝敬，以致神祗乎？而经始壝坛。宝鼎出地，奠兹玉帛，荣光塞河，将何以幽答神心，上膺灵贶？朕又惧焉。今大典克举，美祥允洽，自天之祐，岂予一人，思与百辟，同兹嘉庆。亚献邠王守礼终献宁王宪各赐物七百匹。申王撝岐王范薛王业各赐物五百匹，余升坛官，三品已上赐爵一等，四品已下各加一阶。应入三品五品，现任四品已上官先授三品四品已上阶经三十考者，六品已上官先授五品六品已上阶经十六考者，令所司勘责，奏听进止。诸缘大礼有职掌官赐勋两转，余陪位官赐勋一转。中书门下三品六尚书御史大夫食实封三品以上功臣，与各一子官。共立功万骑身亡殁者，虽预创业，不见劢时，念功思旧，情有感恻，并令所司检勘，亦各与一子官。改汾阴县为宝鼎县。官同升坛官例赐一阶。

[book_title]授张说中书令王晙同三品制
门下：周称内史，以司号令；汉曰尚书，是主喉舌。用平邦典，以佐王教。兵部尚书兼中书令张说，履道体正，经邦立言，吏部尚书王晙，忠肃刚简，博闻宏识：并才包王佐，望重时英，内训五品，外清九服，嘉谟必尽，庶绩允厘，宜参五臣之命，以正三台之象。说可中书令，晙可兵部尚书同中书门下三品。

[book_title]授王晙朔方节度使制
周建司马，以申九法；汉用丞相，兼抚四夷。伐畔柔服，于是乎在。朔方古郡，实曰新邦，虽夷狄已平，河县无事，境邻戎马，地杂牧，瞻言备豫，深仗威谋。王睃学综九流，才苞七德，武称敌国，文乃时宗。忧边之诚，所怀必尽。奉上之道，知无不为。出则守于四方，入则式是百辟。辨兹旗物，制我封疆，赏不失劳，举无遗德，俾凭庙堂之策，克平邦国之事。可持节兼朔方军节度大使。其河西陇右河东河北诸军征马，并委晙检察置之。

[book_title]躬享九庙制
崇建宗庙，礼之大者，聿追孝享，德莫至焉。今宗以立尊，亲无迁序，永惟严配，致用蠲洁。栋宇式崇，裸奠斯受，顾兹薄德，获承禋祀，不躬不亲，曷展诚敬。宜用八月十九日祗见九室。

[book_title]祀南郊制
帝王承天，必崇告类之典；文武尊祖，是遵严训之义。所以克荷成命，昭升前烈，盖王者之子道，乃圣人之神教。朕以寡昧，猥承丕绪，获主祭祀，一纪于兹。辅相之宜，下不足以被物；馨香之德，上不足以动天。故岁或不登，刑且未恤，内省为愧，大礼犹郁，星晷骤迁，夙夜祗惧。今四夷内附，诸侯率职，群生和洽，百物阜蕃。犹恐教或未孚，求之皇极，诚有不达，观于国风。故亲巡河东，祈谷脽上，神歆有答，岁物以丰。此皆先圣无疆之休，上元启佑之贶，冀因报谒，式展诚敬。宜以迎日之至，允备郊天之礼，所司详择旧典以闻。

[book_title]令举献岁旧章制
献岁之吉，迎气方始，敬顺天时，无违月令。所由长吏，可举旧章。

[book_title]授王邱等六人刺史制
昔皋繇与禹言，乃曰：“在知人，在安人”。此皆念在邦本，光于帝载。乾乾夕惕，无忘厥旨，而长吏不称，苍生靡宁，深思循良，以矫过弊。仍重诸侯之选，故自朝廷始之。王邱等行为时宗，才称人秀，实有懿德，著于有冠。加之善政，布在台阁，咸以恤修身之府，载深经国之图。朕所明知，躬自推择，是有烦卿之寄，用彰恤下之心。俾牧人宣条，无愧于明哲，而变风致理，可辑于遗黎。尔其克沃朕心，式钦往命。

[book_title]贬宇文融汝州刺史制
事君之节，在于匪躬，为臣则忠，期于无隐。黄门侍郎同中书门下平章事宇文融，幸藉艺能，俾承推择。往以封辑田户，漕运边储，用其筹谋，颇有宏益。三迁宪府，再入礼闱，仍仗以訏谟，委其密勿。虽十旬八拜，一日九迁，方此超腾，彼未为速。庶违尔弼，朕则伫于昌言；谋而不臧，近颇彰于公论。交游非谨，举荐或亏，将何以论道三台，具瞻百辟？宜辍中枢之位，在外藩之寄。可汝州刺史。

[book_title]改封嗣江王袆等为郡王制
国之宗盟，树以藩屏，用亲九族，以制万邦。朕恭默思道，懋勤庶政，将欲克复古训，贻范方来。顷以王国绝纪，旁宗入继，事非允正，奚妨命停。而立爱自亲，推恩由近，礼虽云异，情所未忘。况其嗣侯，已积年岁，永言主祭，因心怵惕。宜降殊常之泽，俾申敦睦之道。再从兄将作大匠嗣江王褕为信安郡王，秘书少监嗣蜀王袆为广汉郡王，再从叔太子员外率更令嗣密王彻为濮阳郡王，再从兄太子员外家令嗣越王思顺为中山郡王。

[book_title]褒赐尸利佛誓国制
尸利佛誓国三尸利陀罗拔麾，远修职贡，载勤忠款，嘉其乃诚，宜有褒赐。可遥授左武卫大将军，赐紫袍金钿带。

[book_title]追赠申王撝为惠庄太子制
德盛者必享休名，道高者必膺殊典，况人伦之重，义切因心，天属之深，情殷追远。故司徒申王撝，睿哲聪明，本乎天性，温恭孝友，挺自生知。乐善好书，清猷迈于两献；深仁厚义，美化侔于二南。可谓具瞻百僚，仪刑列辟。朕将永康兆庶，方自友于。天不慭遗，奄从薨逝，永惟仁范，哀恸缠怀。用表非常之荣，少寄天伦之戚，可追赠惠庄太子。宜令所司备礼，就加册命，陪葬桥陵。

[book_title]分遣蒋钦绪等往十道疏决囚徒宣慰百姓制
惟刑是恤，止杀之深仁，宁失不经，好生之大德。朕躬膺丕业，思济元元，下之陷辜，上教不至，在予之责，何咎于人。今履肇绪，阳和献岁，思布德泽，惠此囹圄。将宏恺悌之恩，以顺发生之气。其天下见禁囚徒，死罪宜降至配，流已下罪悉原之。都城内委中书门下当日疏决处分，京城委留守制到日处分。仍令中丞蒋钦绪往河南，大理少卿明圭往关内，刑部郎中张樽往河东，水部郎中崔恂往山南东道，右庶子高仲舒往江南西道，职方郎中郑绩往剑南道，秘书丞张履冰往淮南道，殿中侍御史孙济往陇右道，赞善大夫张景幽往河西道，右谕德李林甫往山南道，主客郎中张烈往江南东道，并即驰驿发遣。所至之处，疏决囚徒，宣慰百姓。其有穷乏交不存济，及侍老行人之家有疾苦者，各令州县量加医疗及赈恤。其岭南五府，碛西四镇，非流配效力等见禁囚徒，各委节度使及本管都督府处分。布告遐迩，知朕意焉。

[book_title]改封契丹松漠郡王李邵固为广化王奚饶乐郡王李鲁苏为奉诚王制
李邵固等，输忠保塞，乃诚奉国，属外寰中，无远不届。而华裔靡隔，等数有加，宜赐休名，俾承庆泽。

[book_title]禁断矫称敕使制
如闻在外州多有矫称敕使，诈乘传驿：或讬采药物，言将贡献；或妄云追人，肆行威福，如此等色，犹须禁断。若缘别使，皆发中使，以此参察，固易区分。宜令州县严加捉搦，勿容漏网。

[book_title]追赠岐王范为惠文太子制
褒崇名器，所以尊德也；光昭典礼，所以饰终也。况天伦之爱，亲亲之至乎。故太子太傅上柱国岐王范，特亶聪明，率由孝友，好书不倦，乐善无忘。固已作则列藩，仪型百辟。方凭鲁卫之政。率流雍穆之风，岂图辅德愆期，歼良奄及。想同气而莫遂，望骖驾而何追。言念平生，情深震动，宜国殊礼之命，用寄孔怀之哀。可追赠惠文太子。

[book_title]封故泽王男义珣制
先亲之义，所以敦叙，广封之道，所以利建。故泽王男义珣，渐庆元族，分荣帝系，早承光宠，列在戚藩。中因闲言，久不立嗣，既宗英有誉，而邦翰用崇，宜顺景风之典，俾宏宅土之命。可封嗣泽王。

[book_title]令户口复业及均役制
天下诸郡逃户，有田宅产业，妄被人破除，并缘欠负税庸，先以亲邻买卖，及其归复，无所依投。永言至此，须加安辑。应有复业者，宜并却还。纵已代出租税，亦不在征陪之限。国之役力，合均有无，比来应定门夫，殊非得所。每县中男多者，累载方始一差，中男少者，一周遂役数过，既缘偏并，岂可因循。自今已后，诸郡所载门夫，宜于当郡县通率准式纳课分配令得均平。

[book_title]崇礼玄元皇帝制
玄元皇帝，仙圣宗师，国家本系。昔草昧之始，告受命之期，高祖应之，遂于神降之所置庙，改县曰神山。近日庙庭，屡彰嘉瑞，虔荷灵应，祗庆载深。宜令本州择精诚道士七人，于龙角山庙中洁斋焚香，以崇敬奉。

[book_title]授萧嵩集贤院学士修国史制
明乎国史，所以宏阐大猷；观乎人文，所以化成天下。自非钩深学海，囊括词林，盛周公之典谟，悬仲尼之日月，何以纂叙鸿业，允谐佥能？兵部尚书兼中书令萧嵩，自天生德，惟国之桢，孝友温仁，禀于性与。明密忠谨，自然道合，礼乐资其黼藻，风雅由其发挥，足以掌书殿之秘文，紬史策之徽烈。论道而讲学，司论而记言，俾垂作范之规，用成不刊之典。可兼集贤院学士知院事兼修国史，余并如故，主者施行。

[book_title]赐王希夷致仕还山制
徐州处士王希夷，绝学弃智，抱一居贞，久谢嚣尘，独往林壑。属封峦展礼，侧席旌贤，贲然来思，克应嘉召。虽纡绮季之迹，已过伏生之年，宜命秩以尊儒，俾全高于尚齿。可朝散大夫守国子博士，听致仕还山。每岁春秋，州县致束帛酒肉，仍赐衣一副，绢一百匹。

[book_title]授庆王潭等诸州都督制
朕钦承丕绪，司牧黎元，讼息刑清，远安迩肃。思宏备位，式树藩维，列镇而考其政声，谋帅而训其戎旅。征皇汉之故事，并建亲贤；采分陕之遣尘，化行江汜。爰崇磐石，永固宗祧。庆王潭等，并禀秀玉林，分华琼苑，夙彰韶誉，久践义方。阅《礼》敦《诗》，好贤乐善，履忠肃而无替，遵法度而不愆。器蕴谋猷，才兼文武。任兹连帅，统彼元戎，干略攸归，贤能是择。分麾作镇，授钺专征，式茂朝章，宜恭嘉命。以庆王潭为凉州都督兼河西节度大使，忠王浚为单于大都护朔方节度大使，棣王洽为太原以北军州节度大使，鄂王涓为幽州大都督兼河北诸州节度大使，荣王滉为京兆牧兼陇右节度大使，光王为涺广州都督兼岭南经略大使，仪王潍为河南牧，颖王沄为安东都护平卢军节度大使，永王泽为荆州大都督，寿王清为益州大都督兼剑南节度大使，延王洄为安西大都护兼四镇节度大使，盛王沐为扬州大都督。

[book_title]幸长安制
门下：观俗省方，所以爱人治国；尊崇庙号，所以事神享亲：钦若昔典，此言大哉！朕祇膺鸿业，积念咸秦，去岁欲幸洛京，已发成命；旋属重营太庙，因将中止。诚以其绳则板，功且未即，展令效驾，信弗可违，终肆勤于东方，恒载驰于西土，流晷不驻，通丧永毕，象居始成，如在增慕：朕之兹志，日夕匪遑。迺可以诗陈肃邕，礼极禋祀，神明之奥，时惟雍州；稼穑有年，莫若关辅。王假用告，后来其苏，实获我心，俾从人欲。可以今年十月，取北路幸长安，所司准式，务在节省，无得劳费，主者施行。

[book_title]改道幸长安制
朕君临区宇，子育黎元，每怀勤恤，不欲劳烦。而镐京之地，陵寝所在，自展义河雒，已历岁年，所以式遵卜征，有事时迈，抑惟常典，宁敢惮劳。将欲西巡，元取北路，今同州有暴水，浸于邑居，载怀忧惕，无忘鉴寐，且从南路幸长安，所司准式。

[book_title]录囚制
朕作人父母，为天下君，岂将岩廊为逸，尝以亿兆为念，何尝不养之如子，视之如伤？驱彼代俗，跻之仁寿，使胜残之道，自我王政，好生之德，洽于人心。皆迁善以远罪，亦有耻而且格，靡然向风，以致刑措。今秋典戒令，理官议狱，湣此愚者，犹闻抵冒。当宁发想，兴言疚怀，宜布惠和之泽，用申矜降之典，俾率土之内，知朕意焉。天下见禁囚，犯死罪者特宜免死，配流者配边州效力，徒已下罪并放免。官人犯赃罪，不在此例。其未有断结者，各处本犯定刑名，准此处分。

[book_title]优恤张守洁等制
故益州长史张守洁故桂州都督员嘉静等，并守委藩镇，克著忠勤，奄随化往，良深震悼。言念旅榇，犹在遐方，用国优恤，以慰泉壤。宜官造灵举，给传还乡，所缘葬事，并委有司支给。

[book_title]命备吐蕃制
慎守疆场，所以备不虞；训理甲兵，所以存禁暴。列代通典，有国永图。朕以虚薄，君临宇县，上奉天道，务在于生育；下顺人心，无隔于夷夏。柔服四裔，底绥万邦，慕义向风，尽为臣妾，纳贡述职，咸赴阙庭。惟吐蕃小丑，忘我大德，侵轶封域，抄掠边，言念于兹，无忘鉴寐。且本设方镇，以防缘边，至于警急，宜相救援。今故纠合诸军，团结劲卒，务令首尾相卫，心力叶同。张罗网之形，开犄角之势，俾穷寇进不能犯，退无所归。秣马练兵，观衅而动，屯田积谷，固敌是求，殄戎可期，战胜斯在。陇右通共团结马步三万九千人，临洮军团八千人，河源军团六千人，安人、白水军各团一千五百人，积石、莫门军各团二千人，河西道蕃汉兵团结二万六千人，赤水军团一万人，玉门、豆卢军各二千人，并依旧统领，以候不虞。更于关内征骁兵一万人，以六月下旬集临洮，十月无事放散。朔方取健儿手一万人，六月下旬集会州下，十月无事，便赴本道，候贼所向。贼于河西下，即令陇右兵取阁川，过朔方，合兵取新泉，与赤水军合势邀袭，令河源、积石、莫门兵取背掩扑。贼于河源下，朔方兵从乳漫渡河，并临洮军兵马河源军合势邀袭，赤水军取背掩扑。贼于凤林关下，朔方兵赴临洮，与鄯州兵合势邀袭，河源、积石兵取背掩扑。所要甲兵，遂便支候，公私营种，且耕且战，各宜训勖，以副朕怀。

[book_title]宣慰河北州县制
河北遭水处城傍及诸蕃投降人先令安置及州县被差征行人家口等：去年水潦，漂损田苗，频遣使人，所在巡抚，兼令州县，倍加矜恤，不知并得安存与否？今旧谷既没，新麦未登，丁壮既差远行，老少虑不支济。朕身居黄屋，念在苍生，每思优养，无忘鉴寐。今故遣中使左监门卫将军李善才重此宣慰，宜令州县简责。有乏绝者，准吏给粮，俾令安堵，以副朕意。

[book_title]顺时宥罪制
顷属初阳肇授，移辇新宫，因施惠布德，用顺时令。徒已下罪，并责保放营农，今详其刑格，亦非重罚，已释囹圄，不可更收，宜许自新，特从免放。

[book_title]令陇右河西备边制
陇右河西，地接边寇，虽令团练士卒，终须常戒不虞。如闻吐蕃尚聚青海，宜令萧嵩张志亮等，审察事势，倍加防御。当须蓄锐，以逸待劳。其当贼路要害军县处，须量加兵马，任逐便通融处置。仍拣择有干略人，简较明为探候，动静须知。主将已下，若捉搦用心，事无不理者，当加重赏。如废官慢盗，式遏乖所者，必寘严宪，仍晓示使各勉职，以副所委。其管城垒应筑未了者，并早令毕功，无致延缓，阙于备守。

[book_title]讨吐蕃制
昏迷反道，天地所以制罚，戎狄乱华，帝王所以耀武。吐蕃小鬼，频年犯塞，坏我城镇，虏我边人，言念征夫，良深愤惋。今北军羽骑，万弩齐发；山西飞将，百道争先。扫荡之期，在于晷刻，然赏罚必信，惩劝在焉。号令不明，忠勇何望？若回避纵敌，则寘国刑；如克隽擒凶，须悬军格。其河西、陇右、安西、剑南等州，节度将士以下，有能斩获吐蕃赞普者，封异姓王；斩获大将军者，授大将军；获次以下者，节级授将军中郎将。不限白身官资，一例酬赏；速令布告，咸使闻知。

[book_title]罢杜暹李元纮平章事制
出纳王言，发挥纶翰，宰相之任，选众推贤。检校黄门侍郎同中书门下平章事杜暹、同中书门下平章事李元纮等，咸励忠勤，用登枢揆。虽清以自牧，而道则未宏。不能同心戮力，以祗帝载，而乃肆怀相短，以玷朝纶。朕缘事鬼股肱。情惟隐蔽，掩其累而不率，遂其过而弥彰，将何以缉叙三光，仪刑百辟？宜回中禁，俾列专城。暹可荆州长史，元纮可曹州刺史。

[book_title]停源乾曜侍中制
尚书右丞相兼侍中源乾曜，十载持衡，一心自牧，台鼎斯重，管综维繁。虽功力在公，而暮年微疾，俾司端揆，罢剧中枢。宜停侍中，其尚书左丞相如故。

[book_title]贬齐汗麻察等制
朕闻四时之义，信在不言，三代之风，德以归厚。道可光乎训俗，理必由乎在位。有犯无隐，名教之攸先；上和下睦，宪章之惟旧。其有辩言乱政，实诫殷书；伪行登朝，深惩鲁典。朝请大夫守吏部侍郎上护军齐浣，累践清要，诚宜至公。承议郎守兴州别驾麻察，频经贬逐，理合迁善，乃交构将相，离间君臣，作谄黩之笙簧，是德义之蝥贼。都水监丞齐敷、灵州都督府兵曹参军郭禀等，趋走末品，奸谲在心，左道与人，横议于下。并青蝇可鉴，害马难容，或任高星象，或名微草芥，上耻大夫之辱，下羞徒隶之刑，特解严诛，宜从远逐。浣可高州良德县丞员外置长任；察可浔州皇化悬尉员外置长任；敷宜量决一百，长流崖州；禀亦量决一百，长流白州。仍并差使，驰驿领逐。虽万方之过，情切在予；而四罪以闻，刑其自尔。且如非贤勿理，食禄忧政，庶乎文武百辟，忠公事主。出惟长者之游，言必先王之道，光昭雅训，可不务乎？如或迹在不经，思出其位，虽轻勿赦，抑有常法。布之朝纲，知朕意焉。

[book_title]授裴光庭宏文馆大学业士制
政理鸿业，宏之者大贤；文儒盛美，典之者茂德。自非夔龙闻出，周孔挺生，则无以翊赞经纶，发挥图史者矣。侍中兼吏部尚书裴光庭，忠公性与，礼乐天资，为社稷之臣，总喉舌之任。仪刑百辟，则庶绩其凝；藻镜九流，则具瞻惟允。进规献替，明谟每竭，绝编蠹简，成诵不忘。固可以尚论之余，阐尊儒之义，经纬庙堂之略，论思秘馆之文。佥曰尔谐，斯于予理，往膺宠命，克昭丕绩。可充宏文馆大学士，余如故。

[book_title]加白履忠朝散大夫制
处士前秘书省校书郎白履忠，学优缃简，道贲邱园。探赜以见其微，隐居能达其志，故以汲引洙泗，物色夷门，素风自高，元冕非贵。几杖云暮，章秩宜加，俾承礼命之优，式副宠贤之美，可朝散大夫。

[book_title]放还白履忠制
卿孝悌立身，静退敦俗，年过耆耄，不杂风尘。盛德早闻，通班是锡，岂惟旌贲山薮，实欲奖劝人伦，且游上京，徐还故里。

[book_title]申严铜禁制
古者作钱，以通有无之乡，以平小大之价，以全服用之物，以济单贫之资。钱之所利，人之所急。然丝布财谷，人民为本。若本贱末贵，则人弃贱而务贵。故有盗铸者冒严刑而不悔，藏镪者非倍息而不出。今天下泉货益少，币帛颇轻。欲使天下流通，焉可得也。且铜者，馁不可食，寒不可衣，既不堪于器用，复不同于宝物，唯以铸钱，使其流布。宜令所在加铸，委按察使申明格文，禁断私卖铜锡，仍禁造铜器。所在采铜铅，官为市取，勿抑其价，务利于人。

[book_title]迎气东郊推恩制
皇王之大化，备载于所陈，必顺时而行政，将奉天而育物，考古之要，莫不由斯。朕自膺宝位，钦若上元，万物叶心，庶务简易。齐七政以察璇玑，劝兆庶而勤稼穑，日慎一日，于今二十年矣，何尝不夙夜祗畏，忧劳在怀，思致黎元，以宏政理。属献岁初吉，乘时布令。是用敦本复古，将必稽于月令，始谋作则，先有事于春郊。宜因展礼之辰，别布惟新之泽。其天下见禁囚徒，自开元十八年正月五日昧爽已前，大辟罪已下，罪无轻重，已发觉未发觉，已结正未结正，系囚见徒常赦所不免者，咸赦除之。其左降官及流移配隶安置罚镇效力之类，并宜量移近处。其官已复资，至叙用之时，不须为累。其流人配隶并一房家口者，所犯人情非劫害，身已亡殁，其家口放还。流人及左降官考满载满丁忧服满者，亦准例稍与量移。其亡官失爵，放还不齿，及诸色被停解免与替人等非犯赃者，宜令司存勘责，量加收叙。其衰老疾病者，仍与致仕官。天下百姓今年地税，并诸勾征欠负等色在百姓腹内未纳者，并一切矜免。亚献太子鸿赐物二千匹。终献宁王宪赐物一千匹。文武百官及有司职掌等各赐束帛有差。率土之内，赐酺三日。其海内五岳四渎，及诸镇名山大川及灵迹，并自古帝王得道外仙，忠臣义士先有祠庙者，各令郡县逐处设祭。

[book_title]立齐太公庙制
乾坤冲用，阴阳所以运行，帝王大业，文武所以垂范。故四序在乎平分，五材资于并用。式稽乾坤之义，载明文武之道，永言旧章，斯典未洽，自我而始，爰备阙文。昔羲皇立弧矢之象，黄帝有甲兵之事，将以定祸乱，济生灵，分二柄而齐设，配两仪而共久。至若用之以仁义，行之以礼乐，龙豹卷舒而莫测，星辰应变而无方，谁其尸之？则齐太公之道也。故宣尼大圣，立文以化成；尚父维师，仗武而宏信。齐鲁之道列，亲贤之教兴，郁为政源，崇我王业。遂使金石之奏，永播于蹲龙之庭；蒸尝之享，不行于非熊之室。文武并设，斯不然矣。岂王风云季，礼没于前修；将帅是尊，庆彰于今日。式崇大典，垂裕后昆，宜令两京及天下诸州各置太公尚父庙一所，以张良配享。春秋二时，取仲月上戊日祭。诸州宾贡武举人，准明经进士行乡饮酒礼，每出师命将，辞讫发日，便就庙引辞。仍简取自古为将功业显著康济生人者十人，准十哲例配享。

[book_title]幸东都制
黄门：朕闻遂物之宜，上则听其和乐；违人之欲，下则生于怨思：一物安可弗遂？万人安可固违？且先王卜征，观乎风俗；大易顺动，应乎天地：由是巡以五载，尚遍于人寰；设为两京，况称于帝宅？东幸西顾，迺其常也。然朕以行必清道，不为无事；至而供帐，是则有劳，故恤人之隐，忧人不足，于今四年矣。遂使东土耆老，倾心而徯子；中朝公卿，屡言以沃朕。或谓国之中洛，王者上地，均诸侯之赋，当天下之枢，陆行漕引，方舟击大，费省万计，利窬十倍。更知夫便于物者，非自奉以怀安；嗟于人者，岂不诚而阻怨？于是乎见品汇之阜，因京坻之饶，则无夺农矣；陈太师之言，献史臣之颂，则无缺政矣。信可以备法驾，乘阳春，归于成周，布我时令。以来年正月五日。行幸东都，仍取北路，所司准式，主者施行。

[book_title]加常芬公主实封制
常芬公主，公宫成训，归妹有仪，锡号疏封，虽已洽于前典，推恩食邑，犹未崇于后命。宜书沐赋之荣，式昭筑馆之义，可食实封五百户，用今年九月丁巳出降张去奢。所司详备礼物，式遵故事。

[book_title]发诸州义仓制
用天之道，分地之利，此庶人之事也，非济育无以致其功；务在三时，遵其五教，此邦家之典也，非悦劝无以成其业。朕当夜分思理，明发听朝，惠绥群元，若保赤子。议狱以缓死，薄征以息人。年谷颇登，时政庶缉。而家给之长，仍或未均，蕴利之徒，犹闻赘聚。静言其事，应有厥繇。如闻贫下之人，农桑之际。多阙粮种，咸求倍息，致令贫者日削，富者岁滋，非所谓益寡裒多，务穑敦本之方也。思宏惠恤，以丞贫窭。且义仓元置，与众共之，将以克济斯人，岂徒蓄我王府。自今已后，天下诸州，每置农桑，令诸县审责贫户应粮及种子，据其口粮贷义仓，致秋熟后，照数征纳，庶耕者成业，啬人知劝。生厚而德正，时顺而物成，国富家肥，于是乎在。凡厥主守，称朕意焉。

[book_title]宽宥天下囚徒制
行庆施惠，所以奉天时，缓刑恤狱，所以爱人命。今阳和布序，草木自荣，而或入于罪隶，婴于舂槁，同被亭育之恩，未畅生成之施。言念于此，深用悯然。思宏时令，以哀黎庶。应天下囚徒罪至死者，特宽宥配隶岭南远恶处。其犯十恶及造伪头首，量决一百，长流远恶处。流罪罚镇三年。其徒已下罪，并宜释放。其有官吏犯赃推未了者，仍推取实收定名讫，然后准降例处分。计赃一匹已上，及与百姓怨仇者，并不须令却上。其上都委中书门下疏理，京城委留守，天下诸州长官当日处理。其责保停务之类，并宜准此。

[book_title]追封安金藏代国公制
义不辞难，忠为令德，保祐君主，安固邦家，则必荷宠光之休，膺土宇之锡。安金藏忠义奉国，精诚事君，往属酷吏肆凶，潜行谋构。当疑惧之际，激忠烈之诚，突刃剖心，保明先圣。见危授命，沮奸邪之慝；转祸存福，获明夷之贞。虽鸣玉衔珠，已备于休命，而畴庸疏爵，未洽于殊荣。宜锡宠于圭组，兼勒名于金石。

[book_title]幸北都制
昔之握皇网执大象者，或省方以肆觐，或巡狩以观风，故轩辕至崆峒之野，夏禹列涂山之会。虽往古遗事，先王高迹，观其出豫，稍涉遐远。朕自临驭天下，厎绥人极，法驾罕顺动之仪，苍生多傒来之叹，每欲时迈，因而布和，惮于人劳，必也中止。惟彼尧俗，古风犹遽，方于谯郡，王业是同。西汉高皇，永怀于沛邑；东京数帝，每幸于舂陵。岂不远思乔木，无忘敬梓，况境乃近壤，城惟列都，既行幸是常，亦情礼兼遂。又嵩郡天险，方位土中，而陵寝地遥，攀望增感。且布政而行化，实展怀于志思，宜取今年十月十二日幸北都，便还西京，所司准式。

[book_title]命贡举加老子策制
老子《道德经》，宜令士庶家藏一本，每年贡举人，量减《尚书》、《论语》策一两条，准数加《老子》策，俾尊崇道本，宏益化源。今之此敕，亦宜家置一本，每须三省，以识朕怀。

[book_title]命李皓使吐蕃制
继好之义，虽属边鄙，受命以出，必在亲贤。事欲重于当时，礼故崇于殊俗。选众之举，无出宗英。工部尚书李皓，体含柔嘉，识致明允。为公族之领袖，是朝廷之羽仪。今金城公主既在蕃中，汉廷公卿非无专对，有怀于远，夫岂能忘。宜持节充入吐蕃使，所司准式发遣。

[book_title]遣使宣慰江南淮南等州制
去年江南、淮南有微遭旱处，河南数州亦有水损，百姓皇甫翼等咸谓能贤，式将朕命，其间乏绝，应须赈贷，便量事处置，回日奏闻。

[book_title]授韩休黄门侍郎同平章事制
思致雍熙，事求良辅，久勤梦寐，近在周行。尚书左丞韩休，蕴道宏深，秉德经远。清诚可以轨物，素行可以律人。一自登朝，备闻体国，志存公亮，诚合始终。而羽翼朕躬，金玉王度，人望是在，朝选无逾。宜拜命于琐闱，俾兼和于鼎实。可守黄门侍郎同中书门下平章事。

[book_title]允礼部尚书王邱致仕制
王邱夙负良材，累外茂秩，比缘疾疹，假以优闲。闻其家道屡空，翳药靡给，久此从宦，遂无余资。持操若斯，古人何远。且优贤之义，方册所先，周急之宜，激功攸在。其俸禄一事已上，并宜全给。式表殊常之泽，用旌贞白之吏。

[book_title]加张果封号制
恒州张果先生，游方之外者也。迹先高尚，深入窈冥，是混光尘，应召城阙。莫详甲子之数，且谓羲皇上人。问以道枢，尽会宗极。今特行朝礼，爰卑宠命。可银青光禄大夫，号曰通元先生。

[book_title]授裴耀卿侍中张九龄中书令李林甫礼部尚书制
门下：《春秋》之义，尚量卿才。王国克桢，莫先相位。用增其命，必正其名。中大夫守黄门侍郎同中书门下平章事宏文馆学士赐紫金鱼袋上护军裴耀卿、正议大夫中书侍郎同中书门下平章事集贤院学士副知院事兼修国史紫金鱼袋上柱国曲江县开国男张九龄，经济之才，式是百辟。正议大夫检校黄门侍郎赐紫金鱼袋上柱国李林甫，泉源之智，迪惟前人。既枢密载光，而亲贤称首，审能群会，所莅有孚，宁惟是日畴咨，故以多年历选，国钧系赖，邦礼克清，宜命曰鼎臣，置之廊庙。耀卿可银青光禄大夫守侍中，学士勋如故。九龄可银青光禄大夫守中书令，集贤院修国史勋如故。林甫可银青光禄大夫守礼部尚书，门下三品勋如故。主者施行。

[book_title]授信安郡王袆滑州刺史制
门下：训俗安人。是资良牧，弃瑕录用，兹为令典。使持节卫州刺史信安郡王袆，器能之美，宗室所推。才堪应务，久当于任委，防缺周身，因从于降黜。惟推念旧，义在睦亲，宜回传于方外，俾分符于近服。可滑州刺史。

[book_title]封李过折北平郡王制
高悬爵秩，以待勋庸，能者得之，固其宜也。契丹兵马官李过折，蕃中贵种，塞下雄才。其谋虑之深，既能转祸，当义勇之发，何异疾雷？故得积年逋诛，一朝荡涤。使鸟窜之众，复为戎人；鹰扬之师，且息边甲。言念诚节，宜超等数，特国象辂之封，仍异龙城之礼。可封北平郡王同幽州节度副大使。赐帛一千匹。

[book_title]授李尚隐户部尚书益州长史剑南节度采访使制
门下：司徒之职，事殷九赋；连帅之任，寄重十州。兼而统之，其在能者。银青光禄大夫守太子詹事上柱国高邑县开国子李尚隐，长才致用，直道为谋，大任亟登，晚节弥厉。临事克断，不敢于烦苛；去邪勿疑，无避于强御。必能内均土壤，外抚华戎，保息万人，俾修夏官之典，澄清三属，仍总使臣之务。可守户部尚书兼益州大都督府长史持节剑南节度营田副大使兼节度采访处置使，散官勋封如故。

[book_title]赠兖国公陆象先尚书左丞制
象先含和毓粹，体道居身，迹在区中，心游象外。懋昭丕德，光辅先朝，爰降优恩，是为师保。方期承命，以配上祥，厉疾无瘳，徽音遽隔。兴言念旧，震悼于怀，宜旌端揆之职，用光窀穸之事。赠尚书左丞，赙物二百段，米粟二百石。

[book_title]千秋节宴群臣制
自古风俗所传，岁时相乐，亦合因事，大小在人。朕生于仲秋，厥日惟五，遂为嘉节，庆感诚深。今属时和气清，年谷渐熟，中外无事，朝野乂安，不因此时，何云燕喜？卿等即宜坐饮，相与尽欢。

[book_title]授庆王琮司徒制
门下：汝作司徒，以亲百姓。予有御侮，爰整六师。中外之寄，藩维是属。太子太师兼凉州大都督河西诸军州节度大使支度营田九姓长行转运使上柱国庆王琮，克勤于躬，允协厥训。每有志于敦学，常不忘于乐善。事上之道，忠顺在焉，举能之义，亲疏一也。固可委以邦教，受之广谋，勉图乃功，角替朕命。可守司徒，余如故。

[book_title]答侍中裴耀卿论服制手制
从服有六，此其一也。降杀之制，礼无明文，此皆自身率亲，用为制服，所有存抑，尽是推恩。朕情有未安，故令详议，非欲苟求变古，以示不同。卿等以为外族之亲，礼无厌降报服之制，所引甚疏。且姨舅者，属从之至近也。以亲言之，则亦姑伯之匹敌也，岂有所引者疏，而降所亲者服，又妇从夫者也，以姨舅，夫既有服，从夫而服，尤是睦亲，实欲令不肖者企及，贤者俯就，卿等宜熟详之。

[book_title]罢侍中裴耀卿中书令张九龄为尚书左右丞相制
门下：变和阴阳，仪刑端揆，自非人杰，孰副佥谐。金紫光禄大夫侍中宏文馆学士上柱国稷山县开国男裴耀卿，才实国桢，望为人范。怀匪躬之节，竭奉上之心。金紫光禄大夫中书令集贤院学士修国史上柱国始兴县开国男张九龄，器识宏远，文词博赡。负经济之量，有谋猷之能。自翼赞台阶，彝伦有序。直道之心弥固，謇谔之操逾坚，并可以仪刑百寮，缉熙庶绩。宜回掖垣之任，俾列宫师之表。耀卿可守尚书左丞相，九龄可尚书右丞相，散官勋封如故。主者施行。

[book_title]迁卫州长史卢见象等制
善为理者，固道在至公；能官人者，俾财无滞用。今之群吏，列于郡国，绩有可考，政或可观。既久于所职，当叙之以位。卫州长史卢见象等，顷在条察，克著声猷。计年有成，以时议进。期乎知劝，且曰：无遗彼欲速者，自炫而至。廉耻之道丧，干进之责深。悠悠斯人，朕无所取。凡百在位，宜悉乃怀。

[book_title]恤刑制
朕猥休运，多谢哲王。然而哀矝之情，小大必慎。自临寰宇，子育黎烝，未尝极刑起大狱。上元降鉴，应以祥和思协平邦之典，致之仁寿之域。自今有犯死刑，除十恶罪，宜令中书、门下与法官详所犯轻重，具状奏闻。

[book_title]推恩臣庶制
崇德尚齿，三代丕义；敦风劝俗，五教攸先。其曾任五品已上清资官以礼去职者，所司具录名奏，老疾不堪厘务者与致仕。道士女冠，宜隶宗正寺。僧尼令祠部检校，百司每旬节休假，并不须亲职事，任追胜为乐。宣示中外，知朕意焉。

[book_title]命宇文晏袭封介国公制
《夏典》有虞宾之位，《周书》载微子之封，皆所以启迪前王，发挥后嗣。故介国公宇文超男晏，倬彼茂绪，曰予嘉客。肃雍成性，温润合礼。雅有助祭之容，宛是宜邦之具。爰复尔国，以承天休。可袭封介国公。

[book_title]废皇太子瑛为庶人制
朕躬承天命，嗣守先业，不敢失坠，将裕后昆。所以择元良，策奇器，为国之本。岂不谓然？太子瑛，幼而钟爱，爰加训诱。亲之师范，所望日新。年既长成，与之婚冠，而妃之昆弟，潜构异端。顷在东都，颇闻疑议，所以妃兄薛愿，流谪海隅。导之诲之，谓其迁善。驸马都尉薛锈，亦妃之兄也。今又煽惑，谋陷弟兄。朕之形言，愧于天下，教之不改，其如之何？盖不获已，归诸大义，瑛可废为庶人。鄂王瑶、光王琚等，自幼及长，爰加抚育。为择师资，欲其恭顺，而不率训典，潜起异端。及与太子瑛构彼凶人，同恶相济，亦既彰露，咸引其咎。孽由己作，义在灭亲。并降为庶人。驸马都尉薛锈，离间骨肉，惑乱君亲，潜通宫禁，引进朋党，陷元良于不友，误二子于不义，险薄之行，遂成门风。皆恶迹自彰，凶慝昭露。据其所犯，合寘严诛，言念琐姻，用申宽典。舍其两观之罚，俾就三危之窜。可长流州百姓。

[book_title]加乐安郡王瑗等实封制
门下：兄弟之子，于近属而特深；恩礼之情，在诸孤而更切。故惠宣太子男守鸿胪卿乐安郡王瑗等，咸自砥砺，克修名检，缵承先绪，休有令闻。能荣曲阜之封，不忝高阳之族。念往之恨，已无追于百身；抚存之恩，宜受赐于千室。可共食实封一千户。主者施行。

[book_title]迎春东郊制
自今已后，每年立春之日，朕当帅公卿亲迎春于东郊。其后夏及秋，常以孟月朔于正殿读时令，礼官即修撰仪注。既为常式，乃是常礼，务从省便，无使劳烦也。

[book_title]赠武惠妃贞顺皇后制
存有懿范，没有宠章，岂独被于朝班，故乃亚于施政。可以垂裕，斯为通典。故惠妃武氏，少而婉顺，长而贤明，行合礼经，言应图史。承戚里之华胄，升后庭之峻秩，贵而不恃，谦而益光。以道饬躬，以和逮下。四德粲其兼备，六宫咨而是则。法度在已，靡资珩佩，躬俭化人，率先絺绤。夙有奇表，将国正位，前后固让，辞而不受，奄至沦殁，载深感悼。遂使玉衣之庆，不及于生前；象服之荣，徒增于身后，可赠贞顺皇后。宜令所司，择日册命。

[book_title]封临晋公主制
汤沐建封，古今通典，岂独贵于宠数，亦兼崇于美名。第二女性与柔和，生知法度。率以师氏之训，成其天然之质。有行之礼，将及于笄年；备物之恩，俾开于井赋。可封临晋公主，食实封一千户。

[book_title]赠同安郡王珣太子少保制
犹子之恩，特深于情礼，睦亲之义，必备于哀荣。同安郡王珣，禀气淳和，执心忠顺。邦国垣翰，宗枝羽仪，磐石疏封，将期永固。逝川不舍，俄叹促龄，悼往之怀，因心所切。宜增宠命，用饰幽泉。可赠太子少保，葬事官给，陪葬桥陵。

[book_title]春郊礼成推恩制
皇王之化，载籍所陈，将奉天而育物，必顺时而行政。虽《礼》文则著，而亲祠盖阙。朕自膺宝历，且逾二纪。承宗社之降祉，赖公卿之叶心，万物阜成，庶务简易。思以黎献，臻夫仁寿，是用敦本复古，将必稽于月令，谋始作则，先有事于春郊。宜因展礼之辰，式布惟新之泽。其天下见禁囚，应犯死罪者，特宜免死，配流岭南。已下罪并放免。朕每念黎，弊于征戍，亲戚多别离之怨，关山有往复之勤，何尝不恻隐于怀，寤寐增叹。所以别遣召募，以实边军，锡其厚赏，便令常住。今诸军所召，人数向足，在于中夏，自可罢兵。既无金革之事，足保农桑之业。自今已后，诸军兵健，并宜停遣。其见镇兵，并一切放还。京畿之内，杂役殷繁，言念劬劳，岂忘优恤。顷以栎阳等县，地多咸卤，人力不及，便至荒废。近者开决，皆生稻苗，亦既成功，岂专其利。京兆府界内，应杂开稻田，并宜散给贫丁，及逃还百姓，以为永业。
《书》不云乎：“不作无益害有益。”《语》不云乎：“奢则不逊俭则固。”缅怀前古，尝折在心，将斫雕以为朴，期上行而下效。自今已后，王公不得以珍物进献，所司应缘，宫室修造，务从节俭，但蔽风雨，勿为华饰。至于金玉器物，诸色雕镂，朕缘蕃客所要，将充宴赏。今流俗之间，递相仿效，既损财于无用，仍作巧以相矜，败俗伤农，莫斯为甚，并一切禁断，以绝浮华。
古者乡有序，党有塾，将以宏长儒教，诱进学徒，化人成俗，率繇于是。斯道久废，朕用悯焉。宜令天下州县，每一乡之内，别各置学，仍择师资，令其教授。其诸州乡贡明经进士，每年引见讫，并令就国子监谒见先师。所司设食，学官等为之开讲，质问疑义。且公侯之裔，皆禀义方，学《礼》闻《诗》，不应失坠。容其侥幸，是渎化源。其于贵胄子孙，如闻近来宏文馆学士，多有不专经业，便与及第，深谓不然。自今已后，宜一依令式考试。朕之爵位，惟待贤能。虽选士命官，则有常调，而安卑遁迹，尚虑遗才。其内外八品以下官，及草泽间有学业精博，蔚为儒首，文词雅丽，通于政术，为众所推者，各委本州本司长官，精加搜择，具以闻荐。
发生之月，实在于行仁，利物之心，莫先于作善。先断捕猎，令式有文，所繇州县，宜严加禁止。其每年千秋节日，仍不得辄有屠宰。道释二门，皆为圣教，义归宠济，理在尊崇。其天下观寺，有绝无道士女冠僧尼者，宜量观寺大小，度六七人，简择灼然有经业戒行，为乡闾所推，仍先取年高者。凡百卿士，朕之同德，宜勉所职，以合时令。
礼有时施惠，义兼行赏，实为其时，固不可缺。亚献忠王玙宜赐物一千匹，终献颍王敫赐物五百匹，邠王守礼、宁王宪各五百匹，庆王琮已下及长公主郡县主二王后京文武官赐帛各有差。天下诸州侍老，宜令所繇长官量赐酒肉，务在优养。今朝廷无事，天下和平，美景良辰，百官等任追胜为乐。宜即布告中外，咸使闻知。

[book_title]封蒙归义云南王制
古之封建，誓以山河，义在畴庸，故无虚授。西南蛮都大酋帅特进越国公赐紫袍金钿带七事归义，挺秀西南，是称酋杰。仁而有勇，孝乃兼忠。怀驭众之长材，秉事君之劲节。瞻言诸部，或有奸人，潜通犬戎。敢肆蜂虿。遂能躬擐甲胄，总率骁雄，深入长驱，左萦右拂，凡厥鬼类，应时诛翦。戎功若此，朝宠宜加。俾膺胙土之荣，以励捍城之士，复遣中使李思敬斋册书往册焉。

[book_title]贬萧嵩青州刺史制
王者立法，所贵无私，有过必惩，古之令典。太子太师萧蒿，累践清资，尝居重任，身宠茅土，家荣姻戚，人臣之贵莫二，止足之分当知。曾不是思，乃行非道。城南别业，地即膏腴，亩直千金，盖谓于此。遂将数顷，辄遣仙童。名位若斯，恩遇亦甚。昵于庸竖，更欲何求？静言其情，深所未谕。但久经任使，措在朝廷，自不饰观。良用惊听，岂可辅导太子，颉颃正人，宜从贬出，以肃纪纲。可青州刺史。

[book_title]贬张守圭括州刺史制
张守圭本自戎行，夙承任遇。去岁军务失实，乃命谒者监牛仙童宣谕朕意。辄便结托凡细，令其诡词，赂以百金，兼之数口恐惧边塞或容苟求遣谒轩墀。何不早自披露？用兹奉国，曷以为颜？犹念旧勋，俾从宽典。可括州刺史。

[book_title]答李林甫贺收安戎城手制
此城仪凤年中，羌引吐蕃，遂被固守。岁月既久，攻伐亦多，其城岩险，非力所制。朝廷群议，不令取之。朕以小蕃无知，事须处置，授以奇计，所以行之。获彼戎心，归我城守，有足为慰也。

[book_title]授吐火仙可汗等官爵制
德以柔远，兵以威敌，服而舍之，古之制也。突骑施吐火仙可汗骨啜、弟叶护颉阿波等，背化乘边，阻兵恃众，虽蚁聚为梗，或扰疆场。而王师所向，尽扌寿巢穴。悯其束身就戮，归命而朝，宜加宥过之典，载洽覃恩之命，俾厥弟兄，并膺光宠。或分茅土，复列钩陈。骨啜可左金吾卫员外大将军，仍封为循义王；颉阿波可右武卫员外大将军。

[book_title]封皇孙俶等为郡王制
分命本枝，列于庶位，博考方册，斯为大猷。皇太子之子俶等，观其器识，日以通敏。仁和之性自然，忠孝之诚克备，率由礼度，能禀义方。学既著于崇儒，材可使于从政。爰兹拜职，宜从紫绶之荣；勉尔修身，式副绿车之宠。可封俶为广平郡王，儋为南阳郡王，倓为建宁郡王。倓为西平郡王，仅为新城郡王，僴为颍川郡王。又封庆王之子俨为新平郡王，伸为平原郡王。棣王之子僎为汝南郡王，侨为宜都郡王。荣王之子俌〈（《新唐书·表》作“俌”，《传》作“俯”，《旧唐书·传》则又作“佩”）〉为济阴郡王，偕为北平郡王。仪王子之侁为豫章郡王〈（按《新书·传》作“钟陵郡王”，《世系表》作“临川郡王”。《旧书·传》作
“供”，“钟陵郡王”并其名，亦复互异矣）〉，健〈（《新书·传·表》俱作“僆”，《旧书·传》作“健”）〉为广陵郡王。颍王之子伸〈（与庆王之子同名。《新、旧书》皆同）为荥阳郡王。永王之子偒（为襄城郡王。寿王子伾〈（《新书·表·传》俱作“伾”《旧传·
表》则作“径”）〉为济阳郡王。延王之子倬为彭城郡王。济王之子傃为永嘉郡王。

[book_title]赠邬元崇棣州刺史制
故洪州人邬元崇，往者来应嘉诏，次于虢略。忽睹玄元皇帝，俾之升云空中，与言使戒天后，表国祚中兴之运，示宝历无疆之期。遂能不顾其身，来传此旨。竟遭幽絷，谅可伤嗟。自非竭节本朝，孰克犯颜兹日？宜加追赠，用慰幽魂。可赠棣州刺史。

[book_title]委刺史县令劝课制
古之为理，必顺时行令。献岁发春，仁气育物，直叶阳和之德，以勤播种之务。天下诸州，委刺史县令加意劝课。仍令采访使勾当，非灼然要切事，不得妄有追扰。其今月诸色当番人，有单贫老弱者，所司即拣择量放营农，至春末已来，并宜准此。

[book_title]封高阳公主制
用嘉成德，将及推恩，疏封锡号，礼典攸在。第二十女资身淑慎，禀训柔明。克备肃雍之仪，允彰图史之德。而方营鲁馆，宜启沁园，俾承宠于中闱，复增荣于列赋。仍食实封一千户。

[book_title]定大唐乐制
王者作乐，古之大猷。盖以殷荐上帝，严配祖考。况顺天地之理，开山川之风，发挥雅音，导达和气，揖让而理，不其盛欤？自战国以来，此道隳坏，但纪铿锵之节，宁探述作之深。历代因循，莫之改革。朕尝以听政之暇，缅寻前典。虽旧制之空存，而正声之多缺，将何以列彼祠祀，感于灵明。斯事体大，谅资合度，是用躬亲，有以裁校。定六律而为本，避五行之相克。哀慢淫过，去其弊也；清浊刚柔，适其中也。亦既协应，颇为成文。或得之于自然，乃不知其本故。岂上元幽赞，俾正缺遗者哉！方于六代之作，亦各一时之义也。乃命奉常，陈于祀事，用昭诚敬，且敦风俗。而王公卿士，爰及有司，频诣阙上言，请以唐乐名。斯至公事，朕安得而辞焉。然则《大咸》、《大韶》、《大頀》、《大夏》，皆以大字表其乐章，今之所谓，宜曰《大唐乐》。

[book_title]追谥宁王宪为让皇帝制
能以位让，为吴泰伯，存则用成其节，殁则当表其名。非常之称，旌德斯在。故太尉宁王宪，诞含粹灵，允膺大雅。孝悌之至，本乎中诚；仁和之深，非因外奖。率由礼度，雅尚文儒。谦以自牧，乐于为善。比两献而有光，与二南而合德。自出临方镇，入配台阶，逾励忠勤，益闻周慎。实谓永为藩屏，以辅邦家，曾不慭遗，奄焉殂没，友于之痛，震恸良深。惟王朕之元昆，合升上嗣。以朕奉先朝之睿略，定宗社之阽危，推而不居，请予主鬯。又承慈旨，焉敢固违。不然者，则宸极之尊，岂归于薄德？茂行若此，易名是凭，自非大号，孰副休烈？按《谥法》：“推功尚善曰让”，“德性宽柔曰让”。敬追谥曰让皇帝。宜令所司择日，备礼册命。

[book_title]天宝改元制
神之降休，礼无不答，永言禋祀，必在躬亲。朕粤自君临，载宏道教，崇清净之化，畅玄元之风，庶乎泽及苍生，时臻寿域积以岁朋，未尝懈怠。岂谓微诚感通，烈祖降见，乃昭灵命，是锡宝符。因而求之，应言而获，亦既至止，果表殊征，谅惟秘词，不可详说。然邦家大庆，何以过焉？是知神仙所缄，造化同固，爰初有待，经韫匮而多时，潜应改元，若符契之相合。景福攸介，祗畏良深，而群官宗室，抗疏于外；元良诸子，屡请于中。逮夫缁黄，兼彼耆老，以至恳诚不已。前后相仍，愿加天宝之名，用易开元之号。顾惟菲薄，曷以当之？然则元训在乎钦承，人心难以推拒。顺天从众，义协至公。敬依所请，实用多愧。斯盖上元厚载，爰及百神。孚佑效灵，协于睿祖。幽赞惟新之历，克彰永代之祥，宜遵祀典，式陈昭报。可以来月十五日祔玄元皇帝庙，十八日享太庙，二十日有事于南郊。宜令中书门下与礼官等，即详定礼仪，具录闻奏。应缘行事，及简较官等，各委有司，不须别差人执当。其北郊宜差公卿择日祭，五岳四渎及名山大川，各令所在长官备礼陈祭。务申诚敬，副朕意焉。

[book_title]令道教及天地乾坤字须半阙制
大道先于两仪，天地生于万物，是以圣哲之后，咸竭其诚。今后应缘国家致命，表疏簿书，及所试制策文章，一事已上，语指道教之词，及天地乾坤之字者，并一切半阙。宜宣示中外。

[book_title]追尊玄元皇帝父母并加谥远祖制
庇生人者，必崇于大道；受成命者，实赖于前烈。恭惟大圣祖玄元皇帝，道光太极，首出混元，宏敷妙门，广运真化。虽乘时御气，既超升于上清，而储祉发祥，每孚祐于来裔，祚我宝运，格于皇天。爰自创业，迨于兹岁，频彰嘉贶，屡睹真容，使夫天清地宁，物阜人庶，六气时若，四夷来王，皆圣祖之感也，至道之应也。成功不宰，岂假于强名，降福无疆，敢忘忘昭报？是用荐徽号，增礼册，蠲洁以尽敬，躬亲以致诚。意既昭格，良深感庆，宜因展事，更广扬名。
夫圣人之生，乃先天地，应变无体，其德犹龙。虽窅冥之初，不知谁之子，而诞灵之后，亦必有先。圣祖父母，著在图牒。母益寿氏已崇徽号曰“先天太后”，父周正御大夫敬追尊为“先天太皇”，仍于谯郡置庙。自余一事以上，准先天太后庙例。昔契敷五教，殷以为祖，稷播百谷，周以配天。况咎繇迈种，黎人怀德，我之本系，千载弥光，敬追尊为德明皇帝。凉武昭王，朕十一代祖也。积德右地，炳灵中叶，奄有万国，兆先帝功，敬追尊为兴圣皇帝。其陵侧近，仍并禁樵牧，春秋二时，备礼致祭。且圣祖所理，本在诸天，将欲降灵，固宜取象，况为帝号，岂可名宫。其“玄元宫”宜为“太清宫”，西京改为“太清宫”，东京改为“太微宫”，天下诸郡改为“紫极宫”。两京宫内道士，宜先择有道行者一七人，自余于新度人中简择取添，满三七人为定额。仍各赐近城庄园各一所，并量赐奴婢等。其道士女道士，先令司封简较，不须更隶宗正寺，所置崇元署宜停。古人制礼，祭用质明，义既取于尚幽，情实缘于既殁。我圣祖湛然，尝在为道之宗，既殊有尽之期，须展事生之礼。自今已后，每圣祖宫有昭告，宜改用卯时已前行礼。
朕深唯复朴，将致无为，尝恐至理难明，元风未畅，不有时习，焉能化成。自今已后，每至三元日，宜令崇玄馆学士讲《道德》、《南华》等诸经，群公百辟，咸就观礼。庶使轩冕之士，尽宏南郭之风；寰海之内，咸为大庭之俗。其崇元馆大学士宜赐物一百匹，学士赐六十匹，直学士四十匹。宫内先配住道士各二十匹。宣布中外，令识朕怀。

[book_title]命金宪英袭封新罗王制
故开府仪同三司使持节大都督鸡林州诸军事兼持节宁海军使新罗王金承庆弟宪英，奕叶怀仁，率心尝礼。大贤风教，条理尤明；中夏轨仪，衣冠素袭。驰海琛而遣使，准云吕而通朝。代为纯臣，累效忠节。顷者兄承土宇，没而绝嗣，弟膺继及，抑惟常经。是用宾怀，优以册命，宜因旧业，俾承蕃长之名，仍加殊礼，载锡汉官之号。可袭兄新罗国王开府仪同三司使持节大都督鸡林州诸军事兼充持节宁海军使。

[book_title]九月荐衣陵寝制
禋祀者，所以展诚敬之心，荐新者，所以申霜露之思。是知先王制礼，盖缘情而感时。朕承丕业，肃恭祀事，至于诸节，尝修荐享。自流火届期，商风改律，载深追远。感动增怀。有《诗》著授衣，令存休浣，在于臣子，犹及恩私。恭事园陵，未标曲式。自今以后，每至九月一日，荐衣于陵寝，贻范千载，庶展孝思。且仲夏端午，事无典实，传之浅俗，遂乃移风。况乎以孝道人，因亲设教，感游衣于汉纪，成献服于礼文。宣示庶寮，令知朕意。

[book_title]命孔遂之袭封文宣公制
朕永维圣道，思阐儒风，故尊崇先圣，所以宏至教，褒奖后嗣，所以美前烈。文宣王三十五代孙通直郎前守邠王府文学褒圣侯孔遂之，纂承睿哲，克履中庸。三命益恭，敦素凭于祖业；百代必祀，光宠被于朝恩。积庆之余，既开于土宇；盛德不朽，宜传于带砺。可袭封文宣公兖州长史迁都水使者，食邑一千户。

[book_title]改年为载推恩制
履端正名，义取垂范，体元设教，在乎变通。虽沿革从宜，罔不稽古。朕缵复兴运，恭守睿图，尝恐至化犹微，淳风尚薄，未能臻华胥之俗，登可封之人。故未明求衣，日昃忘食，励精为理，思致雍和。历观载籍，详求前制，而唐虞之际，焕乎可述。用是钦若旧典，以协惟新，可改天宝三年为载。
今春事将兴，阳和布泽，发号施令之日，革故履新之时，宜宏在宥之恩，以助生成之化。其天下见禁囚徒，应杂犯罪死者宜各降一等。自余一切放免。其十恶及造伪妖妄头首，官吏犯赃，并奸盗等，害政既深，情难容恕，不在免限。凡诸郡县，仍令太守县令劝课农桑，其先处分太守县令在任有增减户口成分者，所繇司量为殿最。自今以后，太守县令兼能勾当租庸每载加数成分者，特赐以中上考。如三载之内皆成分，所司录奏，超资与处分。其丁户仍须案实，不得取虚挂之名，使亲邻代纳，受其奸弊。凡在黎献，实资存恤，一失生业，则流庸不归，每轸于怀，深可矜悯。诸色当番人应送资课者，当郡具申尚书省勾覆。如身至上处，勿更抑令纳资，致使往来辛苦。从闰二月至六月已来，其当上人中，有单贫老弱者，委郡县长官与所繇计会，便放营农。诸军征镇及在尪羸疾病者，委节度使速择放还。中外庶僚，勉修其职，各副朕意。宜布遐迩，咸使知闻。

[book_title]放免囚徒制
王者法天惠人，顺时行令，是惟旧典，用致和平。朕临御万邦，于兹三纪。宵衣旰食，民宏至化，尚恐天下郡县，囹圄滞留，不即疏决，以伤和气。今三农在时，宜助生育，庶覃宽宥之泽，以协上元之心。其天下见禁囚徒，应合死配流岭南。流已下罪并见徒，一切放免。其责保在外及追捉未获者，并同见禁例处分。其京城内，宜令中书门下即分往疏决，应合流人便配讫闻奏。其东京及北京兼诸郡，各委所繇长官准此处分。即宣示中外，咸使知闻。

[book_title]令详定九宫坛仪注制
惟神之主，必恭禋祀，率先之训，义在躬亲。朕钦若昊穹，子育黎庶，思通明灵之德，以洽和平之理，是修阙典，咸秩无文。如在之诚，久陈于郊庙，怀柔之至，亦遍于山川。况九宫所主，百神之贵，上分天极，下统坤维，阴骘生灵，功深亭育。故式昭新典，肇建明祠，将以为人，载祈孚佑。宜叶元辰之吉，用申大祭之记，可以今月立春，朕亲祀九宫坛。仍令中书门下与礼官等，即详定仪注奏闻。

[book_title]封和义公主出降宁远国王制
呼韩来享，位列侯王，乌孙入和，义通姻好。怀柔之道，今古攸同。宁远国奉化王骠骑大将军阿悉烂达干，志慕朝化，誓为边捍。渐声教而有孚，勤职贡而无阙。诚深内附，礼异殊邻，爰锡嘉偶，特申殊渥。四从弟前河南府阳城县令参第四女，质禀幽闲，性惟纯懿。承姆师之训导，寔宗人之光仪。固可以保合戎庭，克谐邦选，宜膺远好，以宠名蕃。可封和义公主，降宁远国奉化王。

[book_title]封太华公主制
肃邕禀德，邦化所崇，汤沐疏封，古训斯在。第二十一女，践修阃则，素承阿保之严；砥砺嫔仪，率由图史之范。璁珩既佩，柔愿无违，蕙问充昭，常华自著。肇施彩级，将具礼于辎軿；载锡粉田，俾申荣于井赋。可封太华公主，食实封一千户。

[book_title]封寿光公主乐成公主制
（阙）之德教始宫闱汤（阙）皇帝二十二女，二十三女，诞膺（阙）发令姿。颇沐公宫之训，遵师氏之则，顾史瞻图，日将月就，华宗叶庆，方从下嫁之仪；盛典申荣，式备开封之制。二十二女可封寿光公主，二十三女可封乐成公主。仍各食实封一千户。

[book_title]安养百姓及诸改革制
敕：爱人者天地之德，育物者阳和之气。朕立极行政，体元顺时，期于缉熙，致彼仁寿。今永惟春令，庆在发生，当万有之遂心，虞一物之失所。救人恤隐，虽已著于成式，施惠布德，俾更宏于新令。其天下百姓，有灼然单贫不存济者，缘租庸先立长行，每乡量放十丁。犹恐编户之中，悬磬者众，限数既少，或未优洽。若有此色，尚轸于怀。特宜每乡前放三十丁，仍准旨条处分，待资产稍成，任依恒式。其所放丁，委县令对乡村一一审定，务须得实，仍令太守子细案覆，本道使察访。如有不当者，本里正村正先决一百，配入军团，县令解，太守本道使不举者量贬降。七德为武，必先禁暴，五材并用，谁能去兵？自古盖非获已。关山远戍，虽多恋本之情，禄位高悬，终有懋功之赏。若能感激，信可优矜。其诸征行人家有兼丁，如载限向满，情愿自相替者，宜听。其家内应合更差防及诸杂差科，一切放免。
古者黜陟幽明，廉问风俗，匪惟察吏，亦以恤人。今考绩之期，已过于三载，求瘼之意，欲观于四方。宜即选择使臣，分往诸道，访察官吏善恶，巡问百姓疾苦，兼太守县令老耄者。比闻诸郡，或有损处，寻令赈恤，犹虑艰辛须更优矜，务使周济。其开元二十九载内外官所举太守县令等，朕以抚字之任，急于用贤，特令举亲，务欲求实。翘车既至，顿网无遗，不限登科，皆令效职。既推心而无负，期济理而有成。一自守官，向已终秩，思闻为政之绩，以观推荐之义。先有处分，必行赏罚，尤须审察，将复前言，回日并具状奏闻。且量地制邑，大小虽殊，置吏养人，远近如一。比来中下县令，或非精选，吏曹因循，徒务填阙天下。大率小县稍多，至于苍生，讵免其弊。若无优奖，岂致循良，既在得人，宁拘格限。宜令选人内取中外清资是明经进士应制明法并资荫出身有干局书判者，各于当色内量减一两选注选拟。赴任之日，仍令引见，朕当察审去就，其老弱者，更不得辄注。考满之后，准畿官等例三选听集。在任有政绩尤异者，三考外委本道采访使与通状，应是下下县，仍并升为中下县。又令长字人，不可蹙阙。比来补授，直至选时。亦有县在僻远，多不情愿，遂虚其位，累载阙人。既无本官，为政不一，户口逃散，莫不由兹。自今已后，宜令选司先量才注拟，如非时有事故等阙者，所有当月牒中书门下，于内外官中简择进拟遣。今所在京员外人数稍众，既无职事，颇亦滞才，其高品者，宜简择量授郡守。六品以下堪理人者，亦授县令，俾其效用，冀有成绩。天下郡县先有欠公廨本处，今既分税钱，并准式依本足例支给，使厚其禄，以竭其心。经国之制，省官为本，况分司揆务，既有常员，授职任人，须存定限。若逾程式，实紊纪纲，其内外六品以下员外官，至考满后一切并停，合依选例，自今已后，更不得注拟。其皇亲诸亲幼小，及诸色承恩授官军功技术内省左右龙武军并诸番官等，不在此限，所司仍具作条件处分。且礼经垂训，篇目攸殊，或未尽于通体，是有乖于大义。昔如尧命四子，所以授时，周分六官，曾不系月。先王行令，盖取于斯。苟分至之可言，何弦望之足举？其《礼记·月令》，宜改为《时令》。但五方定位，岳镇总其灵，万物阜成，云雨施其润，上帝攸宅，寰宇是仰。且岱宗西岳，先已崇封，其中岳等三方，典礼所尊，未齐名秩，永言光被，用叶灵心。其中岳神宜封为中天王，南岳神为司天王，北岳神为安天王。应须祭告，仍令所司择日闻奏。天下山水，名称或同，义且不经，多因于里谚，事若仍旧，何成于禹别？宜令所司，各据图籍改定讫奏闻。

[book_title]南郊推恩制
昭事昊穹，必惟殷祀，盖顺帝则而成政也。肃雍清庙，必惟严享，盖继先志而为孝也。则累圣之德在人，元阳之和在候，思所以达明灵之景贶，迪皇王之大猷者矣。朕夕惕宵衣，奉天缵业，勉思政道，惟怀永图。赖百辟庶官，辅予不逮，声朔无远，车书靡殊。加以乾符坤珍，日来月往，感福应之尤盛，惧明祠之未殷。且资父事天，因亲设教，沿情以达礼，广敬以推尊。时享之诚，宁宜异数，日举之馈，岂忘事生。是以畴咨故典，率循新礼，对越上灵，聿追严配。既而崇牙宿设，明德惟馨，敬尔臣工，骏奔执豆，陟降至止，乐遍礼成。精意上协，神休下答。宜广维祺之福，以覃作解之恩。其天下见禁囚徒，除十恶死罪，及官典犯赃，自余一切放免。自天宝元年已前，流人及配隶效力，左降官非反逆缘坐，其并量移近处。其中有年齿衰暮情可哀矜者，仍听致仕。朕承大道之训，务好生之德，施令约法，已去极刑，议罪执文，犹存旧目。既措而不用，亦恶闻其名。自今以后，断绞斩刑者，宜除削此条，仍令法官约近例详定处分。
三皇五帝，道冠开辟，创物垂范，功济生灵。继天之德，在坟典而昭著，勤人之祀，于礼文而尚阙，永言龟镜，宜示钦崇。其三皇宜置一庙，五帝亦置一庙，即令所司卜择吉地营建，仍以时致祭。其庙令太常寺简较。诸庙之主，礼有遵于合祭，同等则祔，义亦取于旁通。惠宣太子等虽官为立庙，比来子孙自祭，或时物有阙，礼仪不备，兴言及此，良用怃然。宜与隐太子及懿德太子列次诸室，择拣一宽处同为庙，一应祭祀为乐馔等，并令官供。每差祭官，宜依常式，仍都置庙官及丞等。自余所废庙官等，并宜减省。奠献既昭，感思增达，恭惟阴教，在集祯祥。自献祖宣庄皇后张氏已下，祖父未有赠官，及一房子孙沈翳，所司即以名闻，将展裒崇，以申追慕。王业之初，群才佐命，中兴之后，元宰协心，且配食庙庭，必重勋德，循名册府，尚有阙遗。缅怀茂功，用增礼典，自今已后，太庙配享功臣，高祖室宜加裴寂、刘文静，太宗室加长孙无忌、李靖、杜如晦，高宗室加褚遂良、高季辅、刘仁轨，中宗室加狄仁杰、魏元忠、王同皎。文武之道，既惟并用，宗敬之义，不可独阙。其乡贡武举人上省，先令谒太公庙。每拜大将，及行师克捷，亦宜告庙。今胜残在运，无事为心，顾此朝仪，当符至理。既时非旰食，将至升平，而廷设杀刑，何成在宥。其每日立仗食设杖鍉等，并宜停废。立身扬名，所以广孝，流根自叶，亦在推恩，既切因亲之心，须开议事之制。其内外文武官五品已上官，父祖无资荫者，其所荫宜同子孙用荫之例。五服之纪，宜所跂及，三年之数，以报免怀。齐斩之殊，虽存出母之制，顾复之慕，何申孝子之心。其出嫁母，宜终服三载。祭祀之典，牺牲所备，将有达于虔诚，盖不资于广杀。况牛之为畜，人实有赖，既功施于播种，亦力被于车舆，此比余生，尤可矜悯。但前圣有作，难为尽废，明神克享，亦在深仁。自今已后，每大祭祀应用骍犊，宜令所司量减其数，仍永为常式。崇我祖训，其惟道门，将以福助生灵，宏拯天下。诸观道士等，如闻人数今少，修行多阙，其欠少人处，宜度满七人。并取三十已上，灼然有道行经业者充，仍令所繇长官精加试练，采访使重复，勿使逾滥。度讫挟名奏闻。其诸观有绝无人处，亦量度三两人，准此简试。
选贤择能，尝虑不广。三府之辟，则惟采于大名，四科之荐，盖不通于小学。今承平既久，仕进多端，必欲远贲弓旌。载空岩穴，片善必录，末技无遗，天下诸色人中，通明一艺已上，各任荐举。仍委所在郡县长官，精加试练，灼然超绝流辈，远近所推者，具名送省，仍委尚书及左右丞诸司委御史中丞更加对试，务取名实相副，一时奏闻。
四渎五岳，虽差秩序，兴云播润，盖同利物，崇号所及，锡命宜均。其五岳既已封王，四渎当升公位，递从加等，以答灵心。其河渎宜封灵源公，济渎封清源公，江渎封广源公，淮渎封长源公。仍令所司择日，差使告祭。自古圣帝明王，忠臣烈士，陵墓有颓毁者，先令修葺，并禁樵采，岁月深久，摧坏或多，宜令所繇郡县，申明前敕处分，并五岳及诸名山大川，并令所在长官致祭。
诸郡义仓，本防水旱，如闻多有费损，妄作破除。自今已后，每郡差一上佐专知，除赈给百姓之外，更不得辄将杂用。天下百姓，今载应损郡逋租悬调诸色勾征变换等物，及诸延限者，并宜一切放免。征行之家，每令存恤，差科之际，或未优矜，自今已后，并准飞骑例蠲免。天下侍老，百岁已上赐绵帛五段，粟三硕，八十已上绵帛三段，粟二硕。仍令所在长官存问，各即分付。亚献太子玙赐物二千匹，终献庆王琮赐物一千匹。京文武官各赐帛有差。天下赐酺三日。

[book_title]授陈希烈左相制
门下：仲虺相汤，言宣雅诰，子鱼佐魏，任总中兵，将代天工，允凭时杰。光禄大夫门下侍郎同中书门下平章事集贤殿宏文馆学士崇元馆大学士太清太微宫使上柱国临颍县开国侯陈希烈，逸量宏达，英才卓迈。既履直而成范，亦资忠而炳德。学该流略，义惟守于经门；文丽风骚，言必诠于理要。自黄枢贰职，侍讲金华，紫府宏真，参谋玉铉。岁月逾久，而其道弥光。人师有属于在三，王度式歌于画一。畴咨既久，亮采惟熙。宜正貂蝉之荣，用兼喉舌之寄。可行左相兼兵部尚书，余如故。

[book_title]定礼部试帖经制
礼部举人，比来试人，颇非允当。帖经首尾不出，前后复取者也之乎颇相类之处下帖，为弊已久，须是厘革。礼部起今，每帖前后，各出一行。相类之处，并不须帖。

[book_title]授荣王琬安北大都护制
街画奥壤，戎夏所交，兵镇专城，藩卫攸重。开府仪同三司兼凉州牧单于大都护充持节朔方节度副大使荣王琬，温仁植性，孝友因心。言必备于忠肃，动必循于德义。爰就师傅，学行可观。载锡圭符，名器斯允，移郛筑垒，功存御要，距河临塞，筹切雄边。佥论所归，式遏斯寄。宜加外总之名，俾授中权之略。可兼安北大都护，余如故。

[book_title]上圣祖及诸庙帝后尊号推恩制
握乾图者，必禀于元命；宗道本者，允属于强名。是知顺物承天，谅通昭感之德；报功尊祖，贵叶崇高之义。朕祗荷丕业，恭临大宝，何尝不宵衣涤虑，菲食斋心。奉元圣之垂范，为苍生以祈福，自顷昊穹眷命。至道降休，玉芝再产。真容累见，嘉应荐来，罔知攸答。岂谓元记阴骘，秘牒混成，悬征造化之源，密纪仙灵之洞，庆崇真箓，昭锡朕躬，初验神传，竟彰天授，幽深累迹，既殊于人代；朴略奇象，固绝于名言。缅觌皇图，欠承道宝，微旨有属，寅畏增深。思申严敬之诚，以崇广大之业，谨上元元皇帝号曰“圣祖大道元元皇帝”。仍以来月五日，朕亲奉册礼。
国家文祖神宗，重熙累洽，无为之训垂祐，清净之德在人，慎宁后昆，累承大业。是用钦元符之景命，归清庙之延祥，禀庆真源，光昭圣烈。谨上高祖神尧皇帝尊谥曰“高祖神尧大圣皇帝”，太穆皇后窦氏尊谥曰“太穆顺圣皇后”。太宗文武圣帝尊谥曰“太宗文武大圣皇帝”，文德圣皇后长孙氏尊谥曰“文德顺圣皇后”。高宗天皇大帝尊谥曰“高宗天皇大圣皇帝”，大圣则天皇后武氏尊谥曰“则天顺圣皇后”。中宗孝和皇帝尊谥曰“中宗孝和大圣皇帝”，和思皇后赵氏尊谥曰“和思顺圣皇后”。睿宗元真皇帝尊谥曰“睿宗元真大圣皇帝”，昭成皇后窦氏尊谥曰“昭成顺圣皇后，肃明皇后刘氏尊谥曰“肃明顺圣皇后”。庶彰祈精之感，降贻厥之元，符聿修诚〈（阙）〉达孝思于罔极。更以来月五日，于太清宫前恭礼。〈（阙）〉宁王宪、薛王业各赐物八百匹，忠王浚、棣王洽、鄂王滉、光王涺等各赐物七百匹，中书门下赐物五百匹，开府王毛仲赐物三百匹，皇亲五等已上，诸亲三等已上，及文武百寮各赐物有差。自古明王，因心以待人，由己以施物，故休戚共而忧乐同也。中书门下丞相尚书开府三司大将军父赠三品官，九卿三监十二卫监门羽林军五省长官三府尹大都督府长史父各赠四品官，五品以上清官父各赠五品官。凡所赠官，宜兼赠母邑号，俾夫群臣受荣，上延父母，先帝遣泽，下及幽冥。兴言及此，良多感叹。群臣一体，荣辱是同，龙蛇之歌，古今作诫。其唐元年两营立功官，三品以上与一子官，其四品以下选日优与进改。京府府供顿，免今年地税，诸道战亡人家，仰州县存恤，不支济者，量事赈给。诸军健儿，别敕行人，各赐勋两转。

[book_title]封广宁公主制
睦亲之训，必备恩荣，加命之贵，是存优宠。顺成公主诞姿中掖，习训公宫，惠心有孚，淑问斯著。夙蕴柔闲之操，克彰婉娩之规，式开汤沐，虽已申于筑馆，爰择井田，俾有光于改邑。可封广宁公主，依前实封一千户。

[book_title]封安禄山东平郡王制
寄重者位崇，勋高者礼厚，钦若古训，抑惟旧章。开府仪同三司兼右羽林军大将军员外置同正员御史大夫范阳大都督府长史柳城郡太守持节充范阳节度经略支度营田陆运押两蕃渤海黑水等四府节度处置及平卢军河北海运并管内采访等事上柱国柳城郡开国公安禄山，性合韬钤，气禀雄武。声威振于绝漠，捍御比于长城。战必克平，智能料敌，所以擢升台宪，仍仗旌麾。既表勤王之诚，屡申殄寇之略。顷者契丹负德，潜有祸心，乃能运彼深谋，累枭渠帅，风尘肃静，斥候无虞，不有殊恩，孰彰茂绩。疆场式遏，且薄卫霍之功；土宇斯开，宜践韩彭之秩。可封东平郡王，仍更赐实封二百户，通前五百户，余如故。

[book_title]改宗庙称告享制
春秋致享，用存昭敬。祝史陈信，必在正辞。苟名位之或乖，于上下而非便，故经称崇事，《易》载禺若，所以展祗肃，明等威。朕钦崇道本，嗣守丕业，每怀如在之诚，敢忘奉先之旨。礼或未达，情实匪宁。承前有事宗庙，皆称告享。兹乃临下之辞，颇亏尊上之义，静言斯称，殊未为允。自今已后，每亲告献太清宫、太微宫改为朝献，有司行事为荐献，亲告享庙改为朝享。有司行事为荐享，亲巡陵改为朝拜，有司行事为拜陵。应缘诸事告宗庙者改为奏，其郊天后土及祀，祝云敢昭告者，并改为敢昭荐。式崇宁礼，庶表因心。宣示中外，令知朕意。

[book_title]赠汝阳王琎太子太师制
睦亲之恩，理贯存殁；饰终之礼，义表哀荣。故特进上柱国汝阳郡王琎，植性谦和，执心恭懿。闻诗礼而禀训，用忠信而饬躬。修词立诚，不亏于道；依仁游艺，克著于名。况久践崇班，弥彰勤励。冀其永固藩翰，有光公族，奄兹殒殁，良多悯念。宜加宠赠，用旌幽穸，可赠太子太师。应缘丧葬，量事官供，仍令京兆尹一人简较葬事。

[book_title]改置黄帝坛制
王者临驭万国，莫不尊奉五岳，至于迎气致祭，必在辨方正位。朕丕承眷命，肃事严礼，庶有令于乾坤，用永垂于典实。加以厚德载物，莫先于土，推诚导气，必叶于时。在历数之有征，谅国家之所感，含宏广大，利用丰功。随王虽布于四方，归本且阙于中位。朕式明统绪，用答元符，爰创新仪，再修坠典。顷者每祝黄帝，乃就南郊，义实有乖，礼亦非便，稽诸体式，理固不然。宜于皇城内西南，就坤地改置黄帝坛，朕当亲祀，以昭诚敬。仍令中书门下与礼官，更审参详奏闻。

[book_title]赠庆王琮靖德太子制
追终悼往，谅著于国章，考行易名，匪私于天属。故司徒兼太原尹持节充河东道诸军节度大使支度营田等使上柱国庆王琮，地居长嫡，道茂中和，爰在幼冲，克光撝挹。既著让贤之美，逾闻礼乐之风。加之雕琢文艺周旋礼乐，固力行以近仁，亦因心而
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 10:25:13-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>