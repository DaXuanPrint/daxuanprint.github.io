<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="御制题,提要,序,唐柳河东文集序,音释唐柳河东集诸人姓氏,卷一,卷二,卷三,卷四,卷五,卷六,卷七,卷八,卷九,卷十,卷十一,卷十二,卷十三,卷十四,卷十五,卷十六,卷十七,卷十八,卷十九,卷二十,卷二十一,卷二十二,卷二十三,卷二十四,卷二十五,卷二十六,卷二十七,卷二十八,卷二十九,卷三十,卷三十一,卷三十二,卷三十三,卷三十四,卷三十五,卷三十六,卷三十七,卷三十八,卷三十九,卷四十,卷四十一,卷四十二,卷四十三,柳河东别集注卷上,柳河东别集卷下,柳河东外集注卷上,柳河东外集注卷下,附录,柳河东集注全文在线阅读,柳河东集注全文在线下载,大玄古籍书库">
<meta name="description" content="四十三卷。旧本题宋童宗说注释。张敦颐音辩。潘纬音义。童宗说,南城。(今属江西省)人。生卒年不详。张敦颐。。潘纬,字仲宝,云间。(今上海松江)。人。据乾道三年(1167),吴郡陆之渊序,称为乙丑年甲科,官潜。(今安徽霍山县东北)广文。亦不知其终于何官。陆之渊序不及宗说与敦颐。书中所注,各以童云、张云、潘云加以区别。因为宗说之“注释”、敦颐之“音辩”,原本各自为书。后坊贾合纬之音义,刊为一编,故书首不以柳文音义标目,而别题曰。《增广注释音辩唐柳先生集》。其本以宋元本集、外集合而为一,分类排次,已非刘禹锡所编之">
<title>柳河东集注_童宗说_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">柳河东集注</span> <br/>
          作者： <span class="inputVal" id="bkauthor">童宗说</span> <br/>
          朝代： <span class="inputVal" id="bkdate">宋代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">类书文集,诗文集,注释,完结</span> <br/>
          字数： <span class="inputVal" id="bknum">[book_length]301459</span> <br/>
          说明： <span class="inputVal" id="bkdec">四十三卷。旧本题宋童宗说注释。张敦颐音辩。潘纬音义。童宗说,南城 (今属江西省)人。生卒年不详。张敦颐 。潘纬,字仲宝,云间 (今上海松江) 人。据乾道三年(1167),吴郡陆之渊序,称为乙丑年甲科,官潜 (今安徽霍山县东北)广文。亦不知其终于何官。陆之渊序不及宗说与敦颐。书中所注,各以童云、张云、潘云加以区别。因为宗说之“注释”、敦颐之“音辩”,原本各自为书。后坊贾合纬之音义,刊为一编,故书首不以柳文音义标目,而别题曰 《增广注释音辩唐柳先生集》。其本以宋元本集、外集合而为一,分类排次,已非刘禹锡所编之旧。其音释虽 “随文诠解”,无大考证。而于僻音难字,一一疏通,详博虽然不够,但简明易懂,并除去了检阅篇韵的繁琐,对于通读柳文大有益处。是书有元刊本、李木斋有宋刊本、《四库全书》本、《四部丛刊》本等。</span> <br/>
          封面： <span class="inputVal" id="bkimg">Z_18932.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]柳河东集注
[book_author]童宗说
[book_date]宋代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]类书文集,诗文集,注释,完结
[book_length]301459
[book_dec]四十三卷。旧本题宋童宗说注释。张敦颐音辩。潘纬音义。童宗说,南城 (今属江西省)人。生卒年不详。张敦颐 。潘纬,字仲宝,云间 (今上海松江) 人。据乾道三年(1167),吴郡陆之渊序,称为乙丑年甲科,官潜 (今安徽霍山县东北)广文。亦不知其终于何官。陆之渊序不及宗说与敦颐。书中所注,各以童云、张云、潘云加以区别。因为宗说之“注释”、敦颐之“音辩”,原本各自为书。后坊贾合纬之音义,刊为一编,故书首不以柳文音义标目,而别题曰 《增广注释音辩唐柳先生集》。其本以宋元本集、外集合而为一,分类排次,已非刘禹锡所编之旧。其音释虽 “随文诠解”,无大考证。而于僻音难字,一一疏通,详博虽然不够,但简明易懂,并除去了检阅篇韵的繁琐,对于通读柳文大有益处。是书有元刊本、李木斋有宋刊本、《四库全书》本、《四部丛刊》本等。
[book_img]Z_18932.jpg


[book_title]御制题
御制题增广注释音辨唐柳宗元集
文章韩柳称伯仲邪正立身冬夏然党入叔文真是谬州怜禹锡?犹贤政传柳郡差可耳庙祀罗池实幸焉终是昌黎敦厚道惜其末路鲜周旋【柳宗元刘禹锡皆以王叔文党外贬宗元欲请以柳易播禹锡得改刺连州又宗元在柳州颇有政绩州人祀於罗池庙韩愈作志以为不自爱惜禹锡既以失身获谴後因裴度之荐还朝録用志称宗元不得有力者推挽盖惜无为之周旋吹嘘者耳】

[book_title]提要
钦定四库全书　　　　集部二
柳河东集注　　　　　别集类一【唐】
提要
【臣】等谨案柳河东集注四十三卷旧本题宋童宗说注释张敦颐音辨潘纬音义宗说南城人始末未详敦颐有六朝事迹已着録纬字仲贤云间人据乾道三年吴郡陆之渊序称为乙丑年甲科官灊山学广文亦不知其终於何官也之渊序但题柳文音义序中所述亦仅及纬仿祝充韩文音义撰柳氏释音不及宗说与敦颐书中所注各以童云张云潘云别之亦不似纬自撰之体例盖宗说之注释敦颐之音辩本各自为书坊贾合纬之音义刋为一编故书首不以柳文音义标目而别题曰增广注释音辩唐柳先生集也其本以宗元本集外集分体排次合而为一已非刘禹锡所编之旧而不收王銍伪龙城录之类则尚为谨严其音释虽随文诠解无大考证而于僻音难字一一疏通以云详博则不足以云简明易晓以省检閲篇韵之烦则於读柳文者亦不为无益矣旧有明代刋本颇多讹字此本为麻沙小字板尚不失其真云乾隆四十六年十二月恭校上
总纂官【臣】纪昀【臣】陆锡熊【臣】孙士毅
总校官【臣】陆费墀

[book_title]序
柳河东集注序
余读韩柳文常思古人奇字龃龉吾目且柅吾喙也开卷必与篇韵俱捡閲反切终日不能通一纸偶得二书释音如获指南犹恨字画差小不便老眼至灊山郡斋属广文是正将大其刻以传学者一旦广文携音训数帙示余曰昌黎文有江山祝充音义既反切难字又注其所从出亡以复加惟子厚集诸家音义不称是自诡规模祝充撰柳氏释音数月书成余实滥觞权舆是书者序引其意讵敢以语言不工为解自小学不兴六书罔诏学者平日简牍间颇有不分点画不辨偏傍任私意失本原虽以字学名世者未免斯弊若虞永兴不知姓顔平原不知名况下二子者耶甚者以弄璋为麞伏腊为猎金根为银至於古文奇字能不失句读辨重轻清浊者几何人哉惟柳州内外集凡三十三通莫不贯穿经史轇轕传记诸子百家虞初稗官之言古文奇字比韩文不啻倍苁非博学多识前言者未易训释也广文中乙丑年甲科恬於进取尚淹选调生平用心於内不求诸外遂能会稡所长成一家言将与柳文并行不朽无疑矣非刻意是书者未必知论着之不易也广文讳纬字仲宝云间人姓潘氏乾道三年十二月吴郡陆之渊书

[book_title]唐柳河东文集序
钦定四库全书
唐柳河东文集序
夔州刺史刘禹锡　纂
八音与政通而文章与时高下三代之文至战国而病涉秦汉复起【潘云复扶富切又也又音服孟子圣人复起後以意求】汉之文至列国而病唐兴复起夫政痝而土裂【痝潘本作厖莫江切离也】三光五岳之气分【潘云分元注扶问切广韵分剂羣经音辨分限也】大音不完故必混一而後大振初贞元中上方向文章昭回之光下饰万物天下文士争执所长与时而奋粲然如繁星丽天而芒寒色正【潘云芒音忘说文草端也又星芒角】人望而敬者五行而已河东柳子厚斯人望而敬者欤子厚始以童子有奇名於贞元初至九年为名进士十有九年为材御史二十有一年以文章称首入尚书为礼部员外郎是岁以疎儁少检【潘本作隽祖峻切与俊同字当作隽隽絶异也】获诎出牧邵州又谪佐永州居十年诏书徵不用遂为柳州刺史五岁不得召归病且革【张云音亟急也】留书抵其友中山刘禹锡曰我不幸卒以谪死以遗草累故人禹锡执书以泣遂编次为四十五通行於世子厚之丧昌黎韩退之志其墓且以书来吊曰哀哉若人之不淑吾尝评其文雄深雅健似司马子长崔蔡不足多也安定皇甫湜【视力切潘云常职切持正貌唐皇甫湜字持正】於文章少所推让亦以退之言为然凡子厚名氏与仕与年暨行已之大方【张云暨其冀切及也】有退之之志若祭文在今附于第一通之末云

[book_title]音释唐柳河东集诸人姓氏
钦定四库全书
音释唐柳河东集诸人姓氏
中山刘禹锡编
河南穆修叙
眉山苏轼评论
胥山沈晦辩
南城童宗说音注
新安张敦颐音辩
新安汪藻记
新津张唐英论
云间潘纬音义

[book_title]卷一
钦定四库全书
柳河东集注卷一
宋　童宗说张敦颐潘纬　音释
唐雅
献平淮夷雅表
【案毛诗注云淮夷在淮浦而夷行也吴元济在淮蔡故曰淮夷宗元拟江汉之诗而作也】
臣宗元言臣负罪窜伏违尚书牋奏十有四年【童云礼部郎官掌尚书牋奏宗元以永贞元年自礼部员外郎贬为刺史至是十四年】圣恩寛宥命守遐壤【谓元和十年为柳州刺史】怀印曳绂有社有人臣宗元诚感诚荷顿首顿首伏惟睿圣文武皇帝陛下天造神断克清大憝【张云徒对反见康诰恶也谓平吴元济】金鼓一动万方毕臣太平之功中兴之德【潘云中陟仲切再也诗序周室中兴焉】推校千古无所与让因伏自忖度【潘云忖取本切度待洛切】有方刚之力不得备戎行【音杭列也】致死命况今已无事思报国恩【一本作思德】独惟文章伏见周宣王时称中兴其道彰大于後罕及然徵於诗大小雅其选徒出狩则车攻吉日命官分土则崧高韩奕烝人【烝民作烝人避唐太宗讳】南征北伐则六月采芑平淮夷则江汉常武铿鍧炳耀【童云锺丘耕切鍧呼宏切钟鼓声】荡人耳目【荡音荡又他浪反】故宣王之形容与其辅佐由今望之若神人然此无他以雅故也臣伏见陛下自即位以来平夏州【童云永贞元年八月乙巳宪宗即位其年冬夏绥银节度留後杨惠琳反元和元年三月辛巳杨惠琳伏诛】夷劒南【童云永贞元年八月癸丑劒南西川节度使韦臯卒行军司马刘辟自称留後元和元年正月癸未命高崇文率李元奕严砺李康以讨刘辟十月戊子刘辟伏诛】取江东【童云元和二年十月镇海军节度使李錡反杀留後王澹乙丑命王谔讨之癸丑镇海军兵马使张子良执李錡己卯免润州今岁租十一月甲申李錡伏诛】定河北【童云元和七年八月戊戌魏博节度使田季安卒其子怀谏自称知军府亊十月乙未魏博军以田季安之将田兴知军亊是月魏博节度使田兴以六州归于有司十一月辛酉赦魏博贝卫澶相六州诏田兴充魏博节度使赐名弘正】今又发自天衷克翦淮右【童云元和九年闰八月丙辰彰义军节度使吴少阳卒其子元济自称知军事九月丁亥命严绶李光顔李文通乌重胤讨之十二年十月癸酉克蔡州甲申给复淮西二年十一月丙戌吴元济伏诛】而大雅不作臣诚不佞然不胜愤踊【一作愤懑一作踊懑张云踊音勇懑音闷】伏以朝多文臣不敢尽专数事谨撰平淮夷雅二篇虽不及尹吉甫召穆公等庶施诸後代有以佐唐之光明谨昧死再拜以献臣宗元诚恐诚惧顿首顿首谨言
平淮夷雅二篇
皇武命丞相度董师集大功也【董督也元和十二年七月宰相裴度充淮西宣慰处置使平吴元济】○皇耆其武【童云耆致也诗云耆定尔功耆音旨又匡移反】于溵于淮【溵於斤切童云唐溵水县属陈州元和九年讨蔡以李光顔为陈州刺史充忠武军都知兵马使始踰月权本军节度使诏以其军当一面光顔乃壁溵水明年大破贼时曲俄又与乌重胤破贼小溵河】既巾乃车【巾饰也周礼有中车】环蔡其来【一作具来】狡衆昏嚚【鱼巾切张云口不道忠信之言曰嚚】甚毒于酲【音呈酒病】狂奔叫呶【尼交切亦作詉讙声】以干大刑【干一作扞】○皇咨于度惟汝一德旷诛四纪【韩平淮西碑云蔡帅之不廷授于今五十年谓自大历十四年李希烈镇蔡州至元和十二年?吴元济】其徯汝克锡汝斧钺其往视师师是蔡人以宥以厘【潘云陵之切一音僖福也前汉祠官祝厘师古曰厘本字作禧假借用耳】○度拜稽首庙于元龟既禡既类【禡莫驾切童云师祭】于社是宜金节煌煌锡盾雕戈【盾之允切戈谓平头戟潘云鍚音阳马头饰也】犀甲熊旗威命是荷【音何童云左传昭七年弗克负荷平声】○度拜稽首出次于东天子饯之罍斚是崇鼎臑俎胾【潘云臑汝朱切嫩耎貌又奴刀切羊豕臂也胾侧吏切大脔】五献百笾凡百卿士班以周旋○既涉于滻【所简切童云水名在京兆唐都於此裴度节度淮西及行帝御通化门临遣涉此水以往】乃翼乃前孰图厥犹其佐多贤【裴度表马总为副使韩愈为行军司马李正封冯宿为判官李宗闵为掌书记李文悦为都知兵马使高承简为都押衙】宛宛周道于山于川远扬迩昭陟降连连○我斾我旗于道于陌训于羣帅拳勇来格【巧言诗注拳力也】公曰徐之无恃额额【鄂格切勇悍貌一本依尚书作頟】式和尔容惟义之宅○进次于郾【於宪切童云唐许州颍川郡有郾城县与蔡州为邻裴度传云度屯郾城劳诸军宣朝廷厚意士奋于勇李光顔传云十二年四月败贼于郾城郾守将邓怀金大恐率诸将来服开门待光顔入之城自坏者五十版潘云音偃】彼昏卒狂裒凶鞠顽【裒薄侯切张云聚也】锋蝟斧螗【潘云蝟音胃虫似豪猪螗音唐虫也後汉史作螳】赤子匍匐厥父是亢【下郎切】怒其萌芽以悖太阳○王旅浑浑是佚是怙既获敌师若饥得餔【音步童云申时食潘云音步餹餔饵又音布与食也又音逋歠也】蔡凶伊窘悉起来聚左捣其虚【捣音祷案唐书李佑言于李愬请乘虚直抵蔡城愬从之用夜半到蔡擒吴元济以献】靡愆厥虑○载辟载祓【音弗】丞相是临【谓裴度建彰义节入蔡州】弛其武刑谕我德心其危既安有长如林【长上声】曾是讙譊【女交切恚呼】化为讴吟○皇曰来归汝复相予爵之成国【一作公于有晋以下文观之意若重复左传哀公十四年成国不过半天子之军成国谓公侯之国】胙以夏墟【左传定公四年分唐叔命以唐诰而封于夏墟注夏墟今太原晋阳】度拜稽首天子圣神度拜稽首皇佑下人○淮夷既平震是朔南【潘云叶韵尼心切选云鸾凤飞而北南】宜庙宜郊以告德音归牛休马【牛一作刃】丰稼于野我武惟皇永保无疆
皇武十有一章章八句
方城命愬守也【愬音诉方城山名在唐州元和十一年李愬为唐邓随节度使】卒入蔡得其大丑【谓擒吴元济】以平淮右○方城临临王卒峙之【峙直里切张云具也】匪徼匪竞【徼古尧切童云求也】皇有正命【正一作王】皇命于愬往舒余仁踣彼艰顽【踣蒲墨切强也】柔惠是驯○愬拜即命于皇之训既砺既攻以後厥刃王师嶷嶷【鱼力切又音疑山名】熊罴是式衔勇韬力日思予殛【晏作思奋予殛又作日思奋殛】○寇昏以狂敢蹈愬疆士获厥心大袒高骧长戟酋矛粲其绥章【绥所引以登车者章谓有文采】右剪左屠聿禽其良【李愬擒丁士良不杀士良感之擒陈光治吴秀琳遂降愬厚待秀琳秀琳曰公欲取蔡非李佑不可遂擒佑不杀用其策】○其良既宥告以父母恩柔于肌卒贡尔有维彼攸恃乃侦乃诱【侦丑盈丑正二切童云候也】维彼攸宅乃发乃守○其恃爰获我功我多隂谍厥图【谍逹恊切】以究尔讹雨雪洋洋大风来加于燠其寒于迩其遐○汝隂之茫悬瓠之峨【瓠音护童云李愬传云愬入蔡州取吴元济道分轻兵断桥以絶汩曲道又以兵絶朗山道行七十里夜半至悬瓠城雪甚城旁皆鹅鹜池愬令击之以乱军声贼恃吴房朗山戍晏然无知者】是震是拔大殱厥家狡虏既縻输于国都示之市人即社行诛【行一作以】○乃谕乃止蔡有厚喜完其室家仰父俯子汝水沄沄【音云】既清而弥【一作夷】蔡人行歌我步逶迟【逶於危切】○蔡人歌矣蔡风和矣孰纇蔡初【纇晏本作类】胡甈尔居【甈丘例切童云尔雅康瓠谓之甈说文康瓠破罂也前汉贾谊传注康瓠瓦盆底潘云顔师古音五列切字当作臲危也杨子音五计切】式慕以康为愿有余是究是咨皇德既舒○皇曰咨愬裕乃父功昔我文祖惟西平是庸【李愬父李晟事德宗平朱泚封西平王德宗乃宪宗之祖】内诲于家外刑于邦孰是蔡人而不率从○蔡人率止惟西平有子西平有子惟我有臣畴允大邦【一本允作亢】俾惠我人于庙告功以顾万方
方城十有一章章八句
唐铙歌鼓吹曲十二篇
【童云晋书乐志云汉时有短箫铙歌之乐其曲有朱鹭思悲翁钓竿等曲列於鼔吹多序战陈之事铙女交切吹尺伪切】
负罪臣【一本无负罪字】宗元言臣幸以罪居永州【宪宗即位宗元贬永州司马】受食府廪窃活性命得视息无治时事恐惧小闲【音闲】又盗取古书文句聊以自娱伏观汉魏以来代有铙歌鼔吹词唯唐独无有臣为郎时以太常联礼部【谓为礼部员外郎时与太常寺相连】尝闻鼓吹署有戎乐词独不列今又考汉曲十二篇【一朱辂或作朱鹭二思悲翁三艾如张四上之回五翁离六战城南七巫山高八上陵九将进酒十有所思十一芳树十二上雅又有君马黄雉子斑临高台等曲】魏曲十四篇【童云及魏受命改其十二曲使缪袭为词述以功德代汉】晋曲十六篇【童云及晋武帝受禅乃令传玄制为二十二篇亦述以功德代魏】汉歌词不明纪功德魏晋歌功德具今臣窃取魏晋义用汉篇数为唐铙歌鼓吹曲十二篇纪高祖太宗功能之神奇因以知取天下之勤劳命将用师之艰难每有戎事治兵振旅幸歌臣词以为容且得大戒宜敬而不害臣沦弃即死言与不言其罪等耳犹冀能言有益国事不敢效怨怼默巳【怼音队童云左传云以死谁怼】谨冒死上
隋乱既极唐师起晋阳平奸豪为生人义主以仁兴武为晋阳武第一【晋阳太原属邑】
晋阳武奋义威炀之渝【炀隋帝諡音漾张云暴也渝一作沦】德焉归氓毕屠绥者谁皇烈烈专天机号以仁扬其旗日之昇九土曦【一作熙】诉田圻【音沂一作斥田圻】流洪辉有其二翼余隋斮枭鷔【斮侧略切枭古尧切童云前汉郊祀志古天子春祠黄帝用一枭破镜枭鸟名食母破镜兽名食父黄帝欲絶其类使百吏祠皆用之破镜如貙而虎眼汉五月五日作枭羮以赐百官鷔五高切不祥鸟白身赤口也】连熊螭【潘云螭丑知切如龙而黄】枯以肉勍者羸【勍渠京切强也左传勍敌之人】后土荡玄穹弥合之育莽然施【莽毋党莫补二切庄子适莽苍者莽又莫郎切】惟德辅庆无期
右晋阳武二十六句【句三字】
唐既受命李密自败来归以开黎阳斥东土为兽之穷第二【一本题云李密自邙山之败其下皆贰覇王之业知天授在唐遂归于有道享我爵命为兽之穷】
兽之穷奔大麓天厚黄德【谓唐土德】狙犷服【狙七余切犷古猛切扬雄美新云肉角之兽狙犷而不臻】甲之櫜弓弭矢箙【音服童云矢房】皇旅靖敌途蹙自亡其徒匪予戮屈猛【韵中无字或云音畎或云即同礼虣字与暴同】?栗栗縻以尺组噉以秩【李密降唐唐以为光禄卿封邢国公縻忙皮切噉杜覧切与?同】黎之阳土茫茫【李密旧境】富兵戎盈仓箱乏者德莫能享【音香张云恊声享也】驱豺兕授我疆
右兽之穷二十二句【其十八句句三字其四句句四字】
太宗师讨王充【童云即王世充也避太宗讳故去世字余仿此】建德助逆师奋击武牢下擒之遂降充为战武牢第三【即虎牢也唐讳虎字改为武】
战武牢动河朔【窦建德所据】逆之助图掎角【掎居绮切童云譬如捕鹿晋人角之诸戎掎之与晋踣之注云掎其足也见左传襄公十四年】怒鷇麛【鷇古候切童云鸟子生哺者或作?音丘候切麛莫兮切张云鹿子】抗乔岳翘萌芽傲霜雹王谋内定申掌握铺施芟夷二主缚惮华戎廓封略命之瞢【母亘切童云又蒙甍梦三音】卑以斮【潘云卑当作毕楚辞羌两足以毕斮】归有德唯先觉
右战武牢十八句【其十六句句三字其二句句四字】
薛举据泾以死子仁杲尤勇以暴师平之为泾水黄第四
泾水黄陇野茫【薛举所据】负太白【星名一云山名】腾天狼【妖星】有鸟鸷立羽翼张钩喙决前【喙决秽切】钜趯傍【钜一作距趯音惕童云跳也】怒飞饥啸翾不可当【翾隳缘切】老雄死【武德元年薛举冠泾州败唐兵有疾死】子复良【薛仁果僭帝位】巢歧饮渭肆翺翔顿地紘提天纲列缺掉帜【帜尺志切列缺电也旗帜如此】招揺耀鋩【北斗建指之星术家谓之破军】鬼神来助梦嘉祥脑涂原野魄飞扬星辰复恢一方
右泾水黄二十四句【其十五句句三字其九句句四字】
辅氏凭江淮竟东海命将平之【辅公祏称帝於丹阳诏赵郡王李孝恭及李靖李积讨之传首京师】为奔鲸沛第五
奔鲸沛荡海垠【鱼巾切岸也】吐霓翳日腥浮云帝怒下顾哀垫昏【垫都念切】授以神柄推元臣【谓李孝恭等】手援天矛截修鳞披攘蒙霿【武赋切童云与雾同又茂梦二音】开海门地平水静浮天根羲和显耀乘清氛赫炎溥畅融大钧
右奔鲸沛十八句【其十句句三字其八句句四字】
梁之余保荆衡巴巫穷南越良将取之不以师【萧铣後梁宣帝曾孙也僭称皇帝西至三峡南尽交趾北拒汉水皆附焉武德四年李孝恭李靖讨平之】为苞枿【牙葛牙结二切伐木余也与蘖同】第六
苞枿矣【音队童云茂也集韵作字】惟根之蟠弥巴蔽荆负南极以安曰我旧梁氏【张云曰音冒】缉绥艰难江汉之阻都邑固以完圣人作神武用有臣勇智奋不以衆投迹死地谋猷纵化敌为家虑则中【去声】浩浩海裔不威而同系缧降王定厥功澶漫万里【澶音惮漫莫半切童云杜诗澶漫山东二百州谓散远也】宣唐风蛮夷九译咸来从凯还金奏【还一本作旋】象形容震赫万国罔不龚【张云音恭义同通用】
右苞枿二十八句【其十六句句四字其三句句五字其九句句三字】
李轨保河右师临之不克变或执以降【平声轨将安兴贵执轨】为河右平第七
河右澶漫顽为之魁王师如雷震崑仑以颓上聋下聦骜不可回【安兴贵仕于长安表请说轨唐遣之兴贵至武威说轨令举河西以归唐轨不听兴贵执轨以献】助雠抗有德惟人之灾乃溃乃奋执缚归厥命万室蒙其仁一夫则病濡以鸿泽皇之圣威畏德怀功以定顺之于理物咸遂厥性
右河右平十八句【其十一句句四字其五句句五字其二句句三字】
突厥之大【厥九勿切】古夷狄莫强焉师大破之降其国告于庙【突厥古匈奴北部贞观三年诏李靖李积讨之颉利惧窜铁山靖乘问袭击遂大破?其国张宝相追擒之】为铁山碎第八
铁山碎大漠舒二虏劲【颉利突利二可汗】连穹庐背北海专坤隅岁来侵边或傅于都【武德九年颉利入寇至便桥太宗与盟于渭上潘云傅音附】天子命元帅奋其雄图破定襄降魁渠【李靖袭定襄破之颉利所亲康苏密来奔又突利率所部来奔】穷竟窟宅斥余吾【斥开也一作并余吾匈奴地名】百蛮破胆边氓苏威武辉耀【辉一本作燀齿善切】明鬼区利泽弥万祀功不可踰官臣拜手【左襄公十八年其官臣偃注守官之臣】惟帝之謩右铁山碎二十二句【其十一句句三字其九句句四字其二句句五字】
刘武周败裴寂咸有晋地太宗?之为靖本邦第九
本邦伊晋惟时不靖根柢之揺【张云祗典礼切木根也汉书音蔕】枝叶攸病守臣不任【谓裴寂败武周进逼并州遂据太原】勩于神圣【童云勩羊至切劳也太宗败宋金刚於雀鼠谷又破刘武周於洛州遂复故地】惟钺之兴翦焉则定洪惟我理【洪一本作往】式和以敬羣顽既夷庶绩咸正皇謩载大惟人之庆
右靖本邦十四句【句四字】
李靖灭吐谷浑【张云音?】西海上为吐谷浑第十
吐谷浑盛强背西海以夸岁侵扰我疆退匿险且遐帝谓神武师往征靖皇家烈烈斾其旗熊虎杂龙蛇王旅千万人衔枚默无譁束力踰山徼【音叫境也】张翼纵漠沙一举刈羶腥尸骸积如麻除恶务本根况敢遗萌芽洋洋西海水威命穷天涯系虏来王都【贞观九年李靖平吐谷浑获其王慕容伏允以归】犒乐穷休嘉登高望还师竟野如春华【竟一本作竞】行者靡不归亲戚讙要遮【要伊消切】凯旋献清庙万国思无邪
右吐谷浑二十六句【句五字】
李靖灭高昌为高昌第十一
麴氏雄西北【高昌王麴文泰与西突厥通武德十三年侯君集讨之文泰死子智盛降唐】别絶臣外区【张云别笔列切异也】既恃远且险纵傲不我虞烈烈王者师熊螭以为徒龙旗翻海浪馹骑驰坤隅【童云馹人实切传车也】贲育搏婴儿【童云贲音奔孟贲夏育皆卫人有勇力者】一扫不复余平沙际天极但见黄云驱臣靖执长缨智勇伏囚拘文皇南面坐【唐太宗文皇帝】夷狄千羣趋咸称天子神往古不得俱献号天可汗【童云音寒贞观四年灭突厥四夷君长诣阙请帝为天可汗帝曰我为大唐天子又下行可汗事乎羣臣及四夷皆称万岁是後以玺书赐西北君长皆称天可汗】以覆我国都【覆去声】兵戍不交害各保性与躯【戌一作戎】
右高昌二十二句【句五字】
既克东蛮羣臣请图蛮夷状如周书王会【东谢蛮在黔州西数百里贞观三年其酋长谢元升入朝冠乌熊皮履以金银络颈身被毛帔韦皮衍藤而着履顔师古因奏言周武王时远国归欵周史集其事为王会篇乃命阎立本图之】为东蛮第十二
东蛮有谢氏冠带理海中自言我异世虽圣莫能通王卒如飞翰【张云翰侯汗切又何干切】鹏骞骇羣龙【童云骞音轩飞举貌】轰然自天坠乃信神武功系虏君臣人累累来自东【累伦追切】无思不服从唐业如山崇百辟拜稽首咸愿图形容如周王会书永永传无穷睢盱万状乖【张云睢许规切盱凶于切张目也】咿嗢九译重【童云咿音伊嗢乙骨切言不明也】广轮抚四海【童云广古旷切周礼广轮之数东西为广南北为轮】浩浩知皇风歌诗铙鼓间以壮我元戎
右东蛮二十二句【句五字】
眎民诗
【美房杜一本在贞符後】
帝眎民情【谓天帝】匪幽匪明惨或在腹已如色声亦无动威亦无止力弗动弗止惟民之极帝怀民眎乃降明德【谓唐君】乃生明翼【谓辅臣】明翼者何乃房乃杜【房玄龄杜如晦】惟房与杜实为民路廼定天子廼开万国万国既分廼释蠧民廼学与仕廼播与食廼器与用廼货与通有作有迁无迁无作士实荡荡农实董董工实蒙蒙贾实融融左右惟一出入惟同摄仪以引以遵以肆【合作肆音曳】其风既流品物载休品物载休惟天子守乃二公之久惟天子明乃二公之成惟百辟正乃二公之令惟百辟谷乃二公之禄二公行矣弗敢忧纵是获忧共二公居矣弗敢泰止是获泰已既柔一德四夷是则四夷是则永怀不忒
贞符【并序】
负罪臣宗元惶恐言臣所贬州流人吴武陵【流人谓迁谪贬降者】为臣言董仲舒对三代受命之符诚然非耶臣曰非也何独仲舒尔自司马相如刘向扬雄班彪彪子固皆沿袭嗤嗤【潘云充之切扬子六国蚩蚩注无知也字不同】推古瑞物以配受命其言类淫巫瞽史诳乱後代【诳古况切】不足以知圣人立极之本显至德扬大功【一作公】盛失厥趣臣为尚书郎时【在永贞元年】尝着贞符言唐家正德受命於生人之意累积厚久宜享无极之义【一本享字下有年字】本末闳阔会贬逐中辍不克备究武陵即叩头邀臣此大事不宜以辱故休【潘云倾雪切破也少也集韵或作缺】使圣王之典不立无以抑诡类拔正道表核万代臣不胜奋激即具为书念终泯没蛮夷不闻于时独不为也苟一明大道施于人世死无所憾用是自决臣宗元稽首拜手以闻曰
孰称古初朴蒙空侗而无争厥流以讹越乃奋敓【童云古夺字书敓攘矫?一作击】鬭怒振动【一本此下有静字唐书无今从之絶句】专肆为淫威曰是不知道惟人之初总总而生林林而羣雪霜风雨雷雹暴其外於是乃知架巢空穴挽草木取皮革饥渇牝牡之欲敺其内【敺与驱同】於是乃知噬禽兽咀果谷【噬音誓咀在吕切】合偶而居交焉而争睽焉而鬭力大者搏齿利者啮【倪结切】爪刚者决羣衆者轧【乙黠切】兵良者杀披披藉藉草野涂血然後强有力者出而治之往往为曹於险阻用号令起而君臣什伍之法立德绍者嗣道怠者夺於是有圣人焉曰黄帝游其兵车【一无游字】交贯乎其内一统类齐制量【去声】然犹大公之道不克建於是有圣人焉曰尧置州牧四岳持而纲之立有德有功有能者参而维之运臂率指屈伸把握莫不统率【一本此下有尧字】年老举圣人而禅焉大公乃克建由是观之厥初罔非极乱而後稍可为也而非德不树【一无而字】故仲尼叙书於尧曰克明俊德於舜曰濬哲文明於禹曰文命只承于帝於汤曰克寛克仁彰信兆民於武王曰有道曾孙稽揆典誓贞哉惟兹德实受命之符以奠永祀後之妖淫嚚昏好怪之徒【童云嚚鱼中切左传曰口不道忠信之言为嚚作嚣者非】乃始陈大电【童云河图云少典妃附宝见大电光绕北斗枢星耀郊野附宝意感而生黄帝於夀丘】大虹【童云大星如虹下流华渚女节意感而生白帝子即金天氏也】玄鸟【童云商颂天命玄鸟降而生商注云玄鸟鳦也汤之先祖有娀氏女简狄配高辛氏生契笺云鳦遗卵简狄吞之而生契】巨迹【童云诗生民履帝武敏歆笺云高辛初郊禖之时有大神之迹姜嫄履之而生弃】白狼【童云音郎帝王世纪日有神牵白狼衔鈎入殷朝】白鱼【童云董仲舒策引书曰白鱼入于王舟注谓今文尚书泰誓之辞谓武王伐纣时有此瑞也】流火之乌【童云前汉郊祀志曰周得火德有赤乌之符注引尚书中候曰有火自天止于王屋流为赤乌五至以谷俱来】以为符斯皆诡谲阔诞其可羞也而莫知本于厥贞汉用天度克怀于有氓登能庸贤濯痍煦寒【张云痍音夷煦吁句切】以瘳以熙兹其为符也而其妄臣乃下取虺蛇上引天光【童云虺许伟切班彪王命论曰高祖始受命则白蛇分西入关则五星聚】推类号休【童云号胡刀切後有号同】用夸诬於无知氓增以驺虞【童云上音侧鸠切仁兽也司马相如封禅书日圉驺虞之珍羣又曰般般之兽乐我君囿白质黑章其仪可喜】神鼎【童云武帝元鼎元年得宝鼎汾水上因是改元】胁敺纵臾【童云上子勇切下音勇出西汉衡山王传】俾东之泰山石闾【童云凌如切武帝太初三年夏四月还修封泰山?石闾郊祀志云石闾者在泰山下址南方方士言仙人闾也故上亲禅马】作大号谓之封禅【童云音擅古文作?张晏曰封禅者夭高而可冀近神灵也】皆尚书所无有莽述承效【王莽公孙述皆伪作符命者】卒奋骜逆其後有贤帝曰光武克绥天下复承旧物犹崇赤伏【童云光武在长安时同舍生强华自关中奉赤伏符曰刘秀发兵捕不道四夷云集龙鬬野四七之际火为主羣臣奏曰受命之符人应为大光武因此崇尚符谶】以玷厥德魏晋而下尨乱钩裂厥符不贞邦用不靖亦罔克久駮乎无以议为也积大乱至于隋氏环四海以为鼎跨九垠以为鑪【垠音银鑪音垆】爨以毒燎【张云音了又力照切】煽以虐焰【煽音扇】其人沸涌灼烂号呼腾蹈莫有救止於是大圣乃起【唐高祖太宗】丕降霖雨濬涤荡沃蒸为清氛疏为泠风【泠音霖】人乃漻然休然【童云漻音聊又音砾】相睎以生相持以成相弥以宁琢斮屠剔【童云琢丁角切吕刑劓刵?黥疑当从木】膏流节离之祸不作而人乃克完平舒愉尸其肌肤以逹于夷途焚坼抵掎奔走转死之害不起【死或作徙】而人乃克鸠类集族歌舞悦怿用只于元德徒奋袒呼犒迎义旅讙动六合至于麾下【大将之旗】大盗豪据阻命遏德义威殄戮咸坠厥绪无刘于虐【刘杀也】人乃并受休嘉去隋氏克归于唐踯躅讴歌【踯直炙切躅除玉切】灏灏和宁帝庸威栗惟人之为【去声】敬奠厥赋积藏于下是谓丰国乡为义廪敛发谨饬岁丁大侵【童云如天五谷不熟谓之大侵见谷梁传襄公二十四年】人以有年简于厥刑不残而惩是谓严威小属而支【属之欲切而汝也谓全其肢体】大生而孥恺悌只敬用底于治【一本作理】凡其所欲不谒而获凡其所恶不祈而息四夷稽服不作兵革不竭货力丕扬于後嗣用垂于帝式十圣济厥治【谓太宗至宪宗凡十帝】孝仁平寛惟祖之则【祖谓高祖上文所美者】泽久而逾深【逾一本作愈】仁增而益高人之戴唐永永无穷是故受命不于天于其人休符不于祥于其仁惟人之仁匪祥于天匪祥于天兹惟贞符哉未有丧仁而久者也未有恃祥而夀者也商之王以桑谷昌【童云商大戊时】以雉雊大【童云雊古候切商高宗时】宋之君以法星夀【童云宋景公疾司星子韦曰荧惑守心心宋之分野君当祭之可移于相公曰相股肱也除心腹之疾而置之股肱可乎曰可移于民公曰民所以为国无民何以为君曰可移于岁公曰岁所以养人也岁不登何以畜人乎子韦曰君善言三荧惑必退三舍见吕氏春秋】郑以龙衰【童云鲁昭公十九年郑大水龙鬬于时门之外洧渊】鲁以麟弱【童云哀公十四年春西狩获麟】白雉亡汉【童云汉平帝元始元年春正月越裳氏重译献白雉】黄犀死莽【童云王莽班符命总说曰肇命於新都受瑞於黄支孟康曰献生犀】恶在其为符也【恶音乌】不胜唐德之代光绍明濬深鸿龎大保人斯无疆宜荐於郊庙文之雅诗只告于德之休帝曰谌哉【谌时任切亦作忱】乃黜休祥之奏究贞符之奥思德之所未大求仁之所未备以极于邦治以敬于人事其诗曰於穆敬德【一作穆穆敬德】黎人皇之惟贞厥符浩浩将之仁函于肤刃莫毕屠泽熯于爨【熯一作寒童云音罕又音汉】炎以澣【与沸同】殄厥凶德乃敺乃夷懿其休风是喣是吹【喣吁句反】父子熙熙相宁以嬉赋彻而藏厚我糗粻【一作粮张云上去久切又邱救切下音张】刑轻以清我完靡伤贻我子孙百代是康十圣嗣于治仁后之子子思孝父易患于已【于一本作乎】拱之戴之神具尔宜载扬于雅承天之嘏【张云音假大也】天之诚神宜鍳于仁神之曷依宜仁之归【晏本仁作人】濮沿于北【晏本沿作铅】祝栗于南【童云前汉礼乐志房中歌曰四极爰轃师古曰四极四方极远之处也尔雅曰东至于泰远西至於邠?南至於濮沿北至于祝栗谓之四极】幅员西东祗一乃心祝唐之纪後天罔坠祝皇之夀与地咸久曷徒祝之心诚笃之神协人同道以告之【告姑沃切】俾弥亿万年不震不危我代之延永永毗之仁增以崇曷不尔思有号于天【号音豪】佥曰呜呼咨尔皇灵无替厥符【胥山沈晦云吴武陵初贬永州贞符序中宜如唐书去量移二字诸本作振动静专唐书无静字旧本作尸协人同唐书作神协今皆以宋景文公唐书为据】
柳河东集注卷一

[book_title]卷二
钦定四库全书
柳河东集注卷二
宋　童宗说张敦颐潘纬　音释
古赋
佩韦赋【并序】
柳子读古书覩直道守节者则壮之盖有激也恒惧过而失中庸之义慕西门氏佩韦以戒【童云韦雨非切西门豹性急故佩韦以自缓董安于性缓故佩弦以自急韦皮绳喻缓也弦弓弦喻急也见韩子】故作是赋其辞曰
邈予生此下都兮块天质之慤醇【慤苦角切】日月迭而化升兮寖遁初而枉神【寖子鸩切】雕大素而生华兮【生一本作成】汩末流以丧真【汩古忽切】睎往躅而周章兮【周章不决貌躅厨玉切】懵倚伏其无垠【潘云懵音蒙无知也又母总切心乱也又眉登切惛也又母亘切眼不明也】世既夺予之大和兮眷授予以经常循圣人之通途兮郁纵臾而不扬【张云纵子勇切臾音勇】犹悉力而究陈兮获贞则于典章嫉时以奋节兮悯已以抑志登嵩丘而垂目兮瞰中区之疆理【瞰苦滥切下视也】横万里而极海兮颓风浩其四起恟惊怛而踯躅兮【张云恟许卭切音凶忧恐也】恶浮诈之相诡思贡忠于明后兮振教导乎遐轨【乎一作之】纷吾守此狂狷兮【童云纷依楚词音焚】惧执竞而不柔探先哲之奥谟兮攀往列之洪休曰沈潜而刚克兮固谠人之嘉猷嗟行行而踬踣兮【张云行并下浪切童云踬音致跲也踣蒲墨切】信往古之所仇彼穹壤之廓殊兮寒与暑而交修执中而俟命兮固仁圣之善谋吾祖士师之直道兮亦愀然於伐国【鲁欲伐齐问柳下惠下惠归曰吾闻伐国不问仁人此言何为至於我哉潘云愀七小切色变】尼父戮齐而诛卯兮本柔仁以作极【孔子诛齐优施戮少正卯】蔺竦顔以诮秦兮入降亷犹臣仆【蔺相如叱秦王引车避亷颇降音绦下也蔺音吝】吉优繇而布和兮残萑蒲以屏匿【游吉郑子太叔也左传昭公二十年子太叔为政不忍猛而寛郑国多盗取人于萑苻之泽太叔兴徒兵以攻之盗少止萑音丸苻即蒲字繇与由同】刿拔刃於霸侯兮退匑匑而畏服【刿居卫切匑丘弓切敬谨貌鲁庄公十三年齐侯始霸与鲁会于柯曹刿以匕首刧桓公尽归鲁之侵地桓公许之乃下坛就羣臣之位公羊作曹沫】寛与猛其相济兮孰不颂兹之盛德克明哲而保躬兮恢大雅之所勖【子玉切见烝民诗】阳宅身以执刚兮卒易帅而蒙辜【左传文公六年晋阳处父以刚晋狐射姑怨阳子之易其班也使续鞫居杀之】羽愎心以盭志兮首身离而不惩【童云愎蒲北切又弼力切狠也盭音戾又音利项羽既败自刎而死王翳取其头五骑各得其一体】云岳岳而专强兮果黜志而乖图【汉朱云连拄五鹿充宗时人语曰五鹿岳岳朱云折其角】咸触屏以拒训兮肆殒越而就陵【陈万年病召其子陈咸教戒於牀下咸睡头触屏风万年怒後咸以言石显髠为城旦】冶讦谏于昏朝兮名崩弛而?诛【讦居列切左传宣公九年陈泄冶誎灵公宣淫孔寜仪行父杀之】苟纵直而不羇兮乃变罹而祸仍【一作俱】历九折而直奔兮【九折险坂也】固摧辕而失途遵大路而曲辙兮又求逹而不能广守柔以允塞兮抵暴梁而坏节【後汉胡广曲从梁冀鸩杀质帝立蠡吾侯】家撝谦而温美兮胁子公而丧哲【撝与挥同左传宣公四年郑子公谋弑灵公子家惧而从之】义师仁而恶狠兮遂溃腾而灭裂【宋义下令谓项羽狠如狼羽即帐中斩其头潘云狠下恳切不听从也】斯委懦以从邪兮悼上蔡其何补【赵高说李斯立胡亥後乃譛斯斯出狱谓其子曰吾欲复牵黄犬出上蔡东门逐狡兎其可得乎】徐偃柔以屏义兮倏邦离而身虏【周穆王西游诸侯皆归徐偃王穆王使楚伐之偃王不忍鬬其民败走彭城潘云倏音叔】桑弘和而却武兮涣宗覆而国举【桑弘和一作乘柔知事不可考】设任柔而自处兮蒙大戮而不悟【任柔一作仁柔其事未详或云鱄设诸恐非】故曰纯柔纯弱兮必削必薄纯刚纯强兮必丧必亡韬义于中【韬音叨】服和于躬和以义宣【晏本和作利】刚以柔通守而不迁兮变而无穷交得其宜兮乃获其终姑佩兹韦兮考古齐同乱曰【乱理也所以重理一赋之意】韦之申申佩于躬兮本正生和探厥中兮哲人交修乐有终兮庶寡其过追古风兮【追一本作进】
瓶赋
【东坡云扬子云酒箴有问无答子厚瓶赋盖补亡耳子厚以瓶为智几於信道知命者】
昔有智人善学鸱夷【扬雄酒箴云鸱夷滑稽腹大如壶尽日盛酒人复借酤潘云鸱处脂切韦囊以盛酒即今鸱夷?也】鸱夷蒙鸿【潘云二字并上声汉书注云广大貌】罍罃相追【罃字当作罂音莺缶也一本作斚音假樽名】谄诱吉士喜悦依随开喙倒腹【喙吁秽切口也】斟酌更持味不苦口昏至莫知颓然纵傲与乱为期视白成黑颠倒妍媸【上倪坚切美好也下音蚩痴也】已虽自售人或以危败衆亡国流连不归谁主斯罪鸱夷之为不如为瓶居井之眉【童云前汉酒箴注云眉井边也若人目上之有眉作湄者非】鈎深挹洁淡泊是师和齐五味【和胡卧切齐才诣切调和也】宁除渇饥不甘不坏久而莫遗清白可鍳终不媚私利泽广大孰能去之绠絶身破【绠音鲠井索】何足怨咨功成事遂复於土泥归根反初无虑无思何必巧曲徼觊一时【张云徼古尧切求也觊音冀】子无我愚我智如斯【晁无咎曰昔扬雄作酒箴谓鸱夷盛酒而瓶藏水酒甘以喻小人水淡以比君子故鸱夷以亲近托车而瓶以疏远居井而羸此雄欲同尘于皆醉者之词也故子厚复正论以反之以谓宁为瓶之洁以病已旡为鸱夷之旨以愚人盖更相明也】
牛赋
【东坡云岭外俗皆怙杀牛海南为甚乃书于厚牛赋遗琼州僧道贇使晓谕之】
若知牛乎牛之为物魁形巨首垂耳抱角毛革疎厚牟然而鸣黄锺满脰【音豆项也】抵触隆曦日耕百亩往来修直植乃禾黍自种自歛服箱以走【车上盛物处以箱】输入官仓已不适口富穷饱饥功用不有?泥蹷块常在草野人不慙愧利满天下皮角见用肩凥莫保【凥苦刀切说文脽也】或穿缄縢或实俎豆由是观之物无踰者不如羸驴服逐驽马曲意随势不择处所不耕不驾藿菽自与【蓉豆叶菽大豆】腾踏康庄【尔雅道五逹谓之康六逹谓之庄】出入轻举喜则齐鼻怒则奋踯当道长鸣闻者惊辟【辟平亦切项羽叱杨喜人马俱惊辟易数里谓开张而易其本处】善识门户终身不惕牛虽有功於已何益命有好丑非若能力慎勿怨尤以受多福
解祟赋【并序】
柳子既谪犹惧不胜其口筮以玄遇干之八其赞曰赤舌烧城吐水于瓶其测曰君子解祟也【太玄经注兑为口舌八为木木生火火中之舌故赤也赤舌所败若火烧城金生水故吐水也水灭于火虽有倾城之害以水拒之灾无由至矣祟音邃神祸也】喜而为之赋
胡赫炎薰熇之烈火兮【熇虚娇呼酷呼各三切炎气也】而生夫人之齿牙上殚飞而莫遁【殚音单极也遁徒困切】旁穷走而逾加九泉焦枯而四海渗涸兮【渗所禁切涸音鹤】纷挥霍而要遮风雷唬唬以为槖龠兮【唬呼交切一作虓又古伯切】回禄煽怒而喊呀【童云上呼咸切下虚牙切】炖堪舆为甗?兮【童云堪舆天地也炖他昆切火盛貌甗女蹇切鬲属?五到切烧器也潘云甗语蹇切旡底甑也又鱼轩鱼战二切】爇云汉而成霞【张云爇儒劣切焚也】邓林大椿不足以充於燎兮【一旡於字】倒扶桑落棠胶轕而相义【轕音葛灵光殿赋云轇轕旡垠广大貌东京赋鈒戟轇轕杂乱貌】膏揺唇而增炽兮焰掉舌而弥葩沃无瓶兮扑无篲【篲旋芮切又徐醉切】金流玉铄兮曾不自比于尘沙独凄已而燠物愈腾沸而骹?【骹丘交切一作骸童云骹苦交切脚腰也?客牙切大啮也】吾惧夫灼烂灰灭之为祸往搜乎太玄之奥讼衆正诉羣邪曰去尔中躁与外挠姑务清为室而静为家苟能是则始也汝迩今也汝遐凉汝者进烈汝者赊譬之犹豁天渊而覆原燎夫何长喙之纷拏今汝不知清已之虑而恶人之譁不知静之为胜而动焉是嘉徒遑遑乎狂奔而西傃【一作索】盛气而长嗟不亦辽乎於是释然自得以冷风濯热以清源涤瑕履仁之实去盗之夸冠太清之玄冕佩至道之瑶华铺冲虚以为席驾恬泊以为车浏乎以游於万物者始【童云浏力周切深貌又音柳】彼狙雌倏施而以祟为利者夫何为邪
惩咎赋
【唐书本传载此赋曰宗元不得召内闵悼悔念往咎作赋自儆】
惩咎愆以本始兮孰非余心之所求处卑污以闵世兮固前志之为尤始予学而观古兮怪今昔之异谋惟聦明为可考兮追骏步而遐游洁诚之既信直兮仁友蔼而萃之日施陈以系縻兮【系縻一本作击縻】邀尧舜与之为师上睢盱而混茫兮【睢火规切盱音吁荒忽不可考信也】下驳诡而怀私旁罗列以交贯兮求大中之所宜曰道有象兮而无其形推变乘时兮与志相迎不及则殆兮过则失贞谨守而中兮与时偕行万类芸芸兮率由以宁刚柔弛张兮出入纶经登能抑枉兮白黑浊清蹈乎大方兮物莫能婴奉讦谟以植内兮欣余志之有获再徵信乎策书兮谓炯然而不惑【炯户顶切光也一本作耿】愚者果於自用兮惟惧夫诚之不一不顾虑以周图兮专兹道以为服谗妬构而不戒兮犹断断於所执【断丁乱切】哀吾党之不淑兮【谓刘禹锡等】遭任遇之卒廹【卒与猝同】势危疑而多诈兮逢天地之否隔欲图退而保已兮悼乖期乎曩昔欲操术以致忠兮衆呀然而互吓【呀虚牙切互一本作予吓音赫怒而拒物声】进与退吾无归兮甘脂润乎鼎镬【音获】幸皇鍳之明宥兮累郡印而南适【累力迫切子厚初贬邵州刺史】惟罪大而宠厚兮宜夫重仍乎祸谪【子厚再贬永州司马】既明惧乎天讨兮又幽栗乎鬼责惶惶乎夜寤而昼骇兮类麏?之不息【童云麏九筠切麏也或从困从禾?音加牡鹿也本作麚】凌洞庭之洋洋兮泝湘流之沄沄飘风击以扬波兮舟摧抑而回邅日霾曀以昧幽兮【童云霾莫谐切曀音翳尔雅曰风而雨土为霾释名曰霾晦也诗终风注曰隂而风曰曀】黝云涌而上屯【黝於纠切青黑色一本作玄云】暮屑窣以淫雨兮【窣苏骨切】听嗷嗷之哀猿衆鸟萃而啾号兮沸洲渚以连山漂遥逐其讵止兮逝莫属余之形魂攅峦奔以纡委兮【张云峦音鸾小山上锐曰峦】束汹涌之崩湍畔尺进而寻退兮荡洄汩乎沦涟【童云汩音骨又越笔切】际穷冬而止居兮羁累棼以萦纒【棼扶分切】哀吾生之孔艰兮循凯风之悲诗罪通天而降酷兮不亟死而生为【元和九年母卢氏卒於永州】逾再岁之寒暑兮犹贸贸而自持【贸音茂昏也】将沉渊而殒命兮讵蔽罪以塞祸惟灭身而无後兮顾前志犹未可进路呀以划絶兮【划忽麦切又音画】退伏匿又不果为孤囚以终世兮长拘挛而轗轲【坎可二音】曩余志之修骞兮【骞晏本作蹇】今何为此戾也夫岂贪食而盗名兮不混同於世也将显身以直遂兮衆之所宜蔽也不择言以危肆兮固羣祸之际也御长辕之无桡兮行九折之峩峩却惊棹以横江兮泝凌天之腾波幸余死之已缓兮完形躯之既多苟余齿之有惩兮蹈前烈而不颇【音坡】死蛮夷固吾所兮虽显宠其焉加配大中以为偶兮谅天命之谓何【晁无咎曰子厚窜斥崎岖蛮瘴间堙厄感郁一寓于文为离骚数十篇惩咎者悔志也後之君子欲成人之美者读而悲之】
闵生赋
闵吾生之险厄兮纷丧志以逢尤气沈郁以杳眇兮涕浪浪而常流【浪力唐切流貌】膏液竭而枯居兮魄离散而远游言不信而莫余白兮虽遑遑欲焉求合喙而隐志兮幽默以待静为与世而斥谬兮固离披以颠陨骐骥之弃辱兮驽骀以为骋【一作哂】玄虬蹶泥兮畏避鼃黾【上与蛙同下武幸切蛙属一本作蛙蜃】行不容之峥嵘兮【峥助耕切嵘音宏】质魁垒而无所隐【魁口贿切垒音磊前汉鲍宣传魁垒之士服虔曰壮貌也】鳞介槁以横陆兮鸱啸羣而厉吻【吻武粉切口边】心沈抑以不舒兮形低摧而自愍肆余目於湘流兮望九疑之垠垠【音银】波淫溢以不返兮苍梧郁其蜚云重华幽而野死兮世莫得其伪真【汲冢书云禹逐舜终于苍梧之野】屈子之悁微兮抗危辞以赴渊【悁规缘切谓屈原】古固有此极愤兮矧吾生之藐艰【藐音眇】列往则以考已兮指斗极以自陈登高岩而企踵兮【岩鱼咸切】瞻故邦之殷辚【上音隐下音隣又栗忍切言盛多】山水浩以蔽亏兮路蓊勃以扬氛【蓊乌孔切】空庐颓而不理兮翳丘木之榛榛块穷老以沦放兮匪魑魅吾谁邻【魑丑知切魅音寐】仲尼之不惑兮有垂训之謩言孟轲四十乃始持心兮犹希勇乎黝贲【谓北宫黝孟贲也下音奔】顾余质愚而齿减兮宜触祸以阽身【张云阽音盐壁危也】知徙善而革非兮又何惧乎今之人噫禹绩之勤备兮曾莫理夫兹川殷周之廓大兮南不尽夫衡山余囚楚越之交极兮邈离絶乎中原壤污潦以坟洳兮【潦鲁浩朗到二切洳如居切】蒸沸热而恒昏戏鳬鹳乎中庭兮蒹葭生於堂筵雄虺蓄形於木杪兮短狐伺景於深渊【景即影字蜮短狐也一名射工长一二寸口中有弩形射人影不治则杀人狐字一本作弧】仰矜危而俯栗兮弭日夜之拳挛虑吾生之莫保兮忝代德之元醇孰眇躯之敢爱兮窃有继乎古先明神之不欺余兮庶激烈而有闻冀後害之无辱兮匪徒盖乎曩愆
梦归赋
罹摈斥以窘束兮余惟梦之为归精气注以凝沍兮【张云沍音互水凝也庄子曰河汉沍而不能寒】循旧乡而顾怀夕余寐于荒陬兮心慊慊而莫违【慊苦簟切恨也不满也】质舒解以自恣兮息愔翳而愈微【愔伊淫切】歘腾涌而上浮兮【张云歘许勿切暴起也说文有所吹起诸韵检寻旡从三火者杜子美虎牙行秋风欻吸吹南国文选江淹诗欻吸鵾鸡悲诸家多用从二火字庄子释音第一卷朝菌注下云歘生芝也後汉张平子思玄赋歘神化而蝉蜕兮并作况物许物二切云疾貌惟此字从三火】俄滉瀁之无依【滉力广切瀁余掌切】圆方混而不形兮颢醇白之霏霏上茫茫而无星辰兮下不见夫水陆【水一本作川】若有鉥余以往路兮【鉥音述当依晏本作訹】驭儗儗以回复【童云儗音拟惑也】浮云纵以直度兮云济余乎西北风纚纚以经耳兮【纚所尔切】类行舟迅而不息洞然于以弥漫兮【漫模官切】虹蜺罗列而倾侧横冲飈以荡击兮忽中断而迷惑灵幽漠以瀄汩兮【灵一本作零两童云瀄仄瑟切汨越笔切水流貌】进怊怅而不得【怊敕骄切】白日邈其中出兮隂霾披离以泮释【童云霾音埋风雨土也】施岳渎以定位兮?参差之白黑【?即互字】忽崩骞上下兮【晏本崩骞翔以上下以徊徨兮】聊按行而自抑【行一本作衍】指故都以委坠兮瞰乡闾之修直原田芜秽兮峥嵘榛棘乔木摧解兮垣庐不饰山嵎嵎以嵓立兮【嵎牛俱切山高貌】水汩汩以漂激【汩音骨又越必切】魂恍惘若有亡兮【恍音怳愡也惘音罔】涕汪浪以陨轼【浪音郎】类曛黄之黭漠兮【黭音揜果实黑坏貌】欲周流而无所极纷若喜而佁儗兮【马融笛赋佁儗寛容佁敕吏切儗音毅韵音拟】心回亘以壅塞【互音濩俗作互】钟鼔喤以戒旦兮【喤音横】陶去幽而开寤罾罻蒙其复体兮【童云罾音曾罻音尉鱼网也复一本作後】孰云桎梏之不固【桎音质手械也梏姑沃切足械也】精神之不可再兮余无蹈夫归路伟仲尼之圣德兮谓九夷之可居【童云恊韵去声】惟道大而无所入兮犹流游乎旷野【一本作墅】老聃遁而适戎兮指淳茫以纵步蒙庄之恢怪兮寓大鹏之远去【庄子蒙人也尝为蒙漆园吏鹏之一本作算而】苟远适之若兹兮胡为故国之为慕首丘之仁类兮【首去声礼记云狐死正丘首】斯君子之所誉鸟兽之鸣号兮【号去声出礼记三年间篇】有动心而曲顾胶余衷之莫能舍兮虽判析而不悟列兹梦以三复兮极明昏而告愬
囚山赋
楚越之郊环万山兮势腾踊夫波涛纷对回合仰伏以离迾兮【迾音列又音例遮也】若重墉之相襃争生角逐上轶旁出兮【轶迭佚二音】其下坼裂而为壕【音豪堑也】欣下颓以就顺兮曾不亩平而又高沓云雨而渍厚土兮【张云沓逹合切合也渍疾智切沤物也】蒸郁勃其腥臊【腥音星臊苏曹切周礼辨腥臊羶香之不可食者】阳不舒以拥隔兮羣隂而为曹【胡固切与沍同固寒也曹耦也】侧耕危获苟以食兮哀斯民之增劳【斯民一本作下民一本作小人】积林麓以为丛棘兮【积一本作攅张云麓音鹿山足曰麓易疏云丛棘谓囚执之处】虎豹咆代狴牢之吠嘷【咆音庖□虎槛切虎豹声也狴音陛狱别名嘷音豪】予胡井眢以管视兮【一本旡予字眢井作殒井眢乌九切目旡明也出左宣十二年】穷坎险其焉逃顾幽昧之罪加兮虽圣犹病夫嗷嗷匪兕吾为柙兮匪豖吾为牢积十年莫吾省者兮增蔽吾以蓬蒿圣日以理兮贤日以进谁使吾山之囚吾兮滔滔【晁无咎曰仁者乐山自昔逹人有以朝市为樊笼者矣未闻以山林为樊笼也宗元谪南海久厌山不可得而出朝市不可得而复丘壑草木之可爱者皆陷穽也故赋囚山】
愈膏肓疾赋【肓音荒】
【晏相於此赋亲书云肤浅非柳文宜去之或曰公少作也】
景公梦疾膏肓【左传成公十年晋景公事】尚谓虚假命秦缓以候问遂伏身于堂下【伏身一作俯伏】公曰吾今形体不衰筋力未寡子言其有疾者何也秦缓乃穷神极思曰夫上医疗未萌之兆中医攻有兆之者目定死生心存取舍亦犹卞和献含璞之璧伯乐相有孕之马然臣之遇疾如泥之处埏【张云埏户延切地有八埏又和土也】疾之遇臣如金之在冶虽九窍未拥四支且安肤腠营胃【腠音凑营胃一本作脘胃】外强中乾精气内伤神沮脉殚以热益热以寒益寒针灸不逹诚死之端巫新麦以为?果不得其所餐【桑田巫也出左传成公十年】公曰固知天赋性命知彼暄寒短不足悲修不足欢哂彼医兮徒精厥术如何为之可观医乃勃然变色攘袂而起子无让我我谓於子我之技也如石投水如弦激矢视生则生视死则死膏肓之疾不救衰亡之国不理巨川将溃非捧土之能塞大厦将崩非一木之能止斯言足以喻大子今察乎孰是爰有忠臣闻之愤怨忘寝废食擗摽感叹【擗音辟摽婢小切】生死浩浩天地漫漫绥之则夀挠之则散善养命者鲐背鹤髪成童儿【鲐音台鱼名也老人背有鲐文】善辅弼者殷辛夏桀为周汉【殷辛纣也】非药曷以愈疾非兵胡以定乱丧亡之国在贤哲之所扶匡而忠义之心岂膏肓之所羁绊【音半】余能理亡国之刓弊【刓五官切剸也】愈膏肓之患难君谓之何以医曰夫八紘之外【紘音宏】六合之中始自生灵及乎昆虫神安则存神丧则终亦犹道之紊也患出於邪佞身之惫也【惫蒲拜切】疾生於火风彼膏肓之与颠覆匪药石而能攻者哉因此而言曰予今变祸为福易曲成直宁关天命在我人力以忠孝为干橹以信义为封殖拯厥兆庶绥乎社稷一言而荧惑退舍【宋景公事详见贞符注】一挥而羲和匪昃【羲和日御也鲁阳公与韩战酣日暮援戈而挥之日为之反三舍出淮南子】桑榖生庭而自灭野雉雊鼎而自息【雊古切事并见贞符注】诚天地之无亲曷膏肓之能极医者遂口噤心醉【噤巨京切】局歛茫然【局音局】投弃针石匍匐而前【匍扶蒲二音匐音伏又蒲墨切】吾谓治国在天子谓治国在贤【治一本作活】吾谓命不可续子谓命将可延讵知国不足理疾不足痊佐荒淫为圣主保夭夀而长年皆正直之是与庶将来之勉旃
柳河东集注卷二

[book_title]卷三
[集部,别集类,汉至五代,柳河东集注]
钦定四库全书
柳河东集注卷三
宋　童宗说张敦颐潘纬　音释
论
封建论
天地果无初乎吾不得而知之也生人果有初乎吾不得而知之也然则孰为近曰有初为近孰明之由封建而明之也彼封建者更古圣王尧舜禹汤文武而莫能去之盖非不欲去之也势不可也势之来【一本下有则字】其生人之初乎不初无以有封建封建非圣人意也彼其初与万物皆生草木榛榛【侧侁切文选注云聚貌】鹿豖狉狉【音丕狸子曰狉潘云衆貌】人不能搏噬【音博誓】而且无毛羽莫克自奉自卫荀卿有言必将假物以为用者也夫假物者必争争而不已必就其能断曲直者而听命焉其智而明者所伏必衆告之以直而不改必痛之而後畏由是君长刑政生焉故近者聚而为羣羣之分其争必大大而後有兵有德又有大者衆羣之长又就而听命焉以安其属於是有诸侯之列则其争又有大者焉德又大者【一本又字下有有字下同】诸侯之列又就而听命焉以安其封於是有方伯连帅之类则其争又有大者焉德又大者方伯连帅之类又就而听命以安其人然後天下会於一是故有里胥而後有县大夫有县大夫而後有诸侯有诸侯而後有方伯连帅有方伯连帅而後有天子自天子至於里胥其德在人者死必求其嗣而奉之故封建非圣人意也势也夫尧舜禹汤之事远矣及有周而甚详周有天下裂土田而瓜分之设五等邦羣后布履星罗【履一本作濩】四周于天下轮运而辐集合为朝觐会同离为守臣扞城【守舒救切扞音干诗公侯干城】然而降于夷王害礼伤尊下堂而迎觐者【礼记郊特牲篇下堂而见诸侯天子之失礼也由夷王以下】历于宣王挟中兴复古之德雄南征北伐之威卒不能定鲁侯之嗣【鲁武公以二子括与戏见宣王王立戏仲山甫谏不听鲁公卒国人杀戏而立括出国语】陵夷迄於幽厉王室东徙而自列为诸侯【一本下有矣字】厥後问鼎之轻重者有之【左传宣公三年楚庄王问鼎之大小轻重杜预注云示欲偪周取天下】射王中肩者有之【左传桓公五年郑祝聃射周王中肩】伐凡伯诛苌弘者有之【苌音长左传隐七年戎伐凡伯于楚丘又哀三年周人杀苌弘】天下乖盭【音戾】无君君之心余以为周之丧久矣徒建空名於公侯之上耳得非诸侯之盛强末大不掉之咎欤【掉徒吊切尾大不掉】遂判为十二【史记十二诸侯年表谓鲁齐晋秦楚宋卫陈蔡曹郑燕】合为七国【合一本作吞谓秦楚燕齐韩魏赵】威分于陪臣之邦【谓田氏篡齐韩魏赵分晋】国殄于後封之秦【秦伯益之後其末孙非子周恭王封为附庸及秦仲之孙襄公救周周室束迁始列为诸侯】则周之败端其在乎此矣秦有天下裂都会而为之郡邑废侯卫而为之守宰据天下之雄图都六合之上游摄制四海运於掌握之内此其所以为得也不数载而天下大坏其有由矣【一本旡其字】亟役万人暴其威刑竭其货贿负锄梃谪戍之徒【陈胜吴广等】圜视而合从【子容切】大呼而成羣时则有叛人而无叛吏人怨于下而吏畏于上天下相合杀守劫令而并起咎在人怨非郡邑之制失也汉有天下矫秦之枉徇周之制剖海内而立宗子封功臣数年之间奔命扶伤而不暇【而一本作之】困平城【高祖七年】病流矢【高祖十二年击黥布为流矢所中因病而崩】陵迟不救者三代後乃谋臣献画而离削自守矣【武帝时主父偃请分王国封其子弟而侯国遂弱】然而封建之始郡国居半时则有叛国而无叛郡秦制之得亦以明矣继汉而帝者虽百代可知也唐兴制州邑立守宰此其所以为宜也然犹桀猾时起虐害方域者失不在於州而在於兵时则有叛将而无叛州【叛将谓藩镇节度使】州县之设固不可革也或者曰封建者必私其土子其人适其俗修其理施化易也守宰者苟其心思迁其秩而已何能理乎【理一作治】余又非之周之事迹断可见矣列侯骄盈黩货事戎【黩音读事戎谓用兵】大凡乱国多理国寡侯伯不得变其政天子不得变其君私土子人者百不有一失在於制不在于政周事然也秦之事迹亦断可见矣有理人之制而不委郡邑是矣有理人之臣而不使守宰是矣郡邑不得正其制守宰不得行其理酷刑苦役而万人侧目失在於政不在於制秦事然也汉兴天子之政行于郡不行於国制其守宰不制其侯王侯王虽乱不可变也国人虽病不可除也及夫大逆不道然後掩捕而迁之勒兵而夷之耳大逆未彰奸利浚财怙势作威大刻于民者无如之何及夫郡邑可谓理且安矣何以言之且汉知孟舒於田叔得魏尚於冯唐【孟舒魏尚并守云中】闻黄霸之明审【颍川守】覩汲黯之简靖【淮阳太守】拜之可也复其位可也卧而委之以辑一方可也有罪得以黜有能得以赏朝拜而不道夕斥之矣夕受而不法朝斥之矣设使汉室尽城邑而侯王之纵令其乱人戚之而已孟舒魏尚之术莫得而施黄霸汲黯之化莫得而行明谴而导之拜受而退已违矣【一本违矣上有斯必二字】下令而削之缔交合从之谋【缔丁计切从将容切】周於同列则相顾裂眦【眦亦作眦疾智切目匡也】勃然而起幸而不起则削其半削其半民犹瘁矣曷若举而移之以全其人乎汉事然也今国家尽制郡邑连置守宰其不可变也固矣善制兵谨择守则理平矣或者又曰夏商周汉封建而延秦郡邑而促尤非所谓知理者也魏之承汉也封爵犹建晋之承魏也因循不革而二姓陵替不闻延祚今矫而变之垂二百祀大业弥固何系於诸侯哉或者又以为殷周圣王也而不革其制固不当复议也是大不然夫殷周之不革者是不得已也盖以诸侯归殷者三千焉资以黜夏汤不得而废归周者八百焉资以胜殷武王不得而易徇之以为安仍之以为俗汤武之所不得已也夫不得已非公之大者也私其力於已也私其卫於子孙也秦之所以革之者其为制公之大者也其情私也私其一已之威也私其尽臣畜於我也然而公天下之端自秦始夫天下之道理安斯得人者也使贤者居上不肖者居下而後可以理安今夫封建者继世而理继世而理者上果贤乎下果不肖乎则生人之理乱未可知也将欲利其社稷以一其人之视听则又有世大夫世食禄邑以尽其封略圣贤生于其时亦无以立於天下封建者为之也岂圣人之制使至於是乎吾固曰非圣人之意也势也
四维论
管子以礼义亷耻为四维【见管子牧民篇】吾疑非管子之言也彼所谓亷者曰不蔽恶也世人之命亷者曰不苟得也所谓耻者曰不从枉也世人之命耻者曰羞为非也然则二者果义欤非欤吾见其有二维未见其所以为四也夫不蔽恶者岂不以蔽恶为不义而去之乎夫不苟得者岂不以苟得为不义而不为乎虽不从枉与羞为非皆然然则亷与耻义之小节也不得与义抗而为维圣人之所以立天下曰仁义仁主恩义主断恩者亲之断者宜之而理道毕矣蹈之斯为道得之斯为德履之斯为礼诚之斯为信皆由其所之而异名今管氏所以为维者殆非圣人之所立乎又曰一维絶则倾二维絶则危三维絶则覆四维絶则灭若义之絶则亷与耻其果存乎亷与耻存则义果絶乎人既蔽恶矣苟得矣【诸本作而】从枉矣为非而无羞矣则义果存乎使管子庸人也则为此言管子而少知理道则四维者非管子之言也
天爵论
柳子曰仁义忠信先儒名以为天爵【见孟子】未之尽也夫天之贵斯人也则付刚健纯粹於其躬倬为至灵【倬音卓】大者圣神其次贤能所谓贵也刚健之气锺於人也为志得之者运行而可大悠久而不息拳拳於得善孜孜於嗜学则志者其一端耳纯粹之气注於人也为明得之者爽逹而先觉鉴照而无隐盹盹於独见【盹音谆】渊渊於默识则明者又其一端耳明离为天之用恒久为天之道举斯二者人伦之要尽是焉故善言天爵者不必在道德忠信明与志而已矣道德之於人犹隂阳之於天也仁义忠信犹春秋冬夏也举明离之用运恒久之道所以成四时而行隂阳也宣无隐之明着不息之志所以备四美而富道德也故人有好学不倦而迷其道挠其志者【挠女巧切扰也】明之不至耳有照物无遗而荡其性脱其守者志之不至耳明以鉴之志以取之役用其道德之本舒布其五常之质充之而弥六合播之而奋百代圣贤之事也然则圣贤之异愚也职此而已使仲尼之志之明可得而夺则庸夫矣授之於庸夫则仲尼矣若乃明之远迩志之恒久庸非天爵之有级哉故圣人曰敏以求之明之谓也为之不厌志之谓也道德与五常存乎人者也克明而有常受於天者也呜呼後之学者尽力於所及焉【一本所字上有斯字】或曰子所谓天付之者若开府库焉量而与之耶曰否其各合乎气者也庄周言天曰自然吾取之
守道论
或问曰守道不如守官【出左传昭公十九年】何如对曰是非圣人之言传之者误也官也者道之器也离之非也未有守官而失道守道而失官之事者【一冇也字】是固非圣人言乃传之者误也【一无乃字】夫皮冠者是虞人之物也物者道之准也守其物由其准而後其道存焉苟舍之是失道也凡圣人之所以为经纪为名物无非道者命之曰官官是以行吾道云尔【官是一本作命是】是故立之君臣官府衣裳舆马章绶之数会朝表着周旋行列之等【行音航左昭十一年注朝内列位常处谓之表着】是道之所存也则又示之典命书制符玺奏复之文参伍殷辅陪台之役【周礼太宰注参谓乡三人伍谓大夫五人殷衆也谓衆士辅府史庶人在官者陪台出左昭公七年】是道之所由也则又劝之以爵禄庆赏之美惩之以黜远鞭扑梏拲斩杀之惨【远去声扑普卜切击也字从手梏居沃切手械也拲居悚居玉二切两手共械】是道之所行也故自天子至于庶民咸守其经分【扶问切】而无有失道者和之至也失其物去其准道从而丧矣易其小者而大者亦从而丧矣古者居其位思死其官可易而失之哉礼记曰道合则服从不合则去【礼记内则篇】孟子曰有官守者不得其职则去然则失其道而居其官者古之人不与也是故在上不为抗在下不为损矢人者不为不仁函人者不为仁率其职司其局交相致以全其工也【工一本作公】易位而处各安其分而道逹于天下也【一本作矣】且夫官所以行道也而曰守道不如守官盖亦丧其本矣未有守官而失道守道而失官之事者也【一本无之事字】是非圣人之言传之者误也果矣
时令论上【论礼记月令】
吕氏春秋十二纪汉儒论以为月令措诸礼以为大法焉其言有十二月七十有二候迎日步气以追寒暑之序类其物宜而逆为之备圣人之作也然而圣人之道不穷异以为神不引天以为高利於人备於事如斯而已矣观月令之说苟以合五事配五行而施其政令离圣人之道不亦远乎凡政令之作有俟时而行之者有不俟时而行之者是故孟春修封疆端径术【上古定切下音遂出礼记】相土宜无聚大衆季春利堤防逹沟渎止田猎备蚕器合牛马百工无悖於时孟夏无起土功无发大衆劝农勉作仲夏班马政聚百药季夏行水杀草粪田畴美土疆土功兵事不作孟秋纳材苇仲秋劝人种麦季秋休百工人皆入室具衣裘举五谷之要合秩刍养牺牲趋人收歛【趋逡遇切疾也一音促】务蓄菜伐薪为炭孟冬筑城郭穿窦窖【音立教】修囷仓【囷区伦切圆?】谨盖藏劳农以休息之【劳郎到切】收水泽之赋仲冬伐木取竹箭季冬讲武习射御出五谷种计耦耕具田器合诸侯制百县轻重之法贡赋之数斯固俟时而行之所谓敬授人时者也其余郊庙百祀亦古之遗典不可以废诚使古之为政者非春无以布德和令行庆施惠养幼少省囹圄【省息井切察也囹圄音零语狱也】赐贫穷礼贤者非夏无以赞杰俊遂贤良举长大行爵出禄断薄刑决小罪节嗜慾静百官非秋无以选士励兵任有功诛暴慢明好恶修法制养衰老申严百刑斩杀必当【丁浪切】非冬无以赏死事恤孤寡举阿党易关市【易去声】来商旅审门闾正贵戚近习罢官之无事者去器之无用者则其阙政亦以繁矣斯固不俟时而行之者也变天之道絶地之理乱人之纪舍孟春则可以有事乎作淫巧以荡上心舍季春则可以为之者乎夫如是内不可以纳於君心外不可以施於人事勿书之可也又曰反时令则有飘风暴雨霜雪水潦大旱沈隂氛雾寒暖之气大疫风欬鼽嚏疟寒疥疠之疾【欬苦代切鼽音求月令云人多鼽齅说文病寒鼻塞也丁计切鼻解气】螟蝗五谷瓜瓠果实不成蓬蒿藜莠并兴之异女灾胎夭伤水火之讹【夭乌老切】寇戎来入相掠【力灼切又音谅夺也】兵革并起道路不通边境不宁土地分裂四鄙入堡流亡迁徙之变若是者特瞽史之语非出於圣人者也然则夏后周公之典逸矣
时令论下
或者曰月令之作所以为君人者法也盖非为聦明睿智者为之将虑後代有昏昧傲诞而肆於人上忽先王之典举而废之近而取之若陈隋之季是也故取仁义礼智信之事附于时令俾时至而有以发之也不为之【一有时字】将因循放荡而皆无其意焉尔於是又为之言五行之反戾相荡相摩妖灾之说以震动于厥心古之所以防昏乱之术也今子发而扬之使前人之奥秘布露显明则後之人而又何惮耶曰圣人之为教立中道以示于後曰仁曰义曰礼曰智曰信谓之五常言可以常行者也【一本行字下冇之字】防昏乱之术为之勤勤然书於方册兴亡治乱之致永守是而不去也未闻其威之以怪而使之时而为善所以滋其怠傲而忘理也语怪而威之所以炽其昏邪淫惑而为祷禳厌胜鬼怪之事以大乱于人也【厌一涉切塞也】且吾子以为畏册书之多孰与畏人之言使谔谔者言仁义利害焯乎列于其前而犹不悟【焯音灼明也】奚暇顾月令哉是故圣人为大经以存其直道将以遗後世之君臣必言其中正而去其奇衺【上居宜切下与邪字同二字出礼记】其有嚚然而不顾者虽圣人复生无如之何又何册书之有若陈隋之季暴戾淫放则无不为矣求之二史岂复有行月令之事者乎然而其臣可劲悍者争而与之言先王之道犹十百而一遂焉然则月令之无益於陈隋亦固矣立大中去大惑舍是而曰圣人之道吾未信也用吾子之说罪我者虽穷万世吾无憾焉尔
断刑论上【阙】
断刑论下
余既为断刑论【断都玩切】或者以释刑复於余其辞云云余不得已而为之一言焉夫圣人之为赏罚者非他所以惩劝者也赏务速而後有劝罚务速而後有惩必曰赏以春夏而刑以秋冬【出左传襄公二十六年】而谓之至理者伪也使秋为善者【一本秋下有冬字】必俟春夏而後赏则为善者必怠春为不善者【一本春下冇夏字】必俟秋冬而後罚则为不善者必懈为善者怠为不善者懈是敺天下之人而入於罪也【敺音区下同】敺天下之人入于罪又缓而慢之以滋其懈怠此刑所以不措也【一本刑下有之字】必使为善者不越月踰时而得其赏则人勇而有劝焉为不善者不越月踰时而得其罚则人惧而有惩焉为善者日以有劝为不善者日以有惩是敺天下之人而从善远罪也敺天下之人而从善远罪是刑之所以措而化之所以成也或者务言天而不言人是惑於道者也胡不谋之人心以熟吾道吾道之尽而人化乎【一本作矣】是知苍苍者焉能与吾事而暇知之哉果以为天时之可得顺大和之可得致则全吾道而得之矣全吾道而不得者非所谓天也非所谓大和也是亦必无而已矣又何必枉吾之道曲顺其时以謟是物哉吾固知顺时之得天不如顺人顺道之得天也何也使犯死者自春而穷其辞欲死不可得贯三木【三木谓项手足皆有械】加连锁而致之狱更大暑者数月【更平声一本作吏】痒不得搔痹不得揺【痹必至切足气不至病】痛不得摩饥不得时而食渇不得时而饮目不得瞑【莫定切】支不得舒怨号之声【怨音寃号平声】闻於里人如是而大和之不伤天时之不逆是亦必无而已矣彼其所宜得者死而已也又若是焉何哉或者乃以为雪霜者天之经也雷霆者天之权也非常之罪不时可以杀人之权也当刑者必顺时而杀人之经也是又不然夫雷霆雪霜者特一气耳非有心於物者也圣人有心於物者也春夏之有雷霆也或发而震破巨石裂大木木石岂为非常之罪也哉秋冬之有霜雪也举草木而残之草木岂有非常之罪也哉彼岂有惩於物也哉彼无所惩则效之者惑也果以为仁必知经智必知权是又未尽於经权之道也何也经也者常也权也者逹经者也皆仁智之事也离之滋惑矣经非权则泥【乃计切】权非经则悖是二者强名也曰当【张云丁浪切下同】斯尽之矣当也者大中之道也离而为名大中之器用也知经而不知权不知经者也知权而不知经不知权者也偏知而谓之智不知者也偏守而谓之仁不仁者也知经者不以异物害吾道知权者不以常人怫吾虑合之於一而不疑者信于道而已者也且古之所以言天者盖以愚蚩蚩者耳非为聦明睿知者设也或者之未逹不思之甚也
辨侵伐论
【在集贤院为徵天下兵讨淮西作时德宗贞元十五年讨吴少诚】
春秋之说曰凡师有钟鼔曰伐无曰侵【左传庄公二十九年句】周礼大司马九伐之法曰贼贤害人则伐之负固不服则侵之然则所谓伐之者声其恶於天下也声其恶于天下必有以厌于天下之心夫然後得行焉古之守臣有朘人之财【朘一作没一作私一作伤童云音宣缩也】危人之生而又害贤人者内必弃於其人外必弃於诸侯从而後加伐焉动必克矣然犹校德而後举量力而後会备三有余而以用其人一曰义有余二曰人力有余三曰货食有余是三者大备则又立其体正其名修其辞其害物也小则诰誓徵令不过其邻虽大不出所暴非有逆天地横四海者不以动天下之师故师不踰时而功成焉斯为人之举也故公之公之而钟鼔作焉夫所谓侵之者独以其负固不服而壅王命也内以保其人外不犯於诸侯其过恶不足暴於天下【暴音仆】致文告修文德而又不变然後以师问焉是为制命之举非为人之举也故私之私之故钟鼔不作斯圣人之所志也周道既坏兵车之轨交於天下而罕知侵伐之端焉是故以无道而正无道者有之以无道而正有道者有之不增德而以遂威者又有之故世日乱一变而至於战国而生人耗矣是以有其力无其财君子不以动衆有其力有其财无其义君子不以帅师合是三者而明其公私之说而後可焉呜呼後之用师者有能观其侵伐之论则善矣
六逆论
春秋左氏言卫州吁之事因载六逆之说【左传隐公三年】曰贱妨贵少陵长远间亲新间旧小加大淫破义六者乱之本也余谓少陵长小加大淫破义是三者固诚为乱矣然其所谓贱妨贵远间亲新间旧虽为理之本可也何必曰乱夫所谓贱妨贵者盖斥言择嗣之道子以母贵者也若贵而愚贱而圣且贤以是而妨之其为理本大矣而可舍之以从斯言乎此其不可固也夫所谓远间亲新间旧者盖言任用者之道也【一本无者字】使亲而旧者愚远而新者圣且贤以是而间之其为理本亦大矣又可舍之以从斯言乎必从斯言而乱天下谓之师古训可乎此又不可者也呜呼是三者择君置臣之事天下理乱之本也【一本之下有大字】为书者执斯言着一定之论以遗後代上智之人固不惑于是【一本冇矣字】自中人而降守以为大据而以致败乱者【败一作贼】固不乏焉晋厉死而悼公入乃理【左传成公十八年】宋襄嗣而子鱼退乃乱【子鱼名目夷宋襄之庶兄事见左传僖公八年】贵不足尚也秦用张禄而黜穰侯乃安【张禄范雎也穰侯魏冉也史记秦昭王事】魏相成璜而踈吴起乃危【成璜谓魏成翟璜史记魏文侯事】亲不足与也苻氏进王猛而杀樊世乃兴【晋载记苻坚】胡亥任赵高而族李斯乃灭【秦二世】旧不足恃也顾所信何如耳然则斯言殆可以废矣噫古之言理者罕能尽其说建一言立一辞则臲而不安【童云臲倪结切五忽切不安也潘本作甈云诸韵并作甈项书作杌陧後答许京兆书臲兀同此甈字非甈音中列切诸韵同】谓之是可也谓之非亦可也混然而已教于後世莫知其所以去就明者慨然将定其是非则拘儒瞽生相与羣而咻之【童云咻音休又况羽切皆痛念声也】以为狂为怪而欲世之多有知者可乎夫中人可以及化者天下为不少矣然而罕有知圣人之道则固为书者之罪也
柳河东集注卷三

[book_title]卷四
钦定四库全书
柳河东集注卷四
宋　童宗说张敦颐潘纬　音释
议辩
晋文公问守原议
【事见左传僖公二十五年】
晋文公既受原於王难其守问寺人?鞮【童云上步忽反下都仆切晋寺人名】以畀赵衰【张云初危切晋大夫也】余谓守原政之大者也所以承天子树霸功致命诸侯不宜谋及媟近【媟音薛渎也谓寺人即今之宦者】以忝王命而晋君择大任不公议於朝而私议於宫不博谋於卿相而独谋於寺人虽或衰之贤足以守国之政不为败而贼贤失政之端由是滋矣况当其时不乏言议之臣乎狐偃为谋臣先轸将中军晋君疏而不咨外而不求乃卒定於内竖其可以为法乎且晋君将袭齐桓之业以翼天子乃大志也然而齐桓任管仲以兴进竖刁以败【刁字亦作貂齐威公用之由是因内宠杀羣吏擅废立】则获原启疆适其始政所以观视诸侯也【观去声】而乃背其所以兴迹其所以败然而能霸诸侯者以土则大以力则强以义则天子之册也【左僖二十八年策命晋侯为侯伯】诚畏之矣乌能得其心服哉其後景监得以相卫鞅【鞅於亮切史记商鞅入秦因宠臣景监以见秦孝公】弘石得以杀望之【汉元帝时宦官弘恭石显譛杀萧望之】设之者晋文公也【设一本作误】呜呼得贤臣以守大邑则问非失举也盖失问也【一本作问非失问举非失举也】然犹羞当时?後代若此况於问於举又两失者其何以救之哉余故着晋君之罪以附春秋许世子止赵盾之义【盾徒本切鲁宣公二年赵穿杀灵公春秋书曰晋赵盾弑其君夷臯又昭公十九年许悼公疾饮太子之药而卒春秋书曰许世子止弑其君买】
駮复雠议
【唐书孝友传载徐元庆复父雠自囚诣官左拾遗陈子昂议诛元庆然後旌间墓时韪其言後礼部员外郎柳宗元駮之駮音剥】
臣伏见天后时【唐武后】有同州下邽人徐元庆者【邽音圭】父爽为县尉赵师韫所杀卒能手刃父雠束身归罪当时谏臣陈子昂建议诛之而旌其闾且请编之於令永为国典臣窃独过之臣闻礼之大本以防乱也若曰无为贼虐凡为子者杀无赦刑之大本亦以防乱也若曰无为贼虐凡为治者杀无赦【治一本作理】其本则合其用则异旌与诛莫得而并焉【一本作不得并也】诛其可旌兹谓滥黩刑甚矣旌其可诛兹谓僭坏礼甚矣果以是示於天下传於後代趋义者不知所向违害者不知所立以是为典可乎盖圣人之制穷理以定赏罚本情以正褒贬统於一而已矣向使刺谳其诚伪【童云谳语蹇鱼列鱼战三切并议罪也】考正其曲直原始而求其端则刑礼之用判然离矣何者若元庆之父不陷於公罪师韫之诛独以其私怨奋其吏气虐於非辜州牧不知罪刑官不知问上下蒙冒吁号不闻而元庆能以戴天为大耻枕戈为得礼【礼记曲礼云父之雠不与共戴天寝苫枕干弗与共天下也】处心积虑以冲雠人之胷介然自克即死无憾是守礼而行义也执事者宜有慙色将谢之不暇而又何诛焉其或元庆之父不免於罪师韫之诛不愆於法是非死於吏也是死於法也法其可雠乎雠天子之法而戕奉法之吏是悖骜而凌上也【童云悖音孛骜音敖】执而诛之所以正邦典而又何旌焉且其议曰人必有子子必有亲亲亲相雠其乱谁救是惑於礼也甚矣礼之所谓雠者盖其寃抑沉痛而号无告也非谓抵罪触法陷於大戮而曰彼杀之我乃杀之不议曲直暴寡胁弱而已其非经背圣不亦甚哉周礼调人掌司万人之雠凡杀人而义者令勿雠雠之则死有反杀者邦国交雠之【周礼地官】又安得亲亲相雠也春秋公羊传曰父不受诛子复雠可也父受诛子复雠此推刃之道复雠不除害【公羊定公四年】今若取此以断两下相杀则合於礼矣且夫不忘雠孝也不爱死义也元庆能不越於礼服孝死义是必逹理而闻道者也夫逹理闻道之人岂其以王法为敌雠者哉议者反以为戮黩刑坏礼其不可以为典明矣请下臣议附于令有断斯狱者不宜以前议从事谨议
桐叶封弟辩
古之传者有言成王以桐叶与小弱弟戏【成王与弟唐叔虞戏剪桐叶为珪曰以此封君】曰以封汝周公入贺王曰戏也周公曰天子不可戏乃封小弱弟於唐吾意不然王之弟当封耶周公宜以时言於王不待其戏而贺以成之也不当封耶【当并如字】周公乃成其不中之戏【中去声】以地以人与小弱者为之主其得为圣乎且周公以王之言不可苟焉而已必从而成之耶设有不幸王以桐叶戏妇寺亦将举而从之乎凡王者之德在行之何若设未得其当【当丁浪切】虽十易之不为病要於其当不可使易也而况以其戏乎若戏而必行之是周公教王遂过也吾意周公辅成王宜以道从容优乐要归之大中而已必不逢其失而为之辞又不当束缚之驰骤之使若牛马然急则败矣且家人父子尚不能以此自克况号为君臣者耶是直小丈夫者之事【倾雪切】非周公所宜用故不可信或曰封唐叔史佚成之【童云佚夷质切周武王时太史尹佚事见史记晋世家】
辨列子
【列御寇所作唐号冲虚至德真经】
刘向古称博极羣书然其録列子独曰郑穆公时人穆公在孔子前几百岁列子书言郑国皆云子产邓析不知向何以言之如此史记郑繻公二十四年【繻音须】楚悼王四年围郑郑杀其相驷子阳子阳正与列子同时是岁周安王三年秦惠王韩列侯赵武侯二年魏文侯二十七年燕厘公五年【厘古文僖字】齐康公七年宋悼公六年鲁穆公十年不知向言鲁穆公时遂误为郑耶不然何乖错至如是其後张湛徒知怪列子书言穆公後事亦不能推知其时然其书亦多增窜非其实要之庄周为放依其辞【放方往切】其称夏棘狙公纪渻子【渻音省】季咸等皆出列子不可尽纪虽不槩於孔子道然其虚泊寥阔居乱世远於利祸不得逮於身而其心不穷易之遁世无闷者其近是欤余故取焉其文辞类庄子而尤质厚少为作好文者可废耶其杨朱力命【列子篇名】疑其杨子书其言魏牟孔穿皆出列子後不可信然观其辞亦足通知古之多异术也读焉者慎取之而已矣
辩文子
【或曰?辛名妍字文子号曰计然葵丘濮上人范蠡之师】
文子书十二篇其传曰老子弟子【唐有徐灵府注又冇李暹训注或谓其书録老子遗言】其辞时有若可取其指意皆本老子然?其书【?即考字】盖駮书也其浑而类者少窃取他书以合之者多凡孟子辈数家皆见剽窃嶢然而出其类【童云嶢音尧山高貌或作尧】其意绪文辞义牙相抵而不合不知人之增益之欤或者衆为聚歛以成其书欤然观其往往有可立者又颇惜之悯其为之也劳今刋去谬恶乱杂者取其似是者又颇为发其意藏於家【为去声】
论语辩二篇
上篇
或问曰儒者称论语孔子弟子所记信乎曰未然也孔子弟子曾参最少少孔子四十六岁【夫子生於周灵王二十年曾子生於周敬王十五年】曾子老而死是书记曾子之死则去孔子也远矣曾子之死孔子弟子略无存者矣吾意曾子弟子之为之也何哉且是书载弟子必以字独曾子有子不然由是言之弟子之号之也然则有子何以称子曰孔子之殁也诸弟子以有子为似夫子立而师之其後不能对诸子之问乃叱避而退则固尝有师之号矣今所记独曾子最後死余是以知之盖乐正子春子思之徒与为之尔或曰孔子弟子尝杂记其言然而卒成其书者曾氏之徒也
下篇
尧曰咨尔舜天之历数在尔躬四海困穷天禄永终舜亦以命禹余小子履敢用玄牡敢昭告於皇天后土有罪不敢赦万方有罪罪在朕躬朕躬有罪无以尔万方或问之曰论语书记问对之辞尔今卒篇之首章然有是何也柳先生曰论语之大莫大乎是也是乃孔子常常讽道之辞云尔彼孔子者覆生人之器也【覆敷救切】上言尧舜之不遭【言一本作之】而禅不及已下之无汤之势【下之一作下言】而已不得为天吏生人无以泽其德日视闻其劳死怨呼而已之德涸焉无所依而施故於常常讽道云尔而止也此圣人之大志也无容问对於其间弟子或知之或疑之不能明相与传之故於其为书也卒篇之首严而立之
辩鬼谷子
【战国时人隐居颍川阳城之鬼谷苏秦张仪之师】
元冀好读古书然甚贤鬼谷子为其指要几千言鬼谷子要为无取汉时刘向班固録书无鬼谷子鬼谷子後出而险盭峭薄【盭音戾】恐其妄言乱世难信学者宜其不道而世之言纵横者时葆其书【葆音保】尤者晚乃益出七术【鬼谷子下篇有隂符七术谓盛神法五龙养志法灵龟实意法螣蛇分威法伏能散势法鸷鸟转圜法猛兽损兑法灵?七章是也】怪谬异甚不可考校其言益奇而道益陿【张云陿音冶隘也】使人狙狂失守【狙子余切】而易於陷坠幸矣人之葆之者少今元子又文之以指要呜呼其为好术也过矣
辩晏子春秋
【齐相晏乎仲名婴】
司马迁读晏子春秋高之而莫知其所以为书或曰晏子为之而人接焉或曰晏子之後为之皆非也吾疑其墨子之徒有齐人者为之墨好俭晏子以俭名於世故墨子之徒尊着其事以增高为已术者且其旨多尚同兼爱非乐节用非厚葬久丧者是皆出墨子又非孔子好言鬼事非儒明鬼又出墨子其言问枣及古冶子等尤怪诞【晏子春秋曰公孙捷田开疆古冶子事景公勇而旡礼晏子言於公馈之二桃曰三子计功而食之云云公孙捷田开疆曰吾勇不若子功不逮子取桃不让是贪也然而不死无勇也皆反其桃契领而死古冶子曰二子死之吾独生不仁亦契领而死】又往往言墨子闻其道而称之此甚显白者自刘向歆班彪固父子皆録之儒家中甚矣数子之不详也盖非齐人不能具其事非墨子之徒则其言不若是後之録诸子书者宜列之墨家非晏子为墨也为是书者墨之道也
辩亢仓子
【唐号洞灵真经潘云亢音庚庄子作庚桑楚楚名庚桑姓也史记作亢桑子大唐新语云道家有庚桑子者世无其书开元末处士王源撰亢仓子两卷以补之序云庚桑亢桑亢仓一也唐艺文志以为襄阳王士元】
太史公为庄周列传称其为书畏累【童云上乌罪切或作?下力罪切或作垒庄子音注云?垒山名也或云在鲁又云在梁州】亢桑子皆空言无事实今世有亢桑子书其首篇出庄子而益以庸言盖周所云者尚不能有事实又况取其语而益之者其为空言尤也刘向班固録书无亢仓子而今之为术者乃始为之传注以教於世不亦惑乎
辩鶡冠子
【童云鶡音曷楚人居深山以鶡乌羽为冠鶡似雉】
余读贾谊鵩赋嘉其词而学者以为尽出鶡冠子【鶡冠子上九篇论三才变通古今治乱之道其世兵篇头与鵩赋相乱】余往来京师求鶡冠子无所见至长沙始得其书读之尽鄙浅言也唯谊所引用为美余无可者吾意好事者伪为其书反用鵩赋以文饰之非谊有所取之决也太史公伯夷列传称贾子曰贪夫殉财列士殉名夸者死权不称鶡冠子迁号为博极羣书假令当时有其书迁岂不见耶假令真有鶡冠子书亦必不取鵩赋以充入之者何以知其然耶曰不类
柳河东集注卷四

[book_title]卷五
钦定四库全书
柳河东集注卷五
宋　童宗说张敦颐潘纬　音释
碑
箕子碑
凡大人之道有三一曰正蒙难【难乃旦切】二曰法授圣三曰化及民殷有仁人曰箕子实具兹道以立於世故孔子述六经之旨尤殷勤焉当纣之时大道悖乱天威之动不能戒圣人之言无所用进死以并命诚仁矣【谓比干】无益吾祀故不为委身以存祀诚仁矣【谓微子】与亡吾国故不忍【与音预】具是二道有行之者矣是用保其明哲与之俯仰晦是謩范辱於囚奴昏而无邪隤而不息故在易曰箕子之明夷正蒙难也及天命既改生人以正乃出大法用为圣师周人得以序彛伦而立大典故在书曰以箕子归作洪范法授圣也及封朝鲜【音仙东夷地】推道训俗惟德无陋惟人无远用广殷祀俾夷为华化及民也【箕子去之朝鲜教其民以礼义田蚕织作民犯禁八条其民终不相盗无门户之闭妇人贞信不淫僻其田民饮食以笾豆为可贵此仁贤之化也出前汉志】率是大道藂於厥躬【童曰藂徒红切正作丛】天地变化我得其正其大人欤於虖当其周时未至殷祀未殄比干已死微子已去向使纣恶未稔而自毙武庚念乱以图存国无其人谁与兴理是固人事之或然者也然则先生隐忍而为此其有志於斯乎唐某年作庙汲郡【纣故都在今卫州】岁时致祀嘉先生独列於易象作是颂云
蒙难以正授圣以謩宗祀用繁夷民其苏宪宪大人【童云宪音显中庸注云兴盛貌】显晦不渝圣人之仁道合隆污明哲在躬不陋为奴冲让居礼不盈称孤高而无危卑不可踰非死非去有怀故都时诎而伸【诎音屈】卒为世模易象是列文王为徒【易明夷卦文王以之箕子以之】大明宣昭崇祀式孚古阙颂辞继在後儒
道州文宣王庙碑
谨案某年月日儒师河东薛公伯高由尚书刑部郎中为道州明年二月丁亥公用牲币祭於先圣文宣王之庙夜漏未尽三刻公玄冕以入就位於庭惕焉深惟夫子之祀爰自京师太学徧於州邑遐阔僻陋咸用斯时致奠展诚宿燎设悬【张云燎力照切宿燎谓庭燎设悬谓悬笋簴】罇俎旗章【罇音尊】粲穆布列周天之下呜呼夫子之道闳肆尊显二帝三王其无以侔大也然其堂庭庳陋【庳音婢】椽栋毁坠曾不及浮图外说克壮厥居水潦仍至岁加荡沃公蹙然不宁若罔或承既祭而出登墉以望爰得美地丰衍端夷水环以流有頖宫之制【頖与泮同诸侯学曰頖宫】是日树表列位由礼考宜然後节用以制货财乘时以僦功役【僦即就切雇也】逾年而克有成庙舍峻整阶序廓大讲肄之位【肄羊至切习也】师儒之室立廪以周食圃畦以毓蔬【毓与肓同蔬菜也】权其子母赢且不竭【嬴音盈母谓本钱子谓利息】由是邑里之秀民感道怀和更来门下【更平声】咸愿服儒衣冠由公训程【法也】公摄衣登席亲释经旨丕谕本统父庆其子长励其幼化用兴行人无争讼公又曰夫子称门弟子顔回为庶几其後从於陈蔡亦各有号言出一时非尽其徒也于後失厥所谓妄异科第坐祀十人以为哲岂夫子志哉余案月令则曰【一本作曰则一本作则由】释奠于先圣先师国之故也乃立夫子像配以顔氏笾豆既嘉笙镛既成【张云镛钟名】九年八月丁未公祭於新庙退考疑义合以燕飨万民翼翼观礼识古於是春秋师晋陵蒋坚易师沙门凝????【童云音辩俗作????】助教某学生某等来告愿刻金石明夫子之道及公之勤惟夫子极於化初冥於道先羣儒咸称六籍具存苟赞其道若誉天地之大褒日月之明非愚则惑不可犯也惟公探夫子之志考有国之制先施彞典革正道本俾是荒服移为阙里在周则鲁侯申【鲁僖公名】能修頖宫诗有其歌在汉蜀守文翁能首儒学史有其赞今公法古之大同於鲁化人之艰侔於蜀盍铭兹德以告於史氏而刋之兹碑铭曰
荆楚之阳厥服惟荒民鲜由仁帝降其良振振薛公【童云振音真仁厚也】惟德之造赤旗金节来莅於道师儒咸会嘉有攸告吉日丁亥献於頖宫庭燎伊煌有焕其容公升於位心莫不恭爰念圣祀徧于海邦服冕陈器州邑攸同感忻以欷【张云欷音希歔也】思报圣功卜迁于嘉惟吉之逢畇畇其原【童云畇均匀二音】既夷且大涣涣其流实环于外作庙有严昭祀显配絜兹器用观礼斯会布筵伊位作廪伊秩以丰其仪以壮其室新宫既成崇报孔明于古有经【于一本作千】公粹厥诚邦民之良弁服是缨公躬讲论?默以听【听平声】公降酬酢进退齐平柔肌洽体莫不充盈归懽于心父子弟兄钦惟圣王厥道无涯世有颂辞益疚其多【疚音究】公斯考礼民感休嘉【感一本竹咸】从於鲁风祗以咏歌公锡于天眉夀来加公赉于王休命是荷【荷音河】师于辟雍大邦以和侑酳申申【酳音胤少少饮酒食已而荡口也】王道式讹诸儒作诗思继頖水丕扬厥声以告太史
柳州文宣王新修庙碑
仲尼之道与王化远迩惟柳州古为南夷椎髻卉裳【椎音槌髻音计汉书注一撮之髻其形如槌卉音毁絺葛之属】攻刼鬬暴虽唐虞之仁不能柔秦汉之勇不能威至於有国【至唐也】始循法度置吏奉贡咸若采卫冠带宪令进用文事【一本作士】学者道尧舜孔子如取诸左右执经书引仁义旋辟唯诺【旋音璿辟音壁又音避唯以水切】中州之士时或病焉然後知唐之德大以遐孔氏之道尊而明元和十年八月州之庙屋坏几毁神位刺史柳宗元始至大惧不任以坠教基丁未奠荐法齐时事礼不克施乃合初亚终献三官衣布洎于赢财取土木金石徵工僦功完旧益新十月乙丑王宫正室成乃安神栖乃正法庭祗会羣吏卜日之吉?告于王灵曰昔者夫子尝欲居九夷其时门人犹有惑圣言今夫子代千有余载其教始行至於是邦人去其陋而本於儒孝父忠君言及礼义又况巍然炳然临而炙之乎【後阙】惟夫子以神道设教我今罔敢知钦若兹教以宁其神追思告诲如在于前苟神之在曷敢不?居而无陋罔贰昔言【谓子欲居九夷】申陈严祀永永是尊丽牲有碑【丽犹系也礼祭义云君牵牲既入庙门丽于碑】刻在庙门
终南山祠堂碑【并序】
贞元十二年夏洎秋不雨穑人焦劳嘉谷用虞皇帝使中谒者祷於终南申命京兆尹韩府君【名臯】祗饬祀事考视祠制以为栋宇不称宜有加饰遂命盩厔令裴均【童云盭厔音周质县名盩一音侜厔一音窒】?承圣谟剏制祠堂乃徵土工木工石工备器执用来会祠下斩板干砻柱础【砻卢红切础音楚】陶瓴甓【瓴音零童云甓蒲历切诗中唐有甓】筑垣墉恢度旧制立三筵六寻既兴功玄云触石霈泽周被植物擢茂期于丰登神道感而宣灵人心欢而致和嘉气充溢拚蹈布野於是邑令僚吏至于胥徒黄髪耆艾野夫版尹佥曰盖闻名山之列天下也其有能奠方域产财用兴云雨?于祭法宜在祀典惟终南据天之中【终南一名中南山】在都之南西至於襃斜【音耶谷名长四百七十里南口曰襃北口曰斜】又西至陇首【山名】以临于戎东至於商顔【商山之顔顔犹额也出前汉沟洫志】又东至於太华【去声西岳也】以距於关寔能作固以屏王室其物产之厚器用之出则璆琳琅玕【璆音球玉名琅玕石而似珠出禹贡】夏书载焉纪堂条枚【出毛诗秦风纪基也堂毕道平如掌也条槄也枚柟也】秦风咏焉今其神又能对于祷祝【一本作祀】化荒为穰易沴为和【沴音戾妖气也】厥功章明宜受大礼俾有凭托而宣其烈也非我后敬神重谷则曷能发大号尊明灵非我公勤人奉上则曷能对休命作新庙人事既备神用时若丰我公田遂及我私粢盛无虞储峙用充【储音除峙直里切】厥猷茂哉遂相与东向蹈舞拜手稽首愿颂帝力且宣神德永着终古辞曰
皇帝垂德制定统极神道泰宁祀典修饰禳祈禜雩【音咏于并祭名】皆有凖程顾惟终南祠位庳陋【庳音婢】不称显名爰降制诏充大厥宇启寤诚明昭感神衷道宣天休获此利贞笃灾愆阳化为丰穰实我粢盛【平声】人赖蓄给鼔腹而歌以乐其生巍巍灵山兴利产财作固镐京【镐下老切】拥其嘉休眷佑于人永宅厥灵弈弈新庙【张云弈音亦书或作奕同】整顿端庄神位密清後祀承则絜心勤礼导畅纯精邑吏啬夫鲐背鲵齿【鲐音台鲵音倪皆夀徵】愿垂表经颂宣圣德篆刻金石永世飞声【此文用秦碑体三句一韵】
太白山祠堂碑【并序】
雍州【雍於用切】西南界于梁其山曰太白其地恒寒氷雪之积未尝已也其人以为神故岁水旱则祷之寒暑乖候则祷之厉疾祟降则祷之【张云祟音邃神祸也】咸若有荅焉者贞元十二年孟秋旱甚皇帝遇灾悼惧分命祷祀至于兹山又诏京兆尹宜饰祠庙遂下令于甸邑邑令裴均临事有恪革去狭陋恢闳栋宇阶室之广三倍其初翌日大雨黍稷用丰野夫讙謡钦圣信神愿垂颂声刻在金石文曰【文亡】
碑隂文
时尹韩府君讳臯祗奉制诏发付邑吏令裴府君讳均承荷君公之命督就祠宇莅事谨甚克媚神意用获显贶邑人灵之其事遂闻诏事嘉异劳主者甚厚【劳力到切】乃刻兹石立于西序右阶之下肆列裴氏之政于碑之隂惟君教行于家德施于人抚字惠厚柔仁博爱之道洽于鳏嫠【张云上姑顽切下陵之切】亷毅肃给威断猛制之令行于强御狱讼不私于上罪责不及于下农事课励厚生克勤征赋首入而其人益赡创立传馆【传株恋切驿也】平易道路【易以?切治也】改作甚力而其人弥逸韩府君每用嘉褒称其理为甸服最今兹设庙位神神欢而宁宜为君之诚敬克合於上用启之也不可以不志
湘源二妃庙碑
元和九年八月二十日湘源二妃庙灾司功掾守令彭城刘知刚【唐有司功参军守摄也】主簿安邑卫之武告於州刺史御史中丞清河崔公能祗栗厥戒会羣吏洎衆工发开元诏书惧废守祀搜考赢羡【延面切余也】均节委积【童云上於伪切下子智切聚也周礼注少曰委多曰积】咸执牍聿【说文牍书版聿所以书】至于祠下稽度既备【度徒洛切】佣役惟时斩木於上游陶埴于水涯【张云埴音植埏也童云涯音宜又宜佳切】廼桴廼载工逸事遂作貌显严粲然而威十有一月庚辰陈奠荐辞立石于庙门之宇下惟父子夫妇人道之大大哉二神咸极其会为子而父尧为妇而夫舜齐圣并明弼成授受内若嚚瞽上承辉光克艰以乂德罔不至帝既野死神亦不返食于兹川古有常典敺祓孽【敺祓音区弗即戾字】恢宣淑灵敢或失职以奸天刑【奸音干】有翼其躬有苾其馨【苾香也】沉牲爰告即石是铭铭曰
渊懿承圣舜妻尧女德形妫汭【张云上俱为切姓也下儒税切水名】神位湘浒【音虎】揆兹有初克硕厥宇唐命秩祀兹邑攸主毛牷既疈【周礼牧人毛之取纯毛也牛纯色曰牷疈相逼切副辜祭一本疈作肆肆托历切解牲体也】椒馨爰糈【童云糈先吕切祠神之米】胤于万年期保伊祜潜火煽孽炖于融风【童云炖他昆切风而火也】神用播迁时罔克龚邑令羣吏告于君公亷用积余以就尔功桴木负埴【童云桴芳旡切编竹木为之大曰筏小曰桴】载流于江既夷以成崇宇峻墉絜严清间【音闲】左右率从神乐来归徒御雍雍神既安止邦人载喜奉其告玉【一作主】以对嘉祉南风湑湑【私吕切】湘水如舞将子无讙神听钟鼔丰其交报邦邑是与刻此乐歌以极终古
饶娥碑
饶娥饶人饶姓娥名世渔鄱水【鄱蒲禾切】娥为室女渊懿靖专虽小家未尝出游治絺葛供女事循整乡闾敬式娥父醉渔风卒起【卒即猝字】不能舟遂以溺死求屍不得娥闻父死走哭水上三日不食耳鼻流血气尽伏死明日屍出鼋鱼鼍蛟浮死万数塞川下流鄱旁小民悲感怨号【上音寃下音豪】以为神奇县人乡人会钱具仪葬娥鄱水西横道上追思不足相与作石以诒後世【诒一作诏】其辞曰生德无类气灵而休嗟兹孝娥惟行之周渊懿含贞好靖不游纎葛絺紵【童云纎思亷切絺丑知切细葛也紵直吕切】克供以修蒸蒸在家其父世渔饮酒不节死乎风涛【乎一本作于或作於】匐匍来哭号天以呼顔目耳鼻膏血交流三日顿踣【蒲北切僵也】气竭形枯父屍既出孝质已殂龟鼈鼋鼍有蛟洎鱼充流溢岸旁出仰浮见怪形异适与我谋鄱民哀号或以颂歌齐女色忧伤槐罢诛【列女传齐景公有所爱槐伤槐者死婧父衍醉而伤槐景公使拘之婧造于晏子之门晏子言于公废伤槐之法出犯槐之囚】赵姬完父操棹爰讴【同上赵津女姢者河津吏之女赵简子南击楚吏醉不能渡简子欲杀之姢惧愿备父持楫中流发河激之歌简子以为夫人】肉刑不施汉美淳于【汉淳于公冇罪少女缇萦上书文帝遂除肉刑】烈烈孝娥水死上虞【後汉曹娥上虞人父盱能按节抗歌婆婆乐神逆涛迎伍君为水所淹不得其尸娥年十四哀吟旬有七日遂投江死抱父尸浮出】娥之至德实与为俦恒人有言惟教是图懿兹德女家世不儒奇行特出神道莫酬穷哀罔泄终古以留乡人好礼爰立兹丘建铭当道遇者下车
唐故特进赠开府仪同三司扬州大都督南府君睢阳庙碑【并序】
急病让夷义之先【国语臧文仲曰贤者急病逊夷夷平也】图国忘死贞之大【左传昭公元年赵孟曰图国忘死贞也】利合而动乃市贾之相求【贾音古】恩加而感则报施之常道【施去声】睢阳【睢息遗切唐睢阳郡乃宋州】所以不阶王命横絶凶威超千祀而挺生奋百代而特立者也时惟南公【此乃南霁云庙唐书有传】天与拳勇【毛诗注拳力也】神资机智艺穷百中【去声谓善射】豪出千人不遇兴词郁尨眉之都尉【汉武故事上至郎省见一郎须眉皓白问之对曰臣姓顔名驷三叶不遇上感其言擢为会稽都尉】数奇见惜挫猨臂之将军【童云数所角切奇居宜切猨即猿字汉李广猨臂善射上以李广数奇不令当单于注言广命奇只不偶也】天宝末宼剧凭陵隳突河华【音尽】天旋亏斗极之位地圯积狐狸之宂亲贤在庭子骏陈謩以佐命【谓陈希烈等汉刘歆字子骏佐王莽为国师】元老用武夷甫委师而劝进【谓哥舒翰等晋王衍字夷甫为石勒所破劝勒称尊号】惟公与南阳张公廵高阳许公远义气悬合许谋大同【訏凶于切大也说文云齐楚谓信曰訏】誓鸠武旅以遏横溃【上户孟切下音会】裂裳而千里来应左袒而一呼皆至【呼火故切】柱厉不知而死难【去声列子柱厉叔事莒敖公自以为不知己去之海上及公有难乃往死之曰以愧後世之人主不知其臣者也】狼瞫见黜而奔师【瞫尺甚式忍二切左传文公二年狼瞫为右先轸黜之狼瞫怒及彭衙既陈以其属驰秦师死焉】忠谋朗然万夫齐力【一作志】公以推让且专奋击为马军兵马使出战则羣校同强入守而百雉齐固【城三堵为雉】初据雍丘谓非要害将保江淮之臣庶通南北之奏复【周礼诸臣之复谓奏事於王也】拔我义类扼於睢阳前後捕斩要遮【要去声】凶气连沮汉兵已絶守疏勒而弥坚【疏音疎後汉班超在疏勒而龟兹姑墨数攻疏勒超孤立无援吏士单少拒守岁余又耿恭据疏勒匈奴拥絶涧水救兵不至车师复叛与匈奴共攻恭】虏骑虽强顿盱眙而不进【盱音吁眙音怡宋文帝元嘉二十八年魏主攻盱眙辅国将军臧质坚守三旬不拔】贼徒乃弃疾於我悉衆合围技虽穷於九攻【吕氏春秋公输般设攻宋之械墨子设守宋之备公输般九攻之墨子九却之遂辍不攻宋】志益专於三板【史记智伯率韩魏攻赵襄子奔保晋阳三国引汾水灌其城城不没者三板】偪阳悬布之劲【一本作巧左传襄公十年晋伐偪阳主人悬布秦荳父登之及堞而絶之队则又县之苏而复上者三县即悬字队即坠字】汧城凿宂之奇【汧音牵其事未详或曰田单宂城火牛】息意牵羊羞郑师之大临【临力鸩切哭也左传宣公十二年楚子围郑国人大临楚子退师郑人修城进复围之三月克之郑伯肉祖牵羊以逆注示服为臣仆】甘心易子鄙宋臣之病告【左传宣公十五年楚子围宋宋华元夜入楚师登子反之床曰寡君使元以病告曰敝邑易子而食】诸侯环顾而莫救【唐张廵传时贺兰进明屯临淮许叔冀尚衡次彭城皆观望莫肯救】国命阻絶而无归【张廵传当此时王命不复通廵设天子画像率军士朝人人尽泣】以有尽之疲人敌无已之强寇公乃跃马溃围驰出万衆抵贺兰进明乞师进明乃张乐侑食以好聘待之【好呼报切】公曰弊邑父子相食而君辱以燕礼独何心欤乃自噬其指曰噉此足矣遂恸哭而返即死孤城首碎秦庭终懵无衣之赋【懵武亘切左传定公四年申包胥如秦乞师秦哀公为赋无衣九顿首而坐故庾信赋云申包胥之顿地辟之以首】身离楚野徒伤带劒之辞【楚词九歌国殇篇云带长劒兮挟秦弓首虽离兮心不惩】至德二年十月城?遇害无傅爕之叹息【後汉传爕为汉阳太守贼欲送爕归乡里爕叹曰吾行何之遂战没】有周苛之慷慨【汉高祖使周苛守荥阳项羽生得苛苛骂羽羽烹之】闻义能徙果其初心烈士抗词痛臧洪之同日【後汉袁绍执臧洪杀之陈容曰宁与臧洪同日死遂见杀见者相谓曰如何一日戮二烈士】直臣致愤惜蔡恭於累旬【梁武帝天监三年魏兵围义阳蔡道恭御之相持百余口蔡恭病卒诏曹景宗救援景宗不进义阳遂?任昉弹景宗曰道恭云逝城守累旬景宗之存一朝弃甲】朝廷加赠特进扬州都督定功为第一等与张氏许氏并立庙睢阳岁时致祭男在襁褓皆受显秩赐之土田葬刻鲍信之形【魏初平二年鲍信击黄巾战死求尸不能得乃刻木为信状祭而哭焉一本作鲍勋者非】陵图庞德之状【魏庞德与关羽战败不降为羽所杀魏帝令於陵屋画关羽战克庞德愤怒于禁降伏之状】纳官其子见勾践之心【越语勾践捷於会稽乃令於三军曰孤子寡妇疾疹贫病者纳官其子注云仕其子而教之】羽林字孤知孝武之志【前汉百官表武帝时从军死事者之子养羽林官教以五兵号羽林孤儿】举门关於周典【周礼司门凡财物犯禁者举之以其财养死政之老与其孤注财谓门关之委积也死政之老死事者之父母子也】徵印绶於汉仪【後汉张奂云吾前後十要银艾银即银印艾即緑绶要音腰十要者每一官即佩一印】王猷以光宠锡斯备於戏睢阳之事不惟以能死为勇善守为功所以出奇以耻敌立慬以怒寇【慬勤谨二音勇也列子无以立慬於天下一本作仅者非】俾其专力於东南而去备於西北力专则坚城必陷备去则天讨可行是故即城陷之辰为克敌之日世徒知力保於江淮而不知功靖乎丑虏论者或未之思欤公讳霁云字某范阳人有子曰承嗣七岁为婺州别驾赐绯鱼袋历施涪二州【涪音浮】服忠思孝无替负荷惧祠宇久远德音不形愿斵坚石假辞纪美惟公信以许其友刚以固其志仁以残其肌勇以振其气忠以摧其敌烈以死其事出乎内者合於贞行乎外者贯於义是其所以奋百代而超千祀者矣其志不亦宜乎庙貌斯存碑表攸托洛阳城下思乡之梦傥来【後汉温序为隗嚣将所执不降而死光武命送丧到洛阳城旁为冢地长子夀为邹平侯相梦序告之曰久客思郷里夀即弃官乞归葬帝许之】麒麟阁中即图之词可继【前汉赵充国以功德画未央宫至成帝时西羌尝有警上思将帅之臣召扬雄即充国图画而颂之】铭曰贞以图国义惟急病临难忘身【难乃旦切】见危致命汉宠死事周崇死政烈烈南公忠出其性控扼地利奋扬兵柄东护吴楚西临周郑婪婪羣凶【婪卢含切贪也】害气弥盛长蛇封豖【封大也见左传定公四年】踊跃不定屹彼睢阳【屹鱼乞切山貌】制其要领【童云上一遥切前汉张骞传注云要衣要也领衣领也凡持衣者则执要与领故以为喻】横溃不流疾风斯劲梯冲外舞缶穴中侦【侦五正切伺视也贼攻睢阳为云梯置精兵其上推之临城廵潜凿三穴候梯将至一穴中出大木鈎之一穴中出木柱之一穴中出铁笼盛火焚之】钤马非难【公羊传宣公十五年钳马而秣之】析骸犹竞【左宣十五年华元曰析骸以爨】浩浩烈士不闻济师兵食殱焉守逾三时公奋其勇单车载驰投躯无告噬指而归力穷就执犹抗其辞【唐忠义传霁云被执贼欲降之廵呼曰南八男儿死耳不可为不义屈霁云笑曰将欲有为也公知我者敢不死遂遇害】圭璧可碎坚贞不亏寇力东尽凶威西恧【女六切慙也】孤城既拔渠魁受戮【安庆绪】雷霆之诛由我而速巢穴之固由我而覆【范阳】江汉淮湖羣生咸育倬焉勲烈孰与齐躅【厨玉切】天子震悼陟是元功旌褒有加命秩斯崇位尊九牧礼视三公建兹祠宇式是形容牲牢伊硕黍稷伊丰??孝嗣望慕无穷刋碑河浒万古英风
柳河东集注卷五

[book_title]卷六
钦定四库全书
柳河东集注卷六
宋　童宗说张敦颐潘纬　音释
碑
曹溪第六祖赐諡大鉴禅师碑
【六祖名惠能姓卢氏】
扶风公廉问岭南三年【马总扶风人为岭南节度使】以佛氏第六祖未有称号疏闻于上诏諡大鉴禅师塔曰灵照之塔元和十年十月十三日下尚书祠部符到都府公命部吏洎州司功掾告于其祠幢盖锺鼓【幢传江切】增山盈谷万人咸会若闻鬼神其时学者千有余人莫不欣踊奋厉如师复生则又感悼涕慕如师始亡因言曰自有生物则好鬬夺相贼杀丧其本实誖乖淫流【张云誖蒲昧切乱也】莫克返于初孔子无大位没以余言持世更杨墨黄老益杂其术分裂而吾浮图说後出推离还源合所谓生而静者【记乐记人生而静天之性也】梁氏好作有为师逹摩讥之空术益显【传灯録梁武帝问达摩曰朕造寺写经度僧不可胜纪有何功德师曰并无功德此但人天小果如影随形虽有非实】六传至大鉴【逹摩本天竺王子得禅宗妙法云自释迦相传有衣鉢为记世称传授逹摩传惠可为二祖惠可传璨为三祖璨传道信为四祖信传弘忍为五祖忍传惠能为六祖】大鉴始以能劳苦服役【能即一耐字】听其言言希以究师用感动遂受信具【衣鉢也】遁隐南海上人无闻知又十六年度其可行【度待洛切】乃居曹溪【韶州地名唐咸亨末能住韶州宝林寺】为人师会学去来尝数千人其道以无为为有以空洞为实以广大不荡为归其教人始以性善终以性善不假耘锄本其静矣中宗闻名使幸臣再徵不能致取其言以为心术其说具在今布天下凡言禅皆本曹溪大鉴去世百有六年凡治广部而以名闻者以十数莫能掲其号乃今始告天子得大諡丰佐吾道其可无辞公始立朝【谓马总】以儒重刺?州都护安南由海中大蛮夷连身毒之西【潘云身毒史记上音捐下音笃前汉下音笃一名天笃浮图胡是也又西南夷传注即天竺亦曰捐笃】浮舶听命咸被公德受旗纛节戟【童云纛杜皓切翳也舞者所执徒沃切羽葆幢又徒刀大到二切潘云大到切羽毛幢也以犁牛尾为之大如斗或在騑头或在衡又音毒】来莅南海属国如林不杀不怒人畏无噩【逆各切譁讼也潘云周礼噩当为惊愕之愕】允克光於有仁昭列大鍳莫如公宜其徒之老乃易石于宇下使来谒辞其辞曰
逹摩乾乾传佛语心六承其授大鍳是临劳勤专默终揖于深【揖一本作挹】抱其信器行海之隂其道爰施在溪之曹龎合猥附不夷其高传告咸陈惟道之褒生而性善在物而具荒流奔轶【徒结切】乃万其趣匪思愈乱匪觉滋误由师内鍳咸获于素不植乎根不耘乎苖中一外融有粹孔昭在帝中宗聘言於朝隂翊王度俾人逍遥越百有六祀号諡不纪由扶风公告今天子尚书既复大行乃诔【潘云鲁水切垒也垒述前人之功德】光于南土其法再起厥徒万亿同悼齐喜惟师教所被洎扶风公所履咸戴天子天子休命嘉公德美溢于海夷浮图是视师以仁传公以仁理谒辞图坚永胤不已
南岳弥陁和尚碑【陁一本作陀】
在代宗时有僧法照为国师乃言其师南岳大长老有异德天子南向而礼焉度其道不可徵乃名其居曰般舟道场【般舟和尚盖日悟也】用尊其位公始居山西南岩石之下人遗之食则食不遗则食土泥茹草木其取衣类是南极海裔北自幽都来求厥道或值之崖谷羸形垢面躬负薪槱【音酉以九切】以为仆役而媟之【媟音薛】乃公也凡化人立中道而教之权俾得以疾至故示专念书涂巷刻谿谷丕勤诱掖以援于下不求而道备不言而物成人皆负布帛斩木石委之岩户不拒不营祠宇既具以洎于德宗申诏褒立是为弥陁寺施之余则与饿疾者【施式智切】不尸其功公始学成都唐公次资川诜公诜公学于东山忍公【姓周黄梅人即五祖】皆有道至荆州进学玉泉真公真公授公以衡山俾为教魁人从而化者以万计初法照居庐山由正定趣安乐国【由一本作中】见蒙恶衣侍佛者佛告曰此衡山承远也出而求之肖焉乃从而学传教天下由公之训公为僧凡五十六年其夀九十一贞元十八年七月十九日终于寺葬于寺之南冈刻石于寺大门之右铭曰
一气回薄茫无穷其上无初下无终离而为合蔽而通始末或异今焉同虚无混冥道乃融圣神无迹示教功公之率衆峻以容公之立诚放其中【放本或作教】服庇草木蔽穹隆仰攀俯取食以充形游无极交大雄天子稽首师顺风四方奔走云之从经始寻尺成灵宫始自蜀道至临洪咨谋往复穷真宗子弟传教国师公化流万亿代所崇奉公寓形於南冈幼曰弘愿惟孝恭立之兹石书玄踪
岳州圣安寺无姓和尚碑
维某年月日岳州大和尚终於圣安寺凡为僧若干年年若干有名无姓世莫知其闾里宗族所设施者有问焉而以告曰性吾姓也其原无初其胄无终承于释师以系道本吾无姓耶法劒云者我名也实且不有名恶乎存吾有名耶性海吾乡也法界吾宇也戒为之墉惠为之户以守则固以居则安吾闾里不具乎度门道品其数无极菩萨大士其衆无涯【潘云菩薄胡切萨桑葛切佛书云菩提萨埵唐言觉冇情也从简称菩萨】吾与之戚而不吾异也吾宗族不大乎其道可闻者如此而止读法华经金刚般若经数逾千万【潘云般北末切若而也切梵语谓智惠也】或讥以有为曰吾未尝作呜呼佛道逾远异端竞起唯天台大师为得其说和尚绍承本统以顺中道凡受教者不失其宗生物流动趣向混乱惟极乐正路为得其归和尚勤求端慤以成至愿凡听信者不惑其道或讥以有迹曰吾未尝行始居房州龙兴寺中徙居是州作道场於楞伽北峯【楞音棱伽音茄】不越阃者五十祀和尚凡所严事皆世高德始出家事而依者曰卓然师居南阳立山葬岳州就受戒者曰道頴师居荆州弟子之首曰怀远师居长沙安国寺为南岳戒法岁来侍师会其终遂以某日葬於卓然师塔东若干步铭曰
道本於一离为异门以性为姓乃归其根无名而名师教是尊假以示物非吾所存大乡不居大族不亲渊懿内朗冲虚外仁圣有遗言是究是勤惟动惟默逝如浮云教久益微世罕究陈爰有大智出其真门【一本作论】师以显示俾民惟新情动生变物由湮沦爰授乐国参乎化原师以诱导俾民不昏道用不作神行无迹晦明俱如生死偕寂法付後学施之无斁【夷益切厌也】葬从我师无忘真宅荐是昭铭刻兹贞石
碑隂记
无姓和尚既居是山曰凡吾之求非在外也吾不动矣弘农杨公炎自道州以宰相徵过焉以为宜居京师强以行不可将以闻曰愿间岁乃往明年杨去相位窜谪南海上终如其志赵郡李萼辩博人也为岳州盛气欲屈其道闻一言服为弟子河东裴藏之举族受教京兆尹弘农杨公某【杨凭】以其隐地为道场奉和州刺史张惟俭买西峯广其居凡以货利委堂下者不可选纪受之亦无言将终命其大弟子怀远授以道妙终不告其姓或曰周人也信州刺史李某为之传【李位】长沙谢楚为行状博陵崔行俭为性守一篇凡以文辞道和尚功德者不可悉数弘农公自余杭【杨凭自临贺尉徙杭州刺史】命以行状来怀远师自长沙以传来使余为碑既书其辞故又假其隂以记
龙安海禅师碑
佛之生也远中国仅二万里其没也距今兹仅二千岁故传道益微而言禅最病拘则泥乎物诞则离乎真真离而诞益胜故今之空愚【一作空空愚夫】失惑纵傲自我者皆诬禅以乱其教冒于嚚昏【嚚鱼巾切】放于淫荒其异是者长沙之南曰龙安师师之言曰由迦叶至师子二十三世而离离而为逹摩【潘云迦居牙切叶书涉切是释迦大弟子一名饮光逹摩摩当作磨莫卧切西天第二十八祖东震旦士谓之初祖】由逹摩至忍五世而益离离而为秀为能【神秀姓李氏隋末出家事弘忍弘忍卒秀乃居常阳山同学僧惠能姓卢氏弘忍卒住韶州宝林寺天下散传其道谓秀为北宗能为南宗】南北相訾【音紫毁也】反戾鬭狠其道遂隐呜呼吾将合焉且世之传书者皆马鸣龙树道也二师之道其书具存徵其书合於志可以不慁【胡困切】於是北学於惠隐南求於马素咸黜其异以蹈乎中乖离而愈同空洞而益实作安禅通明论推一而适万则事无非真混万而归一则真无非事推而未尝推故无适混而未尝混故无归块然趣定至于旬时是之谓施用茫然同俗极乎流动是之谓真常居长沙在定十四日人即其处而成室宇遂为宝应寺去於湘之西人又从之负大木砻密石以益其居【砻音聋】又为龙安寺焉尚书裴公某李公某侍郎吕公某杨公某【裴胄李巽吕渭杨凭】御史中丞房公某咸尊师之道执弟子礼凡年八十一为僧五十三朞元和三年二月九日而没其弟子玄觉洎怀直浩初等状其师之行谒余为碑曰师周姓如海名也世为士父曰择交同州録事参军叔曰择从尚书礼部侍郎师始为释其父夺之志使仕至成都主簿不乐也天宝之乱复其初心尝居京师西明寺又居岣嵝山【张云岣嵝拘缕二音岣又音古后切嵝力后切】终龙安寺葬其原铭曰
浮图之修其奥为禅殊区异世谁得其传遁隐乖离浮游散迁莫徵旁行【胡郎切】徒听浮言空有互鬬南北相残谁其会之楚有龙安龙安之德惟觉是则苞并絶异表正失惑貌昧形静功流无极动言有为弥寂而默祠庙之严我居不饰贵贱之来我道无得逝耶匪追至耶谁抑惟世之几惟道之微既陈而明乃去而归象物徒设真源无依後学谁师呜呼兹碑【一作动言事为】
柳河东集注卷六

[book_title]卷七
钦定四库全书
柳河东集注卷七
宋　童宗说张敦颐潘纬　音释
碑铭
南岳云峯寺和尚碑
乾元元年【戊戌岁】某月日皇帝曰【肃宗】予欲俾慈仁怡愉洽于生人惟浮图道允廸乃命五岳求厥元德以仪于下惟兹岳上于尚书其首曰云峯大师法证凡莅事五十年贞元十七年乃没其徒曰诠曰远曰振曰巽曰素凡三干余人其长老咸来言曰吾师轨行峻特【轨居洧切法也】器宇弘大有来受律者吾师示之以尊严整齐明列义类而人知其所不为有来求道者吾师示之以高广通逹一其空有而人知其所必至元臣硕老稽首受教髫童毁齿【髫音迢童子垂髪】踊跃执役故从吾师之命而度者凡五万人吾师冬不燠裘【燠乙六切又威遇切】饥不丰食每岁会其类读羣经俾圣言毕出有以见其大又率其仵【音午偶也】伐木辇土作佛塔庙洎经典俾象法益广有以见其用将没告门人曰吾自始学至去世未尝有作焉然後知其动无不虚静无不为生而未始来殁而未始往也【二而字下或有知字】其道备矣愿刻山石知教之所以大其词曰
师之教尊严有耀恭天子之诏维大中以告後学是効师之德简峻渊默柔惠以直涣焉而不积同焉而皆得兹道惟则师之功勤劳以庸维奥秘必通以兴祠宫遐迩攸从师之族由虢而郭【周武王封虢叔於西虢平王东迁夺其地与郑武公求虢叔之裔孙序封於其阳号曰虢父】世德有奕从佛于释师之夀七十有八惟终始罔缺丕冒遗烈厥徒蒸蒸维大教是膺维宪言是徵溥博恢弘如川之增如云之兴如岳之不崩终古其承之
南岳云峯和尚塔铭
云峯和尚族郭氏号法证为竺乾道五十有七年年七十有八贞元十七年九月十七日终十月二十七日葬凡度学者五万人为弟子者三千人色厉而仁行峻而周道广而不尤功高而不有毅然居山之北峯以为仪表世之所谓贤人大臣者至南方咸所严事由其内者闻大师之言律义莫不震动悼惧如听誓命由其外者闻大师之称道要莫不凄欷欣踊【欷音希】如获肆宥故时推人师则专其首诏求教宗则冠其位披山伐木崇构法宇则地得其胜捐衣去食广阅羣经则理得其深其道实勤而其心无求自大师化去教亦随丧呜呼大师之葬门人慕号长老愁痛遂相与以为兹塔砻石峻整植木蓊茂【蓊乌孔切木盛貌】凡衡山无与为比者然而未有能纪其事余既与大乘师重巽游巽其徒也亟为余言【亟为并去声】故为其铭铭曰
苞元极兮韬大方威而仁兮幽以光行峻洁兮貌斋庄【峻一本作浚】气混溟兮德洋洋演大律兮离毫芒度羣有兮耀柔刚栋宇立兮像法彰文字阐兮圣言扬诏褒列兮宅南方道之广兮用其常後是式兮宜久长閟灵室兮记崇冈即玄石兮垂文章学者慕兮哀无疆
南岳般舟和尚第二碑
佛法至于衡山及津大师始修起律教由其坛场而出者为得正法其大弟子曰日悟和尚尽得师之道次补其处为浮图者宗世家于零陵蒋姓也和尚心大而行密体卑而道尊以为由定发惠必用毗尼为之室宇【潘云毗频脂切律也传灯録云律师启毗尼之法】遂执业於东林恩大师究观秘义乃归传教不视文字悬判深微登坛莅事度比丘衆【潘云比音鼻?语云比邱如秦云乞士谓上於诸佛乞法资益惠命下於施主乞食资益色声】凡岁千人者三十有七而道不恩以为去凡即圣必以三昧为之轨道遂服勤於紫霄远大师修明要奥得以观佛浩入性海洞开真源道场专精长跪右遶不衡不倚【石碑本洞作廓旡长跪及不衡字】凡七日者百有二十而志不衰初开元中诏定制度师乃居本郡龙兴寺肃宗制天下名山置大德七人兹岳尤重推择居首师乃即崇岭是作精室辟林莽【碑本辟作斩】刳岩峦殿舍宏大廊庑修直【庑音武】不命而献力不祈而荐货凡南方人颛念佛三昧者必由於是命曰般舟台焉【潘云般如字大藏有般舟三昧经云一心念佛若一日昼夜若七日七夜又云经行不得休息不得坐三月速得是三昧今释氏有依此教修行者】和尚生十三年而始出家又九年而受具戒又十年而处坛塲【石本处作居】又三十七年而当贞元二十年正月十七日化于兹室呜呼无得而修故念为实相不取於法故律为大乘坏衣不饰揣食不味【揣徒官切聚貌】覆荐服役凡出於生物者摈而勿用不自知其慈摄取调御凡归於正真者动而成羣不自知其教万行方厉一性恒如寂用之涯不可得也有弟子曰景秀嗣居法会欲广其师之德延于罔极故申明陈辞俾刋之兹碑铭曰
像教南被及津而尊威仪有严载辟其门吾师是嗣增濬道源度衆逾广大明羣昏乃兴毗尼微密是论八万总结彰于一言声闻熙熙遐迩来奔如木既拔有植其根乃法般舟奥妙斯存百亿冥会观于化元同道祁祁【盛貌】功庸以敦如水斯壅流之无垠【音银岸也】帝求人师登我先觉赫矣明命表兹灵岳于彼南阜斋宫爰作负掲致货时靡要约【要平声潘云掲音竭又音朅又音憇并牵也】袒奋程力不呼而诺是刈是凿既涂既斵层构孔硕以延後学出不牛马服不絮帛匪安其躬亦菲其食勤而不劳在用恒寂纵而不傲在舍恒得洪融混合孰究其迹懿兹遗光式是嘉则容貌往矣轨仪无极其徒追思赓荐兹石
大明和尚碑
儒以礼立仁义无之则坏佛以律持定慧去之则丧是故离礼於仁义者不可与言儒异律於定慧者不可与言佛逹是道者惟大明师师姓欧阳氏号曰惠开唐开元二十一年始生天宝十一载始为浮图大历十一年始登坛为大律师贞元十三年十一月十一日卒元和九年正月其弟子怀信道嵩尼无染等命高道僧灵屿为行状列其行事愿刋之兹碑宗元今掇其大者言曰师先因官世家潭州为大姓有勲烈爵位今不言大浮图也【不序其宦族所以尊大浮图之道】凡浮图之道衰其徒必小律而去经大明恐焉於是从峻洎侃以究戒律而大法以立又从秀洎昱以通经教而奥义以修由是二道出入隐显从学以不惑来求以有得广德二年始立大明寺于衡山诏选居寺僧二十一人师为之首乾元元年【一本作某年盖乾元在广德前恐误】又命衡山立毗尼藏诏选讲律僧七人师应其数凡其衣服器用动有师法言语行止皆为物轨执巾匜【童云移之移尔二切左传奉匜沃盥】奉杖屦为侍者数百剪发髦被教戒为学者数万得衆若独居尊若卑晦而光介而大灏灏焉【张云灏音浩义同】无以加也其塔在祝融峯西趾下碑在塔东其辞曰
儒以礼行觉以律兴一归真源无大小乘大明之律是定是慧丕穷经教为法出世化人无疆垂裕无际诏尊硕德威仪有继道徧大洲徽音勿替祝融西麓【童云音鹿山足曰麓】洞庭南裔金石刻辞弥亿千岁
碑隂
凡葬大浮图无竁穴【竁枢绢切穿地】其用於碑不宜然昔之公室礼得用碑以葬其後子孙因宜不去遂铭德行用图久於世及秦刻山石号其功德亦谓之碑而其用遂行然则虽浮图亦宜也凡葬大浮图其徒广则能为碑晋宋尚法故为碑者多法梁尚禅故碑多禅法不周施禅不大行而律存焉故近世碑多律凡葬大浮图未尝有比丘尼主碑事今惟无染实来涕泪以求其志益坚又能言其师他德尤备故书之碑隂师凡主戒事二十二年宰相齐公映李公泌赵公憬尚书曹王臯裴公胄侍郎令狐公峘或师或友齐亲执经受大义为弟子又言师始为童时梦大人缟冠素舃【缟音杲白色舄音昔履也】来告曰居南岳大吾道者必尔也已而信然将终夜冇光明笙磬之音衆咸见闻若是类甚衆以儒者所不道而无染勤以为请故末传焉无染韦氏女世显贵今主衡山戒法
衡山中院大律师塔铭
衡山中院大律师曰希操没年五十七既没二十七年其大弟子诫盈奉公之遗事愿铭塔石公昝姓【昝子感切】凡去儒为释者三十一祀掌律度衆者二十六会南尼戒法坏而复正由公而大兴衡岳佛寺毁而再成由公而丕变故当世之士若李丞相泌道未尝屈覩公而稽首尊之不名出世之士若石廪公瓒公【衡山有石廪峯瓒僧名也号懒残】言未尝形遇公而叹息推以护法是以建功之始则震雷大风示其?【兆字】灭迹之际则陨星黑祲告其期【祲音浸妖气】斯为神怪不可度已故其与物大同终始无争受学之衆他莫能偕也凡所受教若华严照公兰若真公【潘云若面也切官赐额者为寺私造者为招提兰若】荆州至公律公皆大士凡所授教若惟瑗道郢灵干惟正惠常诫盈皆闻人呜呼始终哉为之铭曰
首有承兮卒有传革大讹兮持法权衆之至兮志益?雷发?兮功已宣星告妖兮夀不延灵变化兮迎大仙砻兹石兮垂万年世有坏兮德无迁
柳河东集注卷七

[book_title]卷八
钦定四库全书
柳河东集注卷八
宋　童宗说张敦颐潘纬　音释
行状
段太尉逸事状【段秀实】
太尉始为泾州刺史时【大历十二年】汾阳王以副元帅居蒲【郭子仪治河中即蒲州】王子曦【音希汾阳王之子】为尚书领行营节度使寓军邠州【邠悲巾切】纵士卒无赖邠人偷嗜暴恶者卒以货窜名军伍中【卒一本作率窜取乱切】则肆志吏不得问日羣行丐取於市不嗛【张云音歉不满也】辄奋击折人手足椎釡鬲瓮盎盈道上【童云鬲音历鼎属盎於浪切瓦盆属】把臂徐去【把一作袒】至撞杀孕妇人【撞传江切】邠宁节度使白孝德以王故【邠宁节度使姓白名孝德】戚不敢言太尉自州以状白府愿计事至则曰天子以生人分公理【分一作付理治也】公见人被暴害因恬然且大乱若何孝德曰愿奉教太尉曰某为泾州甚适少事今不忍人无寇暴死以乱天子边事公诚以都虞候命某者能为公已乱【为去声己止也】使公之人不得害孝德曰幸甚如太尉请既署一月睎军士十七人入市取酒又以刃刺酒翁坏酿器【坏音怪醸女亮切】酒留沟中【留一作流】太尉列卒取十七人皆断头注槊上【童云音朔长矛也】植市门外曦一营大噪尽甲孝德震恐召太尉曰将奈何太尉曰无伤也请辞於军孝德使数十人从太尉太尉尽辞去解佩刀选老躄者一人【张云躄蒲结切又俾亦切不能行】持马至曦门下甲者出太尉笑且入曰杀一老卒何甲也吾戴吾头来矣甲者愕因谕曰尚书固负若属耶副元帅固负若属耶奈何欲以乱败郭氏为白尚书出听我言曦出见太尉太尉曰副元帅勲塞天地当务始终今尚书恣卒为暴暴且乱乱天子边欲谁归罪罪且及副元帅今邠人恶子弟以货窜名军籍中杀害人如是不止几日不大乱大乱由尚书出人皆曰尚书倚副元帅不戢士然则郭氏功名其与存者几何言未毕曦再拜曰公幸教曦以道恩甚大愿奉军以从顾叱左右曰皆解甲散还火伍中敢譁者死太尉曰吾未晡食【张云音逋晚食】请假设草具既食曰吾疾作愿留宿门下命持马者去旦日来还卧军中曦不解衣戒候卒击柝卫太尉旦俱至孝德所谢不能请改过邠州由是无祸先是太尉在泾州为营田官泾大将焦令谌【童云氏壬切信也】取人田自占数十顷给与农曰且熟归我半是岁大旱野无草农以告谌谌曰我知入数而已不知旱也督责益急且饥死无以偿即告太尉太尉判状辞甚巽使人求谕谌谌盛怒召农者曰我畏段某耶何敢言我取判铺背上以大杖击二十垂死舆来庭中太尉大泣曰乃我困汝即自取水洗去血裂裳衣疮【衣於既切】手注善药旦夕自哺农者【童云哺音逋啜也】然後食取骑马卖市谷代偿使勿知淮西寓军帅尹少荣刚直士也入见谌大骂曰汝诚人耶泾州野如赭【音者赤士】人且饥死而必得谷又用大杖击无罪者段公仁信大人也而汝不知敬今段公唯一马贱卖市谷入汝汝又取不耻凡为人傲天灾犯大人击无罪者又取仁者谷使主人出无马汝将何以视天地尚不愧奴隶耶【隶郎计切】谌虽暴抗然闻言则大愧流汗不能食曰吾终不可以见段公一夕自恨死及太尉自泾州以司农徵戒其族过歧朱泚【童云此礼切】幸致货币慎勿纳及过泚固致大绫三百疋太尉壻韦晤坚拒不得命至都太尉怒曰果不用吾言晤谢曰处贱无以拒也太尉曰然终不以在吾第以如司农治事堂栖之梁木上泚反太尉终吏以告泚泚取视其故封识具存【识音志】
太尉逸事如右
元和九年月日永州司马员外置同正员柳宗元谨上史馆今之称太尉大节者出入以为武人一时奋不虑死以取名天下不知太尉之所立如是宗元尝出入歧周邠斄间【童云斄后稷所封音邰】过真定北上马岭历亭鄣堡戍【鄣之向切】窃好问老校退卒能言其事太尉为人姁姁【火羽切】常低首拱手行步【行一作促】言气卑弱未尝以色待物人视之儒者也遇不可必逹其志决非偶然者会州刺吏崔公来言信行直备得太尉遗事覆校无疑或恐尚逸坠未集太史氏敢以状私於执事谨状
故银青光禄大夫右散骑常侍轻车都尉宜城县开国伯柳公行状【柳浑】
曾祖善才皇荆王侍读
祖尚素皇润州曲阿县令
父庆休皇渤海郡县丞赠蔡州刺史工部尚书
汝州梁县梁城乡思义里柳浑年七十四状
公字惟深【一字夷旷】其先河东人晋永嘉年有济南太守卓者【柳纯子车】去其土代仕江左【代一本作往】公实後之柳氏自黄帝后稷降于周鲁以字命族因地受氏载在左氏内外传【去声鲁孝公子伯展展孙无骇赐姓展氏无骇生禽字季为鲁士师食邑柳下諡曰惠因以柳为氏鲁为楚灭柳氏入楚又为秦灭乃还晋之解县为河东人】及太史公书自卓至公十有一代为士林盛族着于南朝历代史及柳氏家牒惟公质貌魁杰度量宏大弘和博逹而遇节必立恢旷放弛而应机能断【去声】其居室奉养抚字之诚仪于宗戚而内行着焉其莅政柔仁端直之德洽于府寺而外美彰焉凡为学略章句之烦乱采摭奥旨【摭之石切拾也】以知道为宗凡为文去藻饰之华靡汪洋自肆以适已为用自始学至於大成躭嗜文集【躭都含切】注意鑚砺【鑚祖官切】倦不知游息威不待夏楚【夏古雅切】儒言经旨【经一作雅】夙有闻知年十余岁有称神巫来告曰若相法当夭且贱【夭上声若汝也】幸而为释可以缓而死耳位禄非若事也公诸父素加抚爱尤所信异遽命夺去其业从巫之言也【一本无之字】公不可且曰夫性命之理圣人所罕言搢绅者所不道巫何为而能尽之也且令从之而生去圣人之教而为异术不若速死之愈也於是为学甚笃其在童幼固不惑於怪谲矣【童云谲古穴切说文权诈也】开元中举汝州进士计偕百数公为之冠【音贯後同】礼部侍郎韦陟异而目之一举上第调受宋州单父尉【调去声父上声】操断举措通乎细大挈亷检守形於造次加云骑尉秩满江南西道连帅闻其名辟至公府【帅所类切辟音璧谓为江西采访皇甫先判官】以信州都邑人罹凶害【罹邻知切遭也】靡弊残耗假守永丰令公於是用重典以威奸暴【童云重直陇切周礼刑乱国用重典】铺大和以惠鳏嫠【陵之切】敺除物害【敺即驱字】消去人隐吏无招权乾没之患政无犯令尨茸之蠧【张云尨茸乱貌尨音蒙一音莫江切茸如容切蠧音妬】宰制听断渐於讼息耕夫复於封疆商旅交於关市既庶而富亷耻兴焉既富而教庠塾列焉【塾音孰门内之学】里閈大变克有能称遂表为洪州丰城令到职如永丰之政而仁厚加焉授衢州司马夫器宏者耻効以圭撮之任【撮苍括切量容六十四黍为圭四圭为撮】足逸者难局以寻常之地公遂灭迹藏用遁隐于武宁山羣公交书诸侯走币皆谢絶不就方将究贤人之业穷君子之儒味道腴以代膏粱含德辉而轻绂冕遗荣养素恬淡如也朝右藉甚有声徵拜御史公曰君命也安敢逃乎即日装束上道公常好大体不为细家之迫速【一本作束】非其志也以疾辞授右补阙不隐忠以固位不形直以奸名【童云奸音干有本误作姧非也】除殿中侍御史赐绯鱼袋赴江西与租庸使议复榷铁【榷音角】及常平仓便宜制置得以专任和钧关石之绪出纳平准之宜国利人逸得其要道迁侍御史充江南西路都团练判官时属支郡不知连帅之职公请出廵尽征之地大诘奸谬所至风动其有非常之政裕于人者必举其课绩归之使府又以文采殷勤歌咏之俾其风謡颂声闻于他部逹于京师而後已改祠部员外郎转司勲郎中余如故就拜袁州刺史公於是酌古良牧之政宜于今者宗而奉之考诸理国之说称于人者承而守之均利器用以致其富昭明物则以教之礼示优裕之德以周惠利缓九赋推广厚之心以固和慈保万人明其制量临长羣吏示之法禁考中备败无不得其极理行高第朝廷休之召拜谏议大夫充浙江东西道黜陟使将举其能政端于外邦也公则修虞书之考绩举汉代之课第处事详谛无依违故纵之败奉法端审无隐忌峭刻之文【峭七肖切】时分部所系於公尤重凌江并海【童云上蒲浪切近也列子并歌并进又音竝上声】竟吴越之域皆所莅焉复命称职加朝散大夫又拜左庶子集贤殿学士奉翊储后修其宫政统理文籍纪于秘府拜尚书右丞直而多容简而有制去苛削之文而吏皆率法务弘大之道而政不失中加银青光禄大夫迁右散骑常侍泾卒之乱公以变起卒遽【卒即猝字】尽室奔匿于终南山贼徒访公所在追以相印既及公而问焉公变名氏以绐之【张云江南呼欺曰绐音怠】捐家属以委之贼遂执公爱子榜箠询问【张云榜比孟切笞也张敖传载贯高榜笞数千】折其右肱而公不之顾即步入穷谷披草径踰秦岭由襃骆朝于行宫上嘉其诚节不时召见公顿首流涕累陈计画贼平筞勲【筞即策字】赐轻车都尉封宜城县开国伯拜尚书兵部侍郎初公名载字元舆至是奏请改命以涤伪署之污是岁盗据淮浒【淮西节度李希烈反】方议讨戮宰相以大理评事李元平者有名以为才堪攘拜为汝州羣臣望声徇利者皆曰德举公独慷慨【上口朗切下口溉切】言於朝曰是夫喋喋衒玉而贾石者也【喋音牒多言衒扃县切贾音古】王衍误天下殷浩败中军华而不实异代同德往且见获何之攘时人不之信也未几盗袭汝州以元平归凡百莫不嗟服焉俄以本官同中书门下平章事登翊圣皇匡弼大政造膝尽规谏之志当事无矜大之容援下情于上以酌天心顺嘉謩于外用彰君德故致绩用茂着而人罕知之然其章布于外敷闻在下者十一二焉贞元初上以甸服长人天下理本於是亲择郎吏分宰於京师外部未几而人謡大和击壤之颂归於帝力上召丞相告之左仆射平章事张延赏拚蹈称庆公俯伏不贺且曰甸服之政固宜慎重然则此屑屑者特京兆尹之职耳陛下当择臣辈以辅圣德臣当选京兆以承大化京兆当求令长以亲细事夫然後宜舍此而致理可谓爱人矣然非王政之大伦也不知所贺上深然之汉惠悦曹参之言绦侯慙曲逆之对【曲逆音去遇一音皆如字县名陈平所封绦县名周勃所封谓对决狱钱谷之问】考之前志我无负焉既而西戎乘间入邑诈以请盟【间去声吐蕃尚结赞请会盟平凉】侍中北平王燧【马燧】建议许之自公卿以下莫有异虑公独陈谋献画言戎之诈固不可许竟留中不下而前议遂行於是册命上将【去声命浑瑊为会盟使】莅盟诸戎戎果纵兵逼好大敺掠而去上召对前殿嘉叹者久之时谏臣有廷诤?于讪上者上未之善也公从容候间陈古以讽所以示寛裕之德招谠正之言词旨切直意气勤恳动合圣謩卒见纳用无何工人有以理乘舆服器得罪于左右者【唐传云玉工作带误毁一銙私市佗玉足之】有司以盗易御物请论如法制初可之公不奉诏因抗疏曰迹其罪状未甚指明方春杀人恐伤和气上覧之大悦即原其罪刑官慎恤之事正於邦典圣君含育之德彰于天下论者难之时上相与光禄卿裴腆不恊候公休沐以御酒或阙隂请贬之制命既行公坚执不下请讯支计之吏校其供入之实原本定罪穷理辩刑而腆竟获宥克复本职白志贞有羇靮之勤【靮音的马缰】献利屡中【利一作谋】上嘉其功効特宠异之方议大用公以为骨徒杂类【骨俗作胥】出自微贱负乘致寇盗之招也累疏以闻而止公竭诚尽忠忧劳庶务有耄忘之疾【耄音冒忘去声】恳迫陈让除右散骑常侍罢知政事贞元五年二月五日薨于昌化里终於散地故褒赠不及惟公致君之志孜孜焉不有怠也立诚之节侃侃焉【童云侃空旱切刚直】无所屈也故处心积虑博蹇之道表於朝端弼违释回朴忠之诚【礼记礼器篇礼释回注释犹去也回邪僻也】沃于帝念内有敢言之勇进当不讳之明用能直道自逹而无罪悔者也公累更重任禄秩之厚布于宗姻无一?之土以处其子孙无一亩之宫以聚其族属待禄而饱佣室而安终身坦荡而细故不入其逹生知足落落如此夫其子恭父慈【或添仁义】善行也拊循制理能政也直亷洁静俭德也拒疑独断明识也冒危以扞牧圉大节也犯顔以陈訏谟至忠也有一于此尚宜旌襃矧兹备体焉可以已固当饰以荣号章示後来而故吏遗孤沦寓遐壤久稽彛典罪在宗属敢用评骘旧行【骘音质定也】敷赞遗风若乃扬孔氏襃贬之文举周公惩劝之法徵於诔諡则有司存谨状
諡议贞元十五年正月日故银青光禄大夫右散骑常侍轻车都尉宜城县开国伯柳公从孙将仕郎守集贤殿正字宗元谨上
尚书考功伏以鲁史襃贬虞书黜陟彰善瘅恶【瘅丁但切疾也】王教之端自周公以来諡法未改谨按柳公累历清贯茂着名节贞亮存诚洁亷中礼纳忠为争臣之表【争音诤】出守乃牧人之良刺举必闻澄清可纪冒危而大节不夺更名而纯诚克彰【更平声谓元名载因寇乱改名浑】遂践鼎司以匡王国奉上尽陪辅之志退迹有推让之高圭璋闻望【闻音问】洽于人听所以耸厉在位关於政教声闻王者其事实繁襃善劝能固将不废宗元既当族属且又通家传信克备其遗芳考行敢徵于故事谨具署其懿绩布以慤词定諡之制谨如律令【谨一本作请】谨状下太常博士裴堪諡议曰贞奉勑依
唐故秘书少监陈公行状【陈京】
五代祖某陈宜都王
曾祖某皇会稽郡司马
祖某皇晋陵郡司功参军
父某皇右补阙翰林学士赠秘书少监某州某县某乡某里陈京年若干状【一本无此一行】
公姓陈氏自颍川来隶京兆万年胄贵里讳京既冠字曰庆复举进士为太子正字咸阳尉太常博士左补阙尚书膳部考功员外郎司封郎中给事中秘书少监自考功以来凡四命为集贤学士德宗登遐公病痼舆曳就位备哀敬之节由是滋甚遂以所居官致仕贞元二十一年四月二十五日终于安邑里妻党之室无子伯兄前监察御史璫仲兄前大理评事苌以公文行之大者告于尝吏于公者使辞而陈之大历中公始来京师中书常舍人衮杨舍人炎读其文惊以相视曰子云之徒也常以兄之子妻公由是名闻游太原太原尹喜曰重客至矣授馆致饩厚以泉布献焉公曰非是为也某尝为北都赋未就愿即而就焉其宫室城郭之大河山之富关閈之壮与其土疆之所出风俗之所安王业之所由兴苟得闻而覩之足矣若曰受大利是以利来盖异前志也吾不能敢辞遂逆大河踰北山仿徉而归【仿徉音房羊】赋成果传天下为咸阳尉留府廷主文章决大事得其道为博士举疵礼【童云上才支切说文病也】修坠典合于大中者衆焉泾人作难公徒行以出奔问官守【手又切左传僖公二十四年天子蒙尘于外敢不奔问官守】段忠烈之死【段秀实为朱泚所害】上议罢朝七日宰相曰不可方居行宫无以安天下公进曰是非宰相之言天子襃大节哀大臣天下所以安也况其特异者乎上用之其劳勤侍从谋议可否时之所赖者大廵狩告至【谓还宫也一本作所至者非】上行罪已之道焉曰凡我执事之臣无所任罪予惟不谨於理而有是也将复前之为相者【相去声谓卢杞】公曰天子加惠羣臣而引慝焉德至厚也而为相者复是无以大警于後且示天下率其党争之上变於色在列者咸恟而退【恟音凶忧恐也】公大呼曰赵需等勿退遂进而尽其辞焉不果复上迎访太后【沈太后德宗母】间数岁外颇怠其礼公密疏发之天子感悦焉初礼部试士有与亲戚者则附于考功莫不隂授其旨意而为进退者及公则否卓然有有司之道不可犯也太庙阙东向之礼且久矣公自为博士补阙尚书郎给事中凡二十年勤以为请殷祭之不坠繄公之忠恳是赖故有赤绂银鱼之报焉【京献议二十年至贞元十九年孟夏禘祭方正太祖东向之位帝赐京绯衣银鱼袋】昭陵山峻而高寝宫在其上内官惩其上下之勤挽汲之艰也【童云挽武远切引之也亦作挽又旡贩切引车也】谒于上请更之上下其议宰相承而讽之召官属使如其请公曰斯太宗之志也其俭足以为法其严足以有奉吾敢顾其私容而替之也奏议不可上又下其议凡是公者六七人其余皆曰更之便上独断焉曰京议得矣从之在集贤奏秘书官六员隶殿内而刊校益理纳资为骨而仕者罢之【骨即胥字吏也】求遗书凡增缮者乃作艺文新志制为之名曰贞元御府羣书新録始御府有食本钱月权其赢以为膳有余则学士与校理官颁分之学士常受三倍由公而杀其二【杀所界切】书史之始至入礼币钱六十缗亦皆分焉公悉致之官以理府署作书阁广羣官之堂不取於将作少府而用大足居门下简武官议典礼上以为能益器之与信臣议且致相位遇公有惑疾使视之疾甚不能知人遂不用用郑吏部高太常为相【郑珣瑜高郢】而以秘书命公所以示优之也公有文章若干卷深茂古老慕司马相如扬雄之辞而其诂训多尚书尔雅之说纪事朴实不苟悦于人世得以传其藁其学自圣人之书以至百家诸子之言推黄炎之事【黄帝炎帝】涉历代洎国朝之故实【洎即暨字】鈎引贯穿【去声】举大苞小若太仓之蓄崇山之载浩浩乎不可知也岂扬子所谓仲尼驾说者耶夫其忠烈之襃也相府之有诫也太庙之东向也昭陵之不更其故也官守之不可夺也立言之不可诬也利之不苟就也害之不苟去也其忠类朱云其孝类颖考叔亷类公仪休而又文以文之学以辅之而天子以为之知既得其道又得其时而不为公卿者病也故议者咸惜其始而哀其终焉公之丧凡五十四日而夫人又没毁也夫人之父曰偕司农卿祖曰某赠太子太保某故集贤吏也得公之遗事於其家书而授公之友以志公之墓谨状永贞元年八月五日尚书礼部员外郎柳宗元状
柳河东集注卷八

[book_title]卷九
[集部,别集类,汉至五代,柳河东集注]
钦定四库全书
柳河东集注卷九
宋　童宗说张敦颐潘纬　音释
表铭碣诔
唐相国房公德铭之隂【房琯也德铭李华所撰】
天子之三公称公王者之後称公诸侯之入为王卿士亦曰公有土封其臣称之曰公尊其道而师之称曰公楚之僭凡为县者皆曰公【为一作与】古之人通谓年之长老曰公故言三公若周公召公王者之後若宋公为王卿士若卫武公虢文公郑桓公其臣称之则列国皆然师之尊若太公楚之为县者若叶公白公【为一作与叶失涉切】年之长老若毛公申公涪公【张云涪音浮又房尤切汉书有申涪公涪音陪】而大臣罕能以姓配公者虽近有之然不能着也唐之大臣以姓配公最着者曰房公房公相玄宗有劳于蜀人咸服其节相肃宗作训于歧人咸尊其道惟正直慈爱以成於德用是进退所居而事理辩所去而人哀号理袁人袁人不胜其怀【袁一本并作远】为文士赵郡李华铭公之德乱故不克立今刺史太原王涯嘉公之道犹在乎人人不忘公之道为之刻石且曰州之南有亭曰需宴亭公之为也人之思也乃增饰栋宇即而立焉州人大悦咸会陨涕言曰昔公以周召之德微子之仁有土封以为卿士道为三公德为国师年为元老尝为县县怀其化至于州州濡其泽【濡音如】凡公子孙罔不戴慕盛德之词文而不刻更刺史数十莫克兴起乃卒归于王公王公尝以机密匡天子于禁中承公之道【承一作遵】刺于我邦由公之理【由一作序又作承】又能尊公之德起遗文以昭前烈则其入为卿士三公也孰曰不宜吾惧其去我也遽愿书于铭之隂用永表於邦之良政
国子司业阳城遗爱碣
四年五月皇帝以银印赤绂即隐所起阳公为谏议大夫後七年廷诤恳至累日不解帝尤嘉异迁为国子司业旌直优贤道光师儒又四年九月己巳出拜道州刺史太学生鲁郡李偿【一本作傥】庐江何蕃等百六十人【或云二百七十人】投业奔走稽首阙下叫阍吁天愿乞复旧朝廷重更其事如己巳诏翌日会徒北向如初行至延喜门公使追夺其章遮道愿罢遂不果献生徒嗷嗷顾眄徘徊【顾一本作相】昔公之来仁风扇扬暴慠革面【慠音傲】柔輭有立【輭一作懦乳兖切】听闻嘉言乐甚钟鼔瞻仰德宇高逾嵩岱及公当职施政示人准程良士勇善伪夫去饰惰者益勤诞者益恭沉酗腆酒【童云酗吁句切醉怒也亦作?腆他典切多也】斥逐郊遂违亲三岁罢退乡党令未及下乞归就养者二十余人礼顺克彰孝悌
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 10:27:24-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>