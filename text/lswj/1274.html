<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="提要,卷一,卷二,卷三,卷四,卷五,卷六,卷七,卷八,卷九,卷十,卷十一,卷十二,卷十三,卷十四,卷十五,卷十六,卷十七,卷十八,卷十九,卷二十,卷二十一,卷二十二,卷二十三,卷二十四,重编琼台会稿全文在线阅读,重编琼台会稿全文在线下载,大玄古籍书库">
<meta name="description" content="二十四卷。明邱浚撰。邱浚,字仲深,号琼台,别署赤玉峰道人,琼山。(今属山东)人、景泰五年。(1454)进士,选庶吉士,授翰林编修,迁学士,后加太子太保,兼文渊阁大学士,卒谥文庄。著有。《琼台会稿》、《家礼仪节》等。其集初由门人蒋冕等刻其诗曰《吟稿》。续又裒其记序表奏曰。《类稿》。嘉靖中,郑廷鹄合二稿所载,益以所得写本,厘为十二卷,名曰。《会稿》。天启初,其裔孙欠谷选。《类稿》十之二,增。《会稿》十之三,并。《吟稿》合刻,曰。《重编会稿》。即是此本。虽不及。《类稿》、《会稿》之完备。而简汰颇严,菁华具在,足">
<title>重编琼台会稿_邱濬_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">重编琼台会稿</span> <br/>
          作者： <span class="inputVal" id="bkauthor">邱濬</span> <br/>
          朝代： <span class="inputVal" id="bkdate">明代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">类书文集,诗文集,完结</span> <br/>
          字数： <span class="inputVal" id="bknum">[book_length]307586</span> <br/>
          说明： <span class="inputVal" id="bkdec">二十四卷。明邱浚撰。邱浚,字仲深,号琼台,别署赤玉峰道人,琼山 (今属山东)人、景泰五年 (1454)进士,选庶吉士,授翰林编修,迁学士,后加太子太保,兼文渊阁大学士,卒谥文庄。著有 《琼台会稿》、《家礼仪节》等。其集初由门人蒋冕等刻其诗曰《吟稿》。续又裒其记序表奏曰 《类稿》。嘉靖中,郑廷鹄合二稿所载,益以所得写本,厘为十二卷,名曰 《会稿》。天启初,其裔孙欠谷选 《类稿》十之二,增 《会稿》十之三,并 《吟稿》合刻,曰 《重编会稿》。即是此本。虽不及 《类稿》、《会稿》之完备。而简汰颇严,菁华具在,足以代表邱浚之著作。其诗文温润尔雅,虽有时较为浅俗,但终胜于游谈无根者流。在有明一代,亦不得不置诸作者之列。现存有明弘治年间刻本、嘉靖年间刻本、天启年间刻本 (收入 《四库全书》)。</span> <br/>
          封面： <span class="inputVal" id="bkimg">Z_19463.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]重编琼台会稿
[book_author]邱濬
[book_date]明代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]类书文集,诗文集,完结
[book_length]307586
[book_dec]二十四卷。明邱浚撰。邱浚,字仲深,号琼台,别署赤玉峰道人,琼山 (今属山东)人、景泰五年 (1454)进士,选庶吉士,授翰林编修,迁学士,后加太子太保,兼文渊阁大学士,卒谥文庄。著有 《琼台会稿》、《家礼仪节》等。其集初由门人蒋冕等刻其诗曰《吟稿》。续又裒其记序表奏曰 《类稿》。嘉靖中,郑廷鹄合二稿所载,益以所得写本,厘为十二卷,名曰 《会稿》。天启初,其裔孙欠谷选 《类稿》十之二,增 《会稿》十之三,并 《吟稿》合刻,曰 《重编会稿》。即是此本。虽不及 《类稿》、《会稿》之完备。而简汰颇严,菁华具在,足以代表邱浚之著作。其诗文温润尔雅,虽有时较为浅俗,但终胜于游谈无根者流。在有明一代,亦不得不置诸作者之列。现存有明弘治年间刻本、嘉靖年间刻本、天启年间刻本 (收入 《四库全书》)。
[book_img]Z_19463.jpg


[book_title]提要
钦定四库全书　　　　集部六
重编琼台会藁　　　　　别集类五【明】
提要
【臣】等谨案重编琼台会藁二十四卷明邱濬撰濬有家礼仪节已着録其文集世不一本初其门人蒋冕等刻其诗曰吟稿续又裒其记序表奏曰类稿嘉靖中郑廷鹄合二稿所载益以所得写本厘为十二卷名曰会稿天启初其裔孙尔谷遴类稿十之二增会稿十之三并吟稿合刻曰重编会稿即此本也虽不及类稿会稿之完备而简汰颇严菁华具在足以括濬之着作矣濬相业无可称其立朝与叶盛不相能具载明史盛传中又与庄?相恶具载明史?传中其族御医刘文泰诬?王恕一事虽其妻亦知其非具载明史恕传中讲学家以其力崇朱子曲相囘护迄不能与公论争也其两广平贼之策言之凿凿然韩雍力驳其说竟奏荡平具载明史雍传中则其好论天下事亦不过恃其博辩非有实济然记诵淹洽冠絶一时故其文章尔雅终胜游谈无根者流在有明一代亦不得不置诸作者之列焉乾隆四十六年十月恭校上
总纂官【臣】纪昀【臣】陆锡熊【臣】孙士毅
总校官【臣】陆费墀

[book_title]卷一
钦定四库全书
重编琼台藁卷一
明　邱濬　撰
五言古诗
古意【三首】
千金买宝刀百金买角觹宝刀头有环角觹能解丝殷懃寄远人用以慰所思所思不见察幽独甘自怡
其二
客从天上来赠我云锦章五色光夺目上有双鸾翔秘之不自用箧笥谨将藏幸然遇良工为我裁衣裳结以紫霞绶佩以鸣玉璫服之朝九重文采何赫煌盛服今所尚令德古所臧珍重鸊鹈诗三复不敢忘
其三
逝川无回流落日不再午人生百岁间役役徒自苦朝为树上花暮作花下土去住无常势奄忽成今古反袂问苍天天乎奈何许
感兴【二首】
人生会有老老至不自知壮心恒未己外貌忽已移青青巾中髪俄然成素丝灼灼镜中顔忽觉如枯梨盛年不可恃行乐须及时有酒且痛饮不醉将奚为
其二
天际多刚风沧溟隔弱水相思不可极之子在万里万里各一天恍惚在我前区区倘见察敢不输中悁
过友人园居
爱此林泉胜载酒时来过芳树发春华方池激清波嘉鱼争出跃好鸟鸣相和天气既已暄景物亦已多主人雅好客相对酣且歌歌竟各叹息人生能几何
月下有怀
明月空中悬碧云天际合美人渺何许望望转萧索翩翩惊鹊定片片檐花落恻然对孤影下帷闭斋阁
夜坐和曲江感遇诗韵【四首】
空斋坐幽独夜气澹以清冥心古圣贤悠哉怡我情天机一何深神理亦已精云胡契其妙勉旃惟思诚
其二
凤凰翔千仞枳棘安足顾一朝览德辉栖止梧桐树飞鸣恒自出罗网岂能惧三灵为我俦百鸟莫予恶笑彼冥飞鸿犹为弋人慕
其三
南极有名相风度邈难得鸱枭羣刺天孤凤戢其翼韶石佳山水因之增秀色班班青史间流誉靡终极庄诵感遇时临风三叹息
其四
深源无浅流高树无卑枝人生天地间奋发须有为不见东注波逝者恒如斯心中苟自尽意外非所知嗟尔亡羊者纷纷多路岐
拟古【四首】
江南秋风至草木变焜黄淅淅吹妾衣使妾增悲凉悲凉知为谁良人在沙场暮听胡马嘶朝看胡鴈翔饥餐风中糜渇饮雪下浆羊角冲地起沙砾争飞扬回首望故乡长天但茫茫岂无肥与甘亦有衣与裳妾心空恻恻路远莫寄将北望长太息涕泪如雨霶几欲往从之河广无舟梁仰天吁上帝矢心期不忘但愿南风竞吹君来妾旁
其二
客集高堂上衆味罗珍羞觥筹互交错乐矣忘其忧清醑饮桑落妙声发吴讴宝鳬喷清烟芬芳袭轻裘肥醲正厌饫文锦何温柔独念良人苦远戍隂山头黄茅连白沙风雪寒飕飕冻雀飞不起依树鸣啁啾马毛缩如蝟髀肉胝生周羔裘煖如烘湩酪清如油君身千万艰妾心千万愁梦寐或见之道路阻且修愿言早成功诸将各封侯良人章章来红日照九州
其三
依依重依依不忍生别离别离已可悲况值秋风时柳衰不堪折情苦不堪说愿妾为小星君身化明月明月贴天飞小星恒相随月出星随出月归星亦归莫学秋胡妻相逢不相识生者固可惭死者亦何益
其四
白日日已晩行人日已远秋风又重来行人犹未返飕飕朔风寒行人衣应单世无杞梁妻千载徒悲酸
秋兴【二首】
秋来百虫号各自悲其生物情尚有感况乃骨肉情幽幽堂背花岁晩雪色零忘忧更不忘日夕忧思增嗟尔客游子胡为常远行
其二
孟秋再初霁虚馆生晚凉悲风振木末激烈流清商寒蝉抱叶悲哀鸿叫云翔蚯蚓出其窍蛜蝛鸣在房螿蛩鸣我前蟋蟀鸣我旁物各感其时岂必皆不平而我於此际兀然坐欲殭凄然动我心冥思搜枯阳壮哉秋声赋三叹思欧阳兰台一何卑戚戚徒尔伤
悼亡【十首】
择配得孟光足慰平生心一见如夙昔友之如瑟琴意气两不疑苦口时相箴欣愿自此毕恩爱何其深
其二
恩爱虽可慕嘉会不可迟同牢未周星而我顾有违辛勤理行装送我登王畿握手一长叹泪下如雨滋收泪向我拜再三频致辞勉我立名节勿作无益悲
其三
我行逾四载之子苦幽閴登堂侍老母灯下事蚕绩知我为功名不复怀戚戚一见平安书喜气动顔色
其四
嗟我登文塲局蹐再不遂学陋惭为师恳辞得如志万里忽归来相对如梦寐移灯频近牀悲喜两交至亹亹用甘言慰我不得意
其五
久别复良晤欣幸如再生有如练丝弦弦和多妙声自兹拟百年资以辅所行明年还随计挈之趋神京云何未及期一疾不复兴
其六
临终囓我指与作终天诀双泪注不流恋恋不忍别气促发言迟奄奄殆垂絶勉我赴功名努我立名节事我不尽年命薄将奚说死生皆其天无用过哀切
其七
朝日忽已沈晨花忽已零居然失良助我也何以生临终永不言此意良不轻矢心铭肺腑讵肯寒兹盟
其八
结髪六星霜欢会恰岁半平生止一息而我不及见归来空闻名目中无其面天乎人何尤抚膺坐长叹
其九
嗟汝止一弟情义深以长汝殁仅閲月汝弟亦继亡一双恩爱刃并割汝父肠每闻号哭声使我增悲伤平生心爱人相继俄分张如失左右手内外俱皇皇地下倘相逢应念予凄凉
其十
皇天亦何高后土亦何深冥鸿失其偶飞飞吐哀音茫茫宇宙间辽邈畴能寻此生甘且休不尽古今心哀伤谅无益暂醉聊自吟
述怀【时初入翰林】
玉堂在天上瀛洲聚羣僊凡骨昔未蜕无路难夤缘我生幸逢辰滥等厠英贤出入清华地昕夕相周旋经史事幽讨兀兀穷岁年誓言追往哲絶彼尘累牵立足千仭冈游心万古天长揖谢诸子龌龊谁与怜
小景
川光涵远空山色淡平野危楼夕霭间高树凉云下久客厌尘纷羡杀舟游者
母亲太孺人夀旦
春三月二日我母初度辰一官系词林称夀嗟无因缅怀劬瘁恩莫能报涓尘稽首望南拜泪落沾衣巾想当高堂上罗拜方纷纷膝下跪举觞二子少一人慈顔於此时应念未归身母子天一方相思各怆神恨我无羽翼囘首空长嚬人生天地间咸欲显其亲显亲须宦游况我家海滨年年当此日驰心随白云自怜草木姿无以畣阳春仰天祝母夀尽忠希帝仁万一推恩典此志庶少伸
分韵得勿字送李应祯因和北征诗与之
予友李应祯筮仕未叶吉如金方在熔如女犹处室少小思用世顷刻惟惜日奋志向霄汉栖迹尚圭筚至宝恒自珍深藏不轻出高骞终远到暂蹶未为失着存心五思克念躬四勿矻矻良独苦搰搰亦何切潜心入混茫沈思超恍惚物理无穷尽志愿罔终毕九转紫府丹三叹清庙瑟妙削鼻污垩快刃缕濡血挥霍迅雷变倏忽浮沤灭葩华绚词林根柢蟠理窟疉出山峩峩一泻水潏潏冥摉鬼为愁悲壮石可裂坚壁仆旗鼓开门合车辙誓将古道敦不必时世悦药笼富芝苓家园乏芋栗空悬万轴籖宁有千树漆剈雕返淳朴歛华就真实禹鼎穷物怪商敦太古拙茫昧鸟迹余浩荡鸥波没片言无欠剩一览备始末游鵾未击水顾兔久藏穴举世少具眼谁人识奇骨焚舟取胜师即是前日卒际遇会有时造化本无物无人摺我脇亦不擢彼髪惟持方寸觹独解千古结纷纷儿女辈得丧辄呜咽慨慷发浩歌一笑为洗雪赠我锦绣段输君龙缟袜应知同此心未肯屈兹膝从革金百链朝宗水万折岂念欵段马不揣宽博褐胸中浩然气需时一发泄见者使心降闻之须股栗朝阳孤凤鸣太虚衆星列宛转似抽茧次第同比栉闳肆千万言勿效涂且抹贾生真俊才孟氏岂迂濶直道古所贵正言世方渴工巧由三折顿悟在一喝衆心鸡犬放羣言蛙蝉聒就中一转语乃至无有说人才无古今儒道有始卒日月既精明乾坤亦轩豁沛如纵壑鱼奋若独击鹘坐令龌龊者缩首看驰突匪惟当世重要与古人匹功名殊孟浪归志甚勇决北风吹南船顺流去何疾悠悠聊自宽耿耿竟难夺和壁三献有楚城再举拔抚掌拍霜锷酒酣清兴发眼将空海宇气欲吞恒碣男儿负奇志与世相末杀何时乘长风登天问明月我生命在天吾道岂终絶从来君子心迥与世俗别四海皆兄弟奚用忧离折贵爵异赵孟美色匪褒妲勉旃思至理寤寐想前哲前哲虽已矣垂世有谟烈况乃灵台中源头水长活蹇予二三子追趋青琐闼结绶独少君忍送出城阙江头秋草哀天际寒蟾缺去去将奈何临岐愧先达
送广东夏亷宪【天顺癸未】
当宁念远氓涂炭日以极诏柬在廷臣往振风纪职佥曰御史某秉德刚且直属耳按江右风声甚煇赫兵政既以举吏弊亦以革谣言闻远近公论推第一无如斯人可拜手畣明勑天子曰命哉超授三品秩天语重丁宁纶命光舄奕百僚无间言相见咸唶唶而我岭南人喜幸倍千百预为乡人喜从此得苏息特恩许乘传陛辞行有日走也官禁近早有半面识中心久有怀临分忍缄默聊为陈本末幸与垂采择惟兹东广地富丽自古昔秦初已内附汉後益广斥东西数千里十郡六十邑卫所错其间小大五十七忆昔全盛时承平久宁谧家家有盖藏人人各安适土着少流徙世业足资给士族尚诗礼农家务耕织先期输赋税俛首供力役民不受箠楚兵不识锋镝行旅不齎粮远出不待吉昏夜絶剽窃歉岁无行乞况复天气暄地利多所获三冬着苎衣五月收新稙山畲少污莱水田自潮汐舟游泛沧茫火种烧屴崱晓包趂墟饭晴着登山屐海错富蚌蚬家畜剩豚文木生山林珍货来蕃舶荔奴然火树橘柚垂金实闾右食素封田圃盛嘉植爱身寜破产终讼羞珥笔遐迩总安恬公私举丰殖遡彼廿年前长吏恣胸臆厚利动其中甘言诱其侧欺彼民柔愚藐兹地遐僻遂决礼义防大肆抟噬力把臂褫其衣抉口夺之食溪壑填不满气焰扑难熄上下相师承前後递沿袭岂云无鹰鸇方自为蟊螣天门远万里无地诉寃抑致令仁厚性化作凶险质弄兵潢池中延息苟旦夕外邪寻即除中虚遂成疾蠢兹洞中猺窥伺乘间隙始惟掠近地稍稍出复匿迹彼素脆愞顿异戎与貊制伏本非艰而我狃安逸武胄耻言兵文吏讳申贼纵虎出薄林延鬼入居宅路有横草虞关无一夫搤长驱卷村落乘夜盗城壁岂彼智有余乃我法不立岁岁转猖披边境遭轥轹胁从日渐多徒类日增益居民就流散人烟渺萧瑟己身不自恤何暇问家室田芜乏犊耕井渫无人汲万家春草青一望秋地赤禾麻种殆絶鷄犬声亦寂昏雨鬼火青凉月死骨白内地幸苟免因之困供亿相扇咸弗靖濡沬聊戢戢方今尧舜朝大臣总皋稷万国俱时雍一方独艰厄九重赫然怒遣将搏其天道信好还王师本无敌鼎鱼姑假喘穴蚁难藏迹行当见扫平腥秽永荡涤却愁火燃冈罔辨玉与石嗟尔岭徼人罹此殊可惜贾父来每晩谢令去不亟由来非一朝往者何嗟及幸兹天日开光景方昭熠草木回生意山川增秀色福星离紫垣甘雨随丹轼指日下须江持节镇南国先声一以闻父老懽以泣迎拜古道旁应以手加额愿言明使君代天布仁德为我招残魂为我肉枯骼为我作保障为我剪荆棘为我开喉吻为我插羽翼医我眼前疮除我腹中我寒衣以裘我饥食以粒生者受我廛死者与我椑一夫或失所孰非使君责使君今己行行行去须急齐民正倒悬异类尚反仄如病望医师如旱望雨泽寄声报吾人此公古难得瘴海行将清贪泉不能惑伫看凋弊区复作全盛域
贞则堂
高堂扁贞则邈在台山下堂中何所有云有抱贞者抱贞夫何如青年守婺寡伉俪良甚宜中道遽我舍捐生欲从之门户竟谁把忍死待孤儿此意真不假形存心已亡口在音如哑麤粝甘苦辛蓬垢谢妖冶侍儿体此心伴绩夜灯灺坐令野田土亦化鸳鸯瓦
七月大雨不止感之有作
端居高堂上对雨为民忧公役与私计全望此一秋禾苖垂结实一旦俄成休仰首问苍天天乎民何尤愿言早开霁冀得少半收我心且如此民心宁不愁飕飕风雨声点点吾心头叹息对妻子泪与雨同流嗟哉连岁潦民病何时瘳忧思苦无计忽然想成周谁肯捐见业三一以为沟
王推官挽章
王公豫章秀远????琅琊种起家汀郡幕临事一何勇理解牛无全善驾马不覂长官但坐啸民吏共倾竦菀结得爬梳善美赖怂慂持守屹山立议论肆泉涌借寇一以闻天子锡嘉宠超升理刑职郡事咸铨总诗书用法比何参变周孔讼谍絶寃抑囹圄无结拲刀剑化牛犊游惰还播沙寇忽然起八郡咸混澒临汀切近灾相扇亦汹汹烽火照人红四境若草莑山居孤城危蚁附羣盗拥外援几遏絶内事纷倥偬万口方嗷嗷恃公以不恐彼哉肆凶焰不翅石与蚌仁言利甚慱老稚免系踵余寇侵宁化危若罥巢氄衆方缩首观公独奋前捅丁夫既争先乘马亦思駷至今杨柳陂过者犹卞悚名方达帝阍目未覩清拱天何不憗遗遽尔返冥蒙讣音闻六邑老稚争躃踊世祀罗池庙民思桐乡冢食报不在身有子继晁董文名冠天下撞金抽独蛹推恩自天来龙章贲丘壠水若增渊沦山如益巃嵸我为作挽章不厌辞费冗
杂诗【四首成化己亥】
羲驭行太空海宇仰其光咫尺苍海隅羣鸟集扶桑乘时竞奋飞引脰鸣朝阳衆鸟欣有托後先低回翔冥鸿吊孤影四顾惭且伤
其二
我闻崑仑山玄圃多珍禽向日绚彩羽遡风振华音声彻九层霄气压千山岑云飞天靡高水击海靡深纷纷衆黄口歛翼知所钦一鹘来自南质小力不任倏尔叫一声羣然颤而喑卑卑垂其翅深入苕苇林
其三
南国有珍木中含要妙音匠氏一顾之斵削为素琴絙以朱丝弦寄以大古心时时横膝上山水托意深别鹤为翔舞游鱼跃幽沈云胡世俗耳不如鱼与禽雅郑竟莫分吾心安所任
其四
冀北产良马未必皆騊駼乘之惟其良何必以地拘我闻开国初罗鬼生龙驹贡之入天闲用以驾鼓车疾徐皆中节步骤何雍如纷纷内地产不能并驰驱安知今所良在昔非其驽按索久成俗谁为焚其图世无九方臯叹息还揶揄
贫叟
安成有隐士云是高密後治生实非贫而自称贫叟问叟所以贫叟言不自知人皆富生产我独富诗书问富数畜对叟惟数道德所富不在财仁义广储积储积能润身此翁原不贫乃知多宝者无德真贫人
秋怀【二首】
偶读唐文粹张曲江秋怀诗中有宦成名不立志在岁已驰之句有感於心因次其韵
秋风起天末木叶辞故枝泛观草木性消息理可知缅怀先哲言志在岁已驰业业慎永图深恐有所疵流光日荏苒隙驹去难羁血气不觉哀境变志亦移终为小人归甘与世俗随睠言道无穷孰云生有涯云松高夭矫霜草寒披离人生在所处卑卑徒尔为
其二
草木忽变衰恻然感我心鸟飞日向暮岂不怀故林阅人日以多涉世日已深高官世所慕直道古所钦青青海中山层层山上岑行行即可到决意须在今有山不归去何劳忆山吟
送刘绍和还南京
交游徧寰宇契合无几人駸駸入老境落落星在晨鼎鼎百年间会晤能几旬况复限区域世务萦其身久别喜相见见疎情转亲俄顷又复去宁不合酸辛缅怀古贤哲未必生同辰道同心自契千里如比邻溶溶天上月湛湛空中云举目即见之光景常如新
朱文公九世孙梴初授五经博士归建安
宣尼去世远六籍日以湮道统久坠地人文孰昭陈至哉紫阳翁妙契古圣神远泝洙泗流近追濓洛尘一洗千古陋再见三代淳坐令宇宙内百世同一春圣皇御宸极表章右斯文睠兹神明裔混迹同齐民纶音远摉访爰得九世孙州里亲劝驾来自万里闽稽首阙庭下天顔正欣欣锡以八品秩视兹内庭臣再拜谢九重何以畣深恩勉旃先臣训仰酬圣主仁斯道明日月国祚齐乾坤
刘草窗挽章
刘均癖於诗老大意转豪举目一世空振衣千仭高左顾少陵杜右盻彭泽陶琐琐儿女语呫嗫徒嗷嗷仰天肆大嚼对客挥长毫剂量古与今鍼砂诗与骚一一中膏肓竖子焉能逃惜哉抱所见白首竟莫遭已矣勿复道落日悲风号
题四时小景【四首】
花开云树明烟歛石林豁溪畔小舟横相将共游乐游乐须及时人生七十稀【春】
其二
流水遶高山薰风阜民财琴中有真趣此趣真悠哉悠哉千古调谁能领其妙【夏】
其三
风壑云影流霜林木叶丹穷山茅屋下幽人时往还往还何数数就中有真乐【秋】
其四
岁晚雪千林云埋石径深拥罏煨芋熟兀坐共沈吟沈吟如有待故人来户外【冬】
挽彭宪副毓敬
古人不可作古道日以湮幸哉今世中乃见如古人处已一於道教人恒以真进以行吾义退以存吾仁古称夀仁贤曾未满七旬天胡不憗遗一朝反其真我本门下士闻讣增酸辛深为古道悲匪直怀私恩
兀坐有感
兀坐一室中荡荡天地寛坐看百世上宛在瞬息间开眼无间隔身如生羽翰顿然忽有悟不觉喟然叹女织为我衣男耕为我食岂但我一身全家赖资给我身乃大蠧何以报天德
送郑通判还襄阳【二首】
襄阳古名郡南北於此交山林多闲田四远来逋逃蝇驱虽暂去蚁聚靡待招岁久根株深端绪纷如毛今君倅兹郡七载常贤劳履历日已深筹策行当高因君试一问隐祸何由销緑林古有徵毛瓠俗所操智者覩未萌况乃明昭昭愿谋诸同事条列闻诸朝所贵炳几先毋为牛後嘲
其二
我昔游新河君时犹未冠有如金在熔气焰已光烂京华再见之风采殊旧观青松既出壑势愈凌霄汉对庭违夙心佐郡试新宦政声如江潮日日临堤岸况当有事秋一日百趣办事机纷以沓无不迎刃断骥足虽可展犹自困羁绊去去宜努力莫起贤劳叹时方需异材九重正宵旰
送莫旦赴新昌司训
文塲撤棘後金门拜命初一官向於越仍与铅椠俱官以教为职身偕道为徒开门揖渊骞登堂讲唐虞秩微道则尊心闲体自舒况兹新昌邑山水清有余襟佩纷济济泮宫高渠渠名教有真乐咀嚼皆道腴燕居恒申申进止何徐徐虽无驺从多幸自免奔趋回看利名塲佳味或不如勉哉践实地从人笑吾迂
文江王文学挽章
茫茫宇宙内山林多隐沦白首抱幽独没世志莫伸所以高蹈士往往增悲辛宁知造化理得失恒相因在生虽不遇後嗣多有闻父子本同体何必亲其身请看芹水翁肥遯入江滨幸哉有贤子委质为王臣生有冠袚荣死有铭述文耿耿不忘者浩然长独存
送人下第其人读礼因寄其师
礼篇四十七杂出汉儒手经曲相错综纯驳纷杂揉大者蟠乎天日月星辰斗小者极於地山林川泽薮微而绥在蝉细至席埋狗有如云梦泽物物无不有所贵择之精反躬行且守云胡异其见弃粟食稂莠遂揖阳翟贾坐竝鲁中叟土苴视至道千金享弊帚簸糠眯其目至用痂适口自谓善命题对客恒自负门径一以开四海竞奔走身心竟何益治道亦无取徒令穷经者纷如叹白首明能察秋毫对面失培塿我欲挽狂澜如耕苦无耦聊述中所见寄语平生友努力细钻研勿叹时未偶
送吴旦赴南康文学【二首】
匡庐古名邦山水多幽胜香炉生紫烟彭蠡涵明镜民淳风俗古地僻嚣尘静昔贤过化处草木皆可敬横经讲道余无事一游泳
其二
游泳何所适白鹿有遗基近闻乡先达起废重构之突兀有新宇剥落多古碑千载紫阳翁垂训留明规古称斆学半曰此以为师勖哉毋自画贤圣皆人为【白鹿书院文公先生守南康时聚徒读书其中近时潮阳李景龄先生提学至此重为起废故诗中及之】
题古康三洲岩
羣山势巃嵸一穴空谽谺滴乳成物象峭壁绣藓花土鼔有函音丹竈无遗砂谁云蓬莱洲此名殊不佳我来恣清赏疑是古仙家惜哉奇絶景落此穷海涯模写不能尽归去凤池夸【岁甲午予游三洲岩询其所以名或曰郡志谓以蓬莱山之第三洲得名语殊不经此岩天造地设瑰奇不可名状因与郡守黄廷美议易其名曰古仙作诗赋之】
三山谢处士挽章
人生天地间有生必有死所以不死故德立兼有子懿彼阳夏翁世居闽山趾有如阳道州未仕居晋鄙又如王彦方讼者望庐止学成韬其光庆余委其祉命服自天锡龙光照闾里俗方随日化奄忽遽不起磷磷砺齿石湜湜洗耳水有客过灵丘三叹咏不已
鳌溪耕隐
隐君家何在乃在鳌溪滨读书不干禄抱道惟自珍顾我生兹世当为兹世民苟不耕且凿何以供朝昏侵晨踏禾陇带月归柴门岂无僮与仆耒耜恒躬亲古人重食力志在匪忧贫莘野汤聘挚谷口扬称真吾生理当然非以慕古人
题金竹送周司训【司训乃亷宪之弟都尉之兄】
易称苍筤竹诗咏淇澳篇天生植物中赋质独贞坚箭以用武事筠以比礼节窍之为笙箫乐奏自谐恊虚心以应世所用靡不宜托根况得地龙种非凡姿苍松是【阙】　　梅乃爱弟出处虽不同意气本相似谁哉貌【阙】似金衣平生铁石心岂为外物移从来【阙】
时变心不变青青含晩翠当识本来面
送【阙】　致仕
羣飞【阙】　　　鸿独长征一朝捐其羣閴然去无声引领【阙】　　　濶天宇清忆昔随阳日乘时共和鸣贽【阙】以仪于廷云胡别我去奋飞不复停我非有
两翼蹊属犹地行仰天遡风呼心驰身未能乾坤何茫茫世务恒营营至竟无了时何者为称情天以老见佚人以退为荣幸免官为家况有田可耕居闲兴趣便心静思虑精游心太古初玩味羲皇经着书大明道哦诗歌太平老我有此志亦欲接武兴相期在晩节庶不枉此生
送蒲进士赴铅山县
科名进士重仕宦宰邑难羡尔英妙姿致身青云端牛刀初小试遽尔莅剧繁一朝谢师友?然吏民间衆目胥睊睊万口譁以讙寒者待我衣饥者待我餐晦者赖以明鬰者赖以宣一身百责萃事事来相关所贵各当理事妥民斯安况当江闽交孔道多往还一事胡可苟顷刻宁暂闲时时怀隐忧念念斯民艰民乃吾子姓财乃民肾肝民身即我身心肉何忍剜圣朝待士厚发策亲临轩何以报国恩民者君之天爱民即爱君慎勿忘斯言
题画为柯状元乃尊作【二首】
幽人事佳遯开轩对阳明兴来拂瑶轸畅我平生情心中有真趣指下无繁声上弦叶风薰下弦谐凤鸣坐觉胸襟开尘滓顿以清纷纷浊世中入耳皆琶筝何当谢尘务枕流阶下听【右琴】
其二
端居阅古编雅服称畯儒清晨掩关诵乙夜犹伊吾静观天人妙达泝洪荒初匪徒掇其英亦以味道腴继世有贤嗣一目五行俱父积子能读因之见庆余【右书】
题画为萧考功作【二首】
爱此春山秀微云淡悠悠苍松俯深涧翠筱媚清流结屋者谁子独占云山幽抱琴循侧迳引领仍归舟归舟天际来何时经丹丘丹丘多羽人为问相见不【右春景】
其二
入夏草木长林壑迥幽雅云际川光浮石罅岩溜泻谁当三伏中高会江亭下倚席和棹歌纵目极平野鸥波浩荡间羡彼舟游者临渊空有言结网人何者【右夏景】
隆夀堂为陈宗尧作【堂名摘诰中语】
敬亲则子悦尼父有遗言况乃万乘尊体恤尤拳拳匪徒荣其身且复期以年大哉隆夀语昭昭日星悬臣心一念私欲言不能宣吾皇一视仁先得所同然人欲天必从夀命或可延薰沐诵圣谟大书扁堂前尧言万世见舜孝千古传亲生信多幸荷恩良独先耄期尚康健非天曷能然感激无以报矢心吁皇天稽首长乐宫慈算亿万千
分得函谷青牛夀杨维新学士叔父
聃也古至人圣称其犹龙独立万物表蔚为道德宗苍姫将讫録贸贸无适从中国虽有圣驾车西向戎青牛驰道路紫气腾虚空峩峩函谷关往来日憧憧贤哉尹喜氏独能识仙踪髩髪纷白雪顔面如芙蓉前身广成子後身河上公变幻千百亿混迹人世中宁知千载下不复有此翁句章高尚士夙志希玄宗潜心五千言梦寐如或逢神爽默孚契夀算期与同後天长不老浩刼无终穷
书百牛图後
我本农家子儿时曾作牧倒骑牛背上蓑笠吹横竹老大客京国久不见此畜忽然覩斯图心若有所触泛观天下物无物似牛犊既以拽犂耙又用转车毂为我运百货为我生百谷论功亦莫比论苦亦良酷云胡世上人甘心肆口腹既然食其力何忍食其肉水陆珍百品物物可充欲孟子有遗言不忍其觳觫
题竹送高慱士使高丽
青旌悬翠旄龙竿缀凤尾持出大明宫摇摇向东指气节横九秋风声扬万里坐使三韩人快覩古君子题何太宰水南别墅为其子廷秀大司寇作
伊昔钝斋翁卜筑得幽胜山敦鲁叟仁水湛伯夷圣野趣随意成清音入听莹既如温公园亦有杨监径至今沾溉余历历起人敬有子继芳躅名位晚相竝旦夕乞身闲归去修治命溪山不改色风月有余兴手泽润尚滋心境閴常静桥梓赋形殊松栢受命正物在人不亡事久天亦定
敬所为蒋敬之作
古人敬作所日夕处其中出入与起居恒与此所同居憩以为室游寓以为邸行於此中行止向此中止庄诵敬夫铭服膺晦翁箴非徒所其身将以所其心心心在此所所至如戴天惺惺重惺惺白首相周旋
弘治初元春二月十五日皇上躬耕籍田臣濬叨在九卿之列预行九推礼感而有作
我本农家子世业在犂锄生来好诗礼舍农去为儒笔墨其耒耜经籍乃菑畲脱迹田舍中致身承明庐日食太仓米八珍颁天厨不知稼穑艰岂解耕耨劬云胡七十年乃尔复其初大君初出震诏言戒司徒於时仲春候协风来徐徐发趾向辰地先耦乘芝车圣躬勤三推黛耜亲手扶老臣亦何幸九推续其余仰面瞻晬容反躬思微躯百亩臣恒产万里臣家居自合老蜗室宁期从銮舆喜极忽兴感清泪沾华裾献罢藉田颂归把种树书
漫成
夕阳昨隂翳朝阳还继升万物被辉耀炎光正荧荧浮云起咫尺白昼仍冥冥世无驻景戈空怀百尺绳
重编琼台藁卷一

[book_title]卷二
钦定四库全书
重编琼台藁卷二
明　邱濬　撰
拟古乐府
公莫舞
公莫舞公莫舞不必区区听亚父霸王百行扫地空不杀一端差可取咸阳宫殿成刼灰三秦城邑冲杀机云何居巢七十叟不及外黄黄口儿公莫舞公莫舞公舞徒为尔天命由来归有德不在沛公生与死
将进酒
君不见刘伯伦又不见李太白平生嗜酒任天真留得芳名播无极颂酒有德以酒为名入地为酒鬼升天为酒星醉来一任儿童笑醉倒不承天子诏老眼荧荧今古空大量恢恢天地小酒中有趣世莫知二子所见真瑰奇古人已去不可追今人不饮将奚为我起歌君酌酒一曲还须一杯侑人生百岁几何时昨日红顔今白首
采莲曲【二首】
莲花红莲叶碧红似妾容粧碧如妾裙色轻红易落碧易衰情人道来竟不来停桡转棹日过午藕丝断尽莲心苦
其二
荷花香荷叶长红粧夺侬目緑刺牵侬裳纎纎玉手摇兰桨傍叶看花恣游赏须臾采得满船归一曲清歌隔江响采莲采莲难疗饥不如采桑堪作衣
捣衣曲【己巳冬寓北京作】
凉颷透窗纱萧萧弄秋色妾在江南尚不堪况君远在隂山北风吹妾衣寒妾念君衣单起来捣衣明月下不辞膂力摧心肝一声孤闷添两声双泪堕三声四声情转多无数离愁搥不破须臾捣到千万声中有万恨千愁并不知游子在万里今夜魂神宁不宁
对酒行
我有方寸地中涵万古天几回欲施布地步狭且偏起来行摩挲天地万物如我何天地苦不宽万物苦不多沧海沿荡荡而岂蠡能测碌碌伯伦辈何止容数百欲作郝隆晒却恐金乌歛彩阳光败欲作仁裕洗却恐天吴震慑波涛起韬锋晦迹且随时磊磊落落徒尔为不如放出别肠三百丈停蓄丹田为酒池瓮头饮醉瓮底卧开口笑歌拍手和倒囊倾出千黄金铸取仙人刘白堕
短歌行
一日生一日落明日不如今今日不如昨短歌行声苦恶人生行乐须及时腰纒何必扬州鹤
花游篇【和杨亷夫韵】
云楼雾阁深蒙蒙弱流万丈号天风姓名久注丹台里浮槎直泛银河水凌空八翼飞天门若木不罥蛟绡裙天衢空濶舒禹步俯瞰人寰惜丘墓一声銕笛下天来拟借重湖为酒杯珍珠落槽氷在椀雪儿歌唇玉奴板天边一任乌轮西拂尘扫石题复题鸾俦凤侣随蝶使烂漫芳游日三四醉挥彩笔扫云笺试写神游八极篇
緑珠行
交州使者洛阳客白日刼商富财帛金鞍宝马拥旌旄万里南行日南国征车晓过古白州江山秀丽多娇柔不惜明珠三十斗买得佳人如莫愁归来金谷园中住镇日张筵盛歌舞手心擎出夜光珍回视羣姬等泥土四时行乐春复春懽笑不知天有晨岂知我爱人亦爱侧边已有窥伺人鹅生地底中台折白昼中原行鬼域黄金无权钱不神欲庇婵姢苦无策高楼重重舞且歌乐思何如忧思多按图索骏思必得珠兮珠兮奈尔何奈尔何为尔死恩爱谁知止於此忍教白璧属他人注目相看泪如洗君以貌爱妾妾以心事君宁在君前死为鬼不向贼边生作人百尺楼头不见地奋身一跃翻空坠三斛明珠易一珠一朝纷纷如粉碎谁知荒僻山海涯天亦生此明媚姿不独貌妍心亦正呜呼但恨不似後来金源氏之葛王妃
湘江曲
湘江之水清弥弥流下零陵会潇水沿江两岸竹低垂斑□尽是英皇泪竹上泪痕江心波千秋万古哀怨多君山香火常不断行人谁复悲汨罗
桃源行
桃花片片随流水渔郎误入桃源里水尽山开忽见天地静居幽俗淳美忽然相见惊且疑是人是鬼公邪私曾闻长老谈往事莫是筑城人遁归询问方知【阙】　讫世历三朝年六百当时但道秦人强谁知更有强秦国自言家世本【阙】　六国灭尽吞於秦怀王不归负刍虏至今犹说春申君征诛百出无穷已武陵道上人如蚁深山深处幸逃生免作长城城下鬼自耕自食无拘挛举头但看青青天城市不通惟食淡山中无历岂知年自入山来忘世态故老消磨童穉大此事前人死未闻回首相看增感慨增感慨将何言山间未必如世间世间无奈苦多事不如山间聊苟全呜呼人生不幸逢末世不见唐虞太和治含哺而嬉鼓腹游世间亦与山无异
登高丘而望远海
登高丘望远海身居?垒间目极苍茫外神游八表纵大观气嘘千丈发长慨直从混沌凿破初大徧虚空无尽界天於子会开一元地从坤隅分两戒山万重水千????神禹劳劳躬四载【阙】　　途【阙】圣迷海上神山六鳌戴波涛汹汹泛苍溟沙漠茫茫连紫塞岂天下百川皆清漪一流入海便成缁茫茫不复辨泾渭混混孰与论渑淄洪涛巨浪轰轰怒不觉己身如秽瓠看来何似山下泉清香凛冽为人慕我向潮头三叹息志欲澄清势未及愿言上帝檄天吴一夜无波便成碧
读东坡诗
东坡居士真天人文章豪迈如有神光焰岂但长万丈笔端真可斡千钧万斛源泉随地滚玉盘明珠无定凖虢国夫人控玉骢淡扫蛾眉却脂粉风霆翕歘一时来须臾雨霁烟云开虹收电戢星斗烂一天明月光昭回此翁落落不可得谪仙少陵乃其匹小儿淮海秦少游大儿豫章黄鲁直前生合是永禅师後学宜称韩退之玉堂金莲不足贵罗浮琼海真瑰奇谁云赋诗不中和余子碌碌真么麽眉山至今草木枯五百年来生一个海南遗迹有双泉我家依约双泉边双泉湮没不可见山城落日生云烟
寄符锺秀求所作
闻君新诗多学杜春来花鸟添愁绪胸中太学万卷书脚底关山几程路天边鸿鹄未易罗草下蛩螿何足慕少陵光焰万丈长爱君忧国有深趣汉庭老吏三尺律柱下相君九章数白衣倏忽为苍狗处女斯须如脱兔运斤不动斵鼻郢关弓命中射戟布跛牂漫尔上崷崪蚍蜉何用撼大树前三语後须用转不二门中在深悟坚消要辨玉雪姿昏巧当知瓦金注学柳无如鲁国男效西易似东家妇嗟予癖性躭古诗知君每有惊人句愿求一破蟋蟀鸣会须为下虫鱼注【以上少作】
题李将军四时行乐图【四首】
日华淡淡云隂薄兵卫森森拥铃阁旌旗不动柳风轻剑戟无声花雨落将军新试越罗衣两袖春风拂地垂閲遍三军超距乐晚凉乘兴咏歌归【春游细柳】
其二
松风流响团凉影翠涛翻空火云冷一军无事枕戈眠万马不嘶清昼永将军燕坐凝清香静对珠铃万虑忘不用更挥诸葛羽溶溶心月自生凉【夏坐松林】
其三
霜染枫林秋气肃潦水收痕山露骨苍鸠一夜化为鹰百鸟含羞傍林麓将军小队出西郊金环压辔青骢骄霹雳一声军吏贺半空云外落双鵰【秋郊挟弹】
其四
冻云不飞朔风直野兽畏寒出远没角弓鸣髇趂虫飞霜锷吐芒惊鬼哭将军自控五花骢翩翩云骑争追从射杀南山白额虎碧油幢底夜论功【冬野行圃】
云山清趣图为欧阳道人作
山矗矗云漫漫云容山色微茫间一天淡月秋空静满地落花春雨寒道人爱此有清趣穿云结屋依山住一缕茶烟午梦余两腋清风欲飞去欲飞不飞无限情拂弦时作太古声惊猿吐月泪潜堕老鹤知更相和鸣夜深万境俱岑寂兀然虚室生寒白回头人世隔红尘云山惨淡无顔色
严子陵图
长笑刘歆头不及严陵足厥角稽首势若崩况敢横足加帝腹严先生何壮哉钓台岂但高云台清风辽邈一万古落日颓波挽不回
夀萱堂
人生有至愿不在富与贵万斛明珠未足珍九锡殊赐底须恃但愿堂上白头亲年年康健春复春萱花日日香萱叶日日长宜男男益壮忘忧忧渐忘五彩为衣玉为酒岁岁堂前庆亲夀
丁卯舟中望鞋山因忆解学士吊李白诗戏作
舟次吴城山遥望彭蠡湖匡庐五老时隐现大孤小孤如有无眼中鞋山青兀兀世间安得许大足始信防风氏真有专车骨不知天公肯借不我欲蹑之湖海游等闲踏碎黄鹤楼等闲踢翻鹦鹉洲惊醒采石李触起耒阳杜更游赤壁邀老苏倡和凤凰台上惊人句凤凰台江之东龙盘虎踞高隆隆脱鞋濯足大江水鸣玉矩步朝九重
岁丁卯过采石吊李白
采石江头黄土一坏东有蛾眉亭西有谪仙楼谪仙仙去不复返惟有江水日夜流人生一世几何久不如眼前一杯酒饥来文字不堪餐死後虚名竟何有请君看此李谪仙掀揭宇宙声轰然长安市上眠不【阙】
[集部,别集类,明洪武至崇祯,重编琼台藁,卷二
唐马篇
开元考牧千百羣谷量色别如锦云金羁绣鞯盛粧饰新水香箕调息匀纵横六印带官字牵出长街多意气奚奴屏息不敢骑路人歛迹遥回避昂头高步踏软尘倏来倏往如有神四海风尘那敢动铁骑奋迅应无伦渔阳鼙鼓一朝起四十万匹骈头死独余一匹真乘黄负载君王蜀山里蜀山西去栈道危此时郎当将语谁张郎不来哥舒去独乘千里将安之九折坂头泥汨汨据鞍稳坐伊谁力平时饲?非不多逐草奔泉各南北古来良骥惟称德一匹胜如千万匹今观此画殊不凡天骨开张森独立岂是三郎旧所乘録功别养当时平诏令画史为图形千年神骏还如生千年神骏还如生我一见之心神惊何当房宿重降精再使骐驎地上行
琼林醉归图为同年长垣李溥作
奉天殿上传胪罢日照金门榜初挂中使传宣勑大官明朝锡宴南宫下张天为幄云为茵金盘犀箸罗八珍宫花剪彩来中禁御酒分香出上尊鼍鼓掀天擂欲破梨园法乐喧相和妙舞清歌次第呈幻形奇技纷纭过承恩侍宴皆贵臣绣金孔雀银麒麟焚香望阙北面拜共贺官家新得人白面青年三五百人似神仙气如虎潜泉浮酒不知数两袖翩翩欲飞翥琼林宴罢日斜时马蹄得意去如飞团团皂盖空中举短短丝鞭柳外挥微风不动香尘软十二街头帘尽卷衣裁草色碧将流旗拂杏花红尚浅金环摇辔稳於车笑拍吟鞍不用扶耻向平康问花柳还归槐市枕诗书明日半醒扶醉起吮笔题诗谢天子就中醉者谁最豪中原才子长垣李
题望云图
轮轮囷囷鲜且明浮光呈瑞表夀徵触石起从泰山出雨下土兮滋万物有如春晖煦草心亦似凯风吹棘针母恩如此莫可报望云再拜情何任情何任意无已目极天南万余里越王台上阳生时焦子初黄蟹正紫高堂绮席倚云张纷纷儿女罗酒浆就中独少读书子挟策多年游帝乡帝乡迢迢归未得对此佳辰应恻恻驰心直与云天高恨不将身在亲侧苍天漠漠云悠悠云色还如亲白头孝诚一念感穹昊云影为之凝不流何事良工心亦苦笔端写出心中语红云朶朶捧天庭白云片片迷江树红云影里望白云白云如旧红云新裁云作衣雨为酒共祝君亲千万夀
淮之水送淮安林马判【三首】
淮之水清弥弥山阳古郡淮之涘逋仙之孙古君子似是马曹官自理何以况之淮之水
其二
淮之水清湜湜郡疆远跨淮南北林侯秉心渊且塞民不知劳马繁殖谁其致者侯之德
其三
淮之水清彻底沮洳浸润几百里山阳太守差可拟一时僚佐皆肖似余波渐渍良有以
题林以善画送王琚
近代翎毛谁最工边家父子夸独步羊城林氏虽晩出笔势飘飘有天趣仁智殿前退直时虚窗盘礴窥天机毛生点头墨卿舞意气所至皆神奇飞者自飞宿者宿色形神气无不足等闲尺素落人间坐使山林在华屋嗟嗟百鸟皆天生结巢鷇哺方成形胡为独夺造化妙眼前倏忽飞且鸣我从故人得此幅每日朝回洗尘目吾家外弟别我去辍赠殷懃表衷曲故乡南去更千岑对此还思别意深物类尚知相聚乐矧伊人矣不如禽
竹庭为袁秉中作
緑云垂空寒欲滴窗外苍龙作人立有时鼓鬛风中号有时垂涎雨中泣既如轩辕游洞庭铿锵仙乐天半鸣又如李靖发田舍滴沥天瓢云外倾中有书生负奇志千金学得扰龙技辛勤十载谨护持坐使骞腾满庭内只愁天作雷雨风斯须变化出九重云收雨散歛神功但见葛陂万丈深潨潨
秋窗诗为羊城义士袁监作
一年之气秋最清窗涵霁色偏澄明万条疎明斜碧入一点圆空虚白生坐间四时如一日冻雪炎风不相及筠帘昼卷宝鳬微缃帙午寒金薤湿千崖气肃天宇高纷纷水叶飘林臯丹桂凉蟾香散乱碧桐疎雨冷潇骚浩然幽独者谁子终日栖迟此窗里平生志节明如霜一片精神澹如水霜明水澹秋更宜凛然相对清以凄孤高远慕伯夷圣摇落不作宋玉悲秋行属金德为义见说承家多义事十寻云栋勑旌门五色天书金作字义声久着越天涯冠盖过门每轼车何日南归经锦里为渠重放笔头花
题金台夜雨卷送范文主事乃兄
幼年膝下同遨游此时闻雨不解愁壮年游宦感离别方识此声最凄切切切复凄凄滴滴落肺腑天然骨肉本锺情不为燕山今夜雨
哭年尚书
平生不曾受公恩亦复不曾登公门朝事闻人报公死不觉泪随声潜吞出门仰天长太息日色惨淡云昏昏正色居然失一黯振落焉用千公孙齐人之桃本非刃晋士之死犹不言居邺老人不得志气结血滞心菀烦安昌坐待牖下尽晋江甘向池边蹲撄肉千弹犹眷恋览德一下俄高骞物情高下胡悬絶天理茫昧难究论公身虽死心不死巫阳不用招其魂上为日星丽层汉下为河岳亘厚坤人生百年等一死公乎千古名常存
荣节堂
门前绰楔当亨衢楣间凤勑黄金书堂前老姥夀且健荣恩高节谁能如岁时有客登堂拜髪白还黄千百岁唶唶咸称女丈夫死者可生生不愧夫死骨不朽子大名己成已将姓氏达天陛更荷丝纶来帝庭心如古井水风起波不兴节似冬林松霜寒叶不零明明天日照井底漠漠慈云护松子松子成林千尺长终作栋梁清庙里
题松送崖州洪千户袭爵回
攒峰峭壁涨海涯苍松老去长孙枝莫言幽僻无人见会有峥嵘头角时蓄明勿作炬含液休流脂烟霞深处善自保风雨狂时宜避之结成三千年琥珀养就四十围霜皮老我玉堂翘首望看汝耸壑昂霄风声四远驰
题友人陈汝谐璞墩【其家旧有桐墩】
昔君筑墩当近林种桐十载期制琴今君筑塾向远壑移石千山期得璞晨昏来往两墩间功名富贵皆等闲有时哦诗石上坐有时拂轸桐隂弹凤凰枝老秋萧索却傍云根事耕凿琅玕个个拂云长玉屑霏霏逐风落一溪流碧弯半璜泉声琮琤鸣佩璫山含辉兮木含润人言此地如崑岗琼枝琪树罗阶砌夜深疑有白虹气蓝田餐法曾试无北平种子应生未我家城西君城东梯云石磴远相通别来茫茫隔烟海置身远在羣玉峰何时对子卢胡笑把酒同浇磊磈胷
岳王坟
我闻岳王之坟西湖上至今树枝尚南向草木犹知表荩臣君王乃尔崇奸相青衣行酒谁家亲十年血战为谁人忠勋翻见遭杀戮胡亥未必能亡秦呜呼臣飞死臣俊喜臣俊无言世忠靡桧书夜报四太子臣构再拜从此始
挽罗都御史
正统己已北人深入当道者建议趣召宣府总戎官率兵入卫京城或欲遂弃其城衆纷然争就道时罗公为都御史巡抚其地乃毅然仗剑坐当门拒之且下令曰敢有出者手斩之衆遂定口外人至今能言之而修宣府志者亦载其事公平生事业固多而此举犹为卓伟抑庵先生作墓志略不及何也濬初来京师时尝拜公於寓所极蒙奬谕及濬登朝公已致仕家居不久捐馆舍矣瓣香致敬其道无由兹因其壻锺辕应贡来致其子泰命求挽章因次第完城事为韵语以补公志之略云
六飞北狩无消息边城四望狼烟赤塞马长驱去复来何人却建捐边策镇朔将军生入关北门锁钥空余鐶强兵健马尽南走黄尘蔽日天漫漫白首宪臣南海客手持一剑当门立誓与孤城同死生怒髪冲冠气千尺车轮生角马驻蹄居人不动行人归叱咤之间楼橹具金城銕壁汤为池云州失守赤城破敌人蹑足城边过老妻稚子尽登陴公亦援枹雪中坐山前山後无数城此城屹立如巨屏边骑南来资扼塞王师北出恃屯营屏蔽京师功卓伟谩有长城长万里江淮果赖张真源河朔仅余顔御史忧国劳边两鬓霜事成乞骨归故乡肘金腰玉者塞路无人上书讼陈汤一叶扁舟五湖水涨海边头乱山里拆简不通朝贵书抱膝长吟聊尔尔罗浮山崩天坠星乾坤一夜收英灵公兮生死已无愧边人至今嗟未平边人能言不能纪惭我乡生官太史聊述人言作些词书罢长歌泪如洗
望云思亲
白云在天不可呼仰天望望增烦纡苍茫四顾宇宙濶去住彼此无宁居昔人望云忆亲舍亲舍依稀白云下君今望亲不可留何处荒台閟长夜长夜漫漫无复晨举头见云不见亲谁展白云书楚些临风为尔赋招魂魂兮去去招不返没齿白云长在根
送张端
才见挟书来又见拂衣去出门大笑气如虹闽海万山如跬步男儿四海志妇人不下堂名驹堕地走千里生男三日垂蓬桑功名富贵身外事得丧悲欢须底计君今归去蚤归来莫向山林久淹滞只今苍颉茫昧伯喈亡待尔重刋石经字
梅花为仪曹主事彭君题
君不见一阳之气昭穷泉此花独为万物先又不见一年生色凋零遍此花独为万物殿百花未开独早开挺挺出色花中魁百花落尽独不落凛凛自守岁寒约世间草木纷且繁能红能白呈娇顔花朝月夕竞欢赏朝开暮落斯须间何如此花独得造化理万物资之作终始谁云姚魏花中王评量只合舆台比世人爱色兼爱香繁花疎影争夸张就中道理少人道对图一笑天苍茫云惨淡十年不见真花面扁舟何日遂南归罗浮庾岭重相见
六龙图
颢苍生万类行天莫如龙纯禀至阳精卓为鬼物雄大小靡定形去住无常踪一之已难见况乃六者相腾冲一龙昂首扬其鬐奋起直上拏虚空一龙掉尾出渊沄回身转脊如宛虹其余两两峙相向戏弄明月云涛中矜牙露其爪气势何狞凶是时元气湿蒙蒙河海起立地天通鬼神昼泣真宰怒呵叱屏翳驱丰隆呜呼神物变化不可穷胡为羣聚如昆?无乃画工巧为此潜以翰墨偷天功君不见古来好者称叶公真龙闻之降其宫又不见近来画者有洞微马龙现相来相从君从何处得此本彷佛似是陈所翁精诚感通理或有慎勿轻易为点瞳会须一夜波涛去轰靁鼓惊天风泽下土沾耕农霖雨普被垓埏同
竹林七贤
太行之阳修竹林昔贤於此闲登临江山如故人何在空有清风传至今晋人旷达尚元语弃置礼法净如土神州陆沈二百年当时岂但王夷甫
竹溪六逸
徂徕之山竹满溪溪中流水清漪漪昔人已往不可见至今陈迹犹依稀酣饮狂歌者六子就中最豪孔与李为龙为蛇谁豫知白也逃生巢父死
海屋添筹夀徐助教
茫茫瀛海浩无津弱水无力胜纎尘中有仙山三万八千里平地拔起凌苍旻琼台玉宇金银阙罡风盘旋舞香雪琪花不落瑶草芳天气长如二三月朱橘如斗莲如舟脯苍麟兮驾紫虬木公金毋互来往天鹿人鸟时嘤呦银涛凝碧漫山麓山麓渠渠列华屋黄金布地玉为阶五色云霞长盖覆屋中插架皆仙筹非金非木非琳球连楹克栋十余屋堆积高并崑仑邱山中老人若童孺洗髓伐毛知几度桑田变海海成田下得筹来已无数仙境变幻无定居仙人绵邈不可呼谁知仙凡了不隔人中亦有列仙儒列仙之儒服仁义不乘风兮不御气辟雍环水如道山衿佩趋庭总仙裔考古直遡盘古时积书多与桃核齐仁人自尔享遐夀海屋添筹徒尔为
题山水图
昔年栖迹云林下举头见山不见画如今置身朝市间开眼见画如见山山耶画耶孰真假具眼之人世间寡景当好处背起楼趣到佳时急驱马居山不见山中佳厌饫林壑轻烟霞一朝别山出城市黑风黄日昏尘沙广庭曲巷通幽处垒石栽花修胜具眼中彷佛虽逼真毕竟人为靡天趣回思旧隐隔世间欲一见之千万难残缣断素才尺咫倾囊倒箧不复悭君从何处得此幅千里云山数间屋远山淡淡横翠眉近山亭亭削青玉山头处处飞白云树头树尾晴轮囷平林忽断天光露暝色遥连雨气昏苍苔白石羊肠路平麓盘盘几家住就中老人华阳巾手把琼芝滴清露山光水色相渺绵渔舟泛月江吞天长风浩浩起天末高堂白日生云烟兴来却忆竹鹤老见画何如见山好人生即景须尽欢寻仙何必蓬莱岛
蝉听轩为常州谢同知题
世间何物声最清秋高嘒嘒寒蝉鸣常州别驾日无事公余徙倚轩前听物声妙与人心合声入心通无限乐鼓吹何须两部蛙凄清絶似三更鹤初闻一声如拨弦含商转羽如有言一声未己一声续千声万声断复连夕阳欲下雨初霁树影不摇风细细奏出千腔雅乐声带得九秋玄露气有如伯牙鼓瑶琴锺期听音知其心又如南郭闻天籁至理在心不在音天机气到自然应隐几坐忘真听莹承蜩手与此耳同用志不分神乃定忽然飞去君不知目中彷佛当垂緌声残响絶寂无有但见委蜕黏高枝
送张茂兰黄自立二同年回南京
前年棹鞅翰墨塲英雄三百齐翺翔青云满眼多契合就中最厚张与黄二君英英气如虎明目掀眉论今古酒酣拂剑落霜花兴发挥毫洒秋雨今年同自江东来我一见之心眼开长鲸吸海海欲竭巨灵擘山山为摧摧山竭海悬河口风云变化龙蛇走盘古以来二百二十余万年一一成败兴亡如指手相看一笑气味投典衣沽酒镇日留怜翁侍吏共惊讶平日见我曾有此客不此客何昂藏此主大痴絶牙关齘齘戛金声口角齗齗飞琼屑帝城春暖百花香软红尘土飞悠扬明朝马背向东去燕云一碧天苍茫燕云不断吴云起两京相望四千里桃叶渡头生碧波清梦随君渡江水
四友图为安成刘进士秩之父作
三友松竹梅其间一友我万物於人同一理意契神交无不可君不见明月在天光在尊李白对影成三人又不见书酒琴棋集古録醉翁与之合成六古人将身混物中游心太古窥鸿蒙此翁妙得古人意白首山林无物累每将富贵等浮云却与幽贞结深契左挹大夫袂右拍君子肩罗浮美人相後先翁居其间吟且啸一笑相看同岁寒市道岂所论金石未为坚耐久且莫逆忘形更忘年
尼邱山夀封给事中孔公
尼邱山高高几许平睨岱宗小齐鲁下盘坤轴横万亩上切穹苍才尺五自从天一生水凝且聚屹立巍巍奠东土油然作云沛然下雨发生草木滋禾黍毓秀锺灵泽斯漙彼东方之人兮仰此山以煦妪夫谁知天降元鸟兴商祚始契历汤六百祀啓封於宋迄孔父邹邑大夫顔氏姥祷兹山兮帝眷注乃为斯文诞宗主吾道不丧天後世重见古山之功兮谁与伍天地赖以位人极赖以树迩来一千九百岁五十又八代孙曰忠伯甫读书躭古道笃行践前武出言制行不敢同常人跬步惟恐羞圣祖少年挟所学裒然奋高举姓名蚤已登天府高堂有亲待我哺亲在远游违祖语宁向云林老布衣懒趋朝市縻簪组闲缔青松盟静结白云侣萧然四雨轩不慱万金坞七十四年乐诩诩教子成名登谏辅载笔螭头侍当宁幸逢上号尊皇母锡类推仁遍寰宇一旦蒙恩膺典数七品宫袍白鹭翔五色天章彩鸾翥帝心嘉汝方简在皇覧揆予又初度瑶席张斑衣舞三子六孙罗膝下殽核维嘉酒维醹年年岁岁屇斯辰常对兹山祝纯嘏山峩峩人俣俣气势两相高夀算同坚固【家有轩曰四雨】
风木图卷为鄞江钱侍御乃尊作
树欲静风不休子欲养亲不留人生此恨同今古当时岂但臯与由问天天不言叩地地无路寸心莫报春晖长百计难回白日暮君不见燕赵良家子弃亲事戎行一朝崛起封侯王推恩及亲许改葬赐以东园秘器玉鱼金盌填黄肠坐令枯骨生辉光又不见山东章句儒辞亲远游学一朝徒步登台阁推恩及亲蒙显衮赐以五花官诰金函玉轴翔鸾鹊坐教死魄膺穹爵黄金宠锡非不多九重优锡谁能过富贵来时亲己逝纵有荣光奈尔何所以孝子心拳拳惟爱日日复日兮岁云徂志愿未酬所期失茫茫四顾将谁从依依一身无所容人生到此嗟何及养薄徒劳祭荐丰古有臯与由今有钱氏翁来今往古此心同同此心同此恨此恨终天不可穷不在木不在风只在区区方寸中
题李都督虎
隂雨飕飕振林木百兽魂飞草中伏举首为旗尾作旌白昼横行谁敢触汝虎虽猛何如人慎勿夜逢李将军将军射石尚没羽薄肉浅毛何足数
题杨廷玉忠义
幽燕自古多奇士勃勃胸中抱奇气要留世上不朽名羞见人间不平事金台峩峩易水寒相逢意气何桓桓君臣义大此身小问甚鸿毛与泰山荆生不还田生死地气翻为时势使西风吹散壮歌声百链精钢柔绕指文皇建国来全燕风声震地雷轰天声明独出百王上风气还回三代前关西後裔范阳客二十辞家侍君侧出入勾陈太乙间一片丹心皦如日落落身无七尺长忠肝义胆无他肠前年持矛刺狂贼去年上书论流甿有劳不伐言皆应四民按堵三边靖丹心自结明主知时时持节衔王命禁庭之狱非等闲生死都来掌握间昨日九重亲锡命三军百姓总开顔好生恶杀天之道圣主仁明法天造杨君杨君听我歌臣心尽处君恩报
送彭郎中彦充
归田乐归田乐为圃为农殊不恶便从天上谢朝参直向山中事耕凿朝登东林臯暮陟西山壑欵段四蹄牛八角一心坦坦有余闲四体舒舒无絷缚春早耕秋晩获捐却簿书痔钱鏄田翁野老时往来浅种深耕共斟酌任从红日升不管银蟾落朝鼓鸣时眠正着竹叶杯深寛放怀芦花被暖长伸脚也不慕登膺龙门也不羡骑扬州鹤偷眼看他嚼复嚼详笺一部种树书净写数行买僮约足不蹑锦窝梦不到天禄阁睡余支枕试寻思往事真难供一噱人生只怕老来忙世事何曾闲里错预为诸季归老图重把祖基大恢拓隐居岁月便从今仕宦程途休论昨身边无累心无忧万事无如归田乐
懒诗为莆田许氏作
莆中有懒士踵门求懒诗君但懒於事我乃懒於辞君来索诗日数次我欲挥毫俄又废看来我更懒於君所以深知懒中味懒中滋味人知少第一是闲次是睡古人何人最好闲陶令弃官江上还闲中却作闲情赋胡为屑屑不惮烦古人何人最好睡老抟翻身驴下坠睡余却咏好睡歌无乃劳劳爱多事问君之懒何如哉曰吾丧我忘形骸过午枕头方拥被一春屐齿不沾苔也不学庄叟逍遥游也不学龎老团栾坐任他门外事如天管甚邻家灯是火千呼万唤才欠伸十回九转难出门时人但见应世懒就里谁知学道勤一年三百六十日日十二时时八刻闭门搬运紫河车毕竟勤耶是懒耶
题山水图
一气流行天地里结者为山融是水世间何处独无之举目孰非仁智理人人有此智与仁奈何好假忘其真寻常登涉厌险峻却对图画融心神得非作宦风尘下扰扰尘劳苦无暇层城深院锁重门景色无由到官舍我闻逃虚空者见似人而喜况乃平生旧栖止蓦然相见楮素间有如缩地来千里山势高低断复连江流抱村涵远天山中有寺江有船故乡彷佛横在栏槛前记得当年读书处白沙翠竹江村路多年古树欹欲倒镇日闲云飞不去溪中鱼可羹圃内蔬堪茹载酒携琴多故人户外时时恒满屦山中景景多趣梦中时作着屐游觉来尚忆寻芳句久动思静心悬悬乐哉斯邱今在若个边对图忽悟乐夀意三复淮南王小山丛桂招隐篇
题草虫
春雷惊动蛰虫起日暖风和花弄蘂肖翘蠕动飞且行尽入君家画图里问君何从得此图仁智殿前挥洒余门来细玩格物理有如一部埤雅书
画菜
世间食品何者佳淡中滋味真无加富客何须悦刍豢神仙谩尔餐烟霞闻君作县官河侧绕屋筑畦供日食食余摩腹绕园行喜得邑民无此色
送嘉禾伍公矩归桂林兼问讯海盐张靖之
平生故人伍公矩少年学文今学武胷中豪气老更豪境变情迁宁少沮酒酣耳热歌乌乌手执如意击玉壶兴来拔劒为我舞电光熻歘云披敷仰天大噱向人语顾侬岂是哙等伍笔端一万丈虹霓胷次三千岁今古忆年二十三十时风中快鹘囊中锥广寒紫桂白手斫滇池緑骏赤脚骑奉天殿下丹墀底顷刻云烟生满纸璚林宴罢马如飞一辔穿花三十里功名富贵皆等闲致身承明殊不难觅得一州如斗大又被秋风摧紫兰瑶篸玉笋山如画静韬钤意闲暇尧山祠下拜放勲干羽两阶祈日化绦灌之武隋陆文今人未必下古人长筹入手一运转溪山失险鬼不神李广数奇顔驷老弓束书寻旧道英雄回首即神仙忙处人多闲处少青天浩荡云渺茫吴山高兮粤水长南归若见张给事引杯烧烛歌我送行章我亦头颅如雪白每忆故人心恻恻明当归棹过嘉兴看劒检书话畴昔
为王侍郎题鲤鱼图
世间万类水族多魦鱨鱣鲔蛟鼋鼍就中赤鯶公最贵三十六鳞如星罗阳鳞九九隂六六虽禀鱼形有龙骨禹门宁肯点额归鲸海终须扬鬛出谁哉貌此化龙姿丁纹锦片光陆离渊潜一跃势直上波涛起立云下垂太平时世无頳尾悠悠洋洋安所止江湖处处皆恩波於牣常如灵沼里
灵夀杖夀徐庶子乃尊
我闻仙山有奇木似木还非又如竹豢就天池走陆龙削成玄圃辉山玉天生尺度齐人长清如氷雪坚如钢偶然爪甲相击触监金戞玉函宫商赤城九节殊怪诡蜀江桃竹未为美不知汉家何处得此枝骨格不凡足文理经年阅代何灵奇在处神物常护持上端或炳太乙火节间容刻丹书辞天子用优老老臣恃扶危夸父宁忍弃长房不敢骑变化去来那可测既失千年今再得当时北阙赐师臣今日南州夀仙客南州仙客高士孙白头钓隐荆溪滨至今传与养生诀步履如飞不动尘闻道今年年七十柱杖趋朝此其日玉堂令子隔称觞望拜南云寄诗什缄题寄远祝长生共愿年高身转轻晓起□云穿竹迳夜深挑月扣松扃岁岁年年持此杖长伴神仙地上行
梅窗琴乐
高人好琴得天趣开窗静对梅花树江空岁晩夜深时丁丁似共南枝语淡香疎影太古音个中乐趣清且深等闲三弄梅花曲花不在梅花在琴
题竹送湖广汤佥宪
古来修竹何处多鄠杜之间淇水阿填河落涧竹官废但见土岸流浑波北风寂历南风起千里飞青渡江水潇湘两岸遥相连班班尽染虞妃泪鹈鴂鸣时草不芳杜衡掲车总荒凉独有此君不改色挺挺植立如人长颓云压头底复举细雨斜风任梳洗渭川岂但千户侯孤竹讵云止二子君今持节骚人乡眼中所见皆鸾凰清风明月有真境写境何必劳玄香平生爱竹应成僻此日移栽近霜栢满堂秋色寒萧萧一笑出门楚天碧
题竹石图送陈宗尧
竹君平生何所尚宝晋斋前米家丈昂昂高节抗浮云托根仍在云根上谁言金石交坚刚相遇难久调谁言梅竹友时去繁华竟何有此君落落非凡夫此丈岂是柔佞徒相依自古贵得所世间朋类畴能如吴兴沈郎有深意发泄胸中刚大气笔头凌厉带风霜眼底空明贱松桂君今得此从谁何此意知者良不多与君结谊亦如此兴来感激为君歌我为君歌君勿怪一笑相看两无碍君应吟啸携我游我当抱笏为君拜
商山四皓图
商山有路通秦畿温谷爪祸独见遗四翁无乃亦多智不但博浪沙中椎惜哉逢时苦不早龙顔一见惊纯皓岂不闻太公八十遇文王壮心岂逐年华老
睢阳五老图
炎光焰焰中天明归德节钺从此升高年耆德致官政同来此地娯余生五人四百三十九鹤髪酡顔并眉夀座中越客真达尊不似相如居客右
题松
苍龙挐云欲上天鳞甲飞动头崭然碧风吹海翠涛涌笙箫一派空中悬深山大壑无人到琥珀埋光兔丝槁家家束苇作屋楹未必长材此中老
题月桂图为吕希仁仪曹作
我昔神游广寒宫琼楼玉宇高重重吴刚停斧望舒笑邀我醉饮香云中素娥起舞仙风煖翠袖离褷珠历乱金蟇背上影长寒玉兔臼中香不断酒酣满?携古香回看倒影尘茫茫世人有眼竟莫识谁红谁白空譸张十年不作游仙梦万事悠悠总醯瓮窣锦窝前看写真妙趣惟应故人共相看一笑情自和步云旧约今如何此时剩有闲田地想是清光应更多
十龙漱润夀泰和封学士尹公
澄江江上逢原村村後仙岩高入云蜿蜒神物久变化乡人传说名空存岩中空洞无尘土石壁流泉注如雨一泓碧玉清照人寒藻游鱼澹容与白石烂烂泉涓涓泉不涸兮石常坚谁其肖之吉甫裔德润九族夀千年屈指明年七十岁久矣恩封因子贵侍讲经帏未得归即景分题寓深意十龙之景我所分祝公清润还嶙峋峥嵘头角长满眼子如诸葛孙如荀
夀四明隐者
彩云轮囷绀宇清南极一星天外明先期太史奏夀徵四明洞天甬东城长眉广颡朴而雅乡里咸称有道者皇揆初度八月初人人赋诗祝纯嘏
题童志昂都宪谕蜀图送其再使蜀
蚕丛之国妖氛生羽书杂遝来天庭九重天子赫然怒咨谁可仗西南征虎头将军攘臂起怒发冲冠争裂眦长枪大劒置不问朅来独运毛锥子毛锥子藏锋鋩贮云含雾飞电光钢刀百链非不利蛇矛八百空自长螭?当日曾簪白衅血流丹今变赤扪参历井扫欃枪坐使岷峨回秀色却笑汉家功业卑临邛犬子腾虚辞唐蒙已通僰中道呶呶笔舌将奚为何如此日功尤伟赤子弄兵潢池里轻裘缓带笑指挥曳帛书功报天子平地谁知有伏机中山箧书终致疑张婴就擒滕抚黜古来往事多如斯外境息来专内养往古来今门俯仰边机事动问陈汤枹鼓声闻起张敞劒阁峩峩栈道连高楼百尺仍筹边君不见积功满千简上玄英雄回首即神仙
送进士蒋昪得告还乡
平生故人河西宰宦辙所至多遗爱用才不尽庆有余天意分明犹有在二子食报非偶然一日声名播中外大者如麒麟头角定趾无非仁小者如凤凰胸臆羽翮咸成章奉天殿前试制策文彩翩翩声赫赫人家得一已为多同气联芳更奇特仲也读书簉中秘饮食坐卧皆文字伯兮赐告归故乡周旋举动皆恩光人生生子有如此地下有灵应亦喜昪兮昪兮今汝归归拜先茔为致辞後死故人无恙在锺情还似有生时
赤壁图
乌林赤壁江东注千载曹刘争战处黄州迁客雪堂成水落山高天薄暮扁舟一叶泝流光洞箫吹月鹤横江自从两赋留传後世人不复谈周郎
剡溪图
满天风雪江漫漫我所思兮在江干兴来拿舟欲相访中途兴尽俄然还古来友谊敦信行情好在心宁论兴月梁梦觉动遐思夙驾遥遥千里命
笠泽图
我闻在昔天随翁浮家浪迹笠泽中笔牀茶竈随所寓润物搜肠情兴浓七泽三江通甫里一叶扁舟五湖水年来遯世避风波不知长在风波里
彭泽图
几年作县山城里只缘五斗官仓米终朝汨没簿书间矮屋擡头头不起可堪时事日已非赋归岂为乡里儿候门童子望我久奋飞不得嫌舟迟
重编琼台藁卷二

[book_title]卷三
[集部,别集类,明洪武至崇祯,重编琼台藁
钦定四库全书
重编琼台藁卷三
明　邱濬　撰
五言絶句
应制【七首】
祖宗功德大卓冠百王前净把乾坤洗重将日月悬
其二
三光五岳气此日复完全治道唐虞上文章秦汉前
其三
尧舜禹相传典谟书五篇当知心法要祗在执中言
其四
古今平治理大学一编书万世行无弊终身用有余
其五
帝王为治道要在致中和若也能推极嘉言不用多
其六
二帝三王道详於四代书致君尧舜上方显是真儒
其七
圣祖崇文化开科主五经所行非所学岂不愧平生
青宫勉学【十首】
祖宗功德大创业苦艰难欲永千年祚常祈万姓安
其二
文王为世子一日每三朝燕寝询安否天厨视酒肴
其三
孝在延宗祀延宗在爱民常知民疾苦传祚万干春
其四
祖业起艰辛皆由俭与勤每当温饱处常念冻饥人
其五
光隂驹过隙一刻値千金白日休虚度经书好用心
其六
治必期尧舜学须宗孔朱百家皆小道不是圣贤书
其七
贵为天子子富贵与生生不怕无隆福惟忧少令名
其八
一物休轻费五更勤起朝时时思惜福灾患自然消
其九
念念常思祖心心谨畏天才闻人谏说便省自家愆
其十
用贤须信任闻善要推行立志功方就心清理自明
客中对月
万里思归客伤心对月华愿凭今夜影回照故园花
思亲
别後经三载斯须不暂忘殷懃问季主报道寿元长
思兄
一自新河别经今三月余闻鸿即延伫恐有带书来
中秋有感
客里逢秋景思乡倍怆神依然今夜月不是去年人
山居晩宿【二首】
地僻夜沉沉愁云结暝隂隔林灯火起照见竝栖禽
其二
倦马晩投村荒郊日色昏前山多猛虎嘱客莫开门
题画【分金】
多取不为贪多与匪云让丈夫相知心岂在黄金上
其二【麦舟】
父有张氏汤子有刘家歆千年高平范父子同一心
其三【漂母】
推食解衣意非徒一饭恩如何别豨语忘却拒通言
题扇面小景寄乡友
远树平连野微云低度山黄龙青雀舰不似钓舟闲
题扇面小景寄吴克让知县
天外仙鳬远云边旅鴈沉岂无回棹意空有倚楼心
明妃曲【三首】
朔雪凋宫鬓胡霜裂汉裙画工虽可恨不似奉春君
其二
娇态能倾国蛾眉解杀人妾身亦何幸为国靖边尘
其三
骨已成胡土魂犹恋汉庭千年遗恨在孤冢草青青
明妃图【三首】
生长阳台下分明见汉君孤弦弹破梦恍惚一行吟
其二
使回烦寄语莫杀毛延寿君王或梦思留画悬中冓
其三
功德施夷夏声名播古今人言汉恩浅妾感汉恩深
宣和遗墨【二首】
雪暗纥干山冻雀飞不去何似南飞乌月明时绕树
其二
炳炳宸奎焰青宵照羽翎可怜运神思不肖傅岩形
古别离
岁月苦无多其如又别何被人催上马一路黯悲歌
苏武图
苏卿持汉节百折死不移谁知向胡妇犹有动心时
二乔观书图
门阑多喜气两壻总英雄坐使江东大能无内助功
拜月图
新月初上天焚香拜且告拜到月圆时行人应解到
闺愁
岁暮风霜劲路长山水多闻郎驾船去愿作楚江波
春江曲
雨过水添波鸳鸯来渐多春江深可爱其奈别愁何
初寒
北风吹枕席寒气觉侵肌况乃白头母高年血气衰
秋声
飒飒秋风声才生便不停去年犹可耐此度不堪聼
闻鴈
越客不识鴈闻之心辄悲自怜长作客不似鸟知时
秋风
客里浑无赖树头俄有声倚窻频侧耳无限故乡情
征妇
君身上船去妾目送帆飞江空人去远犹自立残晖
闻莺
春尽始闻莺嘤嘤似有情管弦虽可乐不是自然声
自君之出矣
自君之出矣粧镜暗尘生妾心似君影随处逐身行
别意
暮景难为别将行又且停离筵多鼓乐凄断不堪听
絶句
云脚垂平地雷声震半天可怜三日雨只是涨深渊
白髪
短髪忽丝丝天公示老期百年将及半有志未曾施
读易通【二首】
羲文千载下易道乃复通濓泉一勺多弥漫六合中
其二
天开明道年道州营道县千年道复传上应奎文现
解嘲【五首】
南人登宰辅首自曲江公江浙瓯闽士彬彬起继踪【南士唐以前未有以文入相者有之始曲江张九龄】
唐士抡魁选南侬未着名道侔伊吕後开建有宣卿【南士唐以前未有中状元者有之始开建莫宣卿】
禅教来中国始终由岭南千年衣鉢在四海远来参【禅教自逹摩航海至广州回至黄梅新兴卢能复得衣鉢南归】
炎海生翁仲修然如许长谁云骆越产体貌少能扬【翁仲交州人】
白水孕明珠一颗当三斛远过汉明妃生长巫山麓【绿珠博白县人】
夜行郊外
四际星垂野微霄与地连恍疑天尽处近隔树林边
夜立
斜月悬空近流星入烛微夜深人立久凉露沁秋衣
新秋晩兴
日没余霞彩云移露月尖忽看萤影度一点缀筠帘
春日即事
蝶趂飞花舞莺和睡柳酣日长人境静聊尔试春衫
画龙
黑风吹白雨海立水翻波老龙空作势不救旱山禾
九日有怀
寂寞重阳节篱边菊未开倚门空怅望不见白衣来送蒋敬之归省和宋先生送方正学韵【十四首】
文章有大家制作称妙手欲知为文法如造内法酒
其二
旣如蜂醸蜜又似蚕吐丝不见勤织女嫁有百袭衣
其三
至理须静观冥心休外慕恋恋忧子母一步数回顾
其四
欲任万钧重宁免赬两肩急就无钜功凡事无不然
其五
生意畅于春清气生于夜点铁可成金糖霜原是蔗
其六
老我悼无传赖汝以改忧我有百车货寄汝万斛舟
其七
悠悠天尽头勤行亦可往有事勿预期勿忘勿助长
其八
丁宁出我口妙契在汝心爱身如爱玉受言如受金
其九
织锦由寸缕成山岂一篑譬如农耕田不为旱潦废
其十
与其求人知孰若求之天西子蒙不洁反羡嫫母姸
十一
采木来山中彼此初不异一入工师手乃独成良器
十二
试金当以砺磨玉须用沙春融氷化水日映云成霞
十三
我心日思归後会难数遇须知岁月驰疾似追风骥
十四
老景难为别愁怀未易开高堂宁觐後念我早重来
送陈云和南归【八首】
见子归家去翩然亦欲归腰悬鈒金带身重不能飞
其二
昔日轮堂地于今学士庄烦君为料理莫遣牧牛羊
其三
曾作野花亭栽花花未成敢烦乡里彦为我重经营
其四
老我思归切天恩未肯从几时林樾下坐我白头翁
其五
见说青山上郁然成茂林几时携酒果约友共登临
其六
少日同袍友先归得我心好培青翠树迟我共乘隂
其七
寄与吾儿道谦卑谨自持丁宁休怙势似我未官时
其八
见说吾家侄年来肯读书书香今有继忻幸欲何如
御沟
一碧如琼瑶彻底无泥滓谁知太液波原是西湖水【阙】
天道
仰观天宇大空濶似吾心月漾银河水风传清籁音紫垣光灿灿玉漏静沈沈坐对曾无愧披襟一朗吟
海仪
远观沧海濶万????总朝宗溪壑流难满乾坤量有容潜藏多宝贝变化起鱼龙自觉胸襟大汪汪无乃同
地理
俯察坤仪静承天代有终振河河不泄载物物无穷太极仪先立崑仑气上通平宁由得一人在四游中
物理
泛观天下物物物是天生一物有一用万爲期万成当为天爱惜莫肆我欺凌惜物即惜福自然延寿龄
太庙斋居【三首】
斋居幸无事一物不婴心祖考期昭格神明坐顾歆洋洋如下降翼翼若前临此念能推扩斯民受惠深
其二
斋居在宣室恭默对铜人眼底无他物心中有至神时时思嗜欲念念在明禋偶忆苍生苦闲将问近臣
其三
斋居何所念念念在先皇建立千年业间关百战塲春秋五时祭旦夕一炉香每对神明誓惟期海宇康
文庙斋居
此日斋居里诚心念圣贤降临如在上瞻望若居前万世文儒主千年道统传大恩同罔极菲礼少将?
南郊斋居【二首】
斋居何所为大祀报皇天少假尘间物聊将心上?再三祈永祚第一愿丰年何以酬洪造天民谨爱怜
其二
专致精明德依稀似见之先期宣誓戒临祭肃威仪盛服斋三日存心谨五思明乎郊社礼至治不难为
先农斋居
恭默斋宫里敬神似爱氓春祈秋又报朝惕夕还兢风雨时咸若禾麻岁有成将何答神贶备礼表心诚
祈禳斋居
报享皆常礼民因有所祈洗心期感假端坐静寻思奠献非求福神明肯受私妖巫投间隙预为絶奸欺
闲居杂咏
鼎鼎百年间谁人未老闲古心惟自得尘事少相关风定一花落帘开双燕还箪瓢随处有不是故睎顔
竹轩
越客爱清致开轩对此君龙孙阶下立凤吹枕边闻腻粉落苍雪凉隂屯翠云岁寒同节操桃李谩缤纷
村行
万里劳行役驱车趂晩晴鸦边残照远雨外断虹明山径高低路村舂远近声隔林人语寂一犬吠相迎梦亡侄光祖光祖以岁己未生时余兄弟俱未有子得之甚为宗祀喜不意其止於此偶梦之觉而擦泪口占
此子吾兄子兄儿犹己儿平生最锺爱六岁遽分离自觉吾宗冷谁怜汝叔痴梦回人不见挥泪强裁诗与友人游寺中遂登山薄於日暮未及絶顶约次日重游
扰扰世尘间聊偷一日闲寻僧因到寺乘兴偶登山野色供春赏钟声送晩还明朝重有约蹑屐上孱顔
村居
郭外幽居好桥边小迳斜红飘桐井叶黄落菜园花浅浅浴鳬水团团宿鹭沙板扉青布斾记取旧东家
滕王阁今南昌有第一楼
杰阁已尘土佳名传未休雨云朝暮景霞鹜水天秋歌舞须臾罢文章百代留漫劳夸第一不是古时楼
夜泊近渔舟有感
渔舟何处泊浅水荻花边风月全家乐江湖到处田烹鱼邀贾客乞火与隣船自笑谋生拙临渊却尔怜
晩泊
风定帆初落篱根泊晩晴寒潮随月上秋水共天清隔竹见灯影横江闻鹤声有怀愁不寐坐数驿楼更
感寓
生来海边住惯识海中舟才喜开洋便俄惊阁浅留风云多变态波浪少安流却羡垂纶者年年守步头
夜到山庄
草径直穿园溪流曲绕田村舂应谷响炊火散林烟雨过池添水云开树露颠主翁闻犬吠迎客出门前
江湖游览图
地於东南下方舟处处通半生身是客一任鬓成翁吴楚眼中尽云山天下同何当来赤县观览帝王风
雪
云谷四野合日色敛光华一夜寒生骨满天风散花远山云鹤聚老树玉龙斜预报丰年兆瓯娄定满家
挽全州蒋隐君友人蒋良之父
高人厌世氛一夕敛天真花落闲庭晩鸟啼空谷春药囊余旧剂茶竈冷香尘埋玉湘江上悲风起白苹
一笑辛未岁下第作【三首】
一笑出都门春风正晏温逍遥闲岁月俯仰旧乾坤恋阙心徒切谈天舌谩存满怀今古事谁可细评论
其二
万里一游人自怜还自嗔无 钱堪使鬼下笔或通神孰识琴中趣空怀席上珍欲凭詹尹卜如我岂长贫
其三
壮志冷如灰归心疾似飞白云长在望清泪欲沾衣五月收新稙三秋采嫩薇故乡虽僻远生计未为微
悼亡【三首】
夙慕幽闲德青年强委禽虽无倾国态雅称隐居心物在人何在情深痛始深氷弦忽然絶尘土翳徽金
其二
万里归来日移灯照别离会稀疑是梦欢极转成悲生别已堪恨死伤应可知平生湖海气为尔重凄其
其三
刀尺存余泽衣箱閟故封情知是死别犹冀或生逢憔悴非因病悲伤不为容九原今已矣何处觅仙踪
书房四幅为新河许生作【四首】
斜日照窻纱深沉昼不譁蟾咮清滴露兔颖煖生花砚沼双泓玉书籖万轴牙个中有真趣莫向俗人夸
其二
镇日掩书窻心闲万境忘汲泉烹苦茗添火试沉香琴韵清宵远诗声白昼长青编长在手倦倚竹方床
其三
一室清如洗翛然絶俗嚣字临春景蚓画辨午时猫烟静芸香细风微竹汗消还期太乙老藜杖烛清宵
其四
心斋坐忘顷光景自朝昏水沁砚屏润香薰墨汗温灯花红作蕊屋漏白生痕此景无人会长歌缺玉尊
庐山瀑布
何处飞泉好庐山自昔闻悬空一水立蓦地两山分直泻崖前月平沾树杪云源头如可到乘兴访匡君
寄题金山寺
岷江万里下梵刹半空开吴树风吹断淮山水荡回潮声杂钟磬波影动楼台千载张公子题诗会雨来
人日有怀
七日逢人好三年作客賖塞云晴度鴈城日晓翻鸦雪化经冬水梅开隔岁花欲归归未得惆怅惜年华
早朝【二首】
落月傍西山初开虎豹关铜壶龙滴水朱户兽衔环玉佩趋驰道香烟拂近班去天才咫尺不敢望龙顔
其二
曙色催仙仗祥光绕禁闱门开双象侍钟动万鸦飞江汉宗沧海星辰拱紫微疎愚亦何幸每日近清辉
除夕
节序三冬尽乡关万里遥一年余此日百岁几今宵天暝云垂地春回斗转杓孤灯伴岑寂坐待五更朝
送人入蜀
嗟君万里去孤棹下云安地湿天常漏时清道不难江流春泛雪滩石午生寒如过临卭令琴心莫浪弹
都下逢友人问讯
京国忽相见苍茫问起居如何三载别不寄一行书共讶鬓毛改自怜生计疎故人应迟我未得赋归欤
题空上人方丈
地僻少风尘僧居即隐沦烟霞方外境水月定中身长日饭留客夕阳钟送人他年如结社还许醉相亲
秋日寄友
云海懽游地别来今几何壮心随日减归思入秋多细雨滋苍藓寒风剪败荷有怀谁与共搔首短长歌
雨中有怀【丁丑六月】
风雨昼冥冥闲愁不自宁只宜长日醉何可片时醒花落隔帘数鸟啼欹枕听愿言头蚤白归去候农星
刘宣化学士挽章
明月蚀东壁文星落北门英灵还海岳声誉在乾坤道德今刘向风骚古屈原百年公论定褒恤荷君恩
送人归乡
年年京国里日日送行频又别海南客重思堂上亲舆图垂尽地江海独归人为报吾儿道官居只旧贫
秋晩答友人
朝罢归常早官闲客自希少书随处借多病与时违访旧怜俱老逢人厌说归伤心秋又暮未寄北堂衣
送杜侍御出宰英德
墨绶绾铜章还乘下瀬航重沾新雨露犹带旧风霜官舍依山浅溪流到海长邑人遥为喜令尹得张纲
洞庭图
八月湖面濶天低地尽浮四山通潦水万景聚重楼木杪仙人过云中帝女游何时乘雅兴徙倚豁吟眸
甲午除夕【五首】
岁事又云暮归程未有期想应儿女辈此际正相思功业知难就精神渐觉衰便从明日起奋发莫迟疑
其二
岁去何劳守春来不用追明朝想今夕便是隔年期岁月添中减人情黠处痴元正与除夜相去几多时
其三
去岁当今夜停车寓古恩今年在京邸明日拜天门把酒怀儿女连床念弟昆家乡千万里注想黯销魂
其四
老境侵寻至忧眉取次攒一年行已尽此夜度偏难世事转头别功名袖手观扪心了无怍仰面一长叹
其五
守到三更尽光隂去莫攀心驰万里外愁介两年间客里情怀恶灯前鬓影斑幸哉穷不死又得觐龙顔
偶成
往事今如此前途已可知但求身健在屡遇岁丰期自分为人拙谁来问我痴朝回高枕卧梦见孝文时
思归
忽动思归兴封章拟乞骸明时虽可恋老景苦难排远道天为界穷乡海作涯九州舆地外絶壤是琼崖
琼山【少作】
环海三千里珠崖第一山名驰四海内秀出万峰间月下森瑶简风前振佩环孤高尤润泽腊屐未容攀
过峡山飞来寺
三过飞来寺今朝始一登恍疑山是客顿悟我曾僧钟响出幽壑猿声啼古藤本无来与去明日问南能
哭刘文灿
我忆刘文灿才全德不形熔金犹在范淬刃未离硎蒐索终千古勤劬老一经夜来翘首望天上失文星【文灿名瑛潜山人有声场屋不得一官而死尝赋十诗哭之今失其藁仅忆此篇前四句因足成之】
糓日
入春才八日无日不晴明岁有丰登兆人怀喜悦情物皆安物性吾亦乐吾生对景题诗句遥伤杜老情客有谈龙太初沙诗者或谓其有体无用因足成之
茫茫黄出塞漠漠白铺汀鸟去风平篆潮回日射星筑堤连相府度碛到龙庭闻道西河里漂流不暂停
挽辽东都帅
闻说辽东帅安边屡有声烽烟稀夜警部落竞春耕共悼营星殒空余塞月明几多门下士流涕湿长缨
挽廖监正随驾亡口【外二首】
久总羲和职深明甘石经微云才薄日远海竟沉星虎旅神旗拆龙沙鬼磷青灵台旧知己含泪诵碑铭
其二
已见旄头灭重看豹尾还灵台亡一老紫塞杳千山魂逐南风竞名悬北斗闲承家况有子文武列朝班
挽金尚书【二首】
圣主中兴日名臣独数公鬓因忧国白计为爱民穷物议终难掩军储不自充百身嗟莫赎谁复继高踪
其二
职任公卿重才兼将相豪时难甘任怨志决顿忘劳气返山河壮名垂宇宙高九重犹轸念无乃正忉忉
送谪宦者放还扬州
晓日都门道西风酒一巵几年悲玉後万里赐环时古木前朝寺残花后土祠淮南风景好归去莫教迟送友人涂景晏下第归五羊与同船来
晓日都门道春风酒一杯为怜君独去却忆我同来杨柳春堪折芙蓉秋始开临岐凝望邈目断越王台
送韩敬夫下第因柬同志王璠
怜君失意去一笑折垂杨老劔闲霜锷新诗重锦囊人归盘谷远山遶太行长好约王摩诘来薰汉殿香
送未忱弟
南人不识重况此北风吹桑梓久违後弟兄相见时归云孤度影老树短垂枝一别又万里重来未有期
其二
岁晩水成氷驱车陆路行感君难别意动我孔怀情望眼天同远归心鴈独征百年能几许容易白头生
送僧还山
山人慵出山才出即思还举世惟僧乐谁人似汝闲风花空色界水月静禅关了却尘中事方能出世间
送袁秉诚省兄回【东莞主事秉中之弟】
一见惊骐骥双骞羡鶺鴒郊祁应接武德圣本同经海错思乡味风帆数驿亭还期随计吏蚤晩到天庭
挽伏羌伯
一代知名将三边屡建功帝怜何力义人比秺侯忠异鸟鸣牙上盘蛇堕镜中九原终不作大树起悲风
陈员韬方伯挽章【四首】
海内知名久朝端属望频未登三事位遽殒百年身士忆无言教民怀有脚春清风踰十载今世少斯人
其二
学古今时用为儒吏事通顿忘身已显但觉道难穷白日郎官雉清风御史骢甘棠曾憇处过客泪无从
其三
半百人问世名途二十秋官登二品贵家乏十金留治行中牟最才名北海优九原终不作风雨尽萧飕
其四
??名垂世英英子克家生前心不死身後秩还加霜凛崇台栢春余古县花平生刚劲气散作赤城霞
胡廷胤外舅挽章
白首隐明时云山足自怡翠深栽竹径清浅浴鸥池尘世真如寄浮生忽若遗幽情谁尔发光彩在门楣
梅庄居士挽章【方伯刘公福之父】
梅庄老居士酷爱岁寒枝清梦化云处淡香浮月时调羮留子在种德有仁遗追想幽贞态长歌和靖词
送梁叔方行人养病还岭南【二首】
得告辞丹陛承恩归故乡暂除金殿籍闲检玉机方岭树秋云白潮田晩稻黄居家将息好况得侍高堂
其二
使节行初返君恩许暂还聊为六月息且得几年闲白绕飞云舍青连过海山自怜家更远临别忆乡关
送陈修撰表兄
扰扰都门道征车日夜行人皆为名利尔独念亲情天际归帆影云边旅鴈声飘飘无所系来往一身轻
春日游小城南花圃
步出小城隂人家草树深花容十様景柳色七成金阵阵来香气时时闻妙音谁知京国里乃有此园林
晩适
向晩乘残兴穿林透水隈空林客鸟过树动觉人来山戴云头日风传涧底梅村居多石磴步步踏苍苔
梅溪处士挽章
惆怅清溪上梅飘雪後枝茶烟无鹤避梁月有人思披氅经行处巡檐索笑时空余陈迹在风雨草离离
姑苏陈氏佳城十景【十首缉熙学士先茔】
佳城何处在地脉远从东古木前朝寺残花异代宫日光晴散彩树色晓生红千古锺灵秀令人叹鬰葱【灵岩晴旭】佳城何处在南望太湖隈地脉藏风密波光送月来天高桂子落岸濶浪花开霜露沾衣湿令人起暮哀【震泽秋蟾】佳城何处在西指古招提日淡暮山紫云重晓嶂低梵钟林外隔归鸟树边迷对景怀潜德令人掩袂啼【光福烟霏】佳城何处在云气接穹窿晓起峰皆白秋来树不红洒空晴作雨出岫杳随风每动河阳望令人恨未穷【穹窿云气】佳城何处在近北是天平萧寺林霏敛范祠松雨晴鹤来山点破云去树通明今古栖贤地令人感叹并【阙】佳城何处在咫尺海云庵出定僧飞锡看碑客住骖树连空翠立苔映落红酣想像茶屏景令人思不堪【海云茶屏】佳城何处在古庙倚寒松高顶唳云鹤老枝擎雪龙秀锺如石干神护若堂封香火遥相望令人景慕重【古庙乔松】佳城何处在修竹满禅林风起送清籁月斜移翠隂晦明随日异灵爽或时临按画看茔域令人忆寄心【寄心修竹】佳城何处在一水抱田流望望浑无地芃芃大有秋白拖江练远黄卧陇云稠嗣岁粢盛备令人百不忧【沃壤西成】佳城何处在望断伏龙山远势蜿蜒动羣峰迤环奇观残照里好景暮云间翘首频凝伫令人思忘还【伏龙残照】
送钱塘杨凯之南京膳部【六首】
共爱南京好江山气概雄山形同洛下江势极天东帝阙红云表皇陵紫气中晩凉公事暇瞻眺廓心胸
其二
共爱南京好江干气候和风来尘不起雨过景偏多丹桂团清影金鱼泳碧波家家足幽赏吏散任经过
其三
共爱南京好春官事更稀礼仪咸有秩官守但无违昼静棊声远风清香篆微花隂初转动已盼散堂归
其四
共爱南京好兹行惬素心远山天外景团盖日中隂竹简闲挑蠧槐庭坐聼禽有时最远出送客到江浔
其五
共爱南京好官聨得故人宦情同一淡乡语倍相亲药裹调胹共诗篇唱和频朝朝常接见忘却客中身
其六
共爱南京好因君忆旧游气浮龙虎壮台古凤凰留白下吟诗社乌衣醉酒楼几时乞恩命亦得从华輈
朝回偶书
自分居人後那能与世同且须随日过长是祝年丰昼日多隂晦凉天亦藴隆朝回闲叹息禄食有何功
卽事戊申
岂有随时态常怀隔世忧许身徒稷契知己却孙刘海上孤飞燕沙头决去鸥敛将经世志终老向菟裘
书怀
己为天所佚苦被帝频留未遂首丘愿深怀负乘忧极知千不允岂但七宜休万里还家梦分明驾海舟
雪
每岁祈无有今年不用求无风与吹散有日为融流眼见糓平岸心期麦有秋纷纷六花落点点是来麰
辛亥除夕
一年将尽夜好似我残生短晷无多刻通宵欲煞更心期应已毕身事亦垂成岁去毋庸守从他天自明
雨後过访友人山居
竹杖穿云过柴扉冒雨开好山如洗出幽鸟似呼来感旧哀丝结开怀醉玉颓人生欢会切欲去重迟回
感旧偶书
忆昔欢游处青林蓊翠茅竹皮消旧粉榔腹解新苞沙暖鷄乾浴泥稀燕湿巢故人谁复在梦里或神交
重编琼台藁卷三

[book_title]卷四
钦定四库全书
重编琼台藁卷四
明　邱濬　撰
五言排律
李布政顒旌异卷【岁庚辰旌异天下朝觐官十人赐宴及衣服】
万国朝王日三年述职春乾坤开泰运岳牧贺昌辰期会逢千载褒嘉仅十臣天顔临下赫圣语为民谆鱼藻歌王在龙光荷帝仁赐衣明黼黻尚食出珍醇金缕盘银鹤鸾刀擘玉麟宾筵张锦绮仙乐奏韶钧共载需云厚亲承湛露均朝廷旌有德臣庶愧无因岂是恩偏厚由来治最循一方劳抚字九德克忱恂匪懈勋庸着无华悃愊真姓名书国史风彩动朝绅品藻殊猷异丹青眷顾频暂教还外服行见据通津有美山东牧同为岭表人寸心颛为国余惠尚留闽新政孚青社先声逹紫宸上方期汝作诏再许于旬日下辞丹扆天边候皂轮此行应不久四海待陶甄
苖学士挽章
一代文章伯才名海内传道随时共泰身与节俱全谦退心常下几微见独先九重思旧学万口颂高贤爱国丹悰切还乡素志坚忧如侍朝日贫似未官前风月闲情适溪山野思便当权无怨敌归老即神仙暑簟凉风坐寒檐曝日眠逢人谈往事训子校遗编进退恒依礼行藏不愧天真堪敦薄俗自合享修年河岳收灵气星辰失旧躔九原今已矣四海共澘然
寄题南华寺大鍳禅师
佛法来东旦禅宗肇岭南一溪香气水万缕藕丝衫结子花开五先人枣示三心灯受弘忍梵派演瞿昙山顶青螺耸波心碧玉涵衆流归大海孤月印寒潭蔼蔼花云煖瀼瀼法露甘未回烟水棹空费葛藤谈奏乐黄冈石读书张相岩也知祖堂近无暇一登参
哭吕学士逢原
忽得先生讣人心共有疑只期仁者寿岂意哲人萎慨念斯文谊同增世道悲仪型今已矣英爽果何之人竟空期望天胡不憖遗孤寒齐下泪舆隶亦齎咨物理难凭甚儒流更仗谁上心孤倚注後学失师资德量应谁继猷为未尽施平生无忤物矢口出真辞宠厚何曾怙才高不自知学成尤亹亹身贵益卑卑世竞瞻威凤人皆识瑞芝饮河咸满量挹水辄沾滋事业方隆日光华待满时气还河岳去名并日星垂当宁怀遗直同寅想令仪自天来恤典举世动哀思此别成千古无由酹一巵诗成二十韵聊以哭吾私
六言
春日即事
晴日花间蝶拍暖风柳畔莺声沂水咏歌气象前川随傍心情
秋思
水落浅滩石出霜冷疎林叶丹天外数声过鴈人在高楼倚栏
江行
翠竹白沙村迳落霞飞鹜江天倚杖夕阳影里闲看江上归船
晩思
虹截长空收雨日放残光照霞午睡醒来无事独立闲庭数鸦
即景
天通屋漏生白日映窗纱透明扫地焚香坐处湛然心地清平
客窗三景次友人韵【三首】
明月欲上未上乌鸦东飞西飞物类皆知所憩何事游人未归【右黄昏】
漏滴铜壶恰半月到天心正圆人在子规声处几囘欲眠不眠【右半夜】
楼上更传五点隣家鸡叫三声正是销魂时候倚牀坐待天明【右五更】
厢房前有一桧树夏热甚向晩散堂闭门倚之而坐颇有林间之趣
午睡醒来无事斜阳转过松隂倚树科头箕踞宛然身在山林
夜半口占
虚室天光止止华池春水津津瞑目澄心定志明朝要用精神
梅窗
疎影横窗似画暗香拂鼻如焚天助梅花清趣微风淡月黄昏
冬夜
铁砚烘氷研墨瓦炉化雪烹茶月下忽来诗友窗前只欠梅花
偶书
方寸间潜天地书卷中来圣贤谁道先生无事一日万里千年
春意
借问春光何在花容柳色莺声日暖风和天气霏霏微雨初晴
四时吟【四首】
暖日轻云天宇芳丛幽草园林此景此时难遇悠然畅快人心【春】
桃花李花结实榆叶柳叶成隂眼前物物生遂自无热恼到心【夏】
天上片云无有江心孤月自明水净何如心净风清亦似人清【秋】
荡荡光明世界清清洁白楼台人在玉堂高处絶无一点尘埃【冬】
七言絶句
青宫勉学【五首】
一有元良万国贞重离继照普天明承师问道知仁孝遇庙斯趋过阙行
天然理义在人心抗法何劳惜伯禽教育从来需礼乐薰陶变化用功深
好读虞书大禹篇潜心玩味执中言帝尧咨舜舜咨禹千古人君出治原
谁道为君最是难看来只在一心间人心若与天心合一念才兴万姓安
创业虽难保更难朝兢暮惕不遑安请看积土为山者九仭功亏一篑间
兴王分封之国【十三首代言】
天生骨肉素锺情一旦那堪送远行华萼楼头凝望处鴈行凄断作离声
千里分封向郢中牙樯锦缆趁秋风不堪手足分携处一曲离歌意万重
殷懃步送出宫门骨肉情深不忍分别後相思何日会燕山荆树隔重云
千里封疆百雉城荆山叠叠汉江清阳春白雪歌楼上无事频登望茂陵
治国从来在慎初清心寡慾近文儒濒行赠别无他物祖训条章一卷书
陟彼高冈有所思举头愁见鴈分飞何时共醉荆花下把酒同歌韡韡诗
人生进学在婴孩情窦斯时尚未开若是过时方去学层层尘土翳灵台
天生来在帝王家事事如心物物佳第一劝渠勤惜福莫贪莫酷莫豪奢
自古亲王谁最贤唐宁王宪汉河间遵依祖训师前哲子子孙孙永守藩
劝尔青年勉用心莫教辜负过光隂光隂似箭催人老白髪纷纷忽满簪
为学工夫在养蒙恰如泉水出山中涓涓清彻无泥滓云影天光上下同
藩屏皇朝殿一方英名千古永流芳尚贤好古躭经史记取吾家蜀献王
生长天家富贵中锦衣玉食乐无穷宫中昼永无他事正好勤修日进功
代勉大臣【二首】
自古明良际会难此时鱼水幸同欢盐梅麯蘖期交辅好竭中心一寸丹
创业艰难百战余此心无日不踌躇自惭凉薄无他技赖尔输忠启沃予
代言勉文臣【九首】
为君不易做臣难上下交修在克艰业业兢兢互相儆一时休放半时闲
知贤不用是违天用了瘝官是隐贤君若不贤当自咎臣如不职是谁愆
世上何为最不祥不祥之罪蔽贤当自身不肯陈忠悃又忌他人有所长
三复高皇大诰篇同游一语冠篇端予方法祖求贤佐谁谓君臣际会难
宫殿千门万户开一尘飞不到灵台四方八面无遮碍荡荡空明何快哉
圣朝开阁待文儒广读人间未见书功业直须期丙魏文章应莫让欧苏
当宁虚心用老臣弼成台德济斯民一时少俊非无见不似耆贤体认真
先朝倚注老成臣白首如今有几人莫效阿时甘曲学千年史笔笑平津
幼时初学壮行之效用于今正是时予也推诚方任用人争洗眼看施为
代言勉武臣【五首】
尔祖功成百战余勲名晔晔着丹书既为世胄侯公子须作人间大丈夫
东征西伐累经营基业非由一日成共秉忠贞延国祚各思建立振家声
将帅成功在协和一心为国更无他闲中无事观前史看取相如逊老颇
剖符赐钺坐专城功业非由一日成共秉忠贞扶国祚各思建立振家声
父祖勲庸播古今今人当本昔人心济时勲业随时勉莫待头颅白雪侵
代勉文武臣【四首】
文臣不肯用虚文武将能思报国恩文武股肱同协力万人安乐一人尊
本朝革去中书省政事平章付六卿但得和衷期共治坐令四海永平宁
公卿率属行王道将帅严兵振国威海内军民咸乐业边方万姓尽来归
文吏存心不害民武臣尽职肯捐身眇予端拱深宫里四海熙熙万物春
代勉儒臣
每日文华御讲筵一时进说总儒仙中宵紬绎明扬意尽是忠君爱国言
代勉百寮【二首】
祖宗功德大如天子子孙孙万代传我为祖宗守基业一言一行敢忘愆
祖宗百战起间关夙夜忧思敢自安惟愿一时诸俊杰交修不逮济时艰
代勉百官
眇予愿治意惓惓政赖忠良为率先最念当今尤急务民无衣食库无钱
代勉宫禁【二首】
万里穷荒涨海涯游心一日几千囘虽然破屋低檐下飞梦时常亦到来
王化风行自掖庭管弦无谱有书声人人解得关雎意月下讴吟对小星
代勉宗藩
天生枝派本同根都是高皇一气分叨主宗盟承正统敷施敢有不均恩
祖宗家法远流传圣训谆谆在简编愿与宗盟共遵守谨身惜福畏人言
代勉勲戚
从来勤俭在身先竞惜分隂若惜钱自古化行由贵始丁宁勲戚听吾言
代勉边将【二首】
勿贪小利竞虚名有志须知事竟成谁道君门隔万里予心切切在边城
皇朝边将用贤勲坐运韬钤抚汉军此日宣威向沙漠他年图像在麒麟
代勉内宦
天宫深邃地蒲青不是亲臣不得行莫道内家人不见凛然常似在朝廷
代勉节用
用财休强无为有积聚须从少致多滴水涓流能爱惜不消旬月便成河
过梅关题张丞相庙
平生梦想曲江公五百年来间气锺行客不知经世业往来惟羡道傍松
初过梅关
当年未过梅关上但道梅关总是梅今日过关堪一笑满山荆棘野花开
题梅【少作】
自是花中一世豪林逋何逊谩呶呶占魁调鼎皆余事更有氷霜节操高
荔子
世间珍果更无加玉雪肌肤罩绦纱一种天然美滋味可怜生处是天涯
题希夷长睡图
坠驴一笑便归山衾枕乾坤分外寛一汴二杭闽又广依然春梦未曾阑
七夕【三首】
枉将佳会玷高名一夜难偿百夜情何似月宫孀宿者凛然千载有余清
得失乘除理自然别多会少不须怜相逢三万六千岁便是人间一百年
天上佳期果有无可怜千载被人汚银河一带清如许不为天孙洗厚诬
晓闺【少作】
晓起梳粧傍镜台忽闻一阵好香来亟呼侍女推窗看定是蔷薇昨夜开
因事有感唐人有诗云公道世间惟白髪又云惟有东风不世情又有云花开蝶满枝花谢蝶还稀惟有堂前燕主人贫亦归是皆悯世悼俗之言味其词可以知其时矣由今日以观尤有甚於此者故反其词为一絶云
白髪年来也不公春风亦与世情同于今燕子如蝴蝶不入寻常矮屋中
春闺怨【二首少作】
春雨池塘草发芽春风庭院柳飞花韶光尚有归时节何事游人未到家
旧岁花残今又开去年人去几曾来不知明岁花时节人在天涯囘未囘
梅岭
马踣车摧夜尚行从教林外鹧鸪鸣世人若有移山力岭海多年地已平
客京师作
游学他乡未得囘梦魂常绕望乡台西风曾到幽闺否寒到身边衣未来
题文丞相庙
举世纷纷败名节独捐一死正纲常英魂千古谁褒奬自有真人出凤阳
红梅
琼妃夜宴蘂珠宫归到人间便不同谁把秋香浪评品此花真是状元红
闺怨【二首】
膏粱无味管弦哀欲候归舟怕上台羡杀春江潮有信等闲朝去夕还来
百岁光隂能几时年年心事苦相违恨人不似巢梁燕一度春来一度归
庚午岁客中重九
渊明无酒对黄花子美无钱尚可賖不似天涯牢落客无花无酒度年华
读悟真篇【三首】
真铅真汞结真丹易简工夫不在繁道是悟真应未悟悟真宁用许多言
天然义理本来真自古原无不坏身若道神仙长不死世间应有汉唐人
张翁自谓得真传吃紧教人学大还今去翁时未千载如何不见在人间
题明妃图
莫向西风怨画师从来阳谷日光遗当时不遇毛延寿老死深宫谁得知
题渊明图
桓公事业晋山河触目伤心可奈何篱下菊花门外柳时时相对醉吟哦【陶侃諡桓】
思亲
蓟北天南万里长欲归无计苦思乡帝城品物多佳味每恨慈亲未得尝
游扬州蕃厘观
蕃厘观里草芉芉不见琼花见八仙岂是花神知厌乱香魂先返大罗天
夜泊淮安西湖嘴唐诗称扬一益二是天下繁华地扬州为最今其地闤闠人烟之盛视淮隂反若不及焉有感书此
十里朱楼两岸舟夜深歌舞几曾休扬州千载繁华景移在西湖嘴上头
古意【二絶】
帘幙沉沉窣地垂重门十二掩斜晖殷懃更把残机理待剪征夫寄远衣
独守空闺不自怜怜郎岁晩尚防边秋来莫作还家梦妾貌于今异少年
花径【二首】
春满长安富贵家浅红深碧竞豪奢书生扫地开三径只种忠花与孝花
闲来无事学栽花每日朝囘玩物华不是偷闲作时态要分春意到贫家
题兰为李时习作
萧艾年来三尺长世间谁制芰荷裳深山深处无人到独立西风自在香
题李阁老爱竹轩卷【二首】
轩外青青自作林暖风和日散清隂闲来坐玩中虚象契得羲皇画卦心
先生爱竹异常情不为清隂与妙声应似濓溪窗外草满庭青翠自生生
王抑庵尚书挽诗【三首】
西昌文献冠东南东里元来有抑庵一代典刑今已矣望洋多少客怀惭
秘阁当年应列星凌晨惟见一参横澄江落木天低处耿耿寒光伴月明
独掌铨衡十五年阳春生物几曾偏孤寒南望长垂泪暮雨空山啼杜鹃
题沈主事荆溪山水
对图抚景思凄然似与溪山有夙缘拟学坡翁来问舍无人赠与买山钱
十月见菊
浅红淡白间深黄簇簇新粧阵阵香无限枝头好顔色可怜开不为重阳
竹轩
种得幽篁傍小轩每依清影酌芳尊春风不惜阶苔破愿汝多多长子孙
暮春不见花偶成【二首】
春来无日不风沙踏遍街头不见花又负一年游赏意满园桃李是谁家
三月京华景物佳独怜无地可移花纷纷红白桃兼李尽属朱门富贵家
读郝经系鴈帛诗偶成
北鴈曾闻系汉书又看南鴈逓还胡迎銮镇上修书处还似苏卿雪窖无
题小景
石桥流碧水潺湲千树桃花万叠山谩道仙家有灵药看来终不似人间
梦亡妻
越南冀北路纷纷死别生离愁杀人谁信十年泉下骨分明犹有梦中身
书所见
锦衣公子气翩翩老去心情尚少年笑折海棠呼酒饮醉来犹自戴花眠
晩感
寒鵶日日晩投林却忆山家隔万岑岂是不归归未得暗风吹泪落衣襟
为林学士题十二红画
丹杏香边翠竹中幽禽两两立东风不知毛羽红多少却得人呼十二红
送樊景瞻河南大参【五首】
十年簪笔立螭坳屡奉纶音驾使轺此日承恩佐藩服一车甘雨到陈桥
分得周家陕以东黄河千里界提封到时多种甘棠树留取他年?老农
河水趋淮不用挑緑林深处亦通樵中原可是都无事静倚晴窗检诏条
天光近处地蒲青记得君王问贾生谩向河南望河北碧天凉露滴金茎
二十年前旧托交少年意气两相高只今渐觉成衰老犹自临分解梦劳
二絶句
闲官深与拙相宜懒散过於未仕时万事不知春睡稳任他门外吏催诗
了无毫髪负公私苦奈年年尚欠诗不是阿谀即啼哭等闲偿足是何时
送冯副使士定之广东宪台【四首】
故人持节下南溟临别云云话别情若过深山更深处停车莫听鹧鸪鸣
百雉层城鴈翅开隂隂古栢拥霜台登台正好频西望千里荒烟接野莱【时广城以西被猺寇】
春风不到海边天喜见煌煌使节鲜料得吴儿心似铁不妨多饮石门泉
家在天南地尽头白云归处海悠悠君行是我家居处莫谩逢人叹远游【时老母在南士定之亲在北】
春寒
九十春光将过半凄凄犹似旧冬天依稀记得江南景小扇轻衫戏水边
望居庸关
千里坡陀亘厚坤龙蟠凤翥虎猊蹲青山也恐边尘扰叠叠层层护北门
和友人别牡丹诗韵
天香国色冠中州花卉丛中第一流白昼倚阑宵秉烛临行犹自屡囘头
过某氏园亭有感
危墙荐棘锁重关不许游人取次攀一夜西风零落尽牛羊成队下空山
经旧游有感
当年同醉习家池歌舞流连醉不归今日独来墙外望亭台依旧主人非
览镜有感
与老无期遽见侵不知不觉忽盈簪朝来把镜惊还笑已到头颅未到心
题金本清鈎勒竹
四明倦客多幽趣传得陵州法外心应似唐人临晋帖茂林修竹在山隂
南行途中见北人
旅食京华数十春饱谙霜雪惯风尘南来忽见幽燕客还似当年遇越人
客中夜雨
旅馆秋风夜雨声思家愁路忆神京寒蛩亦似知人意相伴哀吟直到明
甲午岁舟中偶书
老到头来不自知畏途犹自苦奔驰不如归卧长林下扫地焚香待死时
五十駸駸入老乡世间滋味饱经尝匡时有术无施处旦夕惟焚一炷香
乐土何乡似醉乡昏昏沌沌度年光恨天戒我平生酒苦被醒眸扰闷肠
地角天涯最远乡我家住在海中央他年乞得身归去追忆经游梦一场
戏和友人韵
刘郎老去尚风情对景时时逸兴生尽日看花心不厌梦中犹自绕丛行
梦中食荔枝
故乡荔子正尝新应念区区行路人梦里忽然尝此味觉来犹自口津津
题马
天生骏骨异寻常午夜房星照地光冀北陇西捜索徧归来内苑有飞黄
思家
故园松竹渐成林无夜思家不上心何日得酬投老志杖藜随意踏花隂
偶书寄友人
故人日日渐消磨死别生离可奈何午夜梦囘闲点检在人何少去人多
题程彦实尚书晴洲卷【十首】
举世昏昏梦里过晴明时少晦时多一生日月光中老闲向沙头弄碧波
二水中分未是奇萋萋芳草亦奚为何如司马程休父一片晴洲到处随
少居河北老江南风月随身到处参最是芳洲晴景好泥融沙煖水光涵
月明芳渚山微润日照平沙水不波万里中间千载下此时此境亦无多
云行雨施总沾优收敛奇功向一洲白日在天光在地杖藜徐步看鱼游
羡公所至有晴洲常遇清明好转头多少江湖游衍客隂风晦雨不知休
晴天朗日景熙熙旦昼皆佳晩更宜踏遍白沙鸥不起无心待物物无疑
宛宛芳洲临水滨趂时归老理丝纶世人莫作磻溪看不是当年待载人
一片溪山景最奇空蒙潋灔两皆宜青天白日好归去不待沾裳湿足时
天气清明洲渚平忘情鱼鸟结幽盟人间乐事输公手况复承家有宁馨
睡起
白日愁将醒眼看奈何生与酒无缘幸来尚有安心处闭阁垂帘尽日眠
叹菊
菊花开是晩秋时虽是开迟落亦迟谩羡东风花卉好等闲开落又空枝
冒寒早行有感
世味经尝尽饱知冲风冒雨欲何为得来外物犹非我况是茫茫未可期
偶书所见
年过知非心总灰千思百计欲求回忽然惊见同袍客白首初随计吏来
哭子崑【二首】
至性奇资迥异常老怀切切不能忘寻常不下恓惶泪刚为宗祊洒数行
暮年失却慰心儿合眼时时似见之安得感通如顾况非熊还有再来时
除夜
惆怅年年年复年年年年夜一年添一年添处一年减可惜年光就里淹
元旦戏笔
今年年异去年年眼底般般不似前挂起真容笑相问青春行乐在谁边
题傅岩图
何事君王感梦频骑箕天上有星辰自从版筑形求後惟见丹青画美人
寄题钓台
祚终四百已无汉滩历千年尚姓严终古祠堂钓台侧水光山色拥高檐
拟唐宫词【二首】
娟娟霜月冷侵牀更漏沉沉抵死长正自凄凉眠不得又闻歌吹过昭阳
衾裯叠叠积尘埃何处宫门彻夜开窗外履綦才入梦鸡声又到枕边来
为徐尚宾乃尊题竹
劲节高标不世情此君真似此翁清一枝分作虞庭用编入箫韶学凤鸣
题墨梅
老龙半夜飞下天蜿蜒斜立瑶阶里玉鳞万点一齐开凝云不流月如水
过会通河有感
清江浦上临清闸箫鼓丛祠饱餕余几度会通河上过更无人说宋尚书
题兄弟送行卷
交游分手尚含情况是君家好弟兄因忆我来曾别处鴈行凄断不成声
挽人母
风雨寒窗夜辟纑几年门户赖支吾荣恩未及慈顔老愁杀空林返哺乌
过大通桥有感
玉河金水接天津水暖泉香泳锦鳞流出大通桥未远等闲便有泛槎人
松月
素娥夜驾玉蟾蜍来访云亭五大夫十里人家总惊讶老龙擎出夜明珠
戏答友人论诗
吐语操词不用奇风行水上茧抽丝眼前景物口头语便是诗家絶妙词
鹦鹉
为禽只合作禽言水饮林栖任自便只为性灵多巧慧一生常是被拘牵
忆亡子
通宵不寐闲思想恨结幽怀泪湿腮老鹤倚巢空叫月飞雏应是不归来
二十四夜宿池亭
月照庭池生夜明游鱼跃水忽闻声梦回惊见窗纱白楼上冬冬打四更
题虞美人墓
自古英雄数霸王喑呜叱咤万人亡只消几句悲凄语柔尽平生铁石肠
春思
晖晖初日照窗明风定飞花落地轻境静不闻人语笑隔林莺啭一声声
咏史【二首】
奇货暗居南国楚长城苦备北边胡秦人本意愚黔首毕竟谁知是自愚
万人丛里击龙车说道民愚却不愚天下简编焚毁尽圮桥依旧有遗书【一作编简总成煨烬未圮桥犹有未烧书】
题红梅【三首】
淡质幽姿絶点埃乾坤间气幻生来花神昨赴瑶池讌一夜春风与换胎
清姿元自玉为容一饵仙丹便不同怪得风标异凡品托根今在蘂珠宫
素心的的结成丹节操依然耐岁寒他日调羮如见用故家风味一般般
都城东北有枯树庙予初到京时犹见其长过庙檐今三十年矣仅余三四尺马上见之有感因口占此
红庙前头枯树枝我来曾见过檐时如今摧折余无几犹自槎牙立路岐
题竹送乡生还教本郡
此君生长海南村还自敷隂芘本根莫道风声闻不远年年春雨长龙孙
卿竹
白髪萧萧老奉常挂冠归卧水云乡胸中千亩烟霞趣尺素能如万丈长
画马【三首】
俗眼纷纷看画图不求神气论形躯世间不独孙阳少韩干江都今也无
追风逐电去如飞奋迅长鸣不受羁莫向人前夸骏骨将军偏不喜乌骓
冀北由来是马乡寻常十匹九飞黄不知地产随时变刚把凡胎诧作良
王初阳尚书致政家居以姚少师道余録见示意欲予为之分析书此复之
儒生不读佛家书道本无亏岂有余请问前朝刘太保西来作用竟何如
小景【二首】
独坐空山万虑忘时从林隙见天光白云满地红尘少觉得闲中意味长
行过山边又水边眼中非树即寒泉囊琴漫遣樵青抱流水高山不在弦
寄题曲江张丞相祠堂【十首】
岭海千年第一人一时功业迥无伦江南入相从公始衮衮诸贤继後尘【南方人在公前无为相者】
伊尹兴商吕佐周匡时有道孰能侔谁知岭表千年後公向中州出一头【公应道侔伊吕科】
英英气节盖中朝风度严凝竦百僚岭表因公增胜槩溪山无瘴路非遥
孤燕遥从海上来乘春偶见玉堂开前身自是天庭鹤挟兎馋鵰却浪猜【公有海燕诗一鵰挟两兎见李林甫传】
身似冥鸿气似龙纷纷羣小溷中虫荆州长史今犹祀谁问豳公与晋公【豳公牛仙客晋公李林甫】
渔阳鼙鼓拥猪龙万里君王老蜀中羯虏果如夷甫料始知曲突徙薪功【猪龙安禄山玄宗谓公无以王衍知石勒】
玄都观里咏桃人刚道公家絶後昆请问宋朝追録者韶州文学是谁孙【刘禹锡作诗讥公无後】
五岭名宗首说张始从燕国得明扬一支分作绵溪水直遡渊源到洛阳【公与张说通谱张南轩公弟九臯後】
儿时梦寐慕乡贤购访遗编四十年秘阁抄来郡斋刻文章功业两皆传
拟向祠前炷瓣香自惭老病未还乡曲江一派源头水十里波澜到海长
初入阁
平生性僻躭书籍正好观时不得观坐对水天长叹息眼花撩乱涕丸澜
偶成
世途险似万重山面面巉岩步步难我欲直行行不得曲行逆理讵能安
岭南杂録【二首】
曲江罢相唐中否南海辞官宋不支谁信孤生生僻壤等闲去就系安危
桂戍乱余王是贼崖宫舟覆汉为番千山万水趋南尽包括中原在此间
咏虞姬
垓下当年战胜还虞姬饮憾戚姬欢後来人彘遭奇祸欲乞悲歌一曲难
题梅【二首】
有华有实有精神岁岁先天占早春三絶俱全香色味就中更有一腔仁
木出天三味作酸六经言果最为先眼中未见心中想洋溢华池满口涎
癸丑首夏偶书
残年短景急駸駸一刻清隂直万金生在世间能几久莫将闲事苦操心
昭君词翻白乐天诗案【二首】
奉命将身事朔酋出门已分此生休使囘致语无他嘱但愿君王惜好逑
受醮登车不敢违嫁鸡直合与鸡飞黄金留作边功赏纵赎妾身难再归
感怀【甲寅九月作】
忆昔堂前别母慈号天哭地泪淋漓想应慈母肝肠裂亦似当时育我时
题周都尉墨竹
森森出地传龙种挺挺参天结凤巢人道此君敦世契风云气槩岁寒交
受一品封【四首甲寅十月作】
凤诰奎章十四通一家四代受褒封君恩如海无能报感极惭深涕泪从
官居一品位三台都是无心幸得来又得推恩及曾祖此生荣幸亦多哉
君恩代为报亲恩誓以报亲心报君暮景病躯难着力丁宁徒以嘱儿孙
如此恩封岭海无家居况在海南隅乡人问我缘何得世积隂功子读书
吉贝
吉贝传从海上来性尤温暖易栽培富贫贵贱皆资赖功比桑麻更倍哉
题寄南华寺【三首】
达摩传得藕丝衫浮海东来到岭南人向西囘法东转曹溪溪上建伽蓝
佛法兴从汉永明始传四十二章经当时未有禅和子纵有花开子未成
红梅过去到黄梅正遇昙花五叶开当日传衣从此去又从此处转回来
内阁晩归
内阁归来日已沉无端世事苦萦心自怜老景无多在一刻清闲值万金
春窗睡起
恼人春色困人天暮夜无眠尽日眠啼鸟一声惊梦破飞花舞蝶满窗前
感怀
夭桃暮殒飘风外朱槿朝荣委露中惟有菊花能耐久凌霜傲雪阅秋冬
客有谈及修真事偶成
山中七日世千年修短仙凡总一般若是自家浑不觉何如生顺死为安
表甥蔡齐宸以乡进士屡试春官得乙科不就今以舍选擢知信丰县临行求教言因述予平昔所闻信丰之乡俗为五絶句与之非但勉齐宸盖以劝化其邑人云
江西俭朴闻天下最好纷华是信丰送汝今朝为邑宰好敦古道变时风
闻道年来寇破城慢藏诲盗理分明物扃暗室墉犹穴况是昭昭白日呈
土脉膏腴地税平人人疎俊室充盈若还北学庐陵俗殷实才华两得名
当官不用设机关但得人安我亦安记取而家应门户也曾执役县庭间
老受朝廷委注深闾阎休戚每关心偶因宅相之官去南望梅山试越吟
闻人谈及李文祥邹智辈死口占
古人无意讨名声事到当为名自成讨得名来无了命到头无命也无名
因诵白乐天咏昭君汉使若囘寄语之句偶成三絶
君王惊见妾容顔临去含情带怒看咫尺宫门留不得龙庭万里赎应难
君王非不惜蛾眉临到行时悔已迟咫尺宫门留不得龙庭岂有赎囘期
妾身非不恋宫闱一涉胡儿心已非纵使君王怜见赎也应无面更南归
长明灯偈
种得芝麻已作油蜜房坚器谨藏收心灯一点长明照补助三光彻九幽
观音偈
观音菩萨妙观音两眼睁睁到处寻不用临风侧双耳声容言貌总归心
重编琼台藁卷四

[book_title]卷五
[集部,别集类,明洪武至崇祯,重编琼台藁
钦定四库全书
重编琼台藁卷五
明　邱濬　撰
七言律诗
青宫勉学【五首】
世上无如帝子尊生来福禄自随身普天华夏归真主万世宗祧属嗣君须读正书行正道更亲贤傅任贤臣温文恭敬元良德??前星丽北辰
其二
宫中无事好观书况是春秋鼎盛初目对圣贤思不杂心涵义理体常舒五经四子非无道二帝三王总是儒不必拘拘泥章句帝王学与衆人殊
其三
每日孳孳起五更问安视膳礼频行圣经贤传宜勤读邪说妖言愼勿听梁武宋徽终丧国唐尧虞舜岂长生从来为学宜端本第一先教心上明
其四
自古英明愿治君敬天法祖尚斯文清心寡慾勤修德薄敛轻刑广爱民庙号人人皆諡孝史书笔笔屡书仁欲行古道宜师古亲任忠贤远佞人
其五
出多入少用无余库藏焉能得不虚幸矣苟安犹自可卒然急变欲何如寸丝粒粟皆珍惜片楮分银渐积储官府足财民足食万年基业永无虞
偶成
絶岛穷荒面面墙偶从窻隙得余光浮云尽敛天还碧斗柄初昏夜未央燕语莺啼春在在鸢飞鱼跃景洋洋收来一担都担着肯厌人间岁月长
五指参天少时曾作琼台八景郡侯程公已刻之梓今不复存惟记其首一章谩録於此
五峰如指翠相连撑起炎州半壁天夜盥银河摘星斗朝探碧落弄云烟雨余玉笋空中现月出明珠掌上悬岂是巨灵伸一臂遥从海外数中原
春日卽事【少作】
天气温和景物熙天时人事两相宜惜花每怕花开早爱日偏欣日出迟生意翠随庭上草芳情红入树头枝此身随在东风里不逐东风上下驰
送赵公子还蜀【少作】
柳花飞白缀征袍击筑酣歌别思豪老气逼人双剑古好风送客一帆高五湖烟水归程远三峡云山入梦劳别後相逢更何处引杯烧烛论龙韬
主一斋为陈敬作【少作】
沉沉天宇定生光人得心斋已坐忘学奕几曾思射鹄挟书争肯更忘羊灵台有窍春常满止水无波昼不扬好把敬箴书座右常如先正见?墙
过曲江谒张文献公祠
丞相祠前日色明我来端拜仰仪刑君臣万古天无愧岭海千年地有灵曲水波澄寒玉润韶山壁立翠鸾停依稀犹似瞻风度九鹤翩翩集在庭
过沛县吊故友张克勤
青山迢逓緑芜深欲吊孤坟无处寻万里游魂今古恨百年交谊死生心云霄竟折升天翼文彩空余掷地金几度泗河河上过悲风凄惨动哀吟
春吟
一春长是昼昏昏景色三分减二分别院飞莺冲宿雾遥空归鴈叫重云踏花庭畔难寻影随柳江边不觉曛天意似晴还似雨拟将早晩问东君
浮生梦
人生浮泛似萍蓬得失欢悲总是空出口孰非啽呓语行身常在黑甜中光隂冉冉炊梁熟世事蘧蘧化蝶同毕竟何时是真觉华胥国里见周公
春日郊行
三月韶光满帝都郊游士女竞欢呼五花战马驮红袖百结柔丝络翠壶昼困柳眠莺急伴春浓花醉蝶争扶书生对景愁虚度也学乘风咏舞雩
题常熟王节妇卷
所天蚤逝可奈何终始一节矢靡它贞松自无桃李态古井不起江湖波九重纶綍褒奨厚百世纲常关系多清风凛凛敦薄俗虞山千仞同嵯峨
寄张练师
辞家学道入青冥晓汲清泉昼斸苓衣染春云同鹤色剑?秋水带龙腥吟成白雪风生席歌彻青天月在庭几度缄书寄仙侣蓬莱空濶隔沧溟
多景楼
多景楼前景致多倚阑吟眺奈愁何浮云京国生春暝落日乡关起暮波浩荡乾坤心共远蹉跎岁月髩空皤醉来击碎玉如意仰面看天发浩歌
挽张处士
少微星殒海天秋漠漠悲风起暮愁郡乘定书耆旧传仙游真访羽人丘云中鹤去茶烟歇架上书成竹汗收盛德不随身共化百年有子绍箕裘
十四夜至十七夜月中秋夜客有诵杨眉庵十四至十七夜月诗者或谓其命意造语虽奇然中所谓自对嫦娥歌宛宛谁教扬柳舞纎纎绕树鸦惊霜落早吹箫人恨夜眠迟等句移之他夜似亦可通命予别作席上信口占此非敢俪美前人聊以适一时之兴尔
佳期明夜是中秋豫约朋登待月楼度数期於三五望精华仍有一分留含辉尚觉金波浅具体还须玉斧修莫向尊前嗟未满从来盈满却堪忧【右十四夜】
九十秋光此夜分一年月色更无论东西望处日同道上下弦间光满轮玉斧修完无欠缺仙娥粧具倍精神就中好吸团团影明夜重看少可人【右十五夜】
昨夜才开赏月筵今宵再见觉微偏广寒宫减一分景后羿妻添二八年隔宿光明那遽少随时情态易为迁余酲未解重欢赏何用区区较缺圆【右十六夜】
光景亏於两日前空庭信宿罢华筵金蟇影敛初生魄仙桂香销欲下弦望後未经三十度出时已是一更天休辞连夜频频赏从此寒光不再圆【右十七夜】
金陵卽事
六朝城阙久蒿莱紫盖黄旗帝运开鳷鹊漏传云外观凤凰箫奏月中台千峰山势连吴远万里江流自蜀来此日江南非昔比吴山词赋莫兴哀
和李太白凤凰台韵
凤凰台上共春游诗思滔滔似水流仙女吹箫来碧落羽人乘化下丹丘等闲俯仰成千古取次翺翔遍十洲酒入壮怀豪兴发岂知人世有穷愁
姑苏怀古
西风黄菜叶乾时【吴时言】城郭人民半是非九四不成龙或跃【时称张士诚行九四】万三无复燕于飞【沈万三秀吴之富民也】玉虹百尺形空壮【吴江有虹桥】金虎千年气已微【虎丘故事】何事章缝袂相接等闲庙筭出禅机【此说姚少师广孝】
寄题虎丘可中庭
玉宇澄清宝界平一庭寒影恰相应柱头千载归来鹤石上三生过去僧蟾窟依然光满满虎丘空有气腾腾生公说法神听处此日来游记我曾
辛未岁过扬州怀古
秋风归棹倚芜城一片闲情对月明锦缆起鸥伤往事青钱跨鹤笑狂生吴公塘路已陈迹后主观花空有名欲访平山旧阑槛有无山色暮云横
岁庚午来自金台寓新河有金陵即事之作明年复至因观高槎轩诗不意暗与之合有如剽窃然初实不知也用广其意为杂咏二首云
云中双阙俯秦淮天外三山对凤台二水合流趋????去六峯飞翠过江来金陵王气千年盛锺阜晴云曙色开愧我才非班马匹可能无赋奏蓬莱
其二
父老依稀说六朝当时伯气已全销新亭别泪何须堕古井妖魂不可招瓜步客帆朝带雨长干僧艇晚随潮行人不用夸天堑南北舆图总属尧
辛未下第还至金陵寄友
都门草草惜分羣把酒看花每忆君四海弟兄同素志百年交谊在青云陆沈共笑安蛇足雾隐还期变豹文铁砚未穿心不死文塲重与策奇勋
和李太白韵寄题金陵
昔年曾作凤台游万里长江入望流龙虎峙形长拥阙金银厌气谩成丘眼空八表人间世兴寄三山海上洲却笑古人多事在烟波云日起闲愁
挽李处士
平生高谊重乡评见说温仁更老成恶少尽孚王烈化妇人亦识伯休名空山一夜霜薇老孤塚三春露草生玉署贤郎能继述死生终古有哀荣
和李子构都门春日韵【二首】
碧桃花底共鸣珂云淡风柔气候和辇路雨余生嫩草官河氷泮动微波近天楼阁逢春早向日园林得暖多我有新词三百阕兴来呼酒对君歌
其二
宝马雕鞍白玉珂花云淡荡柳风和梵宫密密开金刹海子深深湛碧波郊外踏青游客醉水边修禊丽人多谁怜寂寞扬雄宅门巷无人自啸歌
哭唐珊【珊时应举道亡】
洗耳沿途听捷音捷音未到讣先临苗生南亩初成秀云出西郊未作霖天上遽传宣李诏世间空有铸顔金青年妙质归冥漠负我平生望汝心
岁癸酉赴京至羊城有感
落落江城鴈翅开谁人到此不徘徊藤盘泛水浮丹荔木屐穿花踏翠苔载酒舟游江上寺题诗人醉月中台故人有约来迟暮不得追陪渐老杯【广人新娶者具钱相贺为渐老会】
舟中遇重九示同行友曾光啓
秋水芦花似故乡客中无那又重阳篱边摘菊人应异蓬底看山兴更长把酒不如前会健登高无复少年狂同行赖有曾光啓共买村醪醉一场
初入翰林
万里家居五岭南也陪英俊预朝参棘闱发解曾居一枫陛传胪尚让三入舘共通金殿籍拜官常带玉堂衔不才遭遇真多幸编纂无能祗自惭
初读书中秘预修天下志书柬陈宣之【四首】
五凤楼头百八锺万鸦飞动晓天红玉绳影转瑶阶日金薤香生紫阁风夺锦文章清禁里登瀛人物玉堂中囘看人世仙凡隔弱水浮埃迥不同
其二
云雾重重画阁深微风不动昼愔愔词垣依约连华盖兵卫森严列羽林文石九层人步玉牙籖万轴客紬金平生梦想登瀛选此日囘翔惬素心
其三
峥嵘杰阁殿东头圣代储才礼数优四库有书资检閲九关无禁任观游日华暖暎三珠树云气晴浮五凤楼海上仙山真浪语玉堂深处即瀛洲
其四
玉堂缥缈聚羣仙此日追随岂偶然尘土不生宫里地云霞常绕日边天词臣应制时摛藻阁老承恩夜赐莲岭海几人曾到此期君白首共周旋
夀陈太常
大雅遗音久寂寥天教鸣世振诗骚千年瑞绂苍麟角五色光生彩凤毛云汉昭囘卿月迥紫垣依约夀星高一杯不为遐龄祝风虎云龙庆所遭
家居琼山之下田村七月二十四夜梦髼头童子问予以村之所以名梦中作此诗畣之觉而呼灯疾书于都城东之远游轩
瀛海中间别有天宁知我不是神仙请言六合虚空外曾见三皇混沌前玄圃麟洲非远境延康龙汉未多年有人问我家居处朱橘金花满下田
寄所知
晋人风度楚人骚不为悲秋叹二毛席地梦囘云气湿仰天歌罢月轮高凤兮览德翔千仞鹤也扬声出九臯有约蓬莱清浅处碧桃花底听云璈
座中有搊筝者作白翎雀曲因话及元事口占此诗
往事消沈汉道兴氊车宵遁土城平兴隆无复残笙谱劈正谁知旧斧名起辇谷前驼马迹居庸关外子规声不堪亡国音犹在促数繁弦叫白翎
南京给事中童志昂和李商隐无题诗韵南京诸公多和之意盖有寓间出命予属和予村学究也不能外题以为诗姑咏史以复之【四首】
大雅无人继古风周家辙迹一朝东越裳白雉音尘絶庸蜀金牛道路通鸟首百年终不白宫烟二月尚余红淳风死去无囘日天下纷纷类转蓬
其二
莫向鸿沟觅旧踪一场春梦五更锺也知赐醢缘情薄岂是分?爱味浓万里使槎来苜蓿半空仙掌出芙蓉蒙蒙黄雾连天起不见秦关百二重
其三
一自铜仙入洛来天开草昧几云雷千年晋水飞龙起午後周宫控鹤囘山下玉环啼粉面岭南金镜忆良才绣袍华帻开金统真信人间有刼灰
其四
【阙】
之事庶乎异於泛言者
天啓昌期五百年虹流电绕早开先欢声万口当天视表目千通对御宣番国献琛陈阙下圉宫呈马过阶前微臣亦有千秋录拟欲缄封进上天【右圣节】
黄道天开第一朝万邦述职觐神尧春云乍起依唐殿煖律初调恊舜韶更始历颁新岁月履端庆锡衆臣僚史官记注螭坳立试笔先书瑞应条【右元日】
庭燎煌煌照殿光日当长至拜君王天心合璧开天统国史书云表国祥广漠风生光蔼蔼黄锺律应乐洋洋履长共喜沾嘉庆万口嵩呼祝夀昌【右冬至】
京尹先春进土牛百官趋贺拜宸旒条风细细来天表旭日晖晖照殿头缇室候灰通玉琯辛盘赐饼离珍羞君臣茂对维新日愿布阳和遍九州【右立春】
挽茅山隐者
三茅峰下华阳洞鹤怨猿惊失隐君载酒无人问奇字招魂有客赋骚文尘埃长锁扬雄宅车马频寻白傅坟曾记题诗咏高致不堪哀讣此时闻
寇都御史挽章
毂下舟中事莫期红烟白雨晓凄迷函胸谁谓同冯敬掩面人言异子西深井有人俄自毙山棚无客更潜栖知公一死良非偶青史书名与古齐
送钱学士使交南
五色天书玉作函手持龙节使交南玉堂金马才名重丹檄朱鸢德化覃一点文星明海岛万山晴日敛烟岚归来应有诗千首留与词林作美谈
送尚宝凌卿使交南
旭日初升万国明钿函玉札下南溟符台自昔瞻卿月远道於今望使星老树古香生桂蠧乱山残雨带龙腥兹行万里真奇絶好把新诗纪所经
送李景龄江西提学【二首】
岭南朝士似晨星眼底惟公最老成深计每为天下虑清心不爱世间名半生宦蹟多文学四海交游总俊英乡曲论心嗟独厚临分赠别若为情
其二
文风此日盛江西台阁求贤特见推列郡洗心瞻宪节诸生翘首待经师春风发育原无迹化雨滋荣正及时应有政行文教外伫听佳誉慰吾私
春日田园杂兴【四首】
二月春融土脉苏趂时农圃正耕锄晓犂破草翻新块晴瓮分泉养嫩蔬鸲鹆飞来牛背立鹁鸠对向树头呼老妻擕酒花间劝醉例残阳手就扶
其二
生意津津乐趣深一犂春雨万家金绕畦菜荚初生甲出水秧苗渐露针藻漾池心鱼拨动花藏叶底蝶穿寻就中兴思知多少尽是东皇发育心
其三
二顷湖田五亩园百年世业遗儿孙风和莺语笙簧巧雨过蛙声鼓吹喧木屐穿花沾露湿桔橰?水带泥浑老妻报到茅柴熟相约隣翁醉竹根
其四
漠漠平畴沙鹭飞畇畇樊圃野莺啼緑针白水秧千亩黄蝶青苔菜几畦脚踏莓苔随意往手持竹杖与眉齐兴来独得幽闲趣满眼春光取次题
挽彭彦充内子
淑德由来天所悭人间佳偶到头难清秋桂子终归月緑水芙蓉不耐寒鸾镜掩尘粧靥暗凤梭停织锦文残可堪昆仲同兹戚几度临风泪共弹【时乃弟编修彦实亦丧偶】
送王给事中使交南
中原才子称华簪万里翺翔快壮心论俗好传司马檄归装宁载尉陀金川原辽邈荒唐县父老依稀说汉音莫过遗墟问前事鹧鸪啼处乱山深
闻人说海北事有感【二首天顺癸未】
故乡归路隔高雷见说年来事可哀村落日中眠虎豹田园雨後长蒿莱海隅久已无春色地底贞成有刼灰荆棘满山行不得不知当日是谁栽
其二
四海平宁独乱离转头已是十年期兽啼旁午侵城郭燕垒纵横傍树枝远客归来前路失遗民假息故城危荒郊白骨宵飞磷风雨啾啾正怨谁
病起写怀
寸心千里日悬悬归计今秋又似前身似冻翎飞不去事如春蔓苦相缠还家路梗须浮海报国才疎只望年几度自怜还自笑羡鱼何事屡临渊【时广西徭侵海北界道路不通】
送陈缉熙修譔使高丽
海上天风吹节旄玉堂仙子锦宫袍诏颁龙阙恩初下诗到鷄林价倍高万顷鳌金浮晓日一江鸭緑涨秋涛远方未靖凴肤使宠锡鸾章五色毛
分得都门晓日送彭阁老归省
承恩归省出蓬莱晓日都门祖席开三尺阳乌离海上九苞威凤下天来霞光流彩明宫锦云气浮香注玉杯此际道傍谁不羡几人亲在位三台
都城春日
宫阙巍峩紫气高西山东去碧周遭天晴鱼跃龙池藻春老莺含御苑桃映日暖云流似水浥尘香雨润如膏太平有象寻常醉不用平原辨浊醪
秋兴【匕首天顺甲申】
楚客多悲况值秋都将心事付东流病来岂有空青石寒到兼无粹白裘丘陇累累多宿草江湖泛泛总虚舟芙蓉零落空洲暮一夜闲情白尽头
其二
水叶萧萧下树柯御河流碧送晴波西山鸟雀飞鸣遍内苑菱荷积渐多日映凤凰新出穴云迷乌鹊旧填河寂寥灯下悲秋客怀古思乡奈病何
其三
西风吹鬓冷萧踈宦况无多客影孤海燕知时辞旧垒塞鸿趂暖就新芦渇怀甫里烹茶竈醒爱高阳醉酒徒百尺高楼千里眼岸连萧艾水沈菰
其四
晓色苍凉日色新小窻睡起鸟声频千秋萧瑟三秋景九陌纷纭万井尘云气乍生犹淡淡波光将动渐粼粼都门供帐多离别谁是临岐赠策人
其五
六街晴色散秋光一片浮云接大荒塞鴈随阳如有约岭猿叫月已无肠褰裳花下愁沾露散步林间怕履霜此日不妨多酌我壶中广大醉乡长
其六
风扫长空积雨晴短槐疎柳乱蝉鸣沙头鸥鸟寻常去江上蘼芜日夜生嘉树有蹊荒藓合好山无数断云横却怀九曲餐霞客独抱寒蟾遡紫清
其七
秋风秋雨夜凄其凭几沈吟有所思惊鸟故投曾宿处开花还是已残枝喜看淡月穿云出静数游丝隳地迟万里乡心千古意兴来聊诵少陵诗
舟次直沽简彭彦实同寅
潞河澄彻卫河浑二水交流下海门直北囘看龙阙近极东遥望蜃楼昏孤城近水舟多泊列戍分耕野尽屯我有好怀无处写欲沽尊酒对君论
王氏继母挽章
继母仁慈今古少寡能守节尤为奇无儿不必自己出有身每恨从夫迟鸣鸠哺子少饱食贞松挺节多苦枝我闻作诗敦薄俗非为令孙求挽辞
挽常熟刘母
海虞仗义数刘翁共说多由内助功家教堪为隣里范姆仪端有古人风寒蟾灵药仙踪远紫凤天吴旧绣空遥想繐帷哀吊处几家孤杵夕阳中
闲中有怀
燕山越岭路迢遥意气相逢即久要处处处皆君共处朝朝朝是我同朝桂庭醉月依琼树柳舘吟春绾翠条囘首只今成老大秋风霜鬓共萧萧
书怀
览镜俄惊白髪新吾犹衰迈况吾亲客边每日营归计海北何时息战尘人世几何能百岁客程无奈隔千津不堪点检心中事万种愁萦百病身
送游经卫致仕还雷阳
萧萧白髪老参军此日归休荷主恩但得有官封父母不妨无物遗儿孙趋朝惯识天边路投老还寻海上村遮莫相逢叹衰暮同袍囘首几人存
送张城中书使朝鲜国
玉节煌煌照海东羡君去意拂晴虹凤麟瑞世人争覩鱼鳖成桥道自通天入玄菟低没鹘江浮緑鸭澹蜚鸿兹行喜从文章客多少豪吟唱和同
送昆陵蒋春卒业南雍
束书擕剑去匆匆此日真成点额龙天意不孤清苦士世间宁有辍耕农春囘南国鸿飞急云满西郊雨气浓莫谩相逢嗟未遇秋江随处看芙蓉
哭张书绅大尹弟纪
故乡迢递客居贫苦为功名欲显亲毕竟十年成底事等闲一第是何人灯窻枉费平生力旅衬空归既死身想得难兄闻尔讣西风老涙正沾巾
送王给事中使占城
银汉清秋泛使槎节旄晴拂海东霞扶桑水接南溟濶析木天遥北斗斜鷁首冲风龙伯助凤毛瑞世岛夷夸皇明威德今无外莫讳中朝第一家
送吴克恢南归因柬王用先生
话别匆匆欲去迟送归因忆别来时平安有信因君寄窃禄无能报母慈风雨十年多旧约云霄万里更深期寄声为问王夫子何日相逢慰所思
挽羽士
十二楼头海月空朝元人去蘂珠宫形销忽作良非子物化真成亡是公玄牝养来神不死庚桑过去岁犹丰床头一卷参同契谩有彬彬万遍功
夀萧通政之父七十
高隐澄江老岁华待看朱雀长金花锡名初度皇予揆赐诰重封帝汝嘉梓里昼衣明皦日蘂宫春宴泛流霞千年尚祝椿龄永七十於今未足夸
南归经高雷境有感
万里归来二十年野花啼鸟亦萧然颓垣败屋人何苦剩水残山景可怜芳草路岐迷辙迹夕阳村巷断炊烟篮舆稳坐思前事却恨清谈误晋贤
鹦鹉予家居守制有惠予鹦鹉者每见予伸足辄低头展翅盘旋起伏殊有可观鹦鹉能言未闻其能舞也予忧制中颇得寛慰既免丧为追书此
鸟解人言已自奇更兼能舞益为希数声剥啄敲丹喙两羽披离展緑衣鹤识乐音时按节鸥知人意亦忘机忧中赖尔相寛慰镇日依依不忍违
郊行口占
朝来策杖出城隈信步徐徐踏翠苔林下闻锺知寺近溪边待渡喜舟来一声清唳横江鹤几点寒香映水梅老我归来机事息等闲鸥鸟莫相猜
过采石吊李谪仙
蛾眉亭下吊诗魂千古才名世共闻江上波涛生德色矶头草木带余醺光争日月常如在思入风云迥不羣岸芷汀兰无限意临风三复楚骚文
苏武归朝图
茂陵烟树碧萧疎白首生还志不渝面目依稀犹似昔节旄零落已无余归期不待羝生乳远信真成鴈寄书颇有幽怀忘未得梦魂时或到穹庐
运筹亭为韩都御史题
五岭中间数仞亭海云山月总关情三千稷下诸姜客十万胷中小范兵谈笑已看功业就指麾能使鬼神惊先忧後乐平生志须仗忠贞畣圣明
春兴【四首】
塞鴈乘春又北飞越人何事未南归十年馆阁虚縻禄三月庭闱阻换衣树背时时劳夕梦草心寸寸恋春晖几囘喜惧交并处屈指亲年近古稀
其二
百计思归未得归梦魂夜夜到庭闱愁心苦似丸和胆泪点多如线在衣爱日每怜驹易过临风却羡鴈能飞朝来闻报高凉捷万一归程或可几
其三
岂是身荣忘却归宵行宁用绣为衣海天波浪难飞渡岭峤风尘未息机十载宦情愁里过万山归路望中微思亲怀土心千折病骨何时也解肥
其四
制得斑襕五色衣年年准备故乡归家书展处心偏急边报闻时愿又违母氏老来思季切弟兄别後定谁肥寄声猿鹤休嘲怨早晚承恩出帝畿
挽彭月蓬
依旧沧江月一蓬碧竿凄断钓丝风柳塘水落鹅羣散松径烟消鹤梦空旅衬寂寥千里外故乡迢递万山中哀哀孝子情何极泣对秋旻恨不穷
分题得试院持衡送李克述侍郎先生南还
几日文场锁醉翁几看官烛夜销红九重宠命来天上四海英贤入彀中炳炳丹心明皦日煌煌文焰贯晴虹菲村沗在甄陶末临别依依思不穷
送区正进士归荣遂毕姻
鹿鸣宴罢赴琼林拾芥功名不费心龙阙晓锺鸣佩玉羊城春信托泥金青年得第人皆羡白昼还乡宠独深况是彩鸾消息近紫箫吹月夜愔愔
挽人母
孺人去世已多年嬴得贤名里閈传翟母尚余新织屦李家长瘗旧藏钱庭萱寂寂秋风里宰水萧萧夕照边见说佳儿今宦达伫看恩宠贲重泉
夀曹尚书乃兄【句容人】
生值高皇啓运初家居复近帝王都千年地肺锺神异一代天官是友於祝【阙】人随苍玉杖称觞客荐紫琳腴八旬康健谁能似况有鸣阳彩凤雏
和童志昂给事自蜀督军还贬夀昌令留别韵
才捧纶音出禁闱潢池赤子遽来归安边自谓无遗策平地谁知有伏机送客江亭休赠策逢僧野寺谩留衣从来六月鵾鹏息不久乘风又奋飞【阙】
散闲中岁月水东流哀弦凄断声难续醉墨淋漓迹尚留却恐邻家更吹笛老怀哀飒不禁秋
送东莞张昕之莆田司训
莆中自昔多文献羡尔青年振说铃俗古野人能尚礼家贫稚子也谈经日烘荔子红千树水绕壶公翠万屏髦士如林词藻富好敦忠信示仪刑
哭陈宗尧侍讲
昔年邻住禁城东朝退聨笑语同南北暌违千里外死生契濶十年中修文地下君为鬼袖手班行我亦翁长恸一声湖海濶几宵魂梦绕青枫
送祁至和郎中使高丽
鸾鹊天书五色裁中原使者下天来白山緑水玄菟境玉佩琼琚绣虎才絶域喜沾新雨露远人惊见古鐏罍悬知不是乘槎客肯带葡萄首蓿回
送王侍御赴江西佥宪予昔在场屋时感故大司空慈溪王公鉴识於衆人中屈指今三十三年矣公既捐馆舍幸与公冢子御史钥同朝今有佥宪江西之命於其行也追和公旧所赐诗韵以送之公诗并识於此五十名中第一人才华惟子独超伦经明礼乐行文健策对图书究理真春榜英才期角胜夜窻灯火莫辞频从来显达由稽古事业辉煌在此辰
曾向薇垣拜伟人一时名胜更无伦云龙矫矫机神异野鹤昂昂赏鉴真北海清樽倾泻尽西州旧路感恩频喜看东阁郎君贵接武蜚腾正及辰
予於学士庄中构堂名以瞻玉取欧阳子语也四壁绘图各即其景赋诗四章
玉堂春昼寂无譁咫尺天官是帝家金屋琼楼天上景琪林珠树禁中花闲挥麟笔书青史细染龙香草白麻岭海几人曾到此他年回望渺天涯
其二
校书天禄忆前贤太乙燃藜照简编东壁图书在人世北门学士即神仙龟文鸟篆千年具金薤琳琅万轴悬他日归休云海上却从须女望奎躔
其三
铃索无声夜漏沈丝纶阁下静愔愔宫袍香拂麒麟【阙】
哭子崑【二首】
莫怪频频叹息声天生我辈正锺情早知今日会有死何似当初莫要生垂老可堪增拂郁养儿何用太聪明思量於我真无益落得横斜两泪倾
其二
百念俱灰眼欲枯平生意料总成虚眼前犀角今何在天上麒麟不可呼汗血谩夸千里骥与玄亦似九龄乌不堪端坐闲思想丧汝分明是丧予
学士四荣
史舘进书
朝廷凡有纂修必勅翰林院涖其事於实録尤加重焉书成礼部定仪注以进进之日设卤簿及乐於殿庭上服衮冕御奉天殿百官朝服於丹墀内东西侍总裁官以下纂修官誊録官俱朝服北面立鸿胪寺官以案捧实录由中道升班首随其後至殿门外上起立案至御前班首诣案前跪展书史官以下皆跪上观毕内侍捧案入内上复坐班首及诸史官俯伏兴乃进表进讫百官行庆贺礼乃传制曰先帝功德配天纪述详实朕心懽庆与卿等同之百官舞蹈山呼如仪明日赐宴於礼部赐袭衣白金其余史书则止於便殿进礼仪视此稍简矣濬入翰林凡四预纂修成化三年八月二十四日英庙实録成随礼部尚书兼翰林院学士陈文等进呈夫翰林之事莫重於此而进实録恩礼尤为优渥故以为四荣之首
一代人文已就编装潢进入九重天礼官捧案陈阶上阁老开函近御前文武侍朝喧九奏典章垂世诏千年厠名卷末真叨冒愧乏三长似昔贤
经筵进讲
经筵之设其讲官以翰林院官充每月旬遇二日上朝退御文华殿知经筵官及同知经筵官六部尚书左右都御史通政使大理卿国子祭酒翰林学士皆服绯袍分左右班侍其展书官及执事官立其後给事中御史各二员北面立讲官每日轮二员先日具讲章二前署直讲官职名进入内臣以一置御案一置讲案至日各官行叩头礼毕鸿胪寺官二人捧案至御前二人捧讲案寘殿正中鸿胪寺官唱进讲翰林院展书官二员对立御案前稍南以进跪案前展所讲书铺章其上用金界尺镇之二讲官诣讲案前并叩头起立展书讲讲毕合书复同叩头退就班上命赐酒饭衆官齐声承旨出就殿外叩头退飨于左顺门毕北望叩头谢恩而退天顺甲申八月二日今上首开经筵时知经筵官太保会昌侯孙继宗少保吏部尚书兼华盖殿大学士李贤濬於是时叨充讲官
奉天朝罢日晖晖凤辇东行御讲帏五色龙光腾黼扆两班兽锦绚绯衣敷扬帝典明如见对越天顔近不违共荷圣恩亲赐食相将沾醉出彤闱
奉天侍宴
凡大宴公侯驸马伯及在京文臣四品以上武臣都督佥事以上文东武西侍坐殿上惟学士以五品特坐四品上盖祖宗以此优礼文学之臣其余次第宴中左中右二门及丹墀内宴之日该宴官朝退即更衣立奉天殿外俟上饮讫乃起即席簪花啐酒如仪是时乐舞迭奏百戏呈应酒凡九进汤五进羣臣则杀其二上屡命礼官满酌俾羣臣饮釂礼毕各官各以囊盛其酸余者擕出濬以成化三年八月二十五日陞侍讲学士继陞学士幸皆预焉
圣代崇儒礼数优特陪御宴殿东头八珍厌饫恩波洽万舞回翔乐意周劝釂频承丹扆诏餕余亲用福囊收远方草介何多幸坐侍从容近冕旒
谨身读卷
凡廷试礼部先期奏请读卷官故事以命内阁及六部都察院通政司大理寺正官而翰林学士讲读学士皆与焉试之明日上御便殿次第进读御笔亲批第一甲第一名及第二第三名又明日未朝之先上御谨身殿读卷官以所读三名卷进对御拆封中书舍人填其名於黄榜出御奉天殿传胪是日上服皮弁设卤薄具乐百官朝服庆贺致辞曰天开文运贤俊登庸行五拜三叩头礼谨按国家三大殿谨身殿惟读进士卷大臣一得入余日无由至其地云濬以成化己丑三月十五日叨充读卷官是年得状元张昇第二名丁溥第三名董越
多士充庭伏玉墀摅忠同对御前题进来试卷臣分读选出魁名帝自批殿内拆封天咫尺案旁填榜甲高低须臾姓字胪傅出炳炳文星聚在奎
秋夜偶吟
凉风淅淅透窻纱隐几无言感岁华千古闲愁心上事万山归路梦中家遐方岂有传书鴈近苑殊多借树鸦恰好归时便归去底须憔悴久咨嗟
冬日朝回城束书室中偶书
宸居咫尺觉天低每日朝回坐面西窻透日光尘作縆砚凝寒水墨成泥书成不为穷愁着人老多因【阙】
南北于今两玉堂俨如东壁望文昌趋朝暂免通门籍视事荣看绾院章竹汗消青春昼静槐龙屯緑午阴凉软红尘土长安道还忆聨镳傍苑墙
题山水
山色空蒙树色深人家住傍碧溪浔半江月照天在水五月风来秋满林遯世独输高士隐披图因见昔贤心人间何处有此景我欲因之寄越吟
送李立之赴南京太常
奉常自古号清卿君去南京分外清案牍尽悬周典礼官僚并列鲁诸生函香每月朝锺阜访古常时到冶城却恨无由追骥尾凤凰台上听箫声
挽刘员外【以谤累谪戍死辽东】
迁客年来尽赐归独怜君去杳无期春秋断狱古今少暮夜辞金天地知辽鹤空闻留语在燕乌堪叹白头迟百年公论今初定欲拟招魂托楚词
医士挽章
业精岐扁更能文不出门庭自远闻常笑宋清书药劵每非徐孺谒邦君窻前生意余春草江上愁心结暮云他日生刍何处奠松间碑碣竹间坟
市隐
静閙由来在一心市廛原不异山林稽疑聊卖君平卜货殖能营子贡金九陌尘埃从滚滚一帘风月自沈沈闲中却笑终南隐云树重重有客寻
秋日有怀
木落风高九月天一声塞鴈叫霜前黄花冷落愁残蝶红树凄凉咽暮蝉夜枕雨声添别泪晴窻云影伴孤眠故交契濶成今古俯仰令人倍怆然
送云南宪使刘丈和致仕
九重恩命许归田犹是康强未老年忠愍家声成父志春秋世业付儿传归鸿影度云边树夕照光囘雨後天後会不知还有否临岐分手各凄然
送画竹屈生【崑山人】
东风吹散漕河氷旋买吴船载酒行野树依依连故国云山点点引归程郢中谁和阳春曲吴下多传子夜声白首奉常无恙在韈材应已付乡生
挽贝灵台
官居昔日幸为隣朝退过从笑语频别後怜君先作鬼老来愧我不如人灵台落落今非昨玄室漫漫夜不晨几度中宵相忆处空庭无语看星辰
谒文丞相庙用老杜蜀相韵
泮官西畔偶来寻香火祠前气肃森柴市阴霾存积恨崖门惊浪散哀音更无地满包胥泪祗有天知豫让心我为纲常连下拜清风飒飒袭衣襟
和杨铁崖风月仙人诗韵【二首】
风月仙人生海南拜官常带玉堂衔九天云雾口中吐万古乾坤肩上担【阙】　　　万万龟书锡范数三三予心有喜君知否再索从今定得男
其二
天上玉堂吾所躭迁官犹写旧时衔随心行去何曾虑信手拈来不用担老去感人情倍万醉来对月影成三从今便作囘头计家事都将付冢男
闲中有怀伯兄岁丙申五月十七夜枕上口占此诗是年九月得讣音伯兄是日捐舘舍哀哉
看看白髪满头颅心志蹉跎岁月徂半世多违同被约九京未遂首丘图孔怀此日归心切相见他年有命无最是不堪闻感处霜天鸿鴈夜相呼
岁丙申六月伏中雨中待朝偶成
二十年前入禁闱朝朝侍立看朝仪头颅种种疑非我世道悠悠责付谁人到衰年情顿减天将阴雨骨先知可怜岁岁忙中过年少功名异所期
得家书
老来肌骨怕寒侵旅馆埀帘寂寞心万里路行经半载一封书到值千金望乡鲈脍情空切营老蒐裘念愈深预报吾儿作归计竹篱松迳待闲寻
丁酉春偶作
五十年来加七岁古稀相去十三年饱谙世味只如此痛絶尘缘任自然举世不为齐客瑟後人或取蜀儒玄人生但得
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 10:30:03-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>