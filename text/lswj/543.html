<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="提要,卷一,卷二,卷三,卷四,卷五,卷六,卷七,卷八,卷九,卷十,卷十一,卷十二,卷十三,卷十四,卷十五,卷十六,卷十七,卷十八,卷十九,卷二十,附录,徂徕集全文在线阅读,徂徕集全文在线下载,大玄古籍书库">
<meta name="description" content="诗文别集。北宋人石介(1005—1045)撰。二十卷。介字守道，世称徂徕先生，兖州奉符(今山东泰安东南)人。天圣进士。曾官郓州观察推官，嘉州军事判官，国子监直讲，太子中允。与孙复、胡瑗并称“宋初三先生”。又与范仲淹、富弼等为诗友。曾遭夏竦迫害，出为濮州通判，未赴而卒。累及妻子，二十年后得昭雪。介尝躬耕徂徕山下，因以名集。此集收颂一卷，诗三卷，杂文五卷，论、书、序、记十卷，启、表、祝文等一卷。末有《附录》，收有《徂徕石先生墓志铭》、《读徂徕集》等三篇文章。介与欧阳修、蔡襄等同年登科，修颇推重其诗文，称其“博">
<title>徂徕集_石介_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">徂徕集</span> <br/>
          作者： <span class="inputVal" id="bkauthor">石介</span> <br/>
          朝代： <span class="inputVal" id="bkdate">宋代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">类书文集,诗文集,完结</span> <br/>
          字数： <span class="inputVal" id="bknum">[book_length]91511</span> <br/>
          说明： <span class="inputVal" id="bkdec">诗文别集。北宋人石介(1005—1045)撰。二十卷。介字守道，世称徂徕先生，兖州奉符(今山东泰安东南)人。天圣进士。曾官郓州观察推官，嘉州军事判官，国子监直讲，太子中允。与孙复、胡瑗并称“宋初三先生”。又与范仲淹、富弼等为诗友。曾遭夏竦迫害，出为濮州通判，未赴而卒。累及妻子，二十年后得昭雪。介尝躬耕徂徕山下，因以名集。此集收颂一卷，诗三卷，杂文五卷，论、书、序、记十卷，启、表、祝文等一卷。末有《附录》，收有《徂徕石先生墓志铭》、《读徂徕集》等三篇文章。介与欧阳修、蔡襄等同年登科，修颇推重其诗文，称其“博辩雄伟，忧思深远。”其中《读》、《尊韩》、《与士建中秀才书》等文，提倡古文，尊崇韩愈之主张。于本朝推崇柳开、孙复等，尝著《怪说》，指斥西昆体“淫巧侈丽，淫华纂组”，影响颇大。其它如《明禁》、《是非辨》、《复古制》等文虽不免粗疏，但长于排比，富有气势。其诗《寄叔文》等颇有真实情感， 堪称佳作。有《四库全书》本。另有清康熙五十五年(1716)石维岩刻本，题名作《徂徕先生全集》较为流行。</span> <br/>
          封面： <span class="inputVal" id="bkimg">Z_18732.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]徂徕集
[book_author]石介
[book_date]宋代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]类书文集,诗文集,完结
[book_length]91511
[book_dec]诗文别集。北宋人石介(1005—1045)撰。二十卷。介字守道，世称徂徕先生，兖州奉符(今山东泰安东南)人。天圣进士。曾官郓州观察推官，嘉州军事判官，国子监直讲，太子中允。与孙复、胡瑗并称“宋初三先生”。又与范仲淹、富弼等为诗友。曾遭夏竦迫害，出为濮州通判，未赴而卒。累及妻子，二十年后得昭雪。介尝躬耕徂徕山下，因以名集。此集收颂一卷，诗三卷，杂文五卷，论、书、序、记十卷，启、表、祝文等一卷。末有《附录》，收有《徂徕石先生墓志铭》、《读徂徕集》等三篇文章。介与欧阳修、蔡襄等同年登科，修颇推重其诗文，称其“博辩雄伟，忧思深远。”其中《读》、《尊韩》、《与士建中秀才书》等文，提倡古文，尊崇韩愈之主张。于本朝推崇柳开、孙复等，尝著《怪说》，指斥西昆体“淫巧侈丽，淫华纂组”，影响颇大。其它如《明禁》、《是非辨》、《复古制》等文虽不免粗疏，但长于排比，富有气势。其诗《寄叔文》等颇有真实情感， 堪称佳作。有《四库全书》本。另有清康熙五十五年(1716)石维岩刻本，题名作《徂徕先生全集》较为流行。
[book_img]Z_18732.jpg


[book_title]提要
钦定四库全书　　　　　集部三
徂徕集　　　　　　　　别集类二【宋】
提要
臣等谨案徂徕集二十卷宋石介撰介字守道兖州奉符人天圣八年进士及第初授嘉州判官後以直集贤院出通判濮州事迹具宋史本传初介尝躬耕徂徕山下人以徂徕先生称之因以名集介深恶五季以後文格卑靡故集中亟推柳开之功而复作怪说以排杨亿其文章宗旨可以想见虽主持太过抑扬皆不得其平要亦戛然自异者王士祯池北偶谈称其倔强劲质有唐人风较胜柳穆二家而终未脱草昧之气亦笃论也欧阳修作介墓志称所为文章曰某集者若干卷又曰某集者若干卷凡重言之似原集当分为二部此本统名徂徕集殆後人所合编欤第四卷内寄元均叔仁读易堂永轩暂憩四诗有录无书则传写脱佚亦非尽其旧矣介传孙复之学毅然以天下是非为已任然客气太深名心太重不免流於诡激王偁东都事畧记仁宗时罢吕夷简夏竦而进章得象晏殊贾昌朝杜衍范仲淹韩琦富弼王素欧阳修余靖诸人介时为国子直讲因作庆历圣德诗以褒贬忠佞其诗今载集中盖仿韩愈元和圣德诗体然唐宪宗削平淮蔡功在社稷愈仿雅颂以纪功是其职也至於贤奸黜陟权在朝廷非儒官所应议且其人见在非盖棺论定之时迹涉嫌疑尤不当播诸简牍以招恩怨厥後欧阳修司马光朋党之祸屡兴苏轼黄庭坚文字之狱迭起实介有以先导其波又若太学诸生挟持朝局北宋之末或至於脔割中使南宋之末或至於驱逐宰执由来者渐亦介有以倡之史称孙复见诗有子祸始此之语是犹为一人言之未及虑其大且远者也虽当时以此诗得名而其事实不可以训故仍旧本存之而附论其失如右乾隆四十五年五月恭校上
总纂官【臣】纪昀【臣】陆锡熊【臣】孙士毅
总校官【臣】陆费墀

[book_title]卷一
钦定四库全书
徂徕集卷一　　　　　　　宋　石介　撰颂
宋颂九首【并序】
诗序曰颂者美盛德之形容以其成功告於神明者也夫有盛德大业然後着之於文辞有粹文俊辞然後见之乎功业德与辞表里功与文相等然後奋为文藻摛为英声昭为烈光暐暐煜煜如日之华铿铿訇訇如雷之行畅於无前扬於无上江浸海流天高地厚靡有穷尽若周之文武兴起王业公旦制作礼乐成康积隆太平宣王继起中兴其功伟欤汉之高祖定祸乱文景尚恭俭孝武却攘戎狄光武恢复先业其功伟欤唐之太宗诛李密王世充窦建德薛举辅公祏明皇除太平公主相姚宋开元三十年昇平宪宗斩杨惠琳刘辟吴元济复诸侯地数千里其功伟欤我国家太祖武皇帝一驾而下泽潞再矢而定维扬三揖而纳荆潭四指而收蜀广五征而平江南太宗文皇帝克绍前烈亦既郊祈南致淮海数十州之地才谋顺动北缚并元四十五年之寇真宗章皇帝暂临澶渊匈奴丧威堕胆迨今四十年乐我盟好不敢箠马而南今皇帝在明道之初独临轩墀躬厥庶政神谋睿断如雷之动六合莫不震焉发号施令如风之行万民莫不仰焉登任哲俊剪鉏奸恶天清地明日烛月霁其功也如此鸿烈景铄乃可作为歌诗雅颂流於金石被於管弦报天地而奏宗庙感昆虫而和夷貊矣故周有清庙生民臣工天作雝潜勺武汉有中和乐职圣主得贤臣唐有晋阳武兽之穷泾水黄奔鲸沛淮夷方城元和圣德诸篇臣介窃拟前人辄取太祖太宗真宗陛下功德之尤着见者为宋颂九篇臣虽齿发坚壮未为衰老自视材智甚短施之於事无毫髪之长虚生盛明之时真以为媿然文采晦昧体格卑脞不足以称述四圣君之耿光亦庶乎万一有以开太平之颂声云
皇祖
太祖皇帝初用师泽潞诛李筠伐扬州?李重进也
皇祖神武畴敢作蠧元年四月筠叛於潞皇祖跃马至潞城下筠伏其辜扩清中夏皇祖龙骧畴敢猖狂元年九月进叛於扬皇祖挥戈至扬城隅进窘金楼并焚其孥惟我皇祖端拱垂旒应天顺人实代有周罔有不同天时人谋四海陶钧涵濡养抚罔有失所大德其裕筠胡敢违进胡不随予匪汝诛汝自取之既剪二盗圣武弥耀荆潭蜀吴如拔腐草
皇祖六章二章八句一章六句三章四句
圣神
太祖皇帝出师援长沙且假道遂取荆潭也
不疾而速不怒而威惟圣惟神其几其微二国之君各保尔土虎凭於山莫予敢取蛟凭於渊莫予敢侮万斯年兮关鐍以固圣机神谋天秘地藏风行雷动旦秣我马夕取其疆二君不知晏眠于床具篙与舟同朝天子一发五豝二君皆至皇祖圣神鸿光丕懿
圣神四章一章四句一章八句一章七句一章六句
汤汤
太祖皇帝收蜀取孟昶也
汤汤其江区区尔孟一夫当阙不知天命蚁固于穴蛙负于井咫尺之地为可以骋彼以险守我以德怀王师东来函谷自开蜀虏授首呼号哀哀蜀人鼔舞与我偕来首时蜀道絶人来往今蜀既平王道荡荡尉候一至朝贡相望巍巍皇祖德声远畅
汤汤三章章八句
莫丑
太祖皇帝用周渭之策命潘美取广州也
莫丑匪虺莫悍匪兕有鋹在南毒螫不已沸汤热火暴我赤子皇祖曰吁天生蒸民搃之君长以养以仁乃予不恤匪鋹之嚚乃谋于渭乃将于美王师鹰扬涉江万里辟其城门鋹号请死皇祖有德乾覆坤容予在吊民不杀以封皇祖慈仁感於昆虫
莫丑四章章六句
金陵
太祖皇帝命师取李煜也
金陵峨峨长江万里谁为巢穴养此蛇豕天岂作限而险而恃不顺不臣敢亢天子帝赫斯怒王师除驱蕞尔蝼蚁岂胜诛鉏哀哀穷俘爰叫以呼归于京师燀哉圣谟
金陵二章章八句
圣文
钱俶以吴越归也
圣文安安圣武桓桓朝贡万里正朔百蛮无吴之险无蜀之艰无潭之嚚无荆之顽咸予宾顺悦色和顔彼俶在杭有地千里皮毁毛落孤睽莫恃慑服声教慕为臣使携彼人民挈其土地于槖于囊归于天子天子神圣罔不怀柔既怀而封恩涵泽流逆予有刑视彼扬州顺予有封视此钱侯赫赫宋德有何穷休
圣文三章章十句
六合雷声
太祖皇帝亲征太原取刘继元也
六合雷声中国有君涂其耳目不使听闻隔在荒外嗟尔并人匪民之嚚为贼俘虏往吊其民王泽时雨往伐其罪王师虎旅昔时钱俶有国於吴今俶归我为吾前驱并人望风请为臣奴旧是匈奴为并左臂今附有德不与贼子并人失恃求就戮死抚我则怀并人肯来降旗出城并门夜开并土既平吾王休哉往在艺祖未遑拓?遗我圣祖启此北土取告太庙於皇孝武
六合雷声六章章六句
圣武
敌犯我疆至於澶渊真宗皇帝亲临六师射杀敌酋军不得归乞盟请和也
圣武惟扬鹰师虎旅至于澶渊执彼丑虏丑虏之来蜂虿敢怒我师如律不怒以惧既俘其帅请示死所圣仁如天恶杀好生于以耀德匪来观兵亟命止戈无兹黩刑不剿其类戴我以兄屈膝请和畏我威灵弃甲以归处彼北隩千斯年兮永以为好边人其安养幼送老民有肥田马有茂草威德远兮思我圣考
圣武三章章十句
明道
庄献明肃皇太后崩今皇帝陛下独临轩墀听决万几睿谋圣政赫然日新也
明肃惟母寔勤养抚有臣有虎有离有附请王禄产请庙考祖古人有之规吕矩武政在房帷小人乘时十年于兹惟几惟微圣仁如天不识不知龙晦其威神藏其为明道四月睿德明发帝褰帘箔出临轩榻搃揽万几指挥六合圣人之兴雷动乾行进退大臣顔色和平诛逐羣?左右不惊不怒不威不疾而速百蛮偷息百官整肃土无二主惟辟作福图任哲乂拔崇贤能旌贲忠臣死生光荣洗刷敝风宫阙清明惟帝之道与时而默静则坤阖动则乾辟十年深宫不有其权今日南面退奸进贤宋承大统八十年矣明道之政独为粹美唐三百年时惟开元猗欤明道开元同年明道之政可以歌舞小臣作颂实惭吉甫明道十一章二章八句四章六句五章四句
庆历圣德颂【并序】
三月二十一日大昕皇帝御紫宸殿朝百官相得象殊拜竦枢密使夷简以司徒归第二十二日制命昌朝参知政事弼枢密副使二十六日勅除修靖素并充谏官四月八日皇帝御紫宸殿朝百官拜衍枢密使仲淹琦枢密副使乃用御史中丞拱辰御史邈御史平谏官修靖十一疏追竦枢密使勅十三日勅又除襄为谏官天地人神昆虫草木无不欢喜皇帝退奸进贤发於至聪动於至诚奋於睿断见於刚克陟黜之明赏罚之公也上视汉魏隋唐五代凡千五百年其间非无圣神之主盛明之时未有如此选人之精得人之多进人之速用人之尽实为希濶殊尤旷絶盛事在皇帝之德之功为卓荦瑰伟神明魁大古者一云气之祥一草木之异一蹄角之怪一羽毛之瑞当时羣臣犹且浓墨大字金头钿轴以称述颂美时君功德以为无前之休丕天之绩如仲淹弼寔为不世出之贤求之於古尧则夔龙舜则稷契周则闳散汉则萧曹唐则房魏陛下有之诸臣亦幸今天下之人望为宰相谏官者陛下尽用之此比云气草木蹄角羽毛之异万万不侔岂可翻无歌诗雅颂以播吾君之休声烈光神功圣德刻於琬琰流於金石告於天地奏於宗庙存於亿万千年而无穷尽哉臣实羞之臣尝爱慕唐大儒韩愈为博士日作元和圣德颂千二百言使宪宗功德赫奕炜?昭于千古至今观之如在当日陛下今日功德无让宪宗臣文学虽不逮韩愈而亦官於太学领博士职歌诗讃颂乃其职业窃拟於愈辄作庆历圣德颂一首四言凡九百六十字文辞鄙俚固不足以发扬臣子之心亦欲使陛下功德赫奕炜?照于千古万千年後观之如在今日也臣不胜死罪臣贱无路以进姑藏诸家以待乐府之采焉
於维庆历三年三月皇帝龙兴徐出闱闼晨坐太极昼开阊阖躬揽贤英手锄奸枿大声渢渢震揺六合如乾之动如雷之发昆虫?蠋妖怪藏?同明道初天地嘉吉初闻皇帝戚然言曰予父予祖付予大业予恐失坠实赖辅弼汝得象殊重慎徽密君相予久予喜君伐君仍相予笙镛斯协昌朝儒者问学该洽与予论政传以经术汝贰二相庶绩咸秩惟汝仲淹汝诚予察太后乘势汤沸大热汝时小臣危言嶪嶪为予司谏正予门闑为予京兆堲予谗说贼叛于夏往予式遏六月酷日大冬积雪汝暑汝寒同於士卒予闻心酸汝不告乏予晩得弼予心弼悦弼每见予无有私谒以道辅予弼言深切予不尧舜弼自笞罚谏官一年奏疏满箧侍从周岁忠力尽竭契丹亡义檮杌饕餮敢侮大国其辞慢悖弼将予命不畏不慑卒复旧好民得食褐沙碛万里死生一节视弼之肤霜剥风裂观弼之心链金锻铁宠名大官以酧劳渴弼辞不受其志莫夺惟仲淹弼一夔一契天实赉予予岂敢忽并来弼予民无瘥札曰衍汝来汝实黄髪事予二纪毛秃齿豁心如一兮率履弗越遂长枢府兵政毋蹶予早识琦琦有奇骨其器魁礧岂视扂楔其人浑朴不施剞劂可属大事敦厚如勃琦汝副衍知人予哲惟修惟靖立朝谳谳言论磥砢忠诚特达禄微身贱其志不怯尝诋大臣亟遭贬黜万里归来刚气不折屡进真言以补予阙素相之後含忠履洁昔为御史几叩予榻至今谏疏在予箱匣襄虽小臣名闻予彻亦尝献言箴予之失刚守粹慤与修俦匹并为谏官正色在列予过汝言无钳汝舌皇帝圣明忠邪辨别举擢俊良扫除妖魃衆贤之进如茅斯拔大奸之去如距斯脱上倚辅弼司予调燮下赖谏诤维予纪法左右正人无有邪孽予望太平日不逾浃皇帝嗣位二十二年神武不杀其默如渊圣人不测其动以天赏罚在予不失其权恭已南面退奸进贤知贤不易非明不得去邪惟难惟断乃克明则不贰断则不惑既明且断惟皇之德羣下踧踖重足屏息交相告语曰惟正直毋作侧僻皇帝汝殛诸侯危栗堕玉失舄交相告语皇帝神明四时朝觐谨修臣职四夷走马坠镫遗策交相告语皇帝神武解兵修贡永为属国皇帝一举羣臣慑焉诸侯畏焉四夷服焉臣愿陛下寿万千年
徂徕集卷一

[book_title]卷二
钦定四库全书
徂徕集卷二　　　　　　　宋　石介　撰古诗
汴渠
隋帝荒宴游厚地刳为沟万舸东南行四海困横流义旗举晋阳扬帆入扬州扬州竟不返京邑为墟丘吁哉汴渠水至今病不瘳世言汴水利我为汴水忧利害吾岂知吾试言其由汴水濬且长汴流湍且遒千里泄地气万世劳人谋舳舻相属进馈运曾无休一人奉口腹百姓竭膏油民力输公家斗粟不敢收州侯共王都户租不敢留太仓粟峨峨冗兵食无羞上林钱朽贯乐官求要优吾欲塞汴水吾欲坏官舟请君简赐予请君节征求王畿方千里邦国足用周尽省转运使重奉富民侯天下无移粟一州食一州
麦熟有感
去年经春频肆赦拜赦人忙走如马五月不雨麦苗死赦频不能活穷寡今年经春无赦书十日一雨及时下五月麦熟人民饱一麦胜如四度赦吾愿吾君与吾相调和隂阳活元化隂阳无愆元气活风雨调顺苗多稼使麦长熟人不饥敢告吾君不须赦
读诏书【丁亥中作】
关中有山生虎狼虎狼性虣不可当去岁食人十有一无辜被此恶物伤守臣具事奏圣帝圣帝读之恻上意乃诏天下捕虎狼意欲斯民无枉死吾君仁覆如天地只知虎狼有牙齿害人不独在虎狼臣请勿捕捕贪吏
待士熙道未至
凤凰饥忆玉山禾鼔翅飞下玉山阿玉山之禾粒未熟饥不得食心如何麒麟渴忆崑山流轩轩直下崑山幽崑山之流流未长渴不得饮予心愁
赴任嘉州嘉陵江泛舟
中心横大江两面叠青嶂江山相夹间何人事吟放半樽?帻坐永日扬舲望孤棹已夷犹数峰更清向危影倒波流凝光浮水上白鹭答猿啼樵歌应渔唱并生泉石心堪愧庸俗状江清照人寒江面平如掌有客去逍遥扁舟浮荡漾远与城市絶深将泉石向水鸟忽东西溪云时下上轩冕谁富贵琴樽自闲放酒色照緑波吟声入秋浪五湖何范蠡磻溪无吕望吾家徂徕下波水有清涨常时夜雨急随雨来枕上魂魄寒无寐山居得真尚一为尘缨缚不得闲时向两耳聒欲聋喧嚣千万状夜雨自潺湲穷途空悲怆劒南四千里地遐接蛮瘴乍听江水声聊使心夷畅
三豪诗送杜默师雄【并序】
本朝八十年文人为多若老师宿学不敢论数近世作者石曼卿之诗欧阳永叔之文辞杜师雄之歌篇豪於一代矣师雄学於予辞归作三豪诗以送之
曼卿豪於诗社坛高数层永叔豪於辞举世絶俦朋师雄歌亦豪三人宜同称曼卿汩没余老死殿中丞人虽埋黄泉诗名长如氷永叔亦连蹇病鸾方骞腾四海让独步三馆最後登师雄二十二笔距狞如鹰才格自天来辞华非学能回顾李贺辈麤俗良可憎玉川月蚀诗犹欲相凭凌曼卿苟不死其才堪股肱永叔器甚宏用之王道兴师雄子勉旃勿便生骄矜
南山赠胡明复先生
我来南山兴感悲万物纭纭宰者谁衆材丛卑无奇姿直辕曲轮皆所宜大木磊磊节干奇撑岩柱谷无处施我愿天子修明堂坐朝诸侯会四夷柱要十围栋百尺日责匠石捜访之千人用斧万人拽大根砍断山崩欹五郡追牛十县丁载送上都天子怡般输骇汗工倕走有目未有曾观窥黄帝合宫尧衢室周制九筵虞总期听政朝夕有攸处闺门左右咸以宜天子拱手四辅立坐致四海为雍熙不用直弃用即大短辕曲轮尔胡为
河决【乙亥中作】
崐崘山最大峨峨横絶域黄河地下来汹汹不可测河伯一发怒擘开崐崘石水出东北陬浩渺无涯极平地水行疾九州如咫尺汤汤势滔天黎元多沉溺上贻尧心忧四岳举鲧塞鲧用汨彞伦九载无成绩尧怒不能治遂行羽山殛有子其曰禹命使嗣父职洛中得龟书九畴文甲拆禹乃乘四载周游视水迹百川各复道九河皆开辟禹功既已成水患方滋息窃思夫禹意河九为远策况云杀其溢闻之孔安国三代逾千年所以无灾厄战国争土疆诸侯用诈力迁徙无常岁湮沦不可识堤障遏水势沟渠絶地脉禹道不复究河流有壅隔频为中国患中国不安席从官徒负薪河伯弗受璧欲尽淇园竹安救瓠子役民力殚将竭国财耗亦剧四方竞上疏羣臣争筹画田蚡方为相书来多持扼岂顾天下利惟以私田惜贾谊不为用延年亦见斥如何圣人功千载复不得皇宋运熙泰四圣崇道德百蛮皆臣顺万物遂生殖八十余年间人不闻金革惟兹澶滑郡河患亦云亟常记天禧中山东与河北藁秸赋不充遂及两京侧骚然半海内人心愁惨戚河畔木无几堤防有穴隙流入魏博间高原为大泽良田百万顷尽充鱼鳖食救之成劳费不救悲隐恻吾君为深虑不食到日昃我忝窃寸禄素飱堪自责不负畚一土私辄逃下籍又无一言长万分有裨益与世同浮沈随羣甘默默亦或中夜思斯民苦瘦瘠四年困蝗旱五谷饵蟊贼年来风雨时才得一秋麦手足犹疮痍肌肤未丰硕若待四体肥斯民无愁色不然寻九河故道皆历历一劳而永逸此成功无斁或可勿复治顺其性所适使民就寛肥使水灌邻敌试听刍荛言三者君自择
寄永叔
九龙行雨岁在子皇天之命实勤止泓湫水煖皆慾饱七龙嬉戏两龙睡卷藏密云空自膏畜聚甘雨不肯施旱魃妖狂作民虐风伯暴怒兴日炽诉号仰天天不闻九州之禾皆乾瘁嗟乎龙职职行雨失职不雨民胡恃驺虞义兽心实仁不忍斯民不食死向龙慢骂数龙罪龙不能答满面耻偷向上帝谗驺虞驺虞得罪龙窃喜欲知龙与驺虞分仁与不仁而已矣
南霁云
禄山炽乱火焚崐冈炎炎二京鞠为战场百官奔走万乘怆惶孰城能守孰地不亡藉彼睢水其流汤汤有城有民在睢之阳远位廵上廵智我强以廵守城廵亦克当贼徒西来杀气堂堂旌旗如林对城而行廵登城守辞毅色康城中之人踊跃倍常贼知城坚坐甲裹粮城中食尽杀爱以尝士无二志持痛扶疮寜守城死城不可降霁云勇烈跳城轶出走泗投贺求兵救乏贺饮霁云牢醴罗列霁云避席谓衆人曰睢阳之人饥已一月义不独饱食不辄咽以刀断指左右流血何人妨贤忌忠嫉节心不敢兮贼功害伐不劳一兵坐观斧钺霁云心折寸寸如铁霁云据鞍怒髪冲冠一矢以志复来不完路人傍观涕流如澜远近闻者为之辛酸力尽且穷城孤无援至死不屈万戈来攅精神内发顔色自安身轻鸿毛名重泰山吾执唐刑罔容於奸未诛禄山先诛贺兰
赠张绩禹功
李唐元和间文人如蠭起李翺与李观言雄破奸宄孟郊及张籍诗苦动天地持正不退让子厚称絶伟元白虽小道争名愈弗已卒能伯斯文昌黎韩夫子吾宋兴国来文人如栉比黄州才专胜汉公气全粹晦之号絶羣平地走虎兕谓之虽駮杂亦文中骐骥白稹洎卢震江沱自为水朱岩兼孙仅培塿对岳峙卒能伯斯文河东柳开氏吁嗟河东没斯文乃屯否汩汩三十年淫哇满人耳粤从景佑後大儒复唱始文人如麻粒枞枞攅战骑徂徕山磊砢生民寔顽鄙容貌不动人心胆无有比不度蹄涔微直欲触鲸鲤有慕韩愈节有肩柳开志今读禹功文矛戟寒相倚宝光千丈高飞出破屋里龙音万丈长拔出重渊底雷霆皆藏声日星或失次我慙年老大才力渐衰矣禹功气奔壮今方二十二前去吾之年犹有十四岁令读禹功文魂魄已惊悸更加十数年世应絶俦类卒能伯斯文吾恐不在已禹功幸勉旃当仁勿让尔
西北【乙亥中作】
吾尝观天下西北险固形四夷皆臣顺二鄙独不庭吾君仁太厚旷岁稽天刑孽芽遂滋大负固判畦町渐闻颇骄蹇牧马附郊垧吾恐患巳深为之居靡寜堂上守章句将军弄娉婷不知思此否使人堪涕零
赠孙先生
世无伯乐不识马眼看骐骥如驽骀先生今年四十四才似臯夔胡为哉泰山山下水照石溪声濊濊白云堆我居其间构茅屋好与先生归去来
寄李緼仲渊
噫吁嘻屈原放贾谊投晦之流子望囚古人今人皆不免才能累身才更优吾友仲渊少学古胸中疎落希孔周点毫磨墨作文传壮哉笔力追羣牛三十青衫得一尉尺泽寸波蛰长虬清廉爱民复材武一日得罪流远州噫吁嘻屈原忠臣楚之望贾谊少年才无俦晦之子望具命世麒麟头角争崔时不与兮将奈何吁嗟仲渊勿涕流
送李先生谒张侯
先生长七尺栖栖长自吊一饮酒一石常恨酒瓮小一食牛一腔平生未尝饱负劒出门去满眼荒榛道行行何所适泪下沾襟抱李生且收涕不足苦悲恼非无咸池音夔旷世所少不识伯乐氏飞黄编牛皁我闻张侯者其人非草草六经探精微九流得指要荀况或言兵杜牧曾深考纵横文武术难以寻常较磊磊公侯器可以镇纷扰子将丈二矛试向伊前掉见子伊心喜扶子出泥淖王济牛心炙李生应得咬
乙亥冬富春先生以老儒醇师居我东斋济北张洞明远楚宫李緼仲渊皆服道就义与介同执弟子之礼北面受其业因作百八十二言相勉
凤凰飞来衆鸟随神龙游处羣鱼嬉先生道德如韩孟四方学者争奔驰济北张洞壮且勇楚丘李緼少而奇胸中磊落颇惊俗泰山石介更过之三人堂堂负英杰胸中拳曲蟠蛟螭道可服兮身可屈北面受业尊为师先生晨起坐堂上口讽大易春秋辞洪音琅琅响齿牙鼓簧孔子兴伏羲先生居前三子後恂恂如在汾河湄续作六经岂必让焉无房杜廊庙资吁嗟斯文敝已久天生吾辈同扶持二子勉旃吾不肖先生大用终有时当以斯文施天下岂徒玩书心神疲
送路遵谒孔宣公
薄田五顷余才足供王租慈母八十四发白牙齿疎服非帛不煖半冬无袴襦食非肉不饱杯案惟一蔬南陔孝心子若何为安居方冬万木折风裂人肌肤冻死不敢言长途走崎岖二百里见我寒荄求吹嘘顾我正憔悴念子空勤劬阙里有圣孙佩服诗与书孜孜行仁义隂德及焦枯三县十万人其命絶而苏岂使八十老甘旨不足欤【闻宣公视瑕丘奉符邹三县水灾之民令无出今年租饥人得生】
过魏东郊
全魏地千里雄大视区宇黄河为血脉太行为筋膐地灵育圣贤土厚含英武堂堂柳先生意气如猛虎十三断贼指闻者皆震怖十七着野史才俊凌迁固三十补二书辞深续尧禹六经皆自晓不看注与疏述作慕仲淹文章过韩愈下唐二百年先生固独步投篇动范杲落笔惊王祜四方交豪杰羣公走声誉一上中高第数年编士伍五命为御史连出守方土事业过臯夔才能堪相辅凤凰世不容衆鸟竞嘲诉狱中饥不死特地生爪距貔貅十万师盟津至北渡塞上诸猛将低头若首鼠渴忆海为浆饥思鳌为脯两手拏人肝大牀横牛肚一饮酒一石贼来不怕惧帐下立孙吴樽前坐伊吕笑谈韬钤间出入经纶务匈奴恨未?献策言可虏幽州恨未复上书言可取好文有太宗好武有太祖先生文武具命兮竟不遇死来三十载荒草盖坟墓四海无英雄斯文生宗主?子敢颠狂黠戎敢慢侮我思柳先生涕泪落如雨试过魏东郊寒鸦啼老树丈夫肝胆丧真儒魂魄去瓦石固无情为我亦惨沮
蜀道自勉
潮阳瘴烟黑去京路八千吏部有大功得罪斥守藩朝冲江雾行夜枕江涛眠蛟蜃作恠变时时攀船舷鱼龙吐火焰往往出波间故为相恐怖倏忽千万端道在安可刼处之自晏然我乏尺寸效月食二万钱自请西南来此行非窜迁蜀山险可升蜀道高可缘上无岚气熏下无沙涛翻步觉阁道稳身履劒门安惟怀吏部节不知蜀道难
闻子规
月上半峰峰树碧子规啼苦月无色壮士耳边都不闻儿女眼中泪自滴古人出处非关身处兮事亲出事君服勤至死不敢倦避劳择逸岂所闻我看蜀道诚为难嗟尔子规何云云王尊九折竟叱驭班超万里图立勲乘危踏险尽臣节二人至今扬清芬我本鲁国一男子少小气志凌浮云精神许国贯白日有心致主为华勲位卑身贱难自达满腹帝典与皇坟有时愤懑吐一言小人谤议已纷纷宰相寛容天子慈八年之中三从军从军官清吾何苦嘉州路远尔勿语地不为我易其险我岂守道不能固子规子规漫啼絶断无情泪洒向汝
哀隣家
隣家不选医医无救病术朝一医工入夕一医工出有加而无瘳遑遑不安室吁嗟隣翁愚予为病者恤瞽医一日更千人盲药何能疗沈疾
送赵泽
子来入吾圃才食一寸苗未足充子腹饥肠犹枯焦玉山米粒大如枣食之令人身肥饶留以待凤凰不将食鸱枭凤凰一去何日回遗子一粒换肝膋
观棋
人皆称善奕伊我独不能试坐观胜败白黑何分明运知奇复诈用心险且倾嗟哉一枰上何足劳经营安得百万骑铁甲相磨鸣西取元昊头献之天子庭北入匈奴域缚戎王南行东逾沧海东射破高丽城南趋交址国蛮子舆榇迎尽使四夷臣归来告太平谁能凭文楸两人终日争
赠刘中都
吾登泰山上下视何纷纷彼角而走者孰为麟与麏彼茁而生者孰为萧与芸伯乐不复出驽骥终同羣卞和不再生珉玉将谁分吁哉刘中都高标凌浮云诸侯不荐士外府不策勲冉冉趋黄绶勤苦徒尔云我愧势力小不能叫吾君勿改芳兰性林深须自薰勿隐冲鹤声天高当自闻
徂徕集卷二

[book_title]卷三
钦定四库全书
徂徕集卷三　　　　　　　宋　石介　撰古诗
感事
吾尝观中夏地平如砥石幅员数万里车马通辙迹帝宅居土中紫垣当辰极长江断其南絶塞经其北东海西流沙天为限夷狄三代千余年天子虽务德寔以险为恃四夷皆潜匿汉唐德稍衰地胜岂殊昔暂来还亟去不敢窥城壁石晋一失谋六州沦异域天地破扃鐍山川无阻厄贻尔子孙患固知非远策桓桓周世宗三十纂尧历一岁破河东刘崇丧精魄再岁复秦凤不庭自柔格三岁出南狩王师拯焚溺江北十四州取之如卷席四岁征关南曾不发一镝三州相继降德声扬蛮貊李昇请臣妾钱鏐修贡职帝欲因兵锋乘胜务深击直取幽州城拓土开疆场重收虎北口复关闭寇贼是时战屡克六军气呑敌平吴如破竹成功在顷刻惜哉志不就暴疾生中夕帝宋承大宝声名发丕赫全蜀献土地举吴上图籍荆潭与瓯闽助祭来匍匐开城纳江俘御楼受晋馘区内一正朔六州独割剔愤愤柳宗仪才宏包旦奭生长在河朔耳目熟金革旗鼓朝治兵酒肴夜结客握臂说心诚倒囊堆金帛客以豪杰士遇侯颇感激往来达厥诚生死愿効力万德纳我说洞然絶嫌隙事成已有萌侯去何云亟豪杰夜空囘帐中屡叹息我览此二事天意终难测抚卷一感伤两眼泪澘滴
送张革从道谒千乘县田秘丞京
张生何人者琅玕满怀抱三十命未兴家贫亲且老出门无所适独守西山操饥寒屡侵凌仁义自充饱手里璆琳珍不屑径寸宝足底麒麟文不踏荒榛道十月客中寒霜风鸣浩浩张生气愈壮劲髪上冲?松筠冻不折枝叶转青好雪深徒三尺麒麟不受淖东方有贤者开廐纳騕褭临风试一鸣应免编牛皂
送范曙赴天雄李太尉辟命
吾家泰山徂徕间浓岚泼翠粘衣冠君来访我茅屋下正值山色含春寒终日把酒对山坐几片山色落酒阑峰头云好望无倦篘里酒多倾不乾临行再拜殷勤别请我一言披心肝吾贫无钱以赠君门前峨峨横两山愿君节似南山高眼看富贵如鸿毛伯乐之廏无驽骀豫章之才多瑰材相君新坐碧油幢之子直上黄金台秋风萧萧动笳鼔落叶槭槭鸣樽罍将军手持十万骑阵前号令如疾雷从事借筹为决胜运於掌上何恢恢蠢兹元昊命蝼蚁西师堂堂难当哉况我贤相贤从事北门无忧宜大开
安道登茂材异等科
尝言春官氏设官何龌龊屑屑取於人辞赋为程约一字竞新奇四声分清浊矫矫逸雄才动为对偶缚恢恢晁董策亦遭声病落每岁棘篱上所得多浮薄嗟哉浮薄流不知王覇畧六经挂东壁三史束高阁琐琐事雕篆区区衍述作随行登一第谓身翥寥廓趋衆得一官谓身縻好爵栖栖咫尺地燕雀假安托汲汲五斗米?鹜资饮啄壮哉张安道少怀夫子学三就礼部试不肯露头角耻用衆人遇羞将一战较甘心搨翼归豫志本卓荦三贤文章师【大参宋公副枢蔡公使相范公连章称荐】儒林推先觉百鸟声喈喈独能辨鸑鷟玉石方混淆独能识真璞荐之於天子此材堪轮桷遂得望清光三节近帷幄僚友视万乘器宇诚岳岳愿乞数刻景古今可扬榷纵横三千言得隽如夺矟上下驰皇王周旋骋礼乐远推灾异源上究星文错直言补主阙危论针民瘼天子览其奏嘉赏为嗟愕既叹相见晩且言同时乐一命校秘书恩泽优且渥追惜汉武世仲舒道硗确再念文宗朝刘蕡命蹇剥有才无其时徒抱此诚慤吾君嗣丕基百王慙景铄万物蒙休嘉四夷奉正朔贤良得其时才命不相虐子今乃大遇君臣无隔膜我贺吾君明取士得英卓我贺安道行逢时不踸踔行愿入廊庙钧轴在掌握上使斯文淳下使斯民朴五帝德可追三王岂为邈
寄复熙道
四五十年来斯文何屯蹇雅正遂凋缺浮薄竞相扇在上无宗主淫哇千万变後生益纂组少年事雕篆仁义近消亡圣经亦离散其徒日已多天下过大半路塞不可辟甚於杨墨患辟之使廓如才比孟子浅患大恐不救有时泪如霰大贤为时生去圣犹未远昔日到汶上熙道始相见知道在熙道一见不敢慢尊之如韩孟与道作藩翰今春来南都明复去京辇未识心相通所怀恨未展明复无羁缚我有守官限南走三百里访我殊不倦剧谈露胸臆胸臆无畔岸高文见事业事业着编简一一皇伯畧纵横小管晏磊磊王佐才上下包周汉二贤信命世实为有道见天使扶斯文淳风应可变我缀二贤末材驽愧欵段
诏下勉诸生
礼部文章渊波浪百尺高进士英俊窟蛟龙千万条吾子欲求济整子棹与篙吾子欲求胜操子戈与矛勿谓水可狎徒行思游遨勿谓龙可驯空手揭须毛神波忽汹涌怖死填蟹螯龙角忽张怒走同虾蟇曹苟利篙楫往跳海如沟濠苟操戈矛行壮蛟如猿猱吾言有所勉非徒声嘈嘈
感兴
村居何所适种木种桑梓田园绕家舍远不踰十里欵段足乘骑代步而已矣但识畜驽骀安知有骐骥腊月北风寒太行山色紫君命急如火城头见烽燧雪深马僵倒十夫扶不起军法有明训後期者诛死倚鞍思骏骨抚辔念緑駬求之不可得觳觫满眼泪旁闻负薪叟窃语相讥刺居安常念危在险如处易临难始求济狼狈徒劳尔有备则无患古人垂深旨平居无事时华廐深秘邃嘉谷与丰草秣饲劳廐吏驽骀饱相枕素飱不知愧伯乐能识马每来加劝说飞兎与騕褭日牵在都市为爱千金资贪吝不肯置今日临艰难努力自勉励
又送从道
常欲饱煖天下人其道未得一寸施子有二亲皆七十糠核不充常寒饥昨日访我破屋下具鸡一只酒一巵子起却盘筯不举吾亲未省曾食之对我欷嘘涕泗下孝子之心真可悲子固与我同一体相间岂复有毛皮顾子之亲则吾亲吾亲冻馁无奈何饱煖天下心徒为送子出门成此诗
密真杜公作镇於魏天章李公领使於魏明复先生客於魏熙道宰於魏因作诗寄
古魏信名地曹刘遗英躅李唐三百年恨为干戈蹴建安风不还南皮草空緑寥寥千余祀风流今始续李杜二贤公清猷镇雅俗诗名占唐代二公本名族圣时还并生声烈相薰馥朝廷倚金汤天子恃心腹盛德系物怀威望憬夷服千里无惊烽三军安食粟休然德化厚苍生坐蒙福先生服仁义怀道轻爵禄非其义不取一箪亦自足陈蕃知人明文侯好士笃解榻延徐孺过门识干木今留三公馆德修令问淑熙道富天爵孝弟闻乡曲孔孟信可蹈圣贤良自朂汉庭新射策骤升校书局魏县方百里君命往养育三公佐世杰二贤不碌碌相与施礼让物归不待宿相与讲道义教化神以速贤人时遘会间不容薄縠五百年一贤今乃同时生千里犹比肩四贤今连甍相聚诚可乐相得良有情我愧孤且陋徒抱此寸诚处乾比无首在泰非彚征出门皆同人坎坎于郊行独鹤远无和栖栖在隂鸣安得双飞翼一翥邺都城
偶作
晋公平淮西兵出速如神崇韬伐西川六十日请臣太祖初受命诸侯未尽宾蜀广号敌国荆潭为强隣王师讨有罪不闻过十旬元昊诚蝼蚁有地长一畛讵足汚斧钺寻当投荆榛是何逾岁月务行含贷仁岂兹将帅间迥无晋公伦张旗发一号岂无李处耘提戈出一战岂无王全斌客兹井中蛙荡漾於流津平生读诗书胸中贮经纶薄田四五亩甘心耕耨勤倚鉏西北望涕泪空沾巾
诏罢县令举
一弦独不调谓琴皆可废一目独不张谓网可皆毁易弦张其目网在琴声备令举或非人止当罪举吏遂令天下不得举废琴毁网复何异
植萱
一人横行武王则羞今西夷之丑抗中国而敝万乘西夷之服升黄堂而骄诸侯尊於天子满於九州王法不禁四民不收植萱於阶兮庶忘吾忧
赠李常李堂【王黄州禹偁张尚书咏高夫子李相国皆汉人】
颛顼宅帝丘放勲葬咸阳有虞渔雷泽三帝声汪洋【帝丘咸阳雷泽皆为汉州】圣人遗风烈生民多俊良吾宋八十年贤杰近相望黄州号辞伯两朝专文章尚书实大臣朝廷畏雄刚堂堂高夫子立言嫓荀扬凛凛李丞相功业齐萧张三人名未?相国方腾骧又生不世才李常与李堂二子皆絶羣凤凰摩苍苍一举一万里志气不可量斯文各白首寒金敲琳琅古音抱淳澹云和与空桑豪气迈俦匹騕褭与飞黄千里希一贤四公乃同乡二子复颖耀士风实深长遥知汉水上千载留声光
爱日勉诸生
白日如奔骥少年不足恃汲汲身未立忽焉老将至子试念及此则昼何暇乎食夜何暇乎寐
闲兴
大匠构厦屋取直弃曲木如何官择人弃直独取曲养苗除稂莠养民除贪垢存莠苗不硕去贪民自富
过潼关
昔帝御中原守国用三策上策以仁义天下无能敌其次树屏翰相维如磐石最下恃险固弃德任智力驱马过潼关览古泪澘滴开元帝道明百蛮奉周历田野富农桑边隅无寇贼紫宸日视朝潼关夜常辟天宝君政荒宫闱养虺蜴恩爱成怨疾腹心生毒螫朝闻发渔阳暮已卷河北鸣鼓渡潼关矢及乘舆侧重门徒尔设关吏安所职始知资形势不如修道德
勉师愚等
不行一千里安得为良马不连十五城安得称善价汝皆有血气非如木偶者撮髪号男儿肯甘在人下汝不闻图王不成犹可霸舜与吾俱人学之则舜也汝等但勉旃前贤皆可亚
寄弟会等
吾门何所喜子衿青青多豹常志古道佩服卿与轲平淑号能赋其气典以和枢从吾日久道德能切磋泽也齿最少已有亭亭柯彰颇通典籍所立不么麽淳乎性源浊今亦为清波就初学诵诗日记十板过材虽有高下异日俱甲科会汝少俊异美若玉山禾看汝辞林中枝条渐婆娑合亦稍纯茂知不随身矬其流虽涓涓可导为江沱视汝器磊磊淳流皆蚌螺我有堇山锡欲铸为太阿诚能勉就学颖利如銛磨翘翘数子间可与相肩摩
五月十日雨【明道二年】
鞭土不见血顽石云不蒸鞭龙不至痛六合雷不升吾君与吾相威德震八紘万物各修职雨师独敢宁
送李堂病归
春风汶水温晓日徂徕寒之子御病归请予开一言予知去病术为子陈大端予尝学圣人试将道比论道病非一日善医惟孔韩赏罚絶於周孔笔诛其奸春秋十二经王道复全完佛老炽於唐韩刀断其根原道千余言生民复眠飡道病由有弊邪伪容其间身病由有隙风邪来相干子欲治斯道絶弊道乃存子欲治子身杜隙身乃安此理近古医吾言有本原
二子以食贫困於藜藿为诗以勉之
吾世本寒贱吾身守贫约家徒立四壁无田负城郭终岁服一衣无装贮囊槖吾虽得一官官微月俸薄况属岁荒凶饥民填沟壑吾幸有寸禄不至苦殒获随分且饱煖不然亦流落尔等勤初学无耻衣食恶仁义足饱饫道德堪咀嚼二者肥尔躯不同乳与酪尔勿嫌粗粝尔勿厌藜藿富贵自努力青云路非邈
蜀地多山而少平田因有云
五谷无种处蜀地土田窄痴岩顽石长不休诜诜赤子将何食
彼县吏
嗟乎嗟乎彼县吏剥肤椎髓民将死夏取麦兮秋取粟笞匹红兮杖匹紫酒臭瓮兮肉烂床马余粱兮犬余饩雀腹鼠肠容几何虎噬狼贪何无已
虾蟇
夏雨下数尺流水满池泓虾蟇为得时昼夜鸣不停几日饱欲死腹圆如瓶?巨吻自开阖短项或缩盈时於土坎间突出两眼睛是何痴形骸能吐恶音声嗟哉尔肉膻不中为牺牲嗟哉尔声粗不中和人情殊不自量力更欲睥睨横海之鱣鲸自谓天地间独驰善鸣名万物聒皆聋不知钟鼓钦钦雷霆闳闳应龙戢脑入海底凤凰举翼摩青冥此时各默默以避虾蟇鸣何时雨歇水泽涸青臭泥中露丑形失水无能为两脚不解行乾渴以至死尽把枯殻填土坑
刘生病归
泰山山前有琼圃其中不树蕨与薇千头緑竹瑶实甘百亩玉芝丹粒肥麒麟彳亍凤凰饱鼓趐奋翼扬清辉徂徕山下少耕耡蒿藜满圃无芳菲驺虞不住鸾鸟去日暮啁啾燕雀飞嗟哉刘生失所投不住泰山徂徕依经年采掇不得饱正是新春瘿瘠归【明复先生居泰山】
久旱
风伯且须戢头角放出龙喙万文长喙垂一尺雨一丈得雨万丈成丰穰
永伯仲渊在狱作此以伤之
吁嗟恶兽羣蹄踏麒麟如死麏吁嗟恶鸟啅噪凤凰伏中林我愿爪牙如锋锷牙可噬爪可搏直入深山驱虎狼护取麒麟好头角又愿身生两羽翼一夕长就万丈长直入林中护凤凰不使毛羽肤寸伤吾愿两未遂中夜涕沾裳
送进士高拱辰
韩门有李汉柳氏得晦之其道卒无患二子为藩篱吾才诚驽弱十年空孜孜韩阃与柳阈岂敢辄潜窥二氏方肆行斯文日巳衰手持万丈斧欲往断其枝以次及根柢使不复蕃滋高生吾之壻乃肯从吾为示我文一编言辞不葳蕤趐羽虽尚短已堪摩尾箕气力虽未全已能搏蛟螭吾日觉老大韩柳难企斯吾子年始壮勇若熊与罴李汉不足慕晦之当并驰
读韩文
渺焉五帝上尝观二典辞焕乎三王间尝观二雅诗道德既淳厚声光何葳蕤烈烈日精散闳闳雷声施施焉如飞龙潜焉如蟠螭祖述兼宪章後世惟吾师永言二帝往羣言或隳离亦既二雅末六义多凌迟寥寥千余年颠危谁扶持揭揭韩先生雄雄周孔姿披榛启其途与古相追驰沿波穷其源与道相滨涯三坟言其大十翼畅其微先生书之辞包括无孑遗春秋一王法曲礼三千仪先生载於笔巨细成羁縻杨墨乃沦胥旷然彰其媸佛老亦颠跻茫然复於夷婉婉平蔡画淮西获以依凌凌逐鳄文潮民蒙其禧将无造化合功与天地齐洋洋治世音磊磊王化基悖之则幽厉顺之则轩羲
徂徕集卷三

[book_title]卷四
<集部,别集类,北宋建隆至靖康,徂徕集>
钦定四库全书
徂徕集卷四　　　　　　　宋　石介　撰近体诗
读安仁学士诗【曼卿旧字安仁】
齐梁无骏骨李杜得秋毫後世益纂组变风堪郁陶奔道少骥逸充栋如牛毛试看安仁咏秋风有怒涛
寄雷泽张从道
不知有冻死一室心恬如腊尽妻未褐天寒子读书浇风与世薄古道於时踈事事皆同我忆君春草初
竹书筒二首
截竹功何取为筒妙可谈长犹不盈尺青若出於蓝浮薄瓤皆去嶔崟节独堪谁言但空洞自是贵包含虚受殊招损多藏不类贪巾箱经漫五谤牍箧空三泪有湘妃洒书疑禹穴探质曾冒霜雪价本擅东南陨箨遗轻粉移根破冻岚龙吟终不死凤实尚余甘朴陋我为贵雕锼彼合慙居常置几案出或系騑骖唱和友朋倦提携童仆谙纯姿斥丹漆美干敌楩柟其直如周道虚心学老耼吾徒正得用诗笔战方酣
又
达者创奇制双鱼断竹寻苍琅破云色萧瑟移风音径寸不为短探幽乃觉深中间自空洞枝干何崟投恐成龙去吹还作凤吟棱棱人有节窍窍物无心俭朴功难比提携力易任纯姿古皇道虚受圣人经或贮谏官草多收女史箴筒兮用可贵吾不换南金
访田公不遇
主人何处去门外草萋萋独犬睡不吠幽禽闲自啼老猿偷果实稚子弄锄犁日暮园林悄春风吹药畦苏唐询秀才晩学於予告归以四韵勉之
怜我山中卧半年相伴吟道传诸子後易得数爻深?或经年絶书犹尽日寻惜哉未终业亲老忽沾襟
猎
骑士千人集绥旌四面张凝隂惨羣物杀气结飞霜雉守一节死兔缘三穴藏石慙羊质见狐叹虎威亡兽困犹思鬭鸿惊不乱行惟当纵猛鸷尽使食贪狼意务除田害谁言事外荒非熊得吕望祝网遇成汤近念魏知古深思夏太康吾君戒驰骋凡事合经常
大寒早行
万动皆休迹五更独鸣鞭星霜结凄色风霰过长川草煖犬犹?河氷马不前城墙多有穴林屋半无烟饿虎寒犹吼妖狐怪不眠山空乱猿叫树折一鸡颠几处炉薰炭何人坐有氊崎岖转行路凛冽逼穷年脚指两个落衫裳百孔穿嘘唏鼻才润僵直手难拳身固冻不死老当穷且坚四方丈夫事谁为泪潺湲
游虚泉山寺
寺远离朝市同游并结軨堦根盘石磴殿影落青冥地胜松筠衆山名草药灵洞门深数里桧树夀千龄疑有神仙聚寜容魑魅停年多养龙虎早已蛰雷霆石上生苔藓岩阿长茯苓晴云出幽窦隂雾滑疎棂露滴茶芽润烟蒸竹汗青飡霞充道味采术验丹经直拟升高处何妨陟絶陉遐观际寥廓下视何羶腥自被利名染无因肺腑醒晨兴看案牍夜坐守牕萤龊龊遵前训兢兢视此铭沉冥若笼鸟囚系似拘囹有愿栖云壑相随步翠垧平生山野性暂喜据梧瞑
至日早离张村
北阙千官集南山万夀长何人践文石独客踏寒霜指冻且忧落马羸时恐僵丰凶卜来岁犹喜矞云黄
岁晏村居
岁晏有余粮杯盘气味长天寒酒脚落春近臛头香菜色青仍短茶芽嫩更黄此中得深趣真不羡膏粱
病起吟残菊
病起重阳过东篱菊尚黄殷勤撷寒蕊仔细嗅清香老梗防闲蝶清油护暁霜丛边强一酌聊不负秋光
和马寺丞秋日寄明复先生
秋隂间秋色何处动悲凉有叟傅岩隐明时皤鬓苍残书几箧蠧寒菊半篱荒惟学春秋者时时到草堂
岳色
春近满鲁甸雨余堆汶河浓云映不尽残照射来多高与天垂野闲临月上波特开西北户爱此郁嵯峨
宿村舍【明道癸酉岁】
去去都城远萧萧村落稠饥鸱啄死鹿鸣犊随孳牛转徙多空屋荒榛有乱丘狐狸竞恐怖雀鼠仍啁啾鬼火时明?旋风乍卷收吾心不吐茹忠信待奸仇
和奉符知县马寺丞永伯捕蝗囘有作
天道不可诘吾当责尔螟方今絶谗慝何故播羶腥野草离离尽秋禾穗穗零知君恤民意鬂?数茎青
泰山
七百里鲁甸北瞻何岩岩诸山知峻极五岳独尊严寰宇登来小龟蒙视觉凡此为羣物祖草木莫锄芟
留守待制视学
艺祖兴王地诸侯布教宫冠缨临仗集文雅与时隆泮水差差緑春芹习习风袍辉子衿动旗映讲纱红节钺来门外声容播国中分庭等威杀更仆宴谈终亹亹闻谆诲拳拳激懦衷武昌尊庾亮蜀郡乐文翁王化周南始儒缝鲁俗通四方观表则後学发童蒙木铎留遗韵缁衣缵旧功愿公持此道黄阁弼清躬
其二
演道开谈席观文降使轓水寒芹叶薄春早杏隂繁喜动青青佩亲闻亹亹言孤生荷乐育终始托丘园
其三
开府雍容甚轻裘博雅存席间闲布帙铃下昼无喧首喜隆儒术诸生接讨论马融南郭学龊龊岂堪言
其四
春早沂风煖芹生泮水深前旌拂讲树垂佩耀青衿郁郁弥文化循循善诱心恭王不坏宅金石有遗音
其五
翼翼取则地菁菁乐育篇使轓临学舍台席俯谈筵韦相传经旧文翁倡教先诸生动观叹门外卓卿旃
其六
泮水緑犹浅春芹叶始敷旌旗久停驻衿佩俨相趋庾亮亲临学哀公不诟儒兹为表则地风教自王都
寄赵庶明推官
四十年来赞太平君王耳畔管箫声定襄地域俄闻震莱牧男儿忽议兵明日边烽高百丈同时御府出三旌将军请用多多筭能向当初见未萌
寄沛县梁子高
南海怒蛟三尺角埋藏水底叹吟呻明时直道难干禄白首躬耕力养亲醉读兵韬鬭龙豹闲抽宝劒舞星辰官斋东是留侯庙定有英灵还往频
送殿院还台
老栢森森节贯冬头冠獬豸号清雄侧堦簪笔书王法当路埋轮有祖风白简刚严重入府皂封切直旧留中长安豪贵应相避又识当年御史骢
徂徕山斋熟寝家童报征西府从事田集贤元均张着作与文赵推官庶明书至开缄读之因题书後
满径蓬蒿懒自锄何人日午叩茅庐徂徕山下一枕睡经畧府中三纸书兵谋贵胜纵横出海鸟忘机饮啄余惟有华夷雅颂作文章兼不让当初
元均首登贤良科因寄
宏辞等甲贤良贵二美翩翩落个中【今之御试用三题即唐宏辞科也】虎子得来山穴泣骊珠探去海涛空三千字独陈当宁十七人甘坐下风【试者十八人】曾向当年竞头角直从此日决雌雄【予与元均同年登进士科礼部御前姓名皆相隣】
安道再登制科
雄辞磅礴压羣英再战戈矛鋭更精裴度韬钤无失律武侯节制是神兵千人尽服徂共议九合谁干小白盟帝宋开基八十载连登科目独为荣
送奉符监酒税孟执中借职【蜀主之後】
东西两处各天涯去国还乡喜又嗟邹峄山藏孟子宅【自言孟轲後】海棠花落蜀王家深知周道非彛酒可罪唐臣乞税茶三载此心无一事闻经绦帐日常斜【事退日就孙明复先生问道】
嘉州读邸报见张叔文由御史台主簿改着作佐郎依旧在台
惊闻除目到遐荒病眼偏明喜倍常古节如争台栢直青衫新惹阁芸香中庐夜宿羣经蠧北户朝趋满简霜主簿虽卑官渐紧近来应有谏书囊
予与元均永叔君谟同年登科永叔寻入馆阁元均今制策高第君谟後磨励元均事业独予驽下因寄君谟
网罗当日得英雄文阵三人各立功海里赤鲸疑有角云中骐骥欲追风寻闻馆阁英声出又见贤良大对通亦说年来畜奇业蟭螟何计逐飞鸿
赴任嘉州初登栈道寄题姜潜至之读易堂
我不从官君下第其间险易两何如连云栈外四千里读易堂中一帙书慈母含饴垂秃发先生怀道接茅庐莫将清泪频频洒蜀道之难欲上初
入蜀至左绵路次水轩暂憩
水轩聊得恣吟哦拂拭衣裳尘土多蜀道三千里巇险官途五十驿风波暂休又作故山梦闲唱还成劳者歌几斗米牵归未得空怜满眼是烟萝
寄叔文
几年持笔事征西未省尊前略展眉草檄朝慵腕劳脱论兵夜苦舌疮痍报君自说心如石忧国人言髩欲丝若纪成功镂金板能文韩愈自相随
左绵席上呈知郡王虞部【王与介前任同在睢阳】
何事相逢悲喜并倏然相别二周星主人鬂髪无多白幕府蓝衫依旧青目极同思故山断涕洟共在异乡零阶前丝竹虽嘈杂不似南湖湖上听【睢阳南湖宴游之所也】
嘉州寄左绵王虞部
江山如画望无穷况属昇平岁屡丰万树芙蓉秋色里千家砧杵月明中断霞半着燕支木零露偏留筀竹丛只欠流杯曲水宴风流未与左绵同【左绵新创流杯】
士廷评相会梓州
道视荀扬虽未至分於管鲍已知深一千二百日离别五十六驿外相寻重欲同君注周易且来共我听胡琴月留屋角不下去似与清风怜苦吟
郑师易秀才诗奔腾遒壮殆有石曼卿学士风骨作四韵以勉之
曼卿续得少陵弦弦絶年来又一年惊起听君讽新句洒如开集味遗篇一家气骨疑无偶万丈光芒欲拂天好向风骚尤着意他时三个地诗仙
送李堂伯升病归
经年玄圃采珠玑无限愁肠对落晖緑竹实疎凤凰瘦玉芝粒小麒麟饥不因劳草伤春哭正是飘蓬感疾归只有文章满君腹身虽癯瘠道全肥
伯升病归君逢遵道送归
朝来何事苦颦眉一客越吟三子归河渚徘徊感春草山斋寂寞背斜晖知心古道谁相得洒泪东风自觉非早到茅庐慰孤淡易爻重待共参微
喜雨
学作昇平喜雨吟东臯微破满犁深已闻万乘焦劳虑应解三公燮理心天捉乖龙鞭见血雷驱和气泄为霖农夫陇上闲论价一寸甘膏一寸金
留题敏夫隐居
三回到此寻逋客杯案萧疎气味长午饭半瓯橡子熟春蔬一筯术苗香四时泉石应无夏满谷云霞别是乡终待共君结隣里竹边相并两间房
访竹溪呈孟节兼有怀熙道
到头泉石是吾家坐石听泉日已斜一片青衫非富贵千竿緑竹好生涯君曾览照头皆雪我试看书眼亦花便好结为山伴侣教他夔益佐勲华
招张洞明道
君言下第我西飞执手都门泪满衣万里得归头半白经年相别道应肥火鑚欲遍龟难死竹实犹多凤不饥暂到东山慰愁抱春秋之学说深微
摄相
惜无百里地封君摄相区区道屡伸少正将身膏斧刃侏儒流血污车轮方令鲁国知王法自此齐侯畏圣人昔放四凶诛二叔舜周功业始同伦
寄孔中丞
谏署峥嵘有旧名侯藩偃息政方成张纲昨日弹梁冀文帝今朝召贾生古节未慙台栢直仙风应对简霜清人言贱子叨知已试把尘冠一振缨
送弟及之就彭门侍养
城南车骑晓駸駸欲去重留酒屡斟惜尔浪浪辞我泪感予切切恋亲心庭闱最乐无妨学风月余闲岂废吟别後不忧书信少但闻为善是佳音
村居
幽居一卧枕溪棱堦下杉松纒古藤常爱园林深似隐不嫌门户冷如僧麦宜过社犹催种山近经秋却懒登已把壮心闲顿置少年莫要苦相憎
燕支板浣花牋寄合州徐文职方
合州太守鬓将丝闻说欢情尚不衰板与歌娘拍新调牋供狎客写芳辞木成文理差差动花映溪光瑟瑟奇名得只从嘉郡树【燕支木嘉州出】様成仍自薛涛时【有薛涛牋】奇章磊磊驰声价江令翩翩落酒巵几首诗成卷鱼子【有鱼子牋】谁人唱罢泣燕支红牙管好同牀置紫竹笙宜一处施直助风流向樽席杏花况是未离披【司空图有杏花辞文顷在睢阳多命唱之】
御史台牒督光台钱牒云以凭石柱镌名因戱书呈通判寺丞景元
幕中久次无他术衔内兼官带宪司石柱镌名诚似是豸冠加首竟何为几曾执简抨弹去空被光台督责随一起鸳鸯戛云汉应嗤燕雀守藩篱
送冯司理之任彭州
李白诗中蜀道难把诗试读泪丸澜江形诘曲千囘折岑路崚嶒万屈盘登陟去年腰欲折追思今日鼻犹酸【予去年罢嘉州归】此行君不同屯蹇五马相知旧长官【彭牧与君常同官】
赴任嘉州待阙左绵七十日通判吕国博日相从吟酌至嘉阳因成四韵寄之
鼎来岂敢道能诗一见何因便解颐乡国三千里离别杯盘七十日相知送人江外马驼妓垂钓寺中鱼竭池别後中秋又重九与谁赏月咏东篱
顔鲁公太师
唐家六世树威恩外建藩翰御不宾二十三州同陷贼平原犹有一忠臣
又
圣贤道在唯顔子忠烈名存独杲卿甘向贼庭守节死不羞吾祖与吾兄
禇遂良仆射
先皇执手未多时受托诚深誓不违终向君前还此笏一身视死喜如归
阳城谏议
衆口喑喑血噤牙独将忠謇敌奸邪德宗若用延龄相敢有阳城坏白麻
袁高给事
掷毫不肯草丝纶宰相逡廵命别人明日执囘卢杞制始知唐室有忠臣
温造御史
一言胆落折藩臣倔强何人敢恃勲阙下惟闻温御史蔡州自是李将军
刘栖楚拾遗
此节寜甘刚则折平生不肯曲如鈎革囊裹血将何用一污龙墀死即休
读五王传
圣贤用策宁相远千载毫厘竟不差四皓当年安汉嗣五王今日复唐家
读晋鲁二公传
节似鲁公犹被陷忠如裴度亦遭谗上无明主奸邪胜我读遗编泪满衫
李英公积
一言容易废忠谋徇主从昏可自尤今日始知孤负托当时啮指血空流
汉成帝
郁郁朱云志不伸上方宝劒欲生尘空留折槛旌忠直左右何尝去佞臣
文中子
龙蛰河汾道不行訏谟经济授诸生由来房魏皆卿相共辅文皇致太平
又
独将礼乐付程仇房杜无才阐大猷可惜唐家三百载声明文物愧宗周
初过潼关值雨
二十年来忆华山扬鞭西笑入秦川浮云何苦深遮闭岂是三峰不好贤
雨晴赋一絶
过关何事懒摇鞭酷爱三峰落马前天气清明新雨後山光日色满秦川
过温汤
骊山山下水洋洋一勺之多解破唐敢告後人商监近温汤今日是唐汤
初过大散关马上作
奈何山色牵吟思旋被江声破睡魔吟思睡魔两相战谁知马上有干戈
过飞仙岭二首
入蜀牵吟景象浓云山万叠与千重痴岩顽壑无奇观不似飞仙数朶峰
又
御爱数峰非拔秀当时驻跸欲忘还飞仙急过无真赏始信明皇不识山
峡中
路狭才容飞鸟过山将生合奈山何不知天外山长短何事窥来一管多
劒门读贾公疎诗石
劒门驻马立踟蹰读尽新篇味有余关令多情兼好事诗名留得贾公疎
予自南京留守推官循资为掌书记由将仕郎超阶至朝奉郎得蜀嘉州友人相贺者因答之
一循资走五千里四遇恩超十六阶自顾非才已过分谁言英俊尚沉埋
蜀道中念亲有作
东望庭帏魂欲销层层云栈上迢嶤江声山色情多少相伴西来慰寂寥
泥溪驿中作【嘉陵江自大散与予相伴二十余程至泥溪背予去因有是作】
山驿萧条酒倦倾嘉陵相背去无情临流不忍轻相别吟听潺湲坐到明
柳池驿中作
二十二余程鸟道一千一百里江声听尽行尽不觉远西去出山犹七程【至罗江出山】
访栗园有感
游困归来访栗园栗园树老再生孙莫惊头上见白发拾栗儿童长几番
离郓州至夀张南邨舍中有老姥八十余出拜
老姥龙锺八十三犹能指点认青衫自言老妇尝蒙惠白首相将出户参
徂徕集卷四

[book_title]卷五
钦定四库全书
徂徕集卷五　　　　　　　　宋　石介　撰杂文
怪说上
三才位焉各有常道反厥常道则谓之怪矣夫三光代明四时代经天之常道也日月为薄蚀五星为彗孛可怪也夫五岳安焉四渎流焉地之常道也山为之崩川为之竭可怪也夫君南面臣北面君臣之道也父坐子立父子之道也而臣抗於君子敌於父可怪也夫中国圣人之所常治也四民之所常居也衣冠之所常聚也而髠髪左袵不士不农不工不商为夷者半中国可怪也夫中国道德之所治也礼乐之所施也五常之所被也而汗漫不经之教行焉妖诞幻惑之说满焉可怪也夫天子七庙诸侯五庙大夫三庙庶人祭於寝所以不忘孝也而忘而祖废而祭去事远裔之鬼可怪也夫法施於民则祀之以死勤事则祀之以劳定国则祀之能御大菑则祀之能扞大患则祀之弃殖百谷祀以为稷后土能平九州祀以为社帝喾尧舜禹汤文武有功烈於民者及夫日月星辰民所瞻仰也山林川谷丘陵民所取财也非此族也不在祀典而老观佛寺徧满天下可怪也人君见一日蚀一星缩一风雨不调顺一草木不生殖则能知其为天地之怪也乃避寝减膳彻乐恐惧责已修德以禳除焉彼其灭君臣之道絶父子之亲弃道德悖礼乐裂五常迁四民之常居毁中国之衣冠去祖宗而祀远裔汗漫不经之教行妖诞幻惑之说满则反不知其为怪既不能禳除之又崇奉焉时又见一狐媚一鹊噪一枭鸣一雉入则能知其为人之怪也乃启咒祈祭以厌胜焉彼其孙其子其父其母忘而祖宗去而父母离而常业裂而常服习夷教祀夷鬼则反不知其怪既厌胜之又尊异焉愈可怪也甚矣中国之多怪也人不为怪者几少矣噫一日蚀一星缩则天为之不明一山崩一川竭则地为之不宁释老之为怪也千有余年矣中国蠧坏亦千有余年矣不知更千余年释老之为怪也如何中国之蠧怀也如何尧舜禹汤文武周公孔子不生吁
怪说中
或曰天下不谓之怪子谓之怪今有子不谓怪而天下谓之怪请为子而言之可乎曰奚其为怪也昔杨翰林欲以文章为宗於天下忧天下未尽信已之道於是盲天下人目聋天下人耳使天下目盲不见周公孔子孟轲扬雄文中子吏部之道使天下耳聋不闻有周公孔子孟轲扬雄文中子吏部之道周公孔子孟轲扬雄文中子吏部之道尧舜禹汤文武之道也三才九畴五常之道也反厥常则为怪矣夫书则有尧舜典皋陶益稷谟禹贡箕子之洪范诗则有大小雅周颂商颂春秋则有圣人之经易则有文王之繇周公之爻夫子之十翼今杨忆穷研极态缀风月弄花草淫巧侈丽浮华纂组刓锼圣人之经破碎圣人之言离析圣人之意蠧伤圣人之道使天下不为书之典谟禹贡洪范诗之雅颂春秋之经易之繇十翼而为杨亿之穷研极态缀风月弄花草淫巧侈丽浮华纂组其为怪大矣是人欲去其怪而就於无怪今天下反谓之怪而怪之呜呼
怪说下
吾既作怪说二篇或曰子之怪说上篇言佛老下篇言杨亿佛老杨亿信怪矣然今举中国而从佛老举天下而学杨亿之徒亦云衆矣虽子之说长又岂能果胜乎子不唯不能胜万亿千人之衆以万亿千人之衆反攻子且恐子不得自脱将走於蛮夷险僻深山中而不知避也子亦诚自取祸矣余闻之辄跃起身数尺瞋目变色应之曰孔子大圣人也手取唐虞禹汤文王武王周公之道定以为经垂於万世矣尧舜禹汤文王武王周公之道万世常行不可易之道也佛老以妖妄怪诞之教坏乱之杨亿以淫巧浮伪之言破碎之吾以攻乎坏乱破碎我圣人之道者吾非攻佛老与杨亿也吾学圣人之道有攻我圣人之道者吾不可不反攻彼也盗入主人家奴尚为主人挟戈持弓以逐盗反为盗所击而至於死且不避其人诚非有利主人也盖事主人之道不得不尔也亦云忠於主而已矣不知其他也吾亦有死而已虽万亿千人之衆又安能惧我也
原乱
周秦而下乱世纷纷何为而然也原其故盖有由矣由乱古之制也夫天子君也诸侯臣也君南面臣北面上下之制也故天子负斧扆南向而立朝诸侯於明堂明堂者明诸侯之尊卑也明诸侯之尊卑者明君不可降於臣臣不可拟於君也周至夷王王室弱矣不敢自尊於诸侯与诸侯下堂而相见则君臣之礼夷王乱之也君臣之礼乱则朝觐之礼废而诸侯不臣矣天下无王矣吁乱是以作古者什一而税故夏五十而贡商七十而助周百亩而彻盖什一者天下之中正也周室寖微王道絶矣诸侯专征伐擅赋役兵革不息兴作无时而用度窘鲁先公於是始税履亩成公於是始作丘甲则什一之制宣公成公亡之也什一之制亡则聚敛之名起而国日以削矣民日以贫矣吁乱是以作古者为井田一夫一妇受田百亩公田二十亩庐舍二亩半凡为田一顷二亩半八家而九顷共为一井田有定分赋有常出而民无争秦孝公专务富国强兵用商鞅计废井田制阡陌任其所耕不限多少则井田之制秦孝公废之也井田之制废而经界不正井地不均谷禄不平矣吁乱是以作夫男正位乎外女正位乎内天子听男教后听女教天子理阳道后理隂道天子听外治后听内治三代不易之道也秦襄王太后出闺闼而临轩户以女子而朝羣臣则隂阳之序男女之职秦太后乱之也男女之职乱则隂阳之序失隂阳之序尖则日月逆行而天地反覆矣吁乱是以作古者封建诸侯藩屏王室天下治与诸侯守之天下乱与诸侯持之三代享国或八九百年或四五百年由兹道也秦始皇既呑六国并诸侯思欲独立天下乃改封建置郡县则封建之制秦始皇坏之也封建之制坏而天下微矣王室弱矣天子孤矣吁乱是以作古者一后三夫人九嫔二十七世妇八十一御妻后妃之数也秦汉帝母称皇太后祖母称太皇太后适称皇后妾皆称夫人外又有美人良人八子七子长使少使婕妤姬娥容华充衣昭仪之号凡一十五等则后妃之数秦汉乱之也后妃之数乱则品秩杂而女色盛品秩杂则上下渎矣女色盛则邦国殆矣吁乱是以作周礼阍者掌守王宫中门之禁而已寺人掌王宫之内人及女宫之戒命而已汉武帝数宴後庭或潜游离馆奏请机事多以宦官主之宦官始预政焉则宦官之权武帝启之也宦官之权启则巧邪入而佞幸进巧邪入则正人废矣佞幸进则君政败矣吁乱是以作夫君臣之礼废则僭夺簒弑作矣什一之制亡则暴赋重敛行矣井田之制废则豪强兼并兴矣噫甚矣不封建也陈涉一倡而嬴秦亡乱男女也吕后专制而炎汉中否昵后妃也戚姬进幸而太子綦危飞燕躭宠而成帝致夭用宦官也恭显用事而前朝大损曹张执政而刘氏终灭呜呼秦汉而下败乱继踵皆由是也夫古圣人为之制所以治天下垂万世也而不可易易则乱矣後世不能由之而又易之以非制有不乱乎夫乱如是何为则可止也曰不反其始其乱不止
明禁
国家之禁疎密不得其中矣今山泽江海皆有禁盐铁酒茗皆有禁布绵丝枲皆有禁关市河梁皆有禁民去其君则不禁男去耒耜则不禁女去织紝则不禁工作奇巧则不禁商通珠贝则不禁士无仁义则不禁淫文害正则不禁市有游手则不禁官有游食则不禁衣服踰制则不禁宫室过度则不禁豪强兼并则不禁权要横暴则不禁贿行於上则不禁吏贪於下则不禁夫民去其君则叛也男去耒耜女去织紝则离其业也工作奇巧商通珠贝士无仁义则弃其本也淫文害正则经籍息也市有游手官有游食则公私堕也衣服踰制宫室过度则上下僭也豪强兼并权要横暴则善人困也贿行於上吏贪於下则公道缺也如是而不禁彼山泽江海人所取财也盐铁酒茗人所取资也布绵丝枲人所取用也关市河梁人所取济也而禁岂先王之法乎三代之制乎哉或曰如何则先王之法也三代之制也曰禁其不禁而弛其禁则先王之法也三代之制也
徂徕集卷五

[book_title]卷六
钦定四库全书
徂徕集卷六　　　　　　　　宋　石介　撰杂文
是非辨
天子将举人而任之问於宰相宰相一人是之一人非之宰相将推人而举之问於百官百官一人是之一人非之则将谁质曰质於其言之贤者贤者是非公也小人不党则谤矣曰问於朝廷问於天下朝廷非之天下是之朝廷是之天下非之则将谁质曰质於天下天下是非公也朝廷不讐则疾矣去党与谤弃讐暨疾人皆能是是非非也在党与谤怀讐暨疾未可与言是非矣呜呼余观能是是非非推於天下而人不以为私更乎万世而人不可以易古独有三人尧也舜也孔子也尧舜知朱均之不肖而不与其子知舜禹之贤而以天下让是非着矣孔子为春秋是非二百四十二年当时无一人妄受其恶无一人谬享其善是非当矣次则孟轲韩愈也孟轲是汤武非桀纣韩愈是周孔非佛老是非判矣自尧舜至於今凡几千百年有此五人是非之难也如此凡人爱憎以情善恶由已千载朽骨九泉腐肉犹以好恶升黜於秃毫枯竹间况与之比肩而事主接武而趋朝乎则知人无尧舜孔子孟轲韩愈之心皆不可与言是非矣吁今亦有以一饭厚薄而为爱且憎者刘工部在南京有士不自修刘不礼之退而怨且怒逢人骂刘语不休孔大谏在兖州有人不得善遇退而怨且怒到处谤孔辞甚丑然二子者是亦不为荣非亦不为辱何惧哉余惧冕旒之前轩陛之下有以奸为贤有以贤为奸有以佞为忠有以忠为佞有以诈为直有以直为诈有以邪为正有以正为邪乱吾君之听眩吾君之目惑吾君之心者以贤为奸则龙逢见诛矣以忠为佞则比干见杀矣以直为诈则周公见疑矣以正为邪则屈原见疎矣以奸为贤则飞廉见进矣以佞为忠则靳尚见信矣以诈为直则赵高见任矣以邪为正则王莽见用矣如是岂不乱天下乎岂不危社稷乎余是以惧故作是非辨
复古制
厥初生人无君臣无父子无夫妇无男女无衣服无饮食无田土无宫室无师友无尊卑无冠昏无丧祭同乎禽兽之道也伏羲氏神农氏黄帝氏陶唐氏有虞氏夏后氏商人周人作然後有君臣有父子有夫妇有男女有衣服有饮食有田土有宫室有师友有尊卑有冠昏有丧祭噫圣人之作皆有制也非特救一时之乱必将垂万代之法故君臣之有礼而不可黩也父子之有序而不可乱也夫妇之有伦而不可废也男女之有别而不可离也衣服之有上下而不可僭也饮食之有贵贱而不可过也田土之有多寡而不可夺也宫室之有高卑而不可逾也师友之有位而不可迁也尊卑之有定而不可改也冠昏之有时而不可失也丧祭之有经而不可忘也皆为万世常行不可易之道也易则乱之矣夫礼乐刑政制度难备也久矣始伏羲氏历於神农黄帝尧舜禹汤文武周公孔子十有一圣人然後大备矣夫十一圣人思之亦已深矣经之亦已远矣其巧亦已至矣其智亦已尽矣後人有作乃欲以一时之能逞一时之欲而废古人之制故君臣相乱父子相贼夫妇相杀男女相害衣服相僭饮食相侈田土相夺宫室相夸师友相叛尊卑相悖冠昏失而丧祭废於今千有余年矣而不能止吁且伏羲神农黄帝尧舜禹汤文武周公孔子十一圣人为之制信可以万世常行而不易也後世有伏羲神农黄帝尧舜禹汤文武周公孔子则请更作制後世无伏羲神农黄帝尧舜禹汤文武周公孔子则请起今之亡而复古之制
明四诛
王制曰析言破律乱名改作执左道以乱政杀作淫声异服奇技奇器以疑衆杀行伪而坚言伪而辨学非而博顺非而泽以疑衆杀假於鬼神时日卜筮以疑衆杀此四诛者不以听大哉四诛诚首王制也明王制以用四诛用四诛以靖天下者惟舜周公孔子乎舜诛四凶周公诛管蔡孔子诛少正卯王制明矣吁王制絶已二千年矣而天下皆干乎四诛无诛之者夫佛老者异端之人也而佛老以异端之教法乱儒者之教法异端之衣服乱儒者之衣服异端之言语乱儒者之言语罪莫大焉而不诛夫不以尧舜禹汤文武周公之道事其君者皆左道也而有以杨朱墨翟之言进於其君者有以苏秦张仪之说进於其君者有以韩非商鞅之术进於其君者有以声色狗马之玩进於其君者罪莫大焉而不诛夫不道先王之法言而辩诈相胜不服先王之德行而奇谲相矜不为孔子之经而淫文浮辞聋瞽天下後生之耳目罪莫大焉而不诛夫不诵诗以讽而倡优郑卫之戏以乱君耳不执艺事以谏而雕丽淫巧之器以荡君心罪莫大焉而不诛夫不修大中至正之福而记隂阳巫鬼卜筮以惑天下之民罪莫大焉而不诛夫天下皆干乎四诛而不诛吾故明之
击蛇笏铭【并序】
天地至大有邪气干於其间为凶暴为残贼听其肆行如天地卵育之而莫御也人生最灵或异类出於其表为妖怪信其异端如人蔽覆之而莫露也祥符年间寜州天庆观有蛇妖极怪异郡刺史日两至於其庭朝焉人以为龙举州人内外远近罔不骏奔於门以观恭庄肃祗无敢怠者令龙图待制孔公时佐幕在是邦亦随郡刺史於其庭公曰明则有礼乐幽则有鬼神是蛇不已诬乎惑吾民乱吾俗杀无赦以手板击其首毙於前则蛇无异焉郡刺史曁州内外远近庶民昭然若发蒙见青天覩白日故不能肆其凶残而成其妖惑易曰是故知鬼神之情状公之谓乎夫天地间有纯刚至正之气或锺於物或锺於人人有死物有尽此气不灭烈烈然弥亘亿万世而长在在尧时为指佞草在鲁为孔子诛少正卯在晋为董狐良史笔在汉武朝为东方朔戟在成帝朝为朱云剑在东汉为张纲轮在唐为韩愈论佛骨表逐鳄鱼文为段太尉击朱泚笏今为公击蛇笏故佞人去尧德聪少正卯戮孔法举罪赵盾晋人惧辟崔子齐刑明距董偃折张禹劾梁冀汉室乂佛老微圣德行鳄鱼徙潮患息朱泚伤唐朝振怪蛇死妖气散噫天地锺纯刚至正之气在公之笏岂徒毙一蛇而已轩陛之下有罔上欺民先意顺旨者公以此笏指之庙堂之上有蔽贤蒙恶违法乱纪者公以此笏麾之朝廷之内有谀容佞色附邪背正者公以此笏撃之夫如是则轩陛之下不仁者去庙堂之上无奸臣朝廷之内无佞人则笏之功也岂止在一蛇公以笏为任笏得公而用公方为朝廷正人笏方为公之良器敢称德於公作笏铭曰
至正之气天地则有人惟灵物笏乃能受笏之为物纯刚正直公惟正人公乃能得笏之在公能破淫妖公之在朝谗人乃消灵气未竭斯笏不折正道未止斯笏不藏惟公宝之烈烈其光
徂徕集卷六

[book_title]卷七
<集部,别集类,北宋建隆至靖康,徂徕集>
钦定四库全书
徂徕集卷七　　　　　　　　　宋　石介　撰
杂文
可嗟贻赵
饮食者所以辅性命上古人未饮食故多夭疾残折而死伏羲作网罟以畋以渔神农教之种黍稷人始知饮食得以不夭死今之嗜为佛者日一食为仙者累年不食日一食者病瘠累年不食者饿死吁可嗟矣自古皆有死而莫不饮食今不饮食以求长生惑之甚矣且为黄帝乎百五岁而死为少昊乎百岁而死为颛顼乎九十八岁而死为帝喾乎一百五岁而死为帝尧乎百一十八岁而死为帝舜乎百有十岁而死为禹乎百岁而死为汤乎亦百岁而死为文王乎九十七岁而死为武王乎九十三岁而死为孔子乎七十二岁而死兹十一圣人者圣人之至也犹皆有死彼匹夫乃欲求长生夫命於天地之间无不死松栢固也亦死龟鹤灵也亦死大凡有血气有性命飞走生植衣服饮食皆死血气有多少性命有亏实飞走有倦生植有拔衣服饮食有穷何得不死唯元气不死元气大为天地小为日星融为川渎结为山岳天犹有时裂地犹有时陷日犹有时亏星犹有时陨川渎犹有时涸山岳犹有时崩人乃独得不死斯实诳予此出於方士怪妄之说後生不知圣人大道愚惑至此赵者始受业於鲁石介郓士建中又学於泰山先生三人之道一出於孔氏离孔氏未尝有一言及之者不知得妖诞荒悖之说於谁而亦甘心乐死求所谓神仙长生之道吾三人尝力距之距终不去噫陷深穽大堑逢吾三人者援之不出其命矣乎予故作可嗟以贻之
画箴贻君豫
吾家君豫才敏而少学为文字辞句健跳学为丹青形物微妙噫作无益而害有益古人所箴不有博奕言其饱食而无所用心禹为圣人又承尧舜之绪足以无为端居犹汲汲惜乎寸隂汝乃佚安嬉戏不务功名之如前人甘容身於牛蹄之涔吾浪浪而沾襟吁尔有采章与其丹青草木岂若丹青乃身式昭金玉尔有文藻与其丹青马牛岂若丹青尔德勉为骞由圣有周孔次有孟韩孝有曾子忠有比干清和夷惠德行闵顔周吕伊召其立桓桓萧张房杜謇峭直端其人虽死千载如存想其行事英风夏寒容貌日月德音琅玕尔以笔传人神徒耳鼻衣冠岂如心传圣贤高蹈远攀尔以手写虫鸟徒口啄羽毛岂如笔写六经往行前言传之於墨墨久则昏传之於心心久益丹绘之於帛帛裂则残绘之於身身死不刋女嗜於画其名日刓女嗜於学其德日完嗟夫易女嗜画之心为嗜学之心圣贤何难女听吾言馨如芝兰掷胶折笔无汚轻纨
二大典
周礼春秋万世之大典乎周公孔子制作至矣周自夷王以下寖衰寖微京师存乎位号而已然五六百年间绵绵延延不絶如线而诸侯卒不敢叛者周礼在故也王室益弱诸侯日强又二百年乱臣贼子如麻然而畏未敢发者春秋作故也自尧舜三代唯周得八百有余年虽后稷公刘积德自远实以二大典矣呜呼周礼明王制春秋明王道可谓尽矣执二大典以兴尧舜三代之治如运诸掌後人无行之者悲夫董仲舒以春秋对其知王道之宗矣王仲淹以周礼对其知王制之本矣惜夫汉武孱弱隋文侮慢二君子卒不用二大典卒无施吾於此尤伤焉
读原道
书之洪范周礼之六官春秋之十二经孟子之七篇原道之千三百八十八言其言王道尽矣箕子周公孔子之时三代王制尚在孟子去孔子且未远能言王道也不为艰矣去孔子後千五百年间历杨墨韩庄老佛之患王道絶矣虽曰洪范曰周官曰春秋曰孟子存而千歧万径逐逐竞出诡邪淫僻荒唐放诞之说恣行於天地间无有御之者大道破散销亡睢睢然惟杨墨之归而佛老之从吏部此时能言之难然推明洪范周礼春秋孟子之书深惟箕子周公孔子孟轲之功则吏部不为少矣余不敢厠吏部於二大圣人之间若箕子孟轲则余不敢後吏部
辨易
王绩为负苓者传载薛收之言曰伏羲画八卦而文王系之不见省文矣以为文王病也负苓曰文王焉病伏羲氏病甚矣昔者伏羲氏之未画八卦也三才其不立乎四序其不行乎百物其不生乎万象其不森乎以为伏羲氏泄道之密漏神之机为始兆乱者吁可怪也夫易之作救乱而作也圣人不得已也乱有深浅故文有繁省乱萌於伏羲故八卦已矣渐於文王故六十四已矣极於夫子故极其辞而後能止伏羲後有神农氏黄帝氏少昊氏颛顼氏高辛氏唐尧氏虞舜氏禹汤皆圣人也岂独不能系易之一辞无乱以救也文王岂独能过九圣人乱不可不救也作易非以为巧救乱也文王孔子非以僻辞明易也易不作天下至今乱不止文王孔子无述易至今不明薛收负苓者不达易甚矣
尊韩
道始於伏羲而成终於孔子道已成终矣不生圣人可也故自孔子来二千余年矣不生圣人若孟轲氏扬雄氏王通氏韩愈氏祖述孔子而师尊之其智足以为贤孔子後道屡塞辟於孟子而大明於吏部道已大明矣不生贤人可也故自吏部来三百有年矣不生贤人若柳仲涂孙汉公张晦之贾公疎祖述吏部而归尊之其智实降噫伏羲氏神农氏黄帝氏少昊氏颛顼氏高辛氏唐尧氏虞舜氏禹汤文武周公孔子者十有四圣人孔子为圣人之至噫孟轲氏荀况氏扬雄氏王通氏韩愈氏五贤人吏部为贤人之卓不知更几千万亿年复有孔子不知更几千数百年复有吏部孔子之作春秋自圣人以来未有也吏部原道原仁原毁行难禹问佛骨表诤臣论自诸子以来未有也呜呼至矣
释汝坟卒章
汝坟卒章曰鲂鱼赬尾王室如毁笺云君子仕於乱世其顔色瘦病如鱼劳则尾赤所以然者畏王室之酷烈是时纣存且末句云虽则如毁父母孔迩笺云此勤劳之处或时得罪父母甚近当念之以免於害不能为疏远者计也子夏序曰汝坟道化行也文王之化行乎汝坟之国妇人能闵其君子犹勉之以正也其末句云父母孔迩康成谓此勤劳之处或时得罪父母甚近当念之以免於害夫纣之虐政亦甚矣烈如猛火不可向迩虽慈父慈母又岂能恤其子哉以为父母指文王之言王室虽酷烈民不堪其苦文王之化行乎汝坟之国被文王之德厚戴之如父母也诗曰恺悌君子民之父母传曰春秋爱之如父母此慰勉其君子之辞言虽仕於乱世若纣之虐政纣之亡日可待也民望文王不远矣亦如桀之民望汤曰徯我后后来其苏康成似未达诗人之旨故释之
録蠧书鱼辞
蠧书鱼曰吾尝游於文字间文字有所残缺者人则曰吾蠧之故目予曰蠧书鱼夫书岂吾蠧之耶昔者孔子修春秋明帝王之道取三代之政述而为经则谓之书其文要而简其道正而一所以扶世而佑民亦万世常行不易之道也後世人悖之者则其书或息其书息则圣人之道隳也坏也斯得不谓之蠧乎文中子曰九师兴而易道微三传作而春秋散齐韩毛郑诗之末也大戴小戴礼之弃也又杨墨之言出而孔子之道塞佛老之教行而尧舜之道潜斯则易其九师为蠧乎春秋其三传为蠧乎诗其齐韩毛郑为蠧乎礼其大戴小戴为蠧乎孔子道其杨墨为蠧乎尧舜道其佛老为蠧乎魏百以降迄於今又有声律对偶之道雕镂文理刓刻典经浮华相淫工伪相衒劘削圣人之道离析六经之旨道日以刻薄而不修六经之旨日以解散而不合斯文其蠧也书之蠧有自来矣而谓予曰蠧书鱼予敢辞
归鲁名张生
道士张生掷黄冠顶章甫衣服襜如趋吾阶升吾堂请吾易其名夫求圣人之道者必自鲁始鲁周公之所封也孔子之所出也圣人之道尽在鲁矣之於鲁然後圣人之道可得而见也今夫人不之於鲁而之於秦之於楚之於吴之於越去圣人之道不亦远乎呜呼甚矣亦有之於夷狄者去鲁益为远夫秦楚吴越将复於鲁不逾月遂可至焉尔如此其易也吾未见其能复者焉夷与狄将复於鲁穷时卒岁不能至焉尔如此其难也吾今见其能复者焉春秋之义夷狄则夷狄之进於中国则中国之况能自至於鲁者乎吾请以归鲁名张生归鲁所以宗圣人之道也生其勉之
宗儒名孟子
予向以春秋授诸生学中孟生衣道士服升吾堂上预诸生列受吾说焉日薰灼乎圣人之道久之相说以解於是大寤圣人之道一出於孔子遂弃其师事吾儒师裂其服被吾儒服斥其礼行吾儒礼掷其书读吾儒书予愿以宗儒名孟生呜呼君臣父子皆出於儒也礼乐刑政皆出於儒也仁义忠信皆出於儒也生诚能宗儒生为君子矣
徂徕集卷七

[book_title]卷八
钦定四库全书
徂徕集卷八　　　　　　　　宋　石介　撰杂文
贵谋
天下有大忧危国家有大菑患圣贤发至诚运至智定至谋以扶安之圣贤之诚诚矣圣贤之智明矣圣贤之谋果矣如机之发如蓍之占如节之合作於此而应於彼言於近而验於远不差毫厘噫圣贤之谋必行则自古无丧身无败家无亡国无倾天下丧身败家亡国倾天下由圣贤之谋不用也桀从伊尹之谋安有南巢之放纣从比干箕子之谋安有太白之诛项从范增之谋安有楚江之亡汉从刘向之谋安有王氏之簒唐高祖从遂良之谋安有武氏之祸明皇从九龄之谋安有禄山之难陈不从泄冶之谋故乱晋不从宣子之谋故杀虞不从宫之奇之谋故亡秦不从蹇叔之谋故丧殽函之师赵不从蔺相如之谋故失长平之衆成安君不从广武之谋故死汦水之上汉高皇不从建春之谋故困平城之中尧能用舜禹之谋是以光宅天下舜能用夔契之谋是以濬哲文明禹能用益稷之谋是以只承汤能用伊尹之谋是以克夏文武能用吕望周召之谋是以革商高祖能用三杰之谋是以有汉惠帝能用子房之谋是以定位光武能用耿邓之谋是以复乃堂构刘备能用葛亮之谋是以抚有巴蜀文帝能用高熲之谋是以创始有隋太宗能用房杜之谋是以光亨於唐梁公之谋行则李氏再祀姚宋之谋行则开元升平裴度之谋行则元和靖武大哉圣贤之谋至矣用之则生不用则死用之则存不用则亡死生存亡大矣彼不能用愚闇甚矣嗟乎
救说
道大坏由一人存之天下国家大乱由一人扶之周室衰诸侯乱道大坏也孔子存之孔子没杨墨作道大坏也孟子存之战国盛仪秦起道大坏也荀况存之汉祚微王莽簒道大坏也杨雄存之七国弊王纲隳道大坏也文中子存之齐梁以来佛老炽道大坏也吏部存之管蔡之乱则周公扶之也诸吕之乱则周勃扶之也江左之乱则谢安扶之也武氏之乱则梁公扶之也禄山之乱则汾阳扶之也朱泚之乱则西平扶之也淮西之乱则晋公扶之也五代之乱则太祖扶之也故道卒不坏天下国家乱卒止古之人有言曰大厦将颠非一木所支是弃道而亡天下国家也孔子曰危而不持颠而不扶则将焉用彼相易大过上六灭顶凶无咎以救衰拯弱也大厦将颠一木柱之或得不颠顾颠而不支坐而俟其颠斯亦为不智者矣道将大坏天下国家将大乱而不救坐视其坏乱斯亦不仁者矣大凡圣人之道有菑害以身当之贤人之分也天下国家有患难以死殉之忠臣之节也而曰见可而进量力而动其全身苟生者欤
责臣
大过上六君子矣心在救时至於灭顶凶而无悔且当栋挠之世居无位之地而过涉以扶衰拯弱可谓君子矣今国家有西北边之忧圣君夙夜勤劳日旰不食重择大臣付以专征大官以宠之富禄以厚之节旄以崇之宜竭智力以干乃任尽谋策以济厥事智力竭矣谋策尽矣然後以死继之可也乃偃蹇君命优游私家谓闻金皷之震天下不若闻丝竹之淫耳谓见羽旄之翳目不若见赵魏之侍前谓若被甲胄不若服轻纨谓若冒矢石不若御重裘不竭智力不尽谋策乃称才不称任饮食加多筋力完壮乃谓病不任事上以罔於君下以欺於人以图其身之安噫国家宴安无事尔相尔公尔侯贪荣取宠不知休止聚财积货不知纪极饱而嬉醉而眠间则陈功劳叙阀閲矜材能荐智畧恨爵位之不高任使之不先曾不曰才不称任病不任事国家一日有边鄙之忧圣君倚之以安而曰臣病臣不才至於两铨三班院除人往西北边云多不肯行呜呼食人之禄死人之事况圣君英威睿武仁行如春义行如秋敢兹不肃是臣得以慢君君不能以使臣也天子之命岂可行乎传曰四郊多垒卿大夫之辱也又曰主忧臣辱大官以被其身富禄以厚其家四郊多垒则曰非我之辱也主忧则曰非我之事也有官责而不勤其官矧在於无位之地乎吾是以责斯人而贤上六也呜呼赖圣君洪覆如天不以置诸法若有如孔子者出则当以春秋乱臣同诛矣
録微者言
晓皷後诸曹既抱书退公舍岑寂如私庭焉日将曛予中榻坐轩窗下有府吏职执法丁其姓简其名者袖短幅急驰而来授於予且曰天子念东南之民荐罹馑饥涣然散汗漫之泽除其田租以缓民命顺气和声油然向令然乡墅有不占田之民借人之牛受人之土佣而耕者谓之客户人岁输其缗钱数百於有司以其不地而征无名而取谓之乾食盐钱比民年丰尚不逃饥与寒岁凶谷价高朝夕且恐死乃不得与占田之民同除其赋官人幸有位亦尝闻孳孳有济苍生之心岂能书其事驰闻於天子之庭乎介矍然而骇悚然而恭抗声大叫语其人曰此衣食天子者之所宜思也牧养天子之民者之所宜忧也刺史岩岩坐於堂县令申申处其家庶臣晏然高枕而卧使臣諠譁揽辔而驰曾不及是思曾不及是忧尔何人思及是吾徒食而鱼出而车朝服逶迤处尔之上亦何施其面目哉予将传尔言达於上传曰询于刍荛又曰狂夫之言圣人择焉嘉其人有所兴起座有笔砚因书之牍背云
辨私
儒者好称说孔子之道非大言也非私於其师之道也孔子之道治人之道也一日无之天下必乱如粟米不可一日少少则人饥如布帛不可一日乏乏则人冻死孔子之道君臣也父子也夫妇也朋友也长幼也天下不可一日无君臣不可一日无父子不可一日无夫妇不可一日无朋友不可一日无长幼万世可以常行一日不可废者孔子之道也离孔子之道而言之其道虽美不致於远其言虽切无补於用犹锦绣不可以待寒珠玉不可以疗饥故儒者称说不及焉非遗之也
书淮西碑文後
淮西之贼五十年王师屡战无功天下之兵百十万之将过时不下天启神算以授裴度度克恭行天罚以夷不靖度建大谋以任李愬愬克先登贼城以殱元凶淮西以平蔡人以生天人相与乎君臣协心乎上下同力乎推其用则度得天也愬得人也计其功则度任智也愬任力也曰燥者曰润者人止知其风雨也曰生者曰成者人止知其春秋也然不动而运其用者天也曰战者曰胜者人止知其愬也光顔也重裔也然无为而任其谋者度也汉高帝取天下萧何无汗马之劳韩信攻必取战必胜曹参身被七十创而功居何次岂不曰发踪指示者人也追杀兽者狗也度与愬之功亦犹是乎文公岂昧此者辞於碑优度功谁曰不实也初度辅政以郡贼未除亦延接奇士共为筹画乃请於私第接延宾客自是天下贤俊得以効计议於丞相则取蔡之谋已落於彀中矣诸将连年出兵玩寇相视持以岁月未有成功而羣臣皆欲罢兵度独倡坚议与上协心计定意断衆不能破请身自督战且曰誓不与此贼偕全则得胜之算已运於掌上矣及至郾城巡抚诸军宣达上旨士皆贾勇时诸道兵皆有中使监之军阵进退不由主帅胜则先使献捷偶衂则凌挫百端度至行营并奏去其柄专制之於主将衆皆喜悦军法严肃号令画一则将军之令专行於阃外矣以天下取蔡之谋掌上得胜之算阃外将军之令合而用之一而行之易曰师贞丈人吉有不利乎七月度出十月贼平成天下之务通天下之志不疾而速不怒而威非惟几惟深惟神其孰能与於此乎故曰度得天也其功无敌於天下矣
责素餐
狗当吾户猫捕吾鼠鸡知天时有功於人食人之食可矣犀象麋鹿鹦鹉鹰鹜无功於人而食人之食孟子所谓率兽而食人也噫无功而食禽兽犹不可彼素餐尸位将狗猫鸡之不若乎
辨谤
介读青州刘槩韩吏部传论曰宪宗迎佛骨羣臣无敢言者独吏部论之走南荒八千里此岂利於身利於道也介於此知吏部之功也潮阳之湫鳄鱼为害潮人患之吏部至投文以逐之一夕尽去鳄鱼厥性暴戾无识犹感其化而去焉使吏部立岩廊辅元首施其道而化天下之暴戾无识复有如鳄鱼者乎必无者也鳄鱼可化况於人乎介於此知吏部之道也曰史臣谓公排释老於道未大不知大其道者复何也介於此知吏部之尊也曰讳辨其旨不独为贺也有激於时尔凡人怠於敦孝而亟於避讳甚无取也介於此知吏部之孝也曰鲧无德於民犹有灵於晋国宗元有德於民岂无灵於罗池者乎吏部碑之何所不可介於此知吏部之是也曰平蔡碑非不善也信一妇人而磨之焉知实録不类碑介於此知吏部之受诬也则是吏部之诬由槩而释吏部之道由槩而明槩亦可称为端直良士天圣四年秋诏郡国举进士时故谏议大夫滕公涉守青州谓槩能明吏部之道特为首送槩少则为古文专意圣人之道性僻野以介特自守常居深山中或逾年一下山未尝一造权豪门先两为青州举送以是名字不得高至是首送青人皆大怒滕之所为以滕不知人或谓槩有化丹砂为黄金术滕意得之特为首送或以为槩得当涂力故得首送滕於是被此谤已八九年矣介昨日架上整乱书得槩韩吏部传论读之知吏部之大道知槩之名不虚得知滕之被谤噫吏部之道二三百年得槩则伸之刘槩之名二三十年得滕公发之滕公之谤八九年得石介明之故作辨谤云
朋友解
姜潜至之被水害苦甚奉符县尉李緼仲渊与至之交且通家义甚厚济至之之困灾为借力营救之或以私役之人罪之察盗贼扞水火县尉之职也又朋友之义也患难相恤緼得其职又得朋友之义反得罪大惧朋友之道絶因解之夫父子兄弟以亲爱君师朋友以义合也入则事父兄出则事君师朋友君臣之际犹有爵禄焉师友之分非道义不合夫所谓道者亲而不可离者也夫所谓义者合而不可解者也古之管仲鲍叔王阳贡禹以义始而以义终者也张仪苏秦陈余张耳以利始而以利终者也义无不克终利无有克终今夫人之趋权利热则蜂来寒则鸟去平生握手把酒叙懽忻肝胆吐在地一旦急难危患则掉臂缓趋而过若越人视秦人之疾不独不一顾又从而排陷之朋友之道薄也如此有人反其薄而就於厚则以为罪今奉符县尉李緼与进士姜潜同师受业有升堂拜母之义潜居奉符之太平镇今岁夏六月七日乙夜水大至太平之人死者五人其一则榷酒使臣张借职也在太平三四百家濳被水尤苦夜风雨震电天大黑水且暴来濳左手扶老母右手扶婴儿妻子弟妹累累随其後出没於水中仅得脱死走太平四里余就高阜以避濳之居庐邸店并其所以待岁时佐伏腊之用几百万与所藏书数千卷尽为水害緼於濳交义甚厚濳之患难不细緼不足为有势力可以庇濳而操本县尉权略足以施於濳倘更退顾其身爱惜碍国家禁苟逃锱铢罪不为濳致毫发力思晏安坐视此诚无知禽兽之不为也东家火西家焦发烂额为扑灭赤子入井路人不弛负担匍匐走救之濳之水甚於东家火也濳之将至於死犹赤子之入井也緼少被仲兄故龙图之教长师泰山孙明复先生及亲慕士建中而交石介识周公孔子之道知仁义忠信且与潜交厚反顾身爱惜乃不如无知禽兽乎不如西家路人乎以古朋友之道责之緼犹负大罪潜之穷且困如此才能借九日力遗一囊面未足以解潜昏垫之灾然以今人推之緼能不退顾其身爱惜其官抵冒刑禁以济夫朋友危患是能以义始终者也故旧不遗者也患难相恤者也法网凝密乃笼緼而绳之以微文寘之於深典此不惟伤朋友之道亦以害国家教化之本国家设禁所以禁小人非施之於君子也小人大为之禁亦或喻之君子则有礼乐而已矣使緼狥国家之常禁则废朋友之大义禁者权也权者有时而用制小人不以权则坏法乱民为害必滋义者常也常者道之中也中常用待君子不以中是示天下无君子矣緼为君子而以小人制之岂其宜也緼亦不足深惜惜夫朋友之道遂絶矣天下风俗更薄矣噫州县吏贪墨残毒者满目曾不闻罪一人緼奉公守法緼特爱民緼有文行緼有节义緼孝以事亲緼忠於事上緼信於朋友反得罪悲夫
辨惑
吾谓天地间必然无者有三无神仙无黄金术无佛然此三者举世人皆惑之以为必有故甘心乐死而求之然吾以为必无者吾有以知之大凡穷天下而奉之者一人也莫崇於一人莫贵於一人无求不得其欲无取不得其志天地间苟所有者惟不索焉索之莫不获也秦始皇之求为仙汉武帝之求为黄金萧武帝之求为佛勤已至矣而秦始皇帝远游死萧武帝饿死汉武帝铸黄金不成推是而言吾知必无神仙也必无佛也必无黄金术也
徂徕集卷八

[book_title]卷九
钦定四库全书
徂徕集卷九　　　　　　　　　宋　石介　撰
杂文
明隐
孙明复先生学周公孔子之道而明之者也周孔之道非独一身而兼利天下者也先生畜周孔之道於其身苟畜而不施徒自膏润肥硕而已万物则悴枯瘠病而自膏润肥硕岂周公孔子之道也欤是以先生凡四举进士则是先生非苟畜其道以膏润肥硕於其身将以利天下也润万物也四举而不得一官鬓髪皆皓白乃退而筑居於泰山之阳聚徒着书种竹树果盖有所待也且以为尧舜在上必不使贤人而至糟糠饥饿以死兹先生有所待之意也礼曰君子居易以俟命斯之谓欤世之浮近辈不达先生之心谓先生隐尔又不达隐之义隐者当毁面污身杜门絶迹与鸟兽麋鹿为羣裂衣冠屏饮食弃人事去妻子寒则衣葛饥则茹草先生不如是则相与谤诽喧喧谓先生不得隐之道且人之大道莫大於继嗣故圣人重之子以继父孙以继子相继而万世不絶故宗庙常血食而四时无废飨古之圣人莫如伏羲莫如神农莫如黄帝莫如尧舜莫如禹汤文武周公孔子兹十一圣人要皆所以重继嗣且圣人之道非他人道也人道非他君臣也父子也夫妇也不娶则是灭父子也灭父子则是灭君臣也夫妇父子君臣灭则人道灭矣先生娶所谓世之浮近者喧喧诽谤曰既隐矣隐则不得有妻子乃娶先生於是戾道矣吁先生学周公孔子之道者也苟周公孔子之不娶先生不娶可矣而周公孔子娶先生何得而不娶先生不娶则是灭人道也舜为大孝告父则不得娶不告父而娶孟子是之大舜圣人也孟子大贤人也舜娶孟子言是一圣一贤必非有差谬矣彼浮近者岂可与之言哉古之贤人有隐者皆避乱世而隐者也若箕子隐於奴吕望隐於钓四皓先生隐於山萧何隐於吏韩信樊哙隐於屠市严君平隐於卜隐以远害也亦非如彼所谓隐者也彼所谓隐者有匹夫之志守硜硜之节者之所为也圣人之所不与也孔子谓长沮桀溺则曰吾非斯人之徒与而谁与谓伯夷叔齐虞仲夷逸朱张柳下惠少连则曰我则异於是无可无不可若贤人如先生者遭尧舜之盛未得进用姑盘桓山谷以待时也非隐者也如说之筑於傅岩公孙之牧於海上阳城之居於中条说终相高宗中兴於商公孙终相武帝丕光於汉城终起於唐以谏诤显先生之道无少於说而过於公孙城他日圣君聘而用之吾君轶高宗而登尧舜矣先生舟楫於巨川而霖雨於旱岁矣噫先生岂真隐者哉
贤李
予尝谓相国李公贤於孟尝平津孟尝养客三千人平津开东阁自食脱粟饭推以养士然皆不闻有贤者相国养士固不若孟尝之多平津之厚然其表山东文人之杰则有贾公疎高公仪刘子望孙明复在公疎则相国师友之公仪则相国姻睦之子望则相国宾客之明复则相国以其弟之子妻之公疎着书本孟子有山东野録数万言公仪子望明复皆宗周公孔子公仪有常刑三篇子望有辅弼明对四十卷明复有春秋尊王发微十七卷皆荀卿之述作也四人可谓魁贤大儒相国俱收之则相国之贤视孟尝平津远矣曰相国固为贤矣而明复寒饿山谷相国推衣食以养之可也屈致门下待以宾师之礼可也荐诸朝廷尊之公相之位可也以山谷寒饿之士不辞相国之婚则不可介曰明复非荣相国之姻成相国之贤也明复穷居泰山之阳乾枯憔悴鬓发尽白相国来泰山见明复曰五十始衰又五十异粻明其衰则养要厚也先生五十矣一室独居不幸风寒食饮谁事左右吾观吾女可以奉先生箕箒主先生医药先生起固辞相国曰吾女舍先生不过为一官人妻先生盛德为李氏荣矣先生固辞是先生以德自贵陋吾族也吾不以两为宰相高先生吾虽德劣而能知先生亦庶几矣先生母固辞先生退而自解曰宰相之女不以妻王家戚里贵卿少侯予寒饿山谷鬓发皆白乾枯憔悴藜藿不充相国於予何取而固婿予况予道未至於古人即如予之道过於古人他人谁予顾相国不爱一女以妻予古之贤者无有也予不可不成相国之贤遂不敢辞先生非荣相国之姻成相国之贤也噫相国贤也受一爱女岂为泰相国不贤也一箪食一豆羮先生不受矣
明孔
一饭三吐哺一沐三握发起以待士予闻之周公而不见其人故御史中丞孔明之待明复先生至矣以谏议大夫龙图阁学士知兖州高先生道德每见先生夔夔以谨恂恂以怿如执弟子礼然终日谈惟尧舜周孔之道不敢及他先生居泰山公两就见於山作诗亲书刻石留於屋壁岁时送衣服肴醴薪刍麦稻不阙人言公事君事父尽礼其以师尊先生孚在三之义惟公备焉世之论公以圣师之公孙履蹈仁义能谠言极谏有王臣謇謇之风由正言至大夫历三谏官又待制龙图阁及为直学士再为御史中丞其操守甚坚始终不渝天下之论无缺惟以公刚严高亢简於待士为少此为不知公者故明
题郓州学壁
沂公之贤人不可及初罢相知青州为青立学移魏为魏立学再罢相知郓州为郓立学两罢相为三郡建三学沂公之贤人不可及夫水之不涸以其有源也木之不拔以其有本也学为教化之源仁义之本欤为国家濬源而殖本公之心原也
释疑
故仆射孙公致政归月再期以病终於家初公在兖州旣得请起西乡谢因泣下数行人或谓公之请老盖逼乎礼耳非诚然也公之泣有所恨矣及公病终於家郡士大夫藉藉称公饮恨而死吁公逮事三朝侍讲二后至礼部尚书君臣之分可谓深矣一旦辞去岂能忘情耶公泣可谓有礼矣彼小人者孰知也乎且夫凡人一日相聚一饭相乐将去犹踟蹰不忍别或掺裾执袪流涕咨嗟公岂不动心耶而谓公云云何厚诬也公家世为农发愤力学起徒步至显位实有知足之心居常语人曰吾仕已逾望礼经犬夫七十而致仕吾年及是则请老矣年且六十有九其年果命门人郭稹草疏三通引年告归其辞激切明年春以三疏连上天子不许去诏断来章公既不得谢亦不欲留又上两封求守故郡遂迁工部尚书知兖州虽得偃息外藩公终以违其志不乐至鲁之明年夏复命郡人石介作奏两本公实康宁无疾病期於必得请托以老且病其辞激切过於前疏秋将奏上会国有大灾不果上明年春遂请奏入天子察公之诚度不可夺乃以太子少傅致仕奏初上东平相国访於郭稹曰孙公累章告老果由衷乎稹对以平生无妄语此之所陈可谓诚慤东平曰若然愿与孙公成此美事天子以下不能夺东平又赞之公故得谢公初归郓州也里中诸老纵观公马上自得喜动顔色及三日宴於故宅顾谓宾友曰白傅有言多少朱门鎻空宅主人到老不曾归老夫今日幸得归矣本末如此明着固可以取信於人矣而云云谓公不足而死何厚诬也公通明经术服行道义为世醇儒为国硕辅当祥符间上书十不可请停西祀在河阳飞疏乞斩朱能焚天书真宗方崇大老教迎礼方士公屡言神仙非实请以秦始皇汉武帝为戒对今上说论语至天何言哉直引光朝佞臣辈作妖言造奇字谓之天书云天不能言岂有书哉公之道如是彼浅近者不知君子仕以行道非以利禄小人贪宠荣溺富贵皆常情也乃以已度人纷纷然谤公予惧谤者日胜而天下或疑为公作释疑
孙少傅致政小録
太子少傅乐安孙公致政归郓州乡老故人从观於路公马上色自得甚三日宴郡寮於私第乐中阕起饮茶於致政堂出真宗御制诗上飞白书客观拜舞复坐公顾客曰白公有言多少朱门鎻空宅主人到老不曾归老夫今日归矣喜动於外终食客退留通判张驾部舜元观察推官石介复於向所谓致政堂中洁罍涤斚别陈酒张与公乡里道旧欵曲仍顾介讽易离卦九三爻辞且曰乐以忘忧自得小人之志歌而鼓缶不兴大耋之嗟酒数行公亲举雅令张和诸孙皆立後亦令继之曛夕罢明日乘小驷从诸孙游观北园笑语衎衎复终日即徧召故人邻里散金帛皆厌其意有宿负不还悉复其劵月余公感疾笃公谓子瑜曰吾无身後忧诸经传中吾有未了者此遗恨尔初公疾避暑居西厅一日晨起忽索就正寝明日呼瑜及家人总至公曰今五月二十日也辰在已明日当是时吾终因口占曰致政得请归【上五字公之辞也】明道二年五月二十五日启手足於正寝礼也是故君子谓之知命也复命瑜曰明日吾易箦之际勿令妇人至吾所惟尔与诸孙侍因复慨然曰所贵不死於妇人之手【上九字公之辞也】又呼其壻范曙谓曰不意便至於此然死生有命富贵在天大数不足以介意【上二十二字公之辞也】又命瑜曰请石介草遗表俱叙平生感遇勿复陈乞恩泽瑜能行其治命故瑜迁殿丞制云覧遗奏之尽忠故推恩而及嗣此梗槩也余在国史
兵制
夫万物皆有制不得其制则反为害也周之制失在诸侯大汉之制失在诸侯强唐之制失在将怙国家之制失在兵骄何以言之三代以前爵有五等天子之田方千里公侯百里伯七十里子男五十里地小易制也力弱易使也周公始大其域广其封公侯五百里伯三百里子男百里周之诸侯矜大臣而不服非诸侯之罪也失在周公也汉封功臣王子弟犹以周制轻而地薄又增益之大者乃数千里少者亦三四十县汉之诸将恃强而多反亦非诸侯之罪也失在高祖也开元无事日久明皇好拓疆?宠幸边臣宠高而心汰故禄山叛自禄山叛天下兵革连年不戢肃宗代宗无长策远驭不能以法律绳之反用姑息寛贷藩臣唐之将怙而好乱非将之罪也失在明皇肃宗代宗德宗也国家自太祖太宗亟用兵故赏赉厚焉天下既平兵革不用或老卧京师或饱食塞下或逸处郡邑或散居亭邮未尝荷一戈也而赏赉不削於太祖太宗亟用兵时复且有加焉谓国家无事而益贵我无功多赏我岂非惧我乎於是日益骄而不可少下兹非兵之罪也失在谋国家者也周汉诸侯之强且大唐之将怙吾不复言之也国家之兵骄不为用如何使之不骄而且为用使之不骄而且为用急治之恐背我矣持日以久使之不知也持日以久使之骄少杀可矣骄少杀也持日又久使之不骄可矣不骄则可为用也然则如何为之而可也无他道也慎择主帅不时无功勿赉焉苟有猖獗叫呼摇动朝廷者尽孥戮之幸望之心息而觊觎之路絶有骄者则锄之自不敢骄矣无如明道半年四肆赦而寛纵之务商姑息而愈骄前年闻府州相贼杀去年闻魏害官吏今闻单父火辄夺兵甲故作兵制云
养说
古之养士也薄今之养士也厚噫养薄所以清其原养厚所以责其薄君子之於教也有心哉夫德厚而养从之则养居後焉养厚而德从之则养在先焉养之後与先皆要足於德而已矣易之颐曰贞吉观颐自求口实彖曰贞吉养正则吉也观颐观其所养也自求口实观其自养也夫养以要夫德所养正也德厚而养从自养吉也古之人厚不以薄而居其厚故养薄焉今之人薄不以厚则不能敦其薄故养厚焉而养之意深矣
记永康军老人说
永康老人为予说今三司副使工部郎中刘公随祥符中为永康判官受职之三日当躬谒诸祠辄遗去吾先圣且言先圣不在永康祀典从来旧矣公则首诣之至其庙庭诚湫隘芜秽复为邑人任惟翰从王中康请取其祠内地将作居舍公亲移文责其有司其移文曰国家覃敷文治钦奉圣师故曲阜旧堂近岁亲临於诏跸成均行礼每年咸命於上公昨奉睿谟别加徽号是以申明列郡祗肃严祠洁牲牢玉帛之羞制笾豆簠簋之器当今庙貌虽设堂庑犹卑顾兹庭檐亦甚湫隘将欲增修廊庑敞辟閈闳必使人序有伦绘素无阙俾游夏之外摄齐尽列於师门服郑之徒配享咸遵於祀典则有内通函丈之地外连数仞之墙当仲由鼓瑟之门为封人请见之所傥容占侵俾出租课有伤善教之宏不便上下之体遂复度其地广其庙高明显敞使蜀人知有圣人蜀人生西偏不得天地中正之气多信鬼巫妖诞之说有灌口祠其俗事之甚谨春秋常祀供设之盛所用万计则皆取编户人也然官为之聚敛盖公私受其利焉民苦是役过於急征暴敛公曰聪明正直之谓神彼果能神则是既聪明且正直也岂有聪明正直之神推剥万灵之肤血以为已奉哉果不能神又何祀焉遂止之永康旧无井赖而食之者遵江而已冬则江水冻涸人去永康城二十里就有水而取资焉其难也如此人以是饮食不时或生疾多死亦无以肥马牛畜鸡犬城中苟火发焚公帑害储粟如焦丘灭都何方得一勺水洒之永康尤以此为患公亦患之默思所以导水利有鱼龟山俯永康城山下出泉进则困险退则阂山未知所适公徒步登山亲视之周览经时潜得其术引入永康城水於是足用民於是不乏愈汲愈生取之无竭当鱼龟山朽泉絶源水之利常歇不意至於千万世而无穷休也岷沱与马绮江合则成都与蜀江郡十三县皆被害时未相合者寻丈之地尔公独危之於是谋防之功未就公遭逐去公虽非罪逐去曾不自理犹以为成都与蜀郡十三县於公家之事为不了後倅成都卒就其功成都与蜀郡十三县遂无虞矣永康西与蕃夷接四海一统夷夏相通蕃人之趋永康市门日千数又道出西山郁盘峻极上见青天下临深渊夷夏同苦之则为开西山之路一旦巉岩险絶削为砥路往来行李安如坦途夷夏同受其福永康在国之西陲既僻且陋去声教甚远其民不知有法度禁令之设大奸酋猾及豪强兼并之家任其制服奴使夺其土疆暴其妻妾莫敢与争亦不知有理所公治数月威德大布强宗不复凌弱暴怯民或有跳出山谷中敢直入衙门趋厅前号寃哭枉者自是豪人敛迹民得所养导江令出一人死罪入一人死罪公收入狱劾得其情本路转运使李士衡庇导江令为极力救之公不许卒正其罪国家尝大酺而永康屠羊豢豕之家尤苦其役盖官以峻刑急责而强取其利顷尝有输家既匮无以供上苛吏逼之至鬻爱女以偿者及是复酺公先言屠人出公帑钱平易之是年屠人乐输公初出帑中钱也有司执之以为不可公斥去独行後朝廷亦不问公来成都吏请於公愿闻其说公曰国家大酺布德泽流恺乐於万民反苦民以取充非圣君之意也拜服而去【永康肉五十斤向时官给二十五公给五十故人乐输】永康旧无城垒岁修鹿角寨吏缘为奸民如被盗且多火灾公到自署访问民间利弊一切仓廪营舍悉使树杨如栉比焉树长枝叶相蔽一以御火一以为塞故永康至今赖之寒食所司科民具秋千公科民砍官山木为之一日公出城见双树俱高五六十尺其枝干修直甚可爱公赏之移时徐有叟拜於树下且曰此树年年为人择为秋千木老夫则以数十缗钱赎之计已输钱百余缗矣独今年获免公忤李士衡旨诬以不练事边人不安逐去公既去本路转运使与提点刑狱相次按俗至永康有蕃人数千跳出市中持马辔不得行且大呼曰我刘父何处去也还我刘父则已勉慰之方肯去本路具以闻公事得洗旧是蕃人岁来永康市马永康人辄欺之公到待之以信复为开西山路故蕃人怀之云老人语未既泪垂垂下鲁国石介闻是说起而舞曰夫严先配庙尊圣人也斥灌口祠禁淫祀也凿山通井设防栏江利万世也去猾奸勇也绥鳏独义也辨枉狱明也拒豪势强也安屠人息秋千树杨开路可谓公家之利知无不为噫蕃人性犷猂难服顽梗不化公能怀之公之道用於天下宜更何如也永康之政老人之说不敢坠他日送於史官是说请书循吏传首
赵延嗣传
今三司副使工部郎中刘公随常称赵邻几舍人死遗三孤女一老乳母而已内无兄弟以御其侮外无期功之亲女稚弱衣服饮食须人何怙何恃不以冻馁死则为强梁暴之矣有赵延嗣者仆於舍人顾是诸孤义不可去竭力庇养之舍人死无一区宅一?田延嗣为营衣食之资身为负担沾体涂足不避寒暑如是凡数十年如一日未尝少有懈倦之色事三孤女如舍人生时孤女自幼至长使其女与同处女之院延嗣未尝至其门女皆适人延嗣终不识其面初寓於宋三女俱长延嗣晨起白堂前将西走京师赵氏始不知谓舍去皆哭延嗣以女长未婚将访舍人之旧求所以嫁至京师见朱翰林白杨侍郎徽之因发声哭哭止具道赵氏之孤且言长将嫁二公惊媿谢曰吾不及汝吾被儒衣冠读诵六经学慕古人况与舍人交舍人之孤吾等不能恤汝能养之吾不及汝不及汝远矣二公因为迎入京师与宅居之徐相与求良士为壻长配枢密直学士戚公纶犹子职方郎中维之子太庙斋郎舜卿次并适屯田员外郎张君文鼎之子乡贡进士季伦三女皆于归延嗣始去赵氏门延嗣可以谓之贤仆夫矣石介曰若然则延嗣有古君子之行古烈士之操古仁人之心岂特仆夫之贤天下之贤也昔在汉有为翟公之客者翟公免客皆去延嗣独不去复为养其孤虽去千载客视延嗣亦当羞於地下矣鲁有顔叔子者尝独居一室中夜暴风雨邻家女投叔子使执烛达晓以免其嫌後人称其贤延嗣亲养三孤女长且适人终不识其面其节岂下叔子哉唐韩吏部凡嫁内外及朋友孤子若而人天下服其义延嗣嫁赵氏三女无少吏部者意翟公之客皆当时士大夫视延嗣远不及也叔子鲁贤者吏部唐大儒延嗣为贱仆夫其风操凛焉其行义卓焉与顔侔韩并延嗣可谓仆名而儒行者矣吁仆名儒行见之延嗣夫儒名而仆行者或有其人焉得毋愧於延嗣哉延嗣所为如此有可以励天下因传之云延嗣以令终
徂徕集卷九

[book_title]卷十
<集部,别集类,北宋建隆至靖康,徂徕集>
钦定四库全书
徂徕集卷十　　　　　　　宋　石介　撰论
汉论上
噫嘻王道其駮於汉乎汤革夏改正朔易服色以顺天命而已其余尽循禹之道周革商改正朔易服色以顺天命而已其余尽循汤之道汉革秦不能尽循周之道王道於斯駮焉夫井田三王之法也什一三王之制也封建三王之治也乡射三王之礼也学校三王之教也度量以齐衣服以章宫室以等三王之训也三王市?而不税关讥而不征林麓川泽以时入而不禁用民之力岁不过三日五十者养於乡六十者养於国七十者养於学孤寡鳏独皆有常饩周衰王道息秦并天下遂尽灭三王之道汉革秦之祚已矣不能革秦之弊犹袭秦之政而井田卒不用也什一卒不行也乡射卒不举也学校卒不兴也度量卒不齐也衣服卒不章也宫室卒不等也市?而税关讥而征林麓川泽不以时而入用民之力无日五十六十七十者不养孤寡鳏独无常饩三王之道不复非秦之罪也汉之罪也桀灭夏道汤亦受命克承禹烈故夏之民归於汤不见桀之政而见汤之政秦灭周道汉亦受命不袭周之政而沿秦之弊立汉之政故秦之民归於汉见汉之政而不见周之政盖以汉之礼乐易三王之礼乐也以汉之制度易三王之制度也以汉之爵赏易三王之爵赏也以汉之法律易三王之法律也以汉之政令易三王之政令也噫顺天应人以仁易暴以治易乱三王之举也其始何如此其盛哉其终何如此其卑哉三王大中之道置而不行区区袭秦之余立汉之法可惜矣
汉论中
或曰汉改三王之道作之者其谁欤曰曹参陆贾叔孙通之罪也汉高祖以干戈而定天下陆贾曰陛下马上得之不可马上治之於是贾着秦所以失天下及古今成败之故名新语十二篇每奏一篇帝辄称善高祖已平天下羣臣饮争功或妄呼拔剑击柱上患之叔孙通乃与弟子百余人杂采古礼与秦仪以为汉仪帝用之曰今日知为皇帝之贵也汉高祖豁达大度聪明圣神温恭濬哲英威睿武其资材固不下禹汤与文武道之使为帝则帝矣使为王则王矣方平定祸乱思为汉家改正朔定礼乐立制度明文章施道德张教化一风俗兴太平以垂於万世贾若能远举皇帝之道致於人君施於国家布於天下通若能纯用三王之礼施於朝廷通於政教传於後世以高皇帝之材而不能行之乎龊龊进夫当时之近务王霸之猥略贵乎易行孜孜举夫近世之野礼亡秦之杂仪求夫疾效使高祖上视汤武有慙德汉家比踪三王为不侔可惜也哉初萧何为相天下未甚乂而死曹参代之参以为萧何之规当守之勿失日饮醇酒寛纵不治事虽复惠帝求治参不能竭才辅之直以高祖之初定祸乱萧何之草创律令民仅出涂炭为已太平国仅成法式为已大备当高祖之既平祸乱萧何之既定律令惠帝之方求治参能竭伊尹致君如尧舜之心周公辅成王致太平之道以事惠帝制度之未修者修之教化之未格者格之文章之未备者备之礼律之未明者明之刑政之未和者和之尽循三王之道而行之贾与通既施之於前参复行之於後汉岂有不及三王之治乎故曰陆贾叔孙通曹参之罪也
汉论下
或曰时有浇淳道有升降当汉之时固不同三代之时也尽行三王之道可乎曰时有浇淳非谓後之时不淳於昔之时也道有升降非谓今之道皆降於古之道也夫时有治乱道在圣人非有先後耳桀纣兴则民性暴汤武兴则民性善汤之时固在桀之後武之时固纣之後也而汤武之时岂有不淳於桀纣之时其道亦已降其民亦已难教乎时治则淳时乱则浇非时有浇淳也圣人存则道从而隆圣人亡则道从而降非道有升降也民厌周久矣苦秦甚矣秦之政槛穽也民得出槛穽也虽使之从三王之政非如槛穽之深闭可畏也既得出槛穽而得适非槛穽人皆乐焉从之也况使从三王大中之道跻於泰然安乐乎当高祖提秦之民於千万丈不测深渊中置之於平地若示之以三王之政革之以三王之化鼓之以三王之号令明之以三王之律度民有不肯从之乃曰不如在千万文不测深渊中之乐耶吾未之信也当乎天下初定也民未有富兼地民未有强凌弱民未有衆吞寡民未有大并小因定之经界因为之井田民有争乎国未有巡行之费国未有兵衆之动国未有土木之耗因为之什一之法因立之中正之道国阙用乎封建以域之乡射以仁之庠序以教之养老以厚之秦之民不为汉之民为三王之民也民不见汉之政见三王之政也伊尹俾其君不及尧舜其心媿耻若挞於市汤去尧舜数百年矣而又承桀之大乱其时固亦浇漓矣且能以尧舜之道事其君使其君如尧舜曹参陆贾叔孙通乃独不能以三王之道事於汉使汉不及三王诚可罪也或曰汉之辅政者前有萧张中有平勃後有霍光魏相公孙博阳侯韦贤父子而独责於贾与通暨曹相国不亦偏乎曰易之革曰天地革而四时成汤武革命顺乎天而应乎人君子以治历明时鼎曰君子以正位凝命当高祖定天下乃革故鼎新之日也曹参陆贾叔孙通正当君子以治历明时正位凝命之际也会其时乘其际不能创制度明律令以垂万世法适当其罪也至於後世法令已定矣条章已着矣制度已行矣朝廷循之已成熟矣百姓信之已惯习矣而遽更之得无乱乎富者已连田兼地矣强已凌弱矣衆已吞寡矣大已并小矣而遽正之以经界居之以井田民肯从乎後嗣奢纵日作土木不息内畜嫔侍外躭畋游殚天下之财疲天下之力犹供亿不足而遽行中正之道取什一之赋罢关市开山泽国其不乏乎故晁错请削国地而被诛仲舒请限民田而不用霍光魏相公孙韦贤博阳侯虽有其才岂复能为汉家革制度乎适不当其时也故吾罪曹参陆贾叔孙通也
中国论
夫天处乎上地处乎下居天地之中者曰中国居天地之偏者曰四夷四夷外也中国内也天地为之平内外所以限也夫中国者君臣所自立也礼乐所自作也衣冠所自出也冠昏祭祀所自用也縗麻丧泣所自制也果蓏菜茹所自殖也稻麻黍稷所自有也东方曰夷被发文身有不火食者矣南方曰蛮雕题交趾有不火食者西方曰戎被发衣皮有不粒食者北方曰狄毛衣穴居有不粒食者其俗皆自安也相易则乱仰观於天则二十八舍在焉俯察於地则九州分野在焉中观於人则君臣父子夫妇兄弟宾客朋友之位在焉非二十八舍九州分野之内非君臣父子夫妇兄弟宾客朋友之位皆外裔也二十八舍之外干乎二十八舍之内是乱天常也九州分野之外入乎九州分野之内是易地理也非君臣父子夫妇兄弟宾客朋友之位是悖人道也苟天常乱於上地理易於下人道悖於中国不为中国矣闻乃有巨人名曰佛自西来入我中国有龎眉曰耼自胡来入我中国各以其人易中国之人以其道易中国之道以其俗易中国之俗以其书易中国之书以其教易中国之教以其居庐易中国之居庐以其礼乐易中国之礼乐以其文章易中国之文章以其衣服易中国之衣服以其饮食易中国之饮食以其祭祀易中国之祭祀虽然中国人犹未肯乐焉而从之也其佛者乃说曰天有堂地有狱从我游则升天堂矣否则挤地狱其老亦说曰我长生之道不死之乐从我游则长生矣否则夭死且又有为耒耜以使人农也为诗书以使人士也为器材以使人工也为货币以使人商也臣拜乎君弟事乎兄幼顺乎长冠以束乎发带以绳乎腰履以覊乎足妻子以待养宾师以须乎奉縗麻丧泣之制使人为哀禋祀祭享之位使人为孝尔之劳也如是我皆无是之苦於是人或惧之或悦之始有从之者既从之也人则曰莫尊乎君与之抗礼无兄以事也无长以从也无妻子以养也无宾师以奉也无发以束也无带以绳也无縗麻丧泣以为哀也无禋祀祭享以为孝也中国所为士与农工与商者我皆坐而衣食之我贵也如此故其人欢然而去之也靡然而趋之也噫今不离此而去彼背中国而趋佛老者几人或曰如此将为之奈何曰各人其人各俗其俗各教其教各礼其礼各衣服其衣服各居庐其居庐四夷处四夷中国处中国各不相乱如斯而已矣则中国中国也四夷四夷也
徂徕集卷十

[book_title]卷十一
钦定四库全书
徂徕集卷十一　　　　　　宋　石介　撰论
季札论
夫殣一身以存万代君臣上下之分者夷齐也墟一国以存万代父子兄弟之亲者季札也噫夷齐非苟义也札非苟让也以夷齐之明且智岂不知纣之不仁涂炭天下武王顺乎天而应乎人以至仁而伐至不仁提民涂炭中至於安乐泰然也盖以谓尧禅舜舜禅禹禹传子天下之大公也而舜贤也禹贤也啓贤也尧舜之禅让禹之传嗣皆与贤也可以法汤伐桀武伐纣虽天下之大义而桀纣君也汤武臣也以臣伐其君不可以训顷尧舜禹皆传乎贤而汤始以兵伐桀汤既以臣伐桀而自为君武王又以臣伐纣而自为君且大惧後世不知有尧舜禹之以大公之命而传乎贤但知汤武之以大义伐桀纣而将有假大义之名戕贼簒弑其君者故谏於马前死於首阳噫夷齐非苟义也存万代君臣上下之分也以季札之明且智岂不知吴国以季子则存以诸樊则亡岂不以能保其先人之国则为孝覆絶其先人之祀则为不孝盖以谓父与子天下之大亲也兄与弟天下之大伦也周室既衰王政絶矣天子争立诸侯簒夺弟杀其兄子杀其父无国无之且大惧後世不知有父子之亲兄弟之爱皆以为子得以簒其父弟得以夺其兄则亲爱灭矣故托以子臧让於诸樊噫季札非苟让也存万代父子兄弟之亲也且非夷齐则後世弑君接踵矣非季札则後世杀父继踵矣独孤及作季札论云云者岂知季札之所存也吁及徒知废先君之命非孝灭其国不仁独不知奉先君以为孝孝之末也全一国以为仁仁之小矣与其奉先君已没之命孰若存先王大中之教与其全一国将坠之绪孰若救万世簒弑之祸呜呼季札之意远哉及岂知之也故孔子称伯夷叔齐曰古之贤人也谓季札曰吴之习礼者也
伊吕论
人称之曰伊吕以其道相近心相合功相同也余以为伊吕之功则同其道与心则有异者其君无道其国将必亡於畎亩之中不以其君无道而遂忘其君不以其国将必亡而遂弃其国五往就之见其君进其说欲其君之克念冀其国之不亡使禹不泯祀者伊尹之心也其君无道其国将必亡遂弃其国不往就之见其君进其说晏安坐於磻溪之中忍其君不道俟其国将亡者吕望之心也然伊尹卒不得见听桀卒不能知善夏卒不能复存终归於汤而放桀灭夏先就其君而君不从不忍其民之涂炭然後归汤得君子去就之道矣向若桀能纳伊尹之谋克念作圣夏之祀未殄矣望之心曷尝及於此乎君暴虐於上民涂炭於下国之祀日且坠矣不一起往说其君救其民存其国祀直以归於文王佐武伐纣灭商不一就见其君进其说安知其君之不受其说之不行直弃絶之望之心不如伊尹之心望之道不若伊尹之道万分之一纣有悔乱改过之心以望为太公黜其恶政而从於善汤之社未迁矣惜乎望之不一往也
忧勤非损寿论
文王世子郑康成注曰文王以忧勤损寿武王以安乐延年余谓忧勤所以延年非损寿也安乐所以损寿非延年也若曰忧勤损寿则自尧舜禹汤皆忧且勤四凶在朝丹朱不肖尧不忧乎亲睦九族平章百姓钦若昊天历象日月星辰分命羲和平秩四时尧不勤乎尧寿一百二十岁矣父顽母嚚象傲舜不忧乎耕於历山陶於河滨渔於雷泽慎徽五典时叙百揆考七政类上帝禋六宗廵四岳舜不勤乎舜寿一百有一十岁矣洪水九年父鲧殛死禹不忧乎乘四载随山刋木栉风沐雨劳身焦思启呱呱而泣过门不入禹不勤乎禹寿百岁夏桀敷虐万方罹其荼毒汤不忧乎东征西夷怨南征北狄怨自葛凡十一征而天下服既即位旱七年则剪爪以为牺牲汤不勤乎汤寿百岁周公作无逸亦曰中宗高宗祖甲不敢荒宁中宗享国七十有五年高宗享国五十有九年祖甲享国三十有三年自时厥後立王生则逸不知稼穑之艰难不闻小人之劳惟耽乐之从亦罔或克寿或十年或七八年或五六年或四三年是知忧勤延年安乐损寿明矣康成以为文王以忧勤损夀且文王享年九十有七所不至禹汤者三岁岂为损夀乎又谓武王以安乐延年且武王继父之事受天之命顺人之心与八百诸侯同伐纣以生万民以启天下天下有一夫横行武王则羞为安乐乎康成之妄也如此夫忧勤天下者圣人之心安乐一身者匹夫之情也心忧乎天下则骄奢淫佚邪乱非僻之志无自入也骄奢淫佚邪乱非僻之志无自入则性情安而血气盈性情安血气盈则夀命固矣乐在乎一身则骄奢淫佚邪乱非僻之志有自入矣骄奢淫佚邪乱非僻之志入则性情乱而血气耗性情乱血气耗则夀命夭矣呜呼如康成之言其害深矣後世人君以为安乐延年也则盘於游畋躭於逸乐湎於酒淫於色连宵奏钟鼓日宴不视朝曰安乐可以延年以为忧勤损夀也则怠於庶政弛於万几天下将乱而不之忧生民甚苦而不之顾朝廷隳坏而不之省宗社覆亡而不之虑曰忧勤惧其损夀东汉而下至於魏晋梁隋唐五代其人君皆躭於逸乐荒於酒色败德失度倾国丧家夀命不长享国不永者康成之罪也康成之言其害深矣
牛僧孺论
唐文宗皇帝既承父兄奢弊之余而践阼孜孜政道有意贞观开元之治一日延英对宰相曰天下何由太平卿等有意如此乎宰相僧孺对曰臣等待罪辅弼无能康济然臣思太平亦无象今四夷不至交侵百姓不至流散上无淫虐下无怨讟私室无强家公议无壅滞虽未及至理亦谓小康陛下若别求太平非臣等所及退至中书谓同列曰吾辈为宰相天子责成如是安可久处兹地乎旬日间三上章请退悖哉僧孺之不忠也伊尹耻致其君不及尧舜魏文公愿为臯夔夫汤与太宗又岂本有尧舜之资伊尹魏文公致之遂如尧舜焉吾观文宗夙夜勤治身履恭俭英智聪睿有圣人之资僧孺若以尧舜之道辅之必为尧舜矣若以帝王之道语之必能行帝王之道矣凡人臣以道事君竭已之才以致於君惟恐君不能行尽已之道竭已之才以致於君君不能行犹昼夜孜孜夙夜勉勉左辅右弼庶几行之僧孺何尝以尧舜之道语其君文宗何尝有闻道而不能行者而僧孺遽止僧孺不忠也且君可以为开元之君也则以开元之政启之君既能为开元之政也则以贞观之政啓之君既能为贞观之政也则以三王之政啓之君既能为三王之政也则以五帝之道啓之君既能行五帝之道也则以三皇之道啓之然後致其君卓然在於羲轩之上跻其民沛然纳乎仁夀之域此不为盛乎直指大和之间谓之太平可嗟矣夫唐自天宝以後藩臣倔强不顺中官骄悖挠权至文宗承穆宗敬宗之後履长庆宝历之乱四海奢弊彛伦攸斁万几隳旷庶政不缉当是时中官王守澄用事佥人得进幽州军乱方逐其帅成都失守复陷於蛮而又奸党横行申锡遭构兴元兵乱李济被害疾疫相仍民罹夭殇水旱仍臻年岁凶歉而僧孺谓四夷不至交侵百姓不至流散上无淫虐下无怨讟私室无强家公议无壅滞不亦面欺其君乎复且怨君责成於已辄旬日三上章求退其悖亦甚矣大臣之礼固如是乎噫其後郑注干政李训乱国邪谋得行狂狡并进大和之治不及贞观开元之太平过在僧孺也惜乎文宗有君而无臣矣悲夫
周公论
或问曰周公相成王制礼作乐一饭三吐哺一沐三握髪起以待士何汲汲也如此沐与饭且不暇舜相尧禹相舜益相禹伊尹相汤傅说相高宗皆不如周公之勤且劳也岂周公之德不及舜禹益伊尹傅说乎曰周公不得不然也尧圣人也舜圣人也高宗圣人也舜禹伊尹傅说勤且劳复何为哉周公则不得不然也成王孺子也方在襁褓之中知成王果圣人耶且后稷公刘古公王季文王武王积千余年以得天下武王死成王幼弱武王以后稷公刘古公王季文王之天下及成王以托周公周公受武王之托负天下之重苟成王不似坠覆其业则是后稷公刘古公王季文王武王之天下周公失之也周公岂得不勤且劳乎又何暇乎沐且饭也周公之不如舜禹益与伊尹傅说所相君所逢时异也孰谓周公之德不及耶噫予观周公相成王之心至矣成王尝刻桐叶以为珪戱言遂以国封唐叔周公相成王之心也至矣成王为戱言以国封人成王复敢戏乎戏且不敢敢荒宁乎敢逸豫乎敢侮敖乎敢惑乱不道乎敢骄淫无礼乎周公相成王之心也至矣唐柳宗元以为唐叔小弱弟不当封周公成其不中之戏以地与人以小弱弟为之主其得为圣乎不达周公之心也已
王爵论
古者圣人之立制也爵禄有差衣服有章车旗有数宫室有度上不可以偪下下不可以拟上所以防夫僭夺而塞贪乱也三代天子称王已夏曰禹王商曰汤王周曰武王成王康王西伯犹追諡为文王三代诸侯无称王者崇亲勲强根本莫大於周公也太公也皆不封王晋郑曹卫陈蔡七十余国其爵公侯伯子男而已亦无称王者周衰诸侯骄侈吴与楚始僭而称王然为圣人夷之称曰人称曰子亦不称为王周益下削诸侯皆自称为王斯盖衰微之世臣强君弱窃号为王也汉兴袭亡秦之弊丧三代之制高祖初王而自称曰皇帝功臣子弟或封为王故有齐王有吴王有楚王有韩王有梁王有荆王有代王有燕王有淮南王有胶东王有胶西王有济南王有菑川王有衡山王皆称王者之号行王者之礼衣服制度非典宫室窃拟於王於是僭夺之心生而贪乱之志萌故吴楚七国连兵称反韩彭卢相继叛乱大者族小者诛功臣子弟罕有全者由亡古之制也由上诱之为乱也孔子曰必也正名乎名者爵也器者车服也惟名与器不可假人小人乘王者之号易曰负且乘致寇至後世宗室相杀伐诸侯争乱不能胜止可哀也
隂德论
夫天辟乎上地辟乎下君辟乎中天地人异位而同治也天地之治曰祸福君之治曰刑赏其出一也皆随其善恶而散布之善斯赏恶斯刑是谓顺天地天地顺而风雨和百谷嘉恶斯赏善斯刑是谓逆天地天地逆而隂阳乖四时悖三才之道不相离其应如影响祸福刑赏岂异出乎夫人不达天地君之治昧祸福刑赏之所出行君威命执君刑柄发号布令代君诛赏而硜硜焉守小慈蹈小仁不肯去一奸人刑一有罪皆曰存隂德其大旨谓不杀一人不伤一物则天地神明之所福也苟不以已之喜怒杀伤虽多天地神明福之矣苟不以天下之喜怒而害一人损一物天地神明固祸之矣且天地能覆载而不能明示祸福於人树之以君假其刑赏以明善恶人君能刑赏而不能亲行黜陟於下任之以臣假其威权以进退贪良良者进之君赏之也天福之也奚其德哉贪者退之君刑之也天祸之也奚其仇哉以进退於人谓德仇在已乎欺天而无君也州方千里牧非其人千里受弊邑方百里宰非其人百里受弊使一牧一宰有罪而罹其诛孰多千里百里无其辜而受其弊是仁一牧宰而不仁於千里百里也暴我鳏寡虐我惸独天地君所欲除而存之违天地君也违天地君而曰存隂德祸斯及矣白额虎暴而害物周处杀之而获福两头蛇见而人死叔敖斩之而得报尸而官涂而民其害岂特白额虎两头蛇之比也而能除之隂德隆隆而无穷矣
水旱责三公论
汉以水旱责三公後世论者两出一以为三公燮理隂阳之官也责是一以为水旱系乎君不当责三公予谓二者皆有偏也责三公则君怠责君则相怠夫君者天下之治无不统主其大者天地隂阳也在尧则曰钦若昊天历象日月星辰在舜则曰璇玑玉衡以齐七政人君统治天地隂阳者也三公佐人君以燮理天地隂阳之道与政通政道序则隂阳之道序政道忒则隂阳之道忒天地隂阳序而风雨时天地隂阳忒而风雨不时若然三公与君同体也政道得风雨时君三公同享其利政道失风雨差君三公同当其责以水旱责三公不专於三公也天谴於君君惟当惕惧修德改行厉善以答天谴君责三公则有罢免者若水旱君则罪已三公则免官不能逃其责也彼责专三公三公佐君以燮理天地隂阳者也佐者且得罪君可坐视灾谴晏然安乐曰彼三公之责也吾何与焉是引君於荒且怠矣彼责专於君三公佐君燮理天地隂阳者也君则惕惧不敢安宁三公乃申申庙堂饱食宴坐曰彼君之责也我何与焉是接臣於骄且慢矣荒与怠政疵疠也骄与慢国殃灾也若是水旱君则罪已三公则免予之说长
徂徕集卷十一

[book_title]卷十二
钦定四库全书
徂徕集卷十二　　　　　　宋　石介　撰书
上范中丞书
五月九日郓州观察推官将仕郎试秘书省校书郎石介闻新除中执法乘疾置趣归阙且过於郓走遣仆夫持书数幅见长旄大斾至则以书跪於马前而宣其书中言曰今天子命河阳旧相李公入平章中书事命青州牧天章阁待制范公为御史中丞四海之望洽矣三灵之心协矣人主聪明一朝独运於万几之上冲然发乎宸虑既已於四月十七日天子宪法行革近朝敝政七条事又於二十一日罢八御药官思扫除颓风一新庶政乾坤上下日月寰海莫不清润乃躬引忠鲠亮直恢闳博达之士一立於岩廊以和天下之政令一领於中司以持天下之纪纲夫岩廊之上政令所出政令一不善则天下无政令矣中司之任纪纲所在纪纲一不正则天下无纪纲矣内外官府百余局惟中书宪台为天子腹心耳目为朝廷总领为天下都会国家官人千数员宰相中丞执天子宪法行天子诰命布天子教化故天子特重其任周礼有太宰小宰太宰则今之宰相也小宰则今之中丞也居黄扉青琐坐而论道绦服白简会常专席盖以严其地也尊其人也示臣寮不得而并也衆人不得而为也惟主上英智神武睿略雄断能内修其德外取贤杰以自辅相惟相国耆德宿望忠诚正气能耐久不变终升大辅惟中丞大节直道危言敢谏能守正不挠自结明主简在帝心符於物望人神上下胥相协庆穷天之垠合亿万口并亿万心如一心如一口无一人异辞者初成命出士走诸朝吏走诸府商走诸市农夫走诸野皓白之老三尺之童鼓舞欢欣腾跃道路曰天地久不序隂阳久不和风雨久不时寒暑久不节其待吾天子吾相国吾中丞而调乎淫靡蠧人文佛老害正教兴作夺农时土木耗民财其待吾天子吾相国吾中丞而救乎刺史多轻授县令多非人良直多泥埋奸赃多旌擢其待吾天子吾相国吾中丞而辟乎中贵人党盛千余年口含天宪手握王爵出入内外权倾四海天子之命不出於轩墀之上而出於房闼天下之政不出於廊庙之间而在於阉寺其待吾天子吾相国吾中丞而禁乎岁旱久不雨螟虫久为灾天下民阻饥而且将死其待吾天子吾相国吾中丞而食乎鳏寡惸独不能自养者怯懦困穷不能自存者闻之曰我其为吾天子吾相国吾中丞所生乎穷海之隅荒山之徼覆盆之下日月有不照临者闻之曰我其为吾天子吾相国吾中丞所提乎天子之明之圣拟於尧舜侔於禹汤过於文武相国中丞之功之德格於皇天被於四海暨於草木虫鱼故能感於人心怀於民情壮伟哉以相国中丞同德协心左右成圣天子天下太平可延颈翘首而待也唐太宗得房魏明皇得姚宋故李唐十八世三百年独贞观开元为太平以我圣天子亦唐太宗明皇也以相国中丞亦太宗之房魏明皇之姚宋也岂知明道不为贞观开元乎阁下无曰吾位为中丞致太平宰相之事阁下虽则中丞天子之任阁下也以宰相天下之待阁下也其以中丞行宰相之事乎况天子注意天下属心践登公槐正位岩庙在旦暮矣惟相国中丞为天子为天下致太平焉且夫圣人乘运运乘气天地间有正气有邪气圣人生乘天地正气则为真运气正天地万物无不正者矣故其君为明君臣为贤臣民为良民百物无札瘥夭殇隂阳顺序风雨时降昆虫草木各遂其生植不有变怪盖至正之气行於天地间东西南北中央上下无容发隙妖孽惑邪之气无自入矣自毛发之隙容邪气干之正不纯一矣故运气正必有圣人乘之而王圣人必有贤人起焉而辅黄帝之六相唐尧之舜禹有虞之十六相汤之伊尹仲虺高宗之傅说文王之太公闳夭成王之周公召公汉祖之萧曹光武之耿邓唐太宗之房魏明皇之姚宋宪宗之裴度皆应期运而生也易曰同声相应同气相求水流湿火就燥云从龙风从虎圣人作而万物覩言各从其类今天子乘正气而王今相国今中丞逢真运而生圣贤符合千载旦暮在此时也惟相国不以十三四年间取华涂显仕充其素量直以得真主逢真运如舜禹十六相佐唐虞伊尹傅说之佐汤高宗太公闳夭周公召公之佐文武成王房魏姚宋裴度之佐太宗明皇宪宗俾我圣天子六五帝而四三王太平之基丕丕与高天厚地而比崇永三灵之心四海之望也文中子曰君子之於帝制并心一气而得 也倾耳而听拭目而视太康之始书同文车同轨君子曰帝制可作矣而不克振太熙之後而君子息心焉今区域混一文轸遐暨圣天子春秋鼎盛盛德日新天下倾耳拭目日以待尧舜之治斯亦帝制可作之时也相国中丞当竭王佐之才罄忠臣之节以副人主急太平之意符天下倾耳拭目之望无如太康之际帝制遂不克振使天下君子息心耳介生二十九年在贫贱寒馁中胸臆郁不得舒散一旦见圣人龙行雷动於六合之上贤臣跃起云会耳目如豁聋瞽心意如祛积滞踊跃奋悚不能制其喜以笔墨写胸中事布之於旌麾下摈焉纳焉惟命不宣介顿首
上郭殿院书
百拜献书於殿院执事天圣末太后出闺闼坐轩墀上手握天下柄恩威刑赏自已出宰相百官重足屏息不敢动充员备位而已恩厚宗属禄赏过差惟器与名假於厮役非勲非德浊乱品流宰相不能复持其纲纪辄以太祖太宗真宗三世之成宪弛之宪台四御史举其职曰天下纲纪既不在宰相堂则当在吾府宰相既弛之吾属又不能持之赏罚其谁明名器其谁正天下其谁属朝廷其谁倚我太祖太宗真宗之垂法遂隳矣乃削牍公车请於上前言直意切触龙逆鳞宫中赫然震怒廹责逐出以暴露其过天下想望四御史风采颂叹四御史声烈而歌舞之曰以直道进复以直道退得所退矣今年四月一日皇帝始亲决万机革故鼎新万物皆覩乾行雷动六合声闻既已革近朝弊政七条事又罢八御药官思与天下洁濯洗然清明端正治本建隆皇极以河阳旧相李公先朝元老四海具瞻乃召归中书执政事又以青州牧天章阁范公忠亮骨鲠本朝名臣乃引入御史府为中丞以河北转运使李公刚简直烈周行正人乃延登御史府知杂以陈州同判范仲淹敢言极谏缙绅端士乃擢在谏署为诤臣又还四御史以起废滞以旌良直太平之政赫然以新三王之风延颈可待天下复想望四御史风采叹颂四御史声烈而歌舞之曰以直道退复以直道进得所进矣惟四御史天资忠直魁闳伟杰之气应时运而生当太后朝能烈烈持纲纪为国家尽死节摈斥千里外顿挫摧辱几至死而曾不避信忠诚亮节贯白日矣今人主聪明神圣英威睿武增谏员广言路黜佥人用壮士任人不疑听纳如流谏者不惧言者无罪传曰邦有道则危言危行御史今得其时也朝廷复有遗有阙待他人补之乎待他人拾之乎补之不尽其责他人乎尽在於御史矣夫百链不耗良金也千里不跌良骥也夷险不改其操穷达不易其行真贤人也诗曰靡不有初鲜克有终唐相元微之初拜左拾遗即日献教本书数月间上封事六七授监察御史劾奏东帅违诏过赋数百万又奏涂山甫等八十余家寃事东诸侯不奉法东御史府不治事命分台董之时有河南尹房式坐罪稙举劾之监军使死其柩乘传入邮邮吏不敢诘内园擅械系人踰年台府不得知飞龙使匿赵氏亡命奴为养子主不敢言浙右帅封杖杖安吉令至死子不敢诉稹或奏或劾或移皆举正之声名揭然耸动内外风望凛凛天下延想既为权臣所挤黜江陵徙通判移越州凡八九年复归朝忠骨轥为佞气正色揉为谀容乃变节从权附势以媒身事虽得进用始龌龊自保卒不能复见嘉谟立奇节以禆国家君子鄙之史臣讥之万世之下为後人贱其得几何其失几何御史其初既蹈元之躅其终无蹑元之迹君子曰不欺闇室又曰十目所视十手所指今天下倾耳拭目以观御史之举朝廷之上一言出一善布天下闻之天下见之一言失一善废天下伺之天下窥之其欺岂特闇室也其视其指岂特十目十手也惟御史能有其初能有其终社稷幸甚四海幸甚不宣介顿首
上赵先生书
谨上书先生足下介间居尝读唐文粹及昌黎集观其述作炳然有三代两汉遗风殊不类今之文曰诗赋者曰碑颂者曰铭赞者或序记或书箴必本於教化仁义根於礼乐刑政而後为之辞大者驱引帝王之道施於国家及於人民以佐神灵以浸虫鱼次者正百度叙百官和隂阳平四时以舒畅元化缉安四方今之为文其主者不过句读妍巧对偶的当而已极美者不过事实繁多声律调谐而已雕锼篆刻伤其本浮华缘饰丧其真於教化仁义礼乐刑政则缺然无髣髴者易曰文明以正观乎人文化成天下春秋传曰经纬天地曰文尧则曰钦明文思禹则曰文命敷於四海周则曰郁郁乎文哉汉则曰文章尔雅训辞深厚今之文何其衰乎去唐百余年其间文人计以千数而斯文寂寥缺坏久而不振者非今之人尽不贤於唐之人尽不能为唐之文也盖其弊由於朝廷敦好时俗习尚渍染积渐非一朝一夕也不有大贤奋袂於其间崛然而起将无革者乎唐之初承陈隋剥乱之後余人薄俗尚染齐梁流风文体卑弱气质丛脞犹未足以鼓舞万物声明六合逮章武皇帝负羲轩之姿怀唐虞之材卓然起立於轩墀之上武功战定四海内政刮疵剔瑕乾清坤宁以文德化成天下惊潜烛幽雷动日烜韩吏部愈应期会而生学独去常俗直以古道在已乃以空桑云和数百年希濶冺灭已亡之曲独唱於万千人间衆人耳惯所听唯郑卫惉懘之声忽然闻其太古之上无为之世雅颂正始之音恍惚茫昧如丧聪如失明有骇而亟走者有陋而窃笑者有怒而大骂者丛聚嘲噪万口应答声无穷休爱而喜前而听随而和者唯柳宗元皇甫湜李翺李观李汉孟郊张籍元稹白乐天辈数十子而已吏部志复古道奋不顾死虽摈斥摧毁日百千端曾不少改所守数十子亦皆协赞附会能穷精毕力効吏部之所为故以一吏部数十子力能胜万百千人之衆能起三数百年之弊唐之文章所以坦然明白揭如日月浑浑灏灏浸如江海同於三代驾於两汉者吏部与数十子之力也今天子继明守成道德高厚功业巍然直与唐并今卿士大夫垂绅曳组森森布列行义超然直与唐比独斯文邈乎不可视於唐居上者点画语言组织章句如彼画工不知绘事後素以为质但夸其藻火之明丹漆之多如彼追师不知良玉不琢以为美但夸其雕刻之工文理之缛载毫囊笔穷山刋木模刻其文字布於天下以为後进式後进耳所习闻声名赫奕位望显盛者惟是不知前人有孟轲扬雄董仲舒司马相如贾谊韩吏部柳宗元之才之雄也目所常见制作淫丽文辞侈靡者唯是不知前世有三代两汉钜唐之文之懿也父训其子兄教其弟童而朱研其口长而组绣於手天下靡然向风寖以成俗吁无变之者有以待先生也如唐之弊变之待吏部也继唐之文章绍吏部之至雄先生无与让先生识与天地相际接学臻古今藴奥名节德范人伦师表所谓有臯夔之才伊吕之志周公之道轲雄之文施之於一国之间和风仁声油然其洽矣施之於廊庙之上皇猷帝功卓然其成矣而命与才戾四十始登一第仕才得上农夫之禄料不能得居庙堂之上调燮元化訏谟百度尧舜其君仁夀其民也天岂虚生先生於世哉传曰五百年一贤人生孔子至孟子孟子至扬子扬子至文中子文中子至吏部吏部至先生其验与孔子孟子扬子文中子吏部皆不虚生也有厥德於亿万世迄於今而道益明也名不朽也今淫文害雅世教隳坏扶倾持危当在有道先生岂得不危乎仲尼冇云吾欲托之空言不如见之行事深切着明也先生如果欲有为则请先生为吏部介愿率士建中之徒为李翺李观先生唱於前介等和於後先生击其左介等攻其右先生掎之介等角之又岂知不能胜兹万百千人之衆革兹百数十年之弊使有宋之文赫然为盛与大汉相视钜唐同风哉语曰当仁不让於师孔子不曰天之未丧斯文也孟子不曰我欲正人心息邪说距詖行放淫辞以承三圣扬子不曰後之塞路者有矣窃自比於孟子文中子不曰千载之下有绍宣尼之业者吾不得而让也吏部不曰释老之害过於杨墨吾欲全之於已坏之後使其道由愈而粗传盖知其道在已不得而让也今也道实在於先生先生岂得让乎介窃痛斯文衰道不充力不足不能救世有贤儒君子天下所属意岂特区区小子窃有望乎左右先生留意焉
上杜副枢书
九月十二日奉高大夫遣人叩山扉疾叫称贺曰京兆尹杜公拜枢密副使凡在海?之内鱼虾之细草木之微犹且慰喜吾曹衣冠之流视鱼虾草木为灵号有知识宜知杜公之贤能才美天子聪明神圣知人不疑擢在枢辅将以富夀生人万世鸿业敢不贺介既闻惊起盥漱具冠带顿首西望拜曰吾圣天子睿武濬哲在黄帝尧舜禹汤之上能自得贤人而任之宜禄宜夀宜有天下万千年我公魁礧骨鲠纯忠大节有夔龙周召之姿能自得明主而佐之宜康宁宜福祉宜翊辅圣天子万千年君尧臣夔千载同时既西乡又再拜贺曰公昔为御史中丞以去咎应不在已怅然有恨色公今职筦枢机位亚台宰可以举贤矣可以去不肖矣天下之贤者进矣不肖者退矣又公与曹谏议【修古】鞠天章【咏】刘待制【随】李龙阁【弦】孔给事【道辅】为友且同道自曹而下五人皆足不得踏两府门下而死虽履历清涂践更剧任嘉谟嘉猷匪躬之节称於君子书於国史尚未得罄输其忠而大行其道齎志以没地衔恨於九原不独五人者以为恨朝廷天下亦为五人痛之痛五人者道不大行也痛天下之人被福泽之浅也惟公康宁福夀优游大僚得志於两府是五人之道尽行於公矣伸五人之志释五人之恨矣不独朝廷天下受公福泽五人实欢舒快喜於泉下矣二者又重为公之贺也虽然难逢者时难得者位道至难也可以学之而至时与位非力能至也古圣贤急行道逢其时得其位不待终日而诛者惧时之亟去而位之亟失也故孔子为鲁司寇七日而诛少正卯其不待八日九日而诛者安知八日不遭逐而九日不失位也此圣人行道之心至矣得一司寇区区诸侯之国且举大恶而诛之噫司寇小官也诸侯列国也位轻国小不足以行道道行不出千里今公为天子柄辅亲在宥密位足以行道道行及於天下被於万物非小也公於此时宜副天子注任之意酬昔日中丞之心舒曹孔五人之恨举孔子七日诛少正卯之事则外不尸君宠内不孤已志近无憾亡友远不负孔子介不任拳拳之心介再拜
上张兵部书
介尝读易至序卦曰剥者剥也物不可以终尽故受之以复今斯文也剥且三百年矣剥之将尽其终必有复何者尧舜禹之道剥於癸天授之汤尧舜禹之道复汤之道剥於辛天授之文武周公汤之道复文武周公之道剥於幽厉天授之孔子文武周公之道复孔子之道始剥於杨墨中剥於庄韩又剥於秦莽又剥於晋宗隋梁陈五代终剥於佛老天授之孟轲荀卿扬雄王通韩愈孔子之道复今斯文也剥已极矣而不复天岂遂丧斯文哉斯文丧则尧舜禹汤周公孔子之道不可见矣嗟夫小子不肖然每至於斯未尝不流涕横席终夜不寝也顾已无孟轲荀卿扬雄文中子吏部之力不能亟复斯文其心亦不敢须臾忘此惟执事怜之不宣介顿首
徂徕集卷十二

[book_title]卷十三
<集部,别集类,北宋建隆至靖康,徂徕集>
钦定四库全书
徂徕集卷十三　　　　　　　宋　石介　撰书
上蔡副枢书
夫圣贤不徒生也四凶在朝尧德不明舜起佐尧流共工於幽州窜三苗於三危放驩兜於崇山殛鲧於羽山洪水方割下民其咨禹乘四载随山刋木决九川距四海成王幼周公践阼制礼作乐世衰道微邪说暴行有作王道失叙礼坏乐崩三纲将絶彛伦攸斁夫子作春秋明易象删诗书定礼乐祖述尧舜宪章文武杨墨塞路儒几病矣孟子作十四篇而辟之新莽簒汉道斯潜矣扬雄作凖易五万言法言十三章而彰之晋宋齐梁陈并时而亡王纲毁矣人伦弃矣文中子续经以存之释老之害甚於杨墨悖乱圣教蠧损中国吏部独力以排之故四凶去尧德明洪水息蒸民粒礼乐作周太平六经就尧舜禹汤文武周公之道存杨墨辟孔教行法言修莽恶显续经成王纲举释老微中国乂是知时有弊则圣贤生圣贤生皆救时之弊也唐季之荒顿五代之欃枪太祖一戎而夷之钱塘之不朝并州之未贡太宗传檄而宾之真宗修其制度明其法律章其物采和其政令正其礼乐通其教化陛下嗣兴制度既修矣法律既明矣物采既章矣政令既和矣礼乐既
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 10:26:15-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>