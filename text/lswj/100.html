<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="提要,卷一,卷二,卷三,卷四,卷五,卷六,卷七,卷八,卷九,卷十,卷十一,卷十二,卷十三,卷十四,后序,云村集全文在线阅读,云村集全文在线下载,大玄古籍书库">
<meta name="description" content="明代诗文别集。许相卿(字伯台)著。是集嘉靖间刻本,其稿为许相卿所自定,凡14卷,原题:“浙浒蹇翁许相卿著,门生董榖、吴遵校。”前有许相卿自序,后有许闻造跋。《四库全书总目》因其本为许相卿所自定,故著录此刻本。此外,万历年间,其哲嗣据钱氏所藏稿重编而梓行,署名《黄门集》,凡12卷,附录1卷。两本相较,此本尽管卷帙较少,但实际上比14卷本诗文为多,而且,嘉靖刻本误字,此本也均已改正。此本虽晚出,实比嘉靖刻本完善,不知四库馆臣何以摈弃不用。《四库全书总目》评其集说:“其自题绝句有曰:云村病老语多咙，造次诗成绝宋">
<title>云村集_许相卿_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">云村集</span> <br/>
          作者： <span class="inputVal" id="bkauthor">许相卿</span> <br/>
          朝代： <span class="inputVal" id="bkdate">明代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">类书文集,诗文集,完结</span> <br/>
          字数： <span class="inputVal" id="bknum">[book_length]87550</span> <br/>
          说明： <span class="inputVal" id="bkdec">明代诗文别集。许相卿(字伯台)著。是集嘉靖间刻本,其稿为许相卿所自定,凡14卷,原题:“浙浒蹇翁许相卿著,门生董榖、吴遵校。”前有许相卿自序,后有许闻造跋。《四库全书总目》因其本为许相卿所自定,故著录此刻本。此外,万历年间,其哲嗣据钱氏所藏稿重编而梓行,署名《黄门集》,凡12卷,附录1卷。两本相较,此本尽管卷帙较少,但实际上比14卷本诗文为多,而且,嘉靖刻本误字,此本也均已改正。此本虽晚出,实比嘉靖刻本完善,不知四库馆臣何以摈弃不用。《四库全书总目》评其集说:“其自题绝句有曰:云村病老语多咙，造次诗成绝宋腔。还溯开元论风格，拾遗坛上树旌幢。’盖自以为所学为未足，欲进而求之唐人也。今观其诗，大体近体居多，五言有大历之调,七言出入于陈师道、陈与义间，可谓自知之审矣。章疏切实,杂文体裁雅洁，亦多有道之言，无明季士大夫求名若渴之习,殆笃实君子欤。”陈田《明诗纪事》也认为:“云村以直谏名，乞归后，入西村诗老小瀛社,又为孙太初(一元)置鹤田，可称好事，诗格不甚高,而人品既超,自无俗韵。"</span> <br/>
          封面： <span class="inputVal" id="bkimg">Z_18289.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]云村集
[book_author]许相卿
[book_date]明代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]类书文集,诗文集,完结
[book_length]87550
[book_dec]明代诗文别集。许相卿(字伯台)著。是集嘉靖间刻本,其稿为许相卿所自定,凡14卷,原题:“浙浒蹇翁许相卿著,门生董榖、吴遵校。”前有许相卿自序,后有许闻造跋。《四库全书总目》因其本为许相卿所自定,故著录此刻本。此外,万历年间,其哲嗣据钱氏所藏稿重编而梓行,署名《黄门集》,凡12卷,附录1卷。两本相较,此本尽管卷帙较少,但实际上比14卷本诗文为多,而且,嘉靖刻本误字,此本也均已改正。此本虽晚出,实比嘉靖刻本完善,不知四库馆臣何以摈弃不用。《四库全书总目》评其集说:“其自题绝句有曰:云村病老语多咙，造次诗成绝宋腔。还溯开元论风格，拾遗坛上树旌幢。’盖自以为所学为未足，欲进而求之唐人也。今观其诗，大体近体居多，五言有大历之调,七言出入于陈师道、陈与义间，可谓自知之审矣。章疏切实,杂文体裁雅洁，亦多有道之言，无明季士大夫求名若渴之习,殆笃实君子欤。”陈田《明诗纪事》也认为:“云村以直谏名，乞归后，入西村诗老小瀛社,又为孙太初(一元)置鹤田，可称好事，诗格不甚高,而人品既超,自无俗韵。"
[book_img]Z_18289.jpg


[book_title]提要
钦定四库全书　　　　集部六
云邨文集　　　　　　　别集类五【明】
提要
【臣】等谨案云邨文集十卷明许相卿撰相卿有史汉方驾已着录是集为相卿所自定简择颇精自序谓弃其脱遗不可读者存其余可读者其自题絶句有曰云村病老语多咙造次诗成絶宋腔还溯关元论风格拾遗坛上树旌幢盖自以所学为未足欲进而求之唐人也今观其诗大抵近体居多五言有大历之调七言出入於陈师道陈与义间可谓自知之审矣章疏切实文体裁雅洁亦多有道之言无明季士大夫求名若渴之习殆笃实君子欤其归田後与王子扬书称时虑更切不敢以归为幸乃今传闻日骇事势日危旦夕念北如昔之思南其惓惓君国之意视所谓去国一身轻似叶高名千古重于山者相去盖不啻倍蓰也乾隆四十二年二月恭校上
总纂官【臣】纪昀【臣】陆锡熊【臣】孙士毅
总校官【臣】陆费墀

[book_title]卷一
钦定四库全书
云村集卷一　　　　　　明　许相卿　撰
赋
萝补堂赋【有序】
萝补堂者从吾董翁所自名其居也祈余赋之词曰
矗谈岭之亢峙眇澉湖之澄涵孤城值其秀爽而隐居卜於其间菅茅上覆泥堵周环恒雨阳之淋炙缺苫盖於东南主人仰屋太息曰狡兎三窟鹪鹩一枝咸克御外侮而图宁居矧吾将干前蛊燕後昆顾无所庇吾庐乎爰踌躇其构思又般礴以殚虑衷若天啓谋与神会繄樛木之长萝方下萦而上延彼徒赘於有余我则病夫不完尔乃解自树杪援之檐端补此罅隙纾彼纠纒意祖少陵之咏巧夺娲皇之权老干系诸桡栋密蔓匀於疎椽柔枝盘旋以重复修条缕络而夤缘初萧森兮扶疎久蒙密兮隂沉旁翳荟兮纷敷上盘纡兮拥阏远睇兮矫龙首而骞凤翼廹视兮俨黄琮之间苍玉春荐芳蕊可方杞菊夏布清隂弗让修竹冬雪积而玉蛟结蟠秋风振而氷弦断续晨则云表之露下零宵而书檠之焰上烛殆造化有意毓兹堂之秀涤世氛之俗者也客有造堂下而进说曰上栋下宇中古盛制子独矫情因陋仍废夫琐琐数椽革而剏之曾不费子下筯之需润笔之贿也主人冁然而笑适然而兴顾谓客曰昔尝议斯役矣图厥新恐彰先陋而兢俗侈葺以故惧蹈前愆而贻後累又尝博观今昔之变矣耽耽巨厦巍巍崇宫拔地千尺在天半空计其壮丽悠永将与金石者同亡何势穷理复化为尘蒙而已矣而此堂特借萝以补茆任造化之经营役隂阳以刻雕潜德培其本余泽润其标吾聚族处於中也寒露不吾凄赫日不吾骄雷电不吾震撼风雨不吾飘颻容与委蛇其乐陶陶矧其易故增新我财不靡巧构密架人力不劳惟历岁之愈久则维持之益牢盖造物者辍其功则斯堂方就圮也而子得无以吾论为过高乎方将结陋巷为芳隣追巢居於太古味道德之腴狎诗酒之侣摽俗子而出诸户高卧濶视藐富儿之土木龊龊鼠壤蚁垤无足数也言未既客谢曰命之矣逡巡而退
毖斋赋【有序】
东藩宪使原博查公榜其燕居所曰毖斋属予赋之
於维美人之修嫭兮时兢兢以自防胡伊今之廼然兮童而习之以为常繄渊源其有自兮驯充养以成章亲肇鍚以嘉名兮曰约乎吾知尔之鲜失也师又传之要旨兮曰慎哉授子以予所自得也赫吾君仍宠绥兮曰惟毖焉予女嘉钦重巽之既申兮图顾諟於不遐绚书绅之被躬兮顾曳娄其有时盘觞几牖为之铭兮惧造次之或违惟退食有常所兮爰高揭於楹楣时仰止以敛袵兮俯而凝神以覃思警心目於旦旦兮昭面命而申耳提大哉王言兮厥义兼乎父师矢毕此生其无负兮毖为守身一字之符奉以周还而弗之坠失兮纷昌披以踯躅恣睢逞逸莫之检制兮肆决绳而踰墨儵犯患以冒灾兮嗟噬脐其安及旋名败而亲辱兮迄丧躬而危族惟昭鉴以痛惩兮弥惓惓而自朂羌何以跻於明兮匪前修焉所程出门俨如宾兮使民肃大祭之承凛燕居其犹斋兮承事畏於奉盈出往游衍严昊天日鉴兮矧夫立朝任使遐不惴惴於春氷抑闻无隐弗显兮必慎屋漏而布於明廷无微弗巨兮能勤小物而大患以平无迩焉其弗远兮决吾心之善利而千里之外万世之後有徵毖将若此庶几其无憾兮功以纯而用以宏曷啻有辞於父师兮而君赐以称闯然圣贤户阈兮岂惟表於周行辞曰猗与毖兮德之载兮敬惟舆兮辙则义兮於不已兮由圣轨兮吾与子同逝兮
哀逝水赋
哀哉水之为物也浩浩乎穷四海而委形混混乎历万川而流行繄蒙泉之始发兮或槛出而旁通洎灵液之啓秘兮亦壑赴而科从上无高之不自兮泝银潢而为踪下无深之不入兮渺溟涬而为宫载四游以为极兮涵九提而为封浴两曜而出入兮吞列宿而浑融弥三湘而澷七泽兮荡垕灵而浥太空若乃时雨骤集潢污横流八埏伊阻平赋悠悠黄河逆上地轴横抽沮洳成渊絶巘成丘禹功莫展丹绩奚收及夫青娥告令白收秉权洞庭叶下吴渚枫妍潢归潦缩泽枯隰坚海敛而碕露碛江收而渚呈壖其往奚归其泄何宣吾但见其亘古今继日夜而东驰而日益长往而不舍指虞渊以为途兮迅方壶而遐征去益远而返无由兮何西归之可凭谓尾闾之复宣兮气益充而滀渟遂蒸蓊而上下兮爰循环而相仍噫有是哉天地之生赖气以成轻清上浮重浊下凝浮凝定位乾坤以名流峙罗列二气之余维斯水也一六之符气入而盈气缩而虚穷邃古而一轨岂斯今之可疑鉴斯流之不返抚人生之胡为羌朝露之易曦慨夕槿之就萎目睠睠兮若存魂飘飘兮如驰岂夫人之諐殃兮将修与短固有定数数固有之兮吾且信其必由理而寓理既宰斯兮谅惟善之是留胡於今之不然兮乃背驰而殊路兹既执欵诚而履柔淑兮独中道而颠仆将修正之来咎兮抑此数适因时而畀赋每抚膺而浩叹兮涕横坠而莫御噫?欷闺门掩兮夜寥寂香径空兮杳无迹青鸾没兮金镜尘宝猊冷兮沈烟息中馈空兮伏雌在苹藻芳兮宁复采哀招九复兮魂不来白日忽兮掩蔼渺深情於溟漠寄逝波於东海托丸澜而通勤沥余衷而莫悔触余目而增欷揽予心之芥带水溅溅兮东驰日杳杳兮西飞送冥鸿兮三太息夫人一去兮何时归
云村集卷一

[book_title]卷二
钦定四库全书
云村集卷二　　　　　　明　许相卿　撰诗
五言律诗
晩晴
苦雨连旬日初晴一振衣残云依海峤新水到柴扉僻性嫌山浅尘缘与世微斜阳疎树里清影日边归
暝色
暝色狭斜路幽怀长短吟残虹犹薄海高鸟渐依林去住从吾道艰虞热壮心燕云愁直北望断欲沾襟
霁色
霁色林庐晩愁吟野水湾断云虹外雨残日鸟边山海宇堪流涕朝班只强顔独嗟身世拙早见鬓毛斑
江上
天堑东南限神功混沌余波涛来楚蜀云雨被扬徐旅泊水村寺霸图烟草墟亲庭眇何许倚望独踌躇
秋热
秋空骄剩暑客舍困炎曦檐鼠时呈技渊龙或守雌山云瞥眼度江月近人宜趺坐晩风榻焚香了化机
久雨
兀兀凭谁语悠悠只独栖雨深山更静溪涨岸全低日月书生老风尘世路迷新晴散孤闷村酒正堪携
乡思
目极南云迥时惊北候新栩然青琐梦尚尔白纶巾恐负平生学常怀寂寞滨潞河秋水永何处是归津
夜坐
独坐忧思集悲歌夜色辽疎林明远火静院急寒潮戎垒江南遍天阍冀北遥秋空穿病眼何日遣嫖姚
又八月望夜玉带湖泛月
良夜不可负归人还自留天闲多病客月占两中秋远水疑通汉轻风稳送舟露华清到骨寒意问羊裘
送蔡天鍚
乡国来何晩风尘别更难天空落木外路迥朔云端意气时看劒悲歌几控鞍春风消息好为报浙河干
夜过前峯僧舍
病客迷津舫清宵古寺门灯明深树阁僧住远人村烟月自良夜江湖多放言云泉有旧约投老欲终焉
雪行和邓士鲁
雪意已弥望马蹄还复行归心先鴈远病眼独山明落落同尘迹悠悠和古声撩人奈佳句孤烛守寒更
宿石门山房
尘土三年梦云林胜日游小招聊拟赋多难独凭楼月色千山午江光满意秋心期应共汝投老白苹洲
瓶山
小筑不远市高情还傍山尘缘瓮天外风味麴生间瓦枕乾坤梦箨冠烟雾顔因君怀旧隐海上紫云湾
赠何山人
爱酒何山子经年事远游云烟几两屐湖海一扁舟白眼无遗胜青囊有秘搜更休谈望气那复问封侯
章广文夜至
孤烛十年别清尊今夕同宦游谈历历衰病闵忡忡税驾逢身健移家得岁丰浮生能几会搔首叹萍蓬
夕泛有怀
幽意忽有属呼尊上小舠乾坤新化理湖海眇逋逃水混秋空远山留夕景高平生携手好岁晩隔风涛
睡起
假寐凭残易瞢腾过晩钟斗旋秋气肃山应岁占丰潜跃从吾道暄凉自候虫腐儒经世业多病已成翁
大雪携鹤观瀑
初雪压高帽羸骖扬远鞭玉龙僵欲死白鹤舞争妍山僻地无主骨清吾欲仙长吟杂孤唳归路晚翩翩
晩晴
岁晏田家隙晚晴山日温幽人神独往古意俗谁论陈迹云霄路闲身造化恩风檐高士传旷代有知言
再游苏臯祠
路忆秋风旧时逢灯事残林深天忽暝春浅午犹寒画壁蛛丝缦苔碑鸟篆刓自怜踪迹野到处得盘桓
晏起
晏起曝衡宇初春风物幽晴峦澄野旭融雪涨寒流谢俗饱闲味逃名疎贵游仙人眇何许吾亦擅丹丘
元日
云村又元日春意亦闲门国事支颐笏年光落手尊客携僧入社隣贺鹤生孙邈矣孤山老神交百世论
试杖
云径初扶杖江城欲罢灯书生全谢客行药偶逢僧候鴈将辞泽游鯈已负氷湖山春意动游兴日骞腾
周氏别业
周郎结屋处风物画中论晏坐泉围榻昏钟斗挂门山光明遶屋海气迥埋村望望吾庐近时来共一尊
董纯卿至
我慙扬子宅君棹问奇舟今古谈能剧高闲意自投春禽从聒聒道况只悠悠相望牛鸣地过从信去留
御儿庙
霁色秋移舫晴云午过坛广川浮野动深樾到门寒麟阁心空在鹩枝迹已安高谈入挥麈返棹见归翰
南楼
幽兴属遐眺凭高散余醺徘徊出海日解后还山云度鸟江天永断峯吴越分超然俯清旷何处有尘氛
西湖迟徐郎不至独往林处士墓
胜会应空负幽怀亦自聊舟移六桥永衣振两峯高箫鼔春游竞鸢鱼野兴豪孤山有冥契独往荐溪毛
渐翁夜过山中
寒夜平生友星江百里船风烟犹远色虹月更新妍十载话通昔一真思入玄分携秋水岸怅咏白云篇
张横浦读书台旧题次韵
古台全草没闲户半云扃往哲犹生气狂夫欲乞灵蜗书隂藓碧鸟破晩烟青高节存遗传闲来读旧铭
越人诗谒次韵
避俗云村远经秋客鬓新寒灯闲自喜残卷阁还亲往事悲歌永西风酒力淳明朝山雨歇曳屐访天绅或诵施西亭暮春之句凄然感怀追武其韵
石磴闲高眺溪乡豁俯临晴峦多爽气春事已繁隂潮带虹边雨云连鸟外林美人遗妙语惆怅细悲吟
两翁来会前峯精舍
一别岁云改多病会常难天值清和景人来野水干庭空藉芳草林认遥峦趺坐谈方外吾生得大观
春雨卧病朱陈两翁至
山雨连村暗兰舟二仲来过逢老多阻愁痡鬰初开緑树春将谢红尘梦久囬高秋苏病骨还约共登台
夏日雨後【二首】
村庄住山麓长薄带晴川荷锸通新水携壶饷远田鸠声时乱聒龙骨晚高悬好雨连宵永家家同晏眠返照收残雨幽怀步广川对山哦得句坐树课畦田岭江光迥林疎日脚悬前村晚归牧丰草散牛眠
庐山
斜日匡庐道生绡水墨图胜难长句写深称列仙都云失开先寺天连彭蠡湖遥闻栗里近惭愧拥车徒
夏日重游云岩寺
老去胜怀在重过支遁房乱藤当午暝深涧袭秋凉客路逢蒲节僧窗酌桂浆烟墟莽吴苑残照醉歌长
董化卿尹宜兴
水落岁云暮楼船发广川春浓阳羡茗化接武城弦云表鹏程迥江濆鹭社便善权岩洞好慰我远游篇
周二丈文弼挽辞
功名大槐梦冠劒一抔封清白高标在豪华此路同愁云迷断鴈衰草泣寒蛩一掬斯文泪飘随宰相风
野泊迟朱陈两翁
孤舟泊已暮二老来何迟深树共寒意东流渺风漪闲闲僧话续悄悄客怀羁返照长霞外容辉宛在斯
云涛庄雪夜
江村堪老我寒夜更宜诗缟屿归禽讶玄机厚蛰知氷潭清数石雪路漫多岐若个孤山宅逋翁得擅奇
元日
纪历初更岁氷霜未放春年华东去水世事後来薪海宇风尘满鸥鳬保社新壮图难着手寛计作闲人
客诗问疾次韵
习懒仍兼病岩扉日日关心神犹紫禁嗅味奈青山世意同云薄松隂伴鹤闲楼头孤嶂近时得尽危攀
竹亭
曾闻居要竹今傍竹安亭寒意耿相对秋声饱独听闲情数历历晏坐围青青兴到谁宾主柴门且莫扃
次韵范栗斋读徐苏传
高人同厄运龙卧得身存矻矻赁舂日劳劳抱瓮园墅夫惟胜韵幽思寄清尊惆望堪谁语思君伫石根
和答西臯
邮筒忽落手展诵菊花前快意病魔远通神诗力玄林昏风过野霜浄月临田感子如兰语兴怀伐木篇
暮春雨後至孟家瀑
空林宿雨歇近郭曙钟寒乱水斜呑径残云弱傍滩泉声人语细山气客裘单老我足幽胜後谁应感叹
哭内【二首】
束发良嬿婉半途长别离浮生忽梦破浪迹尚尘縻寒杼遗残织空巢守伏雌繐帷风雨夜怕诵扊扅诗偕老旧盟废半生清影单好名吾独累分谤子能贤泪咽垂髫女呑声执手言间关句曲路【地名】忆着便?然
五言絶句
晚渡
压水云欲堕呑江虹未收野人聊自适吹篴满沧洲
春雨
霢霂林皋暗低迷草树平春膏浃南野吾欲偶隣耕
七言律诗
通济桥秋夕
雨过都门秋意多凭阑慷慨酒微酡壮怀端与长江誓伟事犹闻故老歌清禁楼台涵月迥九衢灯火共星罗江东留滞青年晚顾影沧波奈尔何
客夜
敝裘十载风烟客落木满郊灯火村吴岫白云家远近瓦瓶浊酒自寒温山灵有约慙移檄世路多岐欲断魂惆怅岁华今向晩拥衾豪思欲腾骞
江泊寄金山僧
曾忆高楼紫翠间孤舟今夜隔沙湾诗留呑海谁应护名刻朝阳石未刓三度长裾空禁掖百年清梦此江山驱驰尚冷东冈约不待移文已厚顔
彭城
萍踪今日又彭城寒吹萧萧舞敝缨汴泗蛟鼍争险壮濠梁烟月递昏明东风苑陌春襟动午夜星河劒气横旷代独怜陈正字心期应不负平生
乡思
乡梦初残晓禁钟客怀无那转忡忡丹心许国有如日病骨未秋先怯风空谷移文惭怨鹤长云搔首羡冥鸿封章欲乞闲身去九杞泉头理钓筒
赵村夜泊
经岁重来旧游路荒郊残日下高梧千艘灯火河成市五夜殷忧病独癯新月随人书屋近朔云囬首玉楼孤腐儒通籍慙何补自合归山问芋区
澉墅莫归
残日东风澉墅囬轻雷挟雨马头催青山有约羁尘网四海多虞负酒杯寂寂野芳春事晩茫茫天运杞人哀灯前试拾新诗草满纸忧吟取次裁
卧病
长夏寒氊拥病魔卷帘疎雨动高歌纷纭末俗矜儿剧突兀孤怀倚太阿榻上光隂诗草乱山中筹算药炉多新晴拟散顽腰脚游兴翩翩绕薜萝
独往
兴到海滨成独往千林风日浄姢姢寒山病骨晚争瘦白鹭苍波秋可怜天地闲愁尘梦醒烟霞胜事草堂偏斜阳深径鱼樵尽弄影萧萧石上泉
五亩山集用杜韵
桂树青青赋小山栖迟我亦数公闲鸥鳬野水寻初约虎豹秋风拥九关采药云林聊寄迹请缨天阙尚强顔王孙一饭终身意况复虚名国士班
怀玉驿
十载黄埃走病身凭茵惊见万嶙峋远人鸟语有真意过雨风光如暮春白日此心宁宦逹青山与我故情亲云涛旧业应无恙猿鹤时来见梦频
黄鹤楼公讌【二首】
楼台仙迹古城隅尊俎英僚胜会初全楚雄图归指顾清湘幽愤入踌蹰江光蜿蜿晴虹迥沙渚姢姢野日虚客子自多云水意扁舟却羡洞庭渔
一雨江城五月凉重楼危槛俯苍茫烟芜七泽浮元气晴树千村动夕阳竞挽龙舟怀正则遥思彩扇出明光高堂此日还蒲艾游子尊前忆故乡
多病
多病倦游聊作计负山临壑结茆堂钓竿入手江湖远书卷蒙头日月长春服初乘沂水兴午风时度药畦香漫劳过客谈经济习懒年来乐睡乡
春日泛湖望海
雨阁春云迟客游荻滩桃浪信轻舟病身只合伴孤鹤健语犹堪囬万牛陇树隂成悲宿土烟芜影断见浮丘沙棠拟续招寻兴更泛蓬莱清浅流
雨夜客至
曲几团蒲午梦残鹤声报客小桥湾翠屏寒暎万银竹绦蜡秋酣两玉山道意自慙违俗累酒船真负问奇还紫萸黄菊重阳近突兀星厓拟再攀
高卧
病夫高卧星厓上野情幽事静相宜晩山如揖抗尘表晴云有时来坐隅闲人日月衣裳懒胜地禽鱼造化私汗青尚论百世士栗里苏门我得师
石门西村勾溪至
野人沦放紫云谷胜友连翩根竺村古渡晩寒初舣棹万峯秋静独开门历探幽壑寻三秀深话清镫卧两尊不厌山家淡风物还来茆屋负朝暄
徐襄阳过访草堂
野情於世自蜩鹏一壑蓬蒿手自营昭旷观游心独领狭斜岐路梦还惊柴门反锁封秋藓画舫深维探晚英满意对牀泉石话三年刚得此怀倾
元日卧病
痩骨栖迟榻欲穿春风被野独高眠纷纷过眼人疑梦兀兀支颐象入玄如愿漫陈儿女语履端遥祝华嵩年??元化吾谁诘深拥臯比理絶编
玄览亭小坐怀白鹤山人
远寺疎钟送夕阳危阑独凭放歌长高鸿望迥暮天碧野蝶愁牵霜叶黄对影作双真自爱百年强半尚须忙深踪懒性过从断犹忆清吟旧楚狂
次韵锺西臯雨中述怀
苦雨经旬淹淑景早雷十日验余寒庭梅寂寂帘前落湖草青青镜里看深谷莺花全冷淡浮家云水尚盘桓殷忧无赖谁堪话搔首斜阳独倚阑
应容庵书至使者贽诗私觌病中和答
寒林斜日动柴门一舸遥遥入海村七字通名孤解后尺书欹枕得温存京华消息关心远野戍风烟望眼昏万里江湖分终老平生赠处欲重论
次韵黄东河春日有怀
老我乾坤七十年云林强半有闲缘纷纭野史乖麟笔次第山窗理蠧编倚杖松根哦落景据梧石上谱飞泉长安赫赫乘轩子应笑空斋守太玄
刘海村诗问次韵
感叹壶头念少游危踪到处浪淹留青山食力荒三径白首携家访十洲夏半梅黄怜节物雨深苔翠上衣裘四郊战骨萦芳草斜日孤城怯凭楼
入春避地澉水秋尽还山西臯诗慰次韵
寄迹荒城似谪居还家病骨恋箯舆【病股三年双足不能履地】山横雨翠秋容浄林霜红野眺舒忧国多虞怀耿耿信天定分意如如独怜万卷成焦土遗恨连艘失载书
分酒遗董汉阳依谢韵
满城风雨怕开门狼籍春泥少更分缃帙散陈闲昼晷山庐在望隔秋云中军李牧谁今许东海田横异昔闻病思时艰徒懊恼酒盃诗卷谩酣醺
山游
杞山秋高风日好独扶藜杖步晴冈逹观浮世身如寄任侠当年气自降云水茫茫去鸟没烟霞隐隐归樵双清林孤眺坐成晩遥见疎林明夜缸
有感
欲向西风酹一尊乾坤何处着英魂百年事过风前烛千古名传海上村香火半龛谁地主孙枝一叶是君恩夕阳满地伤心泪付与江流自吐呑
谢别沈默斋
僦居残夏入高秋世难存身迹漫投痩骨棱层刓坐榻故鄊艰阻赋登楼山中猿鹤多归梦天末风烟倍客愁万类两间同逆旅远游还问武陵舟
再别吕东汇
涉历危途次水村支离病骨傍人门满林枫叶秋声碎四壁寒螿夜语繁客况春温怀地主隣家社会忆乡园卜携便觉情无限囬首霜空欲断魂
春暮怀王鹤山
三月风光今又暮四郊雨意喜全收春愁无那凭桑落午梦将成破栗留乡国创夷谁侧席故人丰采独登楼空林暮色增惆怅何日东冈续旧游
除夕感怀
酒冷香销梦不成逼人殊觉岁峥嵘老如旧历浑无用醉恋残灯亦暂明雪霰已应随腊尽梅花宁复与春争向来筋力虚名尽白髪无愁也自生
次韵苏叔豹见忆
诗句远投多病客野心无那不羁猿秋来旷度频萦梦老去端居独寤言困鹤风云羞短翮蹲鸱伏腊饱荒园剡舟迟尔维星石起我高谈雪浪翻
雨宿真如寺
夜雨僧斋滞客舆清灯高榻信吾庐玄谈种种浮生外茗碗深深坐醉余云路造天无欵段野情随地有华胥廿年囬首红尘梦寒影空堂自爱予
初春海上
积雨晨收好风日瘦藤危屐试春袍山中日月人空老海上烟云兴独豪隐约野芳初乱眼郁纡幽思欲挥毫咏归樵径者谁子徙倚残阳首重搔
夜坐
开门见月来松径扫地移牀傍石渠寂历寒螿共清夜咄嗟浮世托籧庐黄虞道在生何後沟壑盟寻老只初一咏一觞还自笑明时野调独迂疎
秋晚溪上
坐占清溪瘦石双风流想像鹿门龎高歌草泽时空晏卑睨云台气已降老去闲愁消短榼醉来佳句堕寒江归舆伊轧松堂晚零乱残阳上半窗
九日
感时今日重阳节扶病云村第一峯黄菊深盃桑落酒青山高帽日斜风道违末俗空孤愤诗与秋涛合并雄忽忆苏门遥怅望欲家辽海谢过逢
寓萧寺
病客闲情与世踈息肩聊得借僧居梦残午枕莺声?诗满桥亭野色初经济有怀犹浪迹乾坤到处是吾庐十年世路尘劳障来谒禅关得起予
夜客对雨
风雨茅堂入夜寒一尊相对共清欢盟深鱼鸟便林壑病中烟岚痼肺肝孤烛话残衣袖薄小山赋就茗瓯寛老怀时事频惊慨意气相逢引劒看
下第归写怀
官渡雨中归夜艇舞雩风里弄春袍九衢华毂不到梦百亩荒菑自策劳野性如僧安地癖俗情无物破天弢斜阳瘦影苍茫外清兴寒山合并高
麦山老人
麦翁清时甘陆沈踪迹迢迢烟雾深石转醉眠月皎皎松围晏坐秋隂隂闲携只影云随屐几见行人雪满簪朝市语闻应洗耳登高为赋考盘吟
赵渐翁七秩初度有诗次韵奉夀
忆昔天门曙色开连翩并马直庐囬高翰徼外清风播遐夀壶中紫气来别圃序芳观物兴平槎对景擅场才村翁许入香山社雅祝还称北海盃
祝思允宅夜宴
残阳隐地红炯炯角巾弄影青离离暝烟散空归鸟下白露被野寒虫悲剧谈杂出觞政乱佳句欲吐灯花知小人夙抱杞狂疾假日偷欢同鷾鸸
和答锺西臯
闵雨长歌云汉什得秋?有大田风新凉病骨逡廵健野水渔舟远近通清梦有徵多胜事旧题无处不尘笼扶携拟踏西臯路共采芙蓉带路丛
和答徐光泽
一缄三月紫云湾深迹栖迟鹿豕间兆喜灯花符昔夜擅场诗句破衰顔病身遥谢金闺籍草坐常从野老班自爱山村凉意早溪南枫叶未秋丹
和答锺西臯
一声秋信叶边闻早见西风度朔云尘镜红顔吾丧我雪舟清兴客怀君壶头閲世时何晩谷口耕岩日自曛抚手知言千载上苏门长啸有遗文
中秋夜湖舟对月
一年好月是中秋向夕呼船抱病游大地清辉翻白昼良宵幽兴属沧洲湖山夜色孤篷远天水寒光两镜浮酣坐不知吟啸永阑干北斗挂峯头
次韵溪翁春日天宁寺楼
阑干徙倚雪晴初十日东风百草苏全晋夕烽清塞徼片帆春兴满江湖漫堤新水鸥前永过雨遥岑鴈外孤千里河山闲放目壮游曾忆赋三都
村翁诗贺堂成次韵
小筑岩居俯钓台更亭絶巘望天台【予忆台友作霞幖亭望之】入春穷谷还桃李避地闲门自草莱叩石商歌凉月上卷帘沧海暮潮囬多情张老斯干颂匝屋烟云为尔开
次韵锺西臯见忆
落木残阳独倚楼归云寒拥晚山稠烟霏好语传双鲤湖海闲身擅一丘塞北戎心骄未格江南民病愧先忧孤灯长劒空三叹衰鬓繁霜奈九秋
送友
棘寺高材起陆沈翩翩白马向枫林歌声相续山村静别意无端江水深千里霜威生画戟孤城秋色上瑶琴病夫怅望留无计寒月荒郊後夜心
和西臯
手啓邮筒伐木篇樵歌接响赖俱传吟安七字雪髭短梦醒半牕山月圆澹泊闲心云共远萧条生事俗无牵岩头卜岁隣翁贺氷柱阑干冻瀑泉
南楼
清吟独凭山楼晚黄落空悲海国秋遯世野情从弃置安巢归翼自嘤呦勲名梦断图烟阁病力时看理钓舟岁晏隂晴苦难料竹椽桑土漫绸缪
秋晩登山
衰病深村过客稀经秋短布一衫衣日边巧宦名争显泽畔幽人见独非薄暮云屏空翠重疎林霜柿熟红肥山头抱犊归来晩历乱残阳满涧扉
西臯先生季夏诗来俯慰寥泬仆病甚秋半差强展咏三复次韵谢兼简西村勾溪二翁
怀人诗句緑隂暮抱膝怡情红树村木榻渐移当?石角巾时倚傍溪门松隂晴景湖天迥沙碛秋光海气呑白髪青山老知已徘徊吟弄入黄昏
七言絶句
奉饯季父之永州倅依韵
残日远峯明陆离别情惆怅风前盃竹林今古清风在猿鹤东山首重囬
山阁
衫浥岚光先雨润树酣江气未秋丹飞流千尺凭阑外并作萧萧六月寒
春病
山日冥蒙笼野烟碧桃红杏鬬春妍老夫独负看花约布被蒙头白昼眠
雪兰
金谷妍华空毁垣国香氷霰自孤根辋川强项芭蕉伴共谢东皇费手援
泊钜野
冻云寒月递昏明游子踌躇怯远征身在畏途亲在梦魂消飞霰打篷声
秋晚
远浦长霞弄晚晴钓丝揺扬拂沧瀛幽怀自适无谁语寒日秋波尽意明
简瞻仲乞醉翁牀
醉翁牀乞病翁眠痩骨今年减旧年欹枕更无蕉鹿梦面屏时学野狐禅
越人遗屐
三年病缚登山脚一两邮传过海缄自笑元非珠履客正须云磴踏巉岩
勾溪和什来再用原韵
梦断纷华几岁年烟云况味只萧然草玄笔砚消长昼今雨都忘旧雨船
金山吞海亭
江面峯头巧着亭澄波玉宇两争清倚阑客子心如水何事沙鸥亦浪惊
归梦
故山秋老亲闱冷游子夜长归梦多独倚苍茫动幽兴却惭容易脱渔蓑
归期
归期屈指已无多木叶萧萧笠泽波只尺三高英爽在笑侬怀檄又经过
沈公桥
两涯寒碧成周道千尺晴虹跨水云别浦归人多怅望斜阳搔首剧思君
过扇依韵
秋风桂子又三年阿过寒牕笑上竿赖得郎罢迂濶甚抡魁原作技儿看
凭几
海宇浮云几去来山村佳处独裵囬春光已谢还秋信天只峯头梦未囬
尾溪
海上烟云朝暮奇山中日月了残棊秋来无那顽腰脚得句寻僧过尾溪
画扇赠丰厓
远路归来已白头丰厓犹似旧时秋长藤短褐行吟处不道山翁是故侯
九日雨嘲客负约
雨作重阳妬胜游登山有约望来不却怜剡客能高兴风雨漫天夜放舟
题画寄梁仲
海上春山眇莽中长藤到处识髯翁贵游无数花间骑万态风光适意同
诗成
云村病老语多咙造次诗成杂宋腔还遡开元论风格拾遗坛上树旌幢
震泽归寄前峯僧
千里烟波一日程胜游犹恨欠山僧夜归剧忆前峯翠晓起阑干试一凭
月林僧舍
月午天霜破衲寒梵音萧飒度林端经残香烬秋寥泬时有风枝语夜阑
金粟兰若
野老山僧意味真瘦筇高笠往来频十年着我东林社更道何曾见一人
望云
郊原新緑正丰茸晏起鈎帘晓雾空造化无边生意浃春云弥望湿东风
徐南塘惠借袁海叟集附谢
柳风桃日满林庐湘帙缄开午梦余诗律沿唐追晋魏一编落手得权舆
招顾寅斋
胷蟠万卷隐饥雷造物从来惯忌才何许诗穷报消息春泥带雨一尊开
赋秋泉
微霜昨夜下庭柯东岫朝来爽气多偶过溪桥探三秀惊看白髪照沧波
南桥
一曲溪流两岸松石梁蜒蜿卧晴虹径径拄杖归来晩月挂东林屋上峯
复陈勾溪
此地重来已十年林庐水槛故依然过门不是忘相见刚有东风送客船
闻翁七袠
幽人万遍课参同只恐劳生事事慵高枕山房还静听十千八百五更钟
春雨卧病朱陈两翁至
一丘高卧闲云共二老相过旧雨同续续江湖十年话支离病骨起春风
除夕
一年将尽此黄昏坐拨残炉火尚温六十来人今晓事春风一夜到柴门
鲁山
周行辙迹几经年故国青山梦寐牵桑梓迷隂丘首地庆云烂漫帝鄊边
次韵西臯感事【四首】
野人无意卜潜虚眉宇闲愁久破除白髪青山随拄杖残骸赢是乞来余
十日开门风叶多病怀今已入无何嗟卑叹老真痴絶昨见黄童髪又皤
尧年九歉今始收满车?稏胜封侯葛巾漉得新缸面客过山前底死留
不问金华旧牧羊屋头丹井半苔荒凌云赋就多仙意笑托山灵酧一觞
野泊
沧江茫茫白鸟度丹崖冉冉晴云流舟横野渡倚残照日短风烟生暮愁
湖外郊行
青鞵短策湖云东澷摉妙语酧春工野烟漠漠吞江树晴雨丝丝织晚空
一竹
薇蕨声沈旧业空首阳何处访高踪氷霜大地同揺落挺立孙枝殿朔风
观化【讳日作】
管领云泉四十春乾坤闲处老闲人却怜故物还元化光属星河射海垠
诸弟秋试【六言附】
羣季秋风桂子病夫夜雨蒲团黄你味余隽永青云望入高寒
下邳阻风
家近心情如醉路难风浪拍天春云过眼无赖野日蒙头独眠
排律【二首】
雪游云岫峯
深雪撩狂兴长蓑弄晓寒翠凌孤突兀玉拱万漓岏势合疑包地尘空惬凭阑野情多僻尚闲处擅奇观得句浮眉宇抒思入渺漫诗魂清到骨仙意欲腾翰认路樵无迹题名竹有瘢余生饶乐事无地着忧端
天只峯晏坐
多病连三岁闲情擅一丘杖钱疎後计方药惯前筹白首纷如叹青山黯尔愁孤衷危圣主奇数负通侯盘涧从真隐词塲谢昔游扬雄奇异代郑谷许同流
古体
山行
小窗睡新足起视时何其落日余山椒树颠红陆离快哉情景新一散顽腰肢登登悄谁与痩影自崛奇莺花非故妍泉石含新姿关河怯囬首直北多军麾封侯一劒任谁当请丸泥只恐廊庙忧不在潢池儿熏风低草树戟髯不受吹徙倚苍石根忧端与山齐
早春入山詹仲携酒野酌笑咏成诗
仲氏有幽兴访我春山中氷霜策老马觞豆驱孱童烟云满怀袖那复尘土容空谷喜足音真乐况天衷寒潮俯东岫晴暄负南荣酌言永今日咏归聊短筇
古意
新月生西岭明河低远林坐见大火中秋序忽已侵感叹老将至裵囬劳我心劳心复谁语抚弄东厢琴调高曲未竟寡和难为音矫首文江子何时宣此襟
诸弟夜集
献岁閟霖潦今夕欣澄和况我远游归兄弟会匪他晏晏言笑洽楚楚壶尊罗东风举衣袖明月在庭柯一觞再三咏舞影时婆娑荏苒百年内白日去如波载怀秉烛贤不乐如夜何
和答沈紫硖
我本山泽癯结庐白云岑岂独远尘土风雨亦俯临朝阳读吾书卒业羣壑隂赤手莫援世敢云长往心江山入扪虱形神调戏禽新暑不到牕空庭梧十寻故人遥相忆因风遗好音硖上有初约莫辞山路深
次韵西村老人见寄
眇予媿谐俗衡门日重关木榻已漆敝草屋多苔斑缅怀结髪期抗志夷惠班乘时冀陈力翊世姚姒间驰光忽晼晚惊波逝潺湲悠悠违夙心戚戚长苦顔百年贵适意青阳宁复还明月皎东林流烟淡前山潜居朂明德哲人犹可攀
从吾道人解湘竹诗筒倩玉芝僧斵冠赠予侑以长歌倚韵奉谢
牛腰诗卷难着筒截冠汗髪生清风憔悴头颅角巾敝逍遥湖海荷衣同道人游戏三昧手摩娑持似云村翁切云更着杞泉笠御风戴雨淩烟藂貂蝉兜牟浪轩轾物何与吾吾亦空星涯寒影炯秋水萝石吟魂开我衷晴郊吟弄无长物顶顶作伴灵鸠筇半酣濯髪挂林杪只恐吾家习气不耐顚风播弄聒聒鸣长松
懒习
卧痾岁强半懒习乃成性巾屦不时御散髪还高咏避世迹尽扫怀古心独竞经旬未下堂花鸟苦相迎登山俯周行吾道终诤诤
秋晚
晨光动林薄水竹炯清佳寒日射水中万竹走龙蛇美人秋云东相望眇天涯招招踏澄江来把芙蓉花
古意
朱夏忽云谢西原凛秋色流光惊电駃我心悚以恻生也信有涯漆园真逹识势利夸毗子去道远已极优哉复优哉冥心任通塞
南城楼集
坐瞰重溟八千尺怅望蓬丘桃已核飘飘直欲淩紫烟何物虚名论赫奕指挥如意按悲歌徙倚女墙扶瘦腋咄哉世事覆更翻老矣夕郎玄尚白习池岘首今蒿莱转眼兹游雪鸿迹林长虹浙河暝鸟外残阳越山夕童冠薰风笑咏归三年病怀聊一适掀髯清啸动海壖豪宕从来曾此客
赠姚杨江
黑头使君俄挂冠出在人後归在先盛世勲名太早计半生林壑有闲缘蛮烟瘴雾惊余梦高笠长鑱终百年过客东溪问津处掉头野水棹渔船
广薤露歌【讳日自咏】
薤露声那复歌有生归尽定不易苦调哀切将奈何齐横汉季等黄土曳绋之徒只合歌乐送我归山阿哀乐於吾两何有逹者玩世生死造化昧端倪乃今独解衆悟理则那
云村集卷二

[book_title]卷三
[集部,别集类,明洪武至崇祯,云村集
钦定四库全书
云村集卷三　　　　　　明　许相卿　撰封事
论内侍纳银赎死
题为信初命诛凶孽以慰神人事臣闻令出惟行弗惟反又闻曰有功不赏有罪不刑尧舜不能以为治信然哉则臣於今日断狱不能无惑焉而职司献纳是谓得言遭逢圣明是谓可言於此嘿嘿臣无所逃罪故敢陈其愚忠幸陛下裁纳窃照犯人某等罪恶臣不能徧以疏举其屡讯而具服者载於刑书涣於纶音炳如也有一於此罪不容诛衆恶毕彰百死莫赎又何议乎方其凭宠灵擅威柄毒流怨积以致神器几危逆藩乘隙先帝忧劳崩逝厉阶祸本实自羣凶臣意孝庙神灵之震怒两宫慈爱之痛忿天下臣子之悼恨而举欲甘心焉者殆皆郁积磅礴无所於逞臣又意兴献帝之在潜藩忧本根之将颠思休戚之与共切齿愤懑何以为情陛下旦夕视膳盖尝经於睹记矣乃者登极首逮凶邪列圣格歆薄海悦服端始於此而数月以来天诛尚逋明旨中革元奸巨憝许之减死赎金斯言一传羣望大骇讵意正始涣号遽已弃信失刑神怒纾而再郁人怨解而复结不知陛下何以对越孝庙何以承顔慈夀何以上慰兴献帝之灵何以布大信於天下臣民是以前日人心庶几孝皇太平之望比来识者虑有正德纷纭之渐矣先帝已误陛下岂容再误耶且昔者不察而堕奸法固在也今也狱成而听赎并与法而亡之矣祖宗劳神远虑立法为千万世之防陛下只博数十万金以废之岂不甚可惜哉政以贿成法由近格臣恐自今人皆不复畏法惟务积金有金而罪无不免以必免之计肆无涯之心臣又恐将来祸乱不但顷岁之几危而已然羣凶得肆於昔所谓非一朝一夕之故犹可说也彼於陛下无粪除之勤无阿保之旧而亦欲侥幸以释愆衅以续要领果何术也恃左右者先为之容也左右之为此度已异日之将出於此故力为之地所以自为地也臣以为若人亦可诛也不独若人也刑部尚书某都察院右都御史某操三尺法司天下命古臯陶之任也干纪羣凶不能亟议早决故尔迁延曲为比附杂然衆犯概以大辟原其意非欲援轻以入重乃欲推重以附轻俾得徐肆夤缘巧惑聪听矧大狱未竟坚疏乞归不图始终不闻执奏避事保身殊非大臣守职任怨之义臣闻春秋治恶必先党与某等尤可罪也如蒙乞勅法司将某等首恶悉照原拟明正典刑其余某等殛窜放逐并左右先容者连坐党恶以谢天下仍黜某等以为舞法利奸之戒宗社幸甚天下幸甚
论内侍义男廕官
题为裁幸恩以伸公论事臣闻爵人於朝与衆共之刑人於市与衆弃之衆则论公公则民服故刑赏者人主所得专而不得私也顷者钦凖廕授太监张钦义男李贤锦衣卫世袭指挥同知一时腾物议乖旧章累新政有必不可者兵部尚书彭泽肇言之兵科给事中许复礼等又言之工科左给事中安盘又言之人三为衆人不啻三论亦公矣而陛下初谕曰已有成命了再谕日已有旨了三谕日该衙门知道是必欲私之也夫朝廷之政公则一致私则万殊恐中外贪竞小人自此乘隙蹑踵有非分无厌之求许之名器黩滥何以成朝廷不许则是业已啓之而何以阻之臣闻故兵部尚书于谦再造社稷官其子冕为锦衣千户今兵部尚书王守仁克平汀贑官其子正宪为锦衣百户贤非钦之子钦之隶耳钦非二臣比而贤官崇於冕与正宪是忠勲大臣之子曾不若近幸中人之奴天下徇国死事之臣其谁不解体然则钦为乱国经泽等为失官守臣等为负言责陛下守祖宗之法亦似少失初意矣陛下念钦使令之适服役之久宠以赐金优以加俸识者犹曰非德赏也而滥恩如此人言如此陛下尚吝而持之岂钦甘言媚谒有蛊夺宠灵之巧而衆方蛇盘蚓结隂伺曲赞又将藉为他日之地者乎陛下重违内竖而轻拒士大夫也董仲舒曰天人相与之际甚可畏也嘉靖建元以来冬无积雪春多霾风意者刑纵赏滥号令失常之应陛下亦尝槩於中而求其端矣乎臣为是惧伏望寝前命禠贤官以重爵赏以囬天意亦以塞小人非望之图成清朝无私之政臣不胜惓惓
论政权
题为体刚德操政权以折奸防乱事臣惟天下政权必出於一一则治二三则乱上操则治下擅则乱贤公卿大夫士卫翼奉行之则治匪人僭干之则乱臣尝稽往迹参近事以此推之百不失一故於今日诵诏令窥政权切虑深疑殷忧大惧继之涕泣不能自己凡在有位义当亟闻臣待罪言官若更隐忍死不偿责是以冒昧言之伏惟仁圣察愚忠而裁其罪窃睹陛下入继大统御席未宁登用耆德嘉纳忠谠申勅法守裁抑侥幸窜殛凶邪不旬月间尽复祖宗之旧可谓明也已矣可谓刚也已矣海内欣欣引领屈指以期治平曾未再期偏听私挠秕政乖令日以益甚殆陛下明少蔽乎刚少懦乎操权未得其术而隂伺巧移以谋矫窃者居中似有人乎臣恐自今渐实生习习实生常他日矫以疎大臣矫以逐谏士矫以徵玩好矫以兴土木矫以事边功矫以私刑赏将来之祸不可称讳虽有智者亦无以善其後矣臣为是惧请得舍其细论其大者崔某左道罔上辅臣恳恳为言漫以知道答之言官交章勿论也罗洪载守职逮系秘狱大小臣工疏十七上而说不行近又庇崔某之奴夺法司之守罪林俊以违旨怒言官之奏扰矣其他事涉中人曲降温旨於法有碍则曰免提问於罪难赎则曰送司礼监奏请发落无功乞廕则曰与做锦衣卫百户然则昔登用者今播弃昔嘉纳者今拂逆昔申勅者今沮挠昔裁抑者今批复此与正德之初何异而明哲刚亷之士虽欲尽节竭忠势可得乎臣闻俊将为去计矣俊士望也俊去而俊之类臣知其不能留矣中间或有怀禄强顔依阿隐忍与近习私人相表里以偷岁月之安幸祸之万分一於不吾逮者其猷为识趣臣以为非直非俊之伍是亦私人近习而已矣然则陛下将与近习私人共理天下乎天下且帖然乎臣又知其必不能一日安也夫今日之天下宁堪此辈再败坏耶譬之人身在昔病已阽危伤生纵欲有旦夕不救之虞然元气犹壮一剂适中可以立起武宗承孝庙之泽是已於今病虽稍苏元气惫甚不必酒色七情百毒之攻之也温凉忒节食饮不时遂至长已陛下承武宗之祸是已故励精图治舍已从人庶几可以已乱而况羣小窃权紊政以趣之哉伏愿陛下憬然觉悟收还威柄法大舜勿疑之勇奋齐威烹阿之断取弄权干政尤无良如崔某者勅送法司处之重典以塞人心以警其类然後务学亲政远色去谗绥留故老延访忠言详察民隐宫府一体上下一心则德可尧舜治可商周功可祖宗陛下享无疆之祚羣臣与弼谐之荣近习私人亦得以同乐和平矣否则人心将去天命难谌实陛下之忧亦羣臣之羞而近习私人固非便身之图也臣实畏之
论朝觐考察
题为明肃政体以作新吏治事臣闻天下治乱在庶官欲庶官各举其职以登於治则惟赏罚当而劝惩之道昭焉尔周官之法太宰会羣吏之治诏王岁终废置三岁诛赏我朝三年朝觐考察盖用周制而加严焉臣窃闻高皇以逮宪皇孝皇之世赃墨之谴至於大辟远配贤能之褒锡以彩币羊酒此祖宗之治所以吏称民安方驾前古也行之既久玩弛姑息渐失初意照得近年朝觐官员吏部考察毕日该科道等官於御前面劾不才请旨拿问盖未闻分别等第应否也或圣恩饶免则其问不肖者为幸国法遂行是其间贤者为诬而况考察之後不才黜去者多不与待罪之列贤能留用者顾皆在被劾之科其又有治行出衆应得褒嘉者槩受屈辱尤非所以核事情公赏罚而昭惩劝也祖宗之法岂端使然哉是在政体事势固当振举之时而俗坏弊极宜动深长之虑恐难因循姑息如前之为矣窃思十数年来赏罚大权凶邪窃弄非特无章几於倒置虽违世特立不为沮劝者不敢厚诬天下为无人而中人之资随时风靡往往而是故士人心术坏而亷节亏矣亷节亏而民病亟矣民病亟而愁苦怨咨干逆隂阳沦胥盗贼职此而已陛下膺运中兴励精复古今日大计诛赏之始斯民一新观听之时正周官所谓宜用重典董仲舒所谓必变而更化者也伏乞陛下远稽周官上绳祖武大奋明断勅下吏部惟以万姓为心罔恤一家之哭严汰不职匪才勿拘常格故事本部该司仍将考察过天下官员贪酷闒茸名迹显着者数人治行亷能声实卓异者亦数人各写手本至说事日期预先於东阙门下会同科道等官知会候至御前将不才者指名面劾请旨拿问贤者能者指名面奏请旨褒异或赐筵宴或锡金帛余者量为戒饬其布按二司府州县佐贰官并各正官以事不在任者行令廵按御史严核贤否得实劾奏转行提问拟罪发落奏报仍勅吏部将应该考察官员预先案仰该城取具歇家结状务听说事面纠以昭赏罚以示劝惩方听其去如此庶几大典不为具文足以鼔舞人心丕变士习慰塞民望弼成至理矣
论罚言者
题为宥敢言罚失职以昭惩劝事臣抱疾私居伏读邸报吏科都给事中李学曾论比来赏罚命令不当者数事礼科给事中章侨劾东厰太监芮景贤罪状有六户部主事林应骢认罪囬话遂及优礼大臣俱奉钦依各罚俸有差臣不觉叹息自恨奉职无状愧服三臣之忠鲠深惜陛下气骄志怠迥异初心甘蹈过举也书曰从谏则圣诗曰询于刍荛夫有谏而从不待谏而询往哲虚心舍己以求合乎天下之公每如此今陛下不惟不询且不能从又加罚焉恐非所谓与治同道者也夫使三臣者言或未当尚冀优容以劝来者况顷来戚宦私人破格之恩权豪近幸骫法之宥言官章疏咈违之批答谓学曾言之不当恐不可也郭九臯四品守臣为一郡父母师帅某据其部民一面之词奏行逮捕千里之外传所谓父子皆狱是无上下也不然某何亲於某何?於景贤特为朝廷惜此事体耳谓侨言之不当可不可也陛下初政延用故老温纶异数郑重优隆盖将赖以共安社稷凡所建白未能尽见施行廼复诘责其字画差谬若只使之奉行文书然者诸臣何以安其位而行其志应骢之言似尤不宜谓之不可也然则三臣者陛下果何意而罚之俸臣未遑援引旧闻姑请以覩记圣政质之嘉靖改元以来陛下批答言者始曰这所言有理盖深嘉之继曰知道了尚漫应之又曰已有旨了似已厌之又曰如何这等来说则怒之矣今者直罚之耳又曰本当查?然则又将有甚於此者矣陛下一人之身再朞之间从违如此夫岂羣臣遽皆变移狂惑莫能将顺德美抑或陛下深居高拱亲宦官宫妾之时多接贤士大夫之时少乐谄媚之言恃盈成之业逸欲日胜骄怠渐生也晋武帝以平吴怠隋文帝以平陈骄信史记之至今陋之陛下睿质圣志天下想望上希尧舜三王而顾乃下同二君岂不大失中外之望也哉况今东师蠢动北敌狼顾潢池弄兵之赤子所在蠭起官军俸粮支动十数月计数动十百万边仓储蓄不给周岁南都旱疫方数千里近者威茂又以地震告矣人心皇皇正仁圣悯惧延访亟图所以消弭拯绥之时匹夫有言宜若重於泰山而三臣相继因言得罪殆陛下未尝少加圣心乎风旨所布盂水随形臣恐自今大小臣工以言为讳朝政阙遗生民困厄中外奸欺莫得上闻陛下孤立蔽欺之中顾倚近习私人共图社稷至计岌岌乎危哉臣诚惧大患义愧敢言怀不容已非敢党三臣以自爲地也若臣者少尝有志长不如人陛下擢司言责已再閲岁曾无忠言嘉谟上悟圣心少禆时政方耻素餐而学曾等乃以言罚俸比肩同列臣实厚顔如蒙收囬学曾等三臣罚俸前旨仍罚臣俸以惩失职更乞以学曾等建白一一勅付该衙门议拟施行庶有得於不远复之义而陛下无损纳谏之明臣亦少免尸禄之愧且俾失职如臣者戒敢言如三臣者励赏罚当惩劝昭人心奋忠益毕陈阙廷无壅祸乱可防治平易致矣臣不胜惓惓
乞恩送幼子
奏为乞恩送幼子事臣伏覩大明会典一欵凡官吏监生妻故送幼子还乡行勘是实具奏送顺天府给引照囬钦此臣原籍浙江杭州府海宁县人由进士选授前职妻子随任方誓披沥以图补报奈何命途多舛私故相挠臣妻李氏以嘉靖二年八月十一日病故遗下幼女仅周七岁前妻幼男一十五岁未周女又远在家乡四千里外幽明隔世婴孺异乡诚可悯恻臣之父母闻讣惊恸又不知其何以为情熏心忧患臣实以之虽欲勉强在公而情牵内顾安能展布奋励尽心事事为是万不得已援例陈请伏乞圣慈矜怜特勅吏部行勘令臣照例给假还籍慰藉臣亲安集臣子依限前来供职感恩益深图报益切矣
乞恩养病
奏为乞恩养病事臣原籍浙江杭州府海宁县人由进士选授今职嘉靖二年八月十一日臣妻李氏病故奏乞照例送幼子还乡吏部覆奏送顺天府给引照囬至嘉靖三年三月间旧患便血痰火等病复发变成癃闭等证病势转增限期将及於四月十三日具奏乞恩养病令义男某齎抱赴京及今已五越月屈指过时不知消息畏途万里高天九重岂其遂沦风波不覩天日薄命厄会或当有之臣偃伏待命以日为年望久而疑且忧忧深而病益剧臣恐溘逝未及闻命则长逝魂魄亦将私恨无穷臣欲奔毙道路则死於沟渎等耳又将姑待的实音信再行陈乞则愈致稽违自速诛谴臣前却狼狈辗转忧惶身无所容病益深痼万不获已忍死陈情复干天听如蒙乞勅吏部移文原籍官司勘臣患病是实容臣在家调理不幸且死得明命以瞑目幸而视息少延气血旋复即当奔赴禁垣批鳞碎首为臣死所无复遗憾是臣进退死生秋毫皆陛下力也
乞恩致仕报籍
奏为乞恩致仕报籍事臣见年六十六岁浙江杭州府海宁县人由正德十二年进士选任兵科给事中嘉靖二年九月十六日给假送幼子还乡随患便血痰火等证嘉靖三年四月十三日具奏乞恩养病嘉靖五年十二月初六日臣继母居氏病故次年五月二十五日臣父某继复病故积祸熏心奇痛刻骨前病因之时时间发日事医药有加无瘳气血两亏齿髪倏变沈绵既久平复愈难不意衰病跧伏之人滥得过情不虞之誉累经抚按并京堂科道等衙门荐举节蒙吏部移咨都察院勘合劄付浙江廵按御史转行布政司府县催取敦逼赴部已具病因告鸣外嘉靖十八年五月内本部题奉钦依补礼科给事中本年八月内舍人李茂春齎到本部劄付令臣到任管事伏惟圣明当天羣物快覩海内才智之士与时俱奋幽侧觊获明扬闲散转图华要下至卑冗披能亦思服役禁近以分沾霈泽与被光荣臣虽性资闇劣至於知觉利害犹夫人也忍独甘老山林终萎蓬藋上千违命之诛下速近名之谤以自絶於生成哉惟臣子之於君父事无不欲尽者心也时有不容强者力也臣早因多病孱羸乘以殷忧摧割精渐销亡病益深痼同里交亲絶迹庆吊殆已十五六年比来年踰六十有如七十许人体力不胜衣冠朝晡半在牀蓐丝丝残息难望久延不幸臣子早夭臣孙年未成童勉属後事令其服田海盐山村改籍鲍郎场竈户以供课养生臣迟速俟时委填沟壑伏望皇上察臣愿忠愚悃悯臣垂老宿疾乞勅吏部容臣原籍致仕傥得死正丘首臣瞑目长逝衔恩九地永永无极矣臣下情无任战栗待罪候恩恳欵哀祈之至
云村集卷三

[book_title]卷四
钦定四库全书
云村集卷四　　　　　　明　许相卿　撰书简【内有字号爵諡未的不敢妄书】
上王阳明先生【六首】
某罪戾余生远违矩正懵礼负教惭惧何言伏惟道化德猷坐殿南服炎荒絶徼久外天日之夷一旦手挈之圣治舆图中窃覩平复田州一疏远猷深识夫岂近世功名之士所敢觑其藩墙某跧伏垩堵亦为吾道增气旧闻清恙时切驰恋伏惟倍万崇摄以致康豫无任切祷
违远道范忽已易岁昔者及门为役之日枯瘠方有生意已而霜霰斤斧戕贼相寻矣某旅进窃禄以疾请告得归讣在秋冬之交洗心趋侍夫子矜而沃之余润以淑此生拜赐之辱所谓生死而肉骨也力疾修状惶恐惶恐
某承乏谏省深惧弗任伏蒙不遗赐之嘉贶督以诲言欣戴祗服图惟策厉以无忝门下不意先太宰奄尔薨逝伏惟纯孝至哀何以堪处窃冀强饘从制以任斯道以幸末学以慰天下切祷某使事方羁弗得奔慰曷任忧恋谨具香帛驰上伏惟鉴纳不宣
溽暑伏惟台候百福顷奉勤诲粗心懵识未敢谓有见处已如暗室渐覩隙光由兹以往或得与观天日之大拜赐之侈殆於罔极矣伏惟为道崇护鼎茵以迓天休某闻教以来日严顾諟病耗疎劣自策弗前寤寐依依函丈之下也执事方今为国长城坐殿南服时平志遂然後归西州表东海某得後诸生沾余润以与闻斯道日夕以冀也昧干崇严悚仄无已
某稔恶死不塞祸家君奄弃诸孤摧割万状偷尔苟活伏承尊慈远颁赙慰曷任感泣仄闻仗钺南纪茂建殊勲斯道妙用格天震世甚盛某罪殃余息只恐溘先朝露弗及快覩凯还谨遣儿子某代申谢私遥瞻旄纛曷胜陨絶荒迷失次
上邵二泉先生
阔奉教范积有岁年睠怀造就之私未尝一日忘拜赐也伏惟执事年德弥劭声实并隆无任为斯文忭慰某志业疎迂抱病山谷臞然故诸生也时从长老憩棠隂颂余爱耳敬修启居千万为道崇摄不宣备
上湛甘泉先生
某恶稔祸锺家严无禄日月不居奄将就土酷罚残息无望更生惟是遗行一二恐遂冺焉无传不肖孤死且不瞑伏惟执事大人辞严衮钺海内迷于檄外事关述作佥属信传不肖孤旧执羁絏之役恃此辄敢忍死状述先行一二以陈于下执事伏惟夫子矜而赐之一言以信其小善庇其遗孤海眇山崇曷足仰喻恩贶阻远不得违次跽请谨托吾友蔡希渊候领襄事日迫伏凷以须荒迷无任哀祈之至
上祝虚斋先生【二首】
某胜衣知学逮今抱子犹夫人也顷读扬子云书务学不如务求师始自憬然伏惟执事茂实望隆抗顔作模远近之士从事斯文者属武取衷焉矧夫末学近产里閈辱在肺腑於攀援为便敢以文质乖陋不足仰承为解谨録其所撰诗赋若干首序记若干首以先大道未闻徒饰末技自知不足藉手以见执事姑即此而观焉占其他日可与於斯文与否而进退之幸甚
伻还备谂尊体康豫并拜简书之赐辞旨勤笃若欲进某於道而俾弗终为乡人感激感激尝闻前辈以知人为难後进之士虽沈沦幽侧之中以身许人固亦未易是故士之称相知者或相望於千里或相追于异代某幸在末姻晩学伏辱降屈年德奬引过情使某自信加厉以克有立受知己之庇固已侈矣岂必执经请业缀墙屏之游而後拜嘉贶哉又念世俗人一遭人之惠顾不以至公相期而趋走门下以卑昵自亲非惟自薄抑恐待知己以不厚是故某惟思少励志节报国士之知而已关中古王者之所都风气灵异士之冀北先生熔范之下谅彬彬矣山林草泽夫岂无奇伟自重抱道相时之士出於门下耶亦尝一曲垂意以礼某者礼之否乎违远左右不闻至论便风时赐教督以终大惠盖啖一脔而思快意於五鼎之间也
与邹谦之太史
都城获瞻道范寤寐时切向往归值愍凶屏居荒阻罕值京洛之便无由一致渴怀日冀大行以昌斯文而犹尔差池时固有待耶远寄志刻申谕良知殊极明切端拜相成之惠敢不奉以周旋但恨夙生荤血亟难澡涤耳疲茧不任趋侍第切怅往骄暑千万为道良食厚自爱
与刘梅圃中丞
某学晩多病孱劣无所堪可於时是以方进亟退为终焉计岩栖十许岁远近亲知己忽忘如隔世执事乃以不祥姓名玷荐牍中莫知何以致此伏惟执事间气名世之望齿牙余论当时异代据以重轻猥及孱劣曷克仰副第知量能度分卒岁山泽为信道知耻之士苟免贻辱知己以为报尔雄章颁示手之三覆不能舍什袭藏去为子孙荣西望旄戟伏枕不任向往瞻企之至
与汪惟贤太守
往岁薄游南都获瞻教范方毅敦硕诸先达中私衷尤切乡往自维疎戅厚籍护持感激曷敢忘不敢言谢恐自外於长者云耳伏惟执事厚积重望方当致力中原而远守百粤然使文治兴於徼外称自执事始则又庙堂简任之意也风便勒状布区区惟为民倍百加爱
与许廷美方伯
枉使临存教慰良厚具审春和台候百福某昔备斯文下走获承德范日勤向往多病跧伏弗能一望履絇为恨仄闻吾友伯修不禄悼痛累日下谕颠末复闻经纪其家高义凛凛某徒切愧叹而己未间伏冀为国加护以伫诏徵
与东桥顾华玉参政
春和伏惟台候百福某忧病跧伏荏苒岁年过辱贬教移文督之就列敢不敬承不幸烈祸积痾之後羸惫不任冠裳厚负上恩祗辱嘉命曷任惶惧伏勤移报俾得待尽桑梓获免颠踣修涂无任感荷
与庄渠魏子才学政
某今之鄙人也心实向善而气质昏弱因循岁年已几堕废比夏纳谒执事深造厚积虽未能测其涯而容止辞气种种皆教向往益切疲踣稍稍自奋秋领墨教惓惓欲引某於圣贤之归先生固与人为善之公某不能不私以为惠耳始思日前向善而今犹夫人盖皆意气自矜以徇外为人初未尝着实向上廼今不觉爽然自失且悔且幸知有不容但已顾不美之质荒惰之志望圣贤科级犹天然不免犹有畏难退屈之念时梗於中奈何伏祈不惮终教某赴限至京口疾作不果行令奏请以待傥获养痾山中更乞详教将服膺以周旋也冬寒伏惟为道厚自爱
与南溪吴德翼方伯
溽暑伏惟台候百福某病息奄奄仅属长昼闭关编摩往迹似略有绪惫力不能就正有道为恨粗具稿草企俟裁教未间千万珍摄以慰邦人大老之瞻切祷
与毖斋查原博参政
某非登高能赋之才公不知其不肖督以简椠之役抒思成辞苟以逭咎伏惟是正登卷
与朱应周参政
越山对雨旧爱蔼如归病阙然久不报雅诲英风梦想犹恍恍也共惟贤劳场屋为时得贤某跧伏林庐但深庆跃颛状敬致劳苦之私伏冀尊生养福以究大业不宣
与郑伯兴考功
阔违德范无任瞻企恭惟贤者当路海内之士争自濯磨思出门下某夙承知誉进备采择尤切大愿奈何数奇疾剧医药罔功进退狼狈谨令人抱奏惟执事加怜曲庇之使归料理曷胜感刻知己之惠
与孙山人太初
道况清胜良慰仆属望执事诗云乎哉伏惟着已自爱一力圣贤之学使吾道不孤甚盛颛问行李更有浃日之留当接膝竟日以究高论
与衡山文徵仲内翰
仆奔骛坌埃江南山水日夕神往况公山水中人耶妙染乞时寄惠某将神游其间如陪公巾屦也
与崔同仁少参
某昔游诸生间谬辱奬誉过絶等伦感刻知己曷其能忘顷获通籍羁於班行无由造叙此怀为歉仄闻远仕老归清约如昨某爱莫能助愿先生益终此道为光令孙去谨勒手状布区区
与徐子谦太守
顷岁道上国辱礼际重以誉爱甚笃矢藏中心不辱道义以为报耳循良政成波及邻壤某时得泳游匪直播扬而已
与况廷光大尹
遥闻楚氛甚恶事傥或然四百里元元之命君侯一人是寄方今所以慎固封守练足兵食薄征缓刑绥善禁奸义结人心静镇浮议以防狗鼠乘时之奸忧民者谅有成画矣宾兴有事当路者欲於执事委重焉缓急殊势识时务者似不得舍此就彼也杞人之狂惟执事察而图之
与郭于周大尹
弥冬雨雪杀气过严菽麦野萎父母斯民者谅隐於衷久矣春来物态生意一新惟仁人寛恤涵煦以顺阳和以消隂沴当必有出於时政文法之外某抱病山中方日望之
与张元杰给舍
阔远德范洊历岁年夏中乞告人往扶惫遣状彻从史否旋闻公争大议去国某虽跧伏草野不能不为时扼腕岂特叹息私公耶高情雅度自知尽分而忧国者日冀天定以还伟人风便谨勒手状候安否
与锺西臯彦材太守【三首】
某积痾待尽分久自安名流达党不物弃而惠存之已忝博爱执事大章腆贶作意宠嘉则何能堪三复慙佩而已残息喘暑裁报潦略伏惟容察不宣
阔奉音尘怅望劳结忽辱雅制绸缪往复甚厚况复过示谦光辍惠珍刻感激安可津涯岩廊风望时当急贤尚尔养晦窃为海内迟之未驿召间千万为时厚自爱日枉临存重拜加惠感诵曷之能忘诸孤躐进曷敢弗揆幼学驱之竞时速化古称日暮途远老独不幸似之冒尔匆匆非本怀也诚不自意获武贤震器余尘复藉大老为之司盟竖子因宗有弘休矣教墨云云敢不奉以周旋候请诸凡未及伏乞一一指挥
与徐东滨子正【三首】
比闻南辕病体未能往唁春会王子扬知兄於用舍之际已自洒然仆更何言伏惟老先生太夫人眉夀高堂古人所谓不以三公换一日之养之时兄及时承欢养志真乐无涯仆盖不以唁而以贺也薄物奉见区区千万撝入
教言妙语并辱盥而展诵咽以秋泉波润稿瘠矣共审侍奉多福吟社高情乐事甚雅某懒拙日课耕奴暇则松根团蒲栩栩饱睡耳兄能过山中谱混沌乎
某病伏阔候时稔玉体健胜於邑人来者以为慰过辱书问殇孙感刻感刻仆痿卧静闲窃窥造物大意则玩弄为娱或者恶其不恭摧夺竖子以警之耶是可若何夫亦顺受之而已耳
与钱海石懋垣司谏【四首】
仆削迹周行晦影深谷二十许年海内志义摩切之交邈如异域端居丈室博择先民反求初志以自厉然时不免伊谁与语之叹夙钦英望思为执鞭多病锢而持之过辱执事不以沈废戅迂为非偶取之於声气联之以婚姻比廼俨然临之仪物盈庭诲论弥日反身之学体国之衷俾得一二与闻不觉神酣心醉若客游万里岁宴始归而亲昵旧故相与抵掌谈所涉历慰其辛苦也诚不自意积久离羣复此大快耳惟兹春序向和使轺临发乘间呼舟金牛玉带问某当扶曳支离以武余尘为信信之游幸甚
伏奉高论星变仰观博古之学忧时之诚倾叹无已仆常闻之师中土文明火地每值岁之丙午则火盛极而变往往多事皇初载籍未备传闻多讹无庸解说越稽春秋以来凡当是岁鲜不祸应惟汉武帝世祖唐文皇宋真宗四朝获免而武帝征伐祷祠几续亡秦世祖承王莽更始之乱因天悔祸之初文皇亦以末年征辽大役武氏僭乱亡将及矣真宗差为太平而契丹败盟天书诞妄东封西祀虚耗海内未为全盛也入我天朝初丙午为元亡再丙午为宣皇之元三丙午丁未为宪朝之末今值厄运而圣德消弭卒无其应天下苍生之福也然比日雷电虹霓非时大变颇骇羣心说者疑以海舶应之夫海贾扰攘自是付托非人变通无术张皇迫逐致然所谓庸人扰之者也愚策特费一提举司官吏监督互市自可一疏而办所谓化盗贼使为良民妄见殊不以是为意也承谕及出处仆未能测知执事意之所存特念天子方谴柄臣厉精更始以执事强力壮毅望实去国中外畴能舍旃但世变江湖仕途如棘若既出旋归则致身之义其将谓何故愿高志先定徐观时宜斯出处无悔矣夫孔明无所遇合终为南阳布衣耳历观往哲高志雄才甘於埋光草泽不屑轻试其身诚以时之难也仆衰钝退怯僵卧空谷几四十年故欲献其愚嫌徇已见讷讷不能出口特以葭莩之倚终不能忍冒昧一言之伏惟不以卑论撝外
共谂使节远自日边指湖南以尽海徼万里宣上威德甚盛某病废空谷中无由快瞻为歉比辱贬赐诲函责之委躬陈力此某之分也敢弗奉以周旋特艰虞速老精已销亡苟怀一丘偷延病息聊以卒岁耳亲教曷从祗切神往
仆闻之?姻各惟其类太上以德义其次以门阀其次以才以年至流俗荣利焉末矣仆疎寒固迂混迹樵牧晩举儿子闻造状岸甚野过不自量敬因媒氏通诚门下僭乞婣盟伏承执事不遗弗类惠许爱子壻儿闻造自兹得御贤达或免终溷俗流执事荣施於寒宗世世有弘休矣不腆先给舍之遗荐币纳采因以问名眇焉无足藉手伏惟执事古风高致或不屑意於时之珍饰丽观而以志义之末许仆万分一亦可以承下风则涧毛行潦明信可陈矣恃此无恐少仪副封并赐撝纳
与一所金汝白督学【四首】
别久日深怅望比想身心工夫渐益精密顾时俗所习人情所安能渐摩委曲以合於理而不索露其堑絶可骇之迹似更尽善况夫处人与律已异恐宜更寛一步勿厚望於流俗人以为何如
嘉禾执别来岁又几半音耗阔然季秋得子扬书云汝白一疾几不疗惊怛怀注弥切冬初书报勿药喜慰无量不啻寻常音耗而已汝白素弱积痾之後精气未便完复尤宜择医药慎服食禁劳慾倍万调护切祷某二亲粗安妇子无恙但一身困冗行怠学废负吾故人甚切愧惧所自恃者正汝白所谓空志耳养心读经之言甚善矫饰为人之戒切中某膏肓敢不力自克治曾子曰士不可以不弘毅毅则汝白能之或於弘上更当加意为学应务皆然汝白试思之以为何如便风幸不倦书劄数友中某最孤远贤兄弟愿常在念不宣
春和教暇多福仆比岁忧病再承赙慰远道勤念益信布衣道义省已淑人旧学谅益醇笃来谕此官甚劳然不得辞所贵正范端习俾时收实用为不徒也仆病日深锢分守丘垄所冀丽泽余波沾丐枯瘠幸甚
仆久屏幽谷平生谊旧音耗无由一通三月中容庵书报尊封君并太夫人继违荣养惊怛愧咎无已缅惟孝诚纯切日月踰迈摧割未夷宜匍匐哭慰奈病体惫伏积久童孙未知拜起田仆鲜充使令东望悲怅徒切一所端居久养身心工夫谅益深到令郎必大成立然无可是足时也某惰陋无进但硜硜不敢随流自辱然视昔所期则已厚负明师良友风便驰疏想及祥禫同亲之爱自等越人罪愧无所容逭千万节哀从制以崇大孝
与容庵应邦升尚书【四首】
春莫徐北舟楫差池虽便风兼程归心稍快每念邦升独处无聊辄复耿耿且欲闻直言如对烛叙别时何可得也某二亲初适妇子无恙第多遭外丧役事致讼驱驰无旬日寜孤陋值此荒废可知独惟空志犹崛然耳吾邦升以刚明之资操迈往之志愿再加坚忍缜密之功何远不可到教某不徒从事仪文节目而一力於读书真对病良药愚意则谓读书穷理固养心一项工夫然居敬静虚以为穷理之本似尤源头当着力处否虽四书六籍圣贤大训不免徒耗其神於章句文字间耳邦升以为何如块处穷乡同志星散南顾凄然况我邦升诚直恳恻初终表里一揆交游数兄弟中某尤所倚仗便中万万不惜手札以督蹇钝
忧病沈沦如与世隔故人连袂徒步吊其不幸於穷谷中燠休通昔槁死形神旋有苏意旷情殊义感泣无已窃覩比来德业日新去某不啻倍蓰但好胜时动客气取善或念旧恶似犹有旧根在力消融之则某之师也某衰病奄及祥禫累然未任衣冠荣名未尽忘怀精力殆弗可强亦任运委时已耳吾友邵思抑便布起居思抑力学与善仆资之甚厚邦升与处当有弘益风便万万以所得惠教至望不次
去秋闻邦升转辖江右计与汝白日夕道义切劘为贺仆且以不与沾余润为恨也周懋登冬还承惠手尺恻恻闵念毁瘠仆却以病不以丧乃今稍克支吾但终不耐烦劳耳来谕似有归兴恐未宜然邦升才志值兹明盛中道卷怀平生小小违拂何太不广耶古称做官溺人志要须超然无累为期不以必退为高也仆戅拙沈痼精力万不可强所敢以退自安者有如日西望顒顒千万善餐邃学自爱
岁晩知旧永别中离时切感悼又或爽节初终不免惋恨惟三二崛然金石交又复星散更何能为情仆空谷深踪杳闻达途之耗秋中得一所书知容庵藩翰滇南暌越万里神魂飞不易到倍增寤叹耳仆浃岁血疾一再濒死幸尔得苏山村少事病乡无扰闲静养心老独泬寥颇自知命而安之休休自得絶省外慕他无长进可答雅望也
与鹤山王子扬【二十首】
行时尝一简道别来此偶承谏寮之乏昔所欲言与鄙夫人之不言者今皆茫然未得要领能言不难言而有益不易兄将何以助我歙人潘荐叔好古而达於辞今之隽选也去为乐清兄雁荡胜游得东道主矣执手之欢岁年为期奈何
上东门执别已三阅月病怀时事恒在忧虞中真以日为岁顷得赐归始有见吾亲并吾故人之望病躯缘是差强而时虑更切实不敢以归为幸廼今传闻日骇事势日危旦夕念北如昔之思南奈何奈何徐曰仁竟作泉下人伤哉伤哉邦升疏请南曹蔡兄力乞校官想俱可得汝白卓然有立吾党增气守中兄地居上游可虞今亦已还兄去国时谤腾涌同里或犹见疑恐疾恶已甚有以致此责已远怨为善大抵居乡恂恂似不能言逊言无道之邦似是吾徒居今之律令而许子将王彦方是或一道要未可尽学耳
室中之变远枉使问劳苦备至感悼弥切老大耻为儿女态但窃自悯不吊于天再世罹此巨创感念旧痛心焉如割耳
危病浃岁而苏幸复得请如再有此身身外事一不关念惟生平知己犹尚耿耿胷怀间闻为吉水力希古人人之政惟务实无倦克终嘉绩为慰
阔别疎问此心无日不三四至兄所也弟家蛊纷如疎懒加困独叹丈夫经济岂当习之米盐薪水之课耶行且弃之客游江东矣兄何时可来当除馆以待候人教尺三至别缄尚多浮沈兄夙夜在公势何暇及廼尔勤辱弥见平生矣某自婴祸难血气日衰神宇不复僵痿岩栖分为清朝弃物寜复更有远志以从教援兄交谊多情请姑抑制当自弟始以信於海内士大夫曰相知相成斯诚善矣弟亦与荣焉山庐粗就料理过儿折肱再完但痴肥不了事都不以挂怀抱矣怅望北云无任凄断
一别改岁冗累增剧真从傀儡塲中度世尔时见听光大师怪语供笑剧如荆卿狗屠暂相怡悦耳
山中忽遇温人授书疾读得平安字甚慰三复之余旋疑前此惠教鱼雁似尚浮沈抑使事有程不暇作长语耶何经年一纸漫尔凉燠数言外不一语相策励也望望
向热钧候多福祝思允书回致兄欲相推挽之意?犹未已某於兄更何间然才有此怀便从兄开口因之报答上恩亦结发读书初志也但夙夜弥痼野性已成不复可任驱策去冬手筑茧窝於妙果山令儿辈死便埋我兄无祗勤吏人矣叔夜之僻仆颇同之但不忍巨源兄耳因风聊复奉报
知己中年旷隔燕越常自恻恻於怀不但作恶而已妙语远来三复恍见高怀恳尔独至兰绒精缛曷称衣被某年逝力屈平生嗜好不却自远知己尚欲钟鼓爰居邪兹冬山中殊少雨雪芒鞵短策时与村农谷樵倒一尊於夕阳篱落间布褐甚温菜菽甚甘野语甚洽兄轺车乘便一过星涯农谈半日恐亦不恶酣余风便草草不尽
经岁一书梦想徒渴弟山居如在井底犹闻吾兄多谤芒刺切肤温俗不淳乃尔岂兄疾恶过峻太不自恤以轻犯世患耶北行拟孟冬之晦便风能时惠教督否承访北行事宜随几顺应不敢逆度但弗宜以迹自异而为衆议的耳太史公曰道固委蛇请更商略之茧制并往遡风长路中若时相温存也
远慰多难别去倍陨絶襄事以来神夺形废皇皇日不忘死与兄习尝夷险由壮及衰寜信覆载问有此艰危天日下有此光景独金石故人时复耿耿於衷若死生以之者耳出处去就僭尝奉商高贤明义但步移影变曷能遥度昔人所谓冷煖自知耳今日睿圣厉精贤隽奋庸举措兴革咸畅郁望兄展其平生懋树温国勲猷不孝苟活跧伏岩栖窃获自附景仁有余荣矣徐生去仓卒无次
梦想风神日增劳结空山僵卧罕逢佳便可附只尺耳某旧恙日剧量能度分必不可再出坏其平生为知己羞但惟此中纡郁幽怀形影知己无繇致之左右一相印赏故才欣然处便觉耿耿耳江湖日远晤语未涯千万为国厚自爱
沈提举回承寄哭先君二诗一展轴间声与泪俱不忍终业兄抡材致理德泽良易远及要须胷次荡如太虚不以一毫爱憎先入为祷弟病益沈痼摄衣应客辄惫伏移时想非久交还造化旧物耳山庐粗卫风雨兄大拜归寜道此有对牀处矣
仙舟丙夜饫闻博雅之谈渴怀沃以甘露矣继欲请益山乡絶少良便寤想劳结奈何奈何伏承教督陈义甚高三复卒业不觉感涕朋友道丧久矣斯义古人无几今人未尝有者仆何幸蒙之抑何德以堪之感激感激仆戅昧疎迂不适时用尚论往哲已愧旧官今更何说是故不复敢以出处之宜请决知己过烦明教适契仆心兄爱仆者真不殊仆之自爱矣况今时贤满朝新进连茹仆养疴岩谷弹琴读书咏歌先王之遗风於风泉云石间万分一得附古者求志有耻之士以不终辱兄教所得不已多耶兄方抗顔师道尚祈力抑浇竞不眩浮华德行一科教本所系必询合学诸生所推服者体貌其人而风厉於衆亦自足以兴让德师师之化矣贵恙喘欬已安佳未远涉江山良苦秋老气劲慎护风寒恳祷不宣
幽谷深踪迥絶周道大斾去淛不得掉尾驿舟一话心曲至今南望怅然为恨尔後闻兄名位日益崇勲猷日益震耀光韩公之烈以纡中外南顾之忧经济雄略於兹一展甚盛窃惟夷獠固人类耳乞不以深入多杀为功至诚孚格开谕招徕祗勤单车可无血刃不识近事能如昔人否但今南鄙之患手足风痹也腹心之恙厥有攸属兄旦夕入柄枢筦必先厚培元气方当致力中原奠鼎盘石懋建大勲以齐古社稷之臣惟日望之仆远屏岩栖抱膝咏志实奉至教以周旋相成之惠铭藏肝腑矣昔谕老成静退浮竞典刑仆何敢云云也但庶几乎往哲优哉游哉聊以卒岁云尔
与张蒙溪尚书
某抱病跧伏积有岁年自分见遗达党久矣伏承执事作意沈沦命舟载雨百里外入幽谷中高格胜度感叹何极继承妙翰大章品题丘壑三复卒业藏去为荣甚盛第咏叹溢美内愧弗堪又将辱盛举贻明哲累为时公卿下士之惩则甚惧耳
与文溪邓士鲁【三首】
某曩自执别蓬山病缚丈室间几二十年分与人世隔絶远矣独兄爱时时胶於胷怀殆气味之殷曷可喻之寻常交游间耶锡山尝两致问意皆书邮浮沈旋闻兄历坎坷永叹莫之能助某积疢殷忧诸拂意事大略与兄等耳顷闻贤郎高举羣季接武駸駸兄且食天定之报矣某长子早夭孤嫠如弱草不可风兄谅为抚掌一慨祝甥世禄来南雍便力疾布襞积之怀
舍弟过家知兄得还无锡久郁之私一旦洗然伏惟清忠上厪殊眷出播直声起为举首兄所蒙被亦荣矣超陟方尔狎至千万益厉远猷以酬大造无任私祷入夏徂秋小介三行三尼艰虞多故若与世左非忍自外於笃爱也仆旧疾饵术膏良愈但积忧早衰齿发已失故我恐不复能备清时任使耳晤语未涯北望不胜怅往
云村集卷四

[book_title]卷五
[集部,别集类,明洪武至崇祯,云村集
钦定四库全书
云村集卷五　　　　　　明　许相卿　撰书简
与端峰邵思抑【九首】
郡城草遇驩洽昆弟语深及出处事宜类以仆为有知者自惟空疎何以当此岂足下谦德之恒固尔耶抑真有取於仆也伏惟足下盛年重望名位未涯而明哲几先收身青紫纷华中使庙堂知区区之不足骄士为吾道增气甚盛仆安所容喙念勤问不可虚辱乃辄左献其愚尝闻告君之言要在委曲详明达下意悟上心而不以简严为工宗贤之议嫌涉矫亢来谕当甚仆意则谓足下业已引罪而祗以病乞致仕若豫自规便取必於上亦似未安或云伏乞明正罪罚放臣归田为民以为惕威昧义者之戒若悯其孤寒迫胁得从末减与以相应降调职衔致仕以冒余荣以理病躯陛下踰常谬恩非臣所敢望也如此庶足下谦畏自居而吾君得处其厚似两得耳万一不然执事雅尚不妨自遂而天下公是固在於令德奚损乎野夫商略宦情如山谷中人浪传都邑事漫无足凭惟高明采詧之
仆有友沈槩嘉善人也自童丱时夙以文章名节自厉逮今凡七困塲屋其卓然自信者屹不为动也为文祖先秦两汉翩翩有逸气辞赋诗歌亦往往奥雅可诵事亲孝与人信轻财好义有国士之风故宪长半江赵公大参莆田陈公今方伯陈公五清刘公督学时并加甄赏而刘公知之誉之尤深计兄亦尝闻之矣日者学政隶人贿败欲污名士以自解而槩与焉谓尝纳赂以求援例此盖当时刘公惜槩久滞之厚意而非槩夙负自处之本心也槩曾面辞人多闻且见之刘公既迁槩又呈县缴文以辞司府县有吏司之踪迹明甚顾恐崑冈烈焰玉石不能自别耳仆病耗岩栖少且贱未尝望见诸公之旄节哀愤不能自达而兄昼绣道杭周旋诸公间为深况兄之知仆犹仆之知槩得槩之平生於仆可以知其不诬矣伏惟诸公与兄志存当世哀穷悼屈体士惜才固其分也抑其责也愿借一言转布之诸公面试之又加察焉不如仆言甘伏欺罔或因是而槩获伸於知己出之涂泥收其尺寸槩之幸也诸公之功也仆出位之言之罪不敢辞也惟兄垂察焉
入郡会诸同志闻兄所造益邃而真廼知身心树立者作用自别更望精察力行以希往哲甚盛仆困於家蛊去住不能自主逐逐行队知己者将何以进之亟欲造叙阔怀而事故相左美之谅能述拳拳之忱也
枉教诚笃别去怅如有失疎劣所恃二三良友惟兄差近时得求助承谕洗除旧习玩味义理须从身心着实体究真某对病良药感刻感刻约访子才盛意欲策蹇劣同入君子之域至愿至愿但上下左右士论跻祀先高祖於乡贤过此敬从後乘郭令政益明审仆何能少助似刚敏上稍宜加意兄再契勘试为言之
去岁奉教周旋遂克苟完病躯端居深念古所谓异姓骨肉吾兄爱仆者似之感刻感刻寓武丘时子才来会数日夕受益良多大约谓疎谬者须痛加持志之功以胜气习或有所得必作用体验斯益自信有进步处耳荒懒尚多愧於其言岁月忽不待人奈何惟兄幸终相之
夏中因风寓书彻从史不阁下今日所莅士之冀北倡明斯道以兴起同志旧学恐不为小试矣是以仆於知己有厚望焉仆日远教督退钝弗前千万不惜时惠策厉使承下风
日枉使教远慰摧残无任感泣惟兄旬宣之泽与江汉永甚盛舍弟樯少孤而愿先君命某句读督之顷获旅进试吏武昌备属吏下陈学晩而政未达某不幸其得位幸其得师也惟兄视之犹弟惠教俾免颠仆获成先君字孤之志某旦夕且死有以复於地下矣临纸哀陨大拜过家恶服不得走叙阔私甚恨兄屏翰南服责委甚隆柄用非久继至愿益宏远猷以副久要之雅某殷忧积疢形神销亡志业颓废将负襟期安得执手永叹为别
书使召见惫伏不任趋走只尺相望弥深怅往某自罹百忧病侵老迫坐负清时徒窃寤叹兄知爱弗忍遐弃何以畀之使自力於夕死可矣之训尚免没世不称以为兄羞江湖日远晤语未涯时因风翮遗之好音
与泉亭吴维新少参【三首】
再贬墨谕病不时报少间倩笔以塞下问夫史莫难於志来谕立例简严无所容议仆所为父兄致私祷者岁徵赋役核实大书人可稽籍坐见而猾胥不敢大肆巧诬是兄笔端之口流惠无穷矣然须严候审覆关报为据亦不消多着语也风俗之敝仆久痛心忆自儿时见曾大父行多朴野真率今诸後进文采轩然将鄙故老为长物而敦笃浃孚之意殆鲜虽大地皆然亦须慨叹数言贤杰有作或缘而力矫丕变志之助也幸毋小奬郁郁以长此风况今所谓文不过排比烂腐修饰仪观外矜辞貌而内无忠信如优人习礼正不堪着眼者耳於文何有词赋恐不必载但时挂一二精语参差隐映其余似不胜録为难测若一一举之敝邑之陋反更索露矣何如何如兄又欲仆分劳着名其间如唐宋人修晋唐书例仆意二史列着史官姓名殆简袠重大分曹置局以君命临之今此数简小试发硎固以迎刃恐不必为此弥文也窃意志无定式因地为体因事为用难主故常要在言约事该如老吏断案凿凿可以信传斯不刋矣诸如郡邑志之不能久存无亦循袭多而猥杂可厌邪殆不啻张先生所谓言无体要而已至夫否臧去取则我严侯明见之审执事直笔之任仆邑人也恂恂似不能言守此律令焉耳惫甚缕缕
幽屏名迹荐论偶陈吾兄又峻督之臣子大义敢弗舆疾周行而所欲怀安一丘自为名高者有如日但积疢殷忧之後吾精已销亡矣性复疎戅乖时恐一出丧其平生重负恩私遗辱知已何以见吾党之士是以将终混迹樵牧俟命首邱倘愚计之或未远失者耳志事易草文献有徵良为邦君邦人士谢不宣
贤郎遵晦高举兄积庆善教胥见之通家喜跃寜直恒情但少年高科往哲亦所慎持惟顾諟吾兄命名之义以绍世德仆切私祷过庭谅已素讲矣穑事收拾蝗余山佣冗剧稽贺千万照察
与白浦朱守中【三首】
雨中邂逅遂弗成贺再讯候人使车已移辙矣伏惟名邦司理旧学展布想当沛然一郡生灵司命愿无易视也弟欲僭端其愚喜谀而爱太泛自广而事多忽尤当屏絶异色疎远羣小使耳目荡然无所偏寄甚善弟远教寡与便风时惠镌切使得勉策驽骀不贻初盟之羞无任倾伫
子扬北去附致区区彻从史否比想体力佳胜弟病乡恃药耳恭惟太夫人多福贤兄弟无恙兄得专意体国甚盛某孱躯俗累旧殖就荒恐负爱望奈何风便布此千万审时厚自爱以慰倾恋
阅岁不闻京洛之耗时闻宅中平安报为慰弟获弛於负担料理病躯以与老亲弱弟相周旋繄谁力耶骨肉之爱何以逾此遥闻坠马移疾久望杳然想非久事事意急贤之日自不可无兄耳
与李白夫州牧【三首】
别远万里时更十年交游聚散更十伯千人心目中常有吾白夫也往岁书与二绫自高汝白至今春书与象梳自进士叶应期至及秋诗啓筯笏自舍人冯立至故人之意恋恋如此自愧何以承之恭惟再牧远郡力追古人为吾党光甚慰言忠信行笃敬蛮貊之邦行矣盖己可徵愿益自信俾政孚教洽後称南鄙声教进於中州自吾兄始仆日望之平明之朝当必有知之者仆德业不修殃咎类至九年之间再丧其偶初冬又将携稚子南还剑州学记非久作畀蜀省令纪嘉绩送行叙未暇追补应期近宰邻邑诚亦易达也万里缄书神与俱去
京邸眷存道义之爱侔於骨肉以言为别心许久矣仆不幸途次几死於盗家食仍困於病山妻近弃诸雏嗷嗷膝下恶抱如酲未尝有佳思到笔砚间负约知罪伏承守剑专城师帅委寄甚重劒民即杭民也兄能以教杭者治之而居之以恒持之以断不惕於势不迁就於俗不顾计於升沈则古之循良将可驯致仆即有言何以易此相见未涯延望岂胜凄断
往岁倾盖之逢已知执事志行当屈古人与相上下西南奇秀锺于山川廼今不敢尽信昔人之言手谕石刻之惠益见盛心寻常交际必以远大相期某敢惟迂放自诿以负执事
与我斋蔡希渊督学【四首】
某疎浅迂戅寡偶少徒执事要以同志进以务实向上之学皆向来交游中所未尝闻幸甚幸甚顾某积累工夫甚浅挠於外汨於中者日复相寻力与之战而进寸退尺不能自持奈何伏惟时赐教切使恒顾諟至望承教所处详甚非疎谬所及弟意今日当途所以待兄非徒私之盖将作士气直公论以风厉一时在兄非直为贫亦事道也顾兄有以崇正学淑人心丕变一方以及海内答国士之知者力行何如耳
炎暑共承道候百福弟病息如綫山中过从樵夫牧竖时共盘桓水石间耳往尝再寓只尺曾彻览否恒念昔闻诲论不间旬月今直计岁年尚未可万一冀岂岩谷太阻鳞羽少便抑某罪过自疏不复可援耶兄无寜姑教督之而遽屏外之也
某病甚幸不死远枉书问感激不遗比稍行歌山泽间萧然携只影耳意将苟完形骸获免戮辱於此世以下见先人不知未死之前当果何如耳
与桂洲夏公言宗伯【二首】
往岁大斾经霅贬遗雅什忧病屏居久稽报谢比闻制下遂正台司昌期阔遇千载仅见某忧病相仍僵仆牀蓐有年矣窃惟旧辱游从之雅今无干进之嫌安忍恝然不为世道致深望耶方今元圣有作辅以英才凡有血气孰不企踵延颈以望至治然凋瘵未苏守宰数易虽屡闻申勅竟昵奉行害於致理患诚不细矣执事亦尝画周审之策展弘久之猷得其人恒其官复如汉人增秩赐金者可乎否也小人跧伏岩穴昧于远图虑患目睫然覩一郡邑而天下或可槩见故冒昧陈之以効其愚
某积痾残息僵卧万山中过从殆絶远近亲知己忽忘如隔世仰惟执事顾独不遗沈沦时加诲饬念故下贱光於昔贤某自惟屏逖疎野十数年间竿牍之问罔克一通於京洛荐绅知旧已阙然久不报矣谨驰记上白
与双江聂文蔚尚书【二首】
阔远仪范多历岁年声气之感通於寤寐比岁闻兄按闽风裁守苏惠政与俗自别往来阳明门下又得淑绪论窥精诣异姓兄弟之许若无待於接膝抵掌历写肝臆为快也仆早志此学晩犹夫人幸获从兄下风谬尘省闼妄意建白万分一庶几昔贤已而意不自得病复交攻不二年所竟自免归削迹周行远影空谷迩来窃比古人优游卒岁之知樵牧自营与世隔絶者今二十四年往岁华亭冠服之贶所以惠待仆者不终负矣但温绎旧学疑滞纷如无由就正有道独抱愤懑耳风波渺尔晤语无涯愿崇令德永以为好
别远怀企殊渴顾舟卿来辱冠履云布之惠此野人初服也知已远惠重侔丽锦矣奔骛尘坌三物在笥三载於兹林壑兴怀愧汗屡浃去冬先妻不幸归骨故丘兹行及期而病留之乃始图拜嘉赐溪山猿鹤共相欣戴也希渊行便匆遽裁报未申千万厚自爱以伫驿召
与彭山季明德太守【二首】
都下邂逅遂沐知爱勉以古人向上之学君子与人为善固不逆谓无似非其人耶继辱墨教拳拳以心学相镌切殆真谓某可进於斯矣某从前积累既浅麤心客气卒未能自克外物纷至不免与之俱驱耳先正谓培拥根本然後可立趋向所以培根本立趋向实用功处便风弗吝一一不敢忘自力也
病耗岩栖百事漠然于怀惟道义交游时存梦想恭惟邃学坚志敏手通才所向无前深以阅历更当何如仆迂懒颓惰瞠乎其若後矣兄将何以畀之德翊先生去便布此风波如许邂逅未涯千万顺时强食自爱
与磨溪熊以仁宪副
某曩殿班行执事特以年爱过私归更忧患跧伏十年犹耿耿梦想风采也伏承按节南省弥剧倾遡病不任衣冠望燕己申积怀为罪顾辱手教临存嘉果牢醴副之登拜感怍浙河民性驯畏比岁小康兄才望德威自足坐镇愿勿扰也
与横山徐曰仁侍御
邂逅扳联知爱隆笃侔于兄弟中间去住相失而英风雅度胶於吾心犹一日也祈州政绩伟然度越流辈上追循良於此见曰仁素学有用同志者亦自增气夏初闻南都陟命昼锦归寜年劳故常不以是为曰仁多惟高堂夀祉令子岐嶷仆为喜而不寐耳暑毒殊酷惟为国加饭自爱
与栋塘陈忠夫
伏惟晋陟方岳善人之泽殊为湖南数千里贺某多病放废壮心萧然霜叶矣故人志义久要能不亟讶絶之否
与勿斋娄存仁太守【二首】
伏闻亲举玉趾以勤疲民复条扞海事宜下问某病伏九年若与世隔寜有长计可备采择耶今患固亦天数譬之父母於子岂忍以其病在必死而不求所以生之秋成近睫海波及田势甚惶急当堰濒海内河为先海塘用石如海盐固善特恐仁人不忍疲民任此劳费但当深基密筑一仿昔日故堤参以近日治河之法更须博择三五精悍办事僚吏阖郡不足檄访他郡必务得人如汉议河防又必分地程功实举惩劝似或有济况渐次讲验又必有经久良便之策出於其间以超始议者伏惟精诚动天寛博酌民顾此何足采择瞻遡光仪无由趋炙曷任悚惧
某山泽沦废怀企声猷不能自达惟兄谊旧爱私时抱倾渴实倍恒情非敢为佞也某本户税粮往承惠念批从乡宦自运例甚便甚厚但濒海旱蝗已三浃岁民力竭矣某坐食如蠧又夺民便义何能安伏乞改批兑运与里父兄均劳获释罪媿蒙被君子之爱良雅琐琐伏惟贷察
与笔峰王应时宪副
某恶锺奇祸天不速之死而夺其所以生慈严相继背殒不孝未得相从地下累然苟存残息於苫?间安复知有人世事故人枉书让其疎问罪戾余生益用陨絶不能卒读矣周生以其父臣贵属校官力请报书中及之某识周生自兄书邮始远道寒氊使有温意何如诸所欲言或未即死图更布之荒迷不次
与白山伦彦式司成
春和伏惟台候百福某违远德范几二十年比尝卒业南畿试録序渊乎蔼如也窃窥德业远诣乡往益勤执事方以此学教天下行以此学相天下其将挽浇浮而还敦慤甚盛某积疢殷忧日夕邻死残形余息偷延空谷中分无复僭望於世惟英贤入当台鼎隆世道幸斯民者日勤望之
与潘荐叔宪副
某待尽空谷世缘如扫高贤志义独胶於心时牵梦想阻越无由一布之只尺耳伏承信使多仪远逮深谷感惕何堪仆病伏不关时论奉谕闵俗仰窥当世之虑夫俗渐以下势也顷乃顿改竞趋可骇厥或有开其先者执事日夕入秉枢筦谅当植本握机以拯之犹可障其溃决此真执事事也仆方将藉焉优游聊以卒岁矣
与梓溪舒国裳修撰
兄危言大计天下知之仆则以兄占世有隐忧焉不知涕之既陨也履变孔多阅理弥熟今来所造诣所谓将降大任焉者天意有在私望甚侈吴德翊先生去便勒手状布区区宣公奏议奉为忠谠助风波如许邂逅未涯南望曷任凄断
与海州廖师贤
冀都邂逅等萍水耳伏承抗章引疾独心异之别去四易岁此怀耿耿常有师贤也近冬蔡希渊寄惠教函诗翰廼师贤於仆亦尔恳恳良极感叹伏谂嘉遯静修旧学谅加邃密仆病耗岩栖块然蒲团睡汉尔吴德翊先生去便勒状区区德翊善信君子仆之益友兄试契勘何如时不待人愿益强饭力学自爱
与頴谷陈遂初【三首】
章江事变甚骇私心剧于燔灼执事义均王臣谅同此怀宗社有灵非久当靖顾恐吾土岁饥民贫或有狗鼠辈乘时窃发奈何奈何幸为寄民社者力赞一画固不得避出位之嫌也艰虞之会惟国士为时益自爱仆知海内有郑少谷己十年余寤寐恍然几见风采来约及少谷佳制并辱三复之余神魂飘飘凌南北两峯之巅矣属有寒疾方汗君能为我少挽行李敬执鞭弭以从春和侍奉多福病夫怯风犹未春服也怅望风度徒切梦想耳未间千万自爱
吴汝莹参政
恩旧违阔思即晤教恨不傅翼以风病缚如尸江城徒切怅望奈何乃勤信使谆谆久要高谊感刻无量重以币物牢醴之缛悚惕殊不能堪惟兄贤劳中外某濩落沦废分终为沟中之瘠耳伏惟不遂遐弃便风时惠督之俾不辱林壑以为兄羞至愿云涂迥尔瞻奉未涯千万为明时厚自爱
与俨山陆子渊司成【二首】
某私淑余论越自诸生时顷岁奔骛未能通谒远枉诲函无任惭感伏惟高居静养台鼎策勲中外佥属某病废跧伏拭目以俟唐君便扶惫裁报贷察不宣
某稔恶及亲图严其终而信其善於永永以少寛不孝之谴惟名言是赖日蒙惠诺曷惟不孝没世感泣而子若孙将永凭藉以光宠於无穷矣襄事期迫不得违次以领伏惟矜而畀之
与虞山陈原习中丞
某病废空谷分不齿於周行乃厪执事余论亹亹惠问继之得非或有妄誉某以欺执事者风裁之地微寓捐金骏骨之意耶伏承总宪三河某病力不任道周羁絏之役第日洗耳岩栖伏听诏追老成亟登政府以福天下冒昧悚仄
与汪德声亷宪
溽暑台候多福伏承总宪大藩风裁凛如而敦雅温博寓於其中甚盛某不天烈祸积痾为世不祥人屏沦荒谷眇接亲知十四三年矣大人君子之光仪徒切向往安敢辄以漫刺溷阍吏伏辱教函书锦之及俛屈崇严先於萎废殆执事者微示延揽不已之盛心风动南土耶
与应原忠太史
阔违道范积有岁年伏惟齿德弥崇屹树斯道之干尤日瞻企承再道杭辄遗俯问殊感勤爱某多病殷忧学殖惰旷仰负奬援多矣自分迂戅应俗多忤日惟屏迹保身课孙延祀优游卒岁为期耳执事不终遗外仰祈教督至望风便谨勒手状布区区未间千万为道崇护
与东圩钱公良太守
谿翁来谂尊候嘉适甚慰承属老夫人幽宫之文伏惟爱旧义岂敢辞南溪东滨西臯下委皆尝副命执事惠顾尤厚仆岂懵然第齿增十年精耗大半病复侵寻知旧报书经旬滞阁如斯纪述量力经岁犹不能就绪也学殖芜废又未暇支离自解耳
与任【阙】　亷宪
枉?崇严惠存萎废下士旷举薄古厉今矣顾某闇劣无所敢当惭惧千万登领朋尊酣咏岩扉以醉嘉赐果牢敢辞野人之固伏惟惠寛其诛
与萧子雝御史
违远顔辞无任瞻企恭惟执事遵晦养望茂膺多福方今渴贤之日执事志存当世宜重为当世虑恐不得如仆贱劣者之偷便其私也风便列状布区区千万为国加爱
与南溪张鹄举大尹【二首】
某旧齿过从顷岁守冢移家受?封内姓名凶秽尚稽内谒顾辱驺从俨然先之继承信使多仪之及感怍何可当附状敬致谢私病力未能走烦阍人伏惟贷察不次
顷闻陟郡殊为邑人惜复为湖人贺执事雅望方当入赞台省出典方岳尚尔回翔师帅之地固造命者欲使老练民事以为受大任重之基耶卧病不能往助攀辕奉晤未涯千万为国加爱
与平斋沈一之【二首】
冬寒体力健胜仆时时随病支吾耳使惠远将良荷勤督劝之应诏臣子大戒义当委躬窃伏自量病力迂才出将有负无补死等沟壑徒辱知已计必苟完此身下见先人为得张静峰宝婺贻书亦是此意甚感其善处仆也但贫家歉岁欲上疏未能遣发奈何兄家务殷重似宜辍一晓事郎君代劳盖学者必须静专方见得力况衰年强为浮世所役却与仆昧几强出者相去恐非寻丈之悬也
使至不得手谕兄岂忘仆耶适偶倦耶仆多病且丧幼孙老怀恶甚旧疾殊剧时时以不可奈何自寛耳兄传家谢事甚适但仆僭议在数年前今特差晩也教子俭退固善似须先革其富贵气习则俭退自若固然矣否恐或不免终扞格也仆空山日与耕樵伍歉岁日甘藜苋食甚习兄或命舟一来共此风味乎
与西村朱元素【二首】
某独学迂诞与公等仪观未相觌觞酒豆殽未尝接殷勤劝气势无所倚依某之屈伸荣辱安足与公等戚欣而动其心耶顷岁抱艺弗售宜黜宜陟之在某与不公不明之在有司与否未白也非直交亲者之无介然於其怀而某且以斯文之兴丧有命自寛焉公等顾忿然不直有司形於咏什慰谕劳苦若平生欢殆不虞浮实之声过听於素而有司一时陵厉顿挫之已甚者骤激其哀愤耶怜才悼屈公等无所为某则不敢忘也日偕计吏再比礼闱野性弥自安恬更不假命以自寛矣公等无重为我戚戚也养高岩穴咏歌太平实惟其时公等慎自爱
过可材讯公眠食多适良慰山人病力事百不堪一切世缘久絶梦想独未能忘情山水间耳公能时来温旧约不
与孟涓郭一丈
触暑临存已拜勤注侑以仪物沃以清谈经岁黄埃倥偬中人洒然毛骨俱爽弧帆西引神飘飘与画鷁偕逝矣
与勾溪陈用明
旷接笑言欲见殊渴率尔鼓枻遡秦谿冀良觌晏温被葛登舟薄午北风顿厉便萧然有山庐挟纩之想纵帆饱风而南矣造物限人非剡客例公也
与胡静庵少宰【三首】
比辱大斾左临甚宠前驺遄发弗得久侍诲论极怅惋冬寒伏惟尊候万福时方急贤执事志存当世而身系其安危春和已近庶几勉从简书以慰天下之望昔拜枉教兹荷惠存与进盛意何以仰承日惟自策疎劣期不辱高义以为报耳当轴简命中外倚望已久曷惟某得快瞻侍倾否之会方须旧德望实如执事恐义不容以私为解也闻教有期弥切向往
伏承诲函三复卒业窃窥仁人忧天下之心甚大且远亟欲身承指画只尺郡城多病限阻徒切神往伏惟执事俯制禫吉将正台司以福天下某哀病未能策孱躯负羁絏以从犹当拭目为天下苍生日望之
与董子涛丈
卧病苫块忽承厚奠高文之辱蹶起感泣为先君稽颡卜邻初约孤虽不肖公或屑就尚勉钦承曷敢越先志
与乐有祝思允太守【三首】
驱驰劳瘁不得过从慰苦怅望何如枉问丧礼夫俗安久习骤欲反古多口固宜但吾所守或过於中所执或非其大似当避夫矫俗干誉之嫌以近人情若其大者知之真操之力生死不易而况於浮言哉於此惴惴或恐见不定内不足耳要当勉求诸已可也大戚中有此远役伏枕徒尔神往
伻来墨谕陈义甚高似於知我未尽故再布区区仆行惭谐俗比得吾弟意气相知辄尔受惠自附於孺子为季伟饮食之义今之人沾沾自好矫窃古人之似者有之矣实何有哉而弟槩以仆为徇世且鄙其学鲁独居之男子似太隆末俗蔑古人而浅我也夫仆昔匮而受今足而归我弟知其不足而予於其足而取是之谓直是之谓义必欲辞之以为高是不免以仆身为沟壑其为爱我耶原封缴纳愿益力古道追古人翼蹇钝以达於高明则相知出於寻常受爱更不可涯矣
令弟来言买山事闻之茫然岂传言者误两曾参耶不尔知我太浅矣唐人诗曰无心与物竞鹰隼莫相猜为兄诵之
与万鹿园都督【二首】
某病废空谷十年余不知有人间事矣独於吾兄远心胜韵时时怅尔神往伏闻大故抗制用情良为道义增气惫伏弗遂把手慰苦为恨疆事孔亟世禄之英想亟搤腕谕及出世之旨见解益玄起而作用当与时流自别风波未涯千万为时强饭加爱
仆屏迹岩栖二十许年疎懒自外於达党以公之超俗逸羣素所向往不能尺牍自达其区区曷任内愧伏惟玄探妙解试之功业作用必大有得力处非稿寂所能窥矣
与僧石门秀公【四首】
敬问石门山人无恙走养拙山中眠食粗遣顷为国事抱漆室之忧山人慈悲当亦为衆生烦恼耶迟一雨後载月径造东林也
今日访公五亩山房公卧雨北窗曾栩栩得信息否分付白足亟下一榻於东林深处
病谢过从斋居如僧一切事都不关念独泉石旧游时栩栩入梦耳清香近作聊致我私山房守岁谈诗一爇而咏之若与病夫相对也
某问石门山人无恙顷得哭太白山人近制知山人果尔蜕去伤哉伤哉追念旧游梦乎非耶渠忘情去来者犹有鬼神得无笑我与公尚尔锺情耶
王通守
某忧病沈沦多历年所饫闻执事抱经世之猷布宜民之政千里属心周行驰誉甚盛病骨不任衣冠阻望屏舄仅尝一修咫尺为邑父兄谢恤灾之惠耳某自惭行义未崇鲜孚於俗而来诬罔敢谒执事者白之白之非硜硜自好而亟自明也为士风计为民习计尔士风民习抑又执事师帅一郡者之责某安得诡徼长者之誉但已而不一陈於执事耶县市民杨坡者某素不识其人作何状不知何由挂贱姓名於讼牒牒中诸人与事某一不晓其谁何自不必论但某嘉靖癸未乞恩归遭多难入山杜门如蛰十有四年一日也曷惟灭迹城市盖已却保社於邻曲絶庆吊於亲党此邦人士以及四远有识所共明知不寜是耳某自弱冠为学官诸生公会庭参之外絶未尝持一谒候县门邑中吏民之所睹记可徵也今一妄男子无端以偏辞冒加之而莫之究则邑人将皆曰许某守身如斯蒙垢如斯斯时白黑混混无良之民日罔忌惮且复何以劝士吾恐贞亷之风自此日益不竞而黠桀无赖之奸鳞集蠭拥巧诋厚诬弥尚弥工四百里间刀笔利於戈鋋以蔑善类而海寜猝难政教理矣其渐将不自某今日之不白而加炽乎愚为此惧伏闻棨戟行部追呼听理以竟此词为便辄一牍少布腹心万惟执事留神穷治之审其与某毫毛何所关涉务见根柢片言立折之不但某获雪垢污且使士劝民惩而成善俗矣
与顾近泉秀才
某学负先训老无闻知憗不但已强令儿子从事旧业少偿积志访求矩正伏饫德音大业兹敢卜日戒舟奉迓行李俨然临辱抗顔作模寜惟小子咏游教泽稿废亦将与沾余润矣
云村集卷五

[book_title]卷六
钦定四库全书
云村集卷六　　　　　　明　许相卿　撰书简
与胡梅林都宪
尝闻苏子瞻曰时方有事则匹夫之言重於泰山斯言自昔有徵矣今日海寇弄兵首尾三年躏蹂八郡焚刦残毁江南无完土歼遗窜逃百姓无固志寜可谓无事乎某至愚无识非敢自以其言为重也窃谓於一时一事或至切而甚要焉夫澉浦一城悬絶海岸隔离卫所县邑远者七八十里近者犹四五十里孤特独立四无人烟如倾巢之系危枝有兵犹仅自保人少特一空戍耳去岁五月海寇数百白书猝来攻城时有统兵徐指挥公差李典史恊奋乘城牌石滚木沸油毒箭交坠如雨贼衆救死扶伤亟遁自是以来贼凡五六过城下闻鼔疾走不复敢近盖惩前失利也然识者以为贼所必由熟路不可一日无备而又以兵少粮不继为忧近乃掣去统兵并湖处兵往乍浦存留老弱数百城中无不自危故昔者乡民日有千百扶携入城冀免死亡今则城中日有十数商议出城别寻活路矣使贼陆行犹倚卫兵先扞使其舟至城边可泊者不下三四处维杙到城直三四百步竞进疾攻欲御无人求援无路贼将为刀俎人尽为鱼肉矣执事虽甚忧而欲拯之其将能乎徐行健者不知其素然统兵於澉二年却能守法亦知持亷士心颇皆畏服故今急乞钧裁复调徐统原兵更益兵千数守澉则地利素谙兵将相习不特澉为可保且声气连络海寜亦自增气执事可无南顾之忧矣若只如今空城饵寇或入据之则列屯丧气省城亦为寒心祸患未知所弭今某室毁肢残然亦有水邨僻境缓急倚为三窟实非全恃澉城为全身保家室谋而为此哓哓也诚目覩千万生灵不忍坐视其阽危故不惴沈沦之陋罔顾严重之威而献其迂议於执事又况执事敬承简拔专制方面寜忍谓弹丸之地非王土创残之民非赤子耶仁人必不然矣伏惟少留意焉
与薛方山提学
某病老岩栖与岁增剧无繇趋候下风执事过听先施远命校师贬书临问嘉叹亟称自顾何有离次却立不敢当书刻敢不拜嘉果币牢醴义不敢受顾惟执事加意沈沦感藏何可为喻伏承下问犯难诸人仄闻缙绅诸老先生各为论撰野人穷谷深踪又多以病谢客无缘访借所偶得者俚雅杂袭名姓未真爵里无证始末可考见者仅仅十半中闲纪述体裁亦有未脱科举习气似出褚少孙下尚远恐难网罗备史阙文耳应命一仍传写之旧伏伺契勘厘正讫事惠识无任祈望
与阮函峯宗师
某槁废余生谬辱殊遇惟古卿大夫礼下幽侧必稔知其贤执事顾骤施於未倾盖之士是岂某所敢当抑小子蒙弱滥被甄奬越於意外百倍虽大造不自为德受恩者寜敢忘自力以不辱门墙为报耶仄闻晋陟方岳由兹洊入台省某老病奉候难期执鞭絏以承下风当责之竖子耳是某之愿非所敢望也扶惫布区区不任乡往瞻恋之至
与仰斋胡子中大尹【六首】
下车兴革良惬舆望叹服叹服某远迹族党移家深谷林庐十数楹山田四五顷一子备博士诸生一力执里长役病躯抱膝咏歌聊可卒岁为渔樵侣圣朝之赐执事之庇殆已踰涯矣市无生息一廛门无交亲俗子一迹世故蔑之与闻也德政发轫病劣不能仰赞所敢以其私妄冀执事有所左右以累公明者有如日恐有矫以藉口也是以敢豫言之
伏承礼祭过隆敬令儿子某摄谢病力不堪束带耳下问事宜野人何知辱念承乏禁掖之旧比於同官抑亦虚襟弗可祗辱妄条一二以备采择以自附於君大夫问而告之之义非敢必可行也
秋暑共惟台候清胜某之欲迁籍良为就家近墓远豪右便迂疎耳举事在半岁前直以里父老勉留册事未有适主延待今日烦执事耳伏思邑民谒其所欲法苟无碍仁人亦必闵然从之以便其私乞推仁民余意遂某之僻山泽行吟亦将咏歌雅赐也
九日从俗登高适惠酒至野兴十倍谨具诗谢宜我堂费金敢辞念某殷忧剧病力不酬志为清时巨蠧躬耕食力犹惧愆尤执事顾辍俸余惠养之於明公为盛节在某为增戾矣昔传钦之知陈无已贫怀金赠之不果世两贤之某远愧无已而执事钦之其人也必蒙见察以成区区之谅所有不情以负高明者有如日遥企门屏悚仄无已
伏闻干旌将枉衡宇献岁属此淫霖滓淖载涂安可辱候吏况山人潦泉溪毛亦未能出户采汲也敢辞嘉命之辱
日徐生锐来比去少露高情似欲游扬某於荐剡者感刻知已之爱为至第病质劣才自处颇审某自知之执事或未之尽谅也尝自为赞语中间有云生而进如让退如蛰没而碑不文墓不封使後来博雅者莫能物色丹青者难为形容於穆一元吾其大同敢诵以为知已复
与柴仲和
某结发知学见流俗所为私谓古之圣贤必不出此仰而求之无从也出与一二同志讲习之稍知乡方渐欲从事而闇弱孤陋物诱夺之衆议咻之荏苒及今犹夫人也往岁薄游成均定交汝白因知台有仲和之贤蚤莫过从闻之益稔未遂良觌而温厚诚朴之风想像中得十五矣风便辄以书先
与留克全太守
侧闻命下棨戟重临千里士民幸同慈锡非某独私忻赖也适此茂阳百蛰齐奋万彚向荣皁盖班春弥衍旧泽某亦受赐中一人不意夙疾锢而留之无繇陪从郊迎宾吏之下陈咫尺不任向往
与徐伯和考功
某苫块残息久不与知人世事顷岁王子扬自江右道杭远承贬教副以南华口义记存之勤感叹何极旋复传闻拂衣极目高旻黯尔神往仆求友於海内如兄恬厚和毅安可多许迹地虽阻神魂殊密长风巨浪何时一苇以从忧病弥年形毁神夺秋荐禫事於几筵将乞身泉石以武高致惜当轴者不敢冀其如兄畴昔之曲爱相成耳
与凤林王承吉
日承视祭李大崖文并下学用力得力处切实精审所以幸教某者甚厚顾恐迂愚无以仰副旅中弗谨致疾又为执事忧拜命之辱小愈即趋侍教邦升将归受室汝白卜邻敝馆矣
冀都一别三年疎劣须於矩正如燔待濡向往之怀奚啻十倍恒情耶共惟彩侍多暇旧学谅益邃密仆衅积於躬天夺其耦冗累增剧学殖可知执事不遗畴昔当为悯然
与严玉山栗夫【三首】
某病伏岩穴遥闻属吏下车宜从父兄共候郊外积痾惫甚扶曳不前谨手状告不敏羸躯弱腕笔札莫能周慎然弗敢不亲也
某野迹深藏世嫌易致不敢一布其私以溷阍吏计蒙知照其非简耳尝闻教往哲君子志於远业大道固与时委蛇期不爽吾彀率而已今时何时耶奉候因布千一之愚伏幸采察
冒暑迂途远承下问已甚不堪及物之仪开诚之谕复尔隆笃衰劣何以仰承但增愧汗山中日闻善政方为邦人贺入觐即已戒程奈何教至督文贤守遗爱於石固当但郡有诸老先生则僭病力弗任则强迂谬不文无以传信尤冒忝耳
与汪玉方太守
往岁都城王应时坐上望见德人眉宇躁妄爽然丧我烈祸余生屏遯荒野自分为世不祥人顾辱贬惠书币词意谆谆何敢当何敢当恺悌之泽渗漉於越波润邻壤顾计承辖之徵伊迩旦夕方切私沮耳
与李一之都阃
春和共惟钧候多福叶上舍来致颛贶福兰虎刺风致清远顿令野兴恍然神游茂林丰草之间公阃寄专剧乃尔作意向山水中人旷度高情感谢安可尽言
与陈鲁南编修
违阔无任瞻企季明德来惠寄妙染冠以古风山庐顿尔增重感刻仆赴限至润旧疾大作家人奏请事下当路兄假一言之赞俾就医药不胜至望伏枕涉笔乞恕潦草
与陈希斋方伯
某沈痾残息屏迹俟命亲交忽遗亦云久矣执事过屈崇严旁问幽逖诲函束帛洊至自分非所宜蒙第深感惕伏承执事贞惠一德膏沐千里枯槁夙以渐涵余润爱戴中心藏之不敢为佞耳
与瓶山项秉仁少卿
阻阔无任瞻企共惟仕学交资声绩并茂良慰某病卧岁余再疏得请料理残骸往事如梦然都城雅爱其何能忘息壤弗践天实为之顾道义之好曷假婚媾愿终不遗要以世讲耳未申千万加爱以伫驿召
与东滙吕从野主事
某病废垩堵残息仅尔蠕动执事不遗惠问勤辱如昔人嗜昌歜羊枣弗可致诘感刻往窥器业已窃惊叹顷因陈君私淑道谊为多衰病屡惊企踵良觌冗结裁报春寒伏冀强饭加爱以崇大业不次
与林以乘都宪【二首】
往寓都城获侍德范懦夫憬尔增气多病旋即去归邃谷青云何啻相悬九万里心神摇摇犹日想像顔辞也伏惟执事风节震海宇望实孚中外起任台司以苏凋瘵正惟其时尚尔盘桓水石间野人所未喻耳
朱君庆来共领诲尺扇帊惠爱已优兼以雅律盥蔷薇露而三复之磵户竹窗尽惊金石奏也
与中离薛尚谦【二首】
端阳後一日坐石松行中忽得名帖不知自何许来把玩书迹恍恍故人对面梦耶非耶形神壮衰肥瘠剧欲亲觌神爽飞越矣但疑信参半病体复不能强亟令人往省城问候何如春中一缄托德化祝司训附去达否匆遽不尽
伏闻远道辛苦良用酸怆病卧无由把手慰唁奈何惟旧学日益精邃如金出烈火无任歆尚谨使问安白粲山殽聊致岁寒之意寒沍千万珍重
与林石海大巡
某卧病海岛若干年伏腊不齿于里社久矣执事高义不遗旧故宠锡殊礼显列之章逢世讲弥文光动岩穴欣戴无量顾惟西日末光须於物者无几其敢以嘉德等委沟壑谨封达县缴辞企望霜威无任悚仄
与祝思謩主事
信使归领书惠谂福履良慰某羸惫支吾恃药力耳里閈末俗日入於薄力不能挽徒深愧痛吾弟为政恐亦宜先急此似是循良本领何如千万为亲为民厚自爱
与石泾陆元望参政
邂逅纳谒获闻诲论皆经济远猷敬服敬服小儿走谢不敏伏辱筵俎之盛躐进孺子於宾复辱使存多仪丰缛但增惭感枉谕令侄从师事宜力图以告属有先墓之役冗次弗能一一伏惟贷察不宣
与夏惟明大尹
某病伏岩栖病与懒习竿牍之问不获时溷阍人然齿屋渔樵不闻疾呼急步之扰病夫得与之共适於水澨山椒抑敢忘惠殽核不腆小书侑之致野人乡往之私伏惟鉴纳不宣
与张通守
某病伏海滨饫闻君侯宜民甚盛伏承符召许福实某仆人讼盗舟者某移家就墓四三年行义范俗愧王彦方长厚掩恶愧姜伯淮乃至讦盗以烦刑书中夜循省良自愧恨兹愿弃舟与盗不复申理成仁人不罚之化纾薄劣不若古人之羞敢告
与汪汝梁少参
往承勤诲进以良知之学殊感辅仁厚爱阻越不能报谢为罪比想兄体认日益精确施於有政与时贤自别况当表仪方岳同志彚兴大昌此道甚盛向热千万为时自爱
与金文甫令尹
骥淹剧任声绩日隆顾今政纠民残昔人所谓能寛一分民受一分之赐者愿兄不惜多留意耳敝邑博士侯安甫归便附布区区安甫谦慎而文且雅善仆兄幸一推情礼遇之俾寒氊有温意仆与受宠嘉矣不宣
与林铁斋
伏闻命下试尹靖江喜不能寐非为执事转官喜为靖江之民喜得执事也旬月初政谅已改观更愿高明审察其俗所宜张弛深孚而徐动之何如昔人谓矫时救弊犹行舟当渐靡而往以向所趋乃克有济此执事素蕴非今日矣王仲淹曰古之仕者为人今之仕者为已拭目以观执事为人之政以信儒効以挽穨风快甚因风布区区无任爱助之恳
与欧思济博士
霖潦移月廨舍完好否薪米足支食指否某屏远阔问多罪高标苦操徒勤企想耳茄盏奉备吾伊之余一酌不讶輶渎为幸
与王远吉参政
某湛伏忧病如与世隔於兄通家雅爱不能只尺自达愧悼愧悼仄闻凤林老兄大拜旋又不禄为位长恸天於斯文何以殒此梁栋兄手足至爱痛割又当何如令侄学已升堂诸父抚教谅当大就为慰贵属南丰宰祝继臯仆表弟也诬枉祈昭雪於明执法渠家教有素仆知其奉职承教可幸无罪故为之先
与孙博之大尹【二首】
唐上舍来承惠教良荷不遗所谕近政甚善大郡亦已知之古人谓仁可过义不可过某邦人也更何以他为助但觉慈煦中似不妨略加分别断制耳是亦太府意也某於此殊未有补无夕不梦故山茆屋也风便千万遗教以督之未间千万为吾民自爱不宣
某承乏谏寮未有寸补强顔负其平生公辱爱何以助之古之有志天下者议论事功苟可及物不必其尽出诸已执事谅同此怀某当敬承也
与温宪统大尹
伏闻命下天锡慈母於杭人千里幸甚惟我邑人久离怀袵而重获怙冒欢幸何如又况某独被隆礼殊遇者尚安所容言耶顾惟湛废空谷达途天迥亲知且絶还往无繇一致私衷於左右惓焉怀感时切寤言非敢蒙耻自欺以为佞也某日困病魔拥榻俟命孤孙颛侗弱子方抱埏埴良窳一任大钧无所妄颛於世以重困余生矣淛江东西岁比不登入春疫殄复大乘之而官事日益迫时势日益难疲民顒顒罔知攸措似非执事鸣琴帅正时比尤望遄驾以神回斡无任恳祷不宣
与汪瑶川大尹
日枉临存病伏不能谒谢殊极惭悚共闻觐行惫力不能候送顾辱加礼腆缛义曷敢当对使拜辞桂州齿牙之及意者执事谬誉啓之耳抑或垂意布衣贤公卿下士盛心但贱贵辽絶山人自合揆分执事过从光范门下燕语余论万一傥及沈沦但乞为道某待尽残息不复能修敬上记幸甚不宣
与刘推府
某邑东鄙陈人也进无立朝风节退惭范俗行义乞骸故丘方以负国为罪执事滥齿之於宾惠之珍筵重以神惠汗顔登拜悚荷无似
与顾天佑
某学不适於用进无以事吾君天降烈祸退而吾亲忽不待养创割痛弗可忍旦夕祈死下从於九原那复知有人世事足下手尺先我规诲甚善高格丽藻亦少槩见矣多难殷忧州闾佳士久负良觌益自悼叹夫筦库晨门潜光玩世昔贤犹然廼以隶於吏籍自少似为足下浅之山栖深寂夜舟遂克乘兴某将扶杖质礼所疑哀病无次
与吕贞夫
往承教牍礼挚病废久不裁报惟古之有道君子不得於时而食於术如君平子真之流咸高尚绝世晦迹一?而风动百代及今犹可想见某慕之甚剧安得起之九原与之一堂上下其论也今将庶几身见之吾子何如何如
与查近川给舍
入夏共惟台候百福某病废屏居多历年所平生亲旧殆已忽亡如隔世人执事顾独作意沈沦曲庇远问已极感刻迩从京师来者或传执事时以不祥名姓揄扬荐绅间实非陈人所敢当窃念量能度分混迹渔樵无所利於物而幸或不罹其害以苟全余生先民有言优哉游哉聊以卒岁不佞僭尝诵法之况兹衰残敢藉过私徼名达党无寜实爽以亏頴鉴抑恐造物者亦将忌不我容耳漫吐肝膈惟冀加察更勿复道是执事知我之惠深於爱我倍百矣风便勒状布区区未间千万为国厚自爱不宣
复董硕甫知县【六首】
远枉使问文簟拣芽并辱作意簿牒堆中良感勤厚往闻足下得汉阳累月惋叹如身遇怫鬰乃今劳习政成前途应大有受用处慰喜更倍耳尝闻半山老人见涪翁一诗知非奔走吏亟改清秩以足下之才困於剧任所遭有幸不幸又可奈何某多病殷忧老痿一榻手阅四集恨知子之晩喜甚过望傥未即丘首驷车过家当历叩所未喻
往寓诸集惊叹失子比得二作皆出忧郁中尤讶骤进殆穷愁着书固当尔耶石羊记是小说佳者白世重传立名近而当切而雅古人无以易也玩弄已甚衷愤不免索露意表但世俗间抵死徇利情状更着一二险语如老吏深文何如然勿犯货殖旧套尤善有作见教吾将屡惊焉不一再而已老草知照
夏中为别忽近中秋衰暮能堪几别耶谂归使知旅次康豫慰喜五月下旬剧寇两过山庐馆谷汤沐者再宿尽室席卷存空居耳局处孤城载半余矣金革日喧楚氛甚恶未知所税驾奈何昔授顾令君卷聊傚颂声已寄贤东汗笔裁报老草千万贷察不宣
荒城废圃庳屋雅称志士之庐慨然想见闵仲叔王仲孺高风令人有广厦曲池之适尝思人情不同乃有好贫贱者某是也恐吾子或未释然聊以广子之志云尔枉问志事老誖疎劣吾子习知比方病甚搦笔重於举杵何以能应夫史难在志要当立例简严事核辞省耳诗文亦恐不必多载但因类时挂一二妙语参差隐暎其余似不胜书斯愈不可测矣何如何如窃尝妄意志体难主故常以事为经以文纬之归於言约事该凿凿传信斯无不利矣今诸郡邑乘之鲜见久传无亦循袭多而滥杂可厌耶殆不啻张先生所谓言无体要而已至夫臧否去留则我明府渊见之审足下直笔之任予邑人也恂恂似不能言守此律令而已惫甚缕缕无次来谕深见倾沥知已之爱但悬平天冠大市中正恐无买主耳退之所谓不可时施祗以自嬉自昔已然疥卵文状物於难言游意於无象结语尤隽永其寺孟之未发者乎但以文为戏恐不可常将渐入禆官家矣何如何如相见更剧论之忽猝谩言照察
与蔡松野大尹
其闻之导民变俗之道莫深於教莫先於倡倡则教易行俗易成矣语曰一人善射百夫决拾倡也今之末俗敝极更仆未能历数也姑以男女言之近自岛夷作难突起猝乘习安之民魄禠魂散逃死无所寜复庇其室家於是膻秽污染十家而伍偶贼还家效尤成例有腼面目无复慙顔沦胥角鬛矣故百万民命民财姑未暇论而此辱到骨无可湔涤也某素尚关系纲常事独不敢苟见闻所遇必心存笔记之惟恐其无传也吕询妻事见之真録之实但文不工耳藏去有年顷值执事大修邑志褒贬劝惩此正可以倡贞风还美俗禆善治盖今日修志第一义也敢以旧所为吕询妻墓石志上惟执事采而存之
与郑壶阳大尹
某不幸残毁亲肢苟生无赖意外乘以恶寇焚掠鲜遗十五固皆天下之物莫足留念顾族婣死徙无相见期独为痛结伏惟执事雄算敏图立退剧虏保障一方生聚乃复远念沈沦恤其厄困重以温存且谬进之使受?郭内得与安全厚德思以为报衔结乌称形容耶夫诚感孺子气作三军执事一倡而士人皆为死士以是耳彼诚亏於平日气夺於临事先战而後求胜百举百不当也执事可以益自信矣借陈末议得毋讶溺人多笑乎僻寓少便老草
与王沂川举人
比承教函奬与浮实曷敢承仆病血稽谢共惟德业与时俱茂仆生闇劣不自知量结髪宦学耻混流俗人崇长意气妄以自豪适沦於侠知悔则已长大亟从二三师友相淑为道义君子之归穨肆荏苒老失故我伥伥无所於依又为流俗人所羞称悲叹穷庐将何及矣执事杰特果介当屈古之志士与相上下仆衰钝累十驷瞠乎安敢望逸尘耶执事倘不终弃槁废矜惠末议以振之俾更寻绎旧学或千一得成为知耻自重之士以不辱俊乂则又幸矣
珍集遗教奥僻恠奇棘不可得句骇叹骇叹某久病废言晴林炙背时与樵牧咏歌年丰耳乌足语此执事抡魁画绣试过山中凭雕轼而俯听之将无讶元声至文顾在南鄙深谷中耶
复吕雪塘塾师
某少长惰废老复病痿惛懵今也僵榻如尸栉服食类悉仰成於人其於生人事都无所知无可应矣执事谬齿之人下问之何以为对皇恐皇恐然严委不敢只辱勉一卒业首篇造诣邃见解微下语沈着经义至此无余技矣某忆旧从事时质钝教严师规凛凛如束湿薪度旬如岁不敏今亦欲以此绳束吾儿吾儿质似又劣也然斯时却无骤进师甚愤劳逮後游衍优游似如暗室渐覩隙光因思杜襄阳曰优而柔之使自求之厌而饫之使自得之若江河之浸膏泽之润涣然氷释怡然理顺愚或偶中此耶记曰藏修息游夫学止四者而辍业半焉亦可见矣苏子瞻曰有意而言意尽而止又曰行乎其所当行止乎其所不得不止遂妄意此学不必求之过苦也乎执事以为何如僭议命吾儿端拜以献聊以报隆礼耳属笔书佣老草罪过不宣
与吴公路侍御【二首】
仄闻执事遭此不淑九万程六月之息大展少须之耳某扶病奔骛皮骨空存而比增病噎甚殆不知奉顔辞有日否万物自然之理坐以待之何悔小孙仰承惠泽甚渥荀罃归晋而感为谋未成者如实出已况执事亲举手力援之耶病力疲薾不布百一伏惟照察不宣志士得路敢为吾道贺但一入风波中须将旧日尊信儒先陈语世人讪笑所谓不消得如此者益自立定脚跟不少动摇由此向上尽有进步处空囊无长物举此话头为赆
与黄怀邦
疎问复荷轸念病体久药弥惫如遂获从先人当屈子与诀一?或灵仲夏之交寒淙深樾子其索我於孟家瀑前头耶
与赵子雨秀才
西湖胜游形羁神往岂惟足下恠地主之阙供湖山之灵亦将瞥眼鄙夫之寒盟耶秋闱得隽共济有期尚图把手尽之
与徐子方秀才
左辱多简贤者幸以山人老懒不足致意中文字之役病乡恶热北窗清风尚犹汗喘须及新凉徐近笔砚以应勤委但迂放语言无能当意从违罪也可若何
与沈秀夫内弟
共问太夫人万福内兄弟各安好仆病未任束带供职诸想泊然惟归思颇浓耳进退一也初无恋着曾解悟到此否途次老草
与徐仲孚兄弟
伏念近俗徇外忘内时艺大昌而此学遂为世之长物士习视古昏明何啻夜旦乃今昆玉拔兴竞爽窃窥仪观风旨必欲反求在我以追前修私衷良庆吾道之有人矣幸益鼔勇深造不为利疚威惕自身而家施於有政以此始终道望西陲风动四境吾邦将为小邹鲁门下始衰残愿少须臾无死身覩闻之为快
与五弟舟仲
春来德业俱新榻上病夫惟日望之今日所当自尽只是人事若期必得是昔人所谓大惑也斯盖同行异情能审自处得夫之际可以释然而凡人事亦不容不自力矣
与七弟
春事无多亲年喜惧素业未精便是人事有未尽便是执事不敬便不可谓孝不知以为然否与诸生处恐须於举子课程中存得些慕古力行意思庶几人己无负然却须由中着实做出若有一毫强饰徒长虚骄彼我俱丧耳盛暑为吾门强饭力学自爱
六字聊致温存并厉清苦和什虽佳非我意也宋人誓到河朔畅饮今日戒诗恐当例此耳
与壻徐仲年举人
深谷少便无繇数相问得书良慰龙井拣芽渴吻所须?灵泉燃瓦铛小沸长啜神飘飘便欲仙去侯鲭禁脔都不屑断齶矣
与壻董汝立
某先长子之子敦俭年及成人择嗣月某日加布於其首议所以教之者唯足下少孤求立小子不幸遇患适同诲励允宜感兴差易至期早过成礼老夫感悦无量
与诸壻
某到都幸安好第吾儿辈失教未知妇道为忧惟诸生各勉率之耳朱亲家董亲家各襄大事有失执绋沈生所凂作赞冗甚无须臾暇待角巾南海上了此宿逋也闻徐生已易师尝闻心为严师弟子方有益不然明师亦无如之何矣以告诸生诸生以为何如
与朱伦仲举人
迂叟平生於举业本无解处近来时格尤所未喻但谓文以气为主之一言即孔子所谓辞达孟子所谓说大人则藐之之遗意举世狎为腐烂常谈不知其实乃不易之至论也比来从事举业者往往似乎本之则无而刻意悉力搜剜洗链务欲眩巧逞奇不知却已耗意卒亦未尝奇也是故所欲忠告於子者更少进焉恬虚以澄其神静专以一其志精明以致其思广览以博其趣范古以弘其体宛转以畅其势峻洁以庄其辞沈着以确其语时时游息以达其生意凡皆所以充吾气也而又勿杂於异物勿夺於左见勿惕於得丧有承蜩之专有贯风之巧有解牛之神於是胷中文思混浩流动勃勃欲吐角艺之场鼔勇操銛而进无有司於其上无羣士於其旁无呵呼叱咤於左右矢口肆笔滚滚百千万言似不经意而体制章法句法自然动中矩矱其间锋锷光芒望之可畏究之不可测隐然长江大河一泻千里而灧澦龙门时时激发奇壮极天下之伟观浑雅寓夫精良险岩忽若夷坦如太行九折之坂造父飞辔越之犹行空然又如公输子圣於巧而自不屑为雕虫末技也斯称能言已乎具眼主司得之必将击节叹赏夫洞心骇目之观也已然上之尽有可论子如更端大叩迂叟虽病强当扶惫摄衣更仆授几一一为子陈之
与子闻过论试
今兹有司试吾省之士者何艺也曷为以艺艺道之寓也然则试非艺也固道尔矣道曷为试士所得粹焉驳焉深焉浅焉口耳焉身心焉利焉义焉得於已徼於时宜於今戾於古焉皆将自其人而布之天下者扶植人极润泽生民吾君吾国永有赖焉者也而否者亦以负吾君病吾国是故有司试士弗敢不肃也士之应试弗可不慎也试曷为慎而所学於古训而所督於父师而所闻於先生长者有畔於道焉而告者鲜矣而其持是以往定吾志昌吾气达吾辞有司叩以应之问以对之不知者阙如也毋剿说毋诡谈毋雷同毋迎合粹然沛然一於道不惕於威不疚於利不撼於得丧则艺也进於道矣由是举焉人已皆得否亦失之人而我得也斯之谓君国永有赖焉者也如其龊龊卑卑校短长商工拙拟殿最规规焉必扬扬焉矜斯之谓艺而类於俳已由是举若否人已皆丧有不为曲技异学所鄙笑者几希寓钱塘东郭邹子者吾友也而以弟子礼质焉
云邨集卷六

[book_title]卷七
[集部,别集类,明洪武至崇祯,云村集
钦定四库全书
云村集卷七　　　　　　明　许相卿　撰序
革朝志序
於乎建文之末诸臣忠於所事者衆矣遭时多故处死亦非一途要之自尽其心以不负其君则同归云尔仰稽我文皇秉钺靖难之际一时文武才智知几达权决择所事去故就新策勲佐命勒彛鼎而誓河山惟良丕显哉乃有固怀主私罔识天授悍抗愤撄上干赫怒前既灰骨沈宗後罔或惩而继之弥厉参夷武属乃犹竞慕而劝趋焉於乎其愚不可及也夫而天常人极乃以之存终古世道之攸系也顾不大与嗟夫是或一道也已夫旷代相感百世犹兴尚德之衷古今一也壬午内难逮兹百四十年诸先正狥国之烈故老私载时时槩於见闻毅色危辞凛犹并世予未尝不三复流涕也感兴云尔乎是故沐浴文武之泽而不能不义夷齐云往者纪录不伦遂将紊遗失实爰类裒而序述之得百有六人又闻诸老先生言文皇师入都城之夕郎御史给舍相与缒城逸去者四十余人诘朝觉察者以闻後来邃谷穷山人往往遇识之佣贩禅寂中於戏盛哉夫国运废兴事之所必有也而建文死国之臣一时累百三代革命罕前闻矣两汉以还勿论也殆自天地剖判肇有君臣以来而创见於斯焉於戏盛哉其皆天地精英之萃圣祖功化之神书之足以树贞风光信史震耀奇伟於宇宙间屹为千万世委质臣人而怀二心者防诚不可以莫之传也已於是人之为传卷类为五难作而死於中死於外者曰死难任事不幸而以死自靖者曰死事不与难不与事而其心必不苟生而死者曰死志义不变面易辞而甘流离屏远艰迹苦身之死而不贰者曰死遁于时未即引决而知生不若死之安也而卒死之其与死难死事死志死遁似有间矣然亦可谓有耻而庶几不远之复者曰死终论次为五忠传具列於篇志义之士得以考徵焉若夫所见异辞所传闻异辞所纪载异辞则姑次其名族而世行爵里阙焉以俟夫笃古多闻者云
女教补序
女教十篇作者宋方澄孙氏吾友蔡希渊广之为十三篇合若干言示於某曰子宜序而梓之则卒读曰唯唯予惟先王之教非独行於大夫士也至于女子子皆立之师焉教之熄也学士大夫难於完德况乎女子生长中冓教之不闻学之不知湛俗狥已而几其动中於善也不尤难哉中间天资近道树节炳炳与烈丈夫争不朽名者亦时有之然累千万得一顾非幸与而其不幸者盖可胜道哉蒙仲氏编所为作吾希渊所以广之者也或曰刘子正列女传曹大家女诫至今存也教女不以多乎曰二书之言奥而文故二公欲反诸质质则近情近情则适俗适俗则易知而易从于以相渐相观率而趋之不难也犹之膏粱疏食均可以养文绮大布均可以温然得有难易用有左便而及物之广狭殊然则是编恶可少也抑某读易家人而知教女之本之有在也有家者知其本之在我而身以刑之书以徵之教斯成矣人人知教则天下之家正而天下平予故乐序而传焉
渐斋诗草序
夫声发於性情中律而成文之谓诗诗也者人之精蕴也是故古之人由诗以考其世知其人隆汚升降兴替否臧犹鉴县表植当年旷世靡爽忒焉其见於诗也深哉予於诗无解也往从海内大夫士游贤其人则徵诸其诗人品心声殆多类应亿之而中几於大半矣若我渐斋赵先生者予始而语合久而心亲兄事师资之今五十年安所事夫徵诸其诗以加信耶近畀予诗草纵观之非诗之为徵而饥渴晤言得如面语也以为快夫其见高 物表而语玄旷时写衷素而语易朗情属谊旧而语温雅脱略声利而语超拔分安止足而语寛适根极理学而语闲畅松隂细咏欵叙平生矣翁高格逸调混迹流俗独怀胜情才美醖藉操履峻洁不少挟以自多坦如也恬如也方岳崇阶举步台省未老去归若蜕裘葛特先凉温无吝情焉方今势竞利趋穨波日下乃兹卓哉危标壮节砥柱浙河之间翁其表东海矣夫直诗草之传也云尔乎
悌弟纪序
予读阮子学令舋舋齗齗累千言首列五典末简及艺文焉猗与今之文哉洋洋乎衿佩溢委巷诵说夸孺子盈宇内皆是物也为教後之而典是先何与既而得厥考爱云翁弟弟纪观之作而曰盖有是哉固阮子之所学以为教者也夫五典在人如两曜丽天畴能斯须违之故文也者以饰典也典亡已文安传耶今之人之於五典不尽其分者多矣而长幼之道乖悖有甚焉间有令兄弟让千金争死命者载籍亦时见之然或邂逅感慨於一旦而其庸行果皆然否耶贤哉爱云翁也以若而兄常事之周谨虐使之顺承苦剧濒於死无怨言已而分与取其薄既死恤其孤没身无改操焉於戏是岂暂焉矫而为苟难者殆由赋受良充养素性行成故变罹困极而懿亲顺德不少易其常云卓哉至行古之道今之师也抗弟道与忠孝并近自爱云翁始至於致休祥啓後贤阮子方承上命督学以身教先浙士则翁弟弟之锡类弥远矣
悔言序
夫辞尚体要简尺之体惟真而尽达吾意焉止尔否虽文非体矣夫罗猎理乱稽证古始而以辩博悟上上书陈事之忠也铺比蔚赡赋之则也白发事理往复究尽论议之制也语焰谈锋张皇撼动说士捭阖之术也撷葩萃英采错烂如词人之习也领德赞功夸谀浮实佞人利口容悦之态也摉隐穷奥哳吻棘喉务异求胜敦铭冢简之奇也警意丽词逞新衒巧经生夸艺攫隽之饵也至如旨易辞艰以深饰浅壮夫羞称焉然以之投世耳目亦多快意动容藏去为玩然皆非其体何也去真远耳餖飣支离尚奚简为予生野性朴资任真信古或妄一言面頳背汗若不自容所着薶文肝膈可见使得师资有道即未妄希上达万分一与进於论笃君子臆亦可乎而同尘流俗罔所适从阅宋季佞人手尺遂沾沾自喜渐习於浮浅矫诞而不自知郷有正学端人见之能不鄙予为尚口不情者几希晩适有知亟将抹摋驷莫之追矣嗟夫吾自贼其资而自安於佞也久矣乎愧愤懊悔奈何哉此存家集正以为戒欲後之人勿复堕此蹊径以再蹈予之後悔焉尔吾尝观欧阳苏黄发口吐辞和雅畅洁良非浅夫矜饰者可同日语又观江左以还章逢辞气记载尺牍类皆直而简恬而旷畅达而远即方言而和易见於俚近着家人语而昵昵恳欵慰爱蔼如言在带下目前意自悠玄隽永斯简之得已矣後来工言者尽意摹袭了不能似盖难乎真焉耳苏子瞻曰有意而言意尽而止天下之至言也岂非真之谓耶是故简尺以真不以文然而真未尝不文也故曰晋人言语用以为文当妙絶今古何耶真故耳其然乎其然乎吾弗及已序悔言
汪氏近徵録序
近徵録者歙汪道弘氏之编也汪氏望歙远自越公华起隋唐间遡而上江左宋有军司马汉有龙骧将军又遡而上秦有彻侯鲁有死郎之战童弥远已矣远故源不易究而其流漫然不易究则疑漫然则爱罔克专而戚疏莫可为等孝子顺孙宜弗之能安已是故近徵録作焉夫汪氏故有足徵録远自得姓以来详矣兹録则近始道弘九世祖宋方壶居士叔耕历传至风雪道人克远是为道弘之父系次绳绳贯如尔秩如尔叔耕所遗晦庵朱子西山真公与当时显者往复诸书乃後奕世备载累朝名公卿记志诸作徵诸文献不已炳然切而核也哉于是奉先立爱始亲孝之则也于是敦族恩纪不紊仁之序也抑夫近徵云者非忘远也笃而举之之义耳夫君子於天下将皆用恩焉况其宗耶然疏戚後先固弗可以槩视而混施者礼本乎情则然耳道弘斯録殆亦率夫情而义起焉者君子曰礼也
友竹诗集序
予诵朱翁友竹集慨然想见故老之风而叹吾土之风之日以下也以吾土而意天下之风殆皆尔矣天下吾末之与吾力已吾宁讵能遂忘吾土耶是故昔闻父兄一事一语崇厚先让者恒三复之以风时子弟若有不容已虽未即挽俗而上或犹障其流之亟下趋云翁生不识讼庭语及人过瘖如也居里中以朴钝不如人自处今其集中语循分优游无外至者以供喜怖不欿然於卑居而羡夫有位者之为华视今日吾土之风不迥然辽也夫使吾土而今皆若而人也天下又皆若而人也比屋愿民庶几哉有以承上化跻至理而治世之音可作矣夫孔子序诗里巷民俗之謡与殷周庙朝之乐并陈何哉盖殊者声辞而缘情敦质致一焉耳是故为经而世训之然则诗之道固因其质而贲饰之以谐声成文者乎今夫俗之文其诸非古之文而翁惟其质也而古之意存吾故序而布之郷人广故老之遗风焉
紫云宗乘序
相卿读许氏族谱泣数行下已而喟然叹曰先古逮今吾之得姓传世不远已乎而许氏仅而始提督公谱耶夫自宋之南也金元之乱极矣民罔土着士鲜完室许氏盖犹幸而谱提督公始也然而撰述者鄙哉於是采先世之载谱灵泉许氏之族之世云然予紫云之肇家也厥有不获已焉耳矣夫予先君嗣适始迁他邦礼称别子者是与非邪别子为祖继别为宗宜别有纪使後之人知灵泉有许始提督公紫云有许始予而宗子之法乃可以世笃而人守已乎於是详吾之所自出及事之所当纪者又为紫云许氏宗乘云语曰万物本乎天人本乎祖二者盖一气尔天言夫大祖言夫亲也是故子孙而不録其先人则是鄙悖之民蹶根弃本之行也然而今之人之或録之也殆异乎予所云不知务德自树丕显前人即纪实传信而百世足徵已顾多求胜眩俗妄附往哲以为名高斯其与不知録者有不同归於忘本也几希予特耻焉爰述夫灼然足徵者次于编使凡所由以出者咸知其本知本则重亲重亲则劝睦苏氏所谓分而涂人其初一人也者将自喻而渐敦矣不然异形尔汝耰锄父借德色经虑况夫族之合也否也吾独且奈何哉
家则序
吾幼志于学长从阳明先生游暨海内志义之士过从磨厉垂三十年忧病莫晩志犹罔甘自阻又有望于後之人於是作家则及观浦江郑氏家范尤若广而密要而不遗虑远而防豫吾则所未逮也然考其编次前既録之後又録之续又録之閲三世历数十年而後范成盖俗流日以巧法因渐以详埶固宜尔也今吾閲历浅意见踈而後来运化推移殆未可涯欲恃仅仅数十百言预待日新无穷之世变乌可乎哉吾後之人远猷卓识顺时保家於事之通变宜民而不畔于道者详酌精思续为之则又进而广善志参郑范以成合族共家之义百世其将训之奚啻于吾有光而已耶
学则序
夫所谓学者学为人焉尔学至於圣斯人之至者矣而道则所由以入圣之路也故学致其道之谓学人志於圣之谓人非然者苟而已矣今定规条斯意特先云受读此编者当知圣人之学初非性分外边有所增益只是复得吾所固有者焉尔故能卓立此志反求诸心循後之规强勉不息以上达於高明而为成人也斯真吾子矣
祠则序
惟古王者庙祀先王逮于诸侯大夫士咸得祀其先以庙制由等降有差世适主之宗法其端于斯乎然诸侯不敢祖天子大夫曷敢祖诸侯乃有宗子之法别子为祖继别为宗百世不迁统族姓敦世德以遵王度而守宗祧是则古先哲王联属天下之道家有官政人修士行而不犯于有司也故曰宗子有君道焉自夫封建废而宗子之法亡世不复见先王之治昉於是矣吾儒有识者谓夫古今不同者时而饰情起义以为礼未始不同也无宁直以古之必不可复而但已耶故议今始去其乡及始任於朝者拟古别子称祖而继别称宗得礼意矣吾许氏世家海宁之袁花先府君初命相卿举进士官谏垣无何府君弃养予不幸遭家之变而求自全吾常遂去袁花适茶磨家焉茶磨嘉兴海盐山也去郷越境筮仕升朝两始自予拟予别子惟允而嗣予之适百世为宗夫复何议於是卜宅甫定而立大宗祠於堂左室鑱家则之石于祠以诏我後之人相传纠族培德以世吾家庶几古者宗法之宏规长计云
墓则序
夫墓曷为则也为则以诏夫墓於山者之後之人缵绪承祀於无疆也吾许故家灵泉平原丰衍水萦如织秀矣封丘若堂松楸在望便矣易称上古葬之中野有徵矣舍是而山之墓者何闻诸老人吾先尝墓染泾两河之间崇封茂植郁若屯云宋南兵兴鞠为夷陆乃今断碑残瓮罔所物色也已传戒五患信然哉是以过惩焉而必于山以永奠焉夫海州守而下墓山多矣则肇於吾父母何亲亲于所自出者始也夫有形归画遗骸犹蜕耳增山锢泉要已非知藏以安之而复则以传之何诞矣乎斯放而为达者也夫予之则之严後防远先泽广孝思斯常经也於是作墓则先兆域次居守次赡业终常祀例凡四文于碑
送葛惟吉序
传曰学然後知不足教然後知困予乃今有味於斯言也自予胜衣为进士学成童而益冠而能通于时贤子弟之以名求予而昧其实者或妄推之予遂抗顔为之师已而渐自觉孟浪者之无与於身心且悔其谬自足而不知困也今年春葛惟吉氏重茧日百舍至杭投谒於予馆人日再至风雨不废凡三日而後见之致辞甚勤执礼甚卑委币甚恭盖如昔者二三子之求予而诚有加焉予固与之抗主客之礼既乃告之曰子知游乎少年迈往发轫之谋弗详往往饥渴困踣于中途晚始知难将有千里之适必三月聚粮而後取道予之於子犹是尔矣故昔之以易求予而应之不难今子谒予甚难而予不易狥子也矧夫子之好学不矜鋭敏而文于干时好也何有尚安所取以重困予乎吾子行矣虽然吾之不敢师子不但已也愿因子而益求所以舒吾困子盍亦因我而弥不自足庶几有得於言语文字之外则将悔其今日之非所以求我而由是以进于高明也其有余师哉然则子之来也虽予不敢自任夫一日之长抑不敢谓子之徒归也吾子行矣闻子始来太守乔公实劝相之诵吾说归报乔公以为何如也
送陆生序
正德丙子秋八月王子之门人吴江陆希旦就郷举于南畿弗如志治任将归王子以生来谒曰夫人也植之天甚良其诸人之所以培溉之者有未尽也是行也得无揺其中而渝于其初予私忧之子盍左右我相之於道曰子舟归乎请以舟喻方其浮大江乱京口絶具区广不可以目极永与天际而深叵不测风雨变怪将复乘之舟於水则沤也信天下之至险矣夫然而长风顺流崇朝百舍滞通远达天下之至顺莫加焉何也夫惟其舟之足恃也是故材木犹吾质也取诸朴厚朴厚则足以尽吾刳斲工帆吾气也取诸大以完完大则藉力於风者壮樯吾心也取诸有恒而直缜以不蠧有恒而直缜且不蠧则危悬重系仓卒震撼倾侧不能为虞柁吾志也取诸正且广常操而善运操正运广而水势委曲相得波弗吾荡风弗吾靡篙若?棹吾才也取诸剡取诸直取诸长而铩备是而运掉进退下上夷险如意至於棂槛阑楯雕锼藻缋犹吾文也有之无之不为舟之亏成然亦必取诸尽制成章而观美斯具夫是之谓成舟然其用之也天时有顺人事有工弗顺弗工犹无舟也是故取道于风持以审慎应以练习而又率之以无怠然後天与人一人与舟一舟与水一致精入神而利涉之体用备是以人相劝往如平陆而天下无险道矣悲夫世之强济以要利者弗畏于天弗习于人敝舟苦械日招招於江濆覆人之爱子奇器于横流而并其舟以亡者尾相衔也悲夫孰与夫善其舟究其技深?固维以俟时之顺乎生其以予言为知津矣乎盍观天下之势其於长江具区何如耶吾所以济此者亦既具也耶而遑以时之淹速介然于怀耶王子作而曰许子之言君子哉吾告希旦末以加於此矣小子识之
送都谏吴公参政四川序
天子更化正始攘殛凶邪柄用耆德逮于方岳择惟其良於是东吴吴公自工科都给事中参政四川行且属某曰予兹万里别凡在游好择言赠我子吾僚也顾爱言哉则谨告之曰君子居其位必思善其官公官昔曰谏今曰政名以制异职以事殊位以地别然陈力匪躬臣道一也矧夫谏者固欲其措诸政云尔已矣吾知今而核公政者将不稽诸其谏乎昔闻公谏者将不责诸其政乎公其得曰吾顷姑云云尔也抑公日在谏垣时与志忤势与道违谗讥殃咎戮辱放杀之虞固非君子所以累其胷中而惴惴焉悔于厥心羞于厥党获戾于千万世公议是惧能须臾宁邪兹往也时得志行贰岳伯制方面守令丞尉坐趋指使於前监司命使可以唯诺成议也朝有欲革夕报罢矣夕有欲兴朝奉行矣昔徒言之而难今专行之而易公其优於政哉然谏难矣难不尽由於我将或谅焉政易矣而赢缩弛张惟我之从或後戾其前行违其言人将以为口实曰谏者诚姑云云尔也咎有弥不可诿者公其慎於政哉某又闻之蜀产之饶古称陆海今尚尔邪营建徵发岷峨赭然任挽负担数千里间赤子僵偾者相属也重以凶逆贪残屠剥蚕渔之余而乐国墟矣公之政其尤慎於保障哉他日全蜀富强光复旧观固国西门以扞疆圉而当宁寛右顾之忧果然必公也某将获齿於知言矣
送运使董公参政四川序
两浙都转运使董公被命参政于蜀我郡守留侯合其僚往饯之祖道宜有言也以属某吾闻董公今之刚者也易曰天行健君子以自强不息刚之谓与天下事夫岂巽輭随靡者所能胜哉而世常亲彼而仇此也然君子曷尝前却於斯抑将因而取资焉是故楩柟杞梓材矣必饫阳和淩隂沍绵岁时然後栋梁桷?轮舆辐輹巨细短长无不胜任昆吾之金良矣火不锻水不淬石不错顽然矿耳是谓祸之而福损之而益者耶公以名臣子登甲科历郎署守大邦雅操劲气屹然律已而未尝俛以随人故所如不合排捐於大吏低徊於散局有年矣休休之度在彼何如而於公适皆增益磨冶之地也公乃今其益自信矣夫兹往也贰岳伯当方面全蜀数千里户口泉谷征科考閲理断输作军供国计吏敝民隐皆得控制罢行之以宣布天子及下之仁顾若转运使一会计有司之任哉昔也公为郁衆望今则衆且厚望於公焉公将益修其平生坚其守弘其施俾刚之功用白於天下而慕者慰忌者沮乎斯我留侯爱助之意某述以谂焉
钝庵邢公七十寿序
司马子长传张释之宦业为汉名臣及其子长公官至大夫免归不能取容当世故终身不仕是非父子异趣殆异所遇邪遇不如志与其丧已以徼时宁适意完名而全其天之愈也故至于今高长公亦多释之有後後之士役役求仕仕焉如归志溺已丧道方屈辱而尸宠弗顾投老无期虽或践华要握柄枢名势荣利赫然一时至求可名後世如张氏父子者何少哉然仕以行道也怀其道受其名以老亦士之不得已於世者与自予居京师与晋之贤士大夫游往往闻前国子祭酒少宗伯襄陵邢先生立朝之风及其子钝庵公第进士自中书舍人为库部郎中亦以介特忤时贵出为长芦都转运使时谓冗污地不以处时望公往三阅月不自意得解印绶去人故溷公而公飘飘然骞腾云表矣归则治园榭亭沼与故人遗老燕游诗酒其中泊然若未尝有名位者进退以道日见休裕化行於婣党信孚於郷人河东一时有大老之望焉然则虽不究于时既受其名又受其乐以全其天锡光宗伯追高长公为自重之士倡又以为教虽曰非公之志非公之道与借公枉尺直寻今则致位卿佐止耳况或时左势挠全者亏誉者毁若是而备福致寿谓无歉然能乎其可愿而贺者於今日何如也嘉靖建元之年公归十有六年寿登七袠矣其甥李廷玉将归称觞祝公谒予言以侑之作邢钝庵寿序
送卢君之河曲大尹序
卢君起诸生丞海宁九閲岁家不支伏腊囊不给裘葛釡盎屡空孑然故诸生也今年春迁晋之河曲长民甚宜之而难其去徐生禾寔来谒予序吾父兄子弟噫惜不夷之情夫卢君之所以得民非一端也而端於廉今夫廉不同矣太上安之其次利之其次强之尔强而廉也人共难焉廉而有恒又加难焉廉而有恒贫而不悔而又歉弗有也将天下难焉卢君暮晚滞淹贞白卓伟君子以为难而民方叹咨之声歌之象绘之又图尸祝之未已也君顾无几微矜衒之意动於色辞泊如尔晏如尔宁复以名位震耀歆艳於中神鬼恐喝要遮其前而姑尔矫厉为也谓之廉而安者非邪彼哉今之从政者也夫贪墨以败官诿曰地卑直倒行而暴施故士耻其行低污以来诟诿曰俗讦顾誓天而诅神故民愤其诬吾於卢君之吏海宁而知官不于其地于其人于其人而士之耻雪矣吾於卢君之去海宁而知讦不由於民由於吏由於吏而民之诬白矣卢君行矣懋之哉夫世运消息非天司之人为之也今天子崇化更始烛炳致理之原诏太宰选举中外臣工毋资地限自今贡士与进士埓卢君其有遭乎行矣懋之哉夫执政者之斯举也固将风厉海内之士争自濯磨只承德意一士习贞吏治而还之古殆端于君矣卢君行矣懋之哉
寿朱陈两翁序
予少游海上遇老人为我言天下清谧休畅今百三十余年故邑之墟天地委和合气於山海特厚民生其间将必有寿而康者乎子姑识之既而西村朱氏石门浮屠氏勾溪陈氏咸以诗问予予诵而复复而乐也则相与赓为唱和之什时三人方壮予尚少迨予举於有司从金马门之役旋复归耕紫云忽忽垂四十许年石门化去予善病早衰而西村今已寿登八秩勾溪七十又六矣齿发无改於中年视听良察嬉游登眺举步仡仡恒捷先予恍然追惟往事昔云寿而康者夫乃翁是应也夫忆尝序勾溪父竹斋翁寿记石门许泉亭书西村曾王母怀节之堂论其世知其人固矣抑自其往还从予於湖山间壮以逮老觞咏谈谐文墨之余声利不关其听怖羡不入其怀当世末俗之疵瑕一不挂其牙颊也其浑然长厚者与澹然物外者与善称於郷无訾议者与故夫恬旷以凝神容默以远怨呕吟以养性情召和致寿培其本者不已厚乎诗曰瑟彼玉瓒黄流在中岂弟君子福禄攸降其斯之谓与故石门寿终六十予尝以其不幸为憾而两翁康强难老巍然如鲁灵光逍遥闲旷咏叹贞符駸駸跻於期颐上寿而称人瑞未艾也海上老人望气之占信而有徵矣乎
送医吕生序
予抱病入山垂二十年长林邃谷却扫深扃僵卧如蛰非行药不出户非看山对月未尝一鈎吾帘也周行搢绅之士惟平生金石交迂盖联榻信宿而去然岁不一见城市之人虽亲旧月不一见日或与接
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 10:23:23-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>