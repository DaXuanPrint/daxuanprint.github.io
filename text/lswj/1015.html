<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="提要,卷一,卷二,卷三,卷四,卷五,卷六,卷七,卷八,卷九,卷十,卷十一,卷十二,卷十三,卷十四,卷十五,卷十六,卷十七,卷十八,卷十九,卷二十,卷二十一,卷二十二,卷二十三,卷二十四,卷二十五,卷二十六,卷二十七,卷二十八,卷二十九,卷三十,卷三十一,卷三十二,卷三十三,卷三十四,卷三十五,卷三十六,卷三十七,卷三十八,卷三十九,卷四十,秋崖集全文在线阅读,秋崖集全文在线下载,大玄古籍书库">
<meta name="description" content="诗文别集。宋方岳著。四十卷。其集世有二本:一为《秋崖新稿》,三十一卷,据宋宝祐五年(1257)刻本景抄。一为《秋崖先生小稿》,凡文四十五卷,诗三十八卷,明嘉靖间其裔孙方谦所刊。后者所载较备,然宝祐本所有而嘉靖本所无者,诗文亦尚有数十首(篇)。又有别行本《秋崖小简》,较之二本,多书札六首。清修《四库全书》时,馆臣删除三本重复,以类合编为一集,勒为四十卷,统名《秋崖集》,即今所传之本。方岳诗集选本,有《秋崖小稿钞》一卷,见《宋诗钞初集》;《秋崖小稿集》一卷,见《宋代五十六家诗集》;《秋崖诗选》一卷,见《宋十五">
<title>秋崖集_方岳_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">秋崖集</span> <br/>
          作者： <span class="inputVal" id="bkauthor">方岳</span> <br/>
          朝代： <span class="inputVal" id="bkdate">宋代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">类书文集,诗文集,完结</span> <br/>
          字数： <span class="inputVal" id="bknum">[book_length]261659</span> <br/>
          说明： <span class="inputVal" id="bkdec">诗文别集。宋方岳著。四十卷。其集世有二本:一为《秋崖新稿》,三十一卷,据宋宝祐五年(1257)刻本景抄。一为《秋崖先生小稿》,凡文四十五卷,诗三十八卷,明嘉靖间其裔孙方谦所刊。后者所载较备,然宝祐本所有而嘉靖本所无者,诗文亦尚有数十首(篇)。又有别行本《秋崖小简》,较之二本,多书札六首。清修《四库全书》时,馆臣删除三本重复,以类合编为一集,勒为四十卷,统名《秋崖集》,即今所传之本。方岳诗集选本,有《秋崖小稿钞》一卷,见《宋诗钞初集》;《秋崖小稿集》一卷,见《宋代五十六家诗集》;《秋崖诗选》一卷,见《宋十五家诗选》;《秋崖集补钞》一卷,见《宋诗钞补》。</span> <br/>
          封面： <span class="inputVal" id="bkimg">Z_19204.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]秋崖集
[book_author]方岳
[book_date]宋代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]类书文集,诗文集,完结
[book_length]261659
[book_dec]诗文别集。宋方岳著。四十卷。其集世有二本:一为《秋崖新稿》,三十一卷,据宋宝祐五年(1257)刻本景抄。一为《秋崖先生小稿》,凡文四十五卷,诗三十八卷,明嘉靖间其裔孙方谦所刊。后者所载较备,然宝祐本所有而嘉靖本所无者,诗文亦尚有数十首(篇)。又有别行本《秋崖小简》,较之二本,多书札六首。清修《四库全书》时,馆臣删除三本重复,以类合编为一集,勒为四十卷,统名《秋崖集》,即今所传之本。方岳诗集选本,有《秋崖小稿钞》一卷,见《宋诗钞初集》;《秋崖小稿集》一卷,见《宋代五十六家诗集》;《秋崖诗选》一卷,见《宋十五家诗选》;《秋崖集补钞》一卷,见《宋诗钞补》。
[book_img]Z_19204.jpg


[book_title]提要
钦定四库全书　　　　　集部四
秋崖集　　　　　　　　别集类三【宋】
提要
臣等谨案秋崖集四十卷宋方岳撰岳字巨山号秋崖歙县人绍定五年进士淳佑中为赵葵参议官移知南康军以杖舟卒忤荆帅贾似道後知袁州又忤丁大全被劾罢归其集世有二本一为秋崖新稿凡三十一卷乃从宋宝佑五年刻本影抄一为秋崖小稿凡文四十五卷诗三十八卷乃明嘉靖中其裔孙方谦所刋今以两本参校嘉靖本所载较备然宝佑本所有而嘉靖本所无者诗文亦尚各数十首又有别行之本题曰秋崖小简较之本集多书札六首谨删除重复以类合编并成一集勒为四十卷岳才锋凌厉洪焱祖作秋崖先生传谓其诗文四六不用古律以意为之语或天出可谓兼尽其得失要其名言隽句络绎奔赴以骈体为尤工可与刘克庄相为伯仲集中有在淮南与赵葵书责葵驭军之失指陈切直不失为忠告至葵兄范为帅失律致襄阳不守所系不轻其罪亦复不小岳以居葵幕府之故乃作书曲为寛解载之集中则未免有愧词矣乾隆四十六年四月恭校上
总纂官【臣】纪昀【臣】陆锡熊【臣】孙士毅
总校官【臣】陆费墀

[book_title]卷一
钦定四库全书
秋崖集卷一
宋　方岳　撰
诗　五言絶句　六言絶句　七言絶句
山居十六咏
入山林处
穷涂一何恸多岐一何泣指似世间人路头从此入
幽谷
入林不厌深避世不厌独倦飞鸟知还毋惮下乔木
便是山
东臯或巾车西园亦飞盖以我方古人两脚大自在
石梯
山险者夷之梯以石齿齿於间遂成台有梅适堪倚
清樾
山林有灌木其大可蔽牛藓石眼清阴坐间天地秋
雪林
若以雪见我以林为吾家君其非诗人不能识梅花
小山
拳石以为山勺水以为池我观於世间何者非儿嬉
桃李蹊
竹迳转西麓山花能白红要知造物心政在无言中
归来馆
归来遽云出既出又归来自处苟如此渊明安在哉
着图书所
锺乳三千两胡椒八百斛笑杀山中人破纸塞故屋
草堂
烟低一片春留与贫受用阿连自能诗吾衰不复梦
锦巢
佳日春酣酣一色锦步障谁知山中人如此富贵相
寒泓
子盍观於泉遇险维其止流行非所知一寒清到底
饭牛庵
宁与厓下人烟雨耕荦确读书亦何为谨勿累吾角
秋厓
凿空为此名忽已落衆口聊结一间茅承当作厓叟
田园居
秋风新饭香蔬亦美可茹宁知世有人万钱无下筯
次韵方蒙仲高人亭
此君欵吾室高人跂吾亭邂逅两相逆保此岁晩青茗盌漱藜苋诗肠许坚顽是间可无我不可无此山鸥鹭之与侣竹石之与居子虚亡是公付之渇相如苔寒两不借对面宁尔劳欲语二三子卑之母甚高爱之不我疎狎则不我亲山耶其竹欤君子哉若人吾侪磊块胸所见不相远借我竹外山一榻供昼偃烟霏日夕佳隐固胜於显孰从而诗之要亦山一蹇终南有捷径涧恧而林羞其人岂其山宁勿相累不相从文字盟不与如此酒他日有移文毋令猿鹤受老子可林壑诸公自烟霄缅怀归耕归底用招隐招以嗜酒爱风竹卜居此林泉为韵作十小诗
居千卿者三至九卿者四不博牛背眠咸酸信殊嗜玉虹横吾腰金貂直吾首宁知千载名不如一杯酒事有俄顷间遗臭及万代吾观於斯人不过一字爱东坡真天人落笔蓬莱宫何如赤壁?一鹤横秋风周有说爱莲陶有诗爱菊吾居则谁与其诸子猷竹朝吾一笭箵夕吾一觳觫诗肠其殷雷此事底须卜秋云七尺藤夜雨一卷书寂寞空山人微此谁与居吾心如铁石命则薄於纸藉口见古人则亦赖有此彭殇同此躯顔跖同此心哀哉宇宙间羣生政林林吾犹金在冶惟冶者所甄谨毋出光怪夜半号龙泉以人生五马贵莫受二毛侵为韵送胡献叔守邵阳
灯寒岳麓雪帆饱湘江春过家谁起予岂无独醒人襄蜀莽万里战骨高於城湖南宁几州耕凿偷余生民愚一何鼠民怒一何虎谨毋芟刈之持以报九五宁骑踏雪驴莫骤追风马霜蹄失衔勒多是快意者三十已专城斯亦未足贵潘舆归故乡吾乐宁可既维东有夕烽维西有秋柝行春独何悰此段待民莫餂以澜翻口箝以霹雳手俗吏訾儒腐吾曹自甘受吾道一而已惟诚一之至毋或参以三亦勿贰以二借筹渭阳幕边画分毫毛邵州二千里能勿鉴寐劳迢迢烟水寒猎猎霜风侵此行何当还民瘼简帝心
此君室
匪书谁与稽匪竹谁与居以书造竹所俯仰千载余亭亭几长身斯可谓之士以我为隐乎指以二三子不肯一世人草木自宾友举杯问樵岚见有此客否可臞不可腴可独不可俗君看室中人今已不翘足曲士多在今节士多从古此君岂易得仅可一二数翛然数竿玉带以一溪水惟我有是夫孰能与於此泉石宁我癖烟雨宁我惛是间有佳趣不可无此君一迳自明月谁能此婆娑床头易未了如此良夜何竹意吾为谁山曰子非我未知回孰贤自赞午也可俗士不足语之子谁与娯闭门但痴坐尔辈宁可无
山迳
一迳净於秋山中夜来雨倚松不知还幽禽妙言语
湘源庄舍
馋虎过新蹄怒狸争旧穴悲哉两翁姥西山采薇蕨梦书十字史记册上太史公此书真是笔斡造化梦语非夸也因足之识於策
禹穴探幽眇神功接混茫絶麟才此笔春梦试平章
斑竹夫人
山谷青奴娯夜秋崖斑媛专房尔家婕妤失笑尔孙流落荒凉
演雅
蠨蛸网罗遗逸离留劝课农桑鸣蜩吸风饮露反舌吹笙鼓簧
苍鹰守株待兎白鹭临渊羡鱼鳲鸠妇叹於室蜗牛亦爱吾庐
赵玉汝自作戏墨各题六言其上
鹁鸠
村北村南雨暗舍东舍西水生去妇复还何日烟簔处处春耕
鹭鸶
雪以一江烟水风乎两岸菰蒲但得鱼矶无恙曲肱之外何须
脊令
水落寒塘初冷霜倒枯荷半倾莫倚尾能涎涎踏沈一片秋声
鸜鹆
晴树暖以流憩霜实饱而倦飞何与人间世事再三自整缁衣
立春【国忌谓之哑春】
适禁乐令春哑先办秋治社聋银胜鬓毛班白琼丝菜缕青红
谢人致蟹
樵岚无蟹有监州已负诗肠过一秋莫怪渊明便归去得渠自合老菟裘
此去江头只两程寒蒲解缚便横行无肠政要空虚腹满贮芦花与月明
雪砍双螯玉一壶樵中曾有此奇无始知张翰思归意不为秋风只为鲈
除却金虀霜後枨更无一物可诗情诚齐配以彭生脔岂不寃哉五鼎烹
送荔子方蒙仲
风枝露叶走筠笼玉润冰寒擘绉红自往胷中评史记久闻格调略相同
曾识坡仙海上山清冰寒露洗熇袢老天不与诗为地却欠闽中住一番
即事
自刈香秔税水舂旋篘新酒搦泥封晩菘种已无余地不枉归田学老农
赠诗僧
瀑泉癞可能诗最毕竟难为本色僧要识庐山真面目一溪明月冷於冰
从来佛法无多子底用芒鞋半九州赢得诸人诗满袖草深一丈法堂秋
蒙恩予祠
坚卧牛庵饱岁寒恩书初许作黄冠孙僊彭老如相问筋力犹堪上醮坛
月明弄影雪巅癯只似胡僧不似吾忽予牙绯称羽客道官儒黻释头颅
祷晴福善
稻压田塍米似珠老农为说几年无一晴不费君王力莫等香烟上化炉
夜落檐花未肯晴灯寒等不到天明自怜短发垂垂老一滴秋霖白一茎
背犊腰牛忽解顔摩挲一饱政相关王於霓望无终极孰与侯邦年岁间
题致堂新州坐石【辛亥】
苍寒瘴面新州石直不话头传不休秦负儒耶君误矣二书今与大江流
棱层不隔梅花岭万里相从识两翁却怪牧牛亭下路石麟咫尺卧秋风
九日墨紫开
九日年年负物华野香未肯到山家今年九日风光别不独黄花更紫花
中秋日社未五鼔祀社归月明如昼
月明如水带寒流饮福灵坛晓未收不是社公唤我起何缘一日两中秋
次韵杜监簿
风雨重阳又一秋白衣人至复何忧东篱只此黄花是未必渊明风马牛
社曲无边风露秋瓮头酒熟了无忧一诗连夜穿兵卫略似齐城战火牛
嬴得萧萧两鬓秋山城斗大转多忧人间纵有万钱鹤身外何如十具牛
不须把浅不防秋底事山樵亦过忧说与诸公那解此但知两角战蜗牛
明日诗至过相称谓次韵还之
卷还一幅玉壶秋无实之名我所忧不似蒙庄解齐物以吾为马以为牛
次韵程弟
一船月自不嫌贫伴我荒湾理钓缗归去莫横深夜?怕惊溪友与山宾
三径风烟手自开春猿秋鹤几徘徊松根石铫烹鱼眼老子行山又一回
?援茅茨隐者家底须日历记年华山花山草无终极秋後寂寥春自葩
眼中转觉可人稀得似孤云自在飞花落花开俱有意略於闲处见几微
草堂四壁一瓢空举世无人与我同黄犊山南又山北犂春犹有古人风
柴门虽设不曾开俗面向人三寸埃却是前溪双白鹭门关不住又飞来
垒麴成台糟筑丘衰迟无复少年游君看烟草离离外不问人间第一流
莫为盘飱烹不鸣借公松石听溪声貂蝉只是麒麟楦寄语诸公卿自卿
鱼鸟相忘不世情浮生於我一丝轻夜凉月色光如水莫遣微云滓太清
此腹宁须文字香漫淹虀瓮半青黄午窗一枕??睡世上何人最得忙
书维扬张君梅卷
平生何逊扬州梦到得扬州月自寒谁遣雪蓬春半树诗情更作故人看
月明临得霜桥影只恁横斜自一奇唤起江南归梦远竹村烟水有茅茨
雪中迓新宪
踏碎琼瑶千里寒新年才此试吟鞍不须更说逢迎恶只作灞桥诗兴看
雪後草亭
梅花面目冷於冰亦笑山翁草作亭一夜雪寒重整过碧琉璃瓦水晶钉
雪後梅边
老来筋力倦登山契濶梅花几日间莫与梅花筋力倦且推一雪阻跻攀
其二
与君只隔竹笆篱踏雪过从自一奇开口便遭花问当老夫媿面了无辞
其三
半身苍藓雪槎枒直到顶头才数花看尽玉林山上下还须渠是当行家
其四
花中淡竚只梅花未见梅中萼緑华一色琼瑶裙织翠尚嫌红蜡蔕村些
其五
玉蕤五出是天姿六出时时更絶奇夜半同参雪花去春风元自不曾知
其六
小小茅亭面面寒玉花能薄雪花乾今年不是开迟着等得羣花比并看
其七
一枝密密一枝踈一树亭亭一树枯月是毛锥烟是纸为予写作百梅图
其八
野迳茅茨竹作墙岁寒曾亦几平章高人风味天然别不在横斜不在香
其九
寒雀羣飞最上头啄残香玉翠云裘老坡诗里么麽凤待与梅花渠是不
其十
春风且莫一齐开留与山翁逐日来只恐难将冰雪面伴渠桃李并尘埃
观梅
苍烟乔木野人家数掩山篱一径斜此老不知何面目只将空手对梅花
其二
卧疴半月不曾来等得来时渐次开世外交情无久近岁寒然後始知梅
其三
几日商量雪不成竹边寒得瘦棱层秋崖老子缩如蝟捻断吟髭寸寸冰
其四
片片随风隔坞飘野香相逐过溪桥今年便觉春风早雪不成绵到地消
其五
较似年时劣不如花头小小两疎疎但令半点微酸在憔悴空山尽有余
其六
老树槎枒只一花气条亦不放横斜无风无雨无烟月独立人间莫怨嗟
其七
去年今日雪平檐烧叶谈诗酒屡添一笑今年又今日不成飞絮不成盐
寄梅
枝北枝南恨未除春风误到夀阳居诗家不识梅花讳把做好看夸道渠
代赠
碧玉香深冷翠篝梦魂不到玉搔头暮天欲雪寒如此且问梅花愁不愁
壬寅元日
一元坱圠先天易万物胚腪太极图自嚼梅花冰片片无人先後饮屠苏
癸卯元日
政坐聪明误廼翁莫将鞭影戏儿童春臯本分扶犂手共驾乌犍待岁丰
其二
远色苍茫草际烟春风也到雪崕边不知醉後屠苏酒增一年欤减一年
立春
冰丝玉缕簇青红已逗花梢一信风梦到谢池新雪尽暖烟含雨緑匆匆
其二
彩燕双簪翡翠翘巧裁银胜试春韶东风已到阑干北看见娇黄上柳条
其三
池痕吹皱緑粼粼才见池痕认得春香沁彩鞭旗脚转自题兰帖记春新
立春都堂受誓祭九宫坛
欠伸残梦雪松只等三茅午夜钟传钥省门星斗湿不知春已转苍龙
其二
辇路香融雪未乾鸡人初唱五更寒琼幡第一番花信吹上东皇太乙坛
立春谢司法有诗次韵
明日琼幡遶鬓飞土牛才出草痕肥送寒正不关渠事雪不来时未肯归
其二
谁将健笔破天葩清晓园林尽是花寒入崖云斋未久诗肠虽吼尚禁茶【私忌】
其三
一夜挼云作雪飞池塘已自緑生肥凭君检校阑干北柳上新青归未归
其四
草亭亦欲识诗葩连夜开将雪树花清处尽强陶学士不关羔酒与龙茶
君用致红梅云不开数年矣
山家已作枯槎看带雪移来却自春一夜揣摩花意思宁将醉面向村人
再用韵奉酬
灞桥洗净冰霜面拂略潮红笑向春莫作野桃看过了烦诗说似武陵人
昔公安在见何晚宁欲霜埋不受春不是三生曾一面宁堪开向世间人
婺源道中
梦中緑遍谢家池梦觉山村雪拥篱尽道春寒花未在晓来开到野棠梨
春夜
酒不能多诗又尘栏干月午奈何春天寒莫到海棠瘦一夜东风吹倒人
湖上八首
沙暖鸳鸯傍柳眠春来亦懒避湖船佳人窈窕惜顔色自照晴波整翠钿
今岁春风特地寒百花无赖已摧残马塍晓雨如尘细处处筠篮卖牡丹
轻尘不动雨霏微堤外芹香燕子飞庭院日长帘幙静含情脉脉看春归
緑波如画雨初晴一岸烟芜极望平日暮落花风欲定小楼弦管压新晴
春连禁籞緑阴交对面晴烟舞翠蛟最是君王游幸少宫花浑未识鸣鞘
连天芳草晩凄凄蹀躞花边马不嘶蜂蝶已归弦管静犹闻人语画桥西
游人抵死爱春韶风暖花香酒未消须向先贤堂上去画船无数泊长桥
秋千人散雨千丝谁把秦笙隔院吹但觉小桥烟外柳春风无力逞腰支
梦中
屋头晴哢已交交更向春风打一遭花片已肥红欲绽柳丝烟重緑如缫
社日
燕子今年掯社来翠缾犹有去年梅丁宁莫管杏花俗付与春风一道开
社日益明叔见过
溪云醒酿社公雨肯踏寒莎过阿戎亦有小诗拈未出且携瀑布煮春风
春思
杨柳生寒莫上楼夕阳芳草泥人愁情知社近迎新燕尽卷湘帘不下鈎
杜鹃花落石阑干新染晴波緑遶湾小立伫诗风满袖一双睡鸭占春闲
清明日舟次吴门
篷窗恰受夕阳明杨柳梨花半月程老去不知寒食近一篙烟水载春行
片片飞花更异乡人家插柳抵愁长晴沙烟草几今古春去春来燕子忙
清明
淡烟疎雨清明日飞絮落花游子心燕话春愁初睡起一帘草色暮池深
次韵梁倅
把住新花做好看伤春时共倚阑干醉中不记暮烟碧杨柳楼深燕子寒
次韵陈侍郎谢送牡丹
人在金华殿角头诗情却遣为花留春风不入癯仙眼六六峰寒隔几州
手劚苍苔玉一栏山家初见眼犹寒移根莫厌凡红紫只做春风一様看
次韵牡丹
银壶贮雪褪轻红费尽思量句不工若使春风但桃李春风殊未可雌雄
娇红深倚翠云团髣髴三生吴彩鸾诗眼顿惊春富贵雨侵衫袖不知寒
次韵双头牡丹
春入多情草木妖霓裳相倚奏咸韶玉栏一様红如洗不比觚棱锁二乔
溪店回文
啼莺几处垂垂柳乳燕双飞片片花溪浅度云山带雨岸崩欹树草连沙
春望
春深酒熟溪桥鼔午过斋闻野寺锺花不知名香自永倚风临水为谁容
闻莺
緑窗愁寂雨凄凄春老江南花乱飞莺亦自知人意思垂杨深院尽情啼
约鲁山兄
莫说寻芳巳後时春蔬解甲茗搴旗松风石铫晴云盌不是吾曹未必奇
春暮
卷中未有好诗看草满池塘梦已阑客又不来春又暮一帘新雨杏花残
春晚
一樽无计遣春留落日伤情独倚楼柔緑拍堤如可染老红满径为谁愁
青梅如豆带烟垂紫蕨成拳着雨肥只有小桥杨柳外杏花未肯放春归
山杏溪桃睡欲昏青旗?客过孤村杨花不肯随春去惹住晴风自入门
秋崖集卷一

[book_title]卷二
钦定四库全书
秋崖集卷二
宋　方岳　撰
诗　七言絶句
次韵谢兄立春戏拟春帖子
泉脉晴融太液池内人初晓玉参差东风认得农祥正吹作丰年御制诗
天家观阙玉重重逼入东皇一信风生意无边青欲动微茫淡霭暖烟中
天地春回万夀杯宫云留雪玉崔嵬晓供帖子琼幡重携得韶风下殿来
天与君王共一仁只将仁与物为春要令率土无枯槁未赏冰池皱玉粼
青旗簇仗赐银幡共以昇平奉至尊阊阖千官花底散紫泥香熟诏书温
春思
烟草茸茸匝岸齐晴天鳬浴喜清溪一春造化花开尽大欠渠诗共品题
春风多可太忙生长共花边柳外行与燕衔泥蜂酿蜜才吹小雨又须晴
春词
翠鼎香深旋作茶余酲牵梦几还家梦中记得春池緑曾共丁宁下番花
花不知愁句又尘晩寒独自倚栏频一分心事一分雨春负予耶予负春
剪得春词不忍看雨深怕近碧阑干春无些力吹成雪未必杏花能耐寒
草色将寒上客衣柔情只了得花飞湘帘不隔社公雨百姓人家燕未归
一春直是柳风流只恁风流只恁愁客又不来寒食近碧蘅红杜满芳洲
道中即事
春泥滑滑欲溅裾肯为梅花顾草庐唤作诗人看得未两籉笠雪一肩舆
家人不寄扊扅诗直恐藁砧官尚微到了不过相爱耳未论此语是耶非
十日山寒雨不休仆其痛矣得无愁老夫自爱归程好肯为春泥怨鹁鸠
梅已飘零尚典刑断魂篱落野烟青灵均憔悴廼知此到老可人宁独醒
荦确连云路不分云侵衫袖白纷纷亦知云自青山出不见青山只有云
衡雨衡风莫管渠晨炊蓐食便巾车能无几日到茅舍睡到日高相折除
对竈何妨客燎衣溪翁且莫键柴扉日之夕矣樵风冷觳觫一牛将犊归
上到春山顶头更携烟雨入吾州梅花便作乡人看飞落酒杯相劝酬
画中亦爱雨中山连雨山行却厌看一夜东风吹作雪问谁画我访袁安
野涨平溪已断桥悔将辛苦上迢嶤朝来雨断才堪厉依旧緑杨山迳遥
晨光漏日鸟深春况此泥行雨宿人夜半瓦鸣惊梦觉悔将蓬笠当劳薪
田翁不省雪馍糊紧闭柴门拥地炉自许小厖分席坐是间宁复着吾徒
剡溪船後灞桥驴着我荒村一笋舆却後几年俱作画未知雪句定何如
农谣
春雨初晴水拍堤村南村北鹁鸪啼含风宿麦青相接刺水柔秧緑未齐
问舍求田计未成一蓑鉏月每含情春山树暖莺相覔晓陇雨晴人独耕
小麦青青大麦黄护田沙迳遶羊肠秧畦岸岸水初饱尘甑家家饭已香
雨过一村桑柘烟林梢日暮鸟声妍青裙老姥遥相语今岁春寒蚕未眠
漠漠余香着草花森森柔緑长桑麻池塘水满蛙成市门巷春深燕作家
观天井
雷斧何年凿翠成老龙吟苦雪涛惊霜晴未用为霖在留与春蓑作太平
上已游显亲寺题其壁
一犂初试茧栗犊两岸对鸣晴雨鸠摇落碧桃花片片石阑干下钓鱼舟
其二
松房小小雨留客竹迳深深鸟唤人烂醉不知三月暮等闲又是一年春
其三
芳草垂杨水底天半晴半雨作春妍幅巾道服篷船坐不是诗僊即酒僊
其四
属玉双飞水满塘石炉柏子掩山房一瓶瀑煮春风湿只听松声意自长
胡登仕送花
一年春是牡丹时不负花时只有诗老去自知才思尽枉分风月到山篱
其二
红酣紫腻不胜春肯上先生垫角巾芳草醉眠今老矣惜花心在怕花嗔
题八士图
雅闻八士春俱秀未觉三贤迹已陈投分不论曾识面此图到手便情亲
飞絮游丝芳草路淡烟疎雨落花天偶然画出寻诗意未必新诗待画传
次韵酬率翁
戍楼梦不到中州杜牧新愁亦倦游留得荷锄双手在山寒芋栗要人收
但得清溪裹草堂溪头山色有炎凉秋崖一出四年矣想见松花满石床
山樊
只有江梅合是兄水僊终似号夫人季方政尔难为弟每恨诗评未逼真
竹屋寒无石鼎烟春风吹作白龙涎平生奇处何关染字以山樊亦自然
重宿储文【乙已】
只有诗囊澹似僧却嫌官屋冷於冰桃花尽赖春风笑惯与刘郎面熟能
次韵别友
长汀草色恨连天一片飞红涨緑川寒入湘帘君又去只随燕子过年年
有客
河汉微明星乍稀碧莲香湿袭人衣夜凉如水琉璃滑自起开窗放月归
山家
午阴蒙密路萦纡两两丽黄对引雏自可曲肱惊短梦南山丛薄有於菟
明月相看未厌贫好风无价一披襟苔檐不扫少来往两部鸣蛙草自深
夜大风
一夜东风太放颠草塘打破钓鱼船赖渠自任修船费无数乱堆榆荚钱
夜雨屋漏
莫怨乖龙横见治满床诗卷尽淋漓人间书疏何为者径挽天河一洗之
重午
重午无人肯访临竹低沙浅緑连阴倚松自读离骚坐一笑独醒江水深
茉莉
闽雨揉香摘未稀鈎帘顿觉暑风微只应雪外梅花笑肯与儿曹入枕帏
素馨
雪骨冰肌合耐寒怕寒却不离家山老夫怀土与渠等一钁移来得许顽
次韵杨梅
筠笼带雨摘初残粟粟生寒鹤顶殷衆口但便甜似蜜宁知奇处是微酸
方红
炎蒸官屋如樊笼安得雪嚼郎官红海山僊人隔千里忽到眼中宗派同
羣仙南游三神山亲留冰丹祛暑袢蘂珠侍宸辄分似我其诗之累百番
次韵至能湖上
春山如染费人诗骤马新堤拂柳丝杜宇一声春欲暮海棠睡去未曾知
杨柳枝
緑阴深护碧阑干拂拂春愁不忍看燕子未归花落尽一帘香雪晩风寒
抝尽青青恨未消春风一夜长新条多情也似相欺得爱惹钗头翡翠翘
晴日游丝乱入帘夕阳更忝酒家帘粥香饧白清明近鬬挽柔条插书檐
小桥风定緑烟垂几送行人此别离蹀躞玉?嘶草去啼莺寂寞雨千丝
几日春寒怯上楼楼头烟缕拂帘鈎相看瘦尽浑无奈一种风流各自愁
观山
一层云放一层山小市人家翠欲环检点只疑低数尺一层山向隐云间
过湖
才出城来便不同緑杨微拂藕花风过湖船用百钱买卧看云归南北峰
暑中杂兴
一刻之间值万金苦无人可共幽襟几年不作西湖想听得啼莺不自禁
不惯山中夜月寒满窗树影藓花乾移床近壁不敢卧恐是龙蛇之屈蟠
今年不上一竿竹渠岂於人亦世情风雨尚余千个在结巢吾欲听秋声
白鸥吾有一日雅畴昔见之相与亲沧浪忽欲从此逝嗔我手揖无诗人
是非不到野溪边只就梧桐听雨眠睡熟不知溪水长鹭鸶飞上钓鱼船
平生多可曹修士说我唐诗最逼真不道蹇驴风雪里何如黄犊过比邻
俚谓革鞾乌脚鬼吾尊毛頴黑头公与鞾作传何为者頴则万世文辞工
只锄蔬甲亦妨闲久与溪云断往还今日偶来僧却在共煎茶吃话庐山
立秋
秋日寻诗独自行藕花香冷水风清一凉转觉诗难做付与梧桐夜雨声
书元可扇
南薰殿上薰风老雨便飞来占取凉书带香眠愁杳渺云侵清簟竹方床
记画
闲云古木山藏寺野渡孤舟水落矶秋色无人空黯淡竹门未掩待僧归
渔父词
晩晴铺网占鸥沙各自分鱼就酒家洞口醉眠船正暖碧桃流出两三花
阴阴深树晩生烟雨急归来失系船白鹭不惊沙水浅依然共在緑杨边
烟波渺渺一轻篷浦溆生寒芦荻风昨夜新霜鱼自少满江明月笛声中
沽酒归来雪满船一蓑撑傍断矶边谁家庭院无梅看不似江村欲暮天
龟巢夜宴
落日鸳鸯睡浅波荷花初醒水微波玉箫吹断晴云湿最觉池寛得月多
送刘子就试
竹雨梧风满袖凉踏槐仍逐衆人忙一觞共滴蟾蜍露并遣五千书传香
小技文章道未尊入时新様更难论鹄袍才脱须重读六籍久为场屋昏
羮蓴
烟雨中间几白鸥藕花菱叶小亭幽紫蓴共煮香涎滑吐出新诗字字秋
郑文振席上
香篆烧残小玉虯荷花深处浴鳬鸥谈诗未了催行酒忽送清歌浅黛愁
寄越友
茂竹修林已陈迹禹穴剡溪俱胜游秋风倘未理归梦我欲买船官渡头
湖山掩映信乐国烟雨凄迷非故乡青灯何日一杯酒江头极目吴山长
跋至能所书西湖洞天事
西湖天下奇絶处定有老僊时下观重来俯仰已陈迹但见孤山烟雾漫
圯上老人亲堕履衡山道士共聨诗向来此事亦多矣我故於君了不疑
陪刘提察少集四圣观
江山於我故眼青我亦辄以诗酬之东华昨梦已尘土千万勿令鸥鹭知
诗人胸次倒磊块试浇之酒将何如作诗不压林逋倒正恐湖山亦厌余
宿芳润用壁间韵
只为梧桐怨夜长不知杨柳老年芳林梢一片过云雨便作秋声占取凉
次韵牟监簿
几携笔砚傍书林吟到更寒月未沈有客忽从天禄至人间便隔五云深
秋声满院有谁来亦欲从君话老怀隔竹已敲茶臼雪不知何日又清斋
梦放翁为予作贫乐斋扁诚斋许画斋壁予本无斋亦不省诚斋之能画也
晴窗欲晓鸟声春唤起藜床入定身老去不知三月暮梦中亲见两诗人
早春山中
空蒙山翠湿乌纱逗密穿深一迳斜谁画秋厓满头雪石檀倚竹看梅花
其二
竹边门自不须关留与山云共往还芳草初齐梅点点緑丝茸地鹿胎斑
其三
兰未曾芽柳未丝是渠春早是春迟草塘寻见春风处问讯如何自不知
其四
吟入梅花倚树腰不知声撼雪飘飘山翁只道春无力半日黏须未肯消
其五
同时乞得杏花栽一様高低一处裁自是春风不齐整半零落尽半胚胎
元夕
团蒲曲几雪鬅鬙寒入青灯澹似僧只有梅花一林月酒盃诗笔已无能
其二
去年人老已苍华野蔌山醪办咄嗟到得今年人又老也无筋力看梅花
其三
莫道山家不挂灯修身宝月一团冰清寒照见诸人胆却问诸人见未曾
其四
老去欢悰久已无病来瘦骨不胜扶山居幸自依青士身事何曾问紫姑
入村
十日春霖一日晴打包作意办山行月明夜半雨声急不道老天无十成
其二
山深未必得春迟处处山樱花压枝桃李不言随雨意亦知终是有晴时
其三
闭门覔句每无悰句在茅茨烟雨中和雨和烟收拾取等晴却写与东风
其四
宿雨初晴晓日晶弥川满谷白云平烂银堆里素螺髻画出江潮万里横
雁来红
是叶青青花片红剪裁无巧似春风谁将叶作花顔色更与春风迥不同
其二
秋入山篱叶正丹老天浑误作花看不知宋玉今何似雁欲来时霜正寒
月下
月明正午一声雁山静如秋两袖风鹤与苍头齐睡着无人知我此山中
其二
春风不到莓苔石山月自随烟水身穷是世间常事耳不知颠倒几多人
买兰
几人曾识离骚面说与兰花枉自开却是樵夫生鼻孔担头带得入城来
秋崖集卷二

[book_title]卷三
钦定四库全书
秋崖集卷三
宋　方岳　撰
诗　七言絶句
荼蘼
山径阴阴雨未乾春风已暖却成寒不缘天气浑无准要护荼蘼继牡丹
其二
手插春风十万条野香落絮玉摇摇黄鹂莫误看花眼等得南薰雪未消
牡丹多不开花
少作花头多作丛十分能有几分红春工自不容人力抱瓮穷年笑此翁
其二
韶风万物照吾庐昨岁骈头今并疎自是爱花心不足何知物物有乘除
观荷
南薰独擅水云乡不许人间别有香是草是花开一遍春风却似欠商量
其二
春红树树或丛丛一一托根尘土中不道独清冰氏子炎天玉立水晶宫
其三
红红白白两娉婷一种风流各典刑红亦非红白非白阿娇微醉阿环醒
其四
莲有濂溪梅有逋两家言句满江湖自怜尚与梅花隔曾识先生太极图
其五
花叶根茎迥不同略无些子犯春风羽衣纵落寻芳後解作清凉烈日中
山桥月夜
寒声策策琅玕碧香气浮浮菡蓞红六月人间苦炎热独搔残雪月明中
秋热
藴隆日日等西风等得西风更藴隆四十日秋无点雨谁将消息到梧桐
其二
山气爞爞旱火光墙头枯草半青黄饥肠惯作晴雷吼且乞梧桐一夜凉
晩秋犹热
九月年时已肃霜今年九月尚追凉幸吾絺綌犹无恙杜老何烦苦自伤
其二
适自相遭各有时莫悲团扇与秋辞班姬不死天无准定悔当时作许悲
即事十首
窥园何物愠无端疥手偷将玉雪团不道主林神忌讳鸟乌声乐并催残
野塘尺水亦生烟宁有余波可及田商略且为鱼作计须臾毋死待丰年
畦丁嚲懒欲谁欺趁我山行始一犂只有山花山鸟笑主人元自不曾知
藤蔓穿篱碍草扉与僮扶起绕松围髯龙鳞甲动云雨缚着空山莫遣飞
龙骨翻翻水倒流藕花借与稻花秋鱼兼熊掌不可得宁负风光救口休
记得秋风此削瓜偶遗子亦自成花生生造化无终极但有根芽未可涯
岩暝林霏日夕佳百年宁复此秋崖不须更问青乌子一锸相随死便埋
赤日黄埃槁欲焚赛神迎佛正纷纷天公老手何关汝一雨晴无一点云
得摇牙处尽摇牙底用鸣声遶鬓譁政自为渠眠不熟西风吹叶打窗纱
残鬓萧萧不满梳秋风椎髻立庭除日明照见崚嶒影自是山僧不是予
钓台
羊裘偃蹇钓烟沙不肯云台定等差汉室了无尘土在满江风月自芦花
题雄观
送出青山点点愁数声柔橹隔沧洲白鸥不受人间暑明月一江天地秋
次韵酬因胜老
误脱农蓑拾汉科空山奈此月明何秋风又跨扬州鹤行路正难愁思多
雁落平沙字字愁打包不肯与山留一篷烟雨载秋去诗在江南芦荻洲
浅山如霁水连天江北江南路几千入梦老亲双白发归欤早及菊花前
客饟银茄不敢送场屋士
秋风谁怒水中蠏昨梦不疑杯里蛇迸齿清寒银粟粟不随盐酪供毗耶
次韵郑省仓
买鱼聊复醉船万事从来付老天欲办把茅无计可不量吾力更筹边
归去来兮月一船世途难似上青天烟蓑自与轻鸥狎却在风涛阿那边
丁祭
紫薇花下玉丁东夜午牵牛亦未中孔壁尚余金石奏卷班翻过玉成宫
中秋
黄尘茫茫行野马白发混混争蜗牛老心如水夜声寂明月不减山间秋
次韵斋宿
可是诗边欠老干藓床相对话灯残秋城一夜江湖晩风雨重阳菊自寒
黄花白发两关情并入斋房长短更久客自知秋意思底须蛩雨做寒声
题甘露寺中峰
六朝晴树一江秋尽入风烟顶头老手更擎江色出小亭景却胜於楼
金焦两点自东西着我於中亦一奇菰叶苹花秋共晚山寒未必白鸥知
送琴遂还楚东
一生坐与蛇添足万事不如龟缩头亦笑军持太多事孤桐自了月明秋
脚根踏地袈裟破鼻孔撩天拄杖横归扫秋云趺足坐荻花半落晚风晴
梦中
凡我同盟鸥鹭羣既盟之後亦幽欣山中芝术香堪煮鹤未归来空暮云
同前
树擎晩色柔枝碧兎睡晴香老月寒自滴玉蜍秋满袖轻云片片泊阑干
东津
秋老江南隔岸山断云衰草雨斑斑烟帆未可横江去鸣橹恐妨鸥鹭闲
雨宿
雨宿疎篷不耐闲苹花菰叶老江干鹭飞欲下忽惊起秋水新添一寸寒
次韵梁倅秋日白牡丹
自掩窗纱护夕阳碧壶深贮溜晴光可曾见此春风面净洗铅华试晓霜
赬桐花
厥草惟夭簇绦缯猩红初滴尚炎蒸西风坐阅芙蓉老合是花中耐久朋
其二
似子圆红不似花緑丛擎出野人家亦知吟骨今当换火候初成独体砂
题偶爱
每评吾郡佳山水当以水西为最奇径向水西非具眼不眠偶爱不渠知
长汀宜日山宜雨尽在鸥看鹭听中想见夜寒留客醉倚阑拍手唤渔篷
随行茶竈曾同宿看尽朝岚与夕霏一片诗愁秋渺渺树林深处见僧归
溪云莫怪尘埃面更与青山把一杯未省此诗容写否闻渠曾识谪僊来
湖上醉题
山知吾亦以诗豪畴昔於山只淡交清得不多赢得瘦一生悔读楚离骚
梦过湖
万柄风荷秋渺然百钱又买过湖船菰蒲鸥鹭浑相识惊怪人间已十年
行田
屋头乌桕午阴密牛与牧童相对眠不是官中催税急十年前巳学耕田
老农具榻茅茨底准拟先生欲岸巾笑道巳呼儿贳酒月明且不厌家贫
月蚀
老兎酣眠一夜霜妖蟇健啖未渠央人间今欠玉川子生语聱牙满世香
次韵陈帐管秋思
秋风吹裂旧荷衣自读离骚倚落晖巳觉芦花洲渚冷水天归雁着行飞
人家一様卷湘帘惹起新愁到酒边久客不知诗瘦损小楼孤倚月娟娟
访恭率翁不值
且容晴梦泊鸥沙传语茶头莫点茶山客不归秋自老满城风雨又黄花
还留石亭
枯荷折苇卧鳬鸥小雨轻烟画出秋自唤短篷将老砚石亭寻客了诗愁
次韵客饟鲈蟹
江鲈淮蠏不论钱肯到湖边明月船玉鱠雪螯新煮酒桂花香後菊花前
戏简王尉
半床明月老秋风未必诗人一例穷比似乐天犹欠在是非已落酒杯中
楚云迟上木兰船惹得秋辞亦浪传不直翠眉亲唱与故应无分学彭宣
少微楼
不奈梅花尔许愁天寒孤倚夕阳楼近城鸥鹭逢人惯肯与渔蓑共钓舟
洞元小集
鹤骨清寒不受吹白云侵砚懒题诗雨深更覔山寒甚过了重阳菊未知
答惠楮衾
吴宫金蹙凤花绫春暖熏笼换水沈那似冰桥楮夫子满牀明月解微吟
次韵别友
砚香不肯与山留雨浥寒花断送秋後夜酒醒诗更好淡烟荒草并渔舟
重阳
帽不禁吹怯酒觞只携老砚了重阳黄花未抵渊明瘦却做离骚以上香
九日道中凄然忆潘邠老之句
满城风雨近重阳城脚谁家菊自黄又是江南离别处寒烟吹雁不成行
用吕宗卿山亭韵
约住山云倚断栏云如秋薄与山环为山醉矣无山句山不负予予负山
田头
田头科斗古文字石上臼洼山鼎彛勘破世间烦恼障醉而已矣不吟诗
秧田多种八月白草树初开九里香但得有牛横短笛一蓑春雨自农桑
严陵待锁
一舸秋风梦亦寒津人只作贾胡看断桥袖手暮烟合等得芦花雪满滩
关却疎篷只恁休莫留霜月伴孤舟津亭万一商分数锁到明朝何处求
过陈汤卿溪堂
手葺溪堂旋补茅好山带郭转林梢与君共有吟诗癖月下柴门不厌敲
宿珠溪
一钱不直管城子万事称好孔方兄山房自做松风梦星斗阑干霜月明
种芥
不论青紫已离离烟湿春畦手自治一笑摩挲空洞腹是间尽纳几须弥
种韭
下秧巳觉齿生津坐想堆盘雨夜春政恐厨人无变馔庾郎贫不似吾贫
种菘
老圃相传秋後菘砖炉石铫一年冬宁知迟种迟於我又见南薰上番风
采筇
此君有节瘦如许老子无心酷似之莫向人间危处去溪云迳雪尽扶持
观刈
石田荦确底须嫌苦说频年不下鎌烟雨一犂经老手翻匙香雪十分甜
鹅鮓
翠箬红泥麴米春篆滩风月入厨珍谁令渠识黄庭字且醉胸中无字人
擘蠏
秋来何但食无鱼老去宁须腹有书空洞略容君几辈草泥郭索一从渠
次韵姚监丞斫鱠
冰盘飞缕落芳馨雪色微红糁玉霙唤起笭箵十年梦诗肠平截鹭波清
旋捣金虀刴玉葱半盂膏酒洗冬烘吴中风物今犹尔说与厨人宁舍熊
少微山观橘
手劚苍烟竹迳深霜寒错落万黄金何年共话商山旧分种归来欲满林
闻角
残角吹霜月欲斜天寒无奈客思家不知野竹沧江上开到梅梢第几花
闻雪
黄尘没马长安道残酒初醒雪打窗客子惯眠芦苇岸梦成孤桨泊寒江
风月堂夜饮
霜洗横枝月上初春彛更可共谈无玉杯一一寒於雪贮以诗肠渺似湖
嘲鹭
曾有诗矜白鹭闲一生诗眼乞山漫朝来更觉忙於我雪沍苍溪不道寒
刘逊子架阁饷江茶
琵琶亭下春寒夜湿尽青衫竟为谁江草江花恨何极雪瓯如此却无诗
醉眠彭泽几何日只与吟诗办秫田灵草独醒山雨外可曾持到漉巾前
光孝寺作茶供
一藤碎踏两山云看尽朝岚与夕曛留得如来舍身相共敲苍雪了炉熏
次韵君用寄茶
茅舍生苔费梦思竹炉烹雪复何时北山怕有移文在谨勿便令猿鹤知
除夜
云片初飞岁已除竹篱梅自可吾庐归来只有穷相守未议移文送却渠
其二
莫笑青衫霜叶枯六年不改旧称呼人间书疏非吾事菜缕春盘何处无
其三
更与梅花把一盃醉题帖子等春来须臾便是隔年事留得寒香一并开
其四
春入荷葭坞亦奇坞名不枉与天知緑章并按闲池沼岂但乌台要勘诗
其五
幸有牛衣暖似春可曾半字日边人不知相国何为者撩得诸公屋大嗔
其六
眼底童乌巳七龄吾伊略亦记羣经丁宁莫就中书试只可松边竹下听
山庵
枯松煮瀑香可啜野竹生萌甜可掘山中道士归不归一夜猿鹤老明月
题赵漕小蓬莱
乾坤不尽一蘧庐方寸中间几太虚办着海涛三万里乃翁底用费分疎
其二
老夫曾到道家山太乙青藜夜叩关着作承明今付子仙壶元不隔人间
寄游山友人
不是山阴访戴船真成迷局烂柯仙径行处用规摹取归与都人作画传
紫极宫用吕宗卿韵
云湿棋枰不堪着满壑松寒鸟声乐向来石鼎老弥明松下无人啓玄钥
书客星阁
平生看破刘文叔不肯依乘赤伏符底处只缘曾识面故应人唤作狂奴
小留不过貂蝉耳亦恐遭人白眼看已自费辞侯覇辈归来漱石暮江寒
紫虚观
小炷炉熏待瀹茶瓦盆添水养蒲芽江南地暖得春早开尽雪篱无数花
寄题章氏起青楼
结楼多与青山对却是青山不对渠见说蜃岩排闼入一窗晴色共残书
寒青拔起二千石山是一分云一分切莫向渠谈世事怕渠说与沈休文
题郭氏继一堂
继一翁挂衣冠神武门而去其时理宗赐处士号以嘉宠之睿藻奎文照映千古名卿大夫自退傅越公而下咸为歌诗所以赞颂之者甚备岳无所复容其喙乃为反离骚以规之曰
径与三茅借一峰自携周易听松风隐居本为逃名计结入头衔却不中
渔蓑钓艇越中居底处烟波不属渠一曲监湖须勅赐却令鸥鸟费分疎
寄题赵德成东岩
好山倒合诗人管新出东岩付此公略向画图曾半面石床定许听松风
人间无处着我辈只可飞泉藓石边习气犹余子虚赋苦令猿鹤怨风烟
空山谁可闲来往自种梅花伴月明小筑便为身後计此奇千古未忘情
陈汤卿致绍梅
林下风流自一家纵施朱亦不奢华冷香犹带灞桥雪不比春风桃杏花
秋崖集卷三
<集部,别集类,南宋建炎至德佑,秋崖集>

[book_title]卷四
钦定四库全书
秋崖集卷四
宋　方岳　撰
诗　七言絶句
次韵徐宰集珠溪
瀑煮春风生意长梅花吹雪入诗香夜寒记得僧房梦修竹半窗云一床
林和靖墓
结庐旧与青山对修竹萧踈半不存惟有亭前古梅在暗香踈影几黄昏
晴梦
尘土侵人懒出门小窗容我负晴暾梦骑瘦马寻诗去曾到梅花深雪村
逢梅
水僊婉弱山樊冗自我视之儿女曹鲁直径令相伯仲至今未敢广离骚
人言草没孤山冢从此梅花不要诗却是未嫌吾辈在一枝开过竹巴篱
梅花
竹遶踈篱水遶村一枝无语更黄昏暗香似识骚人意月澹无风自入门
枯梢横出竹踈踈挟雪吹香梦自孤立到夜深难着语怕渠去说与林逋
雪压横枝卧浅波三花五蘂不须多平生为尔添诗兴今日无诗奈尔何
茅茨烟水隔孤村雪冷谁敲月下门只与梅花曾有旧暗香时肯到洼尊
寻诗
蹇驴踏雪灞桥春画出茅茨野水滨才见梅花诗便好梅花却是定诗人
次韵赵尉梅句
冰雪之晨草木屯南枝亦有未招魂一愁泥就孤山骨正恐诗谈太不根
踈花不受世间寒得圣之清自可餐今日湖山人已朽何如茅屋雪中看
雪中
行纒不了醉生涯空宿沙头卖酒家最是晓寒吟未稳雪深无面见梅花
次韵李山窗
一船明月秋江冷曾与梅花有约来谁唤雪溪囬短棹宁孤何逊莫孤梅
闲居无与酬答因假庭下三物作讽答
桃讽梅
不肯春风时世粧岁寒崖谷倚冰霜人间亦有知香者盍遣一枝横出墙
梅谢桃
下欲成蹊春已残雨红犹自有人看极知不与君同调但守平生一点酸
梅问竹
一壑烟寒孰与娯横斜影对此君臞风饕雪虐转强项惟我与君其是夫
竹答梅
不随桃李共争春犹作踈花向世人耸壑未妨吾独步要看晩节玉璘珣
书赵相公梅卷
一梢两梢晓滩月三花五花暮江雪春风到手眼生寒烟水村深有茅蕝
次韵酬奚兄
亦笑诗书记姓名到头为祟若为情汉家礼乐今尘土不欠当时鲁两生
但得梅花过一冬那须圣酒送文穷扬州不见梅花面莫是何郎句未工
昭仪春浴
红薇滴露护轻寒微鬓香丝卸玉鸾只道春风庭掖秘外间已作画图看
贵妃夜游
凤鞾又上玉花?恩在君王一笑中三十六宫瑶草碧不知多少恨春风
净明斋
山径留云雨未乾松声长共涧声寒青鞋莫踏苍苔破借与秋厓半日看
次韵菖蒲
瓦盆犹带涧声寒亦有诗情几砚间抱石小龙鳞甲老夜窗云气故斑斑
贷钱买牡丹屛
作劵西家贷子钱略容书卷识春妍杜陵妇忍长贫面夸与樵青亦自贤
宿不老山
未必催租能办诗不妨扶老上烟霏彭仙一去夜坛冷老鹤不归云自飞
借得松风一觉眠旋烧枯叶煮山泉人间蚁蛭王侯梦不到梅花纸帐边
得祠
十年梦不到清都云满寒簔雪满颅一片青山一黄犊底须更着旧称呼
其二
石床散髪洒松风安用黄冠累此翁但喜太平今有象渔樵亦在万几中
汪运干饷酒
长须手挈一壶酒问识浣花工部无簔笠荷锄烟雨外再三不信是耕夫
其二
酒吾甚爱径须醉快洗平生老瓦盆中有笔峰能画我一牛横笛过孤村
自嘲
耕雨虽微负郭田卧云不用买山钱春簔健犊宁无语又写前?见集贤
被劾
鹿走山林尽自娯宁知性命系庖厨一盃羮足为奇货野弋山渔何处无
其二
谁将物命作勤渠黄雀头行万里余每为世情三太息不知吾亦是苞苴
报旱
将军此腹忍饥惯时事乃尔当何如百骸受病惫甚矣微此一脉民其鱼
猫叹
雪齿霜毛入画图食无鱼亦饱於菟床头鼠辈翻盆盎自向花间捕乳雏
次韵程兄投赠
北里南邻尽往还那知有客住云间相过肯作乡人面问讯春溪两岸山
知无燕颔可封侯索米长安亦强留输与鲈肥菰叶滑吴中风味老孤舟
次韵赵尉
世於吾道转崎岖是与非耶一子虚借得祁山两间屋一间分与月明居
别子才司令
不如意事常八九可与语人无二三自识荆门子才甫梦驰铁马战城南
简徐宰
雨外茅茨黄叶村老农相语一灯昏山深未识新官姓但说无人夜打门
自织春簔学治田山寒辛苦不逢年摩挲此腹何时饱黄犊夕阳相对眠
西山有蕨北山薇荷雨锄烟不疗饥但得县官如卓鲁此言只恐未曾知
俗吏相传作县难及民那有一分寛闻君犹逮从诸老说到民贫鼻亦酸
受诰口号诰词谓尔岳精习六艺长言咏歌有风人和平之意
归我南山老不遭孟亭几梦赭黄袍强渠枉费平生力不直君王一字褒
雪寒月瘦鬓成丝缘底天家圣得知从此江山尽驱使小民奉勑遣吟诗
元英先生家鸬鷀步当文正时其裔孙楷登进士赠之诗云唐家三百年冠盖谁有诗书到远孙予家自严徙徽而谱系远矣因覧石刻次韵左方
唐人犹有故家存山裹鸬鷀步下村宗派傥容诗嗣续横枝吾亦是儿孙
赠写照吴生
山须未压棱层骨诗不能平磊磈胸烦画雪溪诗意思梅花苍石一横筇
几人堪画麒麟阁万事不如鹦鹉盃只谓故吾诗瘦耳寒沙鸥鹭莫惊猜
题刋匠图书册
黄金汉鼎青错落緑玉秦玺红屈蟠龙翔凤翥入刀笔宝晋山林风月寒
次韵叶宗丞湘梅
双娥洒泣凝春竹粉落脂残不忍粧开作踈花寄幽独雪中仍作楚骚香
庾岭以南非楚产离骚不载亦堪嗟行吟傥见灵均否且与辛夷定等差
赠谈命苏秦
一蓑牛背饱看山扣角前冈烟雨寒客自纵横三尺觜与吾烟雨不相干
书手实簿
随缘常住薄於秋不了锺鱼粥饭头叹息结绳人远矣例教吾负剡藤羞
部索印纸
瀑涧茶烟雪屋灯乱家更入乱云层老僧今已倦行脚不用维那吃饭凭
赠算数汪生
十年不读床头易山雨鸣蓑为口忙行矣公无落吾事水田漠漠正移秧
其二
貂蝉勲业麒麟画自有夔龙向上人数本不为吾辈设风烟之句水云身
堪笑
堪笑平原血溅衣但知忠义未知机命悬鬼貌千秋事年及悬车自不归
其二
堪笑萧生入受遗八年师傅不相知偶离廷尉痴如昨直等朱游和药罙
其三
堪笑刘安苦学僊云中鸡犬事茫然早知官职乃如许悔不人间差自贤
其四
堪笑山阳汉鼎移智如文若岂难知定嫌佐命居人後略识昌言死亦痴
其五
堪笑张华死不休谩精象数古无俦中台星拆何曾识祗识龙泉动斗牛
入闽
山云底事夜来雨藏却奇峰不与看政说雨中看更好划然卷起出晴峦
雪龙怒吼出山去二十里云行上天老去极知诗力退只将日历记山川
游九曲
掀篷仰看玉峥嵘借得渔船一日晴九曲水穷山雨急老僊於我岂无情
鹤怨空山久勒文买船又访武夷君一声銕笛不知处但觉满身生白云
莫问神僊定有无地灵断不着凡夫我来便觉芒鞋好飞上前山不用扶
又和晦翁櫂歌
烧药炉存草亦灵煮茶竈冷水犹清老僊一去无消息只有飞泉落佩声
桃花认得捕鱼船醉着归来月满川山鬼已磨苍玉碧要留名字与风烟
家在清溪第几峯谁搴薜荔采芙蓉渔歌未断忽归去翠壁一重云一重
羣仙曾此醉船挿向苍厓不记年蕙帐夜寒闻鹤语人民城郭自堪怜
宿雨留云被半岩晴光飘散雪毵毵沾衣不识骨轻重下有老龙无底潭
竹遶寒栖藓径深茎茎手种玉成林翠屏向晩无人对犹识先生一寸心
又撑小艇过前湾竹外庵居昼掩关桃李无言开未了春风元自不曾闲
云气藏山雪卷滩地灵不与俗人看一篙略借秋崖便九曲欲穷山雨寒
莫说山穷山势开匆匆急棹酒船囘溪山欲尽兴无尽撑入白云深处来
乘兴而来亦偶然谁将阴壑作晴川笋舆更问星村路去看溪南一线天
次韵方教采芹亭
手劚风烟不占多春来物物是阳和极知山与诗为地老去无诗奈若何
亭与樵岚一様新诗书不受世间尘清风明月来无尽不在溪山只在人
竹外清溪溪外峯谁搴薜荔采芙蓉所思渺渺隔何许我欲从之骑九龙
终日看山自一奇寒溪更与月相宜采芹人去夜岑寂政是先生得意时
莫问秋风八月槎一簔欲老水之涯笔床茶竈肯同住毕竟吾宗是作家
客怀老去向谁开白雪茎茎不用栽只有爱书余习在待擕残藁过溪来
默坐焚香尽自佳莫随俗眼乱空花古今人物不相及元只中间隔一些
山自西来玉作层千峯住处一溪萦宜晴宜雨乍明灭不是老天无十成
山是乌山落一支径烦诗眼相亭基舞雩人在春风里清坐不言山更奇
研朱滴露月三更见说羣书作堵环君自苦於经传癖不如借我去看山
次韵宋尚书山居
日涉园
老石山苔手自治爱闲诗最与山宜园官莫惜频来往破费春风又几时
虚静堂
世事鸥忘句肯卑云深料理旧花枝了无一鸟传幽意只对青山自解颐
息斋
尘途长逐衆人忙不抵斋扉一枕凉世路巇岖吾倦至底须辛苦为膏粱
见南山亭
能令诗腹化神奇香到黄花秋力微我醉悠然山亦醉竹深啼鸟自忘机
赋梅堂
夜草春牋奏玉皇横波曾识水曹郎砚香留得东风在一吐嵬崔冰雪肠
然堂
心亦元如止水渊断无尘想到诸贤左蜗不断追梦说与青山恐未然
亦乐堂
分得云山老一瓢梦寒不记紫宸朝无人画出闲中味吟入梅花雪迳遥
醉陶轩
时复中之兴已高是非一付与春醪向来醉眼略四海粗记柴桑人姓陶
题郑尉爱山楼
青山不入俗士眼谁肯着楼招唤渠径草不锄花又老一帘新雨了残书
其二
三间屋与佛同住纸帐梅花烟雨寒有客肯来清话否上楼借与好山看
雨中
春泥得雨滑於镜晓树带云淡似图只作寻诗看便了梅花曾识灞桥驴
别汤卿不值
云深只以竹为墙新雨才乾迳草长野鹤巳随溪客远一方玄玉带诗香
将入僊都
客如我亦未为俗着我於中何忝渠苦作春阴愁又絶蕙花香冷雨踈踈
洞元观
窗林緑气冷香彛山带斜晖半入溪幽鸟似嫌人至数瞥然飞过隔林啼
过缙云胡君作茶古松丛兰中
十丈苍皮带雪僵山云归晩泊书床不缘曾读离骚熟兰亦欺人未肯香
饮荼蘼花下招蔡公庆
春工管不了霓裳风自南来占取香一夜谢池晴雪满无人说与蔡中郎
次韵酬清修老
玉堂老作清修记曾许渠为我辈人髣髴三生虎溪笑偶然一见面如春
过楚道人舍
纷纷俗子俗到骨对面有山那得看不料楚髯能辨此夜深月冷石阑干
平生诗友刘宾客醉墨曾传到雪庐煞说竹溪茅屋好便能诗亦不如渠
次韵清修老墨梅新茗
此诗合让简斋老尽洗世间声色尘我更凿空难着语蹇驴粗记雪桥春
次韵宋尚书山居十五咏
驻屐亭
等得轻晴便一来逢花不住等花猜丁宁莫挂桄榔去怕损亭前称意苔
金沙荼蘼径
露浥晴光对洗粧柔条无力不成行阿环淡竚阿娇丽一种风流各自香
竹径
此君老去更风猷冰雪生寒我辈流穿径略容携客共交情畴昔雅相投
清音亭
净洗从前两耳埃溪声并逐雨声来此奇赖有诗能领一笑锺期安在哉
海棠径
酒泻银壶莫近傍怕惊花睡损残粧拟题报答春风句也恐春风未敢当
烂柯台
玉行敲断欲生尘翻手那知局面新到了不妨饶一着旁观自有识机人
茶岩
壑底云香不等雷便携石鼎与俱来鹁鸠唤得西溪雨顿得春从齿颊囘
见一庵
有山如此且深登等一逍遥鷃与鹏只作住庵看便了华阳?亦不须称
卧云庵
半坞云侵藓石床向来忧乐已俱忘墙西有竹曾留鹤梦亦相携入帝乡
梅坡
风雪灞桥篱落间寒驴乘兴寄曾攀三生习气除难尽也许渠分一半山
木瓜坞
与山作计未为踈尽有奇功可屡书但得相寻双脚健不须论报计琼琚
见溪亭
碧壶时与故人提山带僧钟日去西深不知寒双鹭浴雪滩烟重碎玻璃
正已亭
少日横刀属两鞬玉花曾几试戎鞯归来聊复观仁耳不在惊鸿落劲弦
紫阳阁
隔岸烟云一望间夜深笙鹤与俱还不缘曾识谪僊面未必烟云住此山
东斋
佳木扶疎漏晓曛书床留得夜来云幽经谈尽无功课自理东窗芝术熏
记客语
蒲萄斗酒自堪醉何用苦博西?州使我堆钱一百屋醉倒春风不掉头
其二
嬭婆关节入书馆政可倨坐令庭参吾曹致身苟如此九渊骊颔令谁探
次韵赵佥为赵宰画野山多於地春山半是云盖宰之尊公诗也
竹屋无人肯见过寒云自傍钓船多老僊更在云深处奈此春山野水何
卖花翁
不论袍紫与鞓红一朶千金费化工人共醉花花亦醉莫教山圃不春风
汪圣权自开夀域作小亭其前植桂环之谒予作扁有诗云不分桂籍一毫月枉踏槐花十八秋其志亦其悲也已为题曰桂穴而系之诗
老蚕作茧自纒裹不肯生前只麽休却後百年牢记取满身明月桂花秋
其二
白头不了秋风债桂穴锄云种一枝举世今迷日五色莫教地下有人知
独立
村夫子挟兔园册教得黄鹂解读书能记蒙求中一句百般娇姹可怜渠
从来人说天难做才怨春阴又怨晴昨夜雷驱三尺水更愁桥断不通行
赠谈命者赵生自号千两金
人间万事一盃酒之子五行千两金听我自穷诗自老半江明月苇花深
至日
至日观书不几行梅梢横影月昏黄汉家红影无人见未必曾添一线长
梅花十絶
尽道春风有等差从前谩语待诗家今年雪屋亲曾见的当南枝先着花
日日寻梅未肯春几番和月倚吟身一枝斜入丛篁里人不见渠渠见人
自有诗来几许诗玉堂吹彻又茅茨阿谁不爱梅花句未省梅花爱阿谁
是处溪桥浅带流山中别有一深幽规模略比林君复开上风烟顶头
自插斜枝垫角巾诗狂又有老精神黄昏酒醒欲归去月出山来唤住人
老树生苔冻欲枯山邨雪意晩馍糊一梢横打竹边过造化工成水墨图
逋僊解道影南斜二百年来蔑以加别有脱胎诗一句自从梅後更无花
三分香有七分清月冷霜寒太瘦生山泽之儒君识否乐天姓氏谪僊名
有梅无雪不精神有雪无诗俗了人薄暮诗成天又雪与梅并作十分春
竹缘货殖比封君松爱微官不避秦至竟羞与哙等伍岁寒谁障庾公尘
即事
野外孤横雪外枝岁寒了不受春知世间所谓奇男子除却梅花更是谁
荒烟疎树野人家竹外寻诗一迳斜山鸟亦知人意思忽翻残雪啄梅花
二月朔日食阴雨不见
飞飞细雨湿花朝不省阳乌影动摇晚色漏晴山又紫始知阴沴已潜消
苦雨
稼欲登场只等晴入仓方始是收成雨须小住为佳耳已约邻翁话太平
其二
翁自无田望有秋有秋翁自饱??此愁不遣吾人管欲遣何人管此愁
除夜
日月无根走弹丸年来年去几椒盘秋崖老却浑闲事老却梅花不耐寒
其二
莫嫌工部太侵寻老杜称呼直到今我但六年应改口不知老杜更年深
其三
春缸落面滑於油旋泼醅来不用篘穷鬼相随政相熟莫题荼垒恼渠休
其四
山中寒尽不知年只道梅花欲雪天未到五更春已动乾坤生意本无边
其五
不是催租夜打门那知宝佑改新元人间测度春风意李白桃红又一番
其六
尽处生机衮衮新花情柳思已精神岁堂堂去谁能守睡到明朝又是春
立春日雷
胜里春从午夜回自挑生菜压春醅阿香不解人间事便驾雷车送雨来
出地奔霆便发声寒花衰草亦欣荣天公只要新羣听不等春来蛰已惊
独立
茅茨烟树水溶溶篱落人家带晚舂独立西风无一事自撑短艇看芙蓉
悼栖云主人
羽士岩前烟树深乱云堆屋自无心鹤惊蕙帐夜岑寂霜月正寒愁不禁
山居七咏
经史阁
买书堆屋当藏珍砚水生春玉作麟此老大蒙稽古力至今疎草墨花新
省斋
圣处终难举似人二三子在最情亲於中检点平生看香缕萦帘眇此身
中隐洞
终南少室苦跻攀巳入先生一笑间不学刘安便仙去屋边尽自有佳山
丹桂轩
何年进入玉华宫香到君王紫禁枫月府归来衫袖冷蟾蜍滴露洗秋红
乳泉
正尔清寒与世殊地灵不受柳诗愚昼长何似醒幽梦碧玉壶深贮雪腴
瑞萱堂
携得春归通德门等闲万木亦沾恩母桃未熟蓬莱浅连夜吹开堂北萱
湛然亭
一念惟余睡作魔鸥闲不与世同波迩来定力空诸妄如以摩尼照浊河
赵佥见过不值有诗次韵
草庐不惯高轩过莫怪樵青久未譍一片断云寻宿处有诗谁与录侯鲭
其二
向来曾管重湖月五老当门但读书见说邦人犹感慨恨予不学蔺相如
湖山纪游
两山南北诗三百付与秋风赵倚楼忽忆老逋坟下路梅花夜雪上孤舟
其二
凤凰城里花如海选集诸人守部门此老久渔双脚浪岛烟湖雾又黄昏
次韵赵端明万花园
万花锦绣同民乐不比青山独乐园办得春风共花醉尽教蝶閙与蜂喧
其二
和气能消塞上寒却於边事颇相干酒旗歌鼔秋千外新緑柔红又几般
其三
风逗湘帘雪絮飞池痕雨过麴尘肥扬州十里春犹在细柳营深解铁衣
其四
玉箫吹断知何许柳径日长娇燕舞鹤城半掩人未归数点春愁杏花雨
赠相士
老来学劒已无成眼底边尘猝未清此辈束之高阁耳且容黄犊伴春耕
雪中观梅
落尽梅花合一杯雪深无复旧莓苔山谿莫遣人行破安得酒从天上来
月中观梅
何物苍头不自量踏梅踏月上山堂月明幸是无痕迹可惜琼瑶一径香
病中
折铛破釡底堪修纵使修成已不侔谁与吾身自珍重暮年药笼漫劳收
观池中鸂鶒逐其自外来者
久住成家不见猜傍船水暖逐毰毸岸沙能占春多少长恐诸侯客子来
有叹
月如此好吴牛喘雪不胜寒蜀犬狺莫怪叔孙并禄父不知周孔是何人
小醉
日淡风恬独倚筇一池草色自溶溶我犹未醉春先醉政不关渠琥珀浓
秋崖集卷四

[book_title]卷五
钦定四库全书
秋崖集卷五
宋　方岳　撰
诗　五言律体
挽曹侍郎
诸老各凋零公乎独典刑草堂春得句雪户夜谈经岁月头从白江山眼共青斯文今已矣天亦自冥冥一角玉麟寒何心獬豸冠满腔秋沆瀣披腹玉琅玕讲入经三昧书成义不刋阳城遗碣在老泪不胜弹笔槖上严宸真为侍从臣袖中周礼在言外孔堂春亟草闲居赋宁慙勇退人空余文作塚书带已成尘我昔识平川初鸣偃室弦议题春雨夜探榜晚秋天两柳今安在枯梅画不传向来诗酒地独立意茫然先生宰吾乡时相期甚至秋闱彻棘步至南门桥接榜而某适黜於有司良负盛心县有两柳一梅特奇先生叹赏不已以爲行半天下不尝见也今皆戕矣有怀角弓之什叹息久之
斋宿学宫
竹外一灯青残书伴古厅叶乾闻雨急山近觉岚腥多病身为累无心梦亦灵明朝有痴事须到采芹亭
山居十首
我爱山居好林梢一片晴野烟禽谇语春水柳闲情藓石随行枕藤花醒酒羮吾诗不堪煮亦足了吾生
右一
我爱山居好红稠处处花云粘居士屩藤覆野人家入馔春焼笋分灯夜作茶无人共襟抱烟雨话桑麻
右二
我爱山居好闲吟树倚身田园无事日天地自由人野外穷三迳山苖草八珍醉归浑不记黄犊自知津
右三
我爱山居好林霏晓未开龙蛇松薜荔虎兕石莓苔太古云犹在常时雨亦来暝岩眠处冷不记到蓬莱
右四
我爱山居好堆豗忽坐忘草塘银泼刺庵户铁琅璫只道云藏坞那知市隔墙人嫌吾寂寞吾亦笑人忙
右五
我爱山居好跻攀缭暝烟偃松只可坐横石劣容眠菊径重阳酒梅花雪後天一筇吾事足与世自无缘
右六
我爱山居好乾坤自一丘牡丹新富贵杨柳旧风流妇喜醅新熟儿夸麦有秋人生行乐耳身外更何求
右七
我爱山居好新篁欲上竿草蕃侵路狭地濶占云寛山响棊声湿堂深树影寒柴门底须掩非意不相干
右八
我爱山居好遥岑碧四围云沈平钓石草蔓亚樵扉野水喧姑恶春阴怨姊归坐来还失笑吾道是耶非
右九
我爱山居好畦蔬手自耘鸟声穿户过鹤唳隔村闻石溜浑如雨溪船尽是云烦君谢逋客不用北山文
右十
意行
小彴通幽径半山生夕阴鸟声花外急春意柳边深人事云无定吾生日已沈不知松作麽也换去年心
送章监丞守广信
近世无佳郡中朝第一公再三疑坏症第一是贪风野雪深耕耒春苔蚀缿筒龚黄只如此为问玉山翁勇去何为者寻?何可人雁声江国晓梅蕊雪篱春同舍谁如子为州独有亲月岩吟处碧物物是吾仁
社日次韵
社日神林鼔丰年处处祈水痕深浸谷野烧暖生薇农务相寻急吾诗不疗饥夜长闲扣角亦喜饭牛肥
又
邂逅治聋酒春风免破除燕来双鬓雪花覆一床书野碓生茨草山盂饱饭蔬宰平无此手自觉老怀纾
五月初四大水
山云一夜雨溪涨疾於飞小市通为壑幽居半及扉木披龙有迹墙断鹤无归书帙方狼籍谁看旧钓矶
不寐
不寐何为者幽居事更稠怯风思鹤冷闻雨为花愁草合妨游屐沙崩压钓舟春蓑故无恙欹枕数更筹
其二
不寐何为者闲人最号忙酿方传得法诗未足成章药草霜多损寒蔬雨半荒幸无天下责夔卨在岩廊
次韵林同年
岁月半行李与君荆蒌间十年场屋梦何日道家山征棹江千里雩坛月一间岂无经济意生世政多囏
次韵话别
一雨桐江滑佳哉月一篷归犹慙怨鹤悔不蚤冥鸿涉世书无用寻山酒有功诸人如见问贫耳却非穷
程伯茂尊公挽诗
雨昏先友记犹复有斯人周易相传授唐衫自隐沦翳桑秋廪共结草夜台春为酹月塘月何年琢石麟
知瑞州罗大夫挽诗
污俗狂澜倒公平今独贤折腰慙为米絶口不言钱笔槖名臣後箪瓢素士先只消亷吏字题作墓门镌
用赵尉韵寄题约山楼
可人期不至楼外有佳山几点寒林画一帘秋水环只烦诗五字相与月三间贵贱交情薄何妨自往还
阻风
佳处何妨住江晴倚落晖野船穿树过沙鸟带云飞寺有唐碑古山羞汉鼎非长安多过客留墨满苔矶
知郡陈告院挽诗
旧隐真僊宅论诗得老干云沈海屋古书拥雪灯残一棹横秋色九华生暮寒空余青眼在肯作故人看
次韵酬戴式之
山房秋藓滑吾亦为诗来家远雁初到边寒菊未开贫知心事古老觉鬓毛催能共清谈否呼童急洗杯
再用韵约式之
已扫秋庭月蹇驴来未来一官连我俗双眼向谁开书癖工为祟诗穷不受催是中惟酒可到手莫停杯
寄侄
尔亦为贫驱窗间砚欲枯自从村墅别曾到陕山无寒圃应肥菜秋霖怕损租有书供夜读时一唤吾雏
送吕提干并简谢泉
山云一夜雨稳放过阊船坑发宁遗圹民贫不为钱范碑秋寺古楚观暮江前寄谢东山老灵砂并欲僊
送刘子范倅宜春
一念到吾亲人间万事轻邻州才半刺行李只诸生问路重阳雨迎家两日程笑谈灯火夜边雁自秋声
送应武谕倅庐陵
乞倅庐陵郡予为第一人天悭终未肯人好自相亲诸老诗书在平园草木春鸥朋嘲薄分山屐蚀京尘
敬亭道中
小谢曾临郡山应自识诗空余春草梦无复敬亭碑暝色如相覔秋云不受吹买鱼寻宿处烟水有茅茨
宿奉圣寺下
幽事随人撰兹行亦屡逢饭多依钓艇宿喜近僧钟野水连秋暝溪烟急晩舂诚斋题石老细读得从容
舟次当涂
一似余杭路寒洲半是芦客依秋泊岸渔带晩收罛远树齐於荠平芜杂以鳬可怜沙上月相见又当涂七夕郑文振席上姬有楚云者为作三弄
帝子经年别秋风远客情断云含宿雨古木落寒声河汉低逾润江潮夜未平巫云莫吹笛吾意正凄清
次韵王尉
雪屋谁堪语惟愁鹤共居梦灵山有分门冷客无书诗岂於人癖吾元与世踈穷知书作祟牵率费春锄
寄汤卿
书册依官屋何如自在身且无山得看犹有竹相邻性野回书懒诗痴易藁频便归吾已俗往往白鸥嗔
舟次严陵
人语山相应舟行岸自移鱼因寒越隽鹭到晩犹饥岁尽难为客江晴易得诗渺予烟水濶何以此行为与雁分洲宿连云做梦清江风人事老夜雨客心惊潮急仍吞濑更寒不过城子陵吾所韪蓑外底须名
送别史佥
二月寒如此君胡不少留夕阳随水去春草泥人愁江上三年别诗边两鬓秋折腰贫尚尔天地一扁舟
热甚有怀山间
终是山间别寒泉在脚边戱鱼争美荫啼鸟破佳眠山寂夜如水僧闲日抵年欲来来未得戽斗救枯田
寄鲁山兄
摇落山城暮行人返照边乱蝉鸣古柳独鹤下遥川秋事无多日寒花又一年故应深夜雨重忆对床眠
次韵王尉天宁晩饭
借得山房住清溪带晩林云应随鹤宿诗亦对僧吟杯滑知能隽窗深苦易阴剧知归思浩吾亦识琴心
煮茶
瀑近春风湿松花满石坛不知茶鼎沸但觉雨声寒山好僧吟久云深鹤睡寛诗成不须写怕有俗人看
猿
三峡巴江水何年离尔羣艰难俱未免清切不堪闻羁旅仍春浦愁怀况暮云尚思灵涧冷萝茑月纷纷
解榻
解榻留云宿山居事事幽长贫吾道在多病此生浮野色连溪暝虫声满院秋那知一丁字蚤白十年头
听雨
竹斋眠听雨梦里长青苔门寂山相对身闲鸟不猜客应嫌酒尽花却为诗开莫下帘尤好恐妨云往来
初秋
残暑何时退秋风日夜生已嫌湘簟冷稍觉楚天清山路晴犹湿星河夜自明时闻梧叶落一似打门声
晚兴
山淡长疑雨看山自捻髭暝云延晩迳秋蔓亚疎篱院静凉於水人闲瘦似诗移床眠对竹莫与俗人知
送子用弟游学番易
顿觉溪流滑番湖草欲春船轻携砚易家近寄书频山雨同离别寒窗自宠珍但於灯火夜报子倚门亲
唐律十首
云木上苍冥行藏只草亭雁随秋到早山入市来青投老余渔具能诗例鹤形发根风露入肺渇喜初醒尽日此徘徊青粘两屦苔鸟声穿户去暝色过溪来象齿劙鞭茁银刀罾绘材空山人自老醉眼向谁开有客共攒眉蚕丛事可悲渡泸诸葛表哀汴老韩诗谁又青冥钺吾方白接?神谟自坚定豺虎莫恫疑松露滴深幽山寒草迳秋蔓藤行伏兎野竹上牵牛日月双车毂乾坤一传邮功名成底事何苦覔封侯卷雨对遥岑诗寒不自禁猿猱三径小虎豹九关深道眼虚空界闲身自在心荷锄今亦倦年与病相寻老去脚犹轻吟边不杖行孤亭深野色高木易秋声岁事才中熟山居亦太平不辞遭泥饮谨勿杀能鸣经月魃为妖连宵雨似潮山田禾侧耳野涨树平腰古语天难做民生日不聊忍饥吾亦惯古色一箪瓢寂寞断过从行山又一重烟村秋色画茅屋夕阳舂得句多题竹观书半倚松心闲身已老悔不早归农谷口岂其卿胡然朝市争远山长晩色幽鸟乍春声老觉人情薄闲於世累轻早红香可饭何必又鱼羮吾亦爱吾贫樵山采堕薪百年双短鬓九职一闲民秋蔓茶僧老春泓酒母淳两生谁可致此外不关身
挽彭制机
场屋峥嵘气虽平岂易干江湖双鬓古师友一灯寒戍柝犹传檄渔烟自钓竿极知书有种吾道未凋残山中亦云乐蔬甲手耘芟面熟鸟窥户眼生云穴岩树蟠根可坐路碍石休劖每笑陶弘景犹将隐结衔
简杜子昕节邠
买屋湖边住湖光入酒巵向来多说劒老去只躭诗时序寛衣带年华上鬓丝肯收湖海气了事觉儿知
出关
江雨正冥冥江鸥聚晩汀云深城阙丽潮落海门青宇宙双蓬鬓江湖几驿亭不须关卒逻吾亦厌铜腥
泊歙浦
此路难为别丹枫似去年人行秋色里雁落客愁边霜月欹寒渚江声惊夜船孤城吹角处独立渺风烟
重阳
古岸维舟夜萧萧秋叶丹野烟连竹暗江雨洒灯寒亦喜重阳健谁知行路难吾亲应念我更把菊花看
九日
逢人提菊卖方省是重阳山晓雨初霁江秋树亦凉年华犹故我烽火更殊乡有客那无酒令人忆草堂
秋晓登山
发兴在丘林其如老见寻身余持蟹手脚负看山心秋色苍厓暝晓篱黄叶深惟应负苓者来往古松阴
兰溪晩泊
岸岸芦花白空江多月明一帘秋色老千里暮云平寒入霜前韭香传雨後橙烦诗题品看此酒旧知名
八咏楼
郡古低临水城荒早闭门岸沙分路细江雨带云昏山岂缘诗瘦楼应厌市喧前朝碑尚在半已蚀苔痕
次韵赵尉
括山随处好况复有诗人粘壁多诗藁看山少讼尘夜寒琴伴月香冷砚生春鹤亦能留客敲门不厌频
次韵陈汤卿
括苍烟雨顶客木晩漓岏家远书难到云深梦亦寒僧邀携茗试客许借诗看琴冷梅花月何时为一弹
其二
野迳渔樵共霜寒江上村乱山横紫翠孤笛送黄昏满壁题诗暗连墙贳酒浑往来今已熟稚子又譍门
次梁倅録囚上饶
此老清如许寜求使节知檄分风宪重山到月岩奇秋色深宜雨寒花并入诗圣朝本仁厚鼠辈亦吾儿
陈帐管尊公挽诗
不独於书癖论边语亦奇丘园身竟老场屋世谁知客下陈蕃榻人传窦谏碑九华山翠外烟草正离离
道中连雨
老屋村舂急归鸦半暝烟断厓留宿雨野水没春田昨梦山须记幽情鸟不传也知晴更好草木已争妍
其二
蚤晏逢人问荒村店亦稀竹舆穿雨过沙鸟带云飞野渡疑无树春山尽有薇不缘诗是伴谁与倚荆扉
其三
尘蚀貂裘敝吾生奈尔何雷声春蛰怒山意暮寒多穷不弹长铗归应负短蓑自知机事浅或可共鸥波
次韵汪少卿赠别
一诗传戟外春亦肯随行老不论圭瓒寒於嚼水晶梦惊池草合香泛墨花轻立尽沙头月鸥清睡不成
次韵詶其乂
心事一鸥轻邮籖夜卜程春寒眼对雨别久语连明砚有诗能秀山於梦亦清歙溪多老石一一待题名
再用汪卿韵
毕竟春晴好杨花也送行驿程寒冉冉江树晓晶晶水长船能驶诗多担转轻江湖吾倦矣茅屋几时成
次韵别元可
帆带春风梦鸥知远客心暮愁随雨做逸兴与江深书不厌频读诗须放淡吟絶怜寒食酒与子不同斟
次韵赵尉
昨过骑驴尉香深茗一杯杏寒春且住芹老燕初来山自相知甚僊今安在哉晩洲分鹭宿了不受嫌猜
送别薛丞
肯为祁山住晴浮草木春溪晴随砚转心远与鸥亲几佐弦歌旧宁矜硎刃新萧规元好在传语憇棠人
其二
题遍南墙玉与春相伴归花明晴岸濶帆转暮江肥鹃老催红药云香近紫微樯竿两燕子也带笑声飞
灼艾
人生不满百忧患况中年藜苋工为祟参苓那得钱不虞波及晋聊复火攻燕一笑遭秦厄残书累腹便
次韵程兄见寄
旧日曾来处厅寒云月闲坐忘无局务起晏不朝班苔竹关幽事湖山怪老顔一生忧治世今转觉多艰
被盗
鼠辈真成误吾墉底用穿近诗贫有藁旧物冷无氊辇路沈秋柝干掫老禁堧故应萑苇外薄暮不堪船
山墅
竹迳裹茅茨荒烟晩未炊氄禽争灌木吠犬守巴篱涉世终於拙归田已自迟老亲头白尽眠雨话吾私
其二
山沍雪云低荒芜略有蹊逢人多说虎隔坞忽闻鸡寒剖蜂房户晴分麦町畦迩来神亦健薄饭厌羮藜
其三
且莫嫌穷僻山居尽自奇候樵分玉簟熏穴得香狸杯隽明冰片崖寒孕雪芝不遗吾一美慙尔野人为
其四
近况居然野称呼只墅民有诗供课最无债恼比邻性亦无嫌懒人多不解贫每过田父宿吾自认吾真
其五
牛背夕阳暖沙头霜叶寒酒生宁可薄橘老尚多酸友昔几相卖山吾素所欢墙阴有茅茨留得菊花看
赵尉催筑秋崖
只尔三间屋吾贫未易云与山先定諡有客屡移文竹喜今年活梅从隔坞闻犹嫌灌园力多为读书分
送王尉归觐
喜有吟诗癖吾侪得往还客惟依竹语官只似僧闲夜雨灯谁共秋厓藁未删柴门黄叶下别後正须关
其二
不以登朝急归欤有母慈新炊甘野荠秋思老江蓠薄宦惟琴在孤征与月随几时湖上去吾欲报鸥知
次韵县圃即事
鳬鸭能闲暇相依睡浅波海棠经雨过杨柳受春多未必诗穷在其如酒病何闭门春草长吾亦断经过
阻雪
客饭江豚美仍须滞此留竹深通酒舍沙冷歇渔舟专与诗为地明将雪作愁此行乘兴耳吾亦尽风猷
其二
风烟两不借此岭复南岗阴石无霜滑寒梅未雪香逢山贪看画得句不成章月下门须掩多应说短长
其三
犹及乾淳旧庐山一老儒典坟行楚蜀科目不臯夔秋迥人何在江空树欲无重阳风雨近谁与束生刍
题宋氏小赤壁
自有梅花赋何烦苦覔诗鹤能嗔客俗山亦忌人痴岸断流春急峰高吐月迟吾诗不须刻万一老坡知
题汤郎中玉峡
平擘苍厓破晴空雪溜湍双湫岚气重一派雨声寒自有云相伴只消僧共看括芽春可煮移鼎对漓岏
离括日子安汤卿子贯同宿天宁
数月苍州住山犹有故情雨如知去日诗亦了行程官柳因寒损僧茶带雪清怕无书信便一夜语连明
次严陵
二月寒如此杨花不受春路生寻店早家近梦归频白鸟无尘事青山自故人几时茅屋下卜与尔为邻
入歙
野竹吾乡路逢人似故知社寒催燕早夜雨勒花迟草入思连梦山邀到歙诗客中春一半煞是负春彛
到家
路远都无信灯花亦未知晴看寒食近归及牡丹时亲却俱差健儿犹不解痴在家贫亦好雪梦几相思
寄曹云台
尚记梅花否相看只有君肯辜清夜梦去管华山云帆到知何日诗今瘦几分惟应问安处晓角月中闻
其二
难得宜春便经时不报书雨多花较损雪尽草频锄灯火贫如故山林拙未除有诗无话处一向闭门居
访僧
夏气仍清美踈林緑未交旧移花亚竹新乳鸟争巢池地多宜箭山寮只盖茅每思分一榻从客借书抄
次韵王尉致香
客有知吾癖能分一雪凉只将诗意思自与梦商量竹密雨声隽窗深山意长研朱对周易老鼎亦英扬
挽孏庵处士
万事从吾孏庵居隐者家酒深牵率月诗办事治花健犊闲耕具轻鸥忆钓槎归来谁晤语野艇渡寒沙
漫题
投老自山林灰寒寸寸心鹤眠渔屋小僧语雪篱深夜读贫如昨春犂懒到今松根有苍石抱膝一长吟
次韵罗制干投赠
中秋明日是雨色半苍厓无月可吾子有诗倾老怀人间棊局面身外酒生涯莫及边头事谁知浊与淮
送石孙赴童科
圣泽被卷阿髫童亦置科两蜗从小竞三豕至今讹亦漫为官耳其将奈若何岂关门户事翁已老渔蓑
浇花
篱落花无赖春寒手自治但留根本在终有发生时雨露曾何择山林未易移吾知勤抱瓮一任化工为
徐仁伯侍郎挽诗
诸老遗书在情亲独考亭学卑时俗陋文起衆人醒壮笔扛周鼎危言耸汉庭羣公俱避易吾道未凋零纶綍泥封玺蓬莱月锁厅冰霜寒挺操霄汉倦梳翎有碣留南劒无心徙北溟一襟梅野雪半世草堂星晩对螭?墨亲探虎穴猩豹关传晓跸蛰户动春霆彼相隳人纪臣言准老经纲常通宇宙机阱骇朝廷?宿惊宵陨乾坤为昼冥囊封争论切诏勑费丁宁愤极空流涕时平竟失刑忆曾歌楚些忍复吊湘灵光蚀星奎璧寃沈古鼎鉶茫茫千载恨不尽月岩青
新晴
久雨村仍暝新晴物自欣蝶翎穿户过禽哢隔溪闻野径忙穿屐山泥尽溅羣柳垂春寂寂花落雪纷纷半月风雷雹四郊烟水云画图寒不卷林壑远难分好在鱼虾侣甘同鸟兽羣坞深藏曲折竈冷郁氛氲野碓多舂药山庖少膳荤瓶储徵士粟涧煮野人芹美可冰甆茹香惟瓦甑醺鹰芽长一寸猫笋重兼斤淡泊谙贫味熹微策睡勲意行随远近高卧送朝曛原隰桑麻沃衡门卉木薰隐居捐世累处士应星文诗忆春池草书忘秘阁芸桐孙涵古色柏子吐奇芬载籍悲千古枰棋憗两军乌藤同寝饭黄犊了耕耘目为蝇头眩肱缘鹳觜皲一科曾不补四体正须勤陋巷瓢供饮文穷砚待焚刚肠犹木强皱面自靴纹夜帐猿孤愤山篱犬怒狺怪哉空复咄老矣尚何云我亦轻余子人谁爱此君避喧方匿影走俗枉劳筋日月双飞鸟江湖一聚蚊相携聊醉去酒不到刘坟
秋崖集卷五

[book_title]卷六
钦定四库全书
秋崖集卷六
宋　方岳　撰
诗　七言律体
次韵秋崖落成
高亭着处出奇峰不枉平生此兴浓力士铛随狂李白华阳巾垫郭林宗菊花篱落秋寥廓山市人家翠叠重病起不论双足茧层巅更欲试诗筇
次韵田园居
带郭林塘尽可居秫田虽少不如归荒烟五亩竹中半明月一间山四围草卧夕阳牛犊健菊留秋色蟹螯肥园翁溪友过从惯怕有人来莫掩扉
次韵闲中
玲珑压辔系绒鞍付与诗人洗眼看老子只凭双脚健梅花相对一溪寒吾用焉往不三黜此乐未央并四难并与竹间孤鹤语倦飞底用插修翰
牛庵睡起
自束生刍起饭牛隔林扣角更深幽半分不得诗书力一饭常存畎亩忧老去有肠堪贮酒生来无骨可封侯开荒厓下田无几种秫宁须与妇谋
牛庵後古松五株
山中老子一间屋屋後秦人五大夫丘壑得专闲日月衣冠甚伟古眉须计今当是百年物着我添成六老图已有茯苓巢可俯待烹石鼎疗诗癯
竹下
松隂竹影当行窝日日扶筇一再过与世无求干牍少对人可语笑谈多一夔一契付公等某水某丘如我何岁晩只愁年谷尽杞其母棘菊母莎
山行
野鹤相将拄杖前倚松穿竹各欣然山行一匝又一日云作四邻今四年名教之中元有地吾心以外别无天平生老仆犹疑我不是凡夫不是僊
山中
久无筋力踞虬龙西崦东塘漫倚筇白练带随红练带木夫容并水夫容宁消几两生前屐忽忆当年饭後钟孤负草堂今夜月径眠谁与吐奇胷
其二
解缨聊复濯沧浪曦发松阴藓石床有味是贫琳馆俸无功於懒玉函方自参老子鼻端白未羡诸公腰下黄蔗境渐佳惟习静笔床茶竈并荒唐
其三
已付身心毕竟空念头了不到穷通既愚宁免日三省是圣未妨时一中物外禽鱼相尔汝生前乌兎几西东谁云双手都无用自种山田岁便丰
探梅
穿林傍水几平章合有春风到草堂自入冬来多是暖无寻花处忽闻香枝南枝北一痕月山後山前两屐霜直看过年开未了醉吟且放老夫狂
梅边约客
昨日今日雪欲落一梢两梢梅正开携壶野亭醉复醉折简故人来不来山翁意重百金值俗士面有三寸埃临风叹息重叹息玉飞片片相徘徊
与客观雪
鹤帐奇寒被欲冰开门千嶂雪峥嵘频年无此丰年玉一夜移将不夜城富贵园林行树密馍糊水墨画图横与诗小住为佳耳莫管梅花太瘦生
再和
未怕风威酒亦冰凭虚吞以气峥嵘何人出此六奇计我辈贤於五字城松压钓蓑银独速麦分棊局玉纵横自然石鼎煎鱼眼解致邹枚汉两生
三和
肺渴初供醒酒冰又思携客上峥嵘十分宇宙无尘事一色琼瑶是化城病起未堪论斗醉诗狂且莫到参横剡溪可是忙回棹冻合琉璃作麽生
次韵梅花
岁晩何人肯卜邻梅於我辈最情亲两山尽是经行处一雪不知多少春先後花随人意思横斜枝写月精神寒香嚼得成诗句落纸云烟行草真
其二
云藏山坞坞藏梅春意适从何许来天与此翁娯寂寞日携扶老上崔嵬草堂须小难为客霜月正高谁与杯分上下番开自好登临且莫遣诗催
次韵郑总干
底须咄咄漫书空未觉人间欠此翁黄犊自随谙寂寞青山亦讳话穷通人方怒及水中蟹我亦冥如天外鸿醉眼不知人几品久将樵牧等三公
其二
我亦思兮天一涯樊川诗老此曾家九夫容隔秋风浦一独速眠春雨蛙竹屋有灯谁与共秫田可酿不须賖何年又赋高轩过豆粥犹能办咄嗟
其三
过从一笑酒瓶空不是樵翁即钓翁偶种竹成俱崛强旋移花活尚神通前身已化归辽鹤醉帖犹传戱海鸿新贵少年吾自老世间白发几曾公
其四
蚁丘得丧事无涯冷眼难瞒老作家公等功名千里马山居鼔吹两池蛙牛羊野迳通村近虎豹天关去国賖本是秋风钓竿手故吾犹在复何嗟
宿多景楼奉简吴总侍
客怀孤倚夕阳楼烟老平芜岸岸秋往事六朝南北史晴江一片古今愁嘅其叹矣山吞吐何以醻之酒拍浮此意政须诸老共容分芦雨寄渔舟
书戴式之诗卷
石屏游诸老间蚤得诗名又蚤诸老凋谢独石屏岿然鲁灵光耳予生後三十二年才此一识秋风别去因书数语集中
七十行年戴石屏同时诸老各凋零扁舟归去自渔舍冷骨秋来更鹤形天地无情头尽白江山有分眼终青剡溪定有人乘兴月下柴门不用扃
石孙受命
圣泽如春雨露寛弃遗犹不絶衣冠万钉宝带翁无分一幅花绫孙有官得免白丁何啻足亲曾黄甲不堪看九经幸自澜翻熟但守青灯雪屋寒
答赵玉汝
人间无处不风波潮打西兴雨一蓑难与命争俱老矣径寻诗去奈吾何园成次第自花草山是知闻空薜萝赖有月明千里共烟寒数笔落行?
梦陈和仲如平生交有三言觉而记其一曰错後乱梦中了了以为事错之後此心撩乱不如早谋其始也
睡残寒月海东头不起斯人孰与游天下事宁堪几错梦中语亦借前筹江湖浩浩二三子风雨寥寥十五秋莫向断云多感慨孔顔无命不伊周
梦余义夫以劒请铭
黑水梁州百二关青天蜀道古云难貔貅夜柝身何在麋鹿秋风骨未寒宠辱可惊沤起灭荒凉只有月悲酸蒯缑忽堕空山梦不道幽人意转阑
次韵费司法
有客谁为数击鲜西风孤我雁声前酒无多酌何如醒诗不能奇莫浪传秋色淡於人寂寂桂花香得月娟娟五经不到山翁腹且听便便引老边
其二
山居未省佩弦韦紧闭柴扉不问谁自钓鳜鱼西塞雨久盟猿鹤北山移古今不遇岂惟我宇宙无穷付与诗直道背时宁敢尔白云深处要耘芝
其三
空谷跫然余故人且谈风月未论文长房僊去几何日陆羽泉边多少云谁向唐诗参句律只将周易对炉熏纵无今古飞谈屑稼穑平生亦饱闻
次韵滕和叔投赠
犹及溪斋识老成万琅玕外一溪清诸郎与我雪灯共两眼观书霜月明二十一年如梦过五三六籍尚谁赓鹿车忽到苍厓底老木惊秋亦向荣
其二
白发相过各暮年顔间老气自轩轩沧浪供砚心犹在博雅藏书手自翻举世共知名父子此身莫负晦翁门重阳风雨何堪别只和名章当赠言
观诸弟子射石孙七龄亦能二十步四十的
饱闻吾季艺穿杨试手春风百步强赤白羽飞低日月东西朋立凛冰霜共观栖鹄如环堵亦笑童乌敢擅场莫计草间狐兎尽关河久已失耕桑
次韵汪宰见寄
行行骢马劾麄豪叱叱黄牛倦作劳穷则有余名迹在言之无作语声高谁求封禅家徒壁自谓羲皇人似陶见说醉乡天地濶此生聊向此中逃
其二
半世青灯眼欲昏谁知曾亦望中原雨荒塞草秋如洗雪拥春蓑夜自温宠辱易生分别想是非政可鹘仑吞不论茅屋锄犂外但守平生六二坤
石孙试童子郡广文赠之诗代赓为谢
不缘青紫不明经科目多慙旧两生三豕鲁鱼曾未学一蜗蛮触已争名栋梁材欲丘山重沧海珠遗星斗明未必童乌能辨此乃翁先已荷陶成
其二
命穷久已付之天草木闲兮月一川无地可容携锸处有孙犹在佩觿年老夫耄矣耕方熟小子识之攻益坚万岁石田今尔耳当家衣鉢底须传
次韵胡兄
钓蓑烟雨断矶头恋阙丹心付子牟腹有一丁长作祟背无三甲不封侯惯贫已识山林趣投老空从造物游自笑骨寒癯似鹤忍饥犹未怯茶瓯
其二
猿惊鹤怨老江蓠留得离骚到景差愚智共知穷有分浮休俱与醉无涯人间狡兎自三窟身外鹪鹩只一枝非意相干吾岂敢年来端为冷虀吹
输棋
半崦山云旧草堂鸟啼花落几平章酒无贤圣同归醉风有雌雄各自凉赖与鸥?同保社不随蚁垤梦侯王未偿诗债逢棋敌谁信闲人最得忙
次韵刘簿祷雨西峰
句律清圆蚌剖胎断无尘土到灵台开张九虎排云入约束五龙驱雨来造物无私心感动太平有象笔追回焚香小待生呈物未放青天万里开
其二
爱民端与共胞胎消得黄金为筑台一道香烟随牒去五更风雨入诗来雪灯字暗心犹在霜叶衫枯首独回气格老苍能过我柴门不厌为君开
感怀
独擅松风一壑哀竹门虽设为谁开宦情已矣随流去老色苍然上面来已惯山居无历日不知人世有公台天生此手终何用只解持杯亦快哉
其二
三十年前气挂天老来身世竟茫然穷愁正坐识丁字生事不聊称子钱得见古人千载上已忘今我一沤边刘伶坟上寜须酒并与声名不用传
其三
异人曾授相牛经奇字初传瘗鹤铭敲月不知僧某甲锄烟赖有老畦丁山灵呵护闲居赋象纬森罗处士星俯仰中间无愧怍芋区瓜陇亦朝廷
其四
去国何年老一丘於今已换几公侯不知我者谓为拙是有命焉那用求舴艋舟应容钓蟹麒麟阁不画骑牛百年长短身余几付与西风汗漫游
其五
野圹风高一欠伸平生俯仰已成陈老天无意独穷我直道有时能误人悔不可追身是胆怒何堪触腹生鳞忍饥罢乞祠官禄只麽扶犂亦幸民
其六
非干宠辱不能惊一付之天莫我撄举世忙时赢得懒是人爱处放教轻生为柱国身何在死象祁连冡亦平千古在前儿戱耳且容高枕听秋声
其七
从古幽闲在涧阿不将齿发犯风波共知韩愈亦人耳子谓伯寮如命何野处生成盘谷序襟期写在醉时歌尚嫌山浅人知处更与移床入薜萝
其八
拄入风烟更一层瘦藤对倚玉崚嶒左花右竹自昭穆春鹤秋猿相友朋五亩园为终老计半间云住在家僧蹲鸱生嬭菰如臂莫道山翁百不能
其九
四壁空空长物无松风之外复何须竹夫人爽夜当直木上座臞新给扶老去云山空跌宕秋来风月不支吾何人能败吟诗兴自在成章不欠租
其十
曩昔行藏已熟筹最为上策是无求看人面孔有何好如此头颅只麽休草草园庐山北住匆匆岁月水东流莫因一片梧桐叶瘦损能诗沈隐侯
山居
春溪甘滑漱山瓢归卧藤阴藓迳遥云气酿成巫峡雨松声寒似浙江潮书生与世例迂濶山意向人殊寂寥却喜庾郎贫到骨韭畦时一摘烟苗
次韵行甫小集平山
不奈花时两手闲共携诗砚对孱顔江南江北音书外春去春来杨柳间骑鹤重寻烟雨句征鸿欲没夕阳山百年风物一杯酒叹息人间两触蛮
再用韵
春风多可几曾闲又为平山入醉顔流恨不穷江万里与翁长在月三间半清半浊圣贤酒似有似无烟雨山试问黄鹂相识否緑阴深树自绵蛮
三用韵
一片花飞不等闲对花空手亦何顔醉乡别在乾坤外诗社宁容季孟间妙句屡移青玉案佳游仍隔小金山只应江上烟霏笑蛮府参军语自蛮
四用韵
欲将春睡了春闲谁遣杨花点暮顔世事不如眠白堕人情何啻抵黄间茫无措手句中句悔已噬脐山外山蚤晩定编长庆集并教传写落乌蛮
五用韵
客愁聊以酒防闲非复春风桃李顔北里未忘诸老在中兴已是百年间非无烟雨无奇语自有乾坤有此山杨柳岂知兴废事夕阳依旧舞腰蛮
次韵潘令君访予半村
锄烟荷雨自村村不惯高车入里门石老只堪麋鹿伴山寒未放蝶蜂喧欲分桃李春何限共话桑麻道转尊但得诸公如卓鲁晩菘早韭且窥园
再用韵
终须西塞老渔村抵用南昌隐市门时序略如飞鸟过世终何啻聚蚊喧竹其安否六太息梅自癯然三可尊贫味却愁儿辈觉未妨壁立病文园
三用韵酬诸丈
家在江南黄叶村归来重葺柳边门溪云排闼砚犹湿山溜通池水自喧但得梅花容着语无烦桃叶为开尊逢迎车马荷衣老面目何堪向绮园
四用韵才老
江山带郭数家村穷僻谁敲月下门谢絶往来缘事尽争论胜负为棋喧爱闲宁有万金产投老当夸两足尊不惜梅花三寸雪并令回施给孤园
劝耕
郡如斗大亦何堪耕雨锄烟亦饱谙共话桑麻真有味久抛蓑笠得无慙野田春水自深浅晴日鸟声时两三安得一牛横短笛南山之北北山南
其二
归欤我亦耦耕人麦陇桑畦意自亲才出郭收连日雨已花负一年春农安用劝村村急文不须工字字真自是非材头白尽不缘方寸在吾民
熙春台用王簿韵
共携社瓮上春台踏破缘云一径苔岁月略如飞鸟过宾朋不为看花来霜前老翠依然在眼底凡红不用开未害悭风相料理放迟归与月徘徊
又用胡尉韵
便觉寻春负一筹老怀无复少时游茶桑天似鹅黄酒杨柳花飞狐白裘试问独醒观衆醉何如一笑失千忧不知多少人间事付与溪声自在流
别陈尉
市桥晴柳拂朱旗天际九华劳梦思??滩深犹昨日鸬鷀杓醉复何时微官梅隐亦风度寒食梨花更别离蚤晚暮云春树底烹鱼倘有入京诗
寄别参政
一见臞仙眼为清寒温未了与谈经有书欲问文中子无策重窥传说星马瘦不妨吟下泽鹤归宁复唳华亭独於知已难忘在投老残编傥乞灵
次韵王尉贺雨
老天自不负吾君谁向灵均三沐熏鹤立待收连夜雨龙归看带入山云摩挲一饱岂易得愁叹多年不忍闻亦欲买牛横短笛华山一半倘容分
观稼西庵用文懿壁间韵
太平只是丰年做山雨不休公出游卷野晴云堆作堵翻匙香雪滑如流人行黄犊夕阳外诗在丹枫古渡头老我无田归自种可怜鹤怨贾胡留
祷晴
曾几何时屡乞晴炉烟未断己收声天於老子亦多可国有丰年方太平风土不堪人佩犊月明无复夜啼鼪及今便可归田去牛背斜阳一笛横
闻罢
面骨岩棱不入流放归何止四宜休束书自可供儿读斗酒聊须与妇谋旧藁如山应有误老夫於世本无求一犂春雨平生事莫与诸公作话头
报具阙
百不如人且罢休又携书册上孤舟归欤雅有一黄犊愧甚向来双白鸥但得浊醪供燕社不妨明月老菟裘研冰自补山人处莫为区区费庙筹
得归
日日言归始得归归欤好在旧牛衣青山未害欠诗屋白鸟倘能看钓矶欲问古人今在否不知吾道是耶非里中父老如相过应叹艰难带解围
山行漫兴
野性惟便水竹居老来自觉转迂疎图书四壁饭不足烟雨一犂春有余纸上古人俱已矣山中今我定何如春风独立鸟声碎不是言诗亦起予
次韵雨阻游人
村坞花飞片片红横遭澁雨又悭风无何春事三分过不肯游人一笑同穷胜园林惟我辈傥来轩冕付诸公烟云一屐亦堪醉莫问圣贤时一中
秋崖集卷六
<集部,别集类,南宋建炎至德佑,秋崖集>

[book_title]卷七
钦定四库全书
秋崖集卷七
宋　方岳　撰
诗　七言律体
登山
一番雨过长莓苔乘兴登临倦眼开花落无声春取去社寒有信燕将来人间事已不啻足海上翁今莫见猜负郭曾微耕雨处自题诗句覔桤栽
其二
物华无处不东风只恐东风笑此翁双鬓不随春草緑一尊聊借老顔红棊声未急雨声急眼力无穷脚力穷穿径本为行散计却将篮笋上空蒙
种松先公墓下
一壑风衰二十秋俛行诘曲翳松楸冢前无路草欲没泉下有知山亦愁翁仲不言关气运衣冠如在想神游何年夹道虬龙侣泪湿春泥儿白头
采蕨
野烧初肥紫玉圆枯松瀑布煮春烟偃徐妙处元无骨鈎弋生来已作拳蚤韭不甘同臭味秋蓴虽滑带腥涎食经岂为儿曹设弱脚寒中愁未然
舟行省墓
半篙新緑落寒沙芳草王孙自物华春事已随蝴蝶梦人情犹有杜鹃花百年易尽一弹指两曜不停双转车手种寸苗今老大满山鳞甲动龙蛇
次韵所居龙池巷
从来絶技似屠龙莫倚神奇阿堵中但得直声如汲黯尽渠曲学付孙洪草堂自作冥鸿计药市宁收汗马功古井无波门巷静再三不用起雷风
次韵羮苋
琉璃蒸乳压?膏未抵斋厨格调高脱粟饭香供野苋荷锄人饱捻霜毛断无文伯可相累比似何曾无大毫见说能医射工毒人间此物政骚骚
次韵闲中
区中何日了尘缘落草牛须蓦鼻穿乾没一生空岁月见成三迳老风烟山林有味从今我钟鼎无心付老天田彼南山多种豆不愁饥火苦相煎
麦叹
田家望麦在须臾何啻中流济一壶黑雨漫天殊未已黄云委地不堪扶禽声快活真成误鸠妇流离空自呼亦笑此翁长负腹又寻杞菊诳斋盂
旧传有客谒一士夫题其刺云琴棋诗酒客因与谈笑戱成此诗
痴书到底成何事只有穷愁上鬓丝铸错空糜六州铁补鞋不似两钱锥谁欤莫逆溪山我幸甚无能诗酒棊依旧挂书牛角去笑渠到底是书痴
次韵张录携书见过
家在屏山东复东高轩肯过白云中石桥自是神仙处竹屋相传诗律工日暮春江愁李白山寒秋菊老龟蒙时平莫袖挥毫手此论於予却未公
其二
君家自有神奇在底用浓熏到马班黄石一编灯火外紫芒双劒斗牛间谁能莫府初开印闻有诗人便入山雨过勘厅春草緑与吾意思政相关
西崦
西崦东冈取次行倚松小立又诗成山风溪月宝无价牧笛樵歌画有声半顷莱田供伏腊一间茅屋老昇平未知沮溺今何佀却怕诸生问姓名
答客问
本自沧浪一钓竿秋风还我旧沙滩未论袁圣宜休去只作刘蕡不第看书授我犹慙取履位因人莫便弹冠不然林下何曾见灵澈能拈作笑端
以越笺与三四弟有诗次韵
无复花生掘笔头一生长负剡藤羞过门尽是陈惊坐得句今谁赵倚楼社友书来烦寄语山翁鬓已不禁秋老干仙去吾宗冷有继华星一字不
百十一弟致陶印
不妨主掌旧林泉山泽癯儒半列仙判月可无方寸印勘书犹有一朝权陶人解作虫鱼篆道号宁须金石镌约束风烟听驱使吾家季子似差贤
小集次韵
才能诗便不能闲与客提壶且看山紫翠夕阳烟漠漠緑隂深树鸟关关酒盃不负林泉约春事已非桃李顔我醉欲眠君莫去竹间自有月三间
时事
闲身久矣属烟波时事谁传到钓蓑无一可忻真老矣有三太息奈渠何君为尧舜宁非幸人在羲皇不啻过击壤共歌年谷熟此生帝力已居多
买菊栽
新绿丛丛手自培东篱凖拟白衣来荷锄政欠半畦雨抱瓮空遗满迳苔说与园丁重九近毋烦老子再三催径须寻覔谁家有带土移将一两栽
木犀
香到人间香更幽月明风露正飕飕天开金粟如来藏人立广寒宫殿秋几许多清冰脑片一些来大雪花头此生若并凡红紫安得奇芬死不休
其二
叶叶寒清粟粟黄何年月斧落吴刚秋风误到人间世幽壑难藏天上香渺立尘氛羣玉府独餐沆瀣碧云乡生来不并凡红紫合在蟾蜍砚滴旁
其三
羽觞和月嚼冰黄自笑诗肠老更刚四出雪花些小大五千书传一齐香君从底处移仙籍日饮无何作醉乡风露清寒付谁可携归天禄校偏旁
枕石
短簟相携入薜萝且容眠石略婆娑未曾八月暑如此何处中秋天最多一壑风烟贫受用百年时序老消磨夕阳篱落谁横笛似识山樵扣角歌
八月十四月食中秋遂无月
妖蟇不为中秋地老兎先奔昨夜寒世事相违剧晴雨人生何苦许悲欢云窗自照青藜杖月户重修白玉盘坐想西风万袍鹄政飞健笔写琅玕
山中
缭碧萦青一迳深倦随扶老上遥岑耕云自识本来面曝日谁知见在心浮世事如风雨过贵人头亦雪霜侵草庵虽窄乾坤濶野鹤孤云不可寻
其二
十亩荒园斸野烟蔬畦麦陇带平田相忘鱼鸟无余地自信貂蝉有老天静处亦忙诗意思贫中之乐酒因缘梅花不隔前村路只在霜桥雪屋边
次韵探梅首尾吟
三花五蘂把春来缟袂谁将玉尺裁世外风烟甘寂寞胷中冰雪自崔嵬提壶东阁诗仍在检点南枝暖独回已办藤溪泻寒月三花五蘂把春来
次韵魏监丞鹿鸣诗
舍盖中堂肯治齐山川人物凤师师拔鲸牙一添宾贡歌鹿鸣三乐圣时郡有龚黄金玉汝君为尧舜蓼萧斯老农扣角风烟外但播中和乐职诗
十二月十日
酒醒开门雪满山径穿疎竹上危栏溪山与我俱成画草树惟梅大耐寒留伴夜深银凿落莫缘春近玉阑珊老枝擎重供诗嚼一洗相如渇肺肝
送程伯茂佥书武昌
平时浪说笔如杠谁不玉堂云雾牕采石月明才夜讲武昌鱼美又春江洲横鹦鹉天为限竈列貔貅阵未降重国西门烦老檄秋风莫倚暗埋桩
饭牛
北阙南门各路头不才多病两相投无钱使鬼贫何害有句惊人死亦休春意不关花代谢吾生聊与世沈浮挼挲双手烟岚湿笑向前坡饱饭牛
上已溪泛
舴艋舟轻暖欲酣鸬鷀杓重老何堪风霜两鬓五十五杨柳几番三月三禊帖又逢今癸丑兰亭仍是旧东南死生政亦寻常事却笑诸贤苦未谙
次韵贻侄
鹤形炼得不胜癯樵笛渔竿只自娯人倚草亭今夜月天开山市晩晴图片云留住吾焉往斗酒能携谁与俱三十年前头已雪久知共道世间无
凿山为坟贻侄有诗次韵
着书无复可藏山朽骨何堪定眼观从左右旋天倚盖哉生死魄月循环虚空身亦为吾患见在心谁乞汝安试问春风旧踪迹不知天上与人间
郡为表弟程起状元坊并为陈人重起省元坊
场屋华然采选图采来喝雉偶成卢敢同君子名吾里不料公卿出此涂华表自旌新进士废人并起躄浮屠少年三五时堪笑差觉今吾非故吾
墐屋
旋墐山寮准备冬石炉松火尽从容功名那及生前酒机会多如饭後钟谁寄一诗同保社自将千竹比侯封客来欲覔秋崖去知在白云何处峯
老态
看书之眼看山脚二事俱妨可奈渠药自不能专忌蟹酒吾甚爱未浮蛆处人间世每如此微造物游谁与居衰病老来常态耳莫教左右手孤予
九日
把住秋云绕菊篱野情未觉老垂垂古今不遇岂惟我风雨相过不问谁未郭索前空有酒自陶潜後久无诗底须计较明年健只麽悠然自一奇
雪後
雪後山斋鹤睡残登临等得藓泥乾毋多酌酒亦成醉尽足看梅不道寒篱落十分春意思人家一色玉栏干小诗未足冰生砚洗尽人间渴肺肝
梅边
野人暖入狼头帽雪後寒生鹤膝枝杖屦与峯回路转溪山又物换星移酒能作祟可忘酒诗不穷人未是诗笔走秋蛇情烂熳谁知方寸太平时
复雪
老夫茅屋住氷壶山市人家亦画图世界空花春势力神仙乾汞水工夫诗情浩浩迷高厚元气茫茫混有无一夜东风天万里并归石铫小砖炉
再赋
自领苍头挈短壶兴成何必剡溪图有难为者梅兄弟岂易卑哉竹丈夫宾从野情纷烂熳山川云气上虚无相随石鼎清如水底用侯家暖玉炉
转孙初生程弟有诗次韵时予头风适愈
一庵深掩两三峯白发从渠自不公但有孙同开口笑纵无檄亦愈头风鸢肩火色非吾事牛背烟霏在眼中要识之无堪底用归锄荷月且扶翁
病目
病眸未老已昏眵近废秋堂几卷书世事难看宁闭却人生自扰正纷如棊声久避灯前雨菜本犹堪月下锄面壁且容趺足坐此心雅与俗人疎
山间逢梅
自脱羸骖野水滨隔桥孤倚欲迎人经年不覩雪霜面一夜顿回天地春姑射仙犹疑昨梦首阳人恐是前身岁寒莫问香何晩毕竟凡花落後尘
胡得唯索写近诗
生涯未办濶疎酒书册相携检点梅过眼事真如堕甑向人口合且衔枚昨窥古镜十分瘦病起晴窗一砚埃举世好竽吾好瑟故人犹索写诗来
简王尉
买书终欲寄幽村槿树篱遮水际门满听秋声移竹母径眠明月枕桐孙诸公未逸市朝累六籍坐为场屋昏有客不来吾亦病欲推此语与谁论
用叶司理韵简赵尉
灞桥曾系雪中鞍本自无愁可得寛山雨吹灯留客醉官梅隔屋挟诗寒月明乌鹊占佳晤蓴老鲈鱼梦故关住近短墙通草径却须时一过方干
十月六日园丁置墨紫
已是年时欲雪天谁回冷落作芳妍极知品在羣葩上忽与梅争一着先顔色依然香墨重花头不减暮春圆人言桃李多如此有底能移造化权
欧阳相士谒书诣梁权郡诗以代之
江臯误洗荷锄手滴尽沧浪书满家第一讳穷人谬甚再三称好子虚耶霜眠茅屋可无酒春到梅梢怕有花烦见歙州梁别驾为言诗骨雪槎牙
病起木犀已谢
一年秋是桂花开谁道今年负酒杯造物小儿真恶剧痴顽老子久摧颓清风明月不常有溪友山翁试与来夜寂尚怜诗骨在时能引手作敲推
桂子白大监饟酒氷炭
尺雪专为我辈寒故人亦肯记袁安麒麟红作千金直鹦鹉绿随双玉乾贷米不烦临古帖敲门未敢兀吟鞍明朝第一番花信也办琼丝翠缕盘
除夜宿桐庐
才有佳山便歇程岛烟汀雨正关情世於吾道亦聊尔我与梅花各瘦生无处不曾供夜话有田谁肯废春耕年华俱在客中过只为天公乞一晴
除夜
年华三百六十日尘劳八万四千门高眠茅屋人亦老相对梅花灯欲昏静中颇窥造物意极处是为天地根生菜春盘一杯酒明朝花柳又村村
其二
挑尽寒灯岁又残一年弹指几悲欢人情何啻吴江冷世路从来蜀道难春酒正须今夕共梅花并作百年看团栾但得吾亲健未办生涯意自寛
上已修禊社谢两园
海棠过了只垂杨合与良辰卜醉乡定胜永和三月禊并游社谢两流觞定州刻石犹真赝晋代衣冠今在亡陶写岂无丝竹在不醻酒渴与诗狂
检校坞中
检校平生瓜芋区锄云荷月尽堪娯山中鹤帐依然在天下鱼羮何处无古藓苍厓松老大夕阳黄犊草荒芜纵无田亦归来是说与秋风不为鲈
次韵郑佥判
老我菟裘月一间仰眠黄犊看青山有诗倚竹猿猱迳无梦排云虎豹关城郭是非溪隔断风烟灭没笔追还底须一局销长日并不能棊方是闲
其二
不论山北与山南是处移将竹两三亦爱村深工部屋尚嫌门对相公潭夕阳归鸟占花坞山雨饭牛规草庵口挂壁从生白醭是中除酒有无堪
其三
渔村留得旧蓑衣鹭侣鸥朋共断矶衰髪三千余丈白倦游五十二年非清风明月天四壁老木苍藤草半扉寂寞相从交有道骊驹未可遽言归
其四
一枕羲皇失午熇久知吾道定寥寥客来且拨浮蛆瓮事过真成覆鹿蕉野性从来便水石此生自合老渔樵移床更入深云处厥木惟乔厥草夭
其五
十亩山园赋遂初左花右竹了无余择隂老我自麋鹿甘带何人不蝍蛆佛社独容陶令醉帝城难作子公书行山且不携诗卷只许鸱夷载後车
其六
白菰紫芰更红蕖不枉平生水竹居醉眼岂知吾是我机心亦笑子非鱼无能涉世何妨睡有道登山只是徐六月好风清樾底付渠天地一蘧蒢
其七
烟藤云木卷苍虬更放琅玕出一头山下人家方酷暑此中棋局自惊秋图书如昨不堪煮风月无多谁与醻怪得纵横苏季子岁寒也忆旧貂裘
其八
诗穷不易办亭材只恁荒寒处处苔种秫便当终老去爱花能有几人来生前尽足竹三迳身外无穷水一杯未必诸贤知此意柴门虽设不曾开
次韵陈祭酒直舍木犀
西雝夜直秋风底断是龙涎不敢香月府肯分金粟粟书床相对玉琅琅人间富贵梦不到世外高寒味尽长亦笑柴桑千载士同时只识菊花黄
雨花台
孤云落日倚西风历历兴亡望眼中山入六朝青未了江浮五马恨无穷客愁已付葡萄緑迳雨空余玛瑙红我亦欲谈当世事无人唤醒紫髯翁
凤凰台
白发久孤鹦鹉盃碧梧自老凤凰台管夷吾亦仅知许李谪仙今安在哉城郭是非秋雨外江山形胜暮潮来小留只等中秋月且放青冥万里开
白鹭亭
荻花芦叶老风烟独上秋城思渺然白鹭不知如许事赤乌又复几何年六朝往事秦淮水一笛晩风江浦船我辈人今竟谁是只堪渔艇夕阳边
次韵王兄
江分晓色洗征衣吾道非邪傥是欤与世无缘伤骨鲠归田有日放眉舒虎头食肉亦安用牛背看山却自如留得荷锄双手在尽堪老瓦一轩渠
次韵陈料院
红旗克敌本非才白首为郎更此来羣玉府应羞哙伍碧油幢误筑燕台江行莫等蛟鼍怒雨歇能令鸥惊猜三迳未荒归路好秋风篱落菊花开
其二
涉世曾经几折肱径须归卧北村灯往来屑屑无家燕去住匆匆旦过僧浦溆舟寒秋婉娩江湖人老雪鬅鬙草堂便在山深处无复蓴鲈累季鹰
其三
书册元非幕府才江山牵率老夫来略分秋色归吟卷又误春蓑下钓台有意及时常轗轲无心於物莫惊猜幽居亦有穷生活麦陇蔬畦手自开
其四
久矣寒窗美曲肱絶交书到短檠灯向来问舍渔樵侣肯作归田粥饭僧耕罢夕阳牛觳觫睡残明月鹤鬅鬙年来老懒略相似见兎何能便放鹰
乌衣园
吴宫晋苑半桑麻路入长干野草花秋晩夕阳空巷陌春来燕子几人家不携妓与东山醉曾赌碁输别墅譁已近重阳风雨少菊花篱落酒旗斜
次韵吴枢密乌衣园旧韵
旧家门巷緑迢嶤尚忆狨韀马意骄金凿落浮朱雀浦玉丁东上紫宸朝燕随往事秋萧瑟鴈带夕阳江泬寥九日黄华晴亦好底须风雨又潇潇
九日集清凉佳处
老笔盘空墨未乾最佳处与着危栏江山分与诸贤管风雨专为九日寒白发自惊秋节序黄花曾识晋衣冠未须计较明年健别做茱萸一等看
秋崖集卷七

[book_title]卷八
钦定四库全书
秋崖集卷八
宋　方岳　撰
诗　七句律体
移饮治城楼
亭臯渺渺叶声乾更与西风一倚栏鹦鹉杯深遗恨在麒麟冢没莫烟寒山如有约欲排闼诗不中书屡免冠采菊东篱偶然耳有人传作画图看
金陵怀古
过江诸老尽风流煞有佳娯竟未酬杯滑酿成千古恨角寒吹老一城秋蟹初上簖诗仍隽燕已还家客自愁渔父不知兴废事月明多在荻花洲
病中酬王尉
造物无何亦小儿一生心事只山知江湖晩岁勤行李风雨重阳倒接?砚老自研明月露蟹香新在菊花时与君共住维摩室何日重携鹤膝枝
雨夜持螯
白鸥盟在且归休吾道非邪自白鸥识字不供余子笑能诗赢得一生愁寒花已共岁年晩薄酒难禁烟雨秋郭索解围功独隽中书君拟内黄侯
吕宗卿以病谢客明日约饭则予行矣诗以代简
长松落落雪霜姿欲往从之我所思剥啄始知摩诘病推敲谁话贾僧诗可羞吾事蚊?等坐失先生鷄黍期细雨断云秋晩路此情犹有菊花知
寄别季桐庐
一湖寒渌记传杯三见孤山雪底梅脱我素冠惟骨在听君清话得眉开底须政事喧京辇例合诗人管钓台债县近来那可向江山虽美盍归来
次韵赵同年赠示进退格
半生湖海老元龙不肯函书问子公蓬鬓此来真潦倒荷衣久已倦迎逢春风期集几年梦夜醉比邻一笑同已洗从前筝笛耳岂堪奉缶杂倕锺
其二
鬼自揶揄刘伯龙文穷断不怨天公诸侯王表今安用中圣贤人时一逢凡事无心从我拙独诗有癖与君同檐花细雨从容夜待发华鲸铿钜钟
有蟹无酒
左手持螯欠酒杯枉烹郭索亦寃哉老饕借尔为诗地多病凭谁作睡媒归钓兴随春浩荡独醒人与月徘徊渊明未必穷於我薄有公田办秫材
九日与同年沈贯卿饮月墅
自摘黄花挿满头谁怜白发不禁秋同年肯过卢仝屋九日共登王粲楼天气政为吾辈设酒香莫对俗人篘渠侬尽把茱萸看更与渊明风马牛
春行
藓石阑干一欠伸垂杨无力不禁颦清明此去几何日燕子未来谁可人病起不知双鬓雪雨中老却一分春西山云卧蕨拳紫待约溪翁饱食新
饶监丞惠诗有未能上下逐东野之句次韵寄呈
谁肯低头老孟郊譬之草木等荃茅倚松人好传闻久采蕨山深梦寐劳飞兎妙摛青玉案胎仙重脱紫云胞小奚容入西江社四海眼空毋甚高
修胥山路
两山壁立束微行石齿参差半已倾莫等危时扶使稳但逢险处放教平一毫以上诸人力半月之间乐事成安得坦夷三万里家家门外是鹏程
宿耕舍
题诗藓壁墨花新俛仰之间迹已陈检点不同今老大受持只是旧清贫蓬蔂笠渍班班雨荷叶衫枯??尘枉废春锄成底事重来慙见耦耕人
僧至
生计萧条老杜陵秋风检校又东屯碧云句好山围屋黄叶村深僧扣门雨滑且留煨芋栗夜长聊欲话田园掉歌笑指风僧耳已喜闻思断一根
郡宅旧有飞泉湮废不治予接竹重理之
竹泉重理旧潺湲能费亭前玉几竿云卧半檐晴亦雨雪飞六月午犹寒野人久有烟霞癖官屋何如天地寛白傅极知儿戏耳一生水石作奇观
送史子贯归觐且迎妇也
久住西湖梦亦佳鹭朋鸥侣自烟沙江行枫叶几何里春到梅梢次第花尽有好山容对榻却因吾子转思家青灯书册夜深雨莫为乘鸾学画鸦
官满将归与同幕别平山堂
鸥未寒盟傥可寻归与雅不负登临江南山作故人面云北鴈知游子心淮海三年双鬓短乾坤万里一杯深秋风正惬蓴羮腹松菊犹存月满林
其二
貂敝那禁塞上寒所成何事许悲酸雪深茅屋归巢冷月老芦州鴈影单官薄偶书三考满客怀已受一分寛秋帆但趂好风便酒在不愁行路难
陪吴总侍集研山用赵端明送行韵
烟波画出暮江天着我芦花明月船官满只称前进士路贫休问小行年一归已後陶元亮衆论宁无班孟坚不负登临重九约过江犹及菊花前
次韵郑司理时以掌故赘梱幙归未能也
二月江南柳正花扶携贫病又天涯愁予夜雨蓴鲈梦老却春山笋蕨芽太白有芒兵未歇杀青无补事堪嗟书生迂濶多如此不为吟诗两鬓华
惠山月印师用予寻家韵诗见简辄复赓载寺前老松僵卧风雨中月印因其摧剥而封殖之返成奇观欲为下一转语未暇也故卒章及之
相逢僧话了幽寻不负沧浪一访临对菊莫谈当世事品茶犹识古人心白云共住山前後黄叶自知秋浅深龙卧苍髯曾有约鴈回分月供丛林
九日道中
重阳却喜无风雨野菊迎人亦自花年去年来秋又老江南江北鬓将华离骚如此那无酒羁旅虽谙不佀家但得东篱堪种菊尽容吾子岸乌纱
送蔡子奇节推之官庐陵
春不多寒风已柔数君到日正红稠庵藏澹叟诗成集山护醉翁书满楼岸柳欲眠维鷁首幕莲俱起看鳌头无忘晓殿三千字一洗公孙富贵羞
宋君挽词
持家不废夜窗书未了功名志竟违是处青山曾对饮秖今白羽为谁挥杨花乱落春无极燕子重来人已非手斸苍烟营葬地可堪晴树转斜晖
次韵谢兄见寄
寒入吟肩兀蹇鞍灞桥风雪几跻攀诸贤有意起更化老我无能悔出山谈到时文真破碎情知吾道转间关武元衡事传闻否倦翼孤飞正欲还
蟹至十数日而价比异时特贵贫者只得忍口薄暮有以为饷者作诗回饷
蟹之风月元无价只卖百钱那是钱醉堕多生贪爱业贫随现在喜欢缘以名怒尔吾何敢谓腹负予谁不然新与客尝秋已老岂堪持到菊花前
陪汪少卿游紫阳次梁倅韵
此行许老亦津津连夜摧将雪树春溪隔更无尘土事山矜便识谪仙人云依栏过香仍湿墨带氷磨句转新丘壑自容吾入社不论五马两朱轮
次韵酬洪监仓
我辈从来不入时知心粗有砚相随肯分雪屋十年梦写作秋山一段奇帘静堂深无比客岁寒亭老有先师梧桐带晩西风起笑拂床头铁蒺藜
再用韵简赵簿
相逢倾盖几何时世俗於君亦诡随但觉文名惊朽钝径令诗腹化神奇别来已赋三秋句久欲尊为一字师洗耳正须过习簿强於太乙夜烧藜
次韵王尉赠别
十载春泥溅客衣江湖半已入吾诗事今岂得文章力心亦难求世俗知山意向人如有语鸥盟於我合归谁月明昨夜欺寒梦未了西斋竹外棊
再用韵
摩挲老砚欲生衣煞欠梅花别後诗明月夜怜无客共故人心岂不吾知相看白眼了无伴除却青山更有谁但得秫田供醉梦世情付与烂柯棊
次韵王尉白事莫府
一痴便了公家事尽可与诗寛作程书册不嫌官屋冷香匜相对歙溪晴熟知白鹭难为伴烦见青山且寄声此别不过旬日耳又携孤啸上江城
山中用放翁韵
一盂之饭一盘蔬底用横山犯毁誉与世无缘空落落登山有道但徐徐体中不快惟读易老去更贫常典书四海谁知今夜月梅花飘雪缟吾庐
其二
山畦夜雨入春蔬此手犹存足自誉甚爱踏青人已至未能浮白子姑徐有山拄颊宁须笏无策资身不为书莫向夕阳多感慨百年长短一蘧庐
元日
钓寂耕闲老病身何堪附翼与攀鳞山中是处有诗思天上自来无故人岁事共知双鬓雪梅花又过一年春晴妍已有溪村兴牛下柴车或可巾
元日【甲辰】
坎止流行一任他年华其奈老夫何贫知醉有回天日早得闲为却日戈野烧青归烟髣髴溪?晴涨雪坡陀屠苏只对梅花饮茅屋竹篱春意多
元日雨
那得工夫作往还一犂取日破荒湾春今又緑山中草酒不能朱镜里顔六十只余三岁在百年亦是霎时间村村雨色冥蒙外已觉天公露一斑
其二
云泥隔断拜年人天自怜予老病身荠菜共挑元日雨梅花未放去年春风烟不尽惟吾老造化无他只此仁小试园林栽接手山中亦是一洪钧
立春
初信东风入彩幡自挑雪荠飣春盘土牛又送一年老野鹤不知三迳寒筋力尚堪耕緑野鬓毛并欲挂黄冠无人共跨南山犊便作寻花问柳看
其二
诗傥穷人莫送穷但穷诗亦不须工银幡雪柳人何似翠缕琼丝菜则同百事到头惟早白一年弹指又春红渔溪亦喜溪冰冸新緑生肥撼钓筒
立春前一日雪
入冬妍暖几兼旬明日银幡岁又新絶意六花无复腊等闲一尺不胜春老天咳唾何难事瘦地耕鉏亦幸民径就梅梢嚼清冷相如渇肺久生尘
其二
历眼看看剩浃旬山河大地一齐新不成过腊都无雪只隔明朝便是春夜半有谁过剡曲年丰无处不尧民草亭只在梅花外知与人间隔几尘
立春
花柳胚胎午夜风一尊聊与破红封醉余安用淄渑口妙处元无泾渭胷纸帐不知寒浩荡银幡自爱雪髼松小楼认得春来处晴霭苍茫南北峯
人日
柳思花情晓夜春空山烟水亦精神闲中富贵阳和月静处乾坤自在身久悟前三吾是客又经上七日为人一蓑耕緑山南北有赋何烦问大钧
其二
赖有空山着此翁不然高论与谁同百年会尽玄尚白一气不停春又红诗卷每随烟水外鸟声多在夕阳中年丰已卜晴人日亦是平生畎亩忠
人日吴明辅招不往
江湖老我百无堪嬾过紬书太史谈雨脚又连人日暗酒肠那佀少年酣一生出处龟藏六万事乘除狙赋三且试半篙春水緑南山之北北山南
元夕
茅屋相看冷佀氷蒲团孤坐澹於僧数行老墨闲居赋一炷寒灯耐久朋时异不供三太息吾衰何啻百无能後山亦有梅花月不复年时兴可乘
元夕雪用韵
山蹊一色轻明玉遮尽青青印屐苔元夕不知今日是春愁政用此时来年华鼎鼎双蓬鬓身世悠悠一酒杯好事断无人问字竹门隔坞不须开
归来馆成再用韵
後门穿过荷葭坞春草池塘一迳苔尽废秫田妨醉去旋苫山馆号归来知无骨相取金印莫与春秋着玉杯自有梅花可人意南枝开了北枝开
上元大雪重赋
愁霖半月辨此雪元夕山城特地寒顿有园林春富贵略无灯火夜阑珊年饥那得花成市天巧聊将玉作栏百紫千红生意动不知后土几时乾
明日登後山用韵
雪林篱落行清晓毕竟山人太耐寒酒圣坐来春泛泛梅仙飞去玉珊珊草塘唤就荷葭坞竹迳生成花药栏诗敌只愁成小怯迩来自觉笔头乾
闻雨
夜闻一霎两霎雨春着村南村北花紫绵扑扑海棠藟翠毯茸茸沙蒋芽游芳要非老者事幽意自属山人家东风莫漫尽桃李留与绕屋深桑麻
大雨正月二十二夜迅雷大雨牛庵一巨松有物拏攫而上自本至末爪?宛然
蛰龙怒欲起春霆并挟髯虬上杳冥老色干云鳞甲动苍皮粘雹爪?腥物方神变谁能测山不高深亦有灵谁与护持诗墨在略无风雨损吾亭
春雨【庚戌】
茅斋坚坐日日雨竹杖长闲处处苔半面不曾梅别去四愁无奈草生来好山能费几两屐胜日须倾三百杯说与海棠毋造次不论蚤晩待晴开
雨中有感
山蛰惊尘已发声移花移木正忙生相成老子一春事只费天公几日晴何以消忧惟酒可无能为役以诗鸣身其隐矣名安用寄语诸贤月旦评
百舌
巧语如簧不待频东皇已为转洪钧五更风雨知巢冷几处宫商隔坞春时说一篇新陆贾横连六国旧苏秦恃吾舌在吾何患从古不无渠辈人
泗州之约令君以雨不至次韵奉酬
已料天公作好晴近山初试一筇轻溪平染就縠纹绉雨急眠惊瀑布声醉里梨花俱瘦尽梦中池草太愁生未知谁是文昌段看得春风亦世情
次韵徐宰集珠溪
山家鳬鹜散平田沙路云深屐屡穿半醉半醒寒食酒欲晴欲雨杏花天春能醖藉如相识柳自风流未肯眠野老不知诗思好但言啼鸟亦欣然
其二
僧不须敲饭後钟自携茶去借松风斩新山色佛头緑依旧桃花人面红春瓮贮冰摇玉螘夜堂烘蜡缀钗虫山灵共欲留人住新月隔溪烟雾蒙
乙酉岁游浙中道闻盗起霅川遂寓珠溪
未到山隂兴已阑相传道路正间关故人坐隔月千里老宿肯分云半间有客谁家无白酒能诗何处不青山一声啼鸟长廊静花落花开春自闲
过北固山下旧居
池塘燕子旧人家杨柳春寒一迳斜夜读自生书带草朝饥曾对米囊花侯谁在矣山如昨今我来思鬓已华舍馆不知何日定竹舆鸣雨又吚哑
有感
桃花红雨柳花绵风物愁予重惘然满目江山分楚越旧游池馆鎻尘烟朝云漠漠今安在夜月荒荒空自圆只有雪衣孤鹤在竹间曾共耸吟肩
社日万监招饮不往
土润如酥麦已鞭社公满意作丰年吹筒挝鼓儿童竞宰肉分膰父老专欲事田园供岁课未甘花鸟老春烟客中不饮聋何害正厌夜窗啼杜鹃
约君用
十日春寒挟雨俱新晴物色总欢娯花曾识面若含笑鸟不知名时自呼流水短桥宜画取煖风迟日有诗无傥来须蜡登山屐村北村南路欲芜
留别
唤得篷船载幅巾岛烟画出渭城春匆匆笑语情何限草草杯盘意甚真经岁别家千里梦浮生寄我一鸥身舟人报道潮平早举白浮君莫厌频
子鱼
桃花水暖正肥鱼子胀连胞迸腹膄黄栗玉燖春寸寸水晶盐醋粟铢铢鲛人泣下甘孥戮龙伯刑淫并孕刳老子胷中兵百万酒船不枉到江湖
上冢
烟水初平稳放阊解缨聊复濯沧浪每年上冢天无准是处下田春正忙岁月可惊寒悄悄贤愚同尽緑茫茫早知识字能为祟不废吾翁百本桑
其二
一盃麦饭洒悲辛不尽烟芜旧与新地下岂无担板汉世间但有乞墦人荼蘼芍药几何日寒食清明又一春自是老怀多感慨非干芳草负蹄轮
春日杂兴
渔翁樵叟自行藏裹饭过从乐未央扑满自缘钱作祟鸱夷聊以酒为乡老来愿弃人间世病去欲荒墙下桑黄犊不嫌人日雨村村犂晓緑微茫
其二
残雪初消月正明茅檐自雨竹窗晴肩寒耸耸吟诗骨肺渴泠泠醉酒羮苟有梅方成野趣不多松亦作江声高人合着山岩里纵有穷愁彻底清
其三
野性最於鱼鸟亲自知不是世间人生成雪壑氷崖面收得烟蓑雨笠身杨柳春来青眼旧山林老去白头新毋多感慨令君瘦独立斜阳一欠伸
其四
吾生身世信天缘闻道何须较後先未怕时逢真太岁或言夀过古稀年穷余禄料虀百瓮醉负生涯囊一钱又见山林春意思办随芳草落花眠
其五
天与之愚竟不移经年兀兀槿花篱拙於生事可无粥工乃穷人赖有诗只恁麽休身是客知何以故鬓成丝寒欺雪屋青灯夜六十犹痴始是痴
其六
緑绕西畴小作劳溪村寒入旧绨袍五穷政坐没梁斗百技不如无口匏获稻条桑雅颂纫兰餐菊楚离骚客来更话唐虞上盍且卑之毋甚高
其七
鹤骨崭崭疾未瘳怯行山亦倦登楼久知老去事当尔自入春来雨不休虚器甚慙居士屩实封难覔醉乡侯小迟须有佳晴日待试山翁已健不
其八
春来多病感颓龄草药泥瓶不暂停身似漏船难补贴齿如败屐久凋零炎黄岂解留年夀庄老聊堪悦性灵长劒拄颐儿戏耳底须麟阁更图形
其九
花柳村村奈老何一春门巷断经过无绳可系西沈日有水皆随东逝波妄想已空骑鹤梦劳生亦厌饭牛歌正须秉烛游清夜转眼兰亭旧永和
其十
幽蹊几日不曾来半是红香半緑苔乐事每从忙里过好花偏向雨中开惯贫可使居无竹高隐共忻山有莱投老田庐筋力倦不才多病两悠哉
其十一
高下云藏野老家纵横水漱竹篱斜勒将春去许多雨流出山来都是花白首风烟三迳草清时鼓吹一池蛙身闲不耐闲双手洗甑炊香夜作茶
其十二
南冈北岭对窗扉看尽朝岚与夕霏社後未曾闻燕语雨中谁不惜花飞山醅约莫几时熟沙笋轮囷一尺围莫怨风光损桃李荼蘼芍药又芳菲
其十三
冲雨冲泥处处行物情殊不可诗情牡丹又是一年过春事略无三日晴先後笋争滕薛长东西鸥背晋齐盟山居寂寞谁堪共杞菊苗俱可耕
其十四
緑隂芳树鸟啼春与客相携发兴新半落杏花初过雨微酸梅子已生仁每寻诗去必迁坐稳跨牛归不问津筋力尚堪蓑笠在莫欺老子发如银
其十五
净扫山房不以贫旋炊野饭唤比邻子规啼处一村雨芍药开时三迳春丘壑自成安乐国渔樵尚有老成人茅檐相对坐终日只说桑麻语自真
山中
山中从事亦贤劳安得眠云独自高两席地栽青紫芥一株树接碧红桃春风多可移花信夜雨无声入土膏那办工夫到诗句溪灯穿屋未编茅
其二
世间尘土隔丘林竹遶松围不厌深一片野云人寂寂几番山雨夜沈沈桑麻事业本来面竹帛功名过去心持戒十年今始定邯郸梦不到寒衾
其三
人间久矣倦迎逢归路牛羊带夕舂千点梅沈山店月一溪烟咽寺楼钟穷犹羞澁巉岩面老自平夷磊磈胷曾笑古人多晚谬草庵虽小幸相容
其四
消闲未必在林泉要自胷中别有天面壁九年曾悟道观棊一局偶成仙不知老圃风烟外请祝圣人香火缘莫道秋崖长是懒无求何处不超然
其五
寂寞空山久掩扉残书谁与解重围推豗时作槖驼坐恍惚化为蝴蝶飞春事已归双雪鬓生涯尽在一荷衣夜寒扣角悲声壮但得牛肥道亦肥
其六
溪村杨柳好藏鸦春水池塘已吠蛙诗外共谁千里月雨中老却一山花蝶将梦去客欹枕燕寄声来社到家数掩断篱春且住莫随芳草遽天涯
其七
草草庵居絶似僧不同劣有发鬅鬙空山一夜雷驱雨老屋四围云拥灯诗骨瘦来人似鹤书幐懒去字如蝇开门桃李俱尘土春到园林曾不曾
其八
漫道高眠昼掩关南冈北岭几曾闲隰桑已作虾?眼山笋时窥虎豹斑一味懒堪医传僻五穷技不害诗孱着身何幸山岩里多閲人间百险艰
其九
暄风已惬緑隂凉小簟初横六尺床如宇宙寛容膝地与尘埃隔及肩墙鸟乌声乐樱桃熟田舍人忙麦饭香留得壁间双不借尚堪鉏水共移秧
其十
黄纸红旗总不宜緑蓑青笠久相知躬耕莘野一犂雨亲见豳风七月诗老已自催蚕作茧死时须用豹留皮山深未省人间世黑白纵横几局棋
其十一
寂寂门无长者车穿深逗密惬幽居花能红白锦相似山自青苍画不如鹤骨政应先狗马雏孙殊未辨龙猪皇天老眼何缘错高枕松风莫管渠
其十二
只合空山着此身野猿骨相鹤精神何关亲戚傥来物自笑痴顽向上人手可持杯宁是病瓶犹储粟未为贫公卿满壁非无画不画公卿画钓緍
送春
不等薰风已问津小楼无处认蹄轮极知中岁难为别未必明朝不是春黄鸟閙时山寂寂緑隂深处水粼粼老来宁与芳菲竞俯仰人间迹已陈
山行
亦爱卢仝屋数间野猿臯鹤共跻攀才登楼见一溪月不出门行十里山有兴自携残藁醉无人得似老夫闲樵青莫掩柴扉路留与春风作往还
其二
诗卷空留紫翠间风花飞絮岂堪攀埋云已笑梦中梦敲月更烦山上山长短百年谁是主死生一槩匹如闲病余勘破人间事底用瞿昙说八还
其三
寒食清明数日间青青杨柳与谁攀乾坤不尽云边眼冰雪相堪屋上山时序只将诗拨遣穷愁聊以酒防闲无心自是长生药莫误丹炉覔大还
其四
声名空自落人间要是龙鳞不可攀春水白鸥多载酒夕阳黄犊饱看山老吾於传懒成癖之子有诗忙是闲四海流传如见问为言飞鸟倦知还
其五
人情何翅抵黄间鴧彼鸿冥杳莫攀宠辱可惊浮世事是非不到好溪山怒鹏已较三千里老马宁思十二闲丘壑傥容诗入社肯将宗派继还还
其六
不肯诸贤季孟间归来云月尽跻攀谁憎命达昔工部未必诗穷今巨山两鬓雪霜多是病一蓑烟雨可曾闲花前得酒微成醉欢颊春红觉顿还
其七
住世间须出世间世情何事苦牵攀蟠胷自作三分国觌面相悬两戒山大好闭门赢得睡不多识字煞妨闲长须赤脚顽於我未必淳风不再还
其八
高卧只消云半间随缘栽菓与猿攀不将此手遮西日安用吾文移北山双燕来时春晻霭一牛耕处月寛闲溪居已息机心久莫遣惊鸥去不还
其九
亦笑吾身立两间古人辙迹渺难攀斯文在昔豹窥管吾力不量蝱负山有识共知方寸好无求方得几多闲一春大欠渠诗在准拟晴时到处还
其十
老子浮沉田里间犊车辕许野人攀饮中仙去东西玉行处人传大小山天且莫教三月尽我今无负一生闲春寒正惬牛衣暖富贵从渠昼锦还
乞梅花
晩云撩乱商量雪家傍梅花合有诗不寄一枝春苦吝相思五夜梦先知乘云而下惟姑射得圣之清者伯夷已戒管城三盥沐讵令空手对冰姿
约黄成之观琼花予不及从以诗代简
杜宇声中鬓欲华春风将緑又天涯欠随江夏无双士共看扬州第一花想像烟云人跨鹤淋漓诗句字栖鸦蹇驴不管唐衫湿醉兀归鞍暮雨斜
再用韵
处处春风自物华有诗不了醉生涯别离苦忆平山柳题品翻疑后土花独倚断云愁战马重歌流水带归鸦梦寒飞过江南岸茅屋依然竹径斜
三用韵
倦游久已厌纷华欲问春蓑未有涯宇宙一杯诗潦草江湖十载眼昏花恨身不及随阳雁将母何如反哺鸦家在青山烟雨外春寒几立暮江斜
秋崖集卷八

[book_title]卷九
钦定四库全书
秋崖集卷九
宋　方岳　撰
诗　七言律体
赵龙学寄阳羡茶为汲蜀井对琼花烹之
三印谁分阳羡茶自煎蜀井瀹琼花数间明月玉川屋两腋清风银汉槎团凤烹来奴仆等老龙毕竟当行家相思几梦山隂雪捜搅平生书五车
蠒窝
百年三万六千塲拟挈乾坤入睡乡世事何常云聚散古人安在草荒凉不禁杜宇催春老莫怪吴蚕作茧忙已擅一丘吾事足人间蚁垤自侯王
夏日简王尉
松萝为屋芰荷衣只与鳬鸥共钓矶雌霓横溪遮雨断雄风吹雨作尘飞山林谁可闲来往世俗难论真是非颇喜雪舟王逸少夜凉吾欲扣斋扉
叶秘书致白龙涎
闭门老去着幽禅趺坐时参柏子烟书册懒随黄犊角岩霏宁识白龙涎蓬莱山复在何处杞菊赋今谁与传不道宝书天尺五肯分风月到林泉
去年五月十七庐山祷而雨尝有诗今年五月十七昭武祷而晴因用韵
浪漫东西不自期此公犹有鬼神知江闽易地谁为祟晴雨在天皆及时年熟且从犀首饮宦情聊付虎头痴举杯试问樵溪月今世宁须我辈为
黄倅饟鲎一徐尉饟蝤蛑十同时至
谁饟螯如径尺盘更分鲎似惠文冠麯生醉嚼玉五殻劒客生劙珠一箪我与尔元同蠢动寃哉烹亦到蹒跚不知南食诗何似待问昌黎老子看
热
脱巾无计避炎熇安得长风上泬寥自浴寒泉眉子砚时浇苍石胆瓶蕉老来转觉身为累贫甚岂为山可樵坐想草亭新竹上一林碎月玉翛翛
其二
借使长空挿羽翰人间无地着高寒一丘自作清凉国两曜谁司赤白丸老去诗犹堪杖屦快哉风亦懒衣冠贵人要与常人别宝带围腰大耐官
熙春台用戴式之韵
山城无处着鳌头与客相携汗漫游六月亦寒空翠合一溪不尽夕阳流有蔬笋气诗逾好无绮罗人山更幽白雪翻匙秋已近洗吾老瓦起相醻
宿芙蓉驿
凤皇山下芙蓉驿零落残碑半蚀苔黄鸟有时穿户过青山无数摺溪回麦秋天气半明暗蚕月人家忌往来俯仰十年如梦耳旧题剥落已尘埃
寄至能
江上归来即定巢墙隂野竹破新梢有人问字时相过无事观书手自抄世态十年多客梦月明千里少朋交茅斋亦有秋崖藁留与青山作解嘲
山中
此身只合着林泉安得缠腰十万钱百事懦无拖地胆一生愚似信天缘青山有约不知老黄犊与人相对眠问讯春蓑故无恙乱云深处更超然
其二
茅葺山堂竹打篱尚余老鹤共襟期一生朝市几何日五亩园林都是诗身後谁浇胷磊磊命中不带印累累薄田有秫聊堪酿尽足秋崖作受持
其三
老去筋骸转觉衰间忙犹复费支持傍山新接gui头屋为菊重编麂眼篱仕宦已忘如隔世力田断不佀逢时北窗高卧美无价山鸟竟知吾是谁
其四
古木苍藤自一丘草庐吾亦爱深幽断无俗物敢排闼尽有好山堪倚楼已老始知书作祟不才宁与命为仇石床只在松隂底拳手支头百不忧
送留圯父寺簿倅严
才立班行便佐州九年回首不渠留千峰谢与柯山对七里滩从严子游未用笑谈惊五马只销诗句狎双鸥团纲殿最非吾事夜半一编归借筹
过李季子丈季子晦庵门人也
易在床头注未成晦庵往矣与谁评深衣静对山逾好语录重抄眼尚明春晩有诗供杖屦日长无事乐锄耕家风终与常人别只听芭蕉滴雨声
独往
黄冠野服随孤鹤竹迳松冈共往还不肯避人当道笋相看如客对门山穷居作计未为左造物於吾本不悭径扫石床供昼寝自怜诗骨尚坚顽
赵尉送菜
虚老空山学圃翁荷锄头白雪髼松芥台如臂何曾梦菜老生筋漫自供不料官园苍玉束絶胜禁脔紫驼峯更烦诗手剪春雨剩与一番风露胷
其二
岂可常贫料此翁斋盂顿有玉珑松春山药草能同饭夜雨茅堂未缺供杞菊共传寒緑赋柴桑不隔紫霄峯冰甆嚼出宫商羽一洗人间芥蔕胷
其三
山云一坞住山翁菘韭成畦带雪松飞食肉奚关我事乳蒸豚亦为谁供衡茅高枕人间世蓑笠归锄雨外峯曾读坡公菜羮赋断无尘土到奇胷
江尉见过
梦笔诸郎住笔峰断桥春水肯过从千岩万壑真仙吏两屦一蓑予老农铁硬脊梁长偃蹇糊涂面目易迎逢半生误我难相误只许秋崖独自惷
太庙斋宿
正尔梅蒸苦翳霾翛然清庙得心斋云连魏阙天尤近树暗吴山雨亦佳黄道正中垂日月赤囊犹遽接江淮思皇列考神灵在傥许孤臣借玉堦
山中
莫怪山翁老更迂竹庵终日一团蒲万言万当不如默百技百穷同是愚往事自惊天大胆近诗空捻雪成须未忧卒岁无衣褐紫凤天吴拆海图
其二
长啸出门山月高古来宁独我蓬蒿拙於生事岂无粥犹有故情焉用袍壠亩桑麻豳雅颂亭臯木叶楚离骚不知公相今谁是已与人间久絶交
其三
野烟啼鸟各忻然一枕山篱又几年不可奈何天有命久当已矣世无缘跨牛仰面自横笛骑鹤缠腰那办钱芦苇秋声石桥月只餐荷气亦成仙
其四
半坞幽深近物情一筇老健惬山行月於水底见逾好风打松边过便清鹤睡不惊舂药臼鸟啼时作读书声山翁两手浑无用只把犂锄做太平
其五
剩斸荒寒地百弓尽供弄月与吟风太平世界丰登外小有洞天闲适中野服染成驼様褐山花开到鴈来红夕阳篱落谁呼唤盂酒蹄肩赛社翁
其六
无心出岫懒於云生死交情一付君五柳当门陶令宅百梅共坞老逋坟山虽甚浅略堪隐砚不能灵并可焚我亦平生轻俗子向来鱼鸟自同羣
次韵才老
藏拙欲分萝月隂十年回首愧重临吾徒空倚横天劒此老长闲布地金案有法华山寂寂门无俗客竹深深瘦藤莫厌频来往同社壶觞手自斟
性老致庐山茶
枉作江南半世人安知五老不吾嗔自参茶壑风烟美略识庐山面目真涧汲每思佳客共云眠谁谓老师贫秋崖只有诗如此回向山灵报答春
息轩
种田尽办瓮头春倦矣风波谩损神万事不偿双短鬓百年等是一微尘只今蜗战谁知误凡我同盟人认真梦亦妄生颠倒想何如明月自由人
入局
鴈鹜行余纸尾箝岸湖老屋压题籖印文生緑空藏柜草色蟠青欲刺檐茶话略无尘土杂荷香剩有水风兼官曹那得闲如此亦奉一囊慙属厌
僦舍
僦舍真如百漏船一番风雨一骚然从头避席遍迁坐并手移书已絶编叹息敢为三宿恋支吾那得一囊钱世间事更多如屋聊复因循过目前
葛帐
水纹湘簟碧云厨从旧诗穷一例无豹脚羣飞相料理尘毛并落不支吾冷然欲作乘风兴老去谁临却暑图付与北窗黄葛帐逍遥略与世人俱
水月园送王侍郎
送别孤山步绕湖阑干尽处倚菰蒲翁之乐者山林也客亦知夫水月乎万事不如归自好百年聊与醉为徒藕花初醒蓴丝老唤住罾船鱠腹腴
次韵章太博迁匠丞不入
谁唤山民亦此来苍浪犹带野田埃秋风吊古琴三叠夜雨论文酒一盃巨笔泻成鹦鹉赋细书飞过凤凰台恨君不入秋堂琐校定雄文鼎亚魁
其二
问字无人载酒来渴思老瓦洗晴埃半生自作鸥盟主何物遽移蛇影杯官品强令松出世家园苦忆芥生台青衫潦倒枯荷似慙媿炉亭夜聚魁
其三
解颐鼎鼎得匡来浄洗诗脾万古埃何以报君青玉案谁其醑我紫霞杯此生只可夸耕墅小藁曾经到讲台富贵自嫌吟骨瘦底须雌甲问河魁
直汀晚望
沙头新雨没潮?独立苍茫欲断魂如以长江限南北何缘勍敌共乾坤中年岁月疾飞鸟旧隐文移惊夜猿鸥鹭不能知许事烟寒袖手与谁论
泊龙湾
安得蓬笼雨一蓑芦花深处卧烟波筹边事付韩擒虎种树书传郭槖驼从古市朝如此耳搀闲天地奈之何秫田虽少亦堪酿底处不容人醉歌
登瓜步山
系船孤屿重跻攀衰草荒烟亦厚顔丁日不为春燕许卯年犹放佛狸还诸贤所恃江千尺立马奚为第一间欲访前朝无故老浪?自溅藓花斑
次韵徐太博
宗派鸬鷀烟雨外钓蓑能得几多清坐无相印田二顷捻到吟髭雪几茎剡曲船今寒昨梦灞桥驴亦笑尘缨南州高士难为客却许相从文字盟
其二
沈郎吟处秋风老今代何人诗斗南链石补天君特妙追云逐月我何堪极知才倍曹丕十不但人如汉杰三欲与东湖传活法当家衣鉢付谁参
其三
湖山雨过晚云湿解榻文堂梦亦清秋入黄香金粟粟苔侵苍翠玉jing茎虫鱼枉注书连屋蛮触令人笑絶缨讲罢肯同诗保社有如江水敢寒盟
其四
芦荻花寒山月小西风吹鴈又江南夜谈往事六太息老觉吾侪七不堪举世人情如格五平生分量等朝三次山亦复漫吾耳清梦何曾到四参
次韵牟监簿斋宫
蛮触追犇竞一豪市朝酣战万灵鼍斋房只在秋山外吟卷自随明月多问字人须烦谢絶敲门僧亦莫谁何竹宫曾见神君否且乞天瓢为挽河
漫兴
秋风寂寞断过从只有残书伴夜蛬官职到头三品石世情对面九疑峯人间漫浪老元结鬼物揶揄刘伯龙明日黄花定何佀无钱相待若为容
古岩
廿年前此借僧单留得松声入梦寒岁月可惊吾辈老风烟仍作故人看山泉与佛结茶供石屋无人蚀藓瘢亭角雨晴秋更碧断云片片泊栏干
晚眺
晴沙漠漠水沄沄更倚翠微搔白纷不可以风秋後叶何伤於月晚来云忧时自有夔龙在投老政须麛鹿羣旋拾枯松浇瀑布小奚亦足张吾军
七夕
明河此夕会双星滓秽圆清太不经牛岂其然耕觳觫女何为者嫁娉婷闲中但觉人间巧老去谁邀帝子灵千古文章柳州事解将蹇拙说惺惺
题登云约
昨夜秋风到汉庭又催鹏翮上青冥同年前有三人杰浑化今聨千佛经路入桂花通月府笔摇霜气动文星宫商十四弦俱应总向祁山一处听
偶题
空烦社友问何如筋力犹堪月下鉏为米折腰长乞米缘书损目苦观书山翁迂濶每如此吾道寂寥谁与居独立西风人自老枉悲宋玉不关渠
野步
秋风欲下题诗叶午枕初醒破闷茶六七里行溪诘曲二三子共酒讙譁乾坤何佀一传舍日月不停双转车富贵政妨人作乐抵须辛苦问乘槎
次韵
云埋莎径闲看竹瀑煮松风旋作茶山骨未如诗骨瘦涧声欲乱语声譁相逢杯有友名玉所恨坐无人姓车到手新诗遣谁写惊鵶栖壁落枯槎
送别赵尉
细草轻烟画出愁一船明月大刀头苔?欲暗蓝田记枫叶正寒江渚楼无酒可浇鹦鹉赋有山频典鷫鸘裘功名正恐不免耳拄笏练溪南北秋
次韵吴侍郎同集砚山
晚寒闲袖挥毫手曲角栏干倚断云丘壑尽容诗独步江淮相望月平分艰难鬓葆成霜茁冷落梅花带雪芬酒不能平诗磊磈盃行到手已醺醺
再用韵酬退庵侍郎
飞盖重临霜叶老江山吞吐自烟云诗情不论隔千里酒令何妨寛一分到处经行多旧感等闲谈笑亦奇芬平生不负梅花月未是黄昏已半醺
瓜洲晚渡
天地中间一叶舟与鸥等是此生浮江淮千里水天碧南北六朝烟树愁浪挟禹功吞巨海寺骑娲石碍中流渔蓑不涉兴亡事自醉自醒今白头
晩眺
摩挲倦眼风烟上万木归根叶已零衰发不知何事白遥岑只是旧时青功名一梦屈伸肘身世百年长短亭莫向夕阳多感慨夜寒重勘相牛经
次韵秋夜
雨浥浮梁逗碧纱短更催睡不停挝一声鴈带塞愁过八月槎随乡信赊别後故人频入梦秋来燕子已还家相逢却喜诗无恙醉墨淋漓黑老鸦
中秋
晓入云堂已起单病留法喜太无端当涂月拟中秋见建邺水仍江上寒举世不供三笑别暮年转觉四并难鸬鷀杓有铜花绿最负今宵白玉盘
月夜
人间执热难为睡起听松风眎月明天浄略无云一点夜深已是鹤三更自经秋後可曾雨才入山来如许清能得几多残暑在草根何处不蛩声
闰中秋
摩挲倦眼一登楼鴈落寒声半古愁付与老天推甲子径将明月闰中秋功名不直一杯水人世宁须万户侯坐对青山谈到此政应举白与君浮
月墅
老我初营茅盖头墅成林壑恰中秋诗人例合三间月余子从教百尺楼已斸荒畦秧早韭旋呼老瓦压新篘客来问字烦传语扣角前冈政饭牛
次韵梁倅中秋日雨
天公不吝常时月每到中秋苦作难醁又孤今夕醉梧桐仍是去年寒萍花风老鲈鱼梦芦叶雨宜鸥鹭看我欲与公天柱去月明多处倚阑干
次韵梁倅
只与青山对面居白云侵屦有诗无故人咫尺隔千里明月婵娟共一壶鸥鹭盟应怜久客梧桐雨亦问归涂近来煞得秋风力老桂吹香满座隅
此君亭
此君雅有冰雪操阿堵难为金石交亭上月明晚色浄江头潮落秋声高举杯相属非俗物着我於中亦世豪对之清坐欲忘日凛有直气如吾曹
送胡兄归岳
风饱横江十幅蒲秋声正有玉花鲈淮堧一梦雨中别岳麓诸峯天下无场屋抵须新议论书堂更做好规模未知雪径青灯夜谁记临分岸岸芦
秋崖集卷九

[book_title]卷十
钦定四库全书
秋崖集卷十
宋　方岳　撰
诗　七言律体
次韵吴殿撰多景楼见寄
多情王粲怕登楼谁遣人间汗漫游蓴菜梦回千里月苹花老却一江秋人如沙燕年年别骚到湘累字字愁正尔相观衣带水角声孤起暮云稠
旅思
索米长安鬓易丝向来书劒亦奚为无诗传与鸡林去有赋羞令狗监知两戒山河饶虎落五湖烟水欠鸱夷喜无光范三书草此段差强韩退之
寄友人
面熟青山亦故人霜逢肯负月粼粼如闻行李且家住未必梅花知路贫荠老自堪供野饭罾寒谁与鱠溪鳞商量只有归耕是不料归耕也误身
次韵叶兄云崖
以酒为乡墨作庄厓寒云亦为诗忙春山药草谁同斸云迳梅花只自香竹不碍山青入户藓缘谢客緑侵床岂无枫叶吴江句夜雨何时稻韭黄
客有饷水毋线者坐人赋之因次其韵
苍潮漱雪尽风流寒拥春沙了隽游霜髓英英矜客梦氷丝一一做诗愁有骚风味秋能老非酒生涯谁与酬解佩楚臯云杳渺月明正在玉搔头
山行
岁晚谁同涧谷盘一牛呼犊野烟寒村如有雪荞花白山未着霜桐叶丹是处丰登茅店酒老夫闲散竹皮冠醉归更草郊居赋传与诗人作画看
其二
亦笑先生蔬一盘云沈作坞卧荒寒童顔并已无班白槁面旧曾如渥丹底用鱼烹双素尺共知鹤化一黄冠芙蓉冷落秋萧索只有篱花耐久看
送别季观
山留迁客秋风寺想得梧桐怨夜长正欠蹇驴相就语其如征燕欲归忙苹花思与晴江渺桂树寒生老月香一路有诗烦拾取寄书犹及鴈前霜
偶阅夷坚志见梁郑公有九月梅花诗因复次韵
秋容正待满林雪春色因何到草堂地脉顿回消息早天葩不作等闲香丹枫欲老已如许黄菊同时未敢芳不等岁寒催鼎实角声自与月平章
道中
山寒苦厌连宵雨溪滑顿添兼尺水舆行两驿费十程篷卧一篙余百里世事乘除类如此人生俛仰知何似紫螯美不负秋风但媿前头子陵耳
呈知郡汪少卿
集英赐对已专城竟拂炉烟上翠瀛跸静共传新太守砚寒仍是旧书生诗如霜月五更晓人与梅花一様清昨夜紫阳山雪外漏传鼓角亦分明
次韵汪少卿祷雪有感
梅梢了未知寒在剪取清溪作雪飞正草緑章笺玉帝顿惊碧宙舞瑶妃卖刀我亦耕侯土歌袴今谁典客衣想得夜窗春满袖燕彞香煖醉吟归
三岩
山入苍州翠作层何年凿此玉崚嶒瀑从峭壁飞将落雪沍苍崖危欲崩寺老尚堪支古佛地灵不肯着凡僧定应嫌客留名姓云逼人寒一砚氷
简竹外
山肯相容作此行又携老石寄江城毛锥於我独无补欢伯向人如有情几梦不知连鴈远一诗元只为梅清蹇驴欲过吴门尉云冻商量雪未成
得家信
云冻窗棂香未残月欹沙渚角声乾相思千里梦初断又是五更霜正寒客路不知花代谢家书只报竹平安诗情却与山如旧但做吾乡一等看
次韵方叔
江楼识面一跫然语带烟霞佀欲仙山雨竟寒清夜约好风吹落碧云篇相逢客路思归日几立梅花欲暮天有兴话诗吾傥住一蓑须办雪溪船
简王尉借书画
雪屋灯寒费廿年春臯悔不早归田书无灵圣今犹尔句有神奇亦偶然如此溪山那得酒幸而风月不论钱三三习气除难尽忽忆朱家书画船
次韵山居
孤亭危受衆峯朝岁晩移床借避嚣梅次第花春漠漠鹤相随睡夜寥寥诸公安用怒生瘿老子岂为饥折腰更入乱云深处去极知与世不同条
其二
诸老鸣靴日上朝有人幽处厌喧嚣江乡十月稻成熟茅屋一灯山寂寥天不与生犀挿脑人今能几宝围腰从吾所好宁相误洙泗坛荒有玉条
其三
文如翻海百川朝不说从前两耳嚣径与此山俱寂寂未应吾道竟寥寥一生不办雕龙口十万谁缠骑鹤腰但得草茅休歇去何如快活有新条
其四
闲民亦幸乐清朝蓑笠过从语不嚣儵忽岂能知混沌玄冥颇亦识参寥年华鼎鼎分杯面筋力时时借树腰月冷霜寒惊鹤帐住山活计太萧条
重题钓台
落帆曾傍芦花
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 10:28:48-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>