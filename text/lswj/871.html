<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="提要,目录,卷一,卷二,卷三,卷四,卷五,卷六,卷七,卷八,卷九,卷十,卷十一,卷十二,卷十三,卷十四,卷十五,卷十六,卷十七,卷十八,卷十九,卷二十,清献集全文在线阅读,清献集全文在线下载,大玄古籍书库">
<meta name="description" content="南宋杜范(1181—1244)撰。二十卷。范字成已(一作成之),黄岩(今属浙江)人。嘉定进士,端平元年,改授军器监丞。及为御史,以言事忤时相,去职。淳祐中官至右丞相。卒,谥清献。有《古律诗歌词》、《杂文》、《奏稿》等。此集原为三十二卷,今仅存二十卷。收诗一百九十一首,文百五十五篇。文以奏札为多。所论多有关国计民生。诗以酬赠之作为多,亦有写景抒怀之篇。风格质朴。有《四库全书》本。_清献集_全文在线阅读_清献集_全文在线下载_大玄古籍书库">
<title>清献集_杜范_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">清献集</span> <br/>
          作者： <span class="inputVal" id="bkauthor">杜范</span> <br/>
          朝代： <span class="inputVal" id="bkdate">宋代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">类书文集,诗文集,完结</span> <br/>
          字数： <span class="inputVal" id="bknum">[book_length]101696</span> <br/>
          说明： <span class="inputVal" id="bkdec">南宋杜范(1181—1244)撰。二十卷。范字成已(一作成之),黄岩(今属浙江)人。嘉定进士,端平元年,改授军器监丞。及为御史,以言事忤时相,去职。淳祐中官至右丞相。卒,谥清献。有《古律诗歌词》、《杂文》、《奏稿》等。此集原为三十二卷,今仅存二十卷。收诗一百九十一首,文百五十五篇。文以奏札为多。所论多有关国计民生。诗以酬赠之作为多,亦有写景抒怀之篇。风格质朴。有《四库全书》本。</span> <br/>
          封面： <span class="inputVal" id="bkimg">Z_19059.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]清献集
[book_author]杜范
[book_date]宋代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]类书文集,诗文集,完结
[book_length]101696
[book_dec]南宋杜范(1181—1244)撰。二十卷。范字成已(一作成之),黄岩(今属浙江)人。嘉定进士,端平元年,改授军器监丞。及为御史,以言事忤时相,去职。淳祐中官至右丞相。卒,谥清献。有《古律诗歌词》、《杂文》、《奏稿》等。此集原为三十二卷,今仅存二十卷。收诗一百九十一首,文百五十五篇。文以奏札为多。所论多有关国计民生。诗以酬赠之作为多,亦有写景抒怀之篇。风格质朴。有《四库全书》本。
[book_img]Z_19059.jpg


[book_title]提要
钦定四库全书　　　　　集部四
清献集　　　　　　　　别集类三【宋】
提要
【臣】等谨案清献集二十卷宋杜范撰范字成已黄岩人嘉定元年进士淳佑中官至右丞相清献其諡也事蹟具宋史本传史载范所着古律诗五卷今此本四卷又杂文六卷今此本亦四卷又奏稿十卷今此本十卷又多书劄一卷又外制三卷进故事五卷经筵讲义三卷今此本俱不载而有行状本传祠记等一卷列於卷首共为二十卷盖後人重辑之本非其旧矣范有公辅才正色立朝议论鲠切其为御史时累劾李鸣复等行贿交结之罪鸣复卒以去位其守宁国还朝时又极陈内忧外患之交迫而劝理宗以屏声色远邪佞言多切摰及其为相前後所上五事及十二事无不深中时弊虽在位未久而没不能大有所匡正然奏疏之见於集者大都悱恻恳到足以徵其忠爱之忱矣乾隆四十三年五月恭校上
总纂官【臣】纪昀【臣】陆锡熊【臣】孙士毅
总　校　　官【臣】　陆费墀

[book_title]目录
钦定四库全书　　　　　集部四
清献集目录　　　　　　别集类三【宋】
卷一
四言古诗　　　　　五言古诗
卷二
七言古诗　　　　　五言律诗
卷三
七言律诗　　　　　五言絶句
卷四
七言絶句
卷五
奏劄
卷六
奏劄
卷七
奏劄
卷八
奏劄
卷九
奏劄
卷十
奏劄
卷十一
奏劄
卷十二
奏劄
卷十三
奏劄
卷十四
奏劄
卷十五
书劄
卷十六
序　　　　　　　　记
卷十七
跋
卷十八
祝文　　　　　　　祭文
卷十九
传
卷二十
附録

[book_title]卷一
钦定四库全书
清献集卷一　　　　　　　宋　杜范　撰四言古诗
三月某日有感而书
敏不可恃钝宜自强诗酒荒嬉恐暴汝良我日衰惰赖汝以张安肆日偷古训洋洋我与伯氏短檠夜书矻矻待旦我所不如每一念之擦涕痛乎嗣而昌之其後人欤
和讷斋题晓山亭
理粲万象孰妙孰徼卓彼南山目游心讨露气澄澈净不容扫瑟瑟风松剪剪烟筱甘梦未觉一声晨鸟恐随宾送岁月空老整冠危坐抱膝自笑天际飞鸿健翮矫矫一念既彻何远不到我卷我书岂其弗考万动纷起万虑冥澡斯物之格斯理之奥随寓随得靡间昏晓云麓固夷石壁非陗目在而察炯炯独燎有临泰华或视以渺山岂不崇乃见之小扁亭者谁有揭斯表
耕甫归书约信二字为别二首
水失其防一决莫止人心惟危殆亦若此曾子之守传习在是以约失之盖亦鲜矣
实之谓信言巽行果言有不实自丧厥我谁其掩之不善己播人而无信不知其可
五言古诗
夏夜云月不明有感
天色未清霁浮云翳层空朦胧玉盘质髣髴擘絮中琼宇本莹彻一髪不可容胡为受掩盖万象归冥蒙谁能召风伯扫氛有余功中天悬清光娟娟万里同
病中和东里寺中作
陋质百不能补败倚师友东里丈人行幸忝巾屦後君诗如秋霁峭絶森碧岫又如万古壑潺湲泻寒溜一手转机轴四顾无匹偶明窻一披读张胆不论斗愿分有余光屡辱自醉酒驽骀费剪拂鞭策谁可久徂暑变新凉一气分六九逼仄尘区间蒸郁未改旧心逐林泉佳病滋面目丑起来强力贫宁敢继富有
募兵
召募古来有今者何其艰文书急如雨取办都保间百夫不当十一夫费千鐶恐被嗜利徒无能御国患老母与少妇蓬头走江干挽之不得留悲泣声彻天母曰我壮子妇曰我健夫衣裳破无补田园荒未锄一朝弃我去饥寒我何如我欲从汝行生死同一隅抑恐惰军气累汝重汝辜今业已分离把袂略须臾拭泪为汝言汝亦无我虞戮力济王功期以捐微躯
戊辰冬和汤南万韵【号嬾老】
我闻抱膝翁高卧南中庐方其未遇时邈若与世疎起来扶汉业肉骨成丰腴青简万世名寒窻一编书出处宁异辙此道诚非迂嬾老天下士被褐尚穷居负米供一饱晨昏撷园蔬自知身有待宁论食无鱼博洽贯万理收拾归一途翰墨泻三峡意气横九衢才大用宁小道肥身不臞勲名会有时天意非人图璧玉藏名山抱璞初不渝良工一顾盼光彩照路隅看君策駉马愿言刈其刍
春初走京华秋杪归旧庐简编废已久开卷澁且疎谁能击其蒙石田或可腴雁山有佳士读尽天下书足迹半九州不惮道里迂陋邦何足临而亦来我居相从一尊酒未厌园中蔬笑谭欣有合浩若纵壑鱼人生惟所适所适各有途胸中苟不迷到处皆通衢箪瓢有真乐顔氏何其臞没没嗟我生未知终焉图论交须论心所论在不渝愿君示一语令我反三隅君无金玉音请诵一束刍
十二月初六日栖嬾和方山
擕手喜初晴夜光列星汉栖嬾壁上图昉於此乎看诗翁为抽思宫徵手自案一醉不敢辞斗胆破崖岸
送子谨叔【有序】
子谨叔自幼与某兄弟游略去位分相与论议反覆不厌间以杯酒为娱适不啻若朋友交某之兄质纯气实志勤行端叔尤爱之重之而某实师之欲学之未能也不幸天降之孽夺之师而兄已下世矣不复见矣今叔又舍某而侍亲数百里外异时踪迹参差将不得为向日从游之乐叔以某之意为何如也叔尝援手而谓之曰吾之行有以处子矣子何以赠我顾某婴戚之余志念剥落故学寖忘悒悒无一可道而眷焉惜别之语徒足以增感怆者又不足以陈然其情抑有不能自己者漫成古诗五章盖以平日所闻所知者而求正焉叔其一笑许之否乎叔之处我者昔闻其略矣愿闻其详将终身诵之虽相去数百里外固不异於朝夕之面命也
古道日凋弊人心竞险薄风雨晦朝暮平陆变沟壑归来寻故庐六窻静犹昨殷勤时拂拭埃尘易侵剥此地寛且明休哉有余乐
大圣不可作立言百代尊开卷读且想凛凛俨若存古今宁异辙岂徒资讨论检点作用处圣愚从此分记诵不足言为道忌多门
大雅久不作文士日以衆缵缉鬬新美靡靡相溃澒春禽转巧舌但可供好弄取之以终身只字不可用古来名节人往往多朴重
少小从君游忽已各壮年蒙铜未披发忧孽故熏煎羡君怀利器吾宗秀而贤刮摩尽结实涵揉归本源圣处猛自力人物方渺然
聚首日嬉戏胡乃遽言别囘首十年间坐令肝胆裂东阳古佳地先民有遗烈为我一酹之山寒水清絶无以持赠君高秋千里月
送石宰
朔风揽长林凝氷对厚地人嗟行路难君行亦易易句金号岩邑日事纷万蝟羣情一龃龉烦言四腾沸长吏不足严去之若下缒俯仰十年间转足几颠踬君材万斛鼎屹然国重器小试莅兹邑斩斩常正义百链刚莫夺豪猾歛手避惠人郑之侨始亦遭怨詈三年舆诵闻人情见真伪君来整弊俗固有不得志抗之如不克浮言吁可畏论定要以久克终乃为贵谤讟变懽謡君政本不异字民有隐德动人皆实意嘉绩今报成坐洗十年愧民俗岂相远已治人亦治我本山泽臞强顔领一尉弱植媿匪材久矣辱大芘倾倒罄心腹抚爱殊丑类我亦为知己奔走常尽瘁君今造清朝行李挟佳气我方困尘役何以逃吏议世道就浅狭人心竞功利俗子不足言志士或窘匮?摹与事业两者略相似愿君恢宏纲大用见经纬江梅受命独奇节凌贔屭折取岁寒枝掺袪以相遗此物君固有珍重调鼎味更须厚培植华实自根底
丁丑别金坛刘漫塘七首
黄绮避世翁万乘轻商顔翻然为羽翼国本安泰山出处义与比盛衰世相关怀古诵考盘令人欲长叹崇山郁嵳峩千章自交隂培塿植松柏斧斤日相寻物小固不容名大亦难任智哉甯夫子其愚非本心北风吹夏律草木尘沙昏枝叶曾未害根本难具论肉食谋何有家食徒殷勤谁能起东山扫翳扶朝暾川泽升为雨霈然周四郊有水行地中溉灌亦良劳势力固有限戞哉加分毫为义分内耳谁言薄云高词章道之华於世非少补施之匪其宜文绣被泥土自昔重立言一语万钧弩谁其厌来者是非实千古女萝去长松藉藉纷委地蒙瞍辞诏相十步九颠踬弱昧慙陋质先生未终弃再拜愿有闻服膺敢失坠人生玩岁月世事变朝暮三年在门墙一日泣岐路窻前长新緑生意自呈露愿君曰强饭安排济时具
喜雨
凄其望云汉旱饥何频年去岁秋後雨沟壑仅少年春耕问菑畲饁妇多嘉言夏耘喜优渥驿驿生翠烟不雨寜几日已复忧亏愆伤弓慨心事过计乃不然风雷变俄顷肤寸速九天夜坐听倾倒朝起望渺绵时哉此甘霔不後亦不先我无负郭资墨突非所怜但愿时丰登有粟均里?岁晩称寿觞一笑生春妍彼苍其或者副此心拳拳拜赐盈百室敬诵良耜篇
己卯夏忧雨偶作
昨者忧不足今者厌有余垂垂匝晓夕灔灔平浍渠苗事方用壮过潦非所虞但虑盈与亏理或相乘除它日傥望霓神贶俱堕虚造物愿有终屯膏时其输自此大有年大书不一书饱饭乐田社一官徒区区
闲行溪西得梅数花喜甚偶成小诗呈诸赵兄
作意每不偶邂逅与心会畴昔问寒梅李园不成醉今夕亦何夕见此万花最独立如高人凛凛尘世外藤藓半侵剥风雪几颠沛蕞尔篱落间劲气夺松桧下视桃李场碌碌千百辈古淡不入眼何能供世嗜苦心抱岁寒天其知我矣此行得此花嶷然为增气置之几席间相对喜不寐有果硕不食明朝日南至芽蘖或未知尔乃太蚤计三嗅味清絶令人发长喟
方山和篇再和韵【方山叔祖讳知仁字仁仲文公门人】
方山诗寒梅吾故人岁必以文会涴墨尚可覆未知凡几醉晩乃得此诗山灵以为最置身风月上出语色香外驾言孤絶处坏枝委颠沛悬崖折披竹断涧强病桧穷交仅如此过是藐无辈碧眼苦好奇於焉有深嗜迎长得一花【一作失喜一阳花】以为时可矣遂若天下春笔头顿生气我属闭关日【一作我亦解事者】一枝偕寤寐敢贺微阳来尚虞坚氷至【一作目成良久之未知其所至】结束果何在飘零初不计政恐负岁寒或为识者喟
殷懃里社间谈笑文字会平生一尊酒无虑千百醉问梅穷涧冈乐事此其最风霜尽木末氷雪对户外谁其念岑寂自得以颠沛岁寒二三友已不数苍桧卓彼方山翁自许行偕辈古心味玄酒於世百不嗜少小诵佳篇捜句亦奇矣年来久不作吾党几丧气珠璧忽堕前畴昔曾梦寐三咏结束语坐令百感至来者恐未然往者非所计汗青几名节徒起千载喟
方山有求转语之作并用韵二章
方山诗孤根要先觉一花已後会而况万香中晩乃夸狂【一作剧】醉东皇兆羣物无物居其最对梅欲着语当在梅之外君看龙蛇蛰中有江河沛其元阳复雷其真岁寒桧於梅观此妙眼力怜湛辈无能根本求仅为香色嗜一元无识者孤真可知矣君独邃玄机命笔【一作笔力】开风气奇哉天根词与世呼梦寐犹疑转语下未为梅之至愿闻第一义更作向上计会有先天翁当发无极喟
观物非外索具眼以心会微阳花病槁宁供等闲醉我尝课前作无言乃为最譬彼清庙瑟一唱弦越外万卉染春色生意岂不沛何物漏天机一点映寒桧我欲屋溪曲种竹十数辈疎影浸清浅作此苦淡嗜方山於此花论交亦久矣憔悴对氷雪中有盖世气向来多朋从痛饮忘夜寐旧事俱已非尚善诗押至俯就相唱酧殆为後来计一花未足多夫子亦何喟
四时冬复春造化一机会朔风空草木余枿犹病醉梅花於其间居殿复居最三春在何许不在粉须外我尝玩兹理若决江河沛氷壑卧寒松雪岭立老桧见命谓受独落落一二辈有此不改节不与世同嗜抱贞开化元此花而已矣整刷此精神寸草亦生气嗟嗟迷复者胶轕随寤寐萌蘖寻斧斤岂知七日至击壤咏天根巧历不能计持以印梅花无语独叹喟
叔虎辱与予游最久其所为诗文仅窥一二未获搴珠璧之椟而纵观也行李来京都擕方崖类藳并续集示予暇日隐几读之斵巧抽新绚彩烂烂为之洞心豁目不知君家所藏其富若是辄成古风以自诧奇观因以为谢
昔君游我里诸老皆竞爽今踰三十年百事一非往君今来京都相对各槁项清灯话畴昔未语意先惘槖中賸缃帙挈来耀书榥栒虡列羣编金石振逸响又如春水阔縠澜敷浩瀁绣鞶饫耳闻锦囊惬心赏今夕亦何夕尘塞为披敞吾衰亦久矣欲勉不可强尚记诸老言种收同卤莽顾我困朝饥羡君富秋穰何日遂赋归相从问陇?滞穗傥可拾我亦歌击壤
张上舍送望水偶成小诗
我家东南隅去海不踰咫乘潮厌鲜美望水快珍脆朅来双溪上河鱼仅青鲤泥滓渍肤肉强食辄三哕此物从何来对之惊且喜虽然馁败质尚余江海味令人忆故乡沽酒为一醉
闲坐有感偶成古风简刘会之高吉父康司理
虞夏几百载继以周礼乐洋洋雅颂音後亡前亦作井疆贫富均薄海咏康乐姬公同圣贤积累亦不薄宜其垂万代整整守?彠宁知不数传板荡已非昨丘赋鲁史书田畴郑谤作滕君谩忧勤毕战空唯诺盛古犹有憾此岂易商榷矧今千载後而欲强复剥州县工罟穽黔黎惴沟壑世道日浇讹禁厉不可缚我尝三太息浮云翳碧落为贫走尘埃岂解拯民瘼州家轻任使千钧委羸恶劳瘁敢自爱恐负此邦托仁政安在哉名是意已错治道去泰甚此论东州确人言寛一分所望恕且约一分寛未易十分扰已博嗟哉斯人生日巧亦日削俗吏事朱墨暴吏事鞭扑我把七篇书人笑谓迂学谁与输此怀浊浪渺垠堮
奉祀礼毕饮福有感偶成
忆昔少年日拜起随父兄饭羮集隣里果粽罗豆登坐有白髪翁感叹或涕零我时百不解一饱追侪朋岁月忽已晩半生如飞霆鬓影吹秋风览镜良自惊父兄不可见黍稷恐非馨跪拜蒇常礼苦泪空填膺呼儿共饮福百感心未平古今一俯仰生死同梦醒此去宁几秋况复较枯荣收泪且举爵行行付交承
寛堂生辰见招坐中赋小诗为寿
人以寛而安道以寛而久蹄涔贮污潢满除飜覆手江海无津涯天地等大受寛故静而一是谓仁者寿晴天泛风光春意入花柳一笑登公堂寛德寓杯酒愈寛则愈寿松柏岁寒友
别陈常簿埙五首
古道湮不续遗直声以彰良药见谓苦不试徒有方岂其盖世名可浣忧国肠视天方梦梦令人歌慨慷心理同一辙世学何多门倡徒各有植成性非两存习之到圣处心小道自尊工夫未易熟毁誉何足论空言漫浩渺实行较分寸为官志何在监州民可问以此百纸忠解彼千里愠有守矧更贤往哉同令闻菜畦絶夜雨麦壠摇春风板舆奉欢笑意与物态同路才百里近水可一夕通君其戒徒御驾言无匆匆义交味逾淡心敬迹自疎球玉世所贵车马人交趋性懒拙造请独抱此区区赠别我何有珍重千金躯
良月游水乐
久矣闻水乐邂逅作此游林立攒万石曲迳穿深幽谽谺开古洞下有清浅流惜哉非古乐喷薄皆人谋流觞饮山緑风鬓吹飕飕欲归兴未尽擕手湖上楼斜阳献万状浩以百目收白鸟去复还翩翩良自由我本山林人对此多慙羞岁月不我与宴闲其可偷便合作归计老矣安所投世事皆漫尔政恐空白头
送罗季能赴兴国
句金与君别忽忽二十年君滋厉素节我已羞华颠转物有玄机扫翳还青天羣耳共耸听明诏方改元笃意召诸老高爵升衆贤执麾不可挽问君胡为然一气才作新万卉皆争妍雪霜谁谓无松柏良自坚操心不厌危知机常虑先承流惠疲氓调俗畅新弦送日徒京尘班春胜着鞭顾我足尚絷羡君翮方翩数里已云隔千里其可前有怀空感恻何时解拘挛卓哉漫塘翁邈在云山边烦君招衡门为我致问言万牛应莫回世事如风烟
汤南万求诗赠别遂用其和韩总卿韵
清朝方振饬羣彦尽收揽万化转机轴一气变舒惨岁寒天漠漠日暮云澹澹古志可今覆远考异近览世味甘甜蜜国计未尝胆驴技或易穷羊质徒大阚冒没忘险涂吁嗟入玄窞志士抱忠笃封事写忧憯已动凝前旒又隔充耳紞有献非美芹有味真苦榄谁其鄙肉食政恐忘饁嗿一别几十年重会生万感旧欢痛莫追久交味逾淡羡君粲词华彩霞生暮晻顾我已衰晩须雪羞髦髧猛虎跃山谷宁甘落圈槛灵龟通鬼神肯自朶颐颔看彼宛上花何如涧下馣幽庐对江山逸兴寄铅椠我欲同君归何由遂此敢茅茨胜金屋饭羮饱玉糁愿言寄新诗春意起莲菼
仲夏朔汰卒羣閧惊扰居民内外凛凛抚而赉之而後少定人情忧畏警夜愈严一夕霈雨羣心顿苏张倅作喜雨诗见示因和其韵
居家多惰拙为国常隐忧有时发鲁叹乃或遭楚咻坏证至束手错事皆从头收污挑怨愤作劳睨嬉游变成生悍卒祸已延数州胡然近辇毂岂不闻高侯大决多所伤小安其可偷悍心未熨帖转手即寇仇嗟哉逢不辰老矣何所投人力岂足恃天意或为谋连夕蒸霮?崇朝洗歊烰巷陌收燥坌河渠涨浊流仰首戴恩育欢心谁怨尤国步自兹稳吾志将何求高人赠我诗妙语清於秋口诵殊未巳头痛顿已瘳欣然万宇气快以一笔收仁隣幸可卜旧好今自修愿言为明时却顾思远猷王度殊未饬人情过则休朽索难系马机心或惊鸥君方抱经济我当归樊丘
送赵寛堂二首
马塍眩朱白孤山自疎影氷雪几岁寒谁解为渠领李园百树花人与凡木屏湿藓囘春风猿鹤并刷整为我一酹之往事莫重省
两片南山云偶尔连空飞一去向空谷一留伴残晖招招浙江渡激激风吹衣仰头有鸿鹄孰使心事违何时黄山边把酒话昨非
送汤仲能国正以直言去国
朔风剪木末硕果悬孤危邈矣冥飞鸿异哉闻鸣鸱暮云结愁隂送君江之湄去者挽莫留留者良自悲何当谢尘鞅鼓枻相追随
花翁将归婺女因为江西游有长篇留别社中次韵送之
旷士隘宇宙孰为君家山逸兴渺湖海孰遣君意还胡然动行色便欲生惨顔新篇写襟素和章就词班亦念尘坱客肯照窻几间怀旧徒感怆捜语愧冥顽两年重忧患悲涕不胜潸一身纒疢疾形骸顿已孱吁天凡几疏无路扣九关望絶锺鼎贵分甘茅衡跧薾然一疲驽不愿十二闲送君为心折把酒慙量悭行行速京洛去去难追攀莫上八咏楼且宿双溪滩为问赤松子世道何其艰
灵峰
造物幻奇杰立石环坚城拔地数千尺变见百怪形两夫屹当关左右排戈兵崛起万古雄护此钟鼓声我来自尘寰一见心目惊把酒对此奇坐使世念轻明朝下山去此石留吾膺
雁荡
东南富山水杰气锺雁峰巨灵排屭贔妙力开鸿蒙断崖据险絶峭壁凌寒空分岑献万状转盼无一同或叠如锦缬或铸如青铜或前如舞凤或却如飞鸿或伏如卧虎或矫如游龙并如兄语弟差如儿对翁鋭如笔露頴岐如剪开锋二湫分大小二灵俨西东古语聊近似天巧难形容我久埋世埃幸此拔天风应接费耳目磈磊罗心胷有僧本儒家伴我追云踪攀跻不知劳指引殊未穷胡然便语别问之以涕从为渠游兴尽生我归意浓出计无草草回涂复忩忩还此未了缘邂逅须有逢
送耕甫弟赴补
所性常存存危者惟人心子才秀吾宗一歕凡马瘖俊快恐易蹶谨勿轻千金贤关集多士辔策方駸駸功名亦漫尔培护在资深我尝评京华真是秽浊林绳约稍自寛一纵不可寻蚤夜念倚门翼翼如有临亟归慰慈抱毋浪花边吟
送夏肯父赴补
之子问行李策足游上都晚风吹客袂话别聊踌躇朝家渴多士璧水来英儒子志横四海亦复随羣趋磨励强国策它时封狼居卓彼漫塘翁一壑老壮图万牛挽不前世事付长吁君欲访隐所为问今何如
龚叔虎秋实堂
人心分内外学道谨趋舍巧令世所贤木讷人谓野至圣垂大训夫岂欺我者阳和发天葩烂其映春斚一朝随狂风殆不如土苴秋至万宝成结束槁叶下一一抱天根真理不容假持以荐豆笾洁诚神所嘏孔门德行科卓尔先游夏汉世躬行人未肯逊班马照影空自妍心事形面赭美璞藏至用不琢存大雅诗篇匪君重闭户自汛洒余言亦已多尚口不如哑
五八叔席上咏江梅水僊
难兄氷雪姿难弟金玉相一夷与一惠共此岁晩香凌波孤山下不染尘场故山尚无恙愈觉风味长夜阑更秉烛檐雪声锵锵
雪中成十一韵
入冬多疠气阳泄月令畅隐雷声间作万蛰惊塞向数日凝重隂云同寒威壮飞琼遍天宇色界铺宝藏前此亦屡白玉瑞此其剏缄运孰主张一雪压千瘴纷纷富家儿羔酒醉金帐谁思道丐者双脚红玳样顾我虽甚贫可挟尚有纩蚤起愿年丰共饱拜天贶天意然不然独立为楚怆
园丁得二小花以献坐中属梅津龟翁赋之且以寄处静索词仍有白战寸铁之禁自非不吃烟火谁解作此架空生活处静词先至梅津诗继之皆清絶可味辄用梅津韵奉呈诸丈殆类痴人强絶粒未免又吃浆也一笑
岁功巧结束物与七反丹应嫌青女妒摇落空人寰耀钗云髻里点粉黛眉间香色亦几何小有即大还艶阳费浮花微阳惜真韵月窟占奇芬天根关大分氷雪又催年自此接新运泰华与秋毫巨细非定论
耕甫弟寄示秋怀二章冗不能皆和次韵後章谩见爱助之意
杜曲传诗书百年植门户汝少秀而贤中上期可语胡然织锦机未半已投杼谢彼游冶徒前功尚可补堕身泥滓中起秽实自取细读玉汝章此意可近古凡物甘以坏其成在坚苦要须心自鞭勿以言浪许它时观厥成一笑相尔汝
中秋夜客退观月谩成
槛外不数丈深窅藏丘壑璧月悬中天玉露下丛薄尺水澄秋光龟鱼共予乐所乐亦伊何饮水良自觉恍若归故山洒然谢羁络明发将何之尘埃又如昨行也谁使之有此一大错幸保寸心在举头问碧落
书于立斋自戒并示诸子
晦以昭明德怯以成勇功用拙巧莫尚持静动攸宗惟柔养真刚自下升高崇虚可使实积小乃与大通守约博有归味淡甘无穷万里以是观一心须自融戒哉骄与盈外强中空空
登山述怀
擦泪别妻子登山望归舟舟远望不及岩溜鸣咿嚘足茧坐絶顶晩色忽已稠凄其杜宇声问我胡为留抚襟独浩叹泪下不可收三年足别离此泪良有由区区驹隙中为形役不休为形役尚可为人役何求渊明独何人我乃如拘囚亲老方倚门甘旨谁供羞子幼未知学择师谁与谋鬼蜮闪光怪虎豹嘷昏幽世路委丛棘吾道若缀旒岂无知我者应谓我心忧
和刘会之野堂韵
草草春又过凄晦风雨夕三年乌伤梦不断一区宅台山在何许空有尘满屐英英江夏公老龙蟠古泽寻胜着幽宇捜奇列佳石可斋不出门亦复为渠役酒酣对崔嵬寸管凌千尺念我萧寺中远赠烦走力隐几读妙句缅怀宾主席何当谢吏网足蹑堂上客
咏芙蓉与菊花
秋光浓欲滴结束东篱花糁糁纷点缀戢戢相参差渊明太好事言乐酌流霞谁云制颓龄为与霜争华映水开芙蓉丽色如春葩谩以拒为名青女不能加持此问渊明何乃吝齿牙门外风如箭黄落满天涯
再用韵
浮艶夸春苑贞耐还秋花有菊与芙蓉谁能分等差金蘂含朝晖丹脸粲夕霞素商太冷淡岁晩生光华诗人抱幽独东篱爱天葩可惜亭亭姿误以脂粉加知音须子期知味须易牙临风慨千古云海浩无涯
三用韵谢孙花翁赵寛堂赵贵方见和
金飈荡天末清冷聚兹花凛然傲且拒霜天肩正差好事共一观目眩五色霞但此慰寂寞那复矜荣华谁无兰蕙姿谁无桃杏葩秋边竟谁语短瓶挿交加但知爱风味何必加齿牙未能输一醉有兴浩无涯
夜读花翁诗什有感漫成鄙句拜呈藉以求教痴目骇见异宝揣摩赞叹徒犯古人衒嗤之戒耳
士有当世志谁肯专诗名自古巧文字与道关废兴倾座听君语雄辨穷粗精目中无全牛肯綮技未经胡为趂风月候虫相与鸣静夜诵佳什泠然如梦醒瘦语自腴泽险句自稳平譬彼有源水随流作幽清奇抱叹皓首败屋挑寒灯天运岂其然人力非所能我读渊明诗悠悠千古情衔觞岂好饮采菊非餐英何时共臯益赓歌在虞庭
国正丈【黄则象名汉章】和章齐物之论扫去轨辙超然形外所进高矣读之敬叹不自揣再用前韵为谢并以求教
钟鼎非狥利山林非狥名古来豪杰士不待文王兴得时舒气?宇宙生光精失时卷机轴圭荜韬纬经神龙冬亦蛰蟋蟀秋乃鸣饮醇未同醉啜醨还独醒泛观疑自戾反视不失平人言惠与夷宁知和非清膏沃照几室火传非两灯但使本根在毋夸知力能协一虽奥理不齐本物情聊借庄生语一吐胷中英看君鼓天翼事业扬帝庭
清献集卷一

[book_title]卷二
钦定四库全书
清献集卷二　　　　　　　宋　杜范　撰七言古诗
和郑府判韵
万里扶摇整飞翮自是凌云九霄客黄槐白紵秋风高借君弹压添顔色奉檄校文真误推多才视我蚿与夔竭力讵敢辞钝迟寒芒在上方辉辉
次宗司法云字韵
我来縠水偿披云秋堂霭霭生春薰落笔盘空鬬神速刮眼一破平生闻自笑黏黐日凭案抽思索句曾未半弱步何由附天骥肝胆轮囷慙寸管
和郑府判秋闱行
秋云黄日月忙登选才俊收词章操觚搦翰换钟鼎往往氷炭交中肠柯山多士称海内勇气洗尽古战塲笑挥笔阵示整暇洒洒胷中书传香此邦昔日龙头客前後相辉九霄翮山川孕秀不乏人想已津津动顔色题舆左岳得儒英行整速步趋天庭金薤琳琅耀光彩不学砌下寒蛩鸣盖世功名人共许赤手欲搏南山虎蹔来秋院镇文塲坐使千袍同鼓舞我昔贫困如匡衡隣灯夜照心峥嵘区区薄宦亦谩尔役役尘埃愧此生浅学幽深虽未烛到耳独能辨丝竹从今着意听文鸣会使嘤嘤出幽谷
又和郑府判韵
荆璞照耀非常珍天衢整步凌通津与人轩辟破畦畛满怀拍拍无非春我如?骥异远道志在千里身未到朅来此地寻文盟平生心事为倾倒饱德醉义乐有余况有兰玉芬庭除谐笑云云殊未厌盘飱夜半劳兵厨依依此情那忍去自恨尘鞍难久驻伫看飞诏自天来殿前賸作摩空赋
汉中行
思昔汉中殆俶扰自荒逖驱侵警边陲烟氛闇华国官守既蒙尘宫庙入异域奸回执国命地土轻弃掷倒悬头足互霾昏日月黑念之不忍言言之泪沾臆寿皇雄武姿一洗曾莫得祖宗固有灵何以重此戚忠贤固有心何以久阻抑忍耻坐薪亦几年生聚教训亦纤悉昨者飞诏天上来积秽坐欲一朝涤忘形感愤泣东南气生果鋭吞西北似闻元戎已启行官军所到无勍敌倒戈横尸四十里搴旗获马六千匹长安遗老今尚在壶浆筐篚输悃愊勇威义气有如此鼎鱼鬬沸真假息事虽未必合所闻要之天地当开辟池鱼一日羊角上此理从来有通塞世人信古不信今动把国事作嘲赥胡憯不念涵煦恩坐看行人鬬道侧嗟予少小则古昔有志未就苦弱植茅檐独对参斗横百感交情节屡击男儿出世岂无为七尺非供蝼蚁食当年幕庭三诵人乃有洙泗诗礼客岂作今人蠧简编琢肾雕肝缉文墨干戈社稷不入用有作以糜煮砂砾我欲匹马驰云中直指燕山以功勒
黄兄宇出示汤丈追和春日诗适有会余情者次韵
君不见西山凛凛百世师忍穷受饿终采蕨又不见丑谬遗臭几千载当年方丈厌肥滑孰得孰失试大观较若五味辨甘辣冶容媚世吁可怜羞面顾影自涂抹名利物我争锱铢语笑诩诩已衷甲方嗟天际暮云深还见墙阴春草茁旨哉君诗良起予重把心事为君说百年功名亦漫尔尘路投踪何日脱
再次沈节推送春韵
子规泣诉春山头芳草连天不尽愁紫陌游人在何处空有颦眉人倚楼溪上悠悠棹木兰溪边落红纷斑斑嗟哉片片逐流水新篁忽长千琅玕多少闲愁推不去欲问春归杳无处少年知己负心期尊酒从今乐事稀
归自明远醉中作
觞豆论交今岂无肺肝相与古来少我今宦游双溪上一见为僚尽倾倒吏尘终日何没没休澣有盟方皦皦点检春事今几何残红满地纷不扫明远奇观雄此邦倚栏一望云缥缈泼眼争光堤面流伤心不尽天涯草文楸得失亦漫尔投壶成败供一笑酒酣耳热声乌乌语到难言心悄悄【有言及时事者】一切置之姑勿道四时风月殊未了?华知复为谁老我辈心事要论讨尚喜後会今有期谁其识之有鸥鸟
七夕歌
象纬昭垂各度纒牛女之说从何年博物有志张茂先客槎亲见织与牵坐令千载习缪传遂将浊欲秽清玄诗史实录百世贤亦以俚语形歌篇君不见昭阳夜静玉栏边谁知渔阳万骑横戈鋋何如凤箫缥缈缑山巅举手辞世乘云軿我欲浩歌痛饮秋风前仰视星斗奕奕纷罗骈安得壮士横笛一声吹上彻九天
詹世显老丈舂米为赠时有张老之子携其父诗求月助即以詹米转馈之詹丈以诗送米和其诗
归来两见春载耜老矣陈人愧髦士书生活计常若拙瓶粟屡空固其理石庄好义无不为独将饱腹念朝饥担石肩米叩户要转儿啼成欢嬉此赐何敢望此老况有新诗非草草再拜为之惊且慙锦章玉粲鬬新好我贫犹有稻梁谋更有贫士需麦舟为君乞与君然否乐施曷计谁家留
五言律诗
新秋
大火西流日秋风户到时断痕依浅水叠翠别高枝气每随时改人应共物萎百年同一梦身後欲何为
电
玉女开天笑骊龙弄月珠照眸千壑满应手一丝无晻映同云表行移转海隅田夫占北极明日雨平铺
和沣州喜雨韵
秋色在何许浮岚叠翠间江清双鸟渡天濶片云闲雅量肩文举新诗压子山更深听远溜哦咏荅溅溅
十五日十九兄到家小饮有诗和之
晩色烟霞好寒山雪月明赏心闻鹊喜醉脸任狸形银烛辉蓬户氷花烁胆瓶读君断膓句孤雁欲吞声【十九兄末章云莺鸣求友声】
是夜闻十六兄雪中有作次韵
晩山栖半白晩岫勒斜红草草三杯里悠悠一笑中喜君才磊磈顾我意蒙茸伯仲埙箎处空嗟不与同
次郑府判金字韵
巇岖来北固邂逅识南金未觉人间役欣同物外心灯花残夜半桂子落秋深细听朱弦曲寥寥大雅音
和十四兄灵岩偶作
松关开野寺山色净藜牀战局谁争胜夸声或大当有人观物静得句满囊香鸥鹭盟犹在闲中作此忙
次会再和
古殿後多竹虚檐前可牀炎歊於此却胷次要人当自足萧萧意时来细细香曲肱无一事闲为属诗忙
和十九兄梅韵二首
空谷寒花好荒村野路长有怀寻往事无语搅枯膓老气犹无恙幽姿只自香喜君歌白雪茂对此新阳语别星霜久怀人道里长江山高着眼文字饱撑膓穷壑生新态寒梅带旧香它年当记忆有雁过衡阳
九月二十六日观水
滔滔随岫远浸沙寒万古去不极几人来此看放乎知有本逝者若为难瞪目斜阳里双鸥下碧澜
道傍见梅
一树栖残雪不禁春夜霜香飘非宝篆粉褪厌时粧且合收余白应难待晩黄自便篱落好榛棘不相妨
别宛陵同官
游宦见交情惟忧间易生文书祗自了意气若为倾幸已符金断终然为玉成官僚有如此共保岁寒盟
途中
官身惊昨梦山店是回程郡事关新旧人心属送迎尘衫才幸脱野服要须成世路如川险归途却自平
有感
捧檄来兹邑劳劳两载余亲庭千里隔家信十分疎有妇闻多病诸儿尽废书低檐秋雨滴点点正愁予
和杨兄五言二首
羁栖余两载尘扰费三思愧匪江陵掾空多东野诗佩囊无限富击鉢已嫌迟细读停云句多应负所期纳履终朝役挑灯独夜思功名非我事风月负君诗菽水谋多拙山林计未迟江村梅正好珍重岁寒期赵山甫居玉壶尽得湖山之胜醉後和其韵二章
占尽春光好湖山一览余着身蓬岛里纵目画屏如我计还知错君谋定不疎它年同到此卜筑莫踌躇相见虽无几相观却有余清襟无这样尘世有谁如文理须教密浓醺且放疎论文何日再欲别更踌躇
舟早行将至三界偶成
辞京尘渐远入越思逾清雨壑溪方涨风帆去又轻天光浮水濶山色带云横更问乡关路从今尚几程
捉笔次前韵
小雨添溪滑新晴散野清寸襟如水濶一桨共云轻坦坦道皆直萦萦径自横天衢从此卜何用问前程
再次前韵
晨炊浮早渡午夜过钱清越国移舟便曹娥上堰轻人言三界近共指一山横古剡明朝到篮舆数去程
再次前韵
厌见尘泥汩喜看沙水清鱼攒偎日暖鸥去帖波轻寒渡人来少闲舟岸与横不须催去桨溪曲不论程和孙司门寄寛堂诗【二首孙寻访梅约还渊明诗有兼简之语】
官喜文书少尘迷岁月迁岂无车可出傥有约宜坚傍水寻踈影裁诗续旧编孤山须竟日去莫买游船靖节非沉湎行藏岂漫游几多经济具可付醉吟休志在存周鼎悲能学楚囚流风千载想我欲赋登楼和吴凖斋所赓刘石涧咏湖山之乐因见示韵
胜赏付飞觞诗人妙嚼芳荷君相擦拭容我共清凉湛俗人空老偷闲策最长高峯应更好何日曳桄榔
戏赋段桥风筝
段桥牵纸鹞儿戏亦关心风快应难挽云高径欲侵人夸无限力身直不多金说与须知道明朝不似今
水帘谷【净月　维摩室　新月谷】
巨崖森四立谺洞费前瞻鸟道穿危磴虬松奋老髯岩高全似砌水小不成帘半生才此见虽倦未应嫌
赋夏肯父所性堂
心外非吾有区间忝尔生道原无欠剩物与共流行绳瓮谁言辱旗常未足荣反躬深体认莫浪付诗情
酬谢韩仲和见赠
丹心空自照白首欲何成踏地方求实笺天敢为名树深秋水净山远暮云轻索我文书外论交深友生
挽王侍郎二首
地灵锺国秀胪唱压时名虎观坚亷节螭坳振直声志随时暂郁身与道俱荣人羡腰金日於公孰重轻里枌敷荫樾昼绣借辉光诱接尝登席枢趋屡负墙故山欣弭节华屋痛帷堂岁晚凋松柏令人重慨伤
挽锺保义【周岐山为之求】
窦馆名犹在燕山事有光解衣非楚纩指廪异齐棠映日庭兰蔚余风宰木香翠珉垂世劝宁复事雕章
挽刘监丞二首
诸老凋零尽公胡不少留麈谈裁後进山立俨前修逸馆休黄髪为邦付黑头瓯闽看蔽芾有泪正难收奕世诗书远三刘姓字香乡评高宿望里社借余光莲浦秋堂晩松冈夜室长典刑无复见南望独凄凉
挽叶子仪二首
性质孰无偏工夫岂易镌人谁知此学我独谓公贤耿耿存忧世悠悠付逝川一经端有属拭目看家传当年共短檠心事熟论评岂我非同志於公不用情几多才莫试有此恨难平旧友凋零尽悲哉伐木声
挽项监镇
男儿志四方世事苦难量蚤逐功名误空令岁月荒倦游归故里幽兴肯新堂当日多知己诸公孰在亡
太师平章乔文惠公挽歌词三首
奕世诸贤辅清朝得老成谏兵秦蹇叔忧国汉萧生更化人皆仰调元位独亨天迟诸葛死尚欲致昇平名在洪钧上身游緑野中社方娱白傅城遽闭滕公国势关轻重君恩着始终堪嗟典刑尽羣木刺寒空忆在乌伤日惊腾鹗荐辞自怜拘法守何以答心知零露黄花暗凄风画翣悲遥瞻孔山路无计送灵輀
挽周廸功二首
书种开风气儒声动海涯一门团义聚千里择名师重卦终须卜留耕已可菑贤书初入贡玉树影参差忆昔痴儿幸联君季氏姻两家成契濶一梦记酸辛乡誉闻君子铭章又古人落花愁暮雨凄冷不成春
挽张监丞
我兄同昔席我亦接青班不尽明时用空令老泪澘笋联才胄监竹使只乡关时岂无知己吁嗟世路难
挽赵漕二首
蔚蔚郎闱望皇皇使节辉竞时俱勇往怀宝独言归皂盖人方惜黄粱梦已非萧山遗老在谁使涕交挥歛袵从童丱巢枝幸里闾尘踪谁擦拭余论借吹嘘得意鸣珂地惊嗟素锦车直言公不死兰玉秀阶除
赵学士挽诗
鼎盛弹冠地胡然袖手居自怡还自足谁毁又谁誉花竹人安在芸兰庆有余华涂惊素锦行道尽欷歔
挽陈汉英
庠塾崇师道乡闾重典刑麟经开晩学鹗表动天庭头未终朝黑衫能几日青文章难得力愁絶岘山茔
清献集卷二

[book_title]卷三
<集部,别集类,南宋建炎至德佑,清献集>
钦定四库全书
清献集卷三　　　　　　　宋　杜范　撰七言律诗
新秋二首
少昊行秋正疾驱洒然凉色已侵肤翠空碧水涵高下淡霭苍烟半有无风露已经生惨戚菰蒲且欲慰斯须谁将霜竹横云外似有悲声与恨俱
一叶阶前落浅黄已知秋色渡长江百骸假合宁长健万虑丛生未肯降荒草露寒飞蝶尽暮山烟带白鸥双倚栏独立浑无语时把残篇对小窻
春雨甲子而润泽不违时夏已更秋方虑乾涸一夕沛然优渥矣喜而写情
甲子謡言未足听沛然甘泽以时行平田不藉开渠水野老谁思逐妇声黄倒积云承露重青翻长浪簸风轻贱夫一饱诚为幸更祝倾河洒甲兵
继和严君壁上韵
山舍榱楹朽蠧余朅来小圃作闲居推移宁免人间世洒落还同心地初鸥鹭齐盟忘物我薛萝交翠映簪裾恭惟不负传心印已把浮生付六如
丁卯九月十夜观月
草露团团夜气浓一天明月半弯弓光涵万顷澄秋霁影落千山接翠空毫髪不迷孤照处胆肝尽露广寒宫回廊独步浑无觉似是泠然驾远风
己巳登玉峯亭二首
与君擕手上峦坡多少尘襟尽刮磨一鸟横边秋霭淡片云归处夕阳多潮来万里翻明练山簇千峯列翠螺此地不堪归去早欠看明月涨金波
杖藜无事历危坡一片清寒镜面磨极目尽时知水濶置身高处见秋多此时不着登山屐到处还成测海螺遥想高人闲物外故应不与世同波
八月十一夜风月可爱自前屋覔酒不得而归小诗呈百六十叔
晩烟轻拂乱山横落日才收月已明万顷孤光低濶野一天寒色带疎星交情要与秋容淡擕手难禁夜气清惯识醉中风月好不知风月更宜醒
次韵草堂
心事崔嵬日不如愁端丛起蔓难图残山剩水鸟声怨落日微云雁影孤妙句耸闻惊昨梦寒窗细读慰来苏许身已在羲皇上降志犹能念昔吾
偶属成嵬字韵录呈六十叔二首
溪头徙倚对崔嵬世上尘愁安在哉峭壁千寻翻素练深崖万古鬬雄雷空余鸟迹无人到应有山灵怪我来偶尔相逢成胜槩平生襟抱此中开
莫令胷次着崔嵬万事於人何有哉欲向悬崖看积雨几经空谷撼奔雷山花无思开还落溪鸟忘机去复来此地逍遥吾足矣解愁春瓮不须开
清真褚道士擕罗丈唱和访余求诗予非能诗者辞不获力拙次韵能不以狂斐疵我否
远寻幽侣对清闲落笔烟霞写壮观不染红尘随处适独将青眼个中看云飞碧落无心到月浸清波彻底寒遥想衔杯当日意洒然新沐欲弹冠
和宗司法与郑府判韵
毫端收尽九秋清凡目容窥巨海惊别驾锦囊夸李贺参军石鼎续弥明珠玑错落交辉映金石铿锵迭奏成迷道愿君相指似敢辞驽钝策孤征
又用韵
候虫啧啧泣秋清节物还令壮士惊人在九原谁可作月横千里自增明诗坛尚幸从盟约句法于今识老成自愧枯膓如罄室只愁有债未寛征
又和郑府判侯字韵
野人漫学事王侯宦牒相从得俊游着眼丹铅常午夜转头茰菊已深秋几多陈迹成今古莫对清尊话去留自幸趋隅陪玉麈如今何止识荆州
复用韵以见别情
挿架牙籖富邺侯戏将翰墨此中游紫茰黄菊家家酒巨轴长篇字字秋谈笑不堪增恋嫪简书无奈怕淹留人生聚散真萍梗咫尺应能见九州
别张簿兄弟
弱柳含风拂路隅一尊话别意踌蹰相看未了百年事有约无忘千里书到手功名还漫浪褆身德业念居诸愿君一语勤相赠拜赐从今傥不虚
戊寅夏和赵十七兄招提偶作
故山擕手惬心期里社从游即旧规十雨五风深望岁一尊重会只催诗多君格力开坛社得句精神见睫眉匹马秋风思远道此盟常恐忆它时
游擘翠
新晴山色净襟裾世上尘埃一点无飞瀑惊奔争澒洞层崖屹立镇崯岖乱流平处沙可数顽石丛中草不枯醉後偶来观物变要知到处是工夫
和沈节推韵
点检春光向几多埋头官事暗中过萧萧?影霜先入匝匝襟尘镜未磨盟会谁令寒晋楚篇词自幸识阴何休文多病风流甚红药尊前独醉歌
次陈友韵【永嘉人叶交代馆客】
企望隣邦百里賖一时文物数名家惊人议论铿苍佩落笔词章粲彩霞此日相逢真有幸何年重会恐无涯顾余何以为君别多愧新诗屡拜嘉
归自漕司试院到桐庐晩偶成
归棹便风泝古流一杯独酌兴悠悠夕阳蘸水金窝沸暮霭笼山紫幕浮牧笛村村分路入渔帆浦浦带烟收丹青此处难为手更有羁情不奈秋
再依韵复足五十六字以见一时无聊之态非诗也
人间总是一虚空过眼流光过耳风方见露芽墙下茁又嗟霜叶岭头红身来作吏双溪上谁使冲寒一寺中急雪随风穿瓦过强呵冻手作诗穷
十二月初六日出郊途中值雪偶成小律诗
宦尘役役走长涂岁晩离家只自吁风入破舆寒彻骨雪穿疎幌乱沾须横陈瑞色今如许定拟丰年可大书州县徒劳何敢惮万家温饱即吾庐
恭谢侍读仁皇训典彻章御赐杜工部紫宸殿诗退朝口号幷鞍马香茶
於赫仁皇训典垂寛慈实德太平基鸿图植远文孙绍燕翼谋深烈祖贻宝历初更思善治瑶编久閲抚良规平平王道今犹昔海宇雍熙庶可期
丹地从容接细氊岂徒口耳漫周旋帝王家法由心法典策言传以道传章彻诵筵天意悦恩隆赐典露华鲜礼文稽古皆成宪主德由斯志罔愆
微臣何幸厠经帷宠渥便蕃亦例施鸾凤惊飞高晋帖夔龙会送借唐诗灵芜甘露排忧困骏马雕鞍念老羸自愧无功难称塞孤臣耿耿只天知
得雪称贺马上得五十六字
昨夜同云犹未合晓来一色变山河料应天上梅花早吹落人间柳絮多酒兴自怜今老矣诗膓无奈此情何银杯逐马天阶路何似寒江伴钓蓑
窻前竹
拔地停空翠削成与凡草木不同荣无心到彼难教曲有节防身只自清本是孤根穿草壤谁令弱杪上云程碍檐敲瓦宜芟去好伴寒松涧壑声
闻喜宴和御诗
臣恭覩御制赐徐俨夫以下诗仰见陛下菁莪乐育棫朴能观君子有酒旨且多爰启云需之宴治世之音安以乐载颁奎画之华臣昔厠职於摉罗今饕恩於慈惠不揣荒芜恭和投进伏望圣慈頫垂睿览冒犯天威臣无任震越恐惧之至
清朝策士属新元四海英髦意气轩自是冕旒崇直道亦令韦布效忠言鹿苹初洽君恩重凤藻俄颁帝语温此日微臣陪镐宴更慙兰省滥捜抡
舟中偶成小诗
泛溪深处暮山晴乍脱尘埃耳目醒水面浮天相与碧波心浸月两争明浅流碍石滩滩急曲岸铺沙渚渚清人静夜阑舟未舣微吟顾影不胜情
和杨兄两诗
鲁教寂寥邹辨已异端塞路日殷繁宝丝远缉千年绪古监新磨一世昬正道以身为屏翰真儒於此见渊源缄来遗像知君意百世师模俨若存【杨以昌黎像见赠】
望断家山两地悬白云何处涕潸然吏尘岁月知无几宦海风涛幸有边已是雪霜催岁晩又还花柳放春妍起予妙语令深省碧眼相看话百年
凖斋诲人亹亹不倦某每侍几席洒然若执热之濯清风一日语及唱和新篇继复缄示联章巨轴皆相与切磋之意某辄忘其荒陋次韵二章借以求教不敢言诗也幸赦不敏而镌诲之
着身閙市厥惟艰渺渺狂澜荡不还心莫转移真匪石德常安重有如山谈经不踵诸儒後辨理尤严一字间倾耳名言深猛省半生日月总成闲
倦游愈觉世途艰远矣淳风未易还车去出门多异辙尘来眯目失前山差殊只在毫厘际迷复都来反覆间珍重先生相指似忙中自有本来闲
伏蒙赐和复用韵二章拜呈可谓出丑衒媸惟自叙鄙怀并以见区区敬慕之意姑惟教之是所愿也
道在行藏自古艰为贫偶出未能还一从举手遮西日已恐移文在北山身入微官缰鎻里心惭大隐市朝间浮云富贵非吾事便有功名亦等闲
学道辛勤历万艰精神见性本无还齐眉自可供瓢乐擕手何须去鹿山谓介谓通非所在不夷不惠处其间自怜尘俗心犹在即席枢衣愿少闲
和花翁盆梅
絶涧移来近市园又还移入卖花盆体蟠一簇皆心匠肤裂千梢尚手痕试问低回随俗态何如峭直抱孤根岁寒风节应无恙鲁兀须知自有尊
和花翁自咏
愚拙天真未易全如翁自许岂其然剩将诗句酬花债只把春衣办酒钱仅六尺牀皆乐地方千里旱自丰年瞿昙老子都曾学曾学为儒也学仙
和贵方韵
万物由来备一身要教纯熟在持循莫嫌恶浊浮埃界自做分明实地人培养确知心是圣工夫岂费笔如神羡君精进追前哲愧我衰颓落世尘
借韵呈寛堂
坦然寛德是居身又有疲甿要拊循镜净不过方寸地海涵何止百千人呻吟望赐多沟壑晩闪为霖几怪神膏泽未能周海宇祝公先静一州尘
次花翁冬日三诗
料理新阳在此朝休文但觉带寛腰懒将漫刺廵门到病怕时人举酒邀强裹青衫空自累满簪白髪不相饶冥心久矣随天付九转还丹不用烧
人心天理两相关无奈花翁尽日闲丽服靓粧纷拜节弊衣短策自怡顔已闻瞥尔寻幽去又见陶然向市还住世世尘尘不染梅花好处即孤山
翛然僧舍一柴扉淡泊如君眼底稀山泽肯为仙骨瘦襟怀自得遯身肥有诗盈帙遮空槖无酒留宾办典衣一棹稽山风雪里便应兴尽雪中归【闻欲往越上故云】
次花翁喜雪快晴韵
何人急急走灵符扶醒摐摐十万夫隘巷未收穿履迹短檐已倚晒书儒日开雪色如飜手景属诗家费捻须起望四山新入画翠屏半是粉成图
次花翁第二雪
创见飞琼粲晩华已闻得句压刘义乱随风势斜穿户谁在云端巧雨【去声】花恼杀饥乌寻屋角寒惊宿雁失汀沙此时清絶难酬赏羔酒谁言胜凤茶
次花翁第三雪
拥衾无事可相干急报飞琼急起看推户已成千顷白倚栏未觉十分寒三逢瑞景开心目几费诗翁琢肾肝妙句鼎来方对客共吟惊喜欲忘餐
次花翁自笑韵
村翁活计谢田庄肯与时人较短长余事诗篇陵鲍谢太平胷次到黄唐以通为隐浑无碍有乐偿贫似略当自笑此生成鹘突谁知鹘突正难量
次赵贵方九里松独行韵
道机已熟絶防闲纵步来寻兴里山残雪点衣消酒醉晩风吹鬓带诗还妙年羡子欢悰足走宦愁予乐事悭安得相从尘网外快将如意碎青珊
罗季能赴兴国前诗未作尝於醉中谩成亦并达之
一笑重逢二十年自怜镜影已华颠谩言世上谁知我落在人间恐愧天理到平时无一事行须实处着千鞭但教千里民安乐莫使虚名为世传
又送汤国正五十六字
一尊浊酒送君行惨澹江云似我情已是园林堆落叶更添风雨扫残英直存吾道曾何病公在人心为不平我久念归归未得羡君趱得去帆轻
南乡舟中偶成
日斜远浦閟朱光烟抹前山湿翠粧自有着身丘壑分故应遣我水云乡便於世上夸锺鼎何似田间饱稻粱手把黄花相问讯秋风不改旧时香
和耕甫弟梅
数点氷葩与雪宜有人着眼水边篱从渠疎影初传句自此清吟未有诗曾到孤山飞鹤处恰思偃树跨鲸时李园莫负春风约应有当年未折枝
冬至展墓偶成
至日冲寒扫墓墟凄然一拜一欷歔蓼莪恨与云无际常棣愁催雪满裾误落世尘惊日月谩牵吏鞅废诗书回头更看诸儿侄门户支撑正要渠
郑宁夫擕诗什访余并有赠篇闻其浙右之行诗以送
何人剥啄扣云关袖有新诗数百篇宫徵自调相和应珠玑不?尽光圆昌黎荐士慙无路东野盘空枉笑天闻道二亲犹未葬知谁着眼为渠怜
承见再和用韵
簇簇枝头缀浅黄鼻通四远熟留藏秋於对树疑添色雨不多时怕减香花事索人非易管诗情得酒为新尝丛芳德色惊人句影下重吟驻夕阳【一本云乞将花事从君管賸有诗情得酒尝推按已惊新什至蔼如病思得春阳】
挽曹处士二首
年才四十未云迟勇谢文场意已奇独抱古心欣有得肯同时好浪相追回神自是平生学彻底还看处死时援笔大书真力士纷纷醉梦若纒悲
持身非介亦非通闲处工夫不堕空石室隐居虽我独凤冈文社与人同道镌一族多名士惠泱千家有後功潜德自昭何待发矧兹大笔诏无穷
徐倅尊人挽诗二首
教子成名岂偶然存心积善契苍天独工学问驰清誉旁习隂阳得异传煞有哀荣身後事不差生死梦中言欲占厚德看铭志七十之期过一年
论子论交事契深同年同里又同心登堂未展龎公拜梦奠俄惊尼父吟自古隂功天所予如公遐福世同歆老成渐渐凋零尽空有澘然泪满襟
丘知府挽诗
弟兄鼎誉人争羡富贵随时报未均领阁清班非不遇持麾重选遽成尘世夸人物今何在志在诗书竟莫伸笑语诙谐犹在耳忽闻远讣恐非真
挽陈将仕
事到盖棺方始定言于陋巷乃为公试看倾郭盈襟泪尽是忘餐振廪功荣贵但知崇已欲文章未必济民穷如君厚积人谁忌惟恐君家积未丰
挽黄修职【居仁尊人】
宰士当年棣萼情世科心许白头登诗书早已传家学塲屋谁知负夜灯老矣尚余英气在嗟哉独慕善人称一经分付曾何憾看取于门自此兴
挽李处士
确荦羣山兀海隅芬川蔚有吉人居施仁一念周乡井称善同声溢里闾教子垂芳心有待荣亲养老意何如貤恩漫尔撑门户肯负当年一束书
挽赵漕合中
丘公四海大名垂有女来嫔阀閲宜苹藻自供寒女事琴书未许世人知舟移夜壑方遗恨剑合平津自有时膝上一经勲已策吁嗟不赋板舆词
挽【阙】
韬光自古常难见友道于今幸可论勲业但看江左相才名已识下邽门壮哉兰若当时志已矣云山此日原到底百年同一梦山林钟鼎尚何言
挽翟亲
时运遭逢亦偶然着鞭莫讶祖生先闭门终负三冬用脂箧徒夸十部贤玉树幸能光旧德爵罗宁复叹当年生平未快荆州愿有泪空令落九泉
五言絶句
酥溪寺舍窻前有黄金间璧玉竹可爱谩作二十字不许撞题
中土太淡素东皇染半节此君已不羣此种更奇絶
得光字
挂起梧桐月先成一夜霜与君飞大白一口吸秋光
清献集卷三

[book_title]卷四
钦定四库全书
清献集卷四　　　　　　　宋　杜范　撰七言絶句
和六十叔二絶
夕阳有意为人留斜映寒江着小舟远目遥岑无限意不须萧瑟赋悲秋
半窻斜日带东篱桂子团团已满枝朝露晩风并夜月细看一一是君诗
辛未白鹭一絶
故园苍莽淡烟霏白鹭翩然下小池岂我机心犹未尽踌蹰四顾复惊飞
次韵十一叔芍药五絶
白白朱朱扫地残尚余红芍带春妍娉婷自笑成孤语困倚芳丛背日眠
簇簇妖红裛露鲜春工烂漫乞君看心期点检都无可幸有花盟独未寒
心事摧残厌世喧眼前能复问媸妍故园春色还依旧此日看花意不然
手把春花已後春锦容入眼更成新凭栏落日浑无【缺】倍觉君诗信有神
寒暑回还日日新数枝留得几多春君能弹压凭佳句一段清襟亦可人
次韵草堂二首
月荡秋光滴翠空英英寒色万山同一年奇事惟今夕顾我萎然卧病中
中秋有约醉南湖料此清光已不孤枕上不堪良夜永起来犹强作伊吾
壬申九月初十归自邑中两絶
雁宿沙头水月明无端惊起两三声孤飞缥缈知何处影落寒江浪已平
风清露肃片云闲耿耿寒光沐万山满目琼楼高着脚岂知身复在人间
清贞褚道士擕罗丈唱和访余求诗予非能诗者辞不获力拙次韵能不以狂斐疵我否
冀北奇才万马空惊人佳句墨深浓春风桃李人应识要看寒溪涧底松【有和道士韵者云乾坤造物元无物花鸟逢春不识春】
戏十九兄二首
风流公子醉阳台归路犹传笑语谐玉腕双扶争妩媚不知失足在苍崖
君曾夷视北山巅险阻谁知在眼前亟欲问君无恙否小春催到探梅天
飞雪未巳可谓佳瑞约判簿判务二丈同登尊经阁
万顷琼瑶烂不收从今便合庆来牟与君莫负登临约不是偷闲作浪游
次沈节推韵
春工剪水巧先呈不夜寒光满地琼独捻氷须捜雪句此时谁解与同盟
又得一絶句
白句方从万玉妃安排红袖点春晖一寒自笑无氊客三酌匆匆早赋归
和汪子渊桂花一絶
姮娥剪彩压羣芳一夜秋风入酒囊薰彻醉魂清入骨敢言天下更无香
和赵山甫海棠
春风得意酌霞觞翠袖宁禁白露霜欲向月宫收賸馥晓窻强理背时粧【时海棠与桂花同开折以同赏】
次沈节推送春韵二首
佳人憔悴怯春衣日暮楼高酒力微流水落花无限恨一声杜宇又催归
一年春事逐飞蓬燕语千愁诉未通水竹谁家深院落卷帘凖拟纳薰风
七月二十七日午到钓滩登其台丙子岁予自三衢回与同官数人过此尝书岁月壁间今寻之无有矣尚记曩者登台时风雨凄寒石磴危滑蹑屐而上不以为难今踏晴扶杖不数十步即足懦心悸目眩耳聩登而恐不至也下而恐不及也卧舟中久之气始定丙子距今才七年筋力衰遽如此更七年不知视今又如何也偶成二絶
高人作计亦迂哉千尺崔嵬着钓台握手故人留不住有鱼那肯上鈎来
忆昔斯堂醉晩风壁间岁月已无踪谁知千古留名字只在当年把钓中
偶成
喜脱京尘理棹行归心伫立望危樯得风甚饱秋帆腹顷刻回头失富阳
宿兴善寺成小絶
废寺翛然殿宇空早寒催雪撼山风急投小舍成孤坐拨尽炉灰那处红
用韵作懽喜语
冰雪凝寒万木空我今正欲转春风东郊已作安排计会看枝头万点红
刘上舍擕酒有诗和其韵【二首正月初九日】
数过流年转瞩中宦尘休更问穷通新诗唤我尘埃梦孤驿清澄一笑同
匆匆岁事又更新一气初回万木春独有江梅殊未觉凛然冰雪照诗人
高兄徐仓高弟和刘会之两絶见寄再韵谢之
我辈周旋实地中此身穷处此心通荷君一见如平素迹未相亲味已同
袖手闲居德日新静安增伴四时春君方入室慰此老肯作浮阳愧古人【来诗有比似澹台之句】
康秋惠诗和其韵二首
春入桃园日正迟怀人何以慰朝饥自怜官事冥烦日却是诗人得句时
观梅诗兴愧何郎尘鞅埋头岁月长力薄何能堪重负托身犹喜郑公乡
晩坐偶成一絶
日隐西山月色微林端水际淡烟霏遥岑横碧在何许谁念行人未得归
刘上舍以诗送牡丹并酒和之二首
春愁风雨不禁寒红尽枝头緑已团谁遣佳人伴岑寂初酣卯酒脸匀丹
纷纷万卉委泥沙独殿春风自一家珍重白衣相问劳醉吟佳句醉看花
偶题
雪外乱山才约略雨中平野更凄迷有人支枕篷窗底卧看羣牛渡野溪
和阳秀才惠诗七絶
半菽生涯志九霄诗篇妙处压刘曹朶颐钟鼎人都错自有灵龟价最高
夜光那肯暗投人至宝何须借所因袖有明珠来遗我荷君此意重千钧
区区敢计一身存剥尽皮毛尚有根有客欵门歌慷慨清风为我濯尘褌
百年坠典一朝行疾痛谁知赤子情劳瘁何曾沾小惠追呼蚤已困苛征
载籍重修旧额存从今便可养胚腪只愁均赋无良法巨室逃杨复放豚
事已垂成虑正长民风安得反醇龎交征上下方旁午何以为谋淑此邦
三载尘埃积寸心空斋暗鎻一牀琴忽闻宫徵相勾引聊整徽弦发旧音
问渊明菊
世以渊明名尔菊却来紫陌换青铜东篱采采知何处岂不包羞负此翁
代菊对
未有渊明先有我何人唤我作渊明东篱宛在南山下谁向秋风管落英
曹娥
举世贪生不足评舍生取义亦难明娥知有父不知死当日何心较重轻
偶成
短篷支枕看青山山意闲如人意闲飞过白鸥何处宿宿时莫向急边滩
处静得梅枝为赠以新诗将之漫次韵以谢
花与诗人自目成荷君持赠半寒灯悄然清梦江村里忘却官身在宛陵
何君智父之堂名以云岫袁蒙斋记之智父以示余漫成絶句
谷里深藏岂自珍须臾触石上天津悠然一片心何在说道无心却误人
枕上偶成三首
一春霁色养花天近夏鞭霆雨沛然说与农人勤贮水行看緑雾涨平田
春动边声虏计狂淮流据断架浮梁雨师怒烈风云阵定报惊奔下射阳
老夫屡与死为邻急报家人早入京正虑舟行流未滑枕前快听泻檐声
和杨兄二絶
诗人过我辱高轩坐觉尘埃不敢干三寸古今谈不了明珠落落走金盘
三年尝尽万间关力怯强弓寸寸弯何日变成闲世界与君夜月对湖山
偶咏玉簪花
叶带春姿如泼淀花多秋色似凝酥怳疑鹭立清波上只欠渔舟凑画图
和会之二絶
飣虀篘酿挹仙霞味到诗情分外佳应把梅花望彭泽不辞漉酒汚巾纱
爱景探春意已生新诗新酿一时成遥知独酌微吟处霜月应多别处明
刘百十六兄送梅花大鲫新酒以诗将和其韵四首
尘?三年绣水湄诗怀久矣负良时门前喜鹊来相报知有骚人委色丝
寒冰为骨玉为精篱落横斜数点清不见孤山浮动处岭头折赠若为情
暖日浮光深水湄鱼方掉尾煦晴时巨鳞如掌勤分饷兴入扁舟动钓丝
新蒭盎盎泻琼晶照我襟怀彻底清多谢白衣相问劳举杯无语不胜情
赠以酒寄诗
茅茨底下坐寒氊应是孤吟舌本乾急遣麴生相问讯满浇磊磈润毫端
和高吉父六絶
端为稽田赋未均一时板籍尽更新三年敢作贤劳叹政恐才疎负邑人
麦陇吹风饼饵香桑畦映日茧丝光晩春好诵归田赋问汝胡为两鬓霜
饮啄於人似有缘又将尘面对瞿昙儒冠未必非相误时听钟声静夜参
平生习懒怕逢迎相望何时可合并妙语贯珠分在手山斋快读晩风轻
工部文章裕後昆桥斋遗稿炯然存偶拈同谷悲歌句又把愁肠搅一番【稿中有和老杜同谷七歌其词悲怨】
世事纷纷起笑端五云深处最高寒与君便好寻前约霁月难同俗眼看
途中二絶
一点天根动处微已令万物受春熙欲知消长从来意便是人心善恶机
脚踏京尘动数旬归途又复见书云羣阴已放阳来复看取新年别有春
和韩蕺山见赠絶句
世网纒身未得归但劳清梦到林扉高人误作班行看只是山中一布衣
秋游雁荡道中
遥睇前峯已出奇从今便合办新诗山灵似是知予意拥翠来迎步步移
石梁
它山不数碎如拳有此撑空万古寒好个山中廊庙具游人浪作石梁看
照胆潭
布袜青鞋得远寻四边卧石护清深从他照破千人胆容我论交一片心
罗汉洞【灵峯】
攒空巨石太崔嵬踊跃山巅亦壮哉谁把斧斤挥直下斫开洞户许人来
道中戏成
造物人言是小儿偶然越样与儿嬉不过几块麤顽石博得人夸几个奇
天柱
削成一柱是何年屹立当空更不偏我欲借渠成大厦少陵此意久无传
天聪洞【灵岩】
脚力穷时眼力通层梯倚石上天聪世间无限惟顽石独此中间透外空
小龙湫
水脉凭高天外来半空散得万飞埃老龙卧处知何在唤作灵湫亦漫猜
大龙湫
半世名闻始见之洞心无语立多时【选洞心骇目】经行处处皆奇絶此比诸峯更絶奇
擕酒落成倅厅绮霞阁口号代简
绮霞风月一番新賸把余光烛近隣闻道落成开宴席也容老子挹芳尘
和阳字韵
又还秋色到萸觞检点东篱次第黄碧水连天无限思栏杆无奈带斜阳
寄题芦洲
幽人作计筑幽居傍水为亭手植芦何爱世间闲草木只缘胷次有江湖
拾遗
相传有富室公至其家尝厚欵一日访公遇午留食葱羮麦饭怒而去公贻此诗终身愧不敢见
葱疗丹田麦疗饥葱羮麦饭两相宜请君试上城头望多少人家午未炊
清献集卷四

[book_title]卷五
钦定四库全书
清献集卷五　　　　　　　宋　杜范　撰奏劄
军器监丞轮对第一劄【端平二年秋】
臣草茅书生窃第奉常几三十载区区愚忠无由自达遭逢圣朝聿新庶政一介滞遗亦与甄擢进之周行今幸当轮对正小臣竭忱报上之日其敢或有所隐以负不忠之罪惟陛下垂听焉臣读易系辞曰易穷则变变则通通则久夫天道人事未有运而不穷者变而通之斯不穷矣其道存乎其人故否之上九曰休否大人吉盖谓非大人则不能转否而泰也剥之上九曰君子得舆小人剥庐盖谓非君子则不能转剥而复也至於上卑巽下苟止则为蛊蛊者弊坏之极也而有元亨天下治之象其繇辞曰先甲三日後甲三日盖甲者事之更端也先甲以究其弊之所以然後甲以虑其弊之将然周思曲防动而必当则弊革而治立矣夫穷而必变者势也穷而能变者人也人不能变而听其势之自变则天下之故可胜道哉陛下以为今之时何如时也岂非否而欲泰剥而欲复大坏极弊而为蛊之时耶三四十年权奸擅国百蠧交溃自陛下亲揽大柄召用正人天下延颈企踵而望更新之治且两年于此矣而纪纲之荡废者未修政事之苟翫者未饬风俗之颓靡者未振气象之凋残者未复楮轻物贵国匮民贫军伍干纪而远迩效尤边备单虚而中外凛凛弊端纠结有不可爬梳之势坏证捷出有不可援持之扰而上下方且苟安玩愒岁月以忧时为张皇以虑患为过计以振职为生事以持正为好名天下大势如寄扁舟於惊涛骇浪之上维楫不固篙师不力而安坐以幸其善济盖亦难矣陛下更新之志非不勤也朝廷更新之令非不多也天下不惟未覩更新之效而或者乃有浸不如旧之忧陛下亦尝深思其故乎夫新教条易新风声难新观听易新心术难以一时之教条耸天下之观听而无以行鼓动之风声变积习之心术是无异饰屋之陋以丹雘丹雘虽新而屋犹故也饰人之羸以衣冠衣冠虽新而人犹故也若是则蛊何由而治而否泰剥复之机将转移之以人耶将一听之於势耶臣愚窃谓致弊必有源救弊必有本本源之不究而漫曰革故而图新是以弊易弊也天下之理天命之所不能违人心之所不能异者曰公而已矣公则正大而明远私则偏狭而滞暗公则兼听广览而是非洞见私则恶异好同而利害莫察公则刚毅有执而果於徙义私则依违不决而制於两可公则确意倚实以图事功私则苟焉狥名以为观美公则随其所施而人情允协私则一有所为而异议并兴公之与私盖世道理乱之所由分也积三四十年之蠧习至於浸渍薰染日深日腐溃而为百孔千疮有不可胜救者考论其故虽不止一端推究其源不过私之一字耳陛下奋大有为之志而适当天运人事之穷固宜惩其弊源而痛加涤濯使私意净尽公道大明则变而通之本无难者不然病根未除而随证用药药虽屡更何补於病臣两年间所覩闻者虽未必尽然而愚臣不敢有隐试为陛下一僭陈之以天位之重而或疑其为私德之报以天伦之亲而或疑其有私怒之藏天命有德而或滥於私予天讨有罪而或制於私情左右近习之言或昵於私听土木无益之工或侈於私费隆礼貌以尊贤而用之未尽温词色以纳谏而行之惟艰此陛下之私犹有未去也和衷之美未着同列之意未孚纸尾押勑事不与闻同堂决事莫相可否集议盈廷而施行决於私见诸贤在列而密计定於私门正涂未辟捷径已开朝端未亲旧习犹在此大臣之私犹有未去也君相之私容有未去则教条之颁徒为虚文是以贤能不见於实用而流俗足以移人居论思献纳之地或以循默而充位处弥纶省闼之任或以刻薄而结知有言责者不得其言而风采之日铄有官守者不得其职而吏奸之日胜监司无澄清之志而贪俗未弥守令无抚字之劳而民生益困任边陲之寄者视军资之丧而不以实上闻夸称提之能者饰楮劵之直而惟以虚取誉上下相蒙类皆欺罔至於事之相关者则挟谖诈以启纷争势之相敌者则怀嫉妒以谋沮害朝廷方恃以为屏蔽而彼乃自为仇雠私意横流上下充塞大抵以便文自营为入官之计以乘时射利为进取之能以辞难避事为保身之哲各身其身各家其家则陛下将孤立於天下之上矣岂不危哉此私之一字所以为致弊之根源而枝叶之蔓延末流之泛滥其害有不可胜言者弊源之未去而徒摘其一二政事之失更张而易置之朝令而夕变屡行而辄止无益於更新之政而徒以失信於天下而生乱阶也向也以苟且致弊而今也以苟且革之向也以具文致弊而今也以具文革之向也以因循致弊而今也以因循革之向也以欺诞致弊而今也以欺诞革之是谓弊益弊也何革之能为是以上轻於出令而威信不立下轻於玩令而朝廷不尊天文变於上人事乖於下民心日摇国势日危陛下之臣谁与领此此臣所以痛心疾首流涕而长太息也臣愿陛下克己寡慾侧身修行不以富贵为可乐而所畏者天威不以威福为可恣而所奉者天道体乾德之刚健而无一毫牵制之失行王道之正直而无一毫系累之偏广聪听以防壅蔽采衆论以定是非厉笃实之意以斥虚美行谨审之令以立大信母狥流俗之见以疑君子毋求目前之快以用小人洗此心以主公道正此身以行公道修明此纪纲政事以大布公道方今爰立并相揆路更端亦转移世变之一机也若拘挛退沮复循故辙则天下之政殆将不复新矣矧国家多事内阻外讧镇定绥辑惟在辅相既同心於忠爱亦何分於事权宜相与协力并智扫除宿弊廓然大公以公是非进退人才以公好恶大明黜陟以公议论修废补弊以公利害扶颠持危毋有纎芥之嫌以来谗人交鬬之口毋为形迹之避以壅中书积压之务此正今日之所当先者且论道经邦宰相事也四方有败必先知之宰相事也今乃下行有司之事而尤侵铨曹之官州县之美职京局之猥任悉归於堂除又有堂除拨下者亦占为堂差此奸臣招权之术市恩之门聚利之涂因仍不改以致今日渎乱朝纲滋长吏蠧莫甚於此祖宗朝虽六院亦隶铨选今者纵未能远迹前宪亦宜近考孝庙朝凡不系堂除差遣皆令铨曹依条注授妙选天官长贰使率其属以综核人才不惟可以息奔竞之风塞侥幸之路而宅揆之地文书不至委压庶可以清心省事与其同列讲明至计以安社稷举用贤俊以起治功此尤今日之所当先者然後训饬庶官布告中外明示意向立之风声以洗天下积私之习以回天下向方之心其他蠧弊之所当革事功之所当举者毋循偏见毋急近功必深思夫先甲後甲之义图其始必究其终?其得必计其失虑患之必先预防之必审则治蛊之道得而否者可泰剥者可复也臣不胜惓惓取进止
贴黄
臣窃谓近者召用儒臣发明格物致知诚意正心之学盖以人之一心万事主宰故欲阐先贤之格言大训以切劘陛下之心术为建事立业之基此正大臣格心事业虽施之於用未覩厥成此当责之於用功未实故成效未着不可以其言为清谈无益实用而欲委而弃之也窃闻近有好议论者从而诋訾讪笑之是将以不致之知不诚之意不正之心而欲有为於天下万无是理陛下一惑其言则将有厌薄儒学之意而奸驵嗜利之徒偷为一切以攫取陛下之富贵者乘间而售则人心失而国本摇天下事去矣此贤不肖进退之机天下安危之所系不可不谨也臣愿陛下亦崇儒学以其讲明见之力行毋徒资诵说以事美观而卒堕或者清谈之讥则天下幸甚取进止
第二劄
臣窃谓当今天下之至可忧者有三边备之虚也国计之乏也民生之困也臣日夜忧念辄有一得之愚敢僭言之一曰核守御之实臣得之传闻敌人聚兵河南其意叵测分道并进虚声已驰逆全余党必为向导北来新附动皆寇雠万一边面有惊淮东为急败军之将已难语勇矧私隙方开孰御外患一无足恃可为寒心虽边廷斥候事未必实为国深虑理宜预防今上下晏然如平时岂非犹幸和议之可恃臣闻王檝尚留浮光收买南货辎重甚多差拨人夫以数千计则是商贩嗜利之徒必非敌人通和之使疲弊中国取笑四夷莫此为甚犹为可和岂不误哉臣愚谓宜亟遣朝廷重臣视师江淮自择其谙知形势晓畅军事者以为之属至其近地檄召二帅谕以亷蔺贾寇之事而责其戮力王室之功然後访其所以为今日守御之计险要尚虚何以备之营屯尚阙何以补之糗粮未足何以储之民兵未精何以练之将校之不可用者何以易之城池之不可守者何以缮之新附之不可保者何以处之使之条陈其措置之宜与夫见行经画之事毋循前弊以为欺罔仍遣其属亲行廵视体量利害以参考其说相与讲求实备而亟施行焉庶为边守者知所任责而边备有足恃矣二曰专物赋之司今大农虽曰总天下财赋然分於四总者大农不得而察贮於南库者大农不得而知藏於内库者大农不得而与事权无所统摄而蠧弊必倚仗其间矧楮劵天下已厌其多而朝廷常患其少漫曰称提率皆尝试苛令四出寻即寝罢上下相视束手无策惟有节用住造而择其无害於百姓者多方以收之迟以岁月必有成效然亦非一有司所能为也臣愚欲仿祖宗时三司使专设一官以执政领之使周知天下钱谷出入有余不足之数设其属籍而会之核其失陷稽其蠧弊一岁之所入必足以供一岁之所出不足则讲求节用事宜痛加裁减条具奏上而施行之至南库内库亦使司存者月具见存之数而关闻焉以为均节用之备夫内库之设本以备缓急之需非以资浮泛之费有司虽不可得而会而一人亦不得而私也陛下视宫府为一体而使执政任财计於一身庶彼此无赢耗之异同而帑藏省积习之蠧弊其於楮劵亦可以通融而扶掖之矣三曰严按察之职夫一郡之官郡守察之一路之官监司察之监司之职於按察为尤重今为监司者大抵以狱讼簿书期会为急务而於一路官吏之贤否漫然不加之意其举也以应人情或不识其人而强加刻画其刺也多狥私意或不得其实而诬以贪赃是以外台之风采不振而循吏之治效蔑闻臣愿陛下谕大臣精择监司恪修厥职举吏必言其可举之实事毋徒为褒称之虚语劾吏必条其可劾之实迹毋过为诋毁之浮词其有罪在贪暴害及百姓必追勘得实具奏朝廷重加镌斥甚者籍而窜之仍令便部籍记岁终则考监司所举所劾以为殿最其有奉行称职所部生风及有举刺不当或一岁有举无刺者则以名闻而加赏罚焉且亲民之官县令为切其贪暴害民者监司郡守不知是失职也知而不以闻是庇奸也宜令台臣并劾之重者罢黜轻者镌降庶为按察之官者知所任责而民气苏矣此三者皆关於天下之大政陛下如以为可行愿与二三大臣诛究而速行之庶边备之虚者可以渐实国计之乏者可以渐赢民生之困者可以渐安矣取进止
贴黄
臣曩为安吉狱官见本州狱按已成上之朝廷至有二三年不下者干连拘系多以瘐死心甚念之意谓棘寺刑部稽滞以至此也昨为大理司直方知刑部下其案於棘寺大小皆有限日纵有驳难往复亦有期程尝询问其故盖大囚之狱谓之死按欲其缓死奏上辄留有司不敢请遂致稽滞是知缓死之为仁而不知无辜被系迁延岁月至於瘐死之为不仁甚也臣闻台察有六刑居其一民命所系其事匪轻臣愚谓凡州郡以狱按来上宜并以申御史台及至刑部下之棘寺寺定刑申部部申省省以奏入皆具月日关闻焉或是有司稽限令其觉察或是留中许其具奏庶刑狱不至淹滞而平民免於拘系其於仁政亦非小补并乞睿照
入台奏劄
右臣一介迂疎误蒙圣恩拔从庶僚寘之台察自维力绵责重两具控辞天听弗回黾勉拜命既在言职其敢顾私畏缩以负陛下亲擢之意抑区区有当先陈者臣窃见曩者权奸擅国所用台谏皆其私人约言已坚而後出命其所弹击悉承风旨是以纪纲荡然风俗大坏陛下亲政公道方开首用洪咨夔王遂为台谏痛矫宿弊斥去奸邪改听易视於旬日之间烝烝然有向治之意然旧习犹未尽去意向犹未昭白庙堂之上牵制尚多言及贵近或委曲回护而先行丐祠之请事有掣肘或彼此调停而卒收论罪之章亦有弹墨尚新而已颁除目汰去未几而反得美官自是台谏风采昔之顿扬者日以铄而朝廷纪纲昔之渐起者日以弊国论未定治功不立职此之由今陛下一旦更易数臣以任风宪之责更欲一新台纲以仰副励精之意若欲其迎合时好循默备位是自坏其纪纲自涂其耳目圣明图治夫岂其然亦非愚臣事陛下之职分也臣望陛下断自圣意明诏大臣力除回护调停之弊以申敢言之气以折奸回之萌臣当誓竭愚忠以上报君父傥旧习未除是非不别白则言者虽多小人无所畏忌黜者虽衆天下不知所惩虽数易台臣何补於治惟陛下裁之谨録奏闻伏候勑旨
国论主威人才劄子【台中上端平三年春】
臣窃谓当今天下之大患有三敌国之凭陵财用之匮乏不与焉夫二者关於天下之安危存亡其大患宜莫急於此而臣独以为不与者固非敢为是迂缓不切之论以罔陛下盖本强则末应纲举则目张否则饬精彩於衰残饱口腹於肌肉非惟无益祗以贾害所谓三大患者国论之未定也主威之未振也人才之未作也臣请为陛下条陈之国论者所以一意向方今敌兵强劲蹂躏荆蜀震惊江淮襄阳重镇而道梗援絶江陵孤垒而力困事危随枣德安蛇豕荐食光黄又告急矣而议者虑兵财之不支则主於和忧豺狼之难厌则主於战庙堂筹边未有一定之见督视开阃未有一定之?因循岁月苟且施行精神何由折冲将士何由用命不特此也至於进君子矣已有贤者无益之疑退小人矣复怀狙诈可使之意使君子?杌而自危小人扇摇而伺隙欲节用而或嫌其流於俭陋欲惩恶而或谓其戾於寛仁凡此等类不止一端自更化以来所以无一事之可立无一弊之可革者实由於斯臣所谓国论之未定者此也主威者所以厉风俗方今百度积弛万事交蠧上轻於出令而羣议之易揺下轻於玩令而人情之不肃王法屈於大臣之亲故主柄移於政府之调停姑息之政尚多苟翫之习犹在将帅骄蹇而渐有难制之形士卒怨傲而常有易叛之势胫大几於腰尾大难於掉朝廷不尊威令不行未有甚於此时者如是且不可以控驭中国况能以制服域外乎则其所忧不惟在塞北而且在萧墙矣臣所谓主威未振者此也人才者所以兴起治功今权臣窃命三四十年擅势利以消天下之气节纵贪墨以昬天下之智能自古才难而加以挫辱沮丧是牛山之木牛羊斤斧之余其有濯濯者几希矣方今多事沸集非才不济衆弊坌积非才不除内修外攘苦无任责之彦宵衣旰食常有乏使之忧凡参错於职位者惟以议论为事业以文移为纪纲上下相蒙习为苟且一旦有急则束手顾惊求其首公办事以身徇国者无有也其将何以排国难何以寛主忧臣所谓人才之未作此也此三者实为当今大患亦在陛下主张之纲维之感召之而已臣愿陛下清心寡慾兼听博采与二三大臣讲明可否利害之实而施行之审之於先而断之於後事毋轻发令毋辄变则国论定矣法天刚健行以夬决彰善瘅恶以植风声信赏必罚以示惩劝毋牵制於小恩毋轻?於大柄则主威振矣人才之生何世无之布於目前者虽未满人意其沉於下僚隐於山林者不乏也臣愿陛下亟降手诏内而侍从台谏卿监郎官外而帅臣监司守倅令长各举所知不限其数以其才之所宜悉以上闻其余职事官苟有欲荐士者许其於庙堂入劄军帅亦令举将士陛下与二三大臣择其被荐之多者详加捜访而录用之其绩效可称者从而尊显之必有自奋於功名者出为陛下用矣陛下以是三者深思而力行之庶几国论定而意向以一主威振而风俗以厉人才作而治功以兴如是则虽敌国凭陵财用匮乏岂足为陛下忧哉臣不胜惓惓
清献集卷五

[book_title]卷六
<集部,别集类,南宋建炎至德佑,清献集>
钦定四库全书卷
清献集卷六　　　　　　　宋　杜范　撰奏劄
边事奏劄【台中上】
臣窃谓存远虑者其国安怀近忧者其国危至於玩目前之忧则国非其国矣自敌人南下荡析数郡积骸千里今襄报虽寛而光围已急势廹蕲黄声震江面可谓忧在目前或者曰春气已深敌当自退又曰敌人已退其抢攘於荆淮者皆其投拜户及德安叛卒尔此皆容悦幸安之论不足深信臣闻前岁敌人灭金之时追逐而南自汴京而应天自应天而蔡城皆盛暑之月荆淮风土与中原亦无甚异是殆未可以畏暑而幸旦夕之安也所谓投拜户及德安叛卒今为敌用与敌等耳敌虽退不过宿师近地以为之声援其冲突之计意实叵测又况秋高马肥屈指数月去岁之春亦尝忧及此矣苟且因循守御无备一旦寇至束手惊惶今若幸其苟安虚过日月则蜀汉荆淮莫非创残之地边尘一警望风惊遁设不幸有一骑浮江而南陛下能晏然玉食於九重之内与京城百姓相安於无事否乎靖康之初金人三月退师九月复至臣子所不忍言其覆辙可鉴也臣每念及此不遑宁居然熟观今日之事上下宴安无异平时至朝堂之上其所施行皆不切之细务其所关报皆无益之文移方且志虑不孚猜防已甚遇风於同舟而相救之不闻载车於絶险而将助之无有以至宏建督府付以阃外之寄奏劾细事亦且稽於报行其何以使之作厉士气责其御侮之功当此危急存亡之秋而玩视若此此臣之所未谕也臣愿陛下赫然震怒汛扫旧习笃忧勤之念以身先之奋刚果之断以身行之内而宫掖凡燕饮之娯匪颁之费外而亲属戚族凡土木之侈锡赉之宠一切以义裁恩务从省节日与二三大臣侍从讲读之官讨论守御之急务使之同心体国并志合虑以求至当之说毋以私情而废公议毋以小忿而害大谋毋以议论而为事功毋饰具文以苟岁月亟降御笔勉谕督府使之统厉将帅以蔽遮江淮警饬边臣使之严备要害以豫防冲突仍令条具当今所合改图急切事宜画一来上凡督府边臣应有申奏令枢密院择一属官专掌之朝奏夕报毋或稽留昔范仲淹以参知政事使河东陕西久而觉报缓而请不获召掌吏问之曰吾为西帅每奏即下而请辄得今以执政而请报不逮何也曰吕夷简为相特别置司专行鄜延事故速而必得尔乞陛下明谕大臣以吕夷简为法其或有难从之请亦宜蚤与区处而速报之毋视为泛常使之觖望而疑懈也臣激於忧爱之忠僭尘圣聪惟陛下裁之
贴黄
臣昨见前庐州驻劄御前强勇诸军劄都统制司随军计议官陈正夫所上封事其言御敌诛叛处降之策虑周而计密多有可采似非纸上浮言乞陛下谕及大臣参酌其所陈下之督府取其可用者而亟施行之必有可以为守御之助
又贴黄
臣窃谓朝廷行计亩输劵之令实出於甚不得已令内而卿监郎官外而守倅以上先行催纳盖以爵位稍崇宜与国家同共休戚其他小户或可免输以少损咨怨但州县奉行之吏不能敷广德意乃一例拘催甚而至以宣教承务学士立籍即非官户元不在指挥之内者亦行摧扰大恣邀利则是朝廷出令初无益於秤提而徒为州县贪吏卖弄乞取之资重民怨而伤国本为害非细臣愚欲乞圣慈亟令朝省严行禁约照元指挥先催卿监郎官守倅以上俟其催足申闻朝廷听候行下其余官户民户不问田之多寡并不许自擅催纳妄有追扰如违许其经台部越诉即时究实将官吏镌罢决配施行庶以明朝廷不得已之意其於仁政实非小补
留徐殿院劄子【同吴察院上】
臣等一介疎贱分察台纲得与殿中侍御史徐清叟同事自供职以来感激知遇知无不言所上奏章动关国体每蒙陛下曲赐优容臣等誓欲糜捐以图称塞今於二十九日忽闻御笔徐清叟除太常少卿臣等恍然莫测所谓岂因清叟近日三渐劄子言及贵近致激陛下之怒耶臣等窃见陛下自更政弦广开言路凡言二邸言诸璫言及小人复用聨篇累牍语涉疎狂虽在小臣靡不容受今清叟既居台贰正色尽言是亦职分之宜不知其言之戅今陛下一旦出令俾迁他官此必有左右之臣怀谖挟私以此移主意而?善良者奉常清官似不为小清叟得去亦所甘心然盛明之朝乃使直臣以言事去职不惟於台纲有损播之天下亦恐於圣德有亏一举两失臣等深切惜之用敢援祖宗朝台臣留御史例欲乞圣慈亟回成命仍令清叟赴台供职足以彰陛下改过不吝之意若以臣等之言为僭欲乞并与清叟俱黜庶几不辱此台有辞於世谨录奏闻伏候勑旨
三留徐殿院劄子
臣昨因殿中侍御史徐清叟出台事关国体遂同臣昌裔两具奏陈乞留清叟令其赴台供职未蒙施行臣窃念近与清叟昌裔一时被命并陞台职相与感激恩遇以期无负於明时耳目之官遂不避怨仇合词论奏大臣误国之罪亟蒙圣旨宣谕清叟复於经筵面奉玉音臣等恭承圣训不敢再有陈奏臣独思念祖宗时台谏论及大臣即无两存之例抗章自劾至於再三陛下又遣使谕止之臣进不得尽忠退不得去职泯泯默默羞见搢绅两旬於此矣今者清叟论三渐事此大臣畏之而不敢言通天下知之而不能言者清叟明目张胆为陛下言之此正台谏职也虽传闻或有失实语言或有过当其於警戒自治之道实非小补臣闻清叟面奏时陛下和顔受之略无忤容清叟以语同列谓圣德寛大乐受逆耳之言若此未几而遽夺其职此岂出於陛下本意是必有交鬬之谗以激陛下离间之怒而又欲归过於陛下使有讳谏之名此臣所甚痛也臣尝得其三渐奏稿读之深服其有骨鲠敢言之气方将以其所论详加体访继以奏闻而清叟既因此罢职矣臣虽有忠荩之忱宁无顾虑之意使冒昩言之是重怒也循默而不言是失职也夙夜以思不遑宁处昔治平中吕诲等以濮议事出台司马光乞留之不果而求黜彭思永召还不获而求罢此祖宗时台谏故事也臣敢援是仰凟天听欲乞圣慈亟罢臣御史职事畀以丛祠使归田里庶几全臣进退之义
论襄阳失守劄子【同吴察院上】
臣等两上章留徐清叟又各自疏乞畀丛祠一无报行日切兢惧自合居家待罪不当复有所言然事关危急存亡不容自默臣等每谓今日边事蜀中之患不在敌而在秦巩淮襄之患不在敌而在北军昨闻巩州汪世显等已降於敌为之引兵直窥阶文则秦巩之患已有证矣近者访闻襄阳城中北军为变挟李伯渊以叛半殱南军制帅赵范狼狈出城仅以免虽传闻未可尽信若其果尔则是北军之患又有证矣窃惟襄阳东连吴会西通巴蜀古人以为国之西门又谓天下喉襟若为寇盗据其门户扼其喉襟则吴蜀中断自上流渡江直可以控湖湘若得舟而下直可以捣江浙形势顺便其来莫御万一有此则人心动摇望风奔溃虽有智勇将焉用之况自去年以来郭胜叛於唐范用吉叛於均尚全等克敌军叛於德安皆以北军相率叛去今李伯渊素号胆勇为三军所推又逐人往来江浙稔知地利若群雄并啸四叛连衡守我城池据我粮食则其谋深计狡将不止抄掠边疆而已加以敌骑往来不常此辈为之向道则忧在社稷恐有不忍言者昔宣和间黼贯开边郭药师以常胜军来降又招云朔汉儿以为一军谓之义胜厥後金人南牧二军首叛以降遂道金人俶扰中土时宦官尚閟其事不以上闻竟成靖康之祸臣等读国史至此不胜痛之今日之事虽未遽至是其危证乱阶亦已毕露不知陛下亦尝忧及此乎大臣亦尝以此告陛下乎臣等忝在言责得之风闻若不亟为陛下言之何以自解不忠之罪用敢不识忌讳冒犯奏陈欲望陛下明谕大臣亟思所以靖难保邦之计若赵范果已离襄急令收聚诸郡余兵固守江陵以为上流扞蔽鄂渚与江陵相近陛下已尝命帅而尚未亟行宜申命督促疾驰以往如其方命乞改畀有威望忠略之人以镇武昌与江陵犄角乞行下淮西帅尤焴疾速严作堤备所有淮东之地亦多北军虽闻分戍新复州军然恐闻风相挻而动亦乞下赵葵急作措置毋使噬脐区处既定则守江之策尤不可缓乞专以责之陈韡如战舰军粮防江民兵等宜目下办集以防不测其他所合思虑预防之事蚤自庙堂同心区画不可循习故态苟安目前不可畏避张皇漫为覆盖日夕忧惧惟恐祸至无日庶几可以扶颠持危而不至沦胥以败臣等不胜忧爱恳切之至
贴黄
臣等昨与清叟以开边误国论及首相又因发下条具边防事宜见其所具多有疎略已同谏官疏其不可行者以复庙堂但知控竭愚忠不知触忤时忌今外有虎视之狂敌内有鸱张之叛兵国势凛凛危於缀旒大臣於此不能忧边思职为君父计而乃惟事猜防虚掷岁月甚可忧也清叟既已出台臣等自难安职惟君臣义重冒言及此又将不免庙堂之疑欲乞陛下以社稷大计为重毋以人情牵制为拘若谓臣之言可采即乞检照前奏亟赐睿断施行若谓臣等不能静嘿安处即乞早赐罢黜或以与祠庶几大臣不以臣等多言为虑专一为陛下区处边防臣等虽归田里实为大幸
端平三年三月奉事第一劄
臣窃惟陛下不以臣愚陋俾分台察凡天下国家理乱存亡无所不当言而臣一身之利害祸福皆所不敢计臣伏观今日事势其阽危之形又非昔比昔之所忧者敌今则不止敌矣昔之所防者秋今则不待秋矣蛇豕荐食千里为墟幸其畏暑而暂退正当改纪而亟图边备方集议而未行襄城已仓皇而告变帅臣所恃以为腹心者忽反戈而为仇陛下所恃以为干城者乃弃甲而远遁江陵事力素号单弱况藩篱失守廹近风寒其何以折奸宄之冲其何以壮上流之势万一有夺舟浮江而南者则远近震惊望风奔溃将有不胜讳之忧臣闻之经筵讲读之官谓陛下忧见顔色想夫日不暇食夜不甘寝思祖宗付托之重念天命保守之难凛凛乎临深履薄之忧也昔宣王中兴侧身修行百姓见忧是以天下喜於王化复行今陛下独焦劳於圣虑而未形於设施惟颦蹙於圣容而莫闻於政事且宫苑不节之费用朝廷无益之文移苟且因循以玩岁月殆与安居闲暇之时无以异是陛下之忧虽同於周之宣王而百姓未之见则异於周之天下也非惟百姓未之见而臣亦且莫得而见亦何以致复行之喜而成更新之治哉臣闻兴衰拨乱之规模不可用继体守文之调度昔靖康初李纲疏论时事有曰继体守文之君恭已足以优於天下至於兴衰拨乱之主非英哲不足以当之惟其英故用心刚足以断大事而不为小故之所摇惟其哲故见善明足以任君子而不为小人之所间此诚论治之格言实为拯时之要道臣愚不足以窥陛下神圣之万一窃意当兴衰拨乱之时而尚仍继体守文之旧恭己之有余而英哲不足也故威断失於优游权纲紊於姑息聪明惑於牵制政事蠧於美观当祸至无日之时而为滥恩不切之举庙谟尚缓於边陲廷号先及於肺腑闾巷之人亦相与窃讶之而大臣方且为固位持禄之计孰与任社稷存亡之忧且其好善之名不足以掩恶直之实尽公之念不足以胜为私之情一身之廉不足以盖一家之贪而同列之人存形迹以苟容几於具位视颠危而莫救徒有空言是以出一令立一事漫无成谋卒无定见如近者督府之始建也仓卒而行之继乃灭裂而遣之其终也馍糊而罢之徒有邱山之费曾无锱铢之补凡此等类非止一端以是而继体守文犹且不可尚欲其兴衰拨乱不已难乎且边臣之抚养北军殆如骄子不为不厚矣窃料今日之叛不生於怨而生於易彼诚见夫朝廷之秕政舛令不足以服人边陲之庸将弱卒不足以扞敌故易心一生而叛心四起况其徒实繁散处淮襄千里之地襄已叛离则其他之在诸郡者寜免疑贰其变殆未巳也譬之久敝之屋栋宇挠倾牖壁颓圮日惧覆压而徒以幄帟障饰之具燕笑其下虽甚愚者固亦为之寒心也岂若去幄帟之饰罢燕笑之欢而相与尽力为整葺支撑之计哉少康以一旅兴夏田单以一邑复齐今天下之大其为一旅一邑也亦多矣自古未有颠而不可扶危而不可持者亦在陛下与二三大臣深思力图之而已臣愿陛下布昭英哲之德尽破拘牵之见必如汉宣帝之厉精总核唐宪宗之刚明果断以肃惰而革偷以黜浮而抑诞奬直臣以振纪纲节浮费以给财计用实才以集事功明谕二三大臣协一心以体国尽血诚以虑患图社稷之大计去形迹之小嫌必如蠡种之治越王猛之治秦凡不急之细务宜付司存相仍之弊例悉从罢去毋牵於人情毋役於虚誉毋袭於具文使朝纲一新精采振发则远近改听而奸宄革心此古人所谓折冲樽俎固有在於临阵却敌之外者至於重江陵之镇严沿江之防臣与昌裔已尝言之矣至今未闻有大措置当救焚拯溺之时而尚为雍容缓带之态此臣所谓陛下虽有忧而百姓未之见者也昨有守臣召对其所论奏谓人主悔过则上天悔祸欲乞陛下痛自切责下罪已一诏臣愚谓此若儒生不切之迂谈实当今至切之要务盖所与陛下保天下者人心也人心所在作之则劝感之则兴以积数十年愁怨之情而重以累岁俶扰之变心已涣离动皆仇敌今陛下若深自咎责布所失於天下以求济难之策以招遗逸之才必有三军之感泣父老之思见可以潜消其不肖之心而奇伟卓越之士亦必有出为陛下用者传曰禹汤罪已其兴也勃焉桀纣罪人其亡也忽焉愿陛下以笃实恻恳之意行之庶可使百姓见忧而天下有复见之喜矣臣一书生不能深晓边面事宜惟见根本之未强纲维之未举而且有浸隳浸微之势不识忌讳罄竭诚悃为陛下言之倘察其微忠赐以采择其於内修外攘之政不为无补冒犯天威不胜陨越惟圣明裁之
第二劄
臣窃谓御史之职不止按察又许言事自唐以至本朝虽有擅权之臣私意变易寻即复旧其官虽卑其职之要与拾遗补阙等臣以疎贱小臣冒当要职日夜思念惟欲以先朝台谏所以事祖宗者事陛下虽至愚陋期自勉竭尝读先朝名臣奏议台谏论事必先体要弹劾必先贵近非徒立一身之名节盖将以振朝廷之纪纲其职业在斯虽窜殛不悔故有论大臣而至八九疏者有留直臣而至十余疏者有纳勅复还而再论者有召至都堂宣谕而不从命者岂其好为纷争而恶安靖甘於取祸而弃宠荣不近人情若此哉当时朝廷尊严奸谀畏讋史策书之光垂万世台谏之关於人国也如此殆非他官比也自权奸擅命数十年来秽浊风宪圮裂纪纲至绍定极矣端平更化稍复振扬然旧染已深难於尽革虽无纳简听命之风而简亦不废於往来间有直节敢言之气而言终归於调护臣向者已深为圣朝惜之不自意冒膺其职方开口而有言已转喉而触讳不能坚初志以求遂又复闻上命而辄止有负所学为亲擢之羞忸怩於心局蹐罔措近者徐清叟以言去职力辞新命襆被出关此数十年未见而士大夫多有訾其轻出者盖习於近年脂韦之风而未闻古台谏之体也臣已与吴昌裔累疏留之未蒙报可义当与之俱出适董试事严滞留半月不获嗣请已闻陛下宣召清叟委曲面谕清叟不获已供常卿职矣自非圣明崇奬直臣以护国家元气则一清叟之进退顾何足惜而乃上劳宸念勉留至此耶然臣闻苏轼尝言於哲宗朝谓台谏论回何不当役言既不从而言者皆获美迁论郑伯温不可任翰林承旨言既不效而言者亦获进职虽人臣廹於朝旨黾勉就位而中外观望不知曲直所在为损不细朝廷则负讳过便私之毁臣下则被苟简怀禄之非风俗渐成士节陵替载之史策不为美事今清叟之除亦颇类此使清叟以罪去职则不当既去职而复得美迁使清叟以贤而迁则不当未及三月而遽夺其职所以人言未弭实缘上意未明今陛下委曲勉留且俾之经筵仍旧是陛下已除其无罪而欲进之矣始也虽以其言之过实而出台终也倘以其言之忠直而俾复台职则圣心岂不明白洞逹圣德岂不日新又新汉高帝刻印销印无我之量何以过此若羁縻以虚名而濶略於实意徒使天下疑其讳过便私陛下亦何利於此臣闻天圣景佑间三院御史常有二十员其御史中丞阙者累月御史五员差出者二员吕诲已为治平羞之今中丞虚位不知几年而台臣阙长又已一月未闻除命仅有二御史岂不为端平之羞臣愚欲望陛下断自宸衷还清叟台职以昭示容直好谏之意仍多选劲正忠笃之士增御史员广布耳目以共扶社稷式振纪纲如臣之选愞不堪任且疾病侵陵实当风宪之责欲乞圣慈畀以祠廪或在外小小待阙差遣容臣安分养痾以为陛下他日之用不胜大愿
清献集卷六

[book_title]卷七
钦定四库全书
清献集卷七　　　　　　　宋　杜范　撰奏劄
乞招用边头土豪劄子【台中上】
臣闻昔刘平言於仁宗之朝谓五代之时中国多事四方用兵惟制西戎似为得策中国未尝遣一骑一兵远屯塞上但任土豪为衆所服者以其州邑就封之凡征赋所入得以赡兵由是兵精士勇将得其人而无边陲之虞臣愚谓今日备边之急务莫切於此自敌人南下破陷兴沔蹂躏均房汛荡枣随攻掠光信二三千里之地昼无炊烟野多暴骨至敌人暂还而降卒继叛襄城重镇毁为焦土制阃重臣走同溃卒今近边之郡皆谋内徙不待上命擅自离城则是沿边藩篱荡无障隔蕲黄荆南等数郡孤处江外一旦警急孰与死守天堑虽险曾何足恃国祚阽危所不忍言臣每思至此未常不抚心而痛哭也臣闻樊城土豪刘廷美部辖在城军马团结庄农队伍措画守备剿杀叛贼提孤军以摧方张之势出死力以障难守之城事亦伟矣五遣蜡书求援於帅臣赵范皆抑而不报范忌功之罪何可胜诛今廷美已能自逹於朝廷则褒嘉之典应援之备不可使少有觖望以挫其勇心今畀以刺史之号恐徒借虚名未足以羇縻之也臣窃意边头土豪如廷美辈尚多有之彼其习兵戈之事深为乡井之谋孰不愿借朝廷威令以立功名岂肯甘心投拜敌人以为鱼肉今若责之逐路帅臣乘机号召大为节制能抚定一邑者与之一邑保守一郡者与之一郡使之自食其租赋时给其糗粮列大屯於江面以应接之彼必能踊跃自奋以扞却外侮虽劲敌压境且不足畏况叛卒偷生其何能为昔宗泽之守东京招降盗贼愿为用者七十万见抑於黄潜善竟以忠愤发疾而死为万世痛恨矧沿边土豪素号忠勇若能招集而善用之莫非良将劲卒与官军之望风奔溃者相去万万或朝廷不行招集之令不思抚御之宜则其逐处豪民自为屯守无所依附其势必折而归敌否则与叛卒合而为仇矣岂不甚可虑哉今因刘廷美之功而劝奬之以风厉其余而生其气势则边面保障可以成於呼吸间矣臣愿陛下与二三大臣深思而亟图之行下帅臣蚤为区处毋使措置失宜以成他日之悔臣不胜拳拳臣窃闻沿边守帅当此边尘少静不思备御之良图乃为脱兔之巧计有行赂而获召者有托辞而求去者平时则享厚禄缓急则为身谋朝廷若惟狥人情曲从其请去者既已得策而留者孰有固志更相仿傚必无能为陛下坚守而排难者臣愚欲陛下明示大臣以边任至重不宜轻动如有辄求解罢者必察其人之能否其人不可用当声其罪而窜之远方毋止罢之以堕其计其人可用当勉而留之毋循其请以废前功庶沿边守帅各坚一心竭力扞御而莫有顾私之意伏候勅旨
端平三年五月奏事
臣窃闻天下之患莫大於持一偏之见以幸一时之功古人有言曰君子之行思其终也思其复也终者事之极也复者事之反也思其终则已尽矣而又思其复焉盖人情多囿於期必之中而事变每出於意料之外思其得不思其失思其利不思其害则为备不预患至莫御行之一身尚且不可而况为天下国家者耶譬之善奕者一举棋而终局之胜败已了然於胸中盖其反覆思虑知己而复知彼也曩者边臣邀功生事经营河洛以至一败涂地此其不思复之祸盖不可追悔矣谋国者惩创前失图靖邦家优显职以出台臣起私人以寄国事诚岂得已夫中国和戎治世所有虽汉文之盛犹且屈意为之况今日之财不足於用而兵不足於战耶正不必阳讳其说隂主其谋徒取掩耳盗铃之讥也然臣窃闻之先为不可胜而後可以言和有备无患而後可以言和纪纲修明将士戮力而後可以言和糗粮充积器甲精强而後可以言和使今之议和如魏绦所谓边鄙不耸帅徒不勤岂不甚幸然反其事而思之万一如辽之求和於金金之求和於敌厥鉴昭昭悔其可追且靖康之祸百年之痛未瘳也夫和之为义春秋谓之成以其两不相加而彼此利於息民耳倘以势穷力弱卑辞求和以偷旦夕之安则与投拜何以异彼方恃其无敌之势以陵我我以卑屈之礼而有求焉则彼之索愈高而我之应愈难力不暇应将有不可胜讳之忧矣且闻间谍之报降卒之供与夫逃归之言皆谓敌人不归草地分驻河南造舰治兵期以八月大举南下今上下宴安无异平时以言其纪纲则未见其修明也以言其将士则未见其戮力也以言其糗粮则未见其充积也以言其器甲则未见其精强也荆襄不闻经理之方江淮不闻守御之计败证悉见何以为不可胜之形缚手无策何以为有备无患之术臣未知其何所恃而和也窃料谋国者不过以史嵩之孟珙曾与布展交通甚密使之议和必无不可议之可也必之其可乎曩者不思其复倚范葵以攻而不知所以守将使天下之势自安以趋於危今若又不思其复倚一嵩之以和而不知所以守将使天下之势自危而趋於亡矣岂不甚可惧哉臣一介腐儒不晓边事采之公论不敢不言欲望陛下与二三大臣思终思复计安计危毋循偏见毋求幸功如极边土豪当乘机而号召已破州郡当乘时而经理团结战舰招集水军不可以文移而为实数江面置屯诸州和籴不可以因循而致後时凡固圉之计委之边臣各令任责必加精核以行诛赏使和议幸而集则内外相安不集亦可以无恐天下之势常如泰山之安而黠敌之强不足畏矣臣不胜惓惓
第二劄
右臣窃惟今日之民病极矣近履亩权楮方以无益而寝其令科扰甫停人情稍息而纲绢之事又闻以白劄之请行下州县尽令本色输纳且云鬻其给用之余以为生财之助以臣观之决无益於国计适重为民害耳古者之定邦赋随其土地所宜而今纲赋之绢非必其尽出於蚕桑之处也於是往岁县官有许从折纳之令正不欲以其所无责之民耳今乃一切令以本色输纳彼蚕桑之乡以其所有输之未害也而非其所出者安所趣办必将倍价市之他郡而惟恐纳之不中度也且细民微产绢以寸计非合数十百户不足以成钞州县污吏重为邀索骚扰万端或又因民之所不便多折价钱而别市轻薄以塞纲赋比及官卖反未必如折纳之价虚为纷纷贻害百姓而於国计初无涓埃之益也窃闻每岁中如此白劄之请往往多有之州郡难於催理以劄公恳以贿私嘱省部胥吏率以是为利朝廷不得不从其请而折纳固自若也国家将何便於此臣愚欲乞圣慈明谕大臣行下诸路州郡检照逓年常例应非蚕桑出产之地许从以钱折纳庶不重为民病天下幸甚
论重台职劄子
臣一介猥陋误蒙亲擢处以台职强顔祗命七阅月矣力小任重灾衅随之累疏丐祠求之愈力而圣恩未俞戒之愈严臣惧凟天威扶疾就职窃伏自念臣之不足比数而陛下所以勉留至此者岂非以台谏进退关系国体故不以人微而辄去之耶臣近者恭闻陛下谕宰臣曰徐清叟方去国杜范又岂容轻去尧言一布人心胥悦咸谓陛下重言责以扶朝纲开公论以护国脉者其圣虑至深远也臣不佞抑有欵焉夫台谏亦朝廷一官耳所以独重於他官者陛下亦尝思之否乎孟轲有言曰无法家拂士者国常亡法家拂士今之台谏是也凡君德之过愆朝政之差缪庙堂之壅蔽臣工之邪慝人所不敢言者台谏皆得以敷陈而劾奏之是以朝纲振举国势尊严奸人歛手而畏惮远夷闻风而讋服此台谏之所以为重也故汉有汲黯而淮南寝谋唐得李勉而朝廷始尊非以其人也以其言也非以其言也以行其言者也臣学识浅滞不足以明当世之故受命以来勉自罄竭凡所奏陈皆采之公议不敢一毫有负於陛下方入台之初未暇他及首言囘议调停之弊然奏墨未乾而旧弊滋甚缓弹章而未报以丐祠而先行方劾去之未几而除用之已竣事有掣肘则委曲调护言有违忤则节去全文台谏不敢避怨而大臣乃因以市恩尝以臣昨所论奏而默计之所上便宜皆成空言所有弹劾多已擢用论何炳而见疑於大臣论卫朴赵汝扞而具文於镌降论赵澧夫乔幼闻而独畀以祠廪论史宅之而不改於予郡若合台所奏者又视之若无有矣使微臣内愧而蓄缩奸党旁睨而嗤侮若是则风采日铄已不足取重於人果亦何益於国体而陛下重於去之若此也如臣清叟所陈三渐皆忧国之至论但闻陛下深惜其去不闻陛下深信其言使陛下思其所言三渐者折其芽於未长扑其焰於未炽遏其端於未成虽清叟已去班行犹侍黼扆傥陛下溺於亲爱之情而长其骄狃於狎昵之素而炽其奸玩於窥伺之谋而成其计虽百清叟日侍清光亦复何益臣固疑陛下之所以重台谏者名也非实也方今天下之患莫大於饰虚名而废实用为苟道以事美观纪纲所以不立政事所以益蠧风俗所以日坏者皆由於此矧迩日以来天文屡变人心益危已廹防秋之期茫无固圉之备危亡之势忧在旦夕近史嵩之申上擒获敌兵刘马儿所供敌人已摆布兵马分路入寇约以七八月会合於大江不知大臣亦尝奏闻而与陛下忧及此乎闻之人言谓宫庭之间土木之费未戢燕饮之乐犹故而大臣又不能尽血诚以虑国惟植已私而异心今何等时而上下玩易若此惟有公议一髪仅存而陛下徒以台谏之虚名而牵制强留之使之不得其言又不得去意气消沮名节顿丧臣窃凛凛自惧又窃为陛下忧之也臣愚欲望圣朝推重台谏之心而求其重台谏之实植直言之气培护公议之脉以振朝纲以定国是或其言不合事宜徒忤上听即乞声其罪而斥之或因其请而从之虽祖宗盛时盖亦若此庶使是非别白意向昭明毋徒畏其去台谏之名而曰姑留之而已臣不胜大愿
贴黄
臣近闻吴渊团结盐军与之旗牓以备缓急点集之用其意则善其谋则疎村落贩卖私盐者皆无赖奸人其陵弱暴寡欺扰居民盖其素行况官司借以声势虎而翼之则公然掗卖以致夺攘杀掠此其必然之理实迹皆已可验岂容饰有为无渊护短讳过不恤人言幸而朝廷知之省劄行下使之区处闻已收上旗牓而使武人节干汤昭遍历地所放散盐军使之改业为农团结为土豪以备他日缓急此殆类儿戏此辈贩盐为业以赡口食一旦舍之其何以自存不过随声责状以绐克昭而克昭又以绐渊耳所谓土豪为盐军犹故也官司团结此辈初无所利但利依凭官势以扰平民或有交争必自总所追逮远者数百里近者亦不下数百里道路之齎粮官司之费用穷阎小民何从办此幸而得直尚可以伸一时之寃不幸受抑而归岂不益长凶人之计或有不胜其忿鬰啸呼而起如三衢之变又岂不重为朝廷之忧臣愚欲乞明谕大臣劄下浙西监司行下诸州县镇或有盐军与百姓作閙仰即就地所合属官司陈理即追上究见曲直事情申本州及监司从条断治使总所自行团结为实效不得干与人户交争词诉以致追扰或所属理断有失其平即仰依条经次第官司陈理庶几百姓不至被扰无所告诉而可以潜消其不平之气此於思患豫防之道亦非小补
太常少卿转对劄子
臣戆拙不才用过其分冒处台职无补涓埃陛下未忍即加之罪而擢贰奉常祗服恩荣惕焉内惧适当转对窃有向之所欲言而未尽者敢为陛下言之臣尝读抑之诗曰洒扫廷内维民之章修尔车马弓矢戎兵用戒戎作用逷蛮方此古人内修外攘之政也夫当中国不竞四夷交侵则谨饬武备以扞外侮诚不可缓若使廷内未加洒扫之功纪纲不明表仪不正虽士马强壮兵革犀利蛮方未易逷也而况兵力素弱事力日困之时耶荀卿所谓堂上不粪郊草不瞻旷芸内治之急盖有甚於外攘者臣窃谓天下之势如人之疾病外证虽甚危使其病不在心腹犹可为也今日之病在心腹矣谓心腹之病莫大於贿赂交结之风向之专一门者今分裂四出矣向之形於缄题者今濳达密致而不可数计矣旁蹊曲径竞致奔趋小黠大痴共为奸利名位已隆者贾左右之誉以为固宠之图宦游未达者惟梯级之求以为进身之计边方帅臣黄金不行於反间而以探刺朝廷厚赐不优於行伍而以交通势要饰子女之丽以阿好献珠玉之珍以取怜拨支军旅之费大縻国帑尽归承受之手分贿权门窠局已成而公为市易肘腋既掣而易於取擕以致贸乱是非颠倒赏罚败坏纪纲慢?威令使股几於如腰臂难以运指罪贬者拒命而不行弃城者巧计以求免此方忧蹙国之祸彼乃贪拓地之功下制其权上纵其欺提援兵者召乱而肆掠当重寄者怙势而夺攘下至禁旅骄悍难制近而盐军群聚剽刼荡无治纪动成乱阶此皆廷内不足为民章以至此也虽使四方无虞边尘不耸犹恐浸成鱼烂之势况敌情叵测人心不固必将卒有瓦解之忧此通国之所共知而迷於利害之间者未必尽知也臣愚欲望陛下念投艰之危存履薄之惧刚明以体天德奋励以振主权毋以小恩废大义毋以私情挠公法严制宫掖不使外言得以入於阃禁约阉宦不使谗谄得以售其奸亲亲以礼不使近属得以招权与政如是则陛下之廷内洒扫矣明谕大臣尽血诚以思孔圣持危之言窒私径以严姚崇寡谨之戒清中书之务以凝志虑省堂除之阙以归铨曹塞奸邪之路以安善类如是则陛下之廷内益洒扫矣君臣同德庙堂协恭一以社稷存亡为忧而思所以济难保邦之计一念所形天心昭格人心丕变上有肃清之象下无弛慢之形国政军政皆可以次第而举内患外患皆有所恃而不足虑则天下未有不可为者惟陛下亟图之
贴黄
窃闻近者圣躬少愆常御罢朝浃旬小大之臣咸怀忧惧昨延和殿召见陛下圣德所以系属人心若此臣闻之近臣谓陛下闵雨过於忧劳动伤血气而或者之疑则以为宫中宴乐之过也夫以陛下属艰虞之时重宵旰之虑尚安有此而所以启人之疑者抑亦岂无其自哉臣闻仁祖朝苏辙以贤良对策谓三代之衰汉唐之季皆以天下治安朝夕不戒沈湎荒淫以至於乱而近岁以来掖庭千数饮乐失节内将为蛊惑之所汚以伤和伐性外将为请谒之所乱以败政害事试於清闲之时上思宗社之可忧内思疾疢之可恶下思亿兆之可畏则夫嫔御满前适足以为陛下忧未足以为陛下乐也臣读至此未尝不深有感焉及观仁祖尝闻谏臣之一言斥遣盛色於方进之时略无留难则知所以享四十二年承平之治者非偶然也况当今国本未建边患方深中外凛凛未知攸济如其战兢危惧澡刷奋励日图所以救乱之策犹恐弗给万一有如或者之疑蹈苏辙之忧其如宗庙社稷何诗曰天之方难无然宪宪惟陛下深留圣虑无忽臣不胜惓惓
上边面事宜
范於今月二十日凖御史台关报备凖朝省指挥令近臣条上边面事宜申尚书省范一介书生素不谙边面事宜今据已见条具画一于後
一目今敌兵抢攘深入吾境自固始一破散兵攻攘此不过使我师自备之不暇我若随其所攻而救之则力分势弱何以为要害之防不若使诸郡各自坚守令淮东及沿江二帅选良将精兵会合淮西兵屯聚於蕲黄间要害之地以备其不测窥江之计来则与战去则不可深逐以堕其奸谋仍精间谍体探敌人重兵所在严为之防然非事权统一则彼此异心亦难倚仗须令沿江帅臣兼江淮制置大使以重其权庶体统归一可以运掉
一当今最是防江为急宜行下沿江帅臣急作措置闻大江之可渡者不止一处江面守臣不可不得人其不足用者亟去之令沿江帅臣条上防江事宜一面便宜从事毋为具文牵制以贻大悔
一闻江陵单弱事势甚危万一失守其所关利害不少宜行下淮西帅急调兵应援严为固守之计并行下湖北州郡有兵可调有粮可拨者悉力助之以生其气势
一闻边头义甲土豪或为敌人迫逐奔遁流移或为淮西清野无地居止或为调发远戍中道散逸此辈素勇於战鬬非官兵比既无所倚靠若不为盗贼必相率从敌反为向导宜急降黄榜招降遇有智略熟於边事之人付以事权委其唤集彼必欣然来归抚而用之必得其力闻王好生颇有谋略可用淮人亦服其名
一王檝见留黄州闻有国书欲议和好此其真伪皆未可知然朝廷亦不可不急与之区处范谓纳之固不可拒之亦不可宜令淮西帅臣谕以彼国遣使议和何故又遣兵攻扰兵既未退难以具申朝廷若委欲议和即请遣头目人囘禀彼国太师尽歛诸处兵马却容申上朝廷差官迎接奉使到京商量和议看王檝辞气如何料之必不从此说即将一行人发过江南僻远州郡分散牢固拘管仍将一二以下人解上朝廷送狱根究便见情伪分明
一闻淮西帅臣申上敌人欲攻淮东此亦不可不防今敌兵於淮西诸郡独不攻齐安而散扰光庐蕲舒等处其奸计叵测恐孟珙必预闻其谋宜劄下淮东帅臣急作防备并令沿江制帅相为犄角仍行下镇江严急为防江之计且令吴侍郎在任措置已差下人别与州郡差遣
清献集卷七

[book_title]卷八
<集部,别集类,南宋建炎至德佑,清献集>
钦定四库全书卷
清献集卷八　　　　　　　宋　杜范　撰奏劄
殿院奏事第一劄
臣至愚极陋偶值明时躐登朝列已尝冒应耳目之寄辄忤上宰至劳陛下委曲调护臣凛不自安屡控词请圣朝宽大缓其罪斥迁贰奉常寻长秘府又进之经筵其滥恩幸位未有甚於此者臣退省震惧方欲俟边报稍缓即申前请今又复以向所负芒之地陞其职而畀之臣固辞不获命黾勉就列尝戄然以思中夜不寐不知踈远小臣何以上简睿知若此岂以臣朴无他肠行絶私比而其狂直之言尚有可取者耶抑以臣选愞之质易於调护而姑使备数耶若以狂直之言为可取臣敢不勉竭自効以报隆恩如以为易於调护则臣向也执守不固已为亲擢之羞今更不务饬厉而脂韦苟禄则臣之罪大矣臣实不敢臣窃谓自昔人主之於诤臣非乐而听之即勉而从之否则疎而远之未闻有不用其言而复用其人者也陛下自端平亲政以来召用正人以振台纲天下想望风采未几而有囘护调停之弊其所弹击多牵制而不行其所行者复因缘以求进臣於入台之初固已力言之非惟不之革而其弊滋甚至於所论便宜则但有报可之虚文曾无施行之实事甚者不惟不见之施行亦且不闻於报可殆无异於班行之轮对何有於台谏之开陈且其行於外廷者每加节贴而文理不全或至易写而台印无有中书不敢执奏见者为之骇疑纵使惟上意之禀承岂无中间之暧昧恐非清朝之令典徒亏大道之公行不意圣明之时而其相仍之弊一至此极也陛下以为言不可用则疎而远之亦可矣而又从而超迁之有不数月而出台者有出未几而复入者其出也不为从臣必为卿贰其入也又因旧职而陞之则是台谏之官专为仕途之捷径初无益於朝廷之纪纲设官初意夫岂若此陛下惟知崇奬台谏之为盛德而不知沮抑直言之为弊政也抑其言而奬其身则是外饰好谏之名而内有拒谏之实天下岂有虚名而可以盖其实者哉方今边氛甚恶国事孔艰可谓危急存亡之秋正陛下虚心求言屈已从谏之日臣愚欲望陛下恢张圣虑明目达聪黜私意以开忠直之路察迩言以防蔽欺之奸凡台谏之所奏陈亟降付外廷与二三大臣详议而亟施行之凡向来囘护调停之习节贴易写之弊一切革去或其所论未尽事宜所弹未合公议即乞明正其罪轻者左迁重者贬斥使是非昭白黜陟彰明其於朝廷之政诚非小补取进止
第二劄
臣恭惟陛下缵承丕绪乂安海?而两年之间干戈日寻境土日蹙自去岁敌人南犯兴沔破陷均房荡析随枣覆没光信震惊今岁之夏襄城重镇鞠为盗区历秋而冬樊城不守荆郢相继委弃荆襄诸郡十亡其九未几而敌由大安入阆果分三路以破成都遣四散以焚郡邑骸骨壅川肝脑涂地西蜀诸路四失其三彼方据建瓴之势我日有解瓦之忧夔峡单薄江陵孤危虽闻已退之师宁保不测之计闻刘杰之所报谓其一旦抽去重兵意图他路攻入湖之南北与蜀道通或有为之向导者出我不备捣我腹心陛下其将何以为计又况两淮诸郡处处受敌史嵩之蔽於和议而且肆为诞欺赵葵守备虽严而亦先为畏怯陈韡事权不专兵少财乏虽有忠赤而难以展布江面无备一苇可航万一有数百骑浮江而南突入内地陛下又将何以为计高宗皇帝固亦备尝险阻艰难矣今之时非曩时比也其时东南之力尚强今已竭矣三军之心尚一今则离矣百姓群黎方望治今皆思乱矣陛下亦尝忧及此乎臣每惕然而思凛然而惧其忧痛之怀不能一朝居也以臣区区之忠而窃料陛下圣虑思祖宗付托之重念生灵涂炭之苦其必宵衣旰食念之不遑也其必悔过自咎之甚切也其必侧身修行之弗怠也其必卧薪尝胆之如越也其必向师而哭之如秦也咸仰惟新之政期以感动人心兴作士气自闻蜀破之後已一月矣而上下苟安如平时而或者之言谓陛下临朝听政则敛容忧思至退朝暇食则软美之言交进而艰虞之意已忘至有妄为之说谓昨者误闻蜀师捷报陛下幕帟张灯俾昼作夜此等谤言固无足信然所以致谤抑岂无由且登元老而居上相海内顒顒以望兴复而蓄缩畏懦略无施行朝绅之危言激论日闻而庙堂之玩岁愒日自若想其惩创往事专为审重之规模而不知已廹危机徒重他时之痛悔臣尝得近日合台之所奏而读之又得朝臣之轮对而读之其间忠恳之诚剀切之论岂无当今可行之策借曰易置淮帅重事也如一路之监司当自朝廷选差亦何惮而不敢借曰合帅江淮重事也如鄂渚置帅公安置屯亦何惮而不为借曰估籍赃吏今已後时若谕藏镪之家借助边之费似非虐政借曰严核军实昔已生事若出无用之宫女省冗员之阉宦似亦易行如痛下罪己之诏非若财用之难办也痛节浮泛之费非若边需之难省也不知何乃优游卒岁使人觖望若此此臣所未谕也臣愚欲望陛下赫然奋怒断自宸衷毋溺於左右之近谀毋玩於曩昔之天幸明谕大臣强勉有为革去蠧习凡不关於安危社稷之故者一切缓之毋以惑乱聪明凡有司所当奉职者一切付之毋以妨害大政如臣前所陈数端与执政大臣详议斟酌亟赐施行则天下之事未有弱而不可强削而不可振者惟陛下留意焉取进止
贴黄
臣窃覩黄牓措置两界会子永远行用自来年二月为始断欲作七百七十行使违者官吏百姓镌罢黜籍以臣愚见观之永远行用犹不保其後若必欲强以七百七十之价断不可行臣居台州昨岁会天麟为本路提举行秤提之法甚严本州近奉承甚谨而州县暴吏乘势作威一郡骚然市肆皆闭初无益於秤提而徒以饱官吏之贪天麟近相继罢去臣是以知此令不可行也以片幅之纸使人以钱镪视之为世所贵重也今楮劵之出视昔不知其几十倍矣欲压以威力而强贵重之万无是理此令一行则人惟有惧罪而不敢用则楮为弃物矣至於乘时射利之徒以全楮取质赎产贫富相讐祸衅滋起或楮价暗折物价显增军人无聊变生不测此时易令则已晚矣不知庙堂每事谨重而此一事所关甚大何乃轻易若此今黄榜已出传布四方诚难遽改臣欲望陛下明谕大臣再出晓示令取赎者照元所用钱楮取赎不得强抑生事且以安人心此至不可缓者也仍令监司晓畅楮劵利病者使之自择其属置局讲究求其的当经久可用之策俟边事稍靖即与施行庶可变通以寛国用若只以今来黄榜所行恐其失信执而不改则无益而有害其折阅必有甚於今日者惟陛下亟图之
论灾异劄子
臣闻周宣王之中兴序云汉之诗者美之曰遇灾而惧侧身修行又曰百姓见忧夫天以灾变警戒人主其玩视而不知畏者固乱亡之道苟知畏矣惟恐惧贬抑而不能修省於躬行厉饬於政事则虽有隐忧百姓将何见焉欲以感悦人心兴复治功其道无由也臣读国史窃见高宗绍兴二十一年春正月雷发非时而雨雪继之殿中侍御史陈俊卿进言谓鲁隐公八年再有大异孔子谨而书之震雷阳也雨雪隂也意者阳不能制隂故隂出而为害以类推之是敌人窥伺中国臣下玩习威权之象也可不惧乎乃者立春之三日雷震连夕而继以大雪陛下惕然祗畏寝称觞之仪罢垂拱之宴一念所格转隂为晴自天基诞节云翳豁开数日以来天宇清宴天之仁爱陛下可谓甚至盖以易感之机而开陛下非以可喜之祥而怠陛下也陛下亦尝以陈俊卿之言思之否乎夫天秉阳君德也泄以非时而使隂慝之气出而乘之陵暴肆虐纷不可止则代天职而为天之子者亦盍知所以自警矣徒曰恐惧贬抑而已而不思振厉奋发以昭布刚德以整饬弊事则是有负於上天示戒之意而不足以动百姓见忧之喜治乱安危实分於此夫外而敌人内而臣下皆应类也方今敌势纵横蹂躏荆蜀所至残毒荡无噍类江面震惊旦暮凛凛固不止於敌人窥伺而已督视之遣中外想望而费不预备行且滞留而所辟幕属未厌物论若为规画已启玩轻臣恐阳未足以制隂也欲望陛下亟降御笔谕之倍道疾驰以慰荆湖军民之望广其听纳以来智谋审其事宜以谨号令详其体访以别能否严其诛赏以示劝惩使风采可畏爱而将士咸尽死力则可以坐收攘却之功而宽西北之忧矣下之事上分也今也上之体积轻下之分莫守权纲不振多抑法而滥恩命令方颁已沮格而辄变将帅骄蹇而难驭士卒怨憝而易叛指强无可使之势尾大有不掉之忧固不止臣下玩习而已庙堂之上惟事覆护殆类掩耳而盗铃志在苟安何异惜莠而害稼臣恐阳未足以制隂也欲望陛下法天刚健行以夬决谨审於未发之初坚守於既行之後彰善而瘅恶以植风声信赏而必罚以昭意向则纲纪振明观听一新而率作兴事矣至於宫掖之间谓之非隂类不可也事关禁密固非外庭所能悉之臣得之传闻谓女谒之根尚固而宦寺之权或行以陛下圣智固非此辈所能蔽惑然易狎难制渐不可长臣愿陛下日召二三大臣与夫经筵讲读之彦从容吁咈讲明当今急务而汲汲施行之玉堂夜直以备顾问此祖宗旧典旷废已久亦宜时赐宣召以裨聪明庶几见士大夫之时多接宦妾之时少志虑清明缉熙日益以为消变召和之本此尤不可不加之意也陛下诚以是三者深思而力行之则遇烖而惧非徒有惧之之名侧行修行而皆有修之之实令出而衆听孚本强而外患弭则无愧於内修外攘之道而中兴之功可以度越周宣矣臣不胜惓惓
便民五事奏劄【知宁国府】
臣譾劣愚陋曩误睿知拔自冗曹置之华近将以收其一得之愚而臣顾方命薄宠过灾生抗疏丐归投闲里舍弗敢复觊荣禄乃蒙皇帝陛下念为簪履旧物未忍弃捐强畀郡寄臣虽不肖蒙被君父轸録之恩亦思自効愿圣朝牧养小民保障一方庶几图报万分之一是以不敢终辞顾宛陵为郡内拱行都外联江面山土硗瘠物产罕出民俗朴愿讼狱简稀素为江左佳郡自近以来水潦荐臻圩田无收税籍散亡苗赋失陷版曹总漕之积逋无可输解奸胥悍卒之肆害莫或谁何臣初领郡符但见上司之差人淮民之流徙充塞旁午问其帑藏则帑藏空竭无一月之聚粮閲其市井则市井萧条无一钱之贸易告籴无所人多菜色旱暵弥时种不入土臣职思其忧朝图夕虑极力抚摩幸蒙公朝不拘以文法许裁拨上供米斛以充军食继请于监司发常平仓米按户济粜既而雨泽应祷富人启廪数月以来始稍成城市气象然而衆弊因仍未易毛举臣与此郡寓贵及诸寮属士民商确其精切可行无损於国而有便於民者条列以献一曰楮多铜乏之为患而上供当用全楮二曰流民充斥之可虞而不可偏聚一郡三曰两邑版籍之不明而经界所当修复此三者皆目前之急不可不亟为之图者也四曰城下置务之非便而徙于城子五曰两县置寨之无益而欲改置西尉此二者则永久之利不可不以次而行者也若夫修筑城郭训练郡兵申严保伍倡率义役此则臣所当自任其责已一面分委僚属次第举行不敢缕渎宸听仰惟陛下加惠元元究心民瘼视远如近而况此郡越在甸服者乎然臣所陈五事实非苟焉以塞诏旨惟陛下垂意采择千里幸甚
一所谓铜乏楮多之为患而上供当用全楮者以铜楮并行其来已久朝之给赐州县之上供民间之入纳并用半钱半楮是固不易之法也然自近岁楮劵日轻铜钱日少上下交以为病而惟此郡为甚盖江浙诸州多是水道可通商旅凑集尚有铜钱相为交易宁国所管六县皆斗絶山谷间全无物产可与他郡贸迁富商大贾足迹罕至铜钱一出不可复返故至於今见钱絶稀应官府与民间所用仅有一色楮劵而已切计本郡上供三分为数总三十五万缗嘉定十七年前守臣因诸县请用全楮奏之於朝特蒙报可朝旨一颁邦人鼓舞行之二十有三年矣去岁司国计者不知颠末忽再降钱会中半之命於是守臣争之不能得仅许用三分见钱七分会子其所从得大致狼狈每遇输纳折帛之时持劵求钱茫无所售贵家豪族有少藏镪则低价以买之彼但欲得钱以应官不复计价値之何若楮币折閲日甚一日职此之由初夏领郡时楮劵犹每道兑得二百六十一从折帛开场几减三之一近因诸官民户有请於三分见钱内愿以楮劵三道折作铜钱一缗臣以其说颇可施行遂为申请已蒙庙堂劄付本郡从申迄未见户部明文行下岂犹冀本郡之解发见镪耶臣之愚计以为三劵而折一缗特宽一时之急尔然细恡鄙狭殊非损上益下之道况楮之为用上以为重则下莫敢轻上苟轻之则何怪乎下之不以为重哉今此郡之人不过以楮劵之价低铜钱之难得故以三折一不以为难万一异时楮价如旧而贪官污吏仍责其以三折一岂不为此郡无穷之害耶臣愚欲望圣慈特降勅旨令此郡照嘉定十七年所行用全会输纳上供折帛行下户部及总司永为定式庶几千里疲氓仰戴陛下如天之施无穷已所损者小所利者大一邦幸甚
一所谓流民充斥之可虞而当散处诸郡者夫边烽未彻淮甸清野淮民避兵扶老携幼渡江而南无虑数十百万朝廷屡降指挥俾州县守令任责区处居以空闲官舍及寺观而时给散其钱米勿令失所彼其脱放万死之中流离奔迸朝不谋夕实为可悯稍有人心者谁忍坐视其殍死而不之恤乎然流民固当处也而非一郡所能自处也盖边江诸郡东则为建康为太平为池近里则为广德为宁国为徽为饶西则为江为兴国近里则为豫为吉为瑞为袁方今所至州郡事力单弱苟一郡先有赈济之恩居处之安则纷至沓来不惟无地以容且亦无粮以继彼此相视莫适为谋而况逃卒杂袭其间持弓挟矢带甲荷戈内地之民非所惯见视同盗贼闭门逃窜者有之聚衆扞御者有之而凶悍之徒因以启其不肖之心剽掠财物驱袭牛羊焚烧庐舍甚者至有将为攻刼城郭之谋如广德之建平与本郡之城外皆因衆聚罹害矣旋得制司遣兵弹压及本郡亦尝随宜赈给仅仅无事深虑流传浸广居民皇惑彼此相挻激成巨变不知何以处之是故江北之人流徒失业而遂嫁祸於江南也臣愚妄谓合行下督制府亟为区画择其强壮可用者招刺为兵老弱者分往诸郡各从督制府给据凡江东西诸郡每郡各拨若干人俾散处诸县寺观或空闲官舍或与富人力作能自营衣食者听其营生不能者官与量给俟来春敌骑既退复归故里盖强壮者招以为兵则可增今日江防之固老弱者散处诸郡则可免聚衆生事之忧计无便於此不然置之勿恤则以其等死之心或者奸雄如李特之流起於其中收而用之其贻宵旰之忧甫深尔愿亟加之虑
一所谓两县版籍之不明而经界所当修复者盖为州县莫先於明版籍版籍明则赋役均赋役均则刑法省此实上下公私之所同利也本府所管南陵泾川两邑人物繁夥财赋浩穰最号壮县曩自遭洪水鬰攸之变百年版籍一旦散失殆尽为令者不能即时修复因循以至於今於是若催科若差役悉受成於奸胥之手而公与私交病矣何者贵家豪户所管常赋重赂乡胥或指为坍江逃阁或诡寄外县名籍虽田连阡陌输税既少役且不及村疃小民仅有田园不能赂吏则额外横歛重催日纳又为上户承当重役每一遇役次则讼牒纷然吏执【原缺三字】高下其手惟贿是视虽有严明之令亦漫不能考非不能也无所稽据而不可考也是以两邑之民富者愈富而陵驾府县贫者愈贫而旋致流离令之贪污者反缘此渔取席卷自丰囊槖上供苗税平白欠折监司州郡付之无可奈何傥非为之修复经界则其害未可穷已前此令之稍有才力者亦屡以请于州郡但豪民擅利为日已久非其所乐多为说以阻间之寻复中止若非朝旨行下安能迄于有成臣愚欲乞圣旨劄下本府或别差官或止委两邑令佐专任修复经界之责假以事权优以岁月俟其办集则从本府保明申奏重加旌赏不过期月之劳而可为两邑无穷之利亦何惮而不为耶
一所谓城下置务之非便而徙于城子者盖征商有额以佐国用固未易蠲以予民要须权其地利之远近利害之多少则或罢或存始无後患本府宣城县旧置五场曰林迁曰符里曰水阳曰城子曰城下各置吏征取无艺前守臣袁某建请于朝省罢其四止留城下一务夫存其一而罢其四固是也但当时考之不详议之不熟而存城下一场则未为尽善盖本府僻处山谷无物产与诸处贸易臣已尝言於前矣今城下一务岁以三万缗为额往往只取之小夫负贩市井行铺蔬菜鱼肉锱铢之入而已乐岁民物气象寛纾尚难趣办一遇凶岁则市井萧条百物不至趂额不及郡迫之务务迫之专拦道路之拦截攘夺无所不有不几为穽於国中乎惟城子一处舟车粗通春夏水涨则有竹木桴筏由此而出大舶小艘相衔不絶於以置场征税非惟商贾乐输而官额易趂兼亦可以防遏他寇往来而乃罢城子而留城下可谓舍大而图小矣臣愚以为莫若罢城下务而复城子务只置监官一员而徙城下之额责其办趂则利以兴而害以除此邦之民幸甚
一所谓两县置寨无益而改置西尉者盖本府所管宜城宁国两县地里辽濶盗贼杀伤之风较诸邑殆几倍蓰非一尉所能镇压故城下既立管界寨而麻姑复有廵检宁国附近旌德县界既有三溪寨复有都巡一司所以控扼险要防扞盗贼使戎曹得人尽足为二邑之助然自近岁州郡部餫类差右班部餫欠折责其填补故人以为惮莫肯注授来赴久阙正官多就本府指使及寄居借补差其摄职间有夤缘辟置亦不过失陷纲餫不可参选之人此曹贪饕苟得无所顾藉冒领白词公肆拏攫或遇差出体量公事捡覆屍首则惟贿是视公然以有为无以曲为直甚者纵容寨卒为贼人道地而分受其余乡民被害殆不可胜言臣自领郡诉牒言及此者甚多虽严加呵禁猝未易革是朝廷设官置吏蓄养数十强悍之夫为害於两邑之间其弊何若臣愚以为不若省罢城下三溪两寨而改为西尉司尉从本府选辟一次後却听从吏部依格注拟或照绍兴诸暨县东尉例差武举出身人亦可其见管寨卒改为弓手每司各以七十人为额盖尉既用士人纵有不职必不至如右班之甚而所以防贼盗禁杀伤者亦岂遽不如戎曹哉且於吏部注授初不相妨实二邑之幸
清献集卷八

[book_title]卷九
钦定四库全书卷
清献集卷九　　　　　　　宋　杜范　撰奏劄
荐通判尹焕翁逢龙劄
臣猥以衰缪滥绾郡符祗役以来勉殚心力凛惧瘝旷因复自念尝列要近浸承恩遇思所以图报万分之一惟有荐进人才共拯时难庶几仰称当宁延伫图任之怀而况列在采寮备谙功状蔽而不言臣则有罪臣尝谓郡有监州实资关决而近世以来类多以平分月自诡偃仰栖迟罕曾与闻郡政为之长者莫敢问也臣自领郡事适当民力凋瘵郡计空乏之余有奉议郎通判军府尹焕朝散郎添差通判翁逢龙相与协力裨赞不避烦难实不负关决之寄臣固已知其为佳贰车矣近者淮甸流民与逃卒杂袭入境持弓挟刀纵火掠财居民惊骇奔迹无所甚者至有导为刼城之谋阖郡吏民忧愤举欲起而殱之臣与尹焕翁逢龙同议谓殱之固易但淮民避难流徙本无恶心兵戈一动玉石俱焚非所以广圣朝好生之意而尹焕翁逢龙乃肯以身任备御招捕之责训练士卒保护城壁日夜抚循备极难苦既而设计用间擒其渠寇抚其余党千里士民藉以获全无不举手加额相庆此虽朝廷威灵辉赫凶党无所售其奸然而尹焕翁逢龙以文儒而当军旅之事以别驾而殚扞御之劳亦不可以不録也臣窃照尹焕学识敏博谋略深长翁逢龙性姿端凝临事善断使之内在王廷必能弥纶庶务外为牧守必能保障生灵实为有用之才方今天步多虞人才衰乏如二人者岂宜置之冗散欲乞朝廷重加旌擢不特可以为趋事赴功者之劝而所以扶国祚寿国脉不无赖焉谨録奏闻伏候勅旨
嘉熙四年被召入见第一劄
臣一介陋愚絶无他技晚误睿知躐跻要近君恩未报衰病已侵抗疏丐闲养痾故里伏蒙陛下念簪履之旧起守宛陵已书下考曾蔑寸効方将投诚君父乞畀祠廪倏叨召节再觐清光因复自念粤从去国以至於今三蒙收召始则以在家卧病而不前今则以屡辞不获命而後至揆以行不俟驾之礼合坐傲上从康之诛席藁俟谴而趣旨愈严疎远微臣何由上简渊衷至是岂以其忠朴之肠戅愚之论不识避忌恐足仰裨睿筭之万一耶臣感激涕零罔知所措倘或变易初志隐情惜已不惟上负圣恩抑恐下玷清议庸敢以今日所当急急者历为陛下言之不自知其狂且僭也惟陛下裁察且陛下视今之时为何如时耶旱暵荐臻民无粒食楮劵猥轻物价翔踊行都之内气象萧条左淛近辅殍死盈道淮甸流民所至充斥未闻安集之政内地剽掠相习成风已开弄兵之端是内忧既迫矣新兴大戎乘胜而善鬬中原群盗假名而崛起捣我巴蜀据我荆襄扰我淮壖近又由夔峡而瞰鼎澧上流之势孔棘虽以春涨而引退宁保秋风之不来疆场之臣肆为蔽欺因其歛兵则张皇言功饰无为有至有败衂则掩覆不言以有为无土宇日蹙撤戍无时脱使乘上流之无备为饮马长江之谋谁其扞之是外患既深矣夫人主上所恃者天下所恃者民陛下嗣服之初灾异之形不知其几姑诿曰天心仁爱将示警戒也寇盗抢攘无处无之姑诿曰民情惊疑未易弭帖也迩者星文示变妖彗吐芒犯王良络紫微方冬而雷既春而雪海潮冲突於都城赤地几徧於畿甸则其仁爱已转而为怒也人死於干戈死於饥馑父子相弃夫妇不相保怨气溢腹谤言载路等死一萌何所不至则其惊疑已转而为怨也内忧外患之交至天心人心之俱失陛下能独与二三大臣安居於天下之上乎且陛下亦尝思所以致此否乎臣历观古昔缔考兴衰大抵人主所以致危亡之衅者昏闇也怠荒也淫刑重歛也恶忠直而好佞谀也远君子而近小人也汉之威灵唐之僖昭未有不由此者陛下聪明迈古洞察事几未尝有昏闇之失日亲庶政靡惮劳勩未尝有怠荒之愆哀矜庶狱虽偾军失伍类从末减未尝用一严刑岁蠲常租虽国用窘匮亦不少靳未尝增一横敛有言毕受虽直而不加之罪谀佞者无所售其巧知贤必用虽去而旋复登进小人无所投其奸以此数者论之陛下曾无致危亡之隙今乃有危亡之证不惟人以为疑陛下亦当自疑之矣臣请为陛下详其故盖自曩者权相阳为妾妇之小忠隂窃人君之大柄以声色玩好内蛊陛下之心术而废置生杀一切惟其意之所欲为旋至纪纲陵夷风俗颓靡军政不修边备废阙凡今日之内忧外患皆权相三十年醖成之如养护痈疽待时而决尔端平改元号为更化天下忻忻有向治之望而充相位者非其人无能改於其旧而旁蹊邪径下捷出争驰败坏秽汚殆有甚焉自是圣意惶惑莫知所倚仗方且不以彼为讐而反以为德不以彼为罪而反以为功於是天之望於陛下者孤而变怪见矣人之望於陛下者觖而怨叛形矣陛下敬天有图旨酒有箴缉熙有记文义粲然环列左右使持此一念振起倾颓以无负列圣付托之重何难之有然臣闻之道路谓警惧之意祗见於外朝亲政之顷而好乐之私多纵於内廷燕亵之际名为任贤而左右近习或得而濳间政若出於中书而御笔特降或从而中出左道之蛊惑私亲之请托蒙蔽陛下之聪明转移陛下之志虑於冥冥之中而不自觉传曰君人者昭德塞违以临照百官犹惧或失之陛下之所以临照百官者既失其所以自强则而象之宜其潝潝訿訿而未知所底止也且所谓大臣者固当以宗社自任以公道济时但知有天下之安危宁复计一身之利害其相比也非党其相可否也非忌同心协虑以跻康平乃今徇国之志不足以胜自营之计忧时之念未能盖其求胜之私其深交密计岂皆社稷之至虑其持正沮难或非黜陟之大公外若为寅恭之同中实有畦町之异当言而不敢言当行而不敢行以有为之岁月而虚度於两持莫可之中且所职者何而顾为是暌异耶所谓台谏者天子之耳目朝廷之纪纲正有赖风采之振扬亦何取循嘿以苟合祖宗盛时所谓言及乘舆则一人改容事关廊庙则宰相待罪此其职也乃今谏台方入朝而类因尽言以去职正人方招集而每示意向以充位论或切直则讥其好名弹及权要则罕曾付外於是或强起而辄告病或辞职而遽遄归中外怀疑莫知所出必至於以侃侃为戒以容容为能立见成风而威柄下移邪论之炽殆莫知其所终矣至於内而百执事居一官者当任一官之寄守一职者当尽一职之责靖共尔位好尔正直可也今乃习为媮媠之常态以苟安於燕幕其或以国事为念者亦仅能颦眉於平居无事之时而未尝尽瘁於趋事赴功之际其视纪纲陵夷风俗颓靡不暇问也外无边帅疆场之事谨守其一而备其不虞姑尽所备事至而战古人之常法也今乃徒能浚竭朝廷之事力朘削生民之膏血以为大言攫利禄之资不为唇齿之良图而猜忌横生未有横草之寸功而爵位已显其视军政不修边备废阙未尝恤也此譬如人之一身内外百骸头目手足无一不受其病为日既久危证尽见使其絶去声色力节嗜好而为之医者识标本审虚实而时进其粥食密辅以良剂庶几万有一焉可冀其囘生起死之功若致病之原未有一改而群医且各惟利是嗜粥食药饵束手相顾而莫之投是坐视其毙尔可不痛哉臣尝妄谓今之自上而下大率喜含糊而惮明白务包容而恶甄别由是官无内外人无贤不肖皆得搏取陛下之高官美爵以饱其欲而於陛下了无所益徒使国势日削国事日非而已尔以若所为施之安平之世然且不可顾今何等时而尚可循此轨辙以悠悠度日乎陛下与二三大臣试思念社稷之阽危若此必不能以一朝居矣必能飜然改图而求所以拯救之策矣昔汉武帝惑方士事土木穷兵黩武及海内虚耗户口减半轮台之诏痛自尅责至曰朕向所为狂悖天下岂有神仙尽妖妄耳於是禁苛暴止擅赋力本务农而汉业复安唐德宗志平藩镇禁旅四出税架除陌急於聚歛及泾原变起三叛连衡兴元之诏至曰积习易溺居安忘危不知稼穑之艰难不恤征戍之劳苦天变於上而朕弗寤人怨於下而朕弗知於是武夫悍卒无不感动流涕而唐祚再造是二君者其悔过之心皆未及施於有政而一念之发出於真实遂亦足以导迎善气消遏乱源实之不可掩也如此近陛下以彗见发德音天下方争倾耳听令而词旨散缓无异平时人以是觇陛下徒为减膳避殿之虚文而无反躬修德之实意也臣愚以为今日之计非有大悔悟大振刷大转移而徒毛举细故求以应天而惠民安内以御外臣恐日复一日寖以沦胥噬脐无及矣伏望陛下奋发宸虑坚秉精诚以灾谴屡形天怒未释为大警而常怀戒惧之心以夷狄凭陵国步斯频为大耻而常励修攘之志必侧身修行使百姓见忧如周宣王必卧薪尝胆使种蠡分任如越句践诞下明诏责躬自厉播告中外嘉与士大夫洗心涤虑惟新是图责大臣以协心为国共济艰危而无事形迹之嫌责台谏以有犯无隐纠正官邪而无为调护之举博求良实忠纯之士列寘职位以自辅翼精择忠智勇略之将保扞边陲以张形势取建隆开剏与绍兴兴复之规模而力行之直言可用者不徒外为容纳而必见之施行君子当亲者不徒阳为尊敬而必任以事功弥文不急者无一不省实政有益者无一不举非足国裕民整军经武之事不为自一人之勤以至於内外小大凡百执事莫不恪恭厥职自一身之约以至于六宫贵戚内外臣庶无不恪循彝制庶几国势强而异域知畏民情悦而天意自囘于以迓续景命巩固皇图天下幸甚社稷幸甚若今日更一令是一令而已尔明日易一事是一事而已尔以此为补绽扶倾之计亦果何益哉触突天威罪在不赦惟陛下略赐采择而用之则虽以狂僭受鈇钺之诛亦分之宜诗曰譬彼舟流不知所届心之忧矣不遑假寐臣不胜惓惓取进止
第二劄
臣窃惟方今为国家之忧士大夫之所谓大议论者外则敌人内则流民与楮币是也然臣之愚以为敌本不足为患可忧者流民尔楮币尔何者敌人起於远裔沙漠僻处本无大志乘金人垂亡之衅蹙而取之蹂践中原曾无噍类其残虐不道依古以来所未有天亦厌之久矣使吾刑政修明国势尊安将士用命边防固密虽有十敌其如我何故臣谓敌人不足为患者此也若夫淮民流徙充斥内地楮劵积压折閲不行是则今日之所当最先区处而不容以弱待之以缓视之也夫自敌人侵边以来两淮之民秋避春归其老弱流离转死於沟壑几无余矣间有强悍善鬬之徒自号某寨某将皆足以扞御敌兵保卫乡井使为边帅者抚之以恩结之以信申之以赏罚则皆足为吾用自清野令行一切驱之之渡江而南凡今之聚于沙上散于诸郡者不啻百余万其来也提挈妻子廹逐牛羊固若可悯及饥寒切身则所至剽掠村落一空甚者至有攻刼城郭之谋去冬宛陵与繁昌几堕其计至於以杀止而後定万一其间有奸豪如李特之徒收而用之宁不大贻宵旰之虑臣所谓流民之为可忧者此也自边烽未撒楮劵印造之数不啻数十倍而钱监所铸之钱此祖宗盛时二十之一上下百费悉仰於楮昔也楮本以权钱之用而今也钱反无以济楮之轻钱日荒而楮日积端平初谋国者不思所以变通之宜而但拘以一易一之说循至於今楮价之损几不可言朝廷名为出一缗而祗获一环之用尔秤提一语谁其作俑今已熟烂而不可行矣近者朝家俾廷绅各条救楮之策其间岂无一二可以参酌施行而狐疑犹豫欲行复沮日复一日狼狈益甚几於坐视其委弃无用而不之救富贵之操柄一失将何以为国何以足军此则上下之所同病而不可不亟为之图臣所谓楮劵之可忧者此也窃以为欲处置流民必使各得所安然後可以保其无虞欲增重会价必使省印造然後可以免於折閲夫欲流民之各得所安不为国害则莫若使之散而不聚欲望朝廷明诏有司行下诸路州县作急为处流民之计如富弼之在青州明立科条择其强壮招刺为兵其不愿就招亦合一听官司节制立为军号如防江之类勿加黥湼事已则复为平民其老穉则散居州县寺观能自食其力者听其自食不能者官与上户计日给之不特可以消其乘时窥伺之心亦所以广圣朝好生之德此处流民之策也欲楮劵之省印造不为民病则莫若先於节用欲望朝廷择主财计之臣如王尧臣之为三司使推财利出入赢缩较本末缓急先後去其旧弊之有根穴者使黠胥无所容其奸然後计其内而服用燕赐之费外而官兵禄廪之需月用若千岁用若千损之又损以至於无可损勿以国体为诿而务为美观勿以小节无益而并忘其大用既节则印造省印造省则人之求楮必多若铜钱之乏亦当详求所以增羡之方如是则楮价可增矣此重楮劵之策也时事所急莫此二者及今为之虽已後时然尚有万分之一可以拯救如更因循苟玩任其自来自往自消自长至於不复可以措手则虽有智者为之图亦将无及矣臣本书生不识时务管窥如此惟陛下裁择取进止
贴黄
节用一说臣窃计臣僚固厌陈之矣然生财要道实不出此未可以尘腐而弃之也臣窃闻去秋明禋禄赐尝有减半之议此亦节用之一端俄而中止得非有左右之言眩惑圣听掣其肘而不得行欤使每事顾惜人情则用何由节又如陛下自外藩入承大统园庙之筑邸第之营虽以致亲亲之恩然国力方单亦权其先後缓急可也而耗费若此恐非祖宗在天之灵所望於陛下者由此类而推之自上而下自内而外其可节者何可胜数节之一日则有一日之效节之一事则有一事之功惟陛下亟图之伏乞睿照
第三劄
臣仰恃天地父母隆寛之恩僭布衷忱上渎宸听未言先惧臣迂愚无取早尘陛下末第碌碌常调几三十年遭际陛下亲揽权纲登进耆哲而臣亦误蒙识拔处以清要寄之耳目皆平生梦想所未到臣当是时口与心誓思所以图报恩私惟有不避怨讐尽言无隐庶以折奸萌扶国是乃微臣之职分至於一身之利害非臣所敢知也既而臣以病去国东归陛下遽捐易镇江圻书殿清班增畀衰朽书生志愿於此毕矣臣之精力於此耗矣而三节之召忽从天降臣所以再三控辞而不敢即前者非固沽名以退为高也实自念年已迟莫不能勉强应酬学术庸虚不能慷慨建明性姿方拙不能委曲俯仰惟有乞身就闲归守丘垄以保余龄在圣朝则为量能授官不至用违其才在小臣则为揣已安分不至老不知止而乃尘牍屡上俞音迄閟进退维谷局蹐靡宁复自念臣身居外藩实意未白无由感寤天听若借玉阶之地咫尺天顔陛下目击臣之筋力衰颓齿发凋落非复旧观亦必恻然为之动心听臣归田矣遂敢冒昩进于阙下既以时务之所当急者历为陛下告庸是不惮三渎悉意控露伏望陛下怜臣之老拙无用察臣之真实无伪许臣还归故山特畀祠廪俾赡孥累不惟拜陛下爱护臣子晚节之大德而一家温饱无非衔陛下之赐糜躯捐骨其何为报若陛下谓臣尚可为朝廷牧养小民则乞一待阙小郡差遣容臣养痾待瘳异日苟有使令臣复尔避事苟安则臣实有罪惟圣慈是幸
第一劄读至脱使乘上流之无备上曰今上流已有备范奏云以臣所闻上流为备似甚疎略正当可忧陛下不可不加圣虑又读至第二劄说区处流民事上曰闻卿去年在宁国区处流民甚好范奏云臣之不才岂能集事仰藉陛下威德幸免疎虞上又曰闻流民一时甚扰又闻有本郡逃卒在其间范奏云此辈因清野南来初非盗贼缘官司无以处之其老弱依强壮者聚集剽掠多者至数千少者亦不下一二千其来也分为三队自号为寨去城不十里各据一寺时出抄刼其姓张者尤暴悍难制臣初只以好意待之犒以酒食给以钱米谕以勿扰居民渠乃自缮兵器窥伺城壁因获本郡一逃卒方知其谋即与两倅设计擒其渠魁诛之余始知惧继制司遣官招之而去境内自此宁帖皆朝廷威令所及今蒙玉音嘉奬容臣奏事毕下殿谢恩读至增重会价事范奏云今会价折阅益甚秤提无策惟有节用一说所当力行上曰此说极是范奏曰此虽书生常谈实当今要务欲每事节约宜自内廷为表倡然须断自宸衷若听左右之言则彼此牵制用终无可节之理上颔之读至第三劄言丐祠求归上曰望卿来甚久既到此岂可便求归范奏曰臣一介迂疎加以衰病自入春以来痰疾屡作筋骨疲弱拜跪稍艰且最苦健忘恐他日有负陛下使令臣之所请实出於中诚欲望圣怜特赐俞允上曰不可不可范奏云容臣退後再陈恳悃
清献集卷九

[book_title]卷十
<集部,别集类,南宋建炎至德佑,清献集>
钦定四库全书卷
清献集卷十　　　　　　　宋　杜范　撰奏劄
吏部侍郎已见第一劄
臣窃见今者关辅之内弥月不雨上轸圣虑减膳彻乐分遣臣工徧走羣望玉帛之祷祀有加而旱魃滋炽冕旒之忧闵
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 10:28:02-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>