<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="提要,序,卷一,卷二,卷三,卷四,卷五,卷六,卷七,卷八,卷九,卷十,松雪斋外集,松雪斋集全文在线阅读,松雪斋集全文在线下载,大玄古籍书库">
<meta name="description" content="诗文别集。又称《松雪斋文集》、《松雪斋诗文集》。元赵孟頫撰。元诗人杨载作孟頫《行状》,称所著有《松雪斋诗集》,不详卷数。孟頫生前即将自己诗文辑成《松雪斋诗文集》若干卷,戴表元作序,但集未刊行。元顺帝至元五年(1339),孟頫子赵雍请湖州总管何贞立为文稿作序,湖州沈璜(伯玉)据赵雍所藏诗文稿辑成《松雪斋集》,并增加《外集》刊行,计赋五,古诗一百八十四,律诗一百五十,绝句一百四十,杂著五,序二十,记十二,碑制二十六,制诰、策题、批答二十五,赞十,铭一,题跋五,乐府二十,此外有赵孟頫行状、谥文一卷及《目录》一卷">
<title>松雪斋集_赵孟頫_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">松雪斋集</span> <br/>
          作者： <span class="inputVal" id="bkauthor">赵孟頫</span> <br/>
          朝代： <span class="inputVal" id="bkdate">元代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">类书文集,诗文集,完结</span> <br/>
          字数： <span class="inputVal" id="bknum">[book_length]93081</span> <br/>
          说明： <span class="inputVal" id="bkdec">诗文别集。又称《松雪斋文集》、《松雪斋诗文集》。元赵孟頫撰。元诗人杨载作孟頫《行状》,称所著有《松雪斋诗集》,不详卷数。孟頫生前即将自己诗文辑成《松雪斋诗文集》若干卷,戴表元作序,但集未刊行。元顺帝至元五年(1339),孟頫子赵雍请湖州总管何贞立为文稿作序,湖州沈璜(伯玉)据赵雍所藏诗文稿辑成《松雪斋集》,并增加《外集》刊行,计赋五,古诗一百八十四,律诗一百五十,绝句一百四十,杂著五,序二十,记十二,碑制二十六,制诰、策题、批答二十五,赞十,铭一,题跋五,乐府二十,此外有赵孟頫行状、谥文一卷及《目录》一卷,合为一十二卷。这是赵氏诗文集的最初刻本,简称元沈氏刊本。该刻本与戴表元当日所序本当有不同,戴序作于元成宗大德二年戊戌(1298),二十多年后赵孟頫才去世,其间必有不少新作诗文,或由赵本人、或由其子增入集中。沈氏本以后多有翻刻。明神宗万历(1573—1620)间,江元禧所编《松雪斋集》,寥寥数篇,不是足本。清圣祖康熙五十二年(1713),曹培廉从友人处借得原刻本,校正讹缺,广辑他书及石刻所载,合之家藏墨迹,编成《续集》一卷,又将《元史》本传载于集首,一并刊行,这就是城书室本。现有任道斌校点本《赵孟頫集》,大致以《松雪斋集》元沈氏刊本为底本,参校城书室本,补辑赵孟頫词《巫山一段雲》十二首及文《翠寒集序》,《附录》中增入了《四库总目提要·松雪斋集题要》,这是现在最完备的赵氏诗文集,于1986年由浙江古籍出版社出版。</span> <br/>
          封面： <span class="inputVal" id="bkimg">Z_18913.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]松雪斋集
[book_author]赵孟頫
[book_date]元代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]类书文集,诗文集,完结
[book_length]93081
[book_dec]诗文别集。又称《松雪斋文集》、《松雪斋诗文集》。元赵孟頫撰。元诗人杨载作孟頫《行状》,称所著有《松雪斋诗集》,不详卷数。孟頫生前即将自己诗文辑成《松雪斋诗文集》若干卷,戴表元作序,但集未刊行。元顺帝至元五年(1339),孟頫子赵雍请湖州总管何贞立为文稿作序,湖州沈璜(伯玉)据赵雍所藏诗文稿辑成《松雪斋集》,并增加《外集》刊行,计赋五,古诗一百八十四,律诗一百五十,绝句一百四十,杂著五,序二十,记十二,碑制二十六,制诰、策题、批答二十五,赞十,铭一,题跋五,乐府二十,此外有赵孟頫行状、谥文一卷及《目录》一卷,合为一十二卷。这是赵氏诗文集的最初刻本,简称元沈氏刊本。该刻本与戴表元当日所序本当有不同,戴序作于元成宗大德二年戊戌(1298),二十多年后赵孟頫才去世,其间必有不少新作诗文,或由赵本人、或由其子增入集中。沈氏本以后多有翻刻。明神宗万历(1573—1620)间,江元禧所编《松雪斋集》,寥寥数篇,不是足本。清圣祖康熙五十二年(1713),曹培廉从友人处借得原刻本,校正讹缺,广辑他书及石刻所载,合之家藏墨迹,编成《续集》一卷,又将《元史》本传载于集首,一并刊行,这就是城书室本。现有任道斌校点本《赵孟頫集》,大致以《松雪斋集》元沈氏刊本为底本,参校城书室本,补辑赵孟頫词《巫山一段雲》十二首及文《翠寒集序》,《附录》中增入了《四库总目提要·松雪斋集题要》,这是现在最完备的赵氏诗文集,于1986年由浙江古籍出版社出版。
[book_img]Z_18913.jpg


[book_title]提要
钦定四库全书　　　　　集部五
松雪斋集　　　　　　　别集类四【元】
提要
【臣】等谨案松雪斋集十卷外集一卷元赵孟頫撰孟頫字子昂宋太祖之後以秀王伯圭赐第湖州故为湖州人年十四以父荫入仕宋亡家居会程钜夫访遗逸於江南以孟頫入见即授兵部郎中累官翰林学士承旨卒追封魏国公諡文敏事蹟具元史本传杨载作孟頫行状称所着有松雪斋诗集不详卷数明万历间江元禧所编松雪斋集寥寥数篇实非足本惟焦竑经籍志载孟頫集十卷与此本目次相合而史所称琴原乐原得律吕不传之妙者检勘均在其中外集杂文十九首亦他本所未载盖全帙也孟頫以宋朝皇族改节仕元颇不谐于物论观其和姚子敬韵诗有同学故人今已稀重嗟出处寸心违句是晚年亦不免於自悔然论其才艺则风流文采冠絶当时不但翰墨为元代第一即其文章亦揖让於虞杨范掲之间不甚出其後也集前有戴表元序见剡源文集中末题大德戊戌岁盖孟頫自汾州知州谒告归里时裒集所作请表元序之者表元不妄许与而此序推挹甚至其有所以取之矣後人编录全集仍録此序以为冠非无意也乾隆四十六年十月恭校上
总纂官【臣】纪昀【臣】陆锡熊【臣】孙士毅
总校官【臣】陆费墀

[book_title]序
松雪斋集序
吴兴赵子昂与余交十五年凡五见每见必以诗文相振激子昂才极高气极爽余跂之不能及然而未尝不为余尽也最後又见於杭始大出其平生之作曰松雪斋诗文集者若干卷属余评之余惟人之各以其材自致於世必能相及也而後相知必相知也而後能相为言余於子昂不相及而何以知何以言乎子昂曰虽然必言之余曰必言之则就吾二人之今所历者请以杭喻淛东西之山水莫美於杭虽儿童妇女未尝至杭者知其美也使之言杭亦不敢不以为美也而不如吾二人之能言何者吾二人尝身历而知之而彼未尝至也他日试以其说问居杭之人则言之不能以皆一彼所取於杭者异也今人之於诗之於文未尝身历而知之而言之同者亦未之有也子昂未弱冠时出语巳惊其里中儒先稍长大而四方万里重购以求其文车马所至填门倾郭得片纸只字人人心惬意满而去此非可以声色致也而子昂岂谓其皆知我哉故古之相知者必若韩孟欧梅同声壹迹绸缪倾吐而後为遇而後世乃欲望此於道途解后之间则又过矣余评子昂古赋凌厉顿迅在楚汉之间古诗沈涵鲍谢自余诸作犹傲睨高适李翺云子昂自知之以为如何大德戊戌仲春既望剡源戴表元叙

[book_title]卷一
钦定四库全书
松雪斋集卷一
元　赵孟頫　撰
赋
吴兴赋
猗与休哉吴兴之为郡也苍峰北峙羣山西迤龙腾兽舞云蒸霞起造太空自古始双谿夹流繇天目而来者三百里曲折委蛇演漾涟漪束为碕湾滙为湖陂泓渟皎澈百尺无泥贯乎城中缭於诸毗东注具区渺渺漭漭以天为堤不然诚末知所以受之观夫山川暎发照朗日月清气焉锺冲和攸集星列乎斗野势雄乎楚越神禹之所底定泰伯之所奄宅自汉而下往往开国洎晋城之揽秀据实沿流千雉面势作邑是故历代慎牧必抡大才选有识前有王谢周虞後有何柳顔苏风流互映治行同符皆所以宣上德意俾民懽娱况乎土地之所生风气之所宜人无外求用之有余其东则涂泥膏腴亩锺之田宿麦再收秔稻所便玉粒长腰照筥及箱转输旁郡常无凶年其南则伏虎之山金盖之麓浮图标其巅兰若栖其足鼓钟相闻飞甍华屋衡山絶水鲁史所録盘纡犬牙陂泽相属蒹葭菰芦鸿头荷华菱苕鳬茨萑蒲轩于四望弗极乌可胜数其中则有鲂鲤鲦鱨鍼头白小鲈鳜脍余鼋鼍龟鼈有蛟龙焉长鱼如人歕浪生风一举百钧渔师来同罔罟笭箵罩汕是工鸣榔鼔枻隐然商宫巨细不遗噞噞喁喁日亦无穷其西则重冈复岭川原是来其北则黄龙瑶阜之洞玲珑长夀之坞县水百仞既高且阻砑嶔崟崴磊碅磳怪石万数旅乎如林其高陵则有杨梅枣栗樝梨木瓜橘柚夏孕枇杷冬华槐檀松柏椅桐梓漆之属文竿绿竹筱簜杂遝味登俎豆材中宫室下逮薪槱无求不得其平陆则有桑麻如云郁郁纷纷嘉蔬含液不蓄长新陆伐雉兔水弋凫雁舟极之利率十过半衣食滋植容容衎衎既乐且庶匪教伊慢於是有搢绅先生明先圣之道以道之建学校立庠序服逢掖戴章甫济济多士日跻於古乃择元日用量币尊玄酒陈簠簋选能者秉周礼赞者在前献者在後雍容俯仰周旋节奏成礼而退神人和右当是之时家有诗书之声户习廉耻之道辟雍取法列郡观效诚不朽之盛事巳或者难曰自古论着之士曷尝不识人物纪风俗哉夫人才者济时之具而风俗者为治之质也今子徒捃摭细碎推比货食高谈不切炫燿自饰莫大於斯二者顾乃略而弗録虽文夺组绣声谐金石窃为子不取也仆应之曰否子独不闻夫子之言乎十室之邑必有忠信今年且千载地且千里人物之富胡可殚纪史册毕书可无赘矣若乃风俗之隆污在为政者之所移易又弗可得而定着也夫吴虽介在江左尝被至德之风矣且吾闻之风行而草偃日中而表正上行下效置邮传命辟若季子为守言游为令以仁义为化礼乐为政镇以不贪之宝喻以不言之信即刑可使不用俗可使益盛方将还敦朴於上古考休祥於庶徵今美则美矣又可遂以为定乎於是难者唯唯逡巡而失意
求友赋答袁养直
思古人之不可见兮心郁结而不舒登高丘而远望兮独叹慨乎增歔波洋洋其泛滥兮欲济而无航膏吾车而孤往兮山郁乎其苍苍四顾阒其寂寥兮思蹇产而不铄采衆芳以自娱兮聊假日以愉乐搴长洲之芙蓉兮擥大泽之兰茝撷江蓠之秀颖兮结秋兰以为佩世俗方尚同兮余独异乎今之人谓兰茝为不芳兮蛾眉枉之以善婬衆不可以户说兮历年岁而觏闵变心以从俗兮而吾又不忍徯朝阳之鸣凤兮企空谷之白驹何驽骀之衆多兮鷃雀纷其瞿瞿宁饥渴以需时兮耻属餍乎腥腐古道久其弗继兮吾惕焉为此惧何美人之好修兮独与余其同心怀余以厚德兮遗余以好音世固有同居而弗察兮何千里而能同乱淛江之滔滔兮涉远道以相从觌清扬之信美兮怀盛年而莫当子濯足於东海兮曦发乎扶桑吸沆瀣以为饮兮餐朝霞以为粮披列星之粲烂兮抱明月之夜光驾青云而高驰兮鸣和鸾之锵锵扰苍龙使挟輈兮服白虎以驱不祥愿发轫其勿亟兮聊弭节而抑志指黄昏以为期兮夫孰远而弗至乱曰鹿鸣呦呦犹求友兮曾谓斯人不如物之知兮独行无俦吾将与子为类兮
纨扇赋
炎暑时至阳乌怒飞金石为流白汗沾衣候吹纤条延爽南扉玉枕徒设桃笙安施旁皇踯躅不知所为於是裂轻?兮似雪制圆扇兮如月光揺怀袖凉生毛髪起遐想於青苹引清颸於天末萧然襟带凄其絺葛醒人肌骨袢歊如脱须臾或离中肠为热殆造物者欲解民之愠假人力以为之不然岂天时之可夺也复有题诗欣赏因书奇絶障轻尘以寄恨扬仁风而言别或画乘鸾之女或误成蝇之笔白羽?褷而自愧蒲葵比方而知劣及乎商气应厥民夷玉露降兮百草金风生兮桂枝罗衣重拂秋兰复菲孤萤冷照寒螿暗啼弃捐箧笥绸缪网丝班姬形中道之怨江淹赋零落之诗嗟夫用舍有时出处有宜惟人亦尔於物奚疑彼狐貉之御冬岂当暑而亦悲苟行藏之任道愿竢时乎安之伊圣贤其不可见兮之二人又何知
修竹赋
猗猗修竹不卉不蔓非草非木操挺特以高世姿萧洒以拔俗叶深翠羽干森碧玉孤生太山之阿千亩渭川之曲来清飇於远岑娱佳人於空谷观夫临曲槛俯清溪色侵云汉影动涟漪苍云夏集緑雾朝霏萧萧雨沐袅袅风披露鹤长歗秋蝉独嘶金石间作笙竽谁吹若乃良夜明月穷冬积雪扫石上之隂听林间之折意参太古声沉寥泬耳目为之开涤神情以之怡悦盖其嫓秀碧梧托友青松蒲柳惭弱桃李羞容歌籊籊於卫女咏淇澳於国风故子猷吟啸於其下仲宣息宴乎其中七贤同调六逸齐踪良有以也又况鸣嶰谷之凤化葛陂之龙者哉至於虚其心实其节贯四时而不改柯易叶则吾以是观君子之德
赤兔鹘赋
皇庆元年上赐大都留守臣伯特穆尔白兔鹘一翎翮皓洁白雪同皎至延佑元年凡三笼而毛羽变赤光采艶奕异於寻常搏击勇鸷加於畴昔虽老於五坊者亦不知其所以然岂若君子进於德以润身者耶公既写其形质集贤侍读学士臣赵孟頫为之赋其辞曰
猗鸷禽兮出金门赐贵臣兮示殊恩色霜雪兮耀前轩解绦镟兮纵平原狐兔骇兮不及奔历年岁兮毳如璊粲晨霞兮炫朝暾刚气胜兮肆飞骞德愈进兮义愈敦炯双眸兮睨乾坤
松雪斋集卷一

[book_title]卷二
钦定四库全书
松雪斋集卷二
元　赵孟頫　撰
五言古诗
古风十首
诗亡春秋作仲尼盖苦心空言恐难托指事着以深大义炳如日万古仰照临凤鸟久不至楚狂乃知音愁来不得语起坐弹吾琴
周衰有战国纷纷极荆蓁黄金聘辩士驷马迎从人朝为刻骨讐莫作歃血亲终然智力屈奉身俱入秦相如赋大人出语颇奇怪飘然凌云意过耳诚一快夸言入无际自觉尘俗隘安知翻成劝何用名为戒自有天地来蓬莱几清浅人生空皓首举世谁得见瑶台在何许渺渺烟波远方舟不可渡使我空展转絶代有佳人被服绮与纨蛾眉秀联姢吐词馥若兰清歌啓皓齿瑶琴发哀弹一弹再三叹听者涕丸澜借问谁家子为言本邯郸
秋风吹庭树故叶纷以队明月耿夜长草虫促经纬四序苦不淹少壮何足贵展转复展转寤辟不能寐昔为闺中秀今作市门鄙岂无膏与沐甘心得憔悴
山深多悲风日暮愁我心玄云降寒雨松柏自哀吟人生百年後奄然閟重隂念此每不乐天路何由寻仙人偓佺辈消揺在青岑奈何不尔思委命重黄金
海山有奇树粲粲珊瑚枝由来植物性无胫可推移如何石氏子树之白玉墀洛阳经几战金谷久荒夷空令千载下闻者为伤悲
烈风号枯条落叶满周道原野何萧索川流亦浩浩离居日以远怀思令人老功名会有时生世苦不早顾瞻靡所骋忧心惄如捣
浮云何方来不知竟安之飘飘随风去汗漫以为期自昔功名士往往事驱驰白驹空谷中谁能加絷维皎皎难见容翻受世妍媸虚名诚无益不见斗与箕
有所思
思与君别来几见芙蓉花盈盈隔秋水若在天一涯欲涉不得去茫茫足烟雾汀洲多芳草何心采蘅杜青鸟翺云间锦书何时还君心虽匪石祗恐雕朱顔朱顔不可仗那能不惆怅何如双翡翠飞去兰苕上
和子俊感秋五首
秋至倏廿日天宇豁然清凉飈旦夕至林木发商声良辰不我与慨然心自惊古人久巳逝念之动中情苦心婴世患只博身後名今我将无同庶复得此生
明月照北林翩翩栖鸟翻虚室当静夜幸絶人事喧念子巳独寐无人相与言吾生性坦率与世无竞奔空怀丘壑志耿耿固长存何由持此意往与严郑论
披衣步中庭仰视河汉白寓形天地内聊复度朝夕仲尼谅非愚皇皇不暖席履运有异同喟然慨今昔丘园岂云远终当期屏迹日月驰骛去鸟影飞过隙归休曷不早胡为受形役
晴云暧高宇轻飈弄微凉天气政尔佳抚巳徒自伤今日非昨日荏苒叹流光几见春鸟鸣巳复啼寒螿一时良亦短万世则为长
白露泫然队草木日以雕闲居无尘杂日薄风翛翛登高写我心葵扇欲罢揺感时俯逝水囘睇仰层霄松乔在何许高蹈不可招愿言从之游怀古一何遥
咏怀六首
皇天分四序寒暑互推移如何当秋夕怆怳令心悲寒蝉寂无声翔雁纷南飞西风一披拂草木失华滋不惜鶗鴂鸣但伤衆芳萎徘徊白露下郁邑谁能知
美人涉江来遗我云和琴朱丝縆玉轸古意一何深长歌和清弹三叹有遗音逸响随风发高高不可寻奈何俚俗耳抑扬悦哀淫此道弃捐久沉吟独伤心
明明秋夜月流光照罗帷隐忧从中来起视夜何其草虫催杼轴札札鸣声悲良人远行役万里归无期予发巳曲局膏沐久不施回身入闺房愁思当告谁独有中宵梦遥遥为君驰
苍天高无极大川广且深下有沉潜鱼上有冥飞禽先民莫不逸我独怀苦心抒情作好歌歌竟意难任陵苕何青青上蒙松与柏一时良亦好岁晚竟谁得人无金石夀生年不盈百何为慕荣禄抱此长戚戚菽粟在中原夫人能采之无为思百忧欢乐当及时今日忽巳过来日非所知有酒且复饮既醉歌令仪
咏逸民十一首
自古逸民多矣意之所至率然成咏聊与同好时而歌之耳
凤凰览德辉奋翅翔千仞矫矫孤竹子求仁斯得仁於心有不厌视世等埃尘俯仰志不屈又不辱其身圣言一以宣万古无缁磷谁言首阳山卓与嵩华邻采采山中薇愧尔肉食人
劳生本非情禄仕吾不苟古来畎亩间亦有沮溺叟依依耦畊心千载思尚友中道世所难狂狷诚足取如何絶代下相知不忠厚仲尼不复作斯怀向谁道
驱车秣驽马吾将适齐国闻有鲁连子俶傥好奇画一谈秦师走再说聊城拔功成不受赏高举振六翮布衣终其身岂复为世役茫茫千载远安往访遗迹踌躇东海上向风长太息
四时相代谢荣耀何足恃瓜田引新蔓不见桃与李知士解其会遇坎当复止邵生故秦吏乃亦睹兹理贤哉感我怀三叹不能巳
子真初亦仕岁晩乃逃之区区南昌尉上疏忘其卑忠言不见用耿耿当告谁飘然弃妻子终身与世辞抱关甘贫贱所贵莫我知至今九江坟清风激羣黎神仙信茫昧此士独不疑孤云无定在逝水何时归遐思一矫首怅望无由期
悠悠空山云泱泱长江流廊庙意不屑山泽聊淹留故人在天位高步追巢由岂曰子无衣辛苦被羊裘东京多节义之子乃其尤穷居虽独善辅世岂不优
汪汪千顷波不为人浊清道周言行表荡然无得名谁言牛医儿乃是人中英当时无间言後世流德声思之不可见使我鄙吝萌淳风久巳漓此意岂复存时无君子者虽贤宁见称
南州有高士食力事耕稼优游聊卒岁不矫亦不隘大木行欲颠绋纚岂足赖何为诸老翁栖栖不遑舍斯言非无见明哲自高迈谁能县一榻待子来税驾
鹿门何亭亭下有避世贤凤雏隐中林卧龙蟠其渊一朝起高翔斯人独深潜功名不可为我志久巳安一闻耆旧传使我心悠然
黄鹄羽翼长一举思千里幼安本中原乘桴走东海举世方尚同远引存吾志流风渐异俗敦礼化邻鄙子鱼平生友胡乃不相委
尘事非所便田园久见招归来三径中蔚蔚长蓬蒿虽有荷鉏倦浊酒且自陶茫茫大化中委运将焉逃唐虞去巳远由来非一朝粲粲霜中菊采采忘其劳
岁暮和刚父杂诗四首
穷隂结严寒玄景閟微阳兰萧同憔悴隐恻我中肠美人弹玉琴继之歌清商弦急声未巳知子意独长阳春时未至此曲徒悲伤
美玉处荆山林木生光辉采之献凡目弃置亦其宜如何和氏子涕泣有余悲古来贤达人不为毁誉移被褐怀至宝宁惧不我知待贾未能信韫藏诚可师
惊飈吹白日流光忽蹉跎登山采衆芳荆榛一何多迷途幸未远回车且委蛇黄鹄志四海雀鷃将如何肥马黄金鞍轻裘华且鲜朅来从横驰意气何翩翩朝为人所慕夕巳为世怜此道固应尔祸福非虚言生当称善人死当諡为贤勿羡夸毗子狂驰终百年
赠道隆上人
辟俗无所之步寻招提游颓垣蔽蓬艾破屋坏不修老僧俗念净静坐百不忧浮云有逸态止水无急流乃知我辈人苦受世累囚朅来得此地稍觉心休休窗前几藂菊青蕊亦巳稠爱之不忍采留作山房秋何当移四松伴汝成清幽南冈与北岭路近颇易求他年风雨夜来听龙吟愁
游南山憩山下人家和人韵
驱马南山阳下马望絶巘解衣坐盘桓言就蓬庐偃非无攀援力兴尽自应返天高暄风息木落岁华晚势阻乏遐观趣得心自远不有君子词何用抒缱绻
东郊
晨兴理孤榜薄言东郊游清风吹我衣入袂寒飕飕幽花媚时节弱蒋依寒流山开碧云敛日出白烟收旷望得所怀欣然消我忧中流望城郭葱葱佳气稠人生亦巳繁惠养要须周约身不愿余尚恐乏所求且当置勿念乘化终归休
春後多隂偶成三首用复无逸来贶
日出晨景澹散髪步中庭仰见濯濯柳春风畅人情兹晨岂不佳谁能定隂晴人生亦良脆疲劳竟何营万事可拨遣舍道焉求成
卧起向北窗一室可栖迟取诗三百篇一一弦歌之古道岂为远先师不吾欺嘉我有良朋所志共在兹适意聊娱乐过此非所知
仲春忽巳过四序随流波水深不可厉苦雨一何多田园颇在念春事今如何沉忧亦无益言笑复言歌
晓起川上赠友
明发不能寐独步柳隂中秋色方浩荡晨光乍曈曨烁烁川上日萧萧树间风葛巾吹欲堕纎絺巳无功感彼岁月駃悟此人世空悠悠竟何补山林情所锺终期抗高志驾言从赤松
游弁山
我欲到斯境岁月良巳深今晨为兹游醻我夙昔心悠悠冈坂长惨惨风云隂微雨迫短日飘然洒衣襟屡欲还吾驾去意复难任逍遥得所止林竹自萧森素琴不须弹山水有清音邈在樊笼外尘想何由侵况怀冥絶理去此将焉寻他山岂不好聊尔非所钦
二月二日尊经阁望郊外山水二首
朝登西北楼遐景舒我怀熹微晨光动窈窕春增华草木罕悴色山川一何佳悠然斜川意千载与我谐及兹春服成言咏乐无涯此理将不泯弃之良可嗟
日出羣动作鷄犬亦复喧渺渺孤舟发翩翩栖鸟迁先师有明训政在善利间结髪事诗书於今益可怜况兹去古远淳风未易还吾行亦聊尔一览可忘言
次韵舜举四慕诗
子晳有高志悠然舞雩春接舆谅非狂行歌归隐沦周也实旷士天地视一身去之千载下渊明亦其人归来北窗里势屈道自伸仕止固有时四子乃不泯九原如可作执鞭良所欣
春思
春柳黄如鵞春风扬緑波美人在何许忽若阻山阿攀条弄白日常恐岁蹉跎怀思郁不舒佳期将奈何良辰难骤得临风空浩歌
杂诗
四时更代谢物化常随之春华曾几何岁月忽如兹严风动高林百草具巳萎人生况有役忧患乃其宜弃捐勿复念出入由化机安得松乔术邈与世相违
寄题右之此静轩
卜居无喧寂尚论心所宗山林苟不静亦与朝市同闻君南窗下寄傲乐无穷曲肱有余趣战胜纷华中好风从何来吹子庭前松清琴时一弹浊酒尊不空颇恨道里賖不得往相从人事矧好乖我心何时降
廉山晓行
曳杖行墟曲苍茫晓色分凝霜被原隰葛屦非昔闻新松夹道周宿草冒高坟日月迭而逝死生安足云轻舟沿寒流怅望廉山云世固不可辟斯人本同羣缅焉心如结咏言着斯文
奉和本斋先生首夏即事
天道虽不言坐觉四时行蔼蔼庭前隂??枝上荣闲居有真趣曲肱寄余情仰视浮云翔俯聆时鸟鸣道胜心自怡松乔可齐龄惜哉无旨酒为公称兕觥
赠赵虞卿
客从北方来逍遥江湖间顾影空自爱不见欣戚顔弈秋去巳远神观一朝还惜无双白璧慰子行路难翩翩云中鹤孤高杳难攀长怀紫霞客引袂入名山
题董源溪岸图
石林何苍苍油云出其下山高蔽白日隂晦复多雨窈窕溪谷中邅囘入洲漵冥冥猨狖居漠漠鳬雁聚幽居彼谁子孰与玩芳草因之一长謡商声振林莽
赠别夹谷公
驱马原隰间经时不遑休昔来日在斗今去麦巳秋王事有埤益宴安非所求翩翩晨风翼一举逝莫留谁令匏瓜系自怀离别忧
青青蕙兰花含英在中林春风不披拂胡能见幽心相去千里余会合大江浔促席谈自古知我一何深此别虽非远怀思渺难任公其爱体素尚无金玉音
题舜举小隐图
有水清且泚洄洑乱石间乐哉三子者在涧歌考盘流波牵弱缕轻飈动文竿信无吞舟鱼我志匪鲂鳏勿言隐尚小神情有余闲高士不可见古风何时还
赵村道中
朝出南郭门遥指西山隂马蹄与石鬬宛转愁我心溪谷莽囘互寒风振穹林黄叶洒我衣岩泉走哀音凄凄霜露降穷思浩难任人生亦何为百年成古今华堂昔燕处零落归丘岑况复不得保悲来泪沾襟
昔年干戈动兵尘暗三吴长江巳无险智勇亦难图筑垒依平山谋国一何愚桢干羣林空遗址莽丘墟至今蓬蒿下犹有白骨枯天隂万鬼哭惨惨荒山隅兴亡自有数不敢问何如独怜野菊花立马为踌躇
奉酬戴帅初架阁见赠
仙人海上来遗我珊瑚鈎晶光夺凡目奇采燿九州自吾得此宝昼玩夜不休生世勿恨晚及与斯人俦惜哉无琼玖可以结绸缪世德日下衰古风向谁求蛾眉亦何有空受衆女仇适俗固所愿违巳良足忧感子赠言意再拜涕泗流安得骑骐驎从子以远游
吾爱戴安道隐居絶埃尘弹琴聊自娱书画又絶伦岂无召我者巳矣非所欣昔我道剡中山川自清新是时夜雪霁怀哉见其人常欲以暇日慷慨为写真之子有祖风千里响然臻我从苏李後敢言笔墨神坐之盘石上俗物不得亲微君动高兴此意当谁陈
桐庐道中
历历山水郡行行襟抱清两崖束沧江扁舟此宵征卧闻滩声壮起见渚烟横西风林木净落日沙水明高旻衆星出东岭素月生舟子櫂歌发含词感人情人情苦不远东山有遗声岂不怀燕居简书趣期程优游恐不免驱驰竟何成我生悠悠者何日遂归耕
张詹事遂初亭
青山缭神京佳气溢芳甸林亭去天咫万状争自献年多嘉木合春晚余花殿雕阑留戏蝶藻井语娇燕退食鸣玉珂友于此终宴钟鼓乐清时衣冠集羣彦朝市尘得侵图书味方远纷华虽在眼道胜安用战初心良巳遂雅志由此见何事江海人山林未如愿
送周正平学士致仕还里
关吏晨啓门仆夫戒首途祖道京城南喜色动闉闍仕宦非徒荣出处贵合义公今虽未耄进退有余地高蹈激流俗清风耸朝廷增秩仍继禄圣明优老成逍遥桑梓间年高德弥卲红顔醉春酒白髪照晴昊两疏真勇决四皓甘隐沦汉史不专美古今凡几人青牛当南游紫气巳先路我欲强着书怀哉未能去
寄鲜于伯机
廊庙不乏才江湖多隐沦之子称吏隐才高非衆邻脱身轩冕场筑屋西湖滨开轩弄玉琴临池书练裙雷文粲周鼎鹿鸣娱嘉宾图书左右列花竹自清新赋诗凌鲍谢往往絶埃尘我生少寡谐一见夙昔亲误落尘网中四度京华春泽雉叹畜樊白鸥谁能驯
送程子充运副之杭州
盐为生民食日用犹水火虽非饥所急一日无不可但令商贾便那复愁国课数年人坏法贪欲肆偏颇利多归私室民始受盐祸尔来又计口强致及包裹?酤穷滴沥征商剧遮逻东南民力竭此事非细琐朝家更政化选择堪负荷君为尚书郎精白色瑳瑳明当戒行李往理吴越柁祝君无别语编户要安妥湖山多胜处亦可供宴坐谈笑尊俎间佳声满江左
赠茅山梁道士
名山标句曲秀岭蔚层云层云散浩彩中有三茅君度世三千秋流芳浩无垠丹光耀朱阳琴心传玉文司命播万物发蒙导人羣学道得旷士采真遗尘氛赠我书一编清謡吐奇芬笔耕亦巳勤寸田要锄耘灵台耸绦阙黄云覆氤氲内观神自照衆言一何纷平生山林意独往乃所钦攀援桂树枝采撷芝兰薰静与木石居游则侣麋麕松柏无冬夏烟霞自夕昕轩冕或桎梏绮语徒羶荤大道返尔朴至哉吾师云冥冥紫霞想湛言久不闻聆我歌洞章判然仙凡分
罪出
在山为远志出山为小草古语巳云然见事苦不早平生独往愿丘壑寄怀抱图书时自娱野性期自保谁令堕尘网宛转受纒绕昔为海上鸥今如笼中鸟哀鸣谁复顾毛羽日摧槁向非亲友赠蔬食常不饱病妻抱弱子远去万里道骨肉生别离丘陇缺拜扫愁深无一语目断南云杳恸哭悲风来如何诉穹昊
次韵齐彦学士中秋雨後翫月
卧疴媿微官俯仰百忧集安知中秋至但见明月出萧萧雨新巳凉气澄霁夕青旻罗疎星灿若珠与璧小虫鸣草根万物皆自适而我独何为矫首望南北愁来无端倪拨去终不释人生莫不乐杯酒会邻戚高歌杂清唱起舞戛鸣瑟闭户且复眠空尊何由酌
秋日锦樱为继卿作
灼灼庭下花霜余发春妍衆卉方具腓穠芳独嫣然主人远方来一笑清尊前植物岂无情有开容必先造化寓深意嘉与後人传
听姜伯惠父弹琴擘阮
姜子早闻道澹然遗世荣艺花有生意焚香无俗情时抱琴与阮弹作松风声畴昔江湖间久巳知子名安知十年後一笑成合并是邦山水秀照人肌骨清愿子石泉上为鼓一再行因之洗我耳遂欲濯尘缨
题洞阳徐真人万壑松风图
谡谡松下风悠悠尘外心以我清净耳听此太古音逍遥万物表不受世故侵何年从此老辟谷隐云林
自释
君子重道义小人贵功名天爵元自尊世纷何足荣乘除有至理此重彼自轻青松与蔓草物情当细评勿为蔓草蕃愿作青松贞
祷雨龙洞山
苍山如犬牙细路入深谷絶壁千余仞上有凌云木隂崖不受日洞穴自成屋萧森人迹少荟蔚兽攸伏云林互隐映涧道相回复翔禽薄穹霄呜鸟响岩曲临桥濯清颸汲井漱寒玉神物此渊潜愆阳有祈祝风漓慙善教吏懦耻厚禄蹔怀尘外想独往疑有梏过幽难久居济胜乏高躅策马寻故蹊归樵相追逐
送石仲璋
霜风何凄厉兰萧同枯萎念此鼻为酸恻怆中心悲由来无丑好衆女嫉蛾眉数罟困巨鱼盐车厄天骐况复值怨仇贝锦成祸机俯首无所诉菹醢听所为向非知巳者虽死谁明之君子有行役後会在何时欲别不敢往瞻望涕涟洏援笔抚我心为公吐此词
题桃源图
战国方忿争嬴秦复狂怒寃哉鱼肉民死者不知数斯人逃空谷是殆天所恕山深无来迳林密絶归路艰难苟生活种莳偶成趣西邻与东舍鸡犬自来去熙熙如上古无复当世虑安知捕鱼郎延缘至其处遥遥千载後缅想增慨慕即今生齿繁险絶悉开露山中无木客川上靡渔父虽怀隐者心桃源在何许况兹太平世尧舜方在御干戈久巳戢老幼乐含哺田畴毕耕耨努力勤艺树毋为问迷津穷探事高举
题归去来图
生世各有时出处非偶然渊明赋归来佳处未易言後人多慕之效颦惑媸妍终然不能去俯仰尘埃间斯人真有道名与日月悬青松卓然操黄华霜中鲜弃官亦易耳忍穷北窗眠抚卷三叹息世久无此贤
题李伯时元佑内廏五马图黄太史书其齿毛
五马何翩翩萧洒秋风前君王不好武蒭粟饱丰年朝入阊阖门暮秣十二闲雄姿耀朝日灭没走飞烟顾盼增意气羣龙戏芝田骏骨不得朽托兹书画传夸哉昭陵石岁久当颓然
酬滕野云
滕君本臞儒肝膈足清气赋诗多秀句往往含古意大夸江山美一洗尘土翳平生有诗癖得句时自憙耒耜荒芜甚枯涩常内媿锦綉忽堕前令我喜不寐功名亦何有富贵安足计唯有百年後文字可传世霅谿春水生归志行可遂闲吟渊明诗静学右军字但恐君未闻书成无由寄
述太傅丞相巴延功德
兴废本天运辅成见人庸舆地久以裂车书会当同先帝昔在御如日行虚空六合仰照耀一方顾颛蒙授钺得人杰止戈代天工铁马浮渡江坐收破竹功草木纷震动山川变鸿蒙地利不复险金城何足攻市靡易肆忧兵无血刃红孰能年岁间我国究始终老稚感再生遗黎忘困穷归来一不取匹马走北风九域自此一益见圣世崇大哉先帝仁允矣丞相忠嗟我始弱冠弗获拜此公作颂歌元勲因之写吾衷
送文子方调选云南
我友文子方其人美如玉高谈动卿相惠利厚风俗文章多古意清切緑水曲纷纷鳬鷖羣见此摩霄鹄今当使西南万里道邛蜀铨衡非细事贤俊要甄録远人待子来饥者望菽粟贤劳亦常事但恐期程促马嘶晨当行草长春正緑执手临岐路使我空踯躅
吴真人卢沟雨别图
驱马上河梁执手远别离远别数千里临分各相思山川一何悠去去勿复迟高堂有双亲黄髪映龎眉还家拜堂下置酒作儿嬉却归见天子忠孝两无亏人生如公少致身贵及时此行将未巳亲寿当期颐
高氏谨节堂
先圣有明训见诸庶人章少小诵习之白首不敢忘高子躬孝弟养亲在高堂萧公三大字岌岌端且庄对之铭座右凛然肃冠裳谨身用始节节用乃无荒斯言非虚语旨远味自长守此期勿失善积有余庆
题耕织图二十四首奉懿旨撰
耕正月
田家重元日置酒会邻里小大易新衣相戒未明起老翁年巳迈含笑弄孙子老妪惠且慈白髪被两耳杯柈且罗列饮食致甘旨相呼团栾坐聊慰衰暮齿田硗藉人力粪壤要锄理新岁不敢闲农事自兹始
二月
东风吹原野地冻亦巳消早觉农事动荷锄过相招迟迟朝日上炊烟出林梢土膏脉既起良耜利若刀高低徧翻垦宿草不待烧幼妇颇能家井臼常自操散灰缘旧俗门径环周遭所冀岁有成殷勤在今朝
三月
良农知土性肥瘠有不同时至万物生芽蘖由地中秉耒向畎亩忽徧西与东举家往干田劳瘁在尔农春雨及时降被野何蒙蒙乘兹各布种庶望西成功培根利秋实仰天望年丰但使隂阳和自然仓廪充
四月
孟夏土加润苗生无近远漫漫冒浅陂芃芃被长阪嘉谷虽巳植恶草亦滋蔓君子与小人并处必为患朝朝荷鉏往薅耨忘疲倦旦随鸟雀起归与牛羊晚有妇念将饥过午可无饭一饱不易得念此独长叹
五月
仲夏苦雨乾二麦先後熟南风吹陇亩惠气散清淑是为农夫庆所望实其腹沽酒醉比邻语笑声满屋纷然收获罢高廪起相属有周成王业后稷播百谷皇天贻来牟长世自兹卜愿言仍岁稔四海尽蒙福
六月
当昼耘水田农夫亦良苦赤日背欲裂白汗洒如雨匍匐行水中泥淖及腰膂新苗抽利劒割肤何痛楚夫耘妇当饁奔走及亭午无时暂休息不得避炎暑谁怜万民食粒粒非易取愿陈知稼穑无逸传自古
七月
大火既西流凉风日凄厉古人重稼穑力田在匪懈郊行省农事禾黍何斾斾碾以他山石玉粒使人爱大祀须粢盛一一稽古制是为五谷长异彼稊与稗炊之香且美可用享上帝岂惟足食人一饱有所待
八月
白露下百草茎叶日纷萎是时禾黍登充积徧都鄙在郊既千庾入邑复万轨人言田家乐此乐谁可比租赋以输官所余足储峙不然风雪至冻馁及妻子优游茅檐下庶可以卒岁太平元有象治世乃如此
九月
大家饶米麪何啻百室盈纵复人力多舂磨常不停激水转大轮磑碾亦易成古人有机智用之可厚生朝出连百车暮入还满庭勾稽数多少必假布算精小人好争利昼夜心营营君子贵知足知足万虑轻
十月
孟冬农事毕谷粟既巳藏弥望四野空藁秸亦在场朝廷政方理庶事和隂阳所以频岁登不忧旱与蝗置酒燕乡里尊老列上行肴羞不厌多炰羔复烹羊纵饮穷日久为乐殊未央祷天祝圣人万年长夀昌
十一月
农家值丰年乐事日熙熙黑黍可酿酒在牢羊豕肥东邻有一女西邻有一儿儿年十五六女大亦可笄财礼不求备多少取随宜冬前与冬後婚嫁利此时但愿子孙多门户可扶持女当力蚕桑男当力耘耔
十二月
一日不力作一日食不足惨澹岁云暮风雪入破屋老农气力衰伛偻腰背曲索綯民事急昼夜互相续饭牛欲牛肥茭藁亦预蓄蹇驴虽劣弱挽车致百斛农家极劳苦岁岂恒稔熟能知稼穑艰天下自蒙福
织正月
正月新献岁最先理农器女工并时兴蚕室临期治初阳力未胜早春尚寒气窗户当奥密勿使风雨至田畴耕耨动敢不修耒耜经年牛力弱相戒勤饭饲万事非预备仓卒恐不易田家亦良苦舍此复何计
二月
仲春冻初解阳气方满盈旭日照原野万物皆欣荣是时可种桑插地易抽萌列树徧阡陌东西各纵横岂惟篱落间采叶惮远行大哉皇元化四海无交兵种桑日以广弥望緑云平匪惟锦绮谋只以厚民生
三月
三月蚕始生纎细如牛毛婉娈闺中女素手握金刀切叶以饲之拥纸散周遭庭树鸣黄鸟发声和且娇蚕饥当采桑何暇事游遨田时人力少丈夫方种苖相将挽长条盈筐不终朝数口望无寒敢辞终岁劳
四月
四月夏气清蚕大巳属眠高首何昂昂蛾眉复娟娟不忧桑叶少徧野如緑烟相呼擕筐去迢逓立远阡梯空伐条枚叶上露未乾蚕饥当早归秉心静以专饬躬修妇事僶勉当盛年救忙多女伴笑语方喧然
五月
五月夏巳半谷莺先弄晨老蚕成雪茧吐丝辞纷纭伐苇作薄曲束缚齐榛榛黄者黄如金白者白如银烂然满筐筥爱此顔色新欣欣举家喜稍慰经时勤有客过相问笑声闻四邻论功何所归再拜谢蚕神
六月
釡下烧桑柴取茧投釡中纎纎女儿手抽丝疾如风田家五六月緑树隂相蒙但闻缫车响远接邨西东旬日可经绢弗忧杼轴空妇人能蚕桑家道当不穷更望时雨足二麦亦稍丰沽酒及时饮醉倒妪与翁
七月
七月暑尚炽长日弄机杼头蓬不暇梳挥手汗如雨嘤嘤时鸟鸣灼灼红榴吐何心娱耳目往来忘伛偻织为机中素老幼要纫补青灯照夜梭蟋蟀窗外语辛勤亦何有身体衣几缕嫁为田家妇终岁服劳苦
八月
池水何洋洋沤麻水中央数日麻可取引过两手长织绢能几时织布巳复忙依依小儿女岁晚叹无裳布襦不掩胫念之热中肠朝缉满一篮暮缉满一筐行看机中布计日渐可量我衣苟巳成不忧天早霜
九月
季秋霜露降凛凛寒气生是月当授衣有布织未成天寒催刀尺机杼可无营教女学纺纑举足疾且轻舍南与舍北嘒嘒闻车声通都富豪家华屋贮娉婷被服杂罗绮五色相间明听说贫家女恻然当动情
十月
丰年禾黍登农心稍逸乐小儿渐长大终岁□□镬目不识一字每念心作恶东邻方迎师收拾令入学後月日南至相贺因旧俗为女裁新衣修短巧量度龟手事塞向庶御北风虐人生真可叹至老长力作
十一月
冬至阳来复草木渐滋萌君子重其然吾道自此亨父母坐堂上子孙列前荣再拜称上夀所愿百福并人生属明时四海方太平民无札瘥者厚泽敷羣情衣食苟给足礼义自此生愿言兴学校庶几教化成
十二月
忽忽岁将尽人事可稍休寒风吹桑林日夕声飕飅墙南地不冻垦掘为坑沟斫桑埋其中明年芽早抽是月浴蚕种自古相传流蚕出易脱殻丝纩亦倍收及时不努力知有来岁不手冻不足惜冀免号寒忧
松雪斋集卷二

[book_title]卷三
<集部,别集类,金至元,松雪斋集>
钦定四库全书
松雪斋集卷三
元　赵孟頫　撰
五言古诗
次韵周公谨见赠
池鱼思故渊槛兽念旧薮官曹困窘束卯入常尽酉简书督期会何用传不朽十年从世故尘土满衣袖归来忽相见忘此离别久缅怀德翁隐坐羡沮溺偶新诗使我和矉里忘巳丑平生知我者颇亦似公否山林期晚岁鸡黍共尊酒却笑桓公言凄然汉南柳
清胜池上偶成
竹色雨余碧蝉声风际清方池含緑水中有纎鳞行浮沉各异态亦足悦吾情欣赏方自兹庶复得此生
重用韵
孤花色更媚密竹气自清怀彼橘中乐偶兹池上行荣华或伤性赏静可怡情坐久不成起待得月华生
赠韩定叟
萧萧晚雨细淅淅幽丛响炉温动余馥研润生新赏方欣情话款复此丘园想即事可忘忧胡宁困尘鞅
次韵韩定叟留别
季冬寒气结晨兴檩严霜越江不可涉欲涉恨无梁飘飘客衣薄烈烈北风凉会少别何多令人心靡忘相去数百里东西渺相望岂无琴与书抚心独彷徨鬓毛各巳苍目视亦茫茫中年别亲友作恶固其常安得傅羽翼与子俱飞翔
拟古
长夜何漫漫寒鸡胡不鸣我行在中野霜露上沾缨虎豹夹路啼熊罴复纵横我前鬼长啸我後啼鼯鼪四顾寂无人北斗高且明天道诚幽远吾心空屏营
哀鲜于伯机
生别有再逢死别终古隔君死巳五年追痛犹一日我生大江南君长淮水北忆昨闻令名官舍始相识我方二十余君发黑如漆契合无间言一见同宿昔春游每拏舟夜坐常促席气豪声若钟意愤髥屡戟谈谐杂叫啸议论造精核巍煌商鼎制驵骏汉马式奇文既同赏疑义或共析锦囊装玉轴妙絶晋唐蹟粲然极炫曜观者咸辟易非君有精鉴畴能萃奇物最後得玉鈎琱琢螭盘屈握手传玩余欢喜见顔色刻意学古书池水欲尽黑书记往来间彼此各有得我时学锺法写君先墓石江南君所乐地气苦下湿安知从事衫竟卒奉常职至今屏障间不忍覩遗墨凄凉方井路松竹?真宅乾坤清气少人物世罕觌绯袍俨画像对之泪沾臆宇宙一何悠悲酸岂终极
酬潘提举
卧病六十日愦愦无一欣时取古书读那复能知新客从辽东来一见意自亲高谈极虚无微言合道真远宦万里外飘然絶埃尘归来如老鹤笑视世间人胡为肯顾我扁舟霅溪滨白发我巳老青云子当伸京师人物囿子往无逡巡而我慵惰久栖迟甘隐沦
新秋
夜久不能寐坐来秋意浓露凉催蟋蟀月白淡芙蓉渐觉綀衣薄欲将纨扇慵
秋日言怀
暑退草木苏緑隂秋更繁玄蝉寂无声蛬蚻巳复喧四序有代谢人事何足言尘冠久不弹散发坐前轩俛仰岁云莫迟此负朝暄
送姚子敬教授绍兴
我友子姚子风流如晋人白眼视四海清言无一尘结交三十年每见意自新皎皎白驹瘦华髪无缁磷此行渡浙水言采会稽芹会稽山水胜王谢雅所欣亦有支许俦迭递为主宾子往访遗迹棹船镜湖滨狂客虽巳去高情自清真以子絶代才数贤可比伦登山复临水啸歌且怡神时时书寄我用慰情相亲
述怀
我性真且率不知恒怒嗔俯仰欲从俗夏畦同苦辛以此甘弃置筑屋龟溪滨西与长松友东将修竹邻桃李粗罗列梅柳亦清新渐与市朝远颇觉渔樵亲自谓独往意白首无缁磷安知承嘉惠再踏京华尘京华人所慕宜富不宜贫严郑不可作兹怀向谁陈
庆寿僧舍即事
白雨映青松萧飒洒朱阁稍觉暑气消微凉度疎箔客居秋寺古心迹俱寂寞夕虫鸣阶砌孤萤炯丛薄展转怀故乡时闻风鸣铎
送李仲渊同知眉州
西风吹客衣秋日明远树萧萧班马鸣念子明当去人生贵适意要津何必据佐州亦不恶足展经济具峨眉山川秀文俗盛如故喜子过我乐增我羇旅虑忽怱万里别益叹相见暮此心如天河随子西南注
幽独二首
闲居无与娱幽独欣有得松翁善啸歌花女美顔色人生亦何为耳目皆幻适我今未半百鬓发早巳白牙齿复动揺行当为去客且尽须臾欢忘言坐苔石
独坐不自聊披草寻微径夕阳在高林篱落有余映依依增远想历历生晚听凉蝉轧鸣筝候虫击清磬大小皆有从雄雌各相应沈吟复踌躇忽觉西山暝
允怀斋【安西皇甫先辈】
小斋深且明中有万卷书斋中古君子寸田自耘锄人生万善具政当复其初操存贵勿忘道积乃有余时复南窗下静看云卷舒
送文章甫陕西都事
籍甚潞公孙去为西省客矫矫国士风婉婉幕中画泾渭寒有声终华秋更碧聊因佐理余题诗寄来驿
美人隔秋水
美人隔秋水咫尺若千里可望不可言相思何时巳庭树多落叶日夕秋风起我今年巳衰素髪拥两耳囘思少年时容顔若桃李美人何当来一笑怀抱洗未见令我思既见胡不喜
赠季明道尊师
我游皆意行仙馆欣有遇麻衣皓如雪蓬鬓飒以素悬知有道者一见乃如故行当还山中清飈送云驭苍松无凡声石局有生路风雷坐可致龙虎俨诃护空令尘中人矫首企烟雾
云林山中
松风太古声欲写不可状仰观空翠滴俯听潮音壮岂惟尘虑涤亦觉神情王平生独往意老矣天所放翳翳林竹间山鸟时一唱俗氛虽云远勿起清净障
九日当采菊登高古相传我今值佳节燕坐云林颠亦有岩间花青蕊露华鲜采采服九英饮水可长年况兹霜稻熟刈我山下田一饱无复事了我粥饭禅
题括苍山成德隐玄洞天
洞天在何许乃近在人间神仙亦人耳仙成厌尘寰冥冥隐玄洞峩峩括苍山卿云时蓊勃赤乌昔飞翻缅怀葛玄翁一往不复还餐霞弄明月解缨濯潺湲青芝伺时生绿萝共谁攀服食去道远孤坐亦非丹清歌极窈渺朱书勒孱顔千年有白鹤飞来啓玄关
题先天观
对此山水咏使人尘虑消况兹构真馆燕坐远烦嚻青林?户牖素云冠山椒松风和涧泉杂佩响琼瑶焚香玉女降长齐百灵朝仙道本不远清都亦非遥自嗟衰莫年颇费猨鹤招安得生羽翰从子以消揺
周南翁悠然阁
青山与高人一见如有约悠然相莫逆无语心自乐凌虚步丹梯揽秀有高阁应同九臯鹤翺翔在寥廓
夏日即事呈六兄
下帘却畏日开轩纳清风虽无政事关亦见好恶公此心如白璧聊与世容容有兄远方来一笑杯酒同我虽不解饮预恐尊中空呼儿更往沽勿使欢意穷
送谢伯琰【太史院都事】
纂纂枣实繁嘒嘒蝉声稠炎暑尚尔炽西风犹未秋怜子触热行不惮道里修栈阁天下险锦城西南陬过家因上冢圣恩贲林丘鞍马虽驱驰於义不可留子材瑚琏器用世美且周明时方任贤驿程难久游去去早言还庶解离别忧
偶记旧诗一首【在德清别业时作】
春情浩无端野兴欣有瞩山光艳桃李涧影写松竹古来岩穴士白驹在空谷幽鸟何处来啼破林烟緑
游幻住庵
雨後溪水溢黄流行地中轻舟何迅迈沿波兼顺风碧芦干始长柔桑叶巳空瞬息抵山曲窈窕微径通青林夹道周流泉响幽藂多惭衆衲子前路相迎逢禅居新结构斧斤未辍工双阁出尘嚻六窗自玲珑久矣厌城市飘如脱樊笼妙香清鼻观新莺惊耳聋汲水插山花开牖纳松风经声出廊庑寂然闻鼓钟蔬食欣一饱亦与膏粱同缅怀老尊宿燕坐毗卢峰尘缘苦未断无由往相从一宿返归棹回望但青葱
清河道中
扬舲清河流开篷素秋晓斓斑被厓花委蛇顺流藻天清去鴈高野濶行人小故园归有期客愁净如扫
夏至
夏至午之半一隂巳复生坚氷亦驯至顾岂一朝成万物方茂悦安知有雕零君子感其微恸哭几失声
庭前松
手种庭前松於今二十年清风时过之我琴不须弦高标傲岁晚秀色凝空烟有怀贞白君世岂知其玄七月六日承贞居先生远寄周钟铣间有文象鳬之形则考工记所谓鳬氏为钟者也击之与夷则合而是日又适立秋古物之来岂偶然哉辄成小诗拜贶之辱
故人赏我趣遗我鳬氏钟制与周礼合试叩声舂容是日新秋节夷则还为宫悬之西楣下浮磬俨在东金石互相应间以丝与桐八音虽未备古乐将无同鼎尊铎觯卣罗列见古风揖让於其间令我怀周公作诗报嘉贶庶以开羣聋
闲居
荒庭芜弗治翳翳草与筠池鱼出娱客林鸟来依人闲居意自足何者为戚欣况於黄卷间时与圣贤亲
病中春寒
仲春尚寒气林花无艳滋敝裘拥衰疾风雨何凄其始雷发东隅霁牖阳光披微风草际动落英池面移幽禽变圆吭游鱼扬细鬐我病自此愈泛舟溪水湄小舆指南盖短筇问东毗机心不复有高蹈农与羲
松涧诗赠丁师善
青松上参天下有幽涧泉高人居其间万虑不至前读书得妙趣视世等浮烟胡为舍此去杖策走日边要当陈忠益民瘼会有痊却归弄泉石静听松风眠
兴中府某氏见山楼
东北有高楼迢递数十尺朝霞映窗牖浮云来几席莽苍一望间崒嵂千峰碧青山何处无所见多迫迮伟哉医无闾周礼载简册我虽身未到心想巳可索但惜道里赊处地远且僻嘉彼楼居子不受世故役爱山如爱客相对乐晨夕应笑平地人尘埃坐充斥
赠恢上人
晨坐古松下有僧来叩扉松花落金粉细细点春衣折松当尘尾相对澹忘机汤休不可作政索解人稀
露坐
露坐夜将半澹然无所为草根虫鸣歇松梢萤度迟城市多尘杂令人心不怡兹丘亦可老巳与白云期
题黄华为其父写真
仙人紫霞衣独坐古松间玉色映流水不动如丘山平生黄华老得意每相关九原如可作与君相对闲
题先贤张公十咏图【张先子野之父】
吴兴潇洒郡自古富人物溪山映亭榭尊俎照华发当时盍簪地蓁莽久芜没空余诗语工不共芳草歇抚卷想胜风冠佩其敢忽先民不可见惆怅至明发
犀浦遐观诗
男子四方志蜀都天下奇李侯并门豪杖节镇坤维爱此雪山雄卜宅犀浦湄锦城既云乐焉用还家为遗像开生面清风凛英姿应同武侯庙人怀千古思
吴俊卿义塾
礼义生富足为富或不仁谁能如吴君捐巳以惠人开塾延师儒聚书教比邻岂徒名誉美要使风俗淳人物方渺然作养当及辰文章虽致身经术乃新民宣公相业着辅子理学醇二贤乡先正千载德不泯吴君真盛举勉哉继前尘何当袭春服从子语水滨
寄题杜尊师白云庵琼秀亭
白云从何来乃在计筹山山中古仙伯翺翔白云间城市多嚻尘山林幽且闲结屋松竹里开窗泉石边清斋诵道德焚香降神仙俯仰皆自得洗心游泰玄税驾往从之规买山下田艺药扫白髪栽桃映红顔庶几林下意期了区中缘丹成从师去笑拍洪崖肩
琼山发天秀珠泉表地灵柔荑吐丹葩乔林标绦英酌醴吸冲和汲涧漱甘清石门开洞府木龙走岩扃清飇一时至四座浮幽馨阆风何必远世尘空自冥从游当有期淹留讵无成左手撷紫芝右手采黄精振衣陟崇冈遐观散神情长啸烟雾里满空鸾鹤声
七言古诗
杨坚州治水歌
秋水至兮大河溢金堤决兮流漂疾田畴汨兮为民忧鱼鼈肆兮地上游谁能治水兮徵杨侯具畚锸兮万人聚势悍急兮不可以御问河伯兮何所怒岁不登兮民且寠侯精诚兮感神明赤蛇蜿蜒兮昭厥灵奠桂酒兮荐芳馨神攸歆兮堤防成水复故道兮民载宁天子圣兮地道平万岁千秋兮扬颂声
题钱舜举着色棃花
东风吹日花冥冥繁枝压雪凌风尘素罗衣裳照青春眼中若有棃园人攀条弄芳畏日夕只今纸上空顔色顔色好愁转多与君沽酒花前歌
兵部听事前枯柏
庭前枯柏生意尽枝叶乾焦根本病黄风白日吹沙尘鼔动哀音乱人听嗟哉尔有岁寒姿受命於地独也正雨露虽濡心自苦凤鸟不来谁与盛岂无松檟在山阿只有蓬蒿没人胫我生愧乏梁栋才浪逐时贤缪从政清晨骑马到官舍长日苦饥食还并簿书幸简不得休坐对枯槎引孤兴人生何为贵适意树木托根防失性几时归去卧云林万壑松风韵笙磬
题西谿图赠鲜于伯机
山林忽然在我眼揽袂欲游嗟巳远长松谡谡含苍烟平川茫茫际层巘大梁繁华天下稀走马鬬鸡夜忘归君独胡为甘寂寞坐对山水娱清晖西谿先生奇崛士正可着之岩石里数间茅屋破不修中有神光发奇字緑苹齐叶白芷生送君江南空复情相思万里不可见时对此图双眼明
题二乔图
长江东来水滔滔谁谓江广不容刀中有乔家女儿泪何意师昏随二豪龙虎方争欲相啗鸾鸟铩翮将安逃不见当时老诸葛独聘丑妇何其高
题黄素黄庭後此书飘飘有仙气意其为杨许旧迹盖人间至宝伯机所藏也
琴心玉文洞玄玄金钮朱锦乃汝传子能得之可长年黄素缜?貌且坚横理如发约两边从有赤道如朱弦文居其间走玄蛾飞云卷舒相终始大道甚夷非力使无为自然有至理谁能精专换骨髓扫除俗尘不瑕秽目中有神乃识真白玉为轵装车轮裹以天上翠织成仙人楼居俨长生鸾鹤翔舞猨猱轻子能宝之慎勿惊宫室之中夜自明上清真人杨与许焚香清斋接神女手作此书留下土千年流传子为主东方苍龙右白虎廉不子求贪不与
戏题出洗马
啮膝覂驾谁能御驽蹇纷纷何足顾青丝络首锦障泥鞭箠空劳怨长路明窗戏写乘黄姿洗刷归来气如怒不须对此苦叹嗟男儿自昔多徒步
送孟仲则游荆湖兼往襄汉
行路方难子何往潇湘洞庭天一方长江风来浪如雪荆门木落天雨霜千金养客不复见万里访旧庸何伤子才有用未得试牛刀爱惜藏锋鋩似闻远游未渠央更欲揽辔趋襄阳昔年战鬬且休息白骨巳瘗愁云黄伏龙凤雏在何处鹿门山色还苍苍登高吊古一长啸万事惨澹悲中肠人生聚散安可常为君起舞君举觞明朝帆影拂浮玉寄言客居思故乡
烈妇行
至元七年冬邠州军士刘平之戍枣阳与其妻胡俱道宿车下平为虎所得胡起追及之杀虎脱其夫吾闻之中原贤士大夫如此乃为感激慷慨作烈妇行以歌之
客车何焞焞夫挽妇为推问君将安去言往枣阳戍官事有程宿车下夜半可怜遭猛虎夫命悬虎口妇怒髪指天十步之内血相溅夫难再得虎可前宁与夫死毋与虎生呼儿取刃力与争虎死夫活心始平男儿节义有如许万岁千秋可以事明主冯妇卞庄安足数呜呼猛虎逢尚可甯成甯成奈何汝
送高仁卿还湖州
昔年东吴望幽燕长路北走如登天捉来官府竟何补还望故乡心惘然江南冬暖花乱发朔方苦寒气又偏木皮三寸冰六尺面颊欲裂冻折弦卢沟强弩射不过骑马径渡不用船宦游远客非所习狐貉不具绨袍穿京师宜富不宜薄青衫骏马争腾骞南邻吹笙厌粱肉北里鼓瑟罗姝妍凄凉朝士有何意瘦童羸马鸡鸣前太仓粟陈未易籴中都俸薄难裹纒迩来方士颇向用读书不若烧丹铅故人闻之应见笑如此不归殊可怜长林丰草我所爱羁靮未脱无由缘高侯远来肯顾我裹茗抱被来同眠青灯耿耿照土屋白酒薄薄无荤羶破愁为笑出软语寄书妻孥无一钱江湖浩渺足春水鳬鴈灭没横秋烟何当乞身归故里图书堆里消残年
赠相士
我昔放浪江湖间举头开眼看青山安知世故不相舍坐受尘土凋朱顔髭须巳黄行且白亦知人生不满百功名富贵非我事但愿有酒呼好客钱塘江边逢少年两眼善相口谈天封侯食肉骨法异慎勿置我诸公前江南春暖水生烟何日投闲苕水边买经相牛亦不恶还与老农治废田
谢鲜于伯机惠震余琴云是许旌阳手植桐所斲
仙人巳归白云中空余手植青枝桐根柯盘郁如蛟龙一朝霹雳驱雷公烈火半爇随狂风箕子之裔多髯翁才气迈俗惊愚蒙抱持来归寻国工斲为二琴含商宫我来自北欣相逢持一赠我为我容自吾得此不敢寐终夜起坐弹孤鸿下弦清泠上黄锺转弦更张涕满胷黄虞巳远将无同恨君不识牙与锺恨我不识瞽与蒙周南大雅当谁从
赠相者
吾闻伯乐善相马一顾千金长高价何人倜傥买权奇满眼驽骀居枥下张君年少目有神走半江湖多閲人我生瘦愞乏骏骨浪许腾骧防失真连朝春雨今始晴花枝照眼生春情楼前山色横翠霭湖上柳黄飞乱莺便须沽酒与君饮醉倒花前且高枕懒从唐举问流年欲向德翁谋小隐
渔父词二首【仲姬题云人生贵极是王侯浮利浮名不自由争得似一扁舟弄月吟风归去休】
渺渺烟波一叶舟西风木落五湖秋盟鸥鹭傲王侯管甚鲈鱼不上鈎
侬住东吴震泽洲烟波日日钓鱼舟山似翠酒如油醉眼看山百自由
送朱仲阳太平教授
列仙之儒山泽臞手中黄纸新除书教官虽冷实清选当涂山川如画图我生无能百不如何不从君赋归与请君为我酹太白矫首南望心烦纡
题李公略所藏高彦敬夜山图
高侯胷中有秋月能照山川尽毫发戏拈小笔写微茫咫尺分明见吴越楼中美人列仙臞爱之自言天下无西窗暗雨政愁絶灯前还展夜山图
赠吴真人【父封饶国公母饶国夫人】
上清真人天上来云收雾敛天门开手持玺书归故里琼琚玉佩相追陪堂上老仙千岁寿喜儿归来酌春酒帝命建尔于上公老仙拜前儿拜後古来子贵父母荣今见恩荣萃一门紫衣玉带照华发金冠瑶简明朝暾人间五福谁能备岁晚寒香满天地真人妙行我所知曾是玉皇香案吏
题额森特穆尔开府宅壁画山水歌
大山崒嵂摩青天小山平远通云烟商侯胷中有丘壑信手落笔分清妍阆风玄圃元不远粲烂金碧流潺湲参差涧谷楼观起萦纡石路朱桥连松风飕飀响虚阁棋声剥啄来羣仙渔歌樵唱渺何许纶巾羽扇清溪边高情自有泉石趣凉意不受尘埃纒世间书画亦岂少谁能真赏如公贤华堂风日不到处絶胜绣幕空高悬举觞酌酒为公寿眼明对此三千年
孤燕曲
燕燕复燕燕孤飞不忍见故雄巳作长别离孀雌守节令人羡昔日双双拂烟草十年独宿梁间藻叹息人间贞妇少人独何心不如鸟
题商德符学士桃源春晓
宿云初散青衫湿落红缤纷溪水急桃花源里得春多洞口春烟揺绿萝緑萝揺烟挂絶壁飞流淙下三千尺瑶草离离满涧阿长松落落凌空碧鸡鸣犬吠自成村居人至老不相识瀛洲仙客知仙路点染丹青寄轻素何处有山如此图移家欲向山中住
秋夜曲
雨声滴夜清漏长朱帘金幙浮新凉闺中美人动裁剪故罗衣袂生秋香东邻剥枣西邻获旅馆无人念飘泊余不潦尽涵清辉芙蓉压堤怨不归墙根草緑隂蛾飞蒲萄架空堕殷玉遥夜露寒生体粟暗蛩栖草鸣不平无丝经纬空劳促梦魂苦短道苦长万山深处非吾乡玉虫揺釭萤入屋去雁来鱼应可卜醒眼荧荧愁万斛
孔道辅击蛇笏
以笏击蛇有孔公义与段公击贼同事之钜细虽有异正气愤激生于中伟哉孔公圣人裔岂听妖邪乱民志即今槐木一尺强气象凛凛含风霜子孙守之慎宝藏絶胜象牙堆满牀
李氏种德斋诗
一年之计种谷十年之计种木百年种德知何事插架鳞鳞书满屋世人责报嗟何速我自无心邀後福日中为市百贾闹竞逐锥刀蛾赴烛鬻书之利虽云薄要令举世沾膏馥为贤为智皆由此耕也未必能干禄他年种德看成功远在子孙应可卜
赠张彦古
秋雨新巳风日清忽闻剥啄敲门声出逢麻衣老仙伯身长七尺双瞳明平生学道几半世一见洒洒心为倾大道无为返尔朴自然有路通长生我今素髪飒以白宦途久矣思归耕吴兴山水况清絶白云满岭堪怡情老仙何当从我去小筑茅屋依峥嵘还丹巳就蓬岛近笑指尘海寻方平
送田师孟知河中府
汉二千石入为相邑令或入为三公圣朝用人亦复尔予以此贺田河中田侯年少与余友今三十年俱白首离觞未尽去马鸣愁向风前折杨柳
赵克敬耘庵
赵子居室名耘庵不以雨阳为旱潦寸田尺宅勤自治稂莠芟夷嘉谷好平生万事无助长岁晚所收皆至宝我托官联几一载怀抱於人每倾倒交情雅有古淡风此意难为轻薄道况我同姓古所敦百世可知宜细考三十年来如一梦白髪相看今尽老我方告归理墓田莫怪赋诗殊草草
燕脂骢图歌
骐驎騕褭世常有伯乐不生淹栈豆歘见此图神自王权奇磊落龙为友隅目晶荧生紫光锦毛错落蒙清霜霜蹄蹙踏寒玉响雾鬛振动秋风凉朝浴扶桑腾浩荡莫秣崐崘超象罔雄姿似隘六合小盛气欲籋浮云上嗅尘一歕惊肉飞奋迅不受人间鞿岂惟万马羞欲死直与八骏争先驰只今相者多举肥叹息此图谁复知君不见王处冲半生隐德真成痴
赠讷古伯
有僧有僧住江心以色杀人凶且淫贪官若吏私其金灭迹钜海无由寻安知寃魂痛不释羣然号诉衆所觌尽诛凶俦寃始白谁其白之讷古伯
送高郎仲德往汝州迎母
高郎八岁失其母每一言之泪如雨忽然有信自北来知道慈亲在临汝艰难一别四十年惊喜失声浑欲舞水行有舟陆有车襆被即行身欲羽遥想团栾再拜时膝下抱持喧笑语人生天地谁无母此别真如隔今古焉知孝感动神明万里言归复相聚吴兴山水清且远指日安舆还乐土我当理舟檝迎汝买红纒酒刲肥羜斑衣喜色映庭萱白发从教老农圃
次韵叶公右丞纪梦
倦游客子何时去屡欲言归天未许故乡乐事时上心破浪长鱼日登俎一蓑一笠得自由某水某丘犹可数前年有诏举逸民一旦驰驿登天府岂知佐理自有才勉强尽瘁终无补青春憔悴过花鸟白日勾稽困文簿栖栖顔汗逐英俊往往笑谈来讪侮倦仆思归语见侵瘦马长饥骨相拄天生我公出瑞世辅相明时期复古好将图画上凌烟未遂衣冠挂神武髭须半白称貂蝉步履渐轻宜印组道长自觉小人消乱沮政须君子怒得闲有兆天与祥吉梦初回月当户因公此意乞归田不辞歌诗为公舞
杨天瑞府判平寃诗
至元年间岁辛卯建宁总管有马谋间因盗起建阳县欲引镇军肆诛屠闻民张氏有女子小名月娘美且姝思得此女恣淫泆乃诬张氏与贼俱月娘逃匿不可得旁及邻女遭奸污既得月娘欲灭口父母亲戚皆囚俘一家九人一时毙痛入骨髓天难呼其余五人亦濒死身被榜掠无完肤人家不幸产尤物破家灭族真无辜杨侯天瑞为府判深疑此事皆虚诞奋髯仗义以死争力谓马谋当并按月娘得脱为良人待尽残囚出狱犴沉寃极枉一旦伸台省交章同论荐圣神天子甚明察诏下天门发英断马谋竟以罪伏诛行路闻之亦咨叹邑人为侯生立祠牲酒缤纷勤荐祼杨侯平反世希有宜有陞迁示旌劝政事固因才德美岁月难将资品算即今巳过二十年那抛朱绂换青衫臯夔在位方进贤请为诵我平寃篇
赋张秋泉真人所藏研山
泰山亦一拳石多势雄齐鲁青巍峩此石却是小岱岳峰峦无数生陂陀千岩万壑来几上中有絶涧横天河粤从混沌元气判自然凝结非镌磨人间奇物不易得一见大叫争摩挲米公平生好奇者大书深刻无差讹傍有小研天所造仰受笔墨如圆荷我欲为君书道德但愿此石不用鵞巧偷豪夺古来有问君此意当如何
题舜举摹伯时二马图
二龙何时飞上天空有骏影人间传一匹凤头来于阗一匹赐名花满川李侯作画述者钱想见温公当国年太平时节巡游少立仗归来饱春草老向天闲无战功马自不逢人皥皥
兔
少年驰逐燕齐郊身骑骏马如腾蛟耳後生风鼻出火大呼陶拉飞鸣如今老大百忧集拄杖徐行防喘急卷中见画眼为明骥闻秋风双耳立【陶拉国朝语谓兔也】
赠相师王蒙泉
王君善相多奇中说好夸奇无刺风巳将幻化等虚空问寿几何持底用遭时乏才偶致位处非其宜常自讼词林每媿文字拙玉带却怜腰体重身归闾里困衰疾心恋阙庭形夜梦端如老骥欹欲倒骏骨虽存难受鞚清溪如玉遶屋庐个个渔舟时看弄且将闲散乐余生岂望残年给残俸
松雪斋集卷三

[book_title]卷四
钦定四库全书
松雪斋集卷四
元　赵孟頫　撰
五言律诗
春寒
夜雨鸣高枕春寒入敝袍时光自花柳吾意岂蓬蒿失色黄金尽知音白雪高山林隐未得空觉此生劳
雪後同子俊游何山次韵四首
同是清闲客俱为放浪游晴山依雪壮野水带冰流风急松杉乱年登荠麦收生涯虽未老吾欲觅菟裘步履行危磴凭阑得妙峰鸟飞迷故道人去想遗踪掩冉风前竹支离涧底松山僧饭不足不是忘鸣钟兵革时犹动山林日就荒子真思隐遁詹尹卜行藏有意随三饭无人馈五浆远山湖外白立马见微茫湍驶波翻雪风生地出雷薄醪随意尽寒气逼人来更欲明朝去何妨迫莫囘自怜非李广醉尉勿相猜
早春
谿上春无赖清晨坐水亭草芽随意緑柳眼向人青初日收浓雾微波乱小星谁歌采苹曲愁絶不堪听
重游弁山
出郭闻莺语穿林散马蹄涧松何郁郁春草又萋萋白石那堪煮丹崖倘可梯平生爱高兴只合此幽栖竹色迷行径松声汹座隅水清花自照风暖鸟相呼饮罢思棊局歌长缺唾壶重来潇洒地聊足慰须臾
鱼乐楼
楼下南来水清泠百尺深菰蒲终夜响杨柳半谿隂日月驱人世江湖动客心向来歌舞宴达晓看横参
秋夜
草蔓行多露虫声报早秋明河斜未转大火已西流欲作传杯饮谁能秉烛游清晨拂鞍马适野拟消忧
次韵陈无逸中秋月食风雨不见
谿月当圆夜看云起莫愁层隂连积水伏雨暗清秋白璧难容玷明珠不可求每因观节物转觉此生浮
独夜
生事怜吾拙怀人阻道修角声悲静夜灯影伴幽忧水落红衣老天寒翠袖愁云中有过雁哀叫亦何求
次韵子山登楼有感
西北高楼好登临望眼空弁山横雨外笠泽浸天东计乏千金药羞看百链铜只应将世事都付酒杯中怀古情何极登危气尚雄江山一时胜宇宙百年中翠袖愁空谷绨袍受朔风超然高举意决眦送飞鸿
闻角
吹角秋风里边声入暮云抑扬如自诉哀怨不堪闻老马行知道孤鸿飞念羣只今霸陵尉那识旧将军
次韵冯伯田秋兴
揺落故园秋谿山处处幽无钱频贳酒多病倦登楼文采陶彭泽丹青顾虎头谁能混流俗浩荡一浮沤风紧草木变露寒沙水清萧兰嗟共悴鶗鴂忍先鸣黄阁非吾事青山不世情浩歌聊感激裘马任肥轻兴逐秋风发愁随秋夜长系书阳鸟远促织候虫忙世巳无刘表家徒有孟光故衣寒未补发箧动幽香
本斋先生挽诗
昔我先君子交游半老儒词林宗匠在制阃辅臣须晚节风尘际闲居岁月徂谬称诗赋善深痛典型无德卲龟龄迈神全鹤发春管宁安皁?龚胜谢蒲轮小楷名空在遗言意更亲平生知巳恨泪落霅溪滨【公为孟頫作研铭尝刻之研底又临终呼孟頫多所嘱故云】
赠权季玉兼简李顺甫
幕府文书静湖山春事多风烟归逸兴花鸟助高歌自愧诸生後其如二妙何卜隣应有日退食数相过
奉和帅初兄将归见简
戴子文章伯不为时所知朱弦非衆听白璧易羣疑海树生秋早江船渡越迟莫愁千里别要作百年期我坐幽忧疾非君谁与娱清谈忘日夜高论到唐虞天地无青眼江湖有白须客居宁郁郁归兴托蓴鲈
送杨幼澄教授归江西兼寄吴幼清
客里相从久愁中欲别难此行登仕版未觉负儒冠北渡怜江总东归忆幼安着书应满屋妙处共谁看
送李清甫由御史出按四川
蜀道青天上绣衣?马行霜威御史府春色锦官城万里平反报三年菽水清相逢一杯酒似为别离倾
送刘伯常淮东都事
久客倦游甚思归劳寸心之子复南迈欲别惜光隂萧条楚山远渺弥淮水深梦中不可到何用解愁襟
晋公子奔狄图邀端父御史同赋
杌陧居蒲日艰难奔狄时天方兴伯者数子实从之岁久丹青暗人贤简册悲至今绵上路犹忆介之推
题米元晖山水
卧游渺万里楚天清晓秋初日江上出白云山际浮莽苍迷烟树隐约见孤舟丹青不可作思子徒离忧
送张仲寔还杭州
张子早英发哦诗遗垢氛痩骨暎秋水青眼视晴云黄公酒垆侧王令为书裙相望苦不远何用惜离分
食粥
杲杲西流日滔滔东逝波春光蓟丘晚柳色上林多不道含香贱其如食粥何明时无小补郎署漫蹉跎
酬卫处士见赠
之子有道气山居诗兴多琴清鹤自舞林静鸟能歌未遂移家隐深慙辍棹过他年从杖屦养寿向岩阿
送吴礼部奉旨诣彭湖
为国建长策此行非偶然止戈方见武入海不求仙朱绂为郎日金符出使年早归承圣渥图像上凌烟
大司农侯公挽诗
理学推高第清朝位列卿政声先日着经术莫年精乍识俄离逖方闲遽陨倾重为天下惜涕泪落纵横
和周景远见寄二首
四海多兄弟交情子独亲方将寻舴艋何意画麒麟簿领淹豪士江湖着散人相看俱老大喜见二毛新止酒陶彭泽能书王右军逃禅宁避俗感旧惜离羣泽国茫茫水霜空黯黯云为农投老去北望隐思君
奉隆福召命赴都过德清别业
骤暄气候变幽园卉物凄山云石上起春鸟雨中啼牵衣怜稚子举案愧山妻苦被虚名累未得遂高栖
谢日林赠湖石次其韵
怪石曾听法来从不二门玲珑浮磬韵斑駮古苔痕池月岩边上春云水面屯微尔能辄赠此意向谁论筇竹杖赠天圣长老仁公仁有诗次其韵
瘦节苍骨耸腻肤黄玉温苔间时卓地月下屡敲门持赠松庐老携寻水竹邨归来倚空壁夜气与俱存
胡穆仲先生挽诗
我有三益友对之如古人布衣甘陋巷书册老遗民泪落黔娄被神伤郭泰巾请为千字诔书刻上坚珉
赠永清曹显祖县尹
赤县郎官宰清朝学士班云端双履去花底一壶闲鸿鹄宜天路骐驎近帝闲会当从此召岂待及瓜还
赠郑之侨
我有故人子少年能缀文偏工吟九日巳解赋凌云落落驹千里昂昂鹤出羣却怜吾老矣须鬓白纷纷来鹤亭【在杭州开元宫吾往年游宫中而适有鹤来因为书二字以名亭】
客游真馆日鹤来玄圃时援笔二大字欣然千载期长鸣松月照屡舞竹风吹天路何寥廓吾与尔同之大都遇平江龙兴寺僧闲上座话唐綦母潜宿龙兴寺诗因次其韵
闻说龙兴寺多年未款扉风林发松籁雨砌长苔衣殿古灯光定房深磬韵微秋风动归兴一锡向空飞
李太白酒楼【在任城今新济州是】
城迥当平野楼高属莫隂谪仙何俊逸此地昔登临慷慨空怀古徘徊独赏心峄山明望眼百里见遥岑
送翟伯玉云南省都事
万里云南路青山落照边省郎新紫绶幕府旧红莲见面嗟吾晚观文觉子贤只应清淑气不受瘴溪烟
题赵敬父侍御祖德诗
弃子抱兄子古来闻邓攸贤哉赵氏母盛德迈前修隂隲理须复高门庆自流诜诜庭下玉簪笏尽公侯
获周丰鼎见博古图第三卷铭六字
丰鼎制特小周人风故淳摩挲玉质润拂拭翠光匀铸法观来妙铭文考更真平生笃好古对此兴弥新
赠刘节轩侍御
骢马人皆避沙鸥意独闲天恩沾赠典泉壤慰慈顔乐在箪瓢外春生杖履间闻闲且行乐但恐趣朝班
雨
摵摵衆叶响滋滋生意新知谁实挥洒解使尽圆匀蛛网悬珠络荷盘泻汞银喜凉生枕簟愁润逼衣巾
寄题陆振之与闲堂
一闲天所与万事世从疎名敎有乐地安心为广居林间听啼鸟濠上看游鱼意适无余想时还读我书
次韵观复表兄见简
寒雨何时巳停云不肯开难陪山简醉空忆谪仙才梅蕊枝枝发幽禽日日来可能无过我真复要诗催载酒无人到山斋昼掩门泥深妨步屧雨暗只空邨每忆文园渴难忘北海尊何当来就饮听我抚桐孙
故两浙运使李公挽诗
昔我闲居日公来作守时敝庐曾寓止暇日每娱嬉篆籀传书法弦歌送酒巵情亲自兹始岁晚辱深知白发仪刑老清朝侍从班理财羞聚敛治郡巳恫瘝卧疾留南久招魂竟北还向来漳水道泪落郭西山五言排律
送张梦符郎中还朝
侍从班行近咨谋出使频乘轺山水国把酒浙江春骢马歌仍在祥麟德自驯大书真有法妙句不无神爱士容疎放忘羊接隐沦囘辕瞻斗极听履上星辰此别真堪惜兹情未易陈数公如见问为说混风尘
送董参政赴召
丹极飞明诏锋车召老臣仲舒经术邃贾谊谠言陈偃草怀殊俗安田慰远人公心如皦日江国自熙春散乱堆牀帙萧飕满案尘诡随吾不忍高卧理还伸入奏能囘主当言莫爱身衮衣瞻望重丈席侍趋频铅椠工无益樵渔意已亲白鸥波万里浩荡未能驯
投赠刑部尚书博果密公
胄子何多士明公特妙年诗书师法在簪绂相门传曳履星辰上分光日月边帝心知俊彦羣望属英贤大木明堂器朱丝清庙弦吉人词自寡君子德为先断狱隂功厚优儒礼数偏我非天下士人谓地行仙山好双游屐溪清一钓船赋诗时遣兴好客恨无钱政尔韦编絶俄闻束帛戋风尘驱驿骑霜雪洒鞍韀别妇经春夏离乡整四千家书愁展读旅食困忧煎郎位蒙超擢官曹幸接联屡闻哦鄙句信或有前缘知巳诚难遇扪心益自怜樊中淹泽雉春晚怨啼?骥病思丰草鸿冥羡远天仁言如借便白首向林泉
送瓜尔佳公分省陕西
忆从长杨猎於时始识公堂堂九尺干落落万夫雄补衮弥缝密能书点画工劳谦延士类岂弟到儿童黄阁归人望青云有父风驱驰常扈从奏对每留中暂辍尚书履荣分陕右弓泰山依昼锦燕雪感秋蓬粉署趋承旧瀛洲忝窃同因公动乡思飞梦过江东
秋日即事
今日秋色好天高景不暄清飇动林薄凉意满丘樊俗客无因至幽禽时自言露浓金盏侧香远玉簪繁谁辨东山妓空余北海尊莫吟招隐赋桂树可攀援
元日朝贺【兵曹时作】
阊阖曙光生觚棱瑞霭横治朝春有象严跸物无声簪笏千官列箫韶九奏成彤墀簇仙仗翠树拂霓旌絶域梯航至来庭玉帛盈皇图天远大圣德日高明兵息知仁布民熙见化行耄倪齐鼓舞率土共升平
奉赠平章李相公十韵
鱼水千年庆龙云亿载春乾元开泰运圣主得贤臣画像丹青炳书题刻画真春宫承宠旧秋谷赐名新扶日登皇极经邦赞化钧甘盘基相业傅说应星辰报国非私巳逢时岂爱身谁能动天子今复见山人始白诗书效行看俗化淳愿陈归美意作颂比烝民
题杨司农宅刘伯熙画山水图
移得山川胜坐来烟雾空窗中列远岫堂上见青枫岩树参差緑林花掩冉红鸟飞天路迥人去野桥通村晚留迟日楼高纳快风琴尊会仙侣几杖从儿童疑听孙登啸将无顾恺同微茫看不足潇洒兴难穷碧瓦开莲宇丹楼耸竹宫乱泉鸣石上孤屿出江中藉甚丹青誉益知书画功烦渠添钓艇着我一渔翁
七言律诗
和姚子敬秋怀五首
铜爵春深汉苑空邯郸月冷照秦宫烟花楼阁西风里锦绣湖山落照中河水南来非禹迹冀方北去有唐风溪城秋色催迟暮愁对黄云没断鸿
落日孤城动鼓鼙愁中画角不胜吹山川萧瑟秋云净草木凋伤暮雨悲多病马卿聊假日数奇李广不逢时卷帘白水青山里隐几无言有所思
搔首风尘双短鬓侧身天地一儒冠中原人物思王猛江左功名愧谢安苜蓿秋高戎马健江湖日短白鸥寒金尊緑酒无钱供安得愁中却暂欢
吴宫烟冷水空流惨澹风云暗九秋禾黍故基曾驻辇芙蓉高阁迥添愁绣楹锦柱蛟龙泣金沓瑶阶鹿豕游宋玉平生最萧索欲将九辨赋离忧
野旷天高木叶疎水清沙白鸟相呼边笳处处军麾满鬼哭村村汉月孤新亭举目山河异故国伤神梦寐俱黄菊欲开人卧病可怜三径巳荒芜
闻捣衣
露下碧梧秋满天砧声不断思绵绵北来风俗犹存古南渡衣冠不及前苜蓿总肥宛騕褭琵琶曾泣汉婵姢人间俯仰成今古何待他年始惘然
登飞英塔
梯飇直上几百尺俯视层空鸟背过千里湖山秋色净万家烟火夕阳多鱼龙衮衮危舟檝鸿雁冥冥避罔罗谁种山中千树橘侧身东望洞庭波
岳鄂王墓
鄂王坟上草离离秋日荒凉石兽危南渡君臣轻社稷中原父老望旌旗英雄巳死嗟何及天下中分遂不支莫向西湖歌此曲水光山色不胜悲
溪上
溪上东风吹柳花溪头春水净无沙白鸥自信无机事玄鸟犹知有岁华锦缆牙樯非昨梦凤笙龙管是谁家令人苦忆东陵子拟问田园学种瓜
次韵刚父无逸游南山作
絶顶清秋凌翠烟登临应费酒如川平生能着几两屐负郭何须二顷田初日出云光射地双溪入湖波接天升高望远我所爱青壁有路何当缘
次韵子俊
岁云莫矣役车休蟋蟀在堂增客愁少年风月悲清夜故国山川入素秋佳菊巳开催节物扁舟欲买访林丘从今放浪形骸外何处人间有悔尤
次韵本斋先生即事
重揽衣裘敝更寛徂年欲暮气先寒雨中百草难为緑霜後黄花尚耐看千古清真耆旧传半生辛苦腐儒冠便应筑室山阿去嘉与斯人赋考盘
次韵信仲晚兴
萧萧残照晚当楼寒叶疎云乱客愁岁月蹉跎星北指乾坤浩荡水东流古来人物俱黄土少日心情在一丘独立无言风满袖青山相对共悠悠
次韵王时观
相思吴越动经年一见情深重惘然草木变衰人易老江湖牢落鴈难前泰山半出青天上禹穴遥临古道边欲说旧游浑似梦何时重上剡溪船
钱唐怀古
东南都会帝王州三月烟花非旧游故国金人泣辞汉当年玉马去朝周湖山靡靡今犹在江水悠悠只自流千古兴亡尽如此春风麦秀使人愁
次韵舜举春日感兴
沙头春日巳暄姸细柳新蒲色共鲜世事底须求分外人生何物胜尊前飞花苒苒催华髪宿草青青失古阡囘首旧欢如梦过不知今日是何年
纪旧游
二月江南莺乱飞百花满树柳依依落红无数迷歌扇嫩绿多情妒舞衣金鸭焚香川上暝画船挝鼓月中归如今寂寞东风里把酒无言对夕晖
次韵章得一同原父侄游兰泽
緑树闇闇草接天已愁春尽更闻?落花飞絮都成恨痛饮狂歌浑欲颠起舞有人如谢尚着书无意似伶玄绣筵宝瑟何时会割锦纒头不计钱
见章得一诗因次其韵
水色清涟日色黄棃花淡白柳花香即看时节催人事更觉春愁恼客肠无酒难供陶令饮从人皆笑郦生狂城南风暖游人少自在晴丝百尺长
片片飞花欲送春萋萋碧草正愁人黄蜂酿蜜经营急紫燕衔泥来去频才似茂陵非晚遇美如曲逆不长贫久知求富都无益但喜论诗若有神
奉和帅初雨中见赠
隂雨凄凄生夏寒故人望望惜清欢停云底事能相阻后土何时可得乾无事甘为犀首饮切云聊着屈平冠闭门客散且高卧户外泥深没马鞍
正坐清谈与世违交情如子定应稀图书跌宕心犹在裘马清狂意巳非黄鹤未知何日返饥乌故作傍人飞谿南流水清如玉终拟归休理钓矶
次韵帅初
吴越相望三十年相逢意气共翩翩长歌白石徒为尔远访丹砂亦偶然海气昏昏云拂地江风飒飒雨连天他时别後相思处欲问山隂雪夜船
多景楼
层颠官阁几时修遶槛长江万古流白露巳零秋草緑斜阳虽好暮云稠平南筹策张华得治内人才葛亮优景物未穷登览兴角声孤起瓮城秋
东阳八咏楼
山城秋色净朝晖极目登临未拟归羽士曾闻辽鹤语【楼在宝婺观观中老道士能言诸父出处】征人又见塞鸿飞西流二水玻瓈合南去千峰紫翠围如此山川良不恶休文何事不胜衣
金陵雨花台遂至故人刘叔亮墓
雨花台上看晴空万里风烟入望中人物车书南北混山川襟带古今同昆虫未蛰霜先陨凤鸟不鸣江自东绿发刘伶缘醉死往寻荒塚酹西风
蛾眉亭
天门日涌大江来牛渚风生万壑哀青眼故人携酒共两眉今日为君开苍崖直下蛟龙吼白浪横空鹅鹳回南眺青山怀李白沙头官渡苦相催【时与刘伯宣尚书同登】
海上即事
白水青林引兴多红裙翠黛奈愁何底从暮醉兼朝醉聊复长歌更短歌轻燕受风迎落絮老鱼吹浪动新荷余不溪上扁舟好何日归休理钓蓑
赠周景远田师孟
与子同客帝王州一日不见如三秋风高气肃鴈声急天青日暖蛛丝游篱下黄花为谁好水边红树令人愁世间万事可拨遣日日痛饮醉即休
送李元让赴行台治书侍御史
粉署联班仅一秋旦同趋省莫同休岂惟官事奔忙共自觉吾侪气味投骢马只今登宪府白鸥何日傍沧洲别离不似今朝恶南望令人生白头
送刘天锡镇守鄂州
将军好武更敦书执戟多年卫帝居扈跸惯骑天育马分符真食武昌鱼弓刀行色寒逾壮尊酒风流澹有余江路梅花政堪折未应便向故人疎
送缪秀才教授真州
髥生别我将安适言向真州作敎官但使清风生绦帐何妨朝日照空盘东园草木因人胜北固江山隔岸看才近中年巳伤别可堪南望送归鞍
送阎子静亷访浙西
翰林华盖逼青冥宪节乘骢出帝城海内文章归浑厚浙西人物望澄清姑苏落日荷花净震泽秋风橘柚明忆向玉阶承圣语早归黄阁慰苍生
次韵左辖相公
昔年闾里自浮沉郎省那知遂有今老去冯唐堪底用愁来庄舄向谁吟上林柳色春犹浅西塞桃花水正深知巳如公居鼎鼐不应长此泣南音
次韵左辖相公奉寄行台中丞徐公
尽日沉迷簿领书何时重得赋闲居巳无梦想悬金印岂有文章到石渠白发故人霜柏在黄尘游子断蓬如旧游忆在吴兴日自采谿毛脍白鱼
送孟君复信州总管
君侯弱冠巳专城未许甘终浪得名五马人生真足贵一毫宠辱不须惊暮云去作江东客秋雨无忘蓟北情歌罢风前折杨柳离觞那忍为君倾
追挽宋汉臣副使
生世怜余後此公闻人说似涕无从一时文献交游里十载烟霞杖屦中有子能为先友记临终方见古人风秋漪亭上残阳色犹照先生醉後容
钦颂世祖皇帝圣德诗
东海西山壮帝居南船北马聚皇都一时人物从天降万里车书自古无秦汉纵强多霸略晋唐虽美乏雄图经天纬地规模远代代神孙仰圣谟
送吴思可总管汀州
七闽南去路崎岖五马承恩出帝都地气喜闻今有雪民生宁似昔无襦山城酒美倾鹦鹉雨馆春深听鹧鸪他日相思应怅恨离筵不忍赋骊驹
李仲渊求其弟叔行万竹亭诗为赋一首
闻君有弟多栽竹邀我题诗寄远情翠碧飞来人政静凤皇鸣集实初成江波倒影春云合山月笼隂夜气清我亦有亭深竹里也思归去听秋声
王氏节妇
夫妇人伦之大者夫死宁容有二天矧是簪缨闲姆训故应诗礼得家传何须断耳徒惊俗只是持身巳自贤年少寡居今白髪为君重赋柏舟篇
和姚子敬韵
同学故人今巳稀重嗟出处寸心违自知世事都无补其奈君恩未许归沧洲白鸟时时梦玉带金鱼念念非准拟明年乞身去一竿同理旧苔矶
赵子敬御史志养堂
志养堂前骢马归融融喜气动庭闱能令将种为书种可是斑衣胜绣衣手树藂萱侵雪色心同寸草报春晖不须更上陈情表寿母康强世所稀
至元庚辰由集贤出知济南蹔还吴兴赋诗书怀
五年京国误蒙恩乍到江南似梦魂云影时移半山黑水痕新涨一溪浑宦途久有曼容志婚娶终寻尚子言政为疎慵无补报非干高尚慕丘园
多病相如巳倦游思归张翰况逢秋鲈鱼蓴菜俱无恙鸿鴈稻粱非所求空有丹心依魏阙又携十口过齐州闲身却羡沙头鹭飞去飞来百自由
初到济南
自笑平生少宦情龙锺四十二专城青山历历空怀古流水泠泠尽着名官府簿书何日了田园归计有时成道逢黄髪惊相问只恐斯人是伏生
刘端父御史见和前诗次韵荅之
少日居多隐遯情微官犹喜得山城腹中洞视浑无物身外何因更有名忽忆放船苕水去终期背郭草堂成故乡一别三千里看见池塘草又生
次韵端父和鲜于伯机所寄诗
画舸西湖到处游别来飞梦到杭州百年底用忧千岁一日相思似几秋苦忆东南多胜事空吟西北有高楼只今赖有刘公干时写新诗解客愁
春日送廉访监司赴都
春囘北斗转招揺使节迎春上九霄官道柔杨有生意私田细麦长新苗东风河水冰初泮迟日沙堤雪易消入觐彤庭元会毕衮衣留相圣明朝
送刘安道指挥副使还都兼寄李士安学士
昔来雨雪正霏霏今去春鸿向北飞王事便应歌杕杜家人未用叹蛜蝛据鞍横槊军威壮把酒论文雅志违为问瀛洲李学士相思何故信音稀
趵突泉
泺水发源天下无平地涌出白玉壶谷虚久恐元气泄岁旱不愁东海枯云雾润蒸华不注波涛声震大明湖时来泉上濯尘土冰雪满怀清兴孤
继郑鹏南书怀
岂不怀归苦未闲宦情羇思不成欢可能治郡如龚遂只合临流似幼安棊局懒从先处着医方留取用时看夜来梦到苕溪上一枕清风五月寒
惊秋
泽国西风一夜生故园乔木动秋声山川满目悲摇落物色无心得老成下坂牛羊知故道亲人鱼鸟近幽情向来豪气消磨尽空对年光浪自惊
德清闲居
巳无新梦到清都空有高情学隐居贫尚典衣贪购画病思弃研厌求书圉人焚积夜防虎溪女叩扉朝卖鱼困即枕书饥即饭谋生自笑一何疎
题山堂
手种青松一万栽山堂留得翠屏隈推窗緑树排檐入临水红桃对镜开山雉雊迎朝日去野禽啼傍夕阳来老妻亦有幽栖意数日迟留不肯囘
醉後同张刚父清风楼联句
碧树未黄风露秋晚云萧索乱山愁【赵】千家疎雨催碪杵两岸残阳入钓舟【张】画角吹残人罢市清尊饮散客登楼【赵】古今回首俱陈迹唯有谿声日夜流【张】
和邓善之九月雪
季秋惊见燕山雪远客淹留愁病身顦顇自伤黄菊晚横斜空忆野梅春苍松翠柏争擎重绀殿红楼迥絶尘想得江南犹未冷嫩橙清酒政尝新
次韵子敬怀王子庆往吴中【王力购晋帖】
阖闾城郭镇姑苏吊古登台百感俱秋水远随鸿影没江云长傍客帆孤吴时花草於今在晋代风流絶世无别後故人须有得巳应怀宝问归途
松雪斋集卷四

[book_title]卷五
<集部,别集类,金至元,松雪斋集>
钦定四库全书
松雪斋集卷五
元　赵孟頫　撰
七言律诗
海子上即事与李子构同赋
小姬劝客倒金壶家近荷花似镜湖游骑等闲来洗马舞靴轻妙迅飞鳬油云污纒头锦粉汗生怜络臂珠只有道人尘境静一襟凉思咏风雩
李诗云驰道尘香逐玉珂彤楼花暗鼔云和光风渐緑瀛洲草细雨微生太液波月榭管弦鸣曙早水亭帘幙受寒多少年易动伤心感唤取蛾眉对酒歌子构名才京兆人年十七赋此诗不幸早亡杂於唐人诗中未易辨也客有赋十月桃者子构云刘郎再来岁云暮王母一笑天囘春衆皆箝口不作亦奇句也因附此
重用韵
更从何处访蓬壶花满平堤水满湖韩嫣金九落飞鸟王乔仙履下双鳬姬姜自爱千金貌游侠轻量一斛珠我老不知年少事水边行散似春雩
次韵西云长老赠周仲和
江南春水碧於天白鸟沧洲兴渺然刺綉可能如倚市力田终不似逢年几因蓴菜怀张翰欲把丹砂访稚川才力如君强健在不妨沽酒醉花前
送杜伯玉四川行省都事
浣花谿上草堂存今见能诗几代孙橘刺藤梢隐藂竹椒浆桂酒荐芳荪日长画省文书静春近岷江雪浪奔我向东吴君向蜀别离从古解销魂
次韵李秀才见赠
曾是先皇侍从班龙髥飞去竟难攀重来赤日黄尘里梦到清泉白石间岂有文章供世用久渔钓与云闲何当便理南归櫂呼酒登楼看弁山
人日立春
今年人日与春并人得春来喜气迎宫柳风微金缕重御沟冰泮玉鳞生隂消巳觉余寒散阳长争看晓日明霜鬓彩旛浑不称强题新句慰羇情
送岳德敬提举甘肃儒学
苦欲留君君不留奋髥跨马走甘州功名到手不可避富贵逼人那得休春酒蒲萄歌窈窕秋沙苜蓿饱骅驑儒冠也有封侯相万里归来尚黑头
送萧万户镇阆州
锦屏山下蜀江清阆州城南春意生投壶今见诗书帅树羽遥怜鼔角营远戍固须烦将略杂耕因足见民情梅花到日应如雪折取繁枝一寄声
留别渖王
珍重王门晚受知一年长恨曳裾迟分瓯共酌人参饮遶径同看芍药枝华屋焚香凝燕寝画屏摘句写乌丝吴船万里东南去采尽苹花有所思
德昌总管雪後见过而余适往德清别业归来承惠诗走笔奉和
年过五十巳无闻老子犹容醉吐茵短棹冲寒投别墅朱轓行雪布阳春诗成自可追羣玉笔冻真能秃万?且喜丰年多美酒传杯慎勿厌逡巡
三日後再雪德昌复枉骑见过旣而复和前篇见赠辄亦次韵
夜深万籁寂无闻晓看平阶展素茵茗椀纵寒终有韵梅花虽冷自知春使君磊落如天骥老我堆豗似冻?深愧闭门高卧客枉劳车骑巳三巡
巳酉元日朝拜喜晴总管次前韵见敎复和一首
公庭拜舞笑声闻晓色曈曈射锦茵元日不隂占乐岁太平有象兆新春不知何地来银瓮复报诸方致白?四海治安封禅举岱宗久巳望东巡
游乌镇次韵千濑长老
泽国人烟一聚间时看华屋出林端巳寻竹院心源静更上松楼眼界寛千古不磨唯佛法百年多病只儒冠相逢巳定诗盟了他日重寻想未寒
赠张进中笔生
平生翰墨空余习喜见张生缚鼠毫韩子未容夸兔頴涪翁底用赋猩毛黑头便有中书意黄纸宁辞署字劳千古无人继羲献世间笔塜为谁高
赠放烟火者
人间巧艺夺天工链药燃灯清昼同柳絮飞残铺地白桃花落尽满阶红纷纷灿烂如星陨??喧豗似火攻後夜再翻花上锦不愁零乱向东风
挽洞霄张耕隐
黄髪萧萧瘦骨清每於谈妙见高情琼浆政欲分丹鼎霞佩胡为返赤城白鹤归来华表在碧桃开尽玉棺成师今此去哀难悼万壑松风共此声
题温雪峰诗蹟
出拥旌麾一俊臣归寻松竹作闲人龙蛇留遗人间世泉石逍遥物外身自古神仙皆旷达由来豪杰岂埃尘山川良是诸孙老华表归来又几春
次韵龎夷简礼部
故山深处桂隂浓云碓无人水自舂玉友一尊为老伴木奴千树当侯封宦途坎谋身拙病骨支离触事慵早挂一帆归去好五湖烟景最情锺
卢彦威用韵见赠亦复次韵
东篱紫菊露方浓西舍黄粱夜自舂蕙帐夜空玄鹤怨松门无锁白云封图书老去心犹在朝市重来意巳慵岂有高情齐隐逸政缘多病巳龙锺
论书
右军潇洒更清真落笔奔腾思入神裹鮓若能长住世子鸾未必可惊人苍藤古木千年意野草闲花几日春书法不传今巳久楮君毛頴向谁陈
寄题保定杜处士晚翠楼
楼外山光翠不如楼中美人老耽书一尊緑酒刘伶醉几点黄华陶令居虚旷自疑风月近孤高应与世尘疎他时若到丹梯上当有清谈一起余
赠张德玉
张君说易万人夸幽赞神明断不差动静六爻虽有象吉凶万变本无涯河图妙在纵横用皇极曾传一倍加自笑已无疑可卜有疑来问尔西家
岁晚偶成
致君泽物巳无由梦想田园霅水头老子难同非子传齐人终困楚人咻濯缨久随渔父束带宁堪见督邮准拟新年弃官去百无拘系似沙鸥
胜槩楼
楼下寒泉雪浪惊楼前山色翠屏横登临何必须吾土啸傲聊因得此生檐外白云来托宿梁间紫燕语关情济南胜槩天下少试倚栏干眼自明
次韵杜浩卿咏所藏研
我生老研日相寻手不能神漫苦心墨妙已无王令帖诗穷空忆杜陵吟质温未逊连城璧气润先知几日霖只有子西知钝体便应刻此当铭箴
送史总管廉访江东
历下方夸汉吏循江东又见绣衣新可能召父专前代更有萧规禆後人佐理非才常自愧别离作恶向谁陈何当揽辔从公去归泛清溪采白苹
赠脱特穆尔总管
将军铁马拥琱弓壮岁分符镇越中山水多情留贺监儿童拍手爱山公紫髥似戟君犹健白髪如丝我已翁说礼敦书殊不忝看君真有古人风
寿平章李韩公
瑞锺光岳应时需日上天衢手自扶八表同风开寿域五云异彩映台符经纶至治归贤相陶冶斯文属大儒为国白头身未老掌中行见有明珠
鹤归亭【在龙虎山虚靖天师旧亭也】
仙去人间有故亭四山林竹郁青青隐居真诰传千古玉局丹文役万灵白鹤归来人换世黄云翔集夜充庭步虚声转松风响思掬岩泉洗耳听
挽道士危功远
处世纷纷一梦同觉来虚室已成空药罏丹竈尘埃里羽节琼轮杳霭中素壁尚明秋馆月青松犹引夜窗风仙家自有逍遥趣不用悲哀哭断蓬
送柳汤佐怀孟总管
河山王屋翠迢嶤玉辇曾临号乐郊老子分符称太守诸儿骑竹候前茅春苗秋实供?传紫笋朱樱入贡包手种成隂千树柳政成应有凤来巢
送吴真人谒告归为二亲八十之寿兼降?名山
许迈杨羲奕世仙木公金母共长年斑衣归戏鄱君侧绦节朝辞玉帝前去去青牛随紫气飞飞白鹤遶香烟大椿自得人间寿八十从今数八千
老态
老态年来日日添黑花飞眼雪生髥扶衰每藉过眉杖食肉先寻剔齿櫼右臂拘挛巾不裹中肠惨戚泪常淹移牀独就南荣坐畏冷思亲爱日檐
五言絶句
题秋山行旅图
老树叶如雨浮岚翠欲流西风驴背客吟断野桥秋
题高彦敬树石图
乔林动秋风索索叶自语堂堂侍郎公高怀政如许
题萱草蛱蝶图
藂竹无端緑幽花特地妍飞来双蛱蝶相对意悠然
题米元晖山水
澄江漾旭日青嶂拥晴云孤舟彼谁子应得离人羣
黄葵词
仙掌郁金衣朝阳风露曦可怜蜂与蝶只解弄春晖
题孙安之松楸图
坟墓在万里宦游今五年人谁无父母掩卷一澘然
题太白酒船图
载酒向何处稽山镜水边若为无贺老兴尽便囘船潇洒稽山道风流贺季真相思不相见愁杀谪仙人
题彦敬越山图
越山隔涛江风起不可渡时於图中看居然在烟雾
寄题真定明远亭
未到新亭上先题明远诗云间归雁小山外夕阳迟
独夜
秋风动林叶夜雨滴池荷孤客睡不着乱蛩鸣更多
因禅师挽诗
先子同年友惟余此老存安心得禅悦闭户道弥尊面帝陈三语还山又几春萧然无世累卓尔出埃尘朱阁非新构青松只旧林佛澄今已逝无复听铃音佛性无来去羣生自尔悲达观应大笑政足见渠痴作糜活饿夫分食及龟鱼林深幽磬晚犹想定囘初
题李仲宾野竹图
吾友李仲宾为此君写真冥搜极讨盖欲尽得竹之情状二百年来以画竹称者皆未必能用意精深如仲宾也此野竹图尤诡怪奇崛穷竹之变枝叶繁而不乱可谓毫髪无遗恨矣然观其所题语则若悲此竹之托根不得其地故有屈抑盘躃之叹夫羲尊青黄木之灾也拥肿拳曲乃不夭於斧斤由是观之安知其非福耶因赋小诗以寄意云
偃蹇高人意萧疎旷士风无心上霄汉混迹向蒿蓬
天冠山题咏二十八首
龙口岩
峭石立四壁寒泉飞两龙人间苦炎热仙山巳秋风
洗药池
真人栖隐处洗药有清池金丹要沐浴玉水自生肥
炼丹井
丹成神仙去井冽寒泉食甘美无比伦华池咽玉液
长廊岩
修岩如长廊下有流泉注山中古仙人步月自来去
金沙岭
攀萝缘石磴步上金沙岭露下色荧荧月生光炯炯
昇仙台
仙台高几许时时覆云气一去三千年令人每翘企
逍遥岩
兹岭可逍遥下可坐百人岂徒木石居真与猿鹤邻
灵湫【湫上有亭名听雨】
灵湫不受污深浅何足计小憩松竹鸣萧萧山雨至
寒月泉
我尝游惠山泉味胜牛乳梦想寒月泉携茶就泉煮
玉帘泉
飞泉如玉帘直下数千尺新月横帘鈎遥遥挂空碧
长生池
竹实凤将至水清鱼自行着我草堂里危坐学长生
道人岩
道士本避世问之无姓氏如何千载後石室有人至
雷公岩
雷公起卧龙为国作霖雨飞电掣金蛇其谁敢余侮
石人峰
巨灵长亘天何时化为石特立千万年终古无人识
学堂岩
仙人非痴人山中犹读书嗟我废学久闻此一长吁
老人峰
有石象老人宛然如绘素稽首礼南极苍苍在烟雾
月岩
月岩如偃月风泉洒晴雪仙境在人间真成两奇絶
凤山
山鸡爱毛羽饮啄琪树间照影寒潭静翔集落花闲
仙足岩
窈窕石屋间中有仙人躅说与牧羊儿慎勿伤吾足
鬼谷岩
鬼谷岩前石唐文字字奇何当拂苍藓细读老君碑
风洞
石壁何空洞中有风泠然安知列御寇不向此中仙
钓台
仙者非有求坐石示投钓咄哉羊裘翁同名不同调
磜潭
神龙或渊潜石洞通水府勿遣儿曹剧飞空作雷雨
一线天
醯鸡舞瓮中井蛙居坎底莫作一线看开眼九万里
馨香岭
山险通鸟道水深有蛟龙谁言仙乐鸣高人方耳聋
三山石
我有泉石癖甚爱山中居何当从羣公讲学读吾书
五面石
洞中即仙境洞口是桃源何殊武陵路鸡犬自成邨
小隐岩
林薮未为隐仙岩犹可梯终当携家去瑶草正萋萋
玄洲十咏寄张贞居
菌山
结茅依菌山焚香候芝盖真灵幸悯我冠佩时来会
罗姑洞
翩翩十絶旛飘飘九疑仙洞口薜萝长来降是何年
霞架海
衆水会一壑天近发霞光晨兴新沐竟曦髪向朝阳
桐花源
伊谁植斯桐萋萋满幽谷鸣凤久不闻何当一来宿
鹤台
上有白鹤翔下有幽人居幽人道当成白鹤来不虚
玄洲精舍
子有猿鹤想甘同麋鹿游县榻应待我分我半玄洲
紫轩
林君巳仙去紫轩名尚存丹光时或现药鼎夜常温
火浣坛
真阳以解形四大何足靳指穷於为薪火传不知尽
玉像龛
我有紫虚像白玉雕琢成贡之华阳天万年期降灵
隐居松
真人昔住世所至树以松当知千岁下遗子以清风
题仲宾竹
幽人夜不眠月吐光炯炯起寻管城公奋髥写清影此君有高节不与草木同萧萧两三竿自足来清风
题周秀才此山堂
青青云外山炯炯松下石顾此山中人风神照松色爽气在襟袖清风拂丝桐悠然适天趣宴坐心融融
晓起闻莺
暑气晓来清时时闻远莺还思故园路松下緑苔生六言絶句
黄清夫秋江钓月图
尘土染人衣袂烟波着我船窗为问行歌都市何如钓月秋江
题孤山放鹤图
西湖清且涟漪扁舟时荡晴晖处处青山独往翩翩白鹤迎归
昔年曾到孤山苍藤古木高寒想见先生风致画图留与人看
题王子庆所藏大年墨鴈
鸿鴈栖栖遵渚黄芦索索鸣秋羡杀承平公子笔端万里沧洲
七言絶句
初至都下即事
海上春深柳色浓蓬莱宫阙五云中半生落魄江湖上今日钧天一梦同【北方谓水泊为海子】
尽日车尘马足间偶来临水照愁顔故乡兄弟应相忆同看溪南柳外山
送王月友归杭州
社燕秋鸿各自飞我来君去苦相违西湖西畔梅如雪应有亲朋待子归
云本无心漫出山归来依旧与云闲何当从子东南去扫地焚香昼掩关
清胜轩絶句
小草幽香动碧池暖风晴日长新荑南窗昼倚緑隂静听尽行人过马蹄
浮玉山
玉湖流水清且闲中有浮玉之名山千帆过尽暮天碧惟见白云时往还
鄣南山中
山深草木自幽清终日闻莺不见莺好作束书归隐计蹇驴来往听泉声
奉和本齐先生午日絶句二首
风雨凄凄五月寒緑隂门巷思萧然客来载酒非问字知是先生草太玄
节序悤悤听自过榴花能舞鸟能歌北窗高卧一杯酒奈得渊明醉後何
采桑曲
野雉朝雊雊且飞谁家女儿采桑归欲折花枝插丫髻还愁草露湿裳衣
题东野平陵图【事见笠泽藂书】
骑驴渺渺入荒城积水空林坐自清政使不容投劾去也胜尘上负平生
次韵刚父即事絶句
玉树凋伤衆草黄夜虫时语怨流光美人望望隔秋水不寄相思书一行
凄凉鼓角北风传嘈杂琵琶思远天白雪有谁知窈眇翠蛾空自惜联娟
萧索山川树影稀陇云时逐鴈南飞苦无渌酒醻佳节犹有黄花媚夕晖
溪头月色白如沙近水楼台一万家谁向夜深吹玉笛伤心莫听後庭花
戏题僧惟尧墨梅
潇洒孤山半树春素衣谁遣化缁尘何如淡月微云夜照影西湖自写真
题范蠡五湖杜陵浣花
功名自古是危机谁似先生早拂衣好向五湖寻一舸霜黄木叶鴈初飞
春色醺人苦不禁蹇驴驮醉晚駸駸江花江草诗千首老尽平生用世心
梅花
潇洒江梅似玉人倚风无语澹生春曲中桃叶元非侣梦里棃花恐未真
酬罗伯寿
江西水清石凿凿士生其间多异才今去欧黄未为远要须力挽古风囘
据鞍北走燕山雪策杖南游故国春万里归来头未白他年句法更深醇
题苍松叠岫图
桑苎未成鸿渐隐丹青聊作虎头痴久知图画非儿戏到处云山是我师
溪上先人之敝庐南山秀色照庭除何时共买扁舟去看钓寒波缩项鱼
送王子庆诏檄淛东收郡县图籍
木落江南天地秋西风吹子过东州试开图籍寻佳处便命舟车作胜游
安道幽居寄剡源蓬蒿蔚蔚长丘园向来乘兴相寻意何事空囘不到门【谓帅初】
爱古探奇亦可怜锦囊玉轴不论钱拟须跂马江头路日日望君书画船
九月八日雨中闷坐和荅仇仁父张季野
客居破屋苦秋雨黑潦侵阶竈欲沉青蕊明朝不堪摘谁能载酒慰幽心
以画寄高仁卿
碧山清晓护晴岚緑树经秋醉色酣谁是丹青三昧手为君满意画江南
题龚圣予山水图
泽雉樊中神不王白鸥波上梦相亲黄尘没马归来晚只有西山小慰人
当年我亦画云山云白山青咫尺间今日看山还自笑白头输与楚龚闲
杭州雨中
江南十日九隂雨花柳欲开无好春却忆京城二三月秋千风暖涨香尘
题秋胡戏妻图
相逢桑下说黄金料得秋胡用计深不是别来浑未识黄金聊试别来心
题舜举折枝桃
醉里春归寻不得眼明忽见折枝花向来飞盖西园夜万烛高烧照烂霞
怀德清别业
阳林堂下百株梅傲雪凌寒次第开枝上山禽晓啁哳定应唤我早归来
谷口春残黄鸟稀辛夷花落杏花飞始怜幽竹山窗下不改清隂待我归
过严陵钓台
富春山中有客星辞荣归来意更真羊裘坐钓沧波上却笑刘郎非故人
桐江水色映青山安稳行人挂布帆囘首风沙鞍马里不知此地是尘凡
部中暮归寄周公谨
日暮空街生白烟归来羸马不胜鞭明朝又逐鸡声起孤负日高花影眠
三年漫仕尚书郎梦寐无时不故乡输与钱唐周老子浩然斋里坐焚香
送山东廉访照磨于思容
林梢春动紫烟生匹马东风十日程若到济南行乐处城西泉上最关情
絶句
春寒恻恻掩重门金鸭香残火尚温燕子不来花又落一庭风雨自黄昏
喜晴
久雨厌厌愁杀人晩晴犹得见青春急须走马西湖路杨柳淡黄如麴尘
简王搏霄乞夫容杏
杏花枝上红千叶偏得春饶恼杀人早与折来供一醉东风如此恐成尘
都南张氏园寓居
尺五城南迹似幽乡心空折大刀头杏花飞尽臙脂雪日日东风未肯休
和韩君美二絶句
金山
江水西来接太空中流突兀涌鳌宫妙高台上一回首看尽世途风浪中
苏州
子胥死後巳无臣中国由来渐属秦天下固知多美妇五湖元自有高人
题所画梅竹赠石民瞻
故人赠我江南句飞尽梅花我未归欲寄相思无别语一枝寒玉澹春晖【伯机有诗见寄云寄声霅上佳公子飞尽梅花不见君】
江南翠竹动成林谁折寒枝寄赏音说与双清堂上客萧然应见此君心
题所画梅竹幽兰水仙赠鹤臯
千树瑶芳压水湄西湖风月鬓成丝江南春色今何似赖有高人把一枝
萧萧叶带雨声寒袅袅枝揺月影残欲引九苞威凤宿晴窗试写翠琅玕
百草千花日夜新此君林下始知春虽无令色如娇女自有幽香似德人
翠袖盈盈不受扶天风缥缈降麻姑便应从此东吴去几见蓬莱弱水枯
和黄景杜雪中即事
燕雪常飞十月前敝裘破帽过年年拥炉自笑何为者欲买浊醪无一钱
雪寒凄切透书帷极目南云入望低欲报平安无过鴈忽惊残梦有鸣鸡
君说江南苦未归香橙新酒蟹螯肥何当与子扁舟去共挽清溪浣客衣
客里相从意最亲高歌快饮见天真明年去学潘怀县满县栽花做好春
当年临水照春衫浮玉山前水似蓝归计未成羇思恶为君飞梦到城南
送黄景杜
天下无双黄印曹割鸡聊复试牛力梅花香里听衙罢明月泉边饮浊醪
偶成絶句二首奉怀宋齐彦学士田师孟省郎
道山仙府旧曾居堕在尘埃意不舒囘首故人天上住如何不寄半行书
乍可望尘迎使者何堪据案箠疲民济南虽有如渑酒准拟愁中过一春
东城
野店桃花红粉姿陌头杨柳緑烟丝不因送客东城去过却春光总不知
湖上暮归
春隂柳絮不能飞雨足蒲芽緑更肥政恐前呵惊白鹭独骑款段遶湖归
明时官府初无事下走非才自觉忙奔走尘埃竟何补故园松菊久应荒
春日漫兴
春事悤悤转眼过满城流水緑隂多西园纵有红千叶尘土埋头奈尔何
题朱鋭雪景
尘埃困人恒作恶开卷惊看雪满楼安得眼前有此屋仍呼陶谢与同游
即事三絶
湘帘疎织浪纹稀白苎新裁暑气微庭院日长宾客退遶池芳草燕交飞
古墨轻磨满几香研池新浴粲生光北窗时有凉风至闲写黄庭一两章
遶屋扶疎竹树清飞飞燕雀共生成贫家自笑无金弹数树枇杷总不生
又
草长前庭不用锄自然生意满吾庐何须直待生书带始信康成解着书
牧牛图
杨柳青青黄鸟飞陂塘草緑水生肥一犂耕罢朝来雨却背斜阳自在归
题孙登长啸图
在涧幽人乐考盘南山白石夜漫漫空林无风夜籁寂长啸一声山月寒
题山水卷
霜後疎林叶尽乾雨余流水玉声寒世间多少闲庭榭要向溪山好处安
咏史
酒酣斫劒气如云屠狗吹箫尽策勲汉室功臣谁第一黄金合铸纪将军
题羣仙壁
羣仙来会蕊珠宫花满琼山翠满空环佩珊珊五云际半天鸾鹤舞春风
宫中口号
日照黄金宝殿开雕阑玉砌拥层台一时侍卫囘身立天步将临玉斧来
殿西小殿号嘉禧玉座中央静不移读罢经书香一炷太平天子政无为
自警
齿豁头童六十三一生事事总堪惭惟余笔研情犹在留与人间作笑谈
刘时济归来堂
出处由来各有宜他人何与强吟诗千年只有陶彭泽解印归来更不疑
宿五华山怀德清别业
一夜松涛枕上鸣五华山馆梦频惊何当归去芝亭上坐听髥翁韵玉笙
留题惠山
南朝古寺惠山前裹茗来寻第二泉贪恋君恩当北去野花啼鸟漫留连
徐敏父龙虎山仙岩闻鸡鸣寄玄卿
天鸡三叫白云中知有仙家住半空尘土恍然惊梦觉碧桃花落自春风
泛泛轻舟泝碧溪苍崖万仞有鸣鸡可惜吾侬不同往便当着屐上丹梯
题苕溪絶句
自有天地有此溪泓渟百折净无泥我居溪上尘不到只疑家在青玻瓈
题四画
桃源
桃源一去絶埃尘无复渔郎再问津想得畊田并凿井依然淳朴太平民
渊明
渊明为令本非情解印归来去就轻稚子迎门松菊在半壶浊酒慰平生
四皓
白髪商岩四老翁紫芝歌罢听松声半生不与人间事亦堕留侯计术中
赤壁
周郎赤壁走曹公万里江流鬬两雄苏子赋成奇伟甚长敎人想谪仙风
偶得灵壁石笔格状如俗所谓鑚云螭虎者因成絶句
玄螭穿透白云层老眼平生见未曾开辟以来神物出人间剞劂竟何能
题高彦敬画二轴
疎疎澹澹竹林间烟雨冥蒙见远山记得西湖新霁後与公携杖听潺湲
万木纷然揺落後唯余碧色见松林尚书雅有冰霜操笔底时时见此心
偶成
竹林深处小亭开白鹤徐行啄紫苔羽扇不揺纱?侧晚凉青鸟忽飞来
末利花开小玉莲香风引谒洞中仙梦回不记相逢语明月清圆在枕边
即事
庭槐风静緑隂多睡起茶余日影过自笑老来无复梦闲看行蚁上南柯
橘子花香满四邻緑隂如染净无尘幽斋独坐鸟声乐万虑不干心地春
赠彭师立
学书工拙何足计名世不难传後难当有深知书法者未容俗子议其间
古来名刻世可数余者未精心不降欲使清风传万古须如明月印千江
松雪斋集卷五

[book_title]卷六
钦定四库全书
松雪斋集卷六
元　赵孟頫　撰
杂着
乐原
乐本乎律律始於数正於度度曷从而正之曰以候气正之何以知其然也古者有絫黍之法黍之为物也大小不齐就取其中者从絫之而然横絫之而否是故不可以为定法也必择土中使善历者候气焉气应则律正律正则度正矣较之絫黍之为不亦善乎律之长短郑氏之法不可易也是其上下之所以相生也所以随时而变易也夫音之清浊定於管之长短凡其空围则一而已矣非有大小之异也先儒制律有大小之异者非愚之所知也律不可以徒律徒律不可以为乐必施之於音而後乐生焉用之而天地应鬼神格人民和故曰移风易俗莫善於乐世衰道微流为贱工之事为士者益耻之岂特不以为巳任而已哉然乐之所以动天地感鬼神移风易俗者不可毫厘差也礼运曰五音六律十二管还相为宫谓律之各自为宫而商角徵羽从之也仲冬之月律中黄锺夫黄锺为宫则太蔟为商姑洗为角蕤宾为变徵林锺为徵南吕为羽应锺为变宫此自然之理也还之於律而七音备矣被之於器而八音谐矣大吕而下亦犹是也今之乐以四清混於七音之中岂不谬乎黄锺为衆律之祖宫声为衆音之君皆尊而无二者也惟其然也是以有清声焉此圣人作乐之妙用也还宫之法黄锺之均无清声谓黄锺为宫则商角徵羽以渐而清自然顺序不待用清声也大吕为宫则黄锺为变宫还宫之法宫为浊变宫为清若乃大吕均以黄锺为变宫则是变宫反浊於宫矣是上陵之渐也而可乎於是以黄锺之清声代之夫清声者岂於十二律之外他有所谓清声者哉黄锺之为四寸二分寸之一是黄锺之清声也岂惟黄锺为然十有二律皆有之今也不然四清之外无有也必欲复古则当复八清八清不复而欲还宫以作乐是商角徵羽重於宫而臣民事物上陵於君也此大乱之道也
琴原
琴也者上古之器也所以谓上古之器者非谓其存上古之制也存上古之声也世衰道微礼坏乐崩而人不知之耳琴丝音也非丝无以鸣然而丝有缓急声有上下非竹无以正之竹之为音一定而不易是以用之正缓急而定上下也是故音十有二均调琴之法亦十有二而世俗一之黄锺之均一宫二商三角四徵五羽六七比一二大吕太蔟如之夹锺之均二宫三商四角五徵一羽六七比一二姑洗如之中吕之均三宫四商五角一徵二羽六七比一二蕤宾林锺如之夷则之均四宫五商一角二徵三羽六七比一二南吕如之无射之均五宫一商二角三徵四羽六七比一二应锺如之如之者非同之如其徽之应而缓急不同也苟为不同则曷从而正之曰以管正之也黄锺之均一弦为宫吹黄锺之管以合一弦而後弦正自是以降以大吕合大吕以太蔟合太蔟无不正矣夹锺之均十弦为宫合之无以异也中吕之均三弦为宫合之无以异也夷则之均四弦为宫无射之均五弦为宫合之亦无以异也此十有二均之大略也夫一弦为宫者至五弦而止五弦而止者五音之外不可加也二弦为宫者一弦还而为羽羽不可以浊也故以六弦代之三弦为宫者一二还而为徵羽徵羽不可以浊也故以六七代之其正体不出乎五弦也其所以七弦者亦清声还宫也至於四弦为宫者则羽不足矣不亦穷乎曰羽在三弦七徽之上以按声求之亦清声也此琴之大略也
五柳先生传论
志功名者荣禄不足以动其心重道义者功名不足以易其虑何者纡青怀金与荷鉏畎亩者殊途抗志青云与徼幸一时者异趣此伯夷所以饿於首阳仲连所以欲蹈东海者也矧名敎之乐加乎轩冕违巳之病甚於冻馁此重彼轻有由然矣仲尼有言曰隐居以求其志行义以达其道吾闻其语未见其人嗟乎如先生近之矣
夷斋说
孟頫往年仕京师识田君润之及来佐济南田君长山东廉访幕府从游既久出一卷示孟頫则疎斋卢公所书潘君记夷斋之文也夷斋者田君所居室之名也天下之名居室者衆矣而君独名之曰夷者所以见君之心也夫夷之为言平易坦夷之谓也老子曰大道甚夷是也田君自少年仕御史府无倾俭刻薄之私其名斋曰夷不亦宜乎夷与险对者也尝试言夫险者则夷之义自见今夫天下之险无踰於水水之险则有吕梁灩澦若江若河以至於海而水之险极矣然舟楫既具人力既尽则若履平地其或至於颠覆盖有幸不幸存焉耳若夫人心之险又非水之能喻也谈笑而戈矛生谋虑而机穽作不饮而醉不酖而毒同则刎颈胶漆异则对面楚越及其至也以锱铢之利毫厘之忿使人上下乖骨肉离险之祸可胜言哉田君无是也则其名斋曰夷不亦宜乎因田君之意推而为之说以颂田君之德而警夫世之险者焉
赵郡李氏世谱
李氏嬴姓帝颛顼之後大业生女华女华生臯陶字庭坚为尧大理以刑法助敎化历虞夏商子孙守其官以官为氏至纣之时理徵字德灵以直道不容於朝其妻陈契和氏与子利贞避难伊侯之墟食木子得全改理为李利贞亦娶契和氏生昌祖为陈大夫五世孙硕受采地於宗周康王食苦硕孙乾字文果周上御史大夫娶益寿氏女婴敷生耳字耼一字伯阳柱下史掌三皇五帝之书耳自着书名老子其言至深周道衰去西之流沙不知其所终孙宗字尊祖魏大夫世所称段干木即其人也孙兑相赵惠文王惠文王有沙丘之难兑发兵救之微兑赵几不全自兑始居赵郡为赵郡李氏之祖六世孙昙字贵远入秦为御史大夫葬柏人西四子崇辨昭玑崇字伯佑秦陇西守是为陇西李氏之祖孙信字有成大将军灭燕斩燕太子丹始皇帝称之以为能孙广汉前将军匈奴号之为飞将军十六世孙暠西凉武昭王为唐始祖追尊兴圣皇帝此其尤盛者也玑生牧相赵封武安君北破林胡拓地千余里西却秦人之师始皇帝用顿弱之说纵反间於赵赵杀牧秦灭赵牧弟齐居中山尚食监高祛为文帝言以为贤将者也牧孙左车仕陈余封广武君汉大将韩信闻陈余不能用广武君之策乃敢下兵井陉击陈余泜水上信巳破陈余购千金求广武君师事之曾孙秉字世范汉颍川太守徙颍川六世孙修字伯游後汉太尉生膺字元礼司隶校尉中常侍张让弟翔为野王令无道杀孕妇畏膺弃官归京师匿让舍合柱中膺率吏攻翔杀之生瓌瓒瑾曹操微时数从瓒游瓒以意厚之语子宣等曰孟德英雄也天下乱非孟德不能定张孟卓袁本初虽与吾亲旧皆不足依孟卓名超广陵太守本初名绍冀州牧後诸子果赖操得免於难及操破绍乃举家还赵郡瑾四世孙楷字雄万晋司农丞治书侍御史避赵王伦之难北徙常山五子辑晃芬劲叡叡字幼黄高平太守居巷东为东祖劲字少黄治书侍御史与兄芬居巷西为西祖辑字护宗高密太守自楷时徙平棘自平棘复徙柏人子慎敦世甚微从叔晃还赵郡晃字仲黄镇南府长史共称南祖其别宗为江夏辽东汉中三房子孙咸盛魏齐周隋之世多为大官至唐位宰相者十七人曰游道曰藩曰固言曰日知曰敬玄曰伸曰元素曰绦曰峤曰珏曰怀远曰吉甫曰德裕曰泌曰磎曰鄘曰安期蚤能以功名着於世者泌与吉甫父子泌字长源少年慕神仙不死之术隐华山天宝之乱肃宗使人访得之帝与俱出入军中指之曰衣黄者圣人衣白者山人继相代宗德宗受命於艰难之际使唐室再造危而复安大槩皆泌之功也所与共事者乃李辅国卢杞之徒能以智自免故君子以泌比张子房吉甫之系出西祖子隆字太彞後魏阜城令六世孙祖威唐仓部郎中生思行嘉州刺史孙栖筠为工部侍郎关中旧仰郑白二渠溉田而豪戚壅上游取磑利且百所夺农用十七栖筠奏毁之岁益租二百万平卢行军司马许杲将溃卒渡江东欲为变拜栖筠浙西观察使杲惧而逃拜御史大夫元载窃国柄横甚代宗倚栖筠使图之栖筠见帝牵制不时决忧愤而卒子吉甫字弘宪自代宗时以姑息御藩镇有终身不易地者吉甫相岁中易三十六镇刘辟反於蜀李錡反於吴用吉甫计卒斩辟与錡每为宪宗言藩镇不奉命则朝廷不尊伐叛之谋当以时决李逢吉沮其功心甚恨之及吴元济擅立则自请至淮西招之不从必俘以为献会暴疾卒吉甫长於政事所推多贤士大夫尽其职元和之治视贞观开元盖庶几焉生德裕字文饶力学卓荦有大节尤善着文徐州王智兴绐天子筑坛度僧资国家大福德裕为御史中丞言江淮间失男子六十万人非小变诏止之徙劒南节度使建筹边楼按南道山川与蛮相出入者图之左西道山川与吐蕃相出入者图之右部落衆寡馈饷远迩曲折咸具召习边事者与共计敌情伪尽知之请安定人为甲解州人为弓杭州人为弩器械必犀利率户二百取一人敎战复勿事缓则农急则兵分为十一军号雄边军武宗立召相德裕唐自中叶数困於西戎党项囘鹘吐蕃更相诛乱边德裕以数应之使势蹙不甝虓为大变是时兵屡胜濒河将尽惴不敢动武宗之治号为中兴宋盛时系赵郡而达者昉字明远饶阳人周开封尹宋太祖时贬道州司马再贬延州别驾治生为终老计遣使召之久而後至太祖望见昉大喜曰赵普不妄荐人昉再相持重知大体尝举王旦谓必为太平宰相後果如其言沆字太初临洺人相真宗日取四方水旱盗贼奏之王旦参知政事以为细事不足烦上听沆曰人主少年当使知艰难不然血气方刚不留意声色狗马则土木甲兵祷祠之事兴矣吾老不及见君他日之忧也大中祥符之际丁谓等以天书惑帝治宫室费财钜万万王旦欲谏则业巳同之欲去则上遇之厚不忍去大以为恨寇莱公荐丁谓沆不用准怒曰谓才不足用耶准言不足听耶沆曰谓不可使在人上准曰谓可使在人下乎沆叹曰君必悔之谓相果逐莱公故世称沆为圣相迪字复古濮阳人举进士第一与王曾并相於国家大计多所匡正昉传以为德裕次子比部员外郎浑之後居饶阳五公里金末裔孙成避乱徙博陵葬祖父博陵西北乱甚徙河南久之复还河北居瀛州之参户又为参户人三子谦荣瑄谦字仲默生信德信生逊遯迁遹德生造达适遐荣字茂之勤於为生能斥其余以与人乡里称为长者生秀世英秀字子实有大才幼孤以善事母称嗛口之食便体之衣有不须也未有须而後具焉者母亦甚安之遂不忍去其母而仕敎子弟严以身率之故子弟能力学以自赴於成人饶阳之绪几至是而复生迪字光道大元吏部郎中有能名生逸通世英字仲杰生逖述逖汉隂主簿生植述太子洗马瑄生义居仁义生某居仁生道道生高丽吴兴赵孟頫曰余官太史氏识光道属余序其世家余乃为泝沿得其世次如上而次叙之李氏之出赵郡者传二千余年达者不可胜数盖臯陶之烈也今光道贤而能官祖父皆有积德其後当益大云
序
书今古文集注序
诗书礼乐春秋皆经孔子删定笔削後世尊之以为经以其为天下之大经也秦火之後乐遂无复存诗书礼春秋由汉以来诸儒有意复古殷勤收拾而作伪者出焉学者不察尊伪为真俾得并行以售其欺书之古文是巳嗟夫书之为书二帝三王之道於是乎在不幸而至於亡於不幸之中幸而有存者忍使伪乱其间耶又幸而觉其伪忍无述焉以明之使天下後世常受其欺耶余故分今文古文而为之集注焉嗟夫可与知者道难与俗人言也余恐是书之作知之者寡而不知者之衆也昔子云作法言时无知者曰後世有子云必爱之矣庸讵知今之世无与我同志者哉
印史序
余尝观近世士大夫图书印章壹是以新奇相矜鼎彛壶爵之制迁就对偶之文水月木石花鸟之象盖不遗余巧也其异於流俗以求合乎古者百无二三焉一日过程仪父示余宝章集古二编则古印文也皆以印印纸可信不诬因假以归采其尤古雅者凡模得三百四十枚且修其考证之文集为印史汉魏而下典刑质朴之意可髣髴而见之矣谂於好古之士固应当於其心使好奇者见之其亦有改弦以求音易辙以由道者乎
赠赵虞卿序
平阳赵虞卿从其兄来吴兴兄卒官虞卿因留不去萧然逆旅无一箪之储饭豆茹虀衣褐垢敝处之无穷愁之色人或馈者亦欣然弗拒及遇人有不足辄乞之无吝情观其人嗒然无所为听其言渊乎以道而其弈又通天下之善弈者也人不知未尝言人知之未尝矜意其胷中有得故外物不足以累之嗟夫人患无所得即有得虽千金之富驷马之贵若将凂焉虞卿其肯以此易彼耶孔子曰志於道据於德依於仁游於艺若虞卿者所谓游艺志道者耶虞卿居吴兴久吾党之士往往与之游於是相与赋诗赠之而赵孟頫又为之序
送吴幼清南还序
士少而学之於家盖亦欲出而用之於国使圣贤之泽沛然及於天下此学者之初心然而往往淹留偃蹇甘心草莱岩穴之间老死而不悔岂不畏天命而悲人穷哉诚退而省吾之所学於时为有用耶为无用耶可行耶不可行耶则吾出处之计了然定於胷中矣非苟为是栖栖也近年以来天子遣使者巡行江左搜求贤才与图治功而侍御史程公亦在行程公思解天子渴贤之心得临川吴君澄与偕来吴君博学多识经明而行修达时而知务诚称是举矣而余亦滥在举中既至京师吴君翻然有归志曰吾之学无用也迂而不可行也赋渊明之诗一章朱子之诗二章而归吴君之心余之心也以余之不才去吴君何啻百倍吴君且往则余当何如也吾乡有敖君善者吾师也曰钱选舜举曰萧和子中曰张复亨刚父曰陈慤信仲曰姚式子敬曰陈康祖无逸吾友也吾处吾乡从数子者游放乎山水之间而乐乎名敎之中读书弹琴足以自娱安知造物者不吾舍也而吾岂有用者哉吴君行有日谓余曰吾将归游江淛求子之友余既书所赋诗三章以赠行又列吾师友之姓名使吴君因相见而道吾情至杭见戴表元率初者鄞人也邓文原善之者蜀人也亦吾友也其亦以是致吾意焉
送凌德庸赴淮东宪幕序
世所谓丈夫者率盛气大言骄岸倨肆常易一介之士至一介之士当仁不让奋然仗义与人争是非不肯碌碌苟止亦非世所谓丈夫者所能也凌君德庸与余居同邦生同年今年之春相遇都下握手言笑若有雅故盖适千里者见似人而喜况余同邦同年者哉然余所以与凌君相得者又有出於是余闻凌君往年司狱建昌囚有寃皆为平反之与其上官抗略无少假借府史固无论甚者与察司往复折难无诡随依阿声凌君位甚卑无当路之援容顔不能动人世所谓丈夫者常易之安知凌君自处者不卑也彼凌君所恃者以吾之是却彼之非而已彼以其富我以吾仁彼以其爵我以吾义岂虚言哉今凌君入淮东宪司幕府亦粗可以行其志矣夫数罟竭泽盛世不设深文苛察亦君子不为也使吏不得以赇赂行私意不敢以架漏欺公家则淮东之民实被圣上寛仁之泽抑岂独余之望将使世所谓丈夫者知一介之士所守如是是非可易者岂不伟与於其行书此以为赠凌君其或有取焉
第一山人文集序
宋以科举取士士之欲见用於世者不得不繇科举进故父之诏子兄之敎弟自幼至长非程文不习凡以求合於有司而已宋之末年文体大坏治经者不以背於经旨为非而以立说奇险为工作赋者不以破碎纎靡为异而以缀缉新巧为得有司以是取士以是应程文之变至此尽矣狃於科举之习者则曰钜公如欧苏大儒如程朱皆以是显士舍此将焉学是不然欧苏程朱其进以是矣其名世传後岂在是哉王君壮猷自弱冠赋声满塲屋间取乡举如拾芥非唯王君视功名唾手可得一时之士亦孰不以高科期之迩来科举既废王君出其胷中之藴作为诗文成数巨编暇日携以见过求余为之序余读一再过文不苟作字不苟置意深而气直涵泳书易出入骚选宜可以名世传後而非一时科举侥幸求合於有司之作也非自拔於流俗者能若是耶余既为是说遂书以为王君文集序王君名方叔字壮猷其先自盱眙徙吴兴故推其所自题其编曰第一山人文集云
陈子振诗序
予友邓善之张仲实陈无逸皆英爽之士其言语文字足以雄一时予爱之重之一日而得三子者之书皆曰吴中陈子振佳士也尤长於诗今将求序引於子予久杜门闻诗人之款予也喜甚急出肃陈君陈君袖出其所为诗文曰壮游集八卷余益喜亟取读数篇陈君诚能诗独未解所谓壮游名集者意陈君南适越北之燕赵东游齐鲁而西走秦晋凡天下名山大川如岱华太行江淮河海皆尝历览其形势而窥其秘奥故以是名之耶然读之终篇其所至不过吴中数郡而已陈君吴人也其游不出於吴而名其集曰壮游余甚惑焉思而不得其说则以问诸陈君陈君曰游岂有远近哉顾壮怀何如耳至读君自序有曰不好追蹈前人法则嗟乎若是者虽余亦壮之而游何必广哉古之作序者皆序所以作者之意故余因其名集而为之序若夫诗文之美观者当自得之不待余言之赘也赘而赞之余惧非作序之法也又集中有赠叶文炳诗云墨妙当今亚子昂余不识叶假令叶善书当追配古人余书何足重於世而云然哉余甚愧焉请陈君为删之
薛昂夫诗集序
嗟乎吾观昂夫之诗信学问之可以变化气质也昂夫乃西戎贵种服旃裘食湩酪居逐水草驰骋猎射饱肉勇决其风俗固然也而昂夫乃事笔砚读书属文学为儒生发而为诗乐府皆激越慷慨流丽闲婉或累世为儒者有所不及斯亦奇矣盖昂夫尝执弟子礼於须溪先生之门其有得於须溪者当不止於是而余所见者词章耳夫词章之於世不为无所益盖今之诗犹古之诗也苟为无补则圣人何取焉繇是可以观民风可以观世道可以知人可以多识草木乌兽之名其博如此嗟乎吾读昂夫之诗知问学之变化气质为不诬矣他日昂夫为学日深德日进道义之味渊乎见於词章之间则余爱之敬之又岂止於是哉
左丞郝公注唐诗鼓吹序
鼔吹者何军乐也选唐诗而以是名之者何譬之於乐其犹鼔吹乎遗山之意则深矣中书左丞郝公当遗山先生无恙时尝学於其门其亲得於指授者盖非止於诗而已公以经济之才坐庙堂以韦布之学研文字出其博洽之余探隐发奥人为之传句为之释或意在言外或事出异书公悉取而附见之使诵其诗者知其人识其事物者达其义览其词者见其指归然後唐人之精神情性始无所隐遁焉嗟夫唐人之於诗美矣非遗山不能尽去取之工遗山之意深矣非公不能发比兴之藴世之学诗者於是而紬之绎之厌之饫之则其为诗将见隐如宫商铿如金石进而为诗中之韶濩矣此政公惠後学之心而亦遗山裒集是编之初意也耶公命为序不敢辞谨序其大意云
皇朝字语观澜纲目序
余尝读北史见当时巨族贵种皆以工译语相高其间虽时见一二语恨无文字相传不知作如何云云也盖译语皆有声而无文虽欲传其可得乎圣朝混一区宇乃始造为一代之书以文寄声以声成字於以道达译语无所不通盖前代之所未有也古婺王伯达深解其义编集是书曲尽微妙其亦善言语之良师也古人有言涂无远而不弥理无微而不纶余於是书亦云
送田师孟知河中府序
予读汉史至循吏传观古循吏之所为政事敎化之所感召能使蝗不入境虎渡河去民至称之为父母嗟乎何以得此於民哉三代而上未置郡县循吏之名未立繇汉以来士大夫之贤者苟不得一郡一邑而为守令政事不见於世德泽不及於民何由列於史官使循良之名愈久而常存也予友田侯师孟以儒家子弱冠而仕於朝且三十年若铨选财用刑名凡国家急务莫不周知而练达而又未尝一日废书故於经史百家悉能深知其义而不同於流俗朝家循序而迁得知河中府或谓如侯者当位之於朝出其所学上为朝廷羽仪展其所长亦足以裨补於明时予谓不然以师孟之才且贤得一城而守之宣布圣天子德泽下及於百姓将古循吏复见於今日矣河中古蒲阪舜所都也有虞氏之遗风存焉民淳而事简亦师孟之所乐也一旦圣天子擢天下之治最者而大用之必自河中始於其行羣公赋诗赠之而孟頫为之序侯名衍师孟其字云
刘孟质文集序
文者所以明理也自六经以来何莫不然其正者自正奇者自奇皆随其所发而合於理非故为是平易险怪之别也後世作文者不是之思始夸诩以为富剽疾以为快诙诡以为戏刻画以为工而於理始远矣故尝谓学为文者皆当以六经为师舍六经无师矣江右刘君某年甚盛气甚充作为诗文数百篇其锋殆不可当然窃思刘君之才过多若有不必作而作者夫六经之为文也一经之中一章不可少一句一字不可阙盖其谨严如此故立千万年为世之经也余老病废学刘君不以余为不肖一再下问不敢不以诚告刘君以余言为然耶则一以经为法一以理为本必不可不作者勿使无可不作者勿使剩如此他日当追配古人岂止劘屈贾之垒短曹刘之墙而已哉
南山樵吟序
南山樵吟者吴君仲仁所为诗也诗在天地间视他文最为难工盖今之诗虽非古之诗而六义则不能尽废由是推之则今之诗犹古之诗也夫鸟兽草木皆所寄兴风云月露非止於咏物又况由古及今各有名家或以清澹称或以雄深着或尚古怪或贵丽密或舂容乎大篇或收敛於短韵不可悉举而人之好恶不同欲以一人之为求合於衆岂不诚难工哉必得其才於天又充其学於巳然後能尽其道耳吴君年盛资敏不以家事废学故其为诗清新华婉有唐人之余风此予所以深嗟累叹爱之不能巳也山谷道人有言曰本之以国风雅颂深之以离骚九歌此作诗之良法子既序樵吟复告之以是者所以起吴君也吴君名寿民仲仁其字南山其自号云
古今历代啓蒙序
金陵王君元鼎取自三皇五帝以来事迹编为四言又韵其语欲以敎童蒙使之诵习俾知古今携以见示求为序引余闻古者八岁入小学十岁学书计幼仪十有三年学乐诵诗二十而冠始学礼自是以往博学不敎未尝以知古今责童子也後世欲子弟早成应对之间便以不知古今为耻故为师者亦必以是求合於学者之父兄盖自唐李瀚巳有蒙求矣若蒙求之类以十数皆不行於世独蒙求尚有诵习者良由蒙求语意明白易诵故耶然皆不若王君所编为包括古今该备治乱不悖於先儒之论议於小学不为无补然余疾读一过犹以事迹之繁有非童子所能悉者虽成人亦可读之以为历代史记之目也若王君之用心不既勤矣乎敬题其卷首而归之
玄武啓圣记序
易曰天一生水地六成之夫一者数之始也水者万物成形之始也生数奇成数偶於位为北北者背也北方象人背故北极出地最高又北之为文从人相背阳至冬至而止又自冬至而复生於卦为坎水之为文象形为坎卦东西分流於乾坤之四德为贞贞者正而固也二义太玄拟易於贞曰罔冥亦二义在天斗牛女虚危室壁七宿列於北方成形为玄武玄武者龟蛇也青龙白虎朱雀皆一物而玄武独二物不谓之龟蛇而谓之玄武玄之为色赤而黑龟蛇则然有鳞甲武之象也玄武之神始降宋真宗时为祠徧天下大元之兴实始於北方北方之气将王故北方之神先降事为之兆天既告之矣武当山在西南方巍然高且大玄武神依焉黑衣被髪仗劒而践龟蛇人往往见之至今常然五龙观主张君洞渊笃於信道强立不挠皇太后闻而召之会京师大旱自去年九月不雨至於四月天子以为忧皇太后使人持香从张君祷焉先雨张君为之日时巳而果然大雨累数日乃止远近皆沾足皇太后厚赐之尽分其徒不以一钱私巳其行若是真所谓絶无而仅有者也是宜神之相之也张君持所刋啓圣记徼余为序余为诵所闻而书之
清权斋内藁序
清权子处山林而不忘乎世故混人事而不累於尘俗一草冠一布衣逍遥天地之间傲睨景物之表歌声琅然若出金石古所谓碨磈列缺魁诡谲怪之士吾何幸闻其言诵其书耶古之能言者去之千载或数百年皆不得而见之所赖而传者书也然则余虽未得与清权子谈固巳因其书知其人矣亦有因余言而得清权之心者乎子名石翁姓黄氏清权其自号云
叶氏经疑序
大凡读书不能无疑读书而无所疑是盖於心无所得故也无所得则无所思不思矣何疑之有此读书之大患也善读书者必极其心思一字不通弗舍之而求一句一句不通弗舍之而求一章一章不通弗舍之而求一篇夫如是则思之深思之深则必有疑因其疑而极其心思则其有得也凡书皆然经为甚何者六经其来最古传之久而讹谬生焉以今人而臆度古人吾见其不能矣则夫疑之多也何怪通川叶君白首於六经凡有疑皆萃而为一编其疑之浅深固未易遽释而其所以疑者有以见叶君之用心於经书而非泛泛口耳之学所可同年而语矣叶君以仆尝从事於斯不远千里来求序引故序其所以疑者览者其详诸
阙里谱系序
鲁国孔君文昇以书抵仆示以阙里谱系求仆为之序且自叙其世家曰文昇十二世祖讳桧後唐同光间避乱自阙里来居温州之平阳桧生奕奕生源源生实实生丽水县丞会会生平平生达达生公志公志生处州司户参军师古师古生炳炳生贵敬贵敬生潼孙是为文昇皇考始家於杭宋德佑末职敎建康当是时大兵渡江道梗不可南因又家焉至元廿八年以官事赴大都道卒临清文昇忍死扶柩归葬建康而诸孤长者方十岁小者未离乳抱家贫累衆不能复归温州既又娶於溧阳携诸孤就外氏以居遂为溧阳人矣窃惧久而忘其所自来故切切然以谱系为急仆尝谓人之得姓始皆一也至其末流余裔往往不知其所从来者历年之多迁徙之不常而文献之不足徵也今孔君自曲阜而温自温而建康自建康而溧阳凡三徙矣其视温之族巳若温之视曲阜矣数世之後愈远而愈疏谱系之作其可缓乎子曰夏礼吾能言之杞不足徵也殷礼吾能言之宋不足徵也文献不足故也孔君清修好学故能继绍先志缵述家谱使後世子孙知本支之传愈久而不忘夫礼者所以敎民不忘其所自生也君子谓孔君於是乎知礼谨按自先圣至平阳府君凡四十二世至文昇凡五十四世继自今子子孙孙修先世之志勤勤以谱系为事虽百世可知也历年虽多迁徙虽不常尚何久而忘之之惧乎君字退之今为浙西廉访掾云
高惟正吴山纪实诗序
吴僧亢拙与余游三十年一日自吴过余持临邛高文度字惟正所为诗见示且曰吾乡有丁景仁自少小学於高惟正惟正既没景仁哀其师之无成而至於卒也求其遗藁得诗百篇刋诸木使行於世余闻而嘉之自师弟子之道废世之学者其始未尝无师及其稍有所立即以师为讳盖不止於师死而遂倍之也而况高君之穷其生也无以为资其死也不以寿而又无子孙以继其後景仁拳拳不忘其私淑之意必欲使其名因是编以不朽忠厚之至也推是以往则其於人伦之间从可知巳故余深嘉之而为之序若夫高君之诗清隽奇雅吾友龚子敬言之详矣余复何言哉景仁名应荣济阳人今居吴云
松雪斋集卷六

[book_title]卷七
<集部,别集类,金至元,松雪斋集>
钦定四库全书
松雪斋集卷七
元　赵孟頫　撰
记
吴兴山水清远图记
昔人有言吴兴山水清远非夫悠然独往有会於心者不以为知言南来之水出天目之阳至城南三里而近滙为玉湖汪汪且百顷玉湖之上有山童童状若车盖者曰车盖山繇车盖而西山益高曰道塲自此以往奔腾相属弗可胜图矣其北小山坦迤曰岘山山多石草木疎瘦如牛毛诸山皆与水际路遶其麓远望唯见草树缘之而已中湖巨石如积坡陀磊磈葭苇藂焉不以水盈缩为高卑故曰浮玉浮玉之南两小峰参差曰上下钓鱼山又南长山曰长超越湖而东与车盖对峙者曰上下河口山又东四小山衡视则散布不属纵视则聨若鳞比曰沈长曰西余曰蜀山曰乌山又东北曰毗山远树微茫中突若覆釡玉湖之水北流入於城中合苕水於城东北又北东入於震泽春秋佳日小舟泝流城南衆山环周如翠玉琢削空浮水上与船低昂洞庭诸山苍然可见是其最清远处耶
缩轩记
余与戴子遇於浙水之上相乡而笑曰胡然而来乎於是握手而语促膝而坐莫逆而相与为友其游从之乐大暑金石焦草木枯大雨沾裳濡足而不以为困商论辨析百反而不以为异巳俄而戴子有归志曰吾将归乎四明之山遵海滨而处辟吾堂之南溜名之曰缩轩子能记之否乎曰何哉子所谓缩者戴子曰甚矣吾之衰也吾畏人者也余仰而听俯而惑曰人之生也必有慊然不足於中而後畏缩怯耎之心生今子貌枯而道腴家贫而德新人将畏子子何畏於人而何缩之云乎戴子曰向也吾睢睢而于于而无与居高吾冠博吾裾自以为读先王之书出而用之上可以佐时下不失自娱当是时志进而已君子得时则大行不得则龙蛇吾闻之知进而不知退知存而不知亡千岁之後人将谓我愚今吾往矣木石之与居而麋鹿之与羣而已耳且子独不见夫鱼与鸟乎 山林之乐江湖之性虽有韶濩之音子都之姣一旦遇之飞者决起游者深潜矣忧患怵乎吾情而事物感乎吾心世且与我违矣而欲不缩得乎余喟而叹曰吾过矣子之言是也吾喻子志矣天下莫夭於盗跖而顔子为夀莫贫於齐景而伯夷为富万锺之禄君子或以为不足衮衣之荣君子或以为辱世以为石君子以为玉由是言之则子所谓缩者岂非屈於一时而伸於後世者耶
默斋记
华隂杨君士桓名所居室曰默斋而属余为记余尝试为之说曰言者心之所发也人心之动必形於言故凡有动於中者虽欲不言言而欲不类不可得也故喜则言便怒则言躁悲则言惨忧则言塞忿则言烦戏则言甘气直者刚以达谋深者险而诡德厚者简而中资美者清而高峻者必暴而支者必疑此类之所可推而君子亦以是观人焉传曰言行君子之枢机枢机之发荣辱之主也一言可以为荣一言可以为辱言固不可不慎也而亦不能无言也今子以默自铭岂遂欲无言乎夫隂者阳之基也静者动之代也隂不极则阳不生静不极不能以致动今夫雷霆之震惊凡天地之间万物之衆蝡动喘息有知无知之殊皆鼓舞动荡气达而甲坼其功若是然而至於秋冬之交则默然若无有者一或发声则妖异随之矣向使雷霆日日而鸣则吾见万物英华将不敛英华之不敛则生意几息又何望於遂其性哉君子之道或默或语隂阳之义也孔子曰夫人不言言必有中老子曰大辩若讷是故人患不能默耳不患不能言也苟能默矣於言乎何有平居恂恂如不能言及夫临大事决大议一言而人无异辞此古所谓能默者也而非无言之谓也士桓其勉之哉
明肃楼记
至元十六年诏立後卫亲军都指挥司设使副签事统选兵万人车驾所至常从营白鴈口既成官有廨士有舍糗粮有仓金鼓有楼器械有局交易有市凡军中之政毕举营南迫信安河西临滹沱白沟东与郎城蛤蜊港接越六年当至元廿一年秋大霖雨明年秋又雨羣川漫流营居水中士马告病枢密院以闻得旨移稍西於是重作圆营去卑就高舍危即安衆心胥说不日成之士强马蕃视昔为雄由是开屯田千顷用其农隙以讲武事无坐食仓廪之弊而有古者寓兵於农之遗意焉中营为楼凡数十楹悬金鼔以警士之视听雄伟壮丽去地百尺凭阑远望可尽数十百里之外岁时椎牛酾酒高会飨士三令而五申之士皆不敢仰视坐作进退无不如法自卫帅以下咸请名斯楼而记之仆闻之古人有言曰兵政贵明军令贵肃舍明与肃非政令之善者乃名之曰明肃而求集贤侍讲学士宋公大书以扁其顔方今天子圣明四海之内晏然无桴鼓之警宿卫之士皆安生乐业利其器械足其衣食春秋属櫜鞬简车马从乘舆巡幸蒐猕出入神旗豹尾之间示不忘武备而已而诸公能於无事之时勤於军政如此其所谓暇且整者耶夫君子闻鼔鼙之声则思将帅之臣况入其营垒登斯楼见其行事者乎可以知一时将帅之贤矣抑又闻之古之谋帅者以说礼乐敦诗书为贤诗书礼乐疑若於将帅邈然不相及然欲使士卒皆有尊君亲上之心非是四者其孰与於此故因记斯楼之成而并书之以为诸君勉是役也诸帅既定议佥事刘公实董其事云
完州前进士题名记
古者乡州党遂皆有庠序以教学者其大夫长正亦皆其乡之长老以帅其子弟故民之从之也易夫惟其从之也易则人才之衆多匪降自天亦人力之助也金自有国以至於亡仅百年然以文取士完州之境登进士第者举不乏人当金之时完未为州永平一县而已夫一县不为大也百年不为久也而士往往以儒科起家岂可谓非美哉刘君安仁完人也予往在江左识其人及予来燕谓予曰曩吾邦之美若是而今也则亡吾耻之思琢石大书乡先生之以进士进者刻之学宫将使往者传远而不坠来者景慕而知劝且求余文为之记安仁斯言真仁人之言也古之乡长老帅其子弟而教之其意亦若是而已自世俗观之孰不以为迂疎不切而安仁乃汲汲然若已有所未足而为之非知本乎夫儒者之事通乎天人而接乎圣贤推而放之可以为邦国之光卷而怀之犹不失为身修家齐之士可不务诸於是探讨故实自天会讫於正大得三十有六人并考其官簿书而刻之凡完州之士非其曾玄则其云仍也盍思勉於学以无负安仁之意孔子曰十室之邑必有忠信又况以一州之庶岂无闻风而兴起者哉安仁名【阙】今掾中书省云
贤乐堂记
延佑四年月日诏作林园於大都健德门外以赐太保曲室且曰令可为朕春秋行幸驻跸地有司受诏越月而成南瞻京阙云气郁葱北眺居庸峰峦崒嵂前包平原却倚絶?山迥水萦诚畿甸之胜处也中园为堂构亭其前列树花果松柏榆柳之属不侈不隘克称上意集贤大学士臣邦宁复请赐名其堂若亭乃命臣赵孟頫具名以闻於是请名其堂曰贤乐之堂孟子所谓贤者而後乐此者也亭曰燕喜之亭诗所谓鲁侯燕喜是也制曰可即日命昭文馆大学士臣溥光书以赐之太保公复俾孟頫为之记以表上恩及名堂之意古者贤公卿大臣遭遇时君得志当世盖亦有园池台榭之观非徒以适宴休纵逸游而已将以散意息虑思其政求其道推其乐於天下以辅成其君也惟古之为园池台榭也必以仁为之基义为之涂礼为之藩垣不言而信及於豚鱼不动而泽被乎草木品物欣欣各得其所是以居之而安游之而适思之而得求之而合推其乐以及乎四海保其地可以传乎子孙故孟子曰贤者而後乐此不贤者虽有此不乐也公以深忠硕德光辅圣明位列三公恩冠百辟而战战栗栗夙夜匪懈恒惧无以报圣天子之深恩近有诏进公太傅公俯伏力辞必得请而後已然後人始知有辞让之风非贤乎况兹园池台榭之为不作於已而受於天子且天子不以赐他臣而以赐公是天子以贤赏公而公以贤受赏君臣一德相际如此必能推其乐保其地如古之贤者则鲁侯燕喜之颂不得专美於前矣此名堂若亭之意而天下亦以此望於公也敢书以为记
大雄寺佛阁记
阏逢涒滩之岁春正月长兴大雄寺僧道成使其徒得恩以书来谒曰大雄故陈之报德寺而今名则宋治平间所更也广廷大殿规制伟杰殿北故有华岩殿荒陋迫厄见者咸谓弗称道成乃与居拱者谋即其地建佛阁三十楹既成中置大像复作小像千翼之黄金庄严胜相备具盖裒人之施竭已之资崇积铢寸忍可誓愿历一星周而仅有济今拱既死而道成亦巳老矣恐遂泯泯无以示後人敢以记请予窃嘉其志乃为之记曰天下之事类非苟且欲速者所能为也夫欲速则志不逹苟且则功易堕吾观二子经营谋度忘十年之久而以必成为期故能辟隘陋为高明化荆棘为岑楼缭以朱阈覆以重檐然後视殿若廷始若无愧微夫二子坚持之操勤笃之行弗遽弗挠安能以小致大以难致易讫不违其志如此哉其视世之苟且欲速徼幸旦莫者所成就为何如是可书已按长兴为陈高祖故里寺其宅也有桧在廷直殿之西偏邑长老言当时故物也苍皮赤文破裂奇诡而茂悦之色千载不渝余故每至辄盘桓其下而不能去及登斯阁为之四顾山川寂寥万象苍茫古人遗迹皆已湮没无余矣而此树婆娑独以浮屠氏故得全是岂偶然也哉则又为之咨嗟叹息而不能已寺在唐会昌间尝废至大中乃复又一百余年当宋天圣三年寺僧志等始新作三门又二百【阙】十年而阁始建繇陈天嘉至於今其废兴大略如此寺故无纪载故余并及之使来者有考焉
瑞州路北乾明寺记
瑞州城东北有山曰妙高登兹山者山川之高深树木之隂森莲花之敷芬禽鸟之翔吟凡一郡之胜萃於人目盖俗氛所不能至而佛境之所融摄也在昔宋时祀洪山灵峰尊者於其颠郡人祷焉雨阳弗愆而物无疵疠於是延乾明寺尼妙智俾主祠事智以苦行净业檀施聿来因辟祠为寺而自别为北乾明焉仍乾明之名示不忘本而加北者以方所言也既乃度元胜永远了敬绍勤为徒敬也勤也得智之道相与刻苦励行拓故宏新而敬之徒法玉贵亨益思所以卒智之始图乃构堂以安清鉢筑室以严浄居法堂西敞灵祠南啓佛天菩萨罗汉之像经律论教之藏各为大屋以覆之栋宇之隆雕塑之巧绘画之工黄金丹砂璀璨芬郁之饰种种庄严咸诣其极最後作堂於万竹中以为宴坐之处紫节相斑森然林立如植幢盖风生而璆琳鸣雨集而鸾鹤舞见者惊喜至者忘归其所成就如此而録教事者方且以事挠之若不可朝夕居元贞二年了敬乃携其徒玉与亨之建康求直其枉遂絶长江渡大河北走京师行御史台中丞张闾公宣政院参议逹尔嘉公引以见大护国仁王寺瞻八大师以其事上闻有旨护持禁毋扰其寺且赐了敬号圆觉大师已而皇太后妃子皆怜之赐衣与食又降懿旨以其寺充位下焚修道塲度弟子出入宫掖得乘水驿往来大恩优渥可谓至矣山灵川祗亦大欢喜适中丞公行宣政院於杭敬与其徒自江右来谒公公示孟頫以事状命为文记其始末乃叙其事以为记了敬宜以遭逢自庆益自砥砺究竟六度上报国恩其徒亦宜淑慎持戒精进不退以成敬之志则庶几无负国家崇重之意未几中丞公拜中书左丞将行以一大藏经与之使迎至乾明有以见中丞公之能施而二三比丘尼其道有足以动王公大人者皆可书也自智之建寺其法盖甲乙相传云
九宫山重建钦天瑞庆宫记
九宫之山真人居之其山之高去地且四十里殆与人境絶多夀木灵草幽花上药荟蔚藿蘼蒙笼蔓延於其上清泠之泉喷薄飞流於其下盖仙游之馆而栖真之地也自真人之居是山祷焉而雨阳时祈焉而年谷熟故宋人筑宫而严事之其事则司业易公之记可考矣已未江上之役兵既解而宫毁於盗冲隐大师封君大本与其徒思复於古昔拾瓦砾除蓁莽度材鸠工作而新之乃作妙应之殿殿西南乡为渊静之居东为方丈殿南为天光之堂其上曰朝元之阁阁西龙神殿东为藏室皆南乡阁之南为仙游之殿又南为通明之殿殿西为西庑庑西为道院其东亦为庑东庑之东为斋厨仓廪庑南为天声之楼县大钟其上楼东西面又为道院庭西东面为朝真之馆中庭为虚皇之坛坛南为碑亭亭南为三门门东为化士之局西亦如之三门之南为华表其东西皆属以周廊门南为壶天之亭又南为天上九宫之门合数百间皆雄杰壮丽俨若清都缥缈靓深疑出尘境虽仙灵之宅隂有相者亦不可谓非人力之极致也当封君时则有若某某同其劳封君既老戴君继之最後得法师罗君希往某某成其终繇封君以来历年三十更有道之士十数然後毁者复完废者复兴卑者崇之缺者增之百神之象祭酒之器养生之田鼔钟幕帟供张之具视昔有加焉岂非难哉至元丁亥孟頫奉诏赴阙始识法师罗君於京师而又与予同邸舍居久之以记为请不得辞乃叙其事而记之然
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 10:27:19-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>