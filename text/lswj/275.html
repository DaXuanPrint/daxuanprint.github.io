<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="岁功典第一卷,岁功典第二卷,岁功典第三卷,岁功典第四卷,岁功典第五卷,岁功典第六卷,岁功典第七卷,岁功典第八卷,岁功典第九卷,岁功典第十卷,岁功典第十一卷,岁功典第十二卷,岁功典第十三卷,岁功典第十四卷,岁功典第十五卷,岁功典第十六卷,岁功典第十七卷,岁功典第十八卷,岁功典第十九卷,岁功典第二十卷,岁功典第二十一卷,岁功典第二十二卷,岁功典第二十三卷,岁功典第二十四卷,岁功典第二十五卷,岁功典第二十六卷,岁功典第二十七卷,岁功典第二十八卷,岁功典第二十九卷,岁功典第三十卷,岁功典第三十一卷,岁功典第三十二">
<meta name="description" content="历象汇编是中国古籍中有关气象天文内容的汇编。清康熙时广罗古今群籍有关记载,分门别类比排而成。原系陈梦雷所编,雍正时改由蒋廷锡修撰。收入《古今图书集成》。上海中华书局按康有为藏本于1934年缩小影印。陈梦雷,字则震,号有斋,福建候官人。清代学者。曾编有《盛京通志》、《承德县志》、《海城县志》、《闲止书堂集钞》、《松鹤山房诗文集》等。1701年据诚亲王胤祉颁发的协一堂藏书及家藏的1万多卷图书,分门别类编成一集。雍正登基后,被流放东北,卒于戍所。蒋廷钖,清康熙举人。常熟人。字扬孙,号西谷。工诗善画。著有《尚书地">
<title>古今图书集成历象汇编岁功典_陈梦雷_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">古今图书集成历象汇编岁功典</span> <br/>
          作者： <span class="inputVal" id="bkauthor">陈梦雷</span> <br/>
          朝代： <span class="inputVal" id="bkdate">清代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">类书文集,类书,完结</span> <br/>
          字数： <span class="inputVal" id="bknum">[book_length]1637054</span> <br/>
          说明： <span class="inputVal" id="bkdec">历象汇编是中国古籍中有关气象天文内容的汇编。清康熙时广罗古今群籍有关记载,分门别类比排而成。原系陈梦雷所编,雍正时改由蒋廷锡修撰。收入《古今图书集成》。上海中华书局按康有为藏本于1934年缩小影印。陈梦雷,字则震,号有斋,福建候官人。清代学者。曾编有《盛京通志》、《承德县志》、《海城县志》、《闲止书堂集钞》、《松鹤山房诗文集》等。1701年据诚亲王胤祉颁发的协一堂藏书及家藏的1万多卷图书,分门别类编成一集。雍正登基后,被流放东北,卒于戍所。蒋廷钖,清康熙举人。常熟人。字扬孙,号西谷。工诗善画。著有《尚书地理今释》等书。雍正时奉命重编《古今图书集成》。其第1编即《历象汇编》(其他5编为方舆、明伦、博物、理学、经济)。《岁功典》记季节、月令、寒暑、干支、晨昏、昼夜、节气等,共43部116卷。本汇编资料丰富,类别编排合理。在其中找古今气象或天文的资料,十分方便。有关气候季节等方面的资料,可在《岁功典》中找寻;</span> <br/>
          封面： <span class="inputVal" id="bkimg">Z_18464.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]古今图书集成历象汇编岁功典
[book_author]陈梦雷
[book_date]清代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]类书文集,类书,完结
[book_length]1637054
[book_dec]历象汇编是中国古籍中有关气象天文内容的汇编。清康熙时广罗古今群籍有关记载,分门别类比排而成。原系陈梦雷所编,雍正时改由蒋廷锡修撰。收入《古今图书集成》。上海中华书局按康有为藏本于1934年缩小影印。陈梦雷,字则震,号有斋,福建候官人。清代学者。曾编有《盛京通志》、《承德县志》、《海城县志》、《闲止书堂集钞》、《松鹤山房诗文集》等。1701年据诚亲王胤祉颁发的协一堂藏书及家藏的1万多卷图书,分门别类编成一集。雍正登基后,被流放东北,卒于戍所。蒋廷钖,清康熙举人。常熟人。字扬孙,号西谷。工诗善画。著有《尚书地理今释》等书。雍正时奉命重编《古今图书集成》。其第1编即《历象汇编》(其他5编为方舆、明伦、博物、理学、经济)。《岁功典》记季节、月令、寒暑、干支、晨昏、昼夜、节气等,共43部116卷。本汇编资料丰富,类别编排合理。在其中找古今气象或天文的资料,十分方便。有关气候季节等方面的资料,可在《岁功典》中找寻;
[book_img]Z_18464.jpg


[book_title]岁功典第一卷
岁功总部汇考一
上古
天皇氏始制干支之名，以定岁之所在。
按宋《刘恕·外纪》：天皇氏继盘古氏以治，是曰天灵。澹泊无为而俗自化，始制干支之名以定岁之所在。十干曰阏逢，旃蒙，柔兆，疆圉，著雍，屠维，上章，重光，元黓，昭阳。十二支曰困敦，赤奋若，摄提格，单阏，执徐，大荒落，敦牂，协洽，涒滩，作噩，阉茂，大渊献。
〈注〉干，干也。其名有十，亦曰十母：甲、乙、丙、丁、戊、己、庚、辛、壬、癸是也。支，枝也。其名一十二，亦曰十二子：子、丑、寅、卯、辰、巳、午、未、申、酉、戌、亥是也。阏逢，甲也；旃蒙，乙也；柔兆，丙也；疆圉，丁也；著雍，戊也；屠维，己也；上章，庚也；重光，辛也；元黓，壬也；昭阳，癸也。困敦混沌也。言万物萌混沌于黄泉之下也，子也。赤奋若若顺也。阳气奋迅万物而起，无不若其性也，丑也。摄提格，万物承阳而起。格者，起也。岁在寅正，月出东方为众星之纪。以摄提宿，故名也，寅也。单阏言阳气推万物而起，单尽越止也，卯也。执徐伏蛰之物皆敷舒而出，执蛰徐舒也，辰也。大荒落，万物皆炽盛而大出，霍然落也，巳也。敦牂，敦盛牂壮也，言万物盛壮也，午也。协洽言阴阳化生万物和合也，未也。涒滩言万物吐秀倾垂之貌也，申也。作噩言万物皆芒枝起之貌，酉也。阉茂言万物皆蔽冒阉蔽茂冒也，戌也。大渊献渊深也，大献万物于天，深于盖藏也，亥也。〈按：三皇之名，相传不一。或以伏羲、神农、黄帝为三皇，或以继盘古而王之天皇、地皇、人皇别为三皇。年代久远，已无确据。按《刘恕外纪》，言伏羲制甲历，则谓伏羲即天皇之说，庶几近之。但今纲鉴皆于伏羲之前，别纪三皇；而所谓干支，又别有阏逢困敦之名。故今从之于伏羲前，别编天皇氏云〉。
地皇氏始分昼夜，以三十日为一月。
按宋《刘恕·外纪》：地皇氏继天皇以治，爰定三辰，是分昼夜，以三十日为一月。
太昊伏羲氏始作甲历，以定岁时。
按《史记·补三皇本纪》不载。按宋《刘恕·外纪》：伏羲作甲历，定岁时，起于甲寅干支相配，为十二辰，六甲而天道周矣。岁以是纪而年不乱，月以是纪而时不易，昼夜以是纪而人知度，东西南北以是纪而方不惑。
陶唐氏
尧命羲和主历象，以定四时。
按《书经·虞书·尧典》：乃命羲和，钦若昊天历象，日月星辰，敬授人时。
〈蔡传〉乃者继事之辞，羲氏和氏主历象授时之官，若顺也，昊广大之意。历所以纪数之书，象所以观天之器，如下篇玑衡之属是也。日，阳精，一日而绕地一周；月，阴精，一月而与日一会。星二十八宿。众星为经，金木水火土五星为纬，皆是也。辰以日月所会，分周天之度为十二次也。人时谓耕穫之候，凡民事早晚之所关也。
分命羲仲，宅嵎夷，曰旸谷，寅宾，出日，平秩东作。日中，星鸟，以殷仲春。厥民析，鸟兽孳尾。
〈蔡传〉此下四节，言历既成而分职，以颁布且考验之，恐其推步之，或差也。或曰上文所命。盖羲伯和伯，此乃分命其仲叔。未详是否也，宅居也，嵎夷即禹贡，嵎夷既略者也。曰：旸谷者取日出之义。羲仲所居官次之，名盖官，在国都而测候之所，则在于嵎夷东表之地也。寅，敬也。宾，礼接之，如宾客也。出日，方出之日，盖以春分之旦，朝方出之日而识其初出之景也。平均，秩序作起也。东作，春月，岁功方兴，所当作起之事也。盖以历之节气，早晚均次其先后之宜，以授有司也。日中者，春分之刻，于夏永冬短为适中也。昼夜皆五十刻，举昼以见夜。故曰：日星鸟南方，朱鸟七宿。唐一行推以鹑火为春分，昏之中星也。殷，中也，春分阳之中也。析，分散也，先时冬寒，民聚于隩，至是则以民之散处，而验其气之温也。乳化曰孳，交接曰尾，以物之生育而验其气之和也。
申命羲叔，宅南交，平秩南讹，敬致，日永，星火，以正仲夏。厥民因，鸟兽希革。
〈蔡传〉申，重也。南交，南方交趾之地。陈氏曰：南交下当有曰明都三字。讹，化也，谓夏月时物长〈上声〉盛，所当变化之事也。敬致周礼，所谓冬夏致日。盖以夏至之日中，伺日而识其景。如所谓日至之景，尺有五
寸，谓之地中者也。永，长也，日永昼六十刻也。星火东方苍龙七宿。火谓大火。夏至，昏之中星也。正者，夏至阳之极，午为正，阳位也，因析而又析以气，愈热而民愈散处也。希革，鸟兽毛希而革易也。
分命和仲，宅西，曰昧谷。寅饯纳日，平秩西成。宵中星虚，以殷仲秋。厥民夷，鸟兽毛毨。
〈蔡传〉西谓西极之地也。曰昧谷者，以日所入而名也。饯，礼送行者之名。纳日，方纳之日也。盖以秋分之莫〈去声〉夕，方纳之日而识其景也。西成，秋月物成之时，所当成就之事也。宵，夜也。宵中者，秋分夜之刻于夏冬为适中也，昼夜亦各五十刻，举夜以见日，故曰宵。星虚，北方元武七宿之虚星。秋分，昏之中星也。亦曰殷者。秋分，阴之中也。夷，平也。暑退而人气平也。毛毨，鸟兽毛落更生，润泽鲜好也。
申命和叔，宅朔方，曰幽都。平在朔易，日短，星昴，以正仲冬。厥民隩，鸟兽氄毛。
〈蔡传〉朔方，北荒之地。谓之朔者，朔之为言苏也，万物至此死而复苏，犹月之晦而有朔也。日行至是则沦于地中，万象幽暗，故曰幽都，在察也。朔易，冬月岁事已毕，除旧更新，所当改易之事也。日短，昼四十刻也。星昴，西方白虎七宿之昴宿。冬至，昏之中星也，亦曰正者。冬至，阴之极，子为正阴之位也。隩，室之内也，气寒而民聚于内也。氄毛，鸟兽生耎毳细毛以自温也。盖既命羲和造历制器，而又分方与时，使各验其实，以审夫推步之差。圣人之敬天勤民，其谨如是。是以术不违天，而政不失时也。又按：此冬至日在虚昏中昴，今冬至日在斗昏中壁，中星不同者。盖天有三百六十五度四分度之一，岁有三百六十五日四分日之一。天度四分之一而有馀，岁日四分之一而不足。故天度常平运而舒，日道常内转而缩。天渐差而西，岁渐差而东。此岁差之由。唐一行所谓岁差者是也。古历简易未立差法，但随时占候修改，以与天合。至东晋虞喜始以天为天，以岁为岁。乃立差以追其变，约以五十年退一度。何承天以为太过，乃倍其年，而又反不及。至隋刘焯取二家中数七十五年为近之，然亦未为精密也，因附著于此。
帝曰：咨，汝羲暨和。期三百有六旬有六日，以闰月定四时成岁，允釐百工，庶绩咸熙。
〈蔡传〉咨，嗟也。嗟叹而告之也。暨，及也。期，犹周也。允，信。釐，治工官，庶众绩功，咸皆熙广也。岁有十二月，月有三十日，三百六十者，一岁之常数也。故日与天会而多五日九百四十分日之二百三十五者，为气盈；月与日会而少五日九百四十分日之五百九十二者，为朔虚。合气盈朔虚而闰生焉。故一岁闰率则十日九百四十分日之八百二十七，三岁一闰则三十有二日九百四十分日之六百单一，五岁再闰则五十四日九百四十分日之三百七十五十。有九岁七闰，则气朔分齐。是为一章也。故三年而不置闰，则春之一月入于夏，而时渐不定矣。子之一月入于丑而岁渐不成矣。，积之之久，至于三失闰，则春皆入夏而时全不定矣。十二失闰子皆入丑，岁全不成矣。其名实乖戾，寒暑反易，农桑庶务，皆失其时。故必以此馀日置闰月于其间，然后四时不差，而岁功得成。以此信治百官而众功皆广也。
夏后氏
夏后氏以建寅为正朔，定岁时节候之宜。
按《史记·夏本纪》不载　按《大戴礼记·夏小正》：正月启蛰，言始发蛰也。雁北乡，先言雁而后言乡者，何也。见雁而后数其乡也。乡者，何也。乡其居也。雁以北方为居。何以谓之为居。生且长焉。尔九月遰鸿雁，先言遰而后言鸿雁，何也。见遰而后数之，则鸿雁也。何不谓南乡也。曰：非其居也，故不谓南乡。记鸿雁之遰也，如不记其乡。何也。曰：鸿不必当小正之遰者也。雉震呴，震也者，鸣也；呴也者，鼓其翼也。正月必雷，雷不必闻。惟雉为必闻之。何以谓之雷。则雉震呴相识以雷。鱼陟负冰。陟，升也。负冰云者，言解蛰也。农纬，厥耒纬束也。束其耒，云尔者用是见君之亦有耒也。初岁祭耒，始用畅也。其用初云尔畅也者，终岁之用祭也，言是月之始用之也。初者，始也。或曰祭韭也。囿，有韭囿也。园之燕者也，时有俊风。俊者，大也。大风，南风也。何大于南风也。曰：合冰必于南风，解冰必于南风，生必于南风，收必于南风。故大之也。寒曰：涤冻涂。涤也者，变也，变而煖也。冻涂者，冻下而泽上多也。田鼠出田，鼠者，嗛鼠也，记时也。农率均田，率者，循也。均田者，始除田也。言农夫急除田也。獭祭鱼其必与之献。何也。曰：非其类也，祭也者，得多也。善其祭而后食之。十月豺祭兽，谓之祭，獭祭鱼谓之献。何也。豺祭其类，獭祭非其类，故谓之献。大之也，鹰则为鸠，鹰也者，其杀之时也。鸠也者，非其杀之时也。善变而之仁也。故其言之也。曰：则尽其辞也。鸠为鹰，变而之不仁也。故不尽其辞也。农及雪泽，言雪泽之无高下也。初服于公田，古有公田焉者。古言先服公田而后服其田也。采芸，为庙釆也。鞠则见，鞠者，何也。星名也。鞠则见者，岁再见尔。初昏参中，盖记时也。云斗柄县在下，言斗柄者，所以著参之中也。柳梯，梯也者，发孚也。梅杏杝桃则华。杝桃，山桃也。缇，缟也者，莎随也。缇也者，其实也。先言缇而后言缟者，何也。缇先见者也。何以谓之小正，以著名也。鸡粰粥。粥也者，相粥之时也。或曰粰妪伏也，粥养也。
二月往耰黍禅。禅，单也。初俊羔助，厥母粥。俊也者，大也。粥也者，养也。言大羔能食草木而不食其母也。羊羔非其子而后养之，善养而记之也。或曰忧有煮祭。祭也者，用羔是时也。不足喜乐，喜羔之为生也，而记之与羊牛腹时也。绥，多女，士绥安也。冠子取妇之时也。丁亥万用入学。丁亥者，吉日也。万也者，干戚舞也。入学也者，大学也。谓令时大舍釆也。祭鲔，祭不必记。记鲔何也。鲔之至有时，美物也。鲔者，鱼之先至者也。而其至有时，谨记其时。荣黄菜色，菜繁田，胡繁田。胡者，繁母也。繁，万勃也。皆豆实也，故记之。昆，小虫抵蚳。昆者，众也。田魂，螺也者。动也，小虫动也。其先言动而后言虫者，何也。万物是动而后著括，犹推也，蚳，蚁卵也，为祭醢也，取之则必推之，推之必不取，取必推而不言取。来降燕乃睇燕乙也。降者，下也。言来者何也。莫能见其始出也，故曰来降。言乃睇，何也。睇者，眄也。眄者，视可为室者也。百鸟皆曰巢，穴取与之室，何也。掺泥而就家，人人内也。剥鳝以为鼓也，有鸣仓庚。仓庚者，商庚也。商庚者，长股也。荣芸时有见梯始收，有见梯而后始收，是小正序也，小正之序时也，皆若是也。梯者所为豆实。
三月参则伏。伏者，非忘之辞也，星无时而不见，我有不见之时，故曰伏。云摄桑，桑摄而记之。急桑也，委杨杨则花而后记之。䍷羊，羊有相还之时，其类䍷，䍷然记变尔，或曰䍷羝也。𧎅则鸣，𧎅，天蝼也。颁冰，颁冰者，分冰以授大夫也。采识，识草也。妾子始蚕，先妾而后子。何也。曰：事有渐也，言自卑事者，始执养宫，事执操也。养，长也。祈麦实，麦实者，五谷之先见者，故急，祈而记之也。越有小旱。越，于也，记是时恒有小旱。田鼠化为鴽。鴽，鹌也。变而之善，故尽其辞也。鴽为鼠，变而之不善，故不尽其辞也。拂桐芭。拂也者，拂也。桐芭之时也，或曰言桐芭始生貌。拂，拂然也。鸣鸠，言始相命也。先鸣而后鸠，何也。鸠者，鸣而后知其鸠也。
四月昴则见初昏，南门正南。门者，星也。岁再见壹正，盖大正所取法也。鸣扎。扎者，宁县也，鸣而后知之，故先鸣而后扎囿。有见杏囿者，山之燕者也。鸣蜮，蜮也者，或曰：屈造之属也。王萯莠取荼。荼也者，以为君荐蒋也。莠，幽。越有大旱，记时尔。执陟攻驹。执也者，始执驹也。执驹也者，离之去母也。执而升之，君也。攻驹也者，教之服车，数舍之也。
五月参则见。参也者，牧星也。故尽其辞也。蜉蝣有殷。殷，众也。蜉蝣，殷之时也。蜉蝣者，渠略也。朝生而暮死。称有，何也，有见也。鴃则鸣鴃者，百鹩也。鸣者，相命也，其不辜之时也。是善之，故尽其辞也。时有养白养长也。一则在本，一则在末。故其记曰时养白之也。乃瓜。乃者，急瓜之时也。瓜也者，始食瓜也。良蜩鸣，良蜩也者，五采具之，兴，五日翕，望乃伏。其不言生而称兴，何也。不知其生之时，故曰兴。以其兴也，故言之兴五日翕也。望也者，月之望也。而伏云者，不知其死也。故谓之伏。五日也者，十五日也。翕也者，合也。伏也者，入而不见也。启灌蓝蓼。启者，别也，陶而疏之也。灌者，聚生者也，记时也。鸠为鹰。唐蜩鸣。唐蜩鸣者，匽也。初昏大火中。大火者，心也。心中，种黍菽糜时也，煮梅为豆实也。蓄兰为沐浴也。菽糜以在经中，又言之时，何也。是食矩关而记之，颁马分夫妇之驹也，将间诸则，或取离驹纳之则。法也。〈字查字典无〉六月初，昏斗柄正在上。五月大火中，六月斗柄正在上，用此见斗柄之不在当心也。盖当依依尾也。煮桃。桃也者，杝桃也。杝桃也者，山桃也。煮以为豆实也。鹰始挚。始挚而言之何也。讳煞之辞也，故挚云。
七月莠雚，苇未莠则不为雚。苇莠，然后为雚苇。故先言莠。捚子肇肆。肇，始也。肆，遂也。言其始遂也，其或曰肆杀也。湟潦生苹。湟，下处也，有湟然后有潦，有潦而后有苹。草也爽死。爽也者，犹疏也。苹莠。苹也者，有马帚也。汉案户，汉也。案户也者，直户也，言正南北也。寒蝉鸣。蝉也者，蝭也。初昏，织女正东乡，时有霖雨灌荼。灌，聚也。荼，雚苇之莠，为蒋楮之也。雚未秀为菼，苇未秀为芦。斗柄县在下，则旦。
八月剥瓜，畜瓜之时也。元校。元也者，黑也。校也者，若绿色。然妇人未嫁者衣之。剥枣。剥也者，取也。粟零。零也者，降也。零而后取之，故不言剥也。丹鸟羞白鸟。丹鸟者，谓丹良也。白鸟者，谓蚊蚋也。其谓之鸟也，重其养者也，有翼者，为鸟。羞也者，进也，不尽食也。辰则伏。辰也，谓星也。伏也者，入而不见也。鹿人从者，从群也。鹿之养也，离群而善而之。离而生，非所知时也。故记从不记离。君子之居幽也，不言。或曰人人从也者，大者于外，小者于内，率之也。鴽为鼠参中，则旦。
九月内火。内火也者，大火。大火也者，心也。遰鸿雁。遰，往也，主夫出火。主夫也者，主以时纵火也。陟元鸟蛰。陟，升也。元鸟者，燕也。先言陟而后言蛰，何也。陟而后蛰也。能罢貊貉鼬鼪，则大若蛰而荣鞠。鞠，草也。鞠荣而树，麦时之急也。王始裘者，何也。衣裘之时也。辰系于日，雀入于海为蛤。盖有矣，非常入也。
十月豺祭兽。善其祭而后食之也。初昏南门见，南门者，星名也。及此再见矣。黑乌浴者，何也。乌浴也者，飞乍高乍下也。时有养者长也，若曰之长也。元雉入于淮为蜃。蜃者，蒲芦也。织女正北乡则具。织女，星名也。十有一月王狩。狩者，言王之时田冬猎为狩。陈肋革，陈肋革者，省兵甲也。啬人不从。不从者，弗行于时月也。万物不通陨，麋角陨坠也。曰冬至阳气至，始动诸向，生皆蒙蒙符矣。故麋角陨，记时焉尔。
十有二月鸣弋。弋也者，禽也。先言鸣而后言弋者，何也。鸣而后知其弋也。元驹贲。元驹也者，蚁也。贲者，何也。走于地中也。纳卵蒜卵。蒜也者，本如卵者也。纳者何也。纳之君也。虞人入梁。虞人，官也。梁者，主设网罟者也。陨麋角。盖阳气旦曙也，故记之也。
周
武王克商，改用子正，仍以夏时定四时中气，及七十二候，以纪政授时。
按《史记·周本纪》不载。　按《汲冢周书·周月解》：惟一月既南至昏昴毕，见日短极，基践长微，阳动于黄泉，阴惨于万物。是月斗柄建。子始昏北指，阳气亏，草木萌荡，日月俱起于牵牛之初，右回而行。月周天起一次而与日合。宿日行月一次，周天历舍于十有二辰，终则复始，是谓日月权舆。周正岁道数起于时一，而成于十，次一为首。其义则然。凡四时成岁，有春夏秋冬，各有孟仲季以名，十有二月中气以著时应。春三月中气：雨水、春分、谷雨。夏三月中气：小满、夏至、大暑。秋三月中气：处暑、秋分、霜降。冬三月中气：小雪、冬至、大寒。闰无中气，斗指两辰之间。万物春生、夏长、秋收、冬藏。天地之正，四时之极，不易之道。夏数得天，百王所同。其在商汤，用师于夏。除民之灾，顺天革命，改正朔，变服殊号，一文一质，示不相沿。以建丑之月为正易，民之视若天时。大变亦一代之事，亦越我周王致伐于商，改正异械以垂三统。至于敬授民时，巡狩祭享，犹自夏焉。是谓周月以纪于政时训解。立春之日，东风解冻。又五日，蛰虫始振。又五日，鱼上冰。风不解冻，号令不行。蛰虫不振，阴奸阳。鱼不上冰，甲冑私藏。雨水之日，獭祭鱼。又五日，鸿雁来。又五日，草木萌动。獭不祭鱼，国多盗贼。鸿雁不来，远人不服。草木不萌，动果蔬不熟。惊蛰之日，桃始华。又五日，仓庚鸣。又五日，鹰化为鸠。桃始不华，是谓阳否。仓庚不鸣，臣不〈阙〉主。鹰不化鸠，寇戎数起。春分之日，元鸟至。又五日，雷乃发声。又五日，始电。元鸟不至，妇人不〈阙〉。雷不发声，诸侯〈阙〉。民不始电，君无威震。清明之日，桐始华。又五日，田鼠化为鴽。又五日，虹始见。桐不华，岁有大寒。田鼠不化鴽，国多贪残。虹不见，妇人苞乱。谷雨之日，萍始生。又五日，鸣鸠拂其羽。又五日，戴胜降于桑。萍不生，阴气愤盈。鸣鸠不拂其羽，国不治兵。戴胜不降于桑，政教不中。立夏之日，蝼蝈鸣。又五日，蚯蚓出。又五日，王瓜生。蝼蝈不鸣，水潦淫漫。蚯蚓不出，嬖夺后。王瓜不生，困于百姓。小满之日，苦菜秀。又五日，靡草死。又五日，小暑至。苦菜不秀，贤人潜伏。靡草不死，国纵盗贼。小暑不至，是谓阴慝。芒种之日，螳螂生，又五日，鵙始鸣。又五日，反舌无声。螳螂不生，是谓阴息。鵙不始鸣，令奸壅偪。反舌有声，佞人在侧。夏至之日，鹿角解。又五日，蜩始鸣。又五日，半夏生。鹿角不解，兵戈不息。蜩不鸣，贵臣放逸。半夏不生，民多厉疾。小暑之日，温风至。又五日，蟋蟀居壁。又五日，鹰乃学习。温风不至，国无宽教。蟋蟀不居，壁急迫之暴。鹰不学习，不备戎盗。大暑之日，腐草化为萤。又五日，土润溽暑。又五日，大雨时行。腐草不化为萤，谷实鲜落。土润不溽暑，物不应罚。大雨不时行，国无恩泽。立秋之日，凉风至。又五日，白露降。又五日，寒蝉鸣。凉风不至，无严政。白露不降，民多邪病。寒蝉不鸣，人皆力争。处暑之日，鹰乃祭鸟。又五日，天地始肃。又五日，禾乃登。鹰不祭鸟，师旅无功。天地不肃，君臣乃〈阙〉。农不登谷，暖气为灾。白露之日，鸿雁来。又五日，元鸟归。又五日，群鸟养羞。鸿雁不来，远人皆畔。元鸟不归，室家离散。群鸟不养羞，下臣骄慢。秋分之日，雷始收声。又五日，蛰虫培户。又五日，水始涸。雷不始收声，诸侯淫佚。蛰虫不培，户〈阙〉靡有赖。水不始涸，甲虫为害。寒露之日，鸿雁来宾。又五日，爵入大水化为蛤。又五日，菊有黄华。鸿雁不来，小民不服。爵不入大水，失时之极。菊无黄华，土不稼穑。霜降之日，豺乃祭兽。又五日，草木黄落。又五日，蛰虫咸俯。豺不祭兽，爪牙不良。草木不黄落，是为愆阳。蛰虫不咸俯，民多流亡。立冬之日，水始冰。又五日，地始冻。又五日，雉入大水为蜃。水不冰，是谓阴负。地不始冻，咎徵之咎。雉不入大水，国多淫妇。小雪之日，虹藏不见。又五日，天气上腾，地气下降。又五日，闭塞而成冬。虹不藏，妇不专一。天气不上腾、地气不下降，君臣相嫉。不闭塞而成冬，母后淫佚。大雪之日，鹗鸟不鸣。又五日，虎始交。又五日，荔挺生。鹗鸟不鸣，〈原阙二字〉。虎不始交，〈原阙四字〉。荔挺不生，卿士专权。冬至之日，蚯蚓结。又五日，麋角解。又五日，水泉动。蚯蚓不结，君政不行。麋角不解，兵甲不藏。水泉不动，阴不承阳。小寒之日，雁北乡。又五日，鹊始巢。又五日，雉始雊。雁不北乡，民不怀主。鹊不始巢，国不宁。雉不始雊，国大水。大寒之日，鸡始乳。又五日，鸷鸟厉疾。又五日，水泽腹坚。鸡不始乳，淫女乱男。鸷鸟不厉，国不除兵。水泽不腹坚，言乃不从。
成王定周礼，以天地春夏秋冬命官。凡王之膳羞服御，及朝觐会同祠祀之制，各顺其时。
按《周礼·天官》：小宰之职。一曰天官，其属六十掌邦治。二曰地官，其属六十掌邦教。三曰春官，其属六十掌邦礼。四曰夏官，其属六十掌邦政。五曰秋官，其属六十掌邦刑。六曰冬官，其属六十掌邦事。
〈订义〉陈君举曰：六官各六十。凡三百六十，周天之数也。治官之属六十三，教官之属七十九，礼官之属七十一，政官之属六十有六。小宰皆曰六十，举全数耳。易氏曰：圣人法天建官，天度奇而不齐，圣人亦不如是之拘也。
月终，则以官府之叙，受群吏之要赞，冢宰受岁会。
〈订义〉郑康成曰：主每月之小计也。贾氏曰：月计。曰：要每月之终，使官府致其簿书之要受之。当先尊后卑。故言叙岁计曰会。助冢宰受一岁之计也。
宰夫之职，岁终则令群吏正岁会，月终则令正月要，旬终则令正日。成而以考其治，治不以时，举者以告而诛之。
〈订义〉王昭禹曰：宰夫治官之考其职，掌赞大宰小宰。故岁会月要日成，皆使群吏正之。岁会则使入于大宰，月要则使入于小宰，日成则宰夫受之。治则案所入之计书而考之。
宫正，月终则会其稍食，岁终则会其行事。
〈订义〉贾氏曰：稍食谓宫中官府等月禄。王氏曰：月终会其食为小宰，受其月要故也。岁终会其行事为大宰，受其岁会故也。
春秋以木铎修火禁。
〈订义〉史氏曰：火星三月见于辰，九月伏于戌。修火禁于宫中，必待春秋顺时令也。
宫伯，月终则均秩，岁终则均叙。
〈订义〉王氏曰：秩酒秩膳之类，日月有焉，故月终则均之。劳逸剧易，宜以岁时更焉，故岁终则均之。
以时颁其衣裘。
〈订义〉郑康成曰：颁读曰班。班，布也。衣裘若今赋冬夏
衣。
庖人凡用禽献。春行羔豚膳膏香，夏行腒鱐膳膏臊，秋行犊麛膳膏腥，冬行鲜羽膳膏膻。岁终则会。惟王及后之膳禽不会。
〈订义〉郑康成曰：用禽献谓煎。和之以献王。史氏曰：羔稚羊豚，稚豕也。方春草生，羔豚美，故用之。腒，乾雉也。鱐，乾鱼也。方夏暑盛，物易腐，故用之。用犊麛于秋，秋时草物实，犊麛食之而肥也。用鲜羽于冬，冬时阴气大，鱼潜雁定而肥也。饮食之滋，春膳牛脂曰膏香，夏膳犬脂曰膏臊，秋膳鸡脂曰膏腥，冬膳羊脂曰膏膻。各以其物之所便，而调和之也。夫膳食惟其所嗜而已，必案四时而共之者。一则避其物时之孕育，一则辨其物性之所宜。以是为膳，则养王之形体者至矣。郑康成曰：膳，禽四时所膳。禽献如世子，可以会之。
兽人掌罟田兽，辨其名物。冬献狼，夏献麋，春秋献兽物。
〈订义〉郑康成曰：罟，罔也。以罔搏所当田之兽。贾氏曰：名物者，谓兽皆有名。号物色也。案夏官四时田猎，春用火，夏用车，秋用罗，冬用徒。各有一以为主，无妨四时兼有罔也。郑锷曰：辨其名物，则取其所当取，而无杀胎夭夭之过。随取随得，而无礼物不备之愆。杨谨仲曰：疏谓狼山，兽山，主聚，故狼膏聚而温。麋泽，兽泽主销散，故麋膏散而凉。案月令：仲冬阴极阳生，而麋角解，仲夏阳极阴生，而鹿角解，则知狼阳物，其性自温，故冬献之。麋阴物，其性自凉，故夏献之。非必山主聚泽主销也，岂山物皆温而泽物皆凉耶。
时田则守罟及弊田，令禽注于虞中。
〈订义〉贾氏曰：时田谓四时田猎。郑康成曰：守谓备兽触攫也。弊仆也，仆而田止。郑司农曰：谓春火弊，夏车弊，秋罗弊，冬徒弊。贾氏曰：注谓聚也。
䱷人掌以时䱷为梁。
〈订义〉贾氏曰：取鱼之法，岁有五。月令孟春云獭祭鱼，此时得取一也。季春云荐鲔于寝庙者，二也。鳖，人云秋献龟鱼，三也。王制云：獭祭鱼然后虞人入泽。《梁与孝经纬》云：阴用事，木叶落，獭祭鱼。是十月得取鱼，四也。獭则春冬二时祭鱼也。《潜诗》云：季冬荐鱼，与月令季冬渔人始鱼同，五也。惟夏不取
鳖，人以时簎鱼，鳖龟蜃凡狸物。
〈订义〉贾氏曰：言以时者，即下经春献鳖蜃，秋献龟鱼。
郑司农曰：狸物龟鳖之属。
春献鳖蜃，秋献龟鱼。
〈订义〉刘中义曰：春献鳖蜃，用之春也。阳在内，其美可
献，而非生育之时也。秋献龟鱼，用之秋也。伏藏之物，浮泛在外，育生即毕可食矣。
食医掌和王之六食、六饮、六膳、百羞、百酱、八珍上齐。
〈订义〉史氏曰：和之者，调其滋味之宜，通其寒温之候，辨其物性之相忌相使，可以进之也。
凡食齐视春时，羹齐视夏时，酱齐视秋时，饮齐视冬时。
〈订义〉方氏曰：齐与王制，迟速异齐之齐同。食齐则黍稷稌粱之类，羹齐则雉兔鸡犬之类，酱齐则醢醯齑菹之类，饮齐则水浆醴凉之类。食齐视春，固以温为主，然食养物而生之，亦春之事。羹齐视夏，固以热为主，然羹熟物而化之，亦夏之时也。酱齐视秋，固以凉为主，然酱将物而成之，亦秋之事。饮齐视冬，固以寒为主，然饮润物而清之，亦冬之事。
凡和春多酸，夏多苦，秋多辛，冬多咸，调以滑甘。
〈订义〉易氏曰：春为木，味多酸，以养肝。夏为火，味多苦，以养心。秋为金，味多辛，以养肺。冬为水，味多咸，以养肾脾。土王于四季，故皆调以滑甘。
疾医掌养万民之疾病，四时皆有疠疾。春时有痟首疾，夏时有痒疥疾，秋时有疟寒疾，冬时有嗽上气疾。
〈订义〉史氏曰：四时皆有疠气，人感之者，谓之疠疾。夫人之一身，冲和之气弥满四体，一有亏失则内气必消，外邪客气乘之以入而疠焉。如置杯于水，外水得入者，内水亏也。故疾医之职，必先于调养其内气，消耎则伤之者众。冬伤于寒，春必为温。夏伤于暑，秋必为疟。寒气蕴伏，春温激之，故热生焉。此疾必先头痛也。暑气蕴伏，秋凉激之，故寒生焉。疟寒者，脾寒也，言此病必先寒至也。热之馀毒客于肌肤而不散，故夏有痒疥之疾。寒之馀毒传于华盖而上升，故冬有嗽上气之疾。
司会以参互。考日成以月要，考月成以岁会，考岁成。
〈订义〉薛氏曰：天下之事，合众数而为目，合众目而为凡。合众凡而为要，合众要以为会。目则日计，谓一日之内钱谷狱讼几何总而结之，曰目。凡则旬计，谓十日之内钱谷狱讼几何总而结之，曰凡。要则月计，以三旬而总之。会则岁计，以十二月而总之。司会以天下官府之职，一日所涖之事有数，总其数而计之有目，总十目之数而结之有凡。以凡考目，以目考数，以数考凡，是之谓参。凡与数相考，数与目相考，是之谓互。
掌皮，掌秋敛皮，冬敛革，春献之。
〈订义〉贾氏曰：许氏说文，兽皮治去其毛曰革。秋敛皮者，鸟兽毛毨之时。其皮善，故秋敛之。革须治，用功深，故冬敛之。王昭禹曰：春则用皮之事。于是乎姑，故春献之。
染人，掌染丝帛。凡染，春暴练，夏纁元，秋染，夏冬献功。
〈订义〉史氏曰：凡染事所以设色于布帛线缕，以供帷幕幄帟衽席衣服之用。故春云暴练，欲其白而受采。贾氏曰：春阳时，阳气燥，故暴晒之。郑康成曰：纁元者，谓始可以染此色。元纁者，天地之色以为祭服。石染当及盛暑热润始湛研之。三月而后可用。贾氏曰：夏暑热润之时，以朱湛丹秫易可和释，故夏染纁元。郑康成曰：染夏者，染五色谓之夏。夏者，其色以夏狄为饰。禹贡羽畎，夏翟是其总名，其类有六：曰翚，曰摇，曰，曰甾，曰希，曰蹲。其毛羽五色皆备成章。染者，拟以为浅深之度。是以仿而取名。郑锷曰：秋则气收而不散，五色此时亦皆受采，故染文明之色。贾氏曰：纁元与夏，总染至冬功成，并献于王。
地官，大司徒之职，以土圭之法测土深。正日景以求地中，日南则景短多暑，日北则景长多寒，日东则景夕多风，日西则景朝多阴。日至之景尺有五寸，谓之地中。
〈订义〉郑康成曰：土圭所以致四时。日月之景测，犹度也。不知广深，故曰测。郑司农曰：测土深，谓南北东西之深。郑锷曰：凡地之远近里数，侵入则谓
之深。土圭尺有五寸耳，日景于地千里而差一寸，尺有五寸之土圭，则可以探一万五千里。而地与星辰四游升降于三万里之中，故以半三万里之法而测之也。愚尝闻土圭测日之法，于师个载于此冬夏二，至书漏正中，立一表以为中，东西南北各立一表。其取中表，皆以千里为率。其表则各以八尺为度。于表之傍立一尺五寸之土圭焉。日南者，南表也。昼漏正而中表之景已与土圭等。其南方之表，则于表南得一尺四寸之景。不及上圭之长，是其地于日为近南，故其景短。南方偏乎阳则知其地之多暑。日北者，北表也。昼漏正而中表之景已与土圭等。其北方之表，则于表北得一尺六寸之景，有过乎土圭之长，是其地于日为近北，故其景长。北方偏乎阴，则知其地之多寒。日东者，东表也。昼漏正而中表景正矣。东表之景已跌，是其地于日为近东，故昼而得夕时之景也。箕者，东方之宿。箕星好风，则知其地之多风。日西者，西表也。昼漏正而中表景正矣。西表之景犹未中，是其地于日为近西，故昼而得朝时之景也。毕者，西方之宿。毕星好雨，故知其地之多阴。阴虽未必雨，然阴则雨意也。凡此皆偏于一方，非建王国之所也。
天地之所合也，四时之所交也，风雨之所会也，阴阳之所和也。然则百物阜安，乃建王国焉。
〈订义〉王昭禹曰：夫天不足西北，地不足东南。有馀不足，皆非天地之中。惟得天地之中，然后天地于此乎合。土播于四时，所以生长收藏万物。一时之气不至，则偏而为害。惟得天地之中，然后四时于此而交通，风以散之，雨以润之。偏于阳则多风，偏于阴则多雨。惟得天地之中，然后阴阳和而风雨以序而至。独阴不生，独阳不成。阴阳之和不成，则反伤夫形。惟得天地之中，则无愆。阳伏阴，阴阳以调而不乖。合以体言，交以序言，会以时言，和以气言。如此则无乖戾之气，无疵疠之灾。有生者遂有形者，育万物阜安，以之建国。适其所矣。
乡师之职，凡四时之田，前期出田法于州里，简其鼓铎旗物兵器，修其卒伍。
〈订义〉郑锷曰：先王四时之田，因农隙讲事，以教民坐作进退之节。然田亩之民，三时务农，安知讲武之备。鼓铎旗物久而或弊，伍两卒伍久而或废，一旦集之于田，安能无失事之愆。田法虽掌于司马，而预以告民则在乡师。故于未田之前，出以示民，使之简，其已弊者而去之。修其或废者而新之。则鼓铎旗物无不可用之物，伍两卒伍无有或阙之人。
凡四时之徵令有常者，以木铎徇于市朝。
〈订义〉郑康成曰：徵令有常者，谓田狩。及正月命修封疆，二月命雷且发声。郑锷曰：周家，春夏秋冬有蒐苗狝狩之事，皆徵令乡遂之民，而又有公旬。用民之日有属民。读法之日，皆四时之常事。臣民习知而素晓者也。不烦号令之劳，但振木铎以徇之，使闻其所警而自知。
州长，春秋以礼会民，而射于州序。
〈订义〉郑锷曰：先王教民之法，未有不因时以谕其意。射之为艺，用于朝觐宾燕之时。其事为文，用于田猎攻守之时。其事为武，故以春秋教之。春阳用事，所以明其事之为文。秋阴用事，所以明其事之为武。因时而教其艺，易进因以明义。
党正，及四时之孟月，吉日，则属民而读邦法，以纠戒之。
〈订义〉郑康成曰：以四孟月朔日，读法者弥，亲民者教弥数。刘执中曰：正月在州，三时在党。
春秋祭禜亦如之。
〈订义〉郑锷曰：一党之中必有禜祭。左氏所谓日月星辰之神，则霜雪风雨之不时，于是乎禜之。山川之神，则水旱疠疫之不时，于是乎禜之。郑康成曰：亦为坛位，如祭社稷云。
族师，各掌其族之戒，令政事月吉，则属民而读邦法，书其孝弟睦姻有学者。
〈订义〉郑康成曰：政事邦政之事，月吉每月朔日也。
春秋祭酺亦如之。
〈订义〉郑康成曰：酺者，为人物灾害之神也。
闾胥，凡春秋之祭祀，役政丧纪之数，聚众庶既比则读法，书其敬敏任恤者。
〈订义〉郑康成曰：祭祀谓州社党禜族酺也。役，田役也。政若州射，党饮酒也。丧纪，大丧之事也。
牧人，凡阳祀用骍牲毛之，阴祀用黝牲毛之，望祀各以其方之色牲毛之。
〈订义〉史氏曰：凡祀分阴阳者以天地，则天阳而地阴。以日月，则日阳而月阴。以宗庙，则昭阳而穆阴。易氏曰：骍者赤色之盛黝者，黑色之微。郑康成曰：望祀五岳四镇四渎也。郑锷曰：各仿其方之色。岂徒东青西白南赤北黑哉。必欲其毛之纯乎。
青白赤黑也。
凡时祀之牲，必用牷物。
〈订义〉黄氏曰：时祀之牲，总结上阳祀阴祀望祀，皆四时所常。祀山川四方百物，包于其中矣。
充人，掌系祭祀之牲牷，祀五帝则系于牢。刍之三月，享先王亦如之。
〈订义〉郑康成曰：牢，闲也。必有闲者防禽兽触齧，养牛羊曰刍三月，一时节气成。
质人，凡治质剂者，国中一旬，郊二旬，野三旬，都三月，邦国期。期内听，期外不听。
〈订义〉郑康成曰：谓赍契券者，来讼也。以期内来则治之，后期则不治。所以绝民之好讼，且息文书也。郊，远郊也。野，甸稍也。都，小都、大都。
司门，凡岁时之门受其馀。
〈订义〉贾氏曰：四时之祭非一，故云凡。易氏曰：祭门不敢用散，祭祀之牲特受，其共牲之馀者而用之。
鄙师，以时数其众庶，而察其美恶，而诛赏。
〈订义〉郑康成曰：时，四时也。
旅师，凡用粟，春颁而秋敛之。
〈订义〉李景齐曰：颁之以春，则民有以济其乏。而敛之以秋，则粒米狼戾之时，不至于谷贱而伤农。
山虞，春秋之斩木不入禁。
〈订义〉贾氏曰：万民取木，十月入山林。春秋斩木不入禁，斩四野之木可也。虽斩四野，未至于三月，亦不得伐桑柘。故月令季春云：无伐桑柘。
掌染草，掌以春秋敛染草之物。
〈订义〉项氏曰：春秋，草生成之时，故敛染草。待时而颁之，则夏纁元，秋染，夏之时。
春官，大宗伯之职，祭五祀。
〈订义〉郑锷曰：中霤，土也，季夏祀之。井，水也，冬祀之。门，金也，秋祀之。户，木也，春祀之。灶，火也，夏祀之。
以肆献祼享先王，以馈食享先王，以祠春享先王，以礿夏享先王，以尝秋享先王，以烝冬享先王。
〈订义〉郑锷曰：庙祭之序始者，王以玉瓒酌郁鬯献尸是为祼献。既祼于是，迎牲而杀，乃行朝践之事。朝践礼毕，乃行馈献之事。则荐以今世之食。以其序推之，则肆馈献也。献，朝践也。祼，始祼也。谓之肆者，诗曰：或剥、或亨、或肆、或将。剥者，解牲体。肆者，解而陈之，俎也。始而祼以求之，中而荐腥，则以神事焉。终而荐熟，则以人养焉。此经乃以肆献祼为序，何耶。余考郑康成之说，云于祫逆言之者，与下共文明六享俱然。祫言肆献祼，禘言馈食著有黍稷互相备。王安石以谓羞其肆而酌献焉。则以祼享先王其祼也。犹事生之有享也。羞其熟而馈食焉，则以食享先王，其食也，犹事生之有食也。然祫以合食为主，未尝无食。禘以审禘昭穆为主，未尝不祼。祼主于敬，食主于爱。二者亦互见祠春、礿夏、尝秋、烝冬时祭之名也。礼不丰不杀，所以称时有以少为贵者，有以多为贵者。春夏以蒐苗而奉祭祀，时物方生可献者寡。故春以词为主，夏以乐为主而已。尚词者为物不足，以言词导意也。尚乐者，阳气浸盛，乐由阳来也。此所谓以少为贵也。秋冬以狝狩而奉祭祀，百物既登，可献者众，故秋以荐新为主，冬以备物为主焉。尝者，物初成，始可尝。于是而荐新也。烝者，物毕，皆可烝。于是而备物也。此以多为贵者也。
以宾礼亲邦国，春见曰朝，夏见曰宗，秋见曰觐，冬见曰遇。时见曰会，殷见曰同，时聘曰问，殷頫曰视。
〈订义〉郑康成曰：亲谓使之相亲，附宾礼之别有八朝。犹朝也，欲其来之早。宗，尊也，欲其尊王。觐，之言勤也，欲其勤王之事。遇，偶也，欲其若不期偶至。时见者，言无常期。诸侯有不顺服者，王将有征讨之。事则既朝觐，王为坛于国外，合诸侯而命事焉。春秋传曰：有事而会是也，殷犹众也。十二岁如不巡狩，则六服尽朝。朝礼既毕，王亦为坛，合诸侯以命政焉。如王巡狩，殷见四方，四时分来，终岁则遍。　王昭禹曰，时聘殷頫。王人所以宾于诸侯，时聘施于时见之后，以恩问之，故时聘曰问。殷頫施于殷见之后，以事有所察治，故殷頫曰视。
以玉作六器，以礼天地四方。以苍璧礼天，以黄琮礼地，以青圭礼东方，以赤璋礼南方，以白琥礼西方，以元璜礼北方。
〈订义〉郑锷曰：以玉作六器者，所以礼神也。或象其体，或象其用，或象其形，或象其义，皆以礼之而已。礼者，荐于告神之始也。天圆而运乎上，故璧圆以象其体。天之苍苍，其正色也，故璧苍以象其色。色用苍以壮阳，发散之色求之地方而奠乎下，故琮方以象其体。黄者地之中色，故琮黄以象其色。用黄者以极阴之盛色求之。郑康成曰：礼东方以立春，谓苍精之帝，而太昊句芒食焉。圭锐象春物初生。礼南方以立夏，谓赤精之帝，炎帝祝融食焉。半
圭曰璋，象夏物半死。礼西方以立秋，谓白精之帝，少昊蓐收食焉。琥猛象秋严。礼北方以立冬，谓黑精之帝，颛顼元冥食焉。半璧曰璜，象冬闭藏，地上无物，惟天半见。
小宗伯之职，掌四时祭祀之序，事与其礼。
〈订义〉郑锷曰：四时各有祭祀，于祭祀之时又有先后，所当行之事，如卜日而后斋戒，既祼而后出迎牲之类，皆事之序。于序事之中，又莫不有礼。
司尊彝春祠夏礿，祼用鸡彝，鸟彝皆有舟。
〈订义〉郑锷曰：祼献必用彝，尊非苟以为盛鬯齐之器而已，各因其时而用之，时不同则器不同，各因时以明义也。鬯必盛以彝，春祠之彝，则饰以鸡。鸡，东方之畜。岁起于东，于时为春也。夏礿之彝，则饰以鸟。鸟，凤也。书曰：我则鸣鸟不闻。指鸟为凤，夏为文明而凤具五色，文明之禽也。郑康成曰：皆有舟，皆有罍。言春夏秋冬及追享朝享有之同。
秋尝冬烝，祼用斝彝黄彝，皆有舟。
〈订义〉郑锷曰：康成读斝为稼，谓秋者万物揫敛之时。禾稼西成，故祼用斝彝以明农事之成。黄彝者，画为黄目也。人目未尝黄，龟目则黄气之清明，未有如龟者。故记曰黄者，中也。目者，清明也。言酌于中而清明于外也。冬者，万物归根复命之时。祼用黄彝，言明于外而欲以观其复。
典瑞土圭，以致四时日月。
〈订义〉郑锷曰：土圭尺有五寸，欲知天时则植之以观春夏秋冬之景。冬至日在牵牛，景长丈有三尺。夏至日在东井，景长尺有五寸。则日之行可知。春分日在娄月上弦于东井，而员于角下弦于牵牛。秋分日在角月上弦于牵牛，而员于娄下弦于东井。则月之行可知，谓之致者。植土圭于此，使景自至于此，则以致乎四时之日月者。
大师，掌六律六同，以合阴阳之声。阳声黄钟、太蔟、姑洗、蕤宾、夷则、无射。阴声大吕、应钟、南吕、函钟、小吕、夹钟。
〈订义〉胡氏曰：律以统气类物，吕以旅阳宣气。黄钟者，中之色为六气之元，始于子，在十一月。二曰太蔟。蔟，奏也，言阳气奏地而达物也，位于寅，在正月。三曰姑洗。洗，洁也。言阳气洗物姑洁之也，位于辰，在三月。四曰蕤宾。蕤，继也。宾，导也。言阳始导阴气使继养物也，位于午，在五月。五曰夷则。则，法也。言阳气正法度而使阴气夷当阳之物也，位于申，在七月。六曰无射。射，厌也，言阳气究物而使阴气毕剥，落之终而复始亡厌已也，位于戌，在九月。吕者一曰大旅。旅，旅也，言阴大吕黄钟宣气而牙物也，位于丑，在十二月。二曰夹钟。言阴夹助太蔟，宣四方之气而出种物也，位于卯，在二月。三曰仲吕。言微阴始起未成著于其中，旅助姑洗宣气济物也，位于巳，在四月。四曰林钟。君也，言阴气受任助蕤宾君主种物，使长大茂盛也，位于未，在六月。五曰南吕。南，任也，言阴气旅助夷则任成万物也，位于酉，在八月。六曰应钟，言阴气应无射该藏万物而杂阳该种也，位于亥，在十月。
籥章，掌土鼓，豳籥中春，昼击土鼓，吹豳诗以逆暑，中秋夜迎寒亦如之。
〈订义〉易氏曰：民事终始，实关天时之消长，故必先之。以迎寒逆暑，逆如逆女之义，自外而入于内，以我为主，谓阳常居大夏，而主岁功。迎如迎宾之义，自内而出于外，以彼为客，谓阴常居大冬。时出而佐阳，中春为岁阳之中，昼为日阳之中，如是而逆暑，与尧典所谓日中星鸟寅宾出日同意。中秋为岁阴之中，夜为宵阴之中，如是而迎寒，与尧典所谓宵中星虚寅饯纳日同意。万物生于土，反于土，则土者，物之终始也。逆暑迎寒所以皆击土鼓焉。
龟人，凡取龟用秋时，攻龟用春时。各以其物入于龟室。
〈订义〉郑康成曰：秋取龟及万物成也。攻，治也，治龟骨以春，是时乾解不发伤也。贾氏曰：物，色也。郑锷曰：六龟所藏，宜各异室攻其甲矣。各入于室，以
俟异用不可杂也。
占梦，掌其岁时，观天地之会，辨阴阳之气，以日月星辰占六梦之吉凶。
〈订义〉易氏曰：岁，十二岁时，每岁之四时。天地之会，谓建厌之所会。阴阳之气，谓五行生死休王之气。李嘉会曰：假如春时木王，而水以生木而休。火以木王，而相土以木剋而死。金以火胜，而囚以日月之岁时，星辰之次舍。参考互验则梦之所占，协于阴阳岁时者吉，背于阴阳岁时者凶，盖可知矣。
甸祝，掌四时之田，表貉之祝号。
〈订义〉杜氏曰：貉读为百尔，所思之百书，亦或为祃貉，兵祭也。甸以讲武治兵，故有兵祭。诗曰：是类是祃，尔雅曰：师，祭也。郑康成曰：谓田者，习兵之礼，故
亦祃祭祷，气势之十百而多获。
大史，正岁年以序事，颁之于官府及都鄙。
〈订义〉贾氏曰：中数曰岁，朔数曰年。一年之内有二十四气。正月立春节，雨水中。至十二月小寒节，大寒中。皆节气在前，中气在后。节气一名朔气，中数一名中气。节气有入前月法；中气无入前月法。中气匝则为岁；朔气匝则为年。假令十二月中气在晦，则闰十二月十六日得后正月立春节，此即朔数。曰：年至后年正月一日得雨水中。此中气匝，此是中数，曰岁。中朔大小不齐，不置闰则中气入后月，须置闰以补之。正之以闰，若今时作历矣。郑锷曰：周以建子为正，而四时之事，有用夏正建寅者，用建寅谓之岁，用建子谓之年。事有用建寅者如正岁，则读法三岁大计，群吏之治之类事。有用建子者如司稼，以年之上下出敛法，丰年则公旬用三日之类。大史正岁与年而次序，其事颁于官府，都鄙使以次举，先后不失其序，如月令所建十二月之事，是亦并与岁而皆正也。
冯相氏，掌十有二岁，十有二月，十有二辰，十日，二十有八星之位，辨其序事以会天位。
〈订义〉王氏详说曰：在天有岁星，在地有太岁。岁星右行，太岁左行。在斗曰星纪，在女曰元枵，在危曰娵訾，在奎曰降娄，在胃曰大梁，在毕曰实沈，在井曰鹑首，在柳曰鹑火，在轸曰鹑尾，在氐曰寿星，在心曰大火，在箕曰析木。此所谓岁星右行。在寅曰摄提格，在卯曰单阏，在辰曰执徐，在巳曰大荒落，在午曰敦牂，在未曰协洽，在申曰涒滩，在酉曰作噩，在戌曰掩茂，在亥曰大渊献，在子曰困敦，在丑曰赤奋。若此所谓太岁左行。左行者谓自东而南，自南而西，自西而北。右行者谓自北而西，自西而南，自南而东。至于日月之行，犹是也。天道左旋而经星从之，日体右转而岁星从之，故日行北陆为冬，西陆为春，南陆为夏，东陆为秋。然岁星行天，一岁移一辰率，百四十四岁而跳一辰。若再跳则历又改矣。春秋保乾图曰，三百年斗历。改宪者以此。郑锷曰：正月为陬，二月为如，三月为寎，四月为余，五月为皋，六月为旦，七月为相，八月为壮，九月为元，十月为阳，十一月为辜，十二月为涂。是谓十二月之位。贾氏曰：十有二月者，谓斗柄月建一辰。十二月而周也。十有二辰者，谓子丑寅卯等。十日谓甲乙丙丁等。二十八星谓东方角亢氐房心尾箕，北方斗牛之等位者。总五者皆有位，处五者皆依四方四面十二辰而见。郑锷曰：岁月辰日星在天之定位，各推其所在，欲人之行事不违，乃辨其先后之序以会之。如春则平秩东作，欲合乎日中星鸟之时。夏则平秩南讹，欲合乎日永星火之时。以至民之析因夷隩，国之寅宾寅饯，凡事之叙皆求合乎天，是之谓会尧典之平秩，所以谓之辨秩者。正此所谓辨其序事。
冬夏致日，春秋致月，以辨四时之叙。
〈订义〉王昭禹曰：日为阳而实，故致于长短极之时。月为阴而阙，故致于长短不极之时。郑康成曰：冬至日在牵牛，景丈三尺。夏至日在东井，景尺五寸。此长短之极，极则气至。冬无愆阳，夏无伏阴，春分日在娄，秋分日在角。而月弦于牵牛东井，亦以其景知气至否。陆佃曰：黄道北至东井，南至牵牛，东至角，西至娄。夏至日在东井而北近极，则晷短而表景尺五寸。冬至日在牵牛而南远极，则晷长而表景丈三尺。春分日在娄，秋分日在角，而中于极星，则晷中而表景七尺三寸。夫日阳也，阳用事则日进而北，昼进而长，阳升，故为温为暑。阴用事则日退而南，昼退而短，阴胜，则为凉为寒。若日失节于南，则晷过而长为常寒，失节于北则晷退而短为常燠，此四时致日之法也。月之九行在东西南北，有青白赤黑之道各二，而出于黄道之旁。立春、春分月循行青道，而春分上弦在东井。立冬、冬至北旋黑道。立夏、夏至南从赤道。古之致月不在立而常在二分，不在二分之望而常在弦者，以月入八日与不尽八日，得阴阳之正平故也。然日之与月，阴阳尊卑之辨若君臣然。观君居中而逸，臣旁行而劳，臣近君则威损，远君则势盛。威损与君异，势盛与君同。月远日则光盛，近日则光缺。未望则出西，既望则出东。则日有中道，月有九行之说，盖足信也。郑锷曰：辨字本亦作辩。说者谓见景之至否可以辩，说其晷刻以正闰馀，使四时之叙无有差忒。黄氏曰：夏至日景极长，冬至日景极短，春秋分平日景。平则日亦平致，言长短与平各至其数，四时之气定矣。于是而置闰，所谓以闰月定四时成岁也。
保章氏，以五云之物，辨吉凶水旱，降丰荒之祲象。
〈订义〉郑康成曰：物色也，视日旁云气之色。郑司农
曰：以二至二分观云色，青为虫，白为丧，赤为兵荒，黑为水，黄为丰。故春秋传曰：凡分至启闭，必书云物，为备故也。
夏官司爟，掌行火之政，令四时变国火以救时疾。
〈订义〉郑锷曰：火久而不变，则炎赫暴熇，阳过乎亢以生疠疾。随四时而更变之，变之之法则钻燧而改之。春取榆柳，夏取枣杏，季夏取桑柘，秋取柞楢，冬取槐檀。四时各钻一木，时运而往，火变而新用，诸烹饪之间，使之资以养生，故疾不作。
季春田火，民咸从之。季秋内火，民亦如之。时则施火令。
〈订义〉郑锷曰：东方七宿，心为大火，出于夏之三月，其位在辰。伏于夏之九月，其位在戌。戌为火伏之位，辰为火出之方。古之火正或食于心，或食于咮以出内火。其或出或内，皆视天之大火伏见以为节。
易氏曰：施火令，谓施四时变国火之令。
掌畜，岁时贡鸟物。
〈订义〉王氏曰：物与兽同义，翠肾羽翮之属是也。郑锷曰：因时而献新。
趣马，辨四时之居治，以听驭夫。
〈订义〉郑康成曰：居谓牧庌所处。贾氏曰：牧庌者，放牧之处，皆有庌厂以荫马。二月以前、八月以后在厩，二月以后、八月以前在牧，故云四时。郑锷曰：四时所居，自日中而入之后所居者闲厩，日中而出之后所居者牧庌。执驹攻特之事则春夏治之，臧仆献马之事则秋冬治之；皆不可以不辨。王昭禹曰，以听驭夫，惟驭夫之所役也。
秋官雍氏，春令为阱擭、沟渎之利于民者，秋令塞阱杜擭。
〈订义〉郑康成曰：阱穿地为堑，以禦禽兽，其或超踰则陷焉。世谓之陷阱。擭柞鄂也，坚地阱浅，则设柞鄂于其中。郑锷曰：春农就田，禽兽或出而为害，水利或有通塞，则为阱擭，为沟渎，皆以是时也。五沟者，五野之中一定之制，不待至春乃为之。此乃里闾之间，春雨水集沟浍皆盈，水去不速，不可不通之也。然阱擭设于春可也。秋稼已登，苟或常设禽兽亦无以遂其生，故至秋塞之。此先王爱物之心也。然不言秋塞沟渎者，因利民而为之，则无时而可塞。故也。郑康成曰：秋而杜塞阱擭，收刈之时为其陷害人也。
柞氏，掌攻草木及林麓，夏日至令刊阳木而火之，冬日至令剥阴木而水之。若欲其化也，则春秋变其水火。
〈订义〉郑锷曰：木之生于山南者为阳木。夏日至，则阳气之极，又况火之炎阳乎。于是时则刊阳木而火之，彼将不胜乎阳而死矣。生于山北者为阴木。冬日至则阴之极，又况水之凝阴乎。于是时则剥阴木而水之，彼将不胜乎阴而死矣。盖阴阳相济，则冲气以为和，此物之所以生。阴阳偏胜则乖沴而为疾，此物之所以死。刊剥者，除草木而空其地，或居民或作室，未必欲为耕种之地。郑康成曰：化，犹生也。郑锷曰：若欲用为耕地，而冀其能化生嘉谷，则于春秋之时，变其冬夏所用之水火。夏用火矣春则水之，冬用水矣秋则火之。前日所用水火，一切反易而变更之，则水火相济而其土和美，自能化生嘉谷也。
薙氏，掌杀草。春始生而萌之，夏日至而夷之，秋绳而芟之，冬日至而耜之。若欲其化也，则以水火变之。
〈订义〉郑锷曰：杀草之法其去必有渐，春始生之，初则薙其萌，萌而去之，根尚在也，未能不生。夏日至则阳极而热，于时则薙而夷之。夷，伤也。盖因盛阳之炎，阳以钩镰迫地伤之也。然夷则但伤之而已，未死也，伤而未死者，犹或能绳，绳与孕同，谓含实也，于其含实而绳育之，时则芟刈而蕴崇之。及冬日已至阴极而冻，于时则以耜而划之，划覆其根冻死于冬，则来春不能萌。然则一年之事也。王昭禹曰：欲其化而为土，则以火烧其所芟夷之本，末又从而加之以水，则其薄于阴阳相沴之气而草化为土矣。月令所谓烧薙行水也。
硩蔟氏，掌覆夭鸟之巢，以方书十日之号，十有二辰之号，十有二月之号，十有二岁之号，二十有八星之号。县其巢上则去之。
〈订义〉郑康成曰：方，版也。郑锷曰：硩蔟虽掌覆巢，有不待覆巢而去之之法。以方板书十日、十二辰、十二月、十二岁、二十八星之号，县其巢上。彼见其号将自去焉。郑康成以为，夭鸟见此王者而去，其详未闻。余尝考之，鹊忌庚，燕避戊己，螰逢申日则过街，鹊作巢则避太岁。类从。亦曰，燕识戊己不衔泥，狐潜上伏不越渡阡陌。又曰：狐狼知虚实，虎豹知冲破。然则鸟知避此五者亦或有之。盖夭鸟者，物之妖也。五者之号，天地之正也。正之去妖，理之必
然也。寅月为陬，卯月为如，辰月为寎，巳月为余，午月为皋，未月为旦，申月为相，酉月为壮，戌月为元，亥月为阳，子月为辜，丑月为涂。此十二月之号也。岁在寅曰摄提格，卯曰单阏，辰曰执徐，巳曰大荒落，午曰敦牂，未曰协洽，申曰涒滩，酉曰作噩，戌曰阉茂，亥曰大渊献，子曰困敦，丑曰赤奋。若此十二岁之号也。自甲至癸，十日之号也。自子至亥，十二辰之号也。自角亢至翼轸，二十八星之号也。王氏曰：日辰月岁星之神，凡有形气者制焉，故书其号可以胜妖。
大行人，春朝诸侯，而图天下之事。秋觐以比邦国之功。夏宗以陈天下之谟。冬遇以协诸侯之虑。
〈订义〉郑锷曰：王者之于诸侯，当其朝觐宗遇之时，凡天下之事无不与之图，非止春朝则图之。邦国之功无不比，非止秋觐则比之。天下之谟无不使，之陈何止于夏。宗诸侯之虑无不使，之协何止于冬。遇此盖因四时之朝，分四等之名，因时以明义而已。盖一岁之计在于春，春者，始事之时也。故春言图事。谓春为造事之始耳。秋者，物成之时。人之立事自春而图之，积功至秋，亦可以成矣，故秋言比功，谓秋为万物之成耳。夏者，文明之时，谟欲其明显然著于耳目，故取文明之时以陈之。冬者，收藏之时，虑欲其隐，故取收藏之时以协之。谟欲众共知，故言陈。虑恐人人异志，故言协。王者因诸侯之来而屈礼以接之，欲与之经营图回者。如此三时不言诸侯则省文于事，与谟言天下则非一国之事一国之谋，可知至于比功。特言邦国协虑，特言诸侯者，校其功之高下。非合众国比之，何以见其优劣。若夫谋虑，则恐诸侯之心不与天子协。言诸侯者，对天子之言也。
王之所以抚邦国诸侯者，岁遍存，三岁遍頫，五岁遍省。
〈订义〉郑康成曰：抚，犹安也。岁者，巡守之，明岁以为始也。存頫省者，王使臣于诸侯之礼，所谓閒问也。刘执中曰：存问其安否。頫视其治效，省察其风俗。
七岁，属象胥，谕言语协。辞命。九岁属瞽史，谕书名听声音。
〈订义〉郑康成曰：属犹聚，自五岁之后遂閒，岁遍省。胥，读为谞。王制曰：五方之民言语不通，嗜欲不同，达其志，通其欲。东方曰寄，南方曰象，西方曰狄、鞮，北方曰译。此官正为象者，周始有越裳重译而来献，是因通言语之官为象。胥云谞，谓象之有才智者。辞命，六辞之命。瞽乐师史，大史小史书名书之字也。古曰名聘，礼曰百名以上。刘执中曰：以其象胥属王之象，胥则言语可谕，于其俗辞命可协，于其民，以其瞽史，属王之瞽史。则六书可谕而书名，为先六乐可听而声音为本。
十有一岁，达瑞节，同度量，成牢礼，同数器，脩法则。
〈订义〉郑康成曰：达同成脩，皆赍其法式，行至则齐等之也。度，丈尺也。量，豆区釜也。成，平也。郑锷曰：瑞者，所执之玉有璧有圭。节者，所用之节有金有竹。达之使无不通。量有大小，度有长短，同之使无或异享。礼之用牢，或九或七或五，恐其或异成之，使彼此所用各适于平。无有僭踰之过数。器者，礼制之所寓名，分之所等合，方氏之所同者也。恐其多寡小大之不齐，于是一之。法则，八法八则也。法则者，王朝所施于邦国都鄙，而匡人之所达者也。恐其久而或废，修者治之也。使器数之，法复归乎正，无有废坏之时。
十有二岁，王巡守殷国。
〈订义〉郑锷曰：至十二岁，王乃巡其所守，变礼易乐者，可以知其畔。革制度者，可以知其逆。或讨或流，于是行焉。若或有故而不巡守，则合天下诸侯皆来朝。王于京师考其制度焉。是谓殷国。殷者，众也。言命众国而皆至也。
小行人，令诸侯春入贡，秋献功，王亲受之。
〈订义〉贾氏曰：贡即大宰九贡。郑康成曰：功，考绩之功。郑锷曰：诸侯每岁有常贡，必以春入，则因四时之始，以供王一岁之用也。诸侯任事有成功，必以秋献，则因万物之成，以明图事之效也。小行人令之使不爽春秋之期而已。
冬官，考工记，天有时以生，有时以杀。草木有时以生，有时以死。石有时以泐。水有时以凝，有时以泽。此天时也。
〈订义〉郑锷曰：天之运也，一为春夏而万物生，一为秋冬而万物死。此生杀之时也，草木之生也。糵萌于子，细牙于丑，毕人于戌，该关于亥。此生死之时也。石之解散谓之泐，至坚者莫如石，疑若不能泐矣。然盛暑之气铄石流金，则坚者或至于解散。泽当为释，至柔者莫如水，疑若不能凝矣。然隆冬冱寒，则坚凝而为冰。既坚矣，疑若不能释也，及暖气和
融，则复消释而为水。凡此皆天时使之然也。
轮人为轮。斩三材必以其时。
〈订义〉郑康成曰：三材，所以为毂辐牙者也。郑锷曰：毂辐牙各有所宜之木，而木有在阴者，有在阳者。斩之非时，则在阴者或失之太柔，在阳者或失之太刚。以之为毂辐牙必不胜其任。故取材之道，要当顺时。仲冬斩阳木，仲夏斩阴木，因天时之冬夏，变木材之阴阳，其材必美。
弓人凡为弓，冬析干而春液角，夏治筋，秋合三材，寒奠体，冰析灂。
〈订义〉赵氏曰：析谓分，析而治之。液谓融，液而渍，如以火养之意。治谓理也，椎杼嚼齧是也。冬为万物坚成之时，干欲坚固，故冬析之。春为温和敷荣之时，角欲温而和柔，故春液之。筋欲散而敝熟，故夏治之。夏是万物解缓散蒸之时也。郑康成曰：三材，胶丝漆。陈用之曰：两谓之合，谓所析之干、所液之角、所治之筋，合胶丝漆而为弓焉。赵氏曰：奠读为定。体，六弓往来多少之，体注谓内之檠中。盖檠正弓之器，筋胶至冬寒则坚牢，于此时内之檠中以定体，则后来体不妄动也。灂漆之灂也，既定其体矣，又取出而析其漆文，以备方来之用。盖弓有漆所以为受霜露。析是分，析其合，如蕡处合厚处，薄处合环灂处，必于冰析之。盖冰为寒之极。漆至寒时，则使在弓上亦坚固而不动。上注谓析灂了又内于檠中，理或然也。不言寒而言冰者，奠则天寒之时皆可析灂，非结冰极寒之时不可也。
冬析干则易，春液角则合，夏治筋则不烦，秋合三材则合，寒奠体则张不流，冰析灂则审环，春被弦则一年之事。
〈订义〉郑锷曰：凡木之材至冬则坚凝可治，治于冬则节目易去，其理滑易矣。陈用之曰：角得春而和泽于以液之，则洽而不脆。郑锷曰：筋本挛结不纾，宜缓而治之。夏者，解缓之时，于斯而治之，则筋势慢易不烦乱矣。干角筋治于三时，弓犹未成，必用胶丝漆然后可。合秋者，阴气揫敛之时，于是时而用胶丝漆，则合固不可解矣。故合三材宜用秋。
贾氏曰：体既定而后用时，虽张不流移，谓不失
往来之体。陈用之曰：于寒冰之时而析其灂，则于以审环焉。审谓察之也，环即下文所谓引之如环。释之无失，体如环是也。析灂则必引之，引之以析其漆灂之文，于以察其如环与不如环，则弓之美恶即可见矣。自冬析干至析灂，其功毕矣。至春弦而用之，凡一年之事，以言为之不苟。

[book_title]岁功典第二卷
岁功总部汇考二
汉
宣帝地节三年，丞相魏相请顺月令举政。〈按魏相是年为丞相〉按《汉书·宣帝本纪》不载。　按《魏相传》：相为丞相，数表采易阴阳及明堂月令奏之，曰：臣相幸得备员，奉职
不脩，不能宣广教化。阴阳未和，灾害未息，咎在臣等。臣闻易曰：天地以顺动，故日月不过，四时不忒；圣王以顺动，故刑罚清而民服。天地变化，必繇阴阳，阴阳之分，以日为纪。日冬夏至，则八风之序立，万物之性成，各有常职，不得相干。东方之神太昊，乘震执规司春；南方之神炎帝，乘离执衡司夏；西方之神少昊，乘兑执矩司秋；北方之神颛顼，乘坎执权司冬；中央之神黄帝，乘坤艮执绳司下土。兹五帝所司，各有时也。东方之卦不可以治西方，南方之卦不可以治北方。春兴兑治则饥，秋兴震治则华，冬兴离治则泄，夏兴坎治则雹。明王谨于尊天，慎于养人，故立羲和之官，以乘四时，节授民事。君动静以道，奉顺阴阳，则日月光明，风雨时节，寒暑调和。三者得叙，则灾害不生，五谷孰，丝麻遂，草木茂，鸟兽蕃，民不夭疾，衣食有馀。若是，则君尊民说，上下亡怨，政教不违，礼让可兴。夫风雨不时，则伤农桑；农桑伤，则民饥寒；饥寒在身，则亡廉耻，寇贼奸宄所繇生也。臣愚以为阴阳者，王事之本，群生之命，自古贤圣未有不繇者也。天子之义，必纯取法天地，而观于先圣。高皇帝所述书天子所服第八曰：大谒者臣章受诏长乐宫，曰：令群臣议天子所服，以安治天下。相国臣何、御史大夫臣昌谨与将军臣陵、太子太傅臣通等议：春夏秋冬天子所服，当法天地之数，中得人和。故自天子王侯有土之君，下及兆民，能法天地，顺四时，以治国家，身亡祸殃，年寿永究，是奉宗庙安天下之大礼也。臣请法之。中谒者赵尧举春，李舜举夏，儿汤举秋，贡禹举冬，四人各职一时。大谒者襄章奏。制曰：可。孝文皇帝时，以二月施恩惠于天下，赐孝弟力田及罢军卒，祠死事者，颇非时节。御史大夫晁错时为太子家令，奏言其状：臣相伏念陛下恩泽甚厚，然而灾气未息，窃恐诏令有未合当时者也。愿陛下选明经通知阴阳者四人，各主一时，时至明言所职，以和阴阳，天下幸甚。相数陈便宜，上纳用焉。
元康三年夏诏。令三辅，毋得以春夏取鸟。
按《汉书·宣帝本纪》：元康三年夏六月，诏曰：前年夏，神爵集雍。今春，五色鸟以万数飞过属县，翱翔而舞，欲集未下。其令三辅毋得以春夏擿巢探卵，弹射飞鸟。具为令。
元帝初元三年，诏有司毋犯时禁，举明阴阳灾异者，各三人。
按《汉书·元帝本纪》：初元三年六月，诏：安民之道，本繇阴阳。间者阴阳错谬，风雨不时。朕之不德，庶几群公有敢言朕之过者，今则不然。合苟从，未肯极言，朕甚闵焉。永惟蒸庶之饥寒，远离父母妻子，劳于非农之作，卫于不居之宫，恐非所以佐阴阳之道也。其罢甘泉、建章宫卫，令就农。百官各省费。条奏毋有所讳。有司勉之，毋犯四时之禁。丞相御史举天下明阴阳灾异者各三人。
成帝阳朔二年春，诏公卿务顺四时月令。
按《汉书·成帝本纪》：阳朔二年春，寒。诏曰：昔在帝尧立羲、和之官，命以四时之事，令不失其序。故书云黎民于蕃时雍，明以阴阳为本也。今公卿大夫或不信阴阳，薄而小之，所奏请多违时政。传以不知，周行天下，而欲望阴阳和调，岂不谬哉。其务顺四时月令。〈尚书作变此纪作藩两说并通〉
后汉
明帝永平二年春，诏百僚顺时令，迎气五郊。
按《后汉书·明帝本纪》：永平二年春正月辛未，祀明堂，登灵台。使尚书令持节，诏骠骑将军、三公曰：今令月吉日，宗祀光武皇帝于明堂，以配五帝。礼备法物，乐和八音，咏祉福，舞功德，其班时令，敕群后。事毕，升灵台，望元气，吹时律，观物变。令百僚师尹，其勉修厥职，顺行时令，敬若昊天，以绥兆人。是岁，始迎气于五郊，
章帝建初五年冬，始行月令迎气乐，每月朔旦，有司读令。
按《后汉书·章帝本纪》云云。
〈注〉东观记曰：马防上言，圣人作乐，所以宣气致和，顺阴阳也。臣愚以为可因岁首发太簇，奏雅颂，以迎和气。时以作乐器费多，遂独行十月迎气乐也。
按《礼仪志》：每月朔旦，太史上其月历，有司、侍郎、尚书见读其令，奉行其政，朔前后各二日，皆牵羊酒至社下以祭日。按《祭祀志》：迎时气五郊之兆，自永平中以礼谶，及月令，有五郊。迎气服色，因釆元始中故事，兆五郊于雒阳四方，中兆在未，坛皆三尺阶无等。立春之日，迎春于东郊，祭青帝句芒，车旗服饰皆青，歌青阳，八佾舞云翘之舞。立夏之日，迎夏于南郊，祭赤帝祝融，车旗服饰皆赤，歌朱明，八佾舞云翘之舞。先立秋十八日，迎黄灵于中兆，祭黄帝后土，车旗服饰皆黄，歌朱明，八佾舞云翘、育命之舞。立秋之日，迎秋于西郊，祭白帝蓐收，车旗服饰皆白，歌西皓，八佾舞育命之舞。立冬之日，迎冬于北郊，祭黑帝元冥，车旗服饰皆黑，歌元冥，八佾舞育命之舞。
〈注〉《皇览》曰：迎礼春夏秋冬之乐，又顺天道。是故距冬至日四十六日，则天子迎春于东堂。距邦八里，堂高八尺，堂阶三等，青税八乘，旗旄尚青，田车载矛，号曰助天生。唱之以角，舞之以羽翟，此迎春之乐也。自春分，数四十六日，则天子迎夏于南堂。距邦七里，堂高七尺，堂阶二等，赤税七乘，旗旄尚赤，田车载戟，号曰助天养。唱之以徵，舞之以鼓𩊠，此迎夏之乐也。自夏至，数四十六日，则天子迎秋于西堂，距邦九里，堂高九尺，堂阶九等，白税九乘，旗旄尚白，田车载兵，号曰助天收。唱之以商，舞之以干戚，此迎秋之乐也。自秋分，数四十六日，则天子迎冬于北堂，距邦六里，堂高六尺，堂阶六等，黑税六乘，旗旄尚黑，田车载甲铁鍪，号曰助天诛。唱之以羽，舞之以干戈，此迎冬之乐也。
按《文献通考》：建初五年，始行十二月迎气乐。立春之日，迎春于东郊，歌青阳，八佾舞云翘之舞。立夏之日，迎夏于南郊，歌朱明，八佾舞云翘之舞。先立秋十八日，迎黄灵于中兆，歌朱明，八佾舞云翘育命之舞。立秋之日，迎秋于西郊，歌西皓，八佾舞育命之舞。立冬之日，迎冬于北郊，歌元冥，八佾舞育命之舞。
灵帝熹平六年，蔡邕请迎气五郊，帝从之。
按《后汉书·灵帝本纪》不载。　按《蔡邕传》：熹平六年七月，邕上封事，曰：臣自在宰府，及备朱衣，迎气五郊，而车驾稀出，四时至敬，屡委有司，虽有解除，犹为疏废。故皇天不悦，显此诸异。谨条七事。一曰：明堂月令，天子以四立及季夏之节，迎五帝于郊，所以导致神气，祈福丰年。书奏，帝乃亲迎气北郊。
魏
明帝景初元年，有司请班宣时令。
按《三国志·明帝本纪》：景初元年春，正月壬辰。有司奏以为魏得地统，宜以建丑之月为正。三月定历改年为孟夏四月。服色尚黄，牺牲用白。戎事乘黑首白马，建大赤之旗。朝会建大白之旗。其春夏秋冬，孟仲季月，虽与正岁不同，至于郊祀迎气，礿祠烝尝，巡狩蒐田，分至启闭班宣时令中气，早晚敬授民事，皆以正岁斗建，为历数之序。
晋
晋承魏制，以四时读令。
按《晋书·礼志》：江左以后，未遑修建汉仪。太史每岁上其年历，先立春、立夏、大暑、立秋、立冬尝读五时令，皇帝所服，各随五时之色。帝升御坐，尚书令以下就席位，尚书三公郎以令置案上，奉以入，就席伏读讫，赐酒一卮。魏氏常行其礼。魏明帝景初元年，通事白曰：前后但见读春夏秋冬四时令，至于服黄之时，独阙不读，今不解其故。散骑常侍领太史令高堂隆以为黄于五行，中央土也，王四季各十八日。土生于火，故用事之末服黄，三季则否。其令则随四时，不以五行为令也，是以服黄无令。斯则魏氏不读大暑令也。及晋受命，亦有其制傅。咸云立秋一日，白路光于紫庭，白旂陈于玉阶。然则其日旂路，皆白也。
成帝咸和六年，有司奏四时读令。
按《晋书·成帝本纪》不载。　按《玉海》云云。
宋
文帝元嘉六年，命三公郎读时令。
按《宋书·文帝本纪》不载。　按《玉海》：元嘉六年，读时令。三公郎读，皇帝临轩，百僚备位。惟世祖世刘协，太宗世谢绛为三公郎，善于其事人主，公卿属目称叹。
梁
武帝天监七年，五郊迎气，祀不用牲。
按《梁书·武帝本纪》不载。　按《隋书·礼仪志》：梁制迎气，以始祖配，牲用特牛一，其仪同南郊。天监七年，尚书左丞司马筠等议，以昆虫未蛰不以火，田鸠化为鹰。罻罗方设仲春之月，祀不用牲，止圭壁皮币。斯又事神之道，可以不杀明矣。况今祀天，岂容尚此。请夏初迎气，祭不用牲。帝从之。
北魏
道武帝天兴元年，有司议从土德五郊，以时迎气。
按《魏书·道武帝本纪》：天兴元年，诏百司议定行次。尚书崔元伯等奏从土德，服色尚黄，数用五；未祖辰腊，牺牲用白。五郊迎气，宣赞时令，敬授民时，行夏之正。
明元帝泰常三年，为五精帝，兆于四郊，有司以四时致祭。
按《魏书·明元帝本纪》不载。　按《礼志》：泰常三年，为五精帝，兆于四郊，远近依五行数，各为方坛，四陛埒壝三重，通四门，以太皞等及诸佐随配侑。祭黄帝常以立秋前十八日，馀四帝各以四立之日，牲各用牛一，有司主之。
北齐
北齐以五郊迎气，天子皆御殿，有司读令。
按《隋书·礼仪志》：后齐五郊迎气，为坛各于四郊，又为黄坛于未地。所祀天帝及配帝，五官之神同梁。其玉帛牲各以其方色，其仪与南郊同。帝及后各以夕牲。日之旦，太尉陈币告请其庙，以就配焉。其从祀之官位皆南，陛之东西向。坛上设馔毕，太宰丞设馔于其座亚。献毕，太常少卿乃于其所献，事毕皆撤。又按《志》，后齐立春日，皇帝服通天冠，青介帻，青纱袌，佩苍玉、青带、青裤、青袜，舄而受朝于太极殿。尚书令等坐定，三公郎中诣席跪读时令。讫，典御酌酒卮，置郎中前，郎中拜，还席伏饮，礼成而出。立夏，季夏，立秋，读令则施御座于中楹，南向。立冬如立春，于西厢，东向。各以其时之色服，仪并如春礼。
北周
高祖保定三年，诏政事皆依月令。
按《周书·高祖本纪》：保定三年二月辛酉，诏曰：二仪创辟，元象著明。三才已备，历数昭列。故书称钦若敬授易序，治历明时。此先代一定之典，百王不易之务。伏惟太祖文皇帝，敬顺昊天，忧劳庶政，历序六家，以阴阳为首。洎予小子，弗克遵行。惟斯不安，夕惕若厉。自顷朝廷权与，事多仓卒，乖和爽序，违失先志。致风雨𠍴时，疾厉屡起，嘉生不遂，万物不长，朕甚伤之。自今举大事、行大政，非军机急速，皆宜依月令，以顺天心。
隋
隋制，天子以四立日，各于其方，近郊迎气而祭。以四仲月，释奠于先圣先师。
按《隋书·礼仪志》：礼，天子每以四立之日，及季夏乘玉辂，建大旗，服大裘，各于其方之近郊，为兆迎其帝而祭之。所谓燔柴于泰坛，扫地而祭者也。春迎灵威仰者，三春之始，万物禀之而生，莫不仰其灵德，服而畏之也。夏迎赤熛怒者，火色熛怒，其灵炎至明盛也。秋迎白招拒者，招集拒大也。言秋时集成万物，其功大也。冬迎叶光纪者，叶拾光华，纪法也。言冬时收拾光华之色，伏而藏之皆有法也。中迎含枢纽者，含容也。枢机有阖辟之义，纽者，结也。言土德之帝能含容万物，开阖有时，纽结有法也。然此五帝之号，皆以其德而名焉。梁陈，后齐，后周，及隋制度相循，皆以其时之日，各于其郊迎，而以太皞之属，五人帝配祭，并以五官三辰七宿，于其方从祀焉。又按《志》，隋五时迎气，青郊，为坛国东春明门外道北，去宫八里，高八尺。赤郊，为坛国南明德门外道西，去宫十三里，高七尺。黄郊，为坛国南安化门外道西，去宫十二里，高七尺。白郊，为坛国西开远门外道南，去宫八里，高九尺。黑郊，为坛宫北十一里，田地高六尺，并广四丈。各以四方立日。黄郊，以季夏土王日祀其方之帝，各配以人帝，以太祖武元帝配五官，及星三辰十宿，亦各依其方。从祀其牲，依方色，各用犊二，星辰加羊豕各一，其仪同南郊。其岳渎镇海，各依五时迎气，日遣使就其所，祭之以太牢。又按《志》：隋制，国子寺每岁以四仲月上丁，释奠于先圣先师。州郡学则以春秋仲月释奠，学生皆乙日试书，景日给假。
唐
太宗贞观二年，祖孝孙请五郊迎气，各以月候。
按《唐书·太宗本纪》不载。　按《唐会要》：武德九年，命祖孝孙考正雅乐。贞观二年六月十日，乐成。孝孙以十二律顺其月，旋相为宫，五郊迎气，各以月候，而奏其音。
贞观　　年，定每岁停刑日。
按《唐书·太宗本纪》不载。　按《刑法志》：贞观中，每岁立春至秋，及大祭祀，致斋朔望上下弦，二十四气雨，及夜未明，假日，断屠日，皆停死刑。
贞观十四年春，命有司读时令。〈附定四时之祭〉按《唐书·太宗本纪》云云。　按《礼乐志》：皇帝御明堂，读时令。孟春，礼部尚书先读令，三日奏读月令，承以宣告。前三日，尚舍设大次于东门外，道北，南向，守宫。设文武侍臣次于其后之左右，设群官次于璧水东之门外，文官在北，武官在南，俱西上。前一日，设御座于青阳左个东向，三品以上及诸司长官座于堂上，文官座于御座东北，南向。武官座于御座之东，北向，俱重行。西上设刑部郎中读令，座于御座东南。北向有案，设文官解剑席于丑陛之左，武官于卯陛之右，皆内向。太乐令展宫县于青阳左个之庭，设举麾位于堂上，寅阶之西北向，其一位于乐县东北，南向。典仪设三品以上，及应升坐者，位于县东。文左武右，俱重行西向。非升坐者，文官四品五品位于县北，六品以下于其东，绝位，俱南向；武官四品五品于县南，六品以下于其东，俱北向，皆重行。西上设坐仪位于县之西北，赞者二人，在东差，退俱南向。奉礼设门外，位各于次前，俱每等异位，重行相向。西上其日陈小驾，皇帝服青纱袍，佩苍玉，乘金路，出宫至于大次。文武五品以上从驾之，官皆就门外位。太乐令工人协律郎、典仪，帅赞者皆先入。群官非升坐者，次入就位。刑部郎中以月令置于案，覆以帕立于武官五品东南，郎中立于案后北，而侍中版奏外。皇帝御舆入，自青龙门升，自寅阶即坐，符宝郎置宝于前，典仪升，立于左个，东北南向。公王以下入，就西而位，典仪曰：再拜。赞者承传，在位者皆再拜。侍中前跪奏称，侍中臣某言：请延公王等升。又侍中称制曰：可。侍中诣左个东北南向，称：诏，延公王等升。典仪传赞者承传，在位者皆再拜。西而位者，各诣其阶，解剑脱舄，升立于座后。刑部郎中引案，进立于卯阶下。侍中跪，奏请读月令。又侍中称制曰：可。刑部郎中再拜，解剑俛脱舄取令，升自卯阶诣席，南北向跪，置令于案，立于席后。堂上典仪唱就座，公王以下及刑部郎中并就座。刑部郎中读令，每句一绝，使言声：可了。读讫，堂上典仪唱：可起。王公以下皆起。刑部郎中以令置于案，与群官佩剑纳舄，复于位。典仪曰：再拜。在位者皆再拜。西面位者出。侍中跪奏称，侍中臣某言：礼毕。皇帝降座，御舆出之。便次南北面，位者以次出。自仲春以后，每月各居其位，皆冠通天，服玉之色如其时。若四时之孟月及季夏，土王读五时令于明堂，亦如之。
冬至正月，上辛祈谷。孟夏，雩祀昊天上帝于圜丘。季秋，大享于明堂，腊蜡百神于南郊。春分，朝日于东郊。秋分，夕月于西郊。夏至，祭地祇于方丘。孟冬，祭神州地祇于北郊。仲春仲秋，上戊祭于太社。立春立夏，季夏之土王。立秋立冬，祀五帝于四郊。孟春、孟夏、孟秋、孟冬，腊享于太庙。孟春吉亥享先农，遂以耕籍。
中宗嗣圣十五年，议明堂，告朔读令之礼。〈即武后圣历三年〉按《唐书·武后本纪》不载。　按《张齐贤传》：圣历初，齐贤为太常奉礼郎。武后诏百官议，告朔于明堂，读时令，
布政事。京官九品以上，四方朝集使，皆列于廷。太常博士辟闾仁谞曰：经无天子月告朔，惟玉藻天子听朔。南门之外，周太宰正月之吉，布政于邦国都鄙。干宝曰：建子月告朔日也，此玉藻听朔同谊。今元日读时令，合古听朔事，独郑元以秦制月令，有五帝五官，因言听朔必以特牲告时帝及神，以文王武王配，其言非是。月令曰：其帝太昊，其神勾芒，谓宣令告人，使奉时务业，月皆有令，故云非天子月朔以配帝祭也。告朔者，诸侯礼也。春秋既视朔遂登台，元又说人君月告朔于庙，其祭为朝享。鲁自文公始不视朔，明非天子所行。元谓告帝即人帝，神即重黎，五官不言天子拜祭。请罢告朔月祭，以应古礼。齐贤不韪其说，质曰：谷梁氏称，闰月，天子不告朔，它月故告朔矣。左氏言鲁不告闰朔，为弃时政，则诸侯虽闰，告朔矣。周太史颁朔于邦国，玉藻闰月，王居门。是天子虽闰亦告朔。二家去圣不远，载天子诸侯告朔，事显显弗谬，今议者乃以太宰正月之吉，布治邦国，而言天子元日一告朔，殊失其旨。一岁之元，六官自布所职之典。干宝谓：吉为朔，故世人谬吉为告，据谬失经，不得为法。议者又引左氏说：专在诸侯，不知玉藻，与左说正同，而独于天子言，岁首一告，何去取之恣也。又谓：时帝，五人帝也，元于时帝，包天人，故以文武作配，是并告两五帝，为不疑。诸侯受朔，天子藏于庙。天子受朔于天，宜在明堂。故告时帝配祖考。议者曰：天子月告祭颁朔，则诸侯安得藏之，故太宰岁首布一岁事，太史颁之也。是不然，周太史颁朔邦国，是总颁十二朔于诸侯，天子犹月告者，颁官府都鄙也。内外异言之也。礼不可罢。凤阁侍郎王方庆又推言：明堂布政之宫，所以明天气，统万物也。汉儒以明堂太庙为一宗，祀其祖而配上帝，取宗祀曰：清庙正室为太室，向阳为明堂，建学为太学，圜水为辟雍，异名同事，古之制也。天子以正月上辛，总受十二月政于南郊，还藏于祖庙。月取一政班之明堂。诸侯则受于天子，藏之祖庙，月取一政行之于国，王者以其礼告庙，谓之告朔。视月之政，谓之视朔。玉藻元冕而朝日东门之外，听朔南门之外。郑元说明堂在国阳，就其时之堂而听朔焉。卒事宿路寝。今元日通天宫受朝，有司遂读时令，布政古之礼也。《旧说》：天子岁入明堂者，十八大享，一月告朔十二，四时迎气，四巡狩之岁一。今议者，唯许岁首一入，不亦隘乎。陛下幸建明堂，遵用告朔事，若月一听，则近于烦。每孟月视朔，惟制定其礼，臣下不敢专成。均博士吴杨，吾等共言：秦灭学，告朔废，今用四孟月，季夏至明堂，告五时帝堂上，请兼如齐贤。方庆议，不数岁，礼亦废。
元宗开元五年，命史官月奏所行事，及五时读令之仪。
按《唐书·元宗本纪》：开元五年十月甲申，命史官月奏所行事。
按《玉海》：开元定礼，有明堂及太极殿五时读令之仪。冠服佩玉，悉从方色。
开元二十五年，命定迎气读令之制。
按《唐书·元宗本纪》不载。　按《唐会要》：开元二十五年十月一日辛丑，制：自今以后每年立春之日，朕当率公卿亲迎气于东郊。其后夏及秋，常以孟月朔于正殿，读时令，仍令礼官修撰仪注。
开元二十六年，诏韦绦奏读月令。
按《唐书·元宗本纪》不载。　按《玉海》：开元二十六年，诏韦绦每月奏月令一篇，孟月朔日于宣政殿，侧设榻，东向置案，令绦读之。诸司官长悉升殿坐听，岁馀罢之。
天宝五载，诏改时令。
按《唐书·元宗本纪》不载。　按《唐会要》：天宝五载正月二十三日，诏曰：尧命四子，所授惟时。周分六官，曾不系月。其礼记月令，宜改为时令。
德宗贞元六年，令所司宣读时令。
按《唐书·德宗本纪》不载。　按《玉海》：贞元六年二月，制：四孟月迎气之日，令所司宣读时令。
文宗太和八年，中书门下奏读时令。
按《唐书·文宗本纪》不载。　按《玉海》：太和八年六月，中书门下奏：天宝后，盛典久废，请来年正月依旧礼，读时令，命太常撰仪注。
宋
宋不行读令之礼，但以四立及土王日祀五方帝，以四孟及季冬有事于宗庙。
按《宋史·礼志》：岁之大祀三十：正月上辛祈谷，孟夏雩祀，季秋大享明堂，冬至圜丘祭昊天上帝，正月上辛又祀感生帝，四立及土王日祀五方帝，春分朝日，秋分夕月，东西太一，腊日大蜡祭百神，夏至祭皇地祇，孟冬祭神州地祇，四孟、季冬荐享太庙、后庙，春秋二仲及腊日祭太社、太，二仲九宫贵神。中祀九：仲春祭五龙，立春后丑日祀风师、亥日享先农，季春巳日享先蚕，立夏后申日祀雨师，春秋二仲上丁释奠文宣王、上戊释奠武成王。小祀九：仲春祀马祖，仲夏享先牧，仲秋祭马社，仲冬祭马步，季夏土王日祀中霤，立秋后辰日祀灵星，秋分享寿星，立冬后亥日祀司中、司命、司人、司禄，孟冬祭司寒。其诸州奉祀，则五郊迎气日祭岳、镇、海、渎，春秋二仲享先代帝王及周太庙，并如中祀。州县祭社，奠文宣王，祀风雨，并如小祀。凡有大赦，则令诸州祭岳、渎、名山、大川在境内者，及历代帝王、忠臣、烈士载祀典者，仍禁近祠庙咸加祭。有不剋定时日者，太卜署预择一季祠祭之日，谓之画日。凡坛壝、牲器、玉帛、馔具、斋戒之制，皆具通礼。后复有高禖、大小酺神之属，增大祀为四十二焉。其后，神宗诏改定大祀：太一，东以春，西以秋，中以夏冬；增大蜡为四，东西蜡主日配月；太庙月祭朔。而中祀：四望，南北蜡。小祀：以四立祭司命、户、灶、中霤、门、厉、行，以藏冰、出冰祭司寒，及月荐新太庙。岁通旧祀凡九十二，惟五享后庙焉。又按《志》，宗庙之礼，每岁以四孟月及季冬，凡五享，朔、望则上食荐新。三年一祫，以孟冬；五年一禘，以孟夏。其祔祭，春祀司命及户，夏祀灶，季夏祀中霤，秋祀门及厉冬祀行。惟腊享、禘祫则遍祀焉。
仁宗景祐三年，定四时荐新之礼。
按《宋史·仁宗本纪》不载。　按《礼志》：景祐三年，宗正丞赵良规言通礼著荐新，凡五十馀物，今太庙祭享之外，唯荐冰，其馀荐新之礼，皆寝不行，宜以品物时新所司送，宗正令尚食简择滋味，与新物相宜者，配以荐之。于是礼官宗正条定，逐室时荐以京都新物，略依时训，协用典章。请每岁，春，孟月荐蔬以韭、以菘，配以卵。仲月，荐冰。季月，荐蔬以笋果、以含桃。夏孟月，尝麦配以彘。仲月，荐果以瓜、以来禽。季月，荐果以芡、以菱。秋孟月，尝粟，尝穄，配以鸡果，以枣以梨。仲月，尝酒，尝稻，蔬以茭笋。季月，尝豆，尝荞麦。冬孟月，羞以兔果，以栗蔬，以藷藇。仲月，羞以雁，以獐。季月，羞以鱼。凡二十八种所司烹治，自彘以下，令御庙于四时。牙盘食烹馔卜日荐献，一如开宝通礼。
神宗元丰三年，更定祀典时荐之制。
按《宋史·神宗本纪》不载。　按《礼志》：元丰三年十月。详定郊庙奉祀礼文，所言祠礿尝烝之名。春夏则物未成而祭薄，秋冬则物盛而礼备。今太庙，四时虽有荐新而孟享礼料无祠礿烝尝之别，伏请春加韭卵，夏加麦鱼，秋加黍豚，冬加稻雁。当馈熟之节荐于神。主其笾豆于常数，之外别加时物之荐，丰约各因其时，以应古礼。从之。
元丰五年，诏岁以四孟月，朝献景灵宫。
按《宋史·神宗本纪》云云。　按《礼志》：元丰五年，帝诣景灵宫朝献，先谒天兴殿，以次行礼，并如四孟仪。诏：自今朝献孟春用十一日，孟夏择日，孟秋用中元日，孟冬用下元日。天子常服行事。
金
海陵天德二年，令有司行荐新之礼。
按《金史·海陵本纪》不载。　按《礼志》：天德二年，命有司议荐新礼，依典礼合用时物，令太常卿行礼。正月鲔明昌，间用牛鱼，无则鲤代。二月雁。三月韭，以卵以葑。四月荐冰。五月笋蒲，羞以含桃。六月彘肉，小麦仁。七月尝雏鸡，以黍羞，以瓜。八月羞以芡，以菱，以栗。九月尝粟与稷，羞以枣，以梨。十月尝麻与稻，羞以兔。十一月羞以麇。十二月羞以鱼从之。〈牛鱼状似鲔鲔之属也〉
世宗大定三年，有司请荐新，附时飨之月。从之。
按《金史·世宗本纪》不载。　按《礼志》：大定三年，有司言：每岁太庙五飨，若复荐新，似涉繁数。拟遇时飨之，月以所荐物附于笾豆荐之，以合古者祭，不欲数之义。制可。
明
太祖洪武元年，建四庙，定以四时。孟月及岁除祭享。按《明会典》：国初，于阙左建四庙，德祖庙居中，懿祖东第一庙，熙祖西第一庙，仁祖东第二庙。庙与主皆南
向。洪武元年定以四时，孟月及岁除凡五飨。
洪武二年，重定时飨。
按《明会典》：洪武二年，重定时飨。春以清明，夏以端午，秋以中元，冬以冬至。惟岁除如旧。
洪武三年，又定时飨。并奉三祖，神主合于祖庙。按《明会典》：三年又定时飨，仍用四孟月。孟春特飨于各庙，各具礼乐。馀时俱奉三祖，神主合飨于德祖之庙。
洪武九年，始改建太庙，并定时飨，合飨之礼。
按《明会典》：洪武九年，始改建太庙，及时飨于正殿。孟春择上旬吉日，孟夏孟秋孟冬俱用朔日。岁暮用除日，俱行合飨之礼。奏德庙乐，罢特飨礼及各庙乐。
成祖永乐年，定节序，宴群臣之礼。
按《明会典》：凡立春，元宵，四月八，端阳，重阳，腊八等节，永乐间俱于奉天门，通赐百官宴，用乐。
世宗嘉靖十年，定太祖特飨，合飨，及大祫之期。
按《明会典》：嘉靖十年，敕谕礼部，以太祖高皇帝重辟宇宙，肇运开基，四时飨祭压于德祖，不得正南面之位，命祧德祖而奉太祖，神主居寝殿中，一室为不迁之祖，太宗而下，皆以次奉迁。每岁，孟春特飨，夏秋冬合飨。改择季冬中旬大祫，而以岁除为节祭，归之奉先殿。
嘉靖十四年，更建世室，及四立祭祀之礼。
按《明会典》：嘉靖十四年。更建世室，及昭穆群庙于太庙之左右。以立春日行特飨，礼于各庙。立夏立秋立冬日，行时祫礼于太庙，奉太祖南向。太宗居东，西向。稍近上，仁宗而下，东西序列相向。季冬大祫则德祖居中，懿祖、熙祖、仁祖、太祖、以次居于左右，俱南向。太宗而下，如时祫之序。
嘉靖　　年，定孟春祈谷，夏至方泽，春分朝日，秋分夕月。祭毕，内外官酒饭。
按《明会典》云云。

[book_title]岁功典第三卷
岁功总部汇考三
《易经》《十二月卦》
☷≡泰　〈本义〉天地交而二气通，故为泰。正月之卦也。☳≡〈大壮〉　〈本义〉四阳盛长，故为大壮。二月之卦也。☱≡夬　〈本义〉夬决也，阳决阴也，三月之卦也。以五阳去一阴，决之而已。
≡≡乾　〈本义〉决尽则为纯乾，四月之卦。≡☴姤　〈本义〉至姤，然后一阴可见，而为五月之卦。≡☶遁　〈本义〉为卦二阴浸长，阳当退避，故为遁。六月之卦也。
≡☷否　〈本义〉否，闭塞也，七月之卦也，正与泰反。☴☷观　〈本义〉此卦四阴长而二阳消正，为八月之卦。☶☷剥　〈本义〉五阴在下而方生，一阳在上而将尽，阴盛长而阳消落，九月之卦也。
☷☷坤　〈本义〉剥尽则为纯坤，十月之卦。☷☳复　〈本义〉一阳之体始成而来复，故十有一月，其卦为复。
☷☱临　〈本义〉二阳浸长以逼于阴，故为临。十二月之卦也。
《礼记》《月令》
孟春之月，日在营室，昏参中，旦尾中。
〈陈注〉孟春夏正，建寅之月也。营室在亥娵訾之次也。昏时，参星在南方之中，旦则尾星在南方之中。疏曰：月令昏明，中星皆大略而言，不与历同，但一月之内有中者，即得载之。二十八宿，星体有广狭，相去有远近。或月节月中之日，昏明之时，前星已过于午，后星未至。正南又星有明暗，见有早晚，所以昏明之星不可正依历法，但举大略耳。〈大全〉严陵方氏曰：中，谓中于南方也，先昏而后旦者，顺阴阳之义也。书于春言星鸟，夏言星火，秋言星虚，冬言星昴。乃与此不同，何也。盖书言分至之所中者，此言昏旦之所中者。彼以时为主，此以月为主，故详略不同。然其见于南方则一也。
其日甲乙。
〈注〉春于四时属木，日之所系，十干循环。独言甲乙者，木之属也，四时皆然。
其帝大皞，其神句芒。
〈注〉大皞，伏羲木德之君。句芒，少皞氏之子，曰重，木官之臣。圣神继天立极生，有功德于民。故后王于春祀之。四时之帝与神皆此义。
其虫鳞，其音角，律中太蔟，其数八，其味酸，其臭膻，其祀户，祭先脾。
〈注〉鳞虫，木之属。五声角为木。单出曰声。杂比曰音。调乐于春，以角为主也。律者，候气之管，以铜为之，或云竹为之，中犹应也。太蔟，寅律，长八寸。阴阳之气距地面各有浅深，故律之长短如其数。律管入地，以葭灰实其端，其月气至则灰飞而管通，是气之应也。天三生木，地八成之，其数八，成数也。通于鼻者谓之臭，臭即气也。在口者谓之味，酸膻皆木之属。户者，人所出入，司之有神，此神是阳气在户之内。春阳气出，故祀之。祭先脾者，木克土也。〈大全〉马氏曰：苍龙，木属也，其类为鳞，故春则其虫鳞。朱鸟，火属也，其类为羽，故夏则其虫羽。人，土属也，其类为裸，故中央则其虫裸。白虎，金属也，其类为毛，故秋则其虫毛。元武，水属也，其类为介，故冬则其虫介。又曰：味生于形，臭生于气。故形成而后有味，气化而后有臭。春以阳中生木，木之成形而曲直，曲直作酸，故其味酸。物以木化，则其气为膻，故其臭膻。秋以阴中生金，金之成形而从革，从革作辛，故其味辛。物以金化则其气为腥，故其臭腥。夏以阳极生火，火之成形而炎上，炎上作苦，故其味苦。物以火化则其气为焦，故其臭焦。冬以阴极生水，水之成形而润下，润下作咸，故其味咸。物以水化则其气为朽，故其臭朽。中央以阴阳之中气生土，土之成形而可以稼穑。稼穑作甘，故其味甘。物以土化则其气为香，故其臭香。土主四时而分王焉。故五味也，而皆以甘为主。五臭也，而皆以香为主。则冲气之为用，如此而已。
东风解冻，蛰虫始振，鱼上冰，獭祭鱼，鸿雁来。
〈注〉此记寅月之候。振，动也。来自南而北也。
天子居青阳左个。
〈注〉青阳左个，注云，太寝东堂北偏。疏云，是明堂北偏。而云太寝者，明堂与太庙太寝制同。北偏者，近北也。四面旁室谓之个。朱子曰：论明堂之制者，非一。窃意当有九室，如井田之制。东之中为青阳，太庙东之南为青阳右个，东之北为青阳左个，南之中为明堂，太庙南之东即东之南为明堂左个，南之西即西之南为明堂右个，西之中为总章，太庙西之南即南之西为总章左个，西之北即北之西为总章右个，北之中为元堂，太庙北之东即东之北为元堂右个，北之西即西之北为元堂左个，中为太庙太室。凡四方之太庙，异方所其左右个，则青阳左个即元堂之右个，青阳右个即明堂之左个，明堂右个即总章之左个，总章之右个乃元堂之左个也。但随其时之方位开门耳。太庙太室则每季十八日天子居正欤，古人制事多用井田，遗意此恐然也。
乘鸾路，驾仓龙，载青旂，衣青衣，服仓玉，食麦与羊，其器疏以达。
〈注〉鸾路有虞氏之车，有鸾铃也。春言鸾则夏秋冬皆鸾也。夏云朱，冬云元，则春青秋白，可知仓与苍同。马八尺以上为龙。服玉，冠冕之饰及佩也。麦以金王而生，火王而死，当属金而郑云：属木。兑为羊，当属金而郑云火。畜皆不可晓。疏云：郑本五行传言之，然阴阳多涂不可一定。故今于四时所食及彘尝麦雏尝黍之类，皆略之，以俟知者。疏以达者，春物将贯土而出，故器之刻镂者，使文理粗田，疏直而通达也。
是月也，以立春，先立春三日，太史谒之天子，曰：某日立春，盛德在木，天子乃齐。立春之日，天子亲帅三公，九卿，诸侯，大夫，以迎春于东郊。还反，尝公卿大夫于朝，命相布德和令，行庆施惠，下及兆民，庆赐遂行，毋有不当。
〈注〉谒，告也。春为生，天地生育之盛德，在于木位也。迎春东郊，祭大皞句芒也。后仿此推之。疏曰：节气有早晚，是月者谓是月之气，不谓是月之日。〈大全〉严陵方氏曰：四立之日，则其气至矣，故天子亲帅其臣以迎之于郊焉，所以导其气之至也。春主寅卯辰，其位居东，故迎之于东郊。夏主巳午未，其位居南，故迎之于南郊。秋主申酉戌，其位居西，故迎之于西郊。冬主亥子丑，其位居北，故迎之于北郊。五行之气独不迎土者，以其居中，非自外至也。唯其自外至，故迎之者，每于郊焉。古者于寒曰：迎。以客阴故也。于暑曰逆，以主阳故也。此则四时皆谓之迎者，盖别而言之，虽有阴阳客主之辨，合而言之，则气皆自外至，主之在我而已，故通谓之迎焉。所谓还反，何也。还言还之自郊，反言反之于朝。主彼言故曰还，主此言故曰反也。古者赏以春夏，刑以秋冬，此则四时皆赏，何也。盖春夏非不刑也，特顺阳义，故以赏为主尔。秋冬非不赏也，特顺阴义，故以刑为主尔。此则喜其气之至，故皆行赏以饰其喜焉。
乃命太史，守典奉法，司天日月星辰之行，宿离不贷，毋失经纪，以初为常。
〈注〉宿，犹止也，离，犹行也。言占候躔次，不可差贷。贷与忒同。经纪者，天文进退迟速之度数也。初者，历家推步之旧法。以此为占候之常也。
是月也，天子乃以元日，祈谷于上帝。乃择元辰，天子亲载耒耜，措之于参保介之御间，帅三公九卿诸侯，大夫，躬耕帝籍。天子三推，三公五推，卿诸侯九推。反执爵于大寝，三公，九卿，诸侯，大夫，皆御，命曰劳酒。
〈注〉元日，上辛也，郊祭天而配以后稷，为祈谷也。元辰郊后吉日也。日以干言，辰以支言，互文也。参，参乘之人。保介，衣甲也，以勇士为车右而衣甲。御者，御车之人。车右及御人皆是参乘，天子在左，御者居中，车右在右以三人，故曰参也。置此耕器于参乘保介及御者之间。天子籍田千亩，收其谷为祭祀之粢盛，故曰帝籍九推之后，庶人终之。反而行燕礼，群臣皆侍。士贱不与耕，故不与劳酒之赐也。
是月也，天气下降，地气上腾，天地和同，草木萌动，正命布农事，命田舍东郊，皆修封疆，审端径术，善相丘陵，阪险，原隰，土地所宜，五谷所殖，以教道民，必躬亲之。田事既饬，先定准直，农乃不惑。
〈注〉田，田畯也。舍，居也。天子命田畯居东郊以督耕者，皆使修理其封疆，谓井田之限域也。步道曰径，术与遂同，田之沟洫也。审而端之，使无迂壅。封疆有界限，径术有阔狭，土地有高下，五种有宜否，皆须田畯躬亲教饬之，以定其准直，则农民无所疑惑也。
是月也，命乐正入学习舞。
〈注〉教学者，以习舞之事。
乃修祭典，命祀山林川泽，牺牲毋用牝。
〈注〉不欲伤其生育。
禁止伐木。
〈注〉以盛德在木也。
毋覆巢，毋杀孩虫，胎夭飞鸟，毋麛毋卵，毋聚大众，毋置城郭，掩骼埋胔。
〈注〉孩虫，虫之稚者。胎，未生者。夭，方生者。飞鸟，初学飞之鸟。麛，兽子之通称。胔，骨之尚有肉者。
是月也，不可以称兵，称兵必天殃。兵戎不起，不可从我始。毋变天之道，毋绝地之理，毋乱人之纪。
〈注〉天地大德曰生。春者，生德之盛时也。兵，凶器。战，危事。不得已而禦寇，犹可也。兵自我起，以杀戮之心逆生育之气，是变易天之生道，断绝地之生理，而紊乱生人之纪叙矣。其殃也，宜哉。
孟春行夏令，则雨水不时，草木蚤落，国时有恐。
〈注〉此巳火之气所泄也，言人君于孟春之月而行孟夏之政令，则感召咎證如此，后皆仿此。疏曰：孟月失令，则三时孟月之气乘之。仲月失令，则仲月之气乘之。季月失令，则季月之气乘之。所以然者，以同为孟仲季，气情相通，如其不和，则迭相乘之。
行秋令。
〈注〉谓孟秋之令。
则其民大疫，猋风暴雨总至，藜莠蓬蒿并兴。
〈注〉此申金之气所伤也。《尔雅·扶摇》谓之猋风，谓风之回转也。藜莠蓬蒿并兴者，以生气逆乱，故恶物乘之而茂也。
行冬令。
〈注〉谓孟冬之令。
则水潦为败，雪霜大挚，首种不入。
〈注〉此亥水之气所淫也。挚，伤折也。与挚兽鸷虫之义同。百谷惟稷先种，故云首种。〈大全〉严陵方氏曰：夫十有二月之令，行乎天地之间。人君奉之以成位乎其中也。苟唯当此一月之节而行彼三时之令，则三者之灾以类应焉。是何也，气之所召者然尔。雨水盖仲春之节，以阳气早至，故不时。雨水不时，故草木蚤落，国时有恐，则由盛阳之气所迫故也。凡此皆巳之气乘之。川吴氏曰：亥水属，亥气乘阴，故水潦为败。诸谷稷最先种，春寒伤其种，故不收成。入，谓收成而入于仓廪也。
仲春之月，日在奎，昏弧中，旦建星中。
〈注〉奎宿在戌，降娄之次。疏曰：馀月昏旦中，星皆举二十八宿，此云弧与建星者，以弧星近井，建星近斗。井斗度多星，体广不可的指。故举弧建以定昏旦之中。
其日甲乙，其帝大皞，其神句芒，其虫鳞，其音角，律中夹钟，其数八，其味酸，其臭膻，其祀户，祭先脾。
〈注〉夹钟卯律长七寸二千一百八十七分寸之千七十五。
始雨水，桃始华，仓庚鸣，鹰化为鸠。
〈注〉此记卯月之候。仓庚，黄鹂也。鸠，布谷也。王制言，鸠化为鹰，秋时也。此言鹰化为鸠，以生育气盛，故鸷鸟感之而变耳。孔氏云：化者反归旧形之谓，故鹰化为鸠，鸠复化为鹰。如田鼠化为鴽，则鴽又化为田鼠。若腐草为萤，雉为蜃，爵为蛤，皆不言化。是不再复本形者也。
天子居青阳太庙，乘鸾路，驾仓龙，载青旂，衣青衣，服仓玉，食麦与羊，其器疏以达。
〈注〉青阳太庙，东堂当太室。
是月也，安萌芽，养幼少，存诸孤。
〈注〉生气之可见者，莫先于草木。故首言之安。谓无所摧折之也，存亦安也。
择元日，命民社。
〈注〉令民祭社也。郊特牲，言祭社用甲日，此言择元日，是又择甲日之善者欤。召诰社用戊日。
命有司，省囹圄，去桎梏，毋肆掠，止狱讼。
〈注〉囹，牢也；圄，止也。疏云，周曰圜土，殷曰羑里，夏曰钧台。囹圄，秦狱名也。在手曰梏，在足曰桎，皆木械。肆，陈尸也，掠，捶治也。止谓谕使息争也。〈大全〉祭法曰：大夫以下，成群立社曰置社，则民固有社矣。然非天子命之，无敢专祭焉。故择元日而命之也。且社，土示也。方春土发生之时，择元日而祭之，亦祈其土之利，无不善而已。郊特牲，言社日用甲，则此言元日盖甲日也。社日用甲则得其善矣，故谓之元日焉。凡祭社而稷必从之，此止言命民社者，特举重以明轻尔。
是月也，元鸟至。至之日，以太牢祠于高禖，天子亲往，后妃帅九嫔御，乃礼天子所御，带以弓韣，授以弓矢，于高禖之前。
〈注〉元鸟，燕也。燕以施生时，巢人堂宇而生乳。故以
其至为祠。禖，祈嗣之候，高禖，先禖之神也，高者尊之之称，变媒言禖，神之也。古有禖氏，祓除之祀位，在南郊禋祀上帝，则亦配祭之，故又谓之郊禖。诗：天命元鸟降而生商，但谓简狄以元鸟至之时，祈于郊禖而生契，故木其为天所命，若自天而降下耳。郑注乃有堕卵吞孕之事，与生民诗注所言，姜嫄履巨迹而生弃之事，皆怪妄不经削之可也。后妃帅九嫔御者从往而侍奉礼事也。礼天子所御者，祭毕而酌酒以饮，其先所御幸而有娠者，显之以神赐也。韣，弓衣也，弓矢者，男子之事也，故以为祥。
是月也，日夜分。
〈注〉昼夜各五十刻。
雷乃发声，始电，蛰虫咸动，启尸始出。
〈注〉谓始穿其穴而出也。
先雷三日。
〈注〉以节气言，在春分前三日。
奋木铎以令兆民曰：雷将发声，有不戒其容止者，生子不备，必有凶灾。
〈注〉容止犹言动静不戒，容止谓房室之事，亵渎天威也。生子不备，谓形体有损缺，凶灾谓父母。
日夜分，则同度量，钧衡石，角斗甬，正权概。
〈注〉丈尺曰度，斗斛曰量，称上曰衡，百二十斤为石，甬，斛也。权，称锤也。概，执以平。量器者，同则齐其长短小大之制，钧则平其轻重之差，角则较其同异，正则矫其欺枉。
是月也，耕者少舍，乃修阖扇。寝庙毕备，毋作大事，以妨农之事。
〈注〉少舍，暂息也，门户之蔽以木，曰阖。以竹苇，曰扇。凡庙前曰庙，后曰寝。寝是衣冠所藏之处。大事谓军旅之事。
是月也，毋竭川泽，毋漉陂池，毋焚山林。
〈注〉漉亦竭也，三者之禁，皆谓伤生意。
天子乃鲜羔开冰，先荐寝庙。
〈注〉古者，日在虚则藏冰。至此仲春则献羔以祭司寒之神。而开冰先荐寝庙者，不敢以人之馀奉神也。
上丁。
〈注〉此月上旬之丁日必用丁者，以先庚三日后甲三日也。
命乐正习舞，释菜，天子乃帅三公，九卿，诸侯，大夫，亲往视之。仲丁，又命乐正入学习乐。
〈注〉乐正，乐官之长也。习舞释菜谓将教习舞者，则先以释菜之礼告先师也。
是月也，祀不用牺牲，用圭璧，更皮币。
〈注〉不用牲谓祈祷小祀耳，如太牢祀。高禖乃大典礼，不在此限。稍重者用圭璧，稍轻者则以皮币，更易之也。
仲春行秋令，则其国大水，寒气总至，寇戎来征。
〈注〉酉金之气所伤也。
行冬令，则阳气不胜，麦乃不熟，民多相掠。
〈注〉子水之气所淫也。
行夏令，则国乃大旱，煖气早来，虫螟为害。
〈注〉午火之气所泄也。螟，食苗心者。〈大全〉严陵方氏曰：多雨，故其国大水也。水之气为寒，故寒气总至。寇戎来征，则感金气而然也。凡此皆酉之气乘之。麦以秋稼，至夏乃穑，仲春则向成矣。而阳气不胜，故麦乃不熟也。民多相掠，则以阳不胜阴故也。凡此皆子之气乘之。行夏令而阳亢，故大旱，大旱故煖气早来。虫螟则煖气所生也。且螟食苗心，夏以盛德在火而心属焉。则其为害亦以类而已。故孟夏仲冬之行春令言蝗，仲夏之行春令言螣。各以类应焉，凡此皆午之气乘之。
季春之月，日在胃，昏七星中，旦牵牛中。
〈注〉胃宿在酉，大梁之次也。七星，二十八宿之星宿也。
其日甲乙，其帝大皞，其神句芒，其虫鳞，其音角，律中姑洗，其数八其味酸，其臭膻，其祀户，祭先脾。
〈注〉姑洗辰律，长七寸九分寸之一。
桐始华，田鼠化为鴽，虹始见，萍始生。
〈注〉此记辰月之候，鴽鹑之属。〈大全〉马氏曰：田鼠化为鴽，则阴类之慝者迁乎阳而其性和也。萍始生，则以阴物之浮以承阳者也。严陵方氏曰：虹者，天地讧溃之气也，阴干阳所，乃见而出，故又谓之蝀焉。阳方得中则阴莫能干，至于辰则已过中矣，故为阴所干而虹见也。
天子居青阳右个，乘鸾路，驾仓龙，载青旂，衣青衣，服仓玉，食麦与羊，其器疏以达。
〈注〉青阳右个，东堂南偏。
是月也，天子乃荐鞠衣于先帝。
〈注〉鞠衣，衣色如鞠花之黄也。注云：黄桑之服者，色
如鞠尘，象桑叶始生之色也。鞠字一音去六反。先帝先代木德之君，荐此衣于神，坐以祈蚕事。
命舟牧覆舟，五覆五反，乃告舟备具于天子焉。天子始乘舟，荐鲔于寝庙，乃为麦祈实。
〈注〉舟牧，主乘舟之官。五覆五反所以详视其罅漏倾侧之处也。因荐鲔并祈麦实。〈大全〉严陵方氏曰：覆以视表，反以视里，待至尊所乘，不得不防其倾漏故也。覆反必至于五，则至于再至于三，而慎之至也。
是月也，生气方盛，阳气发泄，句者毕出，萌者尽达，不可以内。
〈注〉句，屈生者。萌，直生者。不可以内，言当施散恩惠以顺生道之宣泄，不宜吝啬闭藏也。
天子布德行惠，命有司，发仓廪，赐贫穷，振乏绝，开府库，出币帛，周天下，勉诸侯，聘名士，礼贤者。
〈注〉长无谓之贫穷，暂无谓之乏绝。振，犹救也，周济其不足也。在内则命有司奉行，在外则勉诸侯奉行。皆天子之德惠也。〈大全〉严陵方氏曰：发仓廪所以赐贫穷、振乏绝而已，乏绝未至于贫穷，故于贫穷曰赐之，则所以予之也。于乏绝曰振之，则贷之而已。
是月也，命司空曰：时雨将降，下水上腾，循行国邑，周视原野，修利堤防，道达沟渎，开通道路，毋有障塞。
〈注〉司空掌邦土，此皆其职也。
田猎罝罘，罗网毕翳，喂兽之药，毋出九门。
〈注〉罝罘，皆捕兽之罟。罗网，皆捕鸟之罟。小网长柄谓之毕，以其似毕星之形故名，用以掩兔也。翳，射者用以自隐也。喂，啖之也，药，毒药也，七物皆不得施用于外，以其逆生道也。路门、应门、雉门、库门、皋门、城门、近郊门、远郊门、关门，凡九门也。
是月也，命野虞毋伐桑柘，鸣鸠拂其羽，戴胜降于桑，具曲植籧筐。
〈注〉野虞，主田及山林之官。拂羽飞而翼拍身也。戴胜，织纴之鸟，一名戴鵀，鵀即头上胜也，此时恒在桑。言降者，重之若自天而下也。曲，薄也，植，槌也。所以架曲与籧筐者，籧圆而筐方。
后妃齐戒，亲东乡躬桑，禁妇女毋观，省妇使，以劝蚕事。
〈注〉东乡，迎时气也，躬桑，亲自采桑也，禁妇女毋观者，禁止妇女，使不得为容观之饰也。省妇使者，减省其箴线缝制之事也。此二者皆为劝勉之，使尽力于蚕事也。
蚕事既登，分茧，称丝效功，以共郊庙之服，毋有敢惰。
〈注〉登，成也。分茧，分布于众妇之缫者。称丝效功，以多寡为功之上下。
是月也，命工师，令百工，审五库之量，金，铁，皮，革，筋，角，齿，羽，箭，干，脂，胶，丹，漆，毋或不良。
〈注〉工师，百工之长也，五库者，金铁为一库，皮革筋为一库，角齿为一库，羽箭干为一库，脂胶丹漆为一库，视诸物之善恶，皆有旧法，谓之量。一说多寡之数也。审而察之，故云审五库之量也。干者诸器所用之木材也。
百工咸理，监工日号，毋悖于时，毋或作为淫巧，以荡上心。
〈注〉此时百工皆各理治其造作之事。工师监临之，每日号令，必以二事为戒，一是造作器物不得悖逆时序，如为弓必春液角，夏治筋，秋合三材，寒定体之类是也。二是不得为淫过奇巧之器以摇动君心，使生奢侈也。
是月之末，择吉日大合乐，天子乃帅三公，九卿，诸侯，大夫，亲往视之。
〈注〉郑氏曰：其礼亡。〈大全〉马氏曰：凡乐阳声也，春阳中也，大合乐必择阳中之末，则中声之所止也。盖中声以降非和平，君子弗听也。
是月也，乃合累牛腾马，游牝于牧，牺牲驹犊，举书其数。
〈注〉春阳既盛，物皆产育，故合其累系之牛，腾跃之马而游纵之，使牡者就牝者于刍牧之地。欲其孳生之蕃也。若其中牺牲之用者，及马之驹牛之犊，皆书其数者，以备稽校多寡也。
命国难，九门磔攘，以毕春气。
〈注〉难之事，在周官则方相氏掌之。裂牲谓之磔，除祸谓之攘。春者，阴气之终，故磔攘以终，毕厉气也。旧说大陵八星在胃北，主死丧，昴中有大陵积尸之气，气佚则厉鬼随之而行。此月初日，在胃从胃历昴，故驱疫之事当于此时行之也。九门说见上章。〈大全〉严陵方氏曰：难所以难阴慝而驱之，周官方相氏帅百隶而时难，以狂夫为之，则狂疾以阳有馀，唯阳有馀，足以胜阴慝故也。裂牲谓之磔，除祸谓之攘，必于九门，则欲阴慝之出故也。凡此皆虑春气之不得其终也。故曰：以毕春气，此之所难。则
难阴慝之作于春者也。仲秋又难，则难阴慝之作于秋者也。季冬又难，则难阴慝之作于冬者也。独夏不难，则以阳盛之时，阴慝不能作故也。春曰以毕春气者，言毕其功于前也，故于季月。秋于仲月言达者，言达其道于外也。冬曰以送寒气者，以一岁之往，故以送言之，亦行之于季月。不曰冬气而曰寒气者，以时言曰冬，以气言曰寒。而寒则积阴之所成也，一岁阴慝之盛，未有甚于此时者。故木其积阴之气而言之其难，特谓之大，盖所难而驱之者邪气也。达之送之者正气也。曰毕，曰达，曰送。言虽不同，皆不过遂其正气而已。春曰磔攘，冬曰旁磔者，以大难故，旁又磔焉，不特九门故也。秋虽不言，从可知矣。
季春行冬令，则寒气时发，草木皆肃，国有大恐。
〈注〉丑土之气所应也。肃者，枝叶减缩而急栗也。大恐，讹言相惊动也。旧说孟春有恐是火讹，以其行夏令也。此行冬令当致水讹，汉王商尝正之矣。
行夏令，则民多疾疫，时雨不降，山陵不收。
〈注〉未土之气所应也。
行秋令，则天多沉阴，淫雨蚤降，兵革并起。
〈注〉戌土之气所应也。不收谓无所成遂也。〈大全〉严陵方氏曰：冬之气为寒，故寒气时发，草木皆肃，则寒气之所栗故也。国有大恐，则寒气之所制故也。亢阳之气袭于人，故民多疾疫。阳亢而为旱，故时雨不降，山陵之物不收。特言山林，则以高者尤易被旱故也。天多沉阴，则感少阴之气故也。阳为旸，阴为雨，故淫雨早降。兵革并起，则金气动故也。
孟夏之月，日在毕，昏翼中，旦婺女中。
〈注〉毕宿在申，实沈之次。
其日丙丁，其帝炎帝。
〈注〉炎帝大庭氏，即神农也，赤精之君。
其神祝融。
〈注〉颛顼氏之子，名黎，火官之臣。
其虫羽，其音徵，律中中吕，其数七，其味苦，其臭焦，其祀灶，祭先肺。
〈注〉羽虫飞鸟之属，徵音属火。中吕，巳律，长六寸万九千六百八十三分寸之万二千九百七十四。地二生火，天七成之。七者，火之成数也。苦焦皆火属，夏祭灶火之养人者也。祭先肺火克金也。蔡邕《独断》曰：灶夏为太阳，其气长养。祀灶之礼，在庙门外之东，先席于门奥，面东设主于灶陉也。
蝼蝈鸣，蚯蚓出，王瓜生，苦菜秀。
〈注〉此记巳月之候。王瓜注云蓖挈，本草作菝葜音，同谓之瓜者，以根之似也。亦可酿酒。朱氏曰：王瓜色赤，感火之色而生，苦菜味苦，感火之味而成。〈大全〉马氏曰：蝼蝈鸣则阴而伏者，乘阳而鸣也。蚯蚓出则阴而屈者，乘阳而伸也。王瓜生，则阳物之可以胜阴邪者也，故其为色赤。苦菜秀，则火炎上，故其为味苦。
天子居明堂左个。
〈注〉太寝南堂东偏。
乘朱路，驾赤骝，载赤旂，衣朱衣，服赤玉，食菽与鸡，其器高以粗。
〈注〉骝，马名色浅者。赤，色深者朱。用器高而粗大，象物之盛长也。
是月也，以立夏。先立夏三日，太史谒之天子曰：某日立夏，盛德在火，天子乃齐。立夏之日，天子亲帅三公，九卿，大夫，以迎夏于南郊。还反，行赏，封诸侯，庆赐，遂行，无不欣说。
〈注〉立春言诸侯大夫，而此不言诸侯者，或在或否，不可必同，故略之也。迎夏南郊，祭炎帝祝融也。
乃命乐师，习合礼乐。
〈注〉以将饮酎故也。
命太尉，赞桀俊，遂贤良，举长大，行爵出禄，必当其位。
〈注〉太尉，秦官也。桀俊以才言，赞则引而升之之谓。贤良以德言，遂谓使之得行其志也。长大以力言，王制言执技论力。举谓选而用之也。当其位者，爵必当有德之位，禄必当有功之位也。
是月也，继长增高，毋有坏堕，毋起土功，毋发大众，毋伐大树。
〈注〉长者，继之而使益长。高者，增之而使益高。坏堕则伤已成之气。起土功发大众，皆妨蚕农之事，故禁止之。伐树则伤条达之气，故亦在所禁。一说伐大木谓营宫室。
是月也，天子始絺。
〈注〉絺，葛布之细者。
命野虞，出行田原，为天子劳农劝民，毋或失时。
〈注〉失时，谓失农时。
命司徒循行县鄙，命农勉作，毋休于都。
〈注〉勉其兴作于田野之内，禁其休息于都邑之间，皆恐其失农时也。
是月也，驱兽毋害五谷，毋大田猎。〈注〉夏猎曰：苗正为驱兽之害禾苗者耳，与三时之大猎自不同。
农乃登麦，天子乃以彘尝麦，先荐寝庙。
〈注〉登升之于场也。
是月也，聚畜百药，靡草死，麦秋至。
〈注〉聚药为供医事也。靡草，草之枝叶靡细者，阴类，阳盛则死。秋者，百谷成熟之期。此于时虽夏，于麦则秋，故云麦秋也。〈大全〉严陵方氏曰：药之可采者，不必皆在孟夏，则以蕃庑之时，所可采者为多故也。凡物感阳而生者，则彊而立。感阴而生者，则柔而靡。谓之靡草，则至阴之所生也，故不胜至阳而死。
断薄刑，决小罪，出轻系。
〈注〉刑者，上之所施。罪者，下之所犯。断者，定其轻重而施刑也。决，如决水之决，谓人以小罪相告者，即决遣之，不收系也。其有轻罪而在系者，则直纵出之也。
蚕事毕，后妃献茧，乃收茧税，以桑为均，贵贱长幼如一，以给郊庙之服。
〈注〉后妃献茧，谓后妃受内命妇之献茧也。收茧税者，外命妇养蚕，亦用国北近郊之公桑，近郊之税十一，故亦税其茧十之一，其馀入己而为其夫造祭服。一说再命受服。服者，公家所给，故税其十一者，为给其夫祭服也。受桑多则税茧多，少则税亦少，皆以桑为均齐也。贵谓卿大夫之妻，贱谓士妻，长幼妇之老少也。如一，皆税十一也。郊庙之服天子祭服也。
是月也，天子饮酎，用礼乐。
〈注〉重酿之酒名之曰酎，稠醲之义也。春而造，至此始成。用礼乐而饮之，盖盛会也。
孟夏行秋令，则苦雨数来，五谷不滋，四鄙入保。
〈注〉申金之气所泄也。
行冬令，则草木蚤枯，后乃大水，败其城郭。
〈注〉亥水之气所伤也。
行春令，则蝗虫为灾，暴风来格，秀草不实。
〈注〉寅木之气所淫也。以孟夏之月而行孟秋孟冬孟春之令，故感召灾异如此。四鄙，四面边鄙之邑也。保与堡同，小城也。入保，入而依以为安也，格至也。〈大全〉严陵方氏曰：阴气之所召，故苦雨数来。谓之苦，则以极备而为人之所苦故也。与诗所谓甘雨异矣。夫雨固足以滋五谷，然至于苦，则适所以伤之，故言五谷不滋也。又曰感肃杀之气，故草木蚤枯。大水败城郭，则以冬德之所在故也。蝗之为虫，残物之末不伤其本，春则木盛之时也，故行春令则虫之为灾者，特残其末而已。春于方为东，东方生风故暴风来格，秀草不实则以盛于末故也。
仲夏之月，日在东井，昏亢中，旦危中。
〈注〉东井在未，鹑首之次。
其日丙丁，其帝炎帝，其神祝融，其虫羽，其音徵，律中蕤宾，其数七，其味苦，其臭焦，其祀灶，祭先肺。
〈注〉蕤宾，午律，长六寸八十一分寸之二十六。
小暑至，螳螂生，鵙始鸣，反舌无声。
〈注〉此记午月之候。小暑，暑气未盛也。螳螂，一名蚚父，一名天马，言其飞捷如马也。鵙，博劳也。反舌，百舌鸟。凡物，皆禀阴阳之气而成质。其阴类者宜阴时，阳类者宜阳时。得时则兴，背时则废。疏又以反舌为虾蟆，未知是否。〈大全〉严陵方氏曰：螳螂、鵙，皆阴类也，故或感微阴而生，或感微阴而鸣焉。反舌盖百舌也，以能反覆其舌而为百鸟语，故谓之反舌。然其鸣也，感阳中而发，故感微阴而无声焉。
天子居明堂太庙，乘朱路，驾赤骝，载赤旂，衣朱衣，服赤玉，食菽与鸡，其器高以粗。
〈注〉明堂太庙，南堂当太室也。
养壮佼。
〈注〉壮，谓容体硕大者。佼，谓形容佼好者。择此类而养之，亦顺长养之令。
是月也，命乐师修鼗鞞鼓，均琴瑟管箫，执干戚戈羽，调竽笙簧，饬钟磬柷敔。
〈注〉凡十九物皆乐器也。鼗鞞鼓，三者皆革音。鼗即鼗也，鞞所以裨助鼓节，琴瑟皆丝音管，箫皆竹音。管如篴而小，干戚戈羽皆舞器，干盾戚斧也，竽笙皆竹音，竽三十六簧，笙十三簧。即篪也，长尺四寸。簧笙之舌，盖管中之金薄鍱也。竽笙三者，皆有簧也。钟金音、磬石音、柷敔皆木音。柷如漆桶，敔状如伏虎。柷以合乐之始，敔以节乐之终。修者理其弊，均者平其声，执者操持习学，调者调和音曲，饬者整齐之也。以将用盛乐雩祀，故谨备之。
命有司为民祈祀山川百源，大雩帝，用盛乐。
〈注〉山者水之源，将欲祷雨，故先祭其本源。三王祭川，先河后海，示重本也。雩者，吁嗟其声以求雨之祭。周礼女巫，凡邦之大灾歌哭而请，亦其义也。帝
者天之主宰。盛乐，即鼗鞞以下十九物并奏之也。
乃命百县雩祀，百辟卿士有益于民者，以祈谷实。
〈注〉百县畿内之邑也。百辟卿士谓古者上公句龙后稷之类。〈大全〉严陵方氏曰：此言大雩帝，后又言大飨帝，何也。盖雩所以祈也，飨所以报也，祈必于仲夏者，以阴生于午而物成之始也，所以祈物之成而已。报必于季秋者，以阳穷于戌而岁功之终也，所以报岁之功而已。
是月也，农乃登黍，天子乃以雏尝黍，羞以含桃，先荐寝庙。
〈注〉今用登麦谷例移农乃登黍四字，在是月也。之下旧注以内则之，雏为小鸟，此雏为鸡，未详孰是。含桃，樱桃也。
令民毋艾蓝以染。
〈注〉蓝之色青，青者赤之母，刈之亦是伤时气。
毋烧灰。
〈注〉火之灭者为灰，禁之亦为伤火气也。
毋暴布。
〈注〉暴，暴之于日也，布者阴功所成，不可以小功干盛阳也。
门闾毋闭。
〈注〉一则顺时气之宣通，一则使暑气之宣散。
关市毋索。
〈注〉索者，搜索商旅匿税之物，盖当时气盛大之际，人君亦当体之而行宽大之政也。
挺重囚，益其食。
〈注〉挺者，拔出之义，重囚禁系严密，故特加宽假。轻囚则不如是，益其食者，加其养也。
游牝别群，则絷腾驹，班马政。
〈注〉季春游牝于牧，至此妊孕已遂，故不使同群。拘絷腾跃之驹者，止其踶齧也。班，布也。马政，养马之政令也。周礼圉人圉师所掌。
是月也，日长至，阴阳争，死生分。
〈注〉至犹极也，夏至日长之极，阳尽午中而微阴，眇重渊矣。此阴阳争辨之际也，物之感阳气而方长者生，感阴气而已成者死，此死生分判之际也。
君子齐戒，处必掩身，毋躁，止声色，毋或进，薄滋味，毋致和，节者欲，定心气。
〈注〉齐戒以定其心，掩蔽以防其身，毋或轻躁于举动，毋或御进于声色，薄其调和之滋味，节其诸事之爱欲，凡以定心气而备阴疾也。
百官静，事无刑，以定晏阴之所成。
〈注〉刑，阴事也。举阴事则是助阴抑阳，故百官府刑罚之事皆止，静而不行也。凡天地之气顺则和，竞则逆，故能致灾咎，此阴阳相争之时，故须如此谨备。晏，安也，阴道静，故云晏阴。及其定而至于成则循序而往，不为灾矣。是以未定之前，诸事皆不可忽也。
鹿角解，蝉始鸣，半夏生，木菫荣。
〈注〉此又言午月之候。解，脱也。〈大全〉严陵方氏曰：鹿好群而相比则阳类也，故夏至感阴生而角解。麋多欲而善迷则阴类也，故冬至感阳生而角解。此所以不同也。半夏生者，盖居夏之半而是药生，于是时故，因以为名。木菫有别于菫草，故以木言之，以感微阴而荣，故其华朝荣暮陨。然经或曰秀、或曰华、或曰生、或曰荣，何也。以别于苗则曰秀，以别于实则曰华，以别于死则曰生，以别于枯则曰荣。其言各有所当也。
是月也，毋用火南方。
〈注〉南方火位，又因其位而盛其用，则为微阴之害，故戒之。
可以居高明，可以远眺望，可以升山陵，可以处台榭。
〈注〉凡此皆顺阳明之时。〈大全〉严陵方氏曰：夏为火旺之时，南方火旺之方，于旺之时而又用于旺之方，则其气太盛而害微阴之生，故戒之。居高明，故可以远眺望，欲远眺望，故或升山陵，或处台榭也。山陵则自然高明之所也，台榭则人为高明之所也。顺阳在上，故居处如此。
仲夏行冬令，则雹冻伤谷，道路不通，暴兵来至。
〈注〉子水之气所伤也。
行春令，则五谷晚熟，百螣时起，其国乃饥。
〈注〉卯木之气所淫也。
行秋令，则草木零落，果实早成，民殃于疫。
〈注〉酉金之气所泄也。螣，食苗叶之虫也。百者言害稼之虫，非一类。〈大全〉严陵方氏曰：夏行冬令是以阴包阳也，故雹冻伤谷，道路不通则冬为闭塞，暴兵来至则阴贼之感也。春主生，夏行春令则生之日长，生之日长故熟之时晚，螣食苗叶，春之气盛于末，故虫之为害者特及叶而已。五谷晚熟而又百螣时起，故其国乃饥也。草木零落与果实早成，皆秋之气候故也。当盛暑之月而感秋气，则相薄
而众成疾。
季夏之月，日在柳，昏火中，旦奎中。
〈注〉柳宿在午，鹑火之次也。
其日丙丁，其帝炎帝，其神祝融，其虫羽，其音徵，律中林钟，其数七，其味苦，其臭焦，其祀灶，祭先肺。
〈注〉林钟，未律，长六寸。
温风始至，蟋蟀居壁，鹰乃学习，腐草为萤。
〈注〉此记未月之候至极也。蟋蟀生于土中，此时羽翼犹未能远飞，但居其穴之壁。至七月则能远飞而在野矣。学习，雏学数飞也。腐草得暑湿之气，故变而为萤。朱氏曰：温风温厚之极，凉风严凝之始，腐草为萤离明之极，故幽类化为明类也。
天子居明堂右个，乘朱路，驾赤骝，载赤旂，衣朱衣，服赤玉，食菽与鸡，其器高以粗。
〈注〉明堂右个，南堂西偏也。
命渔师伐蛟，取鼍，登龟，取鼋。
〈注〉蛟言伐以其暴恶，不易攻取也。龟言登尊异之也。鼍鼋言取易而贱之也。
命泽人，纳材苇。
〈注〉蒲苇之属，生于泽中而可为用器，故曰材。泽人，纳之职也，此皆烦细之事，非专一月所为，故不以是月起之。
是月也，命四监，大合百县之秩刍，以养牺牲，令民无不咸出其力，以共皇天上帝，名山大川，四方之神，以祠宗庙社之灵，以为民祈福。
〈注〉四监即周官山虞泽虞林衡川衡之官也。前言百县兼内外而言，此百县乡遂之地也。秩常也，敛此刍为养牺牲之用，各有常数，故云秩刍也。
是月也，命妇官染采，黼黻文章，必以法故，无或差贷，黑黄仓赤，莫不质良，毋敢诈伪。以给郊庙祭祀之服，以为旗章，以别贵贱等给之度。
〈注〉周礼典妇功典枲染人等皆妇官，此指染人也。白与黑谓之黼，黑与青谓之黻，青与赤谓之文，赤与白谓之章，染造必用旧法故事。毋得有参差贷变皆，欲质正良善也，旗旌旂也，章者画其象以别名位也，详见春官司常。石梁王氏曰：给当为级。
是月也，树木方盛，命虞人，入山行木，毋有斩伐。
〈注〉以其方盛，故也。
不可以兴土功，不可以合诸侯，不可以起兵动众，毋举大事，以摇养气，毋发令而待，以妨神农之事也，水潦盛昌，神农将持功，举大事则有天殃。
〈注〉大事即兴土功、合诸侯、起兵动众之事。摇养气谓动散长养之气也。发令而待谓未及徭役之期而豫发召役之令，使民废己事而待上之会期也。神农，农之神也。季夏属中央土，土神得位用事之时。谓之神农者，土神主成就农事也。东井主水在未，故未月为水潦盛昌之月，此时神农将主持稼穑之功。举大事而伤其功，则是干造化施生之道矣，故有天殃也。
是月也，土润溽暑，大雨时行，烧薙行水，利以杀草，如以热汤，可以粪田畴，可以美土疆。
〈注〉溽，湿也。土之气润，故蒸郁而为湿暑。大雨亦以之而时行，皆东井之所主也。除草之法，先芟薙之，俟乾则烧之，烧薙者烧所薙之草也。大雨既行，于所烧之地则草不复生矣。故云利以杀草。时暑日烈，其水之热如汤，草之烧烂者可以为田畴之粪，可以使土疆之美，凡土之磊磈难耕者，谓之疆。
季夏行春令，则谷实鲜落。
〈注〉鲜洁而堕落也。
国多风欬。
〈注〉风欬因而致欬疾也。
民乃迁徙。
〈注〉辰土之气所应也。
行秋令，则丘隰水潦，禾稼不熟，乃多女灾。
〈注〉妊孕多败，戌土之气所应也。
行冬令，则风寒不时，鹰隼蚤鸷，四鄙入保。
〈注〉丑土之气所应也。〈大全〉严陵方氏曰：鲜落即庄子所谓草木不待黄而落是也。五气过盛，故实有所不胜。国多风欬，则与孟夏言暴风来格同义，以多风故人肺受疾而欬也。民乃迁徙者，以春主发散故也。自下升上曰迁，舍此适彼曰徙。丘隰水潦以金生水故也。曰丘隰以见高下，皆被其害，故禾稼不熟也。种曰稼，敛曰穑，以其不熟，故止言稼。多女灾者，以纯阴之气过盛而反伤之也。因风而后寒，故曰风寒。且异乎隆冬之时无风而寒矣。以当暑而寒，故曰不时。鹰隼善击，必待秋焉。以感疫疠之气，故蚤鸷于夏也。春夏主出，秋冬主入，故四鄙入保。
中央土。
〈注〉土寄旺四时各十八日，共七十二日，除此则木火金水亦各七十二日矣。土于四时无乎不在，故
无定位无，专气而寄旺于辰戌丑未之末，未月在火金之间。又居一岁之中，故特揭中央土一合于此，以成五行之序焉。
其日戊己。
〈注〉戊己十干之中。
其帝黄帝。
〈注〉黄精之君，轩辕氏也。
其神后土。
〈注〉土官之臣，颛顼氏之子黎也。句龙初为后土。后祀以为社，后土官阙，黎虽火官实兼后土也。旧说如此。
其虫裸。
〈注〉人为裸，虫之长。郑氏以为虎豹之属。
其音宫，律中黄钟之宫。
〈注〉宫音属土又为君。故配之中央黄钟，本十一月律。诸律皆有宫音，而黄钟之宫乃八十四调之首。其声最尊而大，馀音皆自此起。如土为木火金水之根本，故以配中央之土。土寄旺于四时，宫音亦冠于十二律，非如十二月以候气言也。
其数五。
〈注〉天五生土，地十成之。四时皆举成数，此独举生数者，四时之物无土不成，而土之成数又积水一火二木三金四以成十也，四者成则土无不成矣。
其味甘，其臭香。
〈注〉甘香皆属土。
其祀中霤，祭先心。
〈注〉古者陶复陶穴皆开其上，以漏光明，故雨霤之。后因名室中为中霤，亦土神也。祭先心者，心居中，君之象又火生土也。《蔡邕·独断》曰：季夏土气始盛，其祀中霤，霤神在室，祀中霤设主于牖下。
天子居太庙太室。
〈注〉中央之室也。
乘大路，驾黄骝，载黄旂，衣黄衣，服黄玉，食稷与牛，其器圜以闳。
〈注〉圜者，象土之周匝。四时闳者，宽广之义，象土之容物也。
孟秋之月，日在翼，昏建星中，旦毕中。
〈注〉翼宿在巳，鹑尾之次，建星说见仲春。
其日庚辛，其帝少皞，其神蓐收，其虫毛，其音商，律中夷则，其数九，其味辛，其臭腥，其祀门，祭先肝。
〈注〉少皞，白精之君，金天氏也。蓐收，金官之臣，少皞氏之子该也。夷则，申律，长五寸七百二十九分寸之四百五十一。九，金之成数也。辛腥皆属金。秋，阴气出，故祀门，祭先肝，金克木也。《蔡邕·独断》曰：门秋为少阴，其气收。成祀之于门，祀门之礼北面设主于门左枢。
凉风至，白露降，寒蝉鸣，鹰乃祭鸟，用始行戮。
〈注〉此记申月之候。鹰欲食鸟之时，先杀鸟而不食，似人之食而祭先，代为食之人也。用始行戮，顺时令也。
天子居总章左个。
〈注〉太寝西堂南偏。
乘戎路。
〈注〉兵车也。
驾白骆。
〈注〉白马黑鬣曰骆。
载白旂，衣白衣，服白玉，食麻与犬，其器廉以深。
〈注〉廉棱角也，亦矩之，义深则收藏之意。
是月也，以立秋。先立秋三日，太史谒之天子曰：某日立秋，盛德在金，天子乃齐。立秋之日，天子亲帅三公，九卿，诸侯，大夫，以迎秋于西郊。还反，赏军帅武人于朝，天子乃命将帅，选士厉兵，简练桀俊，专任有功，以征不义，诘诛暴慢，以明好恶，顺彼远方。
〈注〉简练，简择而练习之也。专任有功，谓大将有已试之功，乃使之专主其事也。诘者，问其罪。诛者，戮其人。残下，谓之暴。慢上，谓之慢。顺，服也。好恶明则远方顺服。
是月也，命有司，修法制，缮囹圄，具桎梏，禁止奸，慎罪邪，务搏执。
〈注〉缮，治也。奸在人心，故当有以禁止之。邪见于行，故慎以罪之。务，事也。搏，戮也。执，拘也。
命理瞻伤，察创，视折，审断决，狱讼必端平，戮有罪，严断刑。
〈注〉理，治狱之官也。伤者损皮肤，创者损血肉，折者损筋骨也。严者谨重之意，非峻急之谓也。
天地始肃，不可以赢。
〈注〉朱氏曰：阳道常饶，阴道常乏，故赞化者，不可使阴气之赢也。
是月也，农乃登谷，天子尝新，先荐寝庙，命百官始收敛，完堤防，谨壅塞，以备水潦，修宫室，坏垣墙，补城郭。
〈注〉所以为水潦之备者，以月建在酉，酉中有毕星，
好雨也。〈按：八月，月建在酉，孟秋为仲秋之备。故注云〉
是月也，毋以封诸侯，立大官。
〈注〉记者但知赏以春夏，刑以秋冬之义。不知古者尝祭之时，则有出田邑之制。故注谓禁封诸侯及割地，为失其义也。
毋以割地，行大使，出大币。
〈注〉以其违收敛之令也。
孟秋行冬令，则阴气大胜，介虫败谷，戎兵乃来。
〈注〉此亥水之气所泄也。
行春令，则其国乃旱。
〈注〉蟹有食稻者，谓之稻蟹，亦介虫败谷之类。寅中箕星好风，能散云雨，故致旱。
阳气复还，五谷无实。
〈注〉寅木之气所损也。
行夏令，则国多火灾，寒热不节，民多疟疾。
〈注〉巳火之气所伤也。〈大全〉严陵方氏曰：方一阴之时而行重阴之令，故阴气太胜，戎兵乃来，亦以阴太胜而主杀故也。凡以亥之气乘之也，阳亢而阴莫能干，为旱。方阴中之时而行阳中之令，则阳亢矣故旱也。自夏徂秋，则阳往而阴来，以其旱，故阳气复还也。万物敷华于阳，而成实于阴，以阳气复还，故五谷无实。火旺于南方，故行夏令则国多火灾，火之气为热水之气，为寒而此并寒热不节者，盖热极生寒，阴阳之理然也。民多疟疾，则以感寒热之气而被虐故也。
仲秋之月，日在角，昏牵牛中，旦觜觿中。
〈注〉角在辰，寿星之次也。
其日庚辛，其帝少皞，其神蓐收，其虫毛，其音商，律中南吕，其数九，其味辛，其臭腥，其祀门，祭先肝。
〈注〉南吕酉律长五寸三分寸之一。
盲风至，鸿雁来，元鸟归，群鸟养羞。
〈注〉此记酉月之候。盲风，疾风也。孟春言鸿雁来，自南而来北也。此言来自北而来南也。仲春言元鸟至，此言归明春来而秋去也。羞者，所美之食。养羞者，藏之以备冬月之养也。
天子居总章太庙，乘戎路，驾白骆，载白旂，衣白衣，服白玉，食麻与犬，其器廉以深。
〈注〉总章太庙，西堂当太室也。
是月也，养衰老，授几杖，行糜粥饮食。
〈注〉月至四阴，阴已盛矣。时以阳衰阴盛为秋，人以阳衰阴盛为老。养衰老，顺时令也。几杖所以安其身，饮食所以养其体。行犹赐也，糜即粥也。
乃命司服，狊饬衣裳，文绣有恒，制有小大，度有长短，衣服有量，必循其故，冠带有常。
〈注〉司，服官名。具饬，条具而饬正之也。上曰衣，下曰裳。衣绘而裳绣，祭服之制也。有恒，有定制也。小大，小则元冕之一章，大则衮冕之九章也。长短谓衣长而裳短也。衣服谓朝服、燕服及他服之当为寒备者也。各有剂量必率循故法，不得更为新异也。冠与带亦各有常制，因造衣并作之。
乃命有司，申严百刑，斩杀必当，毋或枉挠，枉挠不当，反受其殃。
〈注〉刑罚之令，前月已行，此月又申戒之也。枉挠皆屈曲之义，谓不申正理而违法断之以逆理。故必反受殃祸也。
是月也，乃命宰祝，循行牺牲，视全具，按刍豢，瞻肥瘠，察物色，必比类，量大小，视长短，皆中度，五者备当，上帝其飨。
〈注〉宰主牲者，祝告神者，全谓色不杂，具谓体无损也。养牛羊曰刍，养犬豕曰豢。得其养则肥，失其养则瘠。物色或骍或黝，阳祀用骍牲，阴祀用黝牲。比类者，比附阴阳之类而用之也。小大以体言，长短以角言，皆欲中法度也。所视所案所瞻所察所量五者，悉备而当，于事上帝，且歆飨之矣，况群神乎。
天子乃难，以达秋气，以犬尝麻，先荐寝庙。
〈注〉季春命国难以毕春气
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 10:24:44-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>