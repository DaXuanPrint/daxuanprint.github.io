<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="提要,卷一,卷二,卷三,卷四,卷五,卷六,卷七,卷八,卷九,卷十,卷十一,卷十二,卷十三,卷十四,庸庵集全文在线阅读,庸庵集全文在线下载,大玄古籍书库">
<meta name="description" content="元代诗文别集。14卷。宋禧撰。据清人黄虞稷《千顷堂书目》,宋禧有《庸庵文集》30卷,《庸庵诗集》10卷。以上两书传本很少见,到清初仅有《庸庵诗集》10卷尚有抄本传世。清乾隆年间修《四库全书》从《永乐大典》中辑出宋禧诗文若干篇,分属于《庸庵集》及《庸庵后稿》。《四库全书》编者重编为《庸庵集》14卷,其中10卷诗主要依据浙江采进本《庸庵诗集》10卷;4卷文则全取自《永乐大典》。卷1为五言古诗,卷2为七言古诗,卷3为五言律诗、排律,卷4—7为七言律诗,卷8为五七言绝句,卷9为七言绝句,卷10为七言绝句,词(1首">
<title>庸庵集_宋禧_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">庸庵集</span> <br/>
          作者： <span class="inputVal" id="bkauthor">宋禧</span> <br/>
          朝代： <span class="inputVal" id="bkdate">元代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">类书文集,诗文集,完结</span> <br/>
          字数： <span class="inputVal" id="bknum">[book_length]54657</span> <br/>
          说明： <span class="inputVal" id="bkdec">元代诗文别集。14卷。宋禧撰。据清人黄虞稷《千顷堂书目》,宋禧有《庸庵文集》30卷,《庸庵诗集》10卷。以上两书传本很少见,到清初仅有《庸庵诗集》10卷尚有抄本传世。清乾隆年间修《四库全书》从《永乐大典》中辑出宋禧诗文若干篇,分属于《庸庵集》及《庸庵后稿》。《四库全书》编者重编为《庸庵集》14卷,其中10卷诗主要依据浙江采进本《庸庵诗集》10卷;4卷文则全取自《永乐大典》。卷1为五言古诗,卷2为七言古诗,卷3为五言律诗、排律,卷4—7为七言律诗,卷8为五七言绝句,卷9为七言绝句,卷10为七言绝句,词(1首),卷11—13为序,卷14为记、碣记、哀词。宋禧学问源出于杨维桢,但他的诗却不受“铁体”拘束,清和婉转,以自然恬淡为宗,显然受到白居易、陆游的影响。他的文章详赡明达而不诡于理,《四库全书》编者称他是:“可谓善学柳下惠,莫如鲁男子。”现存宋禧的文章全是写于元代的作品,入明以后之作未能流传下来。</span> <br/>
          封面： <span class="inputVal" id="bkimg">Z_18705.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]庸庵集
[book_author]宋禧
[book_date]元代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]类书文集,诗文集,完结
[book_length]54657
[book_dec]元代诗文别集。14卷。宋禧撰。据清人黄虞稷《千顷堂书目》,宋禧有《庸庵文集》30卷,《庸庵诗集》10卷。以上两书传本很少见,到清初仅有《庸庵诗集》10卷尚有抄本传世。清乾隆年间修《四库全书》从《永乐大典》中辑出宋禧诗文若干篇,分属于《庸庵集》及《庸庵后稿》。《四库全书》编者重编为《庸庵集》14卷,其中10卷诗主要依据浙江采进本《庸庵诗集》10卷;4卷文则全取自《永乐大典》。卷1为五言古诗,卷2为七言古诗,卷3为五言律诗、排律,卷4—7为七言律诗,卷8为五七言绝句,卷9为七言绝句,卷10为七言绝句,词(1首),卷11—13为序,卷14为记、碣记、哀词。宋禧学问源出于杨维桢,但他的诗却不受“铁体”拘束,清和婉转,以自然恬淡为宗,显然受到白居易、陆游的影响。他的文章详赡明达而不诡于理,《四库全书》编者称他是:“可谓善学柳下惠,莫如鲁男子。”现存宋禧的文章全是写于元代的作品,入明以后之作未能流传下来。
[book_img]Z_18705.jpg


[book_title]提要
钦定四库全书　　　　　集部五
提要
庸庵集十四卷　　　　别集类四【元】
【臣】等谨案庸庵集十四卷元宋禧撰禧初名元禧後改名禧字元逸庸庵其号也余姚人元至正庚寅中浙江卿试补繁昌教谕寻弃归洪武初召修元史所撰外国传自高丽以下悉出其手书成不受职乞还山复与桂彦良同徵主考福建故明史列之文苑中附见赵埙传末然集中题桐江钓隐图有云黄冠漫忆贺知章老病怜予简书趣又寄宋景濓云当时十八士去留各有缘而戴良赠以诗亦有麦秀歌残已白头逢人犹自说东周之句则亦沈梦麟赵汸之流非危素诸人比也禧学问源出杨维桢维桢才力横轶所作诗歌以奇谲兀奡凌铄一世效之者号为铁体而禧诗乃清和婉转独以自然为宗颇出入香山剑南之间文亦详赡明逹而不诡於理可谓善学柳下惠莫如鲁男子矣黄虞稷千顷堂书目载庸庵文集三十卷又庸庵集十卷自明以来未有刋板故流播絶稀今浙江所采进者乃其诗集即千顷堂书目所云十卷之本而文集则已久佚惟永乐大典各韵内诗文并载尚具梗槩以浙本相较其诗惟多七言絶句四首词一首其他转不若浙本之详备疑编録之时多所删汰其杂文每题之下各载年月检勘皆至正间所作而入明乃无一篇当亦不免有所遗脱然世无传本惟藉此以获见一班尤不可不亟为甄録谨据浙本参互考证仍编诗集为十卷文集则别厘为四卷又从西湖志补诗二首余姚志补文二首统题作庸庵集以备元末之一家焉乾隆四十六年九月恭校上
总纂官【臣】纪昀【臣】陆锡熊【臣】孙士毅
总校官【臣】陆费墀

[book_title]卷一
钦定四库全书
庸庵集卷一　　　　　　　元　宋禧　撰
五言古诗
游宿恭书记林居
昨夜共宿野返宿河水湄翳翳夕隂下密叶覆参差山鹿下饮水庭鸟来择枝与子暂游止晤语契深期缁尘冒远道静宇谐旷夷榻外风雨至秉烛为题诗明发复缱绻竟日衿风随弦诵涤旅闷子乐谅在斯骤暄变凉候春服又所宜相视宇宙内委顺尚何疑
四月廿八日即事一首贻胡斯原
晨飱止东院晚食留西居水滨坐啜茗柳下观钓鱼无事乃为乐所得良有余缅思征途者去去将何如
用韵酬友人
海隅足辟地所慰得安居时艰愧蔬食矧敢讴无鱼往来感故意倡酬弦诵余言旋望城郭肆志将焉如
四月廿八日川上晚咏示胡斯原
落景在平野森木翳横川清风度叶下行行水纹连光影眩凡目游鳞跃青天静叟晚食余为憇高门前诸生慰孤抱待客父兄贤汤茗与笔简随需相後先浮踪良可叹所驻亦偶然我衰已皓首抚运还自怜勉哉後生者无恃毛发玄
桐湖八咏为王遯庵作
看云楼
孤云何处来相对才咫尺随风出山去青天忽无迹往来固无心幽人候朝夕高楼为徘徊无使长相忆
兰谷
中谷见芳草令人忆沅湘沅湘不可往极目烟尘黄独醒一何苦佩服埀幽光怀人千载下楚越远相望
桃花坞
东坞何所有蔼蔼桃千株花间挂锦服石上留酒壶乐土不易得尘暗荆棘途无谓武陵远即此堪隐居
梧桐冈
高冈生梧桐西舍足避暑白日变窈冥清隂落?户洗砚金井泉观文丹凤羽翛然坐题诗凉叶过朝雨
菊径
开径延故人种菊娱晚节抚运掇其英天寒霜似雪彭泽独何心耿耿书岁月揺落感时迈孤芳慰人杰
芙蓉堤
澄澄山下水粲粲芙蓉堤翠幢杂绦节秋色分云泥缓步念脱屣独立知扶藜岂望衮衣至可期鳬舄来
乳泉
甘泉白胜乳饮之可延年老人慰饥渇婴儿顔色鲜福地天所秘食饮非偶然尘居就枯槁令人思乳泉
合涧桥
石梁在山边双涧此中合清流本同源白砾无汚杂朝暮度渔樵车尘不相接木客有时来山童扫黄叶
川上即事
婉婉双白鹅晚凉浴河水野翁怯隐忧临流书未已平生懒学书老至随笔耳鸟迹谁复观月光在沙觜
八月廿六日游梅川长庆寺有感
古寺历尘刼空山见清秋木叶日夜落海气东北浮涤烦憇微迹望远增隐忧行吟瓦砾间盛观焉可求草露岂常湿岩云亦暂留转思学仙者脱身事长游在在曷自苦起灭同浮沤
送丕大基自天界寺归佛陇
炎暑伏深院朝夕谁与娱缁素虽异路旅寓同一区我来已衰朽子出复何如幽栖岂无所邈在东海隅竹色翳几榻池中净图书中夜忽有念凉晨理回车所向就昭旷行矣勿踌躇
八月十三夜史局儒士醵饮天界寺西庭叙别分韵得天字
秋寺积黄叶行见江月圆衆客感时迈史籍已成编迢递四方至同舍非偶然久集有分期念之还足怜醵饮际良夕露坐望青天明发各有适羽鳞异天渊少壮宜努力衰病得生旋酣咏在兹席静言乃离筵耿耿亦何为且就残夜眠
题兰川图
君子川上居忘机对芳草芳草有姱节日夕慰幽抱故乡别几年洞庭风嫋嫋何人独行吟秋来转枯槁优游万壑间中夜思远道勿复言令德远道聊自保谅怀濓溪翁生意齐物表逝者果无穷生者殊未了邂逅为哦诗霜寒越山晓
还自龙河次韵酬赵德纯
皓首恋丘壑征途嗟转蓬生还亦偶尔见念乡里中周旋荅衆施蹇步敢劬躬童时未觉远閲世忽成翁常怀俟尔坦青佩游泮宫礼乐在诸老遗泽沾羣蒙与君桑梓契异彼萍水逢往来慰衰暮感慨宁无同愿重古人约道义薰予衷
二月六日夜宿倪以道宅为题画梅
春夜宿溪上看花屡吟哦珠玑宛在眼其如粲者何衰朽不自辍秉烛褰青萝氷雪融土脉星月垂涧阿别离在明发於焉留短歌
七月廿七日以考艺至福建水口驿驿官姚惠卿乃吾乡人有沐浴饮食之留而四明桂同德又先至半日以俟皆出望外喜而赋诗
老去畏行役病余虑炎蒸陟降云雾岭奔趋风水程去越影生桂入闽叶凋蓂浴垢水口驿遡风山上亭顾慰值乡彦遅需谢文明衰朽乐疎散余事非吾能
在闽省试院次韵主文旰江吴尚志述怀之作
妙化鱼跃渊流光蛇赴壑出书洛川龟閲世辽海鹤文运复有兴儒行固无薄持衡宗楚材盍簪集闽郭謇予素愚蒙老至焉有觉伴食愧羶腥还山忆藜藿
次韵庐陵王子让秋夜试院有作
我日已去迈不见秋叶红明月昨夜满白露下梧桐殊方瘴疠地文会逢数公按图得骐骥一笑凡马空人事岂能必取舍归苍穹鸟啼庭前树谁复知雌雄晤歌在今夕聚散皆浮踪归途畏跋涉皓首嗟飞蓬
八月廿六日雨止游鼓山灵源洞至天风海涛亭赋诗一首
云卧已三夕山行欢百灵西林日华赤南涧秋草青仙佛宛如在笙磬谁与听陟降循水曲窈窕度岩扃风涛忽在目飒爽敞孤亭茗饮助幽赏世外便独醒尚瞻紫阳翰不随霜露零闻见慨今昨思惟着仪刑远来慰衰朽奇览遗昏冥但愧无闻者凡迹同浮萍
吴尚志萧自省而下七人九日自三山驿饮罢登乌石山分韵序别以五字十句为率得尽字
文饮从醉吟旅游资汲引升高力已疲览胜欢未尽乌石会何如龙山迹难冺视昔均有怀此别良不忍采菊惜兹辰行当还旧隐
慈溪人求诗赠医者章敬德
三年艾可得八载诗未成此事太迂濶吾怜东海生病肺一年苦对酒甘独醒谁能愈其疾酬德非常情良医有章子方寸冰雪清珠玉文字重羽毛金帛轻作诗以为报艺苑寻簪缨迁延岁月久坐见兵甲寜今秋我为客迢递闽中行新冬始回櫂心气犹未平过门客难谢茅屋鸡犬鸣索诗如索租衰朽讵能胜贾岛诗思拙得句双泪零百篇遇太白但用斗酒倾如何迫我甚两耳闻风声老至疾易作采药隔沧溟空言适为累浮生安足凭章子倘念我妙诀全神形岁晚东海上有约当合并
十月晦日与诸友过叶伯泰隐居
出门风日暄野趋慰徒步行行五里余访旧寂寞处隐居隔青烟涉津向红树幽人不在家童子留客住为寻主翁归北里复东渡乃从南山还衣巾认中路匍匐趋柴门欢喜见情素止渇得土酥充饥思薯蓣厚意愧吾曹为馔鸡黍具望外出陈醪房中藉贤妇遂令周孙徒痛饮不欲去独醒笑老夫徒自耿忧虑人生欢会难万事皆有数今春曾此游重来岁云暮白白潮入川青青蔬在圃时序虽有移郊墟但如故平生麋鹿姿羶腥非所慕裹饭倘同襟有怀即相顾
雨中写怀奉寄朱伯言周宗性兼呈悦白云
雨水足新岁绵延冬旱余泥泞固可畏仍欣长园蔬嘉宾过我语缱绻慰久疏自顾复有歉敝箧唯旧书一饮不敢具只鸡耻言无病儿卧在床药物劳猥图微生乃如此故知谓何如俛仰宇宙内草木向春苏游咏岂无所且复充所娱日出即暄暖缓步有乾途相期出东郭写心高士居
二月八日雨中有作
水南掩关坐春雨生昼寒一榻委文史沉吟苦无欢路阻玄鸟至云海何漫漫羣生有常运向背讵无端惟兹穷巷士静言聊自安生缘谅已定过忧徒永叹
送周宗性上昌化教谕
暌违倏九载过门兵革余江郭尚如昔所向迎酒壶筮仕云有所簪笏重文儒年稔饭自足春暄氊可无家室久留滞去台甘在吴学舍近天目登车三日途念兹亦吾慰晤对为踌躇苦乏旅囊赠微言讵非迂苍苍山上栢濯濯水中蒲岁候有黄落物性岂无殊愿言毖恒德慎勿忘厥初
寄宋景濓先生三十韵
相处才数月相违已三年人来即问讯矫首玉堂仙尺书固邈邈寸心每悬悬孰谓金兰契而如萍梗然忆昨被殊渥草茅倏牵连平生坐环堵岂意乘官船修史与末役乏才媿羣贤强述外国传荒疎仅成篇赖有班马手笔削容巨编素餐窃恐惧衰疾频纒绵小几聚药裹空床重艾烟旅邸命如綫仁人俱见怜同舍既足藉同姓尤惓惓早晚辱安慰残喘聊自延凉风送越柁而得归园田当时十八士去留各有缘中秋佛寺里明月照离筵後夜复叙别惨慽灯影前赠言诺教诲有暇寄江边缥帙已拜惠所获尚未全去年撄宁叟往还情为传我亦行迈南闽涉山川考艺非所任冒往谁舍?知已谅兴闵疲驽讵胜鞭鬓发日已短贫病无由痊策杖山野间静旷庶相便击壤或歌咏忘忧临涧泉缅怀青云彦文会滥随肩作诗谢畴昔一一莫能专诸公倘垂爱契濶宁我愆
秋热叹二首
秋序已云深秋暑何太炽衰朽心益烦常望风雨至风雨杳无期烈日彻厚地白露夜未曦?壁贮炎气恨无松桂林移榻一假寐老疾将焉违辗转发长喟
其二
去岁度闽岭暑途犹可禁行舟溪水驿解带榕树林宿疾不复作亦足纾忧心今去闽岭远秋阳何烁金疫起乘热穷苦谁能任矫首望云汉沉吟复沉吟
题牧溪所作阿罗汉图
吾闻十八士隐见天台山石梁隔尘世路滑莓苔斑树色在彼岸飞鸟能往还山中何所乐食饮非人寰岩石深复深衣冷云雾间密叶足萧爽灵兽无冥顽大海逼孤絶高泉泻幽闲冥心万化表长往穷跻攀焉知有衰朽畏垒常相关
小山陈氏清晖楼
层构谢嚣溷凭陵高旷间出日离东岭归云度西山山溪被光景林木霁容顔阳明净可挹而无隂翳删仙居复谁好游子纡佩环朝跻足澄观夕眺慰余闲於焉释烦虑讵谓忘人寰万化一冥合经心秋雁还
次韵朱云巢游锺山有作
有事汗青暇羡君山水游吾独阻衰疾素兴徒绸缪霞光日边近树色云中幽览胜属青眼含情嗟白头高怀既兼得况历人事周紬书金石富倾盖簪缨稠俛仰慨今古直笔伸故侯雄才固驰骋余力殊未休啸歌寥廓际天风洒清秋先还我何乖後往君久留鬰鬰山气佳滔滔江水流新篇足讽咏使我生远愁
壬子岁四月甲申夜纪梦
积雨暗长夜山行经险巇悲风撼林木崖谷蔽参差远闻豺虎号鬼磷弄光辉十步九失足中心祗自持所适既迢递黾勉焉可为道傍见明烛抵宿依茅茨开户念生客而逢主翁慈煖汤趣妻子然薪为更衣艰难又奚怨少息非所期鸡鸣夜将旦熟寐百无知欣戚一以忘何有安与危生死宇宙内旷怀亦如斯聊纪梦中事谁当赓我诗
题雪浦待渡图
吾邑王性常客居罗壁山中岁晏蹑冰雪还水北省亲时中吴顾云屋留其家为作雪浦待渡图以赠之予观其图有感于中赋古诗一首
冉冉岁云晏萧萧林木疎积雪徧原隰山川今昔殊远眺既茫昧近瞩迷旧途游子去家久思亲赋归与宁不畏凛冽飞鸣有慈乌川广不可越临津为踟蹰舟子隔云渚回篙怜久需故庐在何许北里路非迂岂无泽中鴈亦有冰下鱼甘旨恒在念钓弋诚良图生理何独拙往返擕琴书俛仰宇宙内幽抱聊自舒日出长夜後阳复沍寒余兹理谅无舛不乐复何如
万壑树声图
层崖望不极溪谷何巉岩秋风起天木奔泉落空潭石林高下响猨鹤韵相参幽人恋岩穴寂寞居山南万籁慰衰暮忘忧非酒酣援琴写萧散此乐吾所躭
为徐性全题顾山人天际归舟图
佳期谅无失归近心反劳萧萧江树冷落落云山高孤舟来浩荡所望非渔舠风水协龟卜秋来多浊醪
为方景常题顾云屋兰亭图
崇山气磅礴羣峯静仪刑风泉泻霞峤迢递委幽亭溪林何濯濯汀兰亦青青良辰各有适列坐集簪缨胡独一时乐而遗千载名浮云变晨暮山川久含灵抚运嘅幽独宁忘今古情
题云屋所赠高峯远涧图
今年壬子秋九月余与玉山逸人顾云屋连夜宿吾邑罗壁山中时近九日罗壁之颠有所谓龙门足以适登高眺远之兴云屋以余未游为歉明日将偕往先为作高峯远涧图以赠及还予乃赋诗书其上云
高泉落云中大泽露羣石霜降草木黄青松有顔色缅思玉山期邂逅沧洲客登高赠画图赋诗宿罗壁
题画
伊谁爱兹境而忘登涉劳一水天上远双松野中高峭壁无樵径深溪絶渔舠唯应学仙者麋鹿与游遨
六月十日过极乐寺写怀
绀园草树緑清颷朝暮凉当暑出闤闠憇此独徜徉过客适邂逅遨游山水乡晤语广居下隐忧忽遗忘况复霖雨余市津来米航丰年足慰意抚运念平康乐土亦何远伊谁望西方

[book_title]卷二
钦定四库全书
庸庵集卷二　　　　　　　元　宋禧　撰
七言古诗
为浦江郑仲涵题鸣鹤轩
客舍炎蒸汗如雨终日昏昏独无语白头无复青云心落月闻鸡卧茅宇仙华山下神仙居何人夜半长读书高天凉风落松桂鸣鹤在庭?户虚学仙归来几人在尚想当时度辽海人间父子喜团栾谁似清门今不改我怀好音知几秋一琴欲往山中游试覔康成书带草看花何必到扬州
为宋显彰题桐江钓隐图
桐江钓丝长几寻山高石出江水深当时羊裘已无迹今人谁得千载心吾宗之中有才杰家住桐江钓寒月往年曾着从事衫已觉緑蓑胜雨雪开元相业不可期人生行藏端有时戎马惊心幸无恙沙鸥在眼俱忘机今岁逢君监湖曲又复起身劳案牍黄冠谩忆贺知章老病怜予简书趣子陵故乡秋梦多归舟还向监湖过在君客舍看图画奈此云山江水何
己酉冬还自龙河浦王汉章宅元夕宴集铁字韵诗
新年会饮元夕节秩秩宾筵日中设满座乌巾异昔时在眼华灯待明月江梅尚觉花恼人野老谁言心似铁当杯酣咏不成章岁晚孤吟客归越
杨妃菊歌代人次柳宗岳韵
秋花顔色如春花过客看花停小车玉环一去不复返游魂血汚愁天涯当时昭阳第一人沉香亭北酣暮春三郎眼眩倾国色惟闻芍药疑太真金桥夜入嫦娥宫丹桂当秋香露浓晚节黄花想如旧同时不羡芙蓉红何曾赏菊对妃子歌词新进供奉李从来邪正莫相干秋花羞与春花齿渔阳皷响铁骑嘶繁华一夜随霜蹄妖芳在眼恨如海清秋独立风凄凄金钱态慰彭泽令爱却中央顔色正頳顔只合屏荒畦旧族宁容杂三径谁於隐逸加丑名覆邦尤物安足称白发黄花镇相得故园拟作归来亭
题三香图短歌
湘臯仙人弄珠佩极浦更阑月华坠霜寒青鸟未传书谁染春衣寄天外生来同芳能几何兄弟相思梦中会人间愁杀紫荆花曾为田郎夜憔悴
庚戌秋在闽中为新安郑居贞题练溪渔隐图
澄江如练人如玉何年矶头结茅屋垂竿已喜唤渔郎脱屣岂须称宦族秋风萧条来远天沙际芦花吹白绵钓月不愁中夜冷系舟可傍西岩眠远忆当年子真叟手把一犂耕谷口只今孙子谢簪缨千载相知寸心否会稽野老游南州子亦去家成久留画图在眼为歌咏思乡共立三山头
自闽省还至建宁作短歌行赠别胡彦功
三山半月锁秋院与子相闻始相见綉衣使者重斯文白面书生作良掾深堂四更官烛红帘前白露零青空何人三夜见题目绳纆先归青眼中知子胸中富经史安定先生好孙子十载浮沉江海间宪府扬才遇知已野客辞闽归会稽重阳已过风凄凄建宁城下复为别落日吟诗溪水西
为王汉章题王山农画梅
山隂狂客王山农平生游戏梅花中梅花解作忘机友雪天月夜长相逢腰围固有食肉相忍饿惟知骂卿相清癯仙质爱梅花写神迥出缁尘上汤杨墨迹世上传山农与之争後先只今片纸不易得豪家岂惜黄金钱推篷之图为谁作烂熳千花竞交错逸兴可发文章家走笔花前风雨落我昔避地留梅川梅川孤舟花底眠冰霜满眼昼无路桃源谁送渔郎王家高堂对图画白首忘愁了诸债南风洒洒吹寒花往事令人感时迈
采烟山长歌寄赠新昌周铭德
采烟山者越之新昌之名山也隐者周铭德居其上上有良田美圃绵亘三十余里与平陆无异地虽僻而有利及远朔南医家所用白术其产也铭德贤而好读书以孝友称于乡其友胡汝州史孟通为予道其为人又为索予诗予以汝州辈之言足信而嘉铭德之为人遂作采烟山长歌一首书以遗之异日或一往游其山过剡见故人王公玉许时用二先生宁不为我助扉屦之需乎歌曰
吾闻沃州天姥间又有采烟之高山山上之冈三十里平视沃姥浮青鬟其中隐者吾所羡身世长与浮云闲种术可疗九州疾种稻自给千家餐橘柑枣栗与桑柘种者不少资者繁鸡犬走巷陌鹿豕游林园官府无事日人家总平安乃知桃源在兹土渊明所记欲往难周郎一何乐居此胜居官昼则治家事夜则经史观其人天性孝且友与弟同财慈母欢择交朋友重高谊急难可托输肺肝我恨不一见今秋过江干胡史二生喜告我世有斯人为长叹北阁高楼送吾目采烟远在青云端嗟我老病畏尘俗剡中乘兴逢时艰故人倘见招舟楫宁吾悭丹枫叶冷风嫋嫋清溪水落滩漫漫此时过门见王许青鞋从此跻岩峦作歌订约在秋晚岂待娥江风雪寒
八月卄五夜宿凤亭夏叔方遗安室听王时敏鼓琴夜分不寐叔方求诗题其素壁为书短歌一首
夕阳之东秋水西梧桐不见叶萋萋谁怜今夜凤亭客一曲琴弹乌夜啼洞门白雪照灯影阿阁清时看凤栖古往今来足相忆彩笔好将桐叶题
春夜曲
银塘奇峯叠羣玉柳色暗连流水緑十二仙桥半月光翠阁青鸾鸣紫竹词客酒汚宫锦袍题诗画屏照兰膏红袖当筵罢歌舞凤咮泉乾春笋劳酣吟为系珊瑚树乌啼西墙未归去衆宾别院引明烛堕翠遗珠百花路暖云气密鸳鸯衾不惜千金惜寸隂梦中寒雪侵天冷窗外杨花满地深
题云屋山人大松图歌
吾闻丹山松一株盘根错节铁不如万牛相送美材尽独以偃蹇留仙都松根烧丹学仙者仙成已去千载余夜夜丹光到今出泰山徒夸秦大夫谁能画此古松树中吴高士身姓顾张灯惊起潭底龙挥毫堕落月中兎声名世重定无虚人物天生真有数精灵邂逅宇宙间唯有造化知其故我梦羽人在丹台飘颻緑发春风回半年高士不相见招我看画山中来古松在眼为再拜重是抑塞之奇材一时作歌强衰朽千古少陵安在哉
题顾山人秋江叠嶂图歌
顾侯避俗留越山高情长在山水间秋堂夜半梦巴蜀孤帆远逐西风还椎床呼灯怪迟缓万里江山犹在眼澄澄素练天际长叠叠青鬟日边远写来巫峡令人愁神女阳台居上头尚见云隂含过雨可怜树色送行舟地形何处接吴楚林薄人烟带洲渚黄帽西来打鼓郎茜裙东去唱歌女画图不尽意有余太平人物俱欢娱多愁宋玉在何许好赋顾侯山水图
题顾侯江山图歌
岷峨之山昔所闻下临江水高入云层峦奔流到东海乃有巴蜀吴楚分暮年今见画图好满目江山惊野老峨眉新月远关情巫峡朝云愁未了客舟几日下瞿塘谁倚高楼望汉阳人烟晚集矶头树天边秋水去茫茫忽忆苏翁游赤壁西望蜀山归未得当时谪宦尚逍遥月下吹箫从二客顾侯留滞东海头放怀思上洞庭舟龙门连月坐风雨画图一洗今古愁
为方处士题顾山人所作监湖渔隐图
东南山水会稽好监湖一曲归贺老狂客幽人乐未央酒钓艇愁可扫玄英先生懒作官好与严陵写怀抱垂竿竟入监湖中着鞭不上长安道古来谩说勾践都越女色白天下无千岩万壑有清气相看未必如老渔适志生涯万金藐忘机身世片舟虚功成颇怪鸱夷子却载西施浮五湖
题顾山人画古松歌
能画古松天下少昔有毕韦今顾老顾老作画书法同或变真书作行草硬黄古纸一丈余落笔古松随一扫纠缠黑白成文章恍惚隂阳割昏晓半年作客罗壁山但画江山极幽渺乱叶点点晋书圆直树行行秦篆小有人请画松一株草书张颠合惊倒一株两株八九株变怪无穷出天造愧我题诗劳寸心数日一篇方脱藁何如顾老画古松游戏草书书法好
题李唐牧牛图
金华柳待制天台柯博士为吾余姚前贰守铁侯题李唐郊原晓牧图已三十余年矣此图今为吾邑陈生克和所得癸丑岁二月望後大雪始霁予过克和家见此图适有所感因题七言古诗一首
冥蒙烟雨郊原晓草色入天青未了柳林独倚蓑笠翁眼底三牛无大小三牛那得如五马马在亨衢牛在野故乡长见牧牛人远道空怀乘马者江城二月雪满空县令骑驴才劝农我过城南见牛画李唐笔迹称柯公柯公奎章监书日朝野欢娱躭纸笔当时名重柳先生典雅文章非胜质二老南还鬓已华题诗看画铁侯家应怜牛放桃林野尚忆莺啼紫禁花古画今人两难遇今人已与古人去三公翰墨共流传富贵真如草头露可喜陈生得此图重是三絶今已无耕田读书有余乐更为子孙多买书
吕山人养父歌
新昌世家吕山人德升隐居授徒乐于养父而克遂其志余闻而喜之为赋短歌一首授史孟通为德升赠胡汝州周铭德皆德升友余为作歌者盖有信于二友也
剡中吕翁能养父父今行年九十五朝朝尚啖肉一斤远胜张公饮人乳吕翁爱日心何如一喜一惧瞻桑榆但愿亲如广成子沃洲住似崆峒居我与吕翁齿相若每忆高堂泪空落人生由来命不同短歌徒为吕翁作
孤云曲为韦惟善作
孤云度江江北来江南二月百花开锦衣笑看彩衣舞忆昔关心乌夜啼乌夜啼不肯栖五更遶树飞千回有儿头白早来栖凤凰台仙家宝树红果熟口衔丹砂凌刼灰刼灰已冷甘雨来孤云高出杨花泥
义猫歌
故无为太守太原白公季清官浙东宣阃时家有二猫同时而乳凡生五子而居之各以所未几其生三子者以己子就彼所并乳其二子其生二子者又复彼三子于其所而以已子就之于是五穉猫之育同一所而乳于二母无亲疏彼吾之间嘻异哉君子谓白氏世积其善之祥也予闻其事乃为作义猫歌曰
猫而人二猫育子无疏亲非知勉强其情真人而猫骨肉相残家难交其面非若猫有毛中州白家积仁义猫有人心感和气北平猫载昌黎文人而无称良可愧良可愧负天地彼猫为兽非我类人胡弗如甘自弃
挂剑台行
泗水日夜流千古流不休谁为挂剑台名声闻九州九州行人泗水过北来南去瞻嵯峨乃知挂剑一时事剑与古人名不磨古人重知已九鼎何足比况是三尺铁肯背生与死徐君爱剑口无语季子心中业相许生死知心上国回剑挂坟前泪如雨坟前今有台季子不复来当时宝剑安在哉无乃一夜随风雷君不闻歌风台上赤帝子宝剑龙吟哭蛇鬼神物变化从何来整顿乾坤须仗尔呜呼神物去就上天所使隐见不常获者有几吾知宝剑勲业多季子徐君焉得而有此沛县台高风大起风起云飞连泗水守四方得猛士台兮台兮可徒挂剑而已矣

[book_title]卷三
钦定四库全书
庸庵集卷三　　　　　　元　宋禧　撰
五言律诗
胡氏斗室
一室从渠小能容何限人孰知江海客不恠往来频紫竹长年好黄花腊月新我来时一饭避地作东隣
胡氏一鹤亭
一鹤归何晚人间事已非野亭留独立海月照孤飞落落新黄叶萧萧旧缟衣主人鸥梦远对汝亦忘机
赠岑敬先
不见岑徵士惊心忽二年三山新岁到一棹旧情牵执绋哀吾母通家见汝贤相过不相遇邂逅在梅川
赠徐生
下榻东轩夜看花北海春愁来惊岁月老去厌风尘邂逅论文地留连避世人眼明衿佩合灯下肯相亲
归雁
归雁离南海翩翩向北飞青春愁送目白发泪沾衣万里渠能往孤云梦已违关山今夜月应为照清辉
送友人
老去复相见别来今几年穷乡君再到多病我堪怜渡水山云薄当楼海月圆客边愁送客头白听啼鹃
送谢用敬
白发梅川客梅天看种田故人能再见往事胜相传海气楼台尽山辉玉石全秋来还有约鸡黍愿丰年
徐氏瞻緑轩
緑竹似君子长年不厌看沉吟风雨夜牢落雪霜寒开径连书屋临流足钓竿眼中高节在早晚候平安
水竹轩
水竹都堪爱幽居二美兼晓光浮钓艇秋色暗书帘已有江湖兴宁无雨露沾我来闻好语酒量为渠添
送天界寺书记联季芳归四明省母
四明三佛地一出几番归母在频回首秋来远寄衣灯前黄叶落舍上白云飞愁极成欢喜禅心即此机
送景德辉
水泛春江緑山围晓郭青登高花黯黯送远雁冥冥礼乐兴周室贤良满汉庭从来多际会念子久穷经
兰室
幽人种芳草宛在书室前天香熏夕寝琴曲入春弦耿耿同心友飘飘遗世贤相逢曾解佩山泽往来便
竹深轩
曲径昼隂合虚窗寒色交琴清风动叶衣润露垂梢径造不须问远谋能解嘲相过待春晚留客笋供庖王生允承以其画像求诗像画古冠服手执书卷有抱琴者从其後于古槐之下游息焉盖其家有轩扁曰嘉树云
隂隂嘉树下有此称家儿冠服超流俗琴书乐盛时趋庭应有训出户政多岐念尔槐根立清晨有所思
为杨灌园题郑山辉天涯芳草图
春草生长坂幽人竟不知参差添翠羽萧散长青丝西日高低照东风昼夜吹画图非郑老远道望渠思
为徐自牧题李侯墨竹
潇洒金闺彦分明玉箸书天机元不浅绘事未应踈持节风霜际含香雨露初江南相别後清兴更何如
七月卄五日题崇安驿壁
到得崇安驿初闻打鼓声白衣知不悔乌?出相迎考艺思前辈明经愧後生往还愁远道老病重关情八月二日留题灵山庵灵山去福建省治十五里
江郭待期入云山连夕留星明俄近斗露下不知秋迢递逢僧语虚空忘客愁劳生真似梦暮景愿回头
还自闽中过鹅湖寺
落日过鹅湖青山塔影孤当时论道处今我忆先儒旧寺烟霞窟荒祠草木墟踌躇多古意仆马趣前途冬至前一日宿永乐寺水竹居次郑山辉吴主一壁间倡和韵
寒过冰上客阳复地中雷宇宙兵车静山林佛寺开旧交多死去久别始重来知已三更语倾心一宿回
怀纪大璞
二月朔过广济寺观上虞士人送傅本真徽正音游学杭之普福诗卷有怀大璞讲主且喜傅徽二子已还旧隐乃题诗卷末
闻说芝山老虚名只累身城居长借榻官事苦劳人二妙陪寒夜孤舟别早春归来诗卷好江海尚缁尘
题释交卷
天台朱伯言当吴越道梗时挈家由海道抵上虞而居既而遭母夫人之丧时同郡周宗性为税官五夫为助治丧事殊有力焉伯言感其谊着释交一通以遗之今予见其卷乃题五字八句
两贤交有道同郡又同心度海秋风急联床夜雪深亲丧埋旅榇家难助籝金高谊称词伯雄文动士林
次毛进仁留题张氏书舍韵
步屧幽居近论文畏友稀春郊风落?晚渡水沾衣对榻良宵坐题诗逸兴飞雨声生客闷帆影待潮归
留题张德言书舍
连日勤相过宁知曲迳迂雨中春剪韭饭後夜投壶巾屦缁尘外琴书碧海隅竹林逢二阮古意慰狂夫
过东山寺航毒海房留题
湖曲藏深院山空出远钟森森春砌笋肃肃晚衙蜂僧老看孤榻兵余忆旧松自怜花竹畔独畏酒杯浓
秋怀十首
枕上怜衰朽江边遣寂寥緑杨临水立黄叶带风飘扇去清秋雨帆囬落景潮凉襟何日遂愁思暂时消
其二
往事随尘梦新愁对物华暮年身少药秋暑眼添花剥落风前枣荒凉雨後瓜相逢皆此况慰意野人家
其三
秋半江城里砧声夜不闻衣裳虽未换机杼岂无分暑枕留冰簟寒闺惜布裙萧萧桑叶畔谁与倚斜曛
其四
闲暇多高谊艰难有俗情水深鱼始乐林尽鸟须惊邂逅非吾事盈虚任此生已知齐物我渐觉一身轻
其五
秋热愁无雨秋凉雨复愁衣单惊夜半屋漏听床头且得山家乐还看地利收吾生聊自遣有计补冬裘
其六
海角思相赠濠梁阻数陪十年袍可补千里客难回范叔寒如旧王郎醉必哀高秋频送目鸿雁几时来【原注时王遯庵留淮右】
其七
舟楫何增价衰翁访旧难只嫌前路远转失向时欢酒满金波瓮瓜寒玉露盘梅川胡老子秋夜几相看【原注予留梅川时胡白石待予甚笃】
其八
怜才心独苦恨别泪频流又报吹笙客将为跨鹤游鸣琴山水夜下榻竹梧秋头白贪来往谁能为我留【原注吹笙客指王时敏】
其九
烛湖秋雨过山阁定清凉髪为高僧白尘兼落照黄老怀同閲世空境更联床有约酬花月良宵意不忘【原注高僧白云翁也】
其十
晚岁情偏切英才遇亦稀岂知麟在野翻使泪沾衣东阁朝相候南塘晚共归传经今已矣此事与心违【原注此诗为梅川胡生斯厚作】
自题叶氏隐居壁上墨戏
桃竹秋生笋藤萝早着花暄凉惊物候老壮惜年华重过招贤里迟留处士家月明贪坐石天近欲乘槎次韵徐性全同宿小山陈氏书楼有作
出郭天犹暖登山兴独深雨余初衣褐秋尽未闻砧黄叶经过处青灯故旧心客楼频对榻倡和有清吟
三山王叔婉世善堂
旧识王徵士今登世善堂青氊多过客白首未为郎作堰三山近修堤百里长传家有遗泽乡井岂能忘
赠应生自修
忆汝童蒙日从亲邑郭时七年今已过万卷早相期世变看渠长河清叹我衰功名归少壮辛苦劝男儿次韵滑先生六月十六日宴集乡校东斋有作
汗流聊解带心定复垂绅萧爽论文地淹留避暑人杖擕桃竹旧衣制芰荷新共爱山翁醉相过作近邻
郑氏竹亭
空山乔木畔种竹傍溪亭水落霜初白人来眼共青也知栖独鹤犹忆度流萤凉处谁相过题诗酒半醒
为玉生题东轩
早起东轩坐晨光海上来乾坤谁久住日月底相催梅熟从今吃松高自昔栽後生须有用书卷及时开
辉谷上人东轩
东轩何所有日出见光辉客去仍悬榻钟鸣早着衣市声闻下界山色悟初机时有看云叟朝来暮不归正月卄八日偕白云长老过叶伯泰隐居
浦远春潮急风高晚渡迟同来非旧伴一宿似前时雨对高僧饭花题病叟诗新年行乐少重过荅幽期
五言排律
三月卄三夜与张与权宿建初寺烛下为赋生意垣十四韵
同宿城南寺吟诗过夜分为谁挥我笔念尔好斯文静里含生意垣中谢俗氛当堦春草长入户妙香闻清液看朝露微酣倚夕曛岂知愁似海但觉气成云濓洛堪传业岐黄可策勲天心常恻隐世事谩纷纭孰契鸢鱼妙难同虎豹羣穷隂阳始复残夜日将昕至理从谁究深衷为汝云张灯破昏黑得句慰殷懃屡听城头鼓长延鼎内薰一时留胜事明发报严君
赠魏松冈俞复婴二道士十韵
予以庚戌秋九月卄四日自闽省还至崇安武夷宫魏链师松冈率紫清庵俞逸人复婴以小舟偕予与四明桂徵士同德等数客游九曲以水浅中道而还是日予与同德出溪口上驿舟向浙水东而归舟中赋十韵以别魏俞二师云
武夷山水窟自古集羣仙半世看图画三秋入洞天情亲双羽士胜引一渔船饭罢擕茶具经存及草玄云岩风飒飒石瀬水溅溅九曲何如好中途不得前紫阳余旧迹清气望先贤世变仍奇观吾衰已暮年分袪闽岭下归櫂浙江边何日重相见神交谅有缘
送承汉德复往濠梁兼寄王遯庵十四韵
久客多亲旧殊方似故乡南还经监曲北上到濠梁贺老黄冠好庄生清梦长未须论往事且复惜流光治圃甘辛苦思家付渺茫果蔬资雨露萍梗历星霜脱屣神仙宅挥毫翰墨场浮生虽浩荡胜地足徜徉为问吹笙客何当过草堂寄来承解佩别去忆联床几见桐花落又惊梅雨凉湖山长有待淮海尚相忘托子传心素怀人觉鬓苍诗成兼送远离思满斜阳
挽汪太守二十韵
五马人生贵三衢岁贡奇贤能真间有名节固无亏伏枕吾乡日忧天故国时病来辞药裹死去了心期既觉黄粱梦难求白璧疵汉庭曾有策周室岂无诗谁忆天人对空怀黍稷悲杀身多进士报主足为师同辈公无愧纯臣世不疑当书班固笔已撰蔡邕碑旧治三遗爱凡民百尔思桐乡知负土蒿里望归旗有子恩情切逢人涕泗垂孝思难夺志哀挽谩修辞山郭迎棺久江船上瀬迟秋风鸣驿树朝露泣园葵华表今闻鹤佳城旧卜龟幽明俱已尽魂魄更何之神道停飞盖仙游看奕棋洞天虽可乐官舍肯相遗

[book_title]卷四
钦定四库全书
庸庵集卷四　　　　　　　元　宋禧　撰
七言律诗
冬夜书怀
海边积雨客愁长底事高楼有月光酒醒只疑天欲旦乌啼犹苦夜多霜遣怀诗赋添华发在眼山林缺草堂欲问君平无覔处暮年人事付茫茫
望雪
荒邨腊月十三日雨後出门泥半乾欲雪未雪云叶乱似暮非暮风华寒敝裘在箧一冬暖遗蝗入地千尺难今夜不知多少雪闭门忍冻有袁安
胡氏连理榆
两株榆树隔河生长对君家好弟兄连理可成嘉树传同居真得古人情今看胡氏书青简转使田郎惜紫荆岁晚邻家谁煮豆眼中祥瑞最分明
胡氏养志堂
兄弟同心四五人相看慈母白头新长垂涕涙艰难际不弃诗书寂寞滨父没已随嘉树朽岁寒今见故园春我来听说君家事喜有诸郎慰老亲
卫公鹤题画
卫公好鹤鹤乘轩玉露金风洒羽翰鹤夀可期千岁永君恩曾使万人看缟衣忽与缁尘暗清梦空留白雪寒松下仙翁能跨汝瑶台一望月团团
胡逹道观锦轩
胡家锦鸡何处来小轩花下为渠开日中锦绶自能吐世上金刀谁解裁富贵还乡同一梦虚无过眼已千回主人阅世今头白鹤氅时时坐緑苔
岑氏联桂东楼
君家双桂上林中念尔长思两伯翁诸老神游明月夜高楼影接广寒宫殿前作赋知谁敌花下吟诗笑我穷头白羡君才力盛尚看玉兎立秋风
徐氏怡怡轩
人间兄弟几家好伯仲埙箎自古希我向梅川行野色君开竹户接朝晖隔河鸡犬舂声急绕屋田园豆叶肥更喜诸郎秋共被吟诗酌酒为忘归
重过乌山即事
冬晴重过乌山寺年老今非白面郎石髄汲来?叶井尘躯浴罢菊花汤三生有约谁能记一醉无愁自不妨酒醒出山空极目独怜白发对斜阳
眉山王氏云林书舍
我爱云林事事幽况闻书屋住溪头春天气暖蛟龙雨月夜隂凉翡翠楼作赋岂无攀桂客卜邻曾有种瓜侯梦中白发空经过何日溪边泊钓舟
送张士仪经历
张侯不见十余年淮海归来雪满颠九岁儿郎能负米半生客路未归田寒宵灯烛西窗下春日杯盘北海边客邸相逢又相别残年多病重澘然
元日书怀
未归城郭避车尘且伴妻孥住海滨腊月雨连元日雨故乡人作客居人鲁连东海谁擕手甯戚南山自托身只有愁心耿长夜已余短褐对新春
宿陆氏山庄
故旧相招为放舟上林佳处得重游西家客过东家宿仲氏情同伯氏留夜坐竞歌三叠曲春归只在五更头自怜白发浑无寐银烛分明照客愁
重过上林井亭感旧
二十年前向此过凉亭寒井慰奔波当时未觉青山好此日重来白发多投辖几人怀往事煎茶何处听清歌路傍野老能迎客树下幽居奈尔何
为杨仲容题柳庄
谁家柳庄溪水头我来柳下维孤舟柳花如雪送春去杨子种田看水流北?隂凉足高卧东臯邻近时一游门前种柳似彭泽世上有官愁未休
陆氏秀野轩
陆家轩子傍山开花竹当阶手自栽对酒春衣看紫气奕碁夏簟坐青苔上林芳赏令人忆三径幽寻有客来底用云间听鹤唳沙鸥相近不相猜
杨氏万竹楼
童子曾登万竹楼题诗今作暮年游老苍不见诸君子丧乱犹惊四月秋?户青云通窈窕儿孙锦服继风流清溪流向楼前过能与笙簧洗客愁
杨氏听水轩
金沙溪上小轩开静夜泉声为尔猜仙子笙箫云里过词人环佩月中来紫烟目眩香炉顶白浪?惊灔澦堆我爱幽人卧空谷钧天在耳梦初回
四月十五日偕岑宗昭胡斯美及其从弟斯敏游宿竹山精舍明日题诗于壁而还
龙潭桥西山谷中茅屋住者皆樵农兵前送官大木尽春後斸笋高峯重同行何人黑漆发精舍有佛黄金容三更月明五更雨子规来叫门前松
次韵王允昭游源山中夜宿有感
余春红紫尚菲菲访旧伤情故老稀秉烛山林连夜宿思家道路几人归龎公采药知何往杜老诛茅愿岂违他日幽居山谷里与君开户看云飞
赠陆生
回棹游源日已斜道逢二陆立晴沙借人几榻开渔舍送客壶觞出酒家柘叶青连溪岸树藤梢白覆竹篱花连朝多谢殷懃意自念风尘两鬓华
赠徐生
徐卿生子世积善杜老作歌称絶奇麒麟千古同一梦豚犬何人讥二儿橘花满林定结实蚕蠒在箔终成丝寸隂可惜緑隂下正是清和四月时
凰山范氏碧梧轩
范家从来有贤母东汉流风东海边孤儿当室凤雏立寡妇下帷梧叶连高冈日射文明地阿阁云飞咫尺天头白无愁看玉树旧书长在緑隂前
为黄克敏赋农隐
短褐力田山海间春耕秋获心自闲饭牛身远虎狼窟狎鸥梦空鵷鹭班且复杀鸡留宿客未须采药入春山荒茅夹径草庐暗邻舍有谁相往还
题郑山辉效高房山枯木竹石图
山辉戱作房山画已亥经今恰十年舘阁当时文物盛风尘何处画图传神交未觉龙蛇远羽化犹疑翡翠鲜前辈风流归郑老令人注目海云边
罗氏两寡妇
梅川罗氏有两寡妇皆姓朱氏一为姑一为妇也姑既失其夫有一子娶而生子甫三岁又蚤世其妻与姑氏皆守节力纺绩以活备服艰苦其志弗回也予以辟兵寓其乡其乡人好义者往往为予道两寡妇志节若此今过其家塾见孤子祥能读书甚勤问其年已十五矣其祖母与其母又能力教之切切焉冀其成人予闻其乡人称之又若此遂为赋诗一首以塞其请云
阿姑阿妇在空帷每对冰霜涕泪垂底向一门同苦节絶怜两世看孤儿门前大石何曾转山上乔松不可移乡里都称双节妇儿郎在眼为题诗
赠李光道
城郭归来百事踈残生犹问五行书故人有子能传业乐土何时许卜居青眼为开分别後白头幸活战争余喜君跨竈翻垂泪感旧怜贫岂独子
送赵仲容东游
会稽赵仲容先生近以一病几不救多难之余不得坐以俟命将以绘事游山海间予念其艰难之际所向皆然姑以救一时之急焉耳间语及此为之怅然遂以诗送之先生见吾诸故人烦务其间有观诗观画如畴昔者乎聊以先生之行卜之也
漂泊风尘叹此公早年习画画堂中风流尚在时非旧急难何多老更穷市骏莫怜曹覇马作歌未遇杜陵翁逢人不必论前日好与君平卖卜同
赠华松溪
往岁庐陵龙君子高常为予谈浙水东有工画时人像者下笔点染辄逼真未常起草一时同事者鲜出其右华君松溪其人也松溪吾邑世家与予同党而生常游江海间子高称之甚确予则未之识焉今年正月八日遇诸邑郭鲍氏药肆即欣然出楮笔为予写衰陋之相睥睨立就神骨顔色一市人见之无不抚掌发笑以为予也予无以答其勤乃赠诗一首
龙侯长说华山人世上写真真絶伦下笔缣缃辞起草惊人童穉巧传神花前为洒乌巾雪兵後犹看白苎尘十载相闻能一笑岂知邂逅在新春
题煮石山房
吾里鲍生思美既冠而有子矣气质日益醇每日即蚤起从其父处北市药肆终日治生事夜则归其室读孔孟书不倦吾闻而喜之近自山野还邑郭以心疾费调遣常曳杖徐步静巷中一日值鲍生因过其所谓煮石山房者壁上见一诗乃庐陵龙君子高所题也吾又读龙诗而喜之喜而技痒遂忘心疾之苦亦为赋七字八句诗一首而律则有不能协者矣生之东邻有园数亩屋一区常有学仙者居之今不知其何逝矣吾闻神于医者多仙人之流有能愈吾疾者往来其地吾将假一夕之榻而与之宿乎生为我候之
鲍生卖药江水北夜归读书江水南南山白石为谁煮北海清尊留客酣仙家火候忆烹鼎人世天伦知盍簪老我多忧得心疾月明借榻东家庵
清明日过张与权书楼既为题唐玄宗撃球醉归图余兴未已又赋五十六字
病翁日夜抱春愁喜值清明出郭游唐帝击球看画卷张生留客坐书楼兴衰可见千年事欢乐翻成四海忧我为前修堕清泪诸孙能忆曲江不
新岁岑处士见访
去年海角往来频多谢高情洗客尘别後岁寒江竹老愁中春煖野花新西楼为下青灯榻南郭能寻白发巾江水云山犹在眼何时耕钓得相亲
七月卄七日在天界寺送炯用明还永乐寺
秋怀叙别立高台晚色金银佛寺开家问已劳三月望舟行先向大江回故乡苦乐令人忆甘露登临待客来白发满头今更短东归山水定徘徊
送天台叶夷仲之官高唐
路遶天台万叠山当年有志出乡关黄河北渡之官去白象南来奉使还际会风云初发迹凴陵瘴疠已开顔中原一望多秋草为政知君未得闲
悼蓉峯处士【原注处士宋景濓先生父】
处士年高太史宅仙华山坠少微星客车送柩过千两子业传家重六经山气犹疑风肃肃溪光长见水泠泠从来同姓多伤感三诵哀章涕泪零
崔氏万松山房
扬州城外松万株谁葬此丘崔大夫生贤总是廊庙具济世岂同山泽癯秋干巢云来海鹤春花啄露集台乌当年读礼关心处举目难忘室一区

[book_title]卷五
钦定四库全书
庸庵集卷五　　　　　　　元　宋禧　撰
七言律诗
送诸道初该万有归宝林寺
天末二郎思旧隐山中一老望归来乾坤多被楼台隔昏晓长为鼓角催月色清凉何处见梦魂辛苦有时回还乡又在中秋後黄叶萧萧宝殿开
送人还高丽
奉使远离山水国称藩先入凤凰都素闻箕子明皇极更忆周家展地图风举天池鹏一息潮回辽海鹤相呼中华自古通殊域北往南来万里途
赠紫芝山人
紫芝山人有青门种瓜之志而未得其所五口之家无一夕之储不知造物者将何处之也今慕义而游将以石刻集王右军书墨本售凡好事者予窃有感焉因赋此诗为山人道噫时既艰矣岁既晏矣山人所向其有值乎其无值乎虽然吾故人见吾紫芝而读吾诗其为前途之导者盖不独吾也紫芝其往哉
有客有客王紫芝江空岁晚欲何依试看墨本打碑卖胜谒朱门冒雪归浙水文章依旧在晋贤字迹到今希年饥有粟知相易不用山中更采薇
十二月卄五日送赵鸣玉以其所画游南山
雪满空山二尺深可人独步费幽寻政同沙漠飡氊厄岂有山隂返棹心不惜衾裯换斗粟谁言图画直千金南山亲旧知吾意除夜归来听好音
赠术者胡桂堂
乡闾见面不知姓江海传声未识君百岁人生易相失五行家学许谁闻天寒北郭初青眼日落西山总白云万事忘言唯一笑谢君点检更云云
送赫彦明
惜君远去在新正贫病无缘叙别情腊雪已消三尺尽春潮初送一舟行天涯有梦寻乡曲海角何年听佩声乌?萧萧俱皓首萍流踪迹叹浮生
留题叶氏隐居
正月卄三日偕王处士起东王山人紫芝出城东门过叶君伯泰隐居及竹山渡先济而往者郭廷羽伯泰之隣会吾人同席而隐者张子仁也过午而还赋诗一首以赠伯泰
生来两过竹山渡早岁经今已暮年黄认橘林寒雪後白知梅蘂暖风前麻鞋屡约通家旧草阁幽居觉尔贤作伴岂知江海客为谁激烈酒樽边
喜柯氏复旧物为赋诗一首
天台柯君叔静以童时丧其先公奎章阁博士所遗图书等物之最重者无以考世德瞻亲像验家庆而恒以为大憾凡与亲故语未尝不流涕而皇皇焉盖叔静自知人事即不能释于怀者有年矣山隂唐君彦常好义之士也于柯氏旧物之丧尝得之以重直一旦见叔静而闵其孝悉以向所得者归柯氏不靳于是大夫士以诗文美叔静之孝彦常之义者无愧辞焉予虽不敏而诗之为作固不得而辞也
奎章博士丹丘公辉赫声名天历中遗像还家兼旧物佳儿隔世识先翁赵人犹喜归全璧鲁史曾书得大弓好义今闻唐处士解忧孝子寸心同
二月三日过婣戚倪氏深秀楼留宿赋诗一首
福地重来白发踈仙标谁复好楼居惊心世事三年後照眼梅花二月初解冻阳冈仍种橘生贤後代每收书君家积德由来盛亲戚相过喜有余
为汪复初题四明溪舍
丹山赤水洞天中水出长溪似白虹帘外莺声春树緑潭边鸥影晚花红汪伦醸酒能留客李白题诗不负公欲看丹经坐清夜为予下榻候仙翁
为倪道原题九老图
何代传来九老图清平文物定何如水中亭馆晴移棹树下衣冠昼读书阅世长於佳处住论交不与少年居可怜奔走风尘客田舍归来白发疎
倪安道一乐堂
高堂并坐白头亲兄弟相看乐意真对酒云溪金奏响过庭华月锦衣新兵前骨肉谁无恙屋外田园况不贫家庆从来最悭得愿将爱日荅洪钧
倪焕章藏翠轩
长松高竹覆春隂小院开帘翡翠深迳转贺溪知几曲枝巢越鸟见层林清狂未羡黄冠好少壮无愁白发侵勲业关心书万卷酒船何用客相寻
留题上虞陈处士皆山楼
老来厌住城郭中眼暗车尘千丈红十日看山坐西阁半春多雨怕东风榻移更觉陈蕃好赋就那知宋玉工夜对青莲须秉烛明朝有约遍溪东
再题皆山楼
高楼百尺坐元龙客到山间度几重云薄霏霏含翡翠窗虚面面见芙蓉空中书寄仙人鹤月下诗成佛寺钟三十六峯都在眼登临更忆最高峯【原注皆山楼去丹山赤水洞天十五里刘樊昇仙之踪尚存楼之东一里许有山若屏障列其牖前山之外有所谓东明寺在其下风清月朗往往闻其钟磬之音登是楼者恍惚若与仙佛接故诗中及之】
二月十六日过杨氏嘉树轩访三山岑宗昭
嘉树轩中久不来新年窗户为谁开生还再见三山客老去同观二月梅天际相思曾听雨花前一笑为衔杯清江难覔渔郎棹醉後愁吟坐石苔
过亡友杨昭度宅见其诸子复习旧业悲喜交集为赋诗一首
杨子宅前春草新老夫一过一沾巾城东闻笛经三载江上垂竿复几人当室儿郎愁独立通家子弟喜相亲新年又听书声好竹径幽寻莫厌频
为杨生简兄弟题嘉树轩
轩前嘉树为谁栽南国曾移此树来孝子怀金寒果熟德人比玉暖花开侵凌冰雪宁无难粲烂文章定有才爱汝诸郎对书册东家桃李自尊罍
题郑山辉画兰
醉眠居士何憔悴托意秋兰似独醒身後流芳头已白人间看画眼俱青湘灵梦寐同纫佩楚语愁吟可续经谁解烹茶留此老吴兴文物久凋零
为王汉章题郑山辉李石楼合作兰竹图
冀北李侯多晚兴江南郑老有春愁风潭对影来溪曲云谷闻香坐石头会合可称双璧在画图将见万金收清华自古归王谢所爱曾兼二美不
为老圃生题钱舜举画瓜
官路归来两鬓华谁知老圃乐生涯种瓜不作封侯想攀桂犹称进士家一卷画图兵後物百年世事眼中花炎天客过三山下岂厌煎茶与设瓜
三月一日再过杨氏嘉树轩与岑宗昭王起东杨生宗权对酒既用前韵再赋
半月春风两度来杨家兄弟酒尊开西轩已为吟嘉树东阁那堪见落梅此去緑隂还在眼宁贪清昼更传杯吾曹相过多深意门径无令长緑苔
为闻人生题郑先生李太守合作兰竹图
石楼写竹有书法山辉作兰非画师絶怜一老衰迟日虚忆诸公全盛时泽国凄凉今见此玉堂文采旧称谁流传後代应难得肯与闻人玉雪儿
三月十六日会苏伊举于杨氏嘉树轩辱示见寄诗一首次韵酬之
老病生还九死余杖藜宁叹出无车五年不见先生面三径相逢处士居芳草緑隂还自好落花红雨已成虚白头会合知谁健见说灯前尚着书
过建初奉上人房
城南僧舍我频过尘世闲情奈尔何雨後画图修竹润春深窗户落花多斋庖烧笋留人飰醉笔题诗倩客歌缓步幽寻知几度虚期杖履入烟萝
周信原南溪草堂
南市津头春水生南溪一里上流清堂前日夜生芳草海角平安过大兵先世图书犹在眼故乡山水更关情出门舟楫元非远问柳寻花及晚晴
周氏木香亭
城南周氏木香亭人倚栏杆眼为青照夜白华春澹澹生凉緑叶昼冥冥月明不怕缁尘暗露重能令宿酒醒谁向东家看芍药愁来箫鼓不堪听
三月卄三日南门访柯逸人及还遇张与权偕过建初佛舍观画题诗之际与权出旧纸索诗为书五十六字
南郭春晴谷雨余为寻山客过郊居留侯孙子归途遇佛氏园林与世踈频见赤松清梦里同游宝地緑隂初老夫已悟人间事尔祖丹经愿起予
三月卄七夜与诸友宿孙尚质书舍
白头病叟归乡里杖履清游及暮春连夜城南随处宿五更灯下有谁嗔穿花送茗呼童子隔屋闻鸡报主人莫怪闲情太真率去年辛苦在风尘
与诸友宿城南即事
吾邑东门外五里许有岱岳行祠在小黄山俗传三月卄七夜其神出而还恒有火光若列炬自诸丛祠出送岳神还明灭聚散云雾间不可胜数者是其徵也每岁邑人候而观之以为常今年其夕周原信孙尚质范德梓郭廷羽赵自立张与权陈子范辈要予宿南门外初不知观所谓神灯者因赋诗一首以寓感慨之意云
同宿城南有八人送春个个惜残春空中何物明灯烛夜半高歌动鬼神白雪满头犹激烈缁尘在眼复酸辛年华不及诸郎好作赋吟诗齿发新
四月卄九夜宿杨氏嘉树轩
前月城南连夜宿今宵水北对花眠梅天未食杨家果夜雨都耕舜水田恶客不来成好梦大兵已过重丰年酒醒得句呼灯烛一丈红葵在榻前
留饮汪尚志成趣轩
城东门外步晴晖柳絮无情作雪飞好客儿郎留午宴看花今日送春归霓裳自爱荼蘼好云锦谁怜芍药稀念尔通家今再世岁时欢会莫相违
松云轩
幽人屋前多古松松上白云知几重苍苍寒色经年在漠漠春隂尽日封子规啼月许同宿神龙作雨能相从丈夫出处亦如此山泽巢居恐未容
题张立中负米诗卷
竹山渡东叶处士为我曾谈张立中负米只期慈母饱还家不泣暮途穷太仓黠鼠无饥岁老树啼乌有烈风薄俗惊心那可说长歌在耳慰衰翁
题沈链师樵云卷
白云可只自怡悦此语曾闻陶隐居有客樵云吾未解通宵煮石岂成虚神仙对奕看何厌富贵忘情乐有余应念当时卖薪者暮年勤苦读何书
五月十日杨灌园留饮後清渔舍且用梅字韵见教予亦用韵酬之
长怀载酒为君来梦里寒花一夜开识字可期天禄阁吐词何望广平梅田园归处松三径诗赋生涯水一杯白首追从频有约今朝又为扫苍苔
五月十日访杨灌园于後清渔舍而唐景顔澄了然先生留饮至晚与了然还及汪尚志之门遇雨见留甚勤又置酒临昏而散乃用向所留题韵纪其事
梅天疎雨洒斜晖水北平田白鹭飞饮酒偶同诸客醉吟诗相伴一僧归茅堂会合谁知好莲社交游更觉稀暝色苦催花底散南隣留客意难违
方氏山意楼
山意冲寒欲放梅杜陵诗句为谁裁南山种树人犹在东阁看花客再来风煖小春能自耐雪深残腊未须开早年访旧曾同宿白发题诗愧不才
五月卄八日为梅川罗翁题会稽俞景山山水图
关情俞老卄余年忽见画图东海边閲世兵戈成死别销愁山水觉渠贤登高昔有穿云屐访旧今无泛雪索我题诗罗处士卷帘梅雨落梅川
赠杖锡寺安大愚长老
四明山中仙佛居世界自与凡人踈藤萝诸天映微月楼阁孤禅栖太虚金锡何年留宝地石窗有客寄丹书生平欲往已衰老路远安得乘篮舆
留赠郭思贤
去年己酉夏余有龙河之行以衰疾留滞钱唐十余日寓所与郭子思贤氏相近间与语若旧相识然其家世业妇人医由汴徙钱唐已及三百年而其名不替以赵郭氏称于远近者是今年七月予以考艺适闽道经钱唐复与思贤会乃为赋诗一首盖塞其去年之请也
种树曾闻郭槖驼钱唐赵郭业如何名家汴水逾三世治疾邯郸擅一科旧岁客居频晤语新秋药室再经过暮年远向三山去归对黄花为醉歌
过钓台
先生昔自吾乡来爱此桐江双石台石台万古端有待羊裘一出能复回在越丘园成感慨入闽舟楫为徘徊岂知陵谷推迁後过客暮年青眼开
大浪滩
大浪滩头大雨来楼不放四窗开低流江水来如箭直下山泉响似雷岂怕晚凉行李湿只愁秋热简书催白头涉险缘何事考艺南闽愧俊才

[book_title]卷六
钦定四库全书
庸庵集卷六　　　　　　　元　宋禧　撰
七言律诗
过崇安县留赠税使夏文敬
今年秋七月予有闽中之行卄三日入分水关其暮抵崇安县驿而宿明旦遇税使夏文敬于县郭中文敬益都人年未三十既问予姓而笑曰畴昔之夜梦造蓝明之先生之庐先生不见见一人状貌若吾子者在其门外官道上吾问曰子何姓曰姓宋其梦若是吾与子虽并生于世而南北之居相去数千里而远且生平素不相闻何夜之所梦旦之所见其容其姓其邂逅之地无一之不有徵耶是可异也予闻其语亦有乐于中乃赋七字八句诗一首以赠之
老年触热向三山暂宿崇安驿路间与子平时初不识何缘昨夜独相关浮生邂逅皆尘梦远道驰驱有汗顔官舍设瓜知爱客看花更待暮秋还
为闽省掾刘宗海题瀛洲图
三山有客瀛洲仙一住人间今几年桑田变海望归路天禄校书怀昔贤颇怪令威成白鹤还期太乙泛青莲题诗为坐榕隂下病叟南来也可怜
留题鼓山丈室
鼓山闽之胜地也予故人用明师主其寺焉去岁用明自浙左赴鼓山予尝为文以送之今年秋不意叨与考艺亦有三山之行既事主文江右吴萧二先生而下凡七人约游鼓山予与四明桂徵士同德先至山下以俟及暮诸公不至乃登山入其寺宿焉与用明语至夜半有足感者其夜风雨俄至烦热顿解遂赋律诗一首明旦录上鼓山丈室就以为别八月卄四日也
棘闱半月闭秋暑岩寺几程登暮云胜地江山兵後见高天风雨客边闻送师东海新春别秉烛南州静夜分宾主三生端有契灵源重会读吾文
闽省宣使张文中伴诸公游鼓山索诗为赠
江海诸公早晚回胜游都向鼓山来同行喜有乘槎使相赠慙无作赋才先到後还空卧病东瞻西眺更徘徊闽中驿路通吴越岁晚相思为折梅
八月卄三日至鼓山夙病复作述怀
山僧错唤病维摩伛偻提擕入薜萝乡里自怜扶杖久道途谁笑折腰多度关峻岭应如昨送客安车又若何回首会稽云雾外二千余里费奔波
送人赴惠安驿
我到三山路二千经过驿舍总安然异乡送客缘同郡乐土为官属壮年入贡好迎天外使观光应识海隅贤亨衢流转非前日锦服归来镜水船
题牧羊图
高鼻羣羊塞北来晴原花竹是谁栽牧人何处占春梦草迳应看落日回好雨一簔当有备丰年四海已无灾翻思持节苏卿苦风雪凭凌白发催
毘陵卞孝子永清幼失其母于兵难求之十三年得见于龙河军营中而未遂迎养临川危先生为序其事今年秋予遇永清于闽出示其卷有感于中为赋诗一首
早失慈亲最可怜周流兵甲十余年只期见面黄泉下谁使惊心白日边喜极还临大江哭愁深未挽小车旋平生情事终难了孝行潜通咫尺天
休宁任本立水南山房
水南山人读书处溪光半浸松萝山白云变化朝暮里黄卷逍遥山水间休从乃祖钓鳌去好与山人骑鹤还三山秋色净如洗四海兵车今已闲
九月十五日自三山驿还至怀安驿庐陵刘允恭以诗赠别次韵酬之
官船送客胜渔舠千里凉风入布袍秋院校文同点检晴溪归路重游遨月圆楚泽乡情远水落闽关石势高奇会翻成离别恨暮年更怕往来劳
九月卄三夜留题武夷宫殿壁
大王峯下武夷宫九曲溪边一径通身到名山头已白眼明秋日叶初红神仙定在虚无里兵甲曾栖澒洞中秉烛题诗留过客浮生踪迹似冥鸿
九月卄三夜宿武夷宫烛下为魏松冈提点题闽中士大夫送归武夷诗卷
入闽远作三山客回棹重经九曲溪洞口仙人如有约灯前诗卷为留题苦吟岂似弥明句昏照还资太乙藜当暑送归吾不及秋宵下榻听金鸡
留赠诸葛仲华
金华名族诸葛仲华为曹娥驿官三年于兹矣以亷能称被其惠者眷眷焉惟惧其去其借留于上官者甚衆仲华之修职于斯者可知已予去岁有龙河之行往还过其驿仲华礼甚恭欲得区区之言予固心许之矣今年秋以考艺适闽冬十月还与仲华会日昃未饭为具食私舍不获固辞濒别率尔成律诗一首以谢其意
去岁官船此往还诗文曾许寸心间官程今复经闽岭驿舍相迎对越山一饭情深分薄俸片帆家近破愁顔去官送别宁无语只恐回辕野老攀
为孙尚质题山辉翁兰蕙图
蕙花江上逢冬至又见郑翁兰蕙图落笔十年身後在怀人三絶眼中无阳回后土幽芳发雪满隂崖衆草枯看画几番曾堕泪题诗此日更愁吾
送岑山人
北山猿鹤久相违城郭黄尘上客衣雨雪虚无知腊尽江山寥落索诗归梅梁水涸鱼龙远麦陇沙乾雁鹜稀更待明年春草緑相随湖上蹋晴晖
人日有作
新正雨雪数朝同屏迹茅堂未觉穷人日昼隂开晚照老年寒极向春风荆榛岂阻寻芳客葵藿还亲避俗翁元夕张灯看不远试听箫鼓月明中
送赵仲容还会稽
江郭往来三十年黑头相见甲兵前生平画马不能走垂老瞻乌真可怜客舍茶瓯龙井下故乡书屋镜湖边擕家八口始归去春水为浮天上船
正月十五夜赵鸣玉还郡城与予语别遂赋诗送之
新正泥泞出门迟百感春愁只自知送客正当明月夜看灯不似少年时冥鸿归路声何远老骥征途志已衰箫鼓城头偏惜别图书船畔一吟诗
二月四日久雨始霁过水北王大本家观山辉翁春草图为题诗一首
江上茅堂春雨多春来野色竟如何老夫朝朝望白日隔水茫茫生緑莎踏青屐齿畏泥泞垂白鬓毛愁棹歌何时乘我五湖兴翡翠兰苕迎钓簔
严氏苍云轩
我住城南对北山子陵坟墓在山间每思高节空回首得见诸孙为破顔乡里未寻书屋去客途曾向钓台还连年奔走头添雪爱汝看云日日闲
题潘氏壁
今年春三月四日予偕邑子周原信王公远过越溪潘钧辅家钧辅与其季钧茂情好若旧留宿其东轩张灯置酒主宾甚乐戊戌己亥间以避地常挈家累辈寓其家今十三四年矣举觞道故旧且观故太守李侯墨竹亡友郑先生墨兰喜戚交集而于钧辅伯季之更世变能不失其常者尤有感焉为赋七字八句诗一首秉烛书于壁以俟知我者和之
昨日正当三月三今宵水北共清酣几年不到知悬榻上已初过喜盍簪兵後放歌谁尚在灯前痛饮我何堪君家兄弟情如旧头白相看得笑谈
为王云谷题王若水画
吾乡王云谷先生奉其母夫人官中吴时钱唐王若水处士以其亲年过八十且有禄养之乐为作萱塘竹雀图赠之其年至正癸未也後二十有八年予过邑之东山云谷出此图以观感慨之际为题五十六字
江南四月薰风凉鹤发慈亲坐北堂萱草花开百忧远竹林笋生三尺长野鹤哺雏依翠石水禽得伴傍银塘年光物色都堪画此乐人间不可忘
今年春三月六日过东山哭故太守汪公柩公之子彦举留宿书楼其礼甚恭其意甚勤感叹之际以诗赠之
故侯遗爱民犹忆有子承家我复过徐孺生刍惭自缓谢家宝树奈渠何兵戈每觉东山远弦诵还闻北里多老去怜才情转切灯前为汝赋菁莪
三月七日留题黄草堂壁
我爱风流黄草堂暮年重过惜春光虚闻锦树烧银烛不遇芙蓉见海棠旧客关情愁远道好花在眼醉斜阳生同壬子头先白莫怪高歌似楚狂
三月十四日夜宿周叔荣家留赠
自历风尘三十秋重来海上为迟留青春谁解看花去白发真成秉烛游远迹云山仍近榻惊心海月正当楼眼中诸友能相慰旧日牙籖尚肯休
和韦惟善登龙泉山舜江楼二首
絶顶曾题处士诗後来丞相有心期都知在眼为霖雨谁向天心听子规北客远来文似锦南人老去鬓成丝相逢倡和春云里此日登临异昔时
其二
山郭遗民忆有虞江楼落日眇苍梧登高能赋韦公子在昔成名叶大夫南浦农蓑云万顷东桥渔网柳千株眼中风物还淳朴未让桃源入画图
同滑先生饮酒周氏荼蘼亭分韵得堂字
总爱琼芳恋夕阳南邻老子最彷徨惜春几度行花径擕酒先期过草堂天上梦回青琐闼月中愁破白霓裳百年旧物兵余见莫遣清隂出粉墙
题白太常三岁时手书卷後
太原白应章以其曾祖太常竹梧先生三岁时手书八卦名及诸名公赞美诗文卷示元僖元僖伏玩之际乃知太常为一代伟人者非独间气所锺元遗山先生于其作字时以七言古诗美之大有期待而果如其言盖太常生有异质实能成于问学故也近代王文公谓金溪民方仲永者世隶耕生五年未尝识书具忽啼求之即书诗四句并自为其名其诗以养父母睦族为意自是指物作诗立就其文理皆可观者邑人奇之然以其父利其慧日环丐于邑人不使学及其十二三时见之令作诗不能称前时之闻卒之冺然为衆人乃为着文一篇曰伤仲永今观太常幼岁墨蹟及闻其生平所就有赖于学而後然则知其与王文公之所伤者所以有霄壤之辨于其归也元僖于是窃有所感为赋诗一首书于卷末云
世家白氏出名儒三岁能书有竹梧乔岳千年降神秀乐天七月识之无琮璜琢就蓝田玉骐骥调成汗血驹不似半山伤仲永遗山期待应时须
赋白氏瓶中梅
太原白子芳都事居其父无为太守丧时常折梅一枝树新陶器中其华既落而布叶结实蔚然有生意当世诸名公以诗文美之既成钜轴矣其子应章乃索予诗辞不获为成五十六字
墓门有梅氷雪残令人断魂谁忍观思亲穷庐白侯苦失本孤芳青子酸生成可晓神明意感应难同怪事看也为吟诗铁心动江头笛声梅雨寒
过张氏书舍
忆昔我年三十三读书日夜在城南能亲鲁史留三载谁似张翁爱两男閲世青氊犹在榻回头白发不胜簪壮年踪迹同春梦愁破梅天酒半酣
为苏养正题子猷访戴图
剡中秀异吾所思剡中隐者多故知平生扁舟未能往幽兴及门空有期雪夜劳人谁好事秋风看画我题诗只今莫说无安道王许风流似晋时
题赤壁图
百年身世几扁舟如此江山两度游人物当年惜良夜画图此日对新秋仙翁得向清时乐我辈难消白发愁孤鹤不来明月好空思天际大江流
八月卄三日偕白云访西隐于龙泉山阁西隐将有四明之行与予语别遂赋诗送之
龙泉高处为谁登曲径幽寻树下僧黄叶又经秋夜雨青鞋曾蹋岁寒冰西来山阁随云隐东去江船待月乘邂逅浮生还惜别吟诗落照倚苍藤
白云轩
小斋素壁积霜雪虚窗恍惚含白云西山朝气出龙窟北海秋隂来鹤羣在舍双亲何太喜检书一榻有谁分东家爱尔书声好云里吹笙不足闻
次韵赵德纯阻雨小山有作兼简徐性全并谢陈氏诸亲旧
云谷重来遇二公故乡情合异乡中高楼闻笛三秋尽旧榻吟诗几夜同短发飘飘浑欲落深尊处处不愁空独醒却负诸亲旧听雨留连复听风
送让无吾住定觉寺兼简衍福玘大璞讲主
江边佛寺近孤城曾向江堤几度行暮景难留林下伴远途犹系世间情千村黄叶时时落十月清砧处处鸣惜别老怀兼忆旧潮来南浦为谁平
冬十月过上林乡为岑孝亷题郑山辉杂画就用其韵
重过岑家怀郑老画图岁晚见春荣芝兰玉树昔同赏山泽布衣今独行十月谁怜衆芳歇上林曾听早莺鸣南楼日色令人爱洗砚题诗重有情
冬至後三日留题方允彰南楼
方氏楼居两度过南山在眼兴如何衆丘皆作儿孙拜乐土犹闻父老歌爱日当楼书满榻寒溪绕竹水盈科阳生幽谷人重到更待中秋月色多
十一月十二日过竹山胡氏书舍观王时敏梅画赋诗一首
竹山书舍王徵士长说邻翁与往来翰墨曾挥银烛夜儿郎总慕玉堂才故人一去云霄远老我初过岁月催冬日南窗对图画梅花临水为谁开
十二月卄九日承滑撄宁先生韦惟善与乡中诸亲友以予初度之辰致礼见过因赋诗一首奉谢
老去欢娱复几人岁寒山郭对黄尘艰难人事都非旧贫贱交情倍觉真除夜敢因初度饮同心故向暮年亲城南行共千花笑已有江梅着早春

[book_title]卷七
钦定四库全书
庸庵集卷七　　　　　　　元　宋禧　撰
七言律诗
留题岑氏隐居
冬十月既望予过三山岑西峯隐居尝再宿焉明月十五日自游原将过梅川西峯长子子輈又要子宿其家西峯盖善士晚岁恒诵佛书不涉外事是日夜予与其父子语至鸡鸣不睡明日别去留题律诗一首
白头两度过三山三宿西峯紫翠间明月再圆潮满海寒鸡乱叫石当关论文半夜新知乐斋佛残年老子闲榻下诸即总清秀云中丹桂许人攀
闻宋思贤等将还有作
半载江头怅望频远途音信苦难真云霄忽报辞鵷鹭郊野还看养凤麟别去孤舟秋节晚归来斗酒岁华新海隅山角长相见歌咏同为击壤民
新正即事
日色相催暖气回千家寒尽旧炉灰南山腊雪新年在东海春潮昨夜来野老独登高阁望江梅远背故人开感时怀抱无今古强学诗翁近酒杯
叶贵中自天台还临濠寓所正月晦舟过余姚江上与予别五载而会话旧之际悲喜交集因赋律诗一首寄题其寓所曰竹居者末意盖有所祝也
濠梁种竹已成林客舍凴渠伴独吟蝶化南华春梦短鹤归东海暮愁深别来每得平安信老去重倾故旧心江上雷声交二月锦?为汝忆抽簪
为陈山人题顾云屋大松图
顾侯秀异天所种胸中有此千尺松深山大泽久藏器层冰积雪当严冬羽化登仙巢老鹤楼居閲世对亢龙小山桂树何年种让尔独立青芙蓉
罗壁隐居图云屋为方溟远作
玉山有客寻佳处金谷何人比此山溪阁幽居青树里园泉远落白云间灯明春夜看图画地主年华集佩环隔水桃花深几许洞门斜日未须关
为方允恭题顾山人龙门雪霁图
罗壁山形似金谷今人谁继古人游龙门雪色入鸟道顾老霜毫追虎头高情脱略风尘迹远眼冥迷草木愁客底敝裘能忍冻画图不许世人求
与顾山人宿罗壁方氏停云楼赠诗一首
云屋山人云与游十年为客海东头蛟龙过处石窗冷鸿雁来时水国秋灯影独留罗壁夜雨声长送玉山愁桃花流水春隂里白发关情共倚楼【原注顾氏吴中所居号玉山草堂者】
题高氏万緑堂
路入郊堂度石桥可堪诗思晚萧萧隂连桑柘凉如雨气接风云远似潮红紫一时随过客清和四月听吹箫梧桐叶上题佳句乘兴重来不待招
雨中遣怀
老去追游转觉难盍簪谁复共清欢江山暮色孤城暗风雨秋声四月寒路远情人长驻屐楼空余子独凭栏可堪鼓角催昏晓万古心期只自寛
雨中席上赠承汉德
濠梁有客意相亲风雨孤舟泊水滨携具入门添我恨烹茶为主奈家贫从游谁作观鱼伴就语今逢裹饭人秋晚能酬江上约岂无鸡黍待嘉宾
郑山辉春草图
怅望情人立水南水南风日正清酣踏青已去空遗佩拾翠重来可盍簪当日佳期犹自惜暮年别恨更何堪梦中緑暗关河路愁破天光动郁蓝
为承汉德题渊明采菊图
高眠不道羲皇远烂醉犹知晋室尊三径有花归栗里千山无路记桃源去官彭泽皆真意避世秦人亦寓言老去忘忧忘未得秋来采菊度朝昏
五月十四日过平应仲书塾其夜至明日雨不止有怀蓝溪许月山化安真净源
天晴独跨蹇驴来凖拟书堂一宿回野色几年违白首雨声半夜落黄梅南山树对高僧立东浦花随处士开亲旧有怀难晤语出门流水没苍苔
赠沈生从训
王氏园林好读书山光野色入幽居乡关百里腾骐骥灯火三更落蠧鱼江动春晖慈母别天开文运大兵余苦心能答三迁教青眼谁讥野老疎
过闻人叔勉家赋诗一首
今年六月三日予与陆谷宾过闻人叔勉家叔勉有南山之行未还其母夫人隔屛障语其童孙以天热固留过午叔勉临出时有属故也叔勉之家约甚而处之恬然事母孝谨躬执薪水之劳而问学不废予于诸生中尤爱而闵之屡过其家不忍费其为具也至是予虽不留又见其一家待我之心真切若此谷宾亦为之感叹以谓叔勉有是美质而获乎亲其于古人之学岂难进哉予因赋诗一首纪其事且为叔勉学古之劝云
触热相寻北郭生昨朝已有南山行在堂慈母隔屏语爱客小儿开户迎凉馆苦留怜老病暑途竟返负真情谁知剪发陶家事竹简千年有令名
题朱叔经怡云楼
秋来江上望甘雨念此山中多白云乐土稻粱何早熟灵湫膏泽许谁分怡情岂羡陶弘景足饭能留郑广文为倚高楼愁野客关心丰歉对斜曛【原注壬子岁七月十二日谒丰城掲先生于慈溪朱叔经家登其怡云楼时先生之子平仲以教授馆于家他壤有不雨之闵而山中田谷已有熟者其乡多龙湫故诗及之】
为方出翁题顾云屋大松图
去年写松小山下今年写松罗壁中千寻奇材拔厚地两度苦吟愁老翁羽盖青天落冰雪龙门白日起雷风虎头笔力今重见神妙能分造化功
龙门眺远图
谁写龙门眺远图风流顾老出勾吴河中天阙争高下海上云山半有无杜甫神游应自惜安期仙去待谁呼未须东望成长往小住尘寰慰老夫
秋日过郁仁斋翠深轩与顾山人夜坐有作
风霜高洁暮秋天谁住红林白水边爱画能留吴下客过门为治越中船叶埀山果臙脂重石出溪毛翡翠鲜底忆桃源深处宿楼台春夜对花眠
顾山人画
高峯特立翠芙蓉叠嶂飞来宛似龙云度双关如有约水流千磵总相从秋林谷口安亭舘晓寺岩阿响鼓钟老去可堪城郭住关心草阁傍青松
龙门大松图
虎头孙子气吞虎龙门怪松身似龙落笔萧梢朔风起泼墨惨淡飞云从无疑杜老歌韦偃谩说秦封临岱宗天生异材久盘屈青眼千年才一逢
长江叠嶂图
病翁曾上大江船晚发江心佛寺边不见青山归海去可怜白日枕书眠画图云树看今夕客子风潮忆往年谁似杜陵诗兴好浮家吴楚到西川
张氏梅花坞
粉墙如雪花如云花间月色白纷纷曾留野兴老夫宿更爱天香春夜闻皓首彷徨诗未就緑衣歌舞酒初醺堪笑西来叶处士到今犹为索吾文
为徐性全题万壑秋声图
谁爱玉山草堂静画图尚见千古情悬崕迢迢来磵道隔林萧萧闻水声西窗书卷白日暮中天石壁丹霞明何人远住万松下百顷风潭堪濯缨
为赵德齐题林壑隐居图
每怀罗壁在城外更爱草堂临水西洛客曾将金谷比杜诗偏向玉山题重阳风雨看图画暮景云林过杖藜多谢眼青留下榻自怜头白听鸣鸡
观陈履常所藏春山图有怀云屋山人
有谁能寻山上山两翁远在溪林间云生大泽龙蛇窟风度重岩虎豹关长松开花落日在幽人采药几时还别来又是三千日尚想月明闻佩环
邵氏秦湖隐居
秦湖隐者邵平孙旧日生涯不复论垂钓花间亲白鸟种瓜海上似青门还知教子书千卷不愿封侯酒一尊蓴菜鲈鱼秋更好扁舟何处覔桃源
题画
小县曾闻鼓角传云山深处梦相牵年来还爱丘园近老去偏于杖屦便树遶石头知客路岩回谷口见人烟携琴出郭茅堂宿谁复含愁鸟道边
长度翺清碧法师住萧山净土寺朱云巢以送行诗卷见示遂题一诗于後
早年频过萧山县暮景新知净土师梦笔江淹留胜迹讲经支遁喜文辞钟声曾听孤舟夜诗卷今题落叶时何日相随朱太史百花深院话前期
赠徐常
高风尚忆南州士後辈堪怜北郭生岁晚孤城多雪意夜长深巷自书声枫林已落清霜重梅蕊将开远照明念汝黑头须努力起家黄卷答昇平
二月十二日即事书怀
新愁底与旧愁深尘世犹关野老心二月江村三日雪百花时序半春隂闭门实信袁安卧步屧虚期杜甫吟此际怀人徒自切那能裹饭往相寻
三月二日过陈处士家为题眠松图
惊蛰已过寒食近元龙楼上看眠松春来雷雨杂冰雪冻合深山留卧龙作画兴随隂壑迥吟诗愁对暮云浓子规啼处同谁听花落芙蓉第一峯
天台谢用文寄惠竹扇以诗谢之
竹皮作扇出天台情重幽人远寄来蕉叶已经寒雪长桃花徒趂暖风开十年尘俗怀高节三伏炎蒸见异材问讯仙翁总潇洒夜凉明月在瑶台
柏山台
柏山胡氏有光辉尔祖尚书近代稀旧族子孙今散处故郷丘壑岂忘归壮年有暇亲黄卷清昼无缘羡锦衣树色岚光堂上满先贤风采未相违
次韵喜雨有作
吾邑自五月梅雨不降及夏至种有未入土
者皆以为忧是月廿三日甲子乃雨其夜雷殷殷而鸣土俗有梅霖之望矣明日予过城
南僧舍客有赋喜雨者予次韵和之
夜来一雨足销忧五月晴江露远洲三日为霖还可拟重梅应候未宜休城中米价增连月海角民生望有秋僧舍出门同一饭加餐知我此情不
任从义寄惠新昌石鼎以诗谢之
石鼎斵来天姥骨江头寄到野人家难逢道士重联句可待先生为煮茶饥岁不堪烹故纸老夫亦欲炼丹砂得随采药寻仙去却用相擕入紫霞
六月喜雨有作
大雨时行六月天旧疑月令信今年秋前共喜先完廪夏至曾忧未种田市价减钱吴下米江行有水浙东船苍生已免填沟壑皓首犹知对圣贤
代人挽汪太守二首
深谷为陵路转迷病躯无复计东西心随归雁春天远泪落啼鹃夜月低汉史已知称召杜周人谁复哭夷齐生前不食甘冥寂应许诸生奠只鸡
其二
对策妙年书万卷承恩晚节粟千锺生前未贵龙头选死後才安马鬛封曾为王风歌黍稷定归仙境主芙蓉野人洒泪甘棠下尚忆当时雨露浓
七月廿日与永兰亭纳凉极乐寺赠诗一首
江水苍苍江柳黄闭门谁与坐茅堂儒冠徵去容吾老佛寺吟行得此郎桐井浮瓜秋叶暗荷池对竹晚花凉可堪世界犹炎热乐土同游意不忘
题画松四首
潜蛟出壑石门开夜半风雷动地来落笔一时惊变化吟诗三日为徘徊忽思采药龙蛇窟更欲消愁琥珀杯偃蹇自同樗散者谁言山泽有遗材
其二
秋宵有梦到蓬壶万里浮云一寸无白兎在天开旧窟苍龙出海弄明珠氷霜还忆诸朋友风雨堪怜五大夫睡觉不知明日事客来却见古松图
其三
昂霄耸壑势崔嵬知是何人几日栽百世恩深山泽叟万牛力怯栋梁材云边雪色随风落海上潮声送月来留得幽人长作伴北山猿鹤不须猜
其四
老夫欲学服松花曾到丹山道士家千尺紫萝埀落景一声黄叶出层崖采芝商皓身何健辟谷留侯计不差三月山中花满树愿留人世閲年华
为山隂朱善之赋三山樵隐
昔日会稽朱太守至今孙子住山隂家声不耻为樵者书卷还存济世心山入云寒看虎迹屋连夏木听莺吟逢时衣绣非难事苦学何愁岁月侵
赠天台僧日东岩
东方日出照寒岩絶顶孤禅离衆凡海色已随丹凤至天关不许白云缄眼明经卷开蕉叶雪落空花满石函当暑上方过野老清晨风露湿春衫
看云楼
梅川胡斯敏旧与其季斯厚同居其宅之东楼斯厚既早世斯敏乃思之不置以看云名其楼取杜工部诗语以寓其忆弟之意也今年秋九月予复来梅川嘉斯敏?於友爱而又得朝夕在其亲之左右以养志为乐固有在者矣遂从其请为题诗一首云
高楼海上看云飞有弟仙游竟不归夜雨鸡鸣曾共被秋天雁过为沾衣杜陵生别情何异康乐清吟梦不违还胜思亲太行客朝朝彩服在庭闱
胡生芙蓉馆观花
一川秋水照芙蓉山院开窗晚色浓使客星槎何杳杳天孙云锦自重重仙家作主当时话人世看花此日逢应喜高堂偏好客佳期须费酒千锺
九月晦宿王氏书舍早起即事有怀遯庵翁而喜有东归之音因赋诗一首
睡起西斋感物华清秋重宿故人家花开白槿兼红蓼日出青云带紫霞鳬舄归来今有约雁书传到定无差每怀知已令人瘦欢会谁怜暮景斜

[book_title]卷八
钦定四库全书
庸庵集卷八　　　　　　　元　宋禧　撰
五言絶句
书怀四首
晚云天上白冬菊雪边黄鬓发丝丝短如何不肯长
其二
饮少不得醉吟多只自愁关情胡处士相过即相留
其三
老去须扶杖冬来早着裘翻思年少日曾为病翁愁
其四
近日得心疾遥遥夜不眠怪渠天上月明白照床前
赠胡生斯悦
童子树边立我行渠解随拾得青桐叶愁来为写诗
梅川四咏
黄牛高似马百亩赖渠耕谁送青丝鞚骅骝带汝行
其二
小犬如猫小花边扑草虫南村多狡兔芦苇暗秋风
其三
海风吹野树独鹘有时来莫动梅花雪天寒鸟雀哀
其四
老鹤东楼立何时渡海回邻人都在眼梅树有花开
题梅画二首
春回石岩底山翁竟不知天香破孤梦白雪在高枝
其二
临水一枝好疎花颠倒开也知贪照镜不管路人来
题水仙图四首
翠带飘飘转瑶环嫋嫋斜凌波清夜舞月落未还家
其二
珠宫云影薄玉佩夜香寒明月能相照愁来只自看
其三
天风吹汝急羽化已能飞只恐凌云去谁牵翡翠衣
其四
已得龙珠佩初从贝阙来衣裳浑不湿月下望瑶台
六月二日胡处士宅前即事
水边杨柳下雨後晓风前坐看平田緑关心大有年八月卄二日过徐氏书舍观杨昭度所作壁上墨竹为之泫然因题诗一首
可人今已矣尘壁见琅玕老泪为渠落西窗秋雨寒
题百牛图
四野多青草江南春未深柳堤烟雨暗何处是桃林
为王起东题李石楼墨竹遗胡达道
王起东得石楼李侯墨竹一纸将以遗梅川胡隐君达道而徵予题诗前二年予与起东俱避地梅川依达道以安及还邑郭又与起东为隣而梅川曩日之事未尝不数数以为言今起东于胡君有墨竹之遗盖不忘相依于患难之际而岁寒之交足恃也既题一诗又书此语以识予之所感云
南窗冬至日雨後看琅玕为报梅川友阳和转岁寒
重过倪氏深秀楼十首
二月初暄暖梅花烂熳开何人诗兴动高阁为渠来
其二
前後山溪合东西户牖开初阳晴看画新月夕衔杯
其三
客到青山里新晴为暂留春来逢甲子又听雨声愁
其四
俗客无缘到前溪隔世尘三冬曾下榻犹忆董山人
其五
风流吴老子作画爱梅花醉看西窗影更阑候月华
其六
滑公江海客频到贺家溪采药行云际吟诗过水西
其七
朱老金鳌出王仙白鹤来长留诗卷在不棹酒船回
其八
东家亲戚好夜过太丘孙即为频呼烛何曾怪扣门
其九
连夜张灯饮微酣用杖扶明朝下楼去病叟怕骑驴
其十
五载一登阁春衣近暮花後来知有几白髪愧乌纱【原注董山人字仲载天台人深于地理书吴老子吾邑季章先生也滑公字伯仁许昌人儒而善医朱老字伯言天台人王仙叔雨熙阳仲伯也栝人王君皆儒者太丘孙倪氏之戚小山陈生铸子范也性醇敏好学可爱】
贺溪即事四首为倪立道赋
倪氏书楼北清溪曲曲流主人能好客醸酒续茶瓯
其二
溪光流翠玉鸟影度清潭洗砚梅花落山童在水南
其三
西岭青云近时闻伐木声千丝初挂柳二月未啼莺
其四
洞庭秋水满落木共谁愁雨滴湘妃竹啼痕到石头
峨眉春晓图
日出扶桑远云飞叠嶂深高台人起早半月恨春隂
瘦马图
骏骨由来瘦天西耐苦寒长安看花去谁为备金鞍
题画
茅屋何人住秋林对晚山也知乘兴出多在白云间
为陈子范题后泉书舍图
雨後泉声急云中树色昏读书应早起开户见朝暾
顾云屋效米元晖画
能画佳山水顾侯天下稀寻常董北苑忽作米元晖
题梅画二首
花树小时见看花予白头衰迟难作赋感旧只添愁
其二
花好年年见情亲日日来谁怜湖上月照我夜深回
题画兔
黄犬登秦鼎苍鹰入汉罗草间眠可熟月里梦应多
题画菜
禾黍满秋野饥人顔色回清斋忘肉味一笑画图开
题画
水口桥堪度林间屋尚留秋来山色好相对有归舟
秦川八咏为王景善作
桃源
花暗疑无路波明看有天随风红雨暖吹落钓鱼船
柳桥
垂叶巢莺处飞花渡水时画栏人独立吟得送春诗
竹坡
地暖冬生笋厨烟晓作羮慈亲年百岁三径昔曾行
菊径
霜下樽长满风前髩已华秋来多落?客至共看花
药阑
多种医家草常怀济物心当阶偏爱护鸡犬不能侵
橘圃
谁种江陵树看来趣不同此中知有乐对奕候仙翁
桐轩
凉叶窗前覆新诗坐处题照来蟾兔影须见凤凰栖
芸窗
书卷驱春蠧灯花语晓鸡儿孙深院里好学忆青藜
七言絶句
竹枝词四首
年年溪边长浣沙白郎未识阿郎家昨夜西风打头急莫教吹折白荷花
其二
门前冬青树一株春夏秋冬栖老乌老乌头白带霜雪只管夜啼愁阿奴
其三
溪头雨过溪水新一夜月明愁杀人谁将荷叶几行泪滴向鸳鸯五色身
其四
牵牛花开河水头黑牵牛对白牵牛织女自在天上住星影不随河水流
即事
雕笼綉羽不知愁闲立西风倚画楼别树飞来头白鸟惊心日影动帘鈎
题山水画
山头黄叶随风落山下清江尽日流黄叶清江同渺渺沙边白鸟为渠愁
题蒲萄画
明珠元是鲛人泪秋水秋风日夜愁空许玉顔含笑看酒醒泣别下高楼
即事
今年臈月尚无雪门外埀杨緑叶长一夜海潮河水满鲈鱼清晓入池塘
四月十五日过东洲书舍见橘花赋诗一首
东洲之东千户家种橘五株开白花更栽九百九十五胜似故侯多种瓜
留题叠嶂楼
叠嶂楼前山水佳梅花开处有桃花我来借得渔郎棹春夜题诗处士家
竹石藤萝画
云中忽见金银气月下又闻鸾凤吟清夜涧阿堪驻屐不须更入薜萝深
寄滑撄宁三首
中秋虚约海边来时序惊心白发催吟到桂花愁未了放怀更待菊花开
其二
只鸡斗酒入江城稍见秋江怅望情不信劳生长偪仄海边有日听车声
其三
江山荒落未应愁草木知名对晚秋谁道岁寒添寂寞梅花处处可回头
题画梅
白玉堂前事已非缁尘漠漠翠禽飞谁知今夜江南月还向寒村照素衣
题郑山辉李石楼兰竹画卷
山辉兰蕙石楼竹二老风流识者谁江上春风苦萧瑟却教宋玉不胜悲
题唐玄宗出游图
人如天帝马如龙欢乐情深天宝中内苑行看春草緑不知宫阙起凉风
题唐玄宗击球醉归图
击球走马不知愁还见渔阳铁骑不醉梦春风吹不醒飞花已满曲江头
题赵鸣玉效顾云屋山水图
云屋风流续者谁赵郎早被郑翁知山川王气胸中发谁道前身是画师
题画
沙草青青近石矶矶头疎木转斜晖孤舟钓叟垂竿坐远岫飞云带雨归
题画菖蒲
九节真堪引岁华也知此物出仙家白头为坐三生石青眼曾看几度花
为奉古元题郑李二老合作兰竹图
郑翁山辉李侯松云尝为建初寺奉古元合作兰竹图一幅古元徵予题诗其上踰年不能就今年庚戌春二月卄四日过古元画室出图观之予与坐客七八人皆掩袂而泣时山辉翁即世三日矣李侯前月末赴龙河于翁之殁盖莫知也悲感之际遂援笔写絶句一首
李侯初上凤凰台凤去能随日影回空采幽芳思郑老游魂春夜不归来
题红白梅花
月下吟诗客未归红红白白鬬芳菲却疑桃李花开夜秉烛愁惊蛱蝶飞
为赵子和题李太守墨竹
龙泉山隂君子堂堂前竹影千尺长李侯胸次似老可炎天落笔南窗凉
题画
緑隂黄鸟暮春初谷口人家树下居野老携琴渡桥去云山深处更何如
题山辉画
兄事山翁四十年水南水北往来便只教洒泪看图画几处题诗暮树边

[book_title]卷九
钦定四库全书
庸庵集卷九　　　　　　　元　宋禧撰
七言絶句
立夏日为杨昭度孤子题山辉画
门外草青杨子家堦前玉润有兰芽春归今日看图画石畔辛夷未着花
四月卄九日过杨氏嘉树轩见红葵盛开赋絶句一首
窗外花开一丈红南风揺动緑隂中倾阳心曲何人见雨打梅花白发翁
赠王骏
斩蛟射虎成功後宝剑雕弓取次藏王谢堂前双燕子衔泥莫汚读书廊
四月卄九日为杨生士立题其先父昭度画竹
昔日曾怜虎豹姿今年忽见凤凰枝可怜对雨思君子正近梅天五月时
题山辉画二首
竹能结实兰茁芽菖蒲有节鲜开花郑翁一去不复返画图留落山人家
其二
长为幽芳作画图老年左臂竟偏枯絶怜郑老徒辛苦身後声名有益无
为倪原道题梅花画扇
江城五月见梅花画扇风生月影斜不怕高楼吹玉笛凭谁寄到水西家
为胡生懋题王时敏红梅画
去年京洛寸心酸归到江南泪未乾泣血只疑花溅泪故园不作杏花看【原注胡生曩以父丧还自河南有泣血之苦而事母读书不懈有足念者故为赋此诗】
题红梅画四首
莫向罗浮月下游天寒有酒岂销愁暮年作赋江南客可使红顔对白头
其二
春色随人雪里归玉堂清梦已相违宫袍莫怪裁云锦更有缁尘染素衣
其三
玉顔净洗西湖水一见令人日夜思图画写真谁寄到东涂西抺费臙脂
其四
几年冷落在深宫不入霓裳舞队中欲得君王同一笑也将红袖拂春风
为傅伯原题白云亲舍图
暨阳傅伯原吾师铁厓先生杨公之壻其舅氏钱舜在又与予同受经于先生之门故伯原视予犹骨肉亲也乙未岁予与伯原会钱唐而别今十有六年矣予以事适闽道过常山伯原为驿官于兹而复与予会执手问故旧辄为之流涕独喜其母夫人固无恙得侍养官舍伯原出向者所藏白云亲舍图示予予遂为题絶句一首以寓感慨之意云
几年天际望云飞日日思亲泪满衣今日常山官舍里白云朝暮在庭闱
与三山驿官陆公亮同舟至水口驿为题胡廷辉山水画
入闽贪看武夷山箭急官船不得闲水口题诗酬驿使酒醒云影画图间
赵文敏马图
爱此天闲白鼻騧不同老骥服盐车也知冀北空羣日未见龙驹出渥洼
题王山农画梅
山隂对雪写南枝此老平生独好奇同郡相逢每相失却来闽越为题诗
题画
松林日落碧云开野老溪头坐石苔隔岸好山招不到一篙流水待谁来
唐马图
身上青云照地光御沟春水落花香霜蹄只蹋长安道泣血空闻古战塲
垂柳双燕图
多情双燕不同飞緑暗章台柳叶肥巧向垂丝低处立回身风动旧乌衣
还自闽中九月卄八夜宿石溪徐氏店
昨夜铅山驿里眠夜深官烛照青氊石溪茅屋今宵宿松火为灯一榻烟
十月一日早发广信玉溪驿舍次桂同德韵
趣罢行装未出城玉溪驿舍烛花明五更归梦千余里吹醒悲笳第一声
十月十一日兰溪道中感怀二首
清溪红树夕阳边缓步平滩带画船曾听醉眠居士说只今诗兴似当年
其二
醉眠居士已仙游归自闽中我白头经过江山得诗句晤言更有此翁不
十月十三日至浙江驿候潮而渡有半日之留表忠观去驿一里许土人无有识之者驿使毛和仲金华儒家子也独能以表忠为言遂导吾入游焉感而为赋絶句二首
浙江驿使毛和仲云是金华诗礼家谁识龙山表忠观独能引客入烟霞
其二
苏公文翰表忠碑山下居人识者希旧观有基黄叶满可怜断石带清晖
题悬崖兰画
山头仙子倚烟萝下土遥瞻奈尔何翠带春风吹不起月明倒影在湘波
即事戱作
王孟阳从章宗厚借驴往龙山宗厚俟其还及还过宗厚家西二里许其小苍头从行者以无其主言固持驴不放去至欲以杖击之孟阳笑而还其驴予为戱成口号一首
东家借得蹇驴骑中路苍头竟夺归岂识主人朋友意早年裘马共轻肥
题画
东南山水足清晖茅屋枫林共石矶谁坐扁舟沙际住也知江海客忘归
张介夫画山水
衮衮云连叠叠峯孤舟泊近水边松游人桥畔看飞瀑楼阁桃花隔几重
题赵文敏寒风瘦马图
萧梢尾鬛一身秋还解追风似旧不赖有奚奴怜骏骨袖笼乌帽为回头
题王时敏画梅二首
江边翠阁为谁开野老看花雨里来怪杀王郎乘酒兴直教玉女下瑶台
其二
王郎作画复衔杯我为题诗日几回帘外不知春雨落砚边犹见暮花开
题王山农画梅
山隂道上每相逢当日梅花在眼中笑我题诗无一字吐辞不及广平公
在梅川为人题画梅
梅川梅雨阻归人看画题诗过一旬却忆去年冰雪後回舟花送一枝春
蕙花图
香飘百畒正氤氲作赋灵均岂厌闻我爱南风吹汝急参差花叶总成文
为术者胡桂堂题山辉翁图
雨後相逢北郭生谩将牛斗论平生卷帘笑看闲花草一度春风一度荣
枯木兰石图
洞庭木落怨湘娥纫佩含情奈尔何秋水不禁凉叶碧花开斜日不须多
二月卄日夜在城南僧舍题山辉翁春草图
春院重过一夕留忽思郑老使人愁更阑秉烛看图画緑草红花我白头
题山辉翁画
戊戌己亥予以邑郭有桴鼓之警尝挈累避寓烛溪山谷中依婣戚潘氏以屏其迹者数月而钧辅钧茂诸昆弟朝暮相顾慰其情不可忘也今年三月四日复过其家钧辅昆弟出郑山辉先生画索予题诗予感念往昔之事固若一日而观山辉所画者足为辟地者之娱而于予心适有契也故为赋絶句一首以见意
薜荔为衣兰作佩云间石室可容身秋风黄叶浑无路古木回岩别有春
题李石楼清明墨竹二首
西窗留得此君看春雨萧萧作暮寒记得前年山雪盛人间问讯喜平安
其二
粉墙春晚弄春晖昨有青云覆作衣谁料使君持节去天涯风雨不能归
题王若水画三首
棠梨结实荆条并石菊开花草色齐风叶一枝秋色冷月中还许锦鷄栖
其二
一双山鹊翫春晖天上秋期总不知也好冲花如綉羽暮栖荆棘最高枝
其三
择枝小鸟雌雄近出土幽笋子母齐谁向緑窗成独宿银灯花落听儿啼
题张淑厚画三首
白头勲业正关心短褐长竿倚石林已有风云生渭水岂愁夕照接秋隂【原注太公望】
其二
清流在眼未衔杯且赋新诗坐緑苔头发满巾浑未白如何彭泽得归来【原注陶渊明】
其三
骑驴恰似杜陵翁归向南山路不同惟有诗人最怜汝解吟疎雨滴梧桐【原注孟浩然】
刘伶荷锸自随图
独醒甘葬江鱼腹怪杀先生醉似泥死去解忘身後事小童长锸岂须携
题尚节亭诗卷
今年三月过黄处士草堂观其尚节亭诗卷感居处之无恒交游之有谢而处士之节自壮至老不易其守者固若是也夫为赋二十八字
当年尚节亭中客多作南柯梦里人辟地草堂头已白阶前青玉种来新
三月予过邑之东山冯处士要予观郑先生所作东山指石图为题诗一首
白头春晚到东山故旧相看有笑顔邻县东山犹未识眼明怪石画图间
题顾云屋山水图
吴郡顾云屋工山水画吾乡郑山辉称其有出尘之趣戊申夏自鄞还吴泊舟慈溪之丈亭观其山水诸佳处而乐之过余姚为山辉门人徐性全作此图以行亟其图墨色有未足者性全以赠其友周德如山辉为题山字韵絶句一首辛亥春予循海而游过德如家德如旧尝从予者也出此图请予继山辉题诗予遂以次其韵
虞公渡下丈亭山送目船窗几往还今日题诗云屋画白头一笑海云间
浣花溪图
何人住向浣花溪辟地无忧醉似泥却怪桃源回首处落花流水路还迷
为周德如题郑山辉兰图
郑公去後我重来二十年中白发催留得故人图画在周家芳草有花开
庸庵集卷九考证
第十页前三行　案清明二字下疑有脱文此诗永乐大典所佚而浙本有之无别本可校附识於此

[book_title]卷十
钦定四库全书
庸庵集卷十　　　　　　　元　宋禧　撰
七言絶句
赵松雪唐马图
满身云气五花明执辔奚官似奉盈应是龙顔思一顾承恩牵向赤墀行
云山图
山中楼阁映松杉云外金鸡啼翠岩犹记百花深处立露珠颗颗滴春衫
为沈生题画兰
为谁消瘦不禁秋梦逐湘江日夜流别後岂知腰带缓寄来香佩只添愁
兰石图
明珠翠带倚秋风石上云生暮色中漠漠度江吹作雨为谁飞傍楚王宫
兰石雨竹图
又别春风翠羽衣天涯今向雨中归翻思解佩江臯日玉气为云恋落晖
闰三月卄二日过北郭王氏书舍观酴醿留饮花下酒酣为题王山农画图时立夏已九日矣
春归北郭看酴醿却见梅花为赋诗二十四番花信後薰风不似朔风吹
唐马图
双树隂浓两马肥春来沙苑又春归何人对坐怜芳草緑映红衣与白衣
观杜牧之题乌江庙诗有感于谢叠山之评因次韵见意
人事兴衰定可期范增岂胜外黄儿江东豪俊谁为用不道王陵母已知
奉和危先生送浩秋江还龙泉寺
前二年九月予常以史局事毕还自龙河去年秋吾乡前龙泉住持天台白云翁亦以高僧徵至龙河而还其大弟子从其往还者秋江上人也秋江还龙泉临川危先生在龙河用其先世章简公龙泉晚意韵赋絶句一首送之兼简白云翁翁盖与临川有三十年之雅既和其诗同郡朱云巢徵士时续笔史局相继东还过龙泉亦于临川之诗和之今年辛亥七月十二日白云翁偕予登秋江所居之阁乃取三絶句以观俾予次韵于後且言秋江将以唱和诸章并其所和者刻石留山中何其好事若是也予既重违翁意复私念数人者皆常有龙河之行而于龙泉又岂无缘契也耶遂为之追和然予诗鄙陋不足传或者得附诸公杰作托名刻石使後人观之寜无可愧者乎
长江秋晚照清晖犹忆江花送白衣千里舟归先後客今朝山阁看鸥飞
为周铭德题春草图
新昌周铭德事其母甚谨而以事数出未免不克尽如其志于孟东野寸草春晖之语有感于心欲得吾乡郑山辉先生春草图颇久今先生已殁其墨迹益不易得铭德之友胡汝州为购得一纸从予言其故而徵诗题之予既嘉铭德之孝又重汝洲之请乃为赋絶句一首
濓溪孙子念庭闱草色关情上客衣緑暗故园归未得梦中亦自惜春晖
八月卄五夜为人题画梅
曾寻春信踏层冰老去愁多白髪增谁料秋风黄叶夜寒花影照緑窗灯
八月卄五日题梅画之际俄有蜜蜂自灯前飞集画上再赋絶句一首
灯前勾引蜜蜂来应为寒花夜半开却怪蓬莱花鸟使月明今夜在瑶台
为倪原道题王时敏画梅
繁花乱揷酒船回作客王郎醉莫哀且向贺溪寻贺老铁心作赋已成灰【原注予与王时敏过婣戚倪氏时敏酒酣为原道作梅画一纸并自题诗且谓不让王山农之作予于时敏甚爱其才常虑其狂疾或作今观其诗果又以狂为言不可不遏其疾之作也因用其诗之末句题二十八字时敏肯用是自啬而未有四方之游则予诗之力不愈于酒之能行药乎】
雪月梅画
天寒独立梦相牵山泽论交不记年雪里芳心还自苦陇头月影为谁圆
自题画
石壁万仭不可跻老树独立与云齐纷纷藤萝叶零乱日暮忽随风雨西【原注今年辛亥岁九月三日予在婣戚倪氏孝思庵与时敏吴温夫汪复初倪原道及其从弟安道从子用彰钞书午饮既酣原道令人拭壁请予作墨戏予素不解此技连日见时敏为人作梅画纸价涌贵老夫未免技痒亟呼茅帚随意挥洒此效党太尉掉书袋也时敏乃狂跃称赏不知何故是日别予而去不及见予一时之狂者原道世父谷真翁徐性全也为研墨执砚侍立不倦者原道从子玄福其姊胥在旁从衆而观者吾季儿邦哲庵居供茗与倪氏有婣戚之旧者马本道也】
题王时敏所作倪氏孝思庵壁上老梅图
老梅变化殊有神素壁不能容大身王郎掷笔苦抑塞百花云暗江南春
即事
八月卄八夜与徐性全汪复初吴温夫王时敏宿上虞倪弘道家弘道为置酒其季如道戏以枣核加烛上发辉若五出花坐客皆为尽欢而醉如道请予赋诗遂成二十八字
枣心入火解开花银烛当宵惜岁华花下十年思结实深秋游子未还家【原注时坐客多有未得子者】
题王时敏画
今年辛亥八月下旬予与王时敏游上虞贺溪半月乃过小山陈氏书舍甫及其门而时敏有儒士之徵使者继至明旦还吾邑犹为陈子范等作墨梅数纸且为赋诗可见其迂之甚矣故予题其画以记一时之事
谁怜迂甚王徵士不管江头驿使催秋晚小山丛桂下为人犹写数枝梅
远近荣枯双树图
老树迂疎似老翁女萝垂带舞秋风行人只看青青树少壮荣华眼底同
在小山题画梅
桂枝留客小山中作赋曾闻汉八公今日观梅动诗兴小山谁忆铁心翁
赵鸣玉为小山陈隐居作小像于双松之下鸣玉既为丞江宁县隐居出此画索予题诗
赵郎赤县之官去得似崔丞对二松松下文人山谷里忆渠鞴马听晨锺
雪窗画兰
忆昔馆娃兰叶红为谁泣露怨春风千年月照虎丘寺影落山僧图画中
王山农画梅
山农作画爱梅花身後声名擅一家独倚寒村谁泯灭吟诗空恨夕阳斜
为陈生子范题郑山辉东山指石图
未识东山已白头徒闻指石俯江流深秋邻县看图画吟倚陈家百尺楼
题丹山图
不到丹山又几年山中白水想依然素衣曾向征途去一浣黄尘愿学仙
在贺溪题时敏画梅
半月看花住贺溪王郎几度醉如泥无端驿使徵求急东阁吟诗不暇题
题倪元镇平远图
此画吴郡倪翁元镇所作吾邑胡斯原得而藏之者也予闻张氏入吴时闻翁名欲官之翁作渔人乘扁舟遁太湖萑苻中犹焚香自适张氏竟以此得翁然终不能夺其志也斯原徵予题其画予以所闻而敬其为人遂书絶句一首
菰蒲深处恨焚香笠泽扁舟不可藏谁倚疎林看山水太平无事得清狂
题赵文敏竹石图
玉堂彩笔写秋风石色含云竹影中一代风流今已矣何人听雨水晶宫
为岑西峯题郑山辉画悬崖兰用其韵
胜地平生几度游曾看翡翠立芳洲西山高处花如玉暮景闻香一倚楼
冬至日为杨生题李松云墨竹
至日经过江上宅竹枝含翠出南墙岁寒莫道风霜苦已觉南窗日影长
为岑西峯题畊云友西峯图二首
山上晴云似白绵随风渡水落平田一犁有事春隂里谁对林窗曙空眠
其二
海上三山黛色连西峯气势更超然楼居相对青松树琼岛飞来跨鹤仙
辛亥岁十一月二十日夜观杨昭度所作墨竹有感遂题其上
後清渔舍近严滩岁晚江空竹影寒留得画图成絶笔灯前空忆钓鱼竿
题夏圭画
寒岩如削雪馍糊林木萧疎半有无江上孤舟人独往山中高阁路何迂
蓬岛图
蓬莱春色映楼台红白山花日夜开海水东流千万里风帆得便许谁来
三月一日在僧舍题山辉枯木图
南山落木耐高寒野老关情仔细看死去画图留宝地残春花草近阑干
四月二日过郑生朝益书舍既晏遇雨生为煮笋具饭饭罢以李太守墨竹求予题诗
晚食留人因煮笋雨窗看画为题诗谁知北郭销愁日岂似篔簹喷饭时
蕙花图
蕙花江上见飞仙愁破清和四月天别去空留环佩影为谁揺曳水风前
题风梅图
含章檐下最多情睡起新粧梦里成谁向东楼吹玉笛也知不是断肠声
题画
原上双禽立雪中一醒一困寸心同饥来应是相呼唤野果浑如玛瑙红
为王生思诚题赵待制图画
云山相对垂纶客白石齐晖树影疎雨後谁嫌江水浊早潮应有上滩鱼
题柯博士画
身自奎章阁上归人间竹树倍光辉自怜华发看春笋不见儿郎着锦衣
题风烟雪月梅画
谁爱春风入画檐香飘深院半开帘主人应与花同梦点额新粧故故添
瑶台咫尺隔青烟缟袂萧萧立暮天尘世何人空送日神交自有玉堂仙
山中夜半緑窗明梦里天香下玉京蜡屐出门寻旧约花间翠凤不须惊
广平作赋谩多情岁晚看花白髪明玉笛谁吹今夜月虚闻捣药兔长生
西湖竹枝词
十三女郎不出门爷娘墓在葛山根同携女伴踏青去不上道傍苏小坟
湖上采薪春复春养蚕长见茧丝新老蚕不识人间事犹趁东风了此身
词
鹧鸪天【鹅湖寺道中】
一榻清风殿影凉涓涓流水响回廊千章云木钩輈叫十里溪风?稏香　冲急雨趂斜阳山围细路转微茫倦途却被行人笑只为林泉有底忙

[book_title]卷十一
钦定四库全书
庸庵集卷十一　　　　　　　元　宋禧　撰
序
送徐彦威序
士有旷百世而相感者矣则并生於世旷万里而相感者又岂无哉不唯是日月丽乎天至高且远也阳燧方诸一烛其光而水火出焉何物之无情者於在天之象亦相感若是耶然则有识之士抱忠义涉艰险拔羣而往不失其所依归於当世宜矣吾乡徐君彦威自幼笃学有远志既冠以进士业试弗利乃他进以仕一旦脱身变故繇海道走京师遂见今中书左丞相河南王於军中即擢掾詹事院未几承制除崇文监典簿以省亲请归江南王速其来今又上道矣彦威越人也自越抵王国不惮海道艰险於当世大人德业俱盛者知所依归而有遇若此岂非忠义之心旷万里而相感者欤夫有忠义之心者然後能忧生民虑社稷而一己之富贵弗谋也自寰宇弗谧国家遗材与无辜之衆委於涂炭多矣任天下之责急於削暴除乱者宁能迟迟其进而尚有所待乎不然人心之望已极而易於失之也彦威辞父母去乡井感发蹈厉而复有万里之行岂徒然哉至之日於所遇者而亟言之吾知其忠义之心必有济矣富贵云乎哉
送龙子高序
儒者龙君子高楚之瓌材也蚤习进士业以易春秋之学试於有司有司类循常踵弊不肯一顾取雄杰之文以励士气子高既不得志遂不屑就试席图进取而教授草泽之间以自乐幼强记今已四十余备涉变故而经史百家之编旧所尝过目者历历能暗诵不遗忘其资有过人者矣往岁寇?楚地子高即尽室抵吴而又抵明越其抵越也寓吾州之岁为多虽见礼公侯贵人而乐居於山野躬率家僮艺菽麦果蔬牧鸡豚力桑麻以佐衣食费间徒步入州郭好事者留饮酒为文章辄酣醉歌吟奇气溢出不可覊束及语当世事则未尝一启齿一侧耳与焉其处患难又有人不能及者矣今年春子高在海隅闻皇太子奉征讨之命驻於晋冀总兵少保公朝夕在左右进天下贤才以辅中兴之业於是幡然有所发公侯贵人因资其行而浮海达焉可为世道贺矣夫在春秋时晋楚之强称於北南然楚之材实用於晋者楚不能用其材故也晋以得材而盛楚以失材而衰材之有益於国也若是哉今九州四海之地皆国家版图所载其有贡赋不入之处非春秋之国受封王室者比也子高以瓌材拔衆能洁身去楚乱客明越既久而一旦有晋冀之行苟有所遇不有过於春秋人材之遇於上国者乎且进退以时易之道也子高困於退者已极矣其退而进进而亨以深谋远略佐太平之复不在斯时乎予以子高习知春秋之事而又明於易之道故於其行乐赠以言而且为世道贺也
送胡正辞史景洪序
余友胡君正辞及史君景洪皆世居余姚与余同邑而早交者也正辞之子南字汝周景洪之子慎思字孟通又皆自幼异羣儿而予所爱者也既冠皆以家贫急於养同时为书佐行御史台以积劳从事部使者於广西有禄亚其掾将行皆徵赠言於余余以其世同邑吏同舍奋发同其志有海道万里之行又同舟以济而同处以食其禄是二人而一体者也二人既一体而於余又同为通家之子则同其文辞以赠不为简矣嗟乎汝周嗟乎孟通皆余所冀其远诣者欤自国家慎所任南士之不得入台宪久矣二子何幸而有际於今时也哉然以余观之所贵入台宪者以得行其志也得行其志而善弗扬恶弗遏逆民之好恶积郁之久而一旦有所发安得不为奸宄之乘也天既悔祸於已极而有弭祸者出焉则台宪足以行其志者有冀矣当兵难大作岭表幸无事而宪纲之端重自若也今二子从事其间岂徒以台宪之入为幸哉其志固有在矣吾闻黄金明珠象犀玳瑁诸怪奇之物皆於南方萃焉二子之志苟有在吾知其於是物直与土芥同视而不为远诣者之累也二子励乎哉
送倪叔怿序
夫业不可不慎也而士之业最优然业士者又有浮华笃实之辨而气化之盛衰系焉是故气化醇厚则学成而辅世者往往皆笃实之士而浮华之习不能胜呜呼笃实之士恒学其所当学舍是以浮华而陷祸者衆矣况可厌士之恒贫贱而徙其业乎吾乡倪君叔怿业士而笃实也向者干戈之际益以家贫亲老为忧不能无藉於授徒之力余尝解其忧而喜其卒业於士也以谓考亭师友固尝仕进矣当其时不以仕进为乐而以授徒为安以今观之则授徒之安正未可以仕进易之况未始仕进者乎叔怿於余言既无所逆其心矣今又从上虞魏氏之请而客授得其所吾见其学益充业益富他日辅於世莫非笃实之所为而已与物并受其福也若余者固亦厄於生事之不足而学失其时矣犹欲勉强其所当学资友之笃实者以策其庸怠而叔怿今远我而离处也则余不能无私憾矣虽然叔怿岂恒远我者哉其有以策我者未可量也於其别序以赠之
送应仲珍序
三代而降天下士大夫以名节为重之死而不失者莫东汉若也东汉风俗之美实倡於严子陵先生一人而已先生生於余姚耕钓於富春至今其高山穷谷野田长川煜然有光而不冺苟知慕其人者虽去数千里而远孰不欲一往而观其遗迹盖风神气韵之相感不以古今远迩而有间也余姚吾乡也吾乡有书院曰高节其耕钓之所有书院曰钓台皆以先生而见重於天下者也钓台在今建德之境建德去吾乡数百里耳其邑人应君仲珍以至正庚寅冬来长高节高节有海地十顷而岁入甚艰仲珍以七口之家旅食於此满三十月行橐竭矣不能俟代者之至而归之亟矣嗟乎昔者严先生托於仲珍之乡亦客耳何其能优游於云山江水之间也使如高节不能久留仲珍岂能遂其畊钓之志也哉且仲珍之寓吾乡不可谓非仕者也仕而禄食其与秉耒而田投竿而渔者丰约有间矣而仲珍尝与吾语则反有羡乎彼而无乐乎此何也嗟乎以仲珍之通经学古才长而识敏年几五十为一教官於荒凉寂寞之滨使其妻子奴仆恒有饥寒之虑欲逸心肆志自同於古之抱关击拆者不可得不待仲珍之言吾固知其无乐乎此也然其於严先生素慕其人而得以纵观其遗迹视吾虽生长其乡未得一至其钓台之下而怅怅以思者不犹足自释乎於其行饯之严滩之上以其志而为之歌曰有田而耕足吾食兮钓於江水坐磐石兮磐石兮坦坦余何为兮仕而蹇怀故乡兮思古人盍归乎来兮乐山水以缱绻
送卢彦文序
魏郡卢公守吾州之明年予自远方归谒郑君元秉於北郭元秉方卖药以养老母且聚子侄辈教之通经学古是务里中子弟知问学者亦皆受业於其门其庐之东偏有所谓山辉轩草树森秀旁有流泉啓牗而坐不知其居之近市诸生藏修其中莫不有自得之色有一人予不之识又独气貌严重镗然作北人言所辩质落落皆经史大义窃异而询之则太守公季子字彦文者也自是数造山辉轩必与彦文语良久二年之间益得其为人盖其志不藉父兄致显途卓然欲以经术自奋者欤今年春太守公以年满七十一旦致印绶民踵门固请则固谢曰吾老矣今而後知听讼之劳未若听吾儿读书之为乐也公寛仁乐易岂无意於民者哉其所以为子孙久长之计固不以济世之务而忘之然则彦文卓然欲以经术自奋乃公之所望於为後者乎嗟乎公卿子弟固不可不知所以学也彦文虽不欲藉父兄致显途然当今显途之致者往往乃公卿子弟苟不学而仕其不陷於欺君病民者鲜矣嗟乎公卿子弟固不可不知所以学也彦文则知之矣他日事君而无所欺治民而无所病不基於今日所讲学者乎若予则世力农者也固当服耒耜以共公家之赋然私心犹愿借旧家藏书於耕获之隙伏草舍烛松薪不计其功而读之有激於中则扣牛角而疾歌若是亦足自适乎否也彦文行余无所赠姑序纳交之由无己之志是诵益为公卿子弟好学者之勉云尔
送苏生序
天下有学而宗孔子者莫不设官置吏以治其事於官吏之间司钱谷而躬其会计出纳之劳者曰直学直学之役满以三十月则以儒者所业试於部使者业中其程然後受檄行省若宣阃得为所谓教谕学録者国家慎於用人南方以儒出仕者舍进士则直学耳故直学於进士虽有迳庭而繇之以跻清显者往往有之人亦艰为之也至正初复行科目之法於寒远劬困之士有所优既以下第春官者为学正若山长又选谕録员於乡闱恒贡之外於是繇直学满考者乃补小吏州县间而校官不复得为矣吾里苏生自幼以谨厚向学称於州庠长而为直学既满考自念当补小吏日抱簿书奔走俯伏羣有司之前稍失其意受鞭笞泥涂马矢间乃奋然叹曰大丈夫苟有志何趋不可到顾为是耶遂发箧取旧所读经去之郡庠从师而卒其业父母喜而资之且祝其有所就而归其姻戚王孟阳为徵赠言於余嗟乎生之叹诚是矣人固不可不择所以自处而负天地父母也夫赋形万物中而得为人类幸矣人而得为男子为耳目聪明者而生於衣食厌足之家而父母祝其为贤无为不肖非幸而又幸者乎於是而不知所以自处则为负天地父母之所以生我祝我者矣李斯之为人也固不足道然方其年少时为郡小吏见鼠之居厠与仓中者而有所感叹乃从荀卿学帝王之术入秦而致位三公则於自处贵贱之地亦知所择矣特其学术不明急於功利而不能尧舜其君民是足罪也今生齿弱而质美未及辱为小吏固已奋然发叹欲以大丈夫自处而卒业於旧学此其志何如哉虽然为学有道取圣人之经而读之无所践而不验其实斯为善学者矣不然徒知从荀卿而学焉者则於为人贤不肖犹未知所自处也以生谨厚之质远大之志从明师郡庠而日学其所未至则居广居行大道如孟子之所云者不亦可望乎余既韪生之行又重孟阳之请於是乎言
送宋彦中序
邢台宋君彦中世家子也以父廕补吾州税使税使有恒课而无恒禄彦中为之课足於官衣食不足於家而其才有余於所用也噫吾因彦中有所感矣古之仕者之见用於当世也官焉而任其才禄焉而养其生才无所任是谓徒才生无所养是谓徒生任其才而养其生当世无负於仕者矣然於仕者之子孙也又世禄而不世官官惟其才不才而官者未之有也後代之任官也不惟其才而惟其世者有矣以世而官官而无禄者亦有矣以世而官官而无禄无禄而有才者亦有矣以世而官官而无禄无禄而有才有才而无负於当世者厥惟鲜哉彦中之仕於斯也课足於官衣食不足於家而其才有余於所用当世无负於仕者乎仕者无负於当世乎噫吾因彦中有所感矣彦中授代而去吾乡岑子輈率其党为歌诗以饯而徵序於余余因彦中而有所感也於是乎言
送王伯贞序
圣人之用兵所以救人也而人有死於兵者盖其不幸也非圣人之心也用兵而不得圣人之心而人之死者始衆矣是故圣人未尝为人易言兵又未尝不慎於战也今天下以盗为患不得已而用兵数年矣圣天子未尝不以杀人为忧盗之归顺者且宥其死况於非盗者乎然则盗宜平而未平兵宜息而未息任将帅者不得不反求其心韦布之士不得不惧於言兵而以仁义为说也任将帅者反求其心而得其所以救人者韦布之士惧於言兵而有启於将帅有德於生民吾知天下之盗不足平矣况陷恶於山谷者乎四明王君伯贞才媺气锐尝从乡先生问学而惧於言兵者也以功巡徼处之美化告行於常所来往且曰吾之仕所以图为学也即仕有所不乐当繇处省亲於温遂谒郡守宝公退则读书鴈荡山中而仕与否未可知也嗟乎伯贞吾阅韦之士亦衆矣何伯贞有是志也昔子张子蚤岁以孙吴之说见范文正公於边公以圣贤之学劝之而卒有所变矣今伯贞之见宝公也吾知其非独不言兵而公有以成伯贞之志将不在於美化乎伯贞之志成而有以救人将不在於用兵乎於其行预以贺之
送靖观序
靖观东海妇也其家世业儒未笄时大父异其警悟授五行书长而益深其学推贵贱祸福往往奇中中年家祚落从其夫沧洲生游江海间沧洲亦儒家子得其妻之术强记能文章过之帘市售其术问者则皆之靖观氏靖观清而弱日推数人得钱给薪米即谢客过其门者莫不目而骇之予尝与之语而知其人矣盖非妇人也观之言曰吾不幸形妇人以生生而不能以妇人自处又其不幸吾之生重不幸矣而以生年月日为人言贵贱祸福是特以生吾之生不知吾之生者果惟言取乎不然形吾累也然吾之生也天固假我以形而实无形也泄我以言而实无言也以言求吾犹索日於影况於形乎且吾之为吾亦非吾之所得吾也吾特吾之耳又不知吾之见者有以吾之不吾者观吾否乎然则世之罪吾者固不少於生吾者也噫妇人之言有是哉观乎观乎吾其可以妇人目之乎吾闻藐姑射之山在北海中有仙人居焉肌肤若氷雪绰约若处子乘云气御飞龙而游乎四海之外大浸稽天而不溺大旱金石流山土焦而不爇吾尝疑之今乃知固有其人也人惟见水而能溺火而能爇不知溺我爇我者又有所谓水火者焉靖观室处者也千里而游数年矣盖无一日而不在水火中也不为其溺且爇其乘云气御飞龙而游乎四海之外不自千里者始乎观乎观乎吾以姑射之仙望之矣居北海之中彼何人也
送毛先生序
至正十七年冬十有二月余友上虞柳君景臣寓书於余曰天台毛先生世业儒其祖架阁公以科第起家而先生不愿仕进读书田里间以乐自号緑野翁最深於地理书间游四方览古今塜墓於名山大泽之间考王侯将相所自出以验其心目之所得者今已七十余而筋力尚强为好事者穿林木践荆棘陟降崖谷未倦也留吾邑颇久岁宴而归以吾与子最善敢徵言以赠余曰管郭之学固考亭师友之所尝讲论者也而祸福之徵盖有其理何可以不信毛先生以儒者之学而烛理於此其见信於人可知矣虽然以今观之则又有可感者焉毛先生当承平时周流四方其山川形势人物气焰固能记忆也兵兴以来雄藩大郡荡为草莽不知王侯将相所出之地其一树一石不徙故处否岁时复有子孙拥车骑列牙纛来省视否祸福之徵果一一可推考否辽远阻絶者其事不可知矣而目前达官小官能捐躯报国奋出千万人之中而没於锋镝者岂无其人其骸骨得有所藏否妻子不流离冻饿道路否毛先生为人择葬地於忠臣义士尤所注意也不知有相求而遇者否乎苟有其事名公大儒当秉笔而书矣奚待区区之言以为赠也

[book_title]卷十二
钦定四库全书
庸庵集卷十二　　　　　　　元　宋禧　撰
序
送李元善序
耕桑而衣食给力学而心志宁父母优游於其上家人和说於其下此四者天下之至乐也人之生斯世也於是乎具其乐岂不为幸民哉上之为政也使比屋皆然岂不为治世哉噫事近而易能理大而最切而求欲兼有乎此者恒以为难其有关於世运乎其无关於世运乎东平李君元善齿少而才茂志亷而行纯好古力学之士也然而生事亦难焉其尊甫淹於下僚与母夫人俱老矣时巡徼吾州之三山俸禄之入仅支於丰年况有修豫之资乎元善恒用是以戚戚也辱予交每见即讲学既而曰若世故何予之志亦粗与元善同而所处则又羡元善为裕於己也以予元善是羡其不幸之甚可知矣虽然亲老无以纾其忧累重不能弭其谪唯生事不足然也然周於生事者往往委为庸愚以终其身则所值未可议其幸不幸也天其将啓斯人乎焉往而非曲成之地政不足病也天其无意斯人乎亦将竭其力之所能未敢遽自弃也况元善徒以家贫亲老为虑非如於四者之乐俱不足也元善之虑固大犹可以少安而问学况亲禄将日厚乎若予者诚不可一日自宁也抑予之不宁犹将强学以日新为幸则元善当视予以自庆而益勉矣嗟乎惟元善为可与道此也至正四年秋元善将以事适江东且因以求师友夫在行而学不辍非孜孜爱日者能之乎君所至见学者或有如予之甚不幸试以予言质之庶有发也
送吴管勾序
大率天下之物无恒伏之理是故有所伏必有所见见於今日者乃伏於前日者也当国家承平之时兵伏而不用矣非独兵也黄金珍玉远方瓌奇之宝伏於公藏私匵民生日用所罕见者焉非独宝货也人才之产於大江以北者布之职位而有余南方山泽之间怀抱德艺用之未及而佚於其下者固多也天下难作兵既兴矣向之伏者纷然见於世而遐邦僻壤之才不得久佚於下而劳於进用矣噫是岂不可以观起伏相寻之理乎四明吴君警敏达事变有志於当世久矣以军旅之功为吾州税使满考谒选江浙行省调官慈溪之鸣鹤场佐其令丞治盐赋以向者观之亦可谓奋起其伏者也然君之才过衆人远矣虽与一时之效用者奋起其伏而淹於筦库之流未为得其所视气锐力盛一举足而跻於高显者宁无介於其怀耶虽然仕所以行道也道之行不行君其审之矣职位之崇卑岂在所校乎君固以家贫亲老而禄於下位苟食焉不怠其事学焉益广其才则自是致高显而行其道於所遇又岂不可冀乎吾观善类之起伏固非偶然者也
送宇文先生後序
松江属邑二上海为邑自华亭以别以二邑而府所隶而上者即江浙行中书省焉强实宋之一邑而赋之出至今益重宋绍熙间米之赋於秋者为石十有一万二千三百有奇其季世有公田之役而赋以增国初理土田增於宋赋延佑间复理而增之前後以罪人家田没入於官其赋又再增之盖今七倍於绍熙者矣民其困矣乎其地之在东南者势为高灌溉之水弗利焉且复於海水之澨民渐垦而殖之殖宜菽麦间有稻其田者以雨而获赋不可以恒旧以廷议得改赋菽麦量如米自是民益垦其地有司比收其赋行中书省以外旧数欲米之又尝为漕饷弗给故所赋菽麦者以米赋米以量责缺赋焉其强岁每不熟视其灾者又多熟之役於里者往往破家以偿犹不足凡赋之积逋至至正二年十余万石其民益困而责之益急然终不能足於是行中书省择官之贤能者核其事而吾州别驾宇文先生实受其任至则考其图志究其吏牍察其舆人之言愀然叹曰松江之民受困如是乎复命丞相府请地宜菽麦者菽麦赋之漕饷之缺者以直当量灾而不熟者蠲其征卒从先生请松江之民德之矣会稽於越郡为剧邑且临乎上者朝夕侦之断公事不当理民即赴愬郡府谴立至南阳宋公为郡时其邑之官以事空用先生摄一邑事数月宋公天下名能官者明亷有威属司恒栗栗恐获罪於先生所行悉是之常呼为先生云继守郡者台哈布哈公也公刚正其待下犹严唯待先生者如宋公数以旁邑事烦之决陈牍数十事素习吏者服焉嵊以鹾直十五万缗属邑之业贾者营其课岁久弊出几亡直矣先生即复其直而箠不一施吏又服其能云先生为政所至民爱其惠观其惠於外者固能吏所及而诚意感孚不假智力而庶绩以成又有出於能吏所恃之外者矣宜乎喜闻乐道无间於内外之民也其授代而归也赋诗以送者不约而集赵君素轩既以其惠於吾州而民不能忘者叙之卷首矣其所略者窃着於末为後叙以志夫喜闻乐道之意云尔
送岑景融序
至正甲申岁二月二十六日予友岑君静能之从子景融将有武林之游具舟於江之浒矣其姻戚朋友即龙泉山之椒饮饯之而予与静能在焉酒酣俯江而望则弥然之潮快然之风自东而来者若趣夫景融行也於是景融兴席而请曰男子之始生为之桑弧蓬矢以射盖有志乎四方也某之齿已壮而局促乎一室之间无所事於世非男子为也今出而游矣愿先生赐之言以张某之志予因告之曰人之游而志是达也犹舟之行於水而途是趋也今子之行风无逆乎子之舟潮无背乎子之舟顺是以往虽一日千里不难也然亦知夫不难於此而难於彼者乎去此四十里有所谓七里滩者吾见其有经宿而不得过者潮之不与舟逢也又五十里有旴江焉又二百里有浙江焉吾见有数日而阻於其津者风与潮不利乎舟也行而有所难有所易天下之途皆是也使乘舟而行者见其易即跃然以进见其难即?然以退恶能至於其所欲至者哉虽然舟之行也有道帆橹之是利资粮之是储何难之不可待而进也景融之游之道盍於舟焉观之励才业为帆橹积忠信为资粮相时而动不以易而进居易俟命不以难而退於古之豪杰之士事於世者之所至而求至焉吾於景融之游有望矣行也景融予之言有张於子之志者不在是乎时静能藏器山泽而老矣舟之利帆橹储资粮而无四方之行者也闻予之言亦以为然遂书为送景融西游序
送张彦禧序
王良善御御必取善马马之覆车者王良不以其徒力取也是故王良虽范其驰驱在马不在王良马之善驰驱者王良能取之不苟则凡取於王良者皆善马也夫善御者之於马尚然则善治者所取皆善类宜矣分省员外郎陈公以总督镇兵临吾州三年於兹兵民皆安之惟恐其去盖善治者也在其幕以佐治者莫非善类张君彦禧其一也彦禧敬慎慈恕乐於无事不要权以封已不逞欲以厉物其崇信古训灼知祸福之原者欤当法制变通之际使彦禧偕羣有力者驰驱当世孰曰不能顾循循蹈?矩若无所为於其间者是诚何如哉非陈公不能取彦禧辈以佐治非彦禧辈不能得陈公之取也吾於是有感矣自古为治者治於任德不任才任才不任德未必无所快於心者譬若御者之於马而唯力是取其驰驱长阪穷日不辍足而有余力及遇险厄勇进无畏难又策而亟其步不知其覆车之祸往往在是也然则陈公之取善类彦禧以善类自处吾知其有烛於是理也较然矣彦禧以贤劳当陞而徵余赠言余雅敬彦禧於善御善治者又有所感故着其说为彦禧赠
送枢密经历李侯再守奉化序
汉循吏黄霸前後守颍川治行优甚及为相则弗逮人之能固自有概哉然自汉至於今千数百载天下为守者何限而霸之名桀桀在人口齿鲜有过霸者霸之能又未可少哉夫能於守不甚能於相非其心虑之有更局其质焉耳矣然则传循吏者不以彼损此厚矣乎晋宁李侯元中前守奉化有能名选枢密经历吾州分院所涖也军旅民人咸倚以重侯赞其治又有能名居吾州甫一岁奉化人怀其治行不少辍白於公选又夺之去还其前所治吾州虽以其先大夫治与葬所在尤厚於侯而奉化固夺去留弗获噫李侯再治奉化何其有似夫前後之为颍川者乎或尝疑霸之後世道益不古循吏之行其谐於古益难以李侯观之谓古今之道果有二致可乎然霸能於守不甚能於相李侯治奉化有能名进而赞治枢密又有能名则设使居相位其有甚不能乎噫霸之能於守不甚能於相者局其质而学之力或有缺也李侯其质迈者欤其有学者欤兵革之後国家选贤能於内外愈难其人则侯再治奉化苟益有能名安知其不致相位而能於相耶虽然能於相者若伊傅周召则尚矣下之又奚敢为侯道哉枢密管勾吴君某以余旧游於侯之去徵言以送故有循吏之说而且以治世之为相者望於侯云
代刘同知送危检讨还京师序
至正三年天子诏修近代史之未修者而宋氏之事窃纪於江南草野间者甚博实采摭者之所资焉明年经筵检讨危君太朴奉使购求其书周流楚吴越之疆搜微抉幽极其心力之所及而後去宋之叔世其人才出於四明者为盛至今文献犹有足徵者君至是留四十余日得书七千余卷以还於当时名臣若楼公迂斋犹以无可考其行实为憾余姚於四明为邻邑孙公烛湖赵公平庵之家在焉君往还求其逸事而皆不可得其详亦以为憾君吾故人也遇於是邦目击君之所以为憾者其於凡贤人哲士言行存泯之际可谓深所致意者矣夫古之贤人哲士所以修於身而用於国其一言一行固可为後世法然亦无意於後世之名而为之而後世史氏以不得其一言一行着诸载籍为憾者此则好德之良心而有志於史述者也且吾因是有所感矣贤人哲士既有以见於世其可以不朽者未及百年犹或寖以湮没则夫闾巷之匹夫匹妇秉义励节而无所托者欲死而不朽亦以难矣然则任夫发潜诛奸之权者其又可以苟简之心乘之哉此君之憾所以为慎其职者之所为也虽然遗憾於今者固当时职史者之失以有志者观之亦足以为戒皇元一统之盛亘古所未有人才之出与气运相为盛衰则今显而廊庙之上隐而岩穴闾巷之间其有丰功伟烈潜德卓行可论次史氏为国家之光者岂少也哉君还舘下凡执迁固之笔者为我谢曰圣天子慎择史才岂特异代之史是修而已固有所宜汲汲尽其职者诸公无亦後之有志者之憾是贻也
送王巡检赴岑江序【原注丙戌】
至正四年天子以河南北诸郡灾於水民死亡不可胜数悼心殚虑日夜不遑宁惟拯其饥溺若弗及是忧仓库之不足承於是募天下庶人之不隶刑籍者入粟授官有差而吾邑王君某以五百石有奇受九品官巡徼明之岑江希遇也天子法三代为治恒慎名器不滥以畀人四方臣庶饶於财不得自致於贵显职竞周行者乃於此时得以其所饶获其所缺而慕望者兹非幸欤然世俗为其以赀进而易之见易者亦?蹜不自奋讳言其所自噫是特未之思耳三代以降论治必曰汉氏汉之贤能仕而得列循吏者亦荣矣班固传循吏不过六人而黄霸者治行尤异霸之仕盖以入财进也公孙弘号儒者以贤良徵为博士位至三公而君子则有以议之以为霸之弗若以是观之世之贤能困於厄塞则已苟有道路可进足舍诡遇媚竈羞妻妾者弗为皆贤能之所得为也今王君东海一布衣当圣天子慎名器之时藉先人遗赀获官职於希遇其可不思所以自奋哉巡徼之职虽卑厉治行之首将在此矣黄霸何人也为之则是有治行如霸遭时如霸安知为二千石为丞相传循吏於良史氏照耀竹帛者难致哉虽然君之抱负有出於霸之右者又非予之所能窥也解世俗之见姑以霸言之耳君其思所以自奋哉
赠程隐微序【原注戊子】
世谈术家之善推命者必曰唐李虚中氏虚中儒者而术家宗之是得其学之一端耳韩子志其墓称其学无所不通最深於五行书推人寿夭贵贱利不利辄先处其年时百不失一二其说汪洋奥美关节开解万端千绪参错重出星官历翁莫能与其校得失自古术数之学无踰李淳风浮屠一行者而虚中与二子并着名於唐至今虽妇人小儿皆称之则其於五行书信深矣五行之禀在人有一定不可易者其晚年乃得秘方能以水银为黄金服之冀果不死而卒以疽发背死符其所梦噫虚中于已之寿夭独不自推乎信道士说而於五行书顾自信不笃何也吾於此不能无疑於虚中矣金华程君隐微涉通羣书晚年隐於术家以所谓绪形五星推人寿夭贵贱利不利亦称百不失一二公卿贵人慕而问者一以其法决之未尝顾其喜怒而依违其说或谓其利一时之遇者不尔也隐微曰吾之遇不遇有命焉安能为人绐言命也噫隐微之术吾不能测其於虚中者何如以其笃於自信者观之不贤於信道士说徼幸於长生不死者乎隐微於此可谓有儒者之学其足尚矣吾尝读日者传窃怪司马季主者乐於卜筮终身而不厌及涉世故乃知卜筮诚有可乐者吾愿坐一?与龟策为伍日得数十百钱以养老母亦足矣更何望富贵乎夫推步卜筮固同一流也苟此之遂隐微其与吾游乎

[book_title]卷十三
钦定四库全书
庸庵集卷十三　　　　　　　元　宋禧　撰
序
赠李生序【原注庚寅】
始余闻四明李生游江海得秘方能为人治奇疾皆命日而愈然声容冠服不能撼贵显知其名氏者特山谷田野之人余固识於心犹未之信也去年春姻戚应生者生疣於目表大若核桃而长未巳别六七日而见则帖焉如平常问其故乃李生为之也余於是欲一识其面目今年余与河南郭子振读书吾乡圆智寺夏五月李生过余而留焉子振旧病痔良苦以余之言从生治之浃旬之间若实熟蒂脱而其疾去矣噫世之病疣痔者无间於王公贵人而得其秘方者甚少也疣痔之病不甚於龟手者乎古之人能使手之不龟者足以取富贵况治疣痔而得其秘方如李生者乎然李生不矜功不责报与人言必依於忠信孝弟无富贵利达之望则其不遇於王公贵人者岂果系其声容冠服之间乎子振吾州太守公之子也其亲旧多大官钜族以生能去所苦先以钱帛又图报於後生辞曰富贵贫贱吾自知得甘旨以养老亲足矣尚何有愿於其外乎子振益嘉其志遂徵诗吾党以彰之余为题其首
赠徐君采序【原注辛卯】
前廿年余始交山隂徐君君采君采时以龟策隐市?中郡之士大夫皆与之往来其拟游京师也安阳韩先生以文赠之且称其雅好琴书而於岐黄氏之书则未之习也数年来余於吾乡闻君采客钱唐能治痔取奇效驰声公卿贵人间心窃异之去年秋会诸钱唐逆旅以他病求君采治者日集其门益异而问之则曰吾於张仲景着论以习验於人矣噫君采久不见何其多能若是耶今年余复至钱唐见其药室所张皆德其愈疾而赠以文者则君采之於医信有济人者矣余观士之怀仁抱义者莫不有志於当世而求其得行其志者恒少也余行年四十矣固知仁义之施於物者惟医犹庶几焉然学之已晚惧其不足以济人而适足以累人则于医又不能为己自今以往徒羡君采医业日益精济人日益衆亦足以自快其心而忘其贫也庐陵邑长宝侯以其伯氏尝危于末疾得君采活之而不忘徵文於余以赠之於是乎言
赠许仲举序【原注甲午】
疽发於背危疾也天下之人无知愚举知而惧焉然其始发也甚微其可见者仅如粟豆比天下之人又往往忽焉而治之不蚤以致不救者多矣苟於其始发之微即艾以灼之不痛而至於痛痛而至於不痛其疾易治且易愈也三日不治至五日五日不治至七日十数日则横逸肩背坏烂不可收拾至是而欲治之亦难矣幸而毒未内洞而遇善医者必尽去死肌易新肤凡百无所触忌庶乎可冀不死俟其血气内充而外固饮食起居复其故常非以岁月计不可也然则人有是疾治之不蚤而得生全者特幸耳吾乡吴易之先生年已七十而背发疽虽觉之三日之外然治之不甚缓治之者又得里人许仲举能循古法不敢以私意乘之故收功於旬月之间无甚难且危也吴先生疾既愈不忘仲举之功思所以彰之而徵言於余噫缓急难易之辨非独治疽为然也天下之事其类此多矣以作难者言之其初迫於不得已而人自为计其後徒党稍衆而聚於山谷又其後形生势长抗官军犯城池而生民陷於涂炭贻虑於庙堂之上不浅也天下方以治难为务其缓急难易之辨与治疽者相类而於余心适有所感于是乎言
为赵仲容赠孙仲麟序【原注丙申】
山隂赵君仲容寓吾州孙君仲麟氏有年矣仲容在州郭数与予相见今年来不见仲容者半载一日遇诸途问曰何久不见子也仲容曰吾病疫两月几与子不相见余骇而悲之且自责不知仲容病也又一日仲容过余曰吾有请於子子无吾辞余曰何谓也仲容曰日者厉疫流行受其灾而至危者莫吾家若也吾家无旬月之蓄而亲戚僮仆无一在焉吾既病甚吾妇吾二子又相继病病甚於吾四人者同卧一室相顾待尽微吾仲麟氏尽为鬼矣仲麟於吾非亲戚之属也乃忧形於面与其诸子日夜营救候视而迎医祷神与夫时其饮之凉热节其食之多寡凡所以活吾四人者无所不用其极微吾仲麟氏尽为鬼矣仲麟于吾一家真所谓生死而骨肉也然吾寠无所为报愿子叙其事章仲麟之德庶几吾之不忘於心者恒在人耳目以为美谈也余乃叹而言曰古者死徙无出乡乡田同井无旅困之家也出入相友守望相助疾病相扶持无不恤之难也良心之存乎人者不失故天下和平而民不夭札也自人欲横溢各溺其私大防不修而至於崩决弥浸震荡之中父子不相保夫妇不相守而沦胥以亡者何限其祸盖有原也仲容去乡井而寓吾州既旅困於此矣又尽室以病而值时之不易幸而有仲麟之相友者为之扶持也嗟乎世之病疫如仲容之至危者不为不多不幸而不得如仲麟者为之扶持而至於夭札者亦不少也使天下之人皆如仲麟之存心则亲疏上下之间岂复有失所者乎然则仲麟之事固余喜闻乐道而仲容之命不可辞矣虽然余与仲容交而病不及知困不能恤仲麟之德人也余固乐道其事而又有愧焉则区区空言之为於仲麟之行事何如哉
赠余益之序【原注乙未】
今年秋吾弟元仪疽发腰背间玩而不治历八九日寖肿而大背若负斗米重乃惧而求治於人习灸者曰犹可灼艾遂实艾若食指大灼至百余壮始痛不可忍乃止然犹虑其危而求治之心未敢遽已也友人慈溪高君仲宝曰吾邑余君益之善治疽疽发於人身自顶达踵随所在而治之无不愈其法不灼艾不用刃唯以其先所传蜀僧秘方药摉其内毒从水谷道出於脏腑无所挠而腐於外者有以易而新之未腐则不假外疗能保完若旧治疽如余君未见出其右者盍往迎之即走迎余君至视其疾曰是易为也多此火攻耳五鼓作丸药啖之少寝觉患处若手搔然应其内微痛且痒气殷殷鸣於肠已而溲出赤黄物三日之间药五六进而内已清外已销信乎其秘方足恃以活人也余旧闻疽发於背为难治之疾治之法莫良於灼艾灼艾既早而火力又至加之内涤则万全而无虞以为治疽之良法无踰此矣孰知世有秘方药能拔去其病本而枝叶其外者不事剪伐而自落用力简易取效神捷如余君之治疽者乎然则疽之治於余君者又良法之尤者也嗟乎治疽於一身不与治盗于天下者同一机乎汉有盗并起渤海天子以为虑一龚遂往治之而弄兵持弩之衆悉散为良民是亦不灼艾不用刃潜去其毒而有大功於人者也虽然血气和则大疽不发民人和则大盗不起治疽者常幸天下之无疽治盗者常幸天下之无盗君子之心盖如是乎吾闻余君之邑有永嘉陈侯为之令陈侯善和其民无所疾苦则其心盖未尝不以无盗为幸而余君之所深知者欤余君深知陈侯之心则其为人治疽也吾亦有以知其心矣於其还序以赠之
赠胡居敬序【原注己亥】
至正十五年冬江浙行中书省丞相奉诏至自京师命官讨罪得专其柄于时文武才谋医卜之士咸侍幄幙以从而淮东胡君居敬以宦门子弟齿弱而气壮聪明强记涉儒书通医道尤亲迩焉居半岁授淳安簿不赴乃东游会稽探禹穴絶娥江谒汉严子陵先生祠墓而至余姚余姚地僻山川夷旷风俗朴野偶有所适其意因久留焉十九年春淮右谢公以江浙参知政事统其军临寓余姚公与其诸帅皆居敬旧所见者其遇於兹无不驩然愿慰知尝值难衣服钱帛罄於盗欲周其匮一日忽覔之不见问一市人皆莫知所往诸故人益念之且谓其狂不改其初也不三月其军去还浙水西余於州郭遇居敬挈行橐野服麻鞋自东方来余问其向留何地不得见居敬笑曰吾并海东行百余里得深山穷谷游七十日跻岩石翫云霞露饮木茹而不渴不饥微药囊遗市舍动吾念几忘返矣始余识居敬时谈者言其豪放善饮酒弃财物若土芥歌姬舞女日列於前而不一动其心不知其果尔否也而郑山辉先生又恒称其能曰居敬於医书无不贯通问其疑义即应口酬析历历有援据其治疾也若名将用兵取胜神速而常情不可测度居敬於医可谓有过人之能矣余今年始数与居敬接察其言行乃知其有过人者岂一能而止也哉夫人所趋者势也所厚者利也所不能絶者女色也而居敬於势素远矣於利素薄矣於女色素不亲而无所好矣何人之难能者而居敬又能之乎是真可尚已噫能人之所难能非高资不能也然资过高者往往有狂疾狂而克念则其疾有以治矣居敬能人之所难能固不可以狂目之然或者亦有近似者乎於其近似者而治之不少疏又非高资不可望也噫居敬余所尚者而又余所望者尚而有所望能无言乎故有以赠居敬
赠蔡山人序【原注庚子】
自知其命者而後可以言人之命命岂易言哉富贵贫贱命也寿夭祸福命也命悬於天天之所为深远莫测而人欲言其将然无有不验难矣哉是故非自知其命者不可以言人之命也盖知命为君子君子之心不蔽乎物而理无不烛理既烛矣於富贵贫贱寿夭祸福一听乎天之所为而无不乐焉既以乐乎已又以语乎人曰富贵命也知命者不溢不危斯可以长守富贵也贫贱命也知命者不謟不滥斯可以久处贫贱也寿夭祸福命也知命者不偷活不伤生则寿惟其寿而夭非其夭也不足欲不蹈险则福惟其福而祸非其祸也斯言也人苟听之於世教不有助乎夫以匹夫之言而有助於世教非君子其孰能之术数之学云乎哉上虞蔡山人蚤尝习进士业试不利即委分田野而无竞於时非自知其命者欤中年艰於生事乃以五行书推人生年月日所直日辰而有以劝之於其富贵者劝其不溢不危於其贫贱者劝其不謟不滥於其寿夭祸福劝之以不偷活不伤生不足欲不蹈险为人言命而所劝若是非以君子之道处已处人者欤不然何其不专尚乎术数之学也余久处贫贱者也今年春遇山人田野间闻其言知其有志乎君子之道而心窃喜焉因其徵余言故有以赠之
赠高生序
人之美恶系乎习习系乎所尚尚武者习乎干戈则思战鬭尚礼者习乎俎豆则思恭敬是故君子必谨其习而善其尚也尚武者一於战鬭则勇士而已耳尚礼者一於恭敬则何学不可进何德不可就哉是故君子欲知人之美恶又必观其习而察其尚也观其习而察其尚可以得其为人之槩矣吾乡高生尚礼天资朴实人也当干戈之际无慕乎进取乃执俎豆之事於乡校历三十月蚤夜周旋其间而恭敬之不忘非所谓尚礼者欤噫以今观之尚武者何衆尚礼者何鲜也生以朴实之资尚礼矣苟一於恭敬而进学不已吾知其君子之归而勇士所就恶可同日语哉其谢事乡校也与之厚者徵余言赠之余於生既嘉其克尚於礼又望其进学於君子之归于是乎言
赠白道士序【原注壬寅】
神与怪孔子不语而後世宗老氏者往往能役鬼神殴怪异则其法果孰从而传之也余闻老子尝为周柱下史周之法制载典籍者非其所掌而见之者乎按周官硩蔟氏掌覆妖鸟之巢其法以方书十日十二辰十二月岁二十八星之号县其巢上则去之壶涿氏掌除水蛊则以牡橭其神死渊为陵以攻禜攻蠧物则翦氏所掌以太隂之弓射天神则庭氏所掌其官皆属司寇以此观之周之治法有非恒情所测者孔子於神怪不语有以也周公立政治天下得以贯显幽者为之治孔子立言教万世不可以幽而无徵者为之教然则後世有能役鬼神殴怪异无乃周公之遗法老氏得之而传於其徒者乎白虚氏自幼絶俗不羣委质老子法中修其业甚颛能召云雷致雨阳追击鬼物以救人菑害以余所知者言之州治东民舍尝连夜有瓦石掷屋上达曙有声出门覔掷者无见也白虚为治之怪遂灭比岁夏旱为吾州祷雨雨辄应此焯焯在人耳目者今年秋帅阃官某侯又以白虚之弭菑有徵者谓余曰吾所寓居数有怪为人菑吾诸幼亦尝菑药不得治请白虚治之怪与疾俱去而吾居以宁虚有除怪弭菑之德於我我以金帛报虚虚弗受敢徵子一言以赠余於世之役鬼神殴怪异固意其传有所自况白虚弭灾之事余平日所知者又辱以某侯之命以言赠虚可以辞乎乃窃解孔子所以不语者而援周官之所载者作赠白虚道士序
送云岩观提点隋君南游还京师序
隋君明德以黄冠居云岩观有年矣云岩在京师王侯将相所游息之地也君以至正二十有三年自燕蹈海抵钱唐上天目望日出於海东过会稽探禹穴又登舟甬东取海道至闽粤然後还京师是行也盖历观东南诸名山与岩穴布衣采芝苓服霞露听风泉援鹤之音而肆志於事物轇轕之表人谓其遂往而不返矣居无何乃复步蛟龙鼋鼍之宅望天子宫阙城郭以还其旧庐而往时燕齐之士所从求安期羡门之道虽浩荡恍惚在其目前其安肯一蹑其故迹也噫以隋君冠黄冠果不忘世若是使有遭遇如魏特进安知其出处不异於辈类也余考唐人才尝怪魏特进者佐太宗济亿兆谋谟谏诤致贞观之烈与杜房诸宰相并称勲臣其人亦伟矣然其初则隐迹黄冠中落魄无所表暴岂愤世嫉邪无以泄其蓄遂有长往不返之志耶抑三代而降将相之杰出者多储於神仙之流也观汉留侯受书黄石为帝者师及曹相国用黄老之言治尚清静则其端亦见矣於魏特进之事又乌足怪哉今海内苦兵革已久治之复谋谟谏诤者随所储而奋也随所储而奋吾以人才望当世不狭矣隋君其处黄冠奚若哉其处黄冠奚若哉

[book_title]卷十四
钦定四库全书
庸庵集卷十四　　　　　　　元　宋禧　撰
记
两浙都运盐使司判官阿哈玛特公惠政记
至正十三年两浙都转运盐使司判官西域阿哈玛特公以岁赋各有督分司明越二郡德刑并施官庶畏悦颂声溢於涂厥绩孔彰越之石堰场赋最重其岁之赋毕输
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 10:26:07-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>