<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="●重镌董宗伯容台集序,●叙,◇文集目录◇,●容台文集卷之一,●容台文集卷之二,●容台文集卷之三,●容台文集卷之四,●容台文集卷之五,●容台疏集卷之六,●容台文集卷之七,●容台文集卷之八,●容台集卷之九,●容台文集卷之十,◇诗集目录◇,●容台诗集卷之一,●容台诗集卷之二,●容台诗集卷之三,●容台诗集卷之四,◇别集目录◇,●容台别集卷之一,●容台别集卷之二,●容台别集卷之三,●容台别集卷之四,●容台别集卷之五,●容台别集卷之六,●容台集后序,容台集全文在线阅读,容台集全文在线下载,大玄古籍书库">
<meta name="description" content="十七卷。明董其昌撰。董其昌,字玄宰,号容台、思白、香光居士。华亭(今上海松江)人。万历十七年(1589)进士,选庶吉士,授编修。累官至礼部尚书。谥文敏。精于鉴赏、善于书画,与邢侗、米万钟、张瑞图并称“明末四大书家”。著有《容台文集》及《画禅室随笔》、《画旨》、《画眼》等。是集为董其昌诗文集。凡十七卷,文九卷,诗四卷,别集四卷。初刻于崇祯三年(1630)。集前有陈继儒序。其昌以书画称名当世,论者比之赵孟頫。集中其诗文多为率尔而成,无暇研炼,故未能与孟頫比肩。然其一些小诗却楚楚有致,清新感人;一些随笔,文气也">
<title>容台集_董其昌_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">容台集</span> <br/>
          作者： <span class="inputVal" id="bkauthor">董其昌</span> <br/>
          朝代： <span class="inputVal" id="bkdate">明代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">类书文集,诗文集,完结</span> <br/>
          字数： <span class="inputVal" id="bknum">[book_length]335469</span> <br/>
          说明： <span class="inputVal" id="bkdec">十七卷。明董其昌撰。董其昌,字玄宰,号容台、思白、香光居士。华亭(今上海松江)人。万历十七年(1589)进士,选庶吉士,授编修。累官至礼部尚书。谥文敏。精于鉴赏、善于书画,与邢侗、米万钟、张瑞图并称“明末四大书家”。著有《容台文集》及《画禅室随笔》、《画旨》、《画眼》等。是集为董其昌诗文集。凡十七卷,文九卷,诗四卷,别集四卷。初刻于崇祯三年(1630)。集前有陈继儒序。其昌以书画称名当世,论者比之赵孟頫。集中其诗文多为率尔而成,无暇研炼,故未能与孟頫比肩。然其一些小诗却楚楚有致,清新感人;一些随笔,文气也很清新流畅。是集崇祯八年(1635)曾重刻。为十九卷,(计,文集十卷,诗集四卷,别集五卷)并有黄道周、叶有声、沈鼎科序。明崇三年 (1630) 初刻本及崇祯八年(1635) 增刻本均存世。</span> <br/>
          封面： <span class="inputVal" id="bkimg">Z_18637.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]容台集
[book_author]董其昌
[book_date]明代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]类书文集,诗文集,完结
[book_length]335469
[book_dec]十七卷。明董其昌撰。董其昌,字玄宰,号容台、思白、香光居士。华亭(今上海松江)人。万历十七年(1589)进士,选庶吉士,授编修。累官至礼部尚书。谥文敏。精于鉴赏、善于书画,与邢侗、米万钟、张瑞图并称“明末四大书家”。著有《容台文集》及《画禅室随笔》、《画旨》、《画眼》等。是集为董其昌诗文集。凡十七卷,文九卷,诗四卷,别集四卷。初刻于崇祯三年(1630)。集前有陈继儒序。其昌以书画称名当世,论者比之赵孟頫。集中其诗文多为率尔而成,无暇研炼,故未能与孟頫比肩。然其一些小诗却楚楚有致,清新感人;一些随笔,文气也很清新流畅。是集崇祯八年(1635)曾重刻。为十九卷,(计,文集十卷,诗集四卷,别集五卷)并有黄道周、叶有声、沈鼎科序。明崇三年 (1630) 初刻本及崇祯八年(1635) 增刻本均存世。
[book_img]Z_18637.jpg


[book_chapter]序

[book_title]●重镌董宗伯容台集序
向尝闻册使自朝鲜及琉球归皆言彼中辨董宗伯书甚于鸡林也长庆距今踰八百年白董诗书峙贸而两计其时数阔于兴王夫非名世而能之乎世人好比香山苏子瞻闻儿童称之乐天掀髯面赤当乐天时前元后刘缪为差肩实涬溟为耳食者所狃于今毚值宗伯耳宗伯于乐天身灵情致华贯荣豫一一皆同而墨妙鲐文又远过之方天启初仆始为庶吉士从后辈祗候负墙屏立宗伯假之春风诚不自意淂从今世拂其簪佩于时亰山李大泌方在留都诸士喁喁冀其入典仆云是诚难大泌视宰辅称前辈皆十数年谁复下之拳石分丘□何所加长如玉简可封当在云间耳既而宗伯亦从南中归西原冯先生又脱冕行去于是己丑鲁殿称岿然者独董先生也方先生在南都与大泌齐盟百谷子原元城世谓五子先生心固夷然不踵娄江厯下之事独与麋公长者搴蓬击汰挥洒为乐此其意岂复盘陀鸾坡之间哉乐天在西林与微之书盛怀旧事远托晤期似犹有所未淡故以浓兴写之先生静雅以道器相贯分不坠崖通不坠径玄不坠云素不坠岸独以其萧洒浻著者陶捖坟典挥斥八极今观其飞翰落楮-冲襟秀气含带霞月扇被天下概可知也人读书自谓忧出百代厯宦欲礼绝群僚此其人一生不泰刘梦淂示为礼部尚书平生诗文噪海内与乐天詶唱往还今观其所淂与乐天何如也梦得既如此又何论微之方今天下休明硕才辈出秀杰之气多在江东先生以骏德魏望旌?方?童?其前出歌淇竹之诗入讽抑圭之篇使四裔九□声传无穷其所立尸?立不已多乎曩在亰师见容台集犹未甚备近董长公来自闽中以建宁固称书窟先生之辙存焉口?工再镌之是为建本仆始淂尽读其文辞与诸笔载诸编始复瞠然叹昔者睹先生之有未尽也逸少以会嵇万??丘掩其才识白公以东都千首掩其直声然今天下轰传两公者理至自兼传又何相掩之有崇祯-乙求二月漳海黄道周序云间沈公祖建牙闽中周方以文辜逋诛蛰伏海外埋笔焚研与樵涣共活甲戌冬下公祖贻书称　董长公于建宁重剥容台集属周为序周私念身在沟中何与云霄间事岂所为人见朦帝耶乙求春又再至乃知是实非复梦中时周营四五贫宗伯□坟冢初就手急欲脱又当为先人改??之窀穸两臂出袖强半卓土既被敦命欲辞不可欲略述所以谓出祖台意者又虑尘滓溷及上清为时柄之所张目乃具艹数行私用请正生既不佞又辍阁体以足茅风宜其然也道周再顿首识二月初五日后养山中

[book_title]●叙
叙
容台集者思白董公之所譔也大宗伯典三礼勑九卿观礼乐之容故称容台古礼部尚书兼学士惟苏东坡周平园领之儒臣艳为极荣吾朝南
叙
容台集者思白董公之所譔也大宗伯典三礼勑九卿观礼乐之容故称容台古礼部尚书兼学士惟苏东坡周平园领之儒臣艳为极荣吾朝南秩宗差冷自京山本宁李公与吾乡思白董公接席而来皆不久引年特赐驰传归士大夫高之亦二百年容台未始有也往王长公主盟萟坛李本宁与之气谊声调甚合董公方诸生岳岳不肯下曰神仙自能拔宅何事傍人门户间独好参曹洞禅批阅永明宗镜录一百卷大有奇悟己丑读中秘书日与陶周望袁伯备游戏禅悦视一切功名文字直黄鹄之笑壤虫而已时贵侧目出补外籓视学楚中旋反初服高卧十八余年而名日益重四方征文者日益多自上衮列卿台察郡邑吏干旄诣门则公请赠远谒贵非公文不賟则公请浮屠老子之宫则公请子孙称地上觞文地下石则公请籓王戚畹以及三韩六诏百蛮之长悬购著作如鸡林新罗故事则公请三家之村五都之市朝怀赝迹而暮猎金钱依倚生活不胜记则公请夫海内文人亦多矣身当吾世而目见断楮残煤至声价百倍者无论京山即弇州曾若是之烜赫乎度公所遭即思王八斗穆之百函分身应之犹恐不给而公摇茟万言缘手散去侍儿书记竟不知转落谁何手也余与公为老友凡有奇文辄出示欣赏其它散见于劈笺题扇卷轴屏障之外者甚伙赖冢孙庭克意料理悬金募之稍稍不胫而集呈公省视乃始笑为已作不然等身书几化为太山无字碑耳公七十有五余至今手不释卷灯下能读蝇头书写蝇头字间遇二三名流宏抽览即推去曰就中无甚秘密藏不必游目也他人皆五金八石而公之手别具一刀圭他人皆八阵六花而公之茟别带一匕首凡诗文家客气市气纵横气草野气锦衣玉食气皆鉏治抖擞不令微细流注于胷次而发现于毫端故其高文大册隽韵生矣堂堂大人相独露矣岂惟台阁体具存即汉唐宋以来相传正始之血脉尚留十一于千百者非公砥柱之力哉往公备神光两朝实录署副緫名章温厚中有精灵萧洒中有肃括推之使高如九万里垂天之云澄之愈清如十五夜吞江之月渐老渐熟渐熟渐离渐离渐近于平淡自然而浮华刊落矣姿态横裁当事拟以少宰辞拟北詹又辞既而请南乞烋逆魏盗权于府中东夷美兵于辇下士大夫震詟雷霆之威局脊救过不暇而后叹服公之先几远引坦坦如无事道人非生平名心淡识力高何以有此宋礼部尚书倪思公与其为有瑕执政宁为无瑕从臣其公之谓矣以此而发之心声心画虽欲不传得乎若留中奏议纂要如千卷曾经宣付史馆尚未流布人间确然元老晚年之定论神祖大事记之权舆也实录竣期敢忘嚆矢尔庭梓之请俟异日焉
友弟陈继儒顿首譔
序
昔苏子瞻出欧阳门下因得交韩富两公然终以不见文正公为恨白乐天退老香山萧然物外而李元爽辈咸得称忘年交为夫千载一遇恨不同时余庶几得之思白董公也余生也晚从塾师授公制萟乙卯谬领贤书闱中牍出公谓可教余适迟廷对从杖履而公方枘凿时趣罕齿朝事横经问奇外罔叩公也嗣余俸次就征公以陪京纂修报命衮衣元老当事者为虗少宰及北詹席皆不就以南宗伯行旋复疏辞而寓书于余若不终日者余心服公之高而未有以测公也盖熹庙新政聿修求旧之典而逆魏盗柄阴构剪忌之谋外廷未之知也珰焰渐张珰手渐滑一时顾命大臣相继引玦畴昔之继公为少宰为北詹者即欲恬冥鸿之羽不可得而公审之蚤矣嗟乎士君子于出处去就之际未有无得于中而能超然于外者子瞻以侍读进御反复开导觊有感悟而自谓言冲于口而逆于人也以贾时忌惟乐天乞身强徤之时于世无患而犹借诗酒声伎以消磨岁月夫岂有待于外而后得者公有言庶臣修名大臣捐名捐名者横心之所念无利害横口之所言无是非而余始有以测公矣荀灿语夏侯玄曰子等在世途间功名必胜我但识劣我夫识岂易言哉今上寤寐真儒以坐论征公余为劝驾公亦勉余任楚夫楚则公之薪槱泽在焉绅衿俱能言之量移闽南而闽又公之过化地也公去承明荐历外籓余皆适承其后度公有夷然不屑者闽署云若非夙有烟霞骨安得仙山在部中逾以服公之识远也本乎怙穆发乎静深处于地之所不争而审于几之所欲兆夫岂无得于中而然欤闽之人思公而欲见之也从余索容台集重梓之以行余谓东方曼倩不以书名司马君实不以畵名欧阳文忠悬衡一代前无作者而大节不在是焉公起而兼之矣是何足窥公或以示天下后世之知公慕公不一见公如见文正者亦以见子瞻不得之文正而余得之公如元爽之于乐天也
晚学叶有声谨譔
[book_chapter]容台文集

[book_title]◇文集目录◇
卷之一序（一）
卷之二序（二）
卷之三序（三）　题词
卷之四记　碑铭　引
卷之五论　评　说　议　奏疏　表
卷之六笔断
卷之七颂　赞　箴　露布　考　赞传
卷之八策　募缘疏　铭　诰　像赞
卷之九墓志铭
卷之十墓表　神道碑　诔　行状　祭文

[book_title]●容台文集卷之一
华亭董其昌玄宰甫着　冢男祖和
海上叶有声居实甫较冢孙庭　辑
序（一）
◆序（一）
本草纲目序
刘向说苑序（馆课）
八大家集序（馆课）
苏黄题跋序
合刻罗文庄公集序
重刻王文庄公集序
冯少墟集序
皇华集序
石居士诗选序
方众甫汝上集序
参知陈公遗集序
邢子愿法帖序
超然堂藁序
青藜馆诗集序
江西乡试录序
素雯斋集序
陶白斋稿序
何士抑居庐集序
沈公路文集序
芝山集序
消暍集序
诒美堂集序
睢阳人物志
漕抚奏议序
榆林杜日章三教逸史序
程氏墨苑序
人日诗后序
袁伯应诗集叙
期赠篇序
樾馆诗选序
鳯凰山房稿序
叶黄门奏议序
北海张公记叙
○本草纲目序
郡国立医学祀三皇神农黄帝是皆有当于医庖羲氏则未有知其繇来者也吾闻五帝之书谓之三坟三坟言大道也道莫大于易近取诸身则为素问远取诸物则为本草盖说卦所谓于木为坚多心科上稿者即本草之鼻祖也且夫药不过五行五行之变为五色为五味为五气为五性为五用而五者之变不可胜穷圣人以卦气得五行之情故曰一日尝七十毒者此物此地也神膏传疮灵丸疗疾非常之事圣人不贵一毒妄攻五兵莫惨伤生之事圣人慎之慎之必自身始圣人亦人耳如以其腹为甞蹈必死之域以捄世名之为神愚莫甚焉岂足信哉知禹之言神也以九畴治水则知农之言神也以八象甞药审矣陶隐居深于医乃语上古圣人方药主治以识识相因夫不以腹甞而以识甞相去几何哉亦未为笃论也秦燔六经惟易附于医卜所以不废故曰执之皆术不执皆道谓本草为神农氏之易可也厥初药分三品以三百六十五种应周天之数自汉以后代有增益为图为注为音义事类者凡数十家至近世蕲州李某悉加结集又以经史稗官之书广引曲证凡四十卷可谓勤且博矣会西蜀陈文献公请修一代正史有　诏求天下遗书厥子文学某进之阙下天子为报闻书藏文渊阁时方拟撰方伎传丁酉三殿灾史事中辍其副本一锲于江右楚方伯四明薛公曰此楚人之有也不当楚人得之乎遂挍雠缮写以锾金剞劂薛公以内艰去三山杨公继为左辖寔终其事书成属余序之余尝驱车楚之隋州过厉山见有神农祠则又大医王之自出又读张文潜明道杂志去蕲州庞安时随症絜方辄有神验乃知医统故在楚楚又着于蕲矣然神农之佐有桐君雷公所著书巳湮灭不传而庞安时惟伤寒一论传于世又未尝进御为君父之効今读李君纲目而古今之医有所总萃焉且藏之天府行之四方而薛杨二公相继表章以寿楚者寿海内不可谓不遇矣李君有子为循令以明经起家余故衍三坟之旨而推本于易敢曰能为神农之言也哉
○刘向说苑序（馆课）
西汉之着书者自陆贾以下凡六家而卯金子居其二淮南王安则有鸿烈解中垒挍尉向则有说苑新书云淮南之书俶诡超忽世所称挟风霜饮沆瀣者盖文士多沈酣焉而向之说苑二十篇网罗旧闻应规入矩似非好奇者所急也兹颛刻说苑何也曰向之此书其合于立言之指者有三而文词之尔雅不与焉禆用一也述圣一也献谠一也有一于此皆可传也矧兼至焉者乎夫语称公输子巧于为舟车而拙于为木鸢以非所常御也顾长康易于貌神鬼而难于貌狗马以众所习见也向之说苑自君道臣术迄于修文返质其标章持论凿凿民经皆有益天下国家而非雕尘镂空纵谈六合之外以动覩听者是为禆用可传也汉承秦后师异道人异学自仲舒始有大一统之说然世犹未知宗趋向之此书虽未尽洗战国余习大都主齐鲁论家语而稍附杂以诸子不至逐流而忘委是以独列于儒家是为述圣可传也元成间中官外戚株连用事向引宗臣大义身撄谗吻顾所谓三独夫者共忧社稷怀忠不效又进说苑以见志吾读其正谏一篇盖论昌陵论外戚封事之余音若缕焉是为献谠可传也此三者鸿烈有之乎岂惟鸿烈陆大夫有向之丽而无其实贾太傅有向之辨而无其识董江都有向之醇而无其达杨子云有向之诣而无其节知言者必能折衷矣或曰史载子政自言得淮南王枕中秘书以黄金不成获罪则好鸿烈者宜莫如向故曾子固讥其言不深纯是不然夫子政固少好淮南书者及其义甘不调龃龉忧患之徧尝而学术意见巳一变矣日桺河东文师国语而非国语曾南丰文师子政而诋子政文人反攻固耳可尽信哉
○八大家集序（馆课）
文之有家尚矣六藉以降作者代兴至班固艺文志始诠别流类为儒家道家名法家纵横农杂家彼其持之有故其言之成理瑰玮俶诡自立堂堂总之所谓家也乃远识之士上下千载文章之变欲罢黜百家而独有当于唐宋八子者目为大家而行之何居重经术也杨子云不云乎六经为羣言之郭而刘勰文品首揭宗经经之于文也祖也譬之家然有族有祖而后支分派列或以官或以地有亢厥宗者为大家若箴铭赋颂祖之诗者也序记秦疏祖之书者也为文者卒未有释此而可训者也夫八家者材人人殊乃其渊源所渐则皆宗经者巳昌黎平淮西碑说者称其序似书词似诗而子厚明允生平蕴藉见于与韦中立田枢密之书若王介甫之新经字说曾子固之洪范解欧阳永叔之童子问二蘓之易传古史不谓之本原六经不可也故其蕴酿也厚其镕裁也雅其造义也深其于三代之典型犹有存者而世不得以意废之盖文之有本者如此明兴洪永之间犹知宗尚仿苏家则有若方逊志仿欧曾家则有若杨东里诸集可考也自德靖而后士务速化好钓奇于是置经术弗问而取秦汉诸子之文句比字栉以相色泽曰是可超唐宋之乘吁吾不知此八家者其力固不能尔邪抑其能之而薄不为耶且所为罢斥诸子者为其畔于经也畔于经矣而瑰玮俶诡自立堂堂则犹之有家也若袭秦汉诸子之余而寄其门庑之下是乃向者江左西昆之习而韩欧数公所奴仆命之者矣何以家为故雠挍八大家集授剞劂氏俾承学者知通经学古之指焉
○苏黄题跋序
苏门四友惟山谷学不纯师东坡事之隐然敌国文章气节之外戒行精洁平生辠此于露坐科头者祗小艳词耳此真东坡之所畏也其为文仿兰亭叙题跋书画寥落短篇出于刘义庆世说虽偏师取奇皆超出情量动中肯綮而广川之藻长睿之博顾不无逊席焉亦得坡公熏染力耳当宣和时党禁苏黄及其翰墨凡书画有两公题跋者以为不祥之物裁割都尽乃以进御盖论世者兴嗟焉岂知五百年后小玑片玉尽享连城如侍御杨公裒成此集也耶山谷尝为子弟言士生于世可百不为惟不可俗俗便不可医也临大节而不可夺者不俗也宋人之以为不祥也俗也侍御公之结集也医俗也世有不俗者定不作书画观矣
○合刻罗文庄公集序
成弘间师无异道士无异学程朱之书立于掌故称大一统而修词之家墨守欧曾平平尔时文之变而师古也自北地始也理学之变而师心也自东越始也北地犹寡和而东越挟勋名地望以重其一家之言濂洛考亭几为摇撼乃太宰罗文庄先生独折之曰禅葢先生束发登朝即以扶世觉民为巳任尝坐蒲团拈公案与老衲同参久而见所谓清净法身者乃知无善无恶之旨果与诗之秉彛书之恒性辨在毫芒灼然不乱此困知录之所为作也嗟乎拯溺者不赴水捄焚者不蹈火惧其入而不能出也使先生入而不能出则亦慈湖横浦之续矣有心哉先生之卫道乎昔杨子云着书若法言训纂酒箴骚赋皆丽以则闳以肆而其所自喜者惟太玄然玄学不大显而世所传者乃其所悔为雕虫小道者也先生居承明著作之庭薄文人不为而大雅之音舂容平淡记序之文赡而有体铭赞之文质而不夸奏对之文谠而不激而书牍二卷所与诸君子论难往复尤辅语录而行所谓有德之言造道之言并立而双美者也先生且追洙泗而翼之何敝敝焉规摹秦汉哉神祖朝有以先生从祀请者疏留中不报方今主上营精理道寤寐真儒讲幄侍臣有推崇先正之绪言以资启沃者旷典若有待矣先生之曾孙珽仕刻此编于旧京而余适以纂修之命至固以序请念表章正学有禅世教非直珽仕率祖之孝巳也僭为序之
○重刻王文庄公集序
王文庄公仕于弘正之朝是时海内谈道者东越未出谈艺者北地未着自杨文贞而下皆以欧曾为范所谓治世之文正始之音也文庄公崛起天地之中循习先民之矩其诗文以自得为宗自然为趣其才无所不骋而驭之以法不为战国之纵横其学无所不窥而束之以裁不为六朝之雕绘于境无所不收而以情附境不为庄列之虗恢于情无所不摹而以礼定情不为屈宋之怨诽盖率尔泛应不离典型寂寥短篇各标闳巨若入清庙所见无非法物若骤广陌所践无非坦途奚以句比字栉用非圣之书气尽语竭逞无穷之辨为哉试取其合作置诸庐陵南丰两先生集中曾可区别否公有言古来文人持论但以自快其臆不必合于当日之事情诤臣之献纳苟出于植党沽名则有溷国是而不恤者盖百年之前巳洞见其端而今始验也非渊识不至此嗟乎当德靖以来作者如林以师心拟古上说下教正始之文几于暑之裘冬之葛鲜有过而问者功成不居公亦何能自异及夫模拟之力巳穷千秋之论未定而后人人知循其本则公之文始悬衡天下神明再还日月重朗是集也盖词场之赤帜非王氏一家之天球巳也公之孙王大夫较雠授梨张皇贻厥绍闻德言公侯之后必复其始世家之宝祖砚者吾必以大夫为冠冕矣
○冯少墟集序
在昔巳丑之岁庶常吉士二十有二人天子命少宗伯田公为之师而金陵焦弱侯以理学端门为领袖是时同侪多壮年盛气不甚省弱侯语惟会稽陶周望好禅理长安冯仲好好圣学时与弱侯相激扬仲好冷面骨人也尝端居宴坐茹淡寡交文字之饮鲜所征逐吾党爱周望之简易而惮仲好之矜庄不敢以狎进私戏之曰此食生??屯肉者谓其有意于两庑之间也余既以请急归越岁还　朝遇南昌刘幼安于淮阴为仲好五岳方寸也曰三秦大邦仲好修士且阁试之甲乙不在人后而有上下其间者竟得西台何也余曰子休矣谓石渠东观足满仲好志耶居久之有　诏屏逐诸贤者而仲好亦坐废且二十年矣仲好无几微牢骚不平之气而益湛思于学脉盖寤寐洙泗折衷濂洛虽一禀承于先儒而独证独剏自为一家之书今所刻语录纪叙尺牍诗謌杂着十余万言是巳异时讲学先生微言不乏而征信或希仲好独以躬行为券学者观其詶应取与细微之际无不心折故翕然宗之曰关西夫子而朝士想闻其风时以入告冀备　细旃之听夫康斋以布衣召见文清以陈臬爰立坐论之任岂复借资于官秩而况仲好固文学侍从之臣乎哉吾以仲好卜世道矣余回环参究全集宗旨若有悟入而诸序者业先之不复庞贽独以诸君子所见者江汉吞天浴日之后而余所见者岷嶓发源滥觞之初盖仲好学为圣人之志定于庶常时而今之充实光辉不离本来色相也崔侍御六千里外属余为序余既幸附不朽又以慨周望幼安皆不及覩也嗟呼士固有百不为多一不为少吾己丑同馆得仲好足称盛矣
○皇华集序
在昔穆庙隆庆元年岁丁卯吾师太傅许文穆公时以翰林简讨奉使朝鲜　赐一品服乘四望车玉山暎照彩笔纵横彼邦惊叹谓天际真人片纸只字珍若瓌宝及公之行贡球称币修郊饯礼如故事公一切谢遣鲜人尤叹服作亭颜之曰却金纪盛美昭示世世永勿谖也又五十八载为今皇帝天启四年岁在甲子公之幼子立礼复以中书舍人奉使觇彼邦请封情事于时辽左沦丧舍人虽得舆无所用之乃绝海而渡间关鼍宫蛟窟骇浪惊涛几两月而达鲜之父老逮见五十年前天使者啧啧快覩如文穆再来也舍人还贡球称币郊饯甚谨舍人指郄金亭而谢遗之惟是彼邦所锓皇华集一册再拜登受归而视不佞昌曰立礼生三岁而失怙不省先公音容何状既展读此集若传神照若开生面即海外君长奉为瓌宝况吾许氏子孙乎方当刻寘家庙子不可以无记盖余尝走新安吊文穆公之墓文穆诸子皆如寒畯无厚业惟清白忠孝之遗独厚耳而舍人尤以白眉着且陆贾使尉佗橐中装至千金不以伤廉讥舍人再世再郄金令绝域知　圣朝有投珠抵璧之臣真不辱命者至条上方略米聚山川箸筹石画天子下　诏褒美天官氏纪录当有不次之擢与张博望言多凿空者岂可同论也文穆公之家教世泽得此集而益彰而舍人之恢弘遗绪不愧于李赞皇范忠宣者端在是矣敢识之末简
○石居士诗选序
石居士诗选者今大中丞楚阳石公作也古不有开府诗乎曷称居士盖海内之知石居士久矣公始为二千石守长以强直失当途驩中丞台以乘墉而攻无弗胜者竟夺于清议咋舌自免去当是时公一似披裘翁此一居士也公既自吴郡移守会稽铨宰念淮鹾为天下膏脂处不有修士谁酌贪泉于是公以宪职领鹾使会有监司以苛礼裁公不为屈趣解印归当是时一似柴桑翁又一居士也公归而草衣木食大忘人世台察守相干旄踵门罕所容接惟以古道素风为乡闾表当是时一似辽东皂帽又一居士也公沉冥踰一纪澡修阅一世以有此居士譬之乔木焉封植护持自拱把以至于参天大不易矣而奚以崇膴者重公之诗乎公结发称诗以唐为范其论本朝诗以高扬张徐为正始虽与七子同世未尝有所附丽今读其古风近体五七言诸什气骨苍劲格律沉雄往往规摹少陵即溢为变体亦在昌黎樊川间乃其主盟风雅惟是有绝俗之识试举其槩如林泉之作歌衡泌而适考盘故其怕也自公为之则目营四海心洞九流非名人贞士不以怀非存教维风不以纪一字阳秋亦诗亦史斯巳超矣塞垣之作宣鬯威灵铺张功实故其怕也自公为之则箸筹庙算米聚山川悯征戍之苦辛愤犁庭之汗漫盖其原出于采薇枤杜而前后出塞之什成于主帅之手抑又奇矣要以诗品如此自可无翼而飞孤行宇宙即一丘一壑且方驾襄阳况清德盖世勋猷炳焉若为之鞶帨乎此之谓不朽巳公名位逾进文魄逾强取于世者甚寡而斟酌于古人者甚博是编而后未见其止锡以嘉名必曰居士后集公之故吾在是知其无以易之矣
○方众甫汝上集序
汝上集者方众甫守汝时所著诗若古文也众甫不尝刺冀乎独称汝何也凡众甫有所撰造率取吏治之余冀之坚汝之瑕也始众甫举孝廉尝恨不得决去经生之藩而一意千秋之业既解褐意且怒而飞矣然众甫不敢易冀曰吾天子之拨烦吏也词客也与哉若之何以挟策者亡羊也筮仕者以吏为师以律令为春秋以案牍为史籍吾何得独异当是时众甫篇什用希意有所至而爱有所遗也及且补官为汝直游刄治之矣州将视事三月老椽吏抱疑牍尝之一再不效欺绐意销于是讼堂閴然翰墨间作耆旧传可续也山水经可广也行春有贡俗之篇怀人有招隐之赋吊二刘之故垒访空同之遗迹向所谓一意千秋业者至汝乃得之而其工力之深意度之旷雕刻万象陶铸往哲微独临汝之政天下高等方驾西京乃其撰造亦两司马间矣夫州县劳人临汝剧郡他刺史戴星出入惧不赡举何问风雅即闭阁赋诗如简书何无论不得如众甫工也众甫信自才抑可谓知务矣在昔汉之盛其大夫能赋者惟辽东河内传耳犹有不列于循良所学所用各有当也间者天下之网至密矣以绳文吏有过无不及焉见谓此属流连景光厌薄簿领无与百姓之急自众甫之集行而课功实者乃今绝訾于文人乎众甫入为司马即忧边思职日夜讨石画襄庙算西人既巳就馘而东征将士复伸威真番乐浪之外夫韩之碑桺之雅司马子长之朝鲜叙传于以纪成功而师后事者是在众甫而众甫兹未暇也且以汝上集求之
○参知陈公遗集序
国子博士陈公应　召行有日矣手诗若文一编以视余曰此先君子之遗集也先君子仕于肃皇之朝为名御史
神祖时江陵相夺情议起台谏列名以请举朝不与者二人先君子与焉以是中考功法江陵败凡抗疏受谴者皆复故官寻有不次之擢先君子耻自列不大有所表异繇县令平进盘旋藩臬所至有惠政尸祝者不衰以参知引退乐志着书覃思雅道五十年如一日也生平为诗若文随手散去家藏所萃十不得七将授梨而传诸世子其为我叙之余惟撰造之事非名心甚厉者不能钩深抽秘极其才情之所如又非名心甚恬者不能驰域外之观而俟千秋之鉴先生盛年力古专精靡他而实际闇然知希为贵彼如近世词家一吟一咏辄自标置若建鼓招摇而博一时之声誉者于先生何远也语曰惟其有之是以似之且夫忤柄臣之意如汲大夫而不以气节名修百姓之急如朱桐乡而不以循卓名若此者不谓先生之恬不可不谓先生之文亦不可也文人刳心雕肾抉造化之精类鲜遐算李杜韩桺是巳惟白香山在九老中年及八十韦苏州经历三唐几及百岁今先生所享大年居两公伯仲间而其诗品之苍澹文章之真率与两公方驾而驰不知谁当让席者此又公之取于世者尠而天以期颐成公不朽之盛事也可以传矣国子先生司铎吾庠谆谆以育材为务所得奉入以浚百年久淤之泮水既巳临发又采形家言崇台杰阁悉还旧观此方士子之去思犹靖江士民之祠先生也先生尝令靖江云
○邢子愿法帖序
余为庶当时馆师田公宗伯病且剧同馆议以一人行者余为请急卒成挂剑之游子愿太仆曾为近体一章推余意气论交自此始巳余出春明过德平子愿驰百里觞余张太学之第曰此地不乏百舫今日乃仙人过耳余既久卧山中而冯元成时以小草往来燕齐得与子愿谈对两君皆作五君咏谓李本宁王百谷冯元成子愿与余也余愧不能当未有和歌子愿亦复千古今王司封结集其书刻成五卷见寄且所取惟晚年行押尺牍不矜庄而自合者尤为具眼夫子云之玄待知异世林宗之鉴直取神情岂特翰墨之林一叚奇事耶子愿书名满海内非授梨致石之难惟是自谓大好者若水乳和合莫为拈出耳得司封此举如子愿复生俾余闻广陵旧曲真翰墨中一叚奇事亦非直翰墨中一叚奇事也嗟叹不足书此以附不朽
○超然堂藁序
曩余读书檇李孙简肃公犹在悬车余耻为游人大不获奉函丈乃吾乡龚黄门为余言孙公天下长者其它懿行甚备抑其谦世无与比盖覩公之一体云而公有子孝廉君自称谦所则所谓或得其骨或得其髓者矣巳而更称超然子昔之谦今之超将无同乎左太冲曰郁郁涧底松离离山上苗以彼径寸资荫此百尺条地势使之然繇来非一朝而桺氏家训以奕世席宠为可畏曾不如荜门圭窦足自见其所长者盛满之难持如此君简肃肖子孝友天笃画地而蹈鱼鱼雅雅无衡气无慆心庶几万石之有庆建太丘之有二方哉乃其砥砺行业攻苦食淡有寒畯所不能望者故经明获隽物望益起夫杨滇南之博雅近世鲜俦犹为家世所掩以君方之悬矣在易之言谦曰利用征伐天之道其犹张弓乎君之谦也于是乎能超矣君自以世受国恩志在报主非肥遯林薮厌弃缨緌而一切迯之人外者至其辄业以废蓼莪故耳余尝谓丹朱之傲不必如末世凶德当繇轻世肆志不肯以天下为桎梏想当洗耳赴渊之流有此学术而滥觞于庄生横决于嵇阮遂以风流故诞为事迹于超而失之莫斯为甚何则不谦故也舜之慎徽禹之克俭尼父赞之曰巍巍乎则超矣君之超然以此请以质诸君之子弘范以为得乃翁心事否
○青藜馆诗集序
唐以诗取士而诗无当于名公卿何则凡诗之工必颛意一行不他迁业与之相终始而后成一家故穷而工则为孟浩然杜甫而不必以诗昌其身也贵而工则为宋之问王维而不必以诗重其人也盖终唐世而称名公卿者贽以谠泌以智三百年无几而曾不能以短篇只语挂于间气英灵诸谈艺之口而曲江庶几焉其相业固鼎姚宋而其诗名亦伯仲诸王矣抑何寥寥也夫为名公卿则无所事诗即为诗而令穷工者能傲之以不专于全才何有耶　明兴尊尚经术而不以诗程士惟文学侍从之臣以之为本业然非有兴庆龙池之赓歌明河轻烟之宠异如唐者其迫而后应不过中书省试巳耳春明送别巳耳皇华纪行巳耳且也其官渐贵其去诗渐远石室编摩则又远代言视草则又远讲幄横经则又远至于学士春卿润色天子礼乐之事至繁且巨当是时而欲与词人墨客腐毫刻烛争长于四声五字之间岂惟不暇巳耶浒西金齿竟以穷工怀麓钤山遂成绝响离合之故与唐一揆矣君子有遗憾焉少宗伯刘衡野先生以异才奥学冠冕词林周践清途二十余载高文大册播于四方忠言嘉谟动毘庙社戊戌春首倡伏　阙之议请立　东宫天子虽下　诏切责以此知中外心率奉宸断成羽翼功而先生在南宫所条上诸疏皆凝然独立不茹不吐为羣小侧目世咸以敬舆长源归先生先生虽归海内比之惠州衡山而以出处为世轻重若无敢以诗人词客求先生者先生乃未尝一日而废诗沉酣六代函括三唐色泽高华兴寄萧远内无涸思外无遗象其伯子裒集所为青藜馆集者虽不见先生之全哉要皆极其才情之所诣以穷诗家之变故谓先生为延清摩诘而不得谓先生为敬舆长源而亦不得谓先生以人地重其诗而不得谓先生以文章功业重其诗而亦不得其曲江之流乎自先生之集行而唐以来名公卿所为媿色于诗穷之士者此堪吐气矣先生尝自言杨子云薄雕虫不为而美新文何敢与吾家中垒外戚封事并故自署其馆曰青藜将尚友于古之三益而余比于曲江诸君子者借唐论诗也
○江西乡试录序
臣惟　国家之求士可为勤矣而　累朝功令至皇上乃始大备先时郡国诸生饩于胶庠者尝以二十余年得观辟雍之盛盖发种种短矣皇上采礼官议有非时之贡着为令世世守之先时　国家有大庆典若　皇子生　东宫册立间一广举额以示特恩皇上采成均议两京益二十五人着为令世世守之先时令京朝官典省试盖其慎也一再举行旋即报罢皇上采科臣议一如两京成事着为令世世守之此三者议如聚讼盖亦有言不便者矣悉格不行且皇上神明独断百司建白非尽得请也顾议及宾兴无弗奉　俞旨者吁俊右文之意懃懃恳恳甚休甚厚岂不千载盛际哉夫　国家之法以简为功以繁为病以纷更为扰惟是兴贤选士自疏而密遇变则通真才辈出靡不繇此乡比之制　累朝更定至皇上大备而又自今岁始今岁其得士乎顾臣何能为役臣东海孤生也遭上拔擢簪笔史馆皇上视朝臣承乏传　册皇上御讲幄臣承乏横经五年所矣皇上居严处深臣未尝得一陪法从惟索长安米是愧若藉衡文以报万一斯臣殚竭驽钝之日也其敢弗勉臣自少时臣父授以江西诸君子之书往岁奉　命封　藩吉府出豫章之境问所为走庐陵南丰道者皆与王程不属末繇涉其山川瞻拜祠下有远想慨然耳若诸士之于欧曾犹水木之有本源云仍之有谱牒也彼其操觚命牍者夫非二先生之绪言余韵也耶臣得受而纵读之录其尤雅驯者上诸　天府即神理绵绵典刑不冺于生平尚友之怀甚惬其又何敢不勉在昔岁戊子司衡江右者臣之房考也兹役也江右人士意且厚望臣曰夫夫也其知人得士能不愧师门否乎臣又何敢不勉虽然臣所勉竭驽钝者挍文耳而臣实不习于文臣之所习者应主司者也非身为主司者也主司而知文即取之帖括与取之德行道艺无以异盖韩昌黎举欧阳詹曰读其书知于慈孝最隆也文信国对策王应麟知贡举评之曰忠肝贯金石古谊列龟鉴此皆遗其皮肤得其骨髓有神者告之轶常度远矣臣实安能而几以甄识真才敦在三之义乎乃臣有以信之诸士者夫士不自负然后能不负君亲不负君亲然后能不负朋友砥节砺名肩宏任巨士自得之其声光及举主者皆其余也士宁爱其余不借臣以知人知文之誉而本末即丧徒困臣以所不能非友谊所有臣可幸无罪矣此乡先正若杨文贞以布衣起为名相况苏州以掾史起为名臣彼不阶贤科声实踔绝岂其取士功令十倍草昧而得才逊焉者又安事取　累朝科指纷更之为诸士亦勉乎哉
○素雯斋集序
昌黎论文谓王公大人非性能而好者不易以为是何言与前代无论矣近世若北地关中规摹左史毗陵晋江步武欧曾作者如林是不一族岂必穷而工哉何性能而好者之众也原夫撰造之事以经国为用以涉境为功玄圭乘载禹贡是陈赤舄秉成周官用作五方谣俗每待輶轩之求故府图书岂但闭门之造或江山为助或朋簪胜读故有一行塞垣骨力遂老既游剑外绳削不烦者此其征矣素雯斋集者宪大夫福生吴公之所著也公隽才天授奥学人师皋比多问字之宾通都传杀青之业有日矣迨乎平进王涂郎潜民部尽发金版仰佐玉铉纡衡而谈世务矢笔而进嘉猷摛雕龙炙毂之词折弘羊盐筴之议且请蠲左藏以恤东垂于时羽檄交驰公亦祝庖兼应令严先甲野绝呼庚后事为师前筹必验觉根居胥之可封而十六卫之可复也至督饷云中纂云纪四卷考经按传援古竳今察九塞夷落之情抒帝王万全之策读其书老马皆可识途用其谋天狼不难坐剪非夫膏肓之砭石俭岁之稻粱哉吾尝谓博综之士弗列于艺苑者束于才也入理之谈弗艳于词家者薾于体也公腹笥渊渟笔铓电掣自子史空玄之学莫不观其会通精于拟议攻其坚而不攻其瑕用其新而不用其故立一义则连环遂解搜一隐则华表先愁如水也因地而异形如雪也值物而赋象故夫骚赋古律之什箴铭记序之文皆得心应手仗境生情体齐梁之绮靡兼燕赵之悲壮东南之美尽在是矣闻公之试宏词科也偶以鲁鱼之误缺然金马之酬当事者至今惜之然勋猷日甚名位日隆阅历日多酝酿日厚藏山之副未见其止騄耳驰于天廐步骤益闲黄流荐于明堂符采倍耀继素雯而行者吾不知其所变化矣不佞昌二纪还朝三都卒业感足音之再聆叹至美之不餙聊弁之简端试以质之知言者
○陶白斋稿序
陶白斋稿者余友章公觐行卷中之什一其弟子敬所手录而挍梓者也何以曰陶白斋者公觐生平雅慕彭泽香山两公故颜其斋以见志即稿中一片瓣香白传六时顶礼柴桑是巳余往同冯咸甫辈结社斋中晨集构经生萟各披赏讫即篝灯眼韵人赋诗几章每夜分狂饮狂歌辄抵掌曰此非少陵耶此非长庚耶此非摩诘耶乃公觐奋袂起曰我何如彭泽何如香山其弟子敬乃从旁睨视曰玄宰得当少陵之骨咸甫得当长庚之韵我长公其季孟之间乎而不佞亦何如孟襄阳云尔时俱少年负意气不相下阳浮慕古人谬自誉诩人且侧目呼为狂生而公觐负时名年稍长执牛耳而盟吾党吾党兄事之呼吾党曰狂生庶几尚友古人哉母第若而兄堇堇希陶白两先生尔也公觐且先吾党前茅矣会子敬挍梓成而谓不佞当有言嗟夫非不佞何当有言乃言吾党二三知巳社中之繇来乃尔若夫公觐之诗恬澹闲雅类陶旷达豪寄类白则俟知音者若夫公觐神情类两公而色泽象貌有不必尽类两公者则亦俟知巳者毋吾党二三知巳污私所好犹然少年时阳浮慕古人而谬自誉诩尔也
○何士抑居庐集序
吾友何士抑居父丧甚谨尝曰汉原涉有云先人坟墓俭约非孝也乃大治冢舍于鳯凰山之麓宾客会葬如云马踣地悲鸣不得前松栢楸梧俨然林立盖士抑之产半挫而哀思终无穷每当凄霜寒月呼号墓头不忍去间为诗歌文词以纾写之而赓和应酬之章亦复不废则居卢草是也自古丧言无文故东坡居丧谢宾客绝诗文晦翁亦以为知礼而实有不必尔者昔右军诸帖半出于问病吊唁从哀戚中结法所谓泪渍老笔者其书独垂至今古孝子白华之什三百篇不载束晳补之读者终以未见逸诗为恨则又何怪乎士抑之有居庐草也余有伤弓之痛每置不忍读即读之亦不忍竟然而文词辛酸声气悲婉如哀螀劳雁使人闻而泣下将无清欢之言难拟而愁苦之语易工耶虽然士抑发乎情止乎礼义盖古孝子之道志也况其言尔雅韶丽卓然可传余职史清授之乐官以次于白华逸篇之后
○沈公路文集序
余往与陶周望论文人之病惟达为甚周望曰阮公咏怀何郁郁奇也余曰岂未见苏门时什乎晋人每谓使我有身后名不如生前一杯酒斯语也用之功名之途则大善不可为著作之林道也彼潘陆沈谢者流得一佳语如下一敌国商一稳字如遇一导师专似癖莽似痴多取似贪不让似怒烈士殉名与夸士死权等不如是何以传不朽乎盖周望恬于进力于古以余为笃论惜其无年而兹又有慨于沈公路也公路家承世美才擅幼清既游竹素之樊亦涉园林之趣性复狷介深居简出不为大人游不悬高门簿其于称诗直酬夙好何悖尊生而广心浩大不遗余力缠绵险韵层累连篇牍发百函箴盈九士諰諰焉尝虑日摄者之当吾前而唇稽者之议吾后也中岁善病身名孰亲然药褁与诗筒杂然并进吐出肝肺捻断髭须不惟若癖若痴若贪若怒且兼为四愁为八苦而著作之兴迄不衰止谁实迫之坚守怕度乃尔耶籍令公路策足王途旴衡词垒将其道益广其气益扬送别怀人不止眼前俦侣登高吊古不止封内山川骋妍抽秘着书满家当必有富于兹集者矣斯文人之习气志士之深必乎嗣子谷似博雅绍闻结集授梨传之海内俎豆于孙太白王履吉之间嗟乎公路生矣
○芝山集序
芝山集者丽江世守生白木公之所著也德靖间李何边康扬扢雅道海内向风巳东渐西被矣未南暨也自杨用修远戍碧鸡张愈光鸣皋和鹤滇洱诸侯有雪山公者起而应之大历典刑杜陵膏馥宛然肖也时则翰墨之场进荒服而上国化鬼方而神州丝视染金视铸岂不信哉三传而为生白公承雪山之绪而益恢弘之以忠勤报国以止足禔躬祖砚可思书种方茂枕经藉史与寒畯争劳抽秘骋妍即词人寡和今其集具在张宗伯称其清新俊逸澹宕精深周学士称其触景情生才高调雅庶几锺爃之定评玄晏之笃论矣乃余读公集而更有异焉夫用修虽博综四部而内典诸书取材犹俭李于鳞自谓秦汉以后弃之若遗纵旁引竺乹祗收绮语求如唐之梁补阙宋之苏端明无有也其视公寒山和诗及偈颂俪语皆盘旋了义皈向大乘作频伽妙音具贝多本色且不废小果不住无为岂直文人慧业隐然开士宿根盖染则犹是也为六铢之天衣铸则犹是也为八琏之法物有进于诗若文者矣宜其脱屣轩裳而独游埃壒之天表也丽江去吴万里公间关遣使以序见属感交道之有神叹豪杰之无待聊书此以附两史公之末简云
○消暍集序
品诗者莫不艳灵运而高渊明渊明之咏荆轲一似为谢客耶子房奋而仲连耻谈何容易是向者鲁勾践所叱也乃桃源托于避秦义熙不书甲子脉脉乎黍离之悲过于秦庭哭斯亦剑术之精者巳澄江夏茂卿今之柴桑翁也毘山之隐四十余年太夫人在不敢以身许人固矣太夫人以天年终而蓼莪御痛誓墓益坚世莫能窥其际迨夫大珰扇虐江左诸贤畴昔所兄事茂卿师事茂卿者不能以身体发肤还之所受而始知坚卧之孝与鬼神合其吉凶故以遗荣尽陶公而以孺慕尽茂卿者皆目睫论也两君子出处之际一如闲云一如介石一如连林之独树一如在谷之幽兰而间有小异不害为善学者博极羣书穷探幽眇而不必不求深解也礼法自将出言必雅而不必酣歌恕醉也缁衣好笃求友情敦问奇之客日进倒屣之礼有加而不必息交绝游也万卷可遗良玉必琢雍穆之范在躬弦诵之声在室而不必五男任运也藉令生同时居同地则把臂入林不再屈指矣史家独行文苑传每不相兼盖忠孝名贤踞百行之上游见谓撰造亦细事又或束于才情困于物务即巳遵途未能登极而茂卿性灵与日力足订千秋之业专精靡他美成在久其文则可信可传其诗则可兴可怨忠??皿之篇南史笔楚臣些郁勃恢奇助宣名教颜光禄之五君咏杜少陵之八哀诗皆在酝酿中此可以知茂卿矣集名消暍试快读数过当有甘露醴泉从舌本间溢出不觉躁心之释者
○诒美堂集序
昔刘邵人物志以平淡为君德撰造之家有潜行众妙之中独立万物之表者淡是也世之作者极其才情之变可以无所不能而大雅平淡关乎神明非名心薄而世味浅者终莫能近焉谈何容易出师二表表里伊训归去来辞羽翼国风此皆无门无径质任自然是之谓淡乃武侯之明志靖节之养真者何物岂澄练之力乎六代之衰失其解矣大都人巧虽饶天真多覆宫商虽叶累黍或乖思涸故取续凫之长肤清故假靓妆之媚或气尽语竭如临大敌而神不完或贪多务得如列市肆而韵不远乌覩所谓立言之君乎京兆耳刘祝先生覃精艺苑垂四十年方其壮岁登　朝为时曾几即依亲子舍衡泌栖迟菽水之余翰墨间作神皇帝嘉其纯孝起之田间洊历华要即不必种桑八百株辞宫八十日而身立四虗神游八极东山之志始终不渝故其撰造皆肖心而出即规摩西京出入王谢兼词人之长犹其剩技惟是冲夷其度苍劲其骨游乎自然之途而化其镕裁之迹则文品之最真者先生有焉近代名家此秘鲜覩矣语曰穷则变变则通自隆万以来历下琅琊悬衡天下横诋前人几无余地滔滔末流且过其历一二君子有意挽之乃盘盎之水不能起粘天之波祗为河伯所笑先生之集出而谈艺者有所折衷焉变之此为时矣余且奉研削以从不自知其才之尽也
○睢阳人物志
睢阳人物志者刘文学瓒所撰次也自元勋大臣至节妇为凡例者十有九盖本其祖参知公之绪而咨询润色积有岁年卒成未竟之志斯巳勤矣杀青既竟以一帙视余属弁其首忆余承乏史局西蜀陈文宪公疏修正史诏求遗书遗书大出而郡乘之可采者惟徐大宗伯学谟所修楚志余皆悠悠耳神祖晚年臣下章奏十九留中独山阴贡士王应遴修志两疏皆下所司应遴待诏阙下即授中舍于一统志之外几增过半会有实录之役其议遂寝及余副春卿领总裁事海内书籍益复集于礼部发而观之如大官之馔品味虽广无当邭厨求如古之先贤志耆旧传足备金匮石至之旁搜者无几也假令郡国所在有刘文学之善着书将错综人物彬炳琬琰者在在睢阳岂非史家取材之一快耶文学之言曰此邦名巨盟带砺而铭金石者世宜无不知惟是闾巷布衣闺帏茕嫠苦一世而敦行甘九死以殉节有子将月旦之所不闻士元风励之所未收者吾是以表其微过于表其显识其小过于识其大嗟乎文学之用心乃尔庶几美人伦厚风俗之纲要也其所禆益宁史哉宁史哉
○漕抚奏议序
宋时韩魏公名德之盛在希文永叔右而魏公自言生平未尝以胆许人胆之为言孙思邈以前固未着也抑曾之大勇孟之浩气非圣贤之胆乎遗大投艰非胆不任当机应变非胆不决建威销萌非胆不振古社稷臣见理明造事审意所谓可即赴以全力遗宠辱忘赞毁独往独来独断独行虽有樗里不及回智虽有鬼谷不及造次非夫骨刚而气完孰当此者乎今大司徒宪葵王公其人巳公自为仪曹郎巳引义直谏力争建储不惮九死神祖鉴其精忠国本遂定天下壮之既繇卿寺领节钺开幕府畿南文武具宜不名一器三辅重地屹焉长城会淮抚衡阳陈公予告归公用廷推受特简总漕事则七省将吏闻畿南之风烈禀约束惟谨若李临淮入子仪之军旌旗一变盖陈公之政用简公之政用肃云是时淮北荐饥中使四出加以辽师失律奸人生心飞刍发粟征兵航海事有至难十倍往昔公观其窽会屡上封章如请澄汰请蠲赈请宽宗狱请抑珰横请复漕规请罢海运诸所条陈更仆不数而与当事往复不难十反谓明主可以理喻善人能受尽言宁直无婉宁方无圆为洞辟之门不为旁出之窦为离弦之矢不为处后之錞为四九之龙不为两端之鼠为上殿之虎不为辕下之驹虽批鳞齿马足为难端裭墨惩贪谁非怨府稍一顾瞻辄生回互公孤忠自信百虑皆袪竟收获上信友之效有如魏公同世不以胆许公谁许哉吾闻神祖时数以军国重事　命九列大臣杂议于廷既咸造相顾默然莫适先发此皆国之典刑明而习于事者岂汶汶无成算哉则宠辱赞毁柴其中而刚大之气隐也继自今所谓建必然之画以破循默之陋者有桂圭在矣昔魏公命其子忠彦集谏草七十篇分为三卷曰庶几彰吾君从谏之美且为后事师乎公之锓奏议意亦如此
○榆林杜日章三教逸史序
榆林杜冠军自榆阳一再寓书于鄂曰吾三教逸史也多病息机坐进此道矣愿子为我精言之余曙冠军之多癖也抑冠军无乃非情语乎哉夫达人所以觉世者词人未尝过而问也彼毕力穷年呕肝刻肾片言轻诋白刃相仇亦大为名所愚矣虽然不朽盛事以巧成以愚入使其名心一解即五霸之所争犹傲然不屑于著述何有焉为邹鲁言者曰诗赋小道也为苦县言者曰名与身孰亲也为竺干言者曰绮语业也各有所遗则各有所立所遗者能令人意尽所立者能令人业迁则晋之江左是巳逍遥往复酬难百出支许之玄大畅也而潘陆之业中衰矣风雅陆沉将无达之为助耶吾闻冠军之先有征南者好左氏学世比之马癖钱癖又三百年为少陵有佳句癖自谓语不惊人死不休夫冠军之病亦若此矣冠军其亦以两君子之癖为病乎非耶不以为病则安取而以三教之微言为药譬如猛士赴敌一鼓作气不巨鹿之天地震动则不快不昆阳之虎豹股栗则不快而倏焉引桐练丝求所谓广陵之曲者非其伦矣冠军而为儒将为侠客为名士为幽人吾无所不与而未以三教史许者知其沾沾于二祖之癖而未肯解也有代冠军折余者子言晋事则渊明非晋人乎桃源莲社讵必降诗格也子何不少自为地余不应能应
○程氏墨苑序
物之可传者若三代之鼎彛籕之鼓欧之剑斯之玺何之瓦宋之陶与研皆托于金玉土石之殊质以久存于世而世亦处之于藏与玩之间惟墨不然其试之也如吹竿必一一而吹之其既用也如噉蔗至委而不厌其密移也如火消膏而不知其成功也如春蚕之作茧而归于乌有以速朽之材当必磨之会几无寿类矣而李廷珪以久特闻当是时以德寿重华两宫之购仅得一笏其收名定价与历代重器埒而胶煤茎草之寿亦可以销金玉而铄土石者岂不诚尤物也哉虽然吾以廷珪者利于墨亡而无利于墨存也墨亡则虗无之乡较量不到如梁鹄之书弗兴之画形模永绝名字独行耳其何赖于墨存吾闻廷珪之后有蒲氏之墨有赵氏之墨林氏之墨叶氏之墨皆与之相及而所谓一点如漆百年如石者独以归廷珪他人无称也则赏鉴之家有揭竿而先之者矣今程氏之墨满天下同能者宜悉力而与之角乃数年来不闻有超乘而先者即诸公詶赠以为横绝四海不减奚超矣百年以后无君房而有君房之墨千年以后无君房之墨而有君房之名吾于何乎知之于当世之赏会乎知之君房其无改玉也哉君房曾有所不释方氏而欲穷其伎故殚精于此以一丸塞其关男子不具刚肠但可悠悠视息何成一事君房有心人也哉其墨之传也以此君房游吾郡无他过从独索余试墨是日池水尽黑而余为作墨苑序
○人日诗后序
翰墨之事良工苦心未尝敢以耗气应也其尤精者或以醉或以梦或以病游戏神通无所不可何必神怡气王造物乃完哉世传张旭号草圣饮酒数斗以头濡墨纵书壁上凄风急雨观者叹愕王子安为文每磨墨数升蒙被而卧熟睡而起词不加点若有鬼神此皆得诸笔墨蹊径之外者今观察王先生当人日病不饮酒莫廷韩馈以内府良药辄据枕作诗二十余章谢之皆风骚鼓吹也乃与彼二子鼎足立矣先生性高简恬淡构百尺楼绝尘表有遗世之意更自称九霞子今读其诗黄庭内景之微言多有存者夫先生既巳为飧霞人矣宁俟内府之药足起其泉石之膏肓哉藉有烦疴之士披览是诗五内清凉不啻饮上池水然则先生病与非耶是又进于诗者
○袁伯应诗集叙
客岁重九余既为袁公伯应制义小引以专门名家相勖矣今秋伯应自睢阳寄近体诗一帙亦以重九至且属余序余与伯应尊公少司马同举于兰阳陆先生之门司马居恒授余教儿法曰伯乐相千里马而教其子相国马以为千里马不常即善相无所用之如伯应之好称诗无乃非司马公意乎虽然时至事起何可执也盖隆万之间士子尺寸功令宋人注疏之外一步不窥二十年来破觚为圆浸淫广肆子史空玄旁逮稗官小说无一不为帖括用者若以诗之才情而为文吾知其俛拾青紫无疑也且夫以制举义论瞿王登坛信阳北地曾不得方驾非才不敌拘于时束于制也假令今有李何降格而为制义过都历块绝尘而奔岂顾问哉司马公海市诸什所谓清新开府又建威消萌声震大荒之外世故有文武具宜者何恠伯应之以制义兼称诗也若伯应之诗郁郁唐人世有锺嵘自能鉴定无所俟余评矣
○期赠篇序
期赠篇者吾党为陆伯生六十赠言也百年曰期六十亦称耆吾谓伯生得称百年期也凡词人之年不数甲子昔老氏着不亡之寿太易贵可久之业客养之躯贤愚同尽惟言立而名成则与天地絜算而日月齐光伯生其人矣夫大年之不必兼小年往往是也前代勿论　国朝词人如高子业何大复徐昌谷皆不及下寿顾其名则所谓彭祖为夭者虽然使骐骥而展十程之力梧槚而长参天之干笔与年俱老智以耄逾练是三子者即西京盛唐诸名家不足匹也伯生乃兼得之矣其苦心刻肾一似拂卫生之经其抉指凿窍一似犯造物之忌而神理殊超容颜弥泽其诗文翰墨则六十化矣而其人乃始壮也顷者方括赤县之内山经地志萃为一编曰吾自此褁吾足矣吾不户而行天下矣庶几达人有道者乎余谓伯生得称百年期以此忆余弱冠时尝与陈太史伯求论天下士太史至伯生则曰夫夫所谓自致青云者非附青云而名者也伯求巳千古矣而其悬记之语伯生竟能不愧盖自琅琊好以名宠后进二十年来吴中谈萟之士无弗伏轼结靷走娄江道者琅琊又数以言擢伯生伯生游道甚广独卷其业不以一刺进巳而琅琊赏誉之士各自以其所诣受名不以有琅琊故重而伯生乃以无琅琊故益重也伯求可谓知人矣余故采其言附于期赠篇中且以贻长公道冲使识世交之谊焉若余之所欲言者诸士大夫先之矣言止矣余无以加矣
○樾馆诗选序
汉武帝房中乐府取唐山夫人所进十五章当时枚马在廷岂无隽向曾不以被管弦而摐金石抑何鉴裁之超也文君以白头吟少许胜长门赋多多许故相如心死倦游不复走茂陵道良以远山之黛每与时徂而才情丽藻千载不化彼宋玉陈王之赋摹艳质而遗修能未为具眼矣当今闺秀作者不得不推草衣道人观其新集如贻桐汭五言古四篇绰有韦司直之古淡而代陶琴代庄蝶等命篇亦复独创大都闰秀之诗虽饶于才致而俭于取境未有若道人之凿空者岂直缘情绮靡为宛转之歌十离之什巳耶吾又闻道人竖精进幢被忍辱铠师月上而友南岳不欲仅以诗人传何论唐山文君吾过矣吾过矣
○鳯凰山房稿序
举业之变至今极矣未有知其繇来者也盖自宋元佑中程苏为洛蜀之争后百余年考亭出而程学胜又三百年姚江王伯安出而苏学复胜姚江非尝主苏学也海内学者非尽读苏氏之书为苏氏之文也不主苏学而解粘去缚合于苏氏之学不读苏氏书而所嗜庄贾释禅即子瞻所读之书不作苏氏文而虗恢谐谑澜翻变幻蒙童小子齿颊笔端往往得之所谓有大力者负之而趋虽　朝家功令莫能挽也嘉隆间有归熙甫者庶几豪杰之士观其所著古文前非李何后非晋江毘陵卓然自为一家之书时人不具眼稍为王李所掩终当行于异世今亦如岷江之滥觞矣熙甫于举业亦自奇主司以意求之常误收他人为举首云余友何士抑其蚤成名数见困悬书满海内主司收而复失之无一弗类熙甫者第熙甫自据甚坚不能迁业士抑才多而体备无所不变化是为异耳士抑阡其先公于鳯凰山之原即依山筑室绝迹城市着书其中曰鳯凰山房稿虽极瑰奇哉而王唐矩矱森然故在也殆神化至耶士抑于当世闻人掇科之作少所可意余尝谓之曰此事自有主者政繇坡公为政耳君能夺其帜乎吾请从壁上观战因读鳯凰山房稿理此语弁之
○叶黄门奏议序
其昌尝奉勑修三朝实录虽有营绪未毕者而起居日注及六曹章奏诸书皆获翻阅盖深有慨于逆珰之事云魏珰初附阿保阑出禁中物直一盗臣耳是时光宗新政内臣王安有赞助功大得众誉魏珰倾之死无讼冤者声势遂张成内外釜鬲之势及杨左发难执政不能救而众正相次赐玦大狱兴矣谐臣佥壬布列要路台谏陈事必兼以颂德故结舌者即为正人而珰所望恩泽尔侯尔公必于军功得之宁锦之役正其丹书带砺时也吾乡叶公官礼垣在礼言礼可不跳而谈兵而弹事有云疆场赤白其羽幕府卫霍其勋枢臣迫之反规为颂而公不应深中珰恨又王安时顾命大臣珰欲中以危法会公荐某公为职方故尝与旧辅小有言者珰拟旨遣诃大臣夫科臣自荐贤逆珰自剪忌且吕范不嫌解仇文唐不嫌再合而况刻舟之求飘瓦之讙何为乎是皆公之所以去国者而未尽也公所贵不闻不见之功而所弭有不闻不见之祸珰既伯进而侯侯进而公其欲未餍而纶扉之地有朕与厂臣之旨则晋史所云政繇桓氏祭则寡人者千载一契矣珰之党宣言于朝且加王爵公于众中叱之岂六垣无一血气男子耶而舐糠及米乃尔吾得此弹事生色矣反正之后有荐公者述其始末予从邸报中得之公未尝呶呶向人言而予始服公之深远也公陛见时有所陈列诏嘉其劲节大哉王言三旌何足荣哉予故读其奏议而特书于奏议之外以为谏官法焉
○北海张公记叙
壬申春东莱初发难贼党纔千人当事者亟檄关宁兵倍道疾驰易解散耳乃当事者以抚养乱令贼得望屋而食厚其捆载牛羊用人泥沙用赏所收皆百金之雄我之债帅孱卒如驱羊故虎于是东莱受围且八阅月犹赖士大夫画地乘埤破家享士铁笼之谋玉壁之智无所不用竟得全于膏血之余虽奉宸断终用关宁非士大夫恊谋不及此余时在辇下闻东方来者传张考功北海以忠孝奖率三军墨守作气诵言于朝者甚众乃北海所记日历曾不自功愧其深远难得而测也尝考宋靖康时有孤臣洫血录日历方粘罕兵环列汴城之外尚有锐师六万竟为虏所恫喝敛兵不战北辕之日惟驱赵氏同姓者靡有孑遗而百司庶府无及焉及知虏善用间宋多卖国缓则桧急则刘豫邦昌呜呼不有君子其能国乎千古烱鉴矣皇上勤思将帅之臣不惜以宫端铨部都谏名贤伸武闱功令北海居铨司岂非人伦标准顾急病让夷孰与守莱着社稷功而圣主睿思在彼取效在此几见师武臣有伟于张许者岂非天授哉岂非天授哉
孙男庭
广
廙仝阅
容台文集卷之一终

[book_title]●容台文集卷之二
华亭董其昌玄宰甫着　冢男祖和
海上叶有声君实甫较冢孙庭　辑
序（二）
◆序（二）
赵升之制义序
俞彦直文稿序
金伯发藁序
戏鸿堂藁自序（即复赵公益书）
源远流长诗册序
吕氏族谱序
马宪副崇祀录序
吴伯实遗事后序
志报录序
屠孺人传序
少司徒方采山公九十寿序
贺侍御达泉张公八十序
封太史见峯张翁八十序
封观察袁顺庵七十寿序
唐太公无怀八十寿序
封大理寺正杨澄宇公八十寿序
封御史左太公寿序
楚魏碧山太公暨胡恭人七十阶寿序
江隐君继环五十偕寿序
宫保东宁伯寿毋百庆录序
寿陈征君元配卫孺人六十叙
寿节妇董母李孺人五十序
程母戴孺人五十寿序
寿汪母八十初度序
少司空祝耳刘公八十寿序
朱襟江侍御六十寿序
望江兄九十寿
○赵升之制义序
严羽卿借禅论诗余亦借禅论文三十年前为赵公益拈洞山宗旨王唐以来此秘未覩公益大有悟入时方弱冠游长安未婚对也归而试于有司倾其曹偶能巳见于时然不肯竟学饮酒赋诗居然作达余询其故曰有呱呱者可以付先生衣钵耳盖谓升之也余既久不谈艺而友人言公益课子绵密无晷刻宽假升之嗜书自其天性不知人间有可萦念事其为文机神纵宕绝尘而奔于余所论宛转关生无复遗恨笔铓煜煜光焰万丈视余为一灼之火矣兹锲行卷公益独以渊源所存属余弁首余戏评之曰公益如愚公凿山以待其子升之如大令学书欲胜其父王幼度闻而笑曰三十年窠臼不虞掀倒禅床乎
○俞彦直文稿序
往闻之先辈云岭南廖同野为孝廉时以行卷谒吾乡陆文裕公公谓之曰贤曾读西厢伯喈否廖博雅自命不读非圣书颇讶其语不伦又经月后复以行卷谒公公曰尚未读二传奇何也廖始异其语归而读之又经月文裕见其文曰惜也落第二矣蚤读之可作会举首今失之矣又江西万枫潭为孝廉时问业唐荆川先生先生命题令作制举义万一再呈卷先生皆不观万不得其故至于三先生始以笔批抹惟赏其后叚语则皆一再呈者所未措思也万始大服两公之品骘何异许负之相人索紞之圆梦求之今世不可复得而余之爽鉴于俞彦直尤甚盖十五年前巳号于人曰是当俛拾青紫不意甲子始发北闱又落羽归也乃余不以一蹙为彦直惜而反以为彦直幸曰尤物故在耳使彦直如廖公为主师所录则无及矣且夫五都之肆一物不储或屈于三家之村追风之足且行且息则十程驽马先之吾视彦直之文心益深文气益壮其所著制举义有宏肆剽疾兔起鹘落者有虗和淡泊餐霞吸露者有激昂震厉剑拔弩张者有高华沉重四瑚八琏者而又里以游道之见闻助以江山之悲壮其在都下所造请往来者为理学为经济为剑侠为空玄皆在彀中而皆抆之以为文用则余之素奇彦直者必有一詶而且藉彦直以为余爽鉴解嘲也因其授梓诸篇而并诸简端
○金伯发藁序
陆文定公述为诸生时学使者裁庵杨公之试士也尝檄属吏茅鹿门沈青霞第其甲乙试事既竣觞之公署沈曰是役也得会举首以酬明公之苦心则大善不知其人安在杨公曰有之一在华亭一在常熟沈复询其名杨以某某对沈公曰其地是矣而其人则非徐以陆瞿两公之名对世知青霞之忠节不知其深于文也又家侄少宗伯幼海述赵方泉学使己酉试事竣入南都唐荆川先生访之坐次询赵曰解元当属何士赵公曰解元有之邵圭洁孙楼钱有威张大韶足当之唐公曰解元一人耳安得四徐曰舍侄一麔颇近之赵据甲乙考次则所众人蓄者巳而亦验因叹沈公之鉴裁精矣乃当时主司一一与之合符又何难也今士子一受嗤于拙日辄不能自信又何能信主司往往迁业以迎时宜受灭裂之报矣顷台使奉诏选六郡之士充贡籍而以吾郡金伯发为冠军何必减青霞之厚望而伯发于此道专精靡他陈言刬尽过此以往主持　廷试与棘闱者皆承明著作之英与殿学宫端之望伯发率其恒度俛而拾尤物以酬知巳可必矣余以谈萟日远且不蓄笔研请以此壮其行色
○戏鸿堂藁自序
【 即复赵公益书】
仆于举子业本无深解徒以曩时读书于莫中江先生家塾先生数举昆陵绪言指示同学颇有省久少年盛气不耐专习荏苒十五年业亦屡变至岁丙戌读曹洞语录偏正宾主互换伤触之旨遂稍悟文章宗趣因以师门议论与先辈手笔印之无不合者乃知往时着撰徒费年月当是时苐能多作百首庶几成章扰扰行役惜未究竟而旧稿亦从此敝菷视之听其散轶不复理矣自余游长安客每持余刻藁相质无弗赝者而里中有订赝录赝者不免焉因用自愧使吾文如钱王诸大家即暗中摸索当可了了何至难鉴定乃尔不谓足下苦心能涤除至尽如此集者自可不须序序大都谀语耳海内具眼者多何必以谀语先之愿足下并破此窠臼异时足下三都赋就亦视此榜样终不借誉于玄晏也
○源远流长诗册序
郡侯浚源詹公为三衢名阀兄弟并守大郡以卓异竞爽其先世多有闻人第言其近者如侯之祖星子公考司城公行谊政绩皆征信史氏副在石室有足传者侯辑一编曰余庆录郡之士大夫作为诗謌烂然成帙余受而读之其大指谓詹氏百年树德而锺美于后人若执券以要于天其应不爽饮不尽尊以遗子孙则食报之说也又曰詹氏星子公以来世载其德日引月长典型在近谋室则获父兄之教不肃而成重贤迭省匪颛徼佑于冥冥者则贻谋之说也词止矣不佞昌复何能为役乃不佞有解于列子之言愚公也愚公者聚族而撤太行之麓智叟迂之愚公曰吾力知不办是虽然吾有子子有孙孙又生子子复生孙吾子孙日增而山不加益善哉乎列子之寓言也夫忠臣孝子其意愿宁有量哉所愿者无穷所乘者有待则有累世为克究者矣星子公暨司城公皆廉平不苛为古遗爱惟其营绪未毕而侯之兄弟乃始以二千石起家若偿其不尽之志者即繇是日跻显融要以丰本固基自亲民始三世一辙非偶然也昔于掾之平谳也凡一再传廷尉以不冤着声夫阴德有后则既可高门而俟矣官何必廷尉哉葢于公之始愿固尔请以此优士大夫之论可乎忆不佞取道三衢衢之人为言侯内行之备也孝哉事嫡母绝不异所生侯有长子而三衢人若弗闻也者繇其以兄子为家督也亦足发明詹氏之家法矣法得并书之
○吕氏族谱序
三代之宗法至唐犹有存者重门第也自石晋以后中华有左袵而崔卢颜柳诸着姓散处五方不复可属于是宗法益废虽然宗法废矣而所谓夺宗者岂尽废哉范希文欧阳永叔是巳读希文谢表引朱家张禄以写其门阀之流离既可叹矣而先忧后乐之事业殊绝一代推其禄入为义田以赡其宗而范氏之子孙一在洛阳一在吴中振振绵绵至今甲天下读永叔陇冈阡表茕茕藐孤奉嫠母画荻之教非乔门明甚而以犯颜敢谏为忠以救时行道为贤摛其雄笔作为家乘贯珠舒锦云汉为章而庐陵之欧至今甲江西然则记云尊祖故敬宗敬宗故收族者视其三不朽何如耳何必着姓又何必以宗子重哉今少司徒御史大夫吕公之族谱其义例一凖于迁史若世系之繁而不杂取诸年表家传之广而能严取诸世家诰敕之详而谨取诸策文大传之赡而核取诸列传祖祢之潜德烁懿神照如生宗支之细行片长甄收必尽以至女师妇顺又仿铲何范晔之凡例而为立传以补史迁之未及与永叔所著同不朽矣抑公之服官谏垣与希文同视师秦塞与希文同或颂四贤或惊一范绩效巳著者弗复论兹冲圣鉴知?以天下咽喉东南半璧公绸缪桒士建威消萌克壮文武之猷益酬孝友之志是谱也旗常钟鼎以耀之天球弘璧以传之公家师尚父之世业在无问宋事矣
○马宪副崇祀录序
岁在乙巳余以校士至于鼎州鼎无真守而摄守者为言前守马公之贤此方士民去后益见思也又八年而吾郡别驾马公以廉善着询其家世则鼎守郎公之尊人云公暇日手一编示余曰此先大夫祀于学宫之公牍也余披诵之马公非独循吏且为贞夫为修士所称独行君子不愧衾枕者而俎豆于先贤自司马子长以来与公而五又何严也严则核核则重矣嗟乎表乡之贤存则飬之庠殁则祭之社所关风化非渺也乃呜珂之里吹竿多滥有司以此甘临子孙以此干蛊使秬鬯无色江苹蒙耻今之祀典能如关西之祀公者有几哉公虽巳社于乡而遗爱在鼎鼎之士民必有如桐乡之祠朱邑者生于秦仕于楚皆尸而祝之社而稷之亦可慰于九京也巳别驾公绍承家训处脂膏不自润如胡质陈寔父子而清皆表知乡不惭长若考作室厥子乃肯构者乎
○吴伯实遗事后序
中舍吴德聚为其伯氏修身后名也征言于闻人几遍海内伯实为不亡矣仲虗没而仲虗之子犹以未究厥考之志为憾于是走云间请陈征君仲醇为传而属不佞题其末简余方有入闽之辙伯实懿行具征君传中无庸理前语重以漫衍矣顾读征君传于两君相友爱三致意焉且夫弟弗恭厥兄兄弗友于弟岂非以利哉悬鹑藿食形影相依列鼎连阡阋墙斯起财之所处争之所生孝弟之所繇衰也伯实与仲虗皆有声太学倾海内贤豪然伯实不难以贾而佐仲之儒伯实有西河之泣闻仲虗得雄即破涕为笑此殆神情所发非象恭色取者不谓程卓之家故有田薛也新都多素封饶为节侠事藉令百里诵德千里诵义而一门雍穆未之有闻安所称仁义之附耶故世有知伯实之风者在此不在彼即他懿行可槩矣
○志报录序
人言妇人之贤不着于阃外而自古之贤妇人厥有称者范史蔚宗特为列传使与名臣良将逸士鸿儒并传不朽妇道果不在于湮灭无称也第其所称必有奇节伟行而所谓奇节伟行者大都生不辰而罹世难崩城哭市举其一隅矣假令平居而履顺何从有令名乎繇斯而言虽谓妇人之贤不着阃外可也董生曰余诵诗至鸡鸣之三章观其妇人所以勖其君子者在亲贤敬士而至于捐珥问佩之殷至乃圣人录之以劝妇顺而存教于来世此岂有非常之事哉不可以论当世之贤妇人乎钦甫徐君之配陆孺人之贤余不能知而知徐君有日矣君起家贵冑自其弱冠固巳屏去狗马声色之娱严事名宿寓情经史称佳公子矣比其先公捐宾客君家道渐中落而君先后太夫人朝夕之奉下及应供门第之纷慁尝绰有余闲不知所自顾徧交国中之贤豪与之欣赏奇文扬搉雅道即国中所称贤豪之士揣而知其为君友也问君所以则皆孺人之助无论捐珥问佩又身持君之门第俾君不顾于内而并力于贤人君子可不谓尤难哉孺人殁矣于是君以所来吊且祭者列叙其人勒而成事曰使三藐孤知报乎余以谓凶唁死吊人道之常而厚之符也于孺人则无与惟是披览斯编者见君之所交皆魁人名士高流胜辈足发明君之多贤友而用以知孺人之助则孺人之贤将于是着异日职管彤之笔者其有取乎尔此则君之所谓报乎余家侄原正君之甥也君方鼓盆而家侄病卧欲有论着未能也俄而家侄长逝余义益不可辞不文聊序之嗟乎使家侄不死其有以道扬孺人之徽言懿行也哉
○屠孺人传序
老子曰正言若反左氏曰违而道妇事姑如子事父一也惟以室无勃蹊唇无相稽而巳乎则媚子谐臣皆忠孝所收矣必不其然以余观于屠孺人所为成其姑之贤者何其晓解大义也先是子上早世徐夫人抱遗孤授之书多六朝丽语余见长公年八岁次公六岁皆美秀而文出言必雅有词人之致及徐夫人殁孺人所以训两孤者去其抽黄对白而为纡青拾紫之业二孤是以一出而游子衿间试辄先其曹偶向使守绪言而不变则二孤固词人也不乃近于屠龙技乎长倩与范夫人相庄如宾落落熊梦夫人常餙姬姜以进长倩以为伤于恩而薄于厚不甚昵就也竟夫人之世不育夫人殁而后宫之宠始盛一旦得雄当中分两孤之贻而孺人所以奉诸姬者益有恩意若曰先姑广嗣之志我其代终焉呜呼春秋莒鄫之书诗人小星之咏非通经学古者知此乎盖孺人为康僖公之孙康僖公闺门雍睦阃教严整女自屠出者皆为女师为节烈而孺人其尤著者也孺人今年四十以公家之旌则未及以子姓之奉觞上寿则不忍御曰我未亡人也不必讳亡如有所谓生圹志者受而藏之足矣长倩是以悲其志而叙之而余特表其大者以补长倩之逸如此余于孺人之考思韦君同出于汪先生之门汪与长倩同门戊子之冬四人者时时征逐辇下子上类文若之着膝而余以为近彦辅之玉润是以缔姻好余因言婚店老人又作彤管编信史也是为两孤序之
○少司徒方采山公九十寿序
闻之论语谶曰尧游首山观河渚乃有五老游河渚间为昴星之精世纪曰尧治天下大和景星曜于天甘露降于地朱草生于郊鳯凰止于庭嘉禾孽于亩醴泉涌于山大抵皆寓言也极治之世则朝有纯德之臣野有不二之老是为王者永年之符故诸福之物难致之祥无大是者诗称岳神骚喻芳草推此类也尧之瑞史不胜书即河渚五人者莫知其谁乎非进而咎繇稷契诸臣则退而被衣啮缺子州支父之流耶且夫虞夏商周之盛未有遗年者也天子亲袒割执爵而献老更有廵狩之事则就而见九十者亦曰其有能稽谋自天岂其山泽之臞有鲐其背而自勤万乘为今天子久道成化和气翔洽盖亦有永命之符者四齐得其一则有若海丰冢宰杨公楚得其一则有若御史大夫蒲圻谢公吴得其二则有若大司徒石埭毕公少司徒新安方公此四老者皆九十岁矣天子采郡国议以玺书问旧臣无恙皇华之使束帛加璧贲相望于域中然功令以列爵为等于新都若有待者海内犹未慊焉曰此四皓也而宪老之典故不足公所乎董子曰是何以知方公方公者持盈者也嘉绩多于先朝止足坚于末路典型树于乡闾风采闻于朝陛是皆与三公者同虽然三公者名位巳极而可益也公名位未极而不可益也公通籍时分宜为相饵之以巍科而不得困之以簿领而不得天下以此高公之职冢宰操热柄舍人子张甚郡国吏事之甘公一裁以礼厨传干糇平平耳失冢宰欢镌一秩公不为意动天下以此服公之执江陵引民誉以自附而不能先也公在南都竿牍绝于辇毂落落穆穆枯朽自堕失相臣欢五请而得谢政天下以此重公之品有其摧之气乃益增有其炼之节乃益明故四公均之完人而公之磊轲特着将其阅世险夷异乎公少而苦吟白首不倦三朝以来作者四起公自坚壁垒不与俱波心无乱营美成在久公今开九袠计公攻诗之日且七十年诗人之历未有过者惟韦应物近之上自天宝下至元和绵历三唐才不可尽大雅君子未载比肩矣以纯德不二则如彼以气节文章则如此此之谓不朽不朽之道国爵并焉不轩冕而贵不华衮而荣易曰谦尊而光光之章彻也而谦复为□□斯以谈公何所藉殊数矣忆今为庶常祖饯海丰出春明角巾麈尾如昨日事石埭八十悬弧有授简于予以佐兕醪者公读之以为知言及余视学三楚下教邑中录蒲圻公孙充慱士籍曰非尊齿也奖恬也乃兹以汪君之请颂方公余生也晚遂得论交四公间矣非际休明曷纪人瑞哉
○贺侍御达泉张公八十序
余以万历丙申持节封吉藩浮江东归阻风石钟山下时湖口令谒余称侍御张公达泉者今之东方生也盍访诸余使侯吏挟刺通谒公出而肃客若有夙好者造膝数语不知席之前也公时年七十有一其颜如酡神气勃勃步履矫捷或曰修容成氏之术公亦不让不习至问其多男则是年有梦熊之祥者凡三四矣余少而学道乃学所闻若黍珠河车规中肘后金鼎玉液之秘叩公愿知所裁公曰否否独黄庭闭子精路可长活一语从事有日耳语曰巧者不过习者之门吾二十余而登朝三十而弃官四十而术成术成而端志一行耳目不旁漏精神不乱营者又凡三十年以有今日也凡子之所言者巧也非习也子而为我则不能吾而事子亦败矣余洒然异之道出池阳客有知余自公来者曰侍御觞子乎余曰然又曰侍御亦用家乐歌舞为燕乎余曰无之客曰然则侍御下客子耳余应曰侍御不以我为彭宣而庄事我也此故不足吾所乎自是数迹公事于海内之知公者今年四月公寿八十矣公之姻家许使君先期征余言为公祝余实重公微使君请固将有言也公生于江右江右士大夫皆斤斤墨守程朱氏学于达生之旨大有径廷焉即知公者见谓解徽缠外形骸自适其适云耳余闻公绣斧按浙在肃皇乙卯丙辰之间时制府胡公方恃其功高宠盛目无直指每有公燕佯为酒狂令壮士席上舞剑或缚材官当筵贯耳且声言手刄之直指为罢欢厥明折节请罪直指颠倒于机穽中多所易侮公年少寡言正色既受事风棱肃然胡公大见严惮终公之任浙不闻制府中酒如故时繇公气吞之也使究公之用是不当胜胡公耶公之乡有媚津要托于闻人之戮者公每持论鄙不齿曰吾遭时太平比封君秩不能敝衣粝食废后房丝肉自苦亦何至为得罪名教也公之雄才直气此窥一斑矣然则直以公为达生者是与非耶善乎夏侯太初之言东方生也以浊世不可以富贵也故薄游以取位苟出不可以直道也故颉颃以傲世傲世不可以垂训也故正谏以明节洁其道而混其迹清其质而浊其文非公孰能当此者公亦岁星精耶八十犹始壮也而奚足以为张公寿吾又闻至人与道转化不主故常继自今公且进久视而为超生游恬淡之园证离微之奥有望真人之气者曰湖口有河上公柱下史也则余不得穷其际矣
○封太史见峯张翁八十序
祝觞之有辞也亦犹诗骚之遗乎有天道焉有地道焉有人道焉恒升者殽于天冈陵者纪于地松乔者稽于人三者备矣谓之善祷其昌非曰能之间为长者効兹张太公八十寿而不任觞语也盖公之寿道多矣请重以漫衍而几其或中乎余闻之天官书曰东壁二星主天下之文又云进贤一星在平道西太微垣东其星明而润主贤人对策白云气入进贤贤相出太公有子君一以贤良对策为天下第一文章行业冠冕承明著作之贤非其象耶文皇帝抡方闻之士读中秘凡二十有八人二十八有人者应列星之数也则公之甥钱稚文又裒然为庶常首若斯者千里得之犹为比肩历纪得之巳为希觏况二贤竞爽七载相望金鼎玉铉属毛离里者哉公之子壻钱肇阳出为循吏退明圣学物色隐隐动少微间而公之子若甥重贤迭肖又有叶于太史聚星之占者公其岁星精耶此或可以为公寿乎而未既也公之先为东海公始卜兆于鳯山其繇曰凰皇于飞和鸣锵锵三世之后莫之与京再传而为黄门为侍御虽皆民誉犹若弗克当者至于公而士之子为士耳百年不飞一飞冲天百年不鸣一鸣惊人自君一出而鳯山为我明之高岗张氏之韦杜坊矣鳯山以西为天马山居于兑位兑为少女故公之甥家实成其宅相今天子惟吉士用亦何啻武皇歌天马来耶其南则为神山三神山之一也羽人彭氏居之世所称隔以弱水而太公所扶笻唫啸于斯者肇阳亦官于蓬莱今乃时选杖履从之允太公其岳神耶此亦可以为公寿乎而犹未既也龙门之史日月并曜顾亦多创于史谈谈有子长为之子而褚少孙为之甥至太公近之矣抑谈述六家岂不有味乎道言哉封禅之不从而自伤留滞非达也太公不丑穷不荣通日者君一御公于燕邸受天子显休命官庖上尊甘毳之为飬而不忘菜羮也五城双阙巨丽之为观而不忘衡门也朱缨华毂贤豪之为造请而不忘布衣艾也葢幡然以归君一是以为六月之息凡以安太公耳夫去徤羡专精神谈公能言之太公能持之岂不博大真人耶此可以为寿乎而犹未既也余海上人也则请言东海夫东海公之泽远矣百川注之不知何时止而不盈者也然自公之微而人疑廉吏之不可为自公之振而人信仁者之必有后疑则骤兴者耽耽而信则树滋者蒸蒸矣为人孙者以率厥祖为人父者以翼厥子吾师乎吾师乎表东海者其太公乎公之大年礼所谓国有福事则庆贺之者也在词林盛事有广陵李文定公以廷魁都上相为尊人奉八十觞至今艳称之余谓李氏如月之既满张氏如川之方至虽八袠齐年而太公之用物未宏吉祥所止恢弘祖烈沐浴主恩绍明素业袭天地无强之休更二十年而埜史佐酌则又有三不朽事以诧公家之盛何言李氏哉
○封观察袁顺庵七十寿序
藩臬之有长也皆坐论者也长以下或有四方之事焉袁大夫于楚臬观察吏矣转饷之役以大夫之重而护之至于淮徐非故事也是时选人有所推擢待诏久不下海内藩臬半虗署而楚为甚不得不以大夫往而大夫居江阴得过里门省觐太公颐庵先生于是太公七十矣悬弧之辰大夫椎牛击鲜徧召族属与太公素所厚善奉觞上寿虽留连家庆不废简书岂非吉祥善事天与之合哉夫天之合者不自意而偶得之之辞也乃大夫非偶得之也先是大夫自仪郎为齐臬十年而晋其长声绩籍籍起为东诸侯冠直指倚大夫才不可旦夕去乃大夫有幼弟遘危疾太公以遽人告曰事急矣即有他虞不能独生大夫朝发椷而夕请檄以归幸相保而喜可知也凡两阅月始受事济上直指亟相劳问介弟无恙乎太公亦无恙乎大夫谢曰幸父子相保公之惠也其以为旷官而讨之则何辞直指竟用是小有言曰若袁观察者其才守无间然矣其急弟而以官从之无乃为非情语乎太公闻曰吾不能誉儿直指能誉吾儿者且夫才守无坫而重之以孝友则完行也古有囓指心动者非人子也耶大夫以此更量移入楚君子谓大夫之孝也与太公之达也两相成者也大夫之行意于齐也今之蒲志于楚也亦两相成者也藉令大夫重于违直指宽于应太公且遂晋东藩伯或领节钺而中州而秦晋其不为楚有明矣楚观察使且不得转饷不入楚其有转饷者哉故曰袁氏之吉祥善事非偶得也不佞又闻太公之爱子也天下无有太公为诸生以文行先其曹偶一再诎即不更试而勇于退曰吾有子可教也中年有鼓盆之戚即不更娶而勇于鳏曰恐其虗吾子也太公有幽忧之疾成症瘕者数年矣既大夫领乡荐报者入门不知症瘕所繇去及大夫计偕公送之而泫然谓所亲曰儿身委县官矣非吾有矣大夫之释褐于三百人中最少其才品为当涂所急而故迂其涂为学博士为国子先生为迎养地太公则数遗书命之曰宁钝毋巧宁闇闇无赫赫大夫自筮仕后二十余年十一命而至观察其于进退之际绰如也皆太公之教也严君平日人不婚宦情识减半太公为诸生时巳近之虽以子贵无艳心无骄气其淡素殆天性也恬愉交养而天和不滑太公之引年其可量邪大夫之行也中丞梁公饯之幕府酒数行梁公出所谓百余岁老人者见大夫曰愿太公寿如老人老人者中州人也江陵刘宗伯习之者三世矣多禁方有却老术大夫请绪言而献之太公老人曰太公年几何曰七十老人曰吾孩之矣饮噉视听如故乎曰太公五十后更善七箸自着漫抄千余卷尝篝灯荧荧作蝇头书老人曰吾七十时饶为之矣虽然太公贵人也能如吾之丱木食乎曰不能虽然太公能节啬能如吾之混迹卑田乎曰不能虽然太公能忍辱能如吾之岩居川观乎曰不能虽然太公能深居老人曰可矣大夫又言曰太公节啬矣然而好施予忍辱矣然而好名节深居矣然而好公正发愤老人曰若是吾不如太公矣太公受气养德皆与吾同而功行过之吾藏灯者也而太公益之膏传之火矣吾如童山能不凿焉太公者触肤兴云者乎而又况于使君助之以云四岳而雨天下者乎是将久视者也吾无所效于太公矣请解吾之衣以衣太公至百岁而贻以刀圭之药此亦入楚而后有之者也
○唐太公无怀八十寿序
余往以使事出常山君公觞余万峯之巅酒三行扬觯而属之曰异日者吾将奏满书也若以天子而华衮外臣之父则惟子代之言余唯唯应教既君公与余先后皆中谗归归而望衡对宇于龙门之里两人数相过从余时谈庄谈骚广君公之意太公隔垣而听之辄称孺子可教于是太公年八十矣二三子征言为太公寿西至于吴苑东至于勾章北至于燕山短章大篇杂沓逓进于以颂盛美而祈恒升甚备君公犹顾余寻其绪言曰不得于朝盍谋之于野余敢不从诸作者之后余闻孔子曰迩之事父远之事君三百篇尚矣诗以后学者尊骚比于经于庄周之书见谓遗弃人伦礼法士弗道也乃余以为慈孝之经子父之鹄惟庄近之而骚无得焉夫驰驱王事者犹轸陟岵之思安有一行放废不胜牢愁而以亲之身为殉者当时宋玉之招其辞俶诡几无遗象特为灵均外陈四方之恶内述宗国之美而巳南陔白华之义何阙如也从曰资于事父亦何至伤厥考心庄生虽掊击曾史乃其指与骚殊矣轻天下细万物尽人间世可欣可恋之事不足以滑其和而一归之于重生重生者重所受之生也不敢毁伤无大是者此慈亲之所安也而百福之所同也虽然如以巳养养亲又孰与以亲养养亲且夫孺仲之遯也元亮之高也一当父子之间犹不能混贵贱等贤愚而受之以达生之爱况末世之波流乎林回弃千金之璧丈人骇重渊之珠此之寓言可为父鹄矣窃意彼伯庸者无亦蒿目而忧游方之内者乎以今观于太公有异焉太公读天下之书博闻之士不能傲以所不知而不以资进取一似逃名者清而容物贵而能下郄车徒步入市不乱羣一似和光者弃捐淫俗室无姬姜独睡三十五年每以张苍东方生之事为可深耻一似重积者墙东之隐深于嵁巗二千石以宾礼宾之固匿不出里中儿不识太公作何状一似闭关者穷亦乐通亦乐而气冲然而衷坦然自署曰无怀吾闻无怀者意恚不见于色坚白不形于心渐毒不萌于动形有动作心无好恶是上皇之风而庄生所谓博大真人也以此安君公之养不亦相成乎哉藉令太公不具达人之观君公虽日夕温情澣濯修人子之节不乐也欲使恬愉交养而和理出其间难矣吾郡东隅厥有神山说者曰三神山之一是多寿民或曰三神山隔弱水三千里大抵皆寓言也忘机如太公弱水可航神山可履羡门可侣屈子曰彷羽人于丹丘庄子曰八千岁为春八千岁为秋行于太公见之哉君公请理余语奏诸太公复谓孺子可教否
○封大理寺正杨澄宇公八十寿序
昔李萧远着论以为人之升沉修短一制于命虽鬼神莫能预圣哲不能谋而刘中垒则云人有隐行者必有昭名有阴德者必有阳报稗官所记更仆不数若寒士不达先习岐黄贫衲无徒聊饲鸟雀雅报不爽若响应声是则食料之簿何必夙定于冥中注生之箓亦可游移于司命其然其不然乎原夫五等列爵伯称养人九两系师任称得众天之好生必有所寄明矣故知渭川千亩竹江陵千树橘安邑千树枣陈夏千树漆其物皆卫生之上药其地皆不老之福庭顾人用之何如耳余素抗此说今于娄东大理杨公而益验先是二十年前杨公六十揽揆之辰也王文肃公修酌者之言颂公笃行甚备而尤重公好施曰饥寒借财吉凶借力捐田赡族立祠收宗散粟赈荒皆古人厚德录所载而是时公之王毋介福巳及百龄识者曰宁人之孝上格于天是毋是子一体绵算无问寿种抑语有之行百里者半九十盖陟大华者每歇脚于青坪游武夷者或回舠于五曲藉令公意稍满假施有倦勤藉老氏宝俭之言诎冯驩市义之策夫谁能禁之夫谁能訾之然而公以修涂在前观成在后所为资无匡困倒廪倾囊行之十年七十不巳也又行之十年而八十不巳也方且习为日程守为家法为九族被为三党府是二十年之中人向其惠者不知其几公积其功者亦不知其几同于寿者寿亦得之报以大年何足疑乎娄东之族雅重清议其尸祝琅琊太原两先生以厚德不以尊官杨公内行纯备日引月长彼都人士事之庄信之固隐然与前诸大老相埒公第不卿相耳即不卿相而七十余家待以举火如晏相国五百亩义田世世相承如范龙图无翼而能飞无根而能茂尤其难者也吾闻娄有毛翁百岁■〈禾卓〉稧吴中国庆再见于公矣公季君菃仕类文园义同卜式其人如玉厥贡惟金皇华之简书有期南陔之笙歌先奏受简祝觞愧非惇史敢广文肃公之旨如此
○封御史左太公寿序
御史大夫左公之友沈黄门周侍御诸君子俨然造余请修祝觞之言于左太公盖冢宰赵梦白业先之矣余何能为役虽然余交于大夫甚习又闻太公事甚悉不能辞也盖记有之曰孝子之事亲也乐其心不违其志则养志尚矣抑父所不能得之于子子亦不能得之于父者惟志为然七十子之徒惟曾参为养志唯曾点为嘐嘐乎古人之志故童冠与偕而卑繇求万人必往而藐晋楚不可谓同不得谓典此其家风也而养志之凖也世既晚士鲜闻道于是世禄有骄子而骤贵无贤父方且驷马高盖以耀闾里朱门华屋以鸣得意素风不着浮荣几何则又有鉴于高明之瞰而怀盛满之损者屏门而居择地而蹈下里门之车同野老之席自以为无患与人无争哉而忠孝之大节社稷之闳议槩乎其未有闻也吾是以有感桐城左太公之事太公有丈夫子九人皆隽才而苍屿为长公先奉廷对官中书擢侍御太公寓书诏之曰吾家自丘明以来代有闻人始祖戴国公当隋之乱以一布衣聚豪杰保江南六郡所全活无算自唐迄今庙食不绝靖难师起有长一长二者忠愤激烈鲁连抗东海留侯椎博浪庶几似之此皆无翼而飞履险益壮况御史藉天子之宠灵以澄察抨剌何所不得勉之哉太古久远之事吾不能知韩范富欧亦人子也盖苍屿雅稔庭训至是益自发舒思所以慰太公者会先帝鼎成听政之谋起于宫禁貂珰神丛大臣首鼠时乎时乎会当有变公与黄门杨公排阊呌阍天日重朗太公闻之喜曰吾所望韩稚圭者今竟酬矣及苍屿受特简较士畿辅是时士习骄悍多不受大吏约束公标正学杜私门简厥修亦简其不修进厥良以率其不良宽严用中蒸蒸顾化太公闻而喜曰吾所望为欧阳子者今复酬矣居久之苍屿进台佥自念受冲皇异知无以称塞惟是纪纲之地将上报主下报视无可解者宁忤羣小而口诛笔讨何可以不知彦国之直宁忤执政而超德序迁何可以不如希文之争盖孤立行意超然于市恩避怨之外而朝士上书巧诋苍屿亦上书乞身太公闻之益用喜曰顾吾子不愧韩范诸君子耳岂忧蒋之奇梅询辈哉乃天子心知苍屿精忠谗不得入而言者为正人发其私不容于清议又以衔恤归偃蹇越二旬始发人持孝经律令相劘切且咋舌去去之匝月而太公之仲子发解京者又匝月而为公八袠揽揆之辰吉祥善事一时骈集公之加餐进酒内恬外愉绥福履而介眉寿者盖不待修熊经鸟伸之术诵八琼三迭之文而吾以其志之得养觇之矣公元配周太恭人年亦七十有六九子皆太恭人所生自昔多男子者皆称螽斯鸣鸠以为寿太恭人则否岂左氏所引鳯凰于飞和鸣锵锵之繇乎不然何以一将九子如鳯德也更四年而设帨则野史修酌者之词以进
○楚魏碧山太公暨胡恭人七十阶寿序
余往视学楚中所物色茂异官于江以南者甚众自以荷衣蕙带谢轩冕之交即舟航所经潜为催榜不令邮人得迹之以是为常而魏使君令吴江前后四载仅于徐中丞官舫一觌面使君叙余有一日之知延款甚洽竟其在事未尝报谢礼故以简为贵也使君自南曹陈臬中都而余有乡举门下士彭令在使君部中始有尺牍相属彭令入长安为言使君政术风义甚具今年春使君之太公与恭人七十偕寿其懿亲胡文学请余文祝觞则又为言恬修雅尚甚具也太公家世景陵右族其事厥考泗滨公至孝不愧曾闵泗滨公博学明经晚而廷贡司教铎初命新安再命秦中三命巩昌太公尝间关御车随身所到即为子舍浣牏上食左右奉养虽坐冷无毡苜蓿作饭形影相依未尝顷刻离也然以是不能竟学绝意进取而是时使君头角崭崭秀颖非凡器太公曰亢宗有人吾志足酬矣遂专意训督名噪黉宫以己酉举于乡庚戌成进士筮仕芜阴公一往省观其廨宇如水讼蕳刑清曰习为吏矣即驾而归既而使君政声郁起以烦剧改令吴江以治行高等擢南尚书郎寻陈臬中都督饷浙省金陵武林海内所称江山清美华实上腴公泝汉沔沿长江顺流东下不啻御风非有轮蹄跋涉之劳如向曩入歙入秦者使君又数迎致官邸太公乃偃息山樊杜门扫轨食武昌之鱼若兼珍之味饮竟陵之水若内法之尊日与次公研经论史鱼鱼雅雅不知车上儛何状也余以太公恬修雅尚质之楚国先贤其纯孝类老莱子其忘机似汉阴丈人其偕隐鹿门类庞公庞公求全于乱世故以水深林茂为乐太公遭时圣明父作子承恩纶舄奕元方季万将相踵显融驰驱皇路何必减伏龙鳯雏罗拜床下哉道家所谓忠孝度世不导引而寿者太公得之且进而与大椿氏以八千岁为春八千岁为秋者齐年其在斯乎其在斯乎悬弧之日胡文学试函余语侑康爵太公当辗然有会否
○江隐君继环五十偕寿序
太史公称人富而仁义附焉夫登高而呼则不疾而远滨河而饮则盈量知归其为德之易固也乃箕子之衍五福先寿与富华封人亦云彼所称素封者岂天之私人乎何取精之多也不佞尝读道言老子在黄帝时为广成子在周为柱下史在春秋为鸱夷子在战国为鬼谷子在汉为黄石公其说邈悠无所稽信顾范大夫之霸越也翕张强弱之间可不得老氏之用哉彼曰既巳用之国又以施之家脱屣卿相三致千金能致之又能散之即卫生之经不问可知其合矣何则盈则亏极则反天之道也计然之策虽末业乎其执天之行与黄老家不殊奇可使赢促可使延矣且夫百髓九窍外卫内营当其穉有壮之用及其壮为衰之候岂非贵征贱贱征贵之意耶内景经曰积精累气以成真寸田尼宅可治生今夫涕泪吐洟众所屑越也而有道者实之声色滋味众所竞骛也而有道者捐之则岂非贱取如珠玉贵出如粪土意耶不然至人食乎清而游乎清而少伯末流仅同程卓则必有以矣新都汪隐君以孝友为政其事厥祖有囓指心动之奇节蚤岁为家督以廉贾闻鬪智智胜争时时会赢得过当愈于纤啬推其余以收恤宗亲振故人之急挂剑市义弄丸解纷岁俭出米数百斛为粥以食饿夫缮治津梁以费为惠乡里称为长者至于室无姬姜门无淫朋内行纯备恭俭惟德不惟货殖传所云法孔氏之雍容巳也君自四十以后即有意于达生尝曰仲长统欲嘘吸精和安神闺房保寿命之期出宇宙之外独力不能买山隐耳吾幸自饶给于所谓良田广宅背山临流者岂复有恨哉而能自苦卑世为于是择有心计者主出入而脱身就闲筑亭台于荫山之麓花木蔚映鱼鸟留连壶觞唫啸甚乐也闵孺人与君偕隐能助君施君之谋于室也尝获于是皆五十矣君有子太学履康从余游兹归拜庆而清溪诸太学诸君子属余言以先酌者余则愧惇史抑三天子都黄帝炼鼎之墟木公金母之自出得全全昌汪氏有之矣履康翩翩隽才一日千里传曰明德之后必复其始自今尚有国之显休命以宠光二人川至日升何可量哉何可量哉
○宫保东宁伯寿毋百庆录序
余观东宁焦氏之百庆录而知国家之异数加于元勋世冑者虽同姓诸王孙不若也夫天潢至贵重也然厚于驭幸而简于辨贤竿有混吹柄无专授此长沙有回袖之请而子建抱摧锋之愧也有如东宁以河山带砺之盟兼干城腹心之寄入则弭金貂备宿卫出刖佩金虎护桥陵者有之乎无矣且也堂帘既远金玉其音衣租食税之封鲜询事考言之典自非助饷九边贡金三品则　优诏不涣于大廷　玺书岂颁于外服有如东宁之岁阅上闻　恩纶辄逮进文阶而冠率府自祢庙而及慈帏使杞国崩城之节托锦綍而不磨共姜泛栢之诗载管彤而益耀者有之乎无矣若夫小山丛桂之侣竟以凶终唐邸鬪鸡之檄亦为衅始出城之禁不解越境之交閴如客有游梁恐骋妍之不赡人虽同世或授简以无从有如东宁友天下士聚四表欢绣虎雕龙尽出宗工之笔家鸡野鹜齐登遗毋之羮即曰酌者之言取而无禁乎不知青萍见赏于孟尝绿绮持赠于平子藉令悦礼敦诗之誉未弘结客好文之道未广列鼎陈茵可佐如松之祝回鸾翔鳯足舒寸艹之酬则何以联淡水于同心致琳琅之触目者也显亲之孝斯为大矣若乃老姥阴符之经百言衍道百言衍法西毋朱陵之果千年一实千年一开事类于齐谐旨垂于鲁什者存而弗论可也
○寿陈征君元配卫孺人六十叙
余友陈征君仲醇避俗逃虗志在五岳晚而买山东畲之麓贮书万卷游咏其中经其门閴若无人入其室其人斯在几与世相忘矣非直忘世也殆亦忘家虽与其元配卫孺人相庄若宾而自其山居之后乡城相距十八里一岁不过再三归孺人时以春秋上冢为留憩山庄者数日此外罕睹其面与城市之人罕覩仲醇者等仲醇又不治生即海内束帛加璧干谒辐辏笔润有余遑遑与九族宾朋仝其饥寒随手散去橐空而止鲜有归遗细君者以闺合之恒情论不几似太常之妻北门之室乎而孺人以端庄静一之德拮据内政嗃嗃如也雍雍如也安其荆布有六珈之华餍其脱粟有八珍之旨子妇皆式其俭素佐以力作大者苹蘩小者机杼无不赡举仲醇是以无内顾而偃息于一丘一壑之间仲醇即不一丘一壑乎簪屈子远游之冠策卢敖邓林之杖凌华嵩而蹑衡岱也男婚女嫁中壶足倚庸讵如尚平毕世次且老疾俱至而卧游为乎孺人今年六十矣计其于归以来四十年中合符古贤媛而过之者有三其始当仲醇才名方噪俛拾青紫之年顾不难为孟光之劝隐然而勤身家秉先庐无恙不至寄居皋伯通之庑此其贤一也仲醇中岁所谓同学少年尔汝交而金兰好者相继登华贯有乘车戴笠之异而孺人曾不艳称焉有似于王仲孺妇然诸郎君皆浩然充然无憔悴可怜之色不至如仲孺子蓬头历齿动父子情其贤一也晚岁则为庞公之偕隐矣然庞公不入城以全家往鹿门故而仲醇之不入城也并不入室孺人即屏居肃穆而有林下之风又其贤一也孺人第少藋茀耳往者台察以有道荐仲醇于　朝将修吴与弼陈宪章故事此何必非藋茀仲醇同学有若方众甫学宪唐元征宗伯杨彦履宫谕范长倩学佥其夫人则既藋茀矣而栢舟之外皆成逝波有如孺人之琴瑟并奏集于百祥者谁哉又况乎仲醇述作大业不朽则孺人之徽音懿范与之同不朽西池之紫霞上元之云璈不足为孺人颂也结帨之辰诸君子试理余语而前奏之当陶陶然尽康爵矣
○寿节妇董母李孺人五十序
在昔乙未之岁余奉　诏为南宫同考官初入棘注书二房序齿也次日改注书一房序官也大学士新建张公忽邀余请曰邹宫允以春秋一再分考矣今且复然顾其额少鲜肯易者公有意乎于是余复注春秋第一房及揭卷之夕有董叔弢是时方以科场为惧府恒门第是抑余亦不能自固袖其卷不出同官惟袁伯修不直余谓何乃作昧心事而陶周望宣言曰董年兄不及吴年兄矣叔弢故崇仁吴所取淛省第三人也俄而太原傅商盘亦得李鸿卷袖之不出新建张少师曰废则俱废耳李鸿者申文定公之壻也戊子之役人以是点余座师黄宫詹文定去国而鸿得隽正宫詹辩诬之日余安忍负黄公葢叔弢之间关得一第以此叔弢虽无禄蚤世传其公交车之业籍籍称才子才子余藉以有得士名未尝为举主累云去乙未三十余年而叔弢之元配李孺人以完节旌于　朝今年秋为五十设帨之辰于是叔弢之弟遐周索余言为寿则十年前朱少师巳立传矣何俟余言乃余有感于邯郸淳之碑孝女也谓崩城哭市坐台待树之烈出于高门大国者非难出于草茅露屋者为难词则妙矣论则未公夫酖毒生于晏安而奢丽稔于世禄岂不自古记之哉余尝游行天下至闽之建阳朱紫阳夫子过化之邦也邑宰吴天洪为言此邦五百年无以节烈表宅者驱车山东有丘少司寇橓者　先朝遗直也其长子以辛未成进士丘公有西河之泣吾乡陆黄门树德唁上询及嫠室丘公曰嫁之矣黄门大骇丘公曰嘻栢舟之咏录于圣人怀清之台筑于天子此光岳之间气可槩望之人人乎若丘公者何与衡节烈之概矣孺人所生所归皆世代簪缨之家所谓高门大国者当代鲜俪十六而嫔十八称未亡人有严姑无血胤孺人不恤九怨忍死以成夫子之孝广夫子之慈茹荼食蘗三十余年皎如一日且俭而能施终抱遐周之子收阴德报而　朝家旌典适与继绝会假令叔弢今日而在孺人鱼轩藋茀鸾章鳯诰与令妻世妇班中宫内朝之列亦寻常荣际耳能独持门户馨香发闻动于四岳奏于春官达于宸听表于宅里揭日月而敝金石否世人艳称甲乙科然明经三岁以数百计制科三岁以三百计而节妇被旌不能过数十岂非以其重若此其多若彼哉是昔者叔弢以高第彰孺人之劝学今者孺人以旌典彰叔弢之刑于叔弢有孺人为促后之延董氏有孺人为衰中之盛譬夫西域之树半荣半瘁丰城之剑一升一沉虽形若支离而神理暎发继自今孺人且日讨断机画荻之事以祖之砚父之书观藐孤之成而终叔弢之绪是女氏之不朽道也即不佞为叔弢举主亦有荣施尚何南岳西池之谬悠足为节妇道哉遐周试以质之朱少师谓可佐康爵否
○程母戴孺人五十寿序
夫祝母氏之遐龄者非真仙曷以哉金母上元莫稽往牒至于南岳东陵则固为人妇为人母非人伦道绝者也然其教不大阐而因果福田之说颇足以或里俗于是有布黄金造瑞像输长腰供香积名为佞佛而祗以重僧人之贪业耳晋江王道思抗论谓金天氏之教有禆于中闺此何以称焉太史公曰吾闻新都程母戴孺人之事而有味乎道思之言也孺人生有至性及笄归程隐君恪恭妇职修瀡苹蘩罔弗洁虔程故素封筦钥会计罔弗赡举夫子遘疾吁天而号愿百身代且刲股肉以一杯羹进而弗药也生平俭素无他好顾独好金天之教若有宿本自其中年巳割帷房之爱清凈自居绣佛一龛栴檀一炉三业誓断四偈时参竺典贝书具通大意吾闻彼教有云作有义事是醒悟心解之者曰资生治产皆与实相不相违背孺人之阃政近之又云戒生定定生慧故学士牵文句者受障深而妇人女子行一意者取道疾孺人之信心近之方且为鹿门之媪方且为台山之姥而讵若愚妇之佞佛乎哉孺人有丈夫子四人皆负倜傥才以孝友闻于里即孺人空诸所有而家益立兹当五十厥子至善君谒本宁李先生及余文为寿李先生所为孺人寿者在方之内而余所为孺人寿者在方之外亦以鹿门台山之寿寿于南岳东陵也
○寿汪母八十初度序
夫室有交谪则偕隐者着家有小慈则劝学者称王君公所以能遂其高者用妇言也欧阳子所以能显其名者禀母教也若汪母太孺人之事更有异焉太孺人始为汪氏妇孝廉公故食贫落落穷巷糊其口于都养数不得志于名场倦游俟太孺人慰之曰以君之才岂长贫贱者幸勉事背城之战则请枹鼓以助盖废簪珥资斧其行孝廉公气乃壮趣治装应台使者月旦竟以遗珠售片玉家声繇此而大当是时太孺人岂不能作逸妻语哉顾孝廉公飞鸣有具头角未呈假令以运命之说怀安自堕则南金竹箭终为无踁之宝而荜门圭窦皆为伯通之庑矣太孺人成汪之功岂在举主下哉太孺人晚而赋栢舟有丈夫子四人翩翩名士佩服义方唯谨思日孜孜及亲而仕无如数奇何大惧无以乐母心者太孺人则宽之曰荣进有时岂能越春而为夏哉汝家里号呜珂居题通德贵盛矣宁必人人朱丹其毂若等宁谓奉母氏答劬劳者必五鼎食六珈衣乎则更有进于此者勉之足矣余不尽识诸公子而交于穆溟穆溟仁心为质蕴义生风季布之喏信于乡邦第五之名不减骠骑即太孺人之所为剉荐留宾隔闱辨友者槩可知矣太孺人年登大耋神明益王尝质明揽衣剌断家事衣布食淡抑绝甘浓户枢不朽卫生之经也饮尊不尽重积之旨也皆寿道也古之女贞有夫与子而度世者惟魏华存元君今之元君不在南衡在黄山石岳间矣乞余言以祝觞者汪太学元霖于穆溟为族弟素受太孺人卵翼恩者也
○少司空祝耳刘公八十寿序
少司空祝耳刘先生者通籍四十年侍养二十载海内之曾闵也其昌与同官陪京先后引退今年八十矣悬弧之辰许文学请余修酌者之词余曰何以余词为哉孝子德至于天则天苞见地符出故孝经有援神契翼经而行余在祝氏矣子知之乎文学曰何居余曰孟夏之月天子发德音下明诏若曰余一人未收列圣养士之报岂忠孝之率不先与子大夫有以终养在告者将尊宠之以为臣鹄所司核实以闻大哉王言所以鼓廉耻之陶冶明崇奖之凖的谓孝祝之援神契非耶而安取以余言寿世之言寿者众矣稽叔夜则言养生有主讨芸饵术熊经鸟伸亦足长年此宜于山泽之臞缙绅先生莫能从也李康远则言运命有定寿考康宁鬼神莫能预圣哲不能谋其说近之而非所以论于盛世极治之世则向用五福威用六极一受成于皇极之主而司命为无权且夫瑞草嘉禾无情之物犹应圣主之念而生何论寿耈否则卫武之九十太公之百四十召公之百八十何以皆在周道方隆文武成康之世岂非贤圣继作而锡福者厚与耳刘在终养诸君子中如连林之有松栢羣岫之有嵩华而主上寤寐黄发勤思宪老与耳刘之八袠会臣主之精神若隐隐相通者而知自今以往耳刘之为九十为百四十为百八十皆以圣主无涯之养锡孝子无涯之年也谓余不信请征以近事西虏跳梁朝议推毂行边元老有及新城王少傅者言官以笃老难之天子不为动及　召见平台少傅趋锵闲雅调对精凿虽借箸之筹聚米之论无以过之天子大悦赐鹊印佩龙文而出西虏怵于先声退兵六百里当是时非主上神武独断几为言者所误再索而得耳刘亦如是矣此二老者一如疆弩之末犹贯七革一如吞火之世独嚼寒冰者圣世之瑞也文学归试理余语佐三雅何如
○朱襟江侍御六十寿序
（前有逸文）不可闻于荡平正直之世矣余同籍朱君采天下士也以清节直气有声西台伏蒲之论流传海内更仆未数既而绣衣持斧澄按江南风采棱棱为国家图永赖业有端绪会天子诮谴言官二十余人公亦在謪籍中得电白尉三吴士民以不竟公之德泽为恨而公夷然就道瘴海炎方颜如红玉归而筑宫于山水奥区所谓赵王孙故宅者读书谈道教养子弟郡国守相干旄相属罕所容接时以春秋胜日与各僧韵士往来湖山间意豁如也台省之荐贤以公为举首者无虗岁而若弗闻也者铨衡之启事以金为司马宗伯之属者无虗月而若弗闻也者其容色温然而不怒其文章议论依于大雅平淡而无孤愤怨悱之习所谓幽人硕人者非公耶公之同乡有朱大复祠部以言事归里中习餐霞服炁之术能经旬不食冬夏一衣公平平耳烟火裘葛不废而精神色泽与餐霞服炁者等即余与公岩居相望会于苕霅会于具区会于西湖或十年或五六年或三四年谈容酒德与夫抚膺击节郁勃忼慨之气犹是君采也今年六十矣子月三日为悬弧之辰其二难襟海中舍五台宪副等属余祝觞焉余以为凡祝多溢辞如蒲柳而松栢之也樗散而杞柟之也繁星油云而景庆之也皆传其溢也夫既巳松栢矣杞柟矣景星庆云矣必也试之烈风栋之明堂见为王者之上瑞而后不虗三者之用以公精魄木气若此海内之仰挹快睹若彼是且烦之以政事而不伤于佚縻之以好爵而不伤于高宠光之以名誉而不伤于达而冈陵恒升谆谆若八九十者于义无取矣离骚不云乎老冉冉其将至兮怨修名之不立彼为习于怨者名立即牢愁解矣公不为愁且怨而一日赐环大酬爱君忧国之士所为恬愉交养何啻挹浮丘而侣羡门者寿又何可量耶请与襟海兄弟为约今而后无复以下泽款段骄公以莼菜鲈鱼饷公余亦无以雨蓑烟笠求公以惊猿怨鹤怖公惟挟斑竹管笔书公出山后事更三十年而为公赋抑之诗者与朱文宁祭酒共之矣
○望江兄九十寿
吾兄望江公以名德跻大年九十矣揽揆之日子姓咸造选杖履称兕觥修宪老之礼焉余谂于众曰此家门之盛二百余年所希觏也请逓言公之所繇寿者而余采为祝觞之言可乎于是有为公之子行者若而人前致辞曰某等习公之忘机矣然行年七十而尝若有踧踖者则以母沈孺人立孤轻赵客抗节迈共姜而未有报也自绯伯待诏公交车上书　阙下当时百司庶府之疏神祖十九留中独公父子以孝情格天事下大宗伯议大宗伯移文直指核实以闻而得建棹楔表宅里徼天子之誉命以酬罔极之恩慰风木之恨而公之胸中始无一事寝不梦觉无忧为婴儿为赤子古有终身慕者年百有十岁是公之寿道也有为公之孙行者若而人前致辞曰三十年为一世公阅三世五朝矣自甲寅乙卯之后六十余年重熙累洽润泽丰美间者边陲衣袽齐蜀黔巫日寻干戈而寿梦之区乐郊乐国天官书占云岁星在吴又云老人星在斗牛间尧之瑞应所谓民之子八九十者歌击壤时也斯不亦寿而康乎有为公之曾玄行者若而人前致辞曰齐桓有云多寿多辱无为贵寿矣三鳯既邈羣龙代兴今者承明著作之庭石室兰台之选虎竹熊幡之任逄掖子衿之英里号鸣珂居题通德公惓惓以振族之思观亢宗之盛而喜可知也绯伯博于学赡于词公侯之后必复其始行且致身日月之际天子询家学所自有　诏即公之居授经如毛公九十故事斯不亦寿而荣乎语既咸请余致辞余闻论文者有笔随人老之说而知登年之为载德助也彼其侧身澡行欲善无厌者尝一日而怀千载之图岂不知晦朔不知春秋者可窥其藩哉谚曰天有记性无急性无急性故蚤计者尝失之目前有记性故倒行者难待之定后吾视公质行可以镇浮厚道可以袪鄙徐公之雅尚通介有常任安之交情寒暄无变虽自其性得之哉而亦以阅历多造事熟前有典型后有烱戒故得效之方佩若上药巳事之美护若瓌宝譬之松柏之节久而愈坚姜桂之性久而愈辣醇醪之味久而愈和盖以德致寿还以寿养德所得于切磋琢磨者九十年如旦暮也谈何容易余少于公二十一年昔余有感于鸱鸮之章而公为赋无衣盖其厚之一征也及是家庆为歌抑之诗以侑康爵而属绯伯纪之
孙男庭
广
廙仝阅
容台文集卷之二终

[book_title]●容台文集卷之三
华亭董其昌玄宰甫着　冢男祖和
海上叶有声君实甫较冢孙庭　辑
序（三）
题词
◆序（三）
贺楚方伯霖雨梁公晋中丞序
贺郡司理徐硕庵奏最序
贺漕抚李公考绩晋副都御史序
送郡司理毛孺初应召北上序
送聂邑侯入觐序
贺郡司理吴兹勉最绩序
贺侍御潘翔公迎太公冏卿入朝序
吴玄水礼部得子序
初集序
莆田曾氏族谱序
王征美刺史守城序
寿光禄程公五十偕寿序
日种音文序
序宋黄门先生集
封侍御史公七十偕寿序
序郭主客集
重题铜龙馆序
○贺楚方伯霖雨梁公晋中丞序
楚庶宗之变也诸大臣议以为春秋之义将则必诛楚氛甚恶蔓图斯晚社鼷不灌屋鼠不蕙八议所云非其大者请无牵于宗正条而一以司马法从事于是檄四省集大兵为掎角势天子环顾廷臣独念抚楚莫可遣者时梁公以方伯守土荆南先是以平苗功奉玺书赐金且需次领节钺适与楚事会天子乃命廷臣请以中丞节授公公朝受命而叛者夕伐谋见疾驰而入幕府而士民喜可知巳曰公不从澧州来其从天而下耶是时伏戎在萑悍宗在堞方属耳目新帅以为意向公至则皆慑伏不敢动曰是夫四征不庭惯经行阵者梁公耶庶宗寡援则大窘公庙算百出则又次第就械无迯罪天子以一中丞节胜于十万师而方城鄂渚之间谧如矣故事大中丞自藩臬晋者同官征言志喜于是诸大夫授简不佞昌曰待子久矣其无辞不佞服膺公教甚深且赖公定楚无入危之诫又何可以不文辞也往读史至汉文时谋国之臣孰与晁贾哉贾大夫不难系单于头而抱火积薪之虑惟诸侯王为谆谆又家令之疏备边详哉乎其言之也要以安宗庙而尊天子舍削六国无足事者帝心奇其才莫能施用竟成六国之祸虽然帝之所能者损万乘之重以重细桺而巳若曰吾有真将军者岂忧诸侯王哉譬之治病胫大如腰指大如股者症也或言分之便或言削之便者禁方也而条侯则医也二子者试方者也试方者人费试策者国费得国医事几矣藉令动六国之兵而应以棘门霸上之将安在祸小乎故曰安危在出令存亡在所任此文帝之明而熟于计也嗟乎国家日不乏谋议之臣至如威名折冲信命殊俗功能日着可当县官缓急者曾几何人又以遭时泰宁兵革不试士大夫优游文墨拱手而取大官他故勿论即如大中丞是古天子所使王官监于诸侯之国而分陕之寄也凿凶门树大纛将以虎符征发而称主帅乎居则讨军实而销民萌有急则撤患于肘腋之间而制变于呼吸之顷此宁渠可尝试者乃其道甚广其途甚夷主爵者率以宠名誉之人而酬扬历之绩军旅之事不必其有闻也其故难言哉难言哉公以文章学术起家望郎当西夷弗靖天子命重臣行边公应诏与俱重臣竟赖公策敌王所忾用是结主知吉士望今国家屡有征伐之事公未尝不在其间三韩之役松山之役播酋之役皮林之役公或调兵食或设方略或视戎行或募死士交河饮马瘴水堕鸢公所为间关而策驭也毡帐酪浆刀耕火种公所为跋涉而问俗也飞刍度岭积甲齐山公所为拮据而先事也赤白探丸癸庚噪野公所为指顾而应猝也公筮官郎署而干济有元老之猷近试三辅而经营在玄菟青海之外旅进藩臬而物色在河魁中执法之官是故人知天子一日而骤贵公不知试之二十余年不为不久人知公不战而成功而不知公之所为百战功皆今日收功地不为不难也且庶宗幸而滥觞巳耳即澜倒滔天而其敢死孰与虏酋其犷猂孰与猺燹其贪忿谁与脱巾之卒公能折其所难何论易者于条侯曷让焉若乃盈廷言战贾生之恸哭也刘氏安矣而晁氏危矣则西川谓耶总之皇上善将将得圣人之威矣盖宸濠之乱王公琼在本兵曰无忧业有王伯安在今公之讲白沙氏学与王同公之澧王之贑其地同王先濠而后苗公先苗而后楚其事又同儒者之效覩矣汉事云乎哉旦夕者天子锡师中而宠公于将相间则有穆如之颂以俟君子
○贺郡司理徐硕庵奏最序
陆士衡文赋曰课虗无以责有文诚有之仕亦宜然彼贤人可久之业太上不朽之事皆契在独知藏无朕迹于德谓之隐于善系之阴何尝禀成于朝署司命于主爵哉而或者谓朝槿之可常信梦蕉之足据所保者在此即所捐者在彼而廉耻节义无所不捐矣则跖实之为患不可语于达人之观也吾郡大夫西安徐公筮仕时尝为庐江司理绣衣持斧为崔大夫自牧伯守长以下虑无不搏心先意自全威棱之下者而公平视之无所阿邑适有徐守之谳相忤弃其官归徐守者江右汪君心渊也始东方妖贼压彭城境此南北咽喉关天下安危不小赖徐守善为兵多方略扼其进贼委城遁去张睢阳辈人也而失驩于备兵使者赵君赵中之于崔将行贪吏之罚须众理官阅实其罪法在重辟中众莫不心伤其冤乃与慷慨激昂明其不然者徐公也是役也公仁心为质蕴义生风阴德通于神明令望重于山岳所保甚多所捐甚少惟一官耳嗟嗟倡而和者何人哉崔既入操国柄羣奸辅之长夜漫漫孰知其旦赖圣朝更化羣公讼言　赐环有命复为松借则与公同解褐者皆巳骎骎日月之际公无几微厌薄故官而识益练而神益完有泣罪之仁有定乱之略有平反告母之孝情有不茹不吐之风采譬之陟羊肠过滟滪而结靷九土扬舲百川易于履平地也三年报绩特寻常事以公始念不及此故同官觞之以志弹冠之庆云昔汉于公以官殉覆盆烗耀史册更千载而有钱若水又更五百载而有公与之鼎立奇男子故自不易食报当亦殊绝今天子褒诛独断远过汉宋彼于公之高阀若水之急流其足为公称哉其足为公称哉敬因郡伯诸公祖之请而扬厉公之百一如此
○贺漕抚李公考绩晋副都御史序
楚之贡浮于江沱潜汉则禹之道也昔也逾于洛今也泝于淮故楚之转饷者岁诣淮受教令于幕府以开府视淮亦犹赐履之地乎大中丞修吾李公以抚兼漕事久矣日者天子以玺书晋公为左副都御史而楚之藩臬使喜可知也曰公今真为漕矣楚赖之矣又曰上今用公矣世赖之矣授简不佞昌曰庶其善颂乎不佞何能为役忆读公之抚漕疏而能言之士方公于汲长孺陆敬舆郭令公韩魏公张方平者核矣斐矣如以古之事词止矣不可以加矣请言今事可乎在昔永嘉张文忠公自郎官佩相印尝　召对便殿掀髯言事俶傥不小拘公旁顾一二宦竖则佯作踧踖状上怪问故公对曰臣何敢失此曹意内庭数武地如万里矣因极言镇阉所在暴横非圣明涤荡海内终不见天日世皇感动为尽罢诸镇守者夫李元礼一世龙门裴晋公四朝元老竟拱手于宦官辈而文忠以一言除数世之患伟矣社稷功也虽然公有社稷功而于贤人君子肯许以社稷臣哉遇合太奇宠数太盛不知者既忌其径之捷知之者亦惬其报之称尚安得而以名归之故夫历邅回尝险阻有蹶而起有前而却朝廷之注向与海内之清议两相畸亦两相激而郁勃不得宣者此亦名臣之资也中丞公得之矣公以直言极谏浮沉中外二十余年最后领节钺未几词组出宫中赐之玦其事甚秘世莫能知也公请去不得请代不得尝以身在去与代之间可去则权轻可代则责亦轻而税珰增者乘公两轻之势磨牙张距以吮淮海维扬之血公亦不量孤危而日夜以讨珰为事如临坚敌旗鼓间谍靡弗用也如薄猛虎网罗弓矢靡弗设也卒持其阴重罪大困税珰使不得生还禁籞当是时海内扼珰者若清原若江夏若南康皆不能以一矢加遗守土大吏至禠冠带受辱其次三木囊头受辱其次缇骑圜土受辱而雷霆之威独霁于淮上识者曰上之知公虽三旌九迁不过也主上虽心识公而未尝骤贵公公虽受誉命而以年以资未尝踰于怕调之尺寸公在镇先后着功实如驭将吏惩贪墨议河渠护　陵寝靖叛萌赈流散不止为漕而独叙其所为漕者若曰程绩而酬则爵禄不足也以故天下之贤人君子皆信公重公于公之当去也昌言于朝以规于公之不遂去也昌言于朝以颂即凿横门建大纛尽护东南诸侯股肱倚之咽喉仰之于公岂有不足而公议之郁勃犹若有不尽释者公之功名于是为盛哉抑公不独自成其名而巳也圣德亦光焉矣皇上异时不尝逐三大珰乎保之败也则权相随之鲸之败也则少宰随之诚之败也则台谏官随之夫自宰执而卿贰而台谏莫利其北珰也主上之明也公之终有誉命以此故夫分过于君谓路马不可问逆鳞不可批密云不可雨明夷不可日中者皆诬上者也布衣轻侠尚有名交安有网恢恢绶若若而匿瑕畅美莫望之臣子者皇上绍烈祖之休于公乎白矣书曰嘉谋嘉猷惟我后之德其在斯乎其在斯乎继自今公益有无穷之闻主臣俱美中外禔福洛修贡江献珍宁独惠于楚于漕巳也
○送郡司理毛孺初应召北上序
睦州毛氏兄弟鼎立孺初公后起为吾郡司理凡五年声籍甚天子用所司剡荐以异等召云始公之入吴也其仲司谏氏赠之言曰行矣毋愧龙图之树其伯天官氏赠之言曰行矣毋愧桐江之丝公拜受教而为董子理之也董子俯而思仰而叹曰善哉繇天官氏之言可以清繇司谏氏之言可以任虽然严子为傲爵禄者也于先忧何当即于理官何当也公曰唯唯否否夫严子者果以其傲爵禄为高巳乎其言曰怀仁附义天下悦趋势顺旨要领绝此古之遗直而范氏之宗也凡任天下者固必有所捐国家之谋肉食者鄙功名之会金注者惛故可饵以禄者即可怵以害可縻以爵者即可挠以法非夫泥涂轩冕而能当官立节者天下无有昔范公为诸生则以天下任吾为理而任岂称早计哉桐之水以砺吾齿耳盖公之持论若此其理郡率以此言为券较然不欺其志焉公身兼数器而棘木之听自其颛职亭法处事片言立断刑书既定即豪贵大侠力能得之监司台察者不能得之公监司台察亦借公自解曰是无如司理何有宰相子方操热柄为吾邑宋氏关白公抵其书摽其使曰而公与吾无生平而书伪也邑有人奴埒素封与故主抗辇下贵人至为击一学使者去赖公穷治竟毙于法于是江以南抢地呼天之属愿一当松郡理死不恨而公以为无冤民易无冤士难今夫司属之殿最寄司理笔端一不当令蒙恶声此宁有两造为阅实者公故具鉴裁而不以脂韦先悃愊凡所品骘要于至核即台察亦无以夺也计公在事以廉成平廉最着以强直行仁恕强直最着弓旌未及而风棱岳岳巳动朝着矣遭时休明箕颖为拙虽江湖客星皆耀于钩陈太微间假令子陵而在能逃谏议征不就否宋时自希文出士始知重气节今天子高居法宫积牍如山不复决虑无弗伏阙谏上殿争蒿目以修社稷之急而天下脊脊多事何也岂其迹于任也而不大有所捐与岂其知趋势顺旨之非希文而不知怀仁附义之为真希文与昔富郑公之贤也欲有所诛进而希文持之曰恐人主手滑此以知其不好激也石徂徕之直也为四贤诗而希文嗛之曰天下事为鬼子坏此以知其不好誉也若希文者真能捐名者也语曰食夫殉财夸者死权烈士殉名夫名羙物也而权利之委也故遗利而后可以遗权遗权而后可以遗名遗名而后可以忧可以任公所试之理而效者也吾终不以羊裘为潜以龙图为见以施于郡理为公之细而効于台谏者为公之宏公行矣不烦改步矣请亦以余之言为券而质之公家伯仲征余言者华亭聂侯青浦韩侯署上海许公皆渐于公之家风者也严以子陵名范公所尝守郡者也
○送聂邑侯入觐序
聂侯以述职行矣歌骊之日二三子讲德焉行人吴子谂于野史董子曰国有六职令则兼之吾以是程侯抑何恢恢游刄也侯宽然长者鉴裁内运每延见士大夫考政问俗即能得其人于目睫之外造请不废阳鱎自远不可得而亲不可得而疏是天官氏之职侯克举之也侯下车之岁大浸稽天请命两台发粟赈荒乡三老义士所在施粥糜间井相望侯身自劳来眠食几废所活饿夫不可胜数岁不为虐邑故苦践更迩议均役官与民视田受役几无等侯核富民田隐没尽出逾故额六十万于是中产以下皆得免役而缙绅亦不至大困行法之平为江南最是司农氏之职侯克举之也学使者檄郡县校士所在讙哗山苗涧松今古同叹侯谢绝请托精心品藻白屋寒畯遂无留良明鉴空悬飘瓦不怨是宗伯氏之职侯克举之也勾摄之役日引月长动盈四百侯汰去过半昔之鸱张狐假而食者转而归农又捕贼曹符檄所向辄命为盗薮蔓延周内莫可谁何侯絜法定令落其角距糇粮以时萑苻息警是司马氏之职侯克举之也侯尝谓欲省狱讼先省锾赎非两台监司大吏所召捕未尝远人于庭亦无一役轻下闾里爰书巳八欲解则听之未尝引绳批根见法辄取也是司寇氏之职侯克举之也泽国奥区沟洫是急先时浚治以劳远人自侯建议壹用土著畚插在前饷馌居后事集民安百世永赖浦汇一役众称聂渠是邦土之职侯克举之也夫国家以六曹尽天下之事而以县令习六官之事如侯者得其一察巳足孤行况兼总条贯左右具宜不为天下循良冠乎董子曰似也子知侯者请更有进焉吴子曰仕于壮县者处脂膏中耽耽逐逐富民是求彼官于家人极于病葢有之矣侯淡素自将氷壶方洁尺组寸帛不取诸民沽酒市脯宁浮其直侯在华五载矣素封之家游闲之子不知上官科指作何状有以怀璧罪者谁也如其清贤豪之门竿牍并进或仗其吹嘘张我羽翅侯曰我守土吏也岂借誉于名交哉守常度自信而巳如其介台察有所摧抑其人故不能事侯侯阴为解脱竟不令知所卵翼士有退而负德者或为侯道之侯益为掩覆不令人人知也如其厚此足以颂侯矣乎董子曰近之矣犹未尽者其在侯之量乎古之知人者谓智可练而量不可学侯之量深远矣若万石之锺不为寸莛鸣函牛之鼎不为小鲜饪忘宠辱遗毁誉于家有不见于国有不闻者是隰朋之弘也是故侯诚才矣然而不张的诚清矣然而不溪刻诚介矣然而不崖异诚厚矣然而不沕闇其大臣之度乎当其百里有六官之用当其台谏又有大臣之用王正之春天子开明堂觐羣后修汉故事有以邑宰进大农少传如桐乡密县者必聂侯矣吴子以为不虚美请书之
○贺郡司理吴兹勉最绩序
今郡司理之考绩也则犹古者计狱弊讼登中于天府之遗意哉其具成牍以请几毛举缕悉然不敢深言于慎测之情不敢侈言于不冤之诵惧其迹于夸也监司台察则既有品题矣而不必其该也束于裁也太史之代言则既有宠光矣而不必其肖也淆于同也是将安所悬衡乎吾闻之言弥繁知弥觕言弥简知弥精夫考绩虞法也有虞氏嘉美咎繇非即今之制词乎而其言曰风动风者一字褒也后王重之曰明清犹雨旸燠寒各司其用非风敌也又重之曰讫威讫富是犹明庶广莫之属风之一德也且夫风之为言未施而民信先声而夺人故足术也威富巳尝我而后讫焉晚矣江以南故嚚于讼松为最又隶于旧京往往奸人不得志则走诸御史台声冤泯泯棼棼不可穷诘檄符一下胥吏伍伯之伦因缘为奸利中产立尽司理临川吴公始下车拥书万卷焚香讽诵或见谓公文人薄法吏不为也是时积案如山老吏抱牍而进冀窥使君办法若何公纵观有顷手数牍曰是行禽败常者案之是封豕荐食闾左者案之是城狐家于官府者案之是鬼蜮鬪两造而噉其肉者案之余锥刀雀角非国法所急不足烦乃公三尺须其改悔将有纵舍观者慑伏公尝端居燕坐或十日不决事或一日决十数事或十日不判牍或一日判数十牍皆洞肝披胆引经贯律莫可上下诸奸人莫利当公而旁郡有不平愿得赴云间嘉石死不恨公自以镇静坐消告讦俗而诸御史台若移文申令岩然不为应岂其治丝而棼之耶久而知公之指在不扰交章剡誉矣若乃衷褐于绣设菜过鲑士大夫竟三岁不能以二簋事公何论庭实至问之市肆经年不取尺布矣问之侯吏所过干糇弗具矣问之阍吏坐无附耳之交门无境外之刺矣问之主藏吏朿矢之入缗钱之羡籍而弗有若委尘矣问之胥史曰此霹雳手也奉约朿惟谨不者相随入狱门矣问之乡校人人为吴氏学古文奇字之外言不及私矣此岂可旦夕袭取哉盖公清虚淡泊纯白内守虽恂恂抑抑而有轻天下细万物之意举人间世所艳称以为要誉之媒争先之径皆所不屑故曰绝利一源用师万倍豚鱼可格枭鸟不鸣风之也台察所称者能尽此乎虽然犹一郡之平也公之鉴裁着赐履持斧之臣询察吏治惟公是倚而郡国令长耦俱无猜且各有凭焉吾职在五听而巳更以六廉绳吏不虞府怨乎公则以天下名教为巳任即道在包荒不为吐茹今年春天子开明堂计羣吏惟江以南月旦足佐平明之治非公亭亭孤峙不受世波将纤趋窥日?间之徒巧逃吏议公即不深文无柰其为深文者何公即不骫法无柰其为骫法者何故煦然以春肃然以秋皆风之德也此于法不得达之朝听而不闻不见之绩无大是矣华亭令郑侯上海令邹侯署青浦倅马公乐公之政成而属不佞昌为颂昌心仪公最久又野史得深言侈言犹不能肖公之什一试以谂于代言者或禆谌我可矣
○贺侍御潘翔公迎太公冏卿入朝序
今天子登崇茂硕服在大僚藩臬守长声绩着闻者起拜九列所以均劳逸示风励也于是观察麓泉潘公入为太仆少卿趣装有日矣公之仲君侍御翔公在　辇下方清宫以侍而同里同官若奉常尹公霍公金吾万公侍御翟公皆翔公之所兄事弟蓄者聚族而迎太仆献币羞璧征辞以先之不佞昌辱有家侄羽宸之年谊且交于翔公至习不敢辞葢国家有劳臣有世臣劳臣者身兼数器虑在四方环应无穷刄游靡缺受于才者也世臣者鹤鸣子和前喁后于二人有怀一人思媚渐于教者也受于才者以为臣鹄渐于教者以为子鹄两者鲜兼而得全全昌古今不数有莘之隆尹相太甲陟相太戍姬氏之盛鲁公拜后周公拜前而伯冏之作太仆正也穆王命之曰世笃忠贞世笃者继继绳绳自一世至于世世而効一官营一职何论焉语曰子之能仕父教之忠孰与以身教平又曰上臣以人事君孰与以子事君乎太仆公登朝以来其官则自邑宰即署守长藩臬几十政无所不周历其地则自畿辅河洛关陕几万里而无所不驰驱其宦迹则自簿领钱谷河渠刑法军旅之事几百试而无所不赡举以故公劳臣无两要以教忠亦无两彼其夙夜奉公者即为式谷优游布政者即为家謩而翔公之所传者不止青箱书治县谱也公兹入矣翔公奉膝下欢歌白华朱芾之诗上松栢冈陵之颂若石庆之为万石涴牏若元方之为仲弓御车于情岂不诚展而非公之所厚望于翔公者何则万石君虽孝谨乎以归老不事事仲弓则仅仅颖川长非如公父子在日月之际也吾意公必以生平所扬历所咨诹若土风谣俗吏治边情地险物力家庭告语皆可入皂囊之封章备绣斧之捡察而严君诤子自相师友则朝常庙筭国事人才外臣所百闻不如一见者侍御当熟数于趋庭之前所为塞渊之助不少也兹非世济之美而社稷之福乎哉且夫御史单车行部揽辔之日则忘其家虽甚严重视他官独难于将父既并立于班行矣而乃公驾车则乘骢者常改步如中州侯公官太常秩三品其次公以侍御为六月之息朿于制也翔公为名御史籍甚西台久矣寻常有不次之擢是父是子相从于槐棘间此其合则共邸而居分则秉钺而出而且有长公孝廉将以贤良方正奉对大庭为石之庆建为陈之二方吹箎吹埙肯堂肯构家声功业焜耀乎三晋媲美乎高阳世臣哉世臣哉试采之为潘氏世家窃自负于惇史矣
○吴玄水礼部得子序
古者卿士大夫燕享之诗恒曰万寿无期万寿无疆上寿百三十岁耳何以侈言万也夫人未有中古而生者皆于上皇之世自今而遡之赫胥大庭犹旦暮也非以子而孙孙而子乃为大年耶且也君父之恩大矣与天地并夫惟子而孙孙而子则以无涯酬罔极其愿始鬯故以千金之璧易赤子愚者不为以松乔之年易嗣续智者亦不受也葢三代之宗器若云雷之尊□父之鼎一柱之爵狸首之豆所以铭功而昭德者命之曰子子孙孙永宝用岂非以忠孝之种足重耶余友吴礼部伯玉年逾壮未举子太夫人忧之即同侪友生无不为伯玉深念也独不佞昌以为伯玉法当多男子或询之故曰吾非祠官安知高禄之应吾非太卜安识梦占之祥耶抑男之为文也从田从力从力则熊罴之伦也从田则岂有畛甽疆畔哉方寸是巳吾视伯玉仁心为质欲善无厌养志承欢今之曾闵且乐道人善如郑当时恢弘慱爱如孔北海崇奖后进如庞士元赴人缓急如原巨先尝以宗社大计闾阎隐瘼默赞当事巳见施用而不居其名此其为田沃而不硗坦而不棘而又拂以温风润以甘雨知其必有获也或曰海内闻人若弘农宋公延津李公蒲坂杨公富平孙公此皆天下长者何以靳之血胤哉余曰之数公者与伯王固异矣其成名也若俛地拾芥其得志于王涂也若康庄骋绝足计其当伯玉之年所受国家之恩泽海内之休问几于满而不可以复益矣伯玉以鸿渐之资困于黉校公交车之业屡变忧患之途备尝四十登朝十年奉使仅仅得虞曹郎又笃念太夫人倚庐自北请南依迟子舍家无厚业萧然书生此其于诸公谦满之数何如也耕尧之田而有九年之水耕汤之田而有七年之旱过此以往皆逢年之日矣多男不亦宜乎或曰然则人之所易伯玉何独难也曰器以晚成为大物以罕见为奇力以挽回定数为强德以动天地感神明为盛岂不戞戞乎其难之哉章文懿公以六十举子陆文定公以五十八重贤迭肖巍膴耆颐两翁兼得之始未尝不邅回而后乃备福也吾谓伯玉之逢年亦如此矣于是社友何子张子辈理子语前为伯玉寿且歌斯干之第八章而退
○初集序
【 徐司空大夫】
董子曰文章之道一往即诣缘指覩归如明霞舒锦员水孕珠何关渐次彼一鼓作气再鼓而竭者皆非其至也其至者如列传世家之史前无古后无今上林子虗之赋人巧极天工错岂惟班固子云之所不能摹即两司马贾其余劲更为掺牍何以复加果且待子为续为别哉虽然有初者有为初者譬诸四序之气春为盛德方其百昌鬯遂草木怒生宇宙一新人情怡荡若不知有炎之畏风之悲寒之怨者此亦天地文章之一初巳而揆厥原本乃在草木雕零龙蛇藏蛰深根固蒂之候蓄极而发天地且不能违而况于人乎太史公自谓网罗天下遗失旧闻相如自谓赋家之心苞括天地非虗也有本者如是矣济阳水部徐公凖明生而蚤慧江夏命之圣童龙门引为小友自其缝掖著述甚富及乎弱冠登朝冲夷自远山刺申阳分司甓社或簿领劳人或胼胝荒度皆旷士之所攒眉而词人之所辍翰者乃公以游刄之余练凌云之笔诗有古选有近体有绝句文有记有序有传有檄文有奏疏二十余万言搃之一吟一咏什风什骚短章大篇有典有则体裁庄雅步骤春容于戏休哉异时谈艺者薄陶铸而尚自然厌矜庄而趋佻宕如危帽轻衫以见大宾鱼肠七首以当大敌浮杯一???吊?以涉大川似薄汉以后不为而其敝也渐入元季俳优之习至于公而一涤其陋归之尔雅虽其广心浩大将纵横九土凌厉千秋于诗文无所不淹而以初集求之两司马之业在是观止矣二东自白雪楼集以后有东阿于文定临朐冯文敏并建旗鼓悬衡海内东阿兼誉元美临朐颛尊退之两公皆二十登朝金门多暇足以大肆力于著作公之才??渗年华与两公同而既文既慱不为吏道所掩三集鼎足泱泱乎大风抑又难矣
○莆田曾氏族谱序
谱学盛于六代李唐之世当其时婚宦之籍过于九品名讳之禁严于三尺其书充栋如册府元龟所载者是巳而遗编断简三馆寥寥似经祖龙之灰鲜见蠹鱼之蚀岂非习伪相沿作者不勉故冺灭无传耶兹莆阳曾氏之谱出而吾覩少宰公之难穷也葢以国史之法用之于家乘譬离督绳输按墨而以凌云材料为堂为奥直易易矣公之言曰阙疑传信史职也疑无小信无大信者十九力不敌疑者之十一吾曾之保姓受氏逖矣断自入闽而祖光漙见见闻闻传流有据孔子述书三坟勿载欧阳子行之矣此史法也史迁作帝纪列传世家征信千古而搃命之曰谈公所论着善则称亲不必巳出公有风木之恨而谆谆于肯构之思令太公之绪言遗教千载如新史法也公掌丝纶作训词以训有位今也旁治子孙于是乎取之宠必思危恩不掩义温厚尔雅养中养才若颜子推之家训谢康乐之述祖为作求绍闻者地此史法也范希文宋人物第一其始流离琐尾自非着姓而以物望振宗盟又以直笔裁族志今崔卢郑李之谱世巳无传而数百年来范谱孤行寿于金石闽之曾世不乏闻人而有以希文为我师者非少宰孰当之三立具而业不朽九两系而族得民事不同而相为用此史法也不佞吴人也习见范文正公之祠墓云仍皆在吴之天平宋社巳屋范庄岿然其子孙当机利之辏而事桔槔之业惟义田是仰惟宗老是依文正训曰子孙有仕于朝者以俸入增置义田恢祖贻孝也彰君赐忠也入国朝且踰三倍矣公虽怀范公之忧而未佩将相之印当修志时官尚宫赞禄入未逮希文远甚而蚤从事钱公辅之记所以翼是谱而行之永永者宁他世家所敢望哉谱凡目十有三而不佞肉谱可书者止此未知可比于糠粃之前导否
○王征美刺史守城序
王征美自孝廉时惑莲妖之乱巳忠愤勃发结东南奇侠共殉县官之?昔人以久宦减仲产征美乃以结客废建宁府君负郭人或迂之家侄原孚时廵二东独壮其气决多探借筹平妖奏绩屈指吞胡之略征美葢李长源辈人万不试而出一焉见之守胶若杨太史此纪是巳方予入春明门东牟羽书押至某邑陷谋令逃友朋善征美者有危辞余明其不然此陷且逃者岂尽无义胆哉智不素练材不应卒而危急存亡之秋正吾征美技痒时也惜其谋未尽施用令一二剧贼泥沙用金钱牛羊用士女顿兵坚城几阅终岁费帑藏无筭竟不覩献俘饮至之盛事征美当抱余恨焉虽然能巳见于天下异时必有用其所未足者在矣
○寿光禄程公五十偕寿序
夫古之至人处于食清游浊之间常以隐为真宅以仕为应迹柱下史漆园吏非乎乃世遂尊其论着比之大易命之为经而又传以长年住世之说于是吏隐神仙始合为一矣西京武帝时有东方生者其依隐玩世异乎平津之阿其正谏明节同于长孺之贑说者谓其师友造化灵为星辰故艳称之矣乃若同朝有司马谈者官为太史令所谓近乎巫史卜祝之列与夫陆沉避世索长安米者等也而吏隐之林鲜有列者何哉且东方之事见于外史稗官之书不可征信其遗文绪论如宾戏谏广上林诸篇平平常常无一长年住世语也谈公述陆家指黄老最先而片言居要曰神太用则竭夫神者圣王用之以宰群动调三光长于万古而不为老奚其竭葢不神之神无用之用谈公深于犹龙之旨矣当吾世而楚大夫程光禄近之光禄孝昌慱雅君子也以贡籍宰岩邑同官倚藉一第有欲傲之以所不足而若弗闻也者有欲困之以所不能而若弗闻也者四载政成台察交荐十有四牍以循卓征公待诏阙下氷雪为肠入火不热竟得南光禄署丞其官守寂寥亦与之为寂寥其山川夷旷亦与之为夷旷且网罗六代散失旧闻若河渠平凖八书之类各有论撰时以示长公翰林庶常端伯端伯每发家邮辄佩庭训于是承明著作之庭程氏学最着若以三山云助传岩雨非如班家之史谆谆分疏孰为彪孰为固孰为大家有父子异居之嘲也公年始五十夫妇相庄仕不必牛衣迍隐不必鹿门僻今之留滞周南直湏臾事行且修子部之司存安史公之鼎养虗和淡泊别有□年吾所为祝觞者方之内耳固不及朱陵桃实之谬悠也
○日种音文序
文者圣人所以化成天下之具撰造其一支也西方之教无所不简而独以撰造为文如来说经菩萨造论葢河沙不能筭海墨不胜书矣试观陆百卷说般若何止三万言释尧典耶乃朗士又取历代文人之集与佛法相关者若赋若颂若序若记若诗若赞一一分类命之曰日种音文岂不知杜日为毗耶法门遮眼即药山玄旨哉其说曰金汤非达官不尊水乳湏慧业而辨僧中得一人不如褒衣慱带中得一人可以转化其同类也藏中得一义不如游文小史中得一义可以开发其信心也至于万法皆识所持陆根互用亦得文殊曰今此婆娑国经论得宣明则名身句身目之所触者即为耳出流入流心之所会者即为音斯又三真实之逗机二十五圆通之启钥也其旨微矣吾常以日喻日无所不照而照地不如照空圣人之言名物照地也故有尽其言实际照空也故难穷晋宋文人谢灵运梁昭明取材贝叶振藻珠林其朝暾之日乎未光也至唐而梁肃房融游三观门剖六相义其禺中之日乎未满也至宋而苏子瞻张无尽或乘愿力而生或藉师资而悟辨才无碍宗通教通其日之正中乎他如王维裴休韦应物白香山晁无咎黄鲁直辈虽入有浅深字有半满要以依大光明离痴暗惑其为一音所摄均也朗士似为历代文人忏绮语业其辅教之意达矣哉
○序宋黄门先生集
汉文帝久不见贾生自谓过之武帝读长卿有生不同时之恨此即丞相嘉丞相弘不能得之二主也而不尽二臣之用何耶无亦洛阳孤愤伤时文围浮沉慢世或寄情楚泽之兰或袖手凌云之笔不能二主用才之意耶始予尝读宋黄门泰斗诸奏疏叹其文直事核谋国之略在敬舆子瞻仲伯间天子贤之以置陆垣之首触邪指佞惟公是倚既而随众　赐玦天下方惜公之远外而公之神益冲然气益夷然惟是读书谈道之乐不改常度寂寥短章春容大篇皆崇闳尔雅有典有则足以鼓吹休明维持世教即敬舆忠州集古方书子瞻居黄藏其结撰犹以为衰世君臣之事非所以事圣主也天子一日思侍从之良召置左右公以兹集引对有屡前其席篇篇称善者岂不成右文之荣观哉公之长公今础自木天踵谏院直声为天下重其渊源远矣
○封侍御史公七十偕寿序
卿大夫之孝谓之誉誉之为言名也卿大夫侧身备行扬三立之名以显其亲孝莫大焉虽然有不待子而名者若庆建之有万石二方之有太丘或开家或食报岂不以大年为年以二乐为乐哉则封侍御史太公是巳以清苑望族世济其美蚤岁游黉宫以慱闻多识冠其曹耦家无厚业邱笔为耕虽门多长者之高车乃缾鲜陶家之余粟公读书谈道有以自立不作可怜之色豁如也奉养二尊人供甘旨荣高敞曾无剩力以德行闻学使者屡旌异之试于北闱辄困而归最后巳得隽又为有力者所撄未常宣言以重佹得者之愧人服其雅量公不惑于浮屠老子福田之说惟修桥穿井即为先倡而城隍庙故有石栏乃曾祖所建亦率钱鼎葺邑人响应而三党宗亲赈穷悯乏者鲜以橐空为觧至侍御既贵举火之家益增而公于三釜之入益无所私或曰贾公人实佐之昔为鸿妻今为鲍母不严而肃宝俭与慈夫妇相庄鲐背儿齿怡怡如也侍御尝述太公之庭训也自其身当舞象即举古明贤忠孝事相期勖及入对枫宸出为司理则诏之曰此欧阳修所精心案牍持平法比不以文章掩政事者之任也行矣勉之哉及侍御以廉平奏最擢置西台绣衣持斧视鹾淮海则又诏之曰此李膺所为揽辔澄清刘晏所为占风会计者孺子何幸得身试之行矣勉之哉葢侍御澄清着绩天子以兰台石室自其专司召佐词臣与修熹宗实录公则又喜曰吾家以史为姓以史为官今而后得褒诛秽直勒一代信史传之万世吾有余荣矣岂必九如为颂三寿作朋足愉快哉于是十二月朔公夫妇偕七十戚友刘公等以侍御方典天策禁兵不能舞彩膝下愿托于祝觞之言以述公生平所谓誉之为孝也予齿长太公十岁今将谋鉴湖鹿门之事是必有当太公者遂不辞而书此以侑康爵
○序郭主客集
古人有言学而从政未闻以政学也词林庶常之称诗似政学耳岭南诸君子若丙戌之林公承芳己丑之区公大相则皆颛门名家皆以诗名为木天重乃竟不能以诗昌其官世多为五岳方寸林公予不及交而与区用孺年谊最善见其终日苦吟虽对客不辍又诗人至长安游大□者必以为归用孺与予居接衡每豪饮即欢呼拍案邻若无人且分韵赋诗漏下三鼓客始散去用孺熟睡至日可中词林先辈过从鲜所延接以是失欢用孺无党遂困之耳余问林公在馆失欢状略相似嗟嗟人自忌诗家耳诗何负于时哉甲戌三月区孝廉以集视予予方快读一二卷而郭礼部亦以诗集至礼部先为庶常以诗颛门名家而承明著作之林若靳焉甚矣其有类于林区两公之遇也予方趣装上道未及卒业礼部之诗而出岭南与馆中旧事以志慨如此大部大有不朽之业在必哂为浅中语予无以辞
○重题铜龙馆序
蔡中郎石经立于太学即马伏波铸铜马式于东都门遗意往年有石刻余书者命之铜龙馆帖本此乃里中有以枣梨代为之且蒙其名无以自别今得家侄孙臣棐参政重修石本有所增定虽予书不足传然黎丘之昡知可免矣初学书在癸酉年今为甲戌历六十年如僧家叙腊不觉易世多多许颜清臣云亲见张伯高每蒙激昂授以笔法资质弱劣又婴物务不能熟习迄无以成予正似之
◆题词
茶董题词
酒颠题词
崇兰帖题词
刻六龙觧题词
贺千秋印衡题词三则
远游篇题词
江南春题词
卧游册题词
王竹坞诗册题词
杨女郭节妇传题词
彤管遗徽册题词
吴长卿饱菜轩题词
方旦心平平草题词
漱六斋草题词
陆洛诵文稿题词
唐名必文稿题词
夏彛仲文稿题词
朱伯升制义题词
原孚侄制义题词
○茶董题词
荀子曰其为人也多暇其出入也不远矣陶通明曰不为无益之事何以悦有涯之生余谓茗椀之事足当之葢幽人高士蝉蜕势利藉以耗壮心而送日月水源之轻重辨若淄淆火候之文武调若丹鼎非枕漱之侣不亲非文字之饮不比者也当今此事惟许夏茂卿拈出顾渚阳羡肉食者往焉茂卿亦安能禁一似强笑不乐强颜无欢茶韵故自胜耳余夙秉幽尚入山十年差可不愧茂卿语今者驱车入闽念鳯团龙饼延津为瀹岂必士思如廉颇思用赵惟是绝交书所谓心不耐烦而官事鞅掌者竟有负茶灶耳茂卿犹能以同味谅我耶
○酒颠题词
渊明恕醉与渔父同醒正言若反即复餔糟啜醨所谓寄大梦于桮桊而德义之矩自在也颠何容易知此则知文成之辟谷图南之爱睡皆真能颠者茂卿其酒人之雄乎若夫醉卿之天地腾腾兀兀近于天全微细披剥乃是无记所摄故凡夫醉于无明二乘醉于涅盘惟大圣人能饮酒不及乱茂卿深于法喜故为下此转语中下之根欲读酒颠请从酒诰入
○崇兰帖题词
父子书家自羲献后有欧阳询欧阳通徐峤之徐浩本朝则吾郡莫方伯与其子廷韩耳余师方伯而友廷韩每论两家之书吾师则应规入矩骞翥回翔似正反奇超俗即雅廷韩则风流跌宕后爽多姿酝酿诸家匠心独玅廷韩如五陵豪侠宝剑金九意气自喜而吾师则以温伯雪子正容对客望之意消廷韩游道既广鉴赏之家无不遍历吾师人地高华知希自贵晋人之外一步不窥故当时知廷韩者有大令过父之日然吾师以骨廷韩以态吾师自能结构廷韩结字多出前人名迹此为甲乙真如羲献耳犹忆吾师崇兰馆集成是时作者甚众独以集序属余时为诸生逊不敢应至今犹愧延陵之剑乃书翰小道何足为师门知巳効也庚申八月七日之夜梦吾师命余作草书诘旦君今索弁语漫以应之
○刻六龙觧题词
韩退之为文王拘幽操写姜里柔顺文明之致奕奕有生气虽然退之犹附赘哉六十四象皆拘幽操也彼蒙难觧忧克永观省日以易道自占曰岂吾不登于岸乎岂吾刚柔进退之间不合符于天则乎不然岂其圣明而感格若斯之难也斯以为圣学一变而小雅再变而离骚则善于怨而巳矣自屈子以来孤臣迁客忧谗畏讥有能明道着书而不为牢落怼愤之语者谁乎东溟先生六龙解乃其待命九江时着撰也穷天人之奥旨启玄空之秘扃足使公明结舌辅嗣觧颐谈易之家卓踔孤出斯巳奇矣乃先生尔时秉直蒙忌进退维谷意尚有所谓牢落孤愤者而横口所之绝无衡气唯觉忧时駴世之微旨朱弦疏越一唱三叹令人可歌可舞可悲可涕耳先生不独以此诫世而又以自省其于六龙之旨反复剖判有惕若之象焉渊乎远矣其作易者之忧乎不佞素治管氏易兹读先生六龙解更有会于心乃知焦延寿所传于京生者末矣为刻而传之于世教庶有禆云
○贺千秋印衡题词三则
吾松顾氏印薮出其印学盛衰之繇乎何言乎盛三家之村不能见秦汉之制得一印薮遂可按籍洞然漆书点画易摹也铁笔锋棱易衷也覆钮位置易循也五十年来承用之涂渐广而习者之门亦六通四辟岣嵝石鼓可鞭棰驱矣故曰盛虽然雕叶耳如画家之论形模禅家之参死句吾见狸德之执饱何取鸷鸟之成行今之盛不为衰之端乎故昔之印薮不如今之印衡印衡虽一家之书具有血气印薮则百补之衲都无神明
吕不韦云人不宝国之连城尺玉而爱巳之苍璧小玑秦汉之私印其犹苍璧小玑乎但人有其宝不必其用也自胜国时赵子昂吾子行周伯琦辈始拈出用之书画书画之与印学非夫合之双美离之两伤者耶故以蔡中郎之工篆隶而不能挽六朝印学之衰者于时书家如王谢白事皆自欵其名无所事印也以李阳氷之工篆隶而不能挽李唐印学之衰者于时书画家如虞褚李范真迹并不欵其名无所事印也此道复振于文寿承许元复有以矣
画家有神品玅品能品逸品小印亦有之若余所藏李斯之九字小玺人巧极天工错非神品乎赵武赵婴张良王陵叔孙通贾谊卫青李广张苍王成张衡之在方为珪在员成璧非玅品乎其余皆能品矣惟是昔人有云失于自然而后神则逸品又在神品之上虽非笃论如上界之有散仙厌薄天事西
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 10:25:50-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>