<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="提要,卷一,卷二,卷三,卷四,卷五,卷六,卷七,卷八,卷九,卷十,跋晞发集后,晞发遗集卷上,晞发遗集卷下,晞发遗集补,天地间集,西台恸哭记注,冬青树引注,晞发集全文在线阅读,晞发集全文在线下载,大玄古籍书库">
<meta name="description" content="诗文别集。南宋谢翱撰。十三卷。翱字皋羽,号晞发子,长溪(今福建霞浦)人。徙居浦城。元军陷临安后,毁家率乡人投文天祥,曾任文天祥部谘议参军。晚年与邓牧相好,病卒。有《许剑录》已著录,编有《天地间集》。此集由明陆大业编成,正集收乐府、古今体诗凡二百二十三首,文十三篇。《遗集》二卷,收诗五十三首,另一卷为长篇游记《金华游录》。《遗集补》一卷。附录《西台恸哭记注》与《冬青树引注》,皆明张丁注。《西台恸哭记》为哭祭文天祥,悲愤苍凉。深表亡国之痛,真切感人。。诗风沉郁、苍凉,语言明快。《遗集补》录翱作《哀江南诗》四章">
<title>晞发集_谢翱_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">晞发集</span> <br/>
          作者： <span class="inputVal" id="bkauthor">谢翱</span> <br/>
          朝代： <span class="inputVal" id="bkdate">宋代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">类书文集,诗文集,完结</span> <br/>
          字数： <span class="inputVal" id="bknum">[book_length]44731</span> <br/>
          说明： <span class="inputVal" id="bkdec">诗文别集。南宋谢翱撰。十三卷。翱字皋羽,号晞发子,长溪(今福建霞浦)人。徙居浦城。元军陷临安后,毁家率乡人投文天祥,曾任文天祥部谘议参军。晚年与邓牧相好,病卒。有《许剑录》已著录,编有《天地间集》。此集由明陆大业编成,正集收乐府、古今体诗凡二百二十三首,文十三篇。《遗集》二卷,收诗五十三首,另一卷为长篇游记《金华游录》。《遗集补》一卷。附录《西台恸哭记注》与《冬青树引注》,皆明张丁注。《西台恸哭记》为哭祭文天祥,悲愤苍凉。深表亡国之痛,真切感人。 诗风沉郁、苍凉,语言明快。《遗集补》录翱作《哀江南诗》四章,为歌颂汪元量抗元活动而作。又附《天地间集》,翱选文天祥十余人诗二十四首。此集旧本残缺,明代以来刻本多芜杂,唯清代陆大业所编,较有条理,为通行善本。</span> <br/>
          封面： <span class="inputVal" id="bkimg">Z_18851.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]晞发集
[book_author]谢翱
[book_date]宋代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]类书文集,诗文集,完结
[book_length]44731
[book_dec]诗文别集。南宋谢翱撰。十三卷。翱字皋羽,号晞发子,长溪(今福建霞浦)人。徙居浦城。元军陷临安后,毁家率乡人投文天祥,曾任文天祥部谘议参军。晚年与邓牧相好,病卒。有《许剑录》已著录,编有《天地间集》。此集由明陆大业编成,正集收乐府、古今体诗凡二百二十三首,文十三篇。《遗集》二卷,收诗五十三首,另一卷为长篇游记《金华游录》。《遗集补》一卷。附录《西台恸哭记注》与《冬青树引注》,皆明张丁注。《西台恸哭记》为哭祭文天祥,悲愤苍凉。深表亡国之痛,真切感人。 诗风沉郁、苍凉,语言明快。《遗集补》录翱作《哀江南诗》四章,为歌颂汪元量抗元活动而作。又附《天地间集》,翱选文天祥十余人诗二十四首。此集旧本残缺,明代以来刻本多芜杂,唯清代陆大业所编,较有条理,为通行善本。
[book_img]Z_18851.jpg


[book_title]提要
钦定四库全书　　　　　集部四
曦髪集　　　　　　　　别集类三【宋】
提要
【臣】等谨案曦髪集十卷曦髪遗集二卷遗集补一卷宋谢翺撰附天地间集一卷亦翺所编西台恸哭记注一卷冬青引注一卷则翺所作而张丁为之诠释者也翺字臯羽一字臯父长溪人後徙浦城咸淳中试进士不第文天祥开府延平署为咨议参军天祥兵败避地浙东後以元贞元年卒於杭州事迹具宋史本传南宋之末文体卑弱独翺诗文桀骜有奇气而节概亦卓然可传据方凤作翺行状称翺遗稿凡手抄诗六卷杂文五卷唐补传一卷南史赞一卷楚词芳草图谱一卷宋铙歌鼓吹曲骑吹曲各一卷陵州山水人物古迹记一卷浦阳先民传一卷东坡夜雨句图一卷其唐补传以下如编入集中当共二十八卷如别本各行则诗文当止十一卷然世无传本莫知其审明弘治间储巏所刻巳与凤所记不合万历中有歙县张氏重刋本益以降乩之作尤为秽杂此本为平湖陆大业以家藏抄本刋行云尚从旧刻录出卷第巳乱大业以意厘定之校他本差为完善然亦非其旧也末附天地间集一卷皆翺所録宋末故臣遗老之诗凡文天祥家铉翁文及翁谢枋得郑协柴望徐直方何新之王仲素谢钥陆壡何天定王曼之范协吴子文韩竹坡林熙十七人而诗仅二十首考宋濓作翺传称天地间集五卷则此非完书意原本巳佚後人摭他书所云见天地间集者得此二十首姑存其概耳又元张丁注西台恸哭记并诸家跋语为一卷又注冬青引及诸家考订唐珏林景熙事为一卷向来皆附刻集本今亦并録存之庶与集中诸作可以互相考证焉乾隆四十六年十二月恭校上
总纂官【臣】纪昀【臣】陆锡熊【臣】孙士毅
总　校官【臣】陆费墀

[book_title]卷一
钦定四库全书
曦发集卷一
宋　谢翺　撰
宋铙歌鼓吹曲
太祖尝微时歌日出其後卒平僭乱证於日为日离海第一
日离海青曈曨沃以积水涵苍穹神光隐豹雾空气呼吸为蛇龙赤云衣紫霓从吹白衆宿歌大风天吴遁清海宫
右日离海十四句十二句句三字二句句四字宋既受天命为下所推戴惩五季乱誓将整师秋毫无犯为天马黄第二
天马黄产异方龙为马白照夜气汗云声篲野备法衣引宸驾腾天垠倏变化闰之余劘以覇閲八姓瞬代谢驱祥灵入罟擭皇上帝监於下誓无譁出既禡市日中不易贾坐明堂朝诸夏赉万方锡纯嘏
右天马黄二十六句句三字
宋既有天下李筠怀不轨据壶关以叛王师讨平之为征黎第三
黎之埜弥苍莽迤壶关属上党有雄矫健曰余宿将於故之思泣示厥像倚孽狐势方张辨臣献议劝下太行趋怀孟虎牢计之上争洛邑以东乡王师奄至扼其吭帝授方略中厥状兽穷骇突死卒以炀胁从已逮孥肆放凯歌回皇威畅【太行依吴棫读如辈行之行】
右征黎二十六句十四句句三字十一句句四字一句句五字
上亲征李重进至广陵临其城拔之为上临墉第四
上临墉戈耀日韎韦指顾流电疾辠止其魁不及卒其魁则顽曰予虢自出坐於辕门斧以率归子往谕泣股栗语中其肝至毕述侍不及屏沮回遹鞠投於燎甘所即皇仁闵下焉【如字】止跸貔貅彻竈归数实获其棘矢纳世室
右上临墉二十四句十二句句三字十一句句四字一句句五字
湖湘乱命将拯之至江陵周保权已平贼出军澧南以拒卒取?亡为军澧南第五
军澧南溃飞鸟鹰隼北来龙蛇夭矫帝有初命奉致讨临於荆妖孽既扫胡驱而孕雉入苍莽以保王旅长驱飒振槁以仁易暴戒击剽惟荆衡及郴士如林磔其节蟊春葩秋隂我有造於南【尼心切】式敷德音
右军澧南二十句七句句三字九句句四字四句句五字
王师拯湖湘道渚宫高继冲惧出迎悉以其版籍来上为隣之震第六
隣之震震於户戒登陴彻守御神威掩至不及拒沿楚以南菁茅宿莽献於王吏奉厥土天子有诏侯西楚自南北东皆我疆龙旗虎节拜降王秦戈巩甲期韬藏冕旒当中垂衣裳
右隣之震二十句十一句句三字九句句四字蜀主?惧隂结太原获其谍六师征之?至以母托上许归母数日?卒母以酒酹地因不食亦卒为母思悲第七
母思悲母于归母闻帝语妾归无所妾生并土蜀埜芒芒奄失其疆初帝谓母子?来小者侯大者王有痍其肌载粟於仓毕有下土方归母於乡天不女夺朕言不忘
右母思悲十六句五句句三字十句句四字一句句五字
刘鋹乱岭南为象阵以拒王师象奔踶反践俘鋹以献为象之奔第八
象之犇斯惟迹蹶蹶鱼丽驾空云鸟溃南草浮浮顺於貔貅焚其帑实弃厥陬皇风播平雾星辰起皆北走唐季以来逆雏来咮岭海肃清无留後於汴献囚凯歌奏
右象之犇十八句八句句三字十句句四字【播协毕后反走音奏】
上命将平南唐誓城?毋得辄戮一人衆咸听命为征誓第九
帝命将臣誓师於征伯【禡同】牙於庭曰无刘我人曲阿惟唐以及豫章孽於南国楚粤是疆我师孔武聿禽其王始怒頟頟将臣不怿曰如上命即起予疾弓韬於衣刃以不血收其石程焚其侈淫视於丁宁筈羽不饮【平声】取其鎛磬【平声】以献於京於庙告成垓埏既平
右征誓二十四句二十三句句四字一句句五字钱氏奄有吴越朝会贡献不絶於道至是以版图归职方为版图归第十
版图归归职方昔服跗注备戎行帝锡之斾龙鸟章酧献命与胥今上及秦王外臣拜稽首笑颔帝色康毕同?来於梁?灵奕奕敷重光愿止劒履觐带裳四海臣妾配虞唐
右版图归十八句九句句三字五句句四字四句句五字
陈洪进初隶南唐崎岖得达於天子至是籍其国封略来献为附庸毕第十一
清源无诸邦力弱臣秣陵间道遣进表九门望日旌愿赐邹与郳自达天子庭四隣雕覇业国除洗天兵皇灵畅遐外蜑俗迩声明归其所隶州乞身奉朝请【音青】帝命得陪祀汤沐在王城从兹附庸毕歌以颂河清
右附庸毕十六句句五字
太祖征河东班师以伐功遗太宗卒成其志为上之回第十二
上之回舞干戚鸣鸾在镳士饱力桴鼔轰腾罕山北余刃恢恢军容肃穆王畿主辰参後服神继圣伐功卒扼以偏师断北狄矢菆鸣房蝟集的质子援絶亲衔璧幷俗嚬嚬附於化以安得其屈产归帝闲四夷君长来称藩龠节夷乐示子孙
右上之回二十六句十三句句三字十二句句四字一句句五字
曦发集卷一

[book_title]卷二
钦定四库全书
曦发集卷二
宋　谢翺　撰
宋骑吹曲
亲征曲第一
云屯列竈驱貔貅殿前杀马祭蚩尤勾陈苍苍太白湿贼帐梦惊绕营日军呼万岁摧太行华留东抺流电光重华继尧坐垂拱并土再驾无葛疆
回銮曲第二
建隆亲征回銮二之一
徂暑黎阳车驾归扫清氛翳兵更衣江都朔云车驾出凯歌消冰供尚食都人引领望翠华征人一月俱还家
开宝亲征回銮二之二
长堤夜幸士素饱孤城沈竈无飞鸟从征卤簿拜上恩太常朝上回銮表
太平兴国回銮二之三
都人望气归瑶阙星扫茸头落参伐西人冉冉留紫云六飞拥日歌回军
遣将曲第三
平荆湖遣将三之一
天门雷动开风云内前尽给羽林军圣人神武授方略斩将搴旗各骏奔王师所过如时雨洗濯焦枯向荆楚重宣德意吊遗黎素服军前释俘虏全家到阙拜上恩诏书为筑先臣墓
下劒门遣将三之二
神风流霆驱偃草天兵夜下西南道虎贲长戟来凤州归峡衔枚疾如扫庙谟万里谂诸将山川曲折图形状天同鬼授契若符坐减罘罳虏供帐归来论功授节镇铙鼔殿前歌破阵
归朝曲第四
南平王归朝四之一
荆南万里朝天道巫女云荒产芳草锦鞯道赐带盘鵰方物南来进龙脑愿陪郊祀依日光供帐归朝亲奉表勲阶邑食及隶人移镇徐戎作家庙人生富贵侯与王四海为家皆故乡
吴越王妃归朝四之二
勾吴月令牵牛中【妃以开宝九年三月随王入朝】翟茀乘风来閟宫随王劒履朝上殿黄门夜趣长春宴昭容引班入内朝龙衮当中开雉扇宴罢朝辞生局促诏赐离宫作汤沐先王蒸尝泽有差上恩许歌陌上花
谕归朝曲第五
淮南草湿网虫露家在先朝父尚主真人御极四海归偃蹇不朝称节度夜持铁劵为尔赐上恩特遣仪銮使神离魄夺取族夷功臣効命锡龙旗
李侍中妾歌第六
李筠爱将惟儋珪美人姓刘筠侍儿城危抢拨不得力雨损铅华帐下啼拥髻前言马有几犹说闺中那问此赤龙从东乘日车火绕城门内蛇死英雄际会风云奔妇人思报罗裳恩
孟蜀李夫人词第七
春荒曲薄蚕丛土屈狄归朝辞庙主官家呼母恩许归劒阁并门无处所【一作泪如雨】故衣升屋棺四绕出门哭子汴州道回肠酹酒三致辞巴蜀如归化啼鸟老身不入追尔魂卤簿临门拜上恩
南唐奉使曲第八
孤城围中拜右史侍书犹对重瞳子请行忼慨期缓师奉命日驰三百里河流遡风车北首便殿蒙恩引天袖臣肝有血不溅衣寸舌欲存建王後奇胸如江涌崔嵬恸哭不得天顔回
伎女洗蓝曲第九
後庭朱黄作衣里伎女帐帷青曳地碧緑夜挂寒不收缘此洗蓝渟露水外间学染因得名不省归朝为国氏他年寄生产鸱尾空忆宫中鸟衔子
邸吏谒故主曲第十
岭南使鹤日教战巫女才人谑相见南桡欲载远游冠卫士盗船去不还梦见随俘上江邸道谒凄凉惟故吏自言置邸本先王方物入朝缘此至闻言含咽涕洒江况乃园人旧姓龎泪辞岭海无归处蒙恩秪向江陵住
曦发集卷二

[book_title]卷三
钦定四库全书
曦发集卷三
宋　谢翺　撰
古体一
芳草怨
湘云离离沉晓月疏麻夏死白水发传芭楚女辞帐中夜逐霓旌南过越荆岑越峤殊百草恨结柔丝香不老红杏捣盐实斧创青子满地枝如扫刺桐树朽猩猩在佩杂芳蕤散秋海乡来青凤食花去瞻望灵均涕零雨
春江曲
妾身生长临江边幼嫁酒家学数钱自从夫婿去为贾别妾初下武昌船涔阳归鴈不寄影嶲州书到巳三年别时梦指水为誓惟有海鳬见妾泪愁抛锦字下中流郤见海鳬泪如水
子夜吴歌
玄髪照秋水茱茰香未歇风吹夜合花露湿衣上月
乌栖曲拟张司业
吴宫草深四五月破楚门开鸟啼歇美人军装多在船归来把弓堕弓弦越罗如粟越王献宫中养蚕不作线辘轳出屋井水浅栀树花萎子如茧乌栖乌啼宫烛秋越女入宫吴女愁
废居行
海涛翻空秋草短白蛇入窠?雀卵经年废屋无居人孕妇夜向船中产归来多雨臼生鱼穴虫祝子满户枢隣家置屋供官役买得沂王园令宅
古钗叹
刑徒鬼火去飘忽息妇堆前殡齐发白烟泪湿樵叟来拾得慈献陵中髪青长七尺光照地髪下宛转金钗二持归熏沐置高堂包裹恐为神所将妻儿朝拜复暮拜冉冉卧病不得瘥省知天物厌凡庸夜送白龙潭水中叩头郤顾祈免死永入幽宫伴龙子
双桐生空井
风飘白露井梧落叶上丸丸缀灵药琴枝连理凤鸣晨辘轳双转银缾索
飞来双白鹤
飞来缥缈立在门噣衔竹花臆欲言雄雌来去眼如雾客已彷佛知其人笙箫忽远不知处知在云牕与緑户
山中曲拟张司业
夕烟沉曙烟起野?湿茫茫空竿弄尘水栟榈遥倚西南云生叶团团如车轮桑弓蓬矢半刀笔去者送尽无来人扪萝恸哭衫袖冷白首空回扫山影
远游篇寄府教景熙
朝游扶桑根不折拂日枝莫食楚萍实掬海见虹霓黄鹄别我影目尽汉水湄况复衔其子风露何当归飘萧软桂丛零落紫苔衣梦魂知尔处落羽在瑶池
峨眉老人别子歌
峩眉有老人奉命过嵩少天风吹西翼冉冉明夕照湿尘纷堕天髪白更待报有子为异物不得入家庙恸哭东南云相望沧海峤青鸟年年来寄书久不到
琼花引
后土祠前车马道天人种花无瑶草英云蕊珠欲上天夜半黄门催进表酒香浮春露泥泥二十四桥色如洗隂风吹雪月堕地几人不得扬州死孤贞抱一不再识夜归阆风晓无蹟苍苔染根烟雨泣岁久游魂化为碧
短歌行
秦淮没日如没鹘白波揺空湿弦月舟人倚櫂商声发洞庭脱木如脱发寒蛩哀啼衆芳歇晨梳青林望吴越吴歈越吟浪花舞秋槎湿劒归无所愁生酒醒闻山鸡石镜飞花汗如雨起招如意击树枝为君悲歌君泪垂
秋日拟塞上曲
落日炖煌北妖星太白西凉风吹沙碛帐下玉人啼吹沙复吹草嘶马未知道醉後闻塔铃胡天忽如扫野驼寻水向月行露下儿曹食秋枣
故园秋日曲四首
空园久闭无人住城乌应入巢其树食尽满园绿荔枝引雏飞去人始知
故园曲之二
茅茨竹外烟火青杉鸡啁唽向田鸣家家红盐殷新杵緑树裹创子如雨
故园曲之三
龙蛇巳去荒窟宅翻藕人人下剑池岸池藕尽无浮叶惟有青青榕树枝
故园曲之四
粤王山下雾如雨吹入罗襟楚女啼身逐千艘落南去惟有樯乌飞向西
咄咄复咄咄
咄咄复咄咄野风吹云起草垡竹尘隂隂不见山鸡飞上树海没鹘人间旧事新白头淮南小儿未识愁淮南老翁叫无力瓦盆盛水看日食
桂花引
风生河汉吹鸣璫桂宫神斧伐远扬西游真人得奇曲九门不鎻天雨霜人间青烟湿尘鞚药臼嵯峨压天梦
赋得建业水
建业水秋风动扬子鱼龙夜落星斗南潮没潮生苍鹘起他年冠盖物具美风吹小船入城市潮去不来风日死白浪黄尘烟雾里中有长鱼食鱣鲔解后食鱼何处是西上国门望武昌风雨徙鱼来汉阳武昌鱼劳聚寒槮太白入月鱼脑减武昌城头鼔紞紞
赋得北府酒
北府酒吹湿宫城柳柳枝着地春垂垂秪管人间新别离离情欲断江水语女儿连臂歌白紵淮南神仙来酒坊甲马猎猎羽林郎百年风物烟尘苍老兵对月犹举觞青帘泪湿女墙下曾识行军旧司马
楚女謡
楚山萧萧吹绀髪楚女采莲歌夜发年年种菂迟城藕水深拔根丝在手悬房学茧秋雨多化为魂梦巢蜂窠前花作实采已尽後花尚蘂船未过昨昔浮萍随涨水湿紫寒青裹莲蘂
後琼花引
扬州城门夜塞雪扬州城中哭明月堕枝湿云故鬼语西来隂风无健鹘神娥愬空衆芳歇一夕苍苔变华髪宫花窣帘尘掩袜玉华无因进吴越漓漓淮水山央央谁其死者李与姜
邳州哭
邳州哭井水竭去年哭母瘴海热今年此日来邳州母死未禫子为囚邳州土湿泪长在化为苍苔色不改雨洗游魂归瘴海
秋风海上曲
秋风吹水龙上天龙女抱珠海底眠水花生云起如葑神龙下宿藕丝孔巨鳌贔屭鼍鼔随赤鱼鳞鬛陈旍旗海人见此失掺网归对妻儿月下纺自言移家来碛中十载秋风潮不上老夫一人语门前见此巳是开皇年
明河篇
牵牛夜入明河道泪滴相思作秋草婺女城头玩明月星君冢上无啼鸟天寒露净沾衣巾明河倏化为白云云飞蜿蜿秋在水石压槎头海烟起
射鸠行
少年操弩挟两矢朝射青鸠莫射雉人言雊雉蛇所化欲食踌躇筯不下街头得钱争买鸠网林抉薮无时休老父劝儿食且止燕安有毒况?美尔不见鸠食半夏鸣尔屋尔母食鸠有药毒
虞美人草词
髑髅起语鸱叫啸山精夜啼楚王庙渡淮风雨八千人叱咤向天成白道身经百战转危亡狼籍悲歌出汉堡夜帐天寒抱玉泣血变草青烟晓湿他年辟仇春草生吴中草死无妾名自从为草生西楚得到吴中犹楚舞
刘寄奴草词
榛中小草夏蔚荟叶如牡艾花如毳少年防塞得命生出镞肉中无粟起向来神奸见白昼湿竹烟青闻杵臼英雄奋臂徵此时唾落虚空散林薮汉家白蛇入本纪况是天王旧支子岂知苖裔在民伍蛇鬼犹呼帝小字
雨中怨
妾在江南家楚东忆君月落雨声空夜来入梦君无语落月同看雨不同
白紵歌
江头蓬?走吴女浣水为花朝浣紵昼随晴网晒日中夜覆井栏飘白露织成素雪裁称身夫为吴王戍柏举田家岁绩供布缕独夜讵如妾愁苦
陌上桑
旭日曈曚扬拂羽落葚空条生晓雾人生顔色逐春妍夏叶喂蚕少丝缕兰膏照茧未登簇露湿头梳惟水沐郤怜隣女学链真药炉七过煮桑薪纵逢萧史上天去瓮盆生苔愁杀人
折杨柳
月时折柳江头别春去来看柳上月翠翎小鸟巢短枝巢老重重编败发人生贫贱多别离巢中发密妾发稀人生富贵能几时年年柳色青緑垂
曦发集卷三

[book_title]卷四
钦定四库全书
曦发集卷四
宋　谢翺　撰
古体二
废瑟词
发埋空山贩缯客草中惟弃秦时瑟樵夫拾置贻乐工朱徽作弦如墨色自从汉曲入铙歌清庙无人传不得至今崔嵬人巳死越春虫闻呪子
飞仙引游沃州水帘谷作
赤城後门桃花尾湿浸蘼芜洗苍耳小支菩提海上来天风吹下谷帘水斜珠界左转复右华盖县肝三叶紫内间肉芝承乳流鬼母仙姝临洗胃苍龟守关朝太微色阻谗神诬奏事海桑男子在谪籍驱鹿行车闰年至
樊夫人上昇词
四明山樊榭即汉刘纲与夫人樊氏上昇处
石蚝粘牕秋见海山鸡夜啼弄毛彩王孙吹笙导夫人青发凌风素霞在雨尘离地白浩浩河西种星榆树老海桑童童日出归衣湿上池洗头草
侠客吴歌立秋日海上作
潮动秋风吹牡荆离歌入夜斗西倾佽飞庙下蛇含草青拭吴鈎入匣鸣
岛上曲二首
皮带墨鳞身卉衣晩随鬼渡水灯微石门犬吠闻人语知在海南种蛤归
岛上曲之二
夫招贾客岁经辽自到城中卖织绡郤买铅华采珠母?榔露下月中调
落梅词
北风花糁枝春风花糁衣青鸟梦中见畏来花下飞岂是得春迟因缘别春蚤夜湿灞陵苔半在古驰道入瓦雪冥冥离树香草草那无返魂术不忍见春老
望蓬莱
青枝啼鸟波延延方士指海谈神仙五云垂天光属夜老父相传说车驾千官此地佩宛宛舟发黄门止供顿绕樯赤日护龙旗西北驿书驰羽箭百年尘空沧海晩月落无人度灞滻鷄鸣白石烂如银蓬莱不见夷州远
结客行
结客卫京师弃家南斗陲相看各意气欲取辽阳归事左脱身去岂为无所为家藏楚王子手执五陵儿泣奉先主令白旗曏天挥鞭屍讐必报函首捷终驰力尽志不遂以死谢渐离
古别离
仙人别母母哭啼遗以神药乃醉之醒来哭定记儿语食此庭前双橘树叶能御饥病能愈岂似当时逐儿去隣翁有女立我前取刀剖腹尔勿怜但尔嫁夫能治田生子不愿生神仙
花卿冢行
山谷云花卿冢在丹陵之东舘镇至今犹有英气血食其乡
湿云馍糊埋秋空雨青沙白丹陵东苺苔隂隂草茸茸【上声】云是花卿古来冢花卿旧事人所知花卿古冢知者谁精灵未归白日西庙鸦啄肉枝上啼緜州柘黄魂正飞
和靖墓
山中处士白麻履死後无书献天子青童玄鹤昼上天夜下玉棺葬湖水湖堤四合封如发芳树玲珑倚春雪百年凤舞云雾空玉椀人间出句越宫岚塔雨恍如失飞网绕湖冠聚鹬琳宇焚芝秋寂?斗下无人祠太乙
莲叶舟
湿云冉冉依芳芷楚女神弦迎帝子天人种莲露染根一片碧花秋堕水笙箫闻声影如梦浮花漠漠船来重神蛟蜕肠江水湄化为五色光陆离中有玉人跨蛟舞藕根断丝罥人衣碧瞳秋发眠清夜按肌不粟清露下
玉井水
玉华翳日神封井液冷秋根洗云影年年天女下来观露湿风吹太华顶冰枝脱叶坠欲舞青鸟伺枝忽衔去夜深井气白吐虹井中龙子如守宫凡人不敢饮此水往往梦寐游其中
送人归乌伤
湖边老屋墙压篱饥鸦啄雪枝上啼湖中葑田产菰米菖蒲花开照湖水蒺藜老翁呼不起曾入东宫教皇子文雅风流俱扫地瓦砖掷人老兵醉後园小坊近市?借人樗蒲无税钱君归故里何所怜
覔紫芝
少微昏见觜觽中山深夜气光流虹青芝独产林下石染根湿云如紫漆天门梦断路初回山鬼守根不敢食银泥彻鎻守者疲老翁持呪取夜归明当食之闻鬼哭对尔洗膓还入腹
雨後海棠
春光揺揺一万里野粉残英空蜀水天人愁湿红锦窠万里移根泪如洗苍苔裹枝雪堕地雨中闻有西南使化为黄鹄凌空青开时衔花落衔子緑章青简下蓬莱滞魄游魂恨未已至今鹦鹉啼猩红不随明月葬空中
登广陵寺塔望南高峯【寺碑纪太宗潜藩时事】
城池风烟杯度僧广陵孤塔悬昼灯塔灯上齐南高云南高峯颠祠歙神灵旗萧萧卷清雨结喉巫阳能楚语回望人烟塔峯北惟有空城临水浒赤蛇不神江海翻薮泽狐狸作巴舞当年介弟阶防御玉鸾青鞭上天去
雪度
千山万山雪崔嵬欲流不流水洄洄蛰熊出穴戍草短客行心急梦归来南园桑柘未生叶南溪渡头不可涉朝种木兰拔为檝
閲方史君登行状
九江黥王所理州衰年?箠作诸侯唐人旧隐衣冠尽归闯宫潮不得觐天吴舞罢尘土飞廿【音入】载猩云寄归殡当年电隙岂所问生死身名惟转瞬睦人共说方饶州番人作庙祠唐震
食荠歌送别方安道
山中荠发烧余地与君为客同食荠荠长故君收烬余君归食荠如食荼我家瓯越草应出土湿烟青归不得相逢举酒复为别对君盘中不忍食
夜宿南明县斋
朝隂扣舷清剡曲暝投天姥峯前宿桂虫食叶露湿身影落莓苔云矗矗天风吹枝断未殊梦寻杳霭来绦车下车者谁藏姓氏夜向琼台读诸子觉来隐隐声在耳月向西南望为水
书画梅花水仙卷
风吹韈露明微照芳云弱植仙姝庙髻鬟零乱在枕函月里罗浮梦中到鲛绡拂尘蝉翼隔牕雾凝寒唯影入晓来坐对残空标翠翎不见额黄湿
冬青树引别玉潜
冬青树山南陲九日灵禽居上枝知君种年星在尾根到九泉杂龙髓恒星昼霣夜不见七度山南与鬼战愿君此心无所移此树终有开花时山南金粟见离离白衣人拜树下起灵禽啄粟枝上飞
小元佑歌寄刘君鼎
前甲子小元佑句章祲黑权臣死端平天子初改纪袭芳泰陵种兰芷当秋淮甸枯草黄弯弧北向射天狼弧南星光天狗堕入蔡生擒伪国王是年南海无波浪月湿珠胎君以降只今六十空白头独骑麒麟补春秋天回星周美恶复人世更传蔡州録
句章见月食
縠州见月如鱼口沫聚痕消暗牕牗鄞城见月如破臼弃药含垢挂南斗龙蛇伏气诸脑空水中睡失羣隂母其间海禽独夜啼黑云赴海同奔犀市人识母不识父击拆摧扉救月死况值蕤宾月十五干神附甲支在子孤子哀吟离楚尾泪落荒江吊南纪犹忆秦淮哭日年不敢仰视看盆水
避暑城西观吴道子画老君像
湿烟挂龙天海头角城溽暑如炎州白氛翳景失楼阁蓬莱缥缈不可求解衣挥麈子城下地涌青莲隣古社卷帘看画人犹龙矫首见龙还见画碧幢发雪垂过耳弄笔者谁吴氏子
赵安天北游求诗安天韶王孙作诗送之
海云抱沤海水热道路征人裹冰雪怜君独作万里游雨把莲茎手中别莲茎刺多莲叶湿翻为君衣覆为笠汴南淮北多故人马上相逢泪相揖故园萋萋长草根迟君归来洗雨痕青鞭碧影角湖曲芳梦犹到韶王孙
逃暑崇法寺
城南古寺凉生处草色遥连孝子墓棊局雨生苔藓文袈裟晴挂芭蕉树自昔闍黎修白业会公惟与舒王接只今尘土影堂空石上犹镌麻纸帖
鄞女墓
网草新垂月中露青禽夜宿菱塘陼寺西幽修云覆土知葬舒王下殇女百年光尘事事新皇子夫人墓作隣民间压胜祈新鬼穉鬼久随风雨陈去来佀尔勿复道白下锺山梦中老
宝幢山寻黄提刑震旧避地处
甬东寺里逢陈若双袖龙锺行带索问知黄公旧避逃宝幢山下坐丛薄日惟一食祷先灵不愿拾得不死药仰天呼号得正终一往不复至城郭公初着书女立旁公死母亡家濩落予为户曹取公女欲叙因由无与语得来与子行林莽月落山空识其处
城西废园
水门夹西雨连越邺瓦畊残莎草茁谁知当日夫容园湿路迷城暗车辙夫容青根聨戚里美人对博蓬山里潮痕欲上红露曦知是日高梳洗起园南禁絶人行道中有民间旧宿草废园起垡鸣窃脂寒日始应通祭扫
曦髪集卷四

[book_title]卷五
钦定四库全书
曦发集卷五
宋　谢翺　撰
古体三
寄题何氏緑绮楼
北岸有高楼其南多药树仙人昼采之遗佩乡江渚化为緑绮琴轸徽微已具有客来南方振衣坐其处风吹朱鸟巢欲落鸣至曙山分地肺云水流天目雨别去重所思别时不能去
夏日游玉几山中
曳舟来山中出郭税吾驾独慕忻衆胜晨发乃及夜岂无城中山爱此足幽野横陈玉几峯隐护碧殿瓦并州古男子礼塔於此舍而我饮冰人犹为内热者拟擕桃枝笙舒卷得饷暇明席织海草因之一枕藉冷风吹雪空相与坐其下
雨饮玲珑岩下
垂云起嶔嵌衣被松与桂夜含星斗光隐若金石气雨来辄阻之不得抚苍翠下有桑门子饮用陶匏器盆中蓄海石左顾如牡砺疑此碛上来不知几年岁桑门却门客所居何姓氏回指南海峯苍茫倘一至
翠鏁亭避雨【亭有魏王妃所题字尚新王尝以皇子成德军节度使镇明故妃至其处】
客有游山衣着久如薜荔行行万翠亭忽作风雨憇仰面无所覩梁间有题字问此何人书婉娩有弱气云昔魏王妃学书似李卫乘云到此山洒?在空翠尘风吹土花倏忽景物异疑此梦与仙不类人间世
过舒临海故宅
破壁湿海藓水?日气蒸云是舒公宅其孙艾且仁昔公初作尉视事即斩人上书称臣亶待罪沧海滨天子有诏至汝亶可治民尔时荆文公上方邑之鄞闻此辄异之久会公秉钧谓此非狂狷引用至中丞立朝思蹇庶以报君亲苏公下诏狱谗者用事新於此与有力岂为重其身晴风吹海雨山川尚横陈俛仰勿太息徒为惊尔隣
銕蛇岭长耳僧
岭上有神僧风吹竪两耳云昔垂至肩手提忽然起游方得至术来此制蛇虺衣缝独茧丝裂缝蛇尽死至今山下草食之蛊可已客去勿复言海隅多幻诡
观水
积隂生壑雨野水学江流对屋见灯火相望南渡头浮槎到高树白鼋起沧洲变怪若不测神功安能尤稍退见涯涘及来痕沬收崩涛出白石隐隐如博投水杨洗荒根素髪生古愁见此倏若化故流还胶舟荒源不可诘欲尽山云求
听雨
山厨压炊烟野雨起薄莫孤客卧空牀不识门前路回风已若休入壑勿如赴荒林啼鬼车往往不见处隣翁起厌胜呪作禹余步听雨杂呪声起歌助其语呪尽雨亦止还眠向牕曙
寄所知
何处识君面青天云雾裾携琴上衡霍玄髪向风梳别去看流水三年此躇踌偶同海鸟梦为致空中书
池上萍
浮萍随涨水上到荷叶端水退不得下犹粘花萼间花殷青已见叶翠枯始斑何如根在水根蔕相团团人生慕高远风云事跻攀絶髯尚号叫化为鹤与猿幸未及枯槁万里吾当还
十日菊
今日非昨日尚觉秋英好明日异今日秋英讵云早所以惜芳人采撷常贵少而彼千载士怜尔独皎皎曦霜敷朝荣零露抱夕槁千载且复然一夕宁恨老
佽飞庙迎神引
剑歌兮击筑茭青兮蓼緑夕济甬兮沉玉步巫兮禹孙葺神藩兮楚军神之乘兮海云噀芳兮越呪斩将兮神佑秋零露兮为醑春集鸦兮神语风萧萧兮满旗云之车兮来思
鸿门讌
天云属地汗流宇杯影龙蛇分汉楚楚人起舞本为楚中有楚人为汉舞鸊鹈淬光?不语楚国孤臣泣俘虏他年疽背怒发此硭砀云归作风雨君看楚舞如楚何楚舞未终闻楚歌
赠写照唐子良
吴中衆史今代画不独画人兼画马唐生家住金华云对予独肯画古人夕阳西下东流水纷纷古人呼不起东都留守吴中豪王府勲僚旧俊髦当时气薄隂山日勾陈苍苍太白高百年水竭海尘上谁见凌烟拂蛛网霜髯磔磔开青新彷佛犹带黄河冰忽疑稍会怒色止或可从傍窥谏纸唐生见我泪如洗颇忆古人今不死俟我气定神始闲命笔更起唐衣冠
种葵蒲萄下
茙葵花种蒲萄下年年叶长见花谢蒲萄渐密花渐迟开时及见蒲萄垂微风揺曳架上枝隂云凝碧行琉璃天人下饮蒲萄露花神夜泣向天诉谢尔蒲萄数尺隂不如寸草同此心
送残暑
向已送残春当兹送残暑离尊虽不同时节会有去平生苦汗尘欲避无处所骊驹出商音畏不将风雨却忆别花时红尘挽衣履回首汉诸陵落日无穷树
有洗旧诰绫作青色鬻将以为缘以绀缯易得之作手卷赋小乐章求好事书其後
吴宫辇路伤行客茧冰压云凝碧色门前新扫染家隣借人铺设残衣帛宫花剪绫连院号覆取翻看成一道织纹婉转勑字新知是初谁六尺诰城霞失彩宫藓病中与海图上衣领改顔幸售缘所遭褪药玄香洗蓝影青绸易得泪承睫击筑楚歌无故业歌残求书好事人异代倘传诰绫帖
广惜往日
崈真院絶粒示儿宋礼部侍郎谢枋得所作也粤人谢翺用其语为楚歌以节之其词曰
汉有臣兮龚胜卒噤不食兮十四日今忍饥兮我复渇道间关兮踰半月幸求死兮得死苟不得兮无术凤笙兮龙笛燕羣仙兮日将夕风吹衣兮佩萧瑟骏龙兮寥天行成兮缘毕
雪中方四隐君访宿有诗忆鹿田风雨旧游奉和并呈吴六赞府
金华入北山空响出静竚鹿田在其颠肺石来风雨有客六七人昔游至其处惟我愁不眠起坐蹴君语谓此定何声百感生离绪既非琴与瑟复异砧将杵醉者呼不应愁者自为苦空棂怯孤衾展转如巢树湿歌散余悲以足拊柱础尔来又七年欲至困羁旅传闻老桑门已复蝉蜕去入山恶少年巾鉢空其聚乃知人世间何者为客主而我同怀人忽复异处所梦中遥相望各抱不售贾有客不同游亦是同怀者地主况有期舆马不待假倘规宿山中畸人不应舍
九日
秋风飒以至今日重阳日眼明对南山尚想陶彭泽向来建威幕颇见有此客驱车不小留驾言公田秫一朝又弃去此意谁能识寄奴趣殊礼风旨来自北只今王江州建国功第一故是阿珉孙举动良足惜饮愧望柴桑稍以自湔涤殷勤白衣饷犹恐不我即中路候蓝舆要致已甚廹葛巾赤两脚颓然向林宅此翁本坦荡焉能苦违物虽然可计取中实未易屈华轩又何羡自载返蓬荜终身书甲子往往义形色如使磷与缁安得为玉雪篱边菊弄黄粲粲正堪摘我方持空觞千载高风激
送袁太初归剡原袁来杭宿传法寺寺在德夀宫北今行路及园即宫旧址
大雷山下鄞江口石湿落星海涵斗莓苔琐囱居鬼神散髪天衣夜行酒百年绮语堕凡尘刘公不还谢公走祗今零落三秋霜犹说先朝人物薮道逢袁家美年少欲挽吴潮归两袖自言学出戴君门又说舒君忘年友舒君白头爪尘垢戴君业成衣露肘君来何处覔知音吊古凄凉无老叟出门择语归计餐顾忌惭皇无不有不如归食空江槎初生淡菜如珠母风帆送客来夷洲白帢青衫谈不朽君不见君今宿寺多鄞僧耆旧能言几人在隔墙食栢秋麝过废石坡陁旧南内
杂言送郑主簿炎之官昌化
郑尝两请福州文解皆为词赋第一
刘先生名肩吾闽中词赋天下无当年战艺夸顔色进士出身两回得卢公里人正在朝相见相逢九官宅余时犹弱起慨慷谓此未足荣其乡丈夫事业在简册要令姓氏留耿光继闻郑君年最少人物气象尤堂堂白鹿山南介公後禽蛟两祭狮子王梦魂欲见无由据侧荔芭蕉春复暮时移乃尔来霅间因作广文求主簿顾予多病澁语言面垢毛焦着麻布山中乞食城中归徵诗送赠非所宜已闻之戍向昌化此地人传多畏怕龙居嗜燕烟入巢病甲垂櫩腥雨下乂闻山鬼吹灯夜来向人家避官舍君持何术径往居此无百忧便将天雷斧柄塞鬼穴巫山銕鏁沈龙湫秪足自乱不得休岂知从心致祷动幽隐使龙无嗜鬼无愁不知君能致此不龙不须酧以酒鬼不须祭以肉秋旗卷雨晓案烟时向县斋望天目【一作龙不须鍼以砭】
曦髪集卷五

[book_title]卷六
钦定四库全书
曦髪集卷六
宋　谢翺　撰
古体四
避暑池上拟古
游子渺天末晨光东南驰良时不易晤胡为徒来兹丛栢结夏塔轻蒲生夕颸空有齐纨扇团团手中持持此欲永久但感顔髪衰爱尔云中鸟浴彼道上池余翎委弱藻飞去犹沦漪极目送不返将以穷所思
拟古
翔鳞化海鳬不化脑中石人生弃井邑寄处终为客常怀坟墓思永夜良局蹐秋风吹蓬颗絫絫如布奕上为考与曾下为叔与伯岂无故鬼悲翻念远行役服药得神仙去後惟留迹忽梦南游云想逐孤飞翮
其二
峤南毒草花离离北潭址洗花潭洞中水黑鱼尽起岂无建溪芽投之以方匕南山有雨来百毒化为水临流招故人洗髪弄清泚
九日前子善来会山中
朝寻寒露枝暮摘不盈把风吹西南云幽情谁与写有客来缙州遗我古盏斚中有鸳鸯文色如铜雀瓦浮以郁金蕤苍藓藉其下此物宁足感聊用助歌者但怀郢曲悲岂计所知寡
九日集葆山寺得载字
贫居懒出门未到辄复悔偶寻秋夕英顾见石璀璀手斸松根苓下有坟千载青山如葆羽无人禁樵采狂歌呼麯生悲往兴故在未卜遇浮丘犹堪居畏垒
九日禺中登沃洲放鹤峯南望天台诸山
镜面小蓬岛入剡脱我骖舍櫂来沃洲下岭见精蓝修眉浮天姥天台在其南良游爱九日巾堕髪不栉醉浮秋夕英饥食决明实远寻竺僧迹俯仰千载陈狂呼许元度王谢十八人彷佛川谷应草木皆冥冥便欲即之语又疑物所冯闭目游太初寥廓以为隣
五日山中
东隣拔蒲根南隣烧艾叶艾叶出青烟蒲根香胜雪乾坤生磷火隂碧期月光烟随艾叶散进此菖蒲觞蒲觞益齿髪齿白发如漆余饮不尽器置之五七日五日化为丹七日化为碧一服一千年令人生羽翼
寄题山隂徐氏林亭三首
见南亭【拟古】
青林见危构南山覆其陲林居何为此所爱烟雾姿上有鹧鸪鸟来从溟海湄飞止不他乡畏与宿愿违违此顷刻间万死莫赎之而忧中夜露辛苦湿毛衣毛衣岂愿湿即湿非所辞莓苔与薏苡含弄寄相思
山隂茅宇
山隂久凄凉复尔见茅宇客来爱其人问此於谁语自云尔先茔玩构亦庐处朝光凌爽气初岩亘修渚平居狷介心秪以自为苦日夕驱其奴名之同所恶驱汝汝不辞我怀良可悲
小华阳亭
句越山中长木莲华阳仙女此餐烟松花飘落无寻处都在徐君剑树边
九日黎明发新昌望天姥峯
南明剡东山亏蔽草与莱前冈接远阜树石如苔莓西南见天姥旭旭云日开下有采药径仙人招我来手持白菊花泛以青螺杯倾杯化灵药蕤芳入客怀俛视浮?居白气为尘埃凉风吹脱巾一往不愿回便投此策竹骑龙下天台
五日观潇湘图
五日泣江篱骚人沉佩褋年深吊古客满门垂艾叶既垂青艾叶复竞画舟檝明时内阁子供奉进瑶帖岂复怀沅湘?舜愬往牒江流物色改看画泪承睫彷佛旧居人指点失故业三户空鸟啼九疑列如牒
玉麈尾
客持麈尾柄色夺环与玦尘心随影祛一片若行雪神兽潜空山何年探灵穴忽失落人手遂为谈者悦隂厓起白气篆古踰轩颉一拂沉藓文再拂字不灭一拂蛟螭腾世眼不能别投尔隂厓?惊怪吐其舌
铁如意
仙客五六人月下鬭婆娑散影若云雾遗音杳江河其一起楚舞一起作楚歌双执铁如意撃碎珊瑚柯一人夺执之睨者一人过更舞又一人相向屡傞傞一人独抚掌身挂青薜萝夜长天籁絶宛转愁奈何
谢子静寄端午药煎
桃弄朝烟含虫链百杵山人入药籙捣日月逢午甘酸杂衆味能生玉池乳颇忆越唫人性静无所苦中年白髪生寄以润肺腑为谢山中人愿结山中侣
因北游者寄峩眉家先生先生曾宰建之浦城故末章及之
灵关高缥缈缥缈出曾城其上盘紫云倏忽牛马形交青不栖树浴彼青泠泓惟有孤鸑鷟衔命此山灵迎风遡寥廓杳杳西北征羽毛中道折六月霜霰零囬首灵关云泪下如悬缨
其二
江淹所治县粤王曾种树山人雨後来空台唯宿莽故人出端平子孙今不武寥寥南峯寺枮禅尚灵雨犹记桐乡祠影前及僧语
寄东白许元发
昔我来南方采药与君遇仙核堕寒芜水花明远渚云空参语外露下离立处别来荒烟中五阅寒与暑寒暑岂异初肌髪不如故闻处人道变未得世病愈驱车望东白此情那可遡倘及乘青蜺为君拂尘羽
秋暑饮僧舍分韵得界字
夜露揺井梧明河涵左界酣眠知何益筋力久已懈余氛薄中餐幅巾无所挂欲去岂不能有兴辄中败浮醅济瓜茗隂鼎漉姜芥忽醉此山中解衣如脱械凉颸扫地生尘暑焚香迈空巢见落毛石髪卷如虿
拟古寄何大卿六首
空山产桐梓拟作膝上琴琴成不他饰种漆江之浔独无徽将轸何以发商音但得独茧蚕饲之扶桑隂烹鱼腹有胶不患海水深
其二
雌雄双碧鸡所食琪树蘤来栖药洞中当春怕乳子其?秋别时守此唯雄耳可怜衔子归万里渡海水
其三
世传卖药翁出市恒骑虎朅来空山中恨不辄与语长啸归无家独指梧桐树既指梧桐树复采梧桐子持以赠所思浩歌聊复尔
其四
石间道人影见者恒髣髴浮云过列仙与语呼之出身亦竟不出影亦竟不没含涕谢仙人天地此终毕
其五
流来山中花绀碧三百里漪漪歙砚云含风入秋水五芝与八石往往产其址岂独秘灵文亦复隐奇士不见施家郎诗词独清泚一朝控白鸾吹笙洗尘滓
其六
山人食木实竹实以饲凤闻此来空烟三载脱尘鞚不见玉笙音惟闻溪鸟弄西台忆故人野祭忽如梦仰视浮云驰不觉哭之恸
岩居效贾岛
岩岩百尺屋山鬼寂四壁独抱震余桐横此风中石梦见一道者手持青瓦砾谓此有至音世人不能识粟尘起嵯峩沧海寄一滴语罢失其处觉来空叹息摄衣起楚歌断弦如裂帛悬藤月露深蛟龙舞其侧
萍间穉荷效王司马体
初萍半含絮顷刻开数亩荷生浮其间风雨足解逅百年游子心欲作千岁久昔为浮萍根今为穉荷藕荷高刺已生鱼游触其首离离荷下萍吹向白鱼口
效孟郊体七首
手持菖蒲叶洗根涧水湄云生岩下石影落莓苔枝忽起逐云影覆以身上衣菖蒲不相待逐水流下溪
其二
移参牕北地经岁日不至悠悠荒郊云背植足隂气新雨养陈根乃复佐药饵天涯葵藿心怜尔独种参
其三
闲庭生栢影荇藻交行路忽忽如有人起视不见处牵牛秋正中海白夜疑曙野风吹空巢波涛在孤树
其四
落叶昔日雨地上仅可数今雨落叶处可数还在树不愁绕树飞愁有空枝垂天涯风雨心杂佩光陆离感此毕宇宙涕零无所之寒花飘夕晖美人啼秋衣不染根与髪良药空尔为
其五
越禽惜羽毛不向恶木栖木奴重踰淮爱尔巢其枝巢枝不食实中有二老綦乳子明月中梦绕东南飞
其六
弱柏不受雪零乱苍烟根尚余粲粲珠点缀枝叶緐小榻如僧床下有莓苔痕对此莓苔痕三年不敢言莓苔倘可食咽雪待朝暾岂无柏树子不食种在盆
其七
闺中玻瓈盆贮水看落月看月复看日日月从此出爱此日与月倾写入妾怀疑此一掬水中涵济与淮泪落水中影见妾头上钗
曦髪集卷六

[book_title]卷七
钦定四库全书
曦发集卷七
宋　谢翺　撰
五言近体上
近体二首
南?去来尽音书不可凭应过蛮岭瘴闻拊楚臣膺沧海沈秦璧愁云起舜陵可堪梦魂在回首旧觚棱
其二
月离孤嶂雨寻梦下山川野冢埋鹦鹉残碑哭杜?妓收中使客民买内医田到此闻隣笛离情重惘然
中秋忆山中人
兹夕发清啸为君楚舞终西风五陵梦凉露九霄中野逻烟常起溪流榜不通天隂无乳兎林尽见飞鸿湿湿云垂髪丸丸树偃弓剑歌玄武莫尘语白鸥空秪有淮南泪应沾青桂丛
僊华山招隐
黄帝女昇仙处山下有昭灵祠献陵赐额犹在
轩后悲苍剑神娥下玉箫攀髯初失梦遗蜕尚?歊碧堕升棺影青分产柱苖山精依鹿竹天雨湿鷄翘有约成孤愤无人重久要豢龙因姓氏使鹤语轩轺冉冉将终老冥冥不可招无书寄青雀有恨在中条
答烟萝隐者
月落烟雾动遥知夜不眠紫苔生水底白发坐岩前野鹤下窥影山人疑问年微吟度小刦劳赠远游篇
送人归蜀
白髪梦乡国君归路不迷洑槎秋见草荒栈夜闻鸡月过秦凉北星深河汉西何因到郤返吴语话分擕
忆梁礼部椅
闲庭芳桂丛相忆曙云空文字能娱老莓苔此兴同青山明月下家口少微东岁晩西庄路柴门语自工
拜玄英先生画像
来此得公真尘埃避隐沦水生溪榜夕苔卧野衣春雨冢侵吴甸荒祠侑汉人微唫值衰世为尔独伤神
哭正节徐先生
凄凉携子女冠佩赴重隂塌井千年事青天此夜深哀辞山石刻恤典海丹沉里族南薰梦东都直至今
送汪十
多年隐卖浆此去结山房扫菌侵花落种松如草长老期秋欲至贫味水初尝岁晩逢樵猎音书定不忘
槿树
白犬吠行人西风杵臼新洗香澄宿水曝髪向秋隣野草依沟尽宫花入帽频人家小门径怜尔独相亲
悼南上人
翻红卷未终闻打寂时钟尽说他身在惟应外国逢锡声归後夜琴意满诸峯忆昨安禅处湖云起白龙
元日读老子望瀑作
空山无辙迹悬水下分洪醉醒听犹在寒暄色不同异书天姥秘灵物乳池空秪忆残年雨先流到海中
雨中观海棠
风吹帘网动对尔惜芳菲蜀雨何人在吴宫秪燕归烛消春粉尽泪湿野香微抱蘤残青子鸟衔随处飞
哭所知
总戎临百粤花鸟瘴江村落日失沧海寒风上蓟门雨青余化血林黑见归魂欲哭山阳笛隣人亦不存
二月十日
山居少四隣槠叶半为薪野色生遥念空江滞此身风涛春忆越亲旧晩游秦独拟寻鸡犬云萝挂葛巾九日韶卿子善有约不至子静亦归桐庐与景云饮瀑下作
揉蓝染钓緍欲老此江滨九日寒泉水他年白髪身隣州曾约客别业未归人嗅菊知吾事那能更问津
呈王尚书应麟
寒风吹鬓影客泪湿衣尘千里见积水满城无故人船歌瓯雪尽剑舞越花新独忆丝纶老相从话所亲
山隂道中呈郑正朴翁
杨柳远天色野风来水涯异乡同梦客今雨故人家越树夜啼鸟禹陵冬落花悠悠江海意为尔髩先华
送毛耳翁之湘南
湘草碧於水王孙尚此留一身行万里双鬓集诸愁月落岳云曙龙逃海雨秋可能无事业相见竟悠悠
寒食姑苏道中
频年感烟草荒塚几人耕吴楚逢寒食山村见独行天隂月不死江晩汐徐生到海征帆影悠悠识此情
别子静郤送之霅
独往知吾事语离何所求故家无别业残梦下扁舟积叶吴宫冷唫猿顾渚秋那能不相待覊旅负清游
哭肯斋李先生
落日梦江海呼天野水涯百年唯此死孤剑托全家血染楚花碧魂归蜀日斜能令感恩者狼籍慰荒遐
八咏楼
江山此愁絶寒角梦中吹飞鸟过帆影游尘空戟枝水交明月动槎洑故州移已薄齐梁士犹吟沈约诗
至日忆山中客
山村云物外至朔闰年愁独客语茅屋樵人共白头驿花残楚水烽火到交州欲隐裂裳帛春来重结裘
怀峩眉家先生
露下湿百草病思生积愁窟泉春洗屐氊雪莫过楼魂梦来巴峡衣冠老代州平生仗忠义心自与身仇
哭广信谢公
自尔逃名姓终丧哭水滨海僧疑见貌山鬼旧为隣客死留衣物囊空出告身他年越乡值卖卜有斯人
雨夜呈韶卿
相看陇水云一夕几回分预恐今宵雨他年独自闻野花同楚越江霭杂朝曛不得锄芝术逢樵却寄君
暮春感兴
天涯芳草梦此意未应冺独对风烟老虚为江海人渔樵分落日樱笋过残春举世无知已他生应逐臣
秋日忆过秦国公主园
野影林柽尽山昏瓦塔齐凉宵风雨过一雁西南啼岚雾洗巾帨井泉生蒺藜伤心拂尘麈衣泪湿空绨
送道士归赤松
闲身可得仙诸妄觉仙年夜气浮秋井隂花冷碧田礼星逢鹤下呪食待人眠叩齿通悬解祠堂山影边
送僧之天台
石桥南北路师到动经旬尊者定中影凡人回去身戴经支锡重作礼纳巾频杯海归何日长眉问四隣
雪水
寒英涨碧沉浴鹄冷难禁太白消秦日中接蜀隂频汤清洗瘴入茗味如参人世淄渑口应疑别未深
用韵酧友人忆寄
麻衣拂市尘外事不干贫野气生寒井天隂压莫春闲身分楚鞠白髪作吴人已斸蘼芜径青鞋忆寄频
鼔子花
尘湿西风泪沟西影见君碧衣羞远日天梦冷秋云蔓引山精径篱衣楚女坟海边逢卖药采实故应分
山寺送翁景芳归觐
弱云竹水□叶影碧离离野别如秋梦他宵独尔思林残西域果锺动下方棊可得朝还莫相看长在兹
寄朱仁中
闻君经乱後居处畏山?家在聚如客粮余食带烟戍鸦分落日烧草共残年因忆先丘壠於今是极边
僧舍避暑分韵得入字
故人隔天风海水吹不立聊将尘渇心远赴山中汲晴香芝菌生暝翠雾露湿惟应鷄犬深幽林听经入
游钓台
古台临钓渚遗像在苍烟有客随槎到无僧依树禅风尘侵祭器樵猎避兵船应有前朝蹟看碑数汉年
西台哭所思
残年哭知巳白日下荒台泪落吴江水随潮到海回故衣犹染碧后土不怜才未老山中客惟应赋八哀
江上别友
相看仍恸哭欲学晋诸贤戍近风鸣柝江空雨送船朔云侵别色南雪忆归年拟共锄青术无为俗事牵
题翁徵君集後
樵猎识冠裳何言志四方离秦风日冷过楚薜萝长野梦违徵诏衰年枉荐章故山唐室晩应种术为粮
除夜闻雷
牢落长为客残年独拥衾灯分寒夜火雨过震余隂捣药滋玄髪书符?黑祲相看故乡泪不敢效吴音
曦髪集卷七

[book_title]卷八
钦定四库全书
曦髪集卷八
宋　谢翺　撰
五言近体下
元日枕流亭听雨
征铎残年雨唫听忆到城愁云侵歙尽梦日向吴生药产难离性滩流不掩声他宵桦烛饮因想此中行
春日寄书代乡人答
沧江失钓緍白社苦唫身风雨他年别干戈旧国贫春祠占远梦腊市忆行人故垒夫差地遥知哭为亲
人日雪
连年逢此日寂寞在山居故国云归尽高杉雪下初隂霾占户口雷电失天书可得俱无事清唫始晏如
早春寄岭海流人
短褐随南贾衰年异壮游龙旗虚左个鸿影别中州晩避高丽使春乘百济舟王孙与芳草相忆可能留
过孙君文旧避地处
相逢还自失相见尽天涯隣壤初移戍空山此寄家剪茸春过鹿伐竹旧烧畲去後余荒槿依沟结影斜
春日迟子芳游乌龙山
乌龙烟霭北君去为亲留彩舞初离席音书缺寄邮雨登人日冢槎别客星洲应有他宵约相从及此游
奉和毛益乱後经太白坟
遥知风雨後明月湿江蓠几处如寒食荒流空莫思雨畊侵坏冢春网得沈碑若起论兹世先生何所为
忆过徐偃王祠下作
徐王遗蹟地花落旧岩阿山鬼下茅屋野鷄啼苎萝别祠江路见疑冢草间多寒食思家客空村纪所过
山驿送春
逢春忆旧时爱着旧春衣雨别如知处天涯应共归驿花留客尽帆日聚鸦微岁岁子规鸟寄巢於此飞
蜂
蛹黑春如翳寒厓举族悬扑香粘絮落采汗近僧禅聚暗移花幄分喧割蜜烟闲房无处着应架井泉边
雨中感怀
幽斋蒲稗里夜色入柴荆坐久雨声絶水深荷刺生听猿思楚宿失鹤梦南征白屋青山下何年返旧畊
桐华
随风泊钓楂弄日色侵霞烧地不锄草荒池旧沤麻偶寻僧坐石见落鸟衔花饧粥春寒後多逢栋树家
僧池青蛙
隐见多无定时开一道萍瘿分荷背白身带藓文青吐雹收寒井随僧入浄瓶栢坛祠后稷应想作龙灵
夜宿江山寺
寺图接异境僧影湿香烟落月安禅处翻经置县年天河当夏白泉水入杉悬到此怀瓯越空家寄海边
雪榻瀑布
漱石清尘暑云深畏解携寒岩萧寺下县水薜隂西鸟落湿栖树花流晴下溪谪龙闻呪起奇服反初笄
虎石
寺深留片石山雨长苔新昔日栖禅处遗风想至人锡前行虎独锺後到猿频越客因逃暑於兹喜挂巾
寺南小池
寺南疏小沼堤隐獭行踪杉影动寒水夕阳藏半峰清涵落鸟毳寒怯病僧容闻说初开日鉢盂盛养龙
夏夜山房会宿赋得竹禽
入竹云初翳余更警露禽羇雌迷故侣凉意满西林雨宿移枝暗明翻下箨深微吟触幽兴离思不能任
芭蕉雨
吴楚灯前侣芭蕉海上身凉宵知过雨病叶与羇人白屋愁看晓沧州宿语贫西南多苦竹应与越禽隣
中秋龙井玩月
逢秋月再圆不与复休眠脑满鱼龙夜精藏树石年嗅衣腥在水窥户影疑禅长啸望参伐行来精舍边
夜坐呈韶卿
修行吴楚间鹤去杳难攀衰世巳如此愁身更入山巢居避太岁药饭救羸顔故友在江海相思不得还
韶卿往乌伤寄刘元益
他日忆逢君林中访惠勤鹿麛行处见流水别时闻草没秦人冢山通越国云音书年岁失莫讶白鸥羣
寄赠王佥判龙泽新之官广陵
多君孝子里云物尚依然岁晏木叶下月明湖水边有图须女分对策亮隂年到此若为别犹言赠马鞭
十日菊寄所思
篱菊是秋隣青蕤几日新忽逢初过节相忆早衰人囊枕离湘湿分杯度岭贫想应无事业遥念更沾巾
野霞观瀑
他年疏上浮早日此中投汲饮当鱼入垂纶即游净祠无血食噀雨不腥流僧语皆前事人来尽别州草谙长过雪沙犯欲捐湫至竟何依止苍茫难祷求
万松道中望南大白
笋舆行万山中有十里亭老树秪一色野公逾百龄柴关当太白药气近樵青罔草粘枯翼巢枝落退翎期探幽谷水共?松根苓艾纳下天雨尘风吹冥冥
已丑除夜
鬓丝残雪影况复在尘埃暮色随锺尽年光逐水来隣逋灯下索乡梦戍边回明日听春雨渡江登越台
元旦立春
椒栢多年树闲庭忆粤乡发春当献岁为客未休粮饮後怜衰齿行南避忌方星周元朔历时运可能忘寒食同方行父明中往绿渚舟中作寄东安方子仁
自食屿云薇闻君白接?谒灵随社到为客寄音迟瓢入新城水舟回故渚祠南衣离火浣垢敝禁烟时
雨宿太白【有阜陵书太白名山赐僧了朴】
城中家斧冰此地絶炎蒸天食青童捧龙居白气升暗灯犹宿火寝服尚衷缯客话从前事书传入内僧风流今独尽云物老相仍净榻搜凉卧危阑入醉凭雨师行下界鸟梦识中乘明发甬南去他山逢智宏
寄育王贤上人
於今秪老身从昔少埃尘失蜀年为客居山石作隣南游宗竺法西语问巴人开户藤花落多浮茗椀春
海亭夜坐
孤身滞海垠暑溽上南云归日喜秋近愁人畏夜分坐凉依井气眠湿动星文故友在山北音书不得闻
采药候潮山宿山顶精蓝夜中望海
蛟门南去鸟此地望迢迢积湿侵幡黑生寒入梦飘见灯归舶夜闻偈解衣朝土植皆为药山枝不满樵暗光珠母徙秋影石花消拟候槎回汉寜甘客老辽却寻徐福岛因问秦皇桥於彼看日出羽旌焉可招
夜宿雪窦上方【雪窦师剡人住边支遁林买山隐处】
眠山枕斧柯独客爱盘阿畏日生尘梦寻山到鸟窠下方闻夕磬南斗挂秋河寝服侵云卷頮泉通瀑和窦分沧海月禅入沃州歌此地精灵聚中宵弄薜萝
鲁国图诗并序
翺尝舟游至鄞望海上岛无数其民多卉服过蛟门登候潮山被髪楚歌歌罢辍复哭思夫子浮海居夷之义至定海学故石刻尽仆泥淖中新刻复闒茸读即怏怏乃汲水洗故刻得绍兴间邑令赵所传鲁图自云齐梁父诸山川至洙泗间巷里庙社井墓??如指诸掌遂摹其本归过浦汭方君景山与栝人吴思齐率其徒为讲经社得思陵所□夫子像掲於庭朔望拜进退兴俯殊习乞翺所摹图与像对翺喜而归之且书其後为之诗曰
秋风岳下城海客见图新树入舞雩里水来浮磬滨东封余辇路西狩问虞人被髪逢夫子狂歌作放民
董孝子墓
缅维古孝子移家来水旁母病食此水母死葬其乡杀人自白吏就家起为郞至今庙下草犹带食水香
曦髪集卷八

[book_title]卷九
<集部,别集类,南宋建炎至德佑,曦发集>
钦定四库全书
曦髪集卷九
宋　谢翺　撰
记上
游僊华岩麓记
由月泉至僊华岩麓十五里至岩二十里盖余向所记若芝掌擎空而立者故老相传以为下有穴与鼎湖通尝秋夜闻水乐及击石声月高风远复不知堕在何处将至二三里有山类药壶倚岩侧云岚草木相掩暎日东影射其上远望氤氲若丹光浮动疑是中别有一天地也岩之麓曰郑村者友人方君韶卿庐焉地馨芳草兰梅辛夷山矾俗呼山矾邓花邓与郑音相近故以名村环左右无他族皆依岩作屋互向背岩为黄帝少女倄真之地垂四千年始民筑祠其上以雨阳祷辄应有欲移祠於麓以便民祷者一夕风雨大作飘盂炉幡幢所欲移处瓦木石随晦冥云雾飞空下跕跕有声今祠有茂陵旌额信不诬也祠之南二百步皆古木襍藤栖烟霏霞鹜风飒至皆五色纷散独被髪如人立又有藤结子若莲房累累而下益苍碧可爱行且倦憇古道观中梦青衣掖一老人至与余言海上方及导引事甚悉且曰穹壤间无愚瞢仙人凡知古今不为所缚翛然尘外者皆得仙子欲以人世仙乎後二年日浴见我扶桑东言讫乃寤有鸟自西南来緑衣红距止藤上回翔审頋若欲有言於臆者方君谓余子其讯焉以记观之老道士年九十余言尝於海上见之今四百甲子矣盖么凤云是为记
自岩麓寻泉至三石洞记
至岩麓止十日散髪空翠行且唫頋谓方君得流泉漱石齿吾二人以耳枕之以洗吾悲何如方君指田间流泉故道皆达麓而来谓其源自药壶山出山之愚民辟田其背尽激之过颡以故枯为陆者不知其几年无有能复之者乃与余行二百步至激泉处由激泉而西百五十步皆曲沟断石民桥其上有草类菖蒲而小无脊一寸皆九节盖楚南谓之荪又沿沟行九十步乱山如蹲厓倾石立洼者凸者跂者伏者仆且僵者散而布者如羝之乳如鹿之奔如鼠之飞如鸟鹊之俯喙如兎之自吐其子猿猴之垂藤而饮於水也如鷄犬之?於鼎而仙也其变恠峭特余无以诘之山之僧作亭道上泉出於药壶者赴焉同游括吴子善韶卿之弟君实子肖育皆掬泉於泓漱且憇有泉鸣林薄间断续相应类金奏阕而石声间作又有缥缈盖近若浮云飞絮游空而下殆不可穷其状闻唐有僧名而仙行者贞观间自南麓来结庐於此寂然自言千七十岁有奇盖出於周末也庐为寺又五百年因往观焉其碑记僧所说铅汞事乃效晚唐人诗独不作秦汉以前语亦不可晓遂由寺之西扪萝而上得石洞巉爽嵦可坐数十人视岩前樵牧路如线往来负且牵皆交擘不相忤又东行抵相对巨岩趾得二洞其一温然如春可久坐自外望之若无有者其一空回寥廓闻人语如投珠於壶滴泉垂草杂飞蝠续之苍碧欲动石平润可抵处十数各倚梯拂藓题诗其上逮暮犹沾沾忘归穷泉源直抵药壶顶望两山墙立石飞耸欲堕可为亭者一处磵中立石可为桥接西岩者一处洞傍可为屋若园各一处盖居於此者日游而不知余与二方吴君得之若行外国遇异人出奇玩相饮宴皆世所未有故书以遗後之好游者俾有考且属韶卿居焉
月泉游记
余少慕初平叱石事知婺有金华洞瀑泉之胜而未知有月泉也月泉在浦江县西北二里故老云其消长视月之盈亏由朔至望投梯其间泉浸浸浮梯而上动荡芹藻若江湖之浮舟拥苔於岸视旧痕不减毫髪由望至晦置竹井傍以常所落浅深为候随月之大小尽痕竹上当其日之数旦而测之水之落痕与石约如竹之画视甃间滞萍藓枯青相半殆频水退人家日蒸气湿墙壁故在而浮槎游棹栖泊树石隐隐可记余与友人陈君某至适望後二日陈君指萍与草以为斯泉亏落之验盖冲漠眹兆间盈虚消息之理与山川呼吸往来之气相值而不爽也如此非必有神物主之如杂书恠録所谓巨鱼呑吐云也泉傍旧为堂祠朱吕二先生环阑楯甃上环诗亭上四頋烟云竹树复环泉石亭不敢左其东北之山曰仙岩者远望类芝草浮空而立若皆有所待於斯泉而向焉者予方谋日游其间与月约盈亏泉约消长与山约无盈亏消长亘来今以老吾诗有述仙岩之遗迹约余游岩之麓者将龡鹿鸣之引以拟笙鹤曰子欲穷山中之胜而惮以足赴目乎余欣然从之故书泉之本末以纪兹游之始
粤某山蜂分日记
欧粤之南有某山焉跨罗浮挹九疑穴其窦而下空洞横亘数千里与勾漏通山之阳其民至老死不知岁历唯以甲子纪日由穴之隂而南虽甲子亦不书山衆夭小凿石窍绳?其上屋累累而下者若冢高者若浮图户养蜂分地莳花编竹若护蔬菓擘杉桐卷之或取杂木刳其中为蜂房才百之一每数日蜂辄有分者置不问听其所止而休焉率以蜂之多寡为家之厚薄四时旦暮?候於蜂故历与甲子可无也盖衙而知早晚出入而知寒暑四时之花卉不同而蜜亦异味是其候也至於有事而?吉亦於蜂候焉滨是山之郡其人皆能言之蜂之分也其日必吉人家无大小贸易偶及蜂分则趣成之事未及办则以待後之分日至於婚嫁已纳采而未迎兴作已毕工而未落成皆候焉或父子兄弟分业而居则候其日时而并用之隣里亲戚置酒嬴老相与贺数向之获是而吉者例指以为盛事蜂移之家若仆若隣无远无近逓相报俾皆知是日之吉不敢隐有贩者至其地留一年书蜂分之日凡百有奇归而诘历验之皆黄道紫微天月德活曜其星也其不分者非凶星则常日也余闻之始而疑中而信久而惊以愧不知兹蜂之为何物也且其王生而有髭则为异举族附之不敢後则为忠遭物害而去有相失者不肯附他族必旁徨噬囓自相枕籍以死则为贞出则纷然先後奔走之不暇则为勤归则翕然集若赴期会而听号令则为整食蜜之余以遗取者不怨则为廉为房以自居则为智有虿以自卫则为勇修是数德而又能知天时以协人事则夫贪贿无谋乱行离次弃君事雠反覆变诈以取富贵利禄者身为虿尾而不恤虽其形则人也使其居深山中与不知甲子之民将必?到五行以为民害宁不为兹物之愧哉
山隂王氏镜湖渔舍记
越城东南多隐者居唐迄今五百载贺监宅与玄真子尝往来处往往遗迹犹在高标清气彷佛烟霭中兹为可尚也王氏别业在城南盖尽得其胜近又於其傍莳竹万个加以幽花贞石离立参崎引水循亭为九曲前置屋如刻舟面镜湖扁之曰渔舍尝意坐及与客对禹山云气冉冉堕几席稍东二百步累土为坡室方丈曰小?州水环其外北望州治山蜿蜒淟鲜翔伏迤演盖昔人以比蓬莱实与秦望天池相宾主而是洲适中焉则兹名不为过负城田可数十顷春夏之交水弥望洲小盖浮?榜其侧含岚浴晖顷刻殊状不知天壤之有?海也余尝一再造竹下良久主人晋衣冠迎客子弟俨侍立语久益亲俾余为文识其位置次第故他不遑及或谓余公家世蓬莱下方权贵人趣治第势熏灼殊甚草木动相德色独吃吃不肯歆艳附丽及兹盖守前之为盖有昔名人隐者之所难可书也已是为记
乐闲山房记【甲午秋】
余与吴君仲恭同年生而动息劳佚与凡所为事相值无同者余喜泉石物外交游耳闻足历畏不即居之意少不惬辄复去宜佚而得劳居里党人情高下势缓急张弛事後当成败虑周於物而能自爱其所居为屋日以爽垲靓深以休息其中宜劳而得佚近辟山为重屋以眺远又屋其後为楹十有八其位置区画类隐者所为括人吴善父名之曰乐闲山房夫天地间云岚木石崇丘絶壑足以发奇潜老多人蹟所不到故畸人静者得与世相忘而自乐其乐恒专已而不让至贬食离累垢衣蓬首独甘心焉今君之为此不离乎家人父子之间匊洒盥栉之常温凊定省之候饮食滋味之养而幽闲之适唫眺之美一踰足越限而兼有之可谓乐矣今君年益老见益定虽不絶物不害为闲且乐心有外驰虽闭户坐不与人世接乐亦未至盖君已知之欲推其究而言解所以名者以余为文能识古字属为之记甲午九月八日
小炉峰三瀑记
睦土瘠民之岩耕者发土石趾如刃游肯?如肋弃而复食故凡树石奇玩之隣於耕者殆无完景间有得全其天不毁以休息於此土皆民之所弃也其胜处的然见於图经者又为尘襟俗驾旦至而睨之毁画赘疣以丑其外朴斲窍凿以死其内与兹土为仇又有甚於民之所垦者余至新亭之紫溪得炉峰紫烟浮动旁无杂植肎肋之地以为之累而又见遗於图经不为人所知故得岿然以存水南出经其趾杂苔藻不染他色友人翁君世居其下因约余赋诗闻有龙门瀑布者相去复不远由溪之别涧行三五百步水皆西流余谓水於天地间西行极少所产必珍禽恠石与有道者居焉故三万里遡风而西即其大者遂相与蹑足苍苔水石间有岩穹嶐如门落深瀑数十丈下为潭浴石苍碧类白虹饮於井而蛟龙搏之者既匊泉咽且郤毛髪起竪由穹窿扪萝而上望双流绕麓石益深翠日且晚各赋诗岸帻乘月而归约九日寻源至其顶如期携酒挿菊遡双流益东古藤青壁殆非人境沿沟溪二百余步地稍峻泥如沙欲流者数处仆且起乱石云浮烟岚薄林木片片欲断足相趾而进不敢视稍间断前足已远後者望前者如乘云空中遗影在地进至峡得一瀑自岩下为三级流乳成池四頋岩壁木根翠色欲滴衆客青蓑白帢浮盃乳上举酒酬水遗殽核其中樵童牧竪观以为异复攀乱云上稍南一石嶔嵌飞动瀑蜿蜒如舞白虹而下涎沫转棹余无以名其状复緑厓至顶望乳池上复二级流乳樷薄中草木皆芝术香盖峡中所望而未见者明日复由前峡登前壁望上级垂萝裹湿藓下与瀑属归而定其处为三瀑识其可为亭者四曰放鹤在瀑顶曰穹石在下瀑浴石旁曰可咽在上乳池之下曰弄月居乱云之上可为桥者二跨中瀑曰玉峡居两瀑合流曰双谼为图遗同游者谋之不欲窍凿朴断赘疣焉以累兹山始櫋蕙葺药以备藏修种梅为本瀑旁为泥丸散桃岩上下春秋临流濯髪夏乘风长啸顶上冬看水柱如是以老吾年足矣桥与亭以某月经始先纪其事与同游各赋六诗书於後後二年亭成而刻之石
曦髪集卷九

[book_title]卷十
钦定四库全书
曦髪集卷十
宋　谢翺　撰
记下　序
游赤松观羊石记
金华洞为初平叱石处余髫而闻之髪种种乃一至而叱石处复不在金华洞未至洞十五里有山曰赤松今为宝积观观傍祠二仙即皇氏兄弟是其处也石故在山之?变恠抵牾宛然如羊多为樵牧及好事者取去道士拾其遗蓄观中余得借而观之者三处其一天井东仅十数角崭然羣伏且起状无抵触意苔蒙茸若草藉地可近而玩其一并曲池之北岸累石为山参布伍列犬牙其上卧者十八九伏者十七抵者蹶者十五历险而跂者十三倚而齕跪而乳者十一若观古鼎彛?之蹟於石形不求完而意自足其一积小坻位置加 密跂伏齕乳抵蹶与前变态略同复有拱而人立者奇崛特甚道士易以他名使不与羣羊伍余曰是不可易左元放之遇曹瞒其化而为羊与兹羊之化为石是或一物也今而後观兹石若凭而游若蜕而休茫乎日与对而泊不知所求其有不复化为是物乎道士頋笑衆皆沈寂起立若植以余言为然故书以啓後之游者其所观三处道士倪某唐某王某云石去初平仙後若千年为樵牧好事所取及移来此又若千年道士悉能言之於游者非有所系故不书
金华洞人物古蹟记
金华洞去县三十里洞有三道赤松东西鹿田上而下远望若建瓴水及至复平夷无他险道北山由上下气喘喘不暇息然亦不觉劳苦下洞之右为椒亭亭上望洞口若铁瓮石正青黑洞内外分为两由铁瓮入可坐数百人有穴如蟇颐水出自颐入地中下山复不知何处由颐入卧小舟僮仆篝火传舟进至岸寥泬空廓行颿颿有声由古转左复从颐出洞外洞外二百步至中洞口自洞口束炬囬旋入地底一出出良久有二里至上洞上洞分左右为两变恠开阖为体各不同而天地山海人物之类最多归而以其类识之搃六十有四并十二而五得五十七为仙人藏身处一石黄色亘地在外洞右为道人比肩而立各一在外洞上顶旁为大士垂珠缨络箕踞而坐者一在石之右凡为人之类四而形影小大有不犯焉为碧桃枝实累累垂下者一处在於外洞顶右为石笋拔地而玉立者一斜立苍紫而迸於地者一在洞中水帘後凡为植物之类三而苞萌蕡实有不犯焉为苍龙首尾相应者一在外洞左左右对为龙头角鬛尾及爪痕如玉者各一在内洞右为苍白两龙鳞鬛欲夹石梁飞度者一在上洞左角为右黑龙而白蛇自背绕其脇者一为蟾蜍三足一在石门限北为游鱼布影於石者一在外洞顶西北为虾蟆匝地者一在蟇颐蓄水旁为石蜂窠房牗如缀者一在虾蟆石上顶为石狮子为石虎而踞者各一在雪山前为大小象脚大二小一在内石转左凡为山海奇恠之物摠十有四离而为二十有一而鳞介羽毛飞走有不犯焉前後雪山一在上洞为云霞五色二在霜石上稍西及上洞右为仙人望月者一在蟇颐受日处正圆如三五夜为日影射石壁类月光在地者一处在上洞石之左为北斗七星窠一在外洞外之左凡为在天垂象之类九不犯二三焉为天涯海角各一在下洞内右滑台一在内之左为石纹细涌如水波浪痕者二在下右上左为仙人种玉田者一在下左丘亩步角可数为天池一在上洞天扉下石井一在上右角下皆深黑莫测所穷凡为在地之类八不犯一二焉为石门限溜室窗棂各一在石限内为石柱一在大小象脚外石室一在水帘石笋後水落沙石盛之辄?下不溢帘後束炬可立先出者视互出入者与东炬立帘後者若神人然为石梁一在天池左可数十丈为天扉中拆日光射其内者一从洞背寻拆处复不可见凡为栋宇之类七而求其犯者无一焉为石锺鼓自洞顶悬而虚其下而声各如其所名者一在僊笠东为僊笠一在鼓西为笔格而山立者一为砚滴石穿溜若引蚁鑚珠而洞顶滴泉正当其处一与笔格自为左右为悬锺宝盖类云气结而天花雨者一在锺鼓南为天人挂衣痕蹙蹙如新者一在石床右石床一在衣左为小挂衣一在外洞黄石上侧为水帘飞空而下类珠碧缀成者一在中洞旋石中为小悬锺二在中洞及上左凡为器玩之物十有二而求其犯者无一焉余尝喜独行山水间遇古蹟奇玩见於外有过此无不及者至内观若神犀宝鼎烛影图物夔龙罔两天地山海之藏皆莫得逃其状此为尤絶友人方君凤既集为行纪志所变怪先後有差余尝欲与善画者日夜相对盘礴其下写为图分合数面求书尾於山林畸人静者传之後数百年以为希世之宝而力有未能辄叙其槩而为之记凡以昔之得游而观者数千百年既不可知其人而往矣後之欲图而观者数千百年岂无有与我同志者其於此庶乎其有考也岁屠维赤奋若月孟陬粤人谢翺记
鹿田听雨记
乡余见南岳僧言岳顶望日出海看云生树石与岩屋听风雨夐异人世尝疑其言之过比游金华之北山宿东西鹿田夜闻风雨声滃鬰浥隘琤琮澎湃淅淅浮浮冷冷翏翏或散或裒或赴或休或激或射或凌或沥或沉或淫或益而溢其过虚若乘其击实若盈其举朽若胜其振於叶也若凭其赴於壑也若崩其回旋於空而薄乎轩窗也若涛风击舟而拥於败罾是不可行而诘其名也盖其地近洞天山川鬼神虎豹蛟龙?蛇罔象烟云水石之所聚故声鬰而不散其石虚窽窍垤?枅圈洼臼?峥口鼻之所出故其声泊以深其林木?霏枯新坚脆荣实瘿液之所生故其声泛以啬其势之来也殊方其席而怒也殊力其散而游於物也殊值故能若无若有万变而不穷而畸人孤子抱膝拥衾感极生悲而继之以泣故其听也独真於是信乡之所闻於僧者不谬然僧之听乎此与人世异而吾之听此复与僧异知吾与人世与僧之所以为异则兹游也将必有与我不异而深知此声者乎是为记
游石洞聨句夜坐记
药壶山其初摠谓之仙岩余取其状类药壶且奇崛特甚故别名之三石洞之游直抵其顶拊摩苔藓撷灵草若芝术而莫辨者归於洞掬乳泉嚼咽之山之僧曰师远者尝游方之外喜夜?见予抵掌荒落蜉蝣蝉蜕以为异邀宿寺中设燎露坐望药壶诸岩连洞如井河汉衆星挂其上小者欲飞大者欲滴环视北斗无见者以问远远云诸岩药壶直西北最高北斗堕其脇故经年未尝一见独萝隂缺处见南斗历历衆皆瞻仰叹异遂以足历目覩日夜所得沾沾自喜若恐失者与子善韶卿君实默识以一人纠之由甲而乙各受其意以为句有次第语不逮意责在衆意舛而语自工以责纠者是夜将分有影射西岩初如珠光走盘浸大如席须臾光遍树石闪闪飞动视东岩月复未吐益信仙宫深处所见日月光影往往与人间不同无足恠也复续联句思益苦远见为能为相与不自知对?兀兀达旦盖先夜与子善宿韶卿家因读韩孟联句举此为例每得一聨书於纸有未合衆争句纠争意始各执其是不相下执愈甚争愈力卒至於当而後已既成以为善故是夜复如之先得韵四十四後三十八与题洞诸律絶句皆楷书为卷复相与正其重复踈漏者窜若千定若千是为记
睦州诗派序
唐代言诗在江东者戴发运叔伦许刺史浑润人丘员外丹丘庶子为顾着作况陆处士龟蒙姑苏人孟先生郊岩处士恽释子皎然吴兴人骆少府宾王张处士志和僧贯休金华人贺宾客知章四明人严长史维秦徵君系吴舍人融僧澈越人张处士祜金陵人吴韶州武陵广信人罗给事隐新城人项少府斯天台人薛补阙令之欧阳生詹闽人其他虽遗逸不可槩举率郡不过一二人多者三四人惟新定自元和至咸通间以诗名凡十人视他郡为最施处士肩吾方先生干李建州频喻校书鳬世并有集翁徵君洮有集藏於家章协律八元徐处士凝周生朴喻生坦之并有诗见唐间气及文苑诸书皇甫推官以文章受业韩门翺客睦与学为诗者推唐人以至魏汉或解或否无以答友人翁衡取十先生编为集名曰睦州诗派以示翺翺曰子睦人也请归而求之母贻皇甫氏所云舍近而寻远则诗或在是矣癸巳夏五书双谼精舍
登西台恸哭记
始故人唐宰相鲁公开府南服余以布衣从戎明年别公章水湄後明年公以事过张睢阳及顔杲卿所尝往来处悲歌慷慨卒不负其言而从之游今其诗具在可考也余恨死无以藉手见公而独记别时语每一动念即於梦中寻之或山水池榭云岚草木与所别之处及其时适相类则徘徊顾盻悲不敢泣又後三年过姑苏姑苏公初开府旧治也望夫差之台而始哭公焉又後四年而哭之於越台又後五年及今而哭於子陵之台先是一日与友人甲乙若丙约越宿而集午雨未止买榜江涘登岸谒子陵祠憇祠傍僧舍毁垣枯甃如入墟墓还与榜人治祭具须臾雨止登西台设主於荒亭隅再拜跪伏祝毕号而恸者三复再拜起又念余弱冠时往来必谒拜祠下其始至也侍先君焉今余且老江山人物睠焉若失复东望泣拜不已有云从南来渰浥浡鬰气薄林木若相助以悲者乃以竹如意击石作楚歌招之曰?朝往兮何极暮归来兮关水黑化为朱鸟?有咮焉食歌阕竹石俱碎於是相向感唶复登东台抚苍石还憇於榜中榜人始惊余哭云适有逻舟之过也盍移诸遂移榜中流举酒相属各为诗以寄所思薄暮雪作风凛不可留登岸宿乙家夜复赋诗怀古明日益风雪别甲於江余与丙独归行三十里又越宿乃至其後甲以书及别诗来言是日风帆怒驶逾久而後济既济疑有神隂相以着兹游之伟余曰呜呼阮步兵死空山无哭声且千年矣若神之助固不可知然兹游亦良伟其为文词因以达意亦诚可悲已余尝欲仿太史公着季汉月表如秦楚之际今人不有知余心後之人必有知余者於此宜得书故纪之以附季汉事後时先君登台後二十六年也先君讳某字某登台之岁在乙丑云
曦髪集卷十

[book_title]跋晞发集后
跋曦髪集後
余按部至海陵储少卿静夫出示曦髪集一帙乃宋逸士谢翺臯羽父所着余三复之爱其诗文奇古可法且悲臯羽之志节将冺然不白於世也遂箧付唐运使文载挍而刻之夫君子嗜义而殒身小人贪得而苟免使俱一时澌尽则来者何所劝惩哉翺一布衣而树立伟然尤不可得後人所当亟以表章者呜呼臯羽岂但文辞之工哉读是集者尚论其世可也
弘治十四年十月上澣日文林郎监察御史彬阳冯允中

[book_title]晞发遗集卷上
钦定四库全书
曦髪遗集卷上
宋　谢翺　撰
近藁杂诗
过杭州故宫二首
禾黍何人为守阍落花台殿暗销魂朝元阁下归来燕不见前头鹦鹉言
其二
紫云楼阁讌流霞今日凄凉佛子家残照下山花雾散万年枝上挂袈裟
重过二首
复道垂杨草欲交武林无树着?霄野猿引子移来住覆尽花枝翡翠巢
其二
隔江风雨动诸陵无主园池草自春闻说就中谁最泣女冠犹有旧宫人
野望
心游太古後转觉此生浮天外知何物山中着得愁?花低草色潮水逆江流消尽盈虚里今人白尽头
无题
天风下黄叶山树挂緑蓑世情逐流水东去无回波可与语人少不成眠夜多湿云黏短髪漂泊奈愁何
春闺词
手触残红头懒梳香随蝴蝶上衣裾暖风吹睡无言语又向床头看梦书
四皓
冷却秦灰髩已翁紫芝歌罢落花风若教一出无遗恨莫入留侯凖拟中
散髪
乾坤一楚囚散髪向沧洲诗病多於马身闲不似鸥因看东去水都是夜来愁晚意落花觉残枝香更幽
友人自杭回建寄别三首
同来不同去离别暗销魂闽浙若同水遍舟送到门
其二
湖信到岩瀬水色过衢城寄潮不寄水潮去有回程
其三
水到衢城尽梅花上岭生不知寄明月步步送君行
孤山
又冒晴丝向水涯寒云冉冉护中纱能知緑髩几囬至欲行黄冠此处家已把掖垣等茅舍不愁封禅对梅花晓风吹袂过船去看鹤上天冲碧霞
雪
片片知何似无根零落花任随飞到处不减是谁家缝密天如翳擎深树半斜城中薪酒贵羇旅若为賖
画秦宫人
宫人字玉姜秦时逃入山是为毛女汉魏间人犹见之
结草为衣类鹤翎初来一味服黄精宫莺几处衔花出犹向山中认得声
织妇叹
待得蚕茧上丝织成送女去还归支机本是寒砧石留取秋深自捣衣
商人妇
抱儿来拜月去日尔初生巳自满三岁无人问五行孤灯寒杵石残梦远钟声夜夜邻家女吹箫到二更
忆湖上
扰扰忽半月征衣杂市尘颇疑湖上客不是域中人?柳垂拂桨山云泫湿巾明朝在何处相怪堕凡身
悼古季清
典刑前一辈言语尚风流诗律缚不往梅花恼得愁云烟今变灭老病摠宜休唤醒菟裘梦严城上雨秋
蜡梅
冷艶清香受雪知雨中谁把蜡为衣蜜房做就花枝色留得寒蜂宿不归
留别顾君际
万里行可到诗人吟到难愁来时自语写出许谁看月落望如失山空坐更寒此时多少意欲别路漫漫
後桂花引
修月山人饭玉屑瑶鸭腾腾何处热吴刚生愁树合创毫飘玉斧高枝折此时待罪扣帝庭素蛾骑蟾涕泪零月中落子如雨星至今收拾无六丁
吴山谒祠
吴山坊顶戴高祠禁地凄凉江水悲却是北人题记壁迤南耆旧独无诗
雪後湖堤步归
无求如有得散策堤边行山碧眼花乱水寒毛孔生穷冬疑有雨一雪却成晴劳谢天涯月相随步入城
梅花二首
春过江南问故家孤根生梦半槎牙到无香去飘成雪未有叶来开尽花
其二
吹老单于月一痕江南知是几黄昏水仙冷落琼花死秖有南枝尚返魂
往姑苏与友人别杭州
北关到吴会烟草亦诗情饮少但知价行疎数问程天隂月不死江濶水能生别後不得寐相思近二更
雪霁有感
夜长春度梦门雪拥笆篱不倚成山积情知有霁时日高檐自雨气上瓦如炊风过梅花漫寒香只恋枝
山中道士
山中道士服朝霞二十修行别故家留客一杯清苦蜜蜂房知是近梅花
余杭樵歌
樵斧丁丁响翠微頳肩半脱汗身衣因来避雨岩前洞裹得山蜂和蜜归
书文山卷後
魂飞万里程天地隔幽明死不从公死生亦无此生丹心浑未化碧血巳先成无处堪挥泪吾今变姓名
十年
忘却寒温语相逢一揖休十年只如此今日若为愁月白夜亦昼山寒春更秋无情溪涧水只是下滩流
秋夜词
愁生山外山恨杀树边树隔断秋月明不使共一处
除夜舟中遇雪
岁月安有限利名心未灰雪飞今夜止潮去隔年来交友穷中见江山尽处回家人谁念道耳热不因杯
元旦舟中听潮
东望拜潮水无家在客船一来仍一往今日又今年有信从天外缘声到枕边海门春树暖吹浪起晴烟
鸬鷀步寻方元英故居
遗像双台下结庐烟水傍子孙今几世风雨半他乡山静云眠影叶乾?食香高名故相压吟苦不成章
青篛亭
青山何处似疑是剡溪傍采篛无人到生莎满径荒水交难辨色花和不同香归路逢樵子麻衣草结裳
题酒家壁
緑隂深处问天涯黄鸟声中见酒家树上猢狲摘残菓向来才见是春花
正三立春
舟中隔岁话偪仮信谁从山带去年雪春来何处峰移军增野竈落碛减机舂明日金华洞牧羊寻故踪
赠山中友
散策乱山云值此山林友种松高及身扫叶落谁手斫尽松上枝缚作山中帚夜夜对西峯明月生户牖
沙?登舟
五里儿女步虚沙暎断筇云支半山石帆席上溪风数雁怜身只闻?愿耳聋市桥东半榻侧影夕阳中
僧房疥壁
松树落钗股晓行犹见灯圆亭方井水老寺少年僧涧响夜疑雨云寒春欲氷山僮错相认应道我来曾
山居
宿火石中取人烟隔断霞盗侵隣壤粟女寄外翁家野树刺生叶枯松藤纒花老翁头未白相对话天涯
望仙都山二首
鼎湖只在柱峰上地险山空不可家山下人居五六月天风吹雨碧荷花
其二
道人诵经半峰下洞里山神不敢归我欲乘风到峰顶擘翻荷叶作蓑衣
叠山
礧磈复崔巍晴云拨不开钟闻上界响石自太湖来灵草捣为药寒松烬作煤欲穷登览兴未到巳徘徊
社前
无家借燕住离别又经年客舘依山上春分到社前雨来换宿水云起暗晴川飒飒吹衣带因风问去船
舣舟江心寺
数声清磬出晴暮落木人家散烟雾风送年年江上潮白云生根吹不去
岁月
岁月记不得曾行此处村日欹眠石影树长蚀藤根晚羡栖猿鸟春来问子孙劳生空可说不是欲忘言
霅女吟
罨画溪头歛翠眉绿杨扶起又低垂春风尽与花为主不解庭前百结枝
文房四友叹
兵後四友流落有访得之者则顶秃足折笏碎幅裂自秦以来未见吾党获祸如此之惨者是以为长太息云
昆吾莫邪轻毛锥平生故人皆引去剡溪之晳绦邑黔独与石君作一处中书间起免冠谢辄被溺冠仍嫚骂见几自媿後穆生正恐髠舂不与赦有时竖发怒相如熟视蒙恬挽其须泓尤纶弃敢自爱老龟支床息犹在荆山风雨朝暮号璞在吾怀足何罪恨不雪耻酬诸姬背水一战汉为池楮生不改旧边幅三裭何但高阁束客卿骑项百折磨犹恐玄能赤吾族此时不平义重生阳城裂麻欲死争平生国士立桥下誓死守此漆身哑
秋社寄山中故人
燕子来时人送客不堪离别泪沾衣如今为客秋风里更向人家送燕归
寄韶卿【见宋遗民録】
莫因梅柳忆西湖且守仙?小隐居霜木絶怜诸老尽雨灯动是十年疎休宫陶令长思友陋巷稽康懒报书衣食有余休浪出我愁无地可耕渔
曦发遗集卷上

[book_title]晞发遗集卷下
钦定四库全书
曦髪遗集卷下
宋　谢翺　撰
金华游録
巳丑岁正月谢翺臯羽方凤韶卿约游洞天
十一日辛卯韶卿携子肖翁入邑与臯羽及陈公凯君用弟公举帝臣会韶卿夜赋诗示同游者
十二日壬辰隂寒韶卿拂晓取道上洛之吴溪过吴似孙续古约俱行至横溪访柳时声父子君用不至帝臣从五路岭先过门臯羽继至会宿时声居
十三日癸巳枕上闻雨是晚以雨宿柳明府新居各赋一首
十四日甲午隂未晓即行午度太阳岭晚泊上坦欲访双岩郑子有子有闻之先至旅寓邀宿陵云山房城友叶谨审言适相遇於陵云约翌日同至赤松是夕子有出家藏先资政北山先生遗墨及久近诸贤书帖共观至夜分韶卿书北山感雪竹赋後臯羽亦题
十五日乙未晓闻窗外叶声疑雨起而视之则霁既饭话良久子有之侄复留饮凝香阁晚抵赤松自源口入一里许万松矗翠有亭跨中路扁赤松山旧枢密潜斋王公埜书今住观唐元素易以他书矣沿溪入桥亭扁金华福地郡人潘继先篆过桥入三门勑宝积观额大中祥符元年所赐与殿中四锦旙及献花四木孩俱今犹存入门而右有堂临池上为濯缨堂默成先生潘待制良贵书入而为松游亭又入而为枕流亭观之前为卧羊山即皇初平叱石成羊处也道士王元台谢天与欵宿谒冲应养素二真祠二真初起初平兄弟也松下有遇仙石坐其上相传往年唐公李度有目眚寓观中尝憩兹石遇二仙问故采草拂其目遂明且祝曰後十八年当相见彬州及唐登第授彬教有二道士过之唐不知省道人曰子亦记松下治眼时语乎既而邀之不知所适方知为二仙云时韶卿病目甚故道士言之为详回宿王谢房各赋上元游赤松诗
十六日丙申微阳道士水竹唐元素妙虚王德厚竹泉倪守约房中观羊石臯羽作观羊石记云金华洞为皇初平叱石处予髫而闻之髪种种乃一至而叱石处复不在金华洞未至洞十五里有山曰赤松今为宝积观观旁祠二仙二仙即皇初平兄弟是其处也石故在山之颠变怪抵牾宛然如羊形多为樵牧及好事者取去道士拾其余蓄观中余得借而观者三处其一在天井东仅十数角崭然羣伏且起复无抵触意苔茸茸若草藉地可近而玩其一并曲池之?累石为山参布伍列犬牙其上卧者十八九伏者十七抵者蹶者十五履险而跂者十三倚而齕跪而乳者十一若观古彛尊之迹於石形不求全而意自足其一积小坻位置加密跂伏齕乳抵蹶与前变态略同复有拱而人立者奇崛特甚非前所有道士易以他名使不与羣羊伍余曰是不可易在元放之遇曹瞒其化而为羊与兹羊之化为石是或一物也今而後观兹石若冯而游若脱而休茫乎日与之对而汨不知所求其有不复化为是物乎道士顾笑衆皆沈寂起立若植以余言为然故书以啓後之游者其所观三处道士曰倪守约唐元素王德厚云石去初平仙後若千年为樵牧好事所取又若千年道士?能言之於游者非有系故不书妙虚石旁有方竹一丛萧踈可爱堂名萧闲楼有减笔隶物化二字极佳水竹留饮饍王倪各为煮茗倪之徒石泉赵元清疽发脑才愈未接客入小桃源路口有小桃源物化洗耳三石刻奇古皆余杭虞似良仲房八分书未过桥为物外亭过桥有亭泉上有台名沧浪溪石皆磊磈水激射为峭峡为盘涡道士徐南华擕酒肴并青窗王易所书赵元清梦游小桃源四时诗来青窗即故枢密王公之孙名进思官惠院号淳斋善书而好吟以避世立兄子为子使出赘复分田送其妻归母家而自为道士於此南华酌酒沧浪台槲隂下行至岩扉间新构小亭名别有天地复酌亭上岩扉有诸公题墨新种桃梅夹道道士周云岩世昌要会酌楼上石泉之徒王德谦益之携琴鼔再行午从观右登丹山行穷林巨石间观丹竈及丹石相传某年丹光见石上有道人养鸡见鸡啄丹取之丹即飞去今立祠与庵祠前旧有老树并其一中断倒架上半於其一附着而生下半则僵立不相接状甚奇怪今为改祠道士伐去曾游者以为言丹山而左稍下有丹井泉极甘冷一径出小桃源之上抵二仙祠回宿宝积观中西庑石刻赤松山三大字李阳氷篆伟甚以赤字从大下作火掲之有火灾故置不用而存其刻云十七日丁酉雨欲往三洞不可遂入城泊祥符寺待霁取道向者以往
十八日戊戌雨留祥符臯羽有塔影雾中深之句韶卿足之
十九日乙亥隂入宝婺观谒星祠登八咏楼宝祜丙辰岁郡守谢奕修改创潜斋王埜书扁今易以他书矣时拏丁失急所带奚奴不敢出市衢韶卿自同臯羽访芙蓉盛太博共剧谈世故晚归祥符
二十日庚子新霁约审言自兰溪门会於北栅韶卿父子续古审言登七宝寺塔楼拂塔院至道年碑石遇且庵徐玉汝於卢士安卜肆韶卿臯羽甚欲留访诸老以雨余得霁重於访衆遂行既出城遇柳斋刘权院梅居邵深道成斋王王成於菱塘之东王谢二道士自赤松东西鹿田寺僧怀玉留而相道韶卿赋北山道中衆客皆和晡至智者寺山路有亭扁北山唐乾元二年八月缙云县令李阳冰篆书入而为倚松亭过桥有亭扁灵源小憩亭上又潜斋王公书灵源胜地四大字置之云堂後庑寺僧莫之贵也日夕过凤凰山法清院山形如凤凰旧为法朗石晋开运二年为国泰今改法清山西有一怪松偃蹇如盘龙院僧圆矩云昔潜斋王公尝护以栏楯游憇其下是夜宿院中
二十一日辛丑有徐生舘法清酒狂士也晓起携诗见赠有凤凰山上凤凰翔之句联中又以畊田鹿化石羊为对临别密谓审言曰余以鹿比僧羊比道士凤凰比诸君子审言途中述其语衆皆絶倒从法清而西过故康懿泰国长公主坟园未至观半里有岐径行五十里至金华观登山可至九龙寺上有刘先生讲堂刘老标读书处也三洞上为朝真中为冰壶下为双龙三石扁皆飞白书立下洞口观有天下名山四大字观之左为椒亭所从入洞路也以山下平地言之此则山巅然而迢逓寛衍观之前居民成聚则此乃洞天之趾尔双龙洞口石室明浄坐可二三百人仰视石室绀碧其隐约可名状者为云物为仙桃为道人比肩而立龙首见其左而尾悬右石壁上又悬石至地独黄色俗呼吕先生藏身霞衣挂其旁有北斗星窠洞穴如蟇颐水淙淙从中出即流入右偏暗出洞外溪涧衆束炬掲裳伛偻踏水入内洞几三数丈首背皆擦石旧卧小舟而入今敝漏阁水际既入复虚圹如外洞水从右流莫测其浅深执炬者一一相指告见蜂窠石水蛙石石钟手搥之钟累累贯岩上石门限雪山山前雪山後雪望之皎然仙笠悬岩石石鼓搥之鼓声有形蜿蜒头角须尾凡二屈蟠隐见爪尖皆白石如玉所谓双龙也猫一狮子一头足尾具额有珠大龟黑色白蛇斜绕其背首入甲下奇甚笔格一霜崖粲如繁霜有卷石小窍指面大有水正有水正滴窍中名仙人砚滴侯片时才一滴仰视洞中无他漏泉独此耳浴室石棂三足蟾悬钟宝盖如名刹讲台上所设而加高大海角虎蹲立云霞五色欲飞极里从暗处俯伏远望洞口水中所从入处仅一小隙透明如十五夜月名仙人望月又象足大二小一仙桂水波石粼粼然大者如浪转雪山後而左为滑台为池为田畦町高下可数仙人挂衣横十数丈衣纯素袪褏蹙摺皆天成又仙人眠石方整可卧仙人?日月二宫复从洞口踏水而出凡洞中所见不假一毫镌凿而形状自然其妙处殆不可言也登山几半里至中洞洞口视深处乃暗穴但闻潺潺水声束数炬相後先石深井然稍斜向内衆鱼贯而下石滑且险约三十丈至水帘自高岩喷出下有巨石盛之即不知水之所往水帘出处前有悬石如钟又如飞凤视水帘以下复沉沉深黑人多不敢复入臯羽毅然扬炬而前韶卿续古从之由水帘之右转而深入巨石无数囬视水帘乃在目前愈入愈深下复无水有石笋入空旷中高可三四丈色莹如玉从石笋而下极底有石室燥洁曾游者留题在焉回至水帘渐可望明而上不知入之险也然不能深入则不得尽其奇来游者率望水帘而止尔又登山二里韶卿父子臯羽续古倩两山童买竹薪束炬至上洞入洞而右为观音洞从石鏬越石限而入展转愈高扳援至观音前其石像天成垂衣伸一足如土偶者但高入岩鏬以炬烛之仅得其半而臂与面莫尽见也旁有潭深不可近名观音井又名龙潭复路出从大洞正面而入历三数坡陀其石上云霞波浪霜雪石室之类皆不减下洞所见洞口天日之光斜射洞中石崖上淡如月色奇甚内有石梁高挂深可二三十丈白龙护其左苍龙护其右又入有天池深广四畔峻壁不可下池之里有崖如两扉而啓其一极黑暗中远望石扉啓处天光下烛盖洞天漏明而人莫知其处名一线天既隔天池不得复深入也双龙洞口题名石上韶卿赋三洞云金华北山三洞天垂髫欲住金华颠春风吹衣雨洗履瘦节忽挂苍山烟山高地平走幽涧根络石上森楠楩步从虚桥瞰石洞厓色閲世知几年风痕雾迹化异物龙首昂左尾右旋就中暗穴如蟇颐急水泻碧鸣娲弦遡流束炬照徒涉肩背擦石行拳挛水穷路夷内景得以炬交烛穷幽玄细文蹙波涌浪接皓彩凝雪飞霜鲜大为狮子虎犀象琐碎亦复蜂屯然蜿蜒双蟠角尾具一一玉爪拏苍坚穹龟负甲色深墨长蛇白质相萦纒钟能钟声鼓能鼓不假枞簴知谁悬直棂斜槛藏湢室短畦长町移原田青云白霓五色霞笑尽败絮留丹铅中途经过?深窅伏身低眺洞口泉空明一隙隔远见秋蟾浴海光婵娟左岩架衣颇横亘疉摺衆皱垂蹁跹自余神怪不可极似凿非凿镌非镌出登山腰叩中洞外视石井闻潺潺入深踏险思缒绠长竿掲炬後且先水帘可俯心为掉到此十九归言遄嗜奇不惮历磊砢足以目故差轻便翻身却望水帘处银河天落悬吾前常情疑复下百尺积水定作神龙渊石乾径辟却易进玉笋拔地修而圆宜为渊处乃为屋亦或摩藓题新篇同游疑吾久未出笑谓岂欲井底眠林幽风起日已晩犹疑高洞山之巅薪蒸可买樵我道不远数里仍攀缘傍从右壁入深坼如铁户限琼为櫋俨然海相挂珠络熟视岂信非夸传左为朝真正面入便想笙鹤遨羣仙云霞波涛仙衣裳奇诡岂必下洞专歘然修梁架岩起左右苍白龙形全望中极底胜漆黑双扉隐隐起半边天光一道烛扉内知此明鏬从何穿深壁峭不可往安得挿羽如飞鸢嗟余兹游尚牵俗身所骤历辞难宣但思乞水学坡老洗眼看字消余年是夕僧怀玉同归西鹿田寺止宿寺丈室後有奇石峭立鏬坼间可行林泉幽胜特甚默成先生潘公大书其处云余往来南北两山余二十年独未曾至鹿田绍兴七年四月十七日同智者长老法铨来於崎岖险隘之中得虚旷寛间之地修篁乔木巨石瀑泉气象雄伟此盖未之见不独甲於金华也自是评吾乡山水以此为第一云其丈室遂榜第一轩上为思贤阁是夜听雨轩中
二十二日壬寅晓霁过东鹿田寺廊庑列诗石内有叶丞相衡集杜五言四韵中二联云水花分堑弱山木抱云稠更宿招提境还同惠远游又僧舍壁间有郡倅金陵吴琳题诗中一联云云暗雨来疑是夜山深寒在不知春潜斋王公尝和其後行数里至潜斋所营山桥穆陵御书山桥书堂四大字下有懒琐岩岩上有亭亭之西有石笋又傍岩临溪为亭台远望州城城中之塔鎻小双溪如篆文路口有亭扁北山今亭台皆芜废既下山王谢道士登山取别径归赤松至潜岳寺前帝臣审言同入城韶卿臯羽续古肖翁取赤松源口虎头岩下道遇雨抵上坦旅宿
二十三日癸卯晓霁近牛度太阳岭晓宿柳时声居圣传之兰溪留诗以待续古先归
二十四日甲辰过松岩陈粹翁午与臯羽别晩复雨二十五日乙巳韶卿父子回抵吴氏书塾客有问金华胜游者韶卿以诗叙其槩云赤松上下雨扉微八咏楼头重拂衣西港晴来汀草长北岩幽处洞泉飞风敲定磬鹿春过月满丹台鹤夜归历覧因知古词客盛夸云梦未全非臯羽归後作金华洞人物古蹟记
右金华游録一小帙盖岩南方先生曦髪谢先生与诸老并先伯父续古同游之所纪述也当时距宋失国才十四岁然观诸老情思咸有黍离余韵而纪述巨细详悉不遗写出北山胜槩宛然在目中信非诸老不能作也然要之己丑实元世祖至元二十六年也书岁而不书年者亦犹靖节不书永初之例耳後之观斯帙者庶几识前人忠厚之风云
吴士谔跋
方韶卿浦江人号岩南先生元黄文献公溍柳文肃公贯皆出其门先生宋时未及仕而宋亡遂抱其遗经隐仙华山往往遇遗民故老於残山剩水间握手歔欷低徊而不忍去缘情托物发为歌诗以寓麦秀之遗意龚圣予尝论其诗曰由本论之在人伦不在人事等而上之在天地不在古今谢臯羽建宁人号曦髪先生宋相文天祥开府延平先生长揖军门署谘事参军已复别去及宋亡天祥被执遂流匿民间之浙水东日以吟咏为事每遇谈宋事辄悲咽泪下宋景濓先生谓其诗直遡盛唐而上卓卓有风人之余文尤崭拔峭劲余若陈帝臣吴续古亦皆时之高士文章巨家也共为此卷夫岂易得哉然惧世远而莫之知予故手録一过而略述二先生之行槩於後余亦不复考矣北山泉石虽自若而寺观消毁过半欲究其遗踪亦尚赖此卷之存云
天顺庚辰十月朔後生郭述
曦发遗集卷下
右遗集上卷曦髪道人近藁见吕氏宋诗钞初集中今以抄本互相较勘如前例下卷金华游録系毛氏未刻样本别无所考第正其可知者而已按济南王公谓近藁与正集如出两手强弩之末不能穿鲁缟者録其说於此以俟读公诗者考焉六月庚子大业记

[book_title]晞发遗集补
钦定四库全书
曦髪遗集补
宋　谢翺　撰
续琴操哀江南
宋季有以善鼓琴见上者出入宫掖间汪姓忘其名临安不守太后嫔御北汪从之留蓟门数年而文丞相被执在狱汪上谒且勉丞相必以忠孝白天下予将归死江南及归旧宫人会者十八人酾酒城隅与之别援琴鼓再行泪雨下悲不自胜後竟不知所在嘻汪盖死矣客有感之者为续琴操曰哀江南凡四章
我赴蓟门四之一
我赴蓟门我心何苦我本南人我行北土视彼翼轸客星光光自陪辇毂久涉戎行靡岁不战何兵不溃偷生有蹙就死无罪莽莽黄沙依依翠华我皇何在忍恤我家
瞻彼江汉四之二
瞻彼江汉截淮及楚起兵海隈亡命无所枕戈待旦愤不顾身我视王室谁非国人噫嘻昊天使女缧絏奸党心寒健儿胆裂黄河万里冰雪峩峩尔死得死我生谓何
我操南音四之三
我操南音爰酌我酒风吹我裳冰裂我手薄送于野曷云同归自贻伊阻不得奋飞持此盈觞化为别泪昔也姬姜今焉憔悴山高水远无相见时各保玉体将死为期
兴言自古四之四
兴言自古使我速老麋鹿是游姑苏荒草起秣我马徘徊旧乡江山不改风景忽亡谁触尘埃不见日月梨园云散羽林鸟没吞声踯躅悲风四来尔非遗民何独不哀
右续琴操哀江南者四章章四解或传粤人谢翺作读其词甚悲因其词以推其心则其所悲又有甚于此词者谓非谢翺作不可也当宋季年元兵压境两宫且以琴酒自娯故老言度宗在宫中尝以壶觞自随尽日不醉权臣弄国江上之师不暇一战反以捷闻盖必有以壅塞其耳目蛊惑其心志而然欤否则栗栗危惧之不恤而又何乐於酒藉令长江天堑北军不能飞渡安能坐守东南数郡为一龟兹国哉梁萧绎时江左戒严百官戎服听讲老子中既辍讲谍者言魏军不出四境帖然又复开讲一日以至力屈就擒身困缦幕虽拔刀斫案不得悔噫宋季然矣夫人者乃能以善鼓琴见上吾意其不为邹忌必为雍门周纵不能一悟主听使之少有更张亦能使之立若破国亡邑至闻疾风飞鸟之声穷穷焉固无乐已及大事已去独其心怏怏奔走万里若不释然者嘻亦晚矣天宝盛时歌者李龟年恩遇无比禄山乱龟年流落江南每歌数阕四座莫不叹息泣下又况天地黯然山河顿异使夫人者尚在庸有不以泣龟年者泣之乎予谓琴操多出於忧愁穷苦之人而有所守者翺之於词适契焉故録之若曰南风不竞则自古见之矣尚何言哉尚何言哉金华吴莱跋
曦髪遗集补

[book_title]天地间集
钦定四库全书
天地间集
宋　谢翺　撰
寄江南故人　　　　　　则堂家铉翁
曾向钱塘住闻鹃忆蜀乡不知今夕梦到蜀到钱塘
南华山　　　　　　　　文山文天祥
北行近千里回复迷西东行行望南华忽忽如梦中佛化知几尘患乃与吾同有形终归灭不灭惟真空笑看曹溪水门前坐春风
逢有道者
谁知真患难悟此大光明云散天仍在风休水自清功名几灭性忠孝太劳生此意如能会神仙亦可成
山中夜坐　　　　　　　本心文及翁
悠悠天地间草木献奇怪投老一蒲团山中大自在
武夷山中　　　　　　　叠山谢枋得
十年无梦得还家独立青峰野水涯天地寂寥山雨歇几生修得到梅花
溪桥晚兴　　　　　　　　南谷郑协
寂寞亭基野渡边春流平岸草芊芊一川晚照人间立满袖杨花听杜鹃
钱塘晚望
钱塘江上夜潮过秋静寒烟白露多吴越青山明月里舟人齐唱异乡歌
月夜溪庄访旧　　　　　　归田柴望
山山明月露何处认梅花石色冷疑水溪流白是沙清吟幽客梦华髪故人家相见即归去已应河汉斜
观水　　　　　　　　　古为徐直方
沧江无尽水夜夜随潮去若复作潮来沧江止不住
秋夜泛舟　　　　　　　横舟何新之
飞星曳寒影野水淡碧空人生定何物扁舟空影中何年有宇宙生此木末风有力不向上难到蓬莱宫空攀栖鹘巢搔首如飞蓬俯仰慨今昔此怀安可穷
归去词　　　　　　　　石髓王仲素
种松雨濯髪折笋春堕指长啸归去来沧江一天水
玩月有感　　　　　　　　草堂谢钥
入夜茶瓯苦上眉眼花推落石牀棊举头却恨天边月颠倒山河作树枝
退宫人　　　　　　　　　云西陆壑
破箧犹存旧赐香轻将魂梦到昭阳只知镜里春难住谁道人间夜更长父母家贫容不得君王恩重死难忘东风二月垂杨柳犹解飞花入禁墙
散策　　　　　　　　　菊屋何天定
孤坐忽不乐出门聊散行溪喧乱人语树偃碍农耕雨径莓苔积阳坡草木明道逢九十老相对话承平
西窗　　　　　　　　　埜处王曼之
西窗枕寒池池边老松树渇猿下偷泉见影忽惊去
春日郊行
出门逢柳色忽过埜桥西坐石看潮长隔花闻鸟啼地随芳草尽树与夕阳齐不是桃源路行人亦自迷
年年　　　　　　　　　　观山范协
年年如燕一还家又访幽居过水涯风雨满城春欲暮山中犹有碧桃花
访隐者不遇　　　　　　东窗吴子文
道人入山访道人山深俗朴鸡犬驯道人不见道人去草木无边春
采菊　　　　　　　　　竹坡韩【阙】
撷我百结衣为君采东篱半日不盈掬明朝还满枝悠然何处是千古正如斯
晓起　　　　　　　　　晓山林景怡
天鸡弄喔咿残星在斜汉整衣出幽扉山城漏初断微微水风生冉冉田露散此时游葛天淡然空百羡海色上寒梢渐失梅花面
宋学士景濓着谢先生传云天地间集二卷此盖未完书也好古之士必有藏是诗者陆师道识
天地间集

[book_title]西台恸哭记注
钦定四库全书
西台恸哭记注
宋　谢翶　撰
【西台恸哭记者粤谢翺之所作也宋丞相文信公值国亡数起兵南服翺布衣也倜傥有大志会丞相开府时杖策军门署以为谘议参军後丞相死翺恸知巳之不复故登斯台以竹如意击石作楚歌招其魂若其恸西台则恸乎丞相也恸丞相则恸乎宋之三百年也西台者子陵之西台也始翺哭於夫差之台勾践之国又於此升台而哭者亦登岘践华之意】
始故人唐宰相鲁公开府南服予以布衣从戎明年别公漳水湄【按文公丙子七月开督於南剑时德佑二年也公时年二十八明年正月文公引兵趋漳州谋入卫道阻不通三月入梅州五月兵出梅岭其别者是年也按称唐鲁公而不姓者犹韩愈称董晋为陇西公之类】後明年公以事过张睢阳及顔杲卿所尝往来处悲歌慷慨卒不负其言而从之游今其诗具在可考也【按戊寅十月文公引兵至潮阳十一月兵溃被执遂北徙留燕至至元壬午赐死时年四十七谓其悲歌慷慨卒不负其言而从之游者盖指其题诗张睢阳庙也】予恨死无以藉手见公而独记别时语每一动念即於梦中寻之或山水池榭云岚草木与所别处及其时适相类则徘徊顾盻悲不敢泣又後三年过姑苏姑苏公初开府旧治也望夫差之台而始哭公焉【按乙亥文公募兵於赣州後守吴门除江浙制置使知平江府公过姑苏而哭也在乙酉之岁时年三十七乃落魄吴楚间始有屈平远游之志而其志诚可哀巳又按公祭文云章贡之别言犹在耳水寒天空老泪如霰其间以记别时语而不忘可知巳夫差台在州治之西】又後四年而哭之於越台【此丙戍年也按行述谓公是年过勾越行禹窆间北乡而泣焉时有冬青树引别唐珏玉潜云】又後五年及今而哭於子陵之台【按乙丑年公从先君錀登台时年始十七後丁亥公复过而哭焉谓今者在庚寅之冬时年四十二矣公之所以必记其年者盖不忘其先後本未之事焉】先是一日与友人甲乙若丙约越宿而集午雨未止买榜江涘登岸谒子陵祠憩祠旁僧舍毁垣枯甃如入墟墓还与榜人治祭具须臾雨止登西台设主於荒亭隅再拜跪伏祝毕号而恸者三复再拜起【按友人甲乙若丙者意为吴思齐冯桂芳翁衡也今虽不知其然惟三人同登时诗可考见也三人者皆知公之心故与之俱而比其名者隐之之辞号恸者三盖节之以礼也】又念予弱冠时往来必谒拜祠下其始至也侍先君焉今予且老江山人物睠焉若失复东望泣拜不已有云从西南来渰浥浡郁气薄林木若相助以悲者【江山人物睠焉若失云者其乃痛宗社之陨絶乎谓昔从先君及有云西南来云者其乃念家邑丧亡而思亲之不可见乎】乃以竹如意击石作楚歌招之曰魂朝往兮何极莫归来兮关水黑化为朱鸟兮有咮焉食歌阕竹石俱碎【古之人有遭谗迸逐者或闵其魂魄离散而不复还故为辞哀之其人未尝死也杜甫剪纸招我魂正此类也然文公既死而公以歌招之者其有得於古道焉盖公虽哀而不过乎伤而伤之在彼是皆至情恻怛得情性之正非若妇人恸而已按朱鸟南方宿也咮鸟首也春秋传古之火正或食於咮故咮谓之鹑火而火正配食於火星者以其於火有功故也盖宋以火德王而系於南化云者以其虽化而化必於南文公有功於宋犹星有功於火也亦以朱鸟配於宋焉其友方凤过公墓有诗怀之朱鸟食何向正谓此也歌阕竹石俱碎盖哀之深而不自知也】於是相向感唶复登东台抚苍石还憩於榜中榜人始惊予哭【相向者与客相向而悲也唶叹声其或有感而叹也东台去西台若干步云】云适有逻舟之过也盍移诸遂移榜中流举酒相属各为诗以寄所思薄暮雪作风凛不可留登岸宿乙家夜复赋诗怀古【逻舟者巡舟也移榜中流举酒相属为诗以寄所思者盖哭始後而悲之未忘也亦情性之正而不为事物所移所感之心始终如一不少变而愈深此君子之心忠厚之至也至於雪作风凛虽不可留又且登岸宿乙家复赋诗怀古其於登台之心则一而已斯可见公不忘之意也哉】明日益风雪别甲於江予与丙独归行三十里又越宿乃至其後甲以书及别时来言是日风帆怒驶逾久而後济既济疑有神阴相以着兹游之伟予曰呜呼阮步兵死空山无哭声且千年矣若神之助固不可知然兹游亦良伟其为文词因以达意亦诚可悲巳【明日者登台之明日也别甲者别思齐於江也与丙独归者与桂芳而归又明日至其居也甲後书来谓风帆怒驶盖甲与公同气其所见者响应若是非真有神之助也盖公之至情达乎中正而若有见焉其焄蒿凄怆之着也如此按叹息谓阮步兵者此特援比其哭之一辞若公者又非其比矣】予尝欲仿太史公着季汉月表如秦楚之际今人不有知予心後之人必有知予者於此宜得书故纪之以附季汉事後时先君登台後二十六年也先君讳某字某登台之岁在乙丑云【按公行述谓多所着书如季汉月表皆采独行仿秦楚之际予未得而尽见也登台後二十六年者在庚寅之冬其後六年公卒於杭思齐方凤竟往杭买舟载棺至钓台而葬焉其後会稽杨先生维桢为文以哀之而刻之墓上仍题其墓曰粤谢翶墓盖从其初志焉予谨按文公死年四十有七今公之死也如之呜呼惜哉】
箕子痛殷亡过故墟而欲泣焉以为近於妇人乃作麦秀之诗以歌咏之歌咏者忧宗社之音也今翶之痛哭西台也又岂异於箕子与且翺在胜国时无禄位之寄及运穷物改而能恸夫知巳以及於国迹之异於箕子也然则居箕子之位者乃反不见其歌而亦不见其恸也其本心宜何如哉百世之下秉贞尚义以能发乎中心之愤愤者非翺其谁与予後翶之生於是忘其愚陋本诸遗意以详释其记使後世知有箕子之歌於前而有翶之恸乎後也虽然若翺果未可喻於箕子也吾独惜翺之时有箕子之位者而无翶之恸也後之秉史笔者尚庸考於斯清河张丁识
子陵台荒寒压江水过者恒览古赋诗未闻於此野哭者而翺也於此野哭盖不独异於今之人也凤读其所为文词窃以不及与於斯哭为恨或者他日得携手相与大笑胡卢絶倒於斯台之上由百世之下观之讵谓哭者之非笑笑者之非哭也东阳方凤昔楚屈原伤其君之旣死忧其国之危亡而离骚诸篇作焉然说者往往失其旨趣於是乎原之志郁而不得伸矣至朱夫子集注之出而後其义皎然大明故朱子自谓死者可作足以知千载之下有知我者焉盖不诬也今观粤人谢臯羽父所为登西台恸哭记盖亦恸斯人之云亡闵亳社之旣屋义激於中而情见乎词亦庶几屈原之志哉然其文多隐语不有好古急义之士殆莫能羽翼发挥以暴白其事於来世也而浦阳张丁乃独能为之分章析句次其日月定其名氏必求当时之事以实之忠厚哉古人之用心也抑又观臯羽父之辞有曰今人不有知予心後人必有知予者请以朱子之自谓者而颂丁固将可以少慰臯羽父於地下乎金华许元文丞相忠义明世多为之记载礼部侍郎邓公光荐作续宋书最为详备文公之将校名姓往往在焉然不及於宾客故谢臯羽先生几失其传赖其遗文多传於学者而西台恸哭记则有张丁为之注释考订精密儒林称之然记云过张睢阳所尝往来处此盖题信之永丰张睢阳庙非尝所往来处也素之曾大父汝南郡公为吉州司理参军公适家居知遇尤厚尺牍尚存读此记为之太息久之婺为文献之邦比诸老沦谢丁之博雅诚可嘉已前史官临川危素识
常人之情久则渝渝则忘故忠臣义士慷慨奋激於一时者易久而不变者难文丞相拘囚燕狱百计降之不得死之时距宋亡已四年谢臯羽西台之哭距文丞相之死又十二年此岂常情之所可论哉张孟兼为臯羽注释能羽翼夫忠义者是亦忠义之流也豫章掲法识
宋三百年以道为国三百年後士之死社稷者相望而丞相文山先生之死呜呼烈哉死宋死於道也当时士之受知於先生者不一人而谢臯羽独不忘臯羽之不忘文山由文山知臯羽者厚文山之知臯羽臯羽之不忘文山皆道也後之读西台恸哭记者将有感於斯夫清河张丁学古道者也臯羽之死久矣而丁独景慕之表章之咏歌之君子曰文山之英风盛烈与日月争光於天地间固不待於记不记然不记则臯羽之义不白而丁之服膺臯羽者不着然则丁者其太史公所谓附青云者非耶临海陈基书谢公以布衣从文丞相起兵闽中其事不见宋史而任士林盖尝为方凤书之是时元始有天下言者尤多讳辞翺既恸西台寻卜地於台之南岸睦人许之作许劒録及翺死钱唐尝语其妻刘曰我死必以骨归方凤葬我许劒之地凤与吴思齐遂如其言而葬焉三人者予尝合而为传高风余韵至今令人慕之丁固方先生里子也宜於潜德有以发其幽光观翺此记虽羁孤山水间未尝不慷慨自伟以是知天下之可悲者有所在矣彼不自悲而人亦莫悲之何哉洪武二年夏六月既望金华胡翰敬题
文信公忠义之盛近世罕比其英声烈节虽使亘万世不朽可也谢翺先生公门下士也国既亡而公亦死伤悼激烈之情每托於文辞以自见於是西台恸哭记作焉太史公曰砥行立名者非附青云之士恶能施於後世岂先生之谓乎吾友张君丁雅好古道取先生所为记订其岁月演其旨意而使之传其用心甚厚又岂太史公所谓附骥尾而行益显者耶呜呼是其可传也已乌伤王禕谨跋
宋丞相庐陵文信公当德佑乙亥开阃乡郡兴师勤王一时宾客将校号称多士鲁先曾大父监簿府君实与焉尝着幕府録记其姓名爵里甚悉鲁幼时先人每为历指其人而道其终始大概鲁至今识之後从先友杜徵君又闻其道公客谢翺先生行事心尤奇之独窃怪録中乃遗其姓名及观翺所着登西台恸哭记然後知翺以次年丙子秋始从公闽阃则是时大父已从枢密家公辟遂去而归隐矣盖与翺已不相接宜翺之姓名不着録中也公以元至元壬午仗节燕市後二年甲申其弟文惠公守临江首访先大父玉笥隐居适公客何时先生亦自临川来会遂相与入紫霄岩登九仙台赋凌云之篇悲歌慷慨闻者凄怆山中人至今传之读翺西台之招盖先後而同音者也於乎悕矣翺文奥古此记尤类廋辞隐语浦江张君孟兼为之考岁月徵事实使读者了然张君之用心其贤矣乎然则读斯记者其亦有所感发矣夫洪武辛亥暮春之初临川曾鲁题於冰厅羽睾翁之记至欲放太史公着季汉月表如秦楚之际盖太史公之着月表也以月为纪记事之所起而不书元年所以明天下之无统也夫秦之既坏楚之方兴天下扰攘运数迫促不可以年纪此月表之所由着也羽睾之为岂不忠乎国亡矣天下不复宗矣而翁独以其无统也尚肯其为朝周者乎且记之作犹讳避於辞岂有俟於後之知也乌乎翁之为固不望於後知则辞之讳避又安得不藉於人而始明乎愚读张丁之疏而益有感河东李着
予家有先子手抄谢臯羽诗文一编予自年十五六时辄喜读之如西台恸哭记至今犹能成诵然非胸中磊磈有悲歌慷慨之意者未必知好之今张君乃为之章分句析而疏其义则其深知笃好抑有甚於予者矣予所藏本首篇称丞相信公不称故人唐宰相鲁公篇中又无榜人始惊予哭以下至移榜中流数语余亦有数十字不同似为善本恨不得见张君相与考其异同而定其句读也淛源徐赘民
宋丞相文公死国之十二年其客谢臯羽父率同志三人为位哭诸子陵之台作楚歌以招之後复纪其事名曰西台恸哭记以俟夫知其心者浦阳张丁述以示予予得肃观焉曰嗟乎忠义之在人心犹元气流行於四时初不以古今而有间也臯羽父尝望姑苏过越台而哭公矣而必登斯焉以哭而记者其以东都节义之盛始於子陵而宋三百年养士之报终於文公也子陵之於故人不以贫贱而易其守臯羽之於知己又岂以存亡而异其心哉君臣朋友出处死生之际必如是而後为无愧也其义微矣今去之百有余年忠愤抑郁之气尚勃勃於言意之表则当时之云物助哀江流有声理或然也呜呼臯羽父其亦悲歌之士欤丁也从而表章之殆所谓後之知予者矣然则臯羽固无负於文公而丁又有功於臯羽也耶贑上镏丞直书
予尝闻之礼经曰朋友之墓有宿草而不哭焉今观谢臯羽之哭文信公於西台也殆不可以斯律求矣臯羽始参文信公军事其志将以有为也未几国亡而公竟以节死故臯羽之哭哭宋祚之不救也哭公与已志之不得伸也夫哭宋祚之不救哭公与己志之不得伸则虽终臯羽之身不能无哭矣又恶讣其墓之有宿草与否耶若曰臯羽徒恸公之死而哭之岂知臯羽者哉浦阳张君孟兼出西台恸哭记示予故书臯羽哭之之心以归之永嘉郑思先
登西台恸哭记粤谢先生翺之所着也先生故丞相文公之客记为丞相作也先生没将百年矣是文虽在而鲜有知者浦阳张丁一旦表章而出之且复订其岁月核其事实条分而章析焉予闻天下有大戒无所逃於天地之间者义也丞相尽君臣之义於艰危之时先生尽朋友之义於死生之际君臣朋友之义一而已矣当先生作斯记时已逆知後世之必有知其心者百年之後而张君为之发挥岂非天理民彞不可泯灭而义之在人心者千载而一日乎翺也昔日恸哭於西台今也吾知其含笑於地下矣兰江吴沈
晋处士陶潜疾刘裕之簒遂作饮酒诗以自宣其悒郁之气然皆廋辞隐语人莫能测後百年独韩子苍疏而注之俾读者皆得知潜之用心亦忠厚哉吁微子苍谁知潜心者後潜数百年下若有谢先生翺者痛宗社之屋悼文公之忠登台而恸哭遂为之记其辞类潜时人亦莫能识後翺数十年有若张丁疏而释之使先生之事不泯微丁则谁与归吁张亦子苍之流欤卫人高延
当宋之亡丞相文公举兵闽粤起而从之者多一时名士粤人谢翺时在军府为谘事参军後军败公就俘执留燕京九年卒不屈以死翺感愤亡聊恒往来吴中遇幽閴孤絶之所辄设位恸哭以泄其悲思翺真奇男子也而公之忠义足以结人心激士气槩可想见然则宋祚之不复岂非天乎岂非天乎西台恸哭记翺所着也文极高古而言多廋隐浦阳张丁为之疏释将以传於学者今世之士弄笔墨为藻绘之文日不暇给而丁独用心於此噫殆亦有志者哉临江镏永之识
汉丞相诸葛武侯卒蜀人巷祭野哭当时不能禁宋丞相文公欲为武侯事而不可得卒不屈其志以死江南人哀之有甚於蜀人哀武侯者三山谢翺臯羽其起兵时谘事参军也望夫差墓过越台登子陵台触物悲恸不能自已固宜然既自号曦发宋累又作为歌诗慷慨怀古且匿名记其事以自伟豫求葬地於子陵台侧将自附於梁伯鸾类若有意於警发愦愦者张孟兼恐其事湮没取其文稍释廋隐而传之盖有见於此虽然先正有言观大节必於平日新安病士敬题
尝谓以忠义名世者人虽云亡後之君子仰之企之不翅犹日星之丽天盖以扶植彞伦有系於风教焉文信公为宋社而死忠也曦发翁为信公而恸义也忠於革命义於知己死为君恸为友忠义两尽彞伦攸着宜乎诸公歆艳赞咏之不已也张孟兼氏装演成卷既章分句析详释其记且复题识於左方亦莫非由忠义而发是则怀贤尚哲秉彞好德之心从可知已岂不为世劝哉浦易郑涛
予读曾大父墓志有曰闽人谢翺奇士也尝与处士雪夜放舟登子陵西台击石作楚歌声振林谷意悲愤人莫识也新安汪九成书其碑隂谓人莫识读者诚莫识徵诸故老始得其详谢字臯羽宋文丞相客文公死於义胥与招魂望祭感慨悲歌亡国遗民空山共涕意有在也今以是而观之则所谓登台若甲若乙若丙者疑非予处士乎兹亦不必详矣独恨夫为处士子孙者不能追先代之志而浦昜张孟兼氏乃能留心考古於西台恸哭记章分句析大义明白使谢之心昭如日月可谓善於发挥古人之遗意者欤今人不知予後人必有知予呜呼君臣朋友之义有关於世教不浅百世之下孰不闻其风而兴起谢之心其亦深有望於此矣惜乎予不能亲见孟兼而讲先生之旧也东睦冯城
宋相文信公日不能国矣公起兵闽中尚多应者黾勉赴难踣而复奋所谓亲疾虽不疗子不容不进之剂也时江东谢先生枋得亦起勤王兵久之无功三山谢先生翺以布衣参信公军公甚礼之洎公北上以死翺於苏台越台严台九年凡三哭之盖深悲南风之不竞而思自附於节义之士也後谢江东被徵不食死翺亦悲愤亡聊以终吁亦伟矣公不负国翺岂忍负知已哉向使或徵而激之则将如江东之为矣予闻江东好论申包胥鲁仲连事言辄愤若身履翺之三哭得非有感於昔人成败之故哉九京不作诵其恸哭记冬青树引等篇令人毛发森竖张君又从而训释其实翺之义益白矣他日二谢伯仲以称尚有徵於君言也夫博陵林光弼敬识
呜呼古所为忠臣义士者岂以国之兴废人之存亡而异其心哉观谢翺西台恸哭记可知已翺尝客於宋丞相文信公之门公署为谘事参军宋亡七年而公死之公死九年而翺凡三哭之公於宋为忠臣翺於公为义士公之心不以宋亡而异翺之心亦不以公死而异忠臣义士之所为固如此也虽然古之哭者多矣若赵壹之哭哭马陟也阮籍之哭哭穷途也唐衢之哭亦不过自悲其身世而已皆在所不必论独申包胥秦庭之哭所以存楚於既亡也贾谊之所谓可恸哭者将以销汉七国之乱於未形也至今读左丘明春秋传及班孟坚汉书者未尝不称包胥之忠而服谊之先见噫翺之心岂异于二子者哉向使景定咸淳之际国无憸人翺岂不能效谊陈可恸之策以救宋於未亡四邻之国有如秦之强者翺又岂不能效包胥之哭以兴宋於既灭惜乎天命已去翺无所施而徒为无益之恸於铜駞荆棘之余此有识之士所以不能不悲也吾尝读公传公客如杜浒等皆牵联得书而翺独不与焉惜哉括王骑识
宋有天下三百年人主之驭下率以礼义故亷耻之风不忘迨其衰也臣子之慕义者一何多耶文公之盛蹟着在当世固不待赘一辞至其门人故吏亦往往为之守志不移放浪山水间悲歌慷慨呜呼宋之得人何其盛哉金华叶囝
臯羽此记读者皆称其感知已之遇而多文公之得士然记作於至元中辞旨隐约时巳不能尽晓况传之愈久乎予友张丁乃释之如烛照数计秋毫无遗所以图其不泯者至矣噫张之存心抑何厚欤吴郡吴植【字子立严州人以处士徵授藤州知州】
古文一首粤人谢翺记哭文丞相之作今国学録张丁考记中地方人名岁月为之注呜呼古称畸人劒客策士奇才若翺者似之矣盖义而有侠气者欤此等人闵已志之欲伸甘杀身而不悔顾生世之不偶独抑郁而无谁与语故尝青春白日潜行曲江西游咸阳纵观秦皇帝宫阙时之人焉得而知之也哉呜呼使天下人皆不负丞相如翶者时事未可知也呜呼翺没後又几年天生我皇起自江淮提三尺劒用天下智谋勇力抵大梁扫故宫电行幽冀隳其九庙幕南逃遁穹庐灭迹珍宝图籍辇归中土廓天地之正气洗日月之重昏雪诸夏之积愤讐【阙】　之见辱翺不幸不生斯时其功名岂不可立致也欤余人闻蒙古之臣杨总统者毁宋渡江以来诸陵有士人以牛马骨至彼易之负归瘗药迳寺冬青树下惜不得士人姓名岂不可与翺同传也哉或曰士人会稽唐珏也安人刘夏题
题谢臯羽西台碑　　　　　安阳韩性
零陵断石青如天七星下贯寒蛟泉神诃鬼护万万古中有处士西台篇台前月色为君好断港驰啼蕙花老酪瓶羊炙试招魂一片丹心向晴昊邯郸枕冷泰山秋海树不着人家愁曦髪阳阿向天籁凤凰作使追灵修紫雾黄尘窥下土清都仙人半空语汶楸十九春鬼长玉鸡吐绶闱扶桑
西台恸哭诗　　　　　　　义乌傅藻
一生忠义薄云霄恸哭西台赋楚骚今日凄凉江上路何人重为荐溪毛
金华潘阙
谢公昔为苍生起从事曾蒙相国知杖策辕门资画诺运筹幕府异能为漳江此日初云别大厦当年已不支只道开边同所誓可怜铸错悔应迟血辞怀古悲歌处白练如霜赐死时太史直书无以贬先生恸哭有余思同心肯学哥舒翰抗节能侪介子推吴越伤心非旧主金汤触目尽遗基百年惊见文章在一代仍嗟气运衰南土衣冠方寂寂中原禾黍重离离正人端士余无几孝子忠臣更有谁遥睇西台堪堕泪清风穆穆子陵祠
渤海高啓
峨峨子陵台其下大江奔何人此登高恸哭白日昏哀哉宋遗臣旧客丞相门丞相既死节有身耻空存北望万里天再拜奠酒尊隂云暮飞来恍如载忠魂所哭岂穷途中抱千古寃上悲宗周陨下念国士恩凄凉当世事感慨平生言空山谁知哀惟有猴与猿岂不畏衆惊声发不忍吞人言天有耳此哭宁不闻愿因长风还吹此血泪痕往堕燕山隅一洒宿草根田畴去已远兹道不复论作歌悼往事庶使薄俗敦
豫章凃颖
炎精昔年沦海底天下兵戈犹未已南冠宰相独羁囚壮士悲歌咸义起谢翺臯父古遗直解种冬青向兰沚时从严濑俯高台恸哭无言怀愤耻杲卿巡远往来处涕泪秋风别知己山川荏苒变星霜岐路苍茫暗榛枳谁怜宗庙尽禾黍凤杳龙沈天万里金钟大镛世所重乔岳泰山人仰止纲常千古在扶持忠义一诚那可比燕云回首生愁絶楚些招魂空徙倚乃知亳社屋竟成三百余年若流水当时南北莽空濶大运由来有兴否申甫云亡返岳灵傅岩归去骑箕尾丁君慷慨思前哲珍重遗编袭缃绮羣贤钜笔等长杠竞以文章夸侈靡嗟予拙朴才力薄高揖清风酹芳醴烟云浩渺江海空徒使作诗传信史
云昜宣岊
朔风卷地气冥冥山色江南失旧青吊古登台惟恸哭寒墟陨絶少微星
鄢郢丘墟社稷倾包胥昼夜哭秦庭当时自藉扶巅力今日凭虚涕独零
豫章掲槩
忠义夙所尚杀身良已悲溜滴可穿石此志宁有移死者既与国哭者将为谁俛焉念畴昔五内斯如摧高台旷茫茫浮云莽西驰掩冉蔽寒日於以增所思畴言百年後识者犹泪滋尚其作青监播以为声诗
会稽唐肃
宫中六更初絶鼓蓝田玺玉沈厓浦庐陵忠肝一斗血去作燕然山下土桐川木落秋日颓有客歌上严光台石根敲断竹如意万里北魂来不来南风又涸滦河水故老寥寥知者几谁似睢阳季叶孙笺简能禆两朝史洪武四年春二月九日题於会试之对读所
右诸公跋语并诗俱见宋遗民録内刘基诗一首已考正着见於前不録於此十一月十五日记
西台恸哭记注

[book_title]冬青树引注
钦定四库全书
冬青树引注
宋　谢翺　撰
【冬青树引者宋文丞相军门谘议参军谢翺之所作也宋菆宫在会稽境内元杨总统欲利其金玉以宋王气在是矫诏发之当是时山隂唐珏见诸陵巳发乃策暮夜使人收贮遗骸骨葬兰亭之山种冬青树为识翺珏之故人也至元丙戌入越尝登越台恸哭丞相故时有斯作焉自古忠臣义士所见略同若唐谢之为岂易所谓同声相应者耶】
冬青树山南陲九日灵禽居上枝【山南陲者山之南边也九日者汤谷上有扶木九日居上枝一日居下枝昔羿射日中其九日九乌皆堕惟一日焉灵禽者乌也乌者阳精也精为魂今九日居上枝者魂升其上也日者君之象也】知君种年星在尾根到九泉护龙髓【按至元丙子元兵入钱塘厥後杨总统易宋内为诸浮图造白塔於兴元寺徙置诸陵遗骨及天下民籍户口其曰星在尾者岁在寅也犹唐薛仁贵为吐浑所败叹岁在庚午星在降娄之类以今所言其必有不利于时者矣】恒星昼陨夜不见七度山南与鬼战【恒星者常见之星隋天文志恒星者在位人君之象也夜不见犹春秋传日夜食之类七度未详山南巳见上与鬼战未详】愿君此心无所移此树终有开花时山南金粟见离离白衣人拜树下起灵禽啄粟枝上飞【金粟山名昔唐玄宗至睿宗之陵见金粟山冈有龙蟠凤翥之势谓近臣曰吾千秋万岁後宜葬此今宋陵寝既获安矣故援以比耳离离多貌言其陵之多也白衣者衣以白衣也昔燕丹送荆轲易水上宾客知其事者皆白衣冠况其有君臣之义乎灵禽即乌也杜甫拜蜀乌之魂者良有是乎】
予既注臯羽西台恸哭记又以此诗读者未易通其词旨故为之疏以便参考而自质焉适文献黄先生之门人傅藻氏以书来谓闻之文献者曰杨总统初欲利?宫之金玉故为妖言以惑主听而发之越中王修竹一日出金帛与诸恶少衆皆惊怖而请曰平日且不敢见今乃有赐不审欲何为虽死不敢避因徐谓曰尔辈皆宋人也吾不忍陵寝之暴露已造石函六刻纪年一字为号自思陵以下欲随号收殡尔衆皆诺遂夜往收贮遗骸骨而葬上种冬青树为识此歌之所为作也其说如此予以旧注颇有异同亦既以书致鄙见於傅君矣故未即以旧闻非是而未加改定姑録一通寄傅且书来言於此以问该洽者庶几予言或可再正而未晩也丙午正月十日张丁识
浦阳张君孟兼取闽人谢翺为宋丞相文公所作西台恸哭记详疏其文复取其至越中所作冬青树引并疏之於卷末且以窆宋遗骸事为唐珏及王修竹而疑其异同予谨按郡先生霁山林君当宋亡时忠义耿耿有南山有嘉树及商妇怨等诗见所着集中尝与唐珏收宋遗骸於山隂种冬青树其上刻志有丙之年子之月冬青花不可说之句盖先生乃王修竹门客先生与珏所为王盖与知之矣夫谢翺在文公之门传公者曾不及翺非张君兹述殆泯灭不传今书珏之事而霁山林君不与焉岂非阙乎予因并识其事以释君之疑且以副君好古博雅之盛心云洪武五年二月十九日孔希普识
冬青树引重注
【余曾注谢臯羽西台恸哭记以未得见张孟兼注为恨曹叔则出其注示之则颇疏诞余之注若未可骤废也其注冬青引亦然水阁雨余因忆旧闻为之重注非欲以盖前人也余与孟兼所遇之时不同孟兼之去臯羽远而余之去臯羽近臯羽之言余固易知也癸卯中夏蓝水渔人识】
冬青树山南陲【兰亭山在越城之南天章寺即冬青所识之地张孟兼云遗瘗兰亭山後种冬青树为识郑元佑云林霁山得高孝两朝骨为两函贮之归葬于东嘉按霁山诗水到兰亭转呜咽不知真帖落谁家则已明言葬兰亭矣元佑既载其诗乃不深惟其义何其粗也】九日灵禽居上枝【冬青之上有鸟来巢以记异也知者唐玉潜诗遥遥翠盖万年枝上有凤巢下龙穴其记事同也谓之凤谓之灵禽不敢以凡乌斥言之九日者臯羽过越台而哭之之时也】知君种年星在尾【尾在析木之次谓葬年是戊寅也发陵之年罗灵卿云戊寅十二月十二日孟兼亦同之而贝琼穆陵行以为至元二十一年周密以为二十二年八月则是甲申乙酉也陶九成谓元下江南丙子至乙酉立国十载法制巳明安得有此事虽辨其非乙酉然无确据何不以是诗为证也况臯羽作此在丙戌若是乙酉则相去不及一年其事方新不如此为追忆之词矣】根到九泉护龙髓【龙髓即六陵之骨也王修竹造石函六刻纪年一字为号高孝两陵则霁山所收余四陵玉潜与诸人分任之章祖程曰余骸弃草莽中霁山以草囊拾取又闻理宗颅骨为北军投湖水中购之渔者而得之盛以二函则是霁山所云双匣犹传竺国经者一匣为诸陵弃骨一匣为理宗之颅与郑元佑云两函为高孝两朝骨者相背观後穆陵之骼得自北平则祖程之说为谬】恒星昼陨夜不见七度山南与鬼战【此言收骨之艰难也恒星昼陨言发陵在昼夜不见者诸人夜往觅骨不能即得七度鬼战者凡经七夜或七历险事也】愿君此心无所移此树终有开花时【开花时犹郑思肖望陈宜中从占城至也】山南金粟见离离【兰亭山後葬处又分名金粟堆以其地多桂也知者霁山诗有金粟堆前几吠鸦可证九日桂犹未谢故云见离离】白衣人拜树下起灵禽啄粟枝上飞【此臯羽自叙与玉潜同拜陵下之景拜起而灵禽飞也宋陵收骨事山隂王修竹英孙所为而唐玉潜林霁山为之先後盖修竹富而好礼客玉潜霁山皆在其门张孟兼所谓享诸少年造六石函皆修竹事也郑元佑所谓背竹萝为丐者章祖程所谓草囊采药则玉潜霁山事也其後知玉潜者以其事实之玉潜知霁山者以其事实之霁山因时忌讳故私记有异同耳若原其本末则修竹在霁山玉潜之上其时同事且不止二人霁山集中有郑朴翁厓山志有政和人余则亮尚可考也】
冬青树引注

        </div>
      </div>
    </div>
  </div>
</div>
<!--update:2025-08-30 10:27:00-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>