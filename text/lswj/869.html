<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="提要,诗集卷一,诗集卷二,诗集卷三,诗集卷四,诗集卷五,诗集卷六,诗集卷七,诗集卷八,诗集卷九,诗集卷十,文集卷一,文集卷二,文集卷三,文集卷四,文集卷五,文集卷六,文集卷七,文集卷八,文集卷九,文集卷十,文集卷十一,文集卷十二,文集卷十三,文集卷十四,文集卷十五,文集卷十六,文集卷十七,文集卷十八,文集卷十九,文集卷二十,文集卷二十一,文集卷二十二,文集卷二十三,文集卷二十四,文集卷二十五,文集卷二十六,文集卷二十七,文集卷二十八,文集卷二十九,文集卷三十,清江贝先生集全文在线阅读,清江贝先生集全文在线下载,大玄古籍书库">
<meta name="description" content="诗文集。明人贝琼撰。四十卷。琼字廷臣;。一名阙,字廷琚,崇德(今并入浙江桐乡)人。元末客游江浙间,张士诚据吴,累征不就。明初召修《元史》,官至中都国子监助教。是书分诗、文二集。文集三十卷,包括《海昌集》,《云间集》,《两峰集》,《金陵集》,《中都稿》、《归田稿》等。卷首有徐一夔《序》云:“其文驰骤奇崛,如长风驾涛,银山铁壁,澎湃迭至。”诗集十卷,收各体诗约八百余首。其诗风格平易,多为写景记事之作。朱彝尊《静志居诗话》谓其诗“爽豁类汪广洋,整丽似刘基,圆秀胜林鸿,清空近袁凯,风华亚高启,朗净过张羽,繁缛愈孙">
<title>清江贝先生集_贝琼_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">清江贝先生集</span> <br/>
          作者： <span class="inputVal" id="bkauthor">贝琼</span> <br/>
          朝代： <span class="inputVal" id="bkdate">明代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">类书文集,诗文集,完结</span> <br/>
          字数： <span class="inputVal" id="bknum">[book_length]191248</span> <br/>
          说明： <span class="inputVal" id="bkdec">诗文集。明人贝琼撰。四十卷。琼字廷臣; 一名阙,字廷琚,崇德(今并入浙江桐乡)人。元末客游江浙间,张士诚据吴,累征不就。明初召修《元史》,官至中都国子监助教。是书分诗、文二集。文集三十卷,包括《海昌集》,《云间集》,《两峰集》,《金陵集》,《中都稿》、《归田稿》等。卷首有徐一夔《序》云:“其文驰骤奇崛,如长风驾涛,银山铁壁,澎湃叠至。”诗集十卷,收各体诗约八百余首。其诗风格平易,多为写景记事之作。朱彝尊《静志居诗话》谓其诗“爽豁类汪广洋,整丽似刘基,圆秀胜林鸿,清空近袁凯,风华亚高启,朗净过张羽,繁缛愈孙蕡,足以领袖一时”。有明洪武刻本,《四部丛刊》据此本影印。又有明万历中刻三卷本,系据《皇明文衡》、《文章辨体》等所载汇辑而成。又有清康熙己亥(1719)桐乡金氏刻本。</span> <br/>
          封面： <span class="inputVal" id="bkimg">Z_19058.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]清江贝先生集
[book_author]贝琼
[book_date]明代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]类书文集,诗文集,完结
[book_length]191248
[book_dec]诗文集。明人贝琼撰。四十卷。琼字廷臣; 一名阙,字廷琚,崇德(今并入浙江桐乡)人。元末客游江浙间,张士诚据吴,累征不就。明初召修《元史》,官至中都国子监助教。是书分诗、文二集。文集三十卷,包括《海昌集》,《云间集》,《两峰集》,《金陵集》,《中都稿》、《归田稿》等。卷首有徐一夔《序》云:“其文驰骤奇崛,如长风驾涛,银山铁壁,澎湃叠至。”诗集十卷,收各体诗约八百余首。其诗风格平易,多为写景记事之作。朱彝尊《静志居诗话》谓其诗“爽豁类汪广洋,整丽似刘基,圆秀胜林鸿,清空近袁凯,风华亚高启,朗净过张羽,繁缛愈孙蕡,足以领袖一时”。有明洪武刻本,《四部丛刊》据此本影印。又有明万历中刻三卷本,系据《皇明文衡》、《文章辨体》等所载汇辑而成。又有清康熙己亥(1719)桐乡金氏刻本。
[book_img]Z_19058.jpg


[book_title]提要
钦定四库全书　　　　集部六
清江诗集　　　　　　别集类五【明】
提要
臣等谨案清江诗集十卷文集三十一卷明贝琼撰琼字廷居一名阙字廷臣崇德人元末领乡荐遭乱退居殳山明初徵修元史除国子监助教事蹟附见明史宋讷传考程庆珫声文会选以贝阙贝琼为二人然陶宗仪辍耕录载妓女真真事云嘉兴贝阙有诗今真真曲载此集中则琼一名阙审矣两浙名贤录载琼集二十卷明万历中所刻乃止三卷此本凡诗集十卷文集分海昌集一卷云间集七卷两峯集三卷金陵集十卷中都稿九卷归田稿一卷仅有钞本流传康熙丁亥桐乡金坛购得之始为刋板琼学诗於杨维桢然其论文称立言不在崭絶刻峭而平衍为可观不在荒唐险怪而丰腴为可乐盖虽出於维桢之门而学其所长不学其所短宗旨颇不相袭朱彛尊静志居诗话谓其诗爽豁类汪广洋整丽如刘基圆秀胜林鸿清空近袁凯风华亚高启朗净过张羽繁缛愈孙蕡足以领袖一时乡曲之言未免过实然其诗温厚之中自然高秀虽不能兼有诸人之胜而驰骤於诸人之间实固无所多让其文亦冲融和雅有一唱三叹之音史称宋濓为司业建议立四学并祀舜禹汤文为先圣琼作释奠解驳之识者多是琼议则其考证古礼尤有依据不但词采之工矣乾隆四十五年六月恭校上
总纂官【臣】纪昀【臣】陆锡熊【臣】孙士毅
总校官【臣】陆费墀

[book_title]诗集卷一
钦定四库全书
清江诗集卷一　　　　　　明　贝琼　撰
赋
鹤赋
余窃悲此崑阆之灵禽兮胡爲独处而无邻诚仙人之骐骥兮阅寒暑兮三千饥不磔乎腐鼠兮渴不饮乎盗泉生旣囚而憔悴兮夜长鸣而彻天月朦胧而将曙兮风淅沥而戒寒尚蹁跹而欲舞兮终磊落其如人恋青田之故林兮盼华亭之大泽路中絶而忘归兮媒甚劳而寡匹顶的的以补丹兮毛毵毵而俪雪冀备君之晓驾兮常结心於紫极欲抗音而复噤兮时顾影而自惜淘河贪而无厌兮鸇又悍而不德彼优游以饱鲜兮亦绚练而矫翼内深省而益悼兮岂以才而见贼希有氏之西来兮忽余眷而踟蹰肉不膏於九鼎兮幸托君之阶除谅一息而万里兮奚孺子之能呼一引步而三却兮思拔趾於泥涂苟怀恩而报施兮亦岂惮夫陨躯恶其玩而无礼兮义独洁而不汚目四顾而冲冲兮白日奄其西徂访玄夫以决之兮盍舍旧而改图览中区犹一盎兮曾何足以度世坌千起而万灭兮陋纷纷之蝇蚋寓寥廓之无极兮跨六合而高厉嗟网罗之虽设兮已超然而独肆将西历於青城兮何太白之峥嵘杜宇号而血吻兮天懵懵其无情狐九尾而猖狂兮夔一足而伶俜望沧海之无垠兮会百川以东入悲精卫之含愤兮力旣微而何及山孰别其有三兮洲孰穷其有十扶桑不可以托巢兮蟠桃不可以爲粒日昼晦而沦精兮雨萧萧而翅湿指神尧之所都兮九门郁其嵯峩载吹笙之王子兮招鼓瑟之女娲栖建章之高栋兮浴太液之清波夹玉辂以翺翔兮友丹凤而婆娑尚骋力於广逵兮矢厥心而靡他
怀旧赋【并序】
余春秋二十有四馆於云间夏景渊氏凡十閲霜暑尤隆主宾之礼後去而觅举武林遂留西湖中罹兵变东西奔窜邈不相知今年春因访焉则已物故而其子士文克承堂构余私喜其余庆未艾也复觞於漪澜堂者累日高谈大噱夜继以烛退追旧好不能不爲之慨然乃操翰爲之赋曰
览云间之雄秀拾海月於珠宫访野王之荒台俯鳌背之方蓬命羽人以前导召宓妃而後从翳晻晻之宿霭激泠泠之回风悼处士之永逝闯华榱而兴叹或纵饮而宵分或玄谈而景宴搴渚秀之碧滋擢园英之朱粲历十载而一来感凋落之过半登高壠而长思夜漫漫其勿旦乐旣往而哀袭何遭时之多难已焉哉物忌盈而必隳运实关於否泰豺虎横而麟毙鸱鴞鸣而鸾铩怼霞气之徒餐奚神仙之可企闵余行之未已絶洪流而东迈忍闻笛於山阳泪潸然而独洒呜呼千龄一息兮放旷自娱伊人不可作兮死生异涂聊寄心於翰墨怅旁眺而踟躇
大韶赋【并序】
传曰尧作大章舜作大韶韶继也言舜能继绍尧之德也周礼曰大韶禹乐名也言禹能大尧舜之德也前乎舜者尧非不继喾也後乎尧者禹非不继舜也特於舜言继者法成乎尧也在喾之时法犹未成尧虽继之而可继之事未备舜协於帝在舜之时功爲已协禹虽继之不足爲难矣则可继之善善继之功惟舜独也是韶爲舜之乐无疑季札观乐见舞韶箾者曰德至矣盛矣如天之无不覆帱如地之无不持载虽甚盛德蔑以加矣後孔子学之於齐三月不知肉味曰不图爲乐之至於斯也盖知乐之尽善尽美莫过於韶宜当时之感召丹朱在位羣后德让祖考来格鸟兽跄跄凤皇来仪也然非舜之德致和於上夔之乐召和於下何以臻此哉故述而爲赋不徒极其声音之美而且本之舜之德云赋曰
有东吴公子北走齐鲁之疆观於峄山而见孔林之主人焉主人曰公子之游也亦将有所覩乎曰无也生於震泽三江之上僻陋寡闻窃慕礼乐之事而六律七均之制尝究心久矣愿有请於大人先生焉主人曰嘻吴会东南之天府而天下之善音萃焉然公子犹有所未足者岂将厌澹泊而说铿锵乎必将挟陈娥携赵女擪鵾弦考鼍鼓若是以爲乐乎公子懑然不悦曰霓裳之曲唐之所以播越也广陵之散晋之所以分裂也固不足言矣若此者又?狄之乐无异纣之靡靡以亡其国者岂君子之所乐乎愿闻其他主人曰七德之歌七德之舞太宗之肇王业也亦尝闻之乎曰伯者之事子孙无所法焉曰汉祖蹴嬴龙飞沛中置酒层台悲歌大风造基四百光啓西东若是何如公子曰犹有伯心之存也驳而未纯然亦一世之雄乎请言其上主人曰抑闻武之六成乎武之济河而西也马散弗乘牛散弗服倒载干戈包以虎皮天下知其寝兵不用也爰作武以象功焉鼓以戒衆久然後战也长戈连延起其慕也发扬蹈厉时不可失也故一成北出再成灭商三成自北而南四成南国是疆五成分左右以居周召六成复始而爲天下王振铎夹舞秉戈鹰扬若是何如公子曰其容美矣此武事也未尽善也请言其上主人曰其惟舜之大韶乎当夫六府治三事和叙九功形九歌峄阳之桐可以琢琴瑟焉云梦之筱可以窍管龠焉泗滨之石可以砻而爲磬焉荆山之金可以范而爲镛焉八音旣具而大体短脰之属有力而不能走者以之爲钟簴焉小体骞腹声清而远闻者以之爲磬簴焉其作也椌以合之其终也楬以止之洪者铿而充清者磬而介凄切而不流泛滥而可会当夫朝廷之燕享宗庙之祭祀於是而奏焉升歌在上匏竹在下代作间奏秩秩有序或击或戛或拊或搏清亮而高远象乎天之浑沦广厚而含容象乎地之磅礡一变一通兮四时之终始一散一润兮风雨之回合是时也熙熙然八荒一春皥皥乎洪荒大朴格三苖於洞庭丹朱宾而有恪俯而聆之纯如辛甘之相济皦如有伦而莫敓诎如断玉之复续绎如骊珠之碎落飞流合而万壑雷转清风生而天籁交作吟九渊之老龙唳九臯之玄鹤旣么妙而悠扬亦和平而澹泊无急微噍杀以感其忧无嘽谐慢易以感其乐其动於物也容何爲而肃若神何爲而来思兽何爲而舞於土阶凤何爲而翔於茅茨明协乎大章博儗乎咸池所以保无穷之治以示安而不忘乎危也悼六龙之南廵历苍梧而上九疑阿母之玉琯犹在湘灵之锦瑟空悲怅遗声之寂寂叫有虞兮远而然而齐之有韶陈亡而流於兹也海外之有韶圣人之化播於蛮?也宜季札观之而知德仲尼学之而忘味彼武之六极於隂特着其武功此韶之九极於阳实昭其文治也公子以爲何如公子乃避席而谢曰至矣尽矣不可以有加矣主人曰未也请授以九德之歌其一洪流横曰玄黄判风气开洪流横民乃灾五行汨帝爲哀禹治之启始孩决九川平九垓百谷生田每每其二洪流杀曰洪流杀兮民灾旣除山有鸟兽兮川有鱼爰可食兮可居胥乐且歌兮毋忘厥初其三三苖格曰惟圣亶聪抚有九围蠢蠢三苖险阻是依出师于南奋我帝威我师旣还苖亦东归其四四凶黜曰德与刑兮国之经四凶斥兮八元在庭帝无爲四海宁其五正德之歌曰惟天降命物必有则民之瞢瞢胡乃自贼五教不行禽兽相食圣人龙飞四方之极其六利用之歌曰水旣平兮别九州下爲隰兮高爲丘徒则轩兮涉则舟以羡济乏兮百货流财孔阜兮乐且无忧其七厚生之歌曰下民孔艰兮遭垫溺寒我衣兮饥我食我无民违兮父母职其八凤皇来仪曰尧不德兮舜不辞授以天下万物治寒暑无易风雨时箫韶九奏朱凤仪其九万世赖曰天覆地载高广莫测孰参赞是俾衣而食帝治天下如埏如埴万世赖之安知其力公子曰呜呼礼废乐崩几千秋矣而始闻主人之宏论乃复爲之歌曰雅南已亡兮流荡曷正觱栗雷怒兮空桑无声緑绮不陈兮荐檀槽与秦筝妖倡爲妍兮啸鸾鹄而啼燕莺孰究夫大韶之尽善尽美兮实嫓夫六英六茎後千载之圣人兮集厥大成安得闻九奏於清都兮御天风而上征
不碍云山楼赋【并序　附考华亭张溪杨谦之居】
赤松溪杨竹西氏筑楼一所在居第之南而海中大小两金山飞舞而前因取杜少陵诗语顔之曰不碍云山銕崖杨先生爲之记夫有云山之境者恒不得其人有云山之趣者恒不得其地而兹楼独领其要朝岚夕翠不起燕坐而尽得之岂非先生所谓境以人高人如境胜哉竹西尝命余爲赋久未克就岁阏逢执徐之春放舟溪上始获登竹西楼远眺五茸三?穷目力所至爲限飘飘乎若一羽淩空飞度三素云中也命酒共酌操壑雷之琴歌白雪之辞极欢而罢因援笔爲赋不惟状云山之胜且寓感今思古之意焉赋曰
巍乎层构之造天兮旣内敞而外隅沧海浩浩而左滙兮银河渊渊而右纡激回风於四阿兮宿云气於欂栌七星挂於北户兮送结邻而迎望舒荷倒植而菡萏兮芝旁生而扶疎实仙人之所居兮候安期於虚无两金嵯峩而并峙兮蛾眉巧以迎予断太华之仙掌兮翦蓬莱之左股埽新黛之聨娟兮洗海门之秋雨九山北起而向背兮翩鸾回而凤舞泰山拱以旁绕兮列邾莒於齐鲁云霏霏以晨蒸兮散玉衣而轻举何卷舒之无恒兮倏爲龙而爲马羌不起於燕坐兮挹爽气於樽俎招夸娥之二子兮梦高唐之神女聊徙倚而四望兮悼吾行其孰与日散辉於断冈兮鸟没影於平楚美人期而中诀兮魂??而若覩吾企云以申诚兮山复险而道阻愿从赤松以授道兮邈清尘之万古昔祖龙之帝六合兮渡浙江而东廵王气飒以磷灭兮璚草萋而自春悼三女之中夭兮高塚崒其犹存暗沙窑之风雨兮犹想夫万乘之雷奔伟希冯之夙悟兮逮九龄而知名荒台圯而荆棘兮余鸟迹之纵横金石辍而弗闻兮激流水之泠泠平原振藻於东吴兮翔双凤於太清胡鹿苑之一败兮竟铩翼而就烹黄耳去而不返兮唳鹤寂而无声羡记室之见几兮遂南斾而孤征念丹毂之易偾兮鲈秋美而可罾卒全躯於浊世兮历千春而尚荣寻古洞之丹砂兮吊黄鹤之仙人天瞢瞢而无光兮哭深林之帝魂白盐皎以雪积兮火万竈之飞烟愤仲父之厉阶兮冀海水而桑田博陆忠而覆族兮宋南渡而肇祀汉实薄而少恩兮独勿念乎厥始嗟时俗之好怪兮语荒唐而无纪竦余辔於高丘兮濯余足於清泚访吴子之猎场兮平芜緑而靡靡挟白羽以命中兮感翩翩之飞雉宠西施以亡国兮犹痛恨於後嗣爰抗音以高歌兮酌兕觥之芳醴谅高明之可居兮胡汨没而弗止陋齐奴之金谷兮岁曾几而荒芜雪月空而燕去兮鸟雀啾以惊呼斥粉黛而弗贮兮列图史而自娱谇曰云动不测氤氲霮?勃梦梦兮山静不迁嶔崟嶻嶪郁丛丛兮飞楼蔽亏青延翠揽栋隆隆兮瞻望美人於彼夕阳思无穷兮弦吾素琴目送飞鸿烟空蒙兮
玉笙赋【并序】
昔余主云间夏景渊氏凡岁时燕宾合族必奏伎爲驩郑雅并进余甚陋之钱唐陆生携玉笙相过会於吕紫芝之玄霜台爲作数阕浏亮凄切不啻闻钧天广乐於洞庭之野使忘客居之忧遂出句曲张外史玉笙引求余和因赋长短句以赠之旣而余游吴门观涛江返寓於海昌之黄湾与生不相知者二十年而玉笙之音犹隐隐於耳也雨牕孤坐壹郁无聊友人张子雨来谒手持玉笙诗一卷曰生所得近百篇兵变之後亡佚不存此特记其尤脍炙人口者今附李氏子求公诗於二百里外可谓好之笃矣余读而喜之且知玉笙固无恙操翰欲书向之所作病其骫骳无气譬诸瓦釜厕於黄锺大吕之间其不斥而骂者鲜矣然俯仰今昔怅然有感於中可无复於生耶夫笙箫之器古之人精音律工文辞者已极其形容之盛玉笙之名虽着而其器则未见也故略而不及余因摹写其声着而爲赋以补其遗焉辞曰
海岱之贡峄阳孤桐可以琢师襄之琴焉三楚之产苍梧丛筱可以窍伶伦之管焉皆足以备八音而宣八风矣猗欤王子易匏以玉肇制摹形节音赴曲方其厌甲观乐名山瑶台九层上通泬寥其处崇矣不若广成之宅空同也撞钟击鼓长夜之饮其乐极矣不若轩辕之张洞庭也於是黜蛾眉屏皓齿慕神仙游洛汭接浮丘上太空屑琼瑶而餐露气兮彼多欲之侈心吾独好此笙竽兮托风雅以禁淫削霜节而束雪茎兮又恶其材之弗任惟西极之奇璞兮乃产乎崑仑之岑锺氤氲之和气兮托閴寂之太隂爰命工以采之兮跋峭阻而抵嶔崟古雪夏积而不化兮竦青壁之万寻虎豹昼出鼯蜼夜吟王孙跳踯前呼怪禽县藜结緑弃而抵鹊兮曾莫得厕夫海错与蛮琛也观其白如截肪黄比蒸栗气成虹蜺光烛日月温而有文刚而不缺嗤魏叟之遽掷悼荆人之再刖抑显晦之有时胡珉玒之罔辨全匪琢而爲环断匪椎而爲玦尔乃埀効其能娲陈其义挥昆吾之利刃镂爲筩兮十二纷攅列以参差象凤翼之相比势欲振而孤飞声若壹而羣唳黄钟作则温风生而春葩纷敷清商奏则严霜陨而秋叶凋悴何其神也惟匏也滞恶有玉之清越惟竹也滥恶有玉之和平此其又足贵也当夫桃含笑而春媚月扬彩而夜明寒流咽而交赴浮云翳而不行惜芳节摅幽情左宓妃右双成嘉肴荐旨酒倾申白雪以广意隔彩霞而飞声湘灵不敢铿其瑟嬴女不敢戛其筝厥状伊何初郁勃而欲泄忽嘈啐而交咈鸟鸣春而嘤嘤蝉号风而嘒嘒或始剽而卒肆疑将絶而复缀髣髴苏门之啸翔鸾鹄於崖际又似梁妻夜哭涙尽而不能爲其气其悲也语刺刺以将别其怒也心悁悁而不遂其婉也有赓歌之雍容其激也有特立之清厉其翕也若远而不携其和也若反而相济其络绎也贯骊珠之累累其缥缈也絮飞空而无蒂羇臣悦而解顔寡妇哀而掩涕呜呼鹤驾去而不还怅市朝之屡改幸不委泥沙而同碎例金石而犹在望公子於云间识羽人於东海悲逸响之无传欲持此而奚待呼之而虚足以宣其壹郁吸之而盈足以平其块磊浏间发而更奏误一听而增慨乃爲之歌曰故都墟兮草树秋凤皇去兮百鸟喧啾感今思昔兮徒离忧安得如王乔兮从浮丘又歌曰酌紫霞兮羞玉芝舞回波兮吹参差天湛湛兮白露滋君不乐兮欲奚爲於是曲尽再鼓夜饮厌厌擫衆簧而愈放抽独茧而尤纤遂使伯夷去其介仲子失其廉孟贲忘其勇京兆易其严海若爲出天吴爲笑老鹤无声清猿絶叫肃宾客於四座辍野王之三调虽中郎督邮之善音亦莫洞其弘妙乃知玉之爲物衆德之萃笙之爲乐衆音之要是宜协九奏而致凤皇嫓六英而荐清庙武夷銕?徒爲隐者之具龟兹觱栗特从时俗之好也
灌园赋【并序】
钱唐潘时雍治圃於城东门筑垣四周引泉成渠以灌园自号其意以爲无功而食人之食者元气之贼万物之蠧也故劳焉而後食身执其役以给朝夕之费二亲无戚戚之忧莱妻有同志之驩吁豢於富贵者不知澹泊之爲高酖於宠荣者不知道德之爲大旣盈而覆古今一辙则灌园之利不已多乎昔於陵仲子辞三公而爲人灌园充其廉也向秀吕安灌园於山阳安其逸也潘岳去长安令而闲居灌园病其拙也时雍亦若人之匹与或者疑其居有闤闠罔利之习座有俗客鸣声之聒又安能效彼之所爲者非知言也乃述赋以广其意云赋曰
步青门而长啸游余心於古初目藻丽而弗近敦朴素而爲庐资灌园以自业类潘岳之闲居食五鼎爲不及饮一瓢爲有余幸免隷於征伐或弦琴而读书耻桔橰之尚巧逐末景而区区其地襟江带湖青纡黛蓄拱以连山突怒起伏实东南之形胜爲帝王之行都周金城兮万雉列甲第而当衢族茂许史家儗陶朱肆有蓝田之玉斗量南海之珠技博古今之妙音会八方之殊倾国过乎燕赵趿利屣而曳轻裾若神人之绰约耀氷雪之肌肤於是命相开藩镇我南服象天河而凿池儗紫微而建阁集貂蝉之济济卫虎豹之肃肃殚虑乎庶务者萧曹之伦铺张乎太平者枚马之属衣袭绮纨食兼粱肉涂比车盖庭奏丝竹岩栖者未覩其盛家食者思发其所畜也乏匡时之明略乃退齿乎齐民垦不食之弃壤托鹿豕以爲羣疏浊流而远注辟斜径而支分笋长渭川之竹菜生云梦之荤蒲荒秋雨菘茂早春甘者如荠脆者胜芹始芽茁而冒土忽叶布而覆云荼三名而可食虉五色而成文候灵鸡而毕起庶戒逸而务勤冀撷秀於寒暑必浃润於朝曛恒独往而无求爰四顾而欣欣乳鸠呼而相应恶草蔓而当芸感生成之攸遂亦有藉乎人人其或风雨之晨灯火之夕俎豆娱亲琴尊命客揄竿引鲜充庖有辛夏果磊落秋瓜轮囷兹田夫之所美又焉得献之吾君呜呼章绶不优於野服瑶台何异於蓬室谅乘轩而取讥虽抱瓮而奚恤宁陋彼而荣此聊逍遥以终岁金谷废而蛙鸣玉津空而狐穴中虽侈於五亩後孰惜夫一石乃爲之歌曰朝汲於河兮其流汤汤暮观我圃兮其叶已黄炎风卷沙兮白日藏尚昏其事兮毋弃而荒又歌曰登彼陆兮猛虎噬人涉彼海兮白波滔天我艺而灌兮入以事亲誓勿彼适兮危其身歌既阕幽情畅白露下初月上陶然一适混乎无象委通塞之有时蹇余行其焉往
銕砚赋
客有铸梁州之銕爲砚者持而售於读书主人主人用之以代陶泓焉风雨之夜灭烛就寝梦一猛士被甲戴胄面纯黑而甚伟进而告曰时哉天乎吾之利天下者多矣胡枉吾之材而置之散地乎主人乃宾而问之曰若非棠溪之族乎若非泰山之英乎若非九牧之所贡者乎吾闻君子随时而变化若何爲而怼於天乎介者曰吾蜀之良也初轩辕之破蚩尤也爲戈爲甲爲劒爲戟爲钩爲铩爲镞爲镝气重六师威加四极神化苍蛟而雷电爲之绕体光吐白虹而日月爲之夺色漂大野之流血落高天之迅翼王者得以成其功武夫得以奋其力此吾有功於战伐虽缺折而莫之惜也逮秦而灭六国吞八荒聚其族而销之亦何殊夫鸟尽而弓藏精爲神兮十二守故宫之凄凉世复以吾之利不可废也爲刀爲泉爲布爲帛通四海之利法九府之式势倾国中薄青衣之五铢道济天下斥黄金之万镒入紫闼排朱门赞天地行鬼神弱者以强而卑者以尊此吾有功於贸易虽流徙而莫之寃也夫何挫吾之芒折吾之气祝融献功即墨爲諡侪铜雀之破瓦曾不及马肝雊目之爲贵苟策功乎翰墨之塲蕲亟黜而铸钱鎛之器也主人曰嘻子何局於彼而不达乎此耶六合旣清可以去兵而行仁万民旣一可以去货而谈义凡子之爲兵爲货皆圣人之不得已也今主人书有屋漏之?文有涌泉之思子归吾而毕命吾托子而见志焉夫射鹄而无失者壮士之志力田而有秋者农夫之心董生成名於下帷李侯卒业於磨鍼季子引锥而佩印买臣负薪而腰金长卿题柱而遂显终童持节而重临并假翼於霄汉终脱身於山林故桑君已擢第於昔而子独何疑吾於今也哉山房月微烛光吐日蟾蜍腹氷饥鼯潜出方深思而远讨每含辞而涉笔搜六籍於蠧余补千金之狐腋固资器以成能已辱子之我即及其淩天衢出风埃逍遥乎玄圃放浪乎瑶台校奇字骋逸才听流莺於太液接羣龙於蓬莱右毛頴而使御左陈玄而爲陪滴金盘之秋露步玉堂而跻上台顾不伟欤且凤咮托眉山之重龙尾出端溪之先或以圣人之德着或以才士之铭传是皆一石之清润激波涛於百年始皇徒驱而梁海神娲竟遗於补天宗其人而名世亦宣力乎简编而子独耻於爲硏不思与是数者一其高而同其坚乎介者伏而谢曰先生之言至矣不复有所悔矣逡廵而退余亦惊寤用志於斋不易吾素
醉赋
余读柳柳州荅吴武陵书称其醉赋及答客问而其文逸不传因赋之以补其遗辞曰
弱水竭三山折少君灭石芝歇吾将筑九千仞之麴台介风云而宾日月援青天之北斗酿千秋之古雪脍长鲸於东海肉狡兔於三穴纵长夜之乐负一世之豪脱处士之一角巾解仙人之五色袍右挈吾榼左操吾瓢出上方之酴醿引西国之葡萄流白云於春瓮落丹泉於夜槽擪玉环之鵾弦裂双成之凤箫六么作霓裳阕朝五斗暮一石耳不及於听音目不及於观色虮蝨万锺泥沙白璧力过孟贲者醉能系其颈辩雄张仪者醉能断其舌略儿女之愁而不爲动心夷王侯之势而不爲折节太湖三万六千顷醉俯之一兕杯太华三万六千丈醉览之一螘垤击缶而歌心驰燕赵拔劔而舞气吞吴越走桓温之老兵歼周顗之狂客又焉能蹈规矩而守绳墨也於是牖天地庐八荒神交麴生封侯醉乡泄泄焉陶陶焉率千日而爲常柰何武公老而自尤屈子逐而自洁囚酒星於大狱斥酒池之覆辙絶缨而几失其驩吐茵而幸贷於责不知尧舜乐之不厌孔子溺之不絶也九州几裂百川无回豪杰相噬白骨生苔吾其与犀首之徒相忘於无事之日乎淳于髠之滑稽於战国乎与河东之季从时毁誉乎汉相之和吏而歌呼者乎与徐邈之中圣乎阮籍之放旷而适其性乎与荷臿之伯伦乎抑投辖以留宾者乎与待诏之王绩乎辱高斥杨之李白乎与陶潜其乾没於义熙乎山简游於习池乎与瓮下之吏部乎韦曲之杜逍遥於率府乎呜呼与世无忤惟酒可从醒者爲愚醉者爲智醒者爲介醉者爲通天下之愤非醉不释天下之难非醉不蒙命轻一羽气吞长虹决银河而洗斚系扶桑之六龙复酌吾以大白渺海濶而天空
石经赋【并序】
五经载道之器也秦烧诗书经毁而道自若也汉求坏烂之余书礼乐已残缺十九惟易以卜筮存诗以弦歌存春秋以口授存而俗儒章句之徒傅会穿凿使五经大义不明於天下不亦悲夫灵帝熹平四年议郎蔡邕与棠溪杨赐马日磾张驯韩说覃扬等求定六经文字诏许之邕乃书丹於石命工刻之立於太学门外时四方摹者日以千计然未知道之所存也特以邕之书耳洎唐文宗时高重爲国子祭酒与郑覃复刋定九经於石呜呼汉唐石经已风摧雨剥於数百年之久与岐阳之鼓峄山之碑同一榛莽已因推衍其凡以爲之赋云赋曰
繄圣作而明述兮尼父集夫大成历四海其遑遑兮威凤瘖而不鸣吁嗟时之终否兮托空言而载道世莫知余奚恤兮閲万世其杲杲嬴既暴而不德兮举六籍而火之薄先王之仁义兮尚法律而爲治悲祖龙之鲍腥兮阬亦湮而无烟易幸存於卜筮兮诗亦肄於筦弦春秋閟而不出兮礼乐佚而不全科斗螙於壁中兮光白虹之射天嬴遂愤而刘王兮家六合而宁谧乃偃革而爲轩兮掇坏烂於十一洎六叶而遘武兮炳大明之当中黜百家之淆乱兮一道术而异同易科斗而爲隶兮复家畜而人诵道固不可泯兮亦何待夫汗牛而充栋时既降而道晦兮经蟳灭而莫收割申劝之或舛兮衆咸失於校讐属熹平之四祀兮帝孝灵之当宁正俗儒之穿凿兮伟中郎之博古辨鲁鱼与亥豕兮刻南山之坚珉巍乎四十有六兮树翼翼之成均钩铁画之屈强兮妙骨气之洞达非饿隶之羸形兮非寒岩之枯枿非醉草之欹斜兮非劒舞之浑脱初崩云之恍恍兮粲列宿之离离鸾振翼以夭矫兮树交枝以参差鸷鸟以乍飞兮羣鵞游而戏海彼鹤头与隼尾兮曾何足以爲态捷奔泉之渇骥兮纵入草之惊蛇势或埒於坠石兮体已悟於画沙观者纷其堵立兮车连连其日至岂八法之是尚兮幸经存而不坠陋石鼓之苔剥兮鄙漆书之土瘗观奇阳而偶隂兮穷太极之有无感尧汤之禅放兮求厥中於典谟何二南之和平兮悲雅变而逮胡仪三千与三百兮伊朝夕之攸执何曲折而精微兮谨一出而一入嗟圣人之忧世兮徒感麟而掩泣二百四十二年之笔削兮善旣劝而奸戢正?夏之内外兮亦纲常之攸立夫何经之徒存兮昧古训之时式痛卖官而列肆兮盛後宫之倾国奄竖党以盘错兮又孰恤乎社稷九州裂而鼎峙兮黎庶化而爲豺经虽镌而何补兮政与道而相乖逮有唐之文宗兮乃继汉而有作砻巨石之崭崭兮列广庭之落落吁回首其几何兮悉风摧而雨剥又断缺而莫辨兮委荆棘之漠漠吾恐爲沉犀於蜀门兮同刻鲸於昆池曾不若庆云与松风兮托艮岳而効奇又焉得纪功千载兮儗岣嵝之禹碑谇曰已焉哉石经泐兮剡藤出书连车兮布万国抚遗墨兮相得失道之存兮昭白日
春雨赋【并序】
孟春之月时雨方降周视草木莫不鬯茂条达造化之妙如此宜孟轲氏以况君子之教也余少从师读书而知仁义道德之说求之甚锐晚不加进则气质昏瞀可知其不得如草木之化必矣故作春雨赋以自朂且示子翺使及时而用力焉其辞曰
维着雍涒滩之岁正月初吉土乃脉发融风应律布春令於遐陬回朝光於潜室烧经雪而未苏蛰俟雷而将出欣违寒而向温冀节劳而从逸於时灵雨斯降生我百谷伊农之庆匪珠匪玉以今揆昔载披厥录一岁之候三十有六观其屯云蓄而成衣陨石腾而傅羽纷坱圠以随风黯冥蒙而交雾乍萦空而丝散或缀物而珠聚方疑有而可聆恍若无而莫覩醖比玉之醴泉泫如饴之甘露无町畦之或间沛旁流而布濩粲丹葩以耀林滋緑苔而生路紫鳞噞而争跃绣颈呼而犹怒何浃辰而未休逮中夜而复迅闭帘栊以护寒觉琴书之含润田夫悦而昏作羇客闻而释愠余何思而何营感四时之错运欲抗音而就继耿残缸之落烬嗟杏坛之诸子各因材而爲训躬四勿而不疑契一言而奚问若时雨之所化何力约而功峻悯畸偏之弱质奚古人之敢希瞻龟蒙其旣远独伥伥而安归羌及时而猛晋惧失道而愈非当霡霂之渥洽悲事往而心违愿爲杞而在山沾一漑於旣仆竦百尺以参天任叉负於崇构愿爲稼而纷敷冀常膏於朝夕托瑚琏以荐芳曰神明之可假愿爲芝而三秀濯朱柯而久鲜岂幽人之所食表土德於甘泉愿爲桐而不夭被玄液之渗漉斲有虞之清琴协宫商以成曲材苟摧而爲薪耻绮纨之徒袭何余疾之难迁徒遑遑而汲汲属万族之方新期往训之攸执惟渇饮而求足信江海之可挹来侁侁之小子庶占毕之是习知与行其并进亦何惮夫弗给孰爲高之可仰孰爲坚之可入眷跃如之在前思卓尔之有立感春雨而成章庶乎学之恒缉
白鸠赋【并序】
成均教乐所大椿一枝有二白鸠集其上春来冬去亦物之异乎类者余爱而赋之其词曰
夫何双鸠之皎洁兮孕异质於金方岂仙鼠之变化兮狎野禽而回翔肖刻玉以爲形兮耻袭锦以爲章性弗慧而徒劳兮时自珍而久藏幸主人之见存兮托广庭之嘉树旣不爲其所好兮亦不爲其所恶夕同栖而晨兴兮春偕复而冬去振霜翎而益鲜兮与月魄以争素羌所赋之纯美兮虽处汚而不淄女恒尤於衆嫮兮士咸病於见奇羞鸲鹆之上献兮悼鹦鹉之就羁兹惴惴而怀惧兮尚飘飘其安之王雎挚而有别兮鹘遇秋而愈急彼各挟其能兮固非余之所习何意气之敢矜兮藉光辉之时及顾微躯以徘徊求故林兮永戢
金监录赋
帝开元廿有四载兮属千秋之良辰进丝囊与宝镜兮衆纷纷其相循臣九龄独见其微兮述今古以前陈监美恶於一镜兮盍监得失之在人镜狭中而无隐兮洞万殊而咸覩亦俯仰而取容兮月或冥而爲土书炳炳其如星兮与汤盘而爲伍期补衮之万一兮窃比夫翼周之山甫惟一心之易螙兮恒恶直而好谀臣固不能矫以随俗兮盍图终於厥初使铭鼎之辞偶符兮宁取无逸而爲图集厥类而成编兮奚翅玄冥之百链光夜吐以属天兮何益君之闻见尧举舜而禅之兮讵舍朱而无恩抚九州之广大兮非黄屋之爲尊饥吾餐使之充兮寒吾裘使之温曰精一而执中兮本乎尧之一言心凛凛其履氷兮罔一息之不存兹爲监之金背兮君日监而勿昏至暴秦之并周兮与黔首以爲仇阿房岌以造天兮极虞乐而未休慕神仙之高举兮求弱水之三丘徐市去而不返兮嬴已偾而归刘兹爲镜之水心兮君日监而勿流手三尺而崛兴兮一六合以称帝文景嗣而恭俭兮道益昌而弗替後竭内以事外兮彻孰优夫二世数四七而遘武兮洗日月於方翳痛桓灵之孱弱兮操遂乘而莫制兹非镜之可监兮焉用夫渠搜之火齐彼典午之承魏兮闵螳雀之相攻繇载盛而易顚兮审厥子之弗聪洎渡江而清谈兮祖庄老以成风梁崇佛而舍身兮胡贪地而受降【叶】破金瓯而不顾兮士重介而谈空兹非镜之可监兮焉用夫赫连之青铜目或瞽於衆嫮兮耳或簧於新声受嬖妲而殷墟兮褒代申而周倾彼小白之创伯兮尸中国而会盟卒托子以召乱兮肉已蛆而兵争继有汉之人彘兮亦累帝之聪明抑远监夫申生兮兹吾君之容成我太宗之戡乱兮羌修文而偃革惟至诚以驭下兮韬神明於玄默斥美丽而檏素兮惧燕安之爲贼故孜孜以求言兮庶日蹈夫绳墨出宫女之三千兮来狱囚之四百彼刻民犹噉肤兮悼狥私而亡国知识弓之难精兮譬作室之屡易立帝范於子孙兮兹吾君之?则君之大略诚不可及兮旣内平而外从焚珠玉固足美兮复两坊之乐工相姚宋爲知人兮奄竖爵而加隆诛后戚以示公兮兆夫妇之不终礼旣轻於树子兮化天伦爲寇戎太庙坏而弗戒兮爰汲汲於东封曰祈福於太山兮又曷若爲民而建中臣卷卷於匡辅兮冀君心之日检也恒法尧而非桀兮事必防乎其渐也义或嫓於大训兮实将埀之琬琰也中独怀此耿介兮愿从戆愚之汲黯也面从而背违兮臣固不敢也君苟不察臣之忠兮何贵乎镜之照胆也使如盘龙之閟於匣兮羞舞鸾之同掩也宜帝览而味其言兮特优诏以褒之惜不久而中弃兮肆匹夫之所爲卒信谗而爲忠兮斥荆州而无疑内玉环於宫中兮竟胎祸而速灾【叶】子胡雏而播丑兮君旣耄而弗知闱闼腥於戎马兮夜仓皇而独西驻六师於马嵬兮犹不忍於蛾眉四海绎骚兮九庙俱?旷蓬莱之故宫兮浊太液之秋水徵野鹿之衔花兮痛羽衣之何在【叶】岂非人监之旣亡兮徒驰使於千里天眷眷於神尧兮幸两京之载清居南内之凄凉兮感风雨之铃声信丹扆之有箴兮伊君道之当明金监岂一时之可珍兮历万古而爲程
清江诗集卷一

[book_title]诗集卷二
钦定四库全书
清江诗集卷二　　　　　　明　贝琼　撰
四言诗
猛虎行
有虎有虎在彼中野高步风生何物敢侮以比直臣独立无与前称长孺後载文举亦有埋轮复闻破柱爲时所惮豺狼气阻奈何今人使我怀古
五言古诗
杂诗七首
我闻度朔山蟠桃何郁郁千岁才一花结子复何日食之云不死敷腴反枯质跨鹤凌九天将期五龙匹谅非广成子欲待安可必
祖龙帝六合不暇谈黄虞且复求神仙入海窥方壶置酒阜乡亭超然忘故都空留赤玉舄安期今有无种桑饲春蚕桑叶何沃若种瓜待秋摘瓜蔓何漠漠春秋各有获在野犹可乐君看金张馆草深狐兔宅勿较是与非看云倚高阁
大哉龙门树郁郁上参天根株岂不固小草还相纒蓐收行素秋凄其风露寒病叶危欲堕翔禽亦已迁朝华痛夕陨掩涙复何言
结束将何之龙门访陈迹戒途及良辰置酒别亲戚迢迢越千里人马疲登陟大江不可济天方限南北怅然回吾驾去从山林适
春山一雨过百草皆纵横百草不出山山中人远行怀金别妻子殉禄辞父兄寒暑忽已易燕赵千里程龙门能碎舟风浪安可争性命轻鸿毛若爲朝暮营愧此山中草萋萋林下生
薛公未罢相宾客竞相倾一朝偶失意门无珠履声贵贱已如此何论死与生秋燕辞空室春蝶抱留英盈虚信物理聚散亦人情达士甘寂寞力耕谢华缨道尊岂恋禄心远孰希名腐鼠非吾饵朱凤以时鸣悠然动遐想五鼎益爲轻
真真曲
姚文公爲承旨时一日玉堂燕集声伎毕奏有真真者操南音公疑而问之泣对曰妾建宁人西山之苖裔也父司筦库於济宁坐盗用县官财卖妾以偿遂流落倡家公悯之遣使白丞相三宝奴爲落籍且谓翰林属官王棣曰汝无妻以此姬配汝吾即其父也赀装皆出於公棣字棣华後官至翰林待制噫以西山之贤子孙陵迟疑不至於此然辱於始而正於终是亦天也篔谷笔谈记其事余乃赋四十二韵而沈郁凄婉亦足以尽其大略矣
断丝弃道边何日缘长松堕羽别炎洲不复巢梧桐请君且勿饮听我歌懊憹在昔全盛时冠盖纷相从盘游易水上意气天山雄金刀手割鲜酒给葡萄浓坐有一枝春秀色不可双娉婷刘碧玉绰约商玲珑宝髻金雀钗已觉燕赵空或闻操南音未解歌北风上客惊且疑姓字初未通问之惭复泣乃起陈始终妾本建宁女远出西山翁父母生妾时谓是金母童梨花鎻院落燕子窥帘栊迢迢官朔方南归山水重侵贷国有刑桎梏加父躬粥女以自赎白璧沦泥中秋娘敎歌舞声价倾新丰永爲倡家妇遂属梨园工览镜拂新翠吹箫和小红身居十二楼屡入明光宫京华多少年门外嘶青骢自伤妾薄命失路随秋蓬不如孟光丑犹得嫁梁鸿客闻爲三叹祖德宁未崇回黄忽变绿人事何匆匆有客伤缇萦无人怜蔡邕遣使白丞相削籍归旧宗小史三十余勿恨相如穷配汝执箕箒今夕看乘龙鸳鸯竝玉树鹦鹉开金笼银甲不复整红牙不复摐提瓮自汲水絺綌亦御冬应非事羊侃颇类归建封琵琶感商妇老大犹西东崔徽怨顦顇浪写丹青容依依章台柳落絮春无踪小妾恨题驿竟与琼奴同时多困坎坷事或欣遭逢焉知百尺井歘登羣玉峰借问爲者谁内相姚文公
饮酒二首
六龙骤朝暮百川无西回所以陶阮辈落魄事酒杯共尽生者乐勿爲死者哀借问东方朔桃花今几开秦皇及汉武求仙亦荒哉弱水三万里何处登蓬莱与君且一适随意坐苍苔
坐看万古月因思万古人万古人不见万古月常新持酒劝我饮可以成主宾利劒不断愁大药胡能神南阮与北阮一富复一贫白骨俱化土碧草空自春酒尽月欲落狂歌惊四隣
乌龙井【附考海宁县东南七十里西近谈家山相传臯苏将军之黑马跑此得泉遂名】
曾饮乌龙泉爲爱乌龙井不辞登降劳迢迢越南岭石散驼马羣树结龙蛇瘿遂坐泉上亭聊以观我影岁久科斗灭朝寒辘轳静徘徊不忍去胜处心已领有约待春深携客来煮茗
十月旣望凤皇山晚归【附考虎林有凤皇山云间亦有凤皇山名小凤海宁有凤山在鹰窠山之西亦名凤皇】
邨黑畏冲虎且复归柴门风林月未出宿鸟争且喧浮云忽断续万丈飞金盆湛湛天宇高光气相吐吞我行月还逐是身亦无根试求不死药飞腾同久存老妻有斗酒洗盏当前轩酌酒消我忧万事俱忘言
白水邨【附考在鹰窠山之下今名东湖】
朝发白水邨风帆健如马行人互先後去鸟纷上下白云生远岑青天入平野依稀林木外幡幢见精舍河边四五家犹是鸡豚社我游亦已屡把酒心莫写欲访桃花源悠悠愧渔者
九日游鹰窠山【附考海盐县南三十里前临澉浦後枕大海十月一日观日月竝出谓之合璧】
忽忽已九日出门净无泥地偏寔斗絶有山如会稽宾客後杂遝仆夫各有携天风海上来我马骄且嘶坡陀出险径窈窕遵回溪前登郯家岭始觉华盖低作者四五人更托千层栖日午扣其户不愁苍耳迷欲俯栖鹘巢上凌万丈梯岂但畏猛虎彷佛闻天鸡共燕修竹林落日犹在西相看且一笑四郊多鼓鼙
两河兵兴京师乏食民部尚书曹公德基出使三吴因纪其事
东南寔天府岁漕三百万龙城积红腐虎士班白粲焉知十五年不解戎马乱采稆以爲食屯集成背叛至今两河地僵屍作京观诸侯土贡絶君忧切宵旰尚书出宣旨跋涉非所惮国无九年蓄志士常切叹空山独病卧无书托飞翰中宵望使星迢迢阻河汉
送金子厚归杭
故人金子厚四十犹落魄扁舟泝江涛访我黄山脚我惭老穷经春蚕空自缚羡君神仙姿翩翩九臯鹤不上光范书暂卖壶公药高视万物表道尊卿相薄山中十日留穷天慰离索聨诗出险语酌酒成大噱东风碎河氷归思中夜作鹅黄催柳条椒红拆梅萼重来未有期惜别中颇恶俱宜愼出处一瓢宁改乐飞鸿正南来有书幸相托
赠迮元霖
迮生固长贫赋诗朝忍饥破裘连百结但觉诗愈奇锵然击天球未作秋蛩悲呜呼识者死举国无人知鼓柁洞庭湖远过三高祠我无一斗酒爲生开两眉宇宙非不大四顾将安之日落暮山黑百鸟争寒枝翩翩五色凤寂寞双翅埀圣人坐明光迟汝一来仪
耕乐轩
隐者东海头安时事耕凿有田百余亩相率治墝埆我稼没牛腹我书挂牛角三洲雷雨均旣耕必有获吹箫赛田祖操豕不爲薄上给县官租酣歌见真乐江南风景异况乃赋歛数连云桑柘尽池台总零落尚恐兵未休远近无土着全生虎豹羣岂忍厌藜藿
泮池荷花
荷生泮池中云覆明镜密清飈激回芳浊水锺妙质凝碧洗朝雨嫣红酣落日折茎或牵丝食薏时摘寔犹疑南浦泛谅非东林匹
戱赠李焕章
善博不成枭善射不成鹄及此感衰谢世道方局促皎皎明月珠如何混鱼目
食糟蟛蚏
江乡富鱼错有物小而铠天晴走白沙月暗来沧海空怜朔客疑尚被南翁采刀斧不足膏瓶罂遂俱逮失身酒泉流举族糟丘醢对此哀汝生食之岂其罪
乙已除夕
春风何处来庭草忽已碧不惜流年驰感此千里客管葛树功名孔顔丰道德低回违宿愿览镜双鬓白高堂夜张筵新酒行琥珀得失谁与论浩歌永今夕
题尚北海听雨轩
海门飞雨集高栋有余清斜侵虚壁过远逗大江平檐花朝乱滴庭叶夜俱鸣凉知苏道暍润喜濯园英微茫空暝色萧瑟自繁声飞盖阻来客独坐轸深情
檇李郭宗夏兄弟五人友爱尤笃後値兵变东西散处宗夏思之爲作五雁图赋诗一首
五雁何翩翩饮啄同清池失路在中道饥寒不相知昔爲八龙聚今作四鸟离惊飈广漠至十月百草衰天高羽翮短苦受胡鹰欺上林岂不广念汝归何时管蔡兴流言坐使君臣疑京城死太叔寤生手刃之淮南歌尺布千岁有余悲东阿苦不容七步咏然萁骨肉成虎狼所争毫与厘我观五雁图爲继鶺鴒诗
次韵张希载雨中书怀
夏雨盈百川高岸复深谷鳞鳞低度云汩汩驶流瀑口营叹翔鹳臆诉哀病鹄征夫在中道少妾乱心曲更希若木光照此车下独
凌霄花
大椿何亭亭相传五百载陵苕亦扬芳灼灼藉光彩感彼径寸苖附此千尺乔同心无异俗假翼在崇朝朱荣耀白日翠蕤牵清飈纒绵欣有托绰约静无妖坐愁节序易顔色易俱凋
丙午七夕二首
生寡縻禄情不复就覊絏曝衣记蚤秋置酒陶嘉节曲无二八舞味荐水羞洁轻纨怯迅飈明烛欺初月林鸟戾且飞玄蝉凄更咽主宾聊晤语儿女空感别耿耿候双星漏终河汉没
芳燕乐清夜浩歌悲暮年故国山河迥殊方斥?连友于成契濶宾客暂周旋念旷情易洽怀归思更绵列星稀未出金波澹始弦落烬秉残蜡繁吹起终筵後会复经岁举爵共无眠
读书堆【附考华亭亭林镇宝云寺後有高丘即梁黄门侍郎顾野王於此修舆地志时呼爲野王读书堆野王字希冯】
泊舟亭林湖突兀空王宫当时读书处鸟雀呼秋风前瞻两金山拚舞波涛中眷兹一篑力克配千仞崇恐有文字藏中夜飞白虹荒哉梦中语且复诳儿童我亦有书癖玉经老未通草堂可遂结当作两希冯
登积庆寺阁【附考在顾亭林市东】
层构何巍哉金碧中突兀俯见百里外山断平野濶青天倾东南伯气忽已灭忆昨皇庆初六合旣同辙眷兹葮菼中鬼工成观阙我来属丧乱彷佛大业末奔窜虽云苦登眺亦颇悦居庸不可见太华才一髪故乡今何如路险复霜雪苍苍白日晚目送归鸟没
名都篇
赵魏天下枢相从多贵游起家至千石结客倾五侯光辉喧戚里意气动神州蹋鞠东城罢张筵西第留倒海爲我饮兼山爲我羞妙舞呈楚艳清歌列齐优共称齐三寿惟愿乐千秋福盈知所戒宠极惧生尤
兰
丛兰何青青罗生满中泽阿那风叶飜葳蕤露房拆芳洁终自持光荣谅谁饰勿爲时所化岁晚同荆棘
对月怀邵篔谷
携酒东园游望舒已就缺促席尊未空方舟君夜发东西耿相望复对三五月阶前皓彩盈牕下朱荣歇同袍成异县思逐回风结异县非千里邈若胡与越吴趋唱谁和楚调哀自辍感此百年客世故恒覊絏荣华一朝露采秀亦可悦归濯清江流冥栖保芳洁
怀夏士文
栖船昔西迈霜降百草衰日月一何遒子行忽经时衆绿荣枯条谷鸟鸣且悲豺虎塞道路郁郁劳我思我思晨复夜谅匪渴与饥行人发吴门消息安可知且复慰其私岂敢言是非惜哉无六翮念子何当归云中有黄鹄会见东南飞
郊居
直木恶爲轮疲马思卷斾匡时旣非才处约斯寡悔采诗鉴兴亡读易明进退永怀嵇阮放甘与沮溺对
送潘时雍归钱唐
海县兵未息公子今何之酌君葡萄酒听我白苎词忆昔来黄湾始爲童子师诸生老伏胜说客惭张仪连床风雨夕秉烛听新诗殷殷金石声真足解我颐同居石壁下斗柄倏三移脱略势利交所贵两不疑久怀地主恩亦有蓴鲈思束书向钱唐磬折从此辞钱唐寔都会西湖天下奇朱楼起相对上有千蛾眉羽衣何翩翩处子氷雪肌楼前五陵儿竝马金鞭埀酒酣复张乐但惜白日驰近者属凋丧不及全盛时空山凤皇去月黑号狐狸春风吹行殿碧草生荒基何当从子游观涛酹?夷辛苦草太玄徒爲亷蔺嗤子寔济时具飞腾方在兹匠石既已遇小大随所施从容宰相前奋舌论安危岂无一尺箠盗贼不足笞天空羽毛急水涸舟檝迟临期更挥泪中年伤别离
题诚道原潇湘八景
潇湘夜雨
江空夜如何急雨千里洒水生黄陵庙云暗苍梧野鼓瑟来湘灵移舟近渔者重华不可见竹上泪如写
洞庭秋月
轩辕已上天弓劔人间留惟余万古月长照洞庭秋君山云气灭水合天光流勿遣金虾蟇脱归千丈湫
渔村夕照
羲和忽西匿阡陌散余辉澄江度双翼遥岑明半规孤烟埜店起归人一何迟遗荣羡父老衰白无所悲
江天暮雪
层云起北渚万象入鸿蒙散漫飞轻雪低回逐劲风思羣无牧马失侣有征鸿泛泛独埀钓扁舟黄髪翁
平沙落雁
羣雁来衡阳亦如万里客日暮空徘徊欲去饥无食蒹葮暗汀洲惊飈吹倦翼上林须春归宁爲罗网得
山市晴岚
山光洗新黛好雨不崇朝日迟蒙薄雾天近霭微霄茅茨犹隐约金翠郁迢嶤前峰恐无路有客度危桥
远浦归帆
楚客发天际扬帆入三湘回首青山远忽已过涔阳晚树何历历归思浩茫茫永愧波上鸥渔父共相忘
烟寺晚钟
清钟象蒲牢夜触海底鲸海鲸岂有意蒲牢本无声二物偶相值坐使百里惊高僧定初起月上空山明丙午冬十一月辟乱亭林明年春馆於杨溪邵篔谷氏四月一日乡兵复大起合境之人鸟惊麏窜不知所届余亦去而从之旣定而返因写怀云
茫茫新战塲白草迷四顾烽火连石门我归亦无路穷鱼久在辙惊鹊空绕树故园今何如犹思读书处近闻遭杀戮岂复有亲故安得附晨风从之西南去
出璜溪【附考属华亭市镇今名吕巷】
白首事章句不登金马门空名苦爲累遂枉三聘烦一瓢虽屡空五鼎非所存愿偕田父游卜宅溪南邨霜寒收柿栗日暮牧鸡豚去矣从本性得与巢许论
归崇德西曹邨
田翁驩我归假我茅屋居石桥跨流水夏木交四隅风蝉聒旦暮亦有安巢乌览之爲欣然息驾歌唐虞寄我六合内何地非其庐荒哉百年客千金营一区
迁居
我贫无定居一岁三四迁破庐仅蔽席於生已爲寛南隣盛车马北里惊绮纨高楼出云雨一一居神仙何异玉台秀四时游且盘念力守穷栖去去非所安
立秋日
叶落天始秋一气自回薄郁蒸变凄厉衰老独先觉行云翳白日向夕风雨作所欣同一漑流水百道落园葵遂含滋可以供我酌白髪西隣叟相过慰漂泊贻我酒两?对之中颇怍高歌尽君觞从人诮徐邈
夏夜
惮暑夕屡兴飞虫亦纷拂玉宇旷无邻星河阻灵匹眷兹朱火中悼彼青阳失旧知伤已逝新欢邈难即虫虫气如焚惕惕心爲怵惧先霜雪交易变蒲柳质彷徨不能寝坐候东方日
丁未重午
世乱无安宅尽室久在路山蜩始一鸣海燕时双去已叹朱户非不见龙舟渡采药讵能寿酌酒聊自豫四时倏相代百岁同爲寓日长坐风檐更读离骚赋
答客
窃禄非本性适彼南山阿藜藿日不充慷慨独高歌有客向我言与世同其波商君震七国季子倾三河区区守章句白首成蹉跎念之爲三叹所乐良已多潜鱼骇钓饵飞鸟愁网罗结驷非不荣违已当如何
题绿绮轩
朱丝操白雪白鹤舞婆娑犹闻广陵散不废懊憹歌风来茂苑树月落洞庭波不见古人久焉知古意多
仲冬秋泾客舍【附考泾在华亭秦山塘之北横泖支流】
水涸天始寒爽气薄絺綌空林无荣木斥卤草俱白纷纷各有营驱马不得息嗟余亦何者惨惨长路侧饥寒恒累之岂不厌所历北风来广漠徒御皆少色踟蹰但四顾白日忍西匿山川莽悠悠沿洄良未极索羣中野兽逐侣南去翼谁能独无情归哉山中宅
皂林驿【附考属桐乡县】
朝发白水邨夕次皂林驿水腥无饮马林黑有归翮昔时兵交地白骨如山积万竈今已夷风亭焕新饰居人尚星散父老悲故迹团团关山月夜逐南征客
春日宴沧洲【并引附考邵文博治圃杨溪有緑阴轩流月轩乐琹书处】岁在着雍涒滩春三月一日筠谷高士合宾客序兄弟饮於沧洲一曲平地涌翠高阁延青圆景中天繁阴四合微飈远激幽芳袭人清醥在壶嘉肴既旅徵蟋蟀之刺俭美伐木之求友终宴忘疲迁坐复酌鸣葭间发恊朱凤之相和舞袖双回翩惊鸿之欲举呜呼兰亭金谷会岂能常沧海流沙兵犹未息怼神仙之无验宜旷逹以为高用缀新篇以纪雅集诗曰
天濶无留云山明洗新黛过从属休暇置酒沧洲会柔荑绿堪藉杂英红尚在累觞既不辞秉烛还相对清弹促哀响秘舞呈修态兰亭今已矣金谷徒增慨大化会有终四时宁复贷厌厌夜无归从人讥倒载
游仙诗三首
巍巍阆风台层构切青霄一气存太始三神建高标天风翼芝盖仙曲和箫韶左携赤斧游右御三图朝上帝颔其颐元君目相招富贵一脱屣於焉?长謡
寸田何茫茫其广周九野超然凌崑仑银河夜西泻高厉风尘表日月乃在下神官役鬼工楼观丹青假勾陈与玄武卫此神明舍麻姑别千霜岂是得道者不见海三枯白髪徒盈把
景风扇玄圃漠漠琼花开手弄天上月夜宴九成台盘行五色芝酌以紫霞杯黄屋岂爲贵秦政亦荒哉浩然中独存万象方胚胎纷纷梦玄驹生死亦堪哀
丁一鹤
大道日已芜游谈纷琐琐韩非不得死商鞅终梯祸伟哉高世士结屋青山左年来颇得道已觉初心果朝漱玉池津夜存金鼎火御气超六虚万物真蜾臝
采芝生诗三首
功名不可恃利禄恒爲愆举世纷螘集伊人倏鸿骞十年不出户上友绮与园金芝敷九葩煌煌生石间朝阳曦宿露光辉一何鲜采之备服食度世希神仙永谢城市人振衣百尺巅黄虞怅已远肆志独超然
采采复采采相与登高丘可以充我虚五鼎何足侔茂陵岂识道且从方士游徒闻甘泉产更入蓬莱求白日忽已暮悲风来素秋未若幽居子不怀四海忧清节尚巢父素心追许由
负版行欲僵飞蝇死犹集赴烛夜蛾焚好酒猩猩泣所以思远托道路方险澁宁希百金赏岂慕千户邑永言从我求鹪鹩惟一粒有材寔爲累无欲安所入韩彭苦不悟羞同匹夫执商山今寂寥高风邈难及
题夏颐贞西畴草堂
九山惟凤皇突兀尊中卣山断忽平野四水东南流海潮日夜至新沙成故洲爱此斗絶境遂与长沮游蒺藜苦满道相率开西畴俗类桃花源无历知春秋风寒禾黍熟雨多桑柘稠土芝颇益气玉延亦可羞过从有耆老请谒无王侯四时共相保千岁非所忧如何万里客日暮行未休骑虎不得下短衣归饭牛
清江诗集卷二

[book_title]诗集卷三
钦定四库全书
清江诗集卷三　　　　　　明　贝琼　撰五言古诗
读史五首
吾怜闵仲叔始辟怀喜惧及其见司徒喜惧亦皆去劳苦非所堪虚名岂相误用舍何必言投劾时已暮周燮久不仕身屈名四驰玄纁一旦至举族更劝之安知修道者出处亦有时慨然中途返独守东冈陂东汉多逸民山栖久怀璧法真亦逃名讵屑三公职求蝉在明火求士当务德此道今何如其人安可识樊英抗高节万乘不能屈设坛爲见之岂若壶山逸光禄位已崇匡时竟无术遂兴张楷讥尚待黄琼出五侯浊四海白日沦光辉处士切忧国空言相是非郭泰不絶俗申屠能见机朱凤翔千仞百世令人希
已酉岁初度日书怀
余生若小草望成百尺材强因客土植苦被秋风摧徒惭五十过况经元二灾白髪不可变青阳忽已回未忘药裹好几见桃花开残编掩黄石虚室生苍苔故人且共弃王孙谁复哀终归葛洪井讵上凤皇台衰荣置勿论待月酌金罍
初夏郊居二首
强学不知老索居恒鲜欢誓将从余好山河阻且绵凄凄风雨交四月秋浦寒夕寝不能旦日高犹未餐念之安所尤通塞固有偏庶无外患及力稼或逢年
仲夏桑扈鸣气清天愈高新田已当治南风翼良苗田翁起相戒庶务东作劳丰年谅可必勿爲蔓草交嗟余失路久竟负伊人招屡空亦宜然何日耕东臯
久客始归寓井西旧宅述怀
在路日思归已倦风水艰前经石门店喜见西南山忆我初去鄕忽忽三十年儿童尽成老比隣无复存阡陌迷东西甲第空毁垣秋风落古木方池荣夏莲倏忽惊世换岂独遇神仙萧萧井西宅白昼惟高眠所欣无维絷贫贱何足叹
晨兴在殳山作【附考在桐乡千金乡昔仙人殳基登山修炼後尸解故名】
夜雨四檐絶坐待扶桑暾天高无余滓初景方晏温黄鹂萃霜木白雁来寒门所欣居处幽已忘趋走烦时枉道人过或逢田父言伤哉乱离後衣冠今几存赋歛日已亟何地爲桃源结茅向絶境牧豕学公孙
钱彦彬抄诗爲赋一首
好古思古人古诗朝暮读澹泊玄酒味和平绿琴曲古人今白骨古意不谐俗已叹知者稀古涙空满掬钱起亦敦古其人美如玉昨者忽相过大雪山中宿不知破砚氷抄诗夜燃烛谅非鲍谢才可继曹刘躅聼之讵能欢旧业且当束
对酒怀邵文博拟东野
今日忽不乐绿酒徒盈樽酌酒云解愁愁生如有根安得二三子促席相与言尚思沧洲地十月花更繁云随鹤盖合雪避貂裘温终筵复秉烛歌吹高堂喧盈盈二八女白苎鹤鴒翻月落犹未归清夜宿西园到今题诗处素壁龙蛇昏荆扬忽云扰海内俱星奔断膓临濠谪回首頴上屯昔如鹰脱韝竟作驹在辕凄凉城南路甲第今空存萧湘窗下流三神锁朱门江险隔秋梦山寒啼夜魂讵忘白璧赠更恋绨袍恩索居怅无匹落叶满孤邨
早春
山寒花尚迟雪霁江已緑怀新感游子哢节喧衆族且同尊俎乐幸免章绶束更拟登前峰青郊可游目
拟出塞曲二首
翩翩荆扬士结束赴幽州将军岂乐战可汗为我讐已通大月氐更取乌珠留驱马白狼北洗兵青海头归来饮高庙庶雪平城羞
早从汉捕卤万里惟一身军中已三年苦乐安可陈但见陇底雪不识陇头春北风利刀剑肌肤皆尽皴天王正开边讵恤中国民
赴召留别诸友
用世非拙迂白首在山林诗书况久辍礼乐非所任王事忽相縻遂令违我心迢迢适西道恻恻辞东岑中田泽雉雊古木鶬鶊吟所亲亦吴越耿耿辰与参愁来一回首涕下徒沾襟终当返田里灌园希汉阴
送吴濬仲
弱冠知君名五十始逢君南宫托同宿十日披清文及我备修纂快近幽兰芬兹言归故乡告别那忍闻甡甡中林鹿犹能念其羣况我同心友去住从此分夜渡浙江水朝看天姥云春禽正夏木方欣欣安得遂同载归耦沮溺耘
六月十五日夜坐明德堂
大火直初昏回飈荐微爽行遵曲池静坐荫华构敞天高积阴散水明圆魄上翩翩去鸟迅唧唧砌虫响胡为京国滞屡乖林壑赏吴中有蓴鲈吾当理归鞅
出都门寄张孟兼主事
日落宿都门鸡鸣发淳化城南夜来雨连山色如赭青松夹高冈烟火通旅舍到家须十日畲田熟秋稼如何山巨源未知嵇叔夜野鹤终去人疲牛岂胜驾寄书谢所亲吾今老林下
辛亥初度日偶成
吾生本如寄有酒还自酣岂待三宜休已知七不堪陶泓且当传孔方安可谈触网笑神龟束身悲老蚕倘能从兹去卜宅南山南
题盛苍崖雁
八月鸿雁来往彼天南陬前飞倦已息後至饥相求日落洞庭晚风高彭蠡秋彭蠡多蒹葭远近弥汀洲恒恐羽毛损稻粱非所谋寒门阻氷雪异乡安可留徘徊念其族天外复千俦身今万里客肉非九鼎羞慎为弋者获远寄征人愁愿以海为池上同朱凤游饮啄全微躯不愧波上鸥
独酌
行年已六九发脱身渐羸不及桃李花遽成蒲柳衰贵贱必同尽造化宁吾私徒闻王子乔何处求安期区区营丹砂贪生无乃欺今朝欣无事酒熟当自持
初冬
一气变昏旦洞房风露凄田禽亦已化秋兰同蒺藜为客久成老怀人殊未夷惨惨白日暮迢迢归路迷世衰不获骋天远何由稽永思读书台言采山中荑
孤松
青松类贫士落落惟霜皮已羞三春艳幸存千岁姿蝼螘穴其根乌鹊巢其枝时蒙过客赏但感愚夫嗤回飈振空至百卉落无遗苍然上参天乃见青松奇苟非厄氷雪贞脆安可知
壬子秋七月一日与郭文伯饮於朱弘道竹所是日大雨拟苏州
残暑尚为厉客坐三四迁青山一雨过虚室夜翛然欣与公子酌语契中颇宣虽无丝与竹庶罄宾主欢所贵相知深岂惟怀一餐尊浮玉粒腻炬拆金葩圆厌厌咏露斯会面良已艰天明即鸿燕西望独悁悁
拟东野
破屋夜通月霜气刀棱棱病骨不受寒卒岁仍无缯残灯吐复翳僵卧如冻蝇事业惭蒸沙文章空镂氷已失国士意颇为少年陵长歌独慷慨坐候东方升
送钱公择还象山
金陵一杯酒送子归海隅五月南风正荷花满镜湖登堂酌春酒上奉双亲娱但惜千里别莫赠鲛人珠虽同天地间一旦吴越殊皎皎渥洼子翩翩丹穴雏怅然不得从远望白云孤
题听雪斋拟孟郊
霆轰急雨泻石鬬冲波荡百族巧鸣春络纬催秋纺讵知空山夜听雪乃真赏病骨僵如蝇残灯掩虚幌积玉呈幻质潜韶泄微响一气变鸿蒙五音归惚恍神清已无梦理悟宁有象苦寒不可禁更被王恭氅
梦游澄林
我梦游澄林方舟坐埀钓一水穷萦回三峰隐奔陗娟娟碧筱合灼灼朱葩耀残雨趂回风断云通返照林昏埜老炊溪动寒女漂平生爱桃源何年陟员峤永惭白发满起应金门诏犹思洗药处空歌采菱调一鹤已兴讥九龙那免诮觉来复京华语儿成一笑
杨贞妇王氏诗【并引】
天台金沙里女王静安年十七归同邑杨伯瑞伯瑞为枢密院断事官未几死於兵静安守节不嫁权贵争求之至断发自刭不殊余读其传而悲之为赋四章以明其始终云
石上有琅玕孤生何猗猗婉彼深闺秀笑语闲且仪荣华谅未晚芳洁当自持玉镜一朝委相求岂无媒氷泮时当归遥峰翠新拂行行别父母遂居君子室君子官已崇新欢鼓琴瑟如何事前驱中道永相失东家有宋玉西家有王昌皆知慕明艳讵忍隳大纲露多焉能汚江永不可方贞心耀白日峻节厉秋霜泣泪欲成河捐躯遂如墓宁同陌上花誓比山头树织绮献秋功条桑事春务向非厄强暴岂知金石固
送王公勉赴沁水教谕
清霜陨一叶白下未知秋倦鸟息高荫潜鱼倚弱流君子方北首山河阻且修岁久衣尽缁驱车良未休我无双明璫何以结绸缪怅焉隔千里白云空悠悠
题金德俊葵轩
结庐在林屋所欣知者稀南风应蕤宾我圃日芳菲负杖观其生草多露满衣有葵独倾阳岂愿回清辉清辉虽不照物性谅无违
礼部员外张惟中七月十二日暮归赋诗八韵和者自尚书牛公以下凡若干人夫汉謡魏体互有不同巧於状物者过丽切於言志者恒直惟中退食之顷率尔成章且不以私而忘公情与景俱至已余因续衆作之後瓦器不足以谐空桑也
秋至星光流病觉中岁剧成均沗分敎才非一狐腋日入欣暂休野老或争席清谈杂虚无以永风月夕百年会有尽富贵非所适鸣虫亦知候倦鸟思假息脱冠已童然如何拘百役酒醉不复言道固存目击
秋怀二首
露下百草变凄凄天地秋亦如中年客玉顔安可留山鸣迅商激水涸行潦收恩方改团扇意复存敝裘梧桐叶尽脱孤雏夜啾啾光景忽已逝感之双涕流
黄鹤日千里潜鱼必深池蠢兹橘中螙化蝶俄天飞翩翩若不已倏忽胶虫丝两翅旣摧折何日回枯枝非才愼所处富贵亦何爲且尽一杯酒物我共忘机
题画竹【并序】
太史公纪渭川千亩竹此图仅盈尺而远意不翅千亩观其毫枝髪叶历历可见於秋烟暮雨外笔法视古亦精已寓目久之遂起余两山之兴径欲买舟归卧其所云
市朝非素心林壑契玄赏读书甘寂寞密竹更萧爽冲人虎豹径闭户蠨蛸网寒梢朽不蠧野笋苞初长风生回鹤梦月出闻响如何犹恋禄廐马存病颡相期结二仲兹焉共来往
送黄仲箎上官檇李
严霜戒秋杪百草俱已衰子别何匆匆一樽聊共持今晨白门道後夜沧海湄长歌独慷慨健步何逶迤古来声利塲日出纷火驰进非才不任退亦分所宜吹竽我岂滥售璞人皆嗤峻节当自厉坦途方在兹从容有新语千里慰相思
次韵张思广助敎登雨花台
行行出城南登高望三丘雉堞壮天居宫殿若云浮星分斗牛野水合江汉流苍然淮上山聚米当马头气已无朔漠人今冠古州慷慨忆当时远近开朱楼仙人翠羽帐王母珊瑚鈎貂蝉谒七贵车马从五侯光辉互照耀意气何绸缪皇威复禹迹风气移荒陬千屯夹虎士万斛回龙舟将军卫霍功相国房杜谋我来览奇观发兴属清秋已将函谷竝遂与洛阳侔所悲廹衰谢蒙汜安可留目送桃叶远水深鳬雁洲清谈哂诸老匡时忘远猷庶穷八极旷慰此千里游
题朱孟辩层峦图
叠嶂何崔嵬远近皆可数不学王宰迟弃墨如弃土林藏风雨黑石戴氷雪古初疑造化锺已觉精灵聚遥思两山下流泉细通圃茅屋今何如人去苔生户
送盛孔昭赴淄川丞二首
天寒北风厉有客赴临淄临淄古大国山川何逶迤小白相夷吾尊周攘四夷田单守即墨一日走燕师二子不复见名今千载埀为我吊精魂伯功未可卑
魏有径寸珠守境无檀子照车十二乘何如照千里世乏威王贤孰知天下士所以饭牛儿商歌中夜起徒求南海产半触蛟龙死异才何代无纠纷今可理
题上虞柳机仲朝晖轩
日车上扶桑曈曈鸡子黄遥夜忽复旦仰瞻有啓明征夫起当发宿鸟号且翔城郭互参差曲户通天光空照堂中人岂销发上霜竹枝自埀荫萱草亦扬芳此心谅已短此恩一何长欲报固无极念之安可忘
雨中漫兴
端居少宾客鸟迹徧阶除夏雨复兼旬衆木青扶疎金石何必陈此乐当何如永怀漆园吏相去千载余万物虽一体忽若吴越殊人苟不知我我岂能知鱼
临川饶孟持所居西轩有先大父所植杏一株今百年矣幸不翦於兵火因筑亭於旁名杏庭云宋景濓作赋予赋诗一首
结构非壮丽可以乐晨昏仰荫百年树深蟠千岁根粲粲朱葩敷离离青子繁秀出风烟表润含雨露?戎马方纵横境内悉崩奔桃李摧为薪荆棘翳高门荣华谅难恃尚见文献存未拟匡山田讵论曲江园读书弦素琹命客置芳樽永言益封植祖德慎无谖
拟古
荆山一何高上与天门通犹闻产玉处吐气成白虹县藜混燕石世已无国工琢之惧不完不如在石中卞和耻再刖玉亦悲无穷吾今死抱璞庶以全其躬
晚眺
极目登高丘秋高淮泗平淮泗东南流故绕锺离城东京昔丧乱英雄纷战争杀人及鸡犬旷野寂无声悠悠千载下复见新人耕魏公今何在铜台春草生公路冢中骨岂忧王室倾北海固为豪平原安可轻时哉有屈信汉道再昌明
古意三首
春风天上来满城红与紫如何朝暮间飘落随流水堂前两冬青霜雪犹不死向来三月时谁言及桃李对酒发长歌歌长苦难续浮云空自行白日安可逐黄河走东海千里才一曲奈何人之心顷刻有翻覆六国多好士堂上各三千所亲苟不慎祸福恒相因李园贼黄歇冯驩复田文种桃得秋寔蒺藜徒刺人
六月二日至临淮夜宿方文敏东轩
北斗分四时恒星自昏晓如何百年客贵贱俱扰扰酒酣虚室卧雨絶四山悄道冥天地广身在风露表六合一何大毫芒未为小宅神何寂寞适意忘纒绕朱丝竟谁赏白发今已少永期江湖居相亲有鱼鸟
送张思广归平阳
十月天地闭北风河已澌送子千里道太行极崔嵬日暮归鸟疾雪深苍兕饥酌以一巵酒为涴身上衣伐木还重赋白驹不可维悠悠南北歧恻恻劳我思
分题送友得忠孝庙【附考在江宁鸡鸣山阳晋尚书令卞壼咸和间苏峻作乱壼力战死之二子眕盱亦赴敌死】
丈夫死殉国於道讵非宜烈烈卞侍中忍顾王室危枭獍敢为逆我师焉可支跃马婴其锋以肉充虎饥苦战既不旋有子亦从之精忠贯日月未惭马革屍至今石头下尚使行人悲郁郁冶城山秋风吹古祠送客远相过慷慨伤我怀当时诸老臣清谈竟何爲酌酒酬英魂忠孝以爲规
池河驿【附考属凤阳定远县】
早发红心驿日暮宿池河百里无人烟狐兎马前过山明见野火溪浅通微波却立时踯躅前登益差峩北风何萧萧尘埃衣上多下马留信宿对酒一长歌
大枪岭
巍巍大枪岭羊肠盘九曲深林野雉雊短草豺虎伏行人疲不进惨惨对僮仆下得仙居涧始复就平陆一株罗浮花春深粲如玉五年怅不见今日开我目
滁阳驿
羣山绕滁州城郭带林壑岂惟居人稠遂使游子乐苜蓿青满野羊马盛幽朔固知英雄主四方归大略回视清流关往事殊可薄新花寒未开细雪轻犹落且持一斗酒独与故人酌
李氏三节妇行【并序】
陇西李子平氏子茂德聘同郡张氏女年十八归李氏生子庸甫六岁而寡舅姑怜其少也欲嫁之使左右风之即引刀欲断发以见志乃止茂德之弟仲德亦早卒其妻张氏年二十有八生子庆方齓亦誓不再适从弟希贤妻陈氏二十有四希贤卒时其子度方孕四月一门三妇以贞白闻而庸既长好学仕元至正间累官至同知济南路总管府事推恩赠父将军同知益都路总管府事陇西郡伯母封陇西郡夫人再调关襄宣慰阶中奉大夫而夫人始卒年五十有六大明革命洪武初辟庸为司农主簿四辅至嘉兴府知府所至严而不残夫人之敎为多至今沧州父老犹能道之可见家法有素而关於世教之大如此为赋三妇行以备太史氏所采云
赫赫陇西杰奕叶何光辉一门见三子不同乡里儿三妇名家姝玉貌长娥眉大妇居中堂夜织流黄机中妇具朝飡泉出江鱼肥小妇二十余金刀新制衣青松与女萝百岁欣相依未及白头日双凤俄分飞入房洗粉黛岂复施珠玑盘龙掩明镜寡鹤琹中悲生既不同室死则须同归鸿雁犹有信妇道安可违残灯冬夜长素月光徘徊共绩还共语白玉当不灰有子官已高少壮忽复衰丈夫少气节恒惧白刃威女子乃如此盐山同巍巍
四月十日儿子翺?来凤阳留一月遣归因令早营草堂殳山下为止息之所云
老病不得归独处常戚戚二子江南来眼暗初未识坐常戒埀堂肌肉如雪白一月长途闲海风吹尽黑买酒为相劳问答向中夕迢迢汉阳簿春来断消息阿宣在母傍颇知工翰墨艰难且拨弃倏使沈忧释所愧无定居百岁半为客经营须及早尚爱龙湫僻况近读书台云销四山碧泉深出丹砂地冷多琥珀既非匡世资庶遂陶阮逸良辰戒僮仆匆匆又南北五月方郁蒸日气成霞赤出入非所宜川陆愼所历惜别岂无泪向汝难再滴秋江有鲈鱼当挂吴淞席
述怀
浩荡三十年如萍寄沧海起为太学师一日扬光彩迢递赴中都送客纷云霭名惭相国知礼感亲王待徘徊未得去忽复朱顔改诏许江南归青山草堂在放浪黄牛邨犹瞻金马门适性讵非乐扪心空自论田翁四五人共忘卿相尊把酒酬殳基白石今犹存天寒落松影岁久生苔?试求金光草超然事幽讨依稀顾况台寂寞钱王道东门叹黄犬税驾胡不早长歌归去来吾从鹿门老
送阎炳文归安阳【并序】
国子生河南阎炳文为童子时父母先後殁殡於道次越十有九年阻兵未及祔安阳之祖茔乃谒大臣求归而改葬焉大臣许之戒涂有日助敎贝琼为之序复系以诗曰
河内昔丧乱远近俱骚然操兵起杀吏夜探赤白丸健者方出走父子焉能全遂令半为鬼暴骨满道间阎生当此时幸脱豺虎患二亲不及葬有泪空流泉荒阡翳荆棘魂魄惊未安飘飘来南都太学留经年安阳右大行所悲家室残堂封已当营何日归青山松栢久化石萧萧风雨寒永惭反哺乌无目视苍天巍魏天禄阁荡荡金马门敢私一身乐莫报三年恩上谒二大夫吐词亦何酸往求狐兎区重卜栖凤原五月南风生独上龙江船白云暮悠悠送汝千里还
清江诗集卷三

[book_title]诗集卷四
钦定四库全书
清江诗集卷四　　　　　　明　贝琼　撰七言古诗
梦游秦望山歌送客归越中【附考山在海盐县南十八里海上始皇东游登此望海故名又名秦驻】
秦望何崔嵬削如青莲开下临七十二湖之浩荡上接三十六洞之萦回梦中夜渡浙江水轻如鹤背乘风来欲求轩辕上天处白云尚鎻烧丹台徒知有弱水安可覩蓬莱但闻松声万壑兮夹飞湍之喧豗赤日惨淡而无色伏殷殷之雄雷踰千盘兮历百折香炉玉笥左右列山中二女问何迟桃花落尽燕支雪金鸡三叫失所在惟想参差白银之观阙龙绡寄别泪三载犹未灭有美一人兮佩珊珊昨游吴门复东还余愿从而上下兮叫安期於云间回首隔千里可望不可攀
雪蓬小朶歌送奎方舟还灵鹫
蓬婆雪岭高崔嵬横絶青天飞鸟回山中小朶更奇陗石作莲花千叶开巨灵擘山断山脉一峯夜向东南掷千秋乾竺空有名万里峨嵋尽无色攒青叠翠分西湖洞口白猿犹可呼咸和之年有慧理卓锡尚爱飞来孤木杯高僧两眉雪身如浊水清莲洁繙经石上不知年桂子年年落秋月
游菩提山值雨宿存思庵【附考在海宁县东五十三里黄山之东】
连山插天危欲崩木客结构当千层我来看山风雨恶入山喜见灵泉僧闭门留客共野饭风回雨絶清无蝇酒酣熟寝唤不起夜深花落龛中灯轩辕已恐即韩愈许汜未可讥陈登天明童仆催欲去却叹世故来相仍重寻曲折恐蹉跌安得远讨闲支藤林开川豁见鸟下山寒石峻愁猿腾呼舟独返草堂路他日重来共毾?
凤凰山歌【附考杭州府城南南宋建都尝环入内苑】
大城周回三百雉紫微阁对吴山起天目西来为凤凰苍然不过钱唐水玉辇金舆北去赊行人折尽上阳花杜?夜叫葛洪井燕子春归苏小家燕归不识更新主王气凄凉作风雨城南杨柳鬰金黄一束纎腰为谁舞
京口王节妇歌【附考京口属镇江丹徒县】
大江如带从天来金山焦山碧崔嵬风吹杨花度江去妾心如山不可回忆昔移所天岂独甘守节两草方纒绵那知中道诀玉琴不奏双鸳鸯玉箫不吹双凤凰纺绩给朝暮蛾眉忽成霜蠨蛸网素壁燕子归空梁生乖同室处死期同穴藏郁郁山头树已见参天长白璧须恶玷白丝须恶染边声乱秋笳万古悲蔡琰
玉山窟儡歌【附考玉山属江西广信府一名玉斗】
玉山窟儡天下絶起伏进退皆天机巧如惊猿木杪坠轻如快鹘峰尖飞流苏帐下出新剧河梁古别传依稀黄龙碛里健儿语李陵台前汉使归当筵舞劒不避客顿足踏地争牵衣玉箫金管静如水西夏东山相是非昔闻汉主出大漠七日始脱平城围当时论功孰第一木偶解走单于妃奇兵百万竟何事将军赐级增光辉龙争虎战亦同幻尊中有酒君无违更呼左家双凤和我曲玉斗碎落千珠玑
题子昂松树障子歌盖王成之所藏者纸尾云大德八年正月廿八夜灯下书
吴兴笔法兼锺王不独醉草过张旭既无河朔少年之沓拖又无深山羽人之退缩故人相遇今何夕银烛吐光如月白手写青松障子歌百金一字无所惜何物小儿增妩媚玉环飞燕皆倾国嗟我平生秃千兎夜写蝇头愧无益王孙骑鹤去不还日落太湖云气赤君家此本世希有词翰风流与之敌纷纷真贋那足辨珷玞敢厕连城璧勿同玉枕永和书一閟昭陵永相失
题王立本山水图
我有爱山癖每欲名山去秦溪一日寄新图欹枕高堂覩云雾何年王宰留真迹青城天彭接太白金堂石室犹可识大树小树参天直千盘百折分秋豪木客时与行人遭一门通天劒阁险三峡涨雪瞿塘高小舟如鳬争入浦呕哑卧听双鸣橹拾遗近在浣花溪却面龙湫结茅宇豺狼塞路何由通采芝亦有商山翁安得相从向絶境振衣千仞乘天风
甲辰七月十三日书所见
行人渐稀日已没星坠西南大如月一道余光夜不收青天万丈金虵掣
题赵仲穆画马
吾闻冀北之马如云照川谷八尺飞龙在天育滦河远幸翠华迟柳林大猎金鞍簇是时四海为一家东踰日本西流沙拂郎近献两驌騻不数郭家狮子花公子前身岂曹霸一马真轻百金价黄金台上倦为客白髪江南随意画駵騧駰駓各不同饮泉齕草落笔工君不见龙庭苜蓿与天远何人更收青海骢
送王好问赴春宫
君文空桑协宫徵我文瓦器不悦耳早随举子踏槐花曲江走马秋风里院门鱼钥晨未开白袍鹄立三千士风檐落笔夸先成食叶老蚕春乍起樗蒱三叫不作卢白首读书犹未已两河草动持干戈奎星无光作者死五门下诏蒐遗材四月文塲酣战螘先生有志复先登朱凤一鸣瘖衆喙卞和诳楚空遭刖曹刿刼齐方雪耻软裘快马入居庸得意看花丽春市上林赋就气凌云我亦明年献天子
送浙省都事曹德辅运粮北上
屯田未开岁未熟白粲一金才一斛将军初下山东城使者复转江南粟飓风五月西南回黄龙朱雀一时开雷霆夜槌海若死云雾昼合天妃来黑洋北去五千里直沽近接金河水内廷传勅赐宫壶侍臣出报龙顔喜
送文从周入京师
文郎气如虹北上何匆匆重经九折坂复览百步洪日月回地底山河极云中有书一万言欲献明光宫蚩尤触山折天柱百川乱流赤子苦龙骧未见下益州虎旅犹闻驻灵武草白风骚骚跋涉无乃劳骅骝识骏骨鸑鷟非凡毛临歧更酌酒飞雪落征袍何以致缱绻锦带昆吾刀
天冠法师邓均谷祷雨歌
至正辛丑秋七月官河无舟死鱼鼈钱唐城中十万室凿井深通海鰌穴海底九乌朝并出流金铄石气愈烈我无快刀斫旱魃构孽为妖降吴越老巫歌舞帝不悦真宰之罪何当雪天冠法师与天通丹书铁劵呼龙公石坛昼晦羣神降金支翠旗来半空举杯掷地霹雳从澍雨一日声如谼三田白水禾芃芃儿童满道歌年丰百金不顾归空同师岂琐琐贪天功笑汝蜥蜴能为龙
张静婉采莲曲
妾长平康里能舞复能歌髻斜梳坠马眉浅约弯蛾陌上游人顾门前侠客过涂黄初拜月拾翠欲淩波已知一身重不受千金唤十五事秋娘十六归羊偘愿妾比双莲为君朝暮鲜君能重妾绸缪意别起高楼大道边春乘油壁香车出夜入流苏甲帐眠高楼下俯平湖濶照妾浓妆并淡抹五月平湖水正深荡舟相逐起双禽莫学藕丝容易絶试将莲子托同心
出塞曲
七星昱昱大将旗猛士百万皆熊罴迢迢远出雁门塞两军相见还相持军中无粮杀牛马夜得降人知衆寡天山月黑潜度兵飞箭着人如雨下捷书明日报甘泉死者白骨归何年春风草緑秋风白魂魄为君长守边五岳为城海为堑天下人当弃弓劒
野中吟
野中古墓何累累子孙已絶旁人悲送车百两喧鼓吹却忆出祖东门时墓前青青春草没墓下纵横狐兎穴昔年已见野人耕今年复见邻人发千年触髅出黄土翁仲无言泣寒雨何时故物总成灰独有玉钗留半股
田家行
田家八月红稻熟田头黄雀飞且啄去年出走不得收今年父子田舍宿大妇小妇长裁衫夜起剪桑饲五蚕不言画眉无宝镜不恨梳头无宝簪稻登场蚕在箔新谷可舂丝可络赛神城南听神语但祈无兵岁不苦枢密院掾曹李至刚从特穆尔公守躭罗一年诏回京师遇风抵曹泾明年夏复蹈海北上诗以送之【附考曹泾北接黄浦东南至新运盐河出金山卫城北】
白洋十月行人苦北风簸浪鱼龙舞黑洋六月南风回海客椎牛赛彭祖使者迢迢入帝畿连艘夜发迅如飞六鳌尚戴三山起一鹤初从万里归张仪虽困犹存舌置酒都门歌激烈丈夫得官贵少年腐儒穷经空白髪白茅歌美华亭丞盛彦忠【附考白茅港南属嘉定北属常熟崑山有三十六浦入海者惟茜泾七雅白茅杨林为最大】
山东未息马山西尚挥戈急起州县丁北开白茅河海风裂面天雨雪山高水深不见日万人凿土如凿山河边死者谁收骨白茅河成如白虹百里直与昆城通将军不待驱鬼工平地遂作鱼龙宫问谁爱民如爱子华亭盛侯古莫比昔去今还悲复喜非汝身为白茅鬼盛侯之德河之水千古万古流不已
送天台吴蟾友奉董宗师命主桐柏观
天台之山四万八千丈中有飞仙共来往东方未白天鸡号扶桑赤日三更上山人曾识玉蟾翁丹砂九返面如童吹笙醉跨千年鹤朝上崆峝暮庐霍葛洪井西松树老子晋台下桃花落日边人寄董师书别我却入天台居麻姑相见已白髪蓬莱弱水人何如我亦张帆上南斗餐霞有诀能相授青天更约借龙骑福地应知令虎守
题赵子昂秋林早行图
北上莫渡河龙门如天谁敢过西游莫趋蜀瞿塘如马谁敢触大星未落月挂树行人出门向何处日日西东往复来青山不断天涯路天涯路险更无穷破裘羸马怯秋风日高茅屋犹未起愧尔山中白髪翁
题赵子昂秋江渔艇图
朝渔江之南暮渔江之北朝暮清江边公侯不相识西塞山前秋日微沧波浩荡钓船归老髯何来一相就铁笛夜吹彭郎矶
小蓬壶歌【附考松江府志杨维桢所寓楼名在百花潭上】
君不见蓬莱方丈三韩东上有飞楼涌阁何穹崇始知九州更在赤县外弱水不与人间通赤麟伏可扰白凤驯可笼瑶草四时碧桃花千岁红卢敖一去已无迹燕齐弟子徒相从铁崖老人有仙骨七十复向云间逢高台剪断一曲幽絶境银河倒挂双玉虹自非夸娥之神徙其处安得缩地如壶公读书已去神禹穴献赋不到明光宫麻姑相过急洒埽有酒莫使金尊空酒酣更呼双童为我歌小海铁笛雷怒来天风
醉芙蓉叹
蜀江芙蓉四十里花外楼台夹江水蜀主龙舟八月来日照千门锦云起一朶依稀武都女雪色宫衣轻欲举已窃玄珠化水仙不同石镜埋黄土朝妍夕态还相恼傅粉涂黄俱草草春风入髓犹未苏丹砂换骨应长好淩波殿废花亦残江上秋深风雨寒武林城南偶识面把酒共看赬玉盘十年流落云间路欲寻旧赏知何处芳心一点对斜阳脉脉无言岁华暮
题赵处仁竹泉所
王孙宝玦已流落九马不复归长安梨园歌舞入残梦白屋无人空翠寒流泉汨汨如流乳竹应笑歌成律吕酒酣濯足望洞庭一片潇湘隔秋雨有鸟有鸟来丹山羽衣五色朱其冠人间腥腐不足饱食汝竹实饮汝湍为汝一出三千年
次韵铁崖先生醉歌
先生爱酒称酒仙清者为圣浊为贤清江三月百花合江头日坐流萍船左携张好右李姢紫檀双凤鵾鸡弦倾家买酒且为乐老妇勿忧无酒钱白日西没天东旋秋霜入镜何当玄蓬莱有路不可到祖龙已腐三重泉何如快饮三万日酒楼即起糟邱边愿持北斗挹东海月落枕股楼头眠
用苏东坡先生韵赋竹轩
朝饥不饱肉朝寒忍看竹爱竹已成癖尚胜桃李俗食笋冀生肥我癖无良医箨龙未可斸颇怪馋奴痴竹下哦诗空咀嚼月明夜半来笙鹤
孙孝子歌
乱兵夜入高邮城孤儿失母号且行城边白刃耀霜雪负母独出千人惊君不见?鴞生子食母肉人间更有?鴞族儿知有母同死生蓼莪已废犹能读
白苎词
江清月高夜未央芙蓉半白微有霜天魔小队分两行燕姬更劝蒲萄浆酒酣回身入洞房金炉火暖爇都梁愿君朝出夜饮酒祝君千年万年寿
行路难
古有行路难其词非一近见杨伯谦之作则言其易而不言其难也故申其义焉
采玉于阗河问君勃律何时过采珠鲛人室问君百粤何时出珠玉岁久同为尘君胡重利不重身海有波缺我楫山有石摧我轮行路难出门即羊肠何况万里道管叔危周公匡人仇鲁叟尊有酒盘有壶鼓坎坎歌乌乌海不可涉山不可徒路旁之人爱尔玉与珠行路难我以为父安知非虎我以为兄安知非狼仰天悲歌泣下沾裳
团扇词
团扇何皎洁误方雪与月雪当有时汚月亦有时缺妾恨似天长君恩成雨絶昨夜秋风长信来星河已见西南回妾有新词讵堪写夜扑流萤玉阶下
题倪云林画
云林先生老更迂酒酣落笔元气俱沧洲赤县随意埽不学徐熙没骨图沉犀石带波涛润石上烟梢势千仞参天古木蛟龙僵赤叶已脱荆门霜北风萧萧白日暮相偶应知不相附丹山之羽何时来会待春色隂厓回
折杨柳曲
杨柳何青青春风拂长路朝送行人归暮送行人去行人南北无已时折尽可怜无一枝
题王叔明茅山图
一峰挿天三万丈衆峰旁聨不相让我行未尽天下奇王宰写山工异状霭霭勾曲云苍苍溧阳树天高去鸟没日落行人度茅君已千年浪忆烧丹处犹忆风雨夜骑虎山头遇平生好山独未归山中桃花如雨飞相从采术定何日长向云间瞻翠微
秋夜长
夜长何漫漫婺妇叹且泣落月当窗悬回风寻户入新愁不可道古恨无时断吾将叫重华於江之南苍梧山高湘水满耿耿不寐起观东方漙彼白露降而为霜碧草无情亦陨其芳安得不老既玄而苍周公待旦思兼三王伤哉何为揽衣旁徨
远别离
君不见青天之月三五缺三五满惟有别离愁千秋万古何时断忆昨郎远行城南柳飞絮迢迢出居延匹马随都护今年得郎书犹在天山戍黄河入大荒白草迷归路夏日青无光朔风起朝暮不若路旁尘随郎马蹄去妾居但守节郎去当封侯昔为白门燕双栖江上楼今作陇头水呜咽东西流时凭万里梦夜到西梁州三十六部犹未灭良人那得朝金阙可怜池上紫鸳鸯白头生死不相忘
白雪歌
崑仑火炎玉已灰神为六叶空花开北风万里塞门来一夜吹落金银台填坑委谷何皑皑龙蛇僵缩虎豹哀洪流不作龙门雷崆峒太白危欲摧将军夜出犹未回马前一片大如杯山中野老居崔嵬酌酒以匏烧芋魁安知银屏翠箔围白台但歌田有百谷年无灾
董逃行
北风破肉边兵利汉将驱人死边地丈夫四出妇女号长安十日城门闭夜入南山忍冲虎尚胜迢迢随捕掳城中有地尽蓬蒿城下何人种禾黍夜闻董逃四面歌却思乡土泪滂沱
雨中
江南正月如腊月花开未开春尚悭空中白雨急飞瀑海上黑云深抱山老夫闭门愁不出十日西窗听萧瑟公卿鞴马五更朝且独高眠舒我膝铜雀破瓦不补天我诗强学号风蝉荒邨无路竹鸡唤载酒何人寻郑?白头为农计亦足弃书耕田买黄犊
正月二十九日杨鸣鹤席上分韵得几字
两山昨夜风雨止水涨新痕没沙尾黄知彭泽柳初芽红见武陵桃欲蕊老去逢春更惜春平生酒伴谁知已白髪杨郎古奇士千金已散归田里闭门留客为张筵共喜一时成二美小儿行觞不计筹大儿割肉能操匕冬薤下筋白於肪秋藕洗泥寒刺齿且须快意在今朝况我中年会能几乱离相见亦偶然海内交游半为鬼颠狂岂顾旁人毁但恨白日无淹晷赋诗已觉无曹刘骂客安知有程李坐中一鹤能商歌歌作连珠尽倾耳风卷新声入夜云豪竹哀丝静如水若为倒卷玻瓈江百尺高楼眠不起
丁一鹤以疾止酒诗以诮之
一鹤先生老躭酒夜饮一石朝五斗春来连月醉如泥窥户欣无太常妇杜康昨者忽为厉鹦鹉不荐谈天口结交昔在王侯间折节应羞儿女後地经檇李却埀泪日落君山独回首浪说北游年少时结束正似幽并儿朔风破肉雪埋胫桃花骏马如星驰天街下马意气盛赵女起问郎君谁凉州葡萄不论价龟兹觱栗当筵吹安知反覆一秋梦白髪渐满红顔衰吴王宫中走麋鹿真娘墓下号狐狸出门两足苦无力强与老儒时赋诗君不见人间万事如流水别有乾坤醉乡里不如与君更挟两?夷李白陶潜共生死
穆陵行【并序】
至元中西僧杨琏真伽利宋诸陵宝玉因倡妖言惑主尽发?宫之在会稽者断理宗顶骨为饮器琏败归内府九十年矣洪武二年正月诏宣国公求之得於僧汝讷所乃命葬金陵聚宝山立石以表之余感而赋诗
六陵草没迷东西冬青花落陵上泥黑龙断首作饮器风雨空中魂夜啼当时直恐金棺腐凿石通泉下深固一声白鴈度江来宝气竟逐妖僧去金屋犹思宫女侍玉衣无复祠官护可怜持比月氐王宁饲乌鸢及狐兎真人歘见起江东铁马九月踰崆峒百年枯骨却南返雨花台下开幽宫流萤夜飞石虎殿江头白墖今不见人间万事安可知杜宇声中泪如霰
送定南宗住四明大慈寺
伏龙罗汉无人识万里如云倏南北南北山川不可穷云去云来自无迹朝辞凤阙向东湖身乘一叶秋江芦东湖何处更求我白云去尽青山孤开楼夜看山头月月色湖光射氷雪四明太白相峥嵘天地虚空一豪发老夫漂泊悲蓬根相逢已契三生魂人间火宅不可住他年听法来松门
清江诗集卷四

[book_title]诗集卷五
钦定四库全书
清江诗集卷五　　　　　　明　贝琼　撰七言古诗
青萝山房歌【并引　附考山属金华浦江县】
青萝山在仙华之东盖仙华为黄帝少女升天处其山峭竪千仞而支别为青萝今翰林学士宋公景濓读书其下因名其所曰青萝山房絶岭之云烟长溪之鱼鸟皆接於耳目之间矣公虽去此而犹眷眷不忘间属予赋予闻适意山林者恒抗公侯之富而争名市朝者恒讥处士之介是皆得之此而失之彼惟公则不然昔之藏也非必於山林安其时也今之仕也非必於市朝行其道也故在青萝不为损至於视草北门亦不为加隐显一机喧寂同趣孰得而窥其际耶公擅一代之文章所着多行於世而贮於山房者必有光气烛天与山之宝玉同不泯矣遂为之歌曰
仙华之山何崭絶兮插天万仞青相磨山势东来忽平地蜿蜒不断为青萝青萝隐隐如崩石夸娥负山山为折欲叫轩辕向何处千古万古空遗蹟玉女得道登云车淩空直上太清家云车不复返落尽金茎花风凄凄兮又下雨行人惨兮子规语山回路尽或逢花知是青萝山人结茅宇山人紫府神仙客身今六十头尚黑胸蟠五色天女丝手炼五色神娲石丝可为君成天章石可为君补天隙一朝寘之白玉堂青萝寂寂寒无光何年借我白石床卧看明月来东方与君酌酒歌我曲君归早访初平羊
题火龙烹茶图【并引】
右火龙烹茶图盖写古帝王事而断缣落粉半为好事者裂去独有茶具及黄衣中使拱而立者二人烹茶者一人曲江钱惟善定为唐之玄宗岂尝见其全欤然所谓玄宗者不知当励精图治与张说一二大臣共乐集仙时耶抑其既耄而妮於妃子时也特人物位置要非院工所及未暇考谱以实之姑为题其左云
松声忽作秋涛雄铜龙吐火麟甲红黄衣中使备玉食泉出金沙甘露浓春风一旗色尚活建溪山人雨前掇蓬莱殿里沃焦余玉盌分沾侍臣渴名花唤起海棠魂细叶未数丁香根宫中一日歌舞散世上千秋图画存开元盛事何人省书生亦解夸双井空山埽叶烧破铛闭门读书秋夜永
已酉清明
白紵衣鲜紫骝马清明酌酒梨花下马蹄一去不复来梨花又见清明开城南城北多新墓日落啼鸦满高树有酒谁浇千岁魂子孙尽发濠州住主人更劝金叵罗阿蛮起舞玲珑歌生前不饮君如何
虀瓮吟
清江老人腹空洞白首谈经耻无用酒酣入水问河神乞我黄虀三百瓮平生不羡将军腹氷壶先生真我族山妻日晏具朝餐露叶霜根甘胜肉君不见海上巨族如公侯诏书夜遣官兵收
耕乐吟二首
南邨北邨喧仆姑一雨已苏百草枯青稻如云不见涂木龙三伏闲在隅桃源之乐人间无阿翁哺离妻饷夫生来不作章句儒但拟百斛量明珠东家击鲜大作社西家酒熟携满觚诏书昨日五门下天子尽赐今年租近天不必城南杜范蠡湖头一茅宇瓜生陇上已离离豆长南山少荒土出门岂识卿相尊对客何忧子孙鲁岁祈五风十日雨上无飞蝗下无虎四海从今尽中国作歌且为歌洪武但存父子与君臣风俗当如结绳古余避地千金圩屡游殳史两山酒酣兴发赋诗一首惜山中无赏音者姑録以自娱云【附考史山即殳山东峰】
神人夜割蓬莱股苍然尚作青狮舞殳基得道此飞腾烟火千家自成坞前年盗起官军下存者如星才四五我来欲置读书牀出入未愁穿猛虎山寒月黑无人声夹道长松作风雨佩环何日归公主泉下铜棺閟千古石仆麒麟罢官守林宿?鴞闻鬼语苦耽胜槩惜残年共说当时悲老父锦绣池台已零落田翁八十锄新土伤哉土俗尊巫觋伏腊荒祠沸箫鼓祠旁凿井深不枯云气随龙有时吐试上崔嵬望沃洲直将培塿齐天姥春前野桃浑欲放雪尽黄精亦堪煮兴来起挟李长庚重载琵琶双玉女
海翁謡
海翁随白鸥白鸥亦不惊千金散如土身与白鸥轻问翁甲子翁但笑人间岂识安期生祖龙一别阜乡晚已见六鳌脊腐三山倾天空潮落夜如水月色下照珠宫明麻姑到家急泛埽桃核酌酒为劝王方平
壬子春二月既望桑君子材招余重游殳山遂燕陆景远氏来青堂与者丁一鹤董祖南景远父子及余季子翺一觞一咏不啻兰亭之会也酒半移尊公主墓侧而董海翁亦至子材遂大醉卧石上不能起命两童掖之登舟余与衆客至东山兴尽而返因赋以纪其事云【附考宋孝宗公主乾道二年葬於殳山】
老夫一月不见山山癖无医殊未瘳野桃作花已烂熳故人约我山中游日车出海风雨收千岩万壑清如秋帝子何年上天去黄鸟历历鸣相求来青堂上坐终日饮酒况得公荣流金刀割鲜气颇壮白日下地仍相留酒酣长歌动左右诗成落笔蟠银鈎平生快意在一适放浪岂知公与侯玉台王母自千劫海屋老人今几筹青春无价须秉烛明朝花落令人愁
题徐复初参政骢马图
靑骢万里来安西五花满身玉削蹄将军大雪骑出塞风鬃未洗龙城泥何人落笔通造化天上房星降中夜朱衣老奚惊有神不独开元数曹霸漠南漠北千帐空将军赐爵论边功此马岂与凡马同解鞍落日从远放黄金台高春草丰
吴山人诗【并序】
西江吴山人者读书缀文尤通地理书刘贵道葬兄之无後者山人乃指范萧峰地既固且安遂葬之以十金报山人却不顾曰但得天下名士一诗足矣因持卷求余赋贵道今由起居注出佥浙江按察司
吴山人读书不作章句儒西上玉笥观匡庐寻龙经在神莫閟金盌玉杯何处无负土哀哀者刘氏兄死无儿惟有弟山人为卜范萧峰水抱山回土田美紫荆一荣复一枯冈头日落啼老乌百金报吴笑不顾一诗价重双明珠君不见孙生瓜熟能供客客指黄花洞前域山空白鹤今有村白鹤南飞杳无迹
胡?雪猎图为徐复初赋
太古天骄宅幽朔平沙四面无城郭生儿岂识种禾黍走狗呼鹰共为乐北风颾颾大雪湿越堑淩冈马蹄急弓开满月不虚发赤豹玄熊号且立日暮两狼归挂鞍燕支劝酒左右弹一时快意良不恶金刀割鲜行玉盘君不见汉家天子猎四海塞下将军归奏凯青邱云梦何足夸猛虎长鲸肉俱醢
十月三日过梧桐泾时官籍濮彦仁宅妾庞氏唐氏自经感而赋之【附考桐乡县志泾在邑东即濮川所通处昔有凤栖其树故名】
天寒水清石齿齿杏叶初黄豆花紫舞榭歌台不见人头白乌啼月明里当时豪侠倾五侯一荣一枯八十秋緑珠亦解死金谷草露作泪无时流
奉化李公复祖母沈氏年二十生子七月而寡既长沈为娶兄之女为妇生二子亦寡长即公达次公复二母今皆已老号双节堂为赋【列朝诗误作张司丞羽】
凤髓鸾胶难续弦双龙破镜再难圆阿婆二十已守节新妇哭夫方少年大儿娇啼母心苦小儿十月安知父破窗风雨来早秋夜绩灯前共相语山头松柏摧为薪山前翁仲亦成尘红顔憔悴垂白髪生死不慙泉下人
郭忠恕出峡图
巫峡何危哉夹拱如龙门禹治九州不得到此峡口水作雷霆奔问汝江中人几日三巴去峩嵋五月销古雪灎澦堆深虎须怒巫峡之险安可攀胡为吴樯楚柁日日来往乎其间高堂中有如花顔银屏翠箔青春闲涉此万里道经年犹未还黄金不买死直欲高南山汝舟非龙汝非虎鼋鼍出没馋蛟舞前者已脱後者号江神无情天又雨石巉岩兮利刃攒一叶宛转行千盘覩此魂魄悸岂待杜宇夜叫声酸安得凿之尽平土万古不识风波苦
送迮士霖归天台
赤城云起神仙家千树万树蟠桃花十二楼台起花外石城水长通胡麻当时刘郎亦草草出山却忆山中好莫信丹邱日月长玉人已共桃花老山空水流云自飞刘郎看花须早归
送车定夫赴莱芜簿
空青丹砂世所奇乌喙昌阳亦皆用赤城车子玉峰孙年过四十犹未贡南宫昨日献文词百族纷纷见孤凤一官初试莱芜邑古人今人差伯仲釜中有鱼晨不爨案上无萤夜犹诵尚思论道程朱後玉峰先生最该综一编大学正全书子复传之四方共平生河神虀百瓮岂望为郎食官俸迢迢北上不可迟十月黄河雪先冻老夫买酒无一钱作诗直比琅玕送
徐给事山水歌【并序】
给事中徐以文善山水尝为礼部员外张惟中作层峦叠嶂图惟中求予题诗於上予久置箧中竟为好事者持去乃赋长歌以复之
吴门故人徐给事一水一山称絶艺浓毫燥墨随意成位置非难在神气大山积銕青漓岏小山伏起蛟龙蟠水有百道喷薄之飞湍宛然坐我明星玉女下五月六月松声寒荆关笔法自奇古未数画师杨契丹仙家楼台十二阑饮煮胡麻须可餐采药何人入少室读书有客居王官我游白下未得去五更出门雪满鞍虚空翠黛不复览一日剪向高堂看员外张公尚文采身住南宫志沧海李白已死今无诗卷示老夫增慷慨近来好事复持去梦觉烟霞竟安在白鹤夜怨清悲山中春老归何时写我平生有声画偿君太古无声诗
精卫愤【并序】
定海漕户夏文德元至大四年夏运粟赴京师其子永庆侍行抵河间海津镇文德堕水永庆奋身入水中挽父衣出波面柁工提戟鈎其衣得不死永庆浮沉洪涛力弗支而溺时年二十一太史危素为传余读而悲之为赋精卫愤
乍登太行莫涉沧海水天吴九首马一角白浪崩山飓风起精卫万古长衔寃无人为汝笺天门孝子亦何辜死挂扶桑根愿衔西山石朝飞暮飞折两翼西山石尽海不极月黑珠宫閟魂魄?魄不归思何已乍登太行莫涉沧海水
张继善寄桃源图
张生寄我桃源图桃源有路归何日高堂坐见武陵溪犬吠鸡鸣犹髣髴云气挟山山欲行山穷水濶桃花明仙家只在流水外世上无人知姓名一日花间问渔者山河百二如崩瓦赤帝西来祖龙死复见同槽有三马太康去秦六百秋子孙生长不知忧商顔黄绮亦何事白发出侍东宫游龙争虎战俱寂寞絶境空存已非昨种桃何必指秦人春到花开又花落
凤凰台怀古【附考在江宁府治西南二里杏花邨中宋元嘉时凤皇集於此山筑台山椒以表瑞】
凤凰台前山色古凤凰已去今平土雕甍绣柱非昔时月白连营宿貔虎登高四顾何壮哉金陵形势自天开酒星不见李太白何人与倾三百杯拒霜花红秋草緑尚想英雄起相逐山河万古一金瓯宫殿中天开玉烛元嘉之事安足谈琅琊法尧终可慙葱葱佳气今复见黄旗紫盖天东南当罏小姬字桃叶笑我重来发如雪相逢莫惜千金裘五夜吹箫醉明月
云中烈妇行【并序】
武州守云中张奉先妻华氏年甫筓有古贤妇风时舅没姑老事之尽礼宗族称之生子亨亨娶镏均祥女颇涉书史至正戍申秋闰七月蕃将竹贞为乱寇掠云中妇姑匿复壁间为游卒所得驱廹以前华氏厉声谓卒曰我张奉先妻也驱我安之必死於是复谓妇曰汝年少将若何妇曰尝闻忠臣烈女之事已审宁就辱乎姑曰欲经无索欲刎无刃妇曰贼可激而怒也遂大骂不絶卒怒杀华氏镏不为动声气益厉又杀之姑年四十有五妇年二十有一余闻而壮之作烈妇行
出门何匆匆姑行妇乃从萧条百里外但见旌旗红东家破柱索珠玉西家夫死无人哭凤凰中道忽相失豺虎满城谁敢触仰天天高局地无泉白刃如雪马屯塞川乍可玉碎宁能瓦全旁人还共悲妾死犹生年云中之英雪峰万仞同崭然
题倪云林木石
东海倪迂十年别昨日朱顔今白髪作诗作画犹未休酒後挥豪见三絶緑江白屋知几家参天古木僵龙蛇苍皮半死或埀瘿赤叶未脱都成花我知用心亦独苦衆史庸奴焉足数英华已剥余本根老气尚存氷雪古
毛女辞二解
山叶为衣双足赤何年入山不火食宫中歌舞犹能忆犹能忆空徘徊白日晚阿房灰
凤皇钗脱乌云嚲红药花鲜还自把朝朝暮暮南山下南山下千万年不采药能神仙
题山水四景
雨前雨後花满川春光浩荡殊可怜山人日高眠不起劝酒提壶落红里
青林五月不知暑玉女晒衣中夜雨客至清谈酒更添白杨梅熟荐吴盐
田家酒熟当早归天气渐凉催授衣一夜西风破霜蕊芳菲不共芙蓉死
天云漠漠四野低大山小山玉笋齐春还何处寻消息花发枝南与枝北
洪武八年三月奉旨分教中都生自龙江至临淮凡十日为赋长謡以纪山川风景云【附考龙江驿在江宁仪凤门临淮县属凤阳】
三月金陵别匆匆催夜发无处不伤春杨花半江雪海水忽成潮奔流亦西回行人渡江去何日金陵来可爱焦山孤直对妙高台天遣神鳌戴拳石青莲一朶龙宫开雨足南风生五两楚柁吴樯竞来往海门雁阵入云飞甓社鲎帆迎月上信宿过淮隂不见淮隂祠将军竟为儿女诈空忆钓鱼城下时行行泗州近?有铁佛古水妃泉下伏犹疑作雷雨平生不出户焉知天下奇前瞻凤阳城宫殿起参差两都未足论天啓万年基四方此会同车马填九逵苦酒能寛忧酌酒日赋诗远游颇快意白髪羞成丝怅望芳草緑秖合归樵牧明年上疏当乞身葛洪井西镜湖曲
桃核杯歌【并序】
铁崖杨先生桃核杯歌序称元初邱长生醉卧三日不起世祖候之时方醒曰臣侍西王母燕食臣桃一枚因出手中核裂为二杯一以献上一留长春宫余窃怪之而江南野史纪蜀道士王回尝进桃核杯於其主云得之陈希夷所或者假之为邱长生事乎而先生未之考也道家虚诞亦不足论特爱其诗有神珠脱胎日月破鬼斧凿窍乾坤开之语可谓巧於咏物者矣因赓一首而主于王回为言盖以传载有所据云
度朔之山有桃屈蟠千里兮结子轮囷大如瓮天上惟闻方朔偷人间不许刘郎种何年阿母燕云台食桃戱作鸳鸯杯道士王回献阙下缺月夜堕青天来玉杯未辨新垣诈学士银杯一时化安知别有蓬莱物百斛葡萄向君泻鸾歌凤舞在君前酌此可以求神仙山中看花试挟双窈窕一醒一醉三千年
题华山图
太华五千仞石色青如苔崭然表四极肇自鸿蒙开河流破石雷霆激父老空谈巨灵迹山寒五月疑清秋鸟飞不过仙掌侧我欲上从羽客云台间銕锁高悬犹可攀千叶池莲食之久不死明星玉女相往还相往还人间万劫才一息峰头大笑惊下方日落咸阳秋草碧
赠乘槎客
六月淮南不知暑闭门日日风和雨乘槎仙客何处来把酒张灯连夜语酒酣示我搘机石曾到天河见河鼔人间倏忽三千秋弱水三枯海鳌腐吴争越战空陈迹山绕钱唐作龙虎柳外楼台十万户太平重自南朝数吴娘玉面胜梨花解向尊前胡旋舞乐极哀来泪相续城郭秋深半禾黍故宫树老啼寒鸦山月无情照今古白首相看亦偶然忘形何必论宾主天为酒星地酒仙麒麟将相皆黄土约我他年一櫂归西湖烟浪从渔父
李将军歌
汉家李广旧无双年少提兵飞渡江黄石素书心已授龙文赤鼎手能扛不作诸生自辛苦千金结客轻如土朝呼野外黄头鹘夜杀山中雪毛虎天子诏书开四夸五年出塞事征西三冬氷雪皴人肉万里关山碎马蹄今日相看凤阳道绣袍换酒情偏好虎符金印来未迟銕砚毛锥吾已老豪侠平生感慨多尊前击劒起高歌定知班固文章在为勒燕然示不磨
题董源寒林重汀图【并序】
余客云间邵公筠谷所暇日观画西清庵而董源寒林重汀为第一筠谷出入必寘之左右未尝舍去累求余题而未暇也後十年至中都其子麟携以过成均曰先人尝言必得先生奇文章与此图争苍古可也敢重请焉於是赋诗一首谨书於左惜筠谷既没而不及见之岂胜今昔之感哉
天下画师无董源学者纷纷工水石云山万里出巴陵白首淮南见真蹟乱石平坡浄无土松根裂石蟠龙虎偃盖千年饱雪霜深林六月藏风雨江上邨墟何处入浮空远黛蛾眉湿渔人日暮各已归小舟如鳬落潮急我昔西清尝看画南唐此本千金价坐移絶境在云间月出霜啼後夜薄游未挂吴淞帆令我一夕思江南安得买田筑室幽絶境开窗日月分晴岚
题赵子昂松石修篁图
白髪王孙老蓟门逢人只说山中趣酒酣落笔有天机写作隂厓百年树一株偃蹇龙虵影绕屋风声三伏冷流脂入地成虎魄死骨经雷缩人瘿森森竹石俱苍然一日坐我天姥前王孙跨鹤归何年山空月明啼杜?
太行山謡送靳用中归潞州
太行之山包燕跨晋兮拔地千仞谁能踰天何不铲羊肠九折坂使人万古方驾而长驱山寒六月积氷雪穷猿怪鸟左右时相呼故人玉女泉头居北上岂不愁崎岖朔风吹沙不见涂青天茫茫飞鸟孤我歌短歌倾酒壶勿言太行险人间之险何时无
次韵答王藴德纪善雨中见寄
老夫三月不出门懒性有如嵇叔夜圣明遇物先采擢枯槁於时亦沾洒病驹只合中野弃寒雀宁思上林下印常不启信官闲书亦慵躭从客假淮南六月如早秋未脱吴绫颇相讶白雨三更沧海立黄河一道青天泻池翻红艶落莲衣石长緑文成藻藉姑恶时鸣父老忧鬼车夜过儿童怕空怀南巷人相远岂有东家马堪借百钱沽酒愧缾空斗粟如珠抱衾卖已慙不作子虚赋尚托端居广文舍隐几南窗亦自高驱车九陌知谁暇识字终非扬子博题诗误许曹刘亚但觅丹砂苦未成久知白髪那能化两峰絶境可诛茅何处良田足甘蔗赤城仙子玉符孙双璧今倾凤台价楚筵设醴未应忘齐门鼓瑟空遭骂时看新学气如虹病送残年肉销胯投劾终当去石门日斜田父茅檐话
日苦短辞九章
日苦短夜何长蟋蟀悲鸣在北堂白露下河汉明【叶】黄姑织女东西望抚云和荐清觞同心胡为各一方麟有趾凤有章苍姬感之国乃昌世之微佞为良铅刀一割拒干将悦巧辞隳大防蟾蜍食桂痈毙桑圣去鲁轲游梁道既枘凿徒伥伥昔少壮今老苍朝荣暮歇同舜英【叶】胡不归阻异乡孰假以翼令高翔
题海山秋晓便面
巫子门前吹飓风一杯瀛海白浮空周回已呑赤县小浩荡直与天河通方壶员峤不可见弱水便在三韩东无人鞭石为梁跨万里下拾明月龙王宫金鸡三叫呼客梦日车夜衮波涛红楼居之人起相顾白玉窗户光曈曈我愿羲和停六龙岂不能长悬照下土朝东暮西使人成老翁至今累累野葬悲英雄六龙为我驻光彩千古万古游无穷
孤松图
峩眉古松寒不死曾见仙人三洗髓霜摧雨剥雷震余千尺老蛟鳞甲紫城南桃花千万株乱後一株今亦无长身独立何偃蹇正直自是神明扶
游冶亭
仙宫有山如虎蹲石古不洗泥沙痕山头冶亭久寂寞日夜云烟相吐呑我来登山恐无路雨过新緑如云屯解衣亭上坐盘礴身同野鹤初离樊攒青叠翠起相向揷天喜有锺山尊蟠龙之势欲飞舞起伏高下何蜿蜿大江西来赴碧海腥风五月吹江豚东南形胜此第一儗问六代英雄魂珠帘羽帐俱已燔荒基草合鸱乌喧百年死树剥鳞甲秋声夜作波涛奔嵯峨更爱北山秀霞气晓射扶桑暾周顒何处草堂闭往往月落闻惊猿山穷水尽见平野人家彷佛淮南邨莫愁艇子不复系桃叶渡口愁黄昏可怜今古竟何事区区王谢犹争墩向来海内俱腥臊圣主匹马开中原黄旗紫盖今始见青春一气回乾坤重游京国非少壮耆老如星今几存金鞭走马白下门吴姬坐调诸王孙一时光彩动左右岂意零落悲蓬根方今幸乐太平日衰朽自荷皇天恩平生英气独未尽赋诗尚敌曹刘垣长干买酒唤李白江风山月须吾论
题淮南张叔厚九歌图
紫宫太乙中煌煌佐以五帝环其旁道存无为乐且康丰隆儵忽周八荒鬼搴大纛蛟螭黄上台司命中文昌斟酌元气调隂阳福我以德淫必殃下招帝子隔潇湘苍梧九点山苍苍跧乌三足升扶桑天门洞开夜已明神人瞠目须髯张长弓白羽射天狼水仙胡为宅龙堂九河既阻不可方鼋鼍出没波汤汤山中之人白日藏天隂雨湿啼幽篁兜鍪战士身尽创魂魄欲归道路长吹箫击鼓歌巫阳酌以桂酒陈椒浆神兮不来何渺茫
清江诗集卷五

[book_title]诗集卷六
钦定四库全书
清江诗集卷六　　　　　　明　贝琼　撰五言律诗
临平道中二首【附考属仁和县】
落日临平路连山尽向南水声黄鹤寺云气白龙潭丧乱今谁在幽奇昔屡探湖边楼阁废高柳与天参西施采莲处所历己皆非雁度轻隂去人冲暝色归甲兵随地满烟火隔林微赖有杯中物愁来为尔挥
夜坐
黄昏畏虎出须使户常关鸟雀林间噪渔樵海上还云深骠骑庙月照凤凰山丧乱吾何适飘飘独厚顔
壬寅夏五月廿四日对雨
出门仍苦雨岂复辨朝曛白日不照地青山都入云江鸥元自湿杜宇岂堪闻喜有张公子相过共校文
题映雪斋
门前雪一尺苦士未能眠永夜生虚白穷年守太玄寒通窗外月梦落洞中天太乙如相过青藜不用然
魏塘夜泊【附考嘉善县古魏塘镇又名武塘】
风帆如健马一日过嘉兴水鸟时相唤秋蚊尚可憎照人明月近接地白河澄耿耿浑无寐中宵对玉绳
过竹冈【附考在松江府东七十里南滨海北抵淞江】
迢递竹冈路邨墟烟火迟地从沧海尽天入大荒埀网集知潮落舟行觉岸驰平生贪胜槩随处一题诗
横港
南行入横港茅屋带林邱落日犹斜照寒潮忽倒流牛羊平野散鹅鸭小溪浮喜见平生友篱边一系舟灵鹫十景【附考晋咸和元年西僧慧理登而叹曰此乃中天竺灵鹫山之小岭不知何以飞来因树锡结庵名曰灵隐命其峰曰飞来】
莲花峰【下天竺寺西峰顶有孤石可四十围顶上四开如千叶莲花】
乱云交霮?孤石竦迢嶤地识金仙隐岩看玉女朝香炉分秀色太华竝高标恐有峩眉雪千秋尚未销龙泓洞【在天竺山灵鹫院理公岩之北吴赤乌二年葛仙翁於此得道有石洞世传彻浙江下通萧山有采石乳者入洞闻波浪声旧有人就洞南边凿罗汉十六尊】
远通罗刹国近接梵王台海客然犀入山人采乳回林间无日月地底有风雷闻道蜿蜒去寒潮自往来
葛洪井【下天竺寺晋时葛洪尝炼丹於此今名炼丹井】
洗药源头路通人有石门水涵青壁静云与紫崖奔鼓翼朝飞鸟连肱夜饮猿仙翁今不见濯足弄潺湲
合涧桥【飞来峰下】
横水东西路幽人日夜过宛宛龙赴壑隐隐鹊填河缅想赤城路潜通沧海波远公不送客芳草涧边多
连岩栈【天竺山後】
危栈梯空上人行杳霭中险应踰鸟道幽已出龙宫日月三天近风云一迳通何时倚飞翠极目送孤鸿
饭狷台【在呼猿洞】
猿父识性身与羣猿居应同支遁马岂赋狙公狙共息贝多树时分香积厨黑衣今不至长啸意何如梦谢亭【在下天竺寺案谢灵运会稽人世不宜子息乃于钱唐杜明师寄养师是夜梦有贤人相访及晓乃灵运至因以名亭】
相传谢康乐曾寄杜明师此客今为土何人更解诗山空黄叶坠岁久緑苔滋日暮高亭坐悠然动我思
理公岩【在天竺山灵鹫峰之左飞来峰之隂慧理冥息於此故名】
山僧住上方高处更苍苍不雨云烟湿长春草木香削成看小朶幽絶拟空桑谩识跏趺处白猿今已亡
题名塔【飞来峰顶即神尼舍利塔】
雁塔高千尺东南远建标江山留过客日月记前朝铎受天风震梯经劫火烧四贤谁复继千古意寥寥呼猿洞【宋僧智一善啸有哀松之韵尝养猿於山间临涧长啸衆猿毕集人谓之猿公】
白猿呼不至洞口白云重涧落经霜果崖留挂月松相传来万里独啸应千峰碧玉环犹在何人识旧踪
人日
卜宅邻扬子登楼拟仲宣客星犹海上人日且尊前谷鸟情偏乐林花暖欲然浩歌醒复醉何用惜中年
送王宗成归越二首
回首蓬莱阁东西两眺高参天秦望树动地浙江潮事往登临倦时危战伐劳应无旧邻里夏雨尽蓬蒿惨澹风尘际崎岖道路中荣知金马隔老信木鸡同拟逐桃源客相寻绮里翁不须登广固抚迹叹英雄
冬夜三首
月斜窗户白不寝夜何长避乱多空室偷生且异方安巢无燕雀竞肉有豺狼脉脉如葵藿倾心待太阳岁月悲游子风尘老腐儒兵交连北冀客隐向东湖草白秦皇道天清陆瑁湖昔时游乐处抚事一长吁水濶三江地山空十月时寒花禁露变独树爱风欹老大将何事漂沦幸托兹不忘忧国意展转复成诗亭林漫兴四首【附考亭林镇属华亭顾野王故居亦名顾亭林】
野王读书处一曲鎻风烟客记萧梁日僧谈石晋年黄金曾布地沧海复成田遗构丹青落回头一惘然绕屋尽流水通人无石桥地偏冬不雪江濶夜还潮但喜逢迎简宁辞跋涉遥丛篁与古木风雪更萧萧每过高僧话应寛过客情诗成天藻丽酒泻雪香清文度推英俊元方辱弟兄何知漂泊际怀抱一时倾又出亭林道楼台尚自疑无边春草色不定野云姿未就龎公隐空怀惠远期飘飘何所适重拟结茅茨
守岁
守岁西清第幽怀且自寛极惭公子意须尽老夫欢明日王春始踈星子夜阑殷勤一杯酒到手莫辞乾
寓翠岩庵四首
已荒丹井宅近息翠岩祠老去时听法春来且赋诗花香蜂出户树密鸟争枝絶境风烟外渔人不用疑彷佛东柯谷云间鸡犬声梳头忘日晏濯足爱江清草径须频扫茅堂苦未营?壶惭父老亦足慰吾情莲社僧相引柴门客屡回日高人语静风远佛香来碧爱琅玕绕红看踯躅开便应从此老城郭有尘埃蠨蛸当户罥科斗满池生可惜春光去何时晚计成病多添越思愁减发秦声此意无人会芳樽且独倾
三月晦日
野树残花落风荷小叶开夜游须秉烛春在更持杯屡閲云霞变空惊日月催江山莫淹滞凖拟赋归来
归石门
不待秋风起匆匆归石门宦游情已薄婚嫁愿犹存竹所须开径花时独灌园比邻共来往适意倒芳樽
晚眺
极目三边静伤心万室空断山明落日飞藿卷回风汉节无归使?歌有野童烟尘几时息归钓古城东
过王景修
不识沧洲路还经白石矶林深烟似织江黑雨初飞野店多先闭渔舟独未归幽人宅已近薄暮扣柴扉
答郭宗夏
思君不得见起坐若为情丧乱长南北交游半死生家书春未达堠火夜偏惊何日聨床语西窗听雨声
题盛子昭画
石转交流水山浮欲动云名园郑谷迥絶境辋川分老树龙初化仙人鹤不羣已临吴道子不数李将军
观水
布谷邨邨急三时农务勤青山十日雨白水一溪云即恐崩沙坼遥知小圃分朝来看潋灔鳬雁动成羣
秋泾雨後二首
地蟠吴会尽天与海门通雨洗秦山碧霜侵越树红居人分絶岛飞鸟度寒空极目情何限翻如入剡中石润冬犹热江浑晚乍晴楼台消蜃气鼓吹入蛙声且伴双鸥逸何须驷马荣交游今总絶酌酒任吾生
甲辰元旦
五十今朝过谈经滞海滨天隂不见日地冷未知春染翰题新语开襟待故人宫花遍朝士那上小乌巾
二月十三日初度
知非吾已晚白首尚他乡不入广文馆宁要太守章寛忧应有物却老信无方谩忆儿童岁斑衣父母傍
寒食
不知春己过一月雨声中蒲短初侵水花残更受风病疑耽酒过穷觉向诗工失喜闻莺语飞来草屋东出门皆白水风雨复通宵忽似三川涨惟忧万室漂姢姢轻鸟下泼泼大鱼跳叹息佳人阻空瞻乌鹊桥为客云间久深怀父老情江山元壮丽城郭又清明传烛初分火吹箫竞卖饧重携一樽酒花下试同倾
五月十六夜独坐
大野喧豺虎深林集羽毛天空云气尽夜久月轮高士卒悲秦戍儿童唱董逃此时空感慨漂泊叹吾曹
登云间驿楼次李希顔韵
万国干戈里荒郊野日曛残唐终五季炎汉亦三分战伐求颇牧讴歌忆舜文伤时一惆怅倚柱送孤云
青林道中【附考青林今名青邨在华亭十五堡】
葭菼连云暗菱荷逐水漂青林千曲转黄浦一支遥贾客晨冲雾舟人夜听潮何时免行役黄髪老渔樵
夜泊
四更风露静欹枕独无眠野濶天斜倚江清月倒悬谁家横塞笛有客荡归船可惜云深处凄凉不及前
重过亭林
欲访曾游地楼台半有无夕阳明鸟背秋水落龙须为客今成老逢人亦暂娱夜归冲暝色重问顾亭湖
戊申九日宴邵武叔双桂轩
晚香迎九日秋色胜三春惊座非无客倾城况有人且听歌白苎莫惜岸乌巾更觉清狂甚不知谁主宾
怀语溪旧业
不到溪南宅桃花又一春长贫疑造化已老厌风尘直道难容世虚名只悞人扁舟即归去吾岂恋秋蓴
十一月九日夜饮南山所用篔谷韵
水国潜鳞静风林倦翼回夜深云掩月春远雪封梅翦烛清谈久藏鈎急令催山僧更多意莫惜尽余杯
挽溪南处士二首
天地消兵气江湖陨客星羣英同日起一叶向秋零伏胜终秦士扬雄老汉庭尚思风雨夜纵酒共忘形不废专门学犹存盖世功时危明出处道在任穷通节士无元振诸郎有阿戎九山云气冷何处葬仙翁
寒夜
月落江天黑长风正怒号灵鸡寒失次别雁暝呼曹击柝征人起鸣机织妇劳所思千里隔十二碧峰高
已酉元旦二首
不改山河旧同瞻日月新百虫未起蛰一鸟已鸣春白髪羞明镜乌纱制小巾吾生任贫贱击壤学尧民岁旦屠苏酒还从稚子先宫花元不称野服更相便出处宁非道穷通莫问天红梅亦多意为我发余妍次韵邵篔谷干山夜泊【附考干山在松江平原村机山之东】
一水疑无路才通艓子舟连山分秀色絶境散穷愁行与月相逐卧看天倒流野人应不识林鸟自相求
暮春杂诗四首
世乱疲奔走空伤万事非塞鸿还北度戎马未南归乐土居人散丰年野客饥闭门风雨过一径落红稀不见春归路倦登江上楼五更愁听雨三月惨如秋寂寂紫含笑嘤嘤黄栗留无心自相恼岂识老夫忧四海尚风飈千门转寂寥传闻收土地思见复征徭节士心肝在将军髀肉消何时听野老鼔腹颂唐尧泛泛江湖上悠悠宇宙中一身常有患万化本无穷已觉丹砂妄惟应白髪空沧浪还可濯闲伴钓鱼翁
寄翰古清二首
一苇三江渡人皆识道林龙公来听法狐女试观心雨散空花乱风生万竹深我惭牵世务白髪谩盈簪为客长如醉听诗忽已醒共飡香积饭更舍劫初铃埽榻还看卧呼舟约再经墨龙休易点破壁起雷霆
遇妓
曾是梨园籍年应未破瓜春风一枝雪别是汉宫花出茧修眉淡蟠龙小髻斜琵琶寓幽怨流落共天涯
旧宅
甲第无人住萧萧风雨寒树隂交绣户苔色上朱栏舞鹤犹思主鸣蛙亦为官豪华易消歇都在梦中看
寺居
堪怜小儿女相对色凄凉有客哀元亮无人候子桑水萤飞宝地山鸟入书堂九曲溪头路何时上小航
溪上
歇马城边路茅茨在眼中迢迢一水静寂寂四山空白日西南没青天上下通行人俱已息独立数飞鸿杨鸣鹤枉顾留宿殳山有诗相示用韵答之
转蓬悲杜甫命驾愧张翰把酒忘年老听诗坐夜阑不趋龙尾道休上虎须滩白屋真堪乐青山且共看
题山隂读书处
兰亭修禊处爱尔好林泉闭户不曾出读书浑少眠青山秋气早緑树午隂圆何日期相过西陵一放船辛亥春二月十日偕桑子材丁一鹤游殳山
野旷天无际山青雨乍晴路从鳌背上人踏凤毛行谡谡松风细辉辉竹日明浩歌犹未已新曲和流莺
澄林客居二首寄戴良佐沈复东
借屋暂移家当门亦舣槎地蒸云触石江涨雨崩沙卢橘初埀颗冬青未落花老夫无一事日日醉流霞高人戴安道词客沈休文共喜成三友何劳比五君园荒葵自种水近竹宜分钟鼎非吾事山中看白云
题紫微山严上人壁【附考紫微山即硖石山属海宁】
鸡声催客起一枕梦初醒日射千山赤天埀四野青芙蓉元自好蒲柳已先零海上兵戈後?歌不忍听
排闷
白首尚为客飘飘天一涯耳鸣通夜雨眼暗隔年花畏酒从今断题诗浪自夸有邨如栗里准拟更移家
雨中漫成寄九龙山人
稚圭蛙两部日夜成笙歌四月雨声恶两山秋气多青苔生客舍白水落官河怅望九龙客扁舟难重过
次韵杨德中见寄
五月大江满白波如白云看山重约客载酒试从君竹所宜频扫桃源或未闻龙蛇今已远麋鹿任为羣
次韵杨鸣鹤游紫微山用章孝标韵
金刹藤萝外通人一径微天风銕凤语海雨墨龙飞水落仙翁井云收玉女衣东楼曾翫月夜挟彩鸾归
赠医者徐仲纯
我爱南州士风流今尚存读书通鲁史卖药向吴门拟乞丹砂裹同倾緑酒樽茯苓应己长夜雨劚松根壬子冬至日过来青堂三首示勉中祖南二友
浪迹依刘表忘形见陆生山中酿酒熟雪後具舟迎好学来诸子论诗过二更穷愁一披写杯尽更须倾衣冠且从俗犹有晋风流我爱陶贞白人称马少游蜂房寒未割鸡栅暖宜修不必论三仕何如号四休扰扰知何事人间即梦间试从千佛转能见几人闲水落元通月云行不碍山长歌和樵者日暮抱薪还
送陈楚宾赴泗州学正
舟行入淮泗初上广文官地接中州近天连大野寛清时先俎豆异俗尽衣冠暂别蓬莱阙无惭苜蓿盘
题苏明远画
絶境疑无路平川不起涛天光兼水濶山势敌秋高葛令惟求药秦人自种桃云霞如有意他日待吾曹
病中次韵张思广助教见寄二首
为客金陵久惊秋素髪乾酒狂山简放诗苦孟郊寒野圃荒谁理宫衣病总寛封书寄儿子早晚发长干有泪如银烛心灰却始乾空瞻鸿雁远不念鶺鴒寒江海浮吴濶乾坤入楚寛登楼重拟赋落日在阑干
云卧
谢傅东山下白云窗户幽身如蝉蜕解梦挟凤车游石润初收雨衣寒已怯秋无心信舒卷天地日悠悠
次韵管郑州玄泽
相逢俱一笑官不补遗余鸾凤随新曲龙蛇见草书日边来使者濠上只空庐更展胸中学平明对玉除
题叶经历水北山居
地接天台胜山围雁荡高诗人同谢朓羽客见卢敖树色分厓翠江声应海涛何年此栖托莲叶好时操送曹季材赴京师因寄刘子宪助教二首
跨马金陵去征衫尚有尘壮心知烈士离色惨覊人草白方经晓花殷欲借春殷勤一杯酒何日重相亲最爱刘公干同为太学师班聨金马客兴在玉台诗地濶双鱼断天空一雁驰惟看千里月夜夜独相思
咏炭
三日淮南雪乌薪价重银色疑成鹁鸽形肖刻麒麟夜照清虚室春温老病身煮茶留好客未觉孟郊贫
题马文璧画二首
龙江今喜对雁荡昔曾闻树黑深藏雨山青半出云行人知虎迹仙客问羊羣老我来何日林泉定许分小桥危跨壑破屋幸依山避地人相过朝天客未还麝眠春草外挂古松间寂寞南窗月残书亦久闲
题王白云画
璚台人去後麋鹿自成羣树湿才经雨山昏又出云仙家三叠外春水一支分独坐扁舟客櫂歌时远闻
戊午早秋漫兴二首
久作东山客山空少四隣汲泉从老圃隔岭见行人虎豹应须远鸡豚亦自驯幽栖犹未稳更访武陵春烂熳蕣花早乱开篱落间秋风机杼动夜雨桔橰闲牧豕公孙老思鲈记室还有时逢野叟犹是说朝班
送吴鼎文同知赴安州
别驾安州去青天蜀道危近辞丹凤阙远过碧鸡祠暮雨归神女春风怨子规宦游多好思重和杜陵诗
清江诗集卷六

[book_title]诗集卷七
钦定四库全书
清江诗集卷七　　　　　　明　贝琼　撰七言律诗
送袭封衍圣公孔希学还阙里【在京作】
星斗光芒万丈腾赐书连舸出金陵雁违青塜天将雪马度黄河夜已氷博士经存终汉出上公爵重自唐升喜闻手植庭中桧翠接东蒙几百层
送愚上人归越中并简奎方舟长老【在京作】
天界归来亦己迟庭松此日定回枝山中结社无灵运海上留衣有退之鹤去云霄随锡杖龙收风雨入军持西湖若见方舟老为说三生梦里诗
观海与鲍仲孚同赋
弱水之外有蓬莱云中髣髴金银台终驱泛滥羣流合始与鸿蒙一气开石壁三更看日上星槎八月到天回麻姑何处窥清浅近日无书寄鹤来
送王克让员外赴陕西
貂裘万里独冲寒旧是含香汉署官白雪作花人面落青山如凤马头看关中相国资王猛海内苍生望谢安应念东南有遗佚采芝深谷尚盘桓
送户部尚书贡泰甫开司闽中榷盐易米给京师二首
昨日除书下五门地兼中外亦殊恩三山迥出南荒小八座元同北斗尊悟主已知如内相封侯终见自公孙荆扬乐土今凋瘵他日从容为一言
两隅未静出师频圣主经营仗老臣天河转粟遥通蓟腊月看花近到闽道上豺狼应避马山中猿鸟不惊人公余定有诗千首好托边鸿寄早春
题徐太章白鹤山居
孤烟一曲紫云邨好客寻常远到门水落已知鱼可笱夜深不畏虎夔藩隣人送酒酌花下稚子读书当树根白鹤千年时过此山中还有令威孙
三月晦日
王师未下姑苏台客子野次独徘徊城南酒徒不复见院里桃花空乱开儿女新年俱已长弟兄何日却同囘故人千里寄书至相约山中拂紫苔
寄内弟陆熙之
我别御儿溪上宅月当二十四回新如何故国尚戎马即恐比隣非昔人箫鼓谁家犹作社楼台废苑不成春夜寒忆尔无由见怅望黄姑析木津
寄潘时雍
潘岳闲居学灌园一椽茅屋近青门野乌得食频将子慈竹团隂定长孙宾客过门车盖合儿童汲井辘轳喧春风金谷空流水且共高歌醉瓦盆
送翁镇方归天台
云气空蒙是赤城高歌归去不胜情天倾沧海东南迥地接丹邱日夜明念我好将黄独寄知君先向石桥行春风一路啼莺巧定有花间窈窕迎
题云溪耕隐
屋外青山青似莲云溪隐者即神仙桑麻社曲非无地鸡犬桃源别有天载酒邻翁时叩户卖鱼溪女不论钱卧龙何事烦三顾秪合隆中老岁年
题丁成之清樾轩
九龙山前处士宅草堂低小尽青苔树隂满地日不到水气着人秋已回无数黄鹂相对语有时翠碧忽飞来移床与客竹间坐千里好风真快哉
郑宪卿省即织毯松江还诗以送之
鹤城翠织出天机卷付星查使者归瑞草奇花春欲动彩鸾青鹤昼交飞峒人不用夸山罽朝士何须惜地衣闻说千秋佳节近吴宫高会更光辉
云间见李克敏将归吴陵作诗为别
与子西东二十霜尚思年少醉钱唐人间日月如行客马首山川忽异方历历早莺初变语翩翩归雁未成行明朝陌上重分袂更尽吴姬酒一觞
赋小瀛洲二首
海上瀛洲碧水新地连方丈絶风尘九光霞馆邀王母一曲鸾笙降玉晨若木回枝长挂日桃花结子不知春祖龙谩自求方士却恐流传语未真
仙人长住白银宫不似淮王礼八公日月自周三岛外山川尽缩一壶中赤麟紫凤池台胜姹女河车服食同清夜步虚相和处琪花如雪又春风
题苎溪渔友宅
徵君白苎溪头住细雨斜风一短簔山木两边啼杜宇浪花千顷落鴐鵞故人且复辞光武使者何须认志和我亦买田来结屋沙棠船小日相过
十月闻雷
天气初寒春尚赊坎中夜半有鸣蛙百年宇宙喧戎马十月雷霆起蛰蛇老柳黄埀霜後树小桃红破雨中花三公燮理非无术愁听空江度鬼车
灵鹫观灯
天乐风传应壑雷鹫峰春色似蓬莱一天象纬迎秋转千月龙宫彻夜开西国胡僧依树坐上方玉女散花来夜深借榻山房宿更欲题诗到上台
谢贾齐臣惠碧盌
万里坚昆来碧盌青莲十叶类天成于阗苍玉本同色韶州白甆空得名马湩可能羞北馔驼蹄且复荐南烹茅斋此日足家具一诗为报故人情
题静天镜碧水春轩
緑波如水不成潮一曲潜通海眼遥祗树园深青鸟下桃花浪暖白鱼跳踈星夜列开天镜细雨朝飞落虹桥杜老赋诗须重过远公结社肯相?
送兴福寺长老镇静庵
西山楼阁涌波涛西国高僧见白毫贝叶有文留藏室天花无迹上方袍毒龙在钵秋云湿驯虎当门夜月高听法他年陪相国定因元亮置松醪
六月三日泛舟
六月三日好天气清江转柁雨晴初树头云歛出红日石脚水生跳白鱼何处老翁还独钓可怜游子未安居野王堆前三女窦得意唱歌随所如
七夕
沧江雨歇暑渐微银床一叶迎秋飞牵牛相对织女出明月不照征夫归寸心耿耿只自苦双鬓萧萧今更稀仰候神光向中夜秋萤暗度鸳鸯机
十一月廿三日夜集次韵卢廷举
河桥春向柳条归买酒从教更典衣倒海北风三日盛着人南雪六花飞铜盘烧蜡诗初就羯鼓催觞令不违身後空名亦何用独怜张翰早知几
翦韭轩
三韭行厨亦浪夸旁人犹笑庾郎奢春宵翠截山中叶腊月黄分雪後芽野饭犹能留上客侯鲭岂复到贫家盘中一筯青丝细絶胜芜菁散作花
题王士亨看山处
看山何处候神仙地近城南尺五天林屋雪消攒玉笋上方云断出青莲行人独去西风里倦鸟双回落照边此日骑曹谁记马闲支手板思悠然
元夕次韵铁崖杨先生
元戎出号初鸣铎狂客忘归更赋诗貔虎千屯防要地鱼龙百戏梦清时月临粉堞南楼静天接沧江北斗埀可得夜游重秉烛佳人双唱玉交枝
二月十六日雨中遣兴
城头落日啼乳鸦城中烟火冷千家断云漠漠夜还合急雨纷纷风更斜世乱不归空洒泪春深何处独看花白龙堆前水二尺明日泛舟携紫霞
清明日陪杨铁崖饮城东门是日风雨
荡舟挝鼓出东门怪雨盲风野色昏海上一春犹作客楼头三日共开樽青山石马新人塚锦树黄鹂旧相园快意百年须痛饮转头何处不销魂
送凌彦冲归杭
正好听君苏武慢倾壶共坐白鸥沙十年戎马犹塞路三月归舟催到家江燕与人同是客野桃成子乱飞花使回多寄平安字要看张颠醉墨斜
寄林叔大
湖州别驾三年别文采风流想见之水晶宫里无传箭浮玉山前多赋诗海燕空归寻旧宅吴蚕未老费新丝金闺学士临池处还与何人话昔时
槐隂亭
云团车盖起童童文正三朝相业隆种树百年蟠厚地读书六月坐清风蝉吟露叶初回梦虫吐秋丝忽堕空今日洛阳卿相宅牡丹谁看状元红
即事
少海旌旗落照中沙陀兵马雁门雄朝宗久废诸侯礼翊戴方尊节度功今日岂宜求骑刼当年应失倚全忠丹书铁劵存终始万古山河带砺同
经故内
山中玉殿尽苍苔天子蒙尘岂复回地脉不从沧海断潮声犹上浙江来百年禁树知谁惜三月宫花尚自开此日登临解题赋白头庾信不胜哀
立夏日
江寒雨急仍北风扣户喜闻南巷翁锦城鮓送蒲茅白玉盌酒泻桃花红三月忽惊春似客百年那复老还童一双黄鹂寂无语飞过小桥高楼东
题云深处
朝看云出暮云归翁住云深已息机海上仙人教种药山中玉女未收衣须知倏忽神龙变已作絪緼野马飞我亦无心共来往五城宫阙梦魂稀
题夏士文园亭
窗户青红竹里开竹深无地着尘埃山移阆苑千峰出水接银河一道回酿酒每留宾客醉赋诗重许老夫来暖风迟日春如海随意何妨坐緑苔
重午
北里共持菖歜酒南翁未解木棉裘白波青嶂三吴地怪雨盲风五月秋挥泪几时朝凤阙招魂何处覔龙舟海榴一点红如火时序催人共白头
瑞莲二首
双花相向复相辉白帝西游拥一妃羽盖风清朝竝载珠宫月冷夜同归翠房已作鸳鸯结红粉那成蛱蝶飞亭上酒醒香不断满汀暮雨湿仙衣
秋水嘉莲瑞一门初花惊见出同根弄珠汉女无留迹鼓瑟湘灵有返魂相府昔年曾制曲仙家今日重开樽合欢何限风流意怨緑愁红谩自繁
题渊明像
素琴无弦不复鼓清樽有酒还相持老奴迁鼎亦苦早先生拂衣应己迟子房结客报秦日武侯出师匡汉时古人今人本同调坐对南山惟赋诗
题松鹤山居图
仙客卢敖东海头好山百转接丹邱开田种玉一千顷闭户读书三十秋云气上天如白鹤茯苓入地化青牛年来浪迹吴淞道梦里猿声忆旧游
寄奎方舟俊用章二上人
奎公不种远公莲卓锡西湖已十年路入雪山灵草合泉通沧海毒龙眠听法每期双树下题诗须到四花前干戈满地伤飘泊目断千峰紫翠烟
白莲
太液初花宿露团香浓粉淡不胜寒金茎侧泻仙人掌玉叶危擎帝子冠水濶天空愁欲堕风清月落好谁看西湖膓断西施采一曲菱歌唱未阑
中秋
中秋甲子无风雨吹笛星桥意最关七宝已修天上月三神不隔海中山故人此夜知何处狂客经年且未还小队羽衣新按曲广寒宫阙梦魂闲
钱塘秋夕
残蜡无光小院幽梧桐一树更萧飕西陵风雨来清夜南国山河入素秋鸡唱四隣呼客梦雁囘千里带边愁可怜季子貂裘敝迟暮何为赋远游
奉寄崔伯恭左丞
武林城下捷书回郡县遥知次第开一柱危擎南极正三江远阻北人来讴歌复见唐虞德匡济深期管葛才东阁几时陪笑语云间夜夜仰中台
无题二首
楼台十二近蓝桥帘幙重遮半面娇洛浦有神通子建天坛无意会文箫仙衣雪皎裁蝉翼宝髻云松揷凤翘月落江寒春梦断相思空寄海门潮
锦瑟鸾笙恨总牵尚思华屋对婵娟春风豆蔲初含日玉女兰香未嫁年绡拆鸳鸯裁宝扇酒行琥珀泻银船蓬莱一别三清浅憔悴应知不及前
夜坐
夜寒蟋蟀语秋根独客无眠忆故园天作穹庐笼四野月飞明镜照千门胡笳相应时时发戎马初生处处屯秉烛封书寄兄弟一身犹滞海西邨
立春日燕西清高士沧洲一曲歌者李氏善胡琴者阮仲明引觞奏伎宾主尽欢即席赋诗
百花堂深香雾生将军燕客更多情春光已到篔簹谷客梦如在芙蓉城蛾眉八字远山碧凤尾双丝流水清金樽美酒敌秋露今日为君怀抱倾
别吕德常
黄鹤仙人道德尊少年曾记及龙门玉山照座聨兄弟白髪升堂识子孙衰谢已知英气尽激昂犹喜赏音存不堪杜宇催归客明日扁舟出海邨
姑苏
城溃姑苏伯业终萧萧茂苑自秋风青丝白马来江表紫盖黄旗入洛中宫殿独留残月照绮罗应逐晓云空如何十万貔貅士不及吴陵一旅雄
陆景周宅槁梧复荣以瑞梧命之为赋
石上孤生百尺标凤皇枝老尚萧萧半身秋委龙蛇蜕一气春回霹雳焦影薄未能遮月色声和犹待按云韶山童日夜勤封植莫使青青露叶凋
钱唐春日
三月皇州望欲迷涌金门外草初齐满山云气不见日一雨天街都作泥温室树高鹦鹉去玉津花落杜鹃啼断桥何日重携酒醉和儿童唱大堤
遣兴
我住云间今四秋恰如杜甫在秦州赋诗黄耳塜前去打鼓白龙潭上游暮景飞腾如过翼此身浩荡一虚舟黄尘九陌绕车盖且伴老翁随海鸥
二月五日燕夏士文漪澜堂与者鲁道原马文璧冯囦如歌者张宝童不至故及之
漪澜堂上又东风报答春光酒未空海鸟一双鹇尾白山花千朶鹤头红水边列坐皆词客天上清歌少玉童不省日斜谁倒载从教拍手笑山公
浙江亭观潮
山摧岸坼昼冥冥动地西风带蜃腥沧海倒流呑日月青天中裂走雷霆欲招白马今无迹莫信神鱼尚有灵一气虚空自升降乾坤与我亦浮萍
嘉禾道中
秀州城下雪漫漫一客东归更觉难雁度空江寒月黑马嘶长路晓风酸吴趋欲赋知谁和汉节心回不复看俯仰乾坤正萧瑟云间身寄一枝安
五月十一日过璜溪访马文璧时同门吕德厚具酒相邀冲雨夜归明日文璧有诗见寄用韵答之
因君怀抱未能开白鹤矶头一棹来江黑坐看飞雨至酒酣催趂落潮回故人有约须重过野老无机不用猜明日山瓶犹未竭当筵更掷左慈杯
支子
南风院落扫繁英薝卜无人也自荣五月六花开白雪何年三粒种青城已将色染天衣重那惜香分水殿清蝴蝶梦回闻更好酒醒夜半月微明
緑隂轩夏日书怀
锦水西头处士家深林无径緑隂遮窗前翠合书带草堦下红开旌节花本藉居亭苏老病屡从宴赏悦清华一双海鸟无机事日日飞来傍钓槎
客居
移家处士桥西畔六月蒲莲暗野塘乳鸭成花能黑白风蝉隔叶自宫商买田不待沾微禄埀钓须教具小航自比成都浣花叟旁人应是笑清狂
风泾定光寺周回三里皆荷花彷佛有钱塘西湖之胜与筠谷高士同赋【附考风泾娄县乡名】
南风隔浦闻花气菡萏红开十里花宫女三更环白帝洞庭千顷落明霞凿池不待烦灵运载酒浑疑过若耶何日与君追胜赏满船明月唱吴娃
题刘商观奕图二首
日落青山未了棋两翁浑似海僧痴不辞虎口方争险曾取龙牙会出奇春在洞天应不老路经石室到今疑老樵若悟归来早物外神仙岂复知
烂柯山头生白云烂柯人去世空闻楸枰有路纵横引石子如星黑白分寂寂中流方对垒迢迢出塞未成军当时一着安刘氏四老应宜策上勲
初冬口号
朝来吉语解离忧四海销兵战伐休地辟尧封皆内属江通禹凿已安流复见老生谈俎豆遂闻壮士脱兜鍪种瓜好覔青门地我亦为园学故侯
答宇文仲美
五两夜逐秋鸿徂十年辟兵无定居君今不奏子虚赋我亦终返班生庐蹲?如斗足野饭江鱼斫玉分王余更种南山豆一顷试看儿子带经锄
冬日漫兴
天隂十日犹未解腊月荆扬气候偏雨合树声来夜半风催花信立春前酒徒已老今何处狂客不归殊可怜山茶一株欲烂熳百壶留我醉新年
乙酉立春
今朝独酌黄柑酒海曲逢春且自寛老爱陶潜家栗里贫如杜甫客云安身轻不佩将军印髪短犹胜隐士冠试笔更题新帖子风光无处不宜看
正月二日偕邵篔谷过吕德常宅留饮
东风十日消残雪溪上水深三尺高同舟为覔故人去闭阁不放老兵逃银甲弹筝促雁柱玉盘缕肉鸣鸾刀夜深更尽百杯酒莫惜淋漓宫锦袍
闻夏士文南归喜而有作特先寄之
传闻正月楼船发灵鹊先人到竹扉突厥残兵河外徙慕容诸客海边归山花雨过红于酒江草春深緑染衣从此高歌太平日往来林下定无违
寄陈性天二首
西岳云台陈处士移家秋浦四无隣光生虚室浑如雪梦在清都别是春捣药或闻林下鸟看花长悞世间人我来更乞胡麻饭为尔题诗满緑筠
泛扫天坛事老君即从年少悟奇文青童汲井朝分乳玉女裁衣夜染云水上赤鱼还可驾山头白鹤自成羣遥知客去能长啸月冷天空半岭闻
三月五日饮於性天所有紫牡丹一本三花不意池馆邱墟之後复见于此
名花新剖麝囊开与客花时踏雨来越土一枝分阆苑春风三朶出瑶台朝云重压珊瑚树宿露低倾玛瑙杯重忆当时歌舞处五侯池馆锦千堆
雨中书怀
汉苑秦宫迹已陈金沙一簇为谁新山河有恨空怀古风雨无情只送春南国鹧鸪愁北客东家蝴蝶过西隣尊前莫唱昇平曲白髪秋娘也自颦
过沧州有感
驷马桥南曲迳赊可堪重过故侯家青袍杜甫重漂梗白髪刘郎怨落花憔悴己看身似鹤娉婷不见髻堆鸦野芳亭上春犹在独坐吟诗到日斜
读胡笳曲
百年已到甲辰终休倚山河百二雄八骏何劳廵海上一龙今见起江东专门学士空谈道仗钺将军竞策功忍听胡笳旧时曲此身飘泊叹秋蓬
雨夜独坐
天隂十日不见星蛰龙欲起驱雷霆大风五月忽动地急雨三更如建瓴剪烛西窗还独坐辟兵南国几时宁可怜骨肉永相隔满树秋声谁与听
秋思三首
两河兵合尽红巾岂有桃源可避秦马上短衣多楚客城中高髻半淮人荷飜太液非前日花落蕃禧又暮春莫上高楼望西北远山犹学捧心颦
翠柳无枝拂御堤风来阊阖更凄凄玉笼别主鸳鸯拆金井啼秋络纬齐水上拾红韩氏女牕间织素窦家妻伤心又送韶华去直似黄河不向西
怅望知音阻汉臯海门秋水欲成涛鹧鸪未肯随胡雁燕子长教避伯劳锦绣莫酬青玉案琵琶空续紫檀槽可堪独闭帘栊坐花影铺堦月正高
雨夜
寒夜悲吟似夜蛩银缸何事结花红愁听风雨三更尽梦在波涛一叶中神女佩环归楚馆鲛人机杼静珠宫连隂未解何由旦翅湿南飞万里鸿
至日二首
独客无家望转迷山空木落气凄凄愁催短髪浑如鹤病觉长身不称犀书断蓟门天万里棹经秦树雪千溪何由去学神仙术一鼎丹砂夜自泥
日上扶桑晓色红闭门慷似杜陵翁干戈送老甘人下江海生春尚客中雪尽南枝开大庾天回北斗挂崆峒试倾百斛芜城酒未叹飘零两鬓蓬
送桑子材归麋塘
书囊未了复晨鸡岁暮扁舟出大溪司马倦从枚乘客伯鸾欣对孟光妻山通石屋风烟合海接天河日月低一路梅花千树雪春来约我酒重携
十二月十六日雨雪至十九日大雪次韵陈仲谋
滕六春前试出奇三吴人贺太平时空山何处鑱黄独半夜无风雨白氂梁苑一时宾客盛蓝关千里逐臣悲老夫坐看纵横落醉拥鸢肩日赋诗
十二月廿六日蔡叔庸至翦烛听雨
水气昏昏接海边清江狂客系吴船天风十日河氷碎夜雨三更瀑布悬寂寂春光归柳上匆匆离色在花前故人着屐能相过翦烛西窗话昔年
清江诗集卷七

[book_title]诗集卷八
钦定四库全书
清江诗集卷八　　　　　　明　贝琼　撰七言律诗
元夕
夜醉城南酒百缸春来端使客愁降障开云母东西一灯射琉璃日月双铁笛仙人传丽藻金钗小妾度新腔归来误作三山梦月色如氷白满江
郊居
背郭茅堂低入燕通邨小径曲萦蛇碧鸡坊里诗人宅石鼈崖前刺史家流水暗通三径竹晓云浓掩一溪花他年着我林间老埀钓共分鸂?沙
红楳
时世新妆学内家渔人错认武陵霞百年艮岳空留树一夜春风为染花月里嫦娥羞素服山中仙客饵丹砂也知丰骨依然在雪後黄昏瘦影斜
蜀山图
连峰接岫写秦州雨洗蛾眉积翠浮石出剑门皆北向水通盐泽自西流松头一片秋云湿鸟背千盘细路幽策马匆匆度关客何如渔父一扁舟
庚戌中秋九思主人置酒予洎景渊副使子仁理问同会时风雨骤作抵暮旋止天无余滓华月东出相与聨句十余韵皆大醉就寝遂忘所咏因复成一律
溪云通月转金盘石上移尊兴未阑可惜少年今总老莫辞良夜试同看玉人不得携王赵词客犹能敌孟韩细数中秋知有几松花新酒更须乾
归殳山寄杨德中丁一鹤
殳山即与浣花同犬吠鸡鸣处处通卜宅定如唐杜甫剖符须得汉文翁荷欹夜雨衰犹緑枣落秋风熟已红一鹤道人今可过九龙山客试相从
庚戌九日是日闻蝉
今日出门风雨收东山西山须可游那能束带从王事且复开尊破客愁雁别紫台初避雪蝉鸣红树不知秋桃花细菊应相笑岁月无情自白头
木芙蓉
万里名花蜀上分澄江浑似锦江濆夜承仙掌三清露春剪巫山一片云未许王家夸少妇还从卓氏妬文君所思欲寄知何处雁断天南日已曛
寒夜忆梅儗西崑
星河西转夜初长梦断罗浮月在梁青女五更欺病骨玉人千里割愁肠铜龙水满声催漏绦蜡花销泪作行明发南枝应有雪试从树底觅春光
次韵陈仲谋
一夜秋霜入镜中静观诸妄已圆融离禽自托寒枝小病马犹思碧草丰出海云霞无旦暮经天日月自西东危楼独倚无穷思心事何人得与同
次韵杨鸣鹤
玄圃沧洲愿未酬倏忽光景岂能留江草江花还刺眼春风春雨又从头己知出处非同调且儗登临为写忧君看南山尽松栢英雄何处葬眠牛
发草试笔
宫花无意揷乌巾暂到金门遂乞身不用天官书上第已蒙学士唤山人葛洪井畔应堪老范蠡湖边又见春重赋遂初慙造化狂歌痛饮乐吾真
游硖石西山访逵上人坐天开图画所为设酒脯
清明无雨试登山丹井西头一叩关石戴楼台飞鸟外天开图画白云间桫椤树合隂初緑踯躅花残色尚殷却喜远公能置酒老夫为汝一开顔
再用韵畣古道
宫殿如波涌两山上方不与世相关望穷弱水三神外梦在匡庐五老间茶烹土锉旗枪碧酒泻银瓶琥珀殷闻有仙人葛洪井丹砂乞我驻红顔
送王熙易奉使安南
持节遥通五岭南酒阑插劒气犹酣海风不洗春冬瘴山雨长和且暮岚玉盌白浮椰子重金盘红擘荔枝甘纪行定赋诗千首蛮语时同父老谈
京师雨夜呈宋景濓学士王子充待制张孟兼主事
昨夜归心已到吴秋风相趣理荒芜蓬蒿一亩扬雄宅桑柘千家范蠡湖但觅丹砂扶老病那能白髪事驰驱题诗为谢京华客秦驻山头一腐儒
丁一鹤病愈见寄然且戒酒次韵答之
千年辽海归来鹤骨相依然玉雪清康乐爱山元是癖渊明断酒信非情邻人问字时时过野老知名处处迎三月闭门才一出南风万顷緑畴平
送杨鸣鹤还鸿山
慷慨长歌行路难何乡堪借一枝安鼋鼍吐浪江湖濶蟋蟀近人天地寒田父朝携新酒送山妻夜补旧衣完只应去逐梁鸿隐万壑风烟试独看
题材上人遐观楼
上方台殿涌波涛万里无云见羽毛沧海一杯流地底雪山千仭小秋毫天边作客登临倦夜半惊人笑语高犹有秦川公子笔为君题赋擅风骚
龙江道中
长江风浪走高桅白首西游第一回五色文章龙虎气六朝形胜凤皇台草生白下连天碧花近清明满地开一路好题诗百首金闺使者不须催
送韩伯时归山隂
中书落笔万人惊奉檄东归也自荣十叶相传忠献贵一官初授广文清春归故国花都谢雨过空山蕺已生亦欲相从涉江去千岩万壑杜鹃声
赠王廷威
江南文物三槐後倾坐郎君有阿戎酌酒初逢李监宅说诗频过杜陵翁骐驎騕?归天育结緑县藜待国工揷架书多须可读日长山院杏花红
壬子春二月丙戌天雨新霁卉木向荣遥睇紫微复动游山之兴因述一首奉寄一鹤子材复柬良佐诸友洎古道明远大用默庵方外交以订其约云
东风日夜催花发花满溪南路不分二月黧黄成鼓吹四山金翠扫烟云题诗尚忆维摩室酌酒重登帝子坟如此风光君莫负画船归载石榴裙
寄糜孝子
幽湖老人七十余一身如螙隐图书朝廷不起常?甫乡党已知徐仲车海燕定巢来屋里林乌得食上阶除雨晴有兴即相过一叶小舟通竹渠
寓幽湖客舍【附考桐乡县志范蠡坞在濮院相传少伯泛湖同西施过此宋景濓濮川八景诗有幽湖明月一首】
我无太古明星宅白首西东寄此身已免崎岖投劒外敢辞寂寞老江滨枇杷结子初肥雨芍药留花不见春万古乾坤同逆旅两山风月属诗人
送朱显道赴濠上
将军五月过盱眙雪浪楼船快马驰天地重开新造国山川多纪壮游时千屯雾合耕耘处万里星奔贡赋时却向秋风候旌斾南还莫负雁前期
试院中和常景元韵
野老何知近上台高堂夜坐曙钟催采珠沧海元无价怀璞荆山信有材三月龙门须快跃五更鱼钥未曾开却思年少多英气也赴槐花此地来
中秋试院和马新仲是夜无月
花落铜盘蜡炬残风帘读卷未能安地分瓯越秋多雨人在蓬莱夜更寒敬礼每烦陈俎豆清谈仍喜接衣冠独无仙客知微术天柱峰头借月看
九月望日钱塘玛瑙寺僧照觉原过幽湖读书所出示诗数篇因其别也走笔为赠且有紫微山之约云
野老读书溪水南浑如杜甫百花潭安得仙人来七七且从禅客语三三山多秋雨都荒菊树着新霜未熟柑更约葛洪丹井上好诗连夜为君谈
癸丑元日喜雪因携酒过来青堂招诸生共饮
梦觉黄鸡唱已三隔窗声碎饲吴蚕惊风夜半愁回北瑞雪春前雨过南携酒试从田父饮买花那称老人簪丰年有象应堪卜满意来青共笑谈
寄材大用言默庵畅明远
中秋看月醉流霞月里桫椤又落花老去繙经思古寺春来乞食向谁家三山弱水元无路七宝恒河更有沙他日升堂重论法莫嗔身坐白牛车
临平道中
三月六日好天气临平湖上酒开青山如凿自高下白云不收时去来道上看花多踯烛林间伐木到杨梅如何也趂西风燕远过钱塘又一回
一鹤道人回殳山未遂盍簪先以诗寄之
三日不见已为踈别来忽复一秋余檇李城边又回雁桃花水生初上鱼可无薄酒试留客定有新诗能起予绦蜡双葩连夜结即听鳬舄到堦除
送王克让归湖南侍亲并柬李中卿县氶
五两风生楚客归梦魂先已到庭闱九疑舜冢苍梧野三国周郎赤壁矶天地茫茫人自老古今历历鸟空飞若逢李白烦相问别後平安二字稀
五月三日登阁东望西溪白莲灿然如雪徙倚久之为赋
地清无暑即蓬莱高阁披襟亦快哉楚树日沉风北起锺山云合雨东来枇杷子熟三时过菡萏花高一色开今夜夜凉无限思吹箫人在凤皇台
送赵泽民归越中
天术秋风生白苹连环入梦客思亲蛾眉下嫁终倾国猿臂须封莫问人禹穴读书今几岁兰亭载酒约新春翰林供奉如相问为说愁添雪满巾
送江西佥宪赵宗典移守合州
今日梯航万里通使星一点向秦中蛮?十月无冬雪山水三巴有阆风须可赋诗邀杜甫即看为政似文翁珠还合浦元非异但庆三田黍稻丰
送朱伯良赴陇西县丞
巩昌风俗今犹古城郭弦歌足几家渭水北来同穴近陇山西过武功赊天连苜蓿荒秋雨地种葡萄压紫霞更喜清官有朱邑明年新政万人夸
送莫彦英赴宾州上林丞
十月西征天气寒两江今日静波澜蛮?万里皆唐制齐鲁诸生尽汉官榕叶似云埀满户荔支经雨喜登盘柳州刺史文章妙公退从容好细看
送医师张仁齐
县壶长向市中藏海底龙公夜授方庐阜仙人知董奉长安女子识韩康药存九转芙蓉暖松化千年琥珀香暂到京华即归去一毫荣辱总相忘
赠龙虎山邓子方链师
鬼谷仙人弱水东身骑一鹤御青童坎离龙虎蟠金鼎日夜神明守绦宫笔埽琅玕三竺雨琴弹霹雳满林风白头欲问长生诀笑我京华尚转蓬
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 10:28:01-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>