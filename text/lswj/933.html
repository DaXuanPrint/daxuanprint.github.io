<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="提要,原序,卷一,卷二,卷三,卷四,卷五,卷六,卷七,卷八,卷九,卷十,卷十一,卷十二,卷十三,卷十四,卷十五,卷十六,王勃传,王勃传,遗事,集评,纠谬,田家三首,补遗,序,卷一,卷二,卷三,卷四,卷五,卷六,卷七,卷八,卷九,卷十,卷十一,卷十二,卷十三,卷十四,卷十五,卷十六,卷十七,卷十八,卷十九,卷二十,王子安集全文在线阅读,王子安集全文在线下载,大玄古籍书库">
<meta name="description" content="十六卷。唐王勃撰。王勃字子安,绛州龙门(今山西河津)人。自幼聪颖好学,六岁能作文,九岁读颜师古《汉书注》,撰《汉书注指瑕》十卷。乾封元年。(666),授官散郎。被沛王招为王府修撰,曾撰。《平台钞略》十篇。因戏作。《檄英王鸡文》,震怒高宗,被逐出沛王府。又因逐杀曹达,被判死刑,改元大赦后,上元二年(675)随父南下赴任,至洪州撰写传世名文《秋日登洪府滕王阁饯别序》。次年渡海,落水而卒。著有《王勃集》、《王勃文集》、《王子安集佚文》等。据杨炯《王子安集序》称“君平生属文,岁时不倦,缀其存者,才数百篇”,“分为">
<title>王子安集_王勃_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">王子安集</span> <br/>
          作者： <span class="inputVal" id="bkauthor">王勃</span> <br/>
          朝代： <span class="inputVal" id="bkdate">唐代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">类书文集,诗文集,完结</span> <br/>
          字数： <span class="inputVal" id="bknum">[book_length]163421</span> <br/>
          说明： <span class="inputVal" id="bkdec">十六卷。唐王勃撰。王勃字子安,绛州龙门(今山西河津)人。自幼聪颖好学,六岁能作文,九岁读颜师古《汉书注》,撰《汉书注指瑕》十卷。乾封元年 (666),授官散郎。被沛王招为王府修撰,曾撰 《平台钞略》十篇。因戏作 《檄英王鸡文》,震怒高宗,被逐出沛王府。又因逐杀曹达,被判死刑,改元大赦后,上元二年(675)随父南下赴任,至洪州撰写传世名文《秋日登洪府滕王阁饯别序》。次年渡海,落水而卒。著有《王勃集》、《王勃文集》、《王子安集佚文》等。据杨炯《王子安集序》称“君平生属文,岁时不倦,缀其存者,才数百篇”,“分为二十卷,具诸篇目。”但 《唐书·文苑传》称 “其有文集三十卷”。《崇文总目》亦作三十卷。《郡斋读书志》又作二十卷,记载不一。至明代时,宋元旧本已亡。明嘉靖时,永嘉张逊业刊 《王勃集》,仅有诗赋二卷。明崇祯中,张燮以张逊业刊本为底本,又辑《文苑英华》诸书,编为十六卷,即是此本。其中诗赋三卷,文十三卷,并附录两《唐书》中本传,及遗事、集评、纠缪、补遗等。此书虽是别本,但较为完善。《四部丛刊》亦据此本影印。王勃之诗以五言近体为多,有诗九百零七首。五律名篇有《送杜少府之任蜀州》,五绝如《山中》亦为骨力不凡之作。其文为四杰之冠,虽均为骈体,然气势壮大,流畅自然。清人蒋清翊又著有《王勃全集笺注》二十卷,光绪九年(1833)由蒋氏双唐碑馆刊行。近人罗振玉辑有《王子安集佚文》一册,包括佚文、附录、校记等行于世。今人聂文郁参校各本选录诗五十八首,写成《王勃诗解》,1980年由青海人民出版社出版。</span> <br/>
          封面： <span class="inputVal" id="bkimg">Z_19122.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]王子安集
[book_author]王勃
[book_date]唐代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]类书文集,诗文集,完结
[book_length]163421
[book_dec]十六卷。唐王勃撰。王勃字子安,绛州龙门(今山西河津)人。自幼聪颖好学,六岁能作文,九岁读颜师古《汉书注》,撰《汉书注指瑕》十卷。乾封元年 (666),授官散郎。被沛王招为王府修撰,曾撰 《平台钞略》十篇。因戏作 《檄英王鸡文》,震怒高宗,被逐出沛王府。又因逐杀曹达,被判死刑,改元大赦后,上元二年(675)随父南下赴任,至洪州撰写传世名文《秋日登洪府滕王阁饯别序》。次年渡海,落水而卒。著有《王勃集》、《王勃文集》、《王子安集佚文》等。据杨炯《王子安集序》称“君平生属文,岁时不倦,缀其存者,才数百篇”,“分为二十卷,具诸篇目。”但 《唐书·文苑传》称 “其有文集三十卷”。《崇文总目》亦作三十卷。《郡斋读书志》又作二十卷,记载不一。至明代时,宋元旧本已亡。明嘉靖时,永嘉张逊业刊 《王勃集》,仅有诗赋二卷。明崇祯中,张燮以张逊业刊本为底本,又辑《文苑英华》诸书,编为十六卷,即是此本。其中诗赋三卷,文十三卷,并附录两《唐书》中本传,及遗事、集评、纠缪、补遗等。此书虽是别本,但较为完善。《四部丛刊》亦据此本影印。王勃之诗以五言近体为多,有诗九百零七首。五律名篇有《送杜少府之任蜀州》,五绝如《山中》亦为骨力不凡之作。其文为四杰之冠,虽均为骈体,然气势壮大,流畅自然。清人蒋清翊又著有《王勃全集笺注》二十卷,光绪九年(1833)由蒋氏双唐碑馆刊行。近人罗振玉辑有《王子安集佚文》一册,包括佚文、附录、校记等行于世。今人聂文郁参校各本选录诗五十八首,写成《王勃诗解》,1980年由青海人民出版社出版。
[book_img]Z_19122.jpg


[book_chapter]四库本

[book_title]提要
钦定四库全书　　　　集部二
王子安集　　　　　　别集类一【唐】
提要
【臣】等谨案王子安集十六卷唐王勃撰勃字子安绦州龙门人高宗时官虢州参军事迹具唐书文苑传传称其文集三十卷而杨烱集序则谓分为二十卷具诸篇目洪迈容斋随笔亦称今存者二十卷盖宋代所行犹其旧本明以来其集巳佚原目遂不可考世所传初唐十二家集仅载勃诗赋二卷阙略殊甚故皇甫汸作杨烱集序称王诗赋之余未睹他制此本乃明崇祯中闽人张燮捜辑文苑英华诸书编为十六卷虽非唐宋之旧而以视别本则较为完善矣勃文为四杰之冠儒者颇病其浮艳案段成式酉阳杂俎曰张燕公尝读勃夫子学堂碑颂帝车南指遁七曜於中阶华盖西临高五云於太甲四句悉不解访之一公【案一公谓僧一行也】一公言北斗建午七曜在南方有是之祥无位圣人当出华盖以下卒不可悉洪迈容斋随笔亦曰王勃等四子之文皆精切有本原其用骈俪作记序碑碣盖一时体格如此而後来颇议之杜诗云王杨卢骆当时体轻薄为文哂未休尔曹身与名俱灭不废江河万古流正谓此耳身名俱灭以责轻薄子江河万古指四子也韩公滕王阁记云江南多游观之美而滕王阁独为第一及得三王为序赋记等壮其文词注谓王勃作游阁序又云中丞命为记窃喜载名其上词列三王之次有荣耀焉则韩之所以推勃亦为不浅矣夫一行段成式博洽冠絶古今杜甫韩愈诗文亦冠絶古今而其推勃如是枵腹白战之徒掇拾语録之糟粕乃沾沾焉而动其喙殆所谓蚍蜉撼树者欤今录勃集并録成式及迈之所记庶耳食者无轻诋焉乾隆四十六年九月恭校上
总纂官【臣】纪昀【臣】陆锡熊【臣】孙士毅
总校官【臣】陆费墀

[book_title]原序
王子安集原序
大矣哉文之时义也有天文焉察时以观其变有人文焉立言以重其范历年兹久逓为文质应运以发其明因人以通其粹仲尼既没游夏光洙泗之风屈平自沈唐宋弘汨罗之迹文儒於焉异术词赋所以殊源逮秦氏燔书斯文天丧汉皇改运此道不还贾马蔚兴已亏於雅颂曹王杰起更失於风骚僶俛大猷未沗前载洎乎潘陆奋发孙许相因继之以顔谢申之以江鲍梁魏羣材周隋衆制或苟求虫篆未尽力於丘坟或独狥波澜不寻源於礼乐会时沿革循名抑扬多守律以自全罕非常而制物其有飞驰倏忽倜傥纷纶鼔动包四海之名变化成一家之体蹈前贤之未识探先圣之不言经籍为心得王何於逸契风云入思叶张左於神交故能使六合殊材并推心於意匠八方好事咸受气於文枢出轨躅而骧首驰光芒而动俗非君之博物孰能致於此乎君讳勃字子安太原祁人也其先出自有周濬启文明之裔隐乎炎汉弘宣高尚之风晋室南迁家声布於淮海宋臣北徙门德胜於河汾宏材继出达人间峙祖父通隋秀才高第蜀郡司户书佐蜀王侍读大业末退讲艺于龙门其卒也门人諡之曰文中子闻风睹奥起予道唯揣摩三古开阐八风始摈落於邹韩终激扬於荀孟父福畤历任太常博士雍州司功交址六合二县令为齐州长史抑惟邦彦是曰人宗絶六艺以成能兼百行而为德司马谈之晩岁思弘授史之功扬子云之暮年遂起参玄之叹君之生也含章是托神何繇降星辰奇伟之精明何由出家国贤才之运性非外奬智乃自然孝本乎未名人应乎初识器业之敏先乎就傅九岁读顔氏汉书撰指瑕十卷十岁包综六经成乎期月悬然天得自符昔训时师百年之学旬日兼之昔人千载之机立谈可见居难则易在塞咸通於术无所滞於词无所假幼有钧衡之略独负舟航之用年十有四时誉斯归太常伯刘公廵行风俗见而异之曰此神童也因加表荐对策高第拜为朝散郎沛王之初建国也博选奇士徵为侍读奉教撰平台钞略十篇书就赐帛五十疋先鸣楚馆孤峙齐宫乘忌侧目应刘失步临秀不容寻反初服远游江汉登降岷峨观精气之会昌翫灵奇之肹蠁考文章之迹徵造作之程神机若助日新其业西南洪笔咸出其词每有一文海内惊瞻所制九陇县孔子庙堂碑文宏伟絶人稀代为宝正平之作不能夺也咸亨之初乃参时选三府交辟遇疾辞焉友人陵季友时为虢州司法盛称弘农药物廼求补虢州参军坐免岁余寻复旧职弃官沈迹就养于交址焉长卿坐废於时君山不合於朝岂无媒也其惟命乎富贵比於浮云光隂踰於尺璧着撰之志自此居多观覧旧章翾翔羣艺随方渗漉于何不尽在乎词翰倍所用心尝以龙朔初载文场变体争构纎微竞为雕刻糅之金玉龙凤乱之朱紫青黄影带以狥其功假对以称其美骨气都尽刚健不闻思革其弊用光志业薛令公朝右文宗托末契而推一变卢照邻人间才杰覧清规而辍九攻知音与之矣知巳从之矣於是鼔舞其心发泄其用八紘驰骤於思绪万代出没於毫端契将往而必融防未来而先制动揺文律宫商有奔命之劳沃荡词源河海无息肩之地以兹伟鍳取其雄伯壮而不虚刚而能润雕而不碎按而弥坚大则用之以时小则施之有序徒纵横以取势非鼔怒以为资长风一振衆萌自偃遂使繁综浅术无藩篱之固纷绘小才失金汤之险积年绮碎一朝清廓翰苑豁如词林增峻反诸宏博君之力焉矫枉过正文之权也後进之士翕然景慕久倦樊笼咸思自释近则面受而心服远则言发而响应教之者逾於激电传之者速於置邮得其片言而忽焉高视假其一气则邈矣孤骞窃形骸者既昭发於枢机吸精微者亦濳附於声律虽雅才之变例诚壮思之雄宗也好异之徒别为纵诞专求恠说争发大言乾坤日月张其文山河鬼神走其思长句以增其滞客气以广其灵已逾江南之风渐成河朔之制?称相述罕识其源扣纯粹之精机未投足而先逝览奔放之偏节已滞心而忘返廼相循於局步岂见习於通方信谲不同非墨翟之过重增其放岂庄周之失唱高罕属既知之矣以文罪我其可得乎君以为摛藻雕章硏几之余事知来藏往探赜之所宗随时以发其惟应便稽古以成其殆察微循紫宫於北门幽求圣律访玄扈於东洛响像天人每覧韦编思弘大易周流穷乎八索变动该乎四营为之发挥以成注解尝因夜梦有称孔夫子而谓之曰易有太极子其勉之寤而循环思过半矣於是穷蓍蔡以象告考爻彖以情言既乘理而得玄亦硏精而循道虞仲翔之尽思徒见三爻韩康伯之成功仅踰两系君之所注见光前古与夫发天地之秘藏知鬼神之情状者合其心矣君又以幽赞神明非杼轴於人事经营训导廼优游於圣作於是编次论语各以羣分穷源造极为之古训仰贯一以知归希体二而致远为言式序大义昭然文中子之居龙门也睹隋室之将丧知吾道之未行循叹凤之远图宗获麟之遗制裁成大典以赞孔门讨论汉魏迄於晋代删其诏命为百篇以续书甄正乐府取其雅奥为三百篇以续诗又自晋太熙元年至隋开皇九年平陈之岁褒贬行事述元经以法春秋门人薛收窃慕因为元经之传未就而殁君思崇祖德光宣奥义续薛氏之遗传制诗书之衆序包举艺文克融前烈陈羣禀太丘之训时不逮焉孔汲传司寇之文彼何功矣诗书之序并冠於篇元经之传未终其业命不我与有涯先谢春秋二十八皇唐上元三年秋八月不改其乐顔氏斯殂养空而游贾生终逝呜呼天道何哉所注周易穷乎晋卦又注黄帝八十一难幸就其功撰合论十篇见行於代君平生属文岁时不倦缀其存者才数百篇嗟乎促龄材气未尽殁而不朽君子贵焉兄勔及勮磊落词韵铿鍧风骨皆九变之雄律也弟助及勋揔括前藻网罗羣思亦一时之健笔焉友爱之至人伦所及永言存殁何痛如之援翰纪文咸所未忍盖以投分相期非宏词说澘然?涕究而序之分为二十卷具诸篇目三部盛作恨不序於生前七志良书空得撰於身後神其不远道或存焉华隂杨炯撰

[book_title]卷一
钦定四库全书
王子安集卷一
唐　王勃　撰
赋
春思赋【并序】
咸亨二年余春秋二十有二旅寓巴蜀浮游岁序殷忧明时坎壈圣代九陇县令河东柳太易英达君子也仆从游焉高谈胸怀颇泄愤懑于时春也风光依然古人云风景不殊举目有山河之异不其悲乎仆不才耿介之士也窃禀宇宙独用之心受天地不平之气虽弱植一介穷途千里未尝下情於公侯屈色於流俗凛然金石自匹犹不能忘情於春则知春之所及远矣春之所感深矣此仆所以抚穷贱而惜光隂怀功名而悲岁月也岂徒幽宫狭路陌上桑间而已哉屈平有言目极千里伤春心因作春思赋庶几乎以极春之所至析心之去就云尔
若夫年临九域韶光四极解宇宙之严气起亭臯之春色况风景兮同序复江山之异国感大运之虚盈见长河之纡直蜀川风隔秦川今年节物异常年霜前柳叶衔霜翠雪後梅花犯雪妍霜前雪里知春早看柳看梅觉春好思万里之佳期忆三秦之远道淡荡春色悠扬怀抱野何树而无花水何堤而无草於是仆本恨人平生自沦怀书去洛抱剑辞秦惜良会之遒迈厌他乡之苦辛忽逢边候改遥忆帝乡春帝乡迢递关河里神臯欲暮风烟起黄山半入上林园玄灞斜分曲江水玉台金阙纷相望千门万户遥相似昭阳殿里报春归未央台上看春晖水精却挂鸳鸯幔云母斜开翡翠帏竞道西园梅色浅争知北阙柳隂稀歛态调歌扇回身整舞衣银蚕吐丝犹未暖金燕衔泥试学飞妾本幽闺学歌舞寜知汉代多廵抚前年斋祭谒甘泉今岁笙箫祠后土桃花万骑喧长薄兰叶千旗照平浦见原野之芳春忆山河之邃古长安路狭遶长安公子春来不厌看杏叶装金辔?萄镂玉鞍耸盖临平乐回笳出上兰上兰经鄠杜挥鞭日将暮白马新临御沟道青牛近出章台路章台接建章垂柳复垂杨草开驰马埓花满闘鸡塲南隣少妇多妖婉北里王孙驻行幰乍怪前春节候迟预道今年寒食晩伤紫陌之春度惜青楼之望远紫陌青楼照月华珠帷黼帐七香车蛾眉画来应几様蝉?梳时半欲斜恨雕鞍之届晩痛银箭之更賖行行避叶步步看花因狂夫之荡子成贱妾之倡家狂夫去去无穷已贱妾春眠春未起自有兰闺数十重安知榆塞三千里榆塞连延玉关侧云间沉沉不可识葱山隐隐金河北雾里苍苍几重?忽有驿骑出幽并传道春衣万里程龙沙春草遍瀚海春云生疎勒井泉寒尚竭燕山烽火夜应明闻道河源路远远谁教夫壻苦行行君行塞外多霜露为想春台起烟雾游丝空罥合欢枝落花自遶相思树春望年年絶幽闺离绪切春色朝朝异边廷羽书至都护新封万里侯将军稍定三边地长斾犹衔扫云色宝刀尚拥干星气昨夜祁连驿使还征夫犹在鴈门关君度山川成白首应知岁序歇红顔红顔一别成胡越夫壻连延限城阙羌笛横吹陇路风戎衣直照关山月春色徒盈望春悲殊未歇复闻天子幸关东驰道烟尘万里红析羽揺初日繁笳思晓风後骑犹分长乐馆前旌已映洛阳宫洛阳宫城纷合沓离房别殿花周匝河阳别舍抵长河丹轮绀幰相经过戚里繁珠翠中闺盛绮罗凤移金谷舞莺引石城歌向夕天津洛桥暮争驱紫燕黄牛度闲居伊水园旧宅邙山路武子新布金钱埒季伦欲碎珊瑚树复道西墉春雾寡更值南津春望写入金市而乘羊出铜街而试马叶抱露而争密花牵风而乱下锦障萦山罗帏照野司空令尹之博物二陆三张之文雅新年柏叶之樽上巳兰英之斚春来并是春何啻两违秦忽逢江外客复忆江南春罗衣乘北渚锦?出东隣江边小妇无形迹特怨狂夫事行役凤凰山上花无数鹦鹉洲中草如积春江澹容与春期无处所春水春鱼乐春汀春鴈举君道玉门关何如金陵渚为问逐春人年光几处新何年春不至何地不宜春亦有当春逢远客亦有当春别故人风物虽同候悲欢各异伦归去春山恣闻放蕙畹兰臯行可望何为悠悠坐惆怅比来作客住临卭春风春日自相逢石镜岩前花屡密玉轮江上叶频浓高平灞?三千里少道梁山一万重自有春花煎别思无劳春镜照愁容盛年耿耿辞乡国长路遥遥不可极形随朗月骤东西思逐浮云几南北春蝶参差命俦侣春莺绵蛮思羽翼余复何为此方春长叹息会当一举絶风尘翠盖朱轩临上春朝昇玉署调天纪夕憩金闺奉帝纶长卿未达终希达曲逆长贫岂剩贫年年送春应未尽一旦逢春自有人
七夕赋
若夫乾灵鹊?之端地辅龙骖之始凭紫都而受历按玄丘而命纪凤毛锺桂阃之祥麟角灿椒庭之祉驰朱轩於九域振黄麾於万里抗芝馆而星罗擢兰宫而霞起则有皇慈雾洽圣渥天浮庭分玉禁邸瞰金楼剪凫洲於细柳披鹤籞於长楸启鱼铃而分帝术授虹璧而控神州拥黄山於石磴泄玄灞於铜沟列瑶牕而送燠辟银牓而迎秋君王乃排青幌揺朱舄戒鵷舆静鸾掖绕露廊而转步傃云阡而纵迹啸陈客於金牀命淮仙於桂席翔翠?於金甸迎吹箫於凤驿伫灵匹於星期眷神姿於月夕於时玉绳湛色金汉余光烟凄碧树露湿银塘视莲潭之变彩见松院之生凉引惊蝉於宝瑟宿兰燕於瑶筐緑台兮千仞赬楼兮百常拂花筵而惨恻披叶序而徜徉结遥情於汉陌飞永睇於霞庄想佳人兮如在怨灵欢兮未扬促遥悲於四运味遗歌於七襄於是虬檐晚静鱼扃夜饰忘帝子之光华下君王之顔色握犀管展鱼笺顾执事招仲宣仲宣跪而称曰臣闻九变无津三灵有作布元气於浩荡运太虚於寥廓辨河鼔於西堧降天孙於东堮循五纬而清黄道正三衡而澄紫落海人支石之机江女穿针之阁鄙尘情於春念拟仙契於秋诺河光清地纪山气歛天标霜凝碧宙水莹丹霄耀麟轩於雾术褰羽斾於星桥徵赤螭而架渚漾青翰而乘潮停翠梭兮卷霜縠引鸳杼兮割氷绡举黄花而乘月驾笼黛叶而卷云翘抚今情而恨促指来渚而伤遥既而丹轩黄【一作万】拱紫房朱【一作千】龠仙御逶迟灵徒扰弱风惊雨骤烟回电烁娲皇召巨野之龙庄?命雕陵之鹊驻麟驾披鸾幕奏云和泛霞酌碧虬玉室之馔白兔银台之药荷叶赬鲛芙蓉青雀上元锦书传宝字王母琼箱荐金约彩襻鱼头比目缝香缄燕尾同心缚罗帐五花悬珉砌百枝然下芸帱而昵枕弛兰服而交筵托新欢而密勿怀往眷而潺湲於是羁鸾切镜旅鹤惊弦悲侵玉履念起金钿俨归装而容曳整还盖而迁延洞庭波兮秋水急关山晦兮夕露连谓河汉之无浪似参商之永年君王乃背彤砌陟玄室冲想自闲神情如逸痛灵妃之稀偶嘉沉思之可毕荆艶齐升燕佳并出金声玉韵蕙心兰质珠栊绮槛北风台绣户雕牕南向开响曳红云歌面近香随白雪舞腰来掩清琴而独进淩绦树而轻回卢女黄金之椀张家碧玉之杯奉君王於终夕夫何怨於良媒俄而月还西汉霞临东沼鳬氏鸣秋鸡人唱晓玉关控鹤琼林飞鸟君王乃驭风殿而长怀俯云台而自矫矜雅范而霜高穆冲襟而霞眇迎十客召三英香涵蔗酎吹肃兰旌娃馆疎兮緑草积欢房寂兮紫苔生耸词源於月径披翰薮於云扃方絶元凯而高视岂与梁楚而骈声
九成宫东台山池赋【并序】
九成宫东台地接闲旷面山临水尔其松峯桂壑红泉碧磴金石千声云霞万色侍郎张公雅思沉郁永怀梓匠式侔仙造聿构灵?纎波成止水之源拳石俨干霄之状虽流波覆篑俯藉人机而布叶攅花渺同天会仆因暇日滥奉清埃敢抽南亩之才?叙东山之事云尔若夫金台妙境玉署仙居酌丹池【一作墀】之晓暇候青禁之宵余骤冲情於月道飞峻赏於烟墟指山楹而思逸怀水镜而神虚既而仰瞻赬峤傍窥黛壑复嶂烟回攅溪雾错伟沉用之兼济想神功之可作规叠巘於盘龙宪飞泉於挂鹤覆篑而萦岩磴浮芥而环川堮采拳石於瑶滨搴纎珠於绮薄萍徙楚江之蔕花转崑墟之萼岫藴玉而虹惊浦涵珠而星落美仁智之同归信高深之纵托尔其危岑漏景曲渚留寒高松偃鹤清筱鸣鸾被兰丘而结佩照莲服而披冠激坳堂於别溆引肤寸於危峦若乃岭横鸡秀波连凤液花鸟萦红苹鱼漾碧緑衣玄袵赬鳞翠额在林薮而同欢望江湖而齐适及夫景沉西崿月下东滨峰深夜久潭静秋新荷抽水盖薜引山茵雪芝献液露菊倾津嗣南商之逸兴有东海之遐宾保林泉而肆赏混簪绂而同尘何濯缨之有地如攀桂之无因
游庙山赋【并序】
玄武山西有庙山东有道君庙盖幽人之别府也长萝巨树梢翳云日王子驭风而游泠然而善盖怀霄汉之举而忘城阙之恋矣因欲攀洪崖於烟道邀羡门於天路仙师不存壮志徒尔俄而泉石移景秋隂方积松柏羣吟悲声四起背乡关者无复向时之荣焉呜呼有其志无其时则知林泉有穷路之哭【一作嗟】烟霞多後时之叹不其悲乎遂作赋曰
陟彼山阿积石峩峩亭臯千里伤如之何启松崖之密?攀桂岊之崇柯隔浮埃於地络披颢气於天罗尔其緑岩分径苍岑对室菌轩丹绚芝塲翠密俯泉石之清泠临风飇之瑟?仰绀台而携手望玄都而容膝於是蹑霞冈於玉砌步云岊於金坛怀妙童与真女想青螭及碧鸾情恍恍而将逸心迥迥而未安见丹房之晩晦知紫洞之宵寒既而露昏千嶂烟浮四野恨流俗以情多痛飞仙之术寡驱逸思於方外局高情于天下使蓬瀛可得而宅焉何必怀於此都也乱曰巳矣哉吾谁欺林壑逢地烟霞失时托宇宙兮无日俟鸾虬兮未期他乡山谷祗令人悲
寒梧栖凤赋
凤兮凤兮来何所图出应明主言栖高梧梧则峄阳之珍木凤则丹穴之灵雏理符有契谁言则孤游必有方骇【一作哂】南飞之惊鹊音能中吕嗟入夜之啼乌况其灵光萧散节物凄清疎叶半殒高歌和鸣鸟也将托其宿止人也焉知乎此情月照孤影风传暮声将振耀其五色俟箫韶之九成九成则那率舞而下怀彼衆会罔知淳化虽璧沼可饮更能适於醴泉虽琼林可栖复想廵於竹榭念是欲往敢忘昼夜苟安安而能迁则思思其不暇故当披拂寒梧翻然一发自此西序言投北阙若用之衔诏冀宣命於轩堦若使之游池庶承恩於岁月可谓择木而俟处卜居而後歇岂徒比迹於四灵常栖栖而没没
江曲孤鳬赋【并序】
梓州之东南涪江之所合有潭焉周数十步青壁絶地緑波澄天常有孤鳬栖荡其侧飞沉翻唼而天性不违嗟乎宇宙之容我多矣造化之资我厚矣何必处华池之内而求稻粱之恩哉遂作赋曰
灵凤翔兮千仞大鹏飞兮六月虽凭力而易举终候时而难发不如深潭之鸟焉顺归潮而出没迹已存於江汉心非系於城阙吮红藻翻碧莲刷雾露栖云烟迫之则隐驯之则前去就无失沉浮自然尔乃忘机絶虑怀声弄影乘骇浪而神惊漾澄澜而趣静耻园鸡之恋促悲塞鸿之赴永知动息而多方屡沿洄而自省故其独泛单宿全真远致反覆幽溪淹留胜地伤云鴈之婴缴惧泉鱼之受饵甘辞稻粱之惠焉而全饮啄之志也
驯鸢赋
海上兮云中青城兮绦宫金山之断鹤玉塞之惊鸿谓江湖之涨不足憩谓宇宙之路不足穷终衔石矢坐触金笼声酸夕露影怨秋风巳矣哉何气高而望阔卒神瘁而智痒徒鹜迹於仙游竟纒机於俗网未若兹禽犹融泛想惭丹丘之丽质谢青田之逸响与道浮沉因时俯仰去非内惧驯非外奬夫劲翮挥风雄姿触雾力制烟道神周天步郁霄汉之弘图受园亭之近顾质虽滞於城阙策巳成於云路陈平负郭之居韩信昌平之寓似达人之用晦混尘蒙而自托类君子之含道处蓬蒿而不怍悲授饵之徒悬痛开弦之自落故尔放怀於诞畅因此寄心於寥廓
王子安集卷一

[book_title]卷二
钦定四库全书
王子安集卷二
唐　王勃　撰
赋
采莲赋【并序】
昔之赋芙蓉者多矣虽复曹王潘陆之逸曲孙鲍江萧之妙韵莫不权陈丽美粗举采掇岂所谓究厥丽态穷其风謡哉顷乘暇景历覩衆制伏翫累日有不满焉遂作赋曰
非登高可以赋者唯采莲而已矣况洞庭兮紫波复潇湘兮緑水或暑雨兮朝霁乍凉风兮暮起黛叶青跗烟周五湖红葩绦蘤电铄千里尤见重於幽客信作謡於君子尔其珍族广茂淑类传鲜藻河渭之空曲被沮漳之沦涟烛澄湾而烂烂亘修涨之田田岂直水区泽国江漘海堧是以吴娃越艳郑婉秦妍感灵翘於上节悦瑞色於中年锦帆映浦罗衣塞川飞木兰之画檝驾芙蓉之绮船问子何去幽潭采莲已矣哉诚不知其所以然赏由物召兴以情迁故其游泳一致悲欣万绪至若金室丽妃璇宫佚女伤凤台之寂寞厌鸾扃之闲处侍饮南津陪欢北渚见矶岸之纡直觌旌旄之低举上苑神池芳林御陂楼隂架沚殿彩乘漪张拜洛之容卫备横汾之羽仪箫鼔发兮龙文动鳞羽喧兮鷁首移咸靓粧而丽服各分骛而并驰苹萦桨碍荇触船危视云霞之沃荡望林泉之蔽亏川泱泱兮菡萏积水湛湛兮芙蕖披惜岁时兮易暮伤君王兮未知折绀房与缃菂揽红葩及碧枝回绡裙兮窃独欢步罗韈兮私自奇莫不惊香悼色畏别伤离复有渚宫年少期门公子翠髪蛾眉赬唇皓齿傅粉兰台之上偷香椒房之里亦复衔恩激誓佩宠缄愁承好赐之珍席奉嬉宴之彩斿绣栋曛兮翠羽帐瑶塘曙兮青翰舟攀条拾蘂没波泝流池心寛而藻薄浦口窄而萍稠和桡姬之卫吹接榜女之齐讴去复去兮水色夕采复采兮荷华秋愿承欢而卒岁长接席而寡仇于时蓟北无事关西始乐雾静江垠氛恬海漠寝怪气於沅湘照荣光於河洛殊方异类舞咏相错王公卿士歌吹并作则有侯家琐第戚里芳园穿池灞?之曲蓄水河阳之源堤防谷口岛屿轘辕嘉木毕植灵草具繁沉桂北之丹藕擢荆南之紫根鬰萋萋而雾合粲晔晔而霞翻洎乎气彻都鄙景萃川陆麦雨微凉梅颷浅燠命妖侣於石城啸娱朋於金谷乃使緑珠捧棹青琹理舳樽芳醪藉珍餗泛玉潭之弥漫遶金渠之隈隩石近水而苔浓岸连山而树复排芰末而争远托芦问而竞逐赴汩凌波飞袿振罗风低緑干水溅黄螺上客喧兮乐未已美人醉兮顔将酡畏莲色之如脸愿衣香而胜荷徘徊郢调凄怆燕歌念穷欢於水涘誓毕赏於川阿结汉女邀湘娥北溪蘂尚密南汀花更多恨光景兮不住谐芳馨兮谓何若乃南鄢义妻东吴信妇结缡整佩承筐奉箒忽君子兮有行复良人兮远征南讨九真百越北戍鸡田鴈城念去魂骇相视骨惊临春渚兮一送见秋潭之四平与子之别烟波望絶念子之寒江山路难水淡淡兮莲叶紫风??兮荷花丹剪瑶带而犹恨折琼英而不欢既而缘隈逗浦返栧归橹睠芳草兮巳残忆离居兮方苦延素颈於极涨攘皓腕於神浒惜佳期兮末繇徒增思兮何补又若倡姬荡媵命侣招羣淇上洛表湘臯汝坟望洲草兮翡翠色动浦水兮骊龙文愿解佩以邀子思褰裳而从君悲时暮愁日曛鸣环钏兮响窈窕艶珠翠兮光缤纷怜曙野之绦气爱晴天之碧云棹廵汀而柳拂船向渚而菱分掇翠茎以翳景笼朱萼以为裙挺楫淩乱云流雨散鸣榔络绎雾罢烟释状飞虬之蜿蜿若惊鸿之奕奕艇怯奔潮篙憎浅石丝着手而偏绕刺牵衣而屡襞乃有贵子王孙乘闲纵观何平叔之符彩潘安仁之藻翰税龙马於金堤命鳬舟於石?锦?翻洒银樯照烂日侧光沉风惊浪深盼北渚之新赠恣东溪之密寻鸳鸯绣彩之文履玳瑁琼华之宝琴扣舷击榜吴歈越吟溱与洧兮叶覆水淮与济兮花冒浔值明月之夕出逢丹霞之夜临茱茰歌兮轸妾思芍药曲兮伤人心伊采莲之贱事信忘情之盖寡虽迹兆於水乡遂风行於天下感极哀乐声参郑雅是以缅察谷底穷覧地维北尽丰镐涝潏南究江沱越沂莫不俟期应节沿涛泛湄薄言采之兴言服之发文扃之丽什动幽幌之情诗使人结眷令人想思宜其色震百草香夺九芝栖碧羽之神雀负青冄之宝龟紫秩流记丹经秘词岂徒加绣柱之光彩添文井之华滋已哉向使时无其族代乏厥类独秀上清之境不生中国之地学鸾凤而时来与鹣鹣而间至必能使衆瑞彩没羣贶色沮汤武斋戒伊臯延伫岂俾夫秦童赵仆倡姬艳女狎而翫之撷而采之乎时有东鄙幽人西园旧客常陪帝子之舆经侍夫人之籍咏緑竹於风晓赋朱华於月夕暑往寒来忽矣悠哉蓬飘梗逝天涯海际似还卭之寥廓同适越之淫滞萧索穷途飘颻一隅昔闻七泽今遇五湖听菱歌兮几曲视莲房兮几株非邺地之宴语异雎苑之欢娱况复殊方别域重瀛复嶂虞翻则故乡寥落许靖则生涯惆怅感芳草之及时惧修名之或丧誓将剗迹颍上栖影渭阳枕箕岫之孤石泛磻溪之小塘餐素实兮吸绦芳荷为衣兮芰为裳永洁已於丘壑长寄心於君王且为歌曰荣华息功名恻奇秀兮异植红光兮碧色禀天地之淑丽承雨露之沾饰莲有藕兮藕有枝才有用兮用有时何当婀娜花实移为君含香藻凤池
涧底寒松赋【并序】
岁八月壬子旅游於蜀寻茅溪之涧深蹊絶磴人迹罕到爰有松焉冒霜停雪苍然百丈虽高柯峻頴不能踰其岸呜呼斯松托非其所出羣之器何以别乎盖物有殊类而合情士有因感而成兴遂作赋曰
惟松之植于涧之幽盘柯跨嶮沓柢凭流寓天地兮何日凌霜露兮几秋见时华之屡变知俗态之多浮故其磊落殊状森梢峻节紫叶吟风苍条振雪嗟英鉴之稀遇保真容之未缺攀翠崿而形疲指丹霄而望絶已矣哉盖用轻则资衆器宏则施寡信栋梁之已成非榱桷之相假徒志远而心屈遂才高而位下斯在物而有焉余何为而悲者
慈竹赋【并序】
广汉山谷有竹名慈生必向内示不离本修茎巨叶攅根?柢丛之大者或至百千株焉而萦结踰乎咫尺好事君子徙为堦庭之翫焉吁嗟非此土所有乃有厌流俗之讥动乡关之思者盖抚高节而兴叹覧嘉名而思归遂为赋曰
有竹猗猗生于高陂左连瑶带右杂琼枝恨幽客之方赏嗟君侯之不知徙蔚丹谷迁荣緑池气凛凛而犹在色苍苍而未离屈岩壑之容貌充堦庭之羽仪尔其划疆分域骈隂抗趾叠干龙回攅根凤峙防碧露於霄末翳红光於晕始崇柯振而云霭生繁叶动而风颷起拥凉砌之晨肃屛炎扃之昼滓至若白藏载谢玄英肇切塞北河坚关南地裂观衆茂之咸悴验贞辉之独洁抽劲緑以垂霜总严青而负雪盖同类之常禀非殊方之异节若乃宗生族茂天长地久万柢争盘千株竞纠如母子之鈎带似闺门之悌友恐孤秀而成危每羣居而自守付美名之天属而和气之冥受嗟乎道之存矣物亦自有【一作有之】不背仁而贪地不藏节以遯时故其贞不自炫用不见疑保夷险之无易哂荣枯之有期俄蓬转於岷徼遂萍流於江汜分兄弟於两乡隔晨昏於万里抚贞容而骨愧伏嘉号而心死庶因感而长怀将策情而励巳
青苔赋【并序】
吾之旅游数月矣憩乎荒涧覩青苔焉缘崖而上乃喟然叹曰嗟乎苔之生於林塘也为幽客之赏苔之生於轩庭也为居人之怨斯择地而处无累於物也爱憎从而生遂作赋曰
若夫桂洲苍涧松崖秘液绕江曲之寒沙抱丛幽之古石泛回塘而积翠萦修树而凝碧契山客之奇情谐野人之妙适及其瑶房有寂琼室无光霏微君子之砌蔓延君侯之堂引浮青而泛露散轻緑而承霜起金钿之旧感惊玉筯之新行若夫弱质绵羃纎滋布濩措形不用之境托迹无人之路望夷险而齐归在高深而委遇惟爱憎之未染何悲欢之诡赴宜其背阳就隂违喧处静不根不蔕无华无影耻?李之暂芳笑兰桂之不永故顺时而不竞每乘幽而自整
四言古诗
倬彼我系　　　　　　　　　　勃兄勮序
倬彼我系舍弟虢州参军勃所作也伤廹乎家贫道未成而受禄不得如古之君子四十强而仕也故本其情性原其事业因陈先人之迹以议出处致天爵之艰难也
倬彼我系出自有周分疆锡社派别支流居卫仕宋匡嬴相刘乃武乃文或公或侯晋代崩坼衣冠扰弊粤自太原播徂江澨礼丧贤隐时屯道闭王室如毁生人多殪伊我有器思逢其主自东旋西择木开宇田彼河曲家乎汾浦天未厌乱吾将谁辅伊我祖德思济九埏不常厥所于兹五迁欲及时也夫岂愿焉其位虽屈其言则传爰述帝制大蒐王道曰天曰人是祖是考礼乐咸若诗书具草贻厥孙谋永为家宝伊余小子信惭明哲彼网有条彼车有辙思屛人事克终前烈于嗟代网卒余来絏来絏伊何谓余曰仕我瞻先达三十方起夫岂不怀高山仰止愿言毓德啜菽饮水有乌反哺其声嗷嗷言念旧德忧心忉忉今我不养岁月其滔僶俛从役岂敢告劳从役伊何薄求卑位告劳伊何来参卿事名存实爽负信愆义静言遐思中心是愧
五言古诗
上巳浮江宴韵得址字
披观玉京路驻赏金台址逸兴怀九仙良辰倾四美松吟白云际桂馥清谿里别有江海【一作汉】心日暮情何已
春日宴乐游园韵得接字
帝里寒光尽神臯春望浃梅郊落晚英柳甸惊初叶流水抽奇弄崩云洒芳牒清尊湛不空暂喜平生接
山亭夜宴
桂宇幽襟积松台凉夜永森沈野迳寒肃穆岩扉静竹晦南阿色荷翻北潭影清兴殊未阑林端照初景
咏风
肃肃凉风【一作景】生加我林壑清驱烟寻磵户卷雾出山楹去来固无迹动息如有情日落山水静为君起松声
怀仙【并序】
客有自幽山来者启予以林壑之事而烟霞在焉思解缨绂永咏山水神与道超迹为形滞故书其事焉
鹤岑有奇径麟洲富仙家紫泉漱珠液玄岩列丹葩常希披尘网眇然登云车鸾情极霄汉凤想疲烟霞道存蓬瀛近意惬朝市賖无为坐惆怅虚此江上华
忽梦游仙
仆本江上客牵迹在方内寤寐霄汉间居然有灵对翕尔登霞首依然蹑云背电策驱龙光烟途俨鸾态乘月披金帔连星解琼佩浮识俄易归真游邈难再寥廓沈遐想周遑奉遗诲流俗非我乡何当释尘昧
七言古诗
秋夜长
秋夜长殊未央月明露白澄清光层城绮阁遥相望川无梁北风受节南鴈翔崇兰委质时菊芳鸣环曳履出长廊为君秋夜捣衣裳纎罗对凤凰丹绮双鸳鸯调砧乱杵思自伤征夫万里戍他乡鹤关音信断龙门道路长君在天一方寒衣徒自香
采莲曲
采莲归緑水芙蓉衣秋风起浪鳬鴈飞桂棹兰桡下长浦罗裙玉腕轻揺橹叶屿花潭极望平江讴越吹相思苦相思苦佳期不可驻塞外征夫犹未还江南采莲今巳暮采莲花渠今那必尽娼家官道城南把桑叶何如江上采莲花莲花复莲花花叶何稠叠叶翠本羞眉花红强如颊佳人不在兹怅望别离时牵花怜共蔕折藕爱连丝故情无处所新物徒华滋不惜西津交佩解还羞北海鴈书迟采莲歌有节采莲夜未歇正逢浩荡江上风又值徘徊江上月徘徊莲浦夜相逢吴姬越女何丰茸共问寒江千里外征客关山路几重
临高台
临高台临高台?□絶浮埃瑶轩绮构何崔嵬鸾歌凤吹清且哀俯瞰长安道萋萋御沟草斜对甘泉路苍苍茂陵树高台四望同佳气郁葱葱紫阁丹楼纷照耀璧房锦殿相玲珑东迷长乐观西指未央宫赤城映朝日緑树揺春风旗亭百队开新市甲第千甍分戚里朱轮翠盖不胜春叠榭层楹相对起复有青楼大道中绣户文牕雕绮栊锦衾昼不襞罗帏夕未空歌屛朝掩翠粧镜晚窥红为君安宝?蛾眉罢花丛尘间狭路黯将暮云开月色明如素鸳鸯池上两两飞凤凰楼下双双度物色正如此佳期那不顾银鞍绣毂盛繁华可怜今夜宿娼家娼家少妇不须颦东园桃李片时春君看旧日高台处柏梁铜雀生黄尘
滕王阁
滕王高阁临江渚佩玉鸣鸾罢歌舞画栋朝飞南浦云朱帘暮卷西山雨闲云潭影日悠悠物换星移几度秋阁中帝子今何在槛外长江空自流
江南弄
江南弄巫山连楚梦行云几相送瑶轩金谷上春时玉童仙女无见期紫雾香烟眇难托清风明月遥相思遥相思草徒緑为聼双飞凤凰曲
落花落
落花落落花纷漠漠緑叶青跗暎丹萼与君徘徊上金阁影拂粧阶玳瑁筵香飘舞馆茱茰幙落花飞撩乱入中帷落花春正满春人归不归落花度氛氲遶高树落花春已繁春人春不顾绮阁青台静且闲罗袂红巾复往还盛年不再得高枝难重攀试复旦游落花里暮宿落花间与君落花院台上起双鬟
寒夜怀友二首
北山烟雾始茫茫南津霜月正苍苍秋深客思纷无已复值征鸿中夜起
复阁重楼向浦开秋风明月度江来故人故情怀故宴相望相思不相见
六言古诗【附】
杂曲
智琼神女来访文君蛾眉始约罗裙初薰歌齐曲韵舞乱行分若向阳台荐枕何啻得胜朝云
王子安集卷二

[book_title]卷三
钦定四库全书
王子安集卷三
唐　王勃　撰
五言律诗
铜雀妓二首
金凤邻铜雀漳河望邺城君王无处所台榭若平生舞席纷何就歌梁俨未倾西陵松檟冷谁见绮罗情妾本深宫妓层城闭九重君王欢爱尽歌舞为谁容锦衾不复襞罗衣谁再缝高台西北望流涕向青松
圣泉宴【并序】
玄武山有圣泉焉浸淫历数百千年乘岩泌涌接磴分流下瞰长江沙堤石岸咸古人遗迹也兹乃青苹緑芰紫苔苍藓遂使江湖思远寤寐寄托既而崇峦左岥石壑前萦丹?万寻碧潭千顷松风唱响竹露薰空潇潇乎人间之难遇也方欲以林壑为天属琴樽为日用嗟乎古今代谢方深川上之悲少长同游且尽山隂之乐盍题芳什共写高情诗得泉字
披襟乘石磴列籍俯春泉兰气薰山酌松声韵野弦影飘垂叶外香度落花前兴洽林塘晚重岩起夕烟
寻道观【其观即昌利观而张天师居也】
芝?光分野蓬阙盛规模碧坛清柱阈丹洞肃松枢玉笈三山记金箱五岳图苍虬不可见【一作得】空望白云衢
散关晨度
关山淩旦开石路无尘埃白马高谈去青牛真气来重门临巨壑连栋起崇隈即今扬策度非是弃繻回
别薛华
送送多穷路遑遑独问津悲凉千里道凄断百年身心事同漂泊生涯共苦辛无论去与住俱是梦中人
重别薛华
明月沉珠浦秋风濯锦川楼台临絶?洲渚亘长天旅泊成千里栖遑共百年穷途惟有泪还望独澘然
游梵宇三觉寺
香阁披青磴琱台控紫岑叶齐山路狭花积野坛深萝幌栖禅影松门听梵音遽欣陪妙躅延赏涤烦襟
麻平晚行
百年怀土望千里倦游情高低寻戍道远近聼泉声磵叶才分色山花不辨名羁心何处尽风急暮猿清
送卢主簿
穷途非所恨虚室自相依城阙居年满琴樽俗事稀开襟方未已分袂忽多违东岩富松竹岁暮幸同归
饯韦兵曹
征骖临野次别袂惨江垂川霁浮烟歛山明落照移鹰风凋晚叶蝉露泣【一作泫】秋枝亭臯分远望延想间云涯
白下驿饯唐少府
下驿穷交日昌亭旅食年相知何用早怀抱即依然浦楼低晚照乡路隔风烟去去如何道长安在日边
杜少府之任蜀州
城阙辅三秦风烟望五津与君离别意同是宦游人海内存知巳天涯若比隣无为在岐路儿女共沾巾
仲春郊外
东园垂柳径西堰落花津物色连三月风光絶四邻鸟飞村觉曙鱼戏水知春初晴山院里何处染嚣尘
郊兴
空园歌独酌春日赋闲居泽兰侵小径河柳覆长渠雨去花光湿风归叶影疎山人不惜醉唯畏緑樽虚
郊园即事
烟霞春旦【一作早】赏松竹故年心断山疑画障悬溜写鸣琴草徧南亭合花浓【一作开】北院深闲居饶酒赋随兴欲抽簪
观佛迹寺
莲座神容俨松崖圣迹余年长金迹浅地久石文疎颓华临曲磴倾影赴前除共嗟陵谷远俄视化城虚
山居晚眺赠王道士
金坛疎俗宇玉洞侣仙羣花枝栖晚露峰叶度晴云斜照移山影回沙拥溜【一作□】文琴樽方待兴竹树已迎曛
八仙迳【寺南又有昌利观去寺可数里岩迳窈窕杖而後进】
柰园欣八正松岩访九仙援萝窥雾术攀桂俯云阡【一作烟】代北鸾骖至辽西鹤骑旋终希脱尘网连翼下芝田
春日还郊
闲情兼默语【一作默默】携杖赴岩泉草緑萦新带榆青缀古钱鱼牀侵?水鸟路入山烟还题平子赋花树满春田
对酒春园作
投簪下山阁携酒对河梁狭水牵长镜高花送断香繁鸎歌似曲疎蝶舞成行自然催一醉非但閲年光
观内怀仙
玉架残书隐金坛旧迹迷牵花寻紫洞【一作涧】步叶下清谿琼浆犹类乳石髓尚如泥自能成羽翼何必仰云梯
秋日别王长史
别路长【一作余】千里深恩重百年正悲西候日更动北梁篇野色笼寒雾山光歛暮烟终知难再奉怀德自澘然
上已浮江宴韵得遥字
上已年光促中川兴绪遥緑齐山叶满红泄?花销泉声喧後涧虹影照前桥遽悲春望远江路积波潮
长柳
晨征犯烟磴夕憩在云关晚风清近壑新月照澄湾郊童樵唱返津叟钓歌还客行无与晤赖此释愁顔
羁游饯别
客心悬陇路游子倦【一作惓】江干槿丰【一作浓】朝砌静筱密夜牕寒琴声销别恨风景驻离欢寜竟山川远悠悠旅思难
易阳早发
饬装侵晓月奔策候残星危阁寻丹嶂回梁属翠屛云间迷树影雾里失峰形复此凉颷至空山飞夜萤
焦?早行和陆四
侵星违旅舘乘月戒征俦复嶂迷晴色虚岩辨暗流猿吟山漏晓萤散野风秋故人渺何际乡关云雾浮
深湾夜宿【主人依山带江】
津途临巨壑村宇架危岑堰絶滩声隐峰交树影深江童暮理楫山女夜调砧此时故乡远寜知游子心
伤裴録事丧子
兰堦霜候早松路穸【一作夜】台深魄散珠胎没芳销玉树沈露文曦宿草烟照惨平林芝焚空叹息流恨满籝金五言排律
泥谿
弭棹淩奔壑低鞭蹑峻岐江涛出?险峰磴入云危溜急船文乱岩斜骑影移水烟笼翠渚山照落丹崖风生苹浦叶露泫【一作泣】竹潭枝泛水虽云美劳歌谁复知
秋日仙游观赠道士【一作骆宾王诗无首四句】
石图分帝宇银牒洞灵宫回丹萦岫室复翠上岩栊雾浓金竈静云暗玉坛空野花常捧露山叶自吟风林泉明月在诗酒故人同待余逢石髓从尔命飞鸿
出境游山二首
源水终无路山阿若有人驱羊先动石走兔欲投巾洞晚秋泉冷岩朝古树新峰斜连鸟翅磴叠上鱼鳞化鹤千龄早元龟六代春浮云今可驾沧海自成尘
振翮淩霜吹正月伫天浔为镳淩翠壑飞轸控青岑岩深灵竈没涧毁石渠沈宫阙云间近江山物外临玉坛栖暮夜珠洞结秋隂萧萧离俗影扰扰望乡心谁意山游好屡伤人事侵
三月曲水宴
彭泽官初去河阳赋始传田园归旧国诗酒间长筵列室窥丹洞分楼瞰紫烟萦回亘津渡出没控郊鄽凤琴调上客龙辔俨羣仙松石偏宜古藤萝不记年重檐交密树复磴拥危泉抗石曦南岭乘沙眇北川傅岩来筑处磻溪入钓前日斜真趣远幽思梦凉蝉
卢照隣和得樽字附
风烟彭泽里山水仲长园繇来弃铜墨本自重琴樽高情邈不嗣雅道今复存有美光时彦养德坐山樊门开芳杜径室距桃花源公子黄金勒仙人紫气轩长怀去城市高咏狎兰荪连沙飞白鹭孤屿啸玄猿日影岩前落云花江上翻兴阑车马散林塘夕鸟喧五言絶句
晚届凤州
宝鷄辞旧域仙凤历遗墟去此近城阙青山明月初
羇春
客心千里倦春事一朝归还伤北园里重见落花飞
林塘怀友
芳屛画春草仙杼织朝霞何如山水路对面即飞花
山扉夜坐
抱琴开野室携酒对情人林塘花月下别是一家春
春庄
山中兰叶径城外李桃园直知人事静不觉鸟声喧
春游
客念纷无极春泪倍成行今朝花树下不觉恋年光
春园
山泉两处晚花柳一园春还持千日醉共作百年人
林泉独饮
邱壑经涂赏花柳遇时春相逢今不醉物色自轻人
登城春望
物外山川近晴初景霭新芳郊花柳徧何处不宜春
他乡叙兴
缀叶归烟晚乘花落照春边城琴酒处俱是越乡人
夜兴
野烟含夕渚山月照秋林还将中散兴来偶步兵琴
临江二首
泛泛东流水飞飞北上尘归骖将别棹俱是倦游人去骖嘶别路归棹隐寒洲江臯木叶下应想故城秋
江亭夜月送别二首
江送巴南水山横塞北云津亭秋月夜谁见泣离羣乱烟笼碧砌飞月向南端寂寂离亭掩江山此夜寒
别人四首
久客逢余闰他乡别故人自然堪下泪谁忍望征尘江上风烟积山幽云雾多送君南浦外还望将如何桂轺初不驻兰筵幸未开林塘风月赏应待故人来霜华浄天末雾色笼江际客子常畏人何为久留滞
赠李十四四首
野客思茅宇山人爱竹林琴樽唯待处风月自相寻小径偏宜草空庭不厌花平生诗与酒自得会仙家乱竹开三径飞花满四邻从来扬子宅别有尚玄人风筵调桂轸月径引藤杯直当花院里书斋望晓开
早春野望
江旷春潮白山长晓岫青他乡临眺【一作睨】极花柳映边亭
山中
长江悲已滞万里念将归况属高风晚山山黄叶飞
冬郊行望
桂密岩花白梨疎林叶红江臯寒望尽归念断征蓬
寒夜思友三首
久别侵怀抱他乡变容色月下调鸣琴相思此何极云间征思断月下归愁切鸿鴈西南飞如何故人别朝朝翠山下夜夜沧江曲复此遥相思清尊湛芳緑
始平晚息
观阙长安近江山蜀道賖客行朝复夕无处是乡家
扶风昼届离京浸远
帝里金茎去扶风石柱来山川殊未巳行路方悠哉
普安建隂题壁
江汉深无极梁岷不可攀山川云雾里游子几时还
九日
九日重阳节开门有菊花不知来送酒若个是陶家七言絶句
秋江送别二首
早是他乡值早秋江亭明月带江流已觉逝川伤别念复看津树隐离舟
归舟归骑俨成行江南江北互相望谁谓波澜才一水已觉山川是两乡
蜀中九日登玄武山旅眺【纪事云武山在东蜀勃以檄鸡文斥出沛王府既废客剑南王有游玄武山诗】
九月九日望乡台他席他乡送客杯人今【一作情】巳厌南中苦鸿鴈那从北地来
卢照邻九月九日玄武山旅眺附
九月九日眺山川归心归望积风烟他乡共酌金花酒万里同悲鸿鴈天
邵大震九月九日登玄武山旅眺附
九月九日望遥空秋水秋天生夕风寒鴈一向南飞远游人几度菊花丛
河阳桥代窦郎中佳人答杨中舍
披风聼鸟长河路临津织女遥相妬判知秋夕带啼还那及春朝携手度
王子安集卷三

[book_title]卷四
<集部,别集类,汉至五代,王子安集>
钦定四库全书
王子安集卷四
唐　王勃　撰
序
续书序
序曰书以记言其来尚矣越在三代左史职之百官以理万人以察扬于王庭用实大焉苟非可以燮理情性平章邦国敷彞伦而叙要道察时变而经王猷树皇极之纲维资生灵之视聼皆可略也昔者仲尼之述书也将以究事业之通而正性命之理故曰吾欲托之空言不如附之行事道德仁义於是乎明刑政礼乐於是乎出非先王之德行不敢传非先王之法言不敢道纪千数百岁断自唐虞迄于周汉风流所存百篇而已以此见圣人言约理举神明不劳而体时务之撰矣故能法象天地同符易简借前箸於筌蹄驱後主於轨物密而显宏而奥久而弥新用而不竭非古之聪明圣智玄覧博逹孰能为此哉孔安国曰帝王之制坦然明白可举而行嗟乎其言甚大可使南面称圣人之後矣自时以降史述陵迟人自为家标指失中陈事乱而无当制理参而不一繇是大典散而人文乖是非繁而取舍谬与夫古先哲人制述之意不其疎乎我先君文中子实秉?懿生於隋末覩後作之违方忧异端之害正乃喟然曰宣尼既没文不在兹乎遂约大义删旧章续书为三百六十篇考伪乱而修元经正礼乐以旌後王之失述易讃以申先师之旨经始汉魏迄于有晋择其典物宜於教者续书为百二十篇而广大悉备嗟乎贤圣之述岂多为哉噫亦足埀训作则冒天下之道如斯而已矣当时门人百千数董薛之徒竝受其义遭代丧乱未行于时历年永久稍见残缺贞观中大原府君考诸六经之目则亡其小序其有録而无篇者又十六焉呜呼兹不可复见矣家君钦若丕烈图终休绪乃例六经次礼乐叙中说明易讃永惟保守前训大克敷遗後人勃兄弟五六冠者童子六七只只怡怡讲问伏渐之日久矣躬奉成训家传异闻犹恐不得门而入才之不逮至远也是用厉精激愤宵吟昼咏庶几乎学而知之者其修身慎行恐辱先也岂声禄是狥前人之不继是惧间者承命为百二十篇作序而兼当补修其阙爰考衆籍共参奥旨泉源浩然罔识攸济呜呼小子何敢以当之也其尽心力乎始自总章二年洎乎咸亨五年刋写文就定成百二十篇勒成二十五卷昔者文中子曰汉魏之礼乐未足称其书不可废也尚有近古之对议存焉制诏册则几乎典诰矣後之逹晤者将有得於斯文乎于时龙集阉茂勉踵前修在大唐御天下之五十七祀也
黄帝八十一难经序
黄帝八十一难经是医经之秘録也昔者岐伯以授黄帝黄帝历九师以授伊尹伊尹以授汤汤历六师以授太公太公授文王文王历九师以授医和医和历六师以授秦越人秦越人始定立章句历九师以授华陀华陀历六师以授黄公黄公以授曹夫子曹夫子讳元字真道自云京兆人也盖授黄公之术洞明医道至能遥望气色彻视腑臓洗肠刳胸之术往往行焉浮沉人间莫有知者勃养於慈父之手每承过庭之训曰人子不知医古人以为不孝因窃求良师隂访其道以大唐龙朔元年岁次庚申冬至後甲子予遇夫子於长安抚勃曰无欲也勃再拜稽首遂归心焉虽父伯兄弟不能知也盖授周易章句及黄帝素问难经乃知三才六甲之事明堂玉匮之数十五月而毕将别谓勃曰隂阳之道不可妄宣也针石之道不可妄传也无猖狂以自彰当隂沉以自湥也勃受命伏习五年于兹矣有升堂覩奥之心焉近复鑚仰太虚导引元气觉滓秽都絶精明相保方欲坐守神仙弃置流俗噫苍生可以救耶斯文可以存耶昔太上有立德其次有立功其次有立言非以狥名也将以济人也谨録师训编附圣经庶将来君子有以得其用心也
四分律宗记序
昔在调御利见迦维光宅浄都抚临法界抑扬垢路之业以疆理情田阐导毗尼之藏以堤防性海二边云彻方知宝相之尊十刹风行乃识真如之贵将使龙象缁服维明克允鶖鹭玄明有耻且格五篇垂范岂同训夏之科七聚分宗寜比歌虞之制功存离欲道在降魔仙苑创基因善果以调物提河灭迹凭浄戒以为师诚拯溺之舟航而御黠之衔策者矣故能庄严百福粉绘三身摧憍慢山拔生死树覆篑菩萨之道滥觞正觉之源除惑箭而断爱枝销恚刀而解疑网自银棺掩耀金杖殊珍五师烟腾四分云矞波离?旨明而更明饮光妙迹盛而愈盛其後卑摩覃思犹沉赤水之辉惠远研精尚玷玄岩之彩遂使琼编浩汗利涉迷於要津瑶轴纷纶登高暗於飞陛熟习者博而寡用志学者劳而少功七衆所以迟回八部繇其太息丕应冥发?感潜融爰挺异才式扶象训有西京太原寺索律师俗姓范氏其先南阳人也殷霸洪胤周藩茂族八鸾与四牡竞驰紫绘与青蜗叠照六军卿胄绩着於锺彝三传儒门业流於训诂律师冲?霞映峻局霜凄筠抱显於髫龄兰芬凝於丱齿繇是糠粃礼乐锱铢名教以尧舜为尘劳以周孔为桎梏爰依白法遂托玄徒探鹫岭之微言得龙宫之秘藏咸亨之祀椒房谅隂舍槐里而构竹园因金穴而开银地伽蓝肇建号曰太原明阳所及咸收时望自价隆康会誉重摩腾竺法猷之苦节支道林之远致将何以发明禅宇光应纶言律师乃以道衆羽仪释门栋干粤自弘济来游太原经行德人於斯为盛既而惧六和之紊绪悼三聚之乖宗稽法令之遗文讨惠猷之旧业网罗近护吞含觉明原始要终探赜索隐芟夷疣赘剪截骈枝收絶代之精微诘往圣之纰缪葭灰屡变槐燧骤迁开遮持犯之异同废立止作之轻重故以该象牙之扇穷贝叶之图鑚研刋削五载而就名曰开四分律宗记凡十卷三十七万六百三十言律师又以为仲尼述易申妙典於系辞元凯谈经托余文於释例爰因多暇更辑旧章牢笼秘密之宗发挥沉郁之旨名曰开四分律宗拾遗钞凡十卷四十万余言所以禆助三明抑扬四谤弘八正之道成一家之言庶使衆善雷奔羣疑雾歛照欢戚之两镜荡欣忧之二瓶凭此戒田方跻定境岂直功周沙甸道制铁围而已哉弟子才非玄度识劣真长本乏凌云之词虚荷弥天之眷揄扬盛烈顾孙绰而多惭归依胜侣仰郗愔而自朂辄牵庸陋轻序德音岂比夫公理昌言资缪实之引太冲作赋假士安之谈盖所谓观博而识班闻乐而窃拚者矣故曰四分律宗记序
入蜀纪行诗序
总章二年五月癸卯余自常安观景物于蜀遂出褒斜之隘道抵岷峨之絶径超玄谿历翠阜迨弥月而臻焉若乃采江山之俊势观天地之奇作丹壑争流青峰杂起陵涛鼓怒以伏注天壁嵯峨而横立亦宇宙之絶观者也虽庄周诧吕梁之险韩侯怯孟门之峻曾何足云盖登培塿者起衡霍之心游涓浍者发江湖之思况乎穷覧胜事足践灵区烟霞为朝夕之资风月得林泉之助嗟乎山川之感召多矣余能无情哉爰成文律用宣行唱编为三十首投诸好事焉
三月上巳祓禊序
观夫天下四方以宇宙为城池人生百年用林泉为窟宅虽朝野殊致出处异途莫不拥冠盖於烟霞披薛萝於山水况乎山隂旧地王逸之池亭永兴新交许玄度之风月琴台寥落犹停隐遯之宾酿渚荒凉尚遏逢迎之客仙舟溶?若海上之槎来羽盖参差似辽东之鹤举或昂骐骥或泛飞鳬俱安名利之塲各得逍遥之地而上属无为之道下栖玄邈之风永淳二年暮春三月迟迟风景出没媚於郊原片片仙云远近生於林薄杂花争发非止桃蹊羣鸟乱飞有踰鹦谷王孙春草处处争鲜仲阮芳园家家竝翠於是?旨酒列芳筵先祓禊於长洲却申交於促席良谈吐玉长江与斜汉争流清歌遶梁白云将红尘竝落他乡易感增凄怆於兹辰羇客何情更欢娯於此日加以今之视昔已非昔日之欢後之视今亦是今时之会人之情也能不悲乎且题姓字以表?怀使夫会稽竹箭则推我於东南崑阜琳琅亦归予於西北
守岁序
岁月易尽光隂难驻春秋冬夏错四序之凉炎甲乙丙丁纪三朝之气数十二月之隂气玉律穷年一万岁之休祯金觞献寿贲鼓雷动烟火星流伥子黄童统鈎陈而驱赤疫诸王等集陈玉帛而朝诸侯京兆天中竦楼台而彻汉长安路上乱车马而飞尘王丞相之登临行将在目戴侍中之重席忽尔明朝槐火灭而寒气消芦灰用而春风起鱼鳞布叶烂五色而翻光凤脑吐花灿百枝而引照悲夫年华将晚志事寥落公孙弘之甲第天子未知王仲宣之文章公卿不识对他乡之风景忆故里之琴歌栢叶为铭影泛新年之酒椒花入颂先开献岁之词作者七人同为六韵
山亭兴序
仁者乐山智者乐水深山大泽龙蛇为得性之塲广汉巨川珠贝是有殊之地岂徒茂林修竹王右军山隂之兰亭流水长堤石季伦河阳之梓泽下官天性任真直言淳朴拙容陋质眇少之丈夫蹇步穷途坎之君子文史足用不读非道之书气调不羁未被可人之目頴川人物有荀家兄弟之风汉代英奇守陈氏门宗之德乐天知命一十九年负笈从师二千余里有弘农公者日下无双风流第一仁崖智宇照临明日月之辉广度冲?磊落压乾坤之气王夷甫之瑶林琼树直出风尘嵇叔夜之龙章凤姿混同人野雄谈逸辩吐满腹之精神逹学奇才抱填胸之文籍簪裾见屈轻脱履於西阳山水来游重横琴於南涧百年奇表开壮志於高明千里心期得神交於下走山人对兴即是桃花之源隐士相逢不异菖蒲之涧黄精野馔赤石神脂玉案金盘徵石髓於蛟龙之窟山樽野酌求玉液於蓬莱之峰溪横燕尾岩竪龙头锻野老之真珠挂幽人之明镜山腰半折溜王烈之香膏洞口横开滴严遵之芳乳藤牵赤架南方之物产可知粉渍青田外域之謡风在即人高调远地爽气清抱玉策而登高出琼林而更远汉家二百所之都鄙宫殿平看秦氏四十郡之封畿山河坐见班孟坚骋两京雄笔以为天地之奥区张平子奋一代宏才以为帝王之神丽珠城隐隐阑干象北斗之宫清渭澄澄滉漾即天河之水长松茂栢鑚宇宙而顿风云大壑横溪吐江河而悬日月凤凰神岳起烟雾而当轩鹦鹉春泉杂风花而满谷望平原?藂薄山情放旷即沧浪之水清野气萧条即崆峒之人智揺头坐唱顿足起舞风尘洒落直上天池九万里丘墟雄壮傍吞少华五千仞裁二仪为舆盖倚八荒为户牖荣者吾不知其荣美者吾不知其美下官以词锋直上振笔札而前驱高明以翰苑横开列文章於後殿情兴未已即令樽中酒空彩笔未穷须使山中兔尽
山亭思友人序
高兴之後中宵起观举目四望风寒月清邻人张氏有山亭焉洞壑横分奇峰直上郁然有造化之功矣嗟乎大丈夫荷帝王之雨露对清平之日月文章可以经纬天地器局可以畜泄江河七星可以气冲八风可以调合独行万里觉天地之崆峒高枕百年见生灵之龌龊虽俗人不识下士徒轻顾视天下亦可以蔽寰中之一半矣惜乎此山有月此地无人清风入琴黄云对酒虽形骸真性得礼乐於身中而宇宙神交卷烟霞於物表至若开辟翰苑扫荡文塲得宫啇之正律受山川之杰气虽陆平原曹子建足可以车载斗量谢灵运潘安仁足可以膝行肘步思飞情逸风云坐宅於笔端兴洽神清日月自安於调下云尔
王子安集卷四

[book_title]卷五
钦定四库全书
王子安集卷五
唐　王勃　撰
序
滕王阁诗序
南昌故郡洪都新府星分翼轸地接衡庐?三江而带五湖控蛮荆而引瓯越物华天宝龙光射牛斗之墟人杰地灵徐孺下陈蕃之榻雄州雾列俊彩星驰台隍枕夷夏之交宾主尽东南之美都督阎公之雅望棨戟遥临宇文新州之懿范?帷暂驻十旬休暇胜友如云千里逢迎高朋满座腾蛟起凤孟学士之词宗紫电清霜王将军之武库家君作宰路出名区童子何知躬逢胜饯时维九月序属三秋?水尽而寒潭清烟光凝而暮山紫俨骖騑於上路访风景於崇阿临帝子之长洲得仙人之旧舘层峦耸翠上出重霄飞阁流丹下临无地鹤汀鳬渚穷岛屿之萦回桂殿兰宫列冈峦之体势披绣闼俯雕甍山原旷其盈视川泽盱其骇瞩闾阎扑地钟鸣鼎食之家舸舰弥津青雀黄龙之轴虹销雨霁彩彻区明落霞与孤鹜齐飞秋水共长天一色渔舟唱晚响穷彭蠡之滨鴈阵惊寒声断衡阳之浦遥襟俯畅逸兴遄飞爽籁发而清风生纎歌凝而白云遏睢园緑竹气凌彭泽之樽邺水朱华光照临川之笔四美具二难并穷睇盻於中天极娱游於暇日天高地迥觉宇宙之无穷兴尽悲来识盈虚之有数望长安於日下指吴会云间地势极而南溟深天柱高而北辰远关山难越谁悲失路之人萍水相逢尽是他乡之客怀帝阍而不见奉宣室以何年嗟乎时运不齐命途多舛冯唐易老李广难封屈贾谊於长沙非无圣主窜梁鸿於海曲岂乏明时所赖君子安贫逹人知命老当益壮寜移白首之心穷且益坚不坠青云之志酌贪泉而觉爽处涸辙以犹欢北海虽賖扶揺可接东隅已逝桑榆非晚孟尝高洁空余报国之情阮籍猖狂岂效穷途之哭勃三尺微命一介书生无路请缨等终军之弱冠有怀投笔慕宗慤之长风舍簪笏於百龄奉晨昏於万里非谢家之宝树接孟氏之芳邻他日趋庭叨陪鲤对今晨捧袂喜托龙门杨意不逢抚凌云而自惜锺期既遇奏流水以何惭呜呼胜地不常盛筵难再兰亭已矣梓泽丘墟临别赠言幸承恩於伟饯登高作赋是所望於羣公敢竭鄙诚恭疏短引一言均赋四韵俱成请洒潘江各倾陆海云尔
游山庙序
吾之有生二十载矣雅厌城阙酷嗜江海常学仙经博涉道记知轩冕可以理隔鸾凤可以术待而事亲多衣食之虞登朝有声利之迫清识滞於烦城仙骨摧於俗境鸣呼阮籍意疎嵇康体放有自来矣常恐运促风火身非金石遂令林壑交丧烟霞板荡此仆所以怀泉涂而惴恐临山河而叹息者也粤以胜友良暇相与游於玄武西山庙盖蜀郡三灵峰也山东有道君庙古者相传以名焉尔其丹壑藂倚玄崕纠合俯临万仞平视重玄乘杳冥之絶境属芬华之暮节玉房跨霄而悬居琼台出云而高峙亦有野兽羣狎山鸎互啭崇松埒巨栢争隂积濑与幽湍合响眇眇焉逌逌焉王孙何以不归羽人何以长往其玄都紫微之事耶方歛手钟鼎息肩岩石絶视聼於寰中置形骸於度外不其然乎时预乎斯者济隂鹿宏胤安阳邵令远耳盍诗以言志不以韵数裁焉
梓潼江南泛舟序
咸亨二年六月癸巳梓潼县令韦君以清湛幽凝镇流靖俗境内无事?舟於江潭纵观於丘壑渺然有山林陂泽之思遂长怀悠想周覧极睇思其人则吕望藉茅於磻溪之隂屈平制芰於涔阳之浦觉瀛洲方丈森然在目於是间以投壶酬以妙论亦有嘉肴旨酒鸣弦朗笛以补寻幽之致焉预於斯者若干人尔
上巳浮江宴序
吾之生也有极时之过也多绪若夫遭主后之明圣属天地之贞观得畎畒之相保以农桑为业而托形宇宙者幸矣况乃偃泊山水遨游风月樽酒於其外文墨於其间则造化之於我得矣太平之纵我多矣兹以上巳芳节云开胜地大江浩旷羣山纷纠出重城而振策下长浦而方舟林壑清其顾盻风云荡其怀抱于时序躔青律运启朱明轻荑秀而郊戍青落花尽而亭臯晚丹鸎紫蝶候芳晷而腾姿早鷰归鸿俟迅风而弄影岩暄蕙密野淑兰滋弱荷抽紫疎萍泛緑于是俨松舲於石?停桂檝於璇潭指林岸而长怀出河洲而极睇妍妆袨服香惊北渚之风翠幙玄帷彩缀南津之雾若乃寻曲渚历回溪榜讴齐引渔歌互起飞沙溅石湍流百势翠嶮丹崕冈峦万色亦有银鈎犯浪挂頳翼於文竿琼舸乘波耀锦鳞於画网锺期在听玄云白雪之琴阮籍同归紫桂苍梧之醴既而游盘兴远景促时淹野日照晴山烟送晚方披?朗咏饯斜光於碧岫之前散髪高吟对明月於青溪之下客怀既畅游思遄征视泉石而如归伫云霞而有自昔周川故事初传曲路之悲江甸名流始命山隂之笔盍遵清辙共抒幽?俾後之视今亦犹今之视昔一言均赋六韵齐疏谁知後来者难辄以先成为次
绵州北亭羣公宴序
下官人间独傲海内少徒志不屈於王侯身不絶於尘俗孤吟五岳长啸三山昔往东吴已有梁鸿之志今来西蜀非无张载之怀况乎践名塲?胜友风月无几琴酒俄乖半面十年一别千里何少府故人攀桂抚金石而论心韩法曹新识班荆临江湖而执手离亭北望烟霞生故国之悲别舘南开风雨积他乡之思于时苍云寡色白日无光沙尘起而桂浦昏鳬鴈下而芦洲晚傍隣苍野霜封橘柚之园斜枕碧潭鴈断芙蓉之水既而登临惜别骖驾少留季札何人亲逢赠缟子荆不敏思挂倾城惆怅北梁揖琴台而渐间徘徊东道思锦署以行遥嗟乎人事乖矣江山远矣请命离前之笔为题别後之资五际飞文想羣公之不让一言留赠知下笔之有神
夏日登龙门楼寓望序
夫益者三友则道术可存同心三人则金兰可浴况乎诗书旧好披乐广之高天乡党新知扫顔囘之陋巷寻胜地叙清芜脱野客之荷衣入幽人之桂坐榴花浮酌对文举而无忧葛蔓调弦抚锺期而有遇既而南方夏晚北牖晴开中园之弱柳含烟旷野之隂云蔽日低虹饮水向溪谷而全斜戏鸟凌空狎林亭而半度兴含情逸共敦行役之期搦管含毫独对当仁之序
夏日登韩城门楼寓望序
下官狂走不调东西南北之人也流离岁月羁旅山川辍仙驾於殊乡遇良朋於异县面胜地陟危楼放旷怀抱驱驰耳目韩原奥壤昔时开战鬭之塲秦塞雄都今日列山河之郡池台左右觉风云之助人林麓周回观岩泉之入兴则有惊花乱下戏鸟平飞荷叶滋而晓雾繁竹院静而炎氛息赏欢文酒思挽云霄人赋一言庶旌六韵云尔
秋日游莲池序
人间龌龊抱风云者几人庶俗纷纭得英奇者何有烟霞召我相望道术之门文酒起予放浪沉潜之地少留逸客塞鴈飞鸣北斗横而天地秋西金用而风露降幽居少事野性多闲登石岸而铺筵坐沙塲而列席琳琅触目朗月清风之後人珠玉在傍鸾凤虬龙之君子汀洲地远波涛溅日月之辉人野路殊原隰拥神仙之气平郊树直曲浦莲肥隐士泥清仙人水緑越林亭而极望生死都捐出宇宙以长怀心灵若丧悲夫秋者愁也酌浊酒以荡幽?志之所之用清文而销积恨我之怀矣能无情乎
越州秋日宴山亭序
昔王子敬琅琊之名士常怀习氏之园阮嗣宗陈留之俊人直至山阳之坐岂非琴樽远契必兆朕於佳辰风月高情每留连於胜地是以东山可望林泉生谢客之文南国多才江山助屈平之气况乎扬子云之故地岩壑依然宓子贱之芳猷弦歌在属红兰翠菊俯映砂亭黛栢苍松深环玉砌参差夕树烟侵橘柚之园的历秋荷月照芙蓉之水既而星回汉转露下风高银烛摛花瑶觞抒兴一时仙驭方?摈俗之怀五际飞文时动缘情之作人分一字四韵成篇
秋日宴洛阳序
夫以东京胜地南吕高秋三涂镇而九派分白露下而清风肃或出或处人多朝野之欢以嬉以游时极登临之所征衣流寓切下走之蓬?解榻邀期属上宾之桂席於是齐道实款琴樽倜傥论心留连促膝但有潘杨之密戚得无管鲍之深知簪组盛而车马喧庭宇虚而管弦亮近临铜陌斜控银墟菊照新花泛轻香於远次荷凋晚叶翻翠影於长波听瞩方穷献酬逾洽年忘小大傲天地於平生志混荣枯得林泉之意气愿长绳以系日几近光隂思短札以凌云或陈歌咏人采古韵成者先呈
王子安集卷五

[book_title]卷六
钦定四库全书
王子安集卷六
唐　王勃　撰
序
晚秋游武担山寺序
若夫虎邱仙镇吴王殉殁之墟骊峤崇基秦帝升遐之宅虽珠衣玉匣下贲穷泉而广岫长林终成胜境亦有霍将军之大隧回写祁连樗里子之孤坟竟开长乐岂如武担灵岳开明故地蜀夫人之葬迹任文公之死所冈峦隐隐化为闍崛之峰松栢苍苍即入祗园之树引星垣於沓嶂下布金沙栖日观於长崕傍临石镜瑶台玉甃尚控霞宫宝刹香坛犹芬仙阙琱珑接映台凝梦渚之云壁题相辉殿写长门之月美人虹影下缀虬幡少女风吟遥喧凤铎羣公以玉律丰暇傃林壑而延情锦署多闲想岩泉而结兴於是披桂幌历松扉梵筵霞属禅扃烟敞鷄林俊赏萧萧鹫岭之居鹿苑高谈亹亹龙宫之偈于时金方启序玉律惊秋朔风四面寒云千里层轩回雾齐万物於三休绮席垂云穷九垓於一息碧鷄灵宇山川极望石兕长江汀洲在目龙镳翠辖骈阗上路之游列榭崇闉磊落名都之气渺渺焉洋洋焉信三蜀之奇观也昔者升高能赋胜事仍存登岳长謡清标未远敢攀盛烈下揆幽?庶旌西土之游远嗣东平之唱云尔
宇文德阳宅秋夜山亭宴序
若夫龙津宴喜地切登仙凤阁玄虚门称好事亦有登山临水长想巨源清风明月每思玄度未有能星驰一介留美迹於芳亭云委八行抒劳思於彩笔遂令启瑶缄者攀胜集而长怀披琼翰者仰高筵而不暇王子猷之触兴不觉浮舟嵇叔夜之相知欣然命驾琴樽佳赏始诣临卭口腹良游未辞安邑乃知两乡投分林泉可攘袂而游千里同心烟霞可传?而定友人河南宇文峤清虚君子中山郎余令风流名士或三秋意契辟林院而开?或一面新交叙风云而倒屣彭泽陶濳之菊影泛仙樽河阳潘岳之花光县妙理严严思壁家藏虹岫之珍森森言河各控骊泉之宝偶同金碧蹔照词塲巴汉英灵濳光翰院亹亹焉萧萧焉信天下之奇托也于时白藏开序青女御律金风高而林野动玉露下而江山静琴亭酒榭磊落乘烟竹径松扉参差向月鱼鳞积磴还昇兰桂之峰鸳翼分桥即映芙蓉之水亦有红苹緑荇亘渚连翘玉带瑶花分楹间植池帘夕敞香牵十步之风岫幌宵褰气袭三危之露纵冲?於俗表留逸契於人间山东之赏在焉南涧之情不远夫以中牟驯雉犹婴触网之悲单父歌鱼罕继鸣琴之趣俾夫一同诗酒不挠於牵?千载岩溪无惭於景躅云尔
游冀州韩家园序
铜沟水北石鼓山东星辰当毕昴之墟风俗是唐虞之国虽接燕分晋称天子之旧都而向街当衢有高人之甲第祥风塞户瑞气冲庭芳酒满而緑水春朗月闲而素琴荐家童扫地萧条仲举之园长者盈门廓落东平之室梧桐生雾杨柳揺风眺望而林泉有余奔走而烟霞足用神龙起伏俱调鼎镬之滋鸣凤雌雄竝入笙竽之奏高情壮思有抑扬天地之心雄笔奇才有鼓怒风云之气南庭兴晩东径隂生石髓拆而隐士归玉山崩而野人醉佥为文在我卜翰苑当仁王羲之之兰亭五百余年直至今人之赏石季伦之梓泽二十四友始得吾徒之游陶陶然落落然则大唐调露之元年献岁正月也
夏日宴张二林亭序
张二官松驾乘闲桂筵追赏引簪裾之胜侣狎丘壑之神交辨纵於解颐道深於喻指香杯浊醴是河朔之平生雄笔清词得高阳之意气林亭旷望季伦调妓之园泉石周游子晋登仙之浦舟浮叶影簟积花文黄雀度而颷惊丹乌倾而日晚出处之情一致筌蹄之义两忘沈辖留骧眺乘羊於卫玉挥毫可作明掷地於孙金共题横吹之篇用记兹辰之乐人采一字四韵成篇
夏日宴宋五官宅观画障序
宋五官芝庭袭誉盛文史於三冬桂幄凝懽照绮罗於九夏樽浮绿蚁每披仙雾之文障列青牛更写行云之熊尔其龙编绣质鸯锦分花隐映楼台比牕帘之在旦参差花叶若桃李之恒春楚媛调弦韩娥对酒虹桥度幔鹊镜临粧佩引琅玕讵动怀风之韵鞍回玳瑁唯奔逐日之姿鱼鸟狎而相亲泉石纷而在翫宋家斯近虽别谢於登垣秦氏未遥自堪留於驻马惊鸿擅美丹青贵近质之奇吐凤标华宫徵得缘情之趣递扬笔妙式畅辞端
秋日宴季处士宅序
若人争名於朝廷者则冠盖相趋遯迹於丘园者则林泉见托虽语默非一物我不同而逍遥皆得性之塲动息匪自然之地故有季处士者远辞濠上来游镜中披白云以开筵俯青溪而命酌昔时西北则我地之琳琅今日东南乃他乡之竹箭又此夜乘槎之客犹对仙家坐菊之宾尚临清赏既而依稀旧识欢吴郑之班荆乐莫新交申孔程之倾盖向时朱夏俄涉素秋金风生而景物清白露下而光隂晚庭前柳叶才听蝉鸣野外芦花行看鸥上数人之内几度琴樽百年之中少时风月兰亭有昔时之会竹林无今日之欢丈夫不纵志於生平何屈节於名利人之情矣岂曰不然人赋一言各申其志使夫千载之下四海之中後之视今知我咏怀抱於兹日
春日孙学宅宴序
若夫怀放旷寥廓之心非江山不能宣其气负郁怏不平之思非琴酒不能泄其情则林泉为进退之塲樽罍是言谈之地白衣送酒青阳在节鳬鴈乱而江湖春梅柳开而庭院晚楚屈平之瞻望放於何之王仲宣之登临魂兮往矣侠客时有且倾鹦鹉之杯文人代兴聊举麒麟之笔人采一字四韵成篇
与员四等宴序
自嵇阮寂寥尹班超忽高筵不嗣中霄谁赏古今惜芳辰者停鹤轸于风衢怀幽契者伫鸾觞於月径巳矣哉林壑遂丧烟霞少对良会不恒神交复几请沃非常之思但宣絶代之游托同志於百龄求知巳於千载道之存矣无乃然乎人赋一言俱裁四韵
夏日诸公见寻访诗序
天地不仁造化无力授仆以幽忧孤愤之性禀仆以耿介不平之气顿忘山岳坎坷於唐尧之朝傲想烟霞顦顇於圣明之代情可知矣赖乎神交胜友得山泽之虯龙隐路幽居降云霄之鸾凤杨公沈公行之者仁义礼智用之者乾元亨利玄经苦而白凤翔素牒开而紫鳞降金门待诏谒天子於朝廷石室寻真访下走於丘壑幽人待士非无北壁之书隐士迎宾自有西山之馔席门蓬巷伫高士之来游丛桂幽兰喜王孙之相对山南花囿涧北松林黄雀至而清风生白鹤飞而苍云起停琴绿水仲长统之欢娯置酒青山郭子期之宾客人探一字四韵成篇
仲氏宅宴序
仆不幸在流俗而嗜烟霞恨林泉不比德而嵇阮不同时处良辰而郁怏仰高风而杼轴者多矣岂夫司马卿之车骑上客盈门仲长统之园林羣英在席坐卧南郭萧条东野江波浩旷晴山纷积嘉鸳鸾之接翼曜江汉之多才顾斜景而危心瞻火云而变色思传胜饯敢振文锋盖同席者高人薛曜等耳盍各赋诗放怀叙志俾山川获伸於知已烟霞受制於吾徒也
江寜吴少府宅饯宴序
蒋山南望长江北流五胥用而三吴盛孙权困而九州裂遗墟旧壤数万里之皇城虎踞龙盘三百年之帝国阙连石塞地实金陵霸气尽而江山空皇风清而市朝改昔时地险尝为建业之雄都今日太平即是江寜之小邑吴生俊寀辅佐烹鲜我辈良游方驰去鷁梁伯鸾之远逝自有长謡闵仲叔之遐征仍逢厚礼临别浦枕离亭阵云四面洪涛千里帘帷後辟竹树映而秋烟生栋宇前临波潮惊而祥风动嗣宗高啸绿轸方调文举清谈芳樽自满想衣冠於旧国便值三秋忆风景於新亭俄伤万古情穷兴洽乐极悲来怆零雨於中轩动流波於下席嗟乎九江为别帝里隔於云端五岭方踰交州在於天际方严去舳且对穷途玉露下而苍山空他乡悲而故人别请开文囿共泻词源人赋一言俱题四韵
还冀州别洛下知巳序
东西南北丘也何从寒暑隂阳时哉不与河阳古树无复残花合浦寒烟空惊坠叶王生卖药入天子之中都夏统乘舟属羣公之大会风烟匝地车马如龙钟鼓沸天美人似玉芳筵交映旁徵豹象之胎华馔重开直报蛟龙之髓季鹰之思吴命驾果为秋风伯鸾之适越登山以求渌水辞故友谢时人登鄂坂而迂回入邙山而北走何年风月三山沧海之春何处风花一曲青溪之路宾鸿逐暖孤飞万里之中仙鹤随云直去千年之後悲夫光隂难再子卿殷勤於少卿风景不殊赵北相望於洛北鸳鸯雅什俱为赠别之资鹦鹉奇杯共尽忘忧之酒
春夜桑泉别王少府序
下官以穷途万里动脂辖以长驱王公以倾饯百壶别芳筵而促兴是以青阳半序明月中宵离亭拥花草之芳别舘积琴歌之思去留欢尽动息悲来惜投分之几何恨知音之忽间他乡握手自伤关塞之春异县分?竟切凄怆之路既而星河渐落烟雾仍开高林静而霜鸟飞长路晓而征骖动含情不拜空伫听於南昌挥涕无言请投文於西候因探一字四韵成篇
王子安集卷六

[book_title]卷七
钦定四库全书
王子安集卷七
唐　王勃　撰
序
秋日楚州郝司户宅饯崔使君序
上元二载高旻八月人多汴北地实淮南海气近而苍山隂天光秋而白云晚川涂所亘郢路极於崤潼风壤所交荆门洎於吴越凭胜地列雄州城池当要害之冲寮采尽鵷鸾之选昌亭旅食悲下走之穷愁山曲淹留属羣公之宴喜披鹤雾陟龙门故人握手新知满目饮崔公之盛德果遇攀轮慕郝氏之高风还逢解榻接衣簪於座右驻旌棨於城隅临风云而解带眄江山以挥涕岩楹左峙俯映玄潭野迳斜开傍连翠渚青苹布叶乱荷芰而动秋风朱草垂荣杂芝兰而涵晚液?仙舟於石岸荐绮席於沙塲宾友盛而芳罇满林塘青而上筵肃琴歌迭起俎豆骈罗烟霞充耳目之翫鱼鸟尽江湖之赏情盘乐极日暮途遥思染翰以凌云愿麾戈以留景嗟乎素交为重觉老幼之同归朱绂傥来岂荣枯之足道且欣风物共悦濠梁齐天地於一指混飞沉於一贯嗟乎此欢难再殷懃北海之筵相见何时惆怅南溟之路请扬文笔共记良游人赋一言俱成四韵云尔
秋晚入洛於毕公宅别道王宴序
下官才不旷俗识不动时充皇王之万姓预乾坤之一物早师周礼偶爱儒宗晚读老庄动谐真性进非干物自疎朝市之机退不邀荣谁识王侯之贵散琴樽於北阜喜耕凿於东陂野老披荷暂辞幽涧山人卖药忽至神州惊帝室之威灵伟皇居之壮丽朝游魏阙见轩冕於南宫暮宿灵台闻弦歌於北里交情独放已厌人间野性时违少留都下道王以天孙之重分曲阜之新基毕公以帝室之华拥平阳之旧舘迹尘钟鼎思在江湖居荣命於中朝接风期於下走绿朱绂且混以罗裳列榭崇轩坐均於蓬户宾主繇其莫辨语默於是同归终贤王之乐善备将军之揖客是日也云繁雨骤气爽风驰高秋九月王畿千里高扃向术似元礼之龙门甲第临衢有当时之驿骑英王入座牢醴还陈高士临筵樵苏不爨是非双遣自然天地之间荣贱两忘何必山林之下玄谈清论泉石纵横雄笔壮词烟霞照灼既而神驰象外宴洽寰中白露下而南亭虚苍烟生而北林晚鶢鶋始望不及牲牢麋鹿长怀非忘林薮先生负局倦城市之尘埃游子横琴忆汀洲之杜若况乎迹不皆遂时不再来属宸驾之方旋直羣公之毕从洛城风景此会无期戚里笙竽浮驩易尽仰云霞而道意舍尘事而论心夏仲御之浮舟愿乘春水张季鹰之命驾思动秋风策藜杖而非遥勅柴车之有日青溪数曲幽人长往白云万里帝乡难见安贞抱朴巳甘心於下走全忠履道是所望於羣公倘心迹克谐去留咸遂庙堂多暇返身沧海之隅轩冕长辞回首箕山之路寻赤松而见及泛黄菊以相从虽源水桃花时时失路而幽山桂树往往逢人庶公子之来游幸王孙之毕至茅君待客自有金坛王烈迎宾还开石架惟恐一丘风月侣山水而忘年三径蓬蒿待公卿之来日对元阳之易晚惜云雾之难披羣公叶县鳬飞入朝廷而不出下走辽州鹤去谢城阙而依然敢抒重?爰疏短引式命离前之笔希存别後之资凡我故人其辞云尔
越州永兴李明府宅送萧三还齐州序
嗟乎不游天下者安知四海之交不涉河梁者岂识别离之恨薜衣松杖琴罇为得意之亲临远登高烟霞是赏心之事有梁孝王之下客仆是河南之南孟尝君之上宾子在北山之北幸属一人作寰中之主翛然四皓为方外之臣俱游万物之间相遇三江之表许玄度之清风朗月时慰相思王逸少之修竹茂林屡陪欢宴加以惠而好我?手同行或登吴会而听越吟或下宛委而观禹穴良谈落落金石?竹之音辉雅智飘飘松柏风云之气状当此时也尝谓连壁无异乡之别断金有好亲之契生平於张范之年齐物於惠庄之岁三光回薄未殚投分之情四序循环讵尽忘言之道岂期我留子往乐去悲来横咽水而东西绪愁云於南北况乎泣穷途於白首白首非临别之秋嗟岐路於他乡他乡岂送归之地蓐收戒序少昊司辰清风起而城阙寒白露下而江山远徘徊去鹤将别盖而同飞断续来鸿共离舟而俱泛古人道别动便经年今我言离会当何日山巨源之风猷令望善佐朝廷嵇叔夜之潦倒麤疎甘从草泽行当山中攀桂往往思仁野外纫兰时时佩德人非桃李岂得无言子是箫韶当须振响勉酌伤离之酒具陈感别之辞各赋一言俱题六韵
秋夜於绵州羣官席别薛昇华序
夫神明所贵者道也天地所宝者才也故虽隂阳同功宇宙勠力山川崩腾以作气星象磊落以降精终不能五百年而生两贤也故曰才难不其然乎今之羣公竝受奇彩各仗异气或江海其量或林泉其识或簪裾其迹或云汉其志不可双得也今竝集此矣岂英灵之道长而造化之功倍乎仆之区区常以为人之百年犹如一瞬非不知风月不足怀也琴樽不足恋也事有切而未能忘情有深而未能遣故仆射羣公相知非不深也相期非不厚也然义有四海之重而无同方之感分有一面之深而非累叶之契故与夫昇华者其异乎嗟乎积潘杨之远好同河汾之灵液自置良友相依穷路是月秋也于时夕也他乡怨而白露寒故人去而青山迥不其悲乎盍各赋诗云尔
秋日饯别序
黯然别之销?悲哉秋之为气人之情也伤如之何极野苍茫白露凉风之八月穷途萧瑟青山白云之万里奏鸣琴则离鵾别鹤惊岐路之悲心来胜地则时雨凉风助他乡之旅思琴书人物冀北关西去马归轩云间日下杨学士天璞自然地灵无对二十八宿禀太微之一星六十四爻受乾坤之两卦论其器宇沧海添江汉之波序其文章玄圃积烟霞之气几神之外犹是卿云陶铸之余尚同嵇阮接光仪於促席直覩明月生天响词辩於中筵但觉清风满室悠哉天地含灵有喜愠之容丘也东西怅望积别离之恨烟霞直视龙蛇去而泉石空文酒求朋贤俊散而琴歌断门生饯别如北海之郡前高士将归似东都之门外研精麝墨运思龙章希存宿昔之资去启相思之咏
冬日羇游汾隂送韦少府入洛序
游汾胜壤楼船高汉帝之词卜洛名都城邑辩周公之迹仰天文而窥日月虽共光华凭地理而考山川即殊南北韦少府玉山四照珠胎一色纵横振锋颖之才吐纳积江湖之量子云笔札拥鸾凤於行间孙楚文词列宫商於调下牵?一命披林野而随班考绩三年指兰台而赴选移征驾背长亭地隔风烟人离岁月寒原冠盖既同斟桂之欢岐路风尘即断惊蓬之思下官诗书拓落羽翮摧颓朝廷无立锥之处丘园有括囊之所山中事业暂到渔樵天下栖迟少留城阙忽逢萍水对云雨以无聊倍切穷途抚形骸而何托於时氷霜裂地星象回天朔风动而关塞寒明月下而楼台曙各题一字传之两乡云尔
饯宇文明序
昔者王烈登山林泉动色嵇康入座左右生光岂非仙表足以感神真姿可以错物况我巨山之禀孤出昇华之丽清峙羣公之好善下官之恶俗接霓裳於胜席陪鹤辔於中轩俱拔出尘之标各仗专门之气烟霞用足江海情多言泉共秋水同流词锋与夏云争长虽扬庭载酒方趋好事之游而肆乐含毫请命昇迁之笔同抽藻思共写离怀
感兴奉送王少府序
八十有遇共太公晚宦未迟七岁神童与顔囬早死何益仆一代丈夫四海男子衫襟缓带拟贮鸣琴衣袖阔裁用安书卷贫穷无有种富贵不选人高树易来风幽松难见日羽翼未备独居草泽之间翅翮若齐即在云霄之上鸟衆多而无辩凤马羣杂而不分龙荆山看刖足之夫湘水闻离骚之客人贫材富罔窥卿相之门貌弱骨刚岂入王侯之宅王少府北辞伊阙南登湎山过我贫居饮我清酒一谈经史亚比孔先生再读词章何如曹子建山岳藏其迹川泽隐其形一旦覩风云千年想光景孔夫子何须频删其诗书焉知来者不如今郑康成何须浪注其经史岂觉今之不如古王少府乃可畏後生学问人也各为四韵共写别怀
别卢主簿序
林虑主簿清灵士也逹于艺明乎道诠柱下之理驳河上之义撮其纲统成其卷轴吾侪服其精博时议称其典要可谓贤人师古老氏不死矣夫灵芝既秀兰蕙同薰仙凤于飞鵷鸾舞翼何则物类之相感也况乎同得此义目击道存此仆所以望风投欵披襟请益展转於寤寐殷勤于左右诗不云乎中心藏之何日忘之然变动之不居乃聚散之恒理琴樽暂离山川有别惟高明之捧?属吾人之解带王事靡盬良时易失盍陈雅志各叙幽怀人赋一言同疏四韵云尔
送李十五序
夫人生百龄促膝是忘言之契丈夫四海交颐非赠别之资然乃想山川之遽违送归将远惜岁华之不待行乐无时於是辍离骖以少留敞幽亭之多暇山芳袭吹疑居兰室之中水树含香宛似枫江之上御沟新溜近入离弦宾舘余花遥催别酒既而荥波东注灞岸南登浮蚁倾而高宴终踆乌落而离宫散虽相思为赠终结想於华滋而素赏无暌盍申情於丽藻人为四韵各赋一篇
【英华此篇凡再见一称王勃送李十五序一称骆宾王饯李八骑曹序今两存之以俟知者】送白七序
天地所以间南北山川所以别风云阳舒隂惨觉造化之为劳日运星回恨良辰之不定白七官天台杰气地乳奇精当益友之龙头处通侯之鷰颔灵珠耀掌是琴酒之文人长劔横腰即风云之烈士属天象掩峻帝道徵奇吐词塲之珠玉作朝廷之鸾凤寰中握手得希代之英灵天下倾心尽当年之意气整秋驾驻春装背横溪之七曲对长亭之十里中情易感下调多愁送君当东陆之前逢我在北风之别嗟乎良友不追神交已远同人者少方见阮籍之眼青知我者稀不学冯唐之首白唯当远游絶壑旅思空山幽桂一丛赏古人之明月长松百尺对君子之清风既而花鸟争飞烟霞竞集青山高而望远白云深而路遥贵余以道谁能着後五十言赠子以言空有离前四十韵
送劼赴太学序
今之游太学者多矣咸一切欲速百端进取故夫肤受末学者因利乘便经明行修者华存实爽至於振骨鲠之风标报贤圣之言怀远大之举盖有之矣未之见也可以深慕哉且吾家以儒辅仁述作存者八代矣未有不久於其道而求苟出者也故能立经陈训删书定礼扬魁梧之风树清白之业使吾徒子孙有所取也大雅不云无念尔祖易不云干父之蛊书不云惟孝友于诗不云不如友生四者备矣加之执德弘信道笃心则口词废食忘寝涣然有所成望然有所伏然後可以托教义编人伦彰风声议出处若意不感慨行不卓絶轻进苟动见利忘义虽上一阶履半级何足恃哉终见弃於高人但自溺於下流矣吾被服家业沾濡庭训切磋琢磨战兢惕励者二十余载矣幸以薄伎获蠲戎役尝耻道未成而受禄恨不得如古君子四十强仕也而房族多孤飦粥不继逼父兄之命覩饥寒之切解巾捧?扶老擕幼今既至於斯矣不蚕而衣不耕而食吾何德以当哉至於竭小人之心申犹子之道饮食衣服晨昏左右庶几乎令汝无反顾忧也行矣自爱游必有方离别咫尺未足耿耿嗟乎不有居者谁展色养之心不有行者孰就扬名之业笾豆有践菽水尽心盍各赋诗叙离道意云尔
王子安集卷七

[book_title]卷八
<集部,别集类,汉至五代,王子安集>
钦定四库全书
王子安集卷八
唐　王勃　撰
表
上九成宫颂表
臣勃言臣闻帝机无朕道洽则时邕灵化不言功成则颂显伏惟陛下体元纂极模神建隧栋梁一气庭阶六合松轩夜警杳冥姑射之心茅殿晨凝寥廓峒山之驾臣沾风太上庇影华胥仰衢室而无阶候襄城而有地虽望卑平叔空勒景福之词而文谢子云愿竭甘泉之思谨凭天造辄贡九成宫颂二十四章攀紫墀而絶望叫丹阙而累息臣诚惶诚恐死罪死罪谨言
上拜南郊颂表
臣伏见总章元年十二月四日诏既清东寇将觐南岳甫资元勲旋窥大典伏惟皇帝陛下黼藻神器衔策睿图用天老之前机戮防风之後至为而不恃悬宝位於中宸卑以自居托灵符於上帝礼凝苍璧瑞溢玄圭紫旻降祜黄祗叶矩微臣学不照古才不旷时窥宇宙之神功覩郊禋之盛节时非苟迈怀雅颂而知归道不虚行想讴歌而有志岂与夫周传考室裁称栋宇之规汉奏甘泉未息嬉游之讽比兴衰於列代较驰骤於同衢而已谨凭天则辄贡拜南郊颂十章文不足奇意有遗美臣诚惶诚恐谨言
为原州赵长史请为亡父度人表
臣某言臣闻奉忠履义帝业所资昭德报功王风是切臣亡父故臣使持节都督丰州诸军事丰州刺史上柱国南康郡王士达往因隋季预奉皇初於时元洛未清双崤尚梗江淮海岳王公数十亡父身覊伪郑宠极戎庭扫千载之风云拥三河之士马情思奉顺义不图生绵越寇塲密归诚欵登太行而耀军则建德离心出函谷而扬麾则王充破胆天书屡降手勑仍存洎乎九服乂安四方无事谋臣出镇猛将临边西穷赤水之源东究青邱之境横戈北塞尽沙漠之风尘授钺南荒被?牱之矢石义形夷险迹遍疆塲分阃淹荣悬车遂礼虽死於牗下实怀天子之恩力尽方隅无媿忠臣之节今者归藏有日先远戒期陛下德被游?惠流枯骨高班厚禄已极於生前列鼓鸣箫复光於身後诚非毁灭所能投报但臣霜露之感瞻云垄而神销乌鸟之诚俯寒泉而思咽希开净福庶补穷埏伏惟陛下恢不次之恩録无涯之请使获从朝例赐许度人济沉识於昏涂拯亡灵於毁宅则陛下乾坤之施旣不隔於幽明微臣蝼蚁之心岂忘情於家国是所图也非敢望焉轻黩冕旒若坠氷谷
启
上从舅侍郎启
勃启一昨弟勋至奉命以宪台诗十首垂示气横霜署彩洞云扃绣衣兼藻肆之华白简控玄机之奥仙骢在驭践文路而驱神冠獬下临望词林而直指勃质惟茅艾名隔缙绅虚沾自出之荣每媿诸甥之列恩华曲被诲诱傍临识谢知音荣深覩奥虞韶忽奏听律吕而忘疲楚匣遥开仰光芒而不暇昔孔融之逢元礼罕赌高文王粲之谒伯喈终惭懿戚援今企古议德畴恩荷栗兼储悲欣两集但才非酷似攀宅相而多惭慕切如存临渭阳而增感不胜荷戴屏营之至
上武侍极启
勃啓勃闻玄螭掩耀光销赤堇之芒白鹤摧辉影灭青胡之宝繇是紫霄气耿指牛汉而忘归丹水神迷道骊泉而罔悔其有龙文已远轻图剸兕之功鱼目滥持自拟灵虵之色循荣览分朝闻夕可君侯缔华椒阁席宠芝扃粲貂冕於金轩藻龟章於玉署月开鸾镜怀精监以分形霜湛虬钟藴希声而待物吞九溟於笔海若控牛涔抗五岳於词峯如临蚁垤驰?雾谷忻逢紫岫之英驿思霞丘伫接青田之响勃北岩曲艺东臯下节攀翰苑而思齐傃文风而立至迹疲千里未陪丹毂之游叶契三英尚隔黄衣之梦谨凭洪贷辄録旧文轻敢上呈列之如右涓波有托望日谷以驰诚钟鼓无施伏雷门而假息谨启
又
勃启一昨不缘媒绍轻承盼饰祗宠相惊俯仰无地何则循方极弊尚亏风雨之间抚翼濡鳞犹失江湖之上况乎九天鹏术一代龙门荣枯舛致山川在目而可以追腾白日忘言於咫尺之书干突青云投迹於寻常之境徒以北林增秀弱翰知归东壑流谦纎鳍未已神交道合君侯昭片善之荣千载一时下走得长鸣之所是用谬凭高奬曲撰芜音游海无际过雷自讋虽黄金激愤指秦路而方穷苍璧惭恩伏焦原而未远谨启
上李常伯启
勃启勃闻杞林腾秀羽族知归阳谷流谦波臣有托然则朝光八圣尚欣牧竖之词道济五残未隔舆人之诵谨凭斯义辄呈宸游东岳颂一首当仁不让下走无惭於自媒闻善若惊明公岂难於知我龙门高远眇黄道而无阶爵里既投叫丹阍而有地伏愿蹔停左右曲流国士之恩广进刍荛俯息樵夫之议轻陈径捷?用彷徨
上皇甫常伯启
勃启一昨奉命令写新对台策及前後旧文谨凭国士之恩敢进舆人之颂窃以龙镳就路驽骏相悬鹊镜临春妍媸自远亦有飞霜匝地兰萧衔共尽之悲烈火埋冈玉石抱俱焚之惨然则知音罕嗣流水空存至宝不同荆山有泪君侯饰扬刍议提奬芜词白圭成再见之荣黄金定一言之重鹏飇既接仰云迳而将趋龙阪可登指星台而有望循襟佩德抚事知恩山岳有轻河汉无极谨启
又
勃启自恭陈薄技只奉话言咳唾成恩盼睐为饰征夫击节方思孤竹之风壮士寒心实有长杨之作谨凭严命轻呈乾元殿颂一首将冀导江至海常以笔札见知南馆西园遂与簪缨为伍德虽无尽攀骥尾而方遥生也有涯比鸿毛而非重谨启
上吏部裴侍郎启
勃启猥承衡镜骤照堦墀本惭刀笔之工虚荷雕虫之?殊恩屡及严命频加贲光耀於昏冥课宫商於寂寞进?惟谷忧喜聚门诚恐下官冒轻进之讥使君侯招过听之议贵贱交失恩爱两亏所以战惧盈旬迟逥改朔怀郑璞而增愧捧燕珉而自耻勃性惟懵昧识谢沉冥蒙父兄训导之恩籍朋友琢磨之义好学近乎智力行近乎仁知忠孝为九德之源故造次必於是审名利为五常之贼故颠沛而思远虽未之逮也亦有其志焉孔子曰言及之而不言谓之隐今者接君侯者三矣承招延者再矣抑亦可以言乎夫文章之道自古称难圣人以开物成务君子以立言见志遗雅背训孟子不为劝百讽一扬雄所耻苟非可以甄明大义矫正末流俗化资以兴衰家国繇其轻重古人未尝留心也自微言既絶斯文不振屈宋导浇源於前枚马张淫风於後谈人主者以宫室苑囿为雄叙名流者以沉酗骄奢为达故魏文用之而中国衰宋武贵之而江东乱虽沈谢争骛适先兆齐梁之危徐庾并驰不能免周陈之祸於是识其道者卷舌而不言明其弊者拂衣而径逝潜夫昌言之论作之而有逆於时周公孔氏之敎存之而不行於代天下之文靡不坏矣国家应千载之期恢百王之业天地静默隂阳顺序方欲激扬正道大庇生人黜非圣之书除不稽之论牧童顿颡思进皇谋樵夫拭目愿谈王道崇大厦者非一木之材匡弊俗者非一日之卫衆持则力尽真长则伪销自然之数也君侯受朝廷之寄掌熔范之权至於舞咏浇淳好尚邪正宜深以为念也伏见铨擢之次每以诗赋为先诚恐君侯器人於翰墨之间求材於简牍之际果未足以采取英秀斟酌高贤者也徒使骏骨长朽真龙不降衒才饰智者奔驰於末流怀真藴璞者栖遑於下列易不云乎言行君子之所以动天地失之毫厘差以千里书不云乎弊化奢丽万世同流余风未殄公其念哉嗟乎盖有识天人之幽致明国家之大体辨焉而不穷酌焉而不竭抱膝无闷盱衡自得彼悠悠小技焉足为君侯道矣自非奉闲宴接清谈未可一二言也然窃不自揆尝着文章非敢自媒聊以恭命谨録古君臣赞十篇并序虽不足尘高识之门亦可以见小人之志也伏愿暂停左右少察胸襟观述作之所存知用心之有地谨启
上明员外启
勃启侧闻金乌耸辔俯圆燧而抽光瑶兔浮轮候方诸而吐液斯则洪纎异数冥符造化之津高下相悬精契陶钧之表故知声同义合存长幼於三州理隔气殊置山川於一面神交可托风云於杵臼之间道不虚行泾渭於簪裾之列其有迹申知已投爵里於思齐事迫当仁抱龙泉而愿割虽荆山已峻多轻抵鹊之珍而渤澥方春敢进归鳬之景伏惟丈人珠躔降德铣社抽英河岳纵其神器烟霞发其符采江东第一家传正始之音日下无双誉重名流之首三冬文史先兆迹於青衿百里弦歌即驰芳於墨绶彭泽陶潜之菊胜气仍存河阳潘岳之花芳风遂远荣加从袂上清兰府之游宠夺攀轮更掌蓬山之务麟图缉谥定荣辱於三泉鵷合裁书考薰莸於四部既鹤鸣云路望俪朝端鸿渐星台俯谐佥议亷平誉号李宣伯之当官雅操绳时山巨源之称职加以文塲武库发挥廊庙之师琼树瑶林寥廓风尘之表一丘一壑同阮籍於西山一啸一歌列嵇康於北面词条郁雾遥腾驾日之隂辨锷横霜直上冲星之气鳬钟蓄韵闻片言而指掌鸾镜悬心见一善而明目情源九派士流欣满腹之期德宇千门词人有庇身之望方当坐谈帝席雄视羣公岂徒比迹天府雌伏郎官而已哉勃崇徽启绪盛德传家承太子之仙宗析将军之远系朱轮在汉列高士於三台青盖浮江扈平王於七姓遗风旧烈尚存清白之基祖德家声代有纵横之目及金陵东覆玉马西奔髦头杰起文儒继出凤鸣朝日萧森烟雨之标龙跃云津盘礴江山之气虽雄名雅誉随朔野而扬声而华冕雕轩比南风而不竞陈太丘之积善羔鴈成羣谢车骑之余芳兰荪不替趋庭洽训共歌朱萼之篇避席承欢犹守青箱之业尝谓酣神北阜籍春渚而忘归动影南棂坐秋山而长往不意兰臯独啸轻交委鹤之书芝涧行谣坐辱飞龙之使年殊贾谊仰宣室而方同业谢刘繇俯长途而遂恧塞上浮云之迹空倦吴山随侯明月之珠终悲暗室岂不知拂衣长谢林泉多迈俗之因安枕有余庙堂非养高之所松楹坐月临黛壑而遐征桂席攀风附青嵓而自足而欲俛首屈膝逡巡多士之林吊影惭?肮脏文昌之府徒以牛蹄已倦临文壑而骧鳞羊角可逢想高衢而抚翼忝名国士方叨智伯之恩挥迹奉常冀雪公孙之耻识正平於处士虽在孔融期仲容於望外终资许允犹恐先驰折翮频惊鶂路之风再举枯鳞空击龙门之水丈人借以顔色资以恩波垂雅契於长年叙情交於累代情加倒屣知步顷之生光礼极升堂觉声名之有地是用俯抽丹思上渎清颜镂殊奬於肝胆衔德音於咳唾懦夫增气先歌易水之风壮士投心思赴吴宫之火恩崇命浅瞻吕梁而可泛山高海深涉孟门而何险谨启
上许左丞启
勃启自违阻恩华婴缠风恙守愚空谷歛迹仙台同卫玠之虚羸谈非正始愧刘桢之逸气卧似漳滨朝野既殊风猷遂隔望芝兰之渐远觉鄙恡之都生所以暂下松丘言游洛邑永怀前惓逡巡元礼之门延首下风匍匐文章之府实愿稍捐人事少奉清言质儒释之幽疑访空玄之极境愿闻者道敢披江海之心祈进者荣非慕轩裳之重虽齿絶位殊空尘左右而道存目击岂隔形体轻陟阶堂伏深悸越谨启
上郎都督启
勃启勃闻古之君子重神交而贵道合者以其得披心胸而尽志义也是以叔牙苟在管仲分多而不贪无知尚存陈平受谤而非罪何则达其趣者能申其迹收其大者能让其细也今勃东鄙之一书生耳少怀耿亮颇慕高烈俛仰相得则屠博可游造次不谐则轩冕异路蒙君侯国士之遇受君侯长者之礼缱绻谈谑殷勤诲诱今有情而不告是不尽也有窘而不托是有疑也将恐季布无侣於後叶孙膑独称於前古嗟乎可以竭诚矣敢不尽言乎勃家大人天下独行者也性恶储歛家无儋石自延国谴远宰边隅常愿全雅志於暮齿扬素风於下邑而道里夐遥资粮窘鲜秩寡锺釡债盈数万此勃所以侧目扼腕临深履薄庶逢知已之厚以成大人之峻节也古人有言富观其所与贫观其所取又曰损有余补不足於君侯何如哉然则定其交而後求敢无愧巳易其心而後语夫何饰焉赈给之义既惟其常厚薄之差伏希俯访轻尘视听倍增兢惕
王子安集卷八

[book_title]卷九
钦定四库全书
王子安集卷九
唐　王勃　撰
书
上刘右相书
盖闻圣人以四海为家英宰与千龄合契用能不行而至春霆仗天地之威以息相吹时雨郁山川之兆故有玄蛟晩集凭鹤鼎而先鸣苍兕晨惊运龙韬而首出并能风腾雾跃指麾成烈士之致蠖屈虬奔谈笑坐羣卿之右未知越苍海弃行间排紫微谒天子於是遭不讳之主拥非常之位龙章凤黻照其前锵金鸣玉叠其後三灵叶赞超然奉天下之图四海承平高步取寰中之托君侯之富贵足矣圣朝之付遇深矣故知阳侯息浪长鲸卧横海之鳞风伯停机大鹏铩垂天之翼及其投形巨壑触丹浦而雷奔假势灵飇指青霄而电击神气洋洋谓鳞翮使之然也殊不知两仪超忽动止系於无垠万化纠纷舒卷存乎非我是以陈平昔之智士也俯同降卒百里奚曩之达人也亲为饿隶当其背强敌转康衢雄虑耿於风云危途迫於朝夕岂自期荣称相府西藩专虎据之图宠冠斋坛东向举熊飞之策顾盼可以荡山岳咄嗟可以降雷雨遂令用与不用是非於楚汉之间知与不知得失於虞秦之际故死生有数审穷达者系於天材运相符决行藏者定於已君侯足下可不谓然乎借如勃者眇小之一书生耳曾无钟鸣鼎食之荣非有南隘北阁之援山野悖其心迹烟雾养其神爽未尝降身摧气逡巡於列相之门窃誉干时匍匐於羣公之室所以慷慨於君侯者有气存乎心耳实以四海兄弟齐远契於萧韩千载风云托神知於管鲍不然则荷裳桂楫拂衣於东海之东菌阁松楹高枕於北山之北焉复区区屑屑践名利之门哉至尊以揺河徙岳之威当立地开天之运圣人有作羣材毕举星辰入仕揖让朱鸟之门风雨称臣奔走苍龙之阙方欲停旒金室引成康於已任辟广瑶林复尧舜於兹日可谓明明穆穆尽天子之容貌矣抑尝闻之丹山九仞烟峯非数篑之功紫极千门云台俟万楹之力故天下至旷神器不可独专天道无私玄勲有待而立书曰元首明哉股肱良哉好问则裕自用则小况掌万国之权受一人之宠动见臧否言知利害君侯足下何时易耶虽有大命不资童子之言而恭此小心敢进狂夫之说伏见辽阳未靖大军频进有识寒心羣黎破胆昔明王之制国也自近而及远先仁而後罚徵实则效存徇名则功浅是以农疏千里仅踰重石之乡禹截九州不叙流沙之境岂才不及而智有遗哉将以辨离方而存正功也虽至人无外甲兵曜天子之威王事有征金鼓发将军之气而长城在界秦汉所以失全昌巨海横流天地所以限殊俗辟土数千里无益神封勤兵十八万空疲帝卒惊烽走传骇秦洛之甿飞刍挽粟竭淮海之费於是乘奸放命者出绳纆以生威因公挟私者入闾阎而竞法虽一物失所泰阶延旰食之忧而百战方雄中国鲜终年之乐图得而不图失知利而不知害移手足之病成腹心之疾征税屈於东西威信蹇於表里语曰胜之不武不胜为辱天下之责四面至矣诚可远凝高策上荐忠言决人事於去就合天情於终始遂令囬麾转檄背青丘而骛列障分亭巡苍波而守昔者齐侯以力方城为楚国之辞虞帝崇文苖人失洞庭之险况乎仗德绥乱以直乘邪明逆顺之端耸华夷之望虽复舳舻沸海旌旗触天铁山四面金城千里亦不能为敌人计矣此君侯之未谕一也盖闻星逥日运御洪荒者贞夫一电照风行制寥廓者归乎静易曰复其见天地之心乎语曰动之斯和绥之斯来是知源洁则流清形端则影直大道起而仁义息神化周而市狱定虽复体元立敎眚灾耀知远之书顺时宰物宥罪发精微之典而况浇风易渐淳化难归孔明耿介於当朝子舆殷勤於易篑盖有繇也伏见边凶尚梗殊恩屡发亡命山泽者日月相趋朝脱桎梏夕还囹圄奸徒抱袂因时立侥幸之谋顽夫顿足中路纡吁嗟之惨皆繇寛胜於猛人迷所习劝沮不彰廉耻相冒亦有公卿失职耻受珪符之任郎官有衅俯舍铜墨之荣又焉可以宏奬风流抑扬衆务者也且夫朽索充覊不收奔马之逸轻緍振网或随吞舟之势况非常之化方洽於齐人无妄之思乃及於羣小将恐匡衡管仲【阙】灵沼於下泉矣古之善为国者不然信赏而必罚道德而齐礼泽配云雨而无曲惠威匹雷霆而絶私戮交书耸币仗慈厚之师投金散璧树仁明之长故虽开衢室盖明堂亦将四三皇而六五帝矣此君侯之未谕二也盖易曰天地之大德曰生圣人之大宝曰位何以守位曰人何以聚人曰财是知发挥地利农桑启其业振荡天功泉贝流其用伏覩前制屡扰亊非画一廛市萧然人情怪动夫补简并用未尽交易之宜轻重齐行适启兼并之路於是连闤掩闠者闭肆而乘其屈布衣韦带者阖门而受其困五方竞爽务浅术以相雄百郡争胜驱末技而成弊田夫织妇衣食鲜终朝之给巨驵洪商舆马挟封君之势盖有繇来矣故曰国储阙於九载则公上无所给家廪乏於三年则妻子非其有夫隂阳覆逆天地之常数百六运穷尧汤所不免一旦洪泉决地大旱焦山风雨於一岁之间霜雹於数州之境繁运广役首尾於中外沓税增徭日夕於都鄙燮隂阳者将何以处之一夫窃议公之盛德亏矣愚谓严程峻法絶轻陋之货则奸熔之源塞矣沿风正典重耕耘之务则邪嬴之计沮矣然後远弘教旨大变流俗法立有犯而必施令出唯行而不返违公窃铸者具五刑之戮因时力田者悬一命之赏不然则贾生晁错复流涕而言矣此君侯之未谕三也嵩衡不拒细壤故能崇其峻江海不让纎流所以存其广是以星台晓辟上台忘吐握之劳月殿宵兴中宇轸山林之慕知夫御天下者必待人也诗曰济济多士文王以宁未见君子忧心如醉伏见皇明远烛帝采遐宣张乐岱郊腾勲社首徵廉察孝瑶坛虚不次之阶署行议年璿检动非常之诏天下可谓幸甚矣於是友月朋霞之客背青臯而至冯唐颜驷之才排紫阁而集夫岂知终始异数泾渭同流萝薜失图簪缨解体惜哉羣英雾散名侯招蔽善之嫌天下雷同君子鲜长鸣之地而欲招絶足致真龙难矣此君侯之未谕四也易曰拔茅茹以其彚征吉岂非顺物不若招类报国不如进贤阳事昇而雨露归隂驾凝而风霜厉莫不观时有记抚气相求穷则独善其私达则兼善天下而利巳疵物者以自任为身谋知进忘?者谓专荣而得计岂知夫尺波易谢寸晷难留陵谷好迁乾坤忌满君侯足下出纳王命升降天衢激扬凤扆之前趋步麟台之上亦复知天下有遗俊乎夫心之精微口不能言也言之微妙书不能文也伏愿辟东阁开北堂待之以上宾期之以国士使得披肝胆布腹心大论古今之利害高谈帝王之纲纪然後鹰扬豹变出蓬户而拜青墀附景抟风舍薹衣而见绦阙幸甚斯不为难矣庶几乎麑卵不弃终感玄枵之精骏骨时收或致飞黄之锡书生王勃死罪死罪再拜
上绦州上官司马书
月日龙门百姓王勃再拜奉书於司马上官公足下盖闻灵化出於窈冥帝图寄於寥廓圣人生而万物睹太阶平而四国会故曰有非常之后者必有非常之臣有非常之臣者必有非常之绩至今雷奔雨啸风旋电转拾青紫於俯仰取公卿於朝夕云台迫汉南宫列元宰之图霜戟罗门北阙据名臣之第尝见之矣至若时非我与雄略顿於穷途道不吾行高材屈於卑势孔宣父之英达位未列於陪臣管公明之杰秀名仅终於郡属有时无主贾生献流涕之书有志无时孟轲养浩然之气则亦有焉岂非妙造无端盛衰止乎其域神期有待动静牵乎所遇向使太公失於周伯则旗亭之屠父韩信屈於萧何则辕门之饿隶又焉得鹰扬豹变吐纳风云者哉故曰知与不知用与不用观夫得失之际亦穷达之有数乎其有邀时誉忘廉耻徇苟得设向背於朝廷立纵横於势利举三寸之舌屈辱豪门奉咫尺之书逡巡下席皆自谓材足以动俗智足以济时钟鼎辉其顾盼冠盖生其籍甚岂知夫四海君子攘袂而耻之乎五尺微童所以固穷而不为也此盖庄周有言所以得意而忘象得象而忘言语曰谈何容易易称书不尽言知谈之不易而欲言之尽以是思之良可知矣下官者康衢之贱耳尝闻阙里之言颇挂平舆之目岂不知尘形俗状游水镜而多惭抱鼓援鼙过雷门而自失而欲刻鹄饰鳬唐突扃钥者邪徒以登山泛海庶测高深执炬传萤希增日月三奔九合下官闻管仲之风千载一时君侯受鲍卿之托是敢陈其径庭不然则秋风明月西江留独往之因桂峤松岩南山有不羣之地矧区区者而重高明之阃阈哉君侯极天分构振琼树而韬霞带地疏源握珠胎而冠月鳞轩羽殿瑶台降卿相之荣鹊仰蝉簪金社发公侯之始青臯独唳望鸿渐而翻云丹穴高鸣对鵷池而矫雾严助以贤良待诏未厌承明汲黯以方正拾遗终荣卧理藩维克振既参来暮之歌邦国不空自有康沂之相加以雄材广度散琬琰於胸怀逸气遒文运风霜於掌握迫青霄而构舍烟霞之涯涘莫寻振沧渤以流谦江汉之波澜未测耀灵桂於赵席垂棘知归辩羣籁於庄轩悬匏自托宾阶夕敞清河销骥絷之虞虚榻晨披元礼得龙驱之地方当翊赞宸极羽仪台屏岂徒偃仰州县劳事藩庭而已哉借如仆者言不满於乡党声不出於堂阈东海取乐於箪瓢南山毕志於文史餐花佩叶入兰室而谈玄挹露攀霞坐松扃而啸逸扬子云之澹泊心窃慕之嵇叔夜之逍遥真其好也未尝露才扬已饰小智以惊愚假势凭时托中人而树迹遍游天下寒心於将相之门独守太玄侧身於名利之境尝谓奉琴巵於北牖咏诗礼於南陔坐商洛而折云英临江湖而采烟液生愿毕矣而属鸾扃停逸频虚不次之阶鹤板徵贤累发非常之诏天下有道吾岂匏瓜承达人一顾之荣辱公车再辟之礼平津侯之博物终屈奉常贾大夫之才名犹逢绦灌况庸者而可免於此乎君侯要津先据图海盛於当时下官覆篑方勤为山始於今日虽陵深谷变终非入室之宾而昼咏宵吟敢预升堂之列夫以幽明不测尺标见天下之心巨细相倾寸管合羲舒之度岂非道存斯贵理在必亨霸略近发於舆歌皇图不隔於刍议故有荣枯絶等奉推毂而欣然年势不侔受分庭而罔愧风规可接惟君侯体之今古未殊则下官愿矣常恨霜松列涧万寻无罩月之期露草滋山寸茎有梢云之望斯则声实困於兼济才位难於俱立况乎地势不足以夸俗容貌不足以动人遑遑薮泽安足以奉高明之咳唾也所冀蝇阶贱质附云足而追飇蚋序轻姿托霜毛而絶海委名励巳蛟镡申独断之能偶迹当仁骊珠鲜闇投之惧天衢可望指鹏程而三休巨壑难游伏龙门而一息勃死罪死罪
为人与蜀城父老书
盖闻天地作极不能迁否泰之期川岳荐灵不能改穷通之数岂非圣贤同业存乎我者所谓才荣辱异流牵乎彼者所谓命是以龙骧凤峙【一作翥】伊周成翊赞之功含糗羮藜颜冉困栖迟之病或先号而後笑或始吉而终凶事不可量功未必定则知洪涛未接长鲸多陆死之忧层风未翔大鹏有云倾之势池鰌井鲋亦将鼔鳞而轻之田鸠野鷃亦将骞翮而侮之及冲溟渤接扶揺吹波则江汉倒流腾气则虹霓掩彩摩赤岸负苍天然後知其力焉吁韩信之无津也昌亭之一饿夫耳马卿之失路也临卭之一食客耳武不足以服衆文不足以动时长剑屈於无知洪笔沦於不用洎乎雄图蹑运至尊纳背水之谋丽藻昇朝天子赏淩云之作威加海岳声振廊庙彼淮隂之侠少成都之遗老也又焉能知远近哉是以监物於肇不於成赏士於穷不於达是知卞和之得玉也精存於岸谷之间张华之得剑也气发於星辰之际夫岂琢磨成器然後知其宝剸斵为能然後知其用哉仰惟乡耆等并玉山高族金堤胜侣列子弟於千城耀衣冠於百代或以风云去国公孙跃马之年钟鼎从王诸葛攀龙之日门庭相接雕甍将绮栋连陈机杼相和凤摄将虬梭交响金浆玉馔食客三千緑帻青裳家僮数百冲襟渺识人多江汉之灵丽藻华文代有云渊之气北斋开敞南馆虚闲诗酒同归琴书合契忘机得意耻嵇阮之交疎虚席延宾恨原尝之客少实烟霞之薮泽风月之津梁者乎刘仲文之远识不以乾没诣梁城闵仲叔之高风不以口腹累安邑虽其已没生气犹存况乎属宇宙之明当天下之泰不能俯拾青紫高视缙绅攀北极而谒帝王入南宫而取卿相脇肩侧足求哀锺釜之间低首俛眉取济升斗之末嗟乎诚下官所以仰天汉而郁拂临江山而慷慨者也但时可以未遇道可以未行志愿可以未成功业可以未就古之才足以辅王业蹑迹屠钓之间功可以济巨川藏身版筑之下百里奚之负贩陈汤之丏贷而况於庸者哉此仆所以骏奔於顾盼之余自致於恩光之末也且夫精诚所感尚动神明意气相交岂惭车马倘能投心季子遥存素紵之恩援手应侯先致绨袍之赠岂人之情也能无报乎方今白藏绍序朱律谢期天高而林野疎候肃而江山静轻蝉送夏惊晩吹於风园旅鴈乘秋动宵吟於露渚丝纩成於南亩秔黍被於东阡时计有储愿履多福下官薄游绵载飘寓淹时欢踬相仍忧虞自积陟梁鸿之峻岳何暇长謡临阮籍之长途唯知恸哭庶凭賙给以济飘危轻诉短怀伫流嘉耗
又
蜀都广镇岷?奥壤山分玉宇水向金陵景贶有期英灵间出荣问休畅幸甚幸甚夫神有可迫渌波惊七柱之音道有可符玄霜扣九钟之节岂道穷精秘妙听察於无声理实杳冥玄应通於不测波流柱响波无入柱之因霜落钟鸣霜非扣钟之具况乎言忘意得臭味相求目击道存神明已接郑侨之逢吴札无谓殊方阮籍之对嵇康自然同气仆虽不敏尝从事於斯矣尝谓薰莸不共器枭鸾不比翼是以类乎方者按风云於千里乖乎类者起山川於一面抑尝闻之士之生也其迹可摈而道不可藏其身可辱而志不可夺其有拂衣投臂遯形沧海之隅裂裳裹足独立高山之顶量腹而食度身而衣以钟鼎为刍豢以衣冠为缧絏方欲策鸾凤而抚云英鞭虹霓而采烟液其次排玉阙指金门成贾谊之谟树终军之策因机入务怀素将相之门沐露沾霜拥篲公侯之室然则拾青紫於旦暮取功名於俄顷演文物而动寰中腾声名而振天下若下官者可谓惭二途矣而敛手长揖强颜高视低心於蹇踬之辰忍耻於恓惶之日哉渭滨留钓鹰 扬之业未萌缁源滞牧鸿渐之资盖寡及其攀穹运接灵期乘云雷而清八极和隂阳而调万品则知冥机所运吉凶於倏忽之间玄命所移飞伏於斯须之际日月自至聊复尔耳方今炎飇谢节爽候关辰风高而宇宙清霜下而亭郊肃归云止鴈流曙响於东津落照开鸿写晴规於北岸萤疎夕砌蝉促朝林感序缘情登高寄赏仆一违秦陇再革炎凉戒征轴而无因指归途而有倦故乡超旷层山重复吴宫尚远频惊去燕之心楚峡犹赊已下闻猿之泪徒以风猷未隔道义相存幸承知已之心稍缓他乡之思昔虞公再见悬光白璧之前季布一言犹定黄金之诺况交已成於杵臼道已茂於金兰希照穷途远流嘉贶若使恩裁口腹空留安邑之宾惠阙始终取恨昌亭之客
与契苾将军书
昊天不忱哲人终否毕公逝矣伤如之何敬想情则懿亲义惟良执非夫人之为恸其谁为恸乎仆与此公早投交契夷险之际终始如一常思并建忠孝之蹟共申家国之雠壮志不就古人所悲何图一旦长诀呜呼哀哉管仲不存叔牙空在子皮已丧子产何依兴言追昔良增痛悼适得韦四郎书具承大郎雅意知欲以此公碑志托之下走夫抚今怀昔理寄斯文旌德叙功事属知巳是以子期幽思感叔夜之形言伯喈雄藻待林宗而无媿下走虽不敏幸托深期此而不为谁当为者但恐位卑先逹才非拔萃虚承厚睠不副高闻谨遣舍弟勋往面取进止临书啜泣惨惶不次
上百里昌言书
勃言乡人奉五月一日诲子弟各陈百里之术宣於政者承命惶灼伏增悲悚勃闻古人有言明君不能畜无用之臣慈父不能爱无用之子何则以其无益於国而累於家也呜呼如勃尚何言哉辱亲可谓深矣诚宜灰身粉骨以谢君父复何面目以谈天下之事哉所以迟逥忍耻而已者徒以虚死不如立节苟殒不如成名悔过傥存於巳为仁不假於物是以孟明不屑三奔之诮而罢匡秦之心冯异不羞一败之失而摧辅汉之气故其志卒行也其功卒就也此言虽小可以喻大此勃所以怀既往而不咎指将来而骏奔割万恨於生涯进一篑於平地者今大人上延国谴远宰边邑出三江而浮五湖越东瓯而度南海嗟乎此皆勃之罪也无所逃於天地之间矣然勃尝闻之大易曰人之所助者信也天之所助者顺也是以君子不以否屈而易方故屈而终泰忠臣不以困穷而丧志故穷而必亨今交趾虽远还珠者尝用之矣书不云乎弗虑胡获弗为胡成不胜愤激之至谨上百里昌言一部列为十八篇分为上下卷庶竭私欵少禆公政追思罪戾若投氷谷谨奉言疏不备勃再拜
王子安集卷九

[book_title]卷十
钦定四库全书
王子安集卷十
唐　王勃　撰
论
三国论
论曰汉自顺桓之间国统屡絶奸囬窃位阉宦满朝士之蹈忠义履氷霜者居显列则陷犯忤之诛伏闾巷则婴党锢之戮当是时也天下之君子扫地将尽虽九伊周十稷契不能振已絶之纲举土崩之势明矣嘉平中大黄星见楚宋之分辽东殷馗曰其有真人起於谯沛之间以知曹孟德不为人下事之明验也先时秦帝东游亦云金陵当有王者兴董扶求出又曰益州有天子气从兹而言则长江剑阁作吴蜀之限天道人谋有三分之兆其来尚矣然废兴有际崇替递来每览其书曷能不临卷而永怀抚事而伊郁也尝试论之曰向使何进纳公业之言而不追董卓傕汜弃文和之策而不报王允则东京焚如之祸关右乱麻之屍何繇而兴哉至使乘舆蒙尘於河上天子露宿於曹阳百官饥死於墙壁六宫流离於道路盖繇何公之不明贾翊之言过也於是刘岱乔瑁张超孔伷之徒举义兵而天下响应英雄者骋其骁悍运其谋能海内嚣然於兹大乱矣袁本初据四州之地南向争衡刘景升拥十万之师坐观成败区区公路欲居列郡之尊琐琐伯珪谓保易京之业瓒既窘毙术亦忧终谭尚离心琮琦失守其故何哉有大贤而不能用覩长策而不能施便谓力济九区智周万物天下可指麾而定宇宙可大呼而致也呜呼悲夫余观三国之君咸能推诚乐士忍垢藏疾从善如不及闻谏如转规其割裂山河鼎足而王宜哉孙仲谋承父兄之余事委瑜肃之良图泣周泰之痍请吕蒙之命惜休穆之才不加其罪贤子布之谏而造其门用能南开交趾驱五岭之卒东界海隅兼百越之衆地方五千里带甲数十万若令登不早卒休以永年神器不移於暴酷则彭蠡衡阳未可图也以先主之寛仁得衆张飞关羽万人之敌诸葛孔明管乐之俦左提右挈以取天下庶几有济矣然而丧师失律败不旋踵奔波谦瓒之间覊旅袁曹之手岂拙於用武将遇非常敌乎初备之南也樊邓之士其从如云比到当阳衆十万余操以五千之卒及长坂纵兵大击廓然雾散脱身奔走方欲远窜用鲁肃之谋然投身夏口於时诸葛适在军中向令帷幄有谋军容宿练包左车之计运田单之奇操悬军数千夜行三百辎重不相继声援不相闻可不一战而擒也坐以十万之衆而无一矢之备何异驱犬羊之羣饵豺虎之口固知应变将略非武侯所长斯言近矣周瑜方严兵取蜀会物故於巴丘若其人尚存恐玉垒铜梁非刘氏有也然备数困败而意不折终能大启西土者其惟雅度最优乎武侯殁刘禅举而弃之覩谯周之懦词甘忿愤而忘食闻姜维之立事又慷慨而言憙惜其功垂成而智不济岂伊时丧抑亦人亡乃知德之不修栈道灵关不足恃也魏武用兵髣髴孙吴临敌制奇鲜有丧败故能东擒狡布北走强表破黄巾於夀张斩眭固於射犬援戈北指蹋顿悬颅拥斾南临刘琮束手振威烈而清中夏挟天子以令诸侯信超然之雄杰矣而弊於褊刻失於猜诈孔融荀彧终罹其灾孝先季珪卒不能免愚知操之不怀柔巴蜀砥定东南必然之理也文帝富於春秋光膺禅让临朝恭俭博览坟籍文质彬彬庶几君子者矣不能恢崇万代之业利建七百之基骨肉齐於匹夫衡枢委乎他姓远求珠翠废礼谅闇之中近抱辛毗取笑妇人之口明帝嗣位继以奢淫征夫困於兵革人力殚於台榭高贵乡公明决有余而深沉不足其雄才大略经纬远图求之数君并无取焉山阳公之坟土未乾陈留王之宾馆已启天之报施何其速哉故粗而论之式备劝戒俾夫来者有以监诸者焉
八卦卜大演论
昔者圣人之作易也始画八卦以通神明之德以类万物之情以为分太极者两仪也分四象者八卦也成八卦者十六将也司八卦者十二月也分十六将者三十二候也分十二月者二十四气也分三十二候者六十四卦也司二十四气者三十六旬也进退於三百六十六日屈伸於三百八十四爻往来飞伏之理尽矣其孤虚消息之端极矣三才之道不可不及也五行之义不能复过也翕之以幽明张之以寒暑会之以生死申之以去就祸福生焉吉凶着焉成败行焉逆顺兴焉贤者识其大者远者不贤者识其小者近者奉之者则顺背之者则????圆立者称圣偏据者号贤尝试论之曰三才易之门户也八卦者易之径路也引而伸之终於六十四卦天下之能事毕矣陈而别之极於三百八十四爻天下之微理罄矣夫隂阳之道一向一背天地之理一升一降故明暗相随寒暑相因刚柔相形高下相倾动静相乘出入相藉泯之者神也形之者道也可以一理徵也可以一端验也故天尊则地卑矣水湿则火燥矣山盈则泽虚矣雷动则风适矣是以天下有风可以姤矣则地中有雷可以复矣天下有山可以遯矣则泽上於地可以临矣天地不交可以否矣则天地既交可以泰矣风行地上可以观矣则雷行天上可以大壮矣山附地上可以剥矣则火附天上可以大有矣风行水上可以涣矣则水在地上可以比矣雷出地奋可以豫矣则风行天上可以小畜矣雷之与水可作解矣则风之与火可以家人矣雷在风上可以恒矣则风在雷上可以益矣风在地下可以升矣则雷在天下可以无妄矣风在水下可以井矣则雷在火下可以噬嗑矣风在泽下谓大过矣则雷在山下可为颐矣雷在泽下可以随矣则风在山下可为蛊矣泽上有水可为节矣则山下有火可为旅矣雷在水下可为屯矣则风在火下可为鼎矣水在火上可为既济矣则火在水上可为未济矣泽中有火可以革矣则山下有水可为蒙矣火在地下可以明夷矣则水在天下可为讼矣地下有水可为师矣则山下有火可为贲矣泽上於天可为夬矣则泽下有水可为困矣山下有天可以为大畜矣则泽下有地可以为萃矣以山在泽上可为损矣则泽在山上可为咸矣泽上有火可为暌矣则山上有水可为蹇矣上天下泽可为履矣则地下有山可为谦矣泽上有风可为中孚矣则山上有雷可为小过矣山上有风可为渐矣则泽上有雷可以归妹矣此天地以对成之义隂阳反合之理故卦相次则反爻以成义易之八卦是也八八相生则错卦以兴理因而重之是也故圣人之道可纵焉可横焉可合焉可离焉逆而陈之未尝逆焉顺而别之未尝顺焉三画以变虽天地之数可无韬也九六相推虽万二千五百之浩荡不能踰於三百八十四三百八十四之纠纷不能踰於六十四重之以六十四不能过於八卦张之於八卦不能过四象纪之两仪两仪之理达而太极得矣故古往今来寒进暑退死生乱动是非誊结未尝非两仪也而未尝离太极也故曰有寒有暑则两仪不废也无思无为则太极未尝远也见之则两仪忘之则太极夫然故不舍二求一未尝离动以求静未尝离动以达静也有可有不可非圣人之谓也无可无不可是夫子之心也然天下之理不可穷也天下之往不可尽也有穷尽之地者其唯圣心乎有穷尽之路者其唯圣言乎故据沧海而观衆水则江河之会归可见也登泰山而览羣岳则冈峦之本末可知也是以贞一德之极权六爻之变振三才之柄寻万方之动又何往而不通乎又何疑而不释乎故孔子曰必也正名乎名者义之本也非圣人孰能正之哉若抑末执本研精覃思非圣人之书则不读也非圣人之言则不取也庶几乎神明之德可通乎万物之情可类乎本未之思也夫何远之有君子可不务乎哉
平台秘略论十首
孝行一
论曰昔之列桐珪建茅土者非一君焉至於孝思可称仁风茂着存乎缃牒十一而已岂非生於深宫之中长於妇人之手膏盲积乎骄慢情奔沦乎嗜慾呜呼有国有家者可不诫乎
贞修二
论曰美哉贞修之至也或抗情激操仗清刚而励俗或理韵和神抱直方而守道或旌奇表善擢才於不次之阶或剖滞申嫌措辞於难犯之地并能以礼昇降以时舒卷既明且哲以保其身盛矣哉原夫御俗裁风变彞伦者寄乎直全身远害得随时者存乎变夫然故进不违义退不伤生清贞静一保其道委迤屈伸合其度易曰君子或出或处或默或语天下何思何虑同归而殊途百虑而一致此之谓也
艺文三
论曰易称观乎天文以察时变传称言而无文行之不远故文章经国之大业不朽之能事而君子所役心劳神宜於大者远者非缘情体物雕虫小技而已是故思王抗言词赋耻为君子武皇裁勅篇章仅称往事不其然乎至若身处魏阙之下心存江湖之上诗以见志文宣王有焉
忠武四
论曰隂阳代兴刚柔合运威恩参用以成化文武相资以定业况乎康侯自我宗子维城者乎城阳之权略明决卒摧吕氏之变任城之志意刚断实启有魏之业盖有助焉陈思雅怀忠勇义形家国表奏永昌洞晓兵数绩着疆塲长沙武陵亦足云也
善政五
论曰东平以盛德匡时大兴礼乐齐献以至亲统物光济中外淮阳安定峻必行之典安陆扶风深受遗之泣能义形家国理极忠贞使黄河如带垂芳不朽盛矣乎守方雅以调蕃政用公直而掌朝论昂然直上凛有生气衡阳太原亦足云也
尊师六
论曰前史称良药苦口而利於病忠言逆耳而利於行岂非事情竭於不顾主色期於难犯中人以下罕免斯累其有抗辞必尽忠烈横匪石之心闻善若惊君王动顺风之请相须之际良可咏也清河之恭慎真恳雅为
上引圣朝下托师傅和矣哉
褒客七
论曰原夫重艺尊师登奇伫逸道存万里神交一面故有推轮拥篲寡人忘千乘之荣越席分庭上才当四海之礼斯实藩邸之盛事间平之用心也而有矫情役智扬逸名利之间窒隙蹈瑕乾没英翘之地便辟脂韦饰其迹甘言巧辞运其辨假君王之顾盼用君王之威福传曰好善而不择人则前代有以之倾矣至於兴谐文雅赏尽烟霞月庭广辟风闺洞敞西园故事下兰坂而宵歌东苑遗尘坐槐庭而晓赋折旋书艺之园翺翔儛咏之隙洋洋乎亦为乐之一方也
幼俊八
论曰夫滥觞悬米翻浮天动地之源寸株尺蘖擢捎云蔽景之干岂非积微成大陟遐自迩易曰山下出泉蒙君子以果行育德故考其前事备之於篇
规讽九
论曰夫陵谷好迁乾坤忌满哀乐不同而不远吉凶相反而相袭故有全中率行用心於不争之塲杜渐防危投迹於知几之地昔之善持满者用此者也谚曰祸不入慎家之门前代有以之兴矣至若中山激难重存亲礼武陵变色复延情爱子建之陈辞贡愤长沙之发对因机虽亦各达其心未若洪庆之希声也
慎终十
论曰诗云靡不有初鲜克有终若夫东平之奉宪遵约耿介原陵之奏中山之见贤思齐殷懃濮阳之托庶几乎可谓慎终矣至子尘之奉行文处中慰之远述河间陈思尅已并未易诬也【子尘以下多讹误】
王子安集卷十

[book_title]卷十一
<集部,别集类,汉至五代,王子安集>
钦定四库全书
王子安集卷十一
唐　王勃　撰
颂
乾元殿颂【并序】
臣闻鹏霄上廓琼都开紫帝之庭鳌纪下清珍野辟黄灵之馆兼山配极照鸾阙於霞标荐水涵元湛骊宫於雾壑斯则神徵语恠功潜鸟迹之初理涉非经道昧鹑居之始授凤书而稽碧落仙构罕存按龟籙而质黄图金模间起粤若风移处闇增巢恢火运之机业拒向明上栋括河图之奥三堦布政咏匪日於灵台百堵陈诗颂斯干於考室亦有黄轩瞰月樵门颓九洛之功璿闼排烟牧野构三河之酷御燕台而临北极缺王度於祈招列云阁而拒南山陨皇谟於轵道然则卑宫丧礼采椽轻四海之尊丰屋延灾柏梁非万乘之有虽因时立事奢俭殊流而弘道在人兴亡迭运灵光末造不窥九室之荣景福宏规犹拥三方之衅瞻风旧史逮曹马而无讥观迹故墟历周隋而未得自我唐太陵迁构均五方於鹤几之前中野凝图调六气於虬牀之下坐圭台而清俯仰晷纬齐明临鼎邑而重威灵云雷合响得玄功於大壮其至在兹乎我大唐鸡浑制极树神宰而制山河鹤?裁仪辟太虚而有天地黄精吐瑞潜龙苞象帝之基紫气徵祥鸣凤呈真王之表高祖太武皇帝虹星湛色开宝胄於金壶蛟电凝隂发皇明於石纽白蛇宵断行移海岳之符苍兕晨驱坐遘云雷之业属东隣委驭扇虐政於丛祠北拱隳尊紊皇图於宝极蜚鸿集野瞻乌鲜投足之因青犊啸风羣鹿无择音之所天街五裂截鲸浦而飞芒地纽三分触鳌山而按节玄虬在御扫圻甸而廓星都黄鸟分麾动扶揺而骇云阵镳官杖钺跨高陌而登元辔野韬戈陟圮坛而拥号皇图不恃圣人追卷领之风神器无私才子奉褰裳之运太宗皇帝云房揖契压麟玺於庭轩雷渚翔英扰龙铃於高席八能亨运抗鵷邸而杖朱髦十乱恢基临鹤州而拥黄钺唐云秘族潜开白水之徵代景回轮光践丹丘之运权舆象纬削茅社而建琼桃草昧风云席罗图而创璿历紫庭合粹括宇宙於宸襟丹扆凝尊运陶钧於宝思摛碧霄而链石上清耀魄之宫诏寰海而捐珠俯睇阳侯之室功驱偃伯顿鹗视於华封道被来王静龙吟於武库玄枢上运卜年开累圣之符丹竈昇遐遗范敞谋孙之画皇帝陛下椒庭袭庆曜璿萼於霞庄兰殿分休湛珠衡於月馆道凝琼镇下苍掖而照重熙业峻铜楼凭紫轩而揖羣后环四瀛於舜抱漏蚁覃津栖十景於尧衿巢螟荷照上元开籙宝龟定皇邑之模下武崇基飞龙锡帝台之构贞明启运齐玉镜於鸾门易简成功偃铜符於鹤仗怀降尊於襄野太阶忘七起之劳念负重於焦原巾席托三危之险临翠妫而则道天孕时成坐玄扈而被图神超物妙皇后星浔纵淑曳珠绂於铜臯云野疏祥抗琼枝於桂浦素蟾登庆六虚充牝马之贞丹雀衔林三雅合关雎之好璿宫夜静居龙幰而调元金扆晨开御鸳阶而缉化芝庭揖训远清和凤之仪兰佩承风竞峻当熊之节皇太子承云紫座翊八柱於乾维湛粹青衢揖三枢於地户黄离踵曜太阳分铣树之辉苍震荐音少海控银河之色鹤筌飞奏想丹驾於琼山鲍俎捐芳齿玄冠於宝序彤闱问竖礼崇监抚之威黼席兴贤义极君亲之爱若乃东门恤胤叠仙构於熊山西苑承家导灵波於鴈沼桐圭作瑞凤毛曜丹穴之英茅壤分维麟趾冠玄丘之俊巽宫延粹辟朱柱於娥台兑野流芬疏紫兰於别馆频隈毓范云扃分戚里之驩覃?凝规星阁絶郎官之请雕龙命职纵跳泽而骧鳞翠鷃调司顺义飇而抚翼月轩宵伫虞谿降璿纬之精震帐晨披姜水洞金韬之赜飞鹤书而抽海状桂壑於是投纶转麟斾而揖山容松涧繇其削衽轩图瑞矞泛花绶於鸡林农纪祥炎濯兰缨於凤水仙台俶务三珪铨棘序之风天秩调邦六府变槐衢之典金门献纳纵麟笔於苔牋石馆论思核龟章於竹椠淹中访礼蹲龙揺壁水之波稷下谈经飞兔跃环林之秀词庭吐凤翫鸟迹於春黉书帐翻萤阅虫文於夏阁杏花千亩绀辕照帝籍之功桑柘三宫玄绂降亲蚕之礼圆丘上辟奉苍璧於灵坛方泽下凝列黄琮於宝墠朱弦翠瓒履霜怀四响之尊复溜重檐涓日正三纲之首五灵奔庆冠虵泽於黄枢六祀衔欣扬麟烟於绀席遗弓积慕?深太庙之仪执豆推恩道振明堂之礼瑶山广乐备逸调於宫悬洞庭仙奏纳遗歌於帝府九韶分唱后夔清桂序之音六变同和飞凤掌梧轩之律樽俎折旋之数苞举隂阳堂庭节奏之规弥纶宇宙灵襟索隐控风伯於词林睿想鈎深诏天吴於笔海神穷独照?探赤水之珍思洽几深迥写丹谿之韵金坛紫露映银籀而翻华瑶林白雪藻琼章而吐绚蝉机撮化铜浑将九圣齐悬虬箭司更银漏与三辰合运爽鸠分职素云颓鸟啄之祥神獬关司玄水照龙颜之则黄沙鞠草剗丛棘而迁讹丹石滋苔仰甘棠而息讼融臯再稔方闻外户之謡昧谷千箱坐溢康衢之奏百城烟峙望秋露而乘风千室云开合宵霆而组化彤帏独选熊幡下芦鴈之祥墨绶分贤犀检降槐鸾之祉筠骖伫信髦士剖竹而相寻苇杖沾仁鲐叟攀轮而不暇龙蛇可践野人丰荷杖之驩鸡犬相闻城尉辍鸣桴之响五云抽润湛芳气於璿台六府威殷唱丰歌於铜阙不戒而畀东户恩周动植之津博施而举南风化偃胎萌之?神谋备预俨七萃於丹枢邃略防微肃千庐於紫卫元戎握节黄公授犀阙之图帝座闻鼙玄女荐龙庭之策赬柯捭刃中权决胜於两阶白羽俄麾善阵推亡於四表朱厓反景之域削虵弭於文?黑山明月之乡委龙琛於武帐锦轩星鹜控乾络而观风绣服霞惊浃神紘而问俗川浮没羽鲸谿静丹浦之虞陆荐飞毛熊瓛动青云之侦银关骤雨望紫陌而趋恩铁幌驰风计彤闱而沥思赤马文猨之宝丛积乎郊虞纨牛露犬之贡满盈乎储邸青邱画野不踰征赋之乡苍水奉图未尽提封之贯且夫纬武经文宏业也含幽育明至诚也混齐六合大功也规模百代昌数也故能袭九空而宁庶物划千里而统诸侯休徵象德而动嘉符触类而至风扬晷洽藻乾庆於芳年司节河清霭坤祯於明渚瑶枝结庆泉埃荡玉盖之文琼液浮甘天酒缀金茎之色黄麰紫脱凑仙颖於中畿翠萐丹蓂叠灵株於上序骈眸候日漾影蒙池比翰翻风栖光若木祥飞井络震鳞题瑞朔之元祉绚新郊枵兽纪和年之序具灵篇之絶贶究仙谍之殊休天人之际交矣皇帝之道备矣繇是三灵物覩扣兰禁而栖诚九服子来咏嵩宫而骋力去奢去甚不矜黄屋之隆匪朴匪雕方顺丹墀之请宸规相宅考周旧於灵都睿览思和获秦余於正殿羣臣列陛奏萧相之遗模天子临轩采荀卿之故事炎洲八桂簉仙栱於林衡岱畎五松委灵材於梓匠衢宫记范万机抗九户之尊海孽移琛千栾省十家之费飞廉卷霭彻烟极而浮甍屏翳收津划星墟而置椠瑶阶百雉光悬宝露之坛琼璧万寻影綷崇霞之阁拖虹梁而四注星汉亏於上荣叠云栋而三休寒暑隔於中溜雕楣鹤企沓势分规绣桷虬奔殊形别起圆璫布藻罄羽璧於狼泉方镜披莲孕化玑於蜃浦芝楼对幄薰传五日之风芸阁列钱彩锻三旬之雾文疏罩迥隂兔息肩於绮寮翠幌笼霄阳乌铩翼於珠网丰隆按节下复橑而司阶列缺施鞭低丛楹而假道温房伫幸煦芳景於佳辰凉室乘闲凛徂飇於火序金铺夕照若帝圃之辉琼英宝缀晨悬类阿房之聚银烛烟丘碧桂翊珉陛而披香雨岫赬筠夹璿流而扬影九衢翻翠襍仙卉於中逵四照霏红间灵葩於右墄神禽率舞光浮肆夏之轩瑞鸟相鸣响叶钧天之乐鈎陈宿列俨双碣於丹霄绮缴霞周辟千门於紫露尔其左扃嵩镇申侯降太室之祯前枕莘郊伊尹发空桑之秀揭熊山而北眺贝阙犹存覩龟溜而西分琼台易接总交中宇廓川陆而疏畿竟想善邻揆风霜而建野然则因秦构极祖宗耀金策之符作洛恢基我后创璿居之始援天引圣隔代重晖横紫都而可袭配玄宫而非远故能使神光夜烛镜麟趾於文除仙渰晨华委鸾章於绣础灵爻密发八方昭大有之和宝篆潜开六合启同人之会两仪交庆虚碧墠而翘旌万宇披欢指苍车而候跸虽青蒲颂德东朝献龙凤之图而丹极鸣谦南面动貂羊之诏百神推策望璆径而?诚三让奉符顾瑶坛而肃事龟书吐瑞按五挍而分营凤策扬辉翔八鸾而节步帷宫雾转列芝盖於中天帐殿星离轫蒲轮於大野紫鳞充馈若大帝之共临素鹤翔华类羣仙之广宴花开瑞雪委琼馔而调芳彩绚祥云夹珠旗而曳影功推三祖银绳勒东岱之威业峻一人金筴奉南山之夀道既成矣玄符集矣代既贞矣元勲缉矣运三辰而虚玉柄风兑涣其中孚悬五礼而偃金科雷坎光其作解奔烽举爵溢仙酒於中衢叠鼔分肴浃宸辉於下里吞九重而上运控八圣而遐征翔赤骥而睇风区吟翠虬而掩霄甸隐隐轰轰雷动天惊囘舆斜眄而降乎乾元之殿司宫庀职肃坻堮而神行掌舍巡方焕岩廊而洞启赫若朱螭负汉而辉横海之鳞默若苍鹏架壑而振垂天之翮千官晓次傃银牓而端簪万户宵披候琼膏而肃带灵戈列陛天官具三揖之仪云辂充庭宗伯寅九宾之礼瑶鲸戒响悬猛簴於端闱铜狄分形肃严扃於左序排紫微而立极宸仪冠明后之三俯黄道而披轩仙历用乾元之九荡荡乎何圣人之无外巍巍乎而神功之不穷也臣勃席芳十步企景三冬虽承宣室之谈犹窘灵台之影仙坛远秘已多谢於祥鹣大厦初成复攀荣於贺雀慨深梁甫终乖捧日之欢思极甘泉未动淩云之价神图不测固流绚於丹縢微志可存庶镌芳於翠琬敢献颂曰
紫扃垂耀黄枢镇野银树霜披珠台月写响明立极横神廓社大壮摛爻斯干韵雅【其一】
鹑居化没狙讹道长琼构霞明璜轩露敞弃人崇欲违天蠧象南巢不救东邻长往【其二】
瑶缄考懿金板藏功道凝茅屋业盛蒿宫龙阶察祲鵷阁调风推访华礼酌俭思冲【其三】
悬厘结叠传翼生灾千甍岭接万栱星开争图绚侈福极凶来风寒碣馆露惨苏台【其四】
十馆莹秦金房砥室千间架汉韬云閟日济恶承危同亡异术倾輈未远遗墟继出【其五】
龙川结祸鹤塞称符尘惊八际雾惨三都穹庐宝极罽幕璿枢司宫坠典掌舍沦图【其六】
苍衢毓祉丹丘表圣凤矫仙枢龙回宝命道凝金册功驰玉镜紫气抽?黄晖叠映【其七】
神稽鹤?迹播鸡浑重光累极翼子谋孙经天纬象就日提元鸾轩湛粹凤几裁尊【其八】
祥抽紫历业照彤管珍雀朝翻仙蟾夜满丹墟献迹青台坠卵椒阃仪风芝闺奉欵【其九】
登三建绪明两开仪龙谯雾郁鵷禁霞披浪分璿渚景峻瑶枝黄扉晓列丹毂宵移【其十】
龟文猎彦麟旌访逸桂客攀荣松宾改律紫鵷开纪丹虬耸秩纵壑抟飇登山捧日【其十一】
功融棘序道备槐庭不仁者远惟道斯行烟揺墨绶电转朱軿境怀春翟野散秋螟【其十二】
郑竹分科燕棠辍讽铜机化极珠囊业洞礼贵丹虬乐调朱凤珠垧献宝绵乡委贡【其十三】
龙关静析鹤塞投弦歌呈豹尾舞进鸢肩铜铙月斥铁辋星悬绳幽架险驿雾驰烟【其十四】
雾坛凝紫河宫湛碧翠萐翻飇丹蓂候魄霜均电散连珠契璧蘤盖笼霏花衢坠液【其十五】
年和政美化极风调灵台轸咏考室兴謡循图访典去泰捐雕道存南面让屈东朝【其十六】
望云裁构笼霄建宇方镜星离圆璫月聚梓匠倾思林衡授矩画栱栖烟文轩架雨【其十七】
芝房叠翠桂庑流丹霞张万户雾葺千栾重扃驻燠洞牖栖寒神加有叙贶入无端【其十八】
帝图临御皇僚萃止电戟挥霜云旌拒晷紫宫可逼黄街易履凤础腾文麟庭抗礼【其十九】
珠泥畅绩银绳郁契鹤岭云明龙坛景惠道超中古功推下济惟帝惟天惟天惟帝【其二十】
拜南郊颂【并序】
微臣上稽龙繇下阅龟谋观天地之至道考皇上之大节武宣七德未尝踰息乱之乡文招九功未尝出昇平之域并能悬日月而高视驾雷雨而先鸣或皮币而践天阶或干戈而蹑乾步至於理定创礼功成作乐振长策以叙诸侯设灵机而制羣动犹虞阶已泰不能息洞庭之诛夏载克宁不能罢会稽之戮故将体刚柔而立本法震曜而崇威一戎而?县平四罪而华夷服然後黄旗大辂诏殊号於圆丘电转云逥奏玄符於孝理天下黎人知四海之安乐寰中殊域奉三宁之康泰德兼祥风洒道与和气游不言而大宝用贞无事而元功有立舍彼代也其谁与哉若夫应运而生继天而作鼓动千载之下超腾百王之上遂能发轩庭之景曜蹑隋运之颓风揖让而取文明指麾而清函夏则我皇唐得之矣高祖以黄旗锡瑞静云火之横氛太宗以赤羽登期补星辰之絶缕授瑶图於斯邑代璿历於均台人更三圣道昭千古於是俛临睿极趋四荒於凤阙之前端委庙堂调万国於龙轩之下八鸾徐动顿汤文於後尘九骏长驱伫尧舜於中路邦家之具得矣易简之业存矣犹有朱蒙戾俗违光蓬艾之间青激遗甿假气陶钧之内背熊山而构虐拥狼潭而稽诛窃瀛海之风波弄乾坤之纲纪汉图西返惟收五都之名魏律东穷未出三韩之险奸谋蓄於有渐逆节成於不悔长蚊蚋之雷霆附豺狼之羽翼岂知夫至人无外抚天下以为家真数有归吊羣方而罪巳三门遯甲黄公成不战之师五垒神兵玄女下先登之策肃牙璋而按律辉旄节而分麾降南宫之元老裂西营之毅卒良将首路偏戎竟野轴轳万里旌旗四合金箱玉匮司空凭首胜之威鹗视龙趋将军仗万全之略负鳌丘而峻壁据鼋壑而深沟一鼔而亭塞无尘七纵而江山失险伐罪以明而不以衆怀远人於絶境均惠化於殊隣登若木以照临折红桃以延伫然後分州列镇对明月以收营返斾旋戈部玄云而振旅望神都而献捷仰灵社以书功辛亥谒於昭陵癸丑告於太庙时乘黑帝月旅玄枵大唐有国之五十一年皇帝有天下之一十九载也元恶既殄万宇清矣元勲既辑万宝成矣以为周郊上帝裁延肃慎之宾汉礼甘泉未拯朝鲜之乱想玄功而反侧奉先旨以迟逥思答上灵之心以洽庶黎之望爰考吉日遂净行宫有司具典乘舆乃出抚玄蚪戴翠凤鼍鼔按节鲸钟疏响千乘岳动万骑林回星陈而天行雷震而雾合是时未登夫泰坛也乃斋帷宫宿帐殿华盖移影鈎陈从跸千营夕布亘苍野而烟凝万幕宵悬背黄闉而雾列既而屏翳清晓飞亷警旦孙叔奉辔王良耸策云藏星谧宇旷山明旌轩具照箫笳互凝陟名岳以告成历神丘而展事国容象物而动朝章视令而肃宸仪有睟虚徐大帝之庭列侍无譁髣髴华胥之国於是袭衮服戒俎豆端瑞班俨华旒乐悬六代礼备三古奠惟苍璧籍用白茅鸣孤竹之箫管奏空桑之琴瑟感格以诚不以事动植咸驩敬神以道不以华天人合应然後驻声名於上邑反文物於仙宫因雷雨而作施法云天而用响风行电举未注景而浃九埏野忭途歌不崇朝而晏六合我之玄极孚矣我之能事毕矣趋帝寰而振足越皇衢以骧首不其休哉虽睿化无方比神图而絶唱而小臣不佞抚洪笔而当仁敢作颂曰
辽河巨浸碣石危峯城分玄菟塞接黄龙凭遐作梗恃险忘恭人残鬼哭主闇臣凶有晋不纲戎麾内逐帝隋失御皇舆外鹜九县尘征三灵雾黩长兹下慢逋我天戮五材无陨千龄有圣武创元基文清宝命波恬四海明宣七政息衆以宁绥荒以令飞龙继迹鸣凤重光遂均夷夏迭用柔刚戈船泛月剑骑横霜风驱海石电扫辰阳帝师无战神兵有伐丞相陪麾司空伏钺危云旦起长星夜发万垒争屠千城自蹷功超薄伐义极兼该殊方底定善阵徐逥归俘献捷课绩分材建侯清庙偃伯灵台考事龟谟凝清凤扆仰观俯察享神作祀道则推天功非在已丰隆旦出招揺夕指神坛岳立斋馆云深銮旗晓引葆吹晨吟山明野彻日降天临锵锵盛服肃肃珪簪俎豆毕陈笙镛间抚玉觞分献金錞畅矩青帝鸣琴朱灵会舞上和下悦神歆神聚收驩巨野反斾灵躔思周宇宙乐极寰埏德因时立颂以词宣帝之功也臣何饰焉
王子安集卷十一

[book_title]卷十二
钦定四库全书
王子安集卷十二
唐　王勃　撰
颂
九成宫颂【并序】
臣闻在天垂曜璿宫列乾象之墟在地班形珠阙镇坤灵之野洎夫三精軿运即寥廓而为宫九圣旋游遍洪荒而可宅则有瑶房玉室崑山分大帝之庭金屋银台沧海濯玄元之宇岂非神明其道骋仙辔於无垠浩荡其居示清都於不宰若夫扃牖六合奔走八神占日月而揆山川驾隂阳而法天地非圣人其孰能与於此乎至若文开遯甲仇峰城苍后之躔乐奏钧天峒岭驻黄轩之驾业融环堵下姑射而寻真道济岩廊望衡山而展事斯则三阶遍下唯临布政之宫六位时乘未及巡方之馆其後两龙齐鹜抗琼闼而同嬉八骏高骧指瑶池而结兴殷风不竞砂丘雄别馆之娯秦道无章云阁狥殊庭之赏於是功亏大壮颂阙祈招丰屋同忘危輈继及遂使来年侯迹名山为纵观之塲并海遵河沃野尽行宫之地皇天震怒於上苍黎甿恸哭於下土其有斟酌千古文明一代蒿官不陋茨山可仰祈诚东岳唐帝复衢室之尊用飨西岐天子合钧台之运得其道也盖有存焉国家梯霄架极罄域裁基纂高邱白云之胤郁函都紫气之兆宸扉既辟一宇宙而来王圣籙潜跻贰乾坤而作帝高祖天旗夜立制黄马而先驱太宗日驭晨飞骖緑蟠而首出虽立极承祧之业进烛前文而重光累洽之符归功下武陛下承灵太乙踵睿登三星虹?祉电虬发庆丹书碧篆神符焕河洛之文玉斗珠衡天骨挺皇王之表用能舍桐圭而宣匕鬯肃玉籍而揖宗祧写霭九天腾景万里御风雷七曜於上博临之功显用山川六府而下辅相之宜得玄宫密运敷造化於灵襟黄屋神凝创经纶於宝思凤闱宵静隂灵宣玉阃之华鹤禁朝趋离象峻铜楼之景川分帝子控鲲壑而疏源岳动天孙拥熊山而列镇其化成也如彼其强干也如此犹乃停旒正室严纩中轩玉阶匪泰金门为险伫虹旃於月涧岳渎生光飞鹤盖於烟臯江湖动色桃溪逸彦塞丹井而归风松磴遗英斩玄关而奉制位兼河海九卿参巨济之功道合星辰三事郁经天之象朱轓缉化泣故老於中溪墨绶宣风绕春童於上陌王化之基已洽天工之代有序建铜仪而测曜象纬齐悬按璿玑而书云祯氛叠举祥嗈十二紫鵷调夏谷之音大礼三千赬虵应黄钟之曲蚕功顺令业着於青裳蜃磨迎春恩周於黛耜黄砂静谳爽鸠兴顿足之悲丹石销寃神獬辍推锋之计咏时和於帝壤动植咸驩歌道泰於华封昆虫自乐星墟列将辉玉节而长驱天策神兵下金坛而决胜横麾赤岅葱山成不战之郊命缴青丘桃野见其亡之兆烟驰火徼励珠产而移琛雪鹜氷洲驾瑶谿而纳賮乾坤径复载遵赤县之封曦望环周未出黄图之域故夫含吐万物至功也制平八表大业也一隂一阳神道也乃文乃武圣图也用能使天不爱宝地不藏珍日月五行风云四序龙章凤彩舄奕於郊墟黄铉紫玉磊砢於垧囿集风云於翠箑浴甘露於朱英泽马飞镳山舆结辙殊徽狎至祥书竭东郭之毫累译同归朝册尽南山之竹然後瑶坛备物陈帝服而展皇仪石室畴庸登太山而小天下功弘事毕狭广宙而三迁风举云揺历神都而一憇考遗基於汶上稽故典於淹中光总章之瑞纪嗣乾封之宝历大矣哉昇中作睿握四海而为尊则大斯模肇三宫而配永凭太室而高视灵坛八百坐明堂而恭巳诸侯一万时既贞矣襄城辞访道之游功既成矣玄圃顿寻仙之驾繇是南宫奏议和玄禁而成章西土讴歌指皇舆而伫眷咸以珍台靓穆阳灵开避暑之宫清序钧调景福制追凉之殿然则高栋深宇威神之大节也顺气发生巡游之大功也况乎石城金室偏兴井鬼之区珠薮瑶池宛在秦豳之境应雷軿而出豫苍帝其时囬炎驭而思和朱明不远虽途吟野忭黎元忻望幸之符而屈已从人天子下劳谦之诏候离局而从宴尚惕三危清近县而移銮犹详再驾以为三十六所帝刘非舜禹之心四十二宫全赵异成康之历咏荆台而夕厉思蒲坂而晨凝方奉後天之期俯顺观风之请万灵禔祉三辰合庆姬文考筮容成奏日千旌凤转俨镂象而星陈万骑龙嘶伐灵鼍而晓彻静帷宫於緑野肃帐殿於黄街奔欃枪而走陆梁陈浮灵而候明月前驱电竦下列缺於腾鞭後乘雷惊起丰隆於骤毂琼戈昼洒太阳疲转日之锋玉剑宵翻悬象睹冲星之气天旋雾散岳运川回林兵护野方神启路黄麾紫盖襍精气而西浮云动神行背封峦而右指吐雾驰风以臻夫九成宫礼也尔时峰横地乳景戴天麋分阆井而图基?秦星而耀址灵墟宝藏代兴汧雍之间峻阜长岑叠镇岐梁之域丹溪碧洞吐纳虹霓偃柏丛篁腾迁雨雾获秦余於故兆地拟林光访周旧於遗风山连水浒前趋剑栈玉垒千寻?望斗城金墉万仞架隂丘而北走境瞰鄜祠分沓嶂而西驰涂交陇坂仙都密迩犹连上苑之扃灵宫岿然直透崇冈之曲即桥基於磵道利在斯干因拱木於虞衡规同匪日弥峰跨谷层城万转历险乘危回廊四注山只尽石出徼道而终年风伯赢粮半长途而中宿架千楼而?极烂若神扶罗万户而窥天巍如化立离堂早照皦日笼光於绮寮合殿宵深归云纳影於重庑珉房砥室画栱相望緑岫红岩雕栊间出玄熊蚺?俯栋宇而危心青鸟归飞仰灵轩而坠翼转飞檐於秀崿上出重冥?反宇於回谿下临无地红葩紫菂垂倒井而披文金鎻银铺接重扃而炫色俨鈎陈於汉陌泰阶非远设陛戟於烟庄仙梯可陟华璫璧散挂明月於崇朝密网珠连落奔星於已曙丹梁发秀彩沓虹文皓璧凝鲜光含蜃气铜龙对溜接飞泉而瀑流铁凤连甍遡还飇而伫立虽南躔统序北室开荣凛劲气於丛楹起凄风於洞穴踆乌失辔出涧户而无光金兔低轮下山扉而变色隂庭阻夏祝融无窃据之因邃屋乘春颛顼定忘归之策飞亷扣响赴北阙而神寒屏翳收津局南端而股战苍苍八桂白露为霜落落千松玄隂昧景金人列陛来危砌而思裘玉女窥牕伏增峦而请纩阳秋代驾不凋仙圃之华天地为罏未解幽陵之冻至若气清乾步景霁山维栖翠霭於崇荣列朱霞於复榭琼枝累道移缀文?碧树周阿光揺镂槛静帘帷而洞启穆羽相和肃坻堮而天临纎尘不动宸仪有睟蓬莱与城阙
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 10:28:25-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>