<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="提要,目录,原序,自序,卷一,卷二,卷三,卷四,卷五,卷六,卷七,卷八,卷九,卷十,卷十一,卷十二,卷十三,卷十四,卷十五,卷十六,卷十七,卷十八,卷十九,卷二十,卷二十一,卷二十二,巻二十三,巻二十四,巻二十五,巻二十六,巻二十七,巻二十八,巻二十九,巻三十元,剡源集全文在线阅读,剡源集全文在线下载,大玄古籍书库">
<meta name="description" content="元代诗文别集。30卷。戴表元撰,戴表元别号剡源先生,故名。《四库全书》曾据两淮盐政采进本编入别集类。此集编刊于明万历年间,卷首有明万历九年(1581)戴洵叙,周汝砺小引,《元史》本传,洪武四年(1371)宋濂序,万历元年(1573)周仪序及戴表元撰《戴剡源先生自序》。据以上诸文,可知入明后戴表元文集即很难得见,宋濂以修《元史》之需,派专人到四明搜求到《剡源文集》28卷,洪武四年由乡人夏君与戴表元后人刻于国子监。明代中期以后,28卷本《剡源文集》亦已失传。嘉靖年间,周仪得到戴表元的全集,便校订补辑为今之30">
<title>剡源集_戴表元_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">剡源集</span> <br/>
          作者： <span class="inputVal" id="bkauthor">戴表元</span> <br/>
          朝代： <span class="inputVal" id="bkdate">元代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">类书文集,诗文集,完结</span> <br/>
          字数： <span class="inputVal" id="bknum">[book_length]231467</span> <br/>
          说明： <span class="inputVal" id="bkdec">元代诗文别集。30卷。戴表元撰,戴表元别号剡源先生,故名。《四库全书》曾据两淮盐政采进本编入别集类。此集编刊于明万历年间,卷首有明万历九年(1581)戴洵叙,周汝砺小引,《元史》本传,洪武四年(1371)宋濂序,万历元年(1573)周仪序及戴表元撰《戴剡源先生自序》。据以上诸文,可知入明后戴表元文集即很难得见,宋濂以修《元史》之需,派专人到四明搜求到《剡源文集》28卷,洪武四年由乡人夏君与戴表元后人刻于国子监。明代中期以后,28卷本《剡源文集》亦已失传。嘉靖年间,周仪得到戴表元的全集,便校订补辑为今之30卷本。本集卷1—6为记,卷7—14为序,卷15—16为墓表,卷17为墓表、墓碣,卷18—19为题辞,卷20为跋、铭、箴、赞、述、碑,卷21为赋,卷22为史论,卷23为杂著、祭文,卷24为书启、疏、传等,卷25—26为讲义,卷27为五言古诗、排律,卷28为七言古诗,卷29为五言、七言律诗,卷30为七言律诗、五七言绝句。据周仪《重辑戴剡源先生文集序》,戴表元的文已备载于此,而诗“仅备诸体,而散落尚繁”。</span> <br/>
          封面： <span class="inputVal" id="bkimg">Z_18403.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]剡源集
[book_author]戴表元
[book_date]元代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]类书文集,诗文集,完结
[book_length]231467
[book_dec]元代诗文别集。30卷。戴表元撰,戴表元别号剡源先生,故名。《四库全书》曾据两淮盐政采进本编入别集类。此集编刊于明万历年间,卷首有明万历九年(1581)戴洵叙,周汝砺小引,《元史》本传,洪武四年(1371)宋濂序,万历元年(1573)周仪序及戴表元撰《戴剡源先生自序》。据以上诸文,可知入明后戴表元文集即很难得见,宋濂以修《元史》之需,派专人到四明搜求到《剡源文集》28卷,洪武四年由乡人夏君与戴表元后人刻于国子监。明代中期以后,28卷本《剡源文集》亦已失传。嘉靖年间,周仪得到戴表元的全集,便校订补辑为今之30卷本。本集卷1—6为记,卷7—14为序,卷15—16为墓表,卷17为墓表、墓碣,卷18—19为题辞,卷20为跋、铭、箴、赞、述、碑,卷21为赋,卷22为史论,卷23为杂著、祭文,卷24为书启、疏、传等,卷25—26为讲义,卷27为五言古诗、排律,卷28为七言古诗,卷29为五言、七言律诗,卷30为七言律诗、五七言绝句。据周仪《重辑戴剡源先生文集序》,戴表元的文已备载于此,而诗“仅备诸体,而散落尚繁”。
[book_img]Z_18403.jpg


[book_title]提要
钦定四库全书　　　　集部五
剡源集　　　　　　　别集类四【元】
提要
【臣】等谨案剡源集三十卷元戴表元撰表元字帅初一字曾伯庆元奉化人宋咸淳中登进士乙科除建康教授迁临安又迁行户部掌故国子主簿皆以兵乱不就元大德中以荐信州教授调婺州移疾归再以修撰博士荐不起终於家事蹟具元史儒学传表元所着剡源集明初上於史馆宋濓曾序而刻之凡二十八卷其板久佚此本乃嘉靖间四明周仪得其旧目广为蒐辑厘为三十卷表元後裔洵复梓行之王士祯居易録称海寜刻剡源集四卷乃黄宗羲所选録非完书也表元少从王应麟舒岳祥游学问渊源具有授受顾嗣立元诗选小传称宋季文章气萎薾而词骫骳帅初慨然以振起斯文为已任其学博而肆其文清深雅洁化朽腐为神奇间事摹画而隅角不露尤自秘重不妄许与至元大德间东南之士以文章大家名重一时帅初一人而已又引宋濓之言曰濓尝学文於黄文献公公於宋季词章之士乐道之而不已者惟剡源集先生为然云云於元人之中推之独至今观其诗文信嗣立所论不诬也乾隆四十六年六月恭校上
总纂官【臣】纪昀【臣】陆锡熊【臣】孙士毅
总　校　官【臣】　陆费墀

[book_title]目录
钦定四库全书　　　　　集部五
剡源文集目录　　　　　别集类四【元】
卷一
记
卷二
记
卷三
记
卷四
记
卷五
记
卷六
记
卷七
序
卷八
序
卷九
序
卷十
序
卷十一
序
卷十二
序
卷十三
序
卷十四
序
卷十五
墓志
卷十六
墓志
卷十七
墓表
墓碣
卷十八
题
卷十九
题
卷二十
跋
铭
箴
赞
述
碑
卷二十一
赋
卷二十二
史论
卷二十三
杂着
祭文
卷二十四
书啓
疏
传
劄子
说
谕
卷二十五
讲义
卷二十六
讲义
卷二十七
古诗五言
排律
卷二十八
古诗七言
卷二十九
律诗五言
律诗七言
卷三十
律诗七言
絶句五言【杂体附】
絶句七言

[book_title]原序
剡源文集原序
濂尝学文於黄文献公公於宋季词章之士乐道之而弗已者惟剡源戴先生为然濂因日购先生之文絶不能以多致会有诏纂修元史命濂总裁其事事有阙遗者遂以上闻遣使访於郡国窃以谓先生着作有关於胜国宜多乃属使者入鄞徧求之鄞先生乡国庶几有得之者曾未几何果以剡源文集二十八卷来上濂始获而览焉因而作曰辞章至於宋季其敝甚矣公卿大夫视应用为急俳偕以为体偶俪以为奇腼然自负其名高稍上之则穿凿经义櫽括声律孳孳为华世取宠之具又稍上之摽掠前修语録佐以方言累十百而弗休且曰我将以明道奚文之为又稍上之骋宏慱则精粗杂揉而略绳墨慕古奥则删去语助之辞而不可以句顾欲矫敝而其敝尤滋私自念词章在世如日月之丽乎天虽疾风暴雨动作无时将不能蔽蚀其精明独怪夫当时之士奚为乏一人障其狂澜耶复念豪杰之士何代云无区区所见孤陋故鲜能知之非诚然也及览先生之作新而不刋清而不露如青峦出云姿态横逸而连翩弗断如通川萦纡十步九折而无直泻怒奔之失呜呼此非近於所谓豪杰之士耶盖先生七岁即知攻文咸淳中入太学以三舍法升内舍生既而试礼部第十人登进士乙科调教授建康府又迁临安教授行户部掌故皆不就会宋亡为元执政者荐之起为信州教授先生年已六十一矣寻迁婺州以疾辞後六年终於家初先生既擢第悯宋季词章之陋即濯然自异久之四方人士争相师法故至元大德间东南文章大家皆归先生无异词先生之没仅六十年巳罕有知其名若字者殊可哀也濂在史局既命彚入儒学传中及司业成均复将録其剡源集者归以示诸人而先生之乡有夏君阅者来为国子学正方与先生之孙资先谋刻於梓夏君遂以题词为请且谓知先生之深者惟黄文献公公既不可作子幸无让於是忘其僭踰而为序之如此呜呼丰城之劒荆山之玉纵埋没泉壤为已久神光上贯於霄汉者终弗能掩也其先生之文之谓乎先生讳表元字帅初一字曾伯庆元奉化州人洪武四年秋八月望日金华後学宋濓谨序

[book_title]自序
剡源文集自序
先生姓戴氏名表元字帅初一字曾伯其世谱可知者六代祖居奉化县小方门三传而徙坊墎又再传而徙剡源之榆林先生生淳佑甲辰五岁知读书六岁知为诗七岁知习古文十五始学词赋十七试郡校连优补守六经谕即厌去游杭作书言时政激摩公卿大人无所避杭学每岁贡士得三百员试礼部中者十人入太学谓之类申二十六岁巳巳用类申入太学明年庚午试中太学秋举岁终挍外舍生试优升内舍辛未春试南省中第十名五月对策中乙科赐进士及第授廸功郎昇学教授癸酉冬起昇及乙亥春以故归旧庐改杭学教授辞不就既而以恩转文林郎都督掾行户部掌故国子主簿会兵变走避邻郡及丁丑岁兵定归鄞至是三十四岁矣家素贫毁刼之余衣食殆絶乃始专意读书授徒卖文以活老稚鄞居度亦不可久遂买榆林之地而庐焉如是垂三十年执政者知而怜之荐授一儒学官因起教授信州噫老矣大德丙午归自信州时体气益衰而婚嫁渐已毕即以家事属诸子使自力业以治养具然性好山水每杖策东游西眺不十里近才数百步不求甚劳意倦辄止忘怀委分自号曰剡源先生因以名其集或称质野翁充安老人云

[book_title]卷一
钦定四库全书
剡源文集卷一　　　　　元　戴表元　撰记
仁夀殿记【代阮侯】
庆元路奉化县学仁夀殿成县尹丁济以书谂於同知总管府事阮麟翁曰愿有所述麟翁曰尝学诗而窃闻诗之说曰天下之生未有无本者也万物本乎天为之子者本乎父母而民本乎君是三者仁之至也而有报物莫夀乎天天之夀不待物愿之而夀也然而孰不愿之若人子之夀其父母则苟可以愿者无不至矣此报之道也昔者周之始兴其诗有七月周之极盛其诗有鳬鷖既醉周至於文武成康而仁其民至矣其民如天如父母以怀之怀之不巳则咏歌之咏歌之不已则相与持酒醪饮食具乐舞设祝嘏以夀之此人之情亦报之道也然独至於鹿鸣四牡皇皇者华棠棣伐木之燕乐天保之归美则疑若君私仁其臣臣私夀其君而民无所与久而知之则鹿鸣诸诗之所燕乐者即周之亲贤中外诸臣所托命以仁其民者也天保之归美则诸臣采诸其民而献之即其平时持酒醪饮食具乐舞设祝嘏而欲以寿其君者也噫乎休哉洪惟皇元继宋御宇奄有诸夏櫜弓偃钺而天下戢其威蠲征缓狱而天下颂其平惟兹海邦远在数千里外慈仁所加无间轩陛故诏书每下斥卤之氓岩穴之叟投缗植耒驩喜出听诚可谓千载一时太平混合之嘉会而麟翁及济适於此时分受国邑何荣如之始麟翁佐治宣城济实为附属迨麟翁之来复相际接诚嘉其亷明肃给之材而出之岂弟乐易庶几乎知古诸侯之职而无愧於诸侯之所称说今又因斯民休养之余力不烦寸符尺箠而斯宫鼎成以彰尊君报本之意麟翁安敢不发扬而褒侈之乎若夫作为一代声歌以追继风雅使天子仁声令闻无疆无极则学馆诸生必有美其事者麟翁愿窃有俟焉至元壬辰秋七月望
奉化州学兴筑记
古之齐民一名为儒则其人所以自待与官府所以待之皆异至於学校虽有常居而发政出师养老习射献馘听狱之类无不在焉然方其盛也有优礼以乞其一言俗之既衰乃或欲毁之而杜其议政俗之益衰上下始专守夫子遗言以为法故有庙以严鬼神而有学以明礼乐吾奉化犹为县也庙学栋宇几为兵废襄贲丁公济来为尹兴之县既升为州相距不十年而垣籓不修卫防旷空荆芜被之蹊隧生焉某郡王公某来为守悒然叹曰兹非吾职乎即与同寮议兴之计其役赋板?均丈仞章逢乐输胥徒驩从不累旬百堵齐立於是增绘象施蔽帷鼓箧之堂嵩呼之殿风雩之亭童衿之舍缺完仆兴罅补茅塞闯游有禁观眺有节偃憇有适瞻展有敬重扃穹屏修衢清浸于于相仍云行星辉噫乎美哉州之耆老遂相与燕乐而谋勒文以颂公之贤着公之惠余自龆龀实尝从父兄居游庠序间见魁儒钜公无虑百数皆修衣冠隆阀阅岁时燕毛序坐谈古今久近文献亦或雌黄当世人物孩穉辈立听不倦归必充然有得以余之愚至今犹能缕缕记忆本末如昨日也每课试县大夫亲命题第赏格慈爱教督如子弟及以事相见酬答如客于时风淳气厚上下情义周洽与前所称古俗殊为未远顾孪然眉顔亦复苍皓犹幸及身为贤侯之氓狎见庙学之兴而咏歌德化之成良可自庆因为摭实纪载如右而并缀所闻见一二以励吾党亦务谨重修饬以称官府见厚之意云大德五年岁在辛丑冬十一月望
和靖书院记
越会稽五云乡之石帆里故侍讲侍郎和靖先生尹肃公之墓在焉肃公洛人以学行名节为程门高弟间关载道而南盖晚年遂寓居越死又葬越越人慕而祠之也宜元贞丙申冬部使者曹南完顔公贞按越有诣门下而言曰越虽山州而多儒先故实属时兴文郡国有名贤者许即祠建塾徽朱文公以莅仕严戴处士王右军以隐居皆自教典有如肃公生依死藏於越乃祠而不塾非阙欤前使者河南狄公尝草创筹度不果就惟公图公闻之兴曰岂不在我即属其事学官学官以闻於提举学事以谂於郡若宣慰使以上於省府报下如请先是议易地於龙瑞宫之傍以为址黄冠师世业也不便曹南公与郡侯鸿和尔通议躬往相视而得今卜北山寒南日铸东樵风迳而西石帆石帆之隂即肃公之墓冈溪萦环墟聚绵密越之名迹秦皇酒瓮射的玉笥阳明洞天之属一一在目咸曰蔚乎佳哉议既定里士林发藻洎弟震以地之比近者欣然相成其在民产犹有所碍则郡侯通议公捐俸金厚价买之而址始完乃以大德丁酉季春起工讫明年戊戌仲秋日才五百有奇锄荒起废而成祭室讲堂藏修之庐庖湢之舍凡为楹一百有六十祭器昔无所有而新冶铜陶土劚竹木制之者为事九十四通塾之址及田土之隶於塾者为亩二伯其役之速而民不病其劳其费之钜而士不知所出塾成扁之曰和靖书院而相与伐石愿记其始末余惟天下之事虽有皆知其尽善者必人与时相值而始能成古之人贤有道德可师於乡则死而祭於其社在礼谓之乐祖又凡始立学必求其国之故而祭之以为先圣先师国无其故然後不得已合於邻肃公之贤其在越也谓之当祭於社谓之当为儒祖苟立学而求其故谓之当为国之先师此事之甚善者也然积之久而无人为之有为之矣而不能成迨至於今始值曹南公以材御史高选持节而来实廉劲知大体郡侯通议公亦由闽部使者移守至郡寛明有慈爱官师偕孚材良劝趋於是郡之贤士大夫皆出而佐谋赞力而终始经营办治者郡学正王君庭槐是为北岳右丞公谋孙皆非偶然之故也君子嘉其事之成而为越人喜也曰是不可以无记是为记若夫肃公言行出处本末之详不特越人知之天下学者皆能言之此不着其年八月望日前进士剡源戴表元记
美化书院记
美化书院以处之缙云美化乡得名旧矣当江南初创时宗正寺主簿陈公大猷以名大夫太傅乔公行简以材宰相相与竭力鼔动绚饰穹碑钜榜隆栋宏址美化虽在缙云穷山中一日而名字闻於天下脍炙於缙绅韦布之口然书院立未百年兵毁及之悉化而为蒿莱烬砾问其本末则已无有道之者元贞二年秋九月四明陈君天益始披绂绶来为山长於是事属平定前莅是官者薄其地迂廪瘠往往托故不至礼殿六楹孤立风雨中肖象弗建奠谒靡寄饔粮祭器若其他供养居止之须种种匮乏君曰是欲谁诿耶即易瓦补塞修甓窒漏设素王之容倡先贤祠屹门阙翼庙廉秩豆笾诸事既以略备乃率先置养士田十五亩继而询荒核耗经理而得田及诸儒所助通一顷六十四亩由是春秋之祭费取焉朔望之膳具取焉师长职员之稍给取焉月有书季有考雍雍于于云兴谷应岩居之叟涂行之子嗟呼叹诧以为不图荒凉契濶矣而复有歌舞雩观矍相之圃之感也惟讲书之堂以役重未就大德元年冬十二月廉副使贝降公佥事完顔公临其地嘉前事之有绪而欲雄其成也以属邑主淮安翟侯翟起望族年方壮有材识尤致意学校事人劝趋之遂增台门新宫垣至明年十月而堂竟成完顔实始大书美化书院额亦书其堂曰美化堂於戏美化之於缙云缙云之於处视秦汉郡县乡遂之所隶属地不加大也处有学缙云有学美化复有书院视周人之序而庠庠而塾学不加多也而君子论古常若有余验今常若不足要非皆人事之咎势或有所待焉周法取人用乡举里选秦汉以兵以赀以吏至择经术生犹多本齐鲁法之益衰始有科举今此事且止士庶几返本趋实而令宰如翟侯师儒如陈君适皆能效职於下知体要急名教如两使者能大宣其道於上将见人人闳散党正不暇书家家毛伏儒林不胜传礼俗匝於寰区王风荡乎无垠而美化为之兆矣遂相率砻石聘文愿着兴作之始以贻永久余不得辞因次第而为之记
稼轩书院兴造记
广信为江闽二浙往来之交异时中原贤士大夫南徙多侨居焉济南辛侯幼安居址阙地最胜洪内翰所为记稼轩者也当其时广信衣冠文献之聚既名闻四方而徽国朱文公诸贤实来稼轩相从游甚厚於是鵞湖东兴象麓西起学者隐然视是邦为洙泗阙里矣然稼轩之居未久芜废辛氏亦不能有之辛巳岁太守会稽唐侯震因豪民之讼阅籍则其址为官地明年乃议创筑精舍以居生徒才成夫子燕居及道学儒先祠而唐侯去其冬番阳李侯雷初至遂始竟堂寝斋廉门台诸役成而扁其额曰广信书院甲戍岁春也书院成之二十五年是为大德二年戊戍官改广信书院额还曰稼轩而栋宇颓敝已甚又五年北谯朱侯霁至展谒见之作而曰兹复谁诿乎即属山长新安赵君然明极力经理初书院之为广信也计屋不啻二百楹浮瓦铺缀不支风雨及整顿完损迄成坚厦讲庐斋房储仓膳庖会朋之序休客之次通明之牖备礼之器於昔所有必补凡今所无必具植都门缭周墙甃文迳余尝以暇过赵君冈峦回环榆柳掩欝长湖宝带横其前重关华表翼其後心甚羡之问水堰曰是中可种万头鱼今以蓄泄水处也问松台曰是稼轩遗迹旧植栢千株今增之成林也问桑圃官池曰是稼轩所耕钓今表而出之也问湖上门曰是旧涂自西循湖南东来今始复也问新井曰是旧凿今得诸涯莽中修浚而汲之非新井也问地广袤若何曰是西北旷土皆稼轩故物为营卒所侵吾请於官得复而万户府又约束之使无扰也问土役多寡财计赢缩若何曰吾力何以及之此赖郡侯捐俸倡助而诸人相与成之也问余役尚几何曰吾所欲就何有极使不以满去将专祠辛侯别置小学作一亭名倚晴以眺灵山诸峯一亭名鱼乐以俯西池一亭名荡鸥以复湖心之旧也嗟夫人尝言有才不得位及有位何尝见其才顾其志何如耳一精舍之在广信於事未系轻重识者以是觇风化厚薄吏治贤否自唐李二侯去又废几何年而仅遇今朱侯其间岂皆无位而不为乎若赵君以一癯儒领空塾能成贤守意兴重役其才志弥不可及谨为摭实登载本末於石以劝来者
银峯义塾记
银峯义塾者饶德兴余文夫氏之所筑也银峯饶之胜处余望族文夫雅士居望族得胜处不私以为游观憩舍而藏书辟馆欲与同志好学者共之诚哉其可以谓之义矣初文夫之先有以长者称於乡尝求聚远楼诗於苏学士文忠文忠褒赠之其後有朝散公又得赵丞相忠定题其居之岁寒溪累传而至曾祖乡贡公遂用所学教其子遂昌尹以进士科为通儒名大夫是为思斋先生思斋及游新安朱晦翁之门居家注感兴诗及蔡氏三问解与夫性理诸书悉行於世思斋之子聚斋公仍以进士业贡於乡而值举罢不得尽试文夫濡染家教自其妙龄如龙马驹未调而知步如器车材不削而成轨性复高爽不动於势利进取兢兢然惟恐坠思斋基构是惧而银峰之塾兴焉塾既兴不远重江复岭介友人槖底以谒文於余余惟文夫之兴是役也有二其一曰尊祖以知本其二曰广教以美俗知本义也广教亦义也而余之所期於文夫则不止於是按塾之名起於礼记礼记曰古之教者家有塾党有庠术有序国有学四者疑皆有师教之而古者学无专官师无常员窃意惟国学有司徒乐正宗伯之属庠序则党正遂大夫等官自为之而塾者二十五家为闾而父老之不仕者坐於门侧之室为左右师以时督其子弟是之谓塾德兴於饶为多士文夫归而益以义致其老成而贤者礼之於家休之以车舆几席导之以书策琴瑟兴其少壮而材者纳之以介撰之祝习之以笙匏俎豆使德闻流畅情文周该将有魁奇英博之士弹冠束带轻身千里外慕义而至而况银峰苏赵之风声润泽未远於耳目间乎余虽老落成之余尚能为文夫赋之至大三年岁在庚戍孟夏哉生明婺州路儒学教授剡源戴表元记
洛阳独乐书堂记
司马温文正公居洛阳以道德文章功业为中原纯儒名臣当昇平之时享谦静之福所与游如文潞公邵尧夫二程夫子苏子瞻之徒又皆一时天下妙选而其独乐园者蕞然在诸豪贵间几不可比数人以公故亦屡喜游之窃计洛阳虽名区去之千百年欲复求时遇其人似不可再得公没未几何事果有不可言凡昔之王侯将相华榱绣户文轩畅毂弦歌锺鼓衣冠玉帛相与动心荡目以为承衍之娱者举一转而为荒蓁茂草独其山川犹存不过寒螿野兔之往来吊劳穷寂而已而行人过客樵夫里老下及儿童妇女道及洛阳故实则诵司马公之德不衰夫一司马公生而状貌无以逾人虽为相居位之日浅被服清苦无异穷书生不知何以能得人之叹慕若是然耶大德丙午岁余遇卫君用於信州幕府君用洛阳人问其故曰洛阳之事则既然矣抑独乐园亦不得为司马物吾图之百端幸而仅有之顾吾家自高曾大父以来世世知读司马公之书且知慕公之为人今驱驰北南髪渐种种洛阳之俗犹为近朴欲以其地为祠塾仍榜曰独乐以存先贤之化又他日更有余力则买田赋粟以供诸生之稍食庶里中後生小子可以共学於戱兹非司马公之遗风休泽所以覃被其後人者乎士大夫患无志不患无位君用清勤谨恪知体用敦雅实是真能学司马公者後有道龙门嵩少而来言独乐之役将见堂庐告成深衣释菜重席养老使洛中之人长者兴慈幼者知孝雍雍于于复还盛时旧观皆君用之赐也因书以为记
溧水州中正堂记
中山溧水之望也溧水自为县时官治常面之以临民出政其气势清严秀重与人情相称惬县志以为贤宰史侯弥巩之所规构有正堂琴堂兰堂诸目相去八九十年仍之以兵革栋宇毁废县亦升改为州乃稍别筑听事退食之居而倥偬久不能备大德六年秋九月知州汝南郭侯敬始樽浮费乘余力创後堂四十楹然後会寮有容休劳有次展远有眺思深有憇且复置元幕於宾营左挺公廪於吏舍右戒石之隙?之古槐门台之表飞以丽谯至於秦淮一河油油洋洋与山趋迎絶为州境佳处则新亭俯焉耄倪士庶来游来观惊嗟叹惜夸未尝有侯因民之乐既率长佐举酒乐之总衆役之最题其堂曰中正堂曰吾为吾州求无慙吾中山且不忘史侯旧名也噫今人居一官揽其土之美惧不餍不惧不能称作事未分寸务求掩前人而专之若郭侯之顾名思义希贤励志宛然有古君子风度非可以世俗论史侯四明人於余为乡先生其家世父兄踵台辅能自立不附丽卒以学行政业着称於时郭侯治溧水廉而知体慈而守法盖与史侯异代同道盍斵石为州民纪之俾勿坏
当涂户曹掾续题名记
士大夫居今时而能轻旦暮之忧以为千载之计可以谓之难乎曰难也贡举盛而人不崇世官一介之贱初脱畎亩就禄州县间视簿书期会非素习其志拘而力穷虽有多能鲜有所作为持之仅三年幸不以罪斥辄相顾有满色又暇责其余哉惟户曹在诸掾中职最优责最轻意欲最易於上通有才者居焉往往擅一府政凡始调於吏部率愿得之夫其若是宜可以行志而乐於名高之人乘其少事又置之若不屑然曰吾不过为岁月回翔而已嗟夫食焉而无愧事焉而求有成自古圣贤犹难之今也不谓吾不堪其官反谓官不足充吾才寜非欺乎上饶杨性叔敏愿而文方盛年已能崛然取天子科第为当涂户曹之次益以余力大治其学六年而後至官至则廉声飈驰谳议川决前後部使者郡太守惊其能属委丛叠君昼坐议舍理案牍夜归繙读书传其说以为世之言儒者必摈吏习吏者必违儒将融偏揉异以适於世用是既蜕去州县之拘劳而复无乐於名高之累其择术审而用心宏待已尊而期泽物也急卓乎有可称已垂去以故事当题名而旧石久巳溢顾瞻慨叹惧愈久愈失其传乃为续立石而遣使徵记於余余闻物之久莫如石先秦以来古文奇字载於石者必传然徒以久而不以贤古之贤而能传传而久者则不赖於石是故以石而传人不若以人而传石也性叔既身勉之且推此以励後之人使宦学於斯者皆能内不惭於心外不惭於政上不惭於君下不惭於民近不惭於朋友远不惭於简书虽微此石千载而下固将闻其风而慕焉而况有以诏之乎性叔名应桂今石盖自授君代者施君有政起书云
奉川驿记
浙江东行数百里将穷而为海也其州曰明州明州之海益东而南行数十里江之支流亦穷而山兴焉其为县曰奉化奉化苞山根江而掖海其形望於明州虽最高而土壤峭瘠津涂阻艰行者病之凡西人之舍水而欲东与东人之辞陆而欲西至者皆失其便故滨浙之涂通置船官骑廐而奉化无有余考地志奉化在秦汉前盖介於百粤瓯闽之交当先王统一盛时政役之所不加王人使客之所罕至其馆置疏濶非意故略之势有不可得而设也然近世事繁难槩於古前为县者尝屡创驿随作随废会有聘问发召期集之事节传猝至则寓诸民庐喧隘扰杂客主交愧焉今令襄贲丁侯济之来喟然叹曰是不可久且每至而烦民吾何安焉廼相土度材得废址之在官者成屋之尝规为驿者於民?之东崇拓而增营之风雨蒿莱之场尘煤萤磷之区忽焉而垣合具轩寝立先是主簿李君大用实倡其画及是二丞王君泽白君龙志同议谐功用大集计屋之楹至於百有五十计功至於百八计日至於七十而官与民俱不知其劳起事於季秋庚戍讫功於仲冬巳未驿成因其故名名之曰奉川曰吾以存国俗名其堂曰德星曰吾以宾贤德噫嘻美哉於是县人乐侯之成嘉侯之勤者相与过余而谋曰兹事子不可以无记余惟侯之可纪者衆以余之为民於兹邑自侯下车见其当兵毁之余日夜与其同僚弥完缺败振理颓废昔之撤墙夷竈而逋亡者今皆归寻其庐有居处之乐而侯之所兴筑若庙学亭治赋鹾之局禜社之坛蔽狱之户诸如此类何可枚数而专美一驿乎哉顾侯之通明廉爱无一役不矜乎民凡以图久安而除其数害有古循良吏之风则吾父兄子弟宜不可冺灭不着夫纪当世贤大夫之功行而推考其里俗山川风土之盛衰兴废此儒者之职也余不敢辞遂以为记
三江盐塲兴造记
古之君子先民之劳而後逸其躬故虽不急於崇缮修美居处至於政成力暇因人情而兴公役贤者亦有取焉越三江盐场官舍岁久废坏前任事者谩不屑意元贞十年场之长官改陞司令爵在七品而大梁曹侯自公府高选实来为之盐法繁壅户额等第不可均民无完心侯至核枵实酌强耗推籍土业高下宜增而增宜缩而缩不旬月逋流还归盗贩清息昔之焦熬憔悴晨旰嚣嚣而莫之给者一鞭不施谈笑辨集官吏坐曹而相庆父老拥灶而交贺於是锄荒剗污鸠坚蒐良於听事故址新宴游憩息之室以人人计者三十有奇使客有归节将迎也僚史有聚恊官守也输纳有藏谨赋计也临涖有容严发召也观眺有娱宣惫勤也总室之大有堂因旧而扁之曰清安嗟乎今人之材有悉其聪明敏决仅周於簿书箠楚而不暇乎他营若古之运甓者亦有风神高旷视吏事不足凂我而寄托於耳目心体偃仰之乐若拄笏西山之为者此其道皆有所缺若侯之精粗不遗清恪兼至进尽奉职之能退全养志之适後之不威而政足以成物劳之不私而仁足以芘後盖非謭儒健吏所可窥识人繇三江来颇能谈侯隆寒溽暑躬造场亭家抚户谕餱粮不属至自备糜以济其饥乏秋赋足置公堂上坐饮赏赐之人人得其驩其亏赋者拱手跪膝使之自悔余闻近民吏有父母之亲师保之教寜非是耶侯名实字秀实前历江西行中书省掾和州经历皆有政绩可纪通文学其材方乡用於时官且满士民感咽填诉持其车不听去而相率来请於前进士剡源戴表元愿书其事於石以着永远不忘侯德且劝後之为是官者遂不辞而为之记大德三年岁在己亥春正月望日记
临池亭记
临池亭者山隂右军祠塾之别筑也祠塾始自部使者东平王公侯按郡乘所载兰亭旧迹以全氏庐为之官为置塾长聚生徒讲学其中及是十年而东楚汤君垕实来既大出义理之学教塾徒余暇廵行邱壑周视垣宇慨焉有兴弊饰陋之意廼先修右军祠增绘象设龛几凡所以展奉严事之具必与礼称地廹山麓遇风雨湍决则水流堂间为甃石渠以疏其余有好事者蓄石本兰亭序甚善幸见与因并刻诸诗暨传文之类分置两壁塾事几略振矣惟墨池之在江南往往而有此正永和修禊处反阙不具遂捐俸倡率诸生又亟谋於时僚之贤而文者东平彭郎中荣祖若右军之远孙易简润之等志谐力均爰相爰凿於是就面势之宜得池於塾西而翼之以兹亭亭成伐石请志其事余惟古之名人能以其所长行世不废者未有不始於勤劳而成於有以自重今右军书擅天下学士大夫极力模楷之幸且有得莫不修然内畅以为清修妙解虽连城之富三公之贵有不与易而是邦之山川形势前後名驰势驱计不知凡几何车辙马迹独右军遗事令人追慕不巳良必有激摩动荡於翰墨之外此临池之所以为美也汤君年方富尊贤好古能行其家学居职不以营升斗苟岁月为事志於兴文美俗又方谋增置田租以完教养其事可书者未艾云大德五年岁在辛丑仲夏既望戴表元谨记
寒光亭记
寒光亭在溧阳州西五十里梁城湖上亭之下为寺曰白龙岁月湮漫不知兴创之所由始宋元丰间重修塔记称父老相传已七百载则沿而至今可知其久也东闽浙西淮襄宦客游人之所必至至必有歌诗咏叹以发寒光之美无虚览者张安国赵南仲吴毅父雄词健墨最为人所推重而栋宇埀废不足以相暎发州有进士汤君以文辞为之徼施於江湖之往来值一二名公卿喜之亭得改立如此十年又废大德辛丑春进士君之诸孙实来相游寻顾瞻徘徊则昔之华榱画槛惟荒榛存焉喟然曰兹亭之兴吾祖固有力今安得隳其勤倾赀庀工亭又加筑既又捐田白龙以为修葺之助功完事具寺僧乃为进士君置祠而来徵记於余人尝言江南佳山川造物者靳畀於人而惟僧佛者可以得而居之是盖不然人之获如此意者孰加於王侯将相彼其占形胜营园池斥台榭徒欲乐於其身有余丐及於宾游僮伎僧佛之乐常愿与人同之故人之从之材者不吝於言仁者不吝於财无怪也此非惟有数而用心之公私广狭吾徒有愧焉者多矣岂止於系一亭之兴废而已哉进士君诸孙曰德裕曰佑孙寺僧曰祖慧余剡源戴表元十年丙午季秋二十六日记
耿氏时思亭记
郓耿子都之先墓在泰山东汶水上子都既出仕游四方而心悬悬不能忘也一日以谂余曰吾家繇高曾以来怵於兵顾兆域虽存而榛芜莽然樵刍往来盖尝与宗党谋筑一亭以为展省之地而名曰时思子幸为我记之何如余惟子都之不忘其亲而思之於义既得而於名既称而其礼不可以不知也人子之於亲苟欲尽其情何有纪极先王每为之节使弱者可及而强者不能过如死之戚如狂如迷如逃亡无所归比既葬而虞而卒哭而祥而禫遂返服复寝而哀散矣至於葬也所以掩藏而安之而不敢修不敢易且不敢凟而祭也然此犹论其近亲愈远者祧愈严服愈降者讳愈略故无见於目者无想於心先王惧其然於忌日也以为终身之丧而春秋时祀如见之於斋君子之不忘其亲而思之其慎诸此而几矣抑余於子都有思其大者焉耿故大宗而郓齐鲁儒府也耿自得姓以至子都凡几世世凡几兵兵而得完者几家家完而得衣冠登仕籍者几人同枝而独荣气必有所锺同源而独清流必有所渫子都於此时时而思之为人子则思孝为人臣则思忠为人长则思慈他日功成名遂行高爵尊怀章而归故乡下车而入里门父兄子弟燕毛庆饮姻游隣旧牲牢迎劳然後除道拜塜燎茨告恩虎羊蹲前冠劒立後使士大夫往来山东而道兹亭之下者瞻阡名而致肃读题表而太息将见儒林荣之乡评称之曰噫嘻耿氏门幸哉有後如此不亦美乎子都爽然而觉欣然而谕曰吾虽初愿不至於是是子之言不敢辞因书以为记
乔木亭记
乔木亭在清河张君燕居之东张君望清河籍西秦其先世忠烈王尝以功开国於循而邸於杭子孙五世而所居邸之坊至今称清河焉余儿童游杭见清河之张方盛往来轩从驺盖填拥岁时会合鸣钟鼍笙丝磬筑相讌乐飞楼叠榭东西跨构累累然无闲壤岂惟清河虽它贵族盖莫不然如此不数十年重来杭覩宫室衣冠皆非旧物他族亦皆湮微播徙殆尽而惟清河之张犹存余尝登所谓乔木亭而喜之风烟蔽遮林樾清凑美乎哉其可以庶几古之故国乔木者乎主人对余而叹曰嗟乎吾乔木乎是亭者几不为吾有吾幸而复得之吾生於忠烈之家自吾之先未尝无尺寸之禄当其时出而逸游入而恬居耳目之於靡曼妖冶心体之於芬华安燕固未尝知有乔木之乐也自吾食贫不免於寒暑饥渴之患吾之处世不待勌而休涉事不待困而悔日夜谋所以居吾躬者百方欲复畴昔之髣髴不可得时时无以寄吾足骋吾心则瞰好风景佳时取古圣贤之遗言就乔木之傍而讽之其初不过物与意会久而觉其境之可以舒吾忧也为之徘徊为之偃息为之流连不忍舍去故倦则倚乔木而憇闷则扣乔木而歌沐则曦髪於乔木之风卧则曲肱於乔木之隂行止坐卧起居动静无一事不与乔木相尔汝盖吾昔也无求於乔木而今者知乔木之不可一日与吾踈也吾是以必复而有之余闻其言益惊喜昔人有欲存谢公宅者云爱召公者爱其甘棠有文靖之德而不能芘数亩之宅李卫公爱平泉草木至自作记戒子孙夫勲名世禄之家自不能保其存而使子孙存之子孙又不能存而使他人存之今清河忠烈王诸孙乃自能以力学好修存其先业至於皆仆而独完几弃而复振不惟无愧於後而反若有光於前真美乎哉於是张君止叹而作洗酌而谢曰非君吾亦不自知吾美之至此也盍书其词於吾亭以自劝且亦劝後之人
紫芝亭记
集贤直学士赵君之隐居在德清龙洞山之阳大德庚子岁秋月紫芝生其游亭侧山翁里老驩传奔覩惊未尝有集贤君既喜而以名其亭而来谂於剡源戴表元曰愿有以志之何如余惟天地山川雨露之所生草木之华实一一皆有益於人惟芝之为物疑若世外无用之宝可以为祥瑞颂咏而不系於朝暮之所采撷寒暑之所服袭又芝为种不一色亦异产往陶隐君葛雅川之徒皆尝以载之图籙登之药饵然富贵而好者力求有不能即获获之而疑者辄不敢服则名字徒存不过以备异闻资广记而已紫在其类中差可致服之可不必疑其即之郁而柔藏之忍而坚近於有德君子故自秦汉间隐逸如商山四老翁歌之以为高唐士大夫如元鲁山字之以为贤而今集贤君名之以为瑞盖异世而同赏不相谋而相恊也虽然余於集贤君有所赞焉集贤本承平故家以英才俊气清识雅艺为世所不舍入仪馆阁出坐方岳五转而来摄领东南之庠校天下士被其欬唾者嘘为祥风饮其膏沐者润为荣河顾何所不可得乃方披栈枿发蒙翳求一丘一壑如将老焉是当其方隐而不拒於出也迹未尝不似商山翁既出而不难於隐也道未尝不若元鲁山且其实不伤窳华不病嚣名生於无用而爱缘於不切人之役之劳固多而天下之逸之暇亦不少则夫是芝之生岂非亦如娱其幽羇而慰其晚暮乎哉集贤尝语余龙洞奇甚山逆溪回遡而上者二十里古之至人所居土为之不爌暴物为之不疵疠窃意山之绵络附丽灵根异蘖如是芝者尚衆旦夕从君游取龙洞泉荡涤肠胃尘垢然後庶几一遇道家所称胡麻石髓之类仍用餐芝法杂链之遂成二老优游往来永无饥渴聊以燕乐聊以引逸不亦可乎其岁冬十二月朔日记
剡源文集卷一

[book_title]卷二
<集部,别集类,金至元,剡源文集>
钦定四库全书
剡源文集卷二　　　　　元　戴表元　撰记
遗安堂记
辛卯之春余遇滏阳马德昌於松江之上於时浙西水德昌以台僚衔命发粟赈饥所至州县吏负弩矢郊迎先驱候官篲涂廐师秣骑德昌巾褐坐治事声华藉甚余深叹羡以为大丈夫如用於世固当如此矣一日少闲愀然谓余曰吾无乐於是吾家故农夫聚族滏阳世世以耕田读书为乐无肯去乡井者至今大木累十围累累然马氏族葬处也自吾先大夫常遇一隐君子教之曰子异日必不免仕吾见世人仕者多贪子能不贪而有以及物即甚善先大夫异其不凡也既而果不免一出为州典籖寻弃归享上夀浮沉以终先大夫性本廉在官以事活百千人亦如其所云既归筑一堂用龎德公语名之以遗安曰我不免於隐君子之言若吾子孙自当如我志也洎吾之身与吾昆弟则皆不得如先大夫之言浮家南来驱驰霜露冲冒暑潦所乐能几何孰与吾滏阳田里间岁时豚酒相徵逐临流坐树歌呼散步之为快哉且先大夫遗吾以安吾廉吾勤吾慈吾俭吾不敢惭吾先庶几不辱先大夫之力至於吾心其何以安乎余闻之为之肃襟正容三抑气然後敢复语夫德昌之所以贤与其先大夫之贤岂非古所谓君子人哉盖自井法废而士始不安於耕居畎亩者不谈说游宦则廹於赋税征战周衰已然矧於今日吾见草野书生朝乘高轩而暮耻其故居不可旋马行遇父兄时常所往来有厌然之色语以龎德公事不可入於心况又使闻禹稷伊吕之风哉今吾德昌家世儒学潜光朴质蓄止不泄至於贤父子再世始闻於时如蛰震遇啓隐璞遭识声明润泽宜有不得而蔽者而方谦冲掩抑欲寻龎德公隐语求安田里岂不高哉虽然德公之道狭矣古之君子不皆以不仕然後为安而德公鄙朴过当规规计较於人已祸福之间其达才胜於当时愚者而已然自其子侄如士元辈巳不用其语若德昌父子之道可以仕可以不仕者也德昌年方盛仕方始当世决未见舍他日功成而归杖行几坐洋洋乎以诗书礼让益厉其家又以化其乡人使滏阳之俗农於郊者见其逊耕而敬饁也儒於庠者见其睦婣可书而秀孝可举也当是时马氏之道其及物为何如而视龎氏为何如哉夫及物广者天之报之亦广然则马氏之安非人遗之天亦遗之矣德昌曰不敢知不敢知抑或然者先大夫之庆也子并为我记之
秀野堂记
宣之北为淮其土气雄深旷宽故其人悃慤力勤而趋本南为浙其土气清妍沃溽故其人开朗多闻而好礼宣人介而中居随其性之所欲而迁焉其南漪湖盘涵宣傍数州而宣占什七宣之镇山曰麻姑山其上游冈林蔽遮云物喷吐隆隆然自成一岛屿而岸湖之州地偏势隔不立廐置非富贾贵官之所趋走淮浙之气两无所入靖康中武德贡大夫官蒲城始来居湖之阳几二百年而大夫之子孙皆以文学荐举显闻於时有名松者与余同咸淳太学其父漕贡公吉德君子也与其族连甍接居衣冠栋宇岁增日益几无虚壤德佑之儆旧物罄尽而最西一堂与附园诸亭独完焉兹非昔人所谓瑞室者耶乃葺而自居取大苏公独乐诗名之以秀野而新筑先世所卜以芘诸子又剏别馆以储美书延硕师致嘉客於是居者如趋万石之庭游者如造郑庄之门余丙申岁亦尝道南漪登秀野之堂而觞咏於其中名台美植曲栏文甃一一如意而麻姑之支峰离羣偃行与湖相须驻伏堂背亩种之田曲尺之流萦纡回环信乎其为秀而野也越三年公来请记余惟人性之感於清妍沃溽而开朗者近於秀感於雄深旷寛而悃慤者近於野二者可相兼而不可以相胜昔者仲尼忧秀而不实亦不以野而胜文为美今夫南漪之在穹壤间不知几千百年始得贡大夫居之大夫又二百年始得公父子文学而显至於废兴絶续之际天又瑞其所居以开之是皆有数然公方敦饬其家清修笃守徐行俭取若恐伤先世二百年忠厚之积是不独为淮浙偏气所胜而能兼有其美贡氏南漪之泽吾见其未可涯也遂为推述大略并地乘世本书之庶几後人知作堂之始
清华堂记
奉化万竹董氏以衣冠文雅为吾州甲族其枝叶散布江浙间者为名卿材大夫不一而万竹故家独守恬素轻进取有处士之风焉余尝过而爱之有彦受者於子弟愿甚而台寜海俞出也余与俞世旧尤爱之於是彦受将筑读书之堂於所居之东而成请名於余余取文选语名之清华而告之曰子亦知夫水与木乎水之滔滔而来若是之清而不污者岂非崇冈激之巨石梗之疏治之不已而致然乎林木之苍然其蔚蔼蒨绚於春阳时雨若是之可悦者岂非以前日之凝冬沍寒郁薄之久而能坚其华乎是不难喻也今子之质甚良而资甚裕良则不烦裕则不劳不烦不劳则不知所苦而懈於学吾固愿子激梗之以崇冈巨石郁薄之以凝冬沍寒使清者益踈而深华者益成而坚不亦可乎且子之宗不为不清且华矣亢宗之难不如承宗之易进趋之有余不如恬素之不及子之智似亦足以知之矣以关西之风节而有德祖河东之名德而有子厚非不爽然起於人意顾去其初则甚远故不愿子之似之也彦受继自今问安视膳之暇督耕治事之隙游歌於此台之上不惟其清华是逸而以其已得者日取古圣贤之言洗濯培壅候异时学成而材立交广而名畅然後不得已而用则用於世为高流不得已而处则处於家为隆栋余之所爱於彦受庸有既耶
质野堂记
剡源先生幼而嚣居长而浪游老而覉栖独常常以为异时傥得余闲营一区之宅於山林间则将名之曰质野以遂吾志自为斯言憧憧然往来於心者五十年而不能成也盖方其盛时川浮惊流陆走峻坂鲸鲵满前狼虺怖後窃自思吾惟学文干禄以至危於道路使但为寻常人何患无容足之地而安哉及失势而奔逃扶携老弱经涉险阻见所过穷村鄙人篱垣修洁鸡犬驩睦又未尝不起卜邻结社之羡乃大德丙午之孟冬归自上饶於是筋骸倦衰世念益薄而眼前子息各已长大生平婚嫁渐就清简发橐中装舟车薪米佣赁杂费之余尚留三千缗以为陆贾分金则不给以为萧何买田则难多且专议兴筑伐材於近冈聚土於後麓役工以劵而使之自食烦邻於暇而量予之直不三月质野堂成以次充安阁迢嶤亭缩轩雪镜诸役仍旧名而增新构前後左右凡一百三十六楹溪山面势烟云情貌无不欣合桑麻径术禾麦行伍无不周密客有在傍叹曰先生之志则少遂矣抑欲以质野自晦而未忘於名也何居先生曰子不观於山川草木虫鱼之为物乎物之居於世未有无名者也草木虫鱼之可资於用也黄帝名之山川之着也禹名之惟羽毛有识之属能以声自名其名者然後人亦因其名而名之以余之区区持衰穷之身托於山川羣於草木虫鱼羽毛之属以为居游顾五十年欲成一质野堂不能得而今也晚暮幸得成之而得自名之而何不可乐而复何讥乎客闻而愈笑先生亦笑因复自名为质野翁以记其辞於质野堂云
爱莲堂记
物之无情莫如草木然至其发於形动於气而随人之顺逆以为祯祥妖孽昭然有不可掩亦犹人之一身其行事和平乐易耶则遇其境无非芝兰玉树乖剌龃龉耶则遇其境无非蓬茨荆棘昔者子思之中庸言善不善之先知以为见乎蓍龟动乎四体而商书之陈天命谓之贲若草木皆其证也相台唐伯荣所居钱塘东之圃有池焉植莲其中岁已亥孟秋既望其莲生一茎双葩圃人以瑞告钱塘好事者则既绘为图画以相传夸说交游士大夫则且将作为歌诗以相称诩讃羡伯荣伯荣於是取周元公语名其并池之堂曰爱莲而属前进士剡源戴表元曰盍有记初伯荣盛年怀牒而南尝仕矣驰驱未几何有浩然之志乃移其材谋之可办於疏烦剸剧者经营池台位置花石费不伤烦清不苦寂值佳风晴日体中欣畅即扶藤而游班荆而休自有道者窥其微固以为不减千户侯乐至是双莲生若造物嘉其安恬而设幻以娱之者伯荣曰吾则何敢居之或者吾唐氏之先世遗泽郁积盘薄之久而将发其祥乎盖当是时伯荣之伯氏在海盐通守叔氏在南昌试宰皆秩满将至而伯荣之子居安适用中朝官荐通籍翰苑一门内外前後朱紫岁时会集左羔右鴈荣名贵禄殆与是花相须而至是诚可为传夸讃羡者也然有一焉莲之德元公以配君子君子者之居於世以孝友为根株贞恪为附蒂材敏为条蔓词章学问为枝叶花藻能是矣视浮名外物之去来如暄凉荣悴之制於天培覆夀夭之存於人者吾所不愿而要其定焉彼亦不能违也伯荣兄弟居家有睦行莅官有能绩蓄奇书致名士彬彬然兴於文学是能备君子之德而知所以居其祥矣故为之记
广心堂记
鄞剡之交有坞曰滙溪其傍之山层盘陟矗悍急而无停坡其水舂冲激泻纡绕不知几折而始达於滙独近乎儒者祥卿之居则襟灵发舒瞻眺展耸祥卿遂题堂之榜曰广心意以为其地当二邑之中势若至此而稍广者衆皆奇之余独晚而知之盖山将止也当其地之中皆为心有百里数十里才一止而为心者有不能数十里即止而为心者亦有十里五里止之少而为心者心之广狭视其势之偏全若水则惟山之趋山止而止山行而行山全而全山偏而偏今夫滙溪是当鄞剡数十百里之中为山之适止势之适全心之适广而兹堂又当滙溪之中为止之又止全之又全广之又广者也而祥卿岂偶然得而居之哉余试与祥卿登堂而饮饮酣而歌歌懽而游望其东之诸峯想像唐贤皮日休陆龟蒙跻攀唱咏之迹班班具在至花台月榭无复存者其西之穹林窈洞则从刘罡夫妇晋孙承公兄弟所从登仙避世之道烟云蔽遮不可物色其南之荒关断栈鼷啼鸟噪固当江左王谢家衣冠丝竹之窟穴而其北之隂岚海气喷薄杳霭犹庶几齐鲁间安期生鸱夷子皮之徒不死而浮游其处方当诸公功名盛时形神炎炎朝驰暮奔去人何远而惟高怀絶识之士挥而却之如弃涕涶想其灵台太宇池融渊净略无丝毫畦畛边幅传不云乎得其大体为大人得其小体为小人夫人之所具耳目口鼻肢体皆同而大小如此相远者岂亦以其心耶吾观祥卿天资潇洒门不辍客轩骑惟多心乃快惬而遇荒岁不进产待穷交不改爱自盛年怀儒官之牒不求调授子一经不废业行藏去就动有古大人长者度量是真能为溪山佳主人对之两无慙色矣故为之记
居清堂记
自余归榆林交游益离有故人子单允涵来辄密穷坐移日客情萧然时时取架上书相与据炉隐几席筮荑薪扊扅岸接?而哦之以为乐一日得东汉仲长统传至欲卜居清旷之说欣然会心允涵曰若旷吾则不能抑愿得清者居焉其庶乎因归而名其庐曰居清之堂盖允涵家世儒窭自先君子以觚檠为资积俸钱馈粟之入稍归山中增畲广室闾师里胥已从而指目其後故但有慕乎清以为饮食取给而不求丰余起居取适而不至纵逸浮沉以玩世优游以毕齿而不翅志愿足矣噫嘻嗟夫如允涵之谋与仲长公之所叹羡大略自无以相远诚或偶而得之岂不甚幸而人事容有不应然者夫既以其身得脱於官府之劳朝市之役又假山林田宅沟池畦苑之饶足以养富舟车僮役浮游钓弋之具足以养佚羔豚鱼果酒醪肴膳之珍足以养欲庭闱无恙妻孥恬适诗书道德谈咏之交足以养素则是王侯卿相所无之安而神仙栖遯之流所不能兼有之乐而人世何以容之且夫清之为道尤难於言鸡鸣而起令耳目口体百为与物营营然交鬭回念清夜之所存有能持而澄之虽尘埃满头泥淖没膝吾视之如玉雪不然名利一不酬其心言动无以资诸人纵复朝餐沆瀣暮饮沧浪肠胃间祗益秽浊可丑耳故仲长公风裁虽高当其往来辗转青徐并冀之郊谈王说伯何所不有晚诣邺台不免参预曹公父子机事尘劳如此所谓平林高台弹琴讽诗之趣度不过梦想及之而已然遗言洒落初不失为佳士今吾允涵居有图史之娱出无简书之忧闭门奉养仰力於农圃登山游眺杂坐於渔牧为之不止将天机日深世累日远而犹惧不足於清何耶天惟清故能藏光景神变化海惟清故能容蛟龙兴宝藏古之君子至清如伯夷方能与人无怨其次黄叔度陈太丘诸人近於无威而物畏不言而教行又其次方至仲长公辈俟他日闲暇别为允涵言之
陈氏不碍云山堂记
余异时闻越中士大夫名其居之堂有不碍云山之号者心诚歆赏之以为山川信佳亦必有佳主人而後当之余安能如王谢诸人遂命车开道径往而从游其间乎癸巳之秋会上虞陈孔晨於鄞与之言则堂孔晨物也在上虞之雪岑青山白云庵之傍闻其名益佳余所居剡源诸山与上虞相犬牙孔晨虽贫而高爽好事喜客约孔晨岁时间意到辄访之孔晨愀然曰噫此吾先君子南墅翁之所名也盖先君少而?居倚?有南山於?中瞻眺为最胜尝曰是若造物驱设以乐我者吾既取以名吾墅矣倘幸而营一堂以居因其面势名之以不碍云山为宜当是时天下名卿以权柄意气得士如江东二吴赵信公李制置曾伯皆尝聘翁入幕则皆致资合力成翁之志台阁以文字知名如木石先生尤端明故参预姚君希得则各书四大字愿揭翁堂顔以为之扁江湖骚人过客戴复古翁宾阳高髯之徒则落堂之成往来题诗几壁以相讃庆然堂虽落成翁未尝即居之凡再上襄再度岭辛勤三十年堂虽大成而翁倦游老矣甲戌之事遂不可言又一年上虞毁独此堂者岿然榛栎中吾兄弟不能寂而居也於是乎有雪岑之筑雪岑在村郊空旷间名之以不碍云山为尤宜故姚扁吾存之尤扁吾弟存之虽非先翁之居而先翁之意也始余忻然奇孔晨我辈士耳及狎闻孔晨言徘徊重有感焉夫物之资於人可以相娱而不可以相胜功名富贵之人一日而无所为则其心不乐日无以预乎烟云邱壑之事而其力尝足以兼之层台叠馆翠比朱连土石疲乎锹凿林垣夺乎绮縠以至禽虫草木之情震揺於歌钟舆隶之役而皆失其素故虽云山在前目不得舒心不暇领则物有以碍之也今夫越中固侯王之窟宅而山川之领袖前乎此时自非以文章气业相求谁复有过上虞而问南墅翁之居者岁月几时陵移谷迁彼雄豪什百千万於我者忽焉不知踪迹之所在而陈氏云山故存求之南山则不碍於南山求之雪岑则不碍於雪岑不惟阅废兴通喧寂空之而愈存散之而皆足而一门父子兄弟前苞後映东揽西袭若云山独於陈氏有情者佳哉佳哉南墅翁於余前後辈余在金陵适尝识翁须眉雪白颧頬丹润每侍坐留饮必至夜分目光炯然谈天下事数千百言不倦略无老人衰飒之气孔晨兄弟真能从容酿酒作雪岑佳主人令余忘醉歌以附於父党翁高吾家复古之後南墅翁闻之亦当为云山助喜矣
水心云意楼记
淳安胡天放尝为余言黄滩之美也曰黄滩南於淳安之治二十里所背崇岭面双溪岩林涧壑之所萦盘风烟鱼鸟之所凑泊自曾大父岳阳公以上世居之岳阳公既贵而徙居邑之西塘大父桐川公继贵莫之有易也然时时念念不忘黄滩焉迨今西塘之庐且四世当承平时人情以游宦为乐虽西塘闤闠中不得久处而暇数数远顾黄滩乎迩来名宦事息邑墟於兵庐毁於火吾将返吾初而隐焉丁丑之春既披荆伐翳架楼十余楹於黄滩之上取杜子美语名之曰水心云意而子为我记之余闻而叹曰嗟乎贤哉胡君之归黄滩信美矣而何以有取於水与云乎夫水无心人之习於动者得之以为心云无意人之习於静者得之以为意及乎渊停坎蓄风起雨作动者未尝不静静者未尝无动而二者卒不自知其然也今吾与天放以其藐然之身三十年行乎世故之江河而生物之息日夜更起而嘘之陷深而莫辞险数而不悟故方其盛时视人间之可歆艶爱悦者莫如名第官爵车马挥诃於门途僮妓笑歌於馆榭清人之突未黔邸吏之驾已秣使西塘之人咨嗟仰望以为不及虽比邻鸡犬草木亦有功名富贵之色此如水之方波云之初旋虽欲不动而不可得矣洎夫心疲意倦而当休也则畎亩荣於禄食徒步安於驺御禽虫之歌吟不俭於钟鼓之考击邱原之陟降不烦於箠楚之奔走子朝出而游於黄滩黄滩之渔者将与子分矶而坐黄滩之牧者将与子同川而饮暮归而休乎兹楼黄滩之寸妍尺媚将纵横自献於几席之下此如暝云归山冬潦返宅虽欲不静亦不可得也天放归而属好事者用王维卢鸿例图黄滩以见寄天放善为诗凡与天放游者登於兹楼多所咏述而黄滩滨溪有一老石盘陀可爱岳阳公屡屡为之赋诗而未及刻也余忧患之余比天放尤早衰决巳无复四方之事旦夕按图髣髴或因而起兴得附题於诸君登楼之什又不鄙而托名刻石之末则幸矣
困学斋记
丁亥之春余识鲜于伯几於杭方是时伯几以材选为三司史掾意气雄豪每晨出则载笔牍与其长廷争是非一语不合辄飘飘然欲置章绶去渔猎山泽间而後为快轩骑所过父老环聚指目曰此我鲜于公也及日晏归焚香弄翰取数千百年古鼎彞器陈诸阶除捜抉断文废欵若明日急有所须而为之者门无?宾至则相对吟讽松竹之间或命觞径醉醉极作放歌怪字亦有足悦余虽龌龊骤见伯几如此真以为世外奇崛不凡人也别去五年复来名字黯然无闻问之云伯几比来懒不耐事闭门谢客方营一室名曰困学之斋将收放心而求寡过焉余闻之叹曰嘻乎世有如伯几之材而待困学者乎然如其言自不失为奇士诸葛孔明高节不仕诸侯一出成鼎足之业其终身本志乃云抱耒躬耕作南阳田舍翁耳嵇康人中龙不以三公易冶鍜之乐彼其雍容揖让进退翛然岂无学人所为哉今吾伯几推而进诸嵇葛之俦固所未逊其屈折就此殆似为世故所困耳夫困道尚多伯几不困於嗜欲不困於荣辱得丧之故踰於常人何止万万就其所好虽贤而未免於累者而愈轻之使如纪渻子之木鸡亢桑畏垒之说岂不为学之愈成哉於是知伯几者皆曰子之言於伯几为宜盍以为困学之记是为记
清容斋记
鄞袁生养直既规寝旁为读书之斋而榜之曰清容曰吾慕东郭顺子之为人而云耳其所从游之贤者台刘君正仲父为友复於伯夷柳下惠清和之说以为之铭而书来剡源愿有记夫东郭顺子载於庄周其事他无所从质然如其言则天下有道之士也若夫孟子之於夷惠也余尝疑之夫子曰伯夷叔齐不念旧恶怨是用希人而至於无怨其和孰加焉彼孑孑然轻一夫之死以与八百诸侯之伐君者异论在周人以为矫在商人未尝不谓之当然也而孟子则曰衣冠不正望望然去之由其道者将入於隘夫无怨者固教人隘也哉柳下惠曰直道而事人焉往而不三黜枉道而事人何必去父母之邦夫子称之曰行中虑言中伦世有言行中伦虑而为不恭之和者乎盖夫子没而学者传其旧闻微异矣今夫袁生生於万石之家而躬寒素之操处未弱冠之年而志丈夫之事日取古圣贤之言味之而学其道而求其清焉巳乃有所不慊於语而容人是图是何生之所闻於道者过耶道未有清而不能容亦未有不能容而得清者也天之苍然日月星辰系焉四时行焉百物成焉江河之泓百里一浸而明者可鉴毛髪其为清而容也大矣生归而益治其学惧不能清焉苟为能清端居而家巷睦徐行而州里逊又益治而清之不止滞者尽清者安三年而与之亲者不见喜怒之色焉十年而与之疏者不见臧否之迹焉夫子曰一日克巳复礼天下归仁焉凡生所学於古圣贤人之道与其所言举无间然矣何羡於东郭子者而滞然学之哉若余之愚偶幸窃闻之而未迨学也且将求人之未暇其何足以进生乎以生之勤也姑次第其词以附於刘君之末
养心斋记
史文靖公之孙曰景文其居第在东湖之上间亦往来州城与余相从数数相善也景文宰相家而余癯然书生声焰不相敌然每过余倾意气与语有移刻不厌倦及见余披繙简编涂窜铅墨喜而从旁叹羡若以为不可及昔魏公子之於侯生隂将军之於井大春风度不亦若是然哉尝辟一燕居之斋名之曰养心而求记於余曰吾观世之人好役其材与智者何其愚乎吾年非高力非弱然而能厌之愿归而少休焉将求为子之学者与之朝游夕居读书以寡过教子以供老吾志足矣余谦谢久之则复之曰贤哉景文亦知景文之先所以居东湖者乎盖夫东湖穷海之僻壤而会稽下邑之荒聚也其始不过为农樵渔牧之居君之高曾择澳而潜焉老者知慈少者兴孝其俗几少变而善矣无几时而弦歌鸣焉衣冠翔焉而东湖为文物之区矣又无几时而高车驷马之所奔驱朱门甲第之所照映驺官仆从填塞往来笙钟歌舞喧咽拥沸而东湖之富丽通於名都会府矣夫物气过泄者则当少息人文太盛者则将反本今之东湖亦可以少还其初乎景文归而力践其言使山川草木复得涵淳藴实以自致於君且余闻之采色养目目昏郑卫养耳耳聋滋味服御养口体体衰惟以学问养心者无忧而常安无欲而常贵景文归而规其名益思其义乎哉景文曰唯唯遂书之以为记
学古斋记
三吴之州莫大於杭其地山穠水妍其人机慧踈秀而清明其俗通商美宦安娱乐而多驱驰通衢广陌行如附车轮而与之上下坐如闻江潮澎湃之声窃意虽有董仲舒扬子云难於攻苦寂寞而守其渊深之思焉州域之西南余友人西秦张仲实居之入其门庭除静修草树深欝俨然山人处士之宅先是巴西邓善之与仲实兄弟交分一室共居而题其扁曰学古斋相与读书玩义理於其中如此十年而善之以艺选召且由此而进为於时仲实曰我则不能吾家有垂白之二亲贫无以奉鱼藿重使之疲劳道途则夺其便且吾非矫名者万一常调得一郡博士给数斛米充养具亦足矣何用是纷纷为哉於是学古斋仲实独居而有之余闻仲实子之安恬悃慤言真而志俭既过他人远甚抑学古实难子之道将何先今且由子之学於是斋者言之子早起而盥沐巾栉焚香而振册则冠服鼎彞简编字画非古也饥食而渴饮寒裘而暑葛与夫宾客祭祀之交接其礼文器物制度非古也广而推之出而与宗族姻戚朋友言入而仰以燕其亲俯以帅其妻孥臧获一举足一出口而步趋唯诺之节非古也益广而推之事之非古者何限而子何以安之虽然若此之类犹欲以古其外必不可已则又当古其中乎故曰学古实难始余之少也有意於是功名患难四十余年头白志荒而茫然无成今之来杭尚赖比邻於仲实而学之仲实曰有是哉子之言吾将佩服之且以谂善之俾无忘吾斋云
爱日斋记
吾党之士有吕复初以门功世禄望於越至复初之身而修然为清儒余尝与之交而贤之一日属余以其所谓爱日斋者曰吾甚爱扬雄氏之言爱日也其书两举之其一以为学其一以为孝也吾学既不屑为今人犹幸而及事垂白之亲而吾孝不能为古人则吾病焉故取以名吾斋以励吾志子知我者幸而为之记余闻其言益贤之夫复初之云云岂非笃学力行修谨博习君子人哉然余自读书涉事以来平生交游不可胜数自非甚闒茸无志操谁不能为复初斯言者顾久而皆怠或虽不怠而勤所不当为疲心竭力而反?其心於不肖者往往而是故君子之学也将以为孝而其为孝也不可以无学今夫口之於肥鲜体之於轻燠耳之於韶美而心志之於欢畅此人之志愿而仁人孝子之不敢不极於其亲者也然而学道者有不得而愿焉彼以其身享箪瓢如羊豕被鹑緼如狐貉安烦习苦则听其命而奈之何俾其亲而甘之故有穷日之力皇皇然欲荣其身朝登金张之堂暮投卫霍之第以从事於禄养者此譁於名者之爱日也鸡鸣而起操锥刀之术日昃而不得休至秉烛以继之曰吾不为是则饘粥不充而甘旨且缺此贪於利者之爱日也之二人者欲孝矣而病於不学盖有欲学者又或病於不孝呻吟占毕以为勤组纂藻绘以为工虽贤者不废则有资之而陵节躐等者焉方其惜隂童龆请益觚椠则巳心高志扬有驰里门名诸父之气此骄於学而爱日者也学问以去蔽而有专精一经之士慕敝帷篝火之名习持书漂麦之事忘饥渴迷昼夜神痴气眊而其亲之容顔命令有不暇伺察焉此愚於学而爱日者也复初生於三公之家长於万石之族今动心忍性皆巳不有其有清修而静处详视而顺听於前四者之事可以保其必无闻所居北海坂坂上有便田躬耕有善书家藏先大夫手构南堂一区湖峰萦环仰有烟林云月风岚晴雨之翫俯有鱼鳬鸥鴈蒲荷菰稻之适越之姻?多良儒而太夫人礼法家复初出而与其徒清谈雅歌商确今古尽文章翰墨之乐而披斓斑之衣侍寛闲之燕日喧轩舆时节觞膳极庭闱顔色之奉是自古夏游渊骞之不能兼者可以不出户限而得之贤哉复初亦无有顷刻慊然於心者乎复初曰是则吾何以当之抑子之言於爱日为有助前之可惧吾将以为戒後之可乐吾将以为劝遂书以为记
谦益斋记
天下之善惟其不免於私之为者常人之所易容而君子之所必察然亦有心知其然而名义之责不可加则举而归之於天何者吉凶祸福是非善恶至於天而庶几乎各有所止矣故曰人无所不至惟天不容伪余尝怪今世士大夫位卑而气高身微而欲广於力之所及为志之所得施一切无所辞让而独姝姝其容訾訾其辞倾巳以行悦於人曰将为谦以求益是果以谦而益者乎哉是岂非穿窬之行垄断之道而天地鬼神之所忌疾者乎哉昔者伯益之书盖言之曰满招损谦受益时乃天道既而推之至诚以为人能至诚而物无不动既而文王周公以来以其系辞而着之於易既而孔氏之徒以其说之大略而发之於中庸既而儒者礼法之家以其道世守之至於春秋秦汉之初而犹以为教故赵文子之早慧也而其父忍於折委笄张子房之未相知也而其师安於坐而受履魏公子张廷尉之贵也而其客敢於使之执辔结袜是皆诚心为之以损抑分量之有余而增益其不足非独如是而止吾想其时齿於庠而贵者犹有坐於贱者之下而不惭也行於途而壮者犹有代其老者之负任而不以为德也射於乡而能者犹有授其不能者之爵而不倨也於乎是岂非天道之当然而容可以伪为之哉长乐林敬与温然好礼知义君子也紫阳方先生既名其读书之斋曰谦益而重之以训辞而敬与复以谒文於余余於先生之巳言者不能赞也举所闻於天道以证之因以为之记
剡源文集卷二

[book_title]卷三
钦定四库全书
剡源文集卷三　　　　　元　戴表元　撰记
清峙轩记
余尝爱东晋人善清言谈之使人翛翛然有高世想及出而预人家国事辄不能尽酬其怀然议者终以前意不相异同曰是固有命乙巳春遇高安李所瞻於冰溪之上相与剧谈此事为之太息既而谂其居有读书之轩名清峙问非东晋王茂弘以称庾公者乎则大笑夫庾之得於人不薄矣起世家不出门致公辅联贵姻据要权而身兼名贤之目一日进用少迟则九州四海以为欝子不见夫山乎山之嵬嵬上摩青苍下蟠无垠然必能出云雨吐光景兴草木藏虎豹游仙真人始异而神之世称瑞曰景星凤凰景星凤凰不得数见也见则其时良其国昌庾公之清峙人望其为山为景星凤凰可也庾公其能然乎若吾所瞻恣睢於诗书之林颉颃於风宪之府徐行而亷取精思而静持幅巾布衣起乘传车以柱後惠文弹治道强侯悍将不少震挠公休吏退焚香闭合吴吟洛咏作仙人处士亦无愧怍此其规模器量雍容藴藉岂与夫退不忘进进不能退往来於功名得丧之岐者同年而语哉虽然晋人犹能清言人物如庾公清峙犹可观也更後百十年清言日微以至於隋唐科举兴名检废士长驱疾驰不暇峙矣吾与所瞻生於百世之下百世之上事无庸深议所瞻之乡有三刘先生清风高节过庾公远甚暇日约所瞻登石龟峰絶岭踞畏垒临沧浪诵冰玉堂之词歌庐山高之篇以为乐以附於古人班荆倾盖之赠可不可乎所瞻曰唯唯因以为记
容膝轩记
始余读书则尝想像古人居处服食动作百物之态以质诸书中之所言合者以喜不合者存而求之合然後已出而语於人人曰如子言则当席地而坐汗竹简科斗书编韦而读之而後可又益求不止则夫是栋宇衣冠饮馔者将皆不合而子岂不为怪民哉余曰孟子之论友也先论世而学礼者道古昔称先王岂曰吾具耳目口鼻四体俨然但当为今人也而已乎自为此说与世之人落落不相同之日亦已久矣而终未悔会稽孙君凝字德夫筑别室於寝之东偏聚古圣贤人之书以学於其中命之曰容膝余闻其名而思之盖闻古之君子所以居其躬也劳矣虽一欠伸一俛仰而不得肆也其拘之有次而勤之有业聚之有分而息之有时凡其得专席安车凭几杖而休者惟老而贵若为师者为然余人则否而士非其世家若秀孝有闻於上则何能脱乎沾体涂足之劳而近於册书琴瑟之事若今之士职未离於子弟而享父兄之安身为匹夫而兼封君之奉不贤者在所不论贤者亦不过饱食放言於礼法之外故夫昔之有为容膝之云者体已若少倨然非三代学士之所得行也又尝下之而论则昔之抱膝而啸者今之道家导引之似也昔之膝行而谢者今之礼家匍匐之似也其云容膝乃近於今浮屠家趺坐而儒家反以为非礼者也於戏以三代学士之不得行而今得行之以吾人所笑以为非而或以为是是可不思其然哉然余窃尝闻之古之学者左图右书国初以来士大夫好事家往往犹能置图画於壁牖间暇日宾游者至即与之左窥右索以徵古事之所由起故谈笑动作皆有本末孙君家世诗书多闻而嗜学今方弃轩裳薄城市而为山人处士之事望其居清气蔚然传不云乎礼失则求诸野他日余也力作之隙踵门而来俯身而请傥幸惠然教之君曰吾固愿闻於子者也盍书之以附於吾说之後轩成之明年剡源戴表元记
余轩记
郓程士安佐浙东元帅府於明公退不忍弃其余日读书以明理畦所居轩外余地种蔬以给食而问轩名於余余名之曰余轩士安逡廵而笑曰吾之问子义止於是乎余为详言士安之起居出处所以资於余者以告之人之居世必有事焉以劳其心思而役其筋骸古之君子自孩童以上粪除趋走弦歌舞蹈弓矢羽龠之类及诸贱事无不娴熟故平居多劳而少疾一旦驱之临烦处剧则亦无趦趄畏懦之色者余於身也齐民之伦莫贵於士为士而不识其事贵焉与凡民何异岂独不异仕而糜之则反以为贼不仕而侪之则反以为蠧山林韦褐之徒足未尝履官府而忧人之忧急人之急魁然负廊庙之望者余於识也以医药者不习则杀人以没泅者不习则杀身政之祸福危於医险於泅而人之习之益鲜羣居豢养不知衣食之所自来况复余事今以一人耳目之聪明坐於五流四民之上而指挥布置纵横左右人人不失其所欲者余於政也谷容涧湖容谷渎容湖海容渎闾阎隘夫扶背囓齿出横逆以挟人至於大人长者之前如飘风然盖有有道之士以容一世之人而未足观其胸次休休焉若可以容天地万物者余於量也才支一时智周终身是能及其所知而止惟德无所止尧舜垂文章为永世法禹之水功稷之农劳仲尼之儒道衣被长育且累千百年天之助之人之味之亦累千百年不絶者余於德也士安生於齐鲁诸生之宅里衣冠翰墨今为许洛通才盛年方出游大藩府於学何所不该於用何所不给铅椠俎豆间事不可不问而悉也抑此五余者其毋忽忘乎哉士安唯唯因书以为记
省轩记
大名王麟伯官萧山三年秩满当北归留行过余於吴见谂以其所居之省轩而求言以为记余惟麟伯自其少时则既知诵习於圣贤人之书长而能游则及接识天下之名卿贤大夫游倦而仕则又能行其所知而无愧於百里之民是其平生本末种种皆非流辈所及顾方兢兢然愿内自省焉岂非厌时材俗誉为不足喜而求庶几有见於道乎哉抑余区区之愚虽不足以助麟伯姑尝试为麟伯诵其所闻而麟伯亦尝试为余聼之盖余居山知天台华顶三十六峰之险且艰而山中之往来而行者未尝病也问行之人则山之萦纡屈曲低昂起伏嵌洼偃突虽隂暝霾晦而一能识其处他日其人与羣儿戏平陆白昼蹶焉又尝行大川凌震泽浮杨子见舟人驾扁舟於溟茫汹涌吞天浴日之涛目无留瞻而手无停操人人为之震眩失措而已方夷然不自以为劳及乎篙休载输放意酣卧而漏生其中此省与不省之说也今夫吾人以其邈然之身行乎世故之风波而历乎人情之险阻功名利禄之诱嘘之於外妻子饥渇之廹驱之於後此虽欲省且不得暇而颠迷陷溺之忧何由而免故古之人居则必有盘盂几杖之铭以省於视动则必有珩璜琚琼之节以省於聼纳屣也必有絇以省於步饮酒也必有禁以省其量御省於巂立省於佩交际也省於辞令侍命也省於容色斋戒也省於肹蠁寝息也省於梦寐此犹曰平居暇日常情恐惧云耳古之学道之士称能省其身莫如曾子曾子垂没啓手足自谓能全而归之而小人姑息之爱方见惭於执烛之童子蘧伯玉能悔四十九年之非行年六十而六十化而能自儆戒其高年卓识无一毫衰颓昏惫之气则其精力刚强时从可知也麟伯之齿方少於余余也蓬蒿之资俘获之器身不待恭而卑语不待简而讷而麟伯居处豢养声实皆厚於余以余之犹不敢惰也而麟伯安得泰然无虞乎惟各不至於白昼平陆之蹶篙休载输而漏其舟者幸甚於是麟伯谓余之言慤俾书而刻诸省轩之石
清茂轩记
剡源在云山与四明洞天相为犬牙异时避世幽栖之士盖多有之而故家荒芜遗牒散落余尝恨之久矣独所谓大雷山者尝为唐贤谢遗尘所居其名着於骚人墨客之赋咏踪迹宜可考见然剡源有两大雷东西相望百里皆在万山之中人迹罕到之处余亦无从深核其何以也两大雷之下皆有石门铁壁平立湍流贯之因而谓之门而在东之门适去吾家不远余既未为农时时以贱事往来其间门傍有龙祠间随父老祷谒水旱颇爱其土狭不枯山穷不悍云泉蔽深竹树蓊密私以为谢公之居庶其在此访历其聚则梯高以飞宇夷凹以展圃青檐垩垣断续隐见讴謡之声忽出林莾嘻乎异哉有毛氏子震卿秀整而业文其庐独当溪山偃薄之会盖毛氏自曾高以来世称寛厚长者至乃父始以词赋荐名於乡而上诸天官於是招延宾客储蓄异书辟一轩於燕居之左名之曰清茂余每过之酌泉而歌席隂而坐为之徘徊忘去殆不独以其居也尝即轩中所见问之子知子之轩之名之所从始乎夫斯泉之水清矣泄而逹之可以至海有不失今之为清者乎亦有未至百十里而止者乎斯林之木茂矣望之蔚然可悦追而致其材有中为九筵之室者乎亦有取而为鸡豚之栅猿狙之栈者乎是不可得而知也今吾子之居於此土幸而无四方之事力农以美藏量材而慎出一匕之餐必劳而後食一武之地必视而後蹈吾见祖父隐於农耕而子孙资之以为逹人者矣未有既为逹人而子孙得返於农耕者也何者其先之善抑欝於陇亩之间百年蓄之故一日发舒而不以为暴及其贵盛服饰鲜华舆御美倩耻於素所僻陋而求迁之已散之朴一决而不可复收势无足怪吾视子之志与年皆不可及顾方誾誾愿静若有所耽於势禄之外而余亦倦游駸寻老矣其获免於前之云云者哉震卿闻之洒然而喻曰幸甚然必书之以警来者遂书以为记
恕轩记
东平程侯士誉为通守於吾州和以承长如兄礼以接士如宾恕以恤民如子严以驭吏如隶而独於奸魁侠徒譁党贪类疾之如仇每临廷发政心平气爽春阳容煦而一得其人则研穷鍜击不贷丝髪逸者门禽稽者窟考由是平时世家根连为恶之胄收踪改业一国称快而不得志者亦狙伏而伺暇日余尝过其退公之居见室顔之扁曰恕轩余请之曰得无意有所抑若古人佩琴服韦之比乎夫恕之为名也约而其道甚广儒者盖难言之而人情之刚柔缓急与夫处世之拘通行事之寛猛尤不容以一概其至大要则尝苦於利害喜戚之不能相知一不相知连床隔於楚越同气踈於途人而况持三尺之法以临一州之民势邈而分悬情深而貌峻而欲兴其所利除其所害就其所喜违其所戚戞戞乎难哉故善治民者尝先於以身推之曰吾之未来兹邦也因居於家吾为长於家而患承我者之不吾和也故推之以和其长吾为士於乡而惧接我者之不吾礼也故推之以礼其士吾之居?见吾之隣有为民穷而无所告而有司不之恤吾非之故推之以慈其民吾之居位见爵官贵将幸有权而为吏控持以暴其民而不能驭也吾嗤之故推之以严其吏至於奸魁侠徒譁党贪类天道之所不容公法之所必诛自吾有知识则心诚嫉之推之他人其谁谓之不然故於文如心为恕人之所欲和所欲礼所欲慈所欲严者皆吾如其心而欲之人之所嫉吾亦如其心而嫉之察之於身验之於事习之於家行之於国盖无往而非恕也且虎狼不遯羔犊不育蓬莠不除禾黍不兴奸魁侠徒譁党贪类不清良民不寜为长吏者惟能於此有所不恕然後能行真恕故曰仁者必有勇又曰惟仁者能恶人尧舜之罪四凶周公之惩荆舒刑管蔡仲尼之诛少正卯其为恕也弘矣而於政何所伤於侯之意何所当抑而余复何所赞其辞乎於是候闻之翛然而喜肃然而兴曰美乎子为善言人情者其遂为我记之
苍翠楼记
宛陵多名山人以李太白所爱游常常夸谈之然而其州多平冈浅陆城居者初未尝得山而玩焉出郭西七里至王敬叔之居则宛陵之山四面集於其门近者盘旋远者鳞辏而敬叔之居自其先君子所植古梅老桂修松茂竹隂森蓊翳俨然几如云门石洞有一楼横峩其巅尤与山称敬叔既取太白诗语名之曰苍翠楼而从余索文以为记余惟天下之物凡其不能忘情於荣辱成败者往往须名而行名荣而荣名辱而辱名成而成名败而败然其得之也必各顾其分故季氏强大夫也不得越境而有东蒙孙叔敖贤相也仅敢取寝丘之陋封惟夫高旷奇逸之人无求於时不拘於物彼山林草野烟霞泉石之具又非人情之所争物论之所禁故可以多收横取而不较若今苍翠楼之托於太白是已方太白之来宛陵出於一时飘忽神驰气跨不可测识而宛陵在江东古为衣冠玉帛往来骈集之地想其名王贵卿车辙马迹处处而有今千百年後乃知太白独常游之甚者虽非太白所常游者亦欲扳挽其平生辞藻而及之呜呼是岂不以其人耶余观敬叔天资明爽不耐羁束时时幅巾野服潇散尘外居家资产不能致百金而常好客置酒酒酣与其兄弟高歌朗吟下笔皆无俗子气韵似此辈流固当为太白所许颇恨生晩不及识其先君子而规模踪迹家风井井已略可以得之矣
充安阁记
剡源翁居不能二十楹界其中之後垂蔽之以为阁冬舒其帘夏逹其牖温凉晦明时阖辟之以趋便焉人皆不堪其隘且劳而翁居之弥安家无浃晨之储兼金之值而有书一车悉取而陈诸阁之四旁坐阅而卧讽之左右纵横充然无不满之处因命之曰充安尝叹曰昔周元公有言君子以道充为富身安为贵我不敢希其人而希其言可乎然虽名之久而犹疑之一日忽悟而笑曰吾所以疑於元公之言岂不以富贵为美物而不敢居哉夫闻其名犹疑之而遇其实将如之何是故不可以无学也今夫余也固剡山之窭人也而昔之当仕者亦余也有仕有不仕而余一也昔尝见有乘车而行於途者其不乘车者相与羡之他日逢大官於途则其乘车者先俯然下之岂不以其尤嵬嵬哉等第而充之人之相羡无有纪极而山林道学之士非而讪之曰是俱不足为吾道者若是者亦高矣又有遗世忘物之士笑其为高者曰彼自为彼吾何以存於口而非讪之为我与之俱行於途如壮夫之观优不怒不悦如饱人见婴儿之珍其饼饵不咽亦不唾也然则余今之窭为何所失於余乎余行四方而不知田畴稼穯之事今始力而为之而筋骸已疲不可勉强顾吾居之左右前後无非农者而余安得偃然独辞其劳呻吟伛偻一年而知其候二年而通其业三年而寒暑燥湿欲与之俱化每至释鉏解笠之暇入休乎充安意挟一册而披之见古之高人胜士如鸱夷子皮张子房之徒辛苦兵革之中晩暮脱乎不测之险遗其千金相印几无所适欲如余之徜徉乡井栖伏原圃翛然为无名布衣而不可得也见申屠蟠司马德操辈遁於丧乱全於贫约若可以无预人事而身居名贤之目其风采为四方人士之所走集欲如余之交踈党弃指议不及伸眉纵足於是非臧否之外而不可得也见皇甫士安王仲淹幸可以充默自容而何用着书以取名於时见诸葛公房乔丞相起畎亩而腾风云叹其忠劳以没而惜其子孙遂捐家世耕渔之旧以轻其身而余於是阁心无远驰业不他慕时勤而作遇倦而息屈伸偃仰以舒吾体周旋涉历以散吾目环堵之内方丈之小而山海衆物之藏具焉宗庙百官之美寓焉古今九州万里之交聚焉当其气快体适何有乎王公之尊何睹乎宇宙之广何慕乎千百世之下名余为何人哉而况乎人间区区饥寒得丧荣辱之怀何足以空言言以是为充安於元公之言可乎不可乎且吾阁吾名而又何疑可不可於他人耶言毕诸儿置书执笔请曰翁今之言大於韦弦不可以无识也岂惟翁自命之其有所教矣遂书於阁之壁
松风阁记
山隂王德玉之居在州城之东隅因台池之秀林丘之胜横俯之以为阁而名之以松风既乃以谂於余曰於子何如余惟山林风物耳目情态之殊樵夫野客能深知之而不足以为乐江湖市朝涉於世者忽然得之足以为乐而不能以深知若余者庶几知而乐之而德玉庶几聼之今夫松风者其初发於隂岩撼乎陵丘当夫天地闭塞万物枯稿乌栖兽藏路无往来沙石为之飞走林谷震而惊恐则是风也冲撞叫呼触者容伤当者肤摧非夫坚全而不蠧静密而自重者鲜不挠焉若是者特适遇其怒耳及乎委蛇而休优游而行春和气明人禽熙恬山光野声相为清妍则是风也徘徊乎卷阿周流乎平林昂者为舞偃者为笑虽培塿丛薄之间可以畅意自乐而况於翘翘者乎若是者又适遇其喜矣乃若骄霖欲收稚暑方壮潜居愁沾幽伏畏喘千金之子环堵之夫欝欝不得免焉飒然微凉幕举襟啓开牖而视之则苍云扶踈清?如屋纎尘不揺百窍犹默而翛翛漻漻已爽焉若游清泠之渊而餐沆瀣之浆矣当此之时可以投壶雅歌可以抱膝长啸可以偃息可以笑傲若是者可谓乐之极遇之至而世言松风者庶几乎得之矣今夫德玉居有纷华喧嚣之厌出有功名进趋之耻清修而强学虚心而敏事视人间之得丧休戚荣辱喜惧岂有以异於寒暑之变顾吾所以坚忍自持逍遥内得小失意而不迁大获愿而能止亦有以遇於适然之遇爽焉之乐者乎古之君子三揖而进一辞而退弹琴着书食蔬饮水以为荣於轩绶甘於鼎俎者用此道也德玉肄习之暇登斯阁也想斯名也必有洒然於中者矣德玉曰是吾乐也抑吾愿与客同之遂以为记
拂云阁记
贫溪道士卢明仲既创筑玉清观於所居庐峰之山中即其上游架一阁焉以栖心放目而取於物之至清而至高者榜之以拂云而徵记於余余异之曰噫有是哉夫云发於微茫散於冥蒙而反於虚空来不知始去不知终其无定止若是而欲取之以为清以为高盖人之强名其然而然而云岂其然乎且吾居於山颇知云请为明仲彷佛言之而明仲亦彷佛为我聼之盖余之昔也尝健游倦归而迷其乡望望然千步数百步之外以为云皆在墟市井落而云无有焉又千步数百步之外而望之以为云在郊陌藩擭及至郊陌藩擭而云无有焉又千步数百步之外而望之以为云在林薄崖谷夫自墟市井落累进而至林薄崖谷其取於云弥近矣就而即之云终不得而有何也云固与人相得而遂欲记而取之则不可也人之求有见於道亦犹是也彼道游而忘归迷乡而不知求者姑置勿论幸能归而求之其初焉不至以为在言语章句求之言语章句而无之则以为在名物度数求之名物度数而无之则以为在居处动息求之言语章句则墟市井落之类也求之名物度数则郊陌藩擭之类也求之居处动息则林薄崖谷之类也人之求道而能摆落言语章句超脱名物度数一取之居处动息用力也精而见功也敏贤於常流何止万万抑岂居处动息明仲登斯阁也澄观反视凝思静察一窗户开阖一几榻纵横一巾幕张弛无非道者岂惟一云一泉石俯仰一草木卷舒一禽虫语默无非道者然就而求道种种何不可得是虽君家计然之智不得而推庄周之辩不得而悟而余也当复为何言乎明仲居山林久泊然於世无奔竞意性笃孝养一母老矣虑清清西庐峰下对之若不忍晷刻离去当世所尊尚清高有道之士非君辈其谁
潜窝记
剡源之徒陈生养直题其居曰潜窝客有疑之而言於剡源翁曰陈生年方强气方开而遽从事於潜也何居他日间暇以问生生曰彼客者安知吾潜哉吾之潜有三吾之幼小为子弟於家惧伦类之不通而踈於礼而愿潜於学长涉世乱惧忧辱之切其身而愿潜於名益长而老且及之无以传永远也而愿潜於德为窝而掲焉朝出而履其外吾思之介介夕归而寝其中吾忧之冲冲起居食息凡惟是三潜不敢置而何有於客之云云哉始翁以避地西来幸与生家交故旧谒舘憇止於时见生鴈行间步骤峭楚既而随诸儿受书禀业知见日耸然私心不过以翰墨事相待行藏离合忽然不知光景之变化迨兹闻拒客语为之爽焉自失盖翁之於潜亦习之五十年而犹恐不至者也乃以其意作诗三章歌之以广生一歌曰生诚潜於学兮寜悃悃以行其朴兮毋哓哓以为觉兮再歌曰生诚潜於名兮春华之英英兮须风霜以成兮三歌曰生诚潜於德兮薄取以厚吾宅兮抑贷而不获姑耨而食兮歌毕因书於窝之右方以为记至大己酉季冬既望
夀乐行窝记
始余儿童时受论语至仁智乐夀之章而疑之有老先生教余云人惟无物以累其心则夀乐生余时爱其言简而终不解盖自涉事以来行世故苦乐荣辱四十年然後知其言妙於理也今夫人之居世虽强弱劳逸不同而年夀之量大约皆可期以百岁富至於万金贵至於卿相与夫陋巷一瓢之贫贱充其所求亦各有以自乐然得於天者或失之於人得於人者或失之於天故山林虚旷矫世之徒为庄周列御寇之学者寜不愿久生富贵以为高其说曰人夀则多辱南面之乐不如泥涂之无忧而市朝沉溺之士至於服金丹信方士以庶几长年不死幸而苟存又不过驰骛货财声伎狗马宫室之区区以肥耳目之慾余以为似是之类殆皆过也惟无物於心者则不然其中休休乎如山之无不容而造次颠沛不可得而迁也其外油油乎如水之聼其所趋崎岖百折而亦莫之碍也由是其心虽不期於夀与乐而二物自至虽不必辞之以为高而二物不能为吾累此仁智之道也古睦邵德芳少壮与余游太学同业选礼官仕铨曹同年尝被檄考两浙进士同寮当是时意气轩轩殊自喜既而隔絶不相知余穷居海涯而德芳离其本乡侨居松江五湖岛岐幽迥之处邂逅客游见之苍顔白髭无复故态与之坐连日咨嗟抑欝可怜之语一不出於口问其居之志曰吾家睦也有先人之故庐尝并西筑堂曰寻乐并堂为亭三前二後一可以休息可以远眺今居松江未之能乐也而不敢忘姑彷佛其大致为一堂一亭以寄吾思而将榜之为夀乐行窝子以为何如余喜德芳之德有成行乎世故苦乐荣辱随其居而安之而无所累与余之心合也书前说以告之因以为行窝记
芷屋记
乡友范龙友字云仲尝以芷屋名其居而从余请文以为记余尝问之云仲屋凡数楹种芷若何云仲曰吾窭人未遑於是姑有托於骚而云尔余闻其言窃有感焉盖余少而喜骚私念其居近市嚣隘故尝思为楚人飘荡浅说之辞冀援以自广既而思其所服食思其所佩袭思其好乐思其寄托独恨与屈大夫同生江南而骚中草木名字往往不能通解岂由湘浙风气土俗不同而然耶久之得一官游楚日与楚人博物通文字者往还举而问之其茫茫不知去吾浙人无几耳余然後始大悟夫学骚人无庸以名物为主亦聊取其志而已然方是时不免为科举利禄之役既以不资之身争得失於千万人喧呼之场冲风露冒暑潦跋涉一二千里水陆以干斗升之粟此何足与语屈大夫之风哉迩来形顔悴枯气质变化异时只言片语所探掇於骚以为娯者油然触心不知百忧之集则闻云仲之言岂不亦有不期而同者乎虽然云仲之言云仲之志余所嘉而慕也而名不可以无当也余近所居山麓旁多闲壤颇欲规数十百弓之地为一药畦聚衆芳而环莳之四时攀玩葩条搜摘根实以遗老寄穷於其间因念楚物如江蓠杜衡?芜宿莽蕳兰蕙菌之俦犹可以类取惟芷之在骚是不一族曰辟芷曰白芷曰白?曰芳香曰药盖皆芷也然则是物宜江南最多有而最不易识云仲诚有之则幸以见饷以补山中之缺顾芷不难致而余畦成未有期恐亦与云仲之屋相类耳云仲笑曰姑记之
拟晋山房记
集贤学士河东李公士弘以好书名天下稍暇则取晋右军纵笔拟为之所居山房之窗壁几格砚席诸供具花物皆奕奕有晋气由是以拟晋题其顔而介所从游以徵言於余余始闻而疑之以为集贤公之居切迩中朝既以文学为直侍从出又为贤二千石摧强扶良拯饥约兴废坠去之既久而能使其民咏思之不忘是於材何所不具於古人何所不可至而专取晋人书名以自拟何耶噫嘻嗟夫天之生斯人与之以聪明艺能必将使之有为以用於世而人之耳目手足筋骸精力苟不时时役动劳苦之以发散其昏滞则血气不行而疢疾生焉故古之君子生而无不精於贱事及闲居偃息投壶也以习於射歌诗也以肄於舞以至干戈羽龠琴瑟筭数之类无所不学书刀简牍虽非如後世之妍毫媚墨亦往往求通其说而尽其用一旦倅然起之临戎出政则亦不至有恇怯龃龉之态秦汉以来此俗犹在党锢兴而士始以清虚为高视人间事一切糠粃之若不足为者晋氏遂东风尘迷目始真无所用力而各独以其书传右军在当时辈流中传最甚虽书之工亦缘其人冲怀妙识嘉谋静操有以相挟而为之耳岂惟右军令他人皆如王敦郗超等辈千载之下望其遗迹将弃唾不暇又岂置齿牙哉今吾集贤公生於兴盛之朝而据乎逸为之会其起鹄举其止豹隐万万不当以丘壑自局翰墨一事未之能忘盖优哉游哉聊以寄意偃仰为适而已而谓可以窥公之杜德机乎於是知公者翕然而同辞以为余之期公与公之可用於世诚不但若是而止请书以慰公而且为公勉焉
剡源文集卷三

[book_title]卷四
<集部,别集类,金至元,剡源文集>
钦定四库全书
剡源文集卷四　　　　　元　戴表元　撰记
陶庄记
古之言隐者谓其材可以仕而时不用志不屑就而去放於山林陇亩之间然後已无所愧而人有闻焉故仲尼以礼乐称野人而史官评大夫之材曰登高能赋苟使为野人而无礼乐登高而不能赋徒庐栖谷饮蚩蚩然氓耳何隐为余尝与番昜吴熙载纵论此事为之三叹既而熙载出其所居陶庄诸诗读之盖陶庄者在番昜西山下涧泉萦萦林樾蓊焉自其初不过庄之旁有业农而氏陶者以为场圃癸卯冬熙载由钱塘归望而乐之屋其?洼以为居游之墅因而疏?流之波以为池莳秀蔚之丛以为苑而横一楼以操琴其额曰清音楼之北为室藏书册砚笔壶觞之属曰集雅中为堂深沉旷廓曰燕超之西为斋陈三代以来石碑铜器而继洎古今书法名画曰玩古东为轩临泉曰观鱼北陵虚为二亭曰看云驭风门之南为迳曰五柳桥曰双桧而总其墅之名曰陶庄熙载既为其名与其诗番昜又多故家遗儒人人皆能诗日相饮集唱酬以为欢由是陶庄日闻於人而熙载方盛年强仕以词章器业行名当涂凡四迁而来通守吾州陶庄虽佳不得安而居也嗟夫若熙载者岂非余所谓其材可以仕可以隐而内无愧於已外可闻於人也乎哉虽然熙载之於陶庄今诚未得居也熙载志虽不屑而方用於时者也熙载驱驰四方北居庸南崑仑东溟渤西岷峨风霜道路之危若犹未厌今而为诗宜有太史氏登歌以弦明堂笙清庙俟他日功成名就洁身来归问园池花木固无恙徐与番昜诸老或过客如余辈婆娑笑咏以偿陶庄隐居之乐尚未晩也
董可伯隐居记
世之为高者多托隐於山林山林之去人甚近贫贱而居之则累於身富贵而居之则累於名是二者皆非所以安也於是又有逃踪絶俗之士求超然於事物之表以为安而终不免於累心者也异焉故也友人董可伯之居在连山万竹冈之阳余尝过而熟之熟而知其说盖其居之左右前後一以竹为藩屏傍寝规小轩间植荷花则名之曰深净小东豁一亭老梅交加则名之曰青白折而少西筑凌空之斋曰点易折而益西瞰瀦山之池曰蒙泉经营位置间远回僻若无丝髪与世事相接者而可伯资性从容言动详重懒未尝废江湖交冗不至忘客主礼遇好风良时幅巾野服或班荆共酌或临流杂咏优游偃仰有称情之安而兼及物之乐及乎觞休席散庭静幕举浮云在空流水绕磴或焚香凝伫或展卷遐想人间爱憎喜怒休戚之感是非荣辱得丧之役亦不能入也持是而隐於山林可谓心迹俱超而身名无累矣虽然可伯学易者也易之书本不专为隐设也夫子老学易而环辙行道终其身韩伯休学易因言以立教王仲淹学易传业以赞化大之於政治小之於风俗殆无往非易也得易而不善用者是为京房虞翻郭璞可伯其择於斯乎
玉林记
学仙者贵溪桂君之居名玉林客有异之以问於余余惟玉林之得名於理不可知而就余之所可知请略为客言之而客略为余聼之盖天下之物未有生而即贵者也生而贵者莫如玉而玉与石固同类也玉与石同类而贵於石犹为仙者与人同居同游而人不知也今人之言仙也过高以为仙当在云霄风日之外不饮食而无饥渇不葛裘而无寒暑不车而驰不舟而游以至寝处廵历服用玩好之属一一俱当穷奢极靡兼王侯将相所无之豢养而後为贵且乐而玉林之说兴焉假令如是亦不足怪而其心荧荧然方将与俗物相胜负而何以异於人而为仙乎至德之世沉珠於渊藏金於山此犹未免於顾惜论吾党之士少知道者视璆琳琅玕之过目真能使之如泥沙瓦砾不以挂意而况於仙人则又何说故古之杂书图画所载仙人踪迹皆蓬头垢面敝衣恶食尘埃市井腥臊秽腐一无杂色而处处超然而於玉林乎何拘抑玉之最近而多称蓝田荆山蓝田荆山之玉信多矣当卞和氏时不知者几以石废世又久无和如之何不胥而为石也尝有餐玉者求玉於蓝田至辄多得玉既给用所弃余皆光明莹润无非玉者後人蹑其迹从故处求之絶不得一玉是知一玉也遇之得其人则为玉遇之不得其人则为石吁嗟乎玉林乎其果又在有有无无之间乎桂君年甚妙质纯而气清其所师承模楷高流名辈与余厚善客往而问涂焉去玉林不远矣
蕺隐记
越之为州当东南水陆之冲轻舟迅飞劲骑疾奔可以朝荆吴暮齐晋异时干名逐利者家金张而人陶顿不翅也而江湖之士有游观之好者於山慕云门禹穴於水夸监湖若耶又往往多在荒墟僻坞人烟散朗之处而蕺山附州城之东偏虽越人未尝有知而游者问山之所以得名盖昔者越王句践常於此采蕺焉既而王内史逸少居之既而为戒珠寺则越人虽有游者而亦以忘其蕺山久矣有儒者王廷吉家於其山之阳而名读书之斋曰蕺隐余闻而异之又他日过之则蕺山者去其家尚半里然郊原旷空旁无蔽遮自其家望之适如承尘负扆凡山中之云烟卉木花鸟隂晴寒暑昏旦百物之变揽之如屏帷之饰几席之玩是诚可以逃喧嚣遗荣辱而隐焉而廷吉於越中为故家清门自其先文昌公以进士第一人起家子孙累叶轻轩裳而重名节薄田园而厚文墨故如廷吉之年华器干皆非可以无用於世而方谦谦然慕为山人处士之事宜乎数千年之遗懽坠赏日千万人过之而不顾者一日闭门而能居有之也呜呼乐哉虽然廷吉之乐必有以养之也夫隐之至者无名而蕺山之为廷吉隐亦将几为廷吉而显也余自丁丑岁三至越其始至也儒者吾见其矫然如楚两龚之介而立也其再至也吾见其惬然如东方曼倩之通而峭也其三至也吾见其薰然如柳士师之和而守也若是者盖皆隐也廷吉其归而益求之古之学道之士能不以外物动揺其灵台者顾其中尝休休焉居处玩悦之具是养其耳目支体而已矣不可恃也廷吉曰愿受教因书於其斋以为记
冰谷记
天地之间得气之最先流动有形而最多者莫如水水之动於气形其自有而无者为云自无而有者为霜为雪为雹至於为冰极矣而皆水矣然水之动而为云人见之以为常而其为霜雪也必感於其时而变变之过者爲雹人之遇之必怵然以惊有之多而必厌苦惟夫冰人之遇之而不惊有之多而不厌苦当其时之宜有而适无则国无以为礼而史官书之以为阙且其为物生於气之本无而不浮寄於形之自有而不滞清而不伤坚而不刿明至於可监而能深沉以藏纳严至於使人憯切凛栗而潜阳内敷以发物可以蠲烦热可以爽滋味可以却汚秽可以消疾厉盖天地之精祥而气形之先觉者也东昌徐仲彬卜隐居於嵇陵有园池之胜台馆之适取太白诗语名之曰冰谷而问其说於余余剡人也自未识仲彬时闻里人窭人有居兵冲而为军士误俘其孥请於官且再几不可得仲彬为公府掾一日署牍如其类尽放出之赞戎於婺也赤子无辜已入死籍而力争得活者千万计余闻其事每为之哽咽及与仲彬游见其门庭洁修襟宇潇洒虽阍僮骑厮亦无苞苴脂膏之相鸡鸣而起从人问民疾苦事功书於册不行不止余谓仲彬之才猷德量其清严坚明而不浮滞行事可以及人人喜之不惊不厌苦而用舍关於世之有无皆庶几乎吾之所取於冰者由此道也他日益出而发祥於时流泽於民名扬誉洽疏瀹澡雪而归濯缨於冰谷之泉曦髪於冰谷之林挹冰谷之沆瀣以为茗浆发冰谷之清冷以为醪醴嵇陵之居游名流胜士有如太白者闻冰谷之风而来则与之清谈雅歌懽游乐饮以终日岂不出处无愧而身名两适也哉仲彬曰吾愿也因书其语於冰谷之壁
文溪记
明之北四十里而近有溪曰文溪郡志以为山水掩映碧而成文之名也学佛者本畅师爱之卜隣而居久而情谊声迹与溪相驯人之自远外慕师而来者亦号师为文溪焉余尝诘之是溪之初本无即名之者也而不害其为溪自夫人以文名之而爱始生爱生则人不能忘而是名且将为溪累而溪又以累子何如师曰吾何以知名累之有无乎哉吾以一身寄於空虚混混乎与衆幻俱驰与羣有俱休顾不可无食也而撷於溪之毛不可无饮也而掬於溪之泉暇则杖溪云而游喜则藉溪石而謡吾取於溪若是足矣而何知夫溪之为我我之为溪乎而何者为名何者为累乎且吾久之殆将忘我岂惟忘溪又将忘人而人与溪之自不相忘则吾又何容知乎南望骠骑出疆张将军意子中书郎齐芳之所隐西背阚峯吴侍中泽故居在焉北引逹蓬土人相传秦始皇常登此山谓可以逹蓬莱而东眺瀚海方士徐福之徒所谓跨溟蒙泛烟涛求仙采药而不返者也俯仰二千年是溪之左右前後汲汲而趋者非以全身则欲适志当其盛强恨不疾鞭而先秉烛而乐今其遗存几何庸讵知陵谷犹未变迁之间而吾区区者乃独得而专之专之复几何而能不为衆人之所晦是岂不可为嘅然而思廓然而悟乎而吾与子皆可以忘言矣於是余聆其说喜师道之将成而离於名远於累不久也又嘉其言之足以逹其意亦如是溪之不期於文而文也遂摭而述之以为记
西村记
古之逹人以宇宙为乡关江湖为室庐云物为躯骸丘壑为心胸故有离形独立逃喧长游彼其去於人情远矣而礼法之士訾之曰人之能免於禽兽之患者以有羣也羣而能安安而能久者以有居也而可一日违哉之二说交相攻彼陋此为拘此骇彼为孤虽有所辨无以决其是非惟仁人君子之论则不然於其安而不迁而有怀土之戒於其往而不返而有首丘之劝故自周公仲尼以来虽以怨如屈原荡如相如勇如项籍流离颠倒志气百折而父兄桑梓之念终不能以相忘而况循循然者乎东平乐君廷玉清材美资仕江南二十年江南之士民爱而怀之慕而亲之廷玉亦谙其土风而喜其政之易敷也欲去之不能余尝间行过其居见其居扁书所谓西村者而异之廷玉曰嘻吾东平先君子之所庐也吾家自昌国君有籍齐赵间子孙屡徙而东平之西村自亳而东三世矣其镇有三山之秀且崇其浸有泗汶二水之委流其聚有陂池场圃馆榭之胜其业有耕蚕钓弋芰荷榆枣瓜蓏之入其俗有宗姻隣党岁时伏腊游眺讌歌之娯自吾来南此事遂废每好风佳辰未尝不矍然触以遐慨也故吾以名其居庶几时时见吾西村焉余惟廷玉之去西村而仕也将以行志仕而不忘西村也所以存本其出处去就合於仁人君子时中之义而无拘孤一偏之失推是道也知其心无所负他日虽寄千里托社稷可也於是知廷玉者谓余之言慤而期廷玉也远请书以为西村记
秋山记
宣之为州州之居人多因山以为胜而鳌峯亘州之东南於山为稍高嵇法师之居所谓秋山在焉元贞乙未岁之六月法师与余相遇於钱塘西湖之上常道其胜而不得详也曰子姑以意为我记之余谢唯唯越再月余来宣乃始得登鳌峰而访秋山之居则凡州之胜溪山城堞楼台阡陌郊?风物之状无不轩掲呈露一一趋集於槛席之下余为之咨嗟笑诧以为兹山固造物者故为设之以供高人逸士之所栖玩法师曰不然吾与子皆适值其逢耳盖夫鳌峰者虽高於诸山而当春夏之时纷华蔽遮尘嚣往来吾居之所欲揽取以为玩说者虽有智力无所得施迨至於秋而气之暄者爽然而清物之壅者豁然以流故非分之娯难致之美不谋而获无约而赴又夫秋之为言收也天地之间取数过赢者有时而收焉吾宣州盛时声驰势奔家公户卿山之幸而附於其旁高者风台天榭卑者锦林绣谷兵争以来忽焉而化为风烟返为丘墟异时衣冠钟鼓之区但见寒萤野磷幽虫过鸟相与窥游聼承於荆榛草莽而已故夫彼之滞於实有者既尽而後吾之寄於虚无者始完虽千变万化而要其终焉吾岂患失吾秋山者乎於是余闻其言中心翛然亦若有所遗失嵇氏世有仙种而是时陵阳琴高诸仙翁之迹往往而在法师方以道术名行见重於时倘可以求其人乎
中枝山葬记
剡源中枝山之葬起我先考府君以至元甲申季冬十有七日兑穴震向又明年丙戌伯考府君卒以仲冬二十八日祔葬先考府君墓右旁山为穴五後壁三用鬼尚右最右穴葬伯考府君穴居中又次虚穴为左遂稍前左右各虚穴一外曲角如员形内皆甃结砖椁仍实土以待他日右男左妇而祔焉余家初絶贫来榆林又日浅又连岁遭大丧然不敢不即葬盖幸既有中枝山而家世居丧不用俚俗礼无缁黄滥费乡隣姻友奠赙所入咸可取资以故仅仅得以成葬又古礼士葬踰月隂阳家放其意葬在百日者不问凶杀故自初丧即极力治葬具无他营以及於事又江南山稠水廹难用中原昭穆为穴穴多者惟以砖椁隔分左右中枝之祔穴不先甃结则後不可动每见世人有余资多买田而不蓄山蓄山又不可用於葬比居丧不惜资财以供杂祀广会以沽儿童妇女之称誉久之心移力倦不暇能葬而昏巫谬史拘忌祸福之说缘之而人有三年五年十年不得葬葬又卤莽知後有当祔而不豫为穴至於临时穿凿崩损惊伤先人之肌骸为可恨也故为记以戒吾子孙毋怠
丹泉墓记
葛翁炼丹泉处处有之人或疑焉余以为神仙家奇诡变化之迹何所不有而独疑於丹泉之是非不益隘乎而儒者遂谓世上并无神仙则又过矣世之言神仙者主於长生不死就能长生不死而其人无益於世则是天地之贼造化之蠧何足以为贵嗟夫世不必言无神仙假令必不可无必自有一种忠孝人为之余闻葛翁当英雄蠭起之秋而能不慕高官厚爵姑取荒远一微潦求丹砂以便鍜链又所以经营辛苦专欲为人开迷除患而无丝毫沈酣豢养之慾此其天资去流俗人远甚虽不成丹得仙何疑番昜银阜之丹泉亦相传为葛翁所汲里人叶士心葬母於其旁而结庐焉如将终身既而部使者嘉其行拔以为左史士心清通谨恪与物无竞自其长其朋其游其所知一一俱以孝亷称之於是各为丹泉之歌若文以发士心之微非所谓孝子不匮永锡尔类者耶余惟士心方为世用以不可虚之器逢不可失之时为控弦拟弹砺硎规割不当遽以方外服食之说自蔽他日功成业就辞禄而归寻隐居之初服竟扬名之终志螭龟表前翁仲植後使轩车驷马取道於银阜之下者瞻题目竦诵辞心肃曰於乎哀哉叶母夫人之墓不亦善夫事验请贺余为知言因以为记
唐画西域图记
唐画西域图一卷卷凡四则每则各先书其国号风土不同而同为羌种画者又特举其槩每国画一王而一二奴前後挟持之王皆藉皮坐於地侍者皆立一王掀掌倨语员皮头帽如鉢项组铁下垂至藉皮服衣裘牛脚鞾胷悬一员金花一奴小员皮帽歛袂受事一奴曳幕罗手上下奉酒壶若俟而进裘鞾与王同者蜀郡西北二千余里附国良夷也一王皮韬小髻余发垂双辫如缕皮裘玄鞾微解袵交手按膝一奴布韬发余垂独辫朱裘玄鞾者吐谷浑之南白兰之北弥罗国也一王乌氊冠如首絰上标白犁牛尾旁軃二雕翎皮裘朱带玄履緑袜二奴一冠饰裘带屦袜与王同而绀縪一绀带素袜而朱韠者又西於白兰数千里伫贬欲归国也一王二奴皆椎髻王白皮裘黄毛鞾坐而偻指数曲奴青襦黄屦者拍手为节而歌面有酒色丹襦皮束项者与王目同右注而盻衣皆及项者又党项之西千碉国也所藉皮或毛或不毛色或素或淡紫或绚焰成红波人物肤肉溢生纸面顾揖向背动止迟速诸态观之娈然如生余器藻镂精润功参神鬼不可探度余考唐史诸国名俱不经见当由史官追书不能谙知当时事而当时来朝此嵬琐者混居羌中亦无特出名字故若是浅浅不着此可以见唐治之盛而为国大体正不必当然也今人常恨生世不如太古生太古时风气不啻如是而已无官府而能不乱无城郭而能不危无宫室玉帛鱼肉蔌籁而能不害其为生诚可比於不雕之朴矣乎
崇胜寺长生灯油局记
余儿童时游钱塘三竺与学佛者往来聼其谈无生谓其师教人以得道灭度为乐而悯世人贪生怖死为可惜今持所闻以疑之以为死生之道如昼夜佛氏专於无生为有夜而无昼老氏之道专於长生为有昼而无夜惟吾儒之道如是而生则不苟生如是而死则不徒死为有昼有夜其呶呶而不能一迩来驱驰五十年科名利禄出入是非之关兵革饥荒呼吸存亡之机可谓沉酣餍饫心欲休而迹不寜者数矣乃始时时邂逅山林方外长往之流虽不能为其学见其逍遥自在意不能无感动若其徒之说以佛氏之道光明莹彻传於诸老先师之润色而不可灭者为灯发之以坚忍滋之以精苦散之以慧悟其初甚微其末甚炽故有一灯万灯无尽灯之目学者存而求之无所穷其想像慕爱则为之宫室焉而束之於躬为之仪像焉而肃之於目为之钟鼓焉而震之於耳为之梵呗焉而严之於口为之芬香焉而荡之於鼻诸事具矣乃复为长明之灯焉而洞之於心情文周流中外融朗余然後知其徒之学於其师所谓无生者初未尝无生所谓灭者初未尝灭而余所疑特未尽也固海宿云山崇胜寺起废既久而经室法筵之灯尚复多缺有元时师静秀而敏於事慨然出私资买田若干亩以供其膏液燃燎之用名之曰长生灯油之局曰吾祖之光明何事於此抑私为吾宿云谋则宿云之灯庶几可以永久不絶余即其名嘉其多贤徒而愧吾党之不及且又感於畴昔之言遂书以似之因而为之记
山隂慈恩院法华会记
一介之夫有未尝学问於儒者之道而能轻死生同彼已置纷华势利为不足顾惜此可谓之难乎曰不难孟子尝言告子先我不动心今之学佛家嘐嘐然守其师说枯坐於山林深阻之中引一世趋之不为劝羣千万人排之不为阻者皆是矣非徒若是而止充其道虽使虎狼跑前蛇虺跃後决无有心怖而色挠者自信之笃而物不能动也世之不为其学者持空虚而议之平居暇日臯比麈尾潇洒振迅岂不亦有一日之勇少遇得丧如鸿毛四肢百体皆不自保而惟物之聼此犹不足望告子而何敢附於孟子之门则其势轻而力屈固不为不幸也越之浮屠氏义方善权及华蕃孙诸人相与为法华之学於山隂之慈恩院月朔望率其党羣聚而合诵焉既而向之者滋广又裒资置田收其入以供薰蜡汤膳百须之费经始於大德元年六月迨三年五月而介其士大夫来谒记谓将镌之石以传永久余方愧叹其道之盛顾反待区区之言而传也然余困日久日为吾学者不望其用吾言而佛者之徒殷勤而求之所谓其道之异於人大抵皆此类也遂为登载岁月本末而略发孟子告子之异同以求正於越之君子若夫资主氏某田数若干别具诸碑隂此不着
宝陀山所见记
明州昌国之东絶海有岛曰宝陀山相传观音佛之居邂逅大人长者以诚至其居地则必为见光明富美瑰怪不一之相於岩洞间值其不肯见求之百端卒无有也至大元年正月十六日今肃政亷访司佥事阿勒达公以渡海赈饥至宝陀观音凡再见初见弥勒终见本像金辉玉质汹涌绚耀珠缨綉幌纒绕灿烂从行者书史南阳李玉君璋括苍季惠廸吉及僧官李主驺傔氓庶缁素苍儒同瞩异盻骇眩惊怛称意满欲欢喜而退惟佛氏之道非儒者所敢知然其大归主於慈悲救苦又时时出奇示幻要皆使人除去妄想而不趋恶为合於神道设教之说而佥事公天性清穆於朝廷为至亲尊属其来明州先声所临山海震动询灾恤荒靡惮艰险不贷魁桀按行之处抱马足投牒诉寃者日以百数人人得吐气去非诚心救苦除恶何能至是是以幽明感通神人欣谐如昌黎望衡岳而隂云开东坡祷文登而海市出中庸传曰至诚之道见乎蓍龟动乎四体云云故至诚如神寜非然耶寜非然耶
损庵记
普益师之居在吴州东南海上少长走四方得於大浮屠之有道德者数人其说不同大要皆教之去益以为损及是投老於钱塘之净慈而名其居曰损庵而求文於余余曰子之师日夜教子以损而又益之以吾之说乎则大笑然求不已乃与之言海夫海难言也其广狭浅深非人之智计所可测也昔者子之所居仅得於海之支流余浸而非海也方其泛然而流漫然而浮汪然而经途越港穿塘埭泛陂泽颷驰而来霆突而奔云蒸而盈者海之弥漫衍溢而非可以为益也及其忽然而休去之沉然而不可得前舒而後泄东决而西泻者海之歛藏消缩而不可以为损也非徒如是而止盖尝静而思之海之为物澄清停蓄终古一息春不加盈冬不加涸输之以湖渎淫之以霏潦而不见其无所容漏之以尾闾烁之以阳乌而不见其有所竭学者之於道亦然慧如痴鲁如敝无所不为也如无所为无所不能言也如默无一辞彼其知已之有可损是犹未离於益也惟无所事损则并益而忘之今有人劝子勿多食者必尝伤於饱者也以辞千金无德色者必能轻千乘者也於是普益师闻之洒然笑曰子言辩矣凡吾之所以自名与吾师之所以教我者皆赘矣姑为识诸壁而观之
竹溪道院真武祠记
人之气盛则鬼神为之辅道胜则物之助之者多此理之当然不可以常情窥俗论定也余尝怪儒生谈幽明之事凡在先民所常言辄弃不信殆不深考其故而胷臆决之盖上古鸿龎之初蒙僛方相之徒固憧憧然白昼与人并行於途而莫之禁也於是有祭祀卜筮於是有祈禳祓除於是有誓盟诅祝其於鬼神既察之不置而谓之非常言也何居横山道院真武祠本经始於竹溪董公祠兴而兵功用靡究其子宗元徙横山废材增?於其居之东遂以竹溪道院立石而书来剡源曰愿有记按真武即北方玄武神於行用水於卦起坎於次起斗登三辰六气五岳四渎之属已皆应祀而故牒相传其神为人时先修道武当山中四十余年然後飞举则是列僊之流有功於世以受报享且礼言有其举之则莫敢废安有祖考之命人得通祀而法所不禁而可用一切毁之初竹溪公之父弱冠游钱塘遇黑衣道人於苏堤茶肆坐间玄论蜂起授以养丹要旨及役使风雷秘法时年少不免有功名心姑藏之未深信也寻之永嘉从孙先生学易多年囬值天久旱取前所授法炷香吁祷须臾有白蛇蟠几大雨如注人始惊异而犹未以为好垂老倦游归休山林自号松岑居士黑衣翁复见於梦赐以诗一章有铁皮铁裤铁团圆句年历八十五不疾而化至竹溪翁西游亦遇月蓬道人者朝行天门市中赠言弥切自是绘画真武像展礼无怠灵旗英槊数数常或见之迨家用日充而有横山之筑宗元不敢替斯诺也而终竹溪之役一门三叶前基後构昔张子房得法於黄石公而祠之比其没也後世犹祀黄石不絶隂子方腊日晨炊而竈神见祀之黄羊子孙因世腊祀黄羊史册皆夸称之以为隐逸之遇慈孝之感今竹溪之祠尊於黄石而备於腊祯祥福泽又复相类谓之气盛而鬼神辅道胜而助之者多岂非然耶山川风物古今人情不相远安知世无班范大手笔者为董氏书之是为记至大己酉岁季秋四日
顺寜庵记
奉化大小万竹之西登岱山之阳其支之耸曰茭湖其滙之秀曰锦溪风烟囬还林樾蓊润处士徐翁之居在焉於居之西不二百举武为之丘壠曰吾异日倘获夫妇同室於此即吾事毕矣既又为之庐舍以严其守护既又选羽流以勤其展省斥禾田以久其赡养若是於人世之所须可以略备而一日请名於余余名之曰顺寜嗟乎人之死生大矣生也必求所以无愧於生死也必求所以无憾於死然後人道尽而天命得彼庄周荒荡之徒视生也若浮视死也若休故为其学者至於杨王孙之躶葬刘伯伶之荷锸则已太薄有爱之者珠襦玉匣石椁蜃炭苟可以用其厚无所不至盖皆过也惟关洛诸儒之说以为人之受身於天地如受命於父母生幸而无过则谓之顺死幸而无辱则谓之寜是其百年间兢兢凛凛不容有一日之暇逸故乐正子下堂伤足而数月不敢出曾参易大夫之箦而始自安以为得正而毙余家去登岱不远南北奔驰晩乃方葺一巢以托风雨何问余事闻翁持家生理种种预备为之欣叹自今以往优游笃老益务谨行止以教乡党开问学以兴子弟使茭塘之枝栖为鸾凤锦溪之澜跃为蛟龙庶不负余之言哉
西原庵记
西原庵创於奉化禽孝乡铜山西足翁师之塔在焉足翁师讳德麟字足翁许氏剡源人剡源有古刹曰西峰圆觉寺十四岁投其主僧一公为师稍长纵游广参卒得法於天童无际派公遂主慈溪龙山三年次芦山六年次昌国晋慈八年撤晋慈一新之次奉化岳林三年次昌国吉祥四年余尚书开奉化岳林住持一年即退归鄞育王关主主育王一年退主镇江焦山四年辛未十一月二十八日索笔书偈辞衆而逝师生庆元己未至是七十三载矣逝既用天竺法其徒介文自焦山捧骨东归余尚书之夫人魏氏捐山三亩令介文塔藏之是为西原既而其徒之长清萃及其季介文介逸各出私力争买山麓拓塔疆崇塔亭又宏屋室以备岁时朝夕展礼若祝厘报本之事是为西原庵既而於塔之左右续二塔以济他比丘之不忍弃其骨与诸人之亦用其法者祔窆於其间既而其季介石捐家田五十余亩归庵以助饘粥香火之须既而告诸有司以西原庵立籍使其子孙自清萃而下世世以次传之如是庶几可以坚久不坏而介文介逸介石不幸相继丧清萃?然耄衰尽力於西原庵不少懈惰顾其嗣惟如绍欲以西原之事传如绍而来请文曰愿有以记之嗟夫人孰不死死则无复可念此世世逹人皆知之而况於学道者乎然为人子孙则不得若是之恝故为之盖藏为之展息为之卫防盖人心之当然而孝慈之道在佛氏本不废也足翁师有语録行世焦山辞衆偈尤悄洁僧林皆能言之此不着
剡源文集卷四

[book_title]卷五
钦定四库全书
剡源文集卷五　　　　　元　戴表元　撰记
会稽唐氏墓记
古之时生而闾居死而族葬故其人敷亲重土昭穆百世而宗不迁文禁未繁而侵欺争夺之讼不兴後之时国无世家乡无礼俗有能仅存而不废者非上之教盖系乎其人焉降及近世风俗益衰吾观於士者之家而三世不别籍者希矣一命之贵适集其躬归视父兄之居若恐不足以容高舆旋乘马闷闷然思更之至择葬也则不求安死而求利生拘忌隂阳之说东奔西驰故有祢踰祖支破宗形侵势攘智谋力夺无有厌极既其甚也有出疆远卜非殡非葬世之子孙疲於展省而并失其故封者矣有壤地相交与乡人争寻尺之畔而兴无涯之狱者矣於乎人生而羣不可以无居也死而掩之不可以无葬也先王公为之制而人各不失其厚後世务厚其私而行之胥?於薄有感之士得不惧而图哉会稽唐氏为东南闻族谱牒丝牵?聨数百年不私入其家累世合居一门之中隐然成小都聚斯既贤於人矣其远祖通议大夫之葬在山隂县旌善乡之古城山宝佑中有私致其家之劵於乡贵人节度全君者全君以闲壤纳之久而知为通议之墓城也瞿然曰得无有议我者乎俾守隶诘其樵苏而通唐氏之洒扫如故越二纪会通议之七世孙班谋於宗老引义致书以请於全君全君谢而诺之竟还劵唐氏且为写图形标界石以信于唐氏如法於是会稽之士大夫贤唐氏之子孙不散其宗能守其身而孝其亲复故物而光先猷也曰凡有家者不当然乎又贤全君之复劵能下势於旧族不烦有司以礼信质成仁人之亲而锡之孝也曰凡处乡者不当然乎事成唐氏遂识本末刻诸坚碑以着不忘全君之德以示後人使知为子孙而与人以先世之丘陇与受之者皆义所不容而法所不许以余之尝学礼也书来请文以系於碑隂乃述其槩而授之其岁月先後步亩广袤则唐氏所识详焉
敷山记
昔余尝读晋人絶交书誓墓文心诚怪之以为诸公酣咏山林沉溷乡井亦云过矣久之叹曰嗟乎士大夫心知材业无所益於时寜出此焉犹可矫懦激顽哉然此事贫者亦不易为则好义之士又有为之裒工穿磵致镪买山以成其高者若吾家处士之於吴中符山人之於襄阳风流客主天下两贤之而今岂复有斯人乎庚寅之冬遇吴兴姚子敬于杭子敬倾然为予道敷山之事敷山者西於吴兴十有余里山中卷外截水罄折行平原茂樾间左右之徐山杼山挟敷山而蹲敷山之前苍峭亘连圭起簴伏望而知为美壤也然已入於势家莫可物色更累十年子敬之隣有曹君者始售而有之既克有之则以予子敬初子敬欲规一区之地以居久矣而不敢望如敷山之美也曹君曰敷山之美我幸有之子贫而贤我以成子子敬曰我诚不敢望敷山之美也而不敢不成曹君之义且吾亲年高他日倘幸以为夀藏而筑室读书於其侧耕渔以给口藏修以养体咏歌以舒志洋洋乎曹君之赐吾事毕矣吾闻之惊喜夫子敬之所以得於曹君与曹君之所以知子敬视古人何远哉虽然曹君义人也子敬非材业无所益於时者也予未识子敬时凡从吴兴来者夸子敬不容口曹君亦用是贤贤乎及既识子敬乃恂然一儒徒清苦刻厉议成而言虑定而动其不负敷山审矣然则曹君不为伤义子敬不为沽惠也虽然子敬材诚高业诚良知子敬者或不皆如曹君之真将有结驷千乘兼金束带问途於敷山之下是吴兴之荣子敬之逹非敷山之得曹君也子敬曰吾何暇於是抑子之言为慤姑为我记之吾将自书以镌於敷山之石子敬名式曹君名元弟名浚者字资深名渊者字子澄余剡源戴表元字帅初庚寅之岁是为某年谨记
戴氏剡源张村葬记
呜呼我先考府君以宝佑丙辰葬我祖考府君於剡源张村之长锡嶴山十八年为德佑甲戌而我祖妣郑夫人卒以其岁自金陵官舍轝载归祔葬我祖考府君兆西又十年为至元甲申而先考府君卒卒前嘱其孤表元曰昔吾藏吾二亲於此踰家三舍人皆以为远虽吾亦以为远也今脱此持空身来得与汝等同庐居衣食於此朝夕如见吾亲焉昔吾得数寸之壤才足以为坟甲戌之葬吾以金陵赙钱而易诸隣繇逮今计之为亩几累十昔吾之贫愈於汝家无守人视护不时今山有毛吾手所自树亦且向拱不言而封之樵牧不忍至吾於藏吾亲无所悔惟是余壤之未完心犹歉然表元拜而请故则申嘱之曰吾非多求也吾长锡山之颠在兑兑颠折下蛇行数千步而属于家者吾既易而有之长锡颠之表少右而东复有颠焉曰望春尖望春之小支垂为瓠藤曰天厨嶴之右又从庚颠分垂高支披之益长以抱长锡长锡之左曰郭浪岭郭浪之左其颠与天厨齐如二肩垂支加高而长绵绵延延其将停也回岩峭壁驻于艮溪曰青梅潭青梅天厨之间巉磵砂碛不堪往来有役于山者往往取迳冢下傥幸而尽有其处嵌者为樊夷者为舍以寜吾亲不亦善乎甲戌之葬力可为矣而不暇今暇而力不给奈何顾吾家有夀种吾父丙申八十吾母庚戌八十五吾庚辰今方六十五年若尽吾齿必能成也小子识之於时见先考府君语讫泫然欲泣於乎安知语出不旬月遂竟尔不祥乎蒙天之罚不敢死既以十二月十七日前卜葬我先考府君于西二里中枝之山又二十年赖先世遗泽凡所欲於长锡左右青梅天厨间不略备表元幼愚逮事先祖考妣祖考府君寛慈朴谨君子也於云台府君为同祖兄弟祖妣郑夫人聪敏精书计於乡贡进士讳一枝字善甫为同父妹云台府君以毛氏诗起家官四方晩始贵於朝祖考府君不及卒业故先考府君学於外家以外家之学学赋学成复以教表元戴氏起云台府君以来仕者三叶其以赋学决科则祖妣夫人先考府君之为也祖考府君有子五人先考府君在仲最爱祖考府君始疾以梦谂先考府君曰属寝於张山甚燠而安我死汝必以是藏我既丧在殡先考府君於近郭之山但号张者靡不如也率不合既而踰信宿不归家人惑焉一夕忽自归曰有剡客与我言问其居居张村吾欣其名惧失之因不及之告而往往而覩一麓甚美与吾父梦合也吾其图诸然而无资则往谒馆於大姓许将教授其子弟既馆询其麓乃杨氏之麓也房而隶之且累十主先考府君以诚谋於许曰公能以馆我数年之资假我使吾亲得成葬自兹而往吾悉心力以偿君如约焉许亦长者恻然相成用其资佐家之所出者分致累十主又日具醴食人求其诺殚劳竭瘁迨於毕也肌顔槁削而後得葬也於乎勤矣人子於亲得称善先考府君之勤不可没也若先祖考府君之隐德祖妣夫人之教与吾子孙之得居於剡源者皆不可以不知也苟知之不可以不念也表元因斋沐追记其事梗槩于册以示後之人大德十年丙午二月朔日孤表元谨记
小方门戴氏居葬记
小方门在奉化治南二里许宝化山之隂戴氏之祖居之戴氏古大族从汉晋来比比以学行显重关河间而居江南者莫着於剡剡与奉化相犬牙谱系宜近然昭穆不可得而详矣小方门戴氏始於八代祖曰九府君妣曰赵氏夫人七代祖曰十三府君六代祖曰十五府君妣曰徐氏六夫人皆葬龙潭宣公石桥山九府君之葬据横?面左地理家谓之斩关穴十五府君之葬临低?面右谓之尽龙穴也惟十三府君迷其葬当在衆兆中不能定十五府君始定居小方门遂生三子长讳果居忠义仇村为仇村戴氏祖次讳昇居县东郭戴氏花园为花园戴氏祖又次讳暹曰廿六府君仍居小方门葬龙潭山高?亦面右为小方门五代祖妣曰刘氏夫人事具崇寜阁石碣生四子长讳宇曰六四府君妣曰陈氏夫人顾氏夫人葬小方门西南樟树滩府君性寛良长者尝以衙前役服劳县庭一年故平决闘讼与譬释劝谕而解者无虑累百家役满日县大夫遣子弟拥蓝舆簪花?以华其归樟树滩距家七八步其葬有崇阜左拱水萦萦环之龙潭广度石棋盘诸山趋迎顾揖皆合地理家又谓之冠带穴也是於表元为高祖次讳宏曰八十府君再传而絶又次讳实曰八一府君居小方门西宅为西宅戴氏祖又次讳寘曰八二府君居小方门益西洗马桥为洗马桥戴氏祖六四府君生六子长九一府君讳顔次九三府君又次九四府君又次九五府君讳辛贫而极孝让又次九七府君又次九八府君讳克顺九七府君去居鄂余皆不离小方门而九五府君於表元为曾祖以六月十三日卒妣曰六一夫人以五月二十五日先卒同日葬小方门东北王家塘青墪青墪在田陇间异时族聚盛田皆戴氏物墓有封树今属单居远万一顾视之不周将为犂锸所及吾子孙不孝之诛何以自赎九五府君生三子长万一府君次万四府君皆絶又次万三二府君讳汝明字叔晦是於表元为祖始去小方门别居坊县丝绵行妣曰郑氏千十夫人讳如玉初六四府君之六子有十二孙九一府君之季子讳简字简之最後以毛氏诗为待补太学弟子员一人九八府君之长子万廿九府君讳杰字颐仲又字良英太学上舍附甲戌进士乙科仕至宗学武学谕出倅温州终於奉议郎主管华州云台观次子万三三府君讳□字怀英魁丙子乡贡终於礼部特奏名其子谦四府君讳颐字平甫复入乙未太学先祖府君独朴鲁有至性兄弟间以房院拥隘羣议出婿于郑夫人夫人善父先生讳一枝妹也善父先生以词赋教授里中有重名乡举十四人时预其高选郑夫人督警又严甥孙缘外家故始皆改用词赋业府君生丙申七月十日亥时年七十九卒甲寅十一月二十七日夫人生庚戌五月二十日辰时年八十五卒甲戌八月十二日剡源张村别有记府君生五子长再十六府君讳濚字默叟性貌酷类先祖旧法中朝官三岁得牒上其族子弟名之在缌功亲者试国子监试中补国子生府君以伯父武谕牒至杭试一不中即罢业晩岁自号拙逸居士生庚午五月六日辰时年七十七卒乙酉八月二十一日妣曰袁氏三八夫人生丙寅八月十五日子时年五十卒乙卯九月七日次再十八府君讳灏字啇叟生庚辰三月二十九日卯时年六十五卒甲申七月十九日次再十九府君讳颉字子美次再二十府君讳南一字梅叟次再廿一府君讳须凡七孙在者四人而表元由居士第三子为仲父後兵毁无所归已卯竟归剡源张村东二里榆林寻奉二父葬榆林西中枝山袁夫人之殡则尚寄小方门西南二里张山下陈家园先兄桂二府君兆东旦夕当卜榆林附近之壤而迁焉表元因念为儿童时隣巷无过从旬日必取间道归小方门问父兄宗党旧事颇知未离析前诸房鸣钟会食县南轩盖惟吾族及王赵二家常相往来花园之族岁一见仇村之族大庆吊则一见花园後云台公三十年有六八府君讳鑫字淳父亦用毛氏诗自太学上舍附甲辰进士第释褐仕至承议郎太平倅七九府君讳嚞字良父太学特奏名廸功郎主新昌县学盖才自表元得通家展叙龙潭墓有山租钱若干緍麦若干斤每岁一人以其租具清明祭祀祭之日小方门西宅洗马桥坊郭老稚倾室来罗拜墓下拜讫餕祭之余归舍复治酒数行果盘食飰杂馔如式富不敢奢贫不敢陋最後汤饼一箸而散阖族聚会欢谐自以为至乐花园比仇村絶近亦不至其旁枝居鲒崎者荣一府君讳履字元泰又字行之以词赋入庚戌太学成三舍正奏名荣五府君讳元春字仁长辛酉乡贡每与表元兄弟语为之叹息故表元自金陵归即先复小方门特奉公故庐而居之渐欲增墓田广宗谱力不暇及而止惟奉化戴氏甚繁至於明经入学决科登名独小方门为然祖德深长未易俄测而後裔转徙方张莫知本始缺於纠合失今弗图後悔滋甚辄尽所覩闻登载简册以示剡源子孙并録副本使小方门坊郭西宅洗马桥仇村花园之益後於表元者通知而总其名曰小方门戴氏居葬记
计筹山昇元报德观记
人与人相羡羡而至於不可及者以其能也而有能者不必富且贵能矣富贵矣而於物也必劳盖有以命世之英王侯卿相终身之荣而不能得山林隐逸一日之乐兼其乐矣而人之生必有死死则羡者始穷而人之穷者欲不可穷也而神仙之说兴焉神仙者於世之能不足为於世之荣不足有於世之名区胜壤殚人力所不能至者空飞幻出无江湖之阻寒暑之变资粮车马之烦而皆得信其所往又能长有其乐而不死於乎是岂不知可愿哉然自秦皇汉武以来疲精毕岁以求之卒无见者而幽闲荒寂之滨枯槁之士往往有忽然而遇无意而得者焉余自有四方之事及经丧乱所至见佳山水不一每从樵夫猎人访知为古来名迹则为之徘徊瞻眺不忍舍去所居敝庐抵道家所称四明洞天者远无数舍岁时过之蓬蒿没人猿宅焉私叹安得琼台玉宇者而辱仙人居之乃闻吴兴山水清絶之乡有计筹之山当余英之东南古禺氏国之要冲崇峰秀壑峭立天外而栋宇雄严与其地称窃欣慕之问山之所由得名则地志以为越大夫计然尝登此山筹度面势以营隐居久之道成蹑山颠危石乘云而去至汉而葛玄炼丹其上故常有云物腾腾然护其丹穴天朗夜清吴人候望金丸之光以占丰年问栋宇之所以盛则初也有坛寻丈以行乡民禜祀既而坛废既而复置为常清观宋绍兴初和国杨武恭王即观之故而新广之始有肖像之殿退食之堂栖钟之楼巢经之阁与凡所以居止供具始莫不备问居之之人其居之所以能久则当武恭王时亳有祖君庆章王贤其人以礼聘居之为致永隆仁和之田为顷赢二十有八武康之山为亩赢五百以充其用乾道丙戌之春太上皇为枉车驾幸其山中又为内出御书经及他锡赉为宠祖君之後始改今额为昇元报德而居昇元者一轨祖君之道最後得当涂杜君道坚王之五世孙显祖贤其人又为致山壤之田并昇元若隶昭忠庙者为亩赢千又有所谓科仪田经始於祖君以来诸人至杜君益成之为亩赢二百山为故而田如先其山川若是其人之为也若是而昇元之美始完余尝思之夫何必为仙人翺翔是山之中而後为乐诚使忧患不加毁誉不至得为昇元之徒探是山之毛以为衣挹是山之泉以为浆已不翅王侯卿相所无之乐矣然吾闻神仙者不远人日与人居行而人不知不必专在深山穷谷之间亦不必以世俗心窥之谓其欲长处以自全今道家言神仙宗老子虽於计然也亦云得道於老子其事远不可知而吾读老子书有憯然忧世无憀之心其言忌取物多以有身为苦将忧人之忧而自为者乐乎抑皆其无忧而後能乐乎它日余持此说也从山中之人叩而学之
程母二夫人祠堂记
自宗法废士大夫不幸而无子则取之他宗比其讳之也缘饰覆护若固有然余独见蜀鹤山高魏氏台西涧陈叶氏合二族为一家岁时子孙衣冠朱紫通祠庙联昭穆班拜齿坐上不诬其祖下不没其亲如秦汉前分注别籍而相展叙者礼有缘於人情可以义起其谓此类哉江东醴陵教授程元宪见余言其二母氏之事元宪故弋阳郑族而贵溪程出也程夫人之父礼兵曹掌故用经术两贡于乡入太学释褐称江南名儒委家政於翁夫人程夫人为女甫十龄辄能代二亲经纪中外事化艰险为饶裕既长适郑郑亦益睦当是时程夫人之仲弟今将仕公之夫人邵氏亦贤淑嫺礼度与程夫人相善缙绅间号孝义程家宪府尝列上其事乞褒显值改物不果既而邵氏无子掌故公夫妇年且七十每享先庙却顾深念忧形顔色会甲戌岁程夫人携诸甥归寜见元宪方齓奇之曰必以是为吾贤妇嗣且吾女虽郑归程氏家由吾女而立不可忘程夫人以姑婿辞明年程邵二夫人相继卒掌故公夫妇固请于郑得如言以童孺持丧行服乙亥秋九月也後三十一年当大德八年甲辰於是元宪归自醴陵既阅岁即高守坞郡夫人之墓西筑堂以并祠程夫人供养铺设种莳布植一一如式旁祠置田若干亩以充祭荐守护之费初醴陵以乳泉得名其泉不时发父老相传有异人至其地则发醴陵升州设教授自元宪始庚子春山亭落成而泉发于亭下凝碧如染因名亭漾泉中都官部使者州长僚佐学士诸生徵图作歌以相推美及是以名祠前之池亭所以申报称寄思慕之道甚备而不鄙辱谂於予噫嘻此固畴昔所常惓惓於缘情起礼之叹者也元宪年方强仕有才学能不遗其本益取德义道艺倡率程郑子姓使两家贤俊云蒸雾滃他日轩车驷马修宗合谱於高守之亭者累累百世而不絶後之君子夫岂惟高魏陈叶是许将程郑阀阅附焉盖皆漾泉之余泽也耶其年十二月十日剡源戴表元记
固海宿云山崇胜寺记
道奉化鲒埼西南五六十里有聚曰固海有山曰宿云有寺曰崇胜山起镇亭囷盘枝披为大小横山蓬岛安岩马鞍龙髯?墟之属千萦百折而後至於宿云傍峙一麓且伏且昂上人目为镇山头若与镇亭相首尾者自此外薄为海而山止矣山止则气必聚前於构寺者取於宿云率面之以为对既而掖之以为右三易而负之以为背趋迎按据始与山称寺之额自唐天成三年名固海院宋治平一年改今名寺之栋宇兴废则有璋禅师者实为开创第一祖而不知其所从来屋久且敝嘉定间妙圣师一彻而新之惟大殿为故物至元丙子之兵方丈祖塔外皆以毁废祖森师乃重建法堂库院诸室储材蓄工将以次营懴殿立塑像前寺主文彬师亦拟於道场上饰观音自在像渐渐可以完复旧观而森师逝己丑二月隣境盗发寺屋自方丈祖塔及彬师下房外又皆毁于是一正师劬劳撙节而重兴之以戊戌冬建库院又四年壬寅冬建懴殿文约师建台门长者天台蒋邦佐建法堂丙午冬建香积厨马溥建大释迦像诸余藻饰位置以至祝厘禬灾之处凡寺之所须无不具备寺之田产赢缩则旧籍仅二十有六亩山一百亩庆元元年昙产师始於寺东青山西得海成田得若干亩继而妙圣师於川塘南筑月浦得若干亩然犹不给迨一正师又积累增买六十亩有奇以充长夏口供由是晨昏鼓钟寒暑鼎鉢才成丛林而於後恊赞倾赀助役者僧如日如月也及是耆宿文采等以状载颠末与其诸老之绩若一正师之行实来求文以为纪一正师之居号蒙泉奉化洚者吴氏子年十八弃家投寺僧如岳为比丘稍长讲学於南湖安道寜法师华亭西岩伊法师有贤名丙子归尽思兰若奉乃祖彬师师逝继主其席兼主宿云者十有三年逝以丁未正月窆祔月浦祖塔侧夀五十八嗣三人允聼允时允中师为人天性崇重接物无亲踈一以慈恕盖状之云云如此余闻宿云山久山南古仙人种栀林烧丹洞灵迹接踵而有窃以为四方之事可以老息若此山州里之中簦笠扉履之所不及固不得舍寺又当台明孔道要会多游从开堂振锡先後多得贤主人旦夕幸身闲健或寻灵运穿山之踪继兴公登隆之赋而庶几见之遂不惮以文为之先容云至大戊申之後十一月既望记
天夀报本寺记
奉化剡源之山起会稽略天台穿连山界岭石门南东行累十百千折然後逹于班溪堂皇旷夷扈卫偃伏行道之人皆以为宜栖禅林梵坊而未有领会之者余近过其地则风湮林莽间朱碧翬焕钟鱼有声问其庐曰天夀报本也问其创之僧曰正思也问规构曰剗荒莱掲隆栋有若幻成凡室之於殿堂廊庑帑廥庖湢像之於绘塑器之於食用诸物无不具也问产殖曰田之可稼者为亩二百陆地山林之可艺可薪者通为亩百五十朝夕之饘粥公私之靡费可不至缺乏也问岁曰经始於大德癸卯距乙巳落成之日无几时也於乎据形势之要擅工能之巧谋敏而业宏心精而虑久是何不动声色而倏忽变化魁伟不常如此哉世儒多言浮屠法能絶私去累无爱惜恋慕於心故遇事往往坚决不就不止又所与游尽江湖之交多阅於土风而熟其向背逆顺故所为而成所成而善是不尽然思师於班溪为乡里毛氏子父讳某早世兄弟五人最少者亦为僧曰清瑞思师自其幼年母邵氏即割爱命之薙髪易服复与之经营之资曰他日我老愿汝筑一庵以养我师受其言庵未成而邵氏没日夜念之不能忘於怀清瑞师怀之为助鄞田若干以起其役功用克集庵之考卜师耳目所自悉其初本以居室之名名静山师以庵籍校之奉化凡四五百区今存者才什一非坏於故家子弟则同门僧挟强怀妬以破荡之遂以公牍上闻乞易庵为寺而得今额其名义盖上申华封之祝下存凯风之思云寺僧相传用甲乙思师之下曰拱宸曰自端其世世以次谨持之俾勿替至大改元孟夏七日记
法华寺兴造记
奉化僧刹以名迹着称而人所慕游者东岳林西雪窦二刹相望六十里修溪隔之峻岭矗焉或值霖潦冻雪进不得逹而退无所休自余为儿童时闻患此久矣後十年过之则当二刹之中日峰之西南有法华接待者建屋庐储饘餐以为行路之憇食又二十年过之则前钟後鱼左巾右鉢崇殿修庑层轩复院骞高耸跃峩峩然成一宝坊梵宇矣讯其事盖法华僧前後二师者实为之前师曰妙森後师曰文冏前师於时涖日与其贤主人赵二卿者相善二卿为之捐粮以补竭资力以创施久而迩孚远悦输助恐後遂罩其趾为唱法之堂为炊饔之庖为偃劳之室既而二师图所以永久也前师居治如故而後师持函游从江浙间富豪乞求赢余归营子本以贮田产由是法华之举渐立而前师病垂殁力惫求後师于卧榻侧瞠目嘱以吾二人握空拳为江湖竖津梁不可中辍意後师答以尽力当如言即瞑而逝宋咸淳辛未岁七月五日也数经始之年当淳佑乙巳至此二十五寒暑矣後师嗣为之益增田拓址裒材展工又凡二十五年然後缁流居游出纳之所像设妥侑起止之位法屋拱卫庄饰之序大小靡不完备与奉化诸大刹等伏腊朝晡百需之费亦不假求外而给於是略可如志而後师又病又力惫以艰难继绍事宜嘱其嗣若珣辈而逝其语如前师加苦元贞乙未秋七月十八日也後五年若珣辈惧岁久坠其遗言而先劳之不可不纪槖事状底里来请文志诸石余惟一法华之有无在宇宙间不为损益而其道之所由兴废可以为世之劝戒方是地之未为法华接待也人见其荒榛野草固不知有今日之盛虽二师往来颦呻霜露中时亦何敢以为必济谋同助劳肯分志广而衆不疑故能赤手竟成之然又必须五十年之相继事始不废孔子称如有用我者期月可也三年有成称王者必世而後仁称善人为邦百年可以胜残去杀矣而孟子称大国五年小国七年至要其大期则谓五百年必有名世人之行志待五百则已远任之者复要之必世而三年五年七年期月者皆是也而功卒不立孤行而少与多嫌而数易故吾儒之龃龉什有八九为二师之徒所笑无足深怪二师皆居鄞之通远前师周氏受经金谷空相夀五十有五後师戎氏受经城南能仁天夀夀七十有五藏骨异塔合亭在法华後凤凰山上大德四年後八月望日记
剡源文集卷五

[book_title]卷六
<集部,别集类,金至元,剡源文集>
钦定四库全书
剡源文集卷六　　　　　元　戴表元　撰记
杭州佑圣观记
佑圣观在杭州城东隅宋淳熙三年丙申岁所创也越再乙未当皇元之元贞元年今灵妙贞常崇教法师王君夀衍被玺书之宠来领观事始至睹营缮事剧即勤励自尅完缺饰废不期月绩望大孚乃从遗老搜问故实而记载之详泯然无闻乃愕然而作曰噫兹寜非缺欤盖观之地旧有明远楼者阜陵尝读书其间後移为观以崇奉佑圣香火为百姓祈福仍赐今额以道士仇君安一主之然馆庑徒具而资粮不充属杭尹若漕以时时经纪之而已又後夀成后许以遗命拨养田二十余顷之隶仁和临平者归观庆元四年戊午观始有产籍既而端平元年甲午有栖霞何氏一区之山林淳佑三年癸卯有钱塘界田原园麓二千余亩俱以恩泽得之然後化者有归而食用无乏嘉熙元年丁酉夏民庐火观遂延毁藉有司之力期岁复旧至元十七年庚辰冬复毁惟门台及陆君宗补虚白斋存焉於是陆君竭囊槖躬畚锸昼夜兴缉大人长者闻声胥应时则有若平章政事游公副总管张公援助为多荆榛瓦砾中百础齐筑工殚力疲而法师适来若素後绘若耕终亩凡陆之规修廊崇殿丛房复宇罔弗周举最後乃架方丈之室丹青络连簪裳游栖薰修有憇朝展有次岁时朔望羣瞻辈趋琅璈之音檀沉之氛风行雨渟灵斿神槊隂翳闪烁嵬嵬乎信藩都之胜观仙真之珍宅也夫由曩之创则重劳由今之继则倍善诚盍亟图之以传信劝远爰相与斵石来请文余惟神道设教所从来久矣而是观韬藏俛仰於百有余年之间名字若存若亡主者自仇君後且十七易及今始适遇其时而兴又适得其人而盛是殆非苟然者然古之至人常以道超世不以世溷道迹其天游神运逍遥挥斥自当渺八荒为一室阅千纪如一息去留伸缩无不如意而暇计较于区区名迹之短长乎惟至于有生之必有寄有寄之必欲安且久虽甚旷逹谁能忘之此纪述之所以不可废也因不辞而为文俾刻之大德五年辛丑夏六月既望剡源戴表元记
婺源羊鬪岭施水庵记
徽之山由闽出其緜连东行千委万折将舒而为婺源也五岭截焉气雄形深修峭阻厄而其涂为三吴百越商旅之所必经加以霾雾暑潦风雪之蒸薄蒙冒前无停居後无行羣则螫虫恶兽异物隐见骇惑不可睥睨往来者胥以为病有上人洪君觉震当五岭之中曰羊鬪岭者躬刋筑之劳创精庐若干楹以休行人之艰惫又烹汲茗饮以沃其渇烦既又惧功惠之不既为捐稼田为亩者五圃地为步者二千一百六十使学道者徒守而居之於是人之有役於婺源者如无五岭之险焉余尝见世儒非杨墨氏杨之持已坚墨之徇人广而要其终俱不能以无弊若洪君之不惮疲其躬以济物不近於墨氏之道者耶而人何由非之盖当先王时斯民之行者虽累千百驿山不逢虎兕水不忧蛟龙疑也有铸之以象迷也有指之以车阻也有逹之以节劳也有止之以舍饥也有输之以食使洪君生於其间虽欲行墨之道如今之为其何所施乎然若是者世必有真儒能为之顾诸君谈何容易而洪君之事近在目睫不可以不纪其始使来者姑有考也五岭於婺源为着其外有囘岭弥险前是洪君既尝庐之因附书焉大德五年岁在辛丑八月既望
重建瑞龙威德寺记
信多名山山尤名者往往浮屠氏居之有居贵溪之瑞龙山者曰威德寺相传天将雨即有云气蒙蒙然吐其上旱岁有司为坛墠请辄应由是以瑞龙名山而寺额取神灵润泽之义如所称寺盖为民而设非寻常崈土木聚缁褐而已然郡志於贵溪戴威德寺县志并载寺田五百五亩而皆不详其所起惟僧家以为时马祖禅师实始开筑寺久且废田归豪家雩禜之迹亦少而瑞龙为空山矣乃至正己丑岁今天寜主僧妙薰自铅山西林归道途所经目悟心动会诏旨许所在兴葺废寺有侵疆匿产者诘其罪於是夷荒发坚鸠良役能凡经营六年门台廊庑堂寝房帑洎诸庄严像饰之制靡不完丽簦锡往来钟鱼朝昏俨然与承平梵宇无异此一瑞龙山也以昔焉废之之易而今焉复之之亟何居是不系其人乎万家之邑百里之城视一寺为大也居其位而不治其事问之则曰吾志非不及此权不得独为也今夫妙薰师为之不因其素治之不当其任谋兴于邂逅功成於咄嗟劬躬悴心先施其劳而後食之及既去来天寜则以授其徒之尝同宣力者广灯广授广猷大临崇弼等使次第补其处行藏进退从容治办岂不耸然异于人哉师字少白闽儒家黄氏寺成之九年遂来索文为记因为略叙本末若证验文牍倾助氏名它石具焉大德七年岁在癸卯五月朔日记
邢州秀野堂记
邢台王成父自其先大夫筑秀野之堂於所居之里洎成父长成而能仕以材选佐使江南乃及与余交而问记於余余嘉其意不得辞则本故实据古昔为成父讲之先王之时人无不农凡操表耜服稼穑者通谓之野人人人皆农而何以治之於农之中择其秀者以齿於学以録于乡以升于朝其尤秀者为大夫为卿为公而通谓之君子孟子所谓非君子莫治野人非野人莫养君子此其别也汉始以秀才名科然亦不废力田孝弟诸目自是有公府辟召自是有九品中正其所取之人载在史册往往由草野得之非皆纶巾羽扇唾壶尘尾以清流自命也科举任子兴然後一切鄙农不为余之少时身预斯弊中原风俗则非江南可比三河尤为豪杰义士窟宅想见王大夫名成行尊倦游东归有意於斯堂而营之也神驰大行之飞云目遡漳河之流泉下车舒徐廵按阡陌班荆从容问劳父老禽鸟往来花竹左右一时功名经济之怀收卷净尽平生交游故旧闻堂成而落之烹羊羔糁伏雌弹铗击筑醉舞起和而歌呜呜於是公罔扬觯张老进祝举过庭之异闻修饮乡之旅语雍雍乎于于乎其尚友温国徵名洛园而徜徉於秀野也然乎岂不然乎成父之材之能仕余所闻而知也抑成父有所受之而然而余之知犹未尽也士何用专以材得名亦何用以能仕为材成父顾斯堂之名而常自省焉
徐氏报恩阁记
人道之至亲无踰於父由父之亲而类之凡父之同父皆父也皆父则皆亲然先王制礼独许为父庙而诸父不庙者尊各有所专也皆亲以顺其情独尊以严其义而礼始行又当其时生闾里死族葬服尽者举同?之缌属远者预四宗之祭想见世家族聚虽百代可以不散而况羣从尚近之亲乎後世宗法既坏人无贵贱以析居异产为俗以第五伦之贤而爱衰于兄子谢太傅之义而哀废于期功他何望哉弋阳徐君觉民尝为予道其伯父思斋公之事徐氏初以儒俭起家迨觉民之生十一年而丧其所天思斋公抚之犹子也为之督业为之聘师为之典衣鬻田以供其费比长为之通名于乡先生谢礼部张教授之门以尽其艺艺成而科举废公亦与世辞矣於是觉民兄弟既葬公于里之杉木原有司上其名而官之遂教授信州再转尤溪遂昌主簿而家且日肥觉民曰吾微伯父之赐不至是图所以寄其慕思者杉木原之旁不半里有寺名中山乃於寺东偏剏飞阁三间严像设洁龛几崈鼓钟割上肥田十亩以予僧俾讳日以其礼祠之而聼徐氏子孙会祭阁成扁曰报恩夫此何足言报抑聊以志不忘焉耳如是既定觉民不自安以问于余余曰此虽非先王之礼而犹先王之意也不然儒家者力既不能置宗法又不许备庙人人各亲其祢世世愈远其祖而觉民之一再传不复知有思斋公矣觉民其忍乎君子于此不惟当姑许之又当奨成之使为尊者知恤其卑之有报为子姓者知不遗其旁亲之为美於以扶人伦劝世俗宜非小补阁扁某公参预所书其割田件目剏阁月日载在租籍此记者宜不着
此乐堂记
弋阳徐觉民为尤溪主簿时太夫人年适七十觉民归而率其子弟诸孙奉觞为夀懽如也顾旧堂颇廹隘明年因其後隅辟而新之为人五为楹十二魁深廓方有翼有容遂取白乐天对酒诗中语名其额曰此乐堂而属余为之记余惟天下之乐出于力营势致者莫不皆有浅深丰约之不齐而惟奉亲之乐得于中心之诚然不以贵加不以窭损迨乎情真事惬适无抵牾则单门素士之养或有王公卿相之所不及乐天名位固不为甚高其清才至性发于懽畅形于歌诗铿锵脍炙轰人齿颊觉民有羡于此而取焉无所不可抑区区之论以为觉民似不必甚羡于乐天今乐天在固将求为觉民而不可得也何以言之乐天奉母时家贫俸薄尝从禁林乞兼京兆户曹参军以便养凄凉酸楚闻者怜之後来禄食稍充居饶园池乐备丝竹则其乐日与宾游僮伎共之而不及亲矣新井之篇为母受恶一斥司马再迁分司逃谗畏讥浮沉终身兼之门清祚薄子息稀絶晩节寂寞自同枯禅而何乐之言乎今吾觉民官虽浅足以行志居虽僻足以全真进无简书之忧退有山林之安而太夫人自其盛年秉节励操勤劳之获积成丰余贞烈之苦舒为康怡岁时晨昏问安展庆彩衣盈前含饴拥後意动而甘旨具颐指而供帐给计人生居处承顺之悦一一无所亏缺岂惟乐天愧之将世之凡为人子者举愿为觉民此乐而不可得也古者朋友比兄弟之义将登堂拜母觉民於余不可辞乃次第所欲陈之云云以先之而因以为记大德八年四月既望
氷雪相看之居记
吴成李法师之居在京师崇真宫客有疑于氷雪相看云者以问之其人臆之曰法师厌纷嚣羞溷浊姑有取於天地间清物以为洗心荡目之玩焉耳何疑乎其人之羣有学道者闻其人之说呀然而笑曰噫是以世议相短长可也乌足以尽逹人之云云哉且子以为氷雪者孰为之曰气为之曰气孰为之曰水为之曰水盈於天地间为云为雨为霜露之属皆是也而得为氷雪而可常常玩之乎曰氷雪之可玩者以其为水之变而愈清者也曰水变为氷雪而愈清不曰氷雪又变而为水乎盖尝静而思之氷雪者水之迹水者天地之迹天地者太虚之迹太虚者气之迹人以其迹与太虚之迹相摩不啻百千万尘之一息其偶然得气之清而能以功言行业着称於时而超异於流辈者亦犹水之偶变而为氷雪也名成志就得其凭依享之长年而有後者氷雪之近於人而收藏稍久者也俯仰虽不愧于幽明而忧谗畏讥名不能终全志不得尽遂者氷雪之难成而须臾幻灭者也全贞守素深潜不市以自善其道氷雪之处於空林邃谷而无斧斤之戕风日之烁者也然是数者皆不能不化虽不能不化而其为氷雪清气长在也抑其说何止于是吾游於世而知夫人之可贪可慕者无如权货势禄大之英雄豪杰之所必争而小之不免为愚夫愚妇之所共惑当其疾趋而求重关而扃莫不以为难致之珍不拔之业而由吾观之经於吾前而不留于吾目萧萧然氷雪之不若也故氷雪一也有化之于迹有化之于无迹有迹之化吾前之说也无迹之化吾後之说也吾常见儒者不涉吾道家门户以为恍惚怪诞故其事难为言吾道家所居有琼林珠玉之雕饰夏暑不能使之暄冬寒不能使之冻穷其飞腾变幻絶迹之观希世之须何境不可遗何求不可获而况区区氷雪之玩欲有即有欲无即无乎而公等何以疑之於是
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 10:24:18-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>