<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="提要,卷一,卷二,卷三,卷四,卷五,卷六,卷七,卷八,卷九,卷十,卷十一,卷十二,卷十三,卷十四,卷十五,卷十六,卷十七,卷十八,卷十九,卷二十,横塘集全文在线阅读,横塘集全文在线下载,大玄古籍书库">
<meta name="description" content="南宋哲学家许景衡著。原集三十卷,自明代以后,传本久绝。该集从《永乐大典》中采掇编纂而成,共二十卷。诗六卷,文十四卷。景衡立身刚直,这在集中都有所反映。其奏议中如论童贯误国、辨宗泽无过、论王安石不当自便诸札子,皆诚意恳挚,剀切详明。其他文章亦多关家国大计。主张为学之道在于“致知格物。反身而诚,物我为一”(《论学诗》)。其说理善于引譬。认为齐人食粟、越人食稻,但各以己食为美,其蔽在我。同样,世之君子常以“我有是而彼无是”、“我能是彼则不能是”而自我标榜,“见人之善犹不善焉,见人之不善犹善焉”(卷十八)。他主张">
<title>横塘集_许景衡_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">横塘集</span> <br/>
          作者： <span class="inputVal" id="bkauthor">许景衡</span> <br/>
          朝代： <span class="inputVal" id="bkdate">宋代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">类书文集,诗文集,完结</span> <br/>
          字数： <span class="inputVal" id="bknum">[book_length]105453</span> <br/>
          说明： <span class="inputVal" id="bkdec">南宋哲学家许景衡著。原集三十卷,自明代以后,传本久绝。该集从《永乐大典》中采掇编纂而成,共二十卷。诗六卷,文十四卷。景衡立身刚直,这在集中都有所反映。其奏议中如论童贯误国、辨宗泽无过、论王安石不当自便诸劄子,皆诚意恳挚,剀切详明。其他文章亦多关家国大计。主张为学之道在于“致知格物。反身而诚,物我为一”(《论学诗》)。其说理善于引譬。认为齐人食粟、越人食稻,但各以己食为美,其蔽在我。同样,世之君子常以“我有是而彼无是”、“我能是彼则不能是”而自我标榜,“见人之善犹不善焉,见人之不善犹善焉”(卷十八)。他主张人生在世应像松柏一样,刚生之时,岩石轧之,荆棘缭之,却能千年不朽。因此“士欲有立于当世”并非为了沽名钓誉,而应追求永恒的价值,要有自己的立世方法。又认为,婴儿始生时喂以味苦的宣连,却不感到苦,既乳之就会感到乳汁的甘甜而不饮宣连。同样,常食藜藿者不知梁肉之为美,常居贫贱者不知富贵之为乐。及其舍藜藿而食梁肉,才知藜藿之不美,去贫贱而即富贵,才知贫贱之不乐(卷二十),人的欲望总是没有满足的。这些譬喻具有丰富的辩证法思想。他还提出“君子之于仕未尝有所择也”(卷十八)的思想,认为职位高为王公大人,低为抱关击柝者,只要所学不悖于圣人,所行不愧于圣人,都一样高贵,即使死生祸福之变也在所不辞,更何况乎微职。《四库全书》、《永嘉丛书》均收录此集。</span> <br/>
          封面： <span class="inputVal" id="bkimg">Z_18969.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]横塘集
[book_author]许景衡
[book_date]宋代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]类书文集,诗文集,完结
[book_length]105453
[book_dec]南宋哲学家许景衡著。原集三十卷,自明代以后,传本久绝。该集从《永乐大典》中采掇编纂而成,共二十卷。诗六卷,文十四卷。景衡立身刚直,这在集中都有所反映。其奏议中如论童贯误国、辨宗泽无过、论王安石不当自便诸劄子,皆诚意恳挚,剀切详明。其他文章亦多关家国大计。主张为学之道在于“致知格物。反身而诚,物我为一”(《论学诗》)。其说理善于引譬。认为齐人食粟、越人食稻,但各以己食为美,其蔽在我。同样,世之君子常以“我有是而彼无是”、“我能是彼则不能是”而自我标榜,“见人之善犹不善焉,见人之不善犹善焉”(卷十八)。他主张人生在世应像松柏一样,刚生之时,岩石轧之,荆棘缭之,却能千年不朽。因此“士欲有立于当世”并非为了沽名钓誉,而应追求永恒的价值,要有自己的立世方法。又认为,婴儿始生时喂以味苦的宣连,却不感到苦,既乳之就会感到乳汁的甘甜而不饮宣连。同样,常食藜藿者不知梁肉之为美,常居贫贱者不知富贵之为乐。及其舍藜藿而食梁肉,才知藜藿之不美,去贫贱而即富贵,才知贫贱之不乐(卷二十),人的欲望总是没有满足的。这些譬喻具有丰富的辩证法思想。他还提出“君子之于仕未尝有所择也”(卷十八)的思想,认为职位高为王公大人,低为抱关击柝者,只要所学不悖于圣人,所行不愧于圣人,都一样高贵,即使死生祸福之变也在所不辞,更何况乎微职。《四库全书》、《永嘉丛书》均收录此集。
[book_img]Z_18969.jpg


[book_title]提要
钦定四库全书　　　　　集部四
提要
横塘集二十卷　　　　别集类三【宋】
臣等谨案横塘集二十卷宋许景衡撰景衡字少伊温州瑞安人登元佑九年进士宣和中召为监察御史迁殿中侍御史钦宗即位以左正言召累迁中书舍人高宗朝至尚书右丞罢为资政殿大学士提举洞霄宫卒諡忠简事蹟具宋史本传景衡虽源出洛学而立身刚直不与贾易诸人嚣争门户其文章亦坦白光明粹然一出於正在徽宗时即极言财力匮乏请罢花石纲运为王黼所中而去及从高宗在扬州又与黄潜善不协借渡江之议斥逐而死虽厄於权幸屡起屡踬而终始不挠今集中所存奏议如论童贯悞国辨宗泽无过论王安中不当自便乞寛恤东南诸劄子皆诚意恳挚剀切详明其他亦多关系家国大计虽当时不能尽用其说而史称既没之後高宗每念其遇事敢言追思不置亦足见其忠爱之忱有以感孚於平素也至其诗篇乃吐言清拔不露伉厉之气如玉樽浮蚁一様白青眼与山相对横诸句殊饶风调胡仔渔隐丛话谓寇凖诗含思凄婉富于言情殊不类其为人今景衡亦然盖诗本性情义存比兴固不必定为濓洛风雅之????而後谓之正人也宋史艺文志载横塘集三十卷书録解题亦同自明以来传本久絶今从永乐大典中采掇裒缀以次排纂为二十卷朱子语録尝称陈少阳事其详见许右丞哀词中今已不覩是篇则钜制鸿裁佚者不少其幸而存者弥宜宝贵矣乾隆四十六年二月恭校上
总纂官【臣】纪昀【臣】陆锡熊【臣】孙士毅
总校官【臣】陆费墀

[book_title]卷一
钦定四库全书
横塘集卷一　　　　　　宋　许景衡　撰五言古诗
题海山亭怀左经臣诗
去年登斯亭江山照尊俎眼中十年旧一笑便尔汝今年登斯亭春风糁花絮故人渺天末云海滞鳞羽尺素相濡沫耿耿不我与壁间指旧题珠玉暗尘土良辰岂易得陈迹空处所眷言继高韵寸缕惭织组嘉我二三子肴核佐玉醑欢然为倾倒落日争起舞丈夫贵适意穷逹付出处洛阳真小儿顾慕涕如雨江流无日夜而此独不去何须数岁月俯仰亦今古
食笋
山中春物早霏红乱桃杏霜筠固自如挺立万夫整蛰雷走狂鞭迸地惊脱颖鲜华竞时节露箨含朝景山家窘口腹撷摘尽畦町林间忽斑斑一笑脱愁境呼儿且朝饭缥缈度云岭海犀纷纵横荆玉灿光烱士生得所适藜藿厚五鼎膏粱谁不饱去去多侥幸
康师见访於竹阁因师臣师同赋问讯元老人
道人乐岩栖泉石厌眼耳胡为一叶舟泛泛西湖水应怜老居士巾屦困尘滓相从一笑顷茗盌浮云蘂江天正揺落秋色淡如洗宴坐俯层轩梢云森凤尾眷言东溪老挺立万夫伟平生海潮音卷舌付诸子维此岑邃师道学究终始当年几酬对万法一弹指要当出新句特用问兴止江河有余润今我亦随喜
赠袁州仰山简长老
简师本吾儒学佛见阃奥开心涤尘滓囘首弃巾帽飘飘秋云意凛凛霜柏操鱼鼓屡陪衆林壑常寄傲十年栖仰山终日勤劝导欲酌清泠泉为尔沃炎燥欲挥智慧劒戒尔逞贪暴迷途自多梗法岸岂易到惟知务引抜仰不愧覆帱幽明虽难诘善否疑有报岩间涌宝塔兹事谁为造琢削寜须班挽拽谁困奡一方竞奔走万口尽諠噪守臣献异状天子锡嘉号镇压等衡岳扶持壮大宝师乎良有得叟也无复道
乡会诗钱晋臣和韵谢之
流落湖海间十载苦卑湿生还亦何事犹未扫余习天葩发新句珠履追旧集和篇纷四来文采各荧熠轰鋐金石动凄楚风雨急土风自难忘岂类南冠絷英英王者後文武盛爵邑清深如古井短绠未易汲如何示同好醉墨犹我及年来穷到底屋壁徒四立此行亦何幸珠玉得屡挹骐驎委六辔万里无险涩他年乘高车何人犹戴笠
登清胜堂呈长兄
幽居在山腰斯堂近山顶松竹琐隂翳轩窻辟光炯先生为题榜醉墨重九鼎登临属秋半揺落江山迥独鸟点晴空斜阳乱帆影相将举网去鸣榔尽渔艇含情寓毫端羞澁对清景却忆初来时积雪照高岭余香舞寒梅芳意萌野杏英英座中客玉树凌风并天涯叹沦落谁使脱陷穽怆然抚陈迹晓梦惊初醒年来饱经事百念欲灰冷君恩等山岳此意犹耿耿何当伸报効万一免罪眚杖屦时往来壶觞欲酩酊樊笼戢鸿鹄末俗多蛙黾此心端不谬余生亦何幸但恐主人瞋尘沙污异境
朱君文拉游浄明寺因迓张宰诗
火云涌晴空矗矗尽奇巘午汗麾白雨俯仰无从遁招提据高冈万木森偃蹇凉飈落氷雪爽籁发丝管朱侯真好事十里过南坂怜我堕深甑相将振余喘栏干俯屈曲巾屦容跣袒风苖翠浪翻海屿青螺远况兹接尊酒笑语倾怀悃浮云识醉歌彩羽惊檀板新凉知几日已觉秋风转事业愧初心明时羞冗散主人勤使事暌濶心不展双鳬归未归红日林梢晚
还自南邑潮过不及渡因宿江上书所见
漫刺辞主人迟迟驾短辕郭外人烟晚鸡犬自啾喧客事足俯仰世涂多险艰行役亦云劳未抵浪拘纒潮汐真无情歛去如絶弦解衣试盘礴旅鴈方聨翩天末线缕动钲鼓俄阗阗稍看黄金盘呑吐洪涛间歘然洲渚失浩荡连云天平生喜江海岂但眼界寛飘流二十载龌龊百忧煎今夕复何夕玉壶俯人寰造物虽汝厄寜不略汝怜清风一帆去鼓柂余高眠佳处良在兹畴昔劳永叹
成正仲水乡秋兴寄王履道惠然见示以此谢之
九河赴沧溟奔放日汹汹霖霪作秋潦散漫失邱壠孤城临絶岛狂澜惊四拥鳬鸥散凌乱蛟鰐似矜宠微茫天势平荡揺坤轴动田家栽一麦秋稼泥沙壅何能忧卒岁廹此朝夕恐孤生寄卑湿五斗安闒茸饱闻逹人观未作穷途恸稍令裨危堤运土纷接踵河伯聊戱剧尔辈嗟倥偬成侯北方秀笔力千钧重新诗试模写气夺洪涛涌英英幕下郎仡仡山西种何当一交锋我亦愿助勇
龙华马舖怀卢行之去年邂逅
去年南邑归春风拂征辔相从一笑顷花卉方娬媚岁月俯仰间还到经行地壁间旧诗句尘土日蒙閟老境牵俗累节物揺乡思归欤怅何时与子同此味浮云有南北况乃为禄仕置之勿复论一醉了春事
道乐安寄杨县丞时可
猗兰出衆草岁晚不可采幽幽涧底松独立色不改成都有云昆逹识我所骇形骸判土木轩冕那能浼端怀三釡养尚赞百里宰人方笑渠聋我独悲衆瞶经行阊阖里指述纷穉艾爱之不可见暮色生寒霭一区已有宅三径可无待他年归去来垂白看戱彩林园日成趣鸡犬亦自在囘看是非塲蛮触谁胜败收身要闲健肯坐老病悔我亦钓横塘相望渺云海
寄左四十
小左真奇才童穉已頴悟读书一十年胷臆日充饇时时吐所有落笔不肯住长江呑巨壑白日破昏雾雄辞何纵横妙理争发露骅骝始汗血万里犹顷步嗟嗟驽骀辈安用苦猜妬而我何为者江海久飘寓得子稠人中磊落真瑜璐文章岂易工识者尤难遇哀弦有三叹要非俗所谕往还几岁月会面辄忘去萧条抱膝吟浩荡登高赋迷途子所怜正我欲到处我观古人文何曾事章句至音本澹泊太羮异凡具君看桃李花纷纷竞春莫终焉适衆口了不在红素子兮更深探吾言亦其粗
寄左与言【时与家府君游天台】
我公厌纷华早岁谢羁束卜居山水间山水长在目巉巉吹台高灔灔横塘渌兴来即杖屦往往混樵牧别来二三载猨鹤怅幽独归心日揺揺梦绕湖山曲儿曹真罪人志养非所欲留连州县间折腰食斗粟世途苦多碍公心亦烦蹙眷言慰公者萧散惟林麓谢屐齿已蜡陶巾酒初漉结束山家具提擕倩童仆遥知入山去野饭久不肉相见石桥侧触眼惊寒瀑殷勤清浄供煮茗媚乾竺琖底亦薄相聊以眩聋俗桃谿仙洞府流水花??二子去已久蟠桃知几熟吊古一慨然新诗定相属英英太冲後壑壑崐山玉千言挥洒顷纸上龙蛇伏聨镳得所适山路忘重复我亦个中人簿领方驱逐遥望白云飞此心尤踯躅羡子好心事愧我只眠餗人生行乐耳险涩戒川陆千金不垂堂万里虞脱轴欢罢念归旋无贪华顶宿
引泉示吴甥
淙淙玉溪泉曲折西亭隅飞流自喷薄白石浄如铺虽无渫井禽亦有针头鱼岂知江河寛嘘沫自相濡况此五六月万物在洪鑪而我弄清浅琐碎珠玉俱泉兮且勿流止此为我娯一出涧谷去人间供百需清者鉴须眉浊者混泥涂江湖尚或尔而况沟与渠寄语山中人所养当何如
浮屠二首
浮屠有冲衍少小已隽伟身虽束异敎性实嗜书史千言挥洒顷妙语如飜水嗟嗟静阁中斯人今已矣成象有至行既冠逃浮图与游何其多一一士大夫毛髪不及破衲常如如轩槛已陈迹来者犹嗟吁
小圆石屏
微风激寒波浩浩皱纹縠连山夹修径约略露寒木何人琢山骨拂拭温如玉苍苍碧月様入手不盈掬此生随万物何者斯为足要须指顾间一寄千里目
石屏
嗟我官永寜天台只兼驿如何三过雁未省一投屐岂无谪仙梦萧散到泉石亦有山中诗淋漓堆醉墨当时巧酬唱二左名藉藉戴子尔何为十载名山客自言石桥下醉耳惊霹雳石桥富孙子一一粲珪璧希微小江山妙尽丹青蹟怜我逸少徒念念岷峨适持此一拳许已作千峯碧我生痴钝杀两眼眩白黑尘埃浪奔走簿领随戏剧何阶探道要囘首谢形役琴书载扁舟归卧横塘侧天台何必到去路饶荆棘端留石屏风种种自可识
张仲共许惠吕研因成长句
英雄旧割据鼎业逐流水高台亦已倾况及分香婢鳞鳞屋上瓦弃掷满隣里镌洼漫儿戏後世始称美世人攻翰墨好古惟两耳何曾问珉玉枉却千金市岂知叠口翁十指老泥滓追踪千载後未易较彼此其质坚而刚其肤腻而理澄泓秋水浄惨淡暮山紫要当奴凤咮何止友龙尾神工付黄壤人间能有几张侯金闺彦不特河朔伟十年走泽潞百物尽糠粃惟有箧中珍左右配书史明光惟起草此独尘埃里嗟我方着书瓦砾着獭髓殷懃桂籍旧许辍陶泓子学问已遗俗取舍期不诡及物何可望奸谀诛既死
南监还宅
野店饭童仆驻马亦俄顷寒曰不相贷渐渐欹西岭挥鞭上马去惊尘蒙四境客衣已?薄霜风作凄冷极目去路长囘首烟村暝鸟雀飞栖定鸡犬啾喧静新月当马头踈林乱人影去去甘远役迟迟复深省筋力疲往来岁月磨簿领虽云窃廪禄乃是蹈机穽战栗当吏案低囘傍公屏少年浪自重事业期台鼎栖栖裁一命泛泛慙飘梗穷通宜有在赋予定谁秉矢诗寄幽叹寂寞寒夜永
庚子岁作
我本山中人中年堕纷华祠庭罢香火还?旧生涯墟曲分耆旧问劳仍咨嗟三径日荒芜归来何晚耶亦既谢父老低头自吟哦人生各有役倦游即还家来者只如许往者知奈何
忆昨
忆昨秋风时持檄走东越棘围琐深严莲塘漾空阔嘉与二三子雄辩探理窟清尊日从容高堂俯轩豁思家资善谑望远严诗律海蚌割明莹荆璞略玷缺双瞳眩丹青万纸叠氷雪敢辞穷日力要使驽骥别谁怜今夜里还对中秋月当时席空堦清影数毛髪杯盘已零乱浩歌弥激烈朋从渺湖海岁月苦飘忽穷阎抚往事惊梦谁与说清砧送逸响寒螿共幽咽旧游知谁在想见宾筵设泠然广寒宫共此白银阙题名满四壁世路非一辙北轩风雨多长恐银鈎脱
白沙驿吊辛氏
剑溪激流湍狠石森戈殳剑山皆壁立小径千盘纡行人虽慎择何者为夷涂我行岳滩上短亭临路隅诗榜纷四壁共伤辛氏姝辛公罢会稽归舟挈妻孥惊涛触巨石十掌一息殂唯公倚敝篷脱命颠沛余泥沙污玉质波澜漾罗襦草木为惨淡鸥鳬亦惊呼娇魂逐流水散漫何所如遗骸不尽获亦有葬江鱼千金不垂堂覆辙戒後车尔死今四纪曾无复沦胥是身等浮云变灭只斯须在物苟有益寜辞死非辜沉江耻谗国人皆笑三闾杀身以成仁圣言良不诬溺死岂尔志庸知非良图纷纷殖已利感叹独踌躇
和时可醇酎二首
圣贤须千锺我岂个中人焦枯展余沥好我已十分元戎镇河朔怜此贱与贫不羡彼瀛州已有玉膏醇小槽滴真珠沾饷无踈亲但有坐上客谁问甑中尘岂学梁父吟何时见阳春
劳生何扰扰百年今半涂是身等浮云南北方自如青衫忆初仕与公父子俱邂逅话畴昔恍恍一梦余
潜清室
世途溷尘土道人独潜清隐几方丈间凛然玉壶氷湖山自拱揖风月时将迎未能役济胜久客媿吾缨
书听雨亭呈元老
无雨我掩耳有雨我不闻我岂妄人耶心手自纷纭老人登斯亭听否了不分前山忽震雷後山堆白云
别毛德修
张公镇关南宾客多儁伟芝兰已秀发父子作知已圣人乐育才充庭皆济济仲也与计偕发轫已千里毛侯东南特清澈分漱水并驱及春风联璧惊都市麟凤岂无种貂蝉能有几承家贵勲业可独在书史自怜坐樗散所学慙篑止永怀胜已游尘土濯清泚相从苦匆促写别亦狂斐离庭寒日暮目断尘沙起

[book_title]卷二
钦定四库全书
横塘集卷二　　　　　　宋　许景衡　撰五言古诗
赠人
山阳隐君子少有高世名终身慕父母事之如平生青衫老一命儒宫谈六经经行必造门怀如遇公卿虚往而实返授业多豪英衣冠尘土闇辩论江河倾吟哦千万篇迥与六艺并鲍谢寒蝉噪郊岛苍蝇声先生兼衆体浑然独天成
赠朱深明
十年走南北委迹甘蠢蠢旧学已茫然?慵长自哂岂知江汉旁名士有标准高名久倾属王事得亲近可是臭味同一笑脱畦畛华堂照犀玉觉我蜗舍窘风流跂前辈要当摅妙藴胡为饭藜藿默坐师粲忍微生縻簿领与俗益矛盾蹉跎谷口志惭愧鹿门隐百念已灰冷积习扫未尽绪余君勿靳迷途须汲引
次韵江民表寄王圣时六首
先生脱尘屣酉室八十年物态日纷纭此境长湛然问道满函丈孰云无世缘茫茫天地间所乐乃一?燕坐亦何为柏子炷炉烟
前辈不可见吾犹及此老洒然忘鄙吝岂复叹枯槁微言破聋瞽从之恨不早况有樗栎年庶几松栢操先生为首肯人人有吾道
我亦斯人徒鸟兽可同羣隐居岂我意裋褐老海门物理有悟会明镜无尘痕似闻钓台老劝饱千里蓴岂为饮啜兴端念父子亲
谏省坐何事南迁临岭峤天命已在我谁能赋鵩鸟第怀平生友坐隔湖海杳生还桐水上尺素寓襟抱鷄黍傥可期千载有同调
居士不溷俗已判此生间钓台经世志谔谔在朝端出处固不同相对即欢顔乖违限南北奋迅无羽翰此心日相见未应劳永叹
天地吾一气万物吾一身纷纷梏形体末学蔽多闻二老独超然早以德为邻昭昭此心理千古无故新寄声发妙蕴一视世间人
次韵王经国
人生皆有役我亦事川涂崎岖荡兀中此境常晏如永怀贤令尹出处与道俱起予亦多矣诗句乃其余
次韵郑希仲
周诗三百篇强半出愤激少陵嗣真作千载无匹敌嗟我亦何为苦心等莲菂平时一千首弃掷随瓦砾朝隮不成雨安用横天霓吾僚一何妙笔下飞霹雳青天与白日奴隶皆知觌况是个中人固应厌饥惄入幕盛红莲不才惭散栎勉哉摅婉画稚弱安纺绩
次韵姚伯遇
从事惭非才日觉有不如丐闲得祠馆囘首谢荣途古来陋巷人饮水乐有余利势与名节二者常难俱
无题
功名等戏剧俗眼自惊诧诗酒有真味多应知者寡尝闻欧阳子风月本无价今我贫到骨悬磬比居舍就使一钱直在我已不暇故知造化意特用相慰藉
李伯时画陶渊明其犹子遗余作此谢之
斯人今何在古冢号寒木简编漫遗言风采不可复龙眠真伟人千载识高躅神交入心匠醉墨烂盈幅萧然出尘意岂独旧眉目仲容还好事收拾珍笥椟世人浑未见惠然投我欲乘田元不耻折腰亦何辱行藏固有在今昔岂余独新诗第甲乙三径森松菊少陵曾未知浪疑公避俗我生痴钝杀野性等麋鹿长恐探道浅轻比抵鹊玉人生适意耳何苦自羁束低头拜公像尘土方碌碌
过新息
新息临通衢赤白纷栋宇古息渺村墟相望十里许我行属驰驿枉道不可去吊古独踟躇指以示田父伤哉彼美人国破为隶圉惊魂懔风叶暗泣泫花露一死重太山亦或轻一羽犹能子元辩独尔悄无语旧物空颓垣草木日繁芜悠悠清淮水千古亦东注
东郊
东郊过新雨野色何氛氲嘉苖起萎病万顷堆寒云田父揖行客苦诉村墟贫年年夏旱时赤地流黄尘小儿困锄耘烈日背欲皴大儿斡水车手足无完筋官租且不供矧欲养吾身东隣久无烟几口能生存西隣逐熟去今作何乡人行客谢老农艰难困劳尘而今新官家寛大布深仁大臣亦端良乘时转鸿钧汝岂不自觉新岁雨泽匀寰区日寜靖百物方欣欣尔曹死亦足及为太平民
次韵酬胡元宾
天地一逆旅此行适同涂等是驱驰人何者为不如一念有忻厌慊然顾赢余安得如吾子不与世俗俱
和杨时可赠吴子厚
吴子守西河强敌能远遁功名岂不伟事亲有遗恨云孙亦何为总髪能自奋论兵得家法絶域屡得隽三釡乃吾志九迁何足论一朝弃官去悍卒亦惊叹官长欲挽留归涂已强半皇天照忠孝爵?亦如愿彼师乃曾子弃絶等仇怨子从何人游卓尔有独见父子今一处甘旨应手办垂垂对黄发衎衎日欢宴客来为从容觞豆无早晏古今入商略亦有一笑粲人皆赠渠诗素壁供挥翰吾丞岂真聋尚缺此一段君亲恩弥重报効不可缓始终能自勉高义薄云汉
冬至日雪
烈风鼓青冥隂云布峥嵘不待珠霰集忽惊玉花倾一阳动黄宫万物如有萌丰年颁上瑞我独欣发生永夜不能寐耿耿书窻明
仲焕雪中见过因留小酌
阳复日虽长岁暮气犹惨马曹縻管库兀坐长战颔岂无红罏炭欲取终不敢亦有兵厨酒只指弗容染蹉跎为禄仕黾勉从吏检晨趋析毫分暮色俄黯黮天公复衒巧六出纷如糁自惭非安道谁肯泛清剡殷懃绦帐客竹舆甘顿撼可是乘兴来正坐怜坎驼褐点白玉乌帽从风颭长衢得回驾寒光照肝胆湿薪嘘白烟孤灯袅红焰荒斋聊一笑俗境洗瑕黶江梅写春意粉面谁粧点疎影落清尊劝人倾潋灔念君齐鲁秀文字垂琬琰俛首江汉间为人作模范府中多豪隽渌水浮菡萏珍烹穷水陆何独嗜昌歜仁圣今在御威柄方亲揽君看盈尺瑞端自天心感太平容冗散万一逃汰贬追随有余日相与乐闲淡人生随所遇何者为夷险要当反自味岂特尝橄榄
去年冬至过闽清再至有感
忆昨初寓宿黄宫萌一阳今我复来思节物老春光浓隂付梅杏青实久已尝翳翳轩窻日几线如许长蜂儿饱储蜜燕子已巢梁吏役秖扰扰何术补民疮学古要施设及时当自强光隂俯仰过老矣徒慨慷挺挺彼苍官生来傲氷霜端然閲荣谢未觉岁月忙
七言古诗
和王鲁公掌中太华
五岳独说太华雄屹嶫千仭撑青穹何人收卷入掌握要使肉眼惊神通悬岩絶壑溅飞瀑玉牕翠壁开深宫先生捧玩岂徒尔崇卑真妄归圆融我生江海曾未识幽邃崎嶔烦指踪堪笑骑驴老潘阆却要三峯在眼中
次韵杨时可戏高潜翁
青衫白马佳公子山东豪俊知名氏平生青云期自至仓庾一官聊复尔丞公家风继伯起笑渠扬糠两眼眯乘田委吏古不耻端恐前言戱之耳
送僧之石梁
万卉流芳不知春力岩畔涧下蹙红皱碧乘兴复谁同孤踪远雠敌君不见五百圣者道雄机灵峰晦盲深无极寒山老寒山老随沉迹迢迢此去须?觅花落花开独望时记取白云抱幽石
江边行
江边煮盐女日垦沙中土闻道潮乾土有花肩负争先汗如雨经年鬻盐赴官市屋里藜羮淡如水谁家滋味尽八珍猫狗食余随帚尘
和长门怨
长门沉沉人悄悄满庭红叶惊秋早窻底银釭祗自明却闻别院按歌声飞花满地君恩去覆水返瓶君或悟人生离合自有时多应不在相如赋
调同舍
播谷子播谷子尔休苦苦催春耕劝农使者无一语嗟尔聒聒知谁听提葫芦提葫芦荒年有酒无人酤先生年来亦不饮花前愧尔情渠渠杜鹃流血思归去百舌从来巧言语纷纷随意作春声梦入钧天听韶濩先生避俗厌烦喧竹底诛茆尝闭户苍苔满径人迹稀嗟子胡为肯同住声名尽道男子事窻下谁知读书苦灯花落也作罢休早取商量君听取
故人惠马生笔
闻说江南多笔工马生所作尤瓌异十年江海得妙旨一日声名倾衆技故人怜我有书癖数管不辞千里寄齐锋出頴虽不殊洒墨虚心皆已智当年退之传毛頴假辞托说终伤伪我今草草又百载矫首相望空两地文房四子迭有无商没参横似相避鼠须栗尾乃见嫌强欲用之随弃置马笔端如故人面眼瞥见时心已记跳龙卧虎非世习绾虵萦蚓皆儿戏岂知远适在加鞭却傚良工先利器何当拂衣隐林麓约史着书从素志敢言名姓垂竹帛自甘生死惟文字敬谢故人因及马梳毫截管惟精致而今劲健已不售要须软熟随人意
静堂为弼上人题
浮屠西来如转邮方袍纷纷剧东瓯上人维弼志独优翛然高举异凡俦从师度淮泝隋沟神都岁月俄十周燕坐缥缈云中楼明窻翰墨氷茧柔贵人旁午拥轩驺问汝亦有所欲不此身南北真浮浮黄金白璧谁能收乃独汲汲从英游乞书览字无时休千年金石穷雕锼上剧锺王下虞欧馍糊墨本如山邱精神散漫不可求俗人贵耳贱两眸今人古意岂不侔森然玉筯垂银鈎怒猊渇骥蟠灵湫锦囊象轴光油油自笑长物犹见留幡然忽忆江湖秋瓶锡东下如轻鸥诛茆伐木寒岩陬名堂以静盖有由坐观蠢蠢遍九州长空浮云水中沤眼前何曾无应酬岚光波影相夷犹别来书札屡相投问我何时泛扁舟西峯玉泉深且幽杖藜来往亦风流红尘道路方悠悠囘首东南天尽头
渡淮
我观淮之源东行已千里扁舟一日下长淮似与故人相见喜不知渡越几涧谷清澈尚尔无泥滓澹然端肯与我俱试问故人能有几荡云沃日穷眼界茫茫直与天相似万艘络绎鼓风蒲翳翳尘飞明镜里况闻水伯时恶剧雷击风掀浪山起岂知生处极幽深清浅溳溳一泓尔吾闻古来养心者扩而充之亦如此自惭学问太迂踈十载不离蛙井底潢污断港何足道所得未能充口耳忽惊浩浩东倾海会令百川皆遶指君看厚地一撮土本来也是无多子人间万事须自强嗟我蹉跎今老矣
和左与言谢寄酒
君不见梅子真当年狂歌吴市门神仙隐逸两何有耿介感激空千言我今幸生太平日千载相望同禄秩闲看世事浑不知一心只愿饥肠实有谁解与鲁公米无田也酿渊明秫瓮间细酌新泼醅既醉欢娯亦萧瑟江湖谁肯便相望一尊犹及诗人尝榴花竹叶应拨去落琖且看鹅儿黄高斋肆筵尽嘉客长鲸一吸无余沥座上杯盘未狼藉愁见长瓶卧东壁新诗飘飘写胷臆青天白日飞霹雳休言李杜门限牢到底输我巧钻刺我诗杉鷄竹兎耳未见虎狼先辟易异时更敢说较量缩手从今作降敌
谢韩用可和记梦诗
尝闻欧阳子自许一世豪及得梅老蟠桃诗畏彼松栢临蓬蒿歘然欲以怪自戏新句远继愈与郊嗟我後来亦何为敬诵遗墨徒嘈嘈有时援笔学模写矫首但觉嵩衡高宣城无人頴尾空百年风月何寥寥那知吏部有孙子年少力学精风骚前日记梦属我韵笔墨奔放欲与二子争秋毫秦盆楚筑未觉陋锵然入耳惊咸韶昔我一官向天台春风洞府生碧桃简书坐束寸步不能到落花流水空迢迢羡君幽梦得所适一饱便觉忘荤臊要?苏后评济漯岂学刘阮迷妖娆百年扰扰亦梦耳更较长短论昏朝不如吟诗饮美酒从他世事如牛毛
按田南乡夜过翁岭
斗禄折腰方自勉敢叹尘沙长满眼平田细路苦萦纡尽日肩舆在香篆簿书告办裁知返落日在山山路远荆榛蔽塞虎纵横僮仆相呼无处遯山下人家早闭门踈篱灯火自黄昏杯盘四座还相语犹有行人过别村
赠五台妙空师
山僧栖在山之巅胡为振锡来市?且言自得相形术愿与多士谈媸妍津涂穷通可逆数名分巨细潜开先龎眉合享寿考福鼎角堪持丞弼权人生肖貌虽若尔天理应效非皆然条侯饿死始难必裴度果相终何缘亨衢第以直道致吉祉多为隂功延操修向善或向恶感召凶吉如蹄筌予观传记考物理谓师语议非无传出言少偷信不免受玉苟堕知难全况乎素行未中积敢以虚表要诸天富哉荀卿骋雄辩推本心术深磨研九州功崇夏禹跳三面德至成汤偏仲尼何长子弓短古今无害为圣贤林宗知人出明性清澈鉴裁犹澄渊大端亦贵器与识规矩安可私方圆君平卜筮逹至理探索造化穷推迁与臣言忠子言孝利害之际尤拳拳古人术学务原本寜将浮说相拘挛羡师通论近名教为师条列终吾篇
康师赠臣闍黎次韵
乐天西湖夸竹阁寂寞百年风陨箨师今燕坐最胜处翛然日诵山中乐富贵易致闲难得造物畀渠良不薄老康游戱作偈言使我怊怅心茫然
赵持志出先公文炳所藏芦鴈
当年公子身通侯锦衣玉食天上游骑龙日日朝北斗岂识万里江湖秋但闻人说芦苇傍枯荷翻倒风飕飕四天墨黑雪欲落羣鴈上下声咿呦坐嗟上界足官府十年高阁空双眸岂无诗句强模写晓梦不到寒江头何人笔墨得能巧活脱所见来神州高堂素壁试披拂已觉身在芦花洲嗟嗟江海人兀兀一叶舟烟蓑雨笠不自好风雪横来翻百忧岂知公子曾未见缣素髣髴千金酬人生万事适意耳过眼起灭皆浮沤玉函置璧夸谨密流落道路知谁收公子好画岂云尔要使万物供冥搜至今好句在人口泰华突兀黄河流嗟我後来亦作诗辞悭意鄙劳雕锼愿起公子已死中论诗观画一洗千古愁

[book_title]卷三
钦定四库全书
横塘集卷三　　　　　　宋　许景衡　撰五言律诗
张元光生日
濶步云霄去当年属意深感时虽白髪许国尚丹心顾我无才思登门怯醉吟谁能将寿酒满满为公斟
寄钦师
亭障临燕塞江山复楚乡艰难悲客路宴坐忆禅房烧尽蒲花烛清余栢木香十年如梦觉两鬓自苍苍
还自肃寜晚色可爱寄卢行之
送客关城外囘鞭驿路长风烟无限好簿领底能忙平野破寒木红尘烘夕阳新诗巧模写最忆幕中郎
信步
信步春风远田家暮景迟乱畦还有径踈竹自成篱鸡犬皆丰岁渔樵独此时年年看节物鬓发欲丝垂
招隐堂
僧家乐幽独世路自尘埃丈室何人到重门尽日开石泓泉滴沥竹径月徘徊多谢相招意江湖归去来
次韵彦崇游三洞
两溪?胜处三洞得偕行涧外云犹湿山深谷应声留连看龙跃来往计牛鸣囘首林间寺?钟报晚晴
送翁修撰
天上曾三接人间第一流云章颁召节锦里送行舟急雨千山暮回风五月秋红旗犹可识宾吏满江头
端午
节序重重过京华物物新安排黍生角粧点艾为神穷衖无来客他乡有故人挥毫非楚些谁与吊灵均
九日
青女飞霜重黄花挹露鲜伊人今已矣节物独依然抚事真疑梦登高泪迸泉关河重囘首烟草夕阳天
九日追怀叔父兄长登高
殊方复嘉节对酒重悲嗟逝水人何处荒篱菊自花南楼秋色远西岭夕阳斜旧日登高处于今定几家
送黄元宾还乡
寄语黄夫子而今正好行麦秋最凉冷梅雨半隂晴客路空形役乡山独眼明偏亲应更喜少妇好家声
送世厚还乡
断续黄梅雨清凉小麦秋谪官犹逆旅送汝上归舟松菊宜勤种箪瓢善自谋余生须付托可但鹿门游
过西岑泛湖而归呈左经臣
留连不觉久萧寺足清风短棹平湖里孤城落照中朝廷尚多难身世转飘蓬安得言分散清尊岂易同
呈吕几仲
曾作河阳客春来花满城晓风吹玉勒残月落金觥天末伤离索京华忽会并琵琶双凤翅耳冷十年声
别黄岩
问我黄山尉无才亦可知频修谢罪启只作送人诗壠亩丰登外山林寇盗衰曾无慰父老别後莫相思
奉酬胡丈赠别
蹇浅时何取蹉跎岁又隂田园归去计事业老来心好句烦相属离愁自不禁松江分手处烟水暮沉沉
春晚
行乐连三月渔樵亦醉吟桑麻须日力花絮识春深飘泊惊时变文章信陆沉故园渺天末无限欲归心
和经臣晚春
蝶散花犹在鵶藏柳已隂敢辞连日醉恐负惜春心金缕休频唱瑶牋正苦吟独慙诗学浅三叹岂知音
伯氏
伯氏古豪士何曾与俗同酒狂天地外诗句笑谈中池水添新緑林花看旧红向来多乐事天末任漂蓬
早渡浙江
官舟怜逐客鸣橹破惊湍霞气横江白秋风送晓寒平生独往愿今日上恩寛渐近严家瀬擡头觅钓竿
晚行
脉脉多愁思栖栖复晚行路囘村更远林邃客频惊宿鸟非无处归云自有情乡关怅何许天际暮山横
松门诗
竹轿兼程去松门百里余荒林疑兽伏穷海异人居山拥波涛急沙轻步履虚来因王事耳此外敢踌躇
送从侄邦直丞长溪
阮舍淹丞属闽山得儁髦诗书能自立州县岂徒劳迂拙从吾老飞腾看尔曹只应记岑寂尺素到江臯
示世隆
问讯吾家侄题诗寄此情遗孤犹小在聪慧乞怜生祖母今年老门风待汝成须知?懒叔早晚欲归耕
吹台
闻说吹台上秋来鏁薜萝白云长自在幽径复谁过天末空愁眼尊前且浩歌山林与廊庙二者竟如何
种树
幽谷青青树移根倩尔栽只疑荆棘地不称栋梁材岂为岁寒改稍看春色囘清隂惟海国囘首思悠哉
翁行简挽诗
学舍贤师友年家老弟兄分符渺淮楚倾盖忆都城白雪千篇在黄粱一梦惊承家今有子未觉负平生
赵敦礼见招小饮投壶明日南去
潇洒贤公子闲邀病客俱青灯初照席彩箭已盈壶隆凖真龙种清声想凤雏扁舟明发处应记梦华胥
挽刘太君诗二首
婉娩宜家早孳孳执礼勤事姑俱白髪看子上青云飞旐隋河路新阡慎水濆哀荣两殊絶州里未前闻配德乐邱园承家属後昆千锺岂荣耀一笑为平反庭树悲风惨霜天落月昏斑衣已陈迹补衮看忠言
次经臣见寄之韵
召节来金阙扁舟望石门家山秋渺渺烟水暮昏昏竟失临分语徒伤远别?殷懃谢池月相对宿江村
次韵周共叔五首
问学探前圣声名自妙年何疑待价玉却计买山钱北极云垂地西江水接天扁舟如有约吾亦赋归田黄卷开三馆红尘又几年病多须药物旅寓费囊钱旧学寜无意斯文只任天轩轩千里鹤可但戱芝田乡国兵戈息仍闻大有年欲?江上宅预办酒家钱好句烦招隐余生且乐天向来真可笑舍已别耘田赐环初就日弛担又逾年老矣怀三径归欤有几钱报君惭犬马恋阙望云天但得邻顔巷寜论负郭田邻并端如约追随可判年稻粱当富岁鱼蟹不论钱春到花开处霜余橘熟天清尊长啸傲沧海半桑田
次韵王功逹见寄
乌府参风宪鲰生负德音投闲虽白首体国尚丹心天上浮云散江边秋色深第知歌击壤寜复赋愁霖
次韵陈仲山见寄
风雨江湖梦衣裳京洛尘人生皆物役海内岂吾贫丈室虽多病邻翁或可亲杖藜元有约会见往来频
次韵似之运使奉呈左经臣兄二首
江海闲来久篇章老更新蒿莱犹自饱天地岂吾贫旧友今持节诸郎亦可人应怜未归客白首尚红尘酒胆他年大诗名近世无山林多避寇里巷笑为儒老去慵开眼秋来欲染须凉风千万里的的为南图
寄许乐清冲辅
入竹空陈迹经行忆岁除旧游谁更在逸兴近何如树密鸎声远江寒鴈影踈楼头红日晚徙倚独踌蹰
曾汝器既别奉寄
忆在西斋日斯文得细论别离空岁月飘泊任乾坤把酒余风味看云各泪痕扁舟独归处烟水暮昏昏【余与汝器皆有哭弟之戚】
寄张德祥
细草碧侵池幽花亦满枝羣生俱有德造物定谁私故国春将暮他乡日自迟论文一樽酒何路得追随
寄竹阁臣师
鹿苑西湖上乌台北斗旁尘沙空自老云外定相望林麓余秋色郊原半夕阳惟应阁前竹凛凛带新霜
寄沈亨老【时在京师】
京国三千里人来慰所思遥知为客好何似在家时春日鸾凰去秋风鸿鴈悲衣裳慈母线亦恐汝归迟
寄薛十七巨源
茅屋西山曲擕书喜见过别离惊岁月淹泊奈时何末俗皆浮诞斯文肯琢磨後生余力在吾意已蹉跎
寄钱子勉
花县逢迎日琴堂宴坐频簿书时有暇灯火夜相亲世系皆王泽官曹独海滨政成飞舄去念别一伤神
寄题张学士三径堂二首
留侯有高致世业更谁传苕霅新开径蓬瀛旧集仙藜床?松桂蕙帐带云烟扰扰争毫末何人解乐全我欲?三径长歌归去来未能似夫子还是走尘埃彩笔临流赋清樽对菊开披榛往来处东望思悠哉
纵目轩诗
真人已仙去释子在高岑暮色江山远春风草木深何人与题咏今我亦登临纵目皆云尔谁知有纵心
行役诗
行役无时节春来又几时柳条随处处梅蘂亦枝枝弱质曾无取斯文只自宜眼边新物色驻马暮江湄
石泉小轩
泉裂碧岩腹兹焉复小渠泓澄元有在溉濯乃其余孤迹寄江海三年困簿书闲来俯清浅感叹独踟躇
土山驿诗【在永静军界时被檄滨州】
渺渺指沧海行行过汉陵衣裳千里雪鞍马九河氷寓宿适有处悲歌自不胜平生少游语耿耿对寒灯
晚晴
南州苦卑湿梅熟复何如老夫厌巾屦穉子在泥涂新月出天末微凉生雨余陶公入州府此兴与谁俱天街经暑雨乌府絶尘氛跃马人皆散新蝉我独闻风生初罢扇日转渐无云寄语同时客清凉尚可分
驻马诗
驻马长河曲穿林小径斜犹能?隐逸可是厌泥沙轩冕虽无意田园尚有涯何时策筇竹随意到山家
无题
台奴初学语丹子已能行问叔今何处嗔爷太懒生会令主门户岂复意功名坐对江湖晚横塘舟自横
野外
野外连荒草楼头正夕阳凭栏空远目何处是吾乡王粲从军乐少陵羁旅伤男儿知底事出处两难忘
宿僧房
捕逐虽王事经行亦自强舣舟当海岛寓宿得僧房絶境三山在清风一水长此生空物役囘首意茫茫
夜过杜家村
驻马问村老却言行未迟路虽十里远月到四更时我去良有役子眠寜负期人生随意好冷笑一题诗
送师顔致康深道入京
二子今西去赠言聊尔规勉哉精素业行矣仕明时破腊梅先蘂含春柳欲丝江边人散後帆影渐参差
上章倅二首
海内名闻久江边岁复朞美才由世济清节畏人知郡国已无事朝廷方有为会参鸿鴈序归去凤凰池簿领勤官府声名振士林虽云心尚在自觉力难任岁月淹多病江山入苦吟高堂昔三叹亦恐负知音
远意
远意诚难问狂歌自不禁花光春灼灼月色夜沉沉简册终何事江湖独此心野禽多意绪飞集近寒林
横塘
好在横塘水人今去几年秋光空到地霁色自连天伐石围高岸诛茅驾短椽归欤此心在何苦利名牵
节物诗
江水西风急江天作暝隂乡山犹在眼节物莫惊心是处皆秋获谁家急暮砧薄游愧妻子飘荡到而今
闻子瞻南迁
陇蜀崎岖外炎荒闻望中黑头方世用青眼忽途穷遂作天涯客何如塞上翁幽愁还有作笑杀赞皇公
贺人祖父生辰
青春嘉诞日八十渭川师林下有真乐人间无愧辞松梢看舞鹤荷叶隐巢龟赖有荣孙子蓝袍荐寿巵
赠吴子思
花县初相见清樽日笑歌交情论厚薄客路自蹉跎历历功名意駸駸岁月多岂知同夜宿还问命如何
赠姚仪甫
年少开千卷生涯只一瓢声名动场屋意气在云霄素髪今垂领青衫尚折腰未应轻斗禄吏隐本逍遥
赠张承老
永裕躬神武开边絶汉西虽云拥貔虎犹未斩鲸鲵吾子名家後当年训士齐天涯思往事囘首只凄凄
题寿圣院
古寺重门里囘廊一径幽水声长带雨山色最宜秋寓宿已多日题诗更少留此生随利禄行路日悠悠
寄题叶希圣申申亭
燕处厌纷华穿林一径斜层峦开水墨古木走龙蛇事业虽无补田园尚有涯何时策筇竹随意到山家每向新亭去何曾问主人弟兄俱有好樽俎自相亲栖翼云山晚飞花洞府春长愁醉归去步步近红尘
孙大夫絶尘亭诗
丈人乐高旷閲世等樊笼池馆重城外尘沙一笑空红蕖新过雨修竹自生风未必全违俗杯盘与客同
池上
十里西城去春风水拍堤画船帘幕动别殿筦弦齐勿觉仙山远相将醉路迷红尘竞囘首斜日杏花西
萤
不知何处出牢落水村边隐隐犹含雨飞飞欲近船诗书看老矣事业尚茫然今夕知何夕篷窻犹未眠
去国
诗书元有志耕养苦无田去国何为者题诗独慨然庙堂修政事郡国奏丰年五斗虽云薄余生得醉眠
升之兄见访竹阁
飞盖山城外?幽鹿苑中层轩不受暑修竹自生风江海多年别杯盘一笑同平湖吞晚照归棹惜匆匆
寄题会文阁
刘子天台去君今几代孙山居多水石客至亦琴樽簿领嗟淹泊诗书失讨论何当谢羁束杖策过层轩
亚叟惠腊粥次韵
飞琯迎长後香糜入腊新交情最怜客节物独惊人云意安排雪梅香告报春病中踈酒琖兀坐惜芳辰
再和
河南闻誉久汉上定交新遗粥聊从俗题诗更可人归期恨不早旅思怯逢春他日从谁饷长怀腊八辰
邱隐夫传神
曹霸逢佳士殷懃为写真今君仍妙笔顾我独何人轩冕曾无意功名敢问津会须添杖屦却作自由身
挽左司江公
前辈风流远惟公尚复存此心无限量所得有渊源眷奨深宸扆声名重谏垣平生经世志已矣复何言壮岁从澹泊犹余味道心今朝叹流落羇旅老侵?庾岭暮云合钓台秋水深向来游历处千载只如今宪府叨新渥京华会卜居迂踈慙琐琐许与独渠渠醻唱看遗墨漂零送輤车他年桐水上雪涕更踌躇
楼朝议挽辞
金闺早通籍银兎屡分符文采倾簪笏讴謡足袴襦联荣看子舍从养亦神都八十终天禄朋侪更有无东南独耆德湖海老门生未厌遗簪旧频烦倒屣迎音容忽冥漠岁月又峥嵘梦入鄞江路依稀晚柝声
送吴师常
吴君久羇旅所至即为家倾倒贤人酒浮游仙客槎此身惟愿健万事尽从他闻说今归矣田园亦有涯
送萧德宏
孤屿何时别双溪累月留父兄安契濶庠序得优游宿雾散初日春风乘去舟好看清汴水渺渺带伊流
送李季成
花入新年好传觞日倚栏故人从此别春色更谁看洒落余篇翰芬芳识蕙兰片帆天际晚囘首独江干
送李忠彦
留滞嗟为客而今始据鞍梅花春信早星斗夜堂寒此别十分饮何时一笑欢劳生强半在见晚不须叹
送德祥四首【借杜子美首句】
天上张公子河间善最多三年种桃李万室自弦歌北阙今归去斯民奈别何会将清禁月千里照嘉禾【县之西堂】天上张公子同时桂籍人江湖嗟迹远关塞独情亲鸿鹄寜无志骅骝已絶尘音书怜旧好别後莫辞频好去张公子依然别後深霜清风槭槭野旷马駸駸奕世皆荣问连枝复好音青云多意绪寜复故人心好去张公子离歌尽一尊朝廷方北顾父老惜南辕御侮从先志招擕亦旧恩须君对宣室为我折羣言
挽元僧正
物外孤高客人间九十春朋游多有道学子略成尘仙岭浮云散寒潭夜月新孤生长感怆先友更何人
景城杂诗六首
井邑遗孤垒渔樵尚几家洪河散陵谷古塚入桑麻燕子初经节蜂儿几报衙此身天地内随处是生涯故国岂不好卑官良为贫驱驰万里去憔悴九河滨乱水才通野幽花已绣春天公浑不惜乞与作诗人藜藿晨昏外诗书寤寐间百年皆物役五斗愧身闲暖日花争发春风鴈欲还杖藜俯清浅萧飒鬓毛斑谁道边城远春风也自来咿哑林鸟啭细碎野花开日压初晨雾龙惊昨夜雷郊原闲驻马极目絶纎埃燕赵当南北关河独郁盘时平无戾气岁闰有春寒仰禄家千里题诗思万端危楼多晚照倚徧小栏干氷雪初消冻关河已见春民居乐丰岁吏隐是闲人黄水鱼偏美青帘酒亦醇吾生如有计五斗未为贫
任夫人挽词【宋国保母】
荣养方南国安舆更北辕从容对孙子闻问及平反无复承顔乐犹余在耳言会看坟上栢千尺倚高原
寄兄长
江上分擕日樽前听我歌安居是非少游宦别离多陋巷从顔子斯文续孟轲平生端有意叹息自蹉跎
寄三十九兄
伊昔初分袂于今几度秋鵷行慙北阙鴈序忆南洲湖海谁招隐尘沙独倦游平生一樽酒好在谢公楼
次韵兄长见示二首
拜命辞南国擕孥客上京尘沙惊老眼江海梦归程酾酒谁思我看云赖有兄遥知倚栏啸天濶暮潮平此境本无尘端居更可人林园稍成趣风月转相亲暇日已卜筑他年待乞身絶胜贪梦好临老种松筠
翁老过邑
百里弦歌地别来俄至今江山已陈迹桃李漫余隂白髪心犹壮清歌酒屡斟何妨镇还往眷眷吏民心
酬卢行之
緑分氷片碎金拂柳丝长腊雪犹含冻春风何太忙会看鸎出谷不羡鴈随阳谁忆江梅发风流八米郎
次陈留
裋褐驱羸马依然寒气侵春风官柳细红日雪泥深蔼蔼多佳气飞飞亦好音寜辞去家远魏阙旧驰心
欵某大理坟
丹笔持平久清时属望深谁怜一坏土长负百年心旧友多高谊诸郎亦好音独惭门下客流落但悲吟
姨母薛夫人挽词
不独相君子仍闻教子功安舆四方外色养百年中陇亩唯先树江湖独转蓬凋零惊母党涕泪落秋风
赵表侄出先德彦章诗卷
晚路嗟流落长时任郁陶故人今地下新句出儿曹野润春风早霜清夜月高杯盘旧行乐江水日滔滔
和陈泽民见寄
涉世真堪笑论交愧未忘先生已高遁贱子尚他乡簿领三年梦尘沙两鬓霜扁舟归未得春水满横塘
逗晓
逗晓复篮舆平田细路迂村墟元阒寂篱落更萧踈吠犬行随客痴童唤觑渠从来喜淳朴况复野人居
海上
江濶浑无际潮平更不流鱼龙方鼓跃鳬鸭共沉浮别岸多云树斜阳一钓舟蓬莱如可到当与子同游
和左经臣移居
暑往衣仍葛秋来甑尚尘北宫尤养勇东郭故安贫去国经时久临江卜筑新未能供禄米愧尔少陵人
五言排律
王义夫召饭鳌山亭诗
海上闻三岛人间占几州孤城临鸟道雄构压鳌头缥缈层轩外萦纡一径幽鸣琴常有暇飞盖许同游平野连天濶洪河遶塞流清风驱酷暑畏日得新秋麦破银丝浄茶烹玉蘂浮官聨慙蹇浅恩纪独绸缪牢落登高赋驱驰为食谋从公时晤语不复叹淹留
寄刘元礼
东郡趋锋召西痈振羽仪微言元自得夫子更谁师文物今为盛贤能衆不遗秋风看鵰鹗碧海尽蛟螭妙选追前辈高标照一时彩衣供戏乐绦帐欲归迟念昔羣居盛论文非我私艰难良自信出处不无疑骐骥方千里鹪鹩但一枝田园日牢落浩荡故山期

[book_title]卷四
钦定四库全书
横塘集卷四　　　　　　宋　许景衡　撰七言律诗
平沙阁呈陈古田
画栋朱栏压水涯稍看剑石欲平沙虹梁突兀几千尺云屋崚嶒一万家衮衮公侯应日起纷纷桃李竞春华双鳬自合朝天去饶与银河八月槎
送董公权入洛
蹉过名园百五期眼前谷雨未为迟好麾席上铁如意拚醉花前金屈巵尘土毋辞久行役簿书何计得追随河南耆旧俱冥寞试问如今更有谁
献王祠【有钓鱼台】
列国提封倚乐亭九河分处见孤城池台钓罢人何在邱壠春来草自生遗像丹青皆旧物斯民箫鼓漫新声谁能特表平生事祝史从官得币牲
寄新茶王圣时蒙示五诗
建溪初采雪芽香病客分来敢独尝一盌聊为金粟供五篇不学玉川狂风雷有信犹嫌晚草木无情也着忙谁似山中老松栢不知人世有炎凉
赠夏倅
九华直上参云汉秀气由来出缙绅闻道贤良归盛族故应文彩继前尘春风醴酒年年好月色灯花处处新他日传柑向双阙还思曾醉慎江滨
和左与言
贫病年来谢还往交亲书问可相闻如何旧好怀天末犹及新诗寄海濆吾子叔孙尽咸籍主人兄弟亦机云羣居犹有游从乐官况凄凉独广文
和酬张敏叔
东嘉匕箸琢红玉北苑枿芽模紫金野人何知敢持饷诗老发兴为高吟松江蓴鲈有家世吴宫风月无古今饭稻煮茗穷胜览纷纷市朝尘土深
再和张敏叔
留连五斗未投闲独坐穷愁有万般多谢题诗相慰藉应怜涉世最艰难载闻诸老推工部何止神童说长官我亦半生收好句夜光偏照箧中寒
再和敏叔二首
弱冠曾攀桂一枝半生为国理棼丝高吟直到古人处勇退宜为世俗师杖屦访僧长过晚茶留客固应迟黄山游旧今能几诗社犹忻小子随
固知岛可是诗奴何况区区杜与吴举世徒能循覆辙先生今为翦蘩芜渊明松菊还堪赋白傅园池亦有图莫把五湖都占了也须留与故人俱
和董适道
十载江湖早得名未饶淮海独孙登挥毫落纸才无敌倾盖论交喜不胜休问喧哗多燕雀须知变化有鲲鹏青云步步前头去却莫低飞似我能
和张子寿二首
红紫纷纷尽鬭妍游蜂舞蝶亦翩翩一年纯是愁闲事三月过来几醉眠生怕杨花飞似雪忽惊荷叶大如钱诗人只解?佳句分付春愁与少年
风雨朝来不甚颠残花赢得更留连帘栊寂寂莺方乳桑柘隂隂蚕欲眠老杜只将诗作伴孝先偏与睡相便江湖潋灔皆春水好在横塘旧钓船
改葬西山延仲主簿特赐庆什次韵
改卜西山痛更深新莹松栢未成林三牲不待平时养再命何胜永慕心泉壤多应增喜气陇云还为结愁隂褒称重辱新诗句拜德浑如旱岁霖
三月十九日同亨仲按乐大晟
闻道莺花满上林?芳谁更畏霖霪鸣鸠乳燕春欲晚去马来牛泥自深出火星坛方肇祀聨镳乐府按新音溶溶九陌皆流水撩动平生江海心【辰火旧无祭今创举】
除夕别仲焕
并辔不嫌车马尘肯教节物恼行人残年气候消磨尽来日风光陡觉新我已襄阳访耆旧君方郢国和阳春虽然不作多时别怀古知谁意气亲
和唐知府宗博
学省当年假佩绅谁知家世有功臣朝班长忆倾鵷鹭海角俱欣识凤麟坐抚斯民虽有道细看此境本无尘自怜老马犹迷路邂逅何妨一问津
了无声价继三豪敢叹崎岖世路劳纶阁文书惭润色琳宫香火想焄蒿鲲鹏变化谁能料燕雀飞翻自不高松竹虽无三径在长歌归去也如陶
再用前韵
得贤一语可书绅妙选由来属世臣千里方能辨驽骥四灵安可後龟麟共看再造恢王业肯使中原杂战尘闻有皇都近消息眉间喜气已津津
异礼多应得隽豪病夫深愧馆人劳初欣秩秩陪宾席却忆呦呦赋野蒿春草池塘还得句霜天雕鹗定飞高也知野客多闲散丹竈松风独访陶
寄家兄
斗禄驱驰惊岁晚世涂龃龉奈时何也知犬马犹能养自恨田园苦不多儿女近来浑长浪弟兄何事尚奔波横塘卜筑今应好试为频频理钓蓑
会余庆
山城动是三年别古寺今陪半日闲簿领嗟余多眊矂道涂怜子亦间关并游天上皆英俊几个江边肯往还莫惜一尊相伴醉已将毛发等丘山
休师惠诗次韵
也知寸木可高岑肯负平生学古心王事曾无丝粟补鬓毛已觉雪霜侵寓留古寺聊登览喜有高僧与对吟更忆仙山最深处岩前小雨弄晴隂
赠仁上人
饱听长芦江水声归看苕霅更分明故人应叹遽如许慈母翻愁太瘦生邂逅舣舟同一笑登临怀古亦多情髯张好句新拈得恰好而今送子行【敏叔有送僧云别後遥知倚门母老来偏忆出家儿】
宿灵峯赠总持大师
记得曾为凤林客高僧住处最深幽几千里外重擕手三十年间一转头霜叶乍惊风槭槭云堂相对夜悠悠去留聚散元无着自笑多情更刻舟
寄康师
好在仙岩康上人从来心事许谁亲品题泉石诗无敌吞吐烟霞笔有神闻道弟兄皆妙质要当谈笑继前尘个中况有东溪老行处何妨更问津
寄仙岩元上人
龙穴梅潭抱岭斜忆曾同试雨前茶稍须林壑开云叶便倩儿童汲井花一别仙山空梦寐五年边塞走尘沙会须覔片闲田地邻舍如侬有几家
送持後过越
永嘉竹阁谈空相自是僧中第一流尽放衲僧来听讲也容禅子不相谋二林三峡曾经耳万壑千岩试举头提取浄瓶涓滴许有时散作五湖秋
聪师邀入山
学道无成亦可怜纷纷膏火自熬煎似闻沽酒邀元亮故敢移书问大颠州县徒劳输此日云山高卧或他年须知二老风流在赏遍西枝月更圆
虞仲访僧正见招以诗属亟归不及往依韵和报兼简康休二上人
东溪自是老林师千偈澜飜独此时尽判百家无好句故教二子亦能诗逢迎蜡屐应班草奔走芒鞵愧采芝多谢相招故人意更惭妙韵继前思
题舒氏览秀楼诗
遶屋青山罗髻鬟小楼幽胜可跻攀不论空翠烟霏处尽在轩窻几研间眼净更无黄土眯身轻仍伴白云闲他年定作还乡计傥与亲朋一扣关
戴夫人挽词
诗书历历教乡邻甘旨熙熙八十春尽道先生真孝子故知贤行属夫人繐帷一诀三年後栢壠孤坟数尺新翦彩种萱今已矣多应处处有遗尘
傅夫人陈氏挽词
婉娩名家早结褵伯鸾初怪嫁时衣半生已觉人间梦九死犹知俗习非日永春风漾苹藻夜寒霜月落庭闱稽山会葬人归後千古苍官守翠微
柯运判修试院
当年龙阁帅闽中辟馆兴贤特地雄还见芝兰修世职固知斧藻有家风堂堂劔佩瞻遗像衮衮簪绅出泮宫劝学一门真盛事西州何独美文翁
寄台守刘袭明都讲二首
江入章安波浪寒仙山缥缈在江干二千石是谁为守三十年前好长官闻道渔樵安里社从敎风月落杯盘新诗别後知多少更借邻翁洗眼看
薰然和气破春寒见说专城冠越干讼牒不劳挥翰手欢謡好付采诗官独慙圣世人三黜谁怕仙山路九盘但得白头长健在莫辞青眼重相看
送连子友守淮安二首
古来江汉最风流何况分符得显州落日淮源香泛泛含春沁水緑悠悠两岐定有丰年瑞五袴行闻载路讴大观督邮谁见忆萧萧华髪对沧洲
忆昨银袍试广庭桂科同日拜恩荣几千里外相逢处三十年间一梦惊隼斾光华仍远别豸冠流落独含情清淮东下饶双鲤江海何妨数寄声
送何亨老出守泰州
海陵人说毘陵好太守当年迥不羣新命而今分竹去欢謡何似隔江闻簿书幕下人谁任尊俎楼头客自醺千骑固应知体国古来畎亩不忘君
张敏叔守梓州
风月关心自不闲诗家本领更多般千篇要继杜陵後万里寜辞蜀道难今日赤帷新刺史几年锦帐旧郎官莫嫌白首功名晚松栢从来耐岁寒
护国寺诗
未暇远?庐阜游只消护国也深幽种莲惠远谁还往得酒渊明自献酬恶句多慙居唱首高吟长许作遨头请看十八人同社尽是人间第一流
小诗聊记凤山游髣髴东林水石幽已愧高僧与摹刻更烦诸老数赓酬簿书底事长遮眼林壑何人肯转头会待从公白莲社杖藜来往亦风流
次韵冯吉老
马蹄长厌软红尘欲去虚名意亦欣壮士寜为东阁客故人休诵北山文到家留语应如鹤出岫无心恐似云我亦有田江海曲年来舍已为谁耘
次韵卢彦升
同场名辈敢争锋想见当年赋咏工苒苒星霜今欲老拳拳畎亩独怀忠羊肠已失千重险鹏翼方看万里风应笑长安徒粟米不知鼯鼠技将穷
次韵陈季修
彩衣初寄水边村学子纷纷已满门闻道诗书多旨趣固知师友有渊源声名在子那能掩志业如余岂足论应笑倦飞归已晚结庐开径近云根
次韵经臣见赠
边陲无故事喧争惆怅中原失太平天上风霜方鼓动人间草木已欣荣共怀前日千龄遇谁使蒙尘万里行泪眼时时望沧海百川渺渺向东倾
过敏叔次韵
花县曾聨令宰裾神都今喜没阶趋青云羽翼看一鹗秋水精神识二鶵历览何如少陵集新诗便是梓州图狂吟大胆谁知我敢向龙门捋虎须【是日见东川唱和景物皆少陵陈迹】
和赵承之春日
土牛唤起打春人休向东郊更探春未说风光十分好且看节物一番新田园自省非无意簿领谁知尚为贫关塞尘沙长满眼横塘氷破碧鳞鳞
寄内
离家不道多时别在路俄惊两月阑漫有传筒将委曲只容书历报平安文园虽得相从乐明月长思一处看早晚征鞍过天姥寄声草草具杯盘
横山阁
一笑楼头属晚晴我曹此乐最难名玉樽浮蚁一様白青眼与山相对横个里风流终古在世间荣利过云轻未应暮色催归思天外娟娟新月生
赵虞仲过仙岩以诗见寄答之
十年归梦在江湖今日南飞塞鴈孤已觉登临多感慨固应吟咏转荒芜近闻仙岭?先友亦有诗筒及老夫还许追随白莲社横塘今已结茅庐【借韵】
焚香蓝帐中酷似梅花
江南腊雪不到地六出枝头也逼真万里塞垣从簿领五年驿使絶音尘谁知斗帐囘残梦却有鑪烟作早春草木无情聊假合谢他知有个中人
次韵戴禹功父子游灵隐
闻道飞来太怪生薄游聊与问山名陁罗布影於中好笃耨飘香分外清猿在僧呼虽旧事鹤鸣子和亦真情晚来归路还潇洒袅袅青烟十里城【伽陁罗木间有至中国者】
再和戴尧卿游灵隐
云房相与话浮生此乐须知未易名释子命题良有自老人琢句得能清倚天楼殿三吴胜落日湖山万古情诗社若容追故事未饶五字有长城
甲辰春作
香火祠庭即隐沦谁知未许作闲人一抛夜雨横塘宿三见东风石液春当宁照临齐日月余生报効絶涓尘尚寛九死怜多病乞与江湖自在身
和胡继道伤春
游车轣轣不停轮红日迟迟展得春莫问年光催老速且看风月逐时新田园未信无来客云水从今愿卜隣预想渔村往还处野航何止两三人
上时相寿五首
闲看暖律几时囘已觉隂云四面开万物定知春色近三台今引岁星来竞拈彩笔题诗句端为苍生祝寿杯师保从来周召事直须两两位公槐
年年燕喜倍光荣兰玉称觞满相庭信宿尚余元夜月上台却是老人星包荒度量侔河岳盖世功名在典刑一语堪为我公寿圣贤相与合千龄
清净端为物外仙经纶犹有世间缘坐令四海浑无事付与羣生大有年南极老人今日见西楼明月夜来圆吾君万寿公同德绿髪朱顔照冕蝉
槐庭三入妙经纶百度分明又一新上欲无为成至治天教难老为斯民川涂荡荡初消冻草木欣欣各自春谁信尘埃尚羇旅四年企首望洪钧
上帝分明悯下民挺生贤杰在斯辰莲华叶上青髯老萱草堂前艶蘂春尽阅搢绅归藻监频教动植入陶钧古来多少调羮手独见缁衣有世臣
寄敏叔寺簿诗
海角纷纭只簿书朅来不觉一年余自嗟扰扰无休息犹及匆匆问起居前日先生官独冷而今主簿意何如应怜小女犹痴在只喜腰间已佩鱼【敏叔时为太常簿新改服色】
贺生日诗
庆系来从沁水园勲门妇德衆称难旧闻孟母无欺语新得嫦娥不老丹行见彩衣添衮绣更饶文砌拥芝兰却须剩种黄金菊留待年年献寿看
德起惠酒
横塘今作小塘居斋几萧然一卷书心事蹉跎嗟老矣天涯流落念归欤尚烦亲好频擕酒多谢园人日饷蔬此境从来无远近只应在处是吾庐
韦尉画孙倅宝冠山图
问着蜡屐到何处直在宝冠山上头碧涧坐来元洒落彩毫画得便风流公方得志人间世我亦长思物外游一幅须?好东绢闲人亭畔倩韦侯
送仲焕入颍诗
好个石城无分到问君此去意如何一江春水竹叶酒万点青山佛髻螺闻道楚宫俱泯灭只应郢邑亦疑讹直须索取图经看莫只听他白雪歌
送西京宗博林茂南赴乌程
才名自昔等三张閲骏无人似九方金谷园中辞绮席水晶宫里奏清商割鸡正好师言偃歌凤多应笑楚狂未信江湖留得住凌云头角老昂藏
敏叔浮梁诗有放教明月上扁舟之句因成小诗
几年浪作红尘客明月扁舟不自随忽得浮梁好诗句却思望柱旧家时烟蓑雨笠多应在利迳名塲两不知会有功成身退日不烦猿鹤怨归迟【望柱在横塘之侧亦地名也】
与言叙已卯之别
放逐归来梅子真江边无限送行人千锺桑落开新酿十里梅花正早春邂逅喜君方筮仕经过嗟我倍思亲惊囘十二年前梦陈迹依然泪满巾
兄长省试下第还乡以不及顾拊景衡于此情见于诗谨次韵
江边送我赴瀛洲风物萧萧又见秋百岁能禁几回别此生已是十年愁塞鸿自觉东南远汴水谁教日夜流泪湿西风知有寄尘沙漠漠漫囘头
送刚巽还乡
问君谒告还乡曲来往涂程得几时莫怪杯盘能草草只缘行李弗迟迟路从鴈荡灵山好秋入鴒原草树衰京国艰难同旅食而今莫遣老人知【刚巽旧与兄包蒙同在京师今刚巽归为其葬耳】
次韵戴禹功游浄梵退居
泮宫人物最清修杖履时?水石幽已听老僧谈出处更邀逐客共赓酬浮云过眼空千古巨浸观身袛一沤风彼舞雩宜有得圣门更欲与公游
天寜节上寿紫宸退诣相国寺祝寿宴尚书省
霜天宫阙九门开共献君王万寿杯善祝歘来倾宝刹赐筵还许燕中台乐连百戏鸳鸯集花覆千官锦绣堆说与伶伦逢此日年年长赋醉蓬莱
和陈文仲嘲梦【文仲已罢科举忽梦预秋荐】
天公真个解撩人不独虚名老搢绅闻道高眠闲白日也教幽梦落红尘此生出处元无意平日文章漫有神百岁都来如一觉却须嘲取自由身
乙已八月二十九日宿内府梦过村落循溪而行问路旁人家此云何曰士村也涉溪入山崦谓同行曰此可赋诗因得鸠燕二句既觉足之以为异日之观
杖策徐行山水间天然新句得非难鸣鸠报雨天欲晓紫燕哺雏春尚寒物外胜游方自适枕边幽梦忽惊残士村他日寻陈迹却记曾为内府官
纪梦诗郭荀卿见和次韵
溪水泠泠溪上轩登临谁道四并难当年髣髴梦仙坞今日分明在广寒还忆鸠鸣云色重似闻鷄唱漏声残刻舟已有新诗句流落何妨作外官
秋冬思家
鈎帘危坐思悠悠踈雨知人特地收明月清风孤馆夜寒砧短笛异乡秋我生志气谁相许何日身心得自由极目长天山隔断吾家不见白云浮
<集部,别集类,南宋建炎至德佑,横塘集>

[book_title]卷五
钦定四库全书
横塘集卷五　　　　　宋　许景衡　撰
七言律诗
送李仔主木场寨
塞垣人物岂?常推择而今属庙堂戚里从来有名将家声当复振诸郎古陂解冻干顷碧官柳惊春一拂黄下马也知无个事蓼花诗兴自难忘
次韵曾光叔昙县尉
我今自笑菌生庵才读君诗舌本甘未暇清修齐腊八要陪游冶趂春三【光叔有春风浩荡钓】极知世外交从好却厌尘中富贵酣谿老絶无名利念不谋耕凿即渔蚕
次韵张县丞贺三贡士
贡籍初登郡学生海隅草木也欣荣一乡三秀真希濶大笔千言岂猥并乐育从来推绦帐作新何止换丹楹会看腾跃如夫子淡墨高高掲姓名
世彩堂
菜子斑衣只一身未如今日劔溪滨一门纯孝非无种百岁高堂更有人饶得云孙千指盛知他间世几番新太平佳话君休惜洗我从来两耳尘
寄陈仲山
当年抱疾题新句老岁支离已可嗟官学半生浑似梦尘埃两眼渐生花相从杖屦非无意归去田园亦有涯袛许刀圭振疲苶与公白首醉流霞
劳劳苒苒任年华何用逢春苦叹嗟但得千锺倾竹叶不妨一笑为桃花麒麟莫问行天路鱼蟹从今饱海涯只恐爱闲成痼疾却须妙手泛丹霞
昏昏烟土客京华节物惊心只自嗟一饱徒饕太仓粟十年不见故园花躬耕舒啸今方决卜筑横塘尚未涯夫子元无疗饥药待从方士饭朝霞
寄张敏叔
寿春太守紫髯翁忆得当年笑语同应为江山尽诗助更无音信问途穷簿书觑着钤斋静棊局拈来蜡炬红也待去为樽俎客却怜身世尚漂蓬
寄吴行可
忆昨扬旌过水滨一樽灯火夜相亲边城喜有笑谈顷乡路谁知梦寐频山驿梅花初破腊池塘草色稍囘春新年持节经行处亦许孤灯续後尘
寄王经国
曾陪诞节祝尧年过眼星霜岁又迁谁信江湖闲钓艇却来霄汉听钧天锦筵乐事今何似蓬鬓苍顔独惘然还戴赐花残照里九衢尘土醉揺鞭
寄文通
俗流指笑漫喧喧好古初心自惘然已分平生有书癖况堪此日识碑颠万金尽散英豪外千卷仍存六一编洗眼何时拂尘箧待将点画较精研
寄薛克勤
高才犹佐古诸侯樽俎时时好献酬万物也知皆有役此身安得不言休烹鲜未觉民难治炊黍犹忻客少留会看曲台须旧德讨论文物尽从周
寄敏叔【敏叔书云日与张卿天觉□和】
匆匆候馆陪欢笑别去而今又几年冠盖由来在天上音书还肯寄江边也知官长多诗句未省谁人与酒钱近日频频看除目诸公要路亦腾骞
寄吴鄞县
吴郎人物最雍容不坠家声浙水东辇寺昔曾酬雪唱道山今独倚秋风簿书又报三年满樽俎何当一笑同卷尽暮云天更濶放教醉眼送飞鸿
旧有诗寄左与言兼呈刘元礼今因寓此仍用前韵寄刘
东行长忆过新楼衣彩题诗赠李舟千里尚歌公惠政十年谁念我重游雨余三洞云俱散水落双溪月自留莫恋城南好泉石斯民属意富民侯
左崇见寄以郑?张籍见况
忆向栖霞宫里宿论文独喜子相过酒酣尚觉初心在岁晚其如别思何官比广文还较冷诗疑司业不争多友生许予尝如此更问旁人果似麽
寄左经臣
二年南邑好相看谁道忘形最较难别去光隂惊倏忽春来书讯喜平安如何柳市多时住不向横塘一笑欢节物悭人诗兴懒多应闲处凭栏干
依虞仲韵寄刘元礼
先友相从古所惇杖藜当日喜盘桓云泉何啻千年别尘土长怀一笑懽但扫劳心身後事何须天地掌中观果容怜念如前约卜筑从今始苟完
李彦益过景城以诗寄之
闻说安仁过东县却撩梅福欲归心画船长是半日到秋水而今几尺深人散渡头飞鹭下月明波底老龙吟一杯相属知何日驿路蝉声急暮林
次韵寄卢行之三首
万叠遥山鎻暮烟一江秋水渺连天凭栏正是滕王处下榻谁知孺子贤闻道白鱼方切玉更饶黄雀正披绵一樽吟啸无余事说着尘埃却可怜
莫厌喧譁近市?且欣空濶对江天挥毫曾不靳珠玉列斝何须问圣贤南浦西山云漠漠夕阳芳草思緜緜飞牋远寄京尘里多谢星轺尚见怜
扑扑金猊嘘白烟峩峩画阁挿青天杯盘洒落有余韵翰墨风流追昔贤远岫长堆翠羽被晚霞碎拍臙脂绵铜章更有诗家子横写绪余犹可怜
寄李圣与
李侯自是金闺客奔走人间三十年未信簿书能老我何妨诗酒自陶然江山满眼应相助风月关心最可怜解道清陂新过雨也教别乘愧前篇
寄成正仲
画绣初乘八月槎肯来一笑子真家狂吟取次还成轴戏酌无多已过花陈迹悠悠惊梦寐劳生扰扰叹长沙遥知高会还思我共唱江天一抺霞
寄行之
城南城北长嫌远卜得甘泉坊里居笑语不愁归去晚往还可似向来踈二毛自觉身将老一别谁怜岁又除定是乌银正忙里怪生没个寄来书
问讯卢家大小僧忆渠旅思为消凝春禽言语得能好秋水精神更乞增今日垂髫且嬉戏他年鼓翼看飞腾悬知父党无能解头白丝丝面有棱
寄仲山
城郭长时厌还往却来郊外饱经过故人一别已多日春色三分今几何山鸟无端劝沽酒林莺取次亦能歌花边欲作当年醉望断东风十里坡
寄俞清老
寒栖岩谷古浮邱曾约同为汗漫游十载光隂如梦觉半生簿领尚桴浮楼头红日半规晚眼里青山万点愁淮水悠悠从此去试凭双鲤到扬州
寄木尉君任
江湖萍梗漫流连邂逅天涯独慨然老去鲍昭非俊逸古来梅福是神仙一樽笑语浑如梦两地音尘动隔年有底楼台堪寓目平芜千里夕阳天
寄宋国宝
问君何日过留都想见初寒尚在涂一去尘埃事奔走归来门巷更荒芜声名尽欲倾时辈贫贱今方见丈夫勉矣此生忠与孝扁舟未好问江湖
画船重过谷城闉撞着人人问子真闻道诗书元有意莫嫌州县尚劳神一樽何日能如约五斗而今亦为贫关塞尘沙骑瘦马故园花柳一番新
题叶家双莲亭
鸳鸯也是池中物何似芙蕖出水新独蕊应惭今夜月羣花空占别时春恭惟陶冶归元圣闻道丹青忆老臣更向东郊看合颖我曹今作太平人
代书寄福清王居士
前日匆匆问起居此心耿耿复何如身从驿骑三千里人在天涯八十余自是浮云有南北谁知明月满空虚半生俯仰今尘土安得从容扣草庐
陈节秀才失目赠之兼简卓罗源
何事诗翁遽失明朋游相对泪纵横只应药石犹能疗肯与风光便隔生老去篇章方得意春归梅柳最关情风流密令云孙在雪唱何妨屡寄声
乐寿驿诗【富韩公使北啓国书于此】
迢迢古驿倚城隈使者当年几往来慨慷谁无致君意急难方见济时才自知兵气终须慑更觉天书不浪开堂上遗尘何处去太平父老独徘徊
和侄邦彦登道山亭诗
缥缈三山海上州登临便觉压鳌头风云出没千?塔烟雨溟蒙几叶舟嶷嶷朱顔方照日萧萧霜鬓独惊秋人间荣悴何须较且把吟牋敌酒筹
次韵黄尧翁南漪堂书事
南漪胜槩压西湖珍重瀛洲肯寓居红藕自欣归赋咏杜鹃应叹早驱除烟收露下鸣臯鹤风定波平在藻鱼个里凭栏知有得絶胜闭户病相如
敏叔除祠曹以诗二首寄之
掉却淮南好郡章歘然驰驿对天光有谁更草诗人诏应数从前水部郎霄汉岂惟收旧物鬓毛每苦叹新霜十年尚有南昌客尘土昏昏只恁忙
赵子相逢关塞间一闻消息破愁顔也知念旧心犹在颇怪题诗寄尚悭已分低头从簿领却因归梦见江山俱依风月应长好谁似先生耐得闲【谓方彦德也俱依羽天在台州方居其旁】
送蒲秀才游南劔兼简上官守
十年万事尽参差惟有骚人似有期山水窟中为俗吏簿书堆里得新诗从来好古几成癖此去论交亦可知安得相从飞两桨看他郡国犬生氂
送韩存中学士二首
郡国棠隂日日浓乘轺衣绣惜匆匆秋天鵰鹗风云外春草池塘梦寐中闻道蓬瀛才有素肯教江海乐无穷斯民未作北亭别使节时时过浙东
忆曾共饮扬雄宅屈指而今又几年还喜名藩陪燕俎剩看醉墨洒吟牋风烟羃羃留行斾鸥鹭翩翩近画船囘首向来行乐处断行踈雨湿江天
赤鉴客馆以清陂名堂赋诗
古渡谁教名赤鉴新堂自是面清陂何人好事能题榜今我居先为赋诗风静波平人散後云收天濶月明时可怜此个无穷意多少渔翁醉不知
清陂堂
当年平翠看青嶂【平翠在台州黄岩】枕上长教卷画帘今日清陂堂里宿寒波万顷浸银蟾人间好景无如此物外清游岂易兼富贵功名非我事尚容山水乐无厌
即事
关河念念问归舟秣马翻为楚国游野性从来迷出处浊醪端欲慰沉浮春风庭院花千片暝色帘栊月一鈎看尽天边归鴈过悲笳三叠下城楼
景城宛在水中央短棹飘然下渺茫早路常期泛沧海异时谁复问潇湘看他贾客千帆过听尽渔翁一曲长家在东南千万里寒烟漠漠又斜阳
城外黄河四面流此中真个是瀛洲鸡豚散处看渔市芦苇丛中认马头子美凄凉聊遣兴贾生卑湿不无忧相过喜得田郎子时有新诗与唱酬
次韵邦直中秋夜月
秋半风高天四垂去年曾此赏清辉素娥可爱还依旧游子谁知尚未归望极星辰皆北拱兴阑乌鹊自南飞一声水调何人唱莫惜淋浪酒湿衣
初至郡
流落翻为长乐翁也知天意悯人穷九仙岩洞寒林外干寺楼台落照中渐觉杯盘如里閈从教言语变儿童郡人更说明年好緑叶垂垂荔子红
蒲秀才集临川诗
世人集句漫纷纭吾子超然有异闻独把长矛探虎穴不教仙翼浪鸡羣离离池上生春草蔼蔼江南欲暮云喜得安居从此始絶胜厘析事虚文
吕子光惠牡丹
六年不见故园花每到花时只自嗟多谢故人分国艳尚怜羇旅惜春华芳菲仙圃烘初日冷落书牕照暮霞谁道无情便无恨只应也学我思家
越州孝女朱娥祠诗
十岁人家小女儿凛然高节见临危委身甘死凶人手转眼犹怀大母慈天子早曾加宠赐邑官今为立新祠若教娥与名俱没畏敌忘亲未可知
赠张同年诸孙诗
緑髪蒙茸初着巾翁翁唤作掌中珍始知诗礼趋庭早又见芝兰满院春青紫近来如拾芥文章此去不劳神尘埃衮衮元无补应笑年家老丈人
王经国生辰
试问何时得异材斗杓挿子近旬来文星已作人间瑞阳气方从地底囘何有摩挲话铜狄要看清浅半蓬莱斯民再岁蒙休泽多少欢声入寿杯
和张子寿晚春
东风作恶也轻佻断送残红四散飘自是春愁浑未解不堪诗句苦相撩冥蒙薄雾迷归燕料峭余寒入敝貂斋阁但知一醉尽教?雨夜萧萧
诸友偶赋克已以战喻次韵酬之
闻道除戎戒不虞何须深考七家书万全要在先谋帅多算安能便胜予岂止边陲卧鼙鼓尝闻俎豆荐牢蔬古来偃武修文者会使人人有室庐
谢诸友
絶学寥寥千载余忽惊酬唱祖前书善人今得见之矣吾道将行命也欤滴滴寒声消腊雪融融生意看春蔬不才圣世甘无用归去先人有敝庐
赠敏叔二首
星郎持节厌驱驰解组萧然两鬓丝三纪声名诗独步五州惠爱吏为师裕陵松栢秋风早茂苑江山落日迟千载赤松应更喜故人孙子也相随
公家旧物是蓴鲈好个归休便入吴唯有五湖供放旷也无三径可荒芜酒樽倾倒随风月诗句流传入画图烟水悠悠来不尽高名千古与之俱
退食
退食?常无个事杖藜萧散有余欢小桥落日莲峯碧别圃薰风荔子丹早路谋身多龃龉余生随意得盘桓横塘应笑归来晚短艇依然倚钓滩
赠俞清老
昔我江淮几还往闻君兄弟有声名小轩便作陶彭泽五字何如李少卿自说此身看老去却慙相见太忙生何时粗有田园计把手江边取次行
赠郑介夫
人笑流离自抱关天教强健老林泉囘头岭海几千里屈指星霜五十年无事一樽谁与醉有时两手自争先也知世上皆儿戏出处如公岂偶然【郑公自用两手围棊左手胜则右手把醆饮右手胜则左手把醆饮】
赠吴惇仁【长文之孙】
尘埃簿领判悠悠瘦马?春到海头已是二毛侵老境尚能一笑得英游谁言前辈风流尽我觉名家世业优但得此心常了了岂知州县是淹留
赠董公权
前辈风流今扫地怪君尚肯转头看元来自作小儿子犹及当初老长官简册微言齐日月弦歌余泽在芝兰却惭江海生尤晚不得同年拜杏坛
璧山堂
在处看山多间断经行尤喜得斯堂画屏簇簇连千室古璧苍苍遶四旁忆昨服官叨内府祗供严祀属新阳天涯寓目徒增感一觉钧天梦帝乡
题竹阁
西岑僧舍知多少竹阁巍然鹿苑中蜡屐登临非俗客石床宴坐属诗翁黄金堦砌纷纷月碧玉窻棂细细风千里江山应在眼狂鞭何用作深丛
又招虞仲来竹阁
一诺定须游竹阁多时凝望出松台只应城市醺醺醉肯为诗翁特特来湖水秋来清见底仙山雨後翠成堆栏干供尽登临目鸥鹭翩翩日几囘
寄张宰几仲
往在横塘诗酒社而今不忍重寻思时人狂简无如我县尹风流更有谁塞上尘沙长冥寞江南梅柳正葳蕤人生闲健须行乐莫学安仁鬓早衰
送高宰
长爱西湖无点尘楼台倒影杂星辰未能把钓为闲客且喜鸣琴有主人揺桨何妨长载月新堤最好是游春何须更说林间雉看取熙熙百里民
送李彦侯宰黄岩
委羽【谓方彦德】人物已先去陈迹风流犹至今隐吏向来惭懒散令君此去好追寻春归山奥十里雪霜後园林三寸金况有左生诗句好一尊端为伴高吟
自笑当初作底官只应山水得盘桓江楼风月传觞後边塞尘沙行路难闾里樵渔无失业岁时箫鼓有余欢十年父老今何似为我从头问讯看
题雁荡山
别来尝忆旧跻攀好信迢迢慰病颜多按地图传药石不烦?梦到仙山尘沙犹在微茫处云水都归指顾间看取荡中多少雁只应飞倦始知还
跋亨老所藏买田帖
世间荣利等云浮珍重先生早转头要得良田供玉粒何妨累纸洒银鈎千金身後方为贵十袭公家得尽收我亦尘埃倦游者紫薸二顷尚悠悠
送为章
使君遗爱在甘棠故老于今尚未忘椎钝自嗟生太晚风流犹及见诸郎鸣琴暂肯留山县飞舄还同指帝乡囘首楼前江上月夜来无故照离觞
送李彦礼
持节西陲已清切还舆北道却盘桓当官未觉家风远抗疏要令边计寛世俗多应笑公拙我曹徒解叹才难但将名节为亲寿何止平反一笑欢
送廖用中
也知志业在诗书可是才高与世踈戏彩北游非我计督邮南去近吾庐官田雨足秋多黍城市潮来食有鱼更诵九江长短句人间乐事得如渠
送赵仲明二首【康州之犹子】
关塞相逢眼便青从容犹得问平生高谈大抵多忠义先世元来好弟兄但得朝廷收阀閲不论文武尽功名河堤奔走非吾事去去神京信意行
役役都来几献酬生憎别语搅离愁五更门吏开鱼钥千里春风在马头若见游从出京国为传消息到真州田园未有归来计萍梗而今已倦游【张敏叔时守仪真】
送商霖兼简共叔
末学纷纷只是夸孔顔门户本无遮农工商贾皆同气草木虫鱼是一家我欲收心求克已公知诚意在闲邪汝南夫子规模大归去相从海一涯

[book_title]卷六
钦定四库全书
横塘集卷六　　　　　　宋　许景衡　撰五言絶句
宿崇国院
世涂足趋竞野性惟闲散卧闻风雨声更觉江湖远
再宿崇国院和前韵二首
能诗老工部好鍜狂中散相望千载间未觉风流远羣山尽龙蟠十驾客驽散嗜酒愧陶潜过桥烦惠远
题坡竹
劲节风霜日平生忠义心谁知身死後寸墨市千金
絶句
五载客河关尘沙满领间扁舟下清阪眼底是淮山笑语三关去扶持万里归情知是同载为底更沾衣
江楼
江水去无边江楼思渺然西风挂帆席一一是归船
七言絶句
默室
宝冠题榜意已到竹阁作铭言岂多入室人人知是默谁知个里有倾河
送人游天台
洞里桃花无数开玉人不肯放春囘未容梅福休官去应怪刘郎独自来
过宝胜哭雅师二首
凤凰岩石最棱嶒十载重来强一登怪底岩前能寂寞年来失却两诗僧【雅与外师为诗友】
陈迹都来俯仰间空堂遗像已斓斑白云谁道无情剧犹向山前自往还
借苏子美画像呈赵君
铁面苍髯见旧诗人间物色转参差君家好本烦相示要识沧浪晚步时
过襄城三首【范忠宣尝为邑】
公子言归岁月深弦歌犹自有遗音谁云故国无乔木看取青青着作林
父老分明识长官青衫緑鬓照朱顔故知廊庙经纶意也似鸣琴百里间
闻道爱民如爱儿从教闾里作儿嬉纷纷行路皆垂白知是当年不忍欺
题野鹊
羽物从来数易完张生妙笔更多端东山诗老今黄壤野鹊寒林忍更看
题醒心亭
醒心亭下水悠悠归棹匆匆更少留何日飘然五湖去醉吟还得过浮邱
春日
春日?常醉不醒而今春日若为情青丝纎手成陈迹举案齐眉已隔生
梅
朔风吹雪满长安闽越生来不识寒却有暗香飘六出不须借与外人看
送笋与经臣
短短犀簪尚带泥重重书卷已参差题诗分赠君应笑何似东坡喷饭时
再次江左司韵四絶句
平生学道竟何知不觉垂垂两鬓丝六义赖公多比兴一言犹足慰朝饥
春风吹面立多时此句谁知好色丝未许饮河同鼹鼠只消翫味已忘饥
玉粉盛来祗小盘仁人览物不徒然岂惟廪赐皆民力牛磨团团转几千
土木形骸付等闲只应饮啜亦皆然蒸来十裂已堪笑何况长持饭几千
还自乐寿寄卢行之三絶句
涨水经春处处通悠悠双桨夕阳中谁教醉眼添诗思不是松江万顷红
顺水知人欲到家扁舟拂地过天涯寄声幕下红莲客稳放银河八月槎
当年玉帐抚辕门鼙鼓声中十万军妙略未应随手尽诸郎才气各凌云
行之见和再寄
大手从容静塞尘人间犹诵病参军诗家态度公能继还见春空蔼蔼云
寄陈季衍父子二絶
珠霰瑶花糁暮天乱侵酒琖洒吟牋须知望雪亭前客不学袁安闭户眠
郊原草木尽枯荄重雾隂云扫不开骑马拥袍何处好梅花门外探春来
寄望囘
塞上何时谢抱关优游琴酒旧家山小桥小艇相过处横径横塘一水间
行之席上送忠彦
客里相看常草草酒边一笑莫匆匆明朝各自东西去囘首江山宿雾中
访唐尉
郭外青山带势斜松篁深处子真家年来钲鼔浑无事卧看残阳映落霞
酬戴禹功闻蛙三絶诗
谈经长下董生帷知有蛙鸣在曲池说似青衿来学者莫因聒聒乱心思
春来蛙黾满陂湖勿为繁声便疾渠万物尔时均长养洒灰未可信前书
水畔萤飞雨过时天涯逐客独思归惯听相应昏昏月好在横塘旧钓矶
亚叟惠龙脑菊二絶
州县徒劳可自咍便怜三径老莓苔拂衣未作归来计且把黄花到处栽
正色最宜霜後见清香自是药中珍明年把酒东篱下采采何如旧主人
再和
节过霜风衮衮来幽丛浑欲卧苍苔故知短簿朝天去更为渊明特地栽
长笑麝脐难作敌未饶沉水独称珍移根只好留闲处不见纷纷药市人
赠别卢行之三絶
三载相从乐有余也知志业在诗书柳亭蘸甲分擕後更有何人得似渠
寻常送客一樽酒醉听离歌亦惨顔今日匆匆折扬柳高阳关里唱阳关
百金买得玉麒麟千里看他气欲犇知子犹能守家法不应骑去傍人门
赠别应仲康功二絶
多谢故人怜逐客不辞追路到吴山谁知别意添凄断却送归舟出北关
腊尽江梅未放春欲将何物赠情亲端居陋巷有真乐寄语吴门老丈人
蜡祭前一日致斋亭午风日和暖呈同舍二絶
明朝八蜡徧羣神今日风光渐可人须信少陵能体物分明腊近已含春
午枕昏昏迎好梦斋房寂寂称幽人却思寒夜诸公子解作霜台一笑春
过灵壁阻雨不得游张园二絶
云琐兰臯十亩园苍官青士自譍门何须风雨遮来客应怕莓苔有屐痕
当年诗酒早盘桓无数萧萧碧玉竿雨箨风梢如好在故应知我转头看
过强氏园诗
门外游人拨不开城隂小径点莓苔踈枝淡蘂深深处只有春风自往来
过朝娘墓所
梦中眉目尚分明一过空堂百感生怀抱牵衣今已矣春风渺渺暮潮平
题光武庙
闻道三千惟一心未应百万怕王寻可怜千载兴王地城郭摧颓树草深
已卯元日持檄乐清界上望鴈荡集句寄寜师
笑指蓬瀛第十洲青山历历水悠悠眼边江舸何匆促寸步教身不得游
过天姥见敏叔留题
尊酒都门昔解携绣衣持节大江西却寻十载经行地半壁新诗手自题
宿云洞
岩壁经春长薜萝洞门乱石自嵳峩山僧只爱云长在不道人间雨未多
梨花
飞琼端是张公女独对东风无一语粉泪盈盈春欲暮看尽夭桃作红雨
妙智院杂花盛开而邑中独未
山城红紫看犹蘂野蝶游蜂只漫猜却是此中春较早等闲行处亦花开
试茶
此生贫与病相兼从仕居闲两不堪莫怪年来有茶癖要看滋味在余甘
损轩诗
迁善宜将窒欲参此轩名损亦何谈古来种种无非学更好从头问老聃
泗州堂
投宿山房第二囘壁间题字已尘埃簿书奔走浑无定更解偷闲几度来
贾村三首
浩浩长河去不囘先生风采亦悠哉累累古塚漫秋草日暮牛羊自下来
芦苇萧踈倚断垣贾家犹有两三村锄犁蓑笠纷纷去知是先生几代孙
涨河秋水日浑浑独放扁舟过贾村记得尘沙厌为客初浮清汴出都门
环翠轩
横塘归路尚间关环翠轩中几往还山水只应随处好不劳囘首白云间
好是清风五月寒便教忙杀也盘桓最怜池水荷花满不与诗翁一处看【敏叔诗云来恨不逢池水满屏风围住芰荷香】
题平翠轩
帘卷清霜晓尚寒好峯重叠在阑干登临每恨青山远今日青山枕上看
道旁人家小轩
方沼圆荷十数个短墙新竹两三竿凭栏尽日犹无厌却借行人一饷看
斗野亭
得得来?斗野亭亭今已作镇官厅壁间多少新诗句见说当年聚德星
醉柳亭
忆在河间醉柳亭十年南北叹漂萍举头河上如相识多谢逢人眼更青
过西湖怀詹致一
忆昨篮舆出城郭灵芝轩槛共徘徊故人短棹今天末斜日湖山我独来
坠马戏作
病躯自觉海天遥瘦马谁教作意跳也是诸侯老宾客不妨造物恶相撩
次韵张敏叔筠轩
兰陵公子留题後野草闲花变四时惟有此君犹好在年年添得岁寒枝
孔顔画像
亭亭一气自浑沦蔼蔼和风与庆云画手千年聊写似岂知天未丧斯文
寄邱觉【时在天台】
每欲扁舟老江海不堪五斗尚尘埃烦君且覔天台纸待取横塘居士来
招琴僧
客心日日是尘埃寄语家山好在哉流水松风无梦寐谁能特地抱琴来
戏远大师
庐阜远公真好事白莲社里尽高才师今更不曾沽酒底事渊明日日来
浄光旻老几上见吕沙逸诗轴二絶
白髪龎眉一老僧扫除缘事室如氷案头唯有新诗轴自说风流令尹能
天涯此日逢周子海内今年得吕侯自笑种顽终不比可怜迂阔暗相投
罗源护国院危簿以为大类庐山因作两絶句
石桥松径入招提尽道分明是虎溪却恨归鞍太匆促不能月下听猿啼
东林未到闻人说护国门前最逼真亦有远公能好客他年同作社中人
资福清轩
偶过清轩坐饷时道人煮茗索题诗红尘六月门前路踈雨泠泠滴小池
宿横塘雨余见萤感旧
一赋流萤二十年短篷还是未能眠此生扰扰何为者寄语诸儿各勉旃
宿辩正
酒酣诗卷几赓酬十载光隂一转头休听空堦鸣夜雨何郎双鬓不禁秋
行之见招观画
唤我来看访戴图溪山惨淡雪馍糊扁舟也待江湖去更有王维妙手无
乙已五月十八日沈元鼎招饭昭庆登白莲望湖楼泛舟过灵芝少憩孤山下七絶句
莲社羣公迹已陈壁间诗句尚清新湖山俛仰成今古更好留题遗後人
楼前湖水与堤平湖上周遭翡翠屏徙倚阑千聊寓目知公教我醉时醒
藕花乱点水中天小雨轻隂淡暮山试倩舟师连荡桨要随飞鹭过前湾
鸣琴余暇即湖山飞鷁传觞缥缈间只恐双鳬朝帝所不容长伴老人闲
几年尘土客京华梦到西湖佛子家今日扁舟还似梦不知流落在天涯
苹末浑无向晚风湖光湛湛磨青铜平生个处要如许尘垢从今一洗空
雨过孤峯濯翠鬟亭亭倒影夕阳间夷犹待看湖中月可奈城门欲上关
经臣重九假马同诸友登高
借马登高日已曛一尊眊矂自相亲可怜山奥无多地着尽秋来没兴人
病告看看近两旬登高一一听诸邻佩萸谁是佩刀者落帽多应落解人【经臣秋试失利时余在告】
墨牛图
一牛动是万钱值墨指一作何纷纶安得田家真有此坐令四海无饥民
出处由来只一涂区区分别欲何如试看信手作毛角絶胜当年陶隐居
横塘
春日横塘緑渺漫扁舟欲去重盘桓谁教向晚亷纎雨又作残春料峭寒
次韵戴人逹游灵隐
春来几度过灵山不觉穿林锦箨斑可是人间未炎热冷泉终日自潺潺
左经臣观潮阁见招有只把清风占得公之句
周遮岂得吾徒事省浄还为世俗嫌若把清风召人客已应赛过水晶盐
次韵江左司
长空翳翳木落处流水浑浑沙尽头安得此身生羽翼眼中长见钓台秋
次江文韵
钓瀬沉沉月一鈎鱼龙夜夜尽囘头狂奴活计非公意乞与江湖万里秋
学道谁言百不忧栏干尽日倚楼头须知横雨千山暮不比西风一叶秋
扰扰争碁局与筹也知一着在前头终朝下手浑无处为底无人问奕秋
请公早早泛虚舟多少行人在渡头看取清风起苹末片帆歘过五湖秋
平生有志慕前修叹息因循渐白头端向岁寒看松栢始知凡木不禁秋
温岭界上
岭北无端去抱关岭旁便是旧家山囘头试覔归时路只在行人顷步间
剡溪桥
去去来来今几秋霜毛渐渐满人头束书匣劔平生事斜日江山独倚楼
归自滨州
扶踈弱柳緑初匀哑咤黄鹂语未真行路逢春浑不觉却须说似探花人
马首石诗
世俗亦知千里远却将凡马被雕鞍何人欲识真龙种好向岩头子细看
和朱深明
曾陪杖屦古荆州十载光隂一转头扰扰红尘长满眼峩峩三岘独横秋
当年一笑得英游共吊沉碑汉水头囘首鹿门高遁去人间姓字亦千秋
赠左司
先生见告汉江上居士归从庾岭头白日火珠无玷翳闲花野草是春秋
和经臣阁上思彦章
登赏犹欣诗友俱不知赵子更来无暮天好处须同赋乞与人间作画图
和江左司
新麦纷纷落磑时旋看片片作银丝先生自足醍醐味恻隐犹怜穉子饥
西湖夜归口占送李泰发
山上徜徉湖上归月明千顷浸玻瓈明朝有客朝天去多少红尘在马蹄
戴浚秀才需堂
客到需堂日已曛从容樽酒话情亲欲来却去知何事笑杀当年访戴人
清陂堂
簿领他年解印归尚怜江上子鱼肥扁舟不学鸱夷子只要清陂作钓矶
午枕欹时睡思迟含风百顷碧琉璃人生适意当如许莫遣尘埃外客知
取次题诗留屋壁从他传唱落渔家禅翁好事还堪笑枉却青青一尺纱
过吴子厚和醻杨时可壁间新句
主人还往多佳客小阁逢迎不计时蘸甲一盃梅福醉挥毫半壁子云诗
题紫膏院壁【院有茶山】
雪消谿谷已含春雷动枪旗一簇新解道人间最仙景风流无复杜陵人
望湖楼示世厚
楼头满眼是湖山瑟瑟清风燕坐间三伏长涂走尘土他年记取此时闲
寄卢中甫四首
霜风猎猎动旌旄月落天低锦帐高旋放洮河三尺水洗磨十万血腥刀
九月都门风薄衣夜碪声里鴈南飞野人不识长安乐且趂鲈鱼一棹归
朝米暮盐何日休尘埃满面霜满头草堂竹阁压秋水几时和月弄扁舟
制胜关头雪未融崆峒山下又春风此身不及泾川水漾絮飘花日向东
寄笔墨纸兄长絶句三首
最怜修贡自峨岷拜赐中天雨露新好为先生载嘉句却愁纸价涌京尘
潘生地下骨应朽妙技犹藏天府中刀笔未应当好赐不如分付与诗翁
刑名去取漫忉忉惭愧官家五色毫老矣弟兄无用处只应警鋭属儿曹
寸碧亭【此诗据东瓯诗集增入】
杖履寻常行乐处不论小径与幽亭谁知苍莽千峯外尚有仙山一点青
<集部,别集类,南宋建炎至德佑,横塘集>

[book_title]卷七
钦定四库全书
横塘集卷七　　　　　宋　许景衡　撰
制
越王偲第八男乞特赐名可除右骁卫将军制
朕惟祖宗明帝尧之峻德以亲睦九族积周家之忠厚而本支百世庆流王邸克生多男肇颁爵命以为尔宠盖有国之常典非近属之私恩矧吾叔父佥谓大雅之不羣宜尔诸子咸知为善之最乐往服训辞永绥福履可
越王偲第十二女可宗姬制
勅眷吾叔父为时贤王席余庆於祖宗盛锺爱於闺阃爰稽邦典载锡恩章尔性禀静贞习知淑慎服姆师之训见於夙成阅图史之规庶几克践益崇懿德允协令名尚体眷怀永绥祉禄可
宗子安止正任观察使制
勅汉唐宗室子智略类有可称者而朱虚江夏折冲御侮卓然不羣着在史册後世称慕焉具官某於皇家为近属於环尹为显位而能持心乐易志在有为比缘寇攘乘城扞守有夙夜之劳有司奏功朕用汝嘉进陟廉车是为异数其益自励於忠勇庶几无愧於古人可通直郎向子扆除右卫将军驸马都尉制
勅具官某周诗之美王姬能致肃雍之化唐室之尚公主必求文雅之流惟我国家稽古典礼若时下降宜举旧章以尔天资粹温人物秀整凡今故相孰如文简之一门诒庆後昆时乃钦圣之余泽擢居筑馆式重国姻进秩副车参官环卫其益思於兢慎尚永对於恩荣可
向子扆除正任刺史驸马都尉制
勅?姻以时二南以基王化夫妇有义五典以叙人伦属嘉礼之告成疏茂恩而进秩具官某风姿凝粹器宇靖深生于勲德之门习知诗礼之学眷贵主之下降?谷旦以有行烂然车服之仪申以爵禄之宠粤从环尹遥总守符进以才能当知选尚之意宜尔家室允资德义之修往复训辞益光时誉可
陈遘中山路安抚使制
勅师克在和方慎镇绥之寄人惟求旧益隆注倚之私乃眷老成申颁优渥具官某早以风干寖被简知敦郤谷之诗书洊分阃寄师留侯之智勇灼着战功屹若长城护我方面属兹易地还莅旧封拊循兵民谨守疆圉繄尔中山之重寛子北顾之忧可
李?依旧真定安抚使制
勅自金人侵侮河朔用兵多士献言莫先择帅朕惟用人在乎因任泛举不如求旧於以底绩不亦优乎具官某以孝为忠寓文於武出守关塞持节西河威名灼着边人信服比膺柬求分阃全赵易镇定武乃以亲名自列避而弗居是用申命俾仍旧服维我祖宗善驭将而汉班超则善守边抚育将士绥靖疆塲使敌人畏威而远遁惟尔勉之益励乃绩可
郭奉世除集英殿修撰制
朕惟盗贼窃发或稽天诛若守将得人则凶徒必获以尔奉世早以吏能见推多士出守高密政绩可观比者逋卒狂悖侵扰吾民尔能提兵乘时掩击斩获之多至于千数威名暴着达于予闻论撰集英士夫高选不独旌尔之劳烈且以为四方守臣之劝焉益究壮猷以俟褒陟可
商守拙除直显谟阁制
朕惟河朔比罹寇攘若守将得人则凶徒自溃以尔守拙精於刑名之学夙有平反之誉出临便郡施设可观属盗贼之窃发严壁垒而固守躬冒矢石至伤体肤而能裹创督战以全吾圉载惟忠荩良极叹嘉其进直於西清以表劝於北道勉惟竭节嗣有宠褒可
郭琰陕西转运副使兼制置解盐使制
勅具官某解池滋息实佐边费廼者任非其人公私告病肆求能吏俾经理之尔琰早以风干屡更使指蔚有望实称于搢绅其以册府论撰之职往副关陕漕挽之事凡盐泽之盈虚贸易之政令惟尔精讲而力行之使商贾流通邦计给足时乃之职可不勉哉可
许高可合门宣赞舍人制
勅具官某赞朝仪于宸合总宪禁于一路厥惟能吏乃堪是选尔有干材重以勇果自河以北今以命尔训练民兵驱逐盗贼使疆塲无扰而闾里妥安尔之职也往其懋哉可
知威胜军张尧佐可合门宣赞舍人制
勅具官某金兵内侵绵上阙守尔初临孤垒安集惊扰之余佥谓有劳宜膺褒宠夫赞仪上合而剖符边州亦武士之高选也益懋勤绩以对恩荣可
刘錡除合门宣赞舍人制
勅具官某赞仪上合武选之要职也朕所慎择今得其人以尔錡名将之子能守家法乃者赐对便朝敷奏详明俾践厥次是为优宠益思自勉以称简求可
刘衍宣赞舍人制
勅具官某赞仪上合武士之要选尔以智略见称流辈今以命尔往参戎幕尚其自勉以趋功名之会副朕超擢之意钦哉毋忽可
朱靖等授官制
勅某等尔等各以勇鸷早隶军籍积年有劳易官班禄往承新命益务忠勤可
俞平等授官制
勅酒醴之政付诸有司尔等各以恪勤遂膺初命赏则优矣往其勉哉可
靳泽等授官制
勅尔等宿卫有年各能不懈以及入官之格其祗初命益务忠勤可
刘珪转两官制
勅具官某边臣无守御之备乃欲弃捐堡砦尔能固护以全吾圉其功可録矣进官二等以为尔宠往惟钦哉可
倪臯等各转一官制
勅具官某等酒醴之政付诸有司尔等各率乃职讫事无旷进官一等以旌尔劳往服钦哉益思来效可
时孝悌转一官制
勅具官某尔祗役于官服劳良久进官一等以録尔勤往其懋哉益图报称可
蒋祖师等转官制
勅具官某尔等莅职外府能佐而长剡奏来上请録尔劳进秩茂恩往其祗服可
朱革转两官制
勅具官某尔顷为帅属从军两河今録尔劳进官二等往其祗服益懋忠勤可
成忠郎贺注转两官制
勅具官某捕寇尉职也能尽其职则懋功之赏朕亦何爱焉乃者青寇啸聚林莽尔能掩获以靖里闾进官二等以为在职者之劝可
崔广等转官制
勅具官某顷者金人侵扰边垒尔等咸奋忠勇一扫烽烟兵民帖然良以尔等能自竭也或进职上合或增秩一等以宠尔劳益思战守之力尚有殊恩以俟後效可
修武郎赵思道转官制
勅具官某廼者西戎扰塞下尔能自奋斩首却敌宜从进秩以旌尔劳可
祈立等转官制
勅敌师深入邦畿绎骚尔等各奋忠勤血战却敌奏功第赏超进厥官往膺不次之恩益励无前之勇可
王子玘等转一官制
勅具官某等羌戎犯顺侵轶边陲尔等身先士伍各有斩获进官一等以赏尔劳益励忠勤以俟褒显可
李忠等各与转官制
勅具官某戎骑侵轶尔等各有斩获之功进秩之恩以为尔宠往其钦哉可
奉议郎宋晟转一官制
勅具官某尔能修戎器部民兵以守卫王畿其劳亦可録矣进官一等往惟钦哉可
向斋转官制
勅具官某王师出塞破贼巢穴尔能力战有功行间褒进尔官以为将士之劝可
王郅等转一官制
忠以卫上人臣之节赏以劝功有国之权故高爵厚禄非以苟私贵昵亦视其功之如何耳具官某早隶仕籍久于器使或祗事上合或列职禁省恪恭匪懈蔚有能称比因军兴区处纎悉有夙夜之劳进官一等为尔辈宠各殚乃心以图报称可
茹端转官制
勅具官某尔以勇果从军御寇累功议赏并进厥官往其钦承益务报称可
刘良弼等转三官制
勅具官某等敌骑侵轶边陲绎骚尔等各提孤军力战拒敌功未就而忠有余使者以闻朕用嘉叹进官三等以旌尔勤往究壮图以对殊宠可
全端夫转官制
勅覃庆渥泽实均在服而尔兄以改授为请於以见友恭之义丕从厥志往服茂恩可
郭彦章等转官制
勅具官某等廼者愚民啸聚山谷尔等各奋忠勇俾即就擒今部使者列上功状进官一等以旌尔劳往服宠荣益思报称可
权南丰廵检高腾因本寨兵级聂成等作乱剿杀净尽转一官制
勅具官某卒骄倡乱威不素行非一日之积也録尔仓猝弭乱之功而略其不素训整之罪可谓厚矣进官一等其克钦承可
马焘转一官制
勅尔等各以勇果从事戎行简募土豪袭系寇贼载嘉勤绩进官一等益着来效以俟茂恩可
武德郎张仙等各转二官制
勅具官某军校狂悖惊扰兵民汝等各能掩捕俾即伏法进官二等以旌智谋往其懋哉益思後效可
汤材等转一官制
勅具官某敌骑侵轶尔等各有守御之劳有司奏功进秩一等勉修职业以称恩荣可
郑宗孟转官制
勅具官某齐寇窃发属邑骚然尔率卒徒多所斩获并进爵秩以録尔功往惟懋哉尚思来效可
孙世询等转三官制
勅具官某逋卒狂悖侵扰旁邑尔等各能率先仕伍破其巢穴剪除丑类并着战功超迁三官是为殊宠益懋忠勇以对恩荣可
刘之才转三官制
勅具官某逋卒狂悖井邑骚然尔能躬帅其徒乘时斩获奏功来上超进三官益务忠勤尚有褒宠可
龙安等转官制
勅具官某尔等皆隶兵籍比缘胁从陷于非义而能以忠勇自奋纠率其徒屏除首恶初虽失道卒能自新功罪相除朕不终弃或擢居朝列或躐进武陛益思勉励以报不次之恩可
高景云转官制
勅具官某文武一道也而或不能兼焉者非才不足学不至耶以尔景云早以词艺闻于缙绅册府宰属更践滋久出守北州属有边警忠义不慑惟道是守扞御有方卒固吾圉録功进秩以宠尔劳往其勉之以为文武全材则朕汝嘉可
王雄等转官制
勅某官属者逋卒侵扰冀方尔等能率其徒屏除斩获奏功第赏各进尔官以为忠勇之劝可
王彦转一官制
勅具官某尔以强勇躬督士伍翦除丑类以靖邑境进官一等用旌尔劳往服恩荣益勤乃职可
全渊转一官制
勅具官某尔等列职禁省属当军兴招置强勇部勒卫从有夙夜之劳第功来上进官一等以宠尔勤往惟钦哉以图来效可
董士良转官制
朕仰遵祖宗成宪刋正官制以禄左右之臣恩数宠章於是为称以尔士良从事禁闼恭谨不懈涉时久矣累官至是抗章有称愿从彞制勉服新渥益思所以为报者可
张公济等各转一官制
勅具官某尔以强勇射艺絶伦进官一等以为武力之劝往其钦哉可
士琛等转官制
勅金人大举侵扰畿甸军书奏报汝等有劳第功进级往其钦哉可
康弼转一官制
朕初嗣位均泽海内进秩文武之士以同邦家之休具官某早以恪勤官于禁省祗事率属蔚有能称推此茂恩迁秩一等益思矜慎以对宠荣可
孟涛转官制
勅具官某尔祗役枢府实掌军书积日有劳宜推懋赏往勤乃职以称所蒙可
赵昇等转官制
勅具官某尔等各以武力宿卫有劳射艺中程宜膺懋赏并进禄秩往惟钦哉可
赵明诚转一官制
勅逋卒狂悖惊扰东州尔为守臣提兵帅属斩获为多今録尔功进官一等翦除残孽拊循兵民以纾朝廷东顾之忧惟尔之职往其懋哉可
曹格等转官制
勅逋卒狂悖惊扰东州尔等能率其徒颇多斩获并进尔秩以宠忠勤往惟懋哉以称优渥可
刘士通等转两资制
勅具官某顷者元帅摠戎河朔尔等有军书奏报之劳各命以官往其祗服可
张焘宣教郎制
勅具官某往者敌兵侵轶近郊爰命枢臣总守卫之役而尔实预幕府赞画居多今録尔功申命进秩然尔方官中秘涵养器业以须世用则褒延之宠实肇自兹往惟懋哉以称朝廷期待之意可
林朝佐可承节郎制
勅具官某尔摄事远邑督捕羣盗有司议赏进易武阶往其钦承益务忠勇可
李忠等补承信郎制
勅具官某金人入边军书奏报尔等有劳各命以官往其钦服可
郭元明补承信郎制
勅乃者逋卒迷而不复尔能道朝廷恩意俾之悔罪自归有司今録尔劳命官初等往其祗服益思报効可
南景仁可承信郎制
勅具官某尔以勇果从军两河毕事奏功宜膺初命祗服宠奬益务公勤可
孟涓等并合转承信郎制
勅某等枢臣总戎镇抚北道尔等各隶帐下有奔走之劳往服初命益务忠勤可
刘慤致仕合换武节郎制
勅具官某尔以恭慎列职禁省兹缘疾惫辞荣而归易秩武阶永绥寿嘏可
何志同复显谟阁直学士制
勅朕纂受丕基均泽四海乃眷在服槩沾褒进之荣矧吾迩臣宜申叙复之命具官某天资岂弟世济忠嘉早被眷知进履华近比坐过误既閲岁时宜从旷恩稍还旧物虽外司於真馆尚益励於远图可
吴执中追复述古殿学士制
勅示好恶以正风俗録往善以劝来者此为政之大方而今日之先务也具官某有通变之才有特立之操博闻精识洞达当世之务忠言谠论不挠羣枉之间受知先皇再执邦宪排击奸慝杜絶滥恩谓内侍擅权将有意外之忧而新边置郡徒耗海内之力至於花石之糜费後苑之淫巧慨然指陈多见开纳虽清议所共与要直道之弗容乃从左迁未几沦谢精忠凛然不泯当宁久而益思肆朕临御属兹艰难览明哲之建言若蓍龟之先兆是谓三代之遗直独叹九原之不作宜覃渥泽追复秘殿英爽不昧服此恩荣亦使有志之士知朝廷之於贤者犹不忘於泉壤也可
宋伯友复官制
勅过眚有罚类从左授计期而还其官者哀矜之令典也矧在迩列其可後乎具官某早以时望久于器使更践省寺进登禁途平反庶狱有忠厚之誉诖误降秩亦既累年俾复旧次是谓茂恩其体予寛宥之意所以施於汝者以之谳疑则刑清而民服矣尚勉之哉可
周武仲复官制
勅具官某朕临御之初均泽海内褒进文武之士俾同邦家之休矧吾迩臣叙复之宠独可後乎以尔比由时望践更器使司刑中省执宪南台蔚有能称着于士论坐法左授亦既累年属兹庆赉悉还禄秩祗膺新渥益励远图可
赵子淔复职制
勅具官某朕初临御大赉天下无有疎昵咸被渥泽而况尝列侍从者乎以尔宗室之子干敏有称顷坐过差镌职次对属兹覃庆宜赐宠章论撰册府严奉祠庭是为异恩往其祗服可
卢益等复职制
勅朕纂受丕基大赉四海褒进文武之士俾同家邦之休矧在迩聨宜膺宠叙具官某早以时望扬于禁涂比隶刑书载更岁龠兹从新渥一洗宿愆其还西清次对之班尚仍东州拊绥之寄勉服异数益励远图可檀倬张志胡松年李璆高伯振复职制
勅具官某朕嗣位之初均泽海内褒进文武之士俾同邦家之休矧在迩列宜膺宠叙以尔早被识擢亟践华要持橐禁路掌制词掖坐法左授亦既累年属兹新渥一洒宿负论撰秘殿严奉真祠是为殊恩往其祗服可
方孟卿张动等落职制
勅具官某转输六路以给中都常选才臣庶几协济尔等各以时望屡更烦使而处画乖剌濡留道涂舟师散亡米粒朽腐岂不重负朕任属之意哉宜罢直合尚仍漕事毋忘省循以补过自効可
余深落观文殿大学士依前特进致仕制
勅附下罔上久郁人言置散投闲用伸邦宪不独为人臣之常戒抑以示天下之至公具官某比以时名骤膺器使宜尽瘁以体国乃怀利以事君附丽要权树植党与言路抗疏观望风旨而横肆中伤诏狱穷奸灼见邪慝而隂为道地讫从羣枉更践要涂参预政机进登宰席苟得尚容於居位不祥莫大於蔽贤凡所选除皆由请嘱宁复顾於公论唯知报於私恩当轴处中所操如此庇民尊主斯言谓何亦既罢归尚存体貌拥节旄於将阃优饩廪於祠庭尔则擅以为荣人皆愤其非据兹览引年之请亟推从欲之仁而宿负益彰清议弗置姑镌显职俾即安居朝廷保全之恩於汝厚矣臣子省循之念尚其勉哉可
李丙落徽猷阁待制制
勅彰善瘅恶以清风俗此有国所常行而今日之先务也具官某早以文艺荐被任使不能自持比丽元恶虽窃一时之宠而抱无穷之悔比尝擦拭畀以中权而宿愆益彰公论弗贷镌职延阁往司祠庭尚为寛恩毋忘内讼可
李仲询特落致仕差知濬州制
勅具官某以尔亷干试吏有年旅力未愆遽尔谢事眷惟濬州宜得良守大臣佥谋以汝名闻亟从退闲往践厥次抚兵民备守御汝之职也尚其懋哉可
周敦礼等仍授职制
勅具官某尔等引年告去筋力未衰再锡官荣还隶仕籍各勤乃职以对茂恩可
翁彦国落徽猷阁直学士制
有功则见知过眚则必罚此天下之至公也虽在迩列朕不敢私焉具官某有政事之才有镇抚之誉更践中外閲日滋久将漕六路宜优为之而舟师散亡米粒腐败岂措画之弗早抑佐属之弗力耶其镌西清次对之班尚仍东南饷馈之寄益图後效以称寛恩可
黄锷落直徽猷阁制
勅具官某士以洁亷自持而以勤瘁事国庶几无负於名教尔持节一路则黩货以媚权贵赞画幕府则惮劳而莫肯行虽尔善自为谋而朕独安取此延阁清切非尔所宜居也斥归铨部往务省循可
皇甫仅降宫祠制
勅子之能仕父教之忠厥或不恭宜谁之责具官某祗事禁省有年于此而羣小妄议既抵邦刑尔为其父独无失教之罚耶露章自劾姑示矜容斥从外官俾司真馆是为寛典无忘省循可
翁彦国等特降两官制
勅具官某东南岁漕六百余万以给中都祖宗法度纎悉备矣有司能率而行之则为称职以尔等各以吏干见称多士肆朕推择俾使六路而措置或戾于法漕舟濡滞米粒朽败亦既薄罚而论者不汝贷也降秩二等以责来效惟尔勉之以求合于祖宗成宪则朕岂以一眚掩尔善耶钦哉无忽可
武功大夫王宗礼降两官制
勅具官某尔列于有司而徇私托疾以旷厥职此法所不容也姑从降黜以警在位毋忘循省庶几补过可
黄泽等降两官制
勅官各有守若皆徇私托疾则有司之事废矣可无罚乎具官某等各以劳能践更烦使谓宜尽瘁周旋厥职乃以病谂至于再三苟可强勉于公家何至诳欺而蕲免降秩两等不独小惩且以警夫在位者可
杜宣降官制
勅具官某职教事而士卒媮惰射艺弗中程式宜谁之责也薄示降黜往其省循可
张见道等降官制
勅具官某比诏有司穷治侥幸籍其赀产以正邦宪尔等方命漫弗钦承属更赦宥姑从降秩之罚尚其省循毋重後悔可
宋?责授单州团练副使永州安置制
朕昭示好恶大判淑慝悉屏奸巧投畀遐荒不独少清於仕籍庶几大正於邦刑尔以浮薄之资席世家之旧粤从卑冗依凭亲党出守节藩入贰禁省华除要职谈笑得之比缘奏禀称造语言敢为面谩且陈已力徇私背公嗟尔何至於此以无为有闻者为之愤然向览弹章姑从薄责而公论未允言者弗置其以散秩斥之荆蛮服我寛矜毋忘循省可
范夙特赠朝奉郎集英殿修撰制
勅具官某士之进说有忽於当时而见思於後日黯黮於平生而显白於身後者固多矣念非録其往善则何以为後来之劝乎以尔为大臣子笃学好直愤宦者之出使缘横敛而为奸慷慨有陈卒以贬死闻者惜之比朕临御亟诛首恶怃然兴怀优尔恤典论撰秘殿士夫清选尔尚不昧知遗志获伸当释然于泉下矣可
曾焘赠官制
人臣死难朝廷恤典自一命以上无遗者矣又况於亲近者乎某官祗事禁省有年于兹扞卫乘城死于惊扰赠赙良渥以宠忠勤尚其有知服此休命可
詹度祖母周氏特赠建安郡夫人刘氏特赠建康郡夫人制
勅国家有大庆则士大夫皆得叙封其亲其於爵尊位重则褒宠有至於再世三世所以加惠臣下而同其福禄者不已厚乎此近古所未有也具官某祖母某氏躬有懿德作嫔庆门克相其夫以气节自重辞荣早岁养高邱园积厚之施乃在诸子知名当世更践要涂亦有尔孙以守边鎻粤从小君进封大郡尚惟不昧以享此休显之明命可
父文赠开府仪同三司制
勅孝子之事亲也生则有养没则有祭而国家之于多士自通籍以上则又有追封之典焉盖方责其尽忠之效则徇夫罔极之报者曷可巳哉某官父某词艺之学政事之林更践中外茂着风绩未究施设奄尔殂谢乃克有子衔训嗣事司吾边鎻有守扞之功叙赠之秩巳跻二品兹用申命进同三司所以为泉壤之荣者极矣则为其後者可不思称所蒙哉可
母何氏特赠荣国夫人制
勅凡人富贵其身则思显其父母而国朝叙赠之典非独为死者之宠亦所以慰夫生者之情也某官母某氏生于令族克配君子阃德之懿实昌其家惟时庆嗣为国连帅褒崇之命进封大邦尚惟淑灵享此休显可
故妻王氏特赠太原郡夫人制
勅士之有劳于朝廷则不独爵命其身而又褒崇其家室故虽已往亦预斯荣焉某官妻某氏温柔静专来嫓庆阀不幸夭折弗终显荣其以小君追畀大郡尚克有知享此休宠可
妻刘氏可彭城郡夫人制
勅周衰法度废名称浸讹孔子患之为正名焉故邦君之妻谓之夫人称诸异邦则曰小君然非有懿行亦何以称此名哉具官某妻某氏婉娩温恭闻于族姻作配巨室克主馈事进封名城以正小君之号尚其祗服对此荣称可
郑成之故妻王氏赠越国夫人制
勅国家有大庆敷锡天下不间疎昵存没咸被渥泽又况於戚里之近属哉具官某妻某氏柔静温恭茂着阃德嫔于庆阀问誉藉甚降年不永弗究显荣进封大邦以贲泉壤淑灵不昧尚克享此休称可
席贡母赵氏特赠燕国夫人制
勅观其子之贤否则知其父母之所积而朝廷追荣之典亦因其所积之厚薄以为爵命之崇卑具官某母某氏生于令族蔚有淑闻来嫔庆门实昌其家克训诸子为时闻人持橐禁涂分阃帅路追荣之恩尝启大国兹用申命改封全燕尚其有知以享此休显之报可

[book_title]卷八
钦定四库全书
横塘集卷八　　　　　宋　许景衡　撰
表
代贺紫芝表
协气横流珍符委至一人有庆万邦咸休【中贺】窃以再辟河湟肇自仁圣虽曰复古之迹实昭继代之功德既洽於渊泉瑞乃形于草木棱层挺秀萃天地之英华杂沓纵观骇缙绅之耳目允契千龄之运岂比九茎之歌恭惟皇帝陛下孝通神明恩被动植受此天申之命灿然地产之祥燕及羣生咸获嘉祉臣叨蒙宸眷远守帅垣获覩殊休莫预四方之来贺式倾善颂永言万寿之无疆
天宁节贺表
上帝眷命用宠绥於四方率土倾心祝诞弥於良月【中贺】恭惟皇帝陛下以神明之德继天地而生怜悯下民蔽於逐末照临中国悉俾还淳俗既格於不迷人宜锡以难老茂享无疆之寿式符有道之长臣叨缀迩班属拘远守归美以报咸歌天保之诗与物皆昌窃效封人之祝
代贺宗祀表
致享合宫神天昭格孚号率土福禄攸同尽日月之照临均手足而舞蹈【中贺】窃以宗祀配帝所以得万国之欢至德顺民不独教诸侯之孝若古有训惟圣为能恭惟皇帝陛下纯诚祀天明禋备物既右烈考钦承如在之神延及羣生皆知必至之惠礼行谷旦庆浃緜区无疆惟休自今其始臣叨持从橐假守帅垣丕显丕承虽弗获从清庙之奔走我将我享尚庶几美盛德之形容臣无任
代贺降西蕃王子表
天威远畅蕃部来降庆在一人欢倾四海【中贺】窃以汤圣昭假氐羌莫不来王舜德诞敷苗民无复逆命适当盛世度越前闻恭惟皇帝陛下睿知有临神武不杀招擕怀远方絶域之咸宾慕义向风有名王之乐附於昭伟烈益显贻谋臣假守远藩欣闻庆事同四方之贺虽忝近臣上万年之觞阻陪都护臣无任
代贺环庆捷奏西蕃伪王子降表
赫然天讨洊奏捷书蠢尔羌童聿归圣化朝廷多庆海宇均欢【中贺】窃以有此武功周王既伐於崇国诞敷文德虞帝遂格於苗民属我熙朝萃兹休烈恭惟皇帝陛下雷霆震叠天地生成鞠旅陈师运神谋而折馘招擕怀远致异类以来庭盖威之所制者不愆故德之所加者弥广於昭显烈坐格丕平臣叨缀近臣恭闻盛事四方来贺怅江海之独遥万夀无疆望云天而倾祝臣无任
贺河清表
骏命有归笃生千载之上圣澄澜告瑞乃在九河之下流凡属照临孰不鼓舞【中贺】窃以灵源五色实兆帝王之作兴旷世一清概见古今之纪述虽曰流传之不妄犹患寂寥而无闻事出非常理宜有待惟章圣之在御有灵宝之发祥耸动緜区焜耀方册创业垂统传休德於无穷继体守文格珍符之委至矧乾宁建垒之所当洪河入海之冲会原委以来同宜休嘉之濬发於昭景贶厥迈前人恭惟皇帝陛下宅心唐虞比肩文武上帝之所眷佑斯民永有依归孝极奉先水皆润下流而不杂湛分千里之浑浑巍乎有成庆在一人之穆穆臣叨持从槖假守塞垣眷此殊禧见于所部河水九折有再出之荣光天子万年敢对扬於休烈臣无任
代人除蜀漕表
井谷无与敢期当宁之知云汉为章忽降自天之命辍北道之歛散搃东蜀之转输拜命非常抚躬增栗【中谢】臣东南冷族江海微生少也无奇徒服勤于简册长而不竞亦滥缀于搢绅昨玷睿恩再将使指坤维万里河朔二年每自勤于驱驰冀少酬于生造鸿私无极冗役少安重念先臣受知神考进登禁从出守帅垣首尾三年之间委曲十行之诏料敌尝称其慎重眷留仍许以忠诚蕞尔诸孤虽不废箕裘之习惕然小已实恐贻门户之羞岂意上简渊衷亲纡宸翰追怀往遇复贲後来粲然奎壁之文逮兹牛马之走亟蒙严召入奉燕闲获伸欵欵之愚少尽拳拳之义属之以将漕大计戒之以镇拊小民钦若圣谟具昭德意重沿家世而敦奬实为存没之至荣兹盖伏遇皇帝陛下大德并包至明旁烛制治无有远近俗已大同録善及其子孙人皆知劝致兹疎冗亦被宠光敢不励夙昔以饮氷视险艰而叱驭世济其美虽有愧于前修父教之忠誓不渝于素守庶几尘露仰报邱山臣无任
谢御史中丞表
臣某言伏奉告命除臣试御史中丞寻具状辞免蒙赐诏书所请宜不允者起废琐闱已误甄收之渥执宪乌府重叨超进之恩自惟积衅之余且困纒疴之久忱辞恳迫窃效於循墙温诏丁宁莫回於涣汗腼焉拜命惕若临渊【中谢】伏念臣一介迂愚半生龃龉自备使令之乏洊膺简拔之私顷缀台僚尝污言路既不能指陈时政又不能纠正官邪卒以旷瘝自贻斥逐比蒙擦拭盖出矜怜讲礼奉常兼冒铜龙之直试言禁掖旋陪金马之游未酬天地之生成已叹风波之流落粤从去国惟日省愆奉香火於祠庭获安故里窃斗升於赐廪重愧空餐方国步之多艰庆龙飞之在上四方倾耳须号令之更新多士属心知朝廷之求旧维时风宪宜得忠贤顾巳试而无堪敢强顔而冒处恭承明训莫遂牢辞盖人臣事君在於勿欺而王者用人亦常使过第惭闇劣莫副明扬兹盖伏遇皇帝陛下勇智表於万邦孝悌光於四海拯国家巳坠之绪绍祖宗无疆之休去凶邪而登俊良咸欣千载之遇修政事而攘强敌即迎二圣之归有如薄识之庸愚亦预中兴之选择臣敢不益坚素守勉蹈所闻虽一篑为山敢云或止而万折之水要在必东永肩此心以报殊宠臣无任
辞免右丞表
臣某言伏蒙圣批除臣尚书右丞寻具劄子辞免继奉诏书所请宜不允者祗被异恩擢陪大政凡才蹇浅亦既力辞温诏丁宁未蒙赐可敢再倾于诚恳仰多冀於矜从【中谢】伏念臣起自江湖之间辱在纪纲之地徒以朴忠而自献不知狂易之为非惟时艰虞无裨听纳旷官之罪宜正典刑陟明之恩乃司丞辖上焉有紊於国体下则深累於臣私伏望皇帝陛下大度兼容至明旁烛虽命不可易初或误於出纶若事得其宜亦何嫌於反汗俯躬以俟得请是期臣无任
谢右丞表
臣某言伏奉告命特授臣中大夫守尚书右丞特封瑞安县开国男食邑四百户寻具表辞免蒙赐诏书所请宜不允仍断来章者縂宪府之纪纲初无显效陟中台之管辖复玷殊恩亟疏孱微仰祈照鉴再渎巳寛於严谴十行洊降於温言弗容牢辞辄巳拜命【中谢】恭惟国家建六官以修政事分两辖以督维纲均谓辅臣参与治体平时选择皆天下之英才同德赞襄跻域中於仁寿矧在艰虞之际益知授受之难伏念臣十年决科三纪作吏斗釜日饕於天禄丝毫无补於公家白发苍顔憔悴百罹之後惊风骇浪飘零三黜之余巳分退藏旋蒙收召缀近班於琐闼未及论思访陈迹於霜台怳如梦寐造膝上勤於三接沃心曾乏於一言念执邦宪而纠官邪已孤任属则谋王事而赞国论何取庸虚虽自列以吁天讫莫回於涣汗夫何謭薄有此遭逢兹盖伏遇皇帝陛下勤俭御于家邦化育参乎天地隆寛尽下以通四海之情询事考言以察羣臣之实有如近列宜得名儒不图孤立於倾危独受圣知而録用臣敢不激昂晚路淬砺初心永惟承学之渊源尤在事君之忠义进思展尽期上报於生成言或迂疎亦何逃於黜罚念兹终始实赖照临臣无任
谢赐物表
生育在辰方兹永慕匪颁备物申以温言祗服宠光惟知悚惕【中谢】臣粗沿末学遭遇盛时禄不逮亲徒兴怀於劳瘁恩惟厚下叨拜赐之光荣恭惟皇帝陛下以爱物之仁厚使臣之礼方务隆於国体俾胥庆於家庭敢不钦戴鸿私激昂晚节欲报之德或负素心能仕之忠敢忘遗训臣无任
又
使华临宠天语推褒灿名物之满前惕疲驽而拜赐【中谢】伏念臣生而颛鲁迫於贱贫在负米之初心止期三釜记设弧於斯日独厚百朋怅崇养之无从顾恩颁而有腼恭惟皇帝陛下德参天地信及豚鱼每惟庆赉之行不爽始生之旦矧珍奇之溢数备燕喜之殊私揆以庸虚岂所当得虽羔羊正直愿成王化之功而蓼莪劬劳已辍门人之诵臣无任
代谢赐历日表
仰稽天令俯授人时诏令骏发於九重正朔一新於四海长民于此拜赐为荣【中谢】窃以治历明时有天下之所先务迎日推策非圣人莫与成能俾民知寒暑之期繇吏有承宣之效聿兴嗣岁爰锡新书申以温言钦哉有土恭惟皇帝陛下仪刑神考体蹈帝尧有平成天地之功得历象日月之法四时不忒百谷用成丕建太平适当今日臣滥侍从橐假守塞垣念方竭其憃愚岂敢忘於奉顺臣无任
婺州代谢赐历日表
尧阶授历聿兴嗣岁之期汉郡承流共仰先天之治宠光至渥德意咸孚恭惟皇帝陛下寅畏三无协循五纪数本在躬之锡策由迎日而推和玉烛於四时敦窥成化膺珍图於万国悉俾同文不愆震兑之常诞布甲寅之信臣叨分竹使祗奉礼书顺令班条想清台之候气使民观象跂魏阙以驰情臣无任
谢赐对衣金带等物表
臣某言伏蒙圣恩特赐臣对衣一袭金腰带一条镀金银鞍辔马一疋者十围焕烂副以笥衣千里瑰奇加之宝带祗拜非常之赐第怀不称之惭【中谢】伏念臣江海孤生庠序後辈徒步京国所觊至微衣敝緼袍何耻之有不图晚遇寖历华涂未殚论思献纳之勤巳冒衣被服乘之宠兹盖伏遇皇帝陛下经纬天地驾驭英雄法汉祖之解衣眷康侯而锡马岂伊玼贱亦玷匪颁臣敢约束身章期不致於纵弛顾瞻鞭影或稍进於寻常虽竭疲驽莫酬覆帱臣无任
代人谢表
东南六路方祗役於转输燕赵两河乃误司於贸籴亟蒙严召获望清光羣玉英躔躐升论譔兼金宝带洊被宠颁仰异数之频仍抚微躬而震栗【中谢】伏念臣早缘简擢寖冒使令緜力薄材了无一德隆恩厚施常越稠人顷自坤维易使江右山川弥远职事在所必躬舳舻相衔岁计偶然告办虽究心於狗马常轸虑於渊氷敢意记怜以时甄拔总漕运以赴上国曾未効於拙勤广聚蓄以饷北陲乃独烦於临遣矧当陛下布昭神武恢复新疆如熊如罴以战则克足兵足食莫此为先欲奔走成命则自揆无能欲倾倒丐免则或疑避事旁徨失次进退无从幸嗣对於便朝得钦承於独断凡兹纎悉备极丁宁念畀付之非轻岂庸虚之能副六持使节常虞鼠技之穷再锡身章徒重鹈梁之刺而况滥尘中秘猥预俊游念昔先臣尝居撰述之职岂伊小子获承家世之荣兹盖伏遇皇帝陛下体蹈有虞仪刑神考得询事考言之要成任贤使能之功有如断断之无知亦被循循之善诱薰然德意赐以褒嘉虽复即於驰驱巳滥叨於优渥臣敢不淬砺柔钝鞭策疲驽臣无任
<集部,别集类,南宋建炎至德佑,横塘集>

[book_title]卷九
钦定四库全书
横塘集卷九　　　　　宋　许景衡　撰
劄子
论宗泽劄子
臣窃闻议者多指开封尹宗泽过失事未知是否如何泽之为人及其为政固不能上逃圣鉴第未知果指何事而言也若只缘拘留金国使人此诚泽之失也然其本心只缘忠义所激出於轻发未尽识国家事体耳又未知别有何等罪犯也然臣自浙度淮以至行在得之来自京师者皆言泽之为尹威名政术卓然过人诛鉏强梗抚循善良都城帖然莫敢犯者又方修守御之备历历可观臣虽不识其人窃用叹慕以为去冬京城之内不能固守良由大臣无谋尹正不才之故使当时有如泽等数辈赤心许国相与维持则其祸变亦未至如此其酷也往者不可咎来者犹可追今来只校其末节小疵便以为罪而不顾其尽忠报国之大节则臣虽至愚窃以为过矣况泽昔在河朔遭遇陛下遮留拱卫继参幕府宣力为多今尹天府其绩效又彰彰如此则其所为终始亦可考矣而议者独不能少优容之其不恕亦甚矣乎且开封宗庙社稷之所在其择人居守尤非他州别路之比今若罢逐泽则当别选留守不识今之搢绅其威名政绩亦有加於泽者乎若有其人则除授交割尚费日月兵民亦未信服防秋是时计将奈何若未有其人则泽未宜遽然更易也人材难全久矣惟圣人以天地为度包容长养兼收而并用之庶几其有济也其宗泽伏望圣慈上为宗庙社稷下为京师亿万生灵特赐主张厚加委任使成御乱治民之功天下幸甚臣无任恳切拳拳之至取进止臣所论宗泽事本欲请对敷奏缘臣所患未安所以先次封进上勤圣览伏望独断力赐主张其留中及付外廷并取圣裁
论郭仲荀画一劄子
臣伏见郭仲荀制置东南招捉盗贼画一申请除东南按抚发运监司并听节制一项昨奉圣训已行正外所有乞体究当职官失职选官承替尤为非宜何则戎事民政初不相干官吏失职或有骚扰监司都守职当按劾今仲荀只缘招捉盗贼乃欲按治州县既紊常制显属侵官凡今监司廵历所部或受牒诉或按刑狱苟非本职於法并牒送所属监司施行盖不敢专也如此今仲荀乃欲尽总东南之事以重己权殊不知侵官违法亦已甚矣又画一项内乞支降银绢以为犒设激赏又别乞给度牒一百道朝廷并已应付乃恐银绢用尽乞於所至州府据合用数取索限一日应副臣契勘东南州郡昨缘调发勤王人兵府库所有为之一空今若依仲荀所请凡有不时之须限一日应副深恐东南州郡猝然无以供之既迫限期又畏按治势必强取於民其为骚扰抑又甚矣是则招捉盗贼未见其利而良民先被其害也方当艰难之时民心动揺之际岂可不为之顾恤哉臣愚伏望圣慈特赐详酌其郭仲荀所谓体究当职官失职选官承替一项伏乞寝罢不行所乞激赏银绢令牒逐路转运司那融应副稍寛期限庶使东南州军无意外之扰吏民幸甚取进止
论罢童贯宣抚河东劄子
臣闻天下之事言之於未然则若狂率而无根言之於已然则又缓後而无及矣近者中外喧传皆云朝廷将起童贯宣抚河东若果无此议则是传者之妄而臣有采听不审之罪若果有此议则臣愿言之於未然也谨按贯顷在陕西专务诳诞以为事功夤缘军须攘窃边计重以贿赂至千万亿奏功第赏皆由请属胥吏厮仆皆位侯伯狎昵士卒隳坏军政此皆陛下所洞知固不待臣之缕数者也前日燕山之役不能上遵宸画漫无纪律洊致败衂徘徊境上师老气索遂使新军悍帅妄为已功邀求无厌伤威倍费贯之误国岂不灼然臣昨论列刘延庆不当量移事亲奉德音以为皆由宣抚司号令不一以致白沟之败为其引年谢事故议者不复及之今若起自废闲重领兵柄则不独诞谩贪墨有甚於前日也且贯既无功於河朔尚能有为於河东乎方其壮时罪恶固已贯盈今老且病矣尚能革心自新乎古者国有大议谋及卿士谋及庶人今陛下命将兴师以靖疆场此政事之大者亦尝谋诸衆人乎士民骇惑论议纷然夫岂妄意以为不可哉诚见其已试而无效也臣累被圣训弹击官邪毋惮大吏然则今之官邪亦有甚於贯者乎今之为吏亦有大於贯者乎故敢昧死献先甲之言庶不贻朝廷後日之悔也伏望睿断亟罢所以命贯者别谋良帅以济万全之举实天下之幸取进止
论王安中自便劄子
臣伏覩近降指挥象州安置王安中放令逐便臣僚累有章疏论列安中罪状若令自便公论未允至今未蒙施行谨按安中昔帅燕山亲见郭药师之跋扈常胜军之縻费金人之侵侮邀索并不曾奏报朝廷措置守御固宠畏祸左右弥缝以苟延岁月故议者咸谓缘燕山之役成中原之祸者童贯等倡之而安中实成之也贯等已正典刑而安中止窜遐裔巳为寛恩今若引赦例得逐便则当用武之时无以惩守边之吏矣或者以为旷荡之恩罪垢咸涤而安中乃前执政独不得预濡泽乎是大不然赦书明载蔡京童贯梁师成误国之罪虽其子孙犹不得预收叙之例孰谓安中与之同罪乃遽得自便哉伏望睿明检会臣僚章疏特出宸断所有放令逐便指挥更不施行取进止
论扬州驻跸事宜劄子
访闻扬州近日市井买卖大段不类应天府市人畏缩关闭店肆近境商贩柴炭之属不敢入城以此日用之物颇觉乏絶成熟饮食军民无从收买人心不宁臣愚欲望圣慈详酌特降睿旨应扬州米面鱼肉柴炭属此冬寒贩者希少可与权免税钱其商贩津盘官司及门头并不得阻抑市井交易务在两平不得辄有喧争仍以牓文速行告谕不独慰安军民之心亦所以示仁圣临幸抚存德意取进止
论般取东京缣帛劄子
臣窃闻巳降指挥差官前去东京般取缣帛既有此举惜不早令津般从驾而行也今若後时而取则有可虑者二一则恐都人忧疑以为车驾既东复取此绢则是未有还京之期且虚帑藏不为都城防守计也下民至愚岂能尽知国家藏蓄但见般取此物便敢妄议也一则绢数亿万经涉长涂部押官吏有几何人安知盗贼不生心乎只如前日後军皆前进户部金帛独殿其後议者尚以为忧而况汴堤千里所在廵防阙人可不为之远忧耶臣愚欲望裁配且留此绢京师为最便或恐向後阙用乞候春煖般取则不致骇都人耳目或候当番卫士诸军赴行在日因令防护东下亦为甚便伏望圣慈裁择取进止
论後军行船失序劄子
臣契勘本台昨准御营使司劄子并降到行船次序内後军在侍从百官及户部金帛船之後今月初三日午时以来忽见後军衆船一并越次前进拥塞河道并不容百官依次行船户部金帛万数浩大理合後军同共防护今来本台竟不依次序後军曾无被受指挥许令越次前进若尽令人马先行则非所谓後军也万乘顺动独可忘殿後之备哉兼恐户部金帛或至疎虞则为害非细不独紊乱次序而已欲望睿明特赐详酌施行取进止
乞罢黜张公庠劄子
臣访闻通判福州张公庠在任贪污不法自知公议不容乃扇揺军情归怨监司帅臣监司帅臣日不自安而提点刑狱司已具劾奏即未闻朝廷施行契勘福州去年兵变絷杀帅臣柳廷俊朝廷失于究治今余党尚存而公庠职为倅贰不能抚循乃缘已私扇惑诸军窃虑祸变近在旦暮去年巳是覆辙而近日建州军贼犹未就擒不可不戒也其张公庠欲望圣慈检会福建提刑司所奏速赐罢黜施行以解一方危急仍乞下本路牒邻州鞫治罢犯明正典宪取进止
奏免赐杨惟忠田宅劄子
臣伏覩近降指挥捕获方腊赴阙统制官杨惟忠于京兆府赐官田十顷官宅一所臣窃惟荡平浙寇生获渠魁肇自圣谟授成将帅其间偏裨佐属各有勤劳凯旋之初第功行赏高爵厚禄皆以为意外之获也彼惟忠者巳赅赏典超转五官今来宣抚司保明再有陈请度越衆人赐以田宅窃谓一夫侥幸虽未足信诚恐同时立功之人各怀觖望之意盖朝廷既开此例则无以杜絶後来若偏裨皆冒横恩则在官田宅将不胜其求矣古者惟有大勲劳则锡田赐第而祖宗以来将相大臣功德卓越者亦止于赐宅而已今睦贼就擒岂独惟忠之力奈何特异诸将冒此踰分之赏哉前日王师抚定燕山近者剿絶奚贼将佐皆立奇功庆赏亦既行矣彼视惟忠所获岂不慊然皆有不满之意耶臣愚以为破诸属之奸革滥赏之弊使後来者不敢攀援妄有侥求宜自惟忠始所有赐田宅指挥伏乞睿断特赐寝罢取进止
奏罢辟张恕等为诸州通判劄子
臣窃惟州置通判虽曰佐贰守臣然自祖宗以来选择畀付目为监郡使州将有所畏惮则任属之意深矣故虽遐方小垒皆自朝廷命之伏自近年帅臣监司偶缘一时申请例得辟置陛下独智远览以为寖失祖宗之意乃于政和丁酉特降御笔以戒在服今才几何时而冒法触禁者复作矣若河北转运司奏辟张恕通判莫州河东经略使乞辟彭作通判平阳府是也然此特其所部之支郡耳至若知河间府詹度奏辟张公济通判本府则又甚者也夫漕臣许辟其属三路帅臣许辟幕府若州县城寨之官则各有着令至于通判则无明文若为守臣而得辟置则是门下私恩之士也尚能举监郡之职乎且为奏辟之言者必曰选才集事乃若他州通判拘于吏部资格容有老病昏懦者今三路并边之倅悉自朝廷选除岂有朝廷选除之人皆以为不可用而已之亲昵党友乃以为才耶夫徇私引类侵紊祖宗成宪且违专降诏旨皆近年翫习之弊不可不惩也所有张恕彭作张公济伏望睿断特赐改正施行其詹度等亦乞戒饬以警慢令之吏取进止
辞给事中劄子
臣先准尚书省劄子奉圣旨除臣给事中罪悔频烦重以多病早衰自知决无可用敢图天造未忍弃捐收之闲废之余置之论驳之地窃省非据已罄忱辞伏望睿明检会臣前奏特赐许令辞免俾稍安于私义庶不致于烦言
辞免右丞劄子
今月十一日准尚书省劄子三省同奉圣旨许某除右丞日下供职者闻命震恐罔知所措伏念臣智能蹇浅学术荒疎自叨使令积有罪戾比蒙奬擢备位言责日月滋久无所建明方以旷官失职为惧敢图误恩躐进丞辖虽天地之赐父母之命所不当辞而臣自度迂愚非所当得深恐上辜任属自速颠隮伏望圣慈洞照诚悃出於迫切收还成命以穆师言臣无任祈天俟命激切屏营之至所有恩命未敢祗受谨録奏闻取进止
辞免御史中丞劄子
准尚书省帖子奉圣旨除臣御史中丞不候授告日下供职者闻命震恐不知所措窃以执邦宪纠官邪自昔以为要官近世尤所慎选矧当国家艰难之时中外忧疑之际傥或言路推择得人则於时政庶几有补伏念某顷为台属尝冒言责徒縻岁月莫効毫分乃以瘝旷自贻谴逐虽蒙湔洗旋复颠隮比者蒙恩收之江湖流落之中疾病衰残之後曾未瞻於宸扆已洊叨於宠命天地之恩何以报称第惟已试无效岂敢复玷选除伏望睿明察其迂陋收还成命改付真贤上以全朝廷为官择人之体下以伸臣子量力度德之志臣无任祈天俟命激切屏营之至所有勅命未敢祗受谨録奏闻伏候勅旨
荐张守劄子
臣伏见奉议郎前监察御史张守博学能文好直有守顷为台属蔚有士望衔恤去位今将造朝契勘监察御史卢臣中巳除左正言欲望圣慈详酌特除张守填阙如不称所举臣甘伏典宪取进止
乞除尚书省长贰与并除枢密贰臣劄子
臣闻谋之贵衆断之贵独今天下大政一归于陛下宸断惟是赞襄弥纶同德协谋者则不厌其衆且多也窃见尚书省比阙长贰而同知枢密院事亦久阙而不除虽用近制三公通治三省然文昌政事之本枢筦总兵之地各有任属安宜久虚其位哉况近年财用匮乏民力困弊赏罚僭滥官吏猥多奸赃害民请属成俗军政不立边防未完陕西并边诸州地震弥月压伤军民京东淮南浙西积水被野有害秋稼此正陛下敷求辅佐振举纪纲之时也臣愚伏望睿明博考天下之公议慎选当世之忠贤以补政府之阙使之上赞圣治以亮天工而熙庶绩於海内幸甚取进止
上十事劄子
臣自蒙误恩备位执法閲日滋久了无建明不独智虑短浅言辞涩讷之故亦以陛下方图东幸纎悉措置上关宸虑窃谓与其狂易之黩宁负不敏之罪今者驻跸淮甸上下安宁此正讲明治道兴滞补废之时也故不揆迂愚辄以见闻昧死上献庶几有补圣政之万一臣窃观方今人才未备而政事不立法度未修而宿弊尚存浮费不节而国用空虚赋役烦重而民力困弊命令不行而事多壅滞赏罚未明而人无惩劝贼盗继作而吏民被害边境危急而武备弗严奸赃未逐而贪暴滋多公议未伸而亲党害政凡此十事之利病实系国家之安危安危所在变故难测以陛下之神武英断必能成中兴之业以陛下之诚心孝友必能迎二圣之归其事虽曰多端其要不过十者而已惟是十事之利其讲之则不可不熟十事之害其去之则不可不速讲之熟则是非明白去之速则立见治效欲望睿旨下三省枢密院公共讨论修复祖宗之成宪稽参士大夫之公议下从民欲上取圣裁于以致中国之安荣于以释异域之窥伺在陛下果断力行之而已取进止

[book_title]卷十
钦定四库全书
横塘集卷十　　　　　宋　许景衡　撰
劄子
乞速遣李芘福建提刑劄子
契勘昨奉指挥差李芘充福建提刑陈桷别与差遣今访闻得李芘尚未到任陈桷历任馆职省郎不习捉杀欲契勘李芘差遣如别不曾改移即乞降指挥令疾速交割职事措置捕贼不得稽违措置捉杀如朝廷巳降指挥附递深恐淹迟不救急切欲乞检举再降指挥付差来人庶几不致稽缓误事取进止
乞速措置捉杀建州贼劄子
臣访闻建州及本路提刑司各为本州军贼闭城掳劫杀人再有奏报当是闭门日久事势危急臣昨曾具事宜奏禀後即未闻朝廷措置施行伏望圣慈俯念远方吏民危急早赐指挥只付本州及本路差来急脚子星夜齎去庶得速逹免致递铺濡滞取进止
乞捉杀浙西军贼劄子
臣闻辛道宗部兵浙西军前溃散初在秀州平江府之间未甚作过自离常州至镇江方肆焚刧杀人浙西士民大段惊扰奔迸四出即未闻朝廷措置指挥臣初料此军既杀主将之子则已是负罪之人其势必致猖獗今则张大已难制矣契勘知镇江府赵子崧见带安抚而郭仲荀见领招捉浙东盗贼事欲望特降睿旨令其速领兵分头捉杀或其徒多是胁从则止诛首恶倡谋之人其余令便宜措置以圣恩寛贷不可一槩招降以长奸也取进止
再乞捉杀镇江军贼劄子
臣访闻镇江居民大为军贼剽劫官私舍宇尽为煨烬臣昨乞令郭仲荀赵子崧捉杀盖欲就便乘其未甚张大易为扑灭今子崧弃城而逃闻仲荀又欲招降是无意於杀贼也招降之弊臣累曾奏禀以为导民为寇莫此为甚且自今後官吏惟恐不得士卒之意而日虞见杀此岂治世所宜有耶今来羣贼闻车驾将至淮南必奔迸四出则旁近州县又可忧也欲望睿旨选差将卒便道疾驰前去捉杀其间或委是後来胁从之人则乞令随宜措置以圣恩贷罪惟乞速赐施行以救彼民涂炭则一方幸甚取进止
论捉杀镇江贼劄子
臣访闻镇江府羣贼闻官军且至颇有遁逃之计其一路系本府下熟驿前此巳曾抄掠今来官军若繇真州渡江以往则此路无虞矣其一路东走常州昨者巳曾厚以金帛犒设其无备为可知若更前进则不独浙西诸州为可虑深恐与杭贼合谋如臣前日所策也契勘扬州管下柴墟镇亦名口岸渡江後四十里可至常州最为捷径如蒙裁酌别遣人马繇此路以往遏其奔冲则贼势亦窘矣如前日官军方事奋击则今所遣者亦可夹攻庶几朝夕殄灭今车驾驻跸于此而贼在毗境非所以振国威也伏乞速降指挥即行措置使凶徒就擒江渡通快诚今日之急务也取进止
再乞捉杀杭州军贼劄子
臣契勘杭州军贼初缘本路提刑高士瞳建议招安仍申朝廷乞更不发兵捉杀臣平昔虽愤招降之弊然以朝廷巳降指挥不当失信更不敢奏乞捉杀讵贼既拜恩命却不解甲复闭城门既而掩击官军拘杀提刑周格秀州守臣赵叔近继往招安复被拘留今又二十余日矣是用朝廷招安之恩为欵王师之计也凶徒变诈反覆一至於此可不痛治之哉窃闻高士瞳脱身贼营及赵叔近为其廹胁皆有奏请欲乞招安放罪是又堕其奸计也尚可信哉又闻两浙漕司财用已竭无以应军前所须既决於捉杀则理当济其窘急臣愚欲望睿断特降指挥令前後所遣将兵疾速前去捉杀并乞依漕臣顾彦成所乞下发运司及两浙东西盐事司各以盐钱逐急应副军须却令向後用本司钱拨还所贵剿除凶寇以伸国威他郡自尔不敢效尤取进止
论捉杀杭州镇江军贼劄子
臣昨论奏杭州镇江府军贼事乞朝廷措置施行臣晓夕思之若二贼止於闭城自守官军疾速掩杀可无他虞盖杭为二浙之腹心而镇江为咽喉今二贼同恶皆据要地若不措置閲日滋久奸计愈多万一交通消息一日合谋而起则浙西诸州皆为贼所据矣此在朝廷不可不深虑而早为之区处也兼访闻辛道宗下军贼自到平江府吴江即肆焚刧比至本府城下守臣初欲犒设既而徇郡人之请必欲撃贼初战虽败继能乘城夫石交击昼夜不息贼遂遁去使他郡皆如平江则无可虑者闻所过常秀州皆厚敛金帛以为犒设而已设有缓急果何赖哉今钱伯言巳除镇江府守及遣将兵前去外惟杭州闭关八十日一城生齿若不从贼则皆垂死之命也而招降捉杀二说至今未决欲望朝廷择其一而处之母使合谋而起为意外之变也其平江府官吏能坚壁拒贼伏乞圣慈行下核实褒赏不独养其後来锐气亦所以为列郡之劝也取进止
乞寛恤东南劄子
臣窃见三路及京东西州县或为盗贼侵扰或为金人残破户口减耗赋入无几今朝廷经费弥广军须亦复不赀当悉仰於东南但东南之民比缘府库匮乏横敛频烦官吏贪残侵剥尤甚今来若非尽革旧弊复加存恤则必破产流亡或盗贼羣起意外惊扰则无复耕桑之民以应公上所须矣岂不误朝廷之大计哉前日赦令德音寛大而斯民未被惠泽选易守臣增置尚未就绪今来巳是秋深所宜早见办集臣愚复望睿明深念国家计用之根本加惠东南之元元应赦书所罢後来上供采买及违法租赋之类并仰有司疾速报应结絶使实惠及民申戒监司郡守按劾奸赃寛其徭役使得安居尽力耕织以供常赋仍乞时降指挥督责守御之备限在日近了当凡东南诸路监司郡守尚有阙员去处并乞精加选择限日赴官其沿江近要害控扼处县令巡检县尉见阙未曾注差去处并乞令监司守臣公共选择差辟及见任人内有不可倚仗者亦乞令选择逐急对移务在尽公不得偏徇其被移人仍不理为过犯庶使储粮练卒各务防守如此则东南可以无虞而朝廷之财用可以无匮乏之忧矣取进止
乞救援顺安劄子
臣伏覩顺安军为金人围城危急奏乞差军兵救援并乞籴买本钱未闻朝廷措置施行又二状为久阙正官亦蒙批送部依条差注窃谓边奏告急乞兵救援及乞籴买粮草正在朝廷疾速应副岂可顷刻濡滞极边州郡方当军兴系是重难去处今阙正官亦须破格立赏然後人肯注拟若令吏部依条差注亦恐人不愿就也窃闻河北并边州军若安肃广信皆巳陷没惟有顺安尚能固守不屈此宜朝廷特加奬励若有申请尤当疾速施行今来二事或如常程文字或只付之有司不蒙特与措置岂朝廷果欲弃河北耶又本军所奏城中刍粮向尽只可支持一月度至今日恐已不能固守兼得诸道路之言顺安近巳残破若果如所闻则亦巳矣不然更望睿明详览本军所奏下三省枢密院疾速应副人马籴买本钱及措置破格差官填阙免令一城官吏生灵尽为强敌杀戮驱逼也再若议和籴当以本钱为先契勘发运司旧有桩管籴本钱及出卖蔡京朱勔籍没物产钱近并罢常平市舶二司在处各有见管钱除桩留免役雇钱外其余及诸色并可拨充籴本取进止
奏核刘喜张士英强勒人投军劄子
臣访闻开封府祥符县百姓朱谨被京西廵检司兵士刘喜等四人擒拽强令投军朱谨不从而四人杂殴之既而巡检张士英仍令执缚拷掠至累百且诬以尝买贼人衣物於是刺隶军籍其母阿王诉其事而祥符县推治证左甚明臣窃惟招军着令一切取人情愿昨者有司奉行失指市井骚然陛下尝赐戒饬矣故近日不闻招刺之扰今阿王年六十九岁朱谨无兼侍此正母子相为命者岂乐应募充军哉而张士英乃敢违法箠掠而强刺之其困虐无告亦甚矣近在赤邑耳目所及若不惩诫则四方之远慢令之吏可胜治耶臣愚伏望睿断特赐施行取进止
奏核令昷劄子
右臣伏覩近降圣旨下河北东路提刑司取勘通判永静军令昷受赃不法事本司檄德州究治访闻本州狱吏颇受请属所鞫失实而追捕滋蔓扰及平民胥吏刘奕乃昷之肘腋用事者就逮信宿辄得罢遣而卖纱帛被科敷者凡二百余人越境就狱踰月弗释此等皆无罪参对得情半月可办何至系留如许久耶是永静之民始则贪吏渔夺之继则猾吏拘囚之其困於无告岂不甚哉纵释有罪而虐无辜仁政所不容也臣愚伏望睿慈特赐申饬应勾到干系照证无罪之人并仰取状画即时释放仍令所属督促疾速依公结絶毋致出入人罪及暑月淹延刑禁则一方幸甚谨録奏闻伏候勅旨
乞措置杭州军贼劄子
臣契勘杭州军贼比巳招降今访闻逐人虽巳拜命尚闭城门未曾解甲仍称薛昂巳有申请须候朝廷回降指挥方肯开门即未知薛昂如何奏请朝廷曾未报应也窃原仁圣之意不欲进兵讨贼正恐滥及无辜所以招降仍加爵命者盖为一城生齿也而羣贼反侧未安却以待报为名故作迁延今闭门已五十余日一城生齿饥饿狼狈日俟朝廷之报若不速赐抚循不惟失招降之初指窃恐淹久别致生事杭为东南重地而土风轻脱易於从乱不可不虑也臣愚欲望睿明检会薛昂所奏若只是乞放羣贼之罪招降之後有司不得杀戮则乞详酌依其所请再降勅榜专差使臣星夜前去开谕羣贼速令开门以救一城垂死之命实天慈终始之赐也访闻镇江府兵士王贵两曾入杭州城内下招安文字朝廷见议推赏若蒙速行赏典则所降勅榜或别有指挥只乞令贵再往杭州所贵疾速更无濡滞
乞招捉杭州军贼劄子
臣契勘杭州军贼蒙诏书招降巳拜恩命而不解甲复闭城门间缘隂雾辄出城战破官军拘执提点刑狱官访闻秀州守臣复入招降即未见得後来如何奏报逆党反覆如此神人所不容今来若巳招安开城门在朝廷不欲失信当一切赦其罪恶不然所宜痛治以戒将来也提点刑狱官屯守城外乃为贼所刼则其才略可知矣岂可复倚仗耶今杭州闭门已七十五日杀伤之外饥饿而死者已不胜其多生灵无辜诚可怜悯如秀州守臣不曾奏到招降次第伏望圣慈明诏三省枢密院即行措置如合捉杀亦乞精选将卒疾速前去杭为东南都会其俗轻脱易於从乱今城门久闭援兵不至若被诱胁则皆从贼其势益张为害大矣岂独杀伤饿殍为可怜哉如拯溺救焚不可时刻濡滞也臣以言责既有所闻不免喋喋浼圣听盖事有不得已者伏乞裁择速降指挥再契勘翟汝文昨曾提兵渡江意在灭贼後闻朝廷招安不敢进兵窃虑本官已还越州若尚在杭州城外乞降睿旨依前降指挥审度捉杀或别遣将兵亦可令夹攻庶几必於殄灭
论杭州贼劄子
臣今月初六日入对便朝尝以杭州军贼为言伏蒙宣谕已系赵叔近招安贼巳开门出城讫臣遂不敢更有奏禀今访闻军贼十月二十日间每日开城门一两时辰容人出入买卖自叔近入城高士瞳脱身出後贼遂闭门不复容人出入城中日为守御之备至二十八日犹未开门如是则未从招降审矣第未知前日圣训果得诸何人奏报系是何月日申发耶若系二十八日以後申发则降否犹未可知也契勘军贼初变系高士瞳建议招安仍申朝廷不须遣兵深恐士瞳被刼入城今得出来尚复遂非只以招安了当奏闻不然亦恐叔近在贼营中为其迫胁有此奏报其实未尝招安徒以此欺罔朝廷耳杭州闭城今将百日招讨二说朝廷未能自决是使贼徒用招安之恩为欵王师之计也杭州去行在四五百里其奏报虚实皆不
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 10:27:34-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>