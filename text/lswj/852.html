<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="目录,序,卷之一,卷之二,卷之三,卷之四,卷之五,卷之六,卷之七,卷之八,卷之九,卷之十,卷之十一,卷之十二,海忠介公全集全文在线阅读,海忠介公全集全文在线下载,大玄古籍书库">
<meta name="description" content="12卷。海瑞文集_海忠介公全集_全文在线阅读_海忠介公全集_全文在线下载_大玄古籍书库">
<title>海忠介公全集_海瑞_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">海忠介公全集</span> <br/>
          作者： <span class="inputVal" id="bkauthor">海瑞</span> <br/>
          朝代： <span class="inputVal" id="bkdate">明代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">类书文集,文集,完结</span> <br/>
          字数： <span class="inputVal" id="bknum">[book_length]211073</span> <br/>
          说明： <span class="inputVal" id="bkdec">12卷。海瑞文集</span> <br/>
          封面： <span class="inputVal" id="bkimg">Z_19041.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]海忠介公全集
[book_author]海瑞
[book_date]明代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]类书文集,文集,完结
[book_length]211073
[book_dec]12卷。海瑞文集
[book_img]Z_19041.jpg


[book_title]目录
序
卷之一 论
卷之二 奏疏
卷之三 序一
卷之四 序二
卷之五 书一
卷之六 书二记杂说
卷之七
卷之八 淳安政事一
卷之九 淳安政事二
卷之十
卷之十一 四书义御制祭葬文一
卷之十二 御制祭葬文二挽诗行状赞传附三进士申救疏

[book_title]序
序一
序二
○序一
予不侫自龆龄赴童子试即闻吾琼有刚峯海先生云而未尝亲见其为人也然孟氏不云乎读其书论其世可以知其人是为尚友先生生平直声振三朝惠政在东南没后而一切奏疏书札至贵洛阳纸予不侫间尝取而读之已慨然想见其为人况先生谢政里居家徒四壁囊无一钱而先生方娱游山水意融融乐也没之日族之人以先生家无厚赀逡廵未即嗣其知慕先生而嗣之者亦以家无厚赀即顷者圣天子鉴先生忠嘉与恩荫竟艰于赴铨曹则先生之清风真可起顽懦而师百世矣惟是世之高视先生者每以先生为祥麟威凤不可几及而南海兆瑚梁君令苍梧独毅然以先生为可师爰于公余取先生文集详加编摩备诸所未备予不侫与梁君均去先生之世未远而予近先生之居为尤甚即微梁君犹将为先生?不朽今梁君既以集成帙因名其编曰海忠介公全集用以公诸同学俾观之者是则是效且使人知祥麟威凤固世宙间所不恒见之物亦世宙间所必有之物不越一帙尚友千古则梁君之有功于先生与后人者大矣
天启丙寅初夏望日赐进士第中宪大夫广西按察司副使兼布政司右参议分守苍梧道紫贝后学邢祚昌顿首拜撰
○序二
孟氏以几希二字提醒战国之人心而曰庶民去之君子存之夫不存而去则禽兽而已矣舜禹汤文周孔无非欲天下人为君子不为禽兽其心皇皇而未有已者止在舍此趋彼之间而告戒丁宁未有不极其严者也吾粤海忠介先生挺然千仭之上璠生也晚不获觌其芳躅而得于故老之传闻遗篇之纪述愿为执鞭壬戍邸中吾乡诸前辈以先生集见委曾从广慧斋毕力订刻阅数月而集成苐本藏会馆不能挈之而南其所订者乃兴国诸议居多而平黎等疏淳安政事及诸序牍俱未备载其中癸亥夏抵梧山办事之暇徧搜先生之备忘集续遗忘集与淳安南平诸刻合并而汇辑之复付梓以行于世夫世知先生者皆谓清风特节即一介而必严敢谏犯颜垂九死而不悔将以为齐芳于首阳而埒忠于逢比至问剔弊厘奸救民水火则又谓情急于饥溺禹稷不是过焉孰知其心性之学见之甚精而辨之甚晰乃先生所以独见其大乎观其朱陆之辩一则曰维天之命在人为性而具于心得此而先尧舜禹有危微精一允执厥中之传得此而后孟子有求放心先立乎大之论未有舍去本心别求圣人之道者又曰圣人不废学以为涵飬是以中庸有尊德性而道问学之说贤人而下不废学以求复初是以孟子有学问之道求其放心之说则千圣相传之统与夫德性问学之功固先生之所会悟而超然有得者也今观其告戒叮咛不巽而直不婉而激无非欲天下人皆为君子而不为禽兽有近于禽兽之行先生去之若凂有近于禽兽之心先生诛之必尽义正词严斩钉截铁务使污浊之世界返于清眀贪毒之人类归于各得矫而正之即好辩不啻焉昔孟氏以泰山岩、气象欲举战国之习而矫之而总归孔氏之家法先生气象与岩、无异而恶乡原一节尤其学问最得力处正先生之能为孟氏处也后之有志于先生者端其趋向母为阉媚之习正其心术母为暧昧之藏检束其举动母为贪黩之事严于微以防于显谨于细以积于巨夜气鸡鸣无非警省庶几不堕禽兽之归焉是则先生风教所为师表百世而兴起后人者乎孟子曰予未得为孔子徒也予私淑诸人也又曰高山仰止景行行止请以是而志私淑焉是为序
天启乙丑重阳日苍梧县知县南海后学梁子璠顿首谨书

[book_title]卷之一
琼山刚峰海瑞着南海后学梁子璠汇订
论
出处
严光
朱陆
其嗟也可去
太伯论上
太伯论下
孟子为贫而仕
周公使管叔监殷
使毕战问井地
孟子道性善
乡愿乱德
○出处
君子处世昔人皆以不仕则隐出处二道对待言之谓不得于君则当处而隐逸性分之乐一彼一此皆是也其说定于孔子邦有道则仕邦无道则隐之辨然孔子有是言孔子终身事业谓之隐谓之仕春秋之时是亦无道而极者矣齐鲁蔡宋之郊流行辙环日不舍置其时以时而隐若丈人若荷篑长沮桀溺微生亩至以果哉末难洁巳乱伦罪之夫子之道则又何在夫人生天地有是耳目口鼻之形付之以天地万物之性天地以生物为心生人之理尽生意也天地间尽此生意是故君子出而仕人不负天与性在是道在是人皆可为尧舜亦在于是丈人荷篑耳目口鼻之形而不知万物一体之义葆真抱一饥则食渴则饮保之何益见孺子将入于井而无怵惕恻隐之心非人矣余尝仰之赋与即之孔子终身之事其云有道之仕有定仕也其云无道之隐无定隐也意有所在截然对待之辞不可因之遂谓为截然对待之道出处二字不可并论去就二字亦不可并论就者君子仕人之正去不得巳为之出者君子立身正处不得已为之天下只是一道舍此则失道失道失性矣是以所就三所去三君子虽计较于毫厘礼节之间而万物一体天之与我则不以一时而辍天地间生生不息真机活泼自不得而巳之也曾子云仁以为已任死而后巳觧者以一息尚存此志不容少懈言之仁即天地生物之仁志即孟子得志与民由之不得志独行其道之志宋儒谓人君联属天下以成其身自有位之显言之耳自天子至于庶人德性赋予其得之天一也当理而无私一身一心曾子巳任之仁如斯而巳耶孔子无道则隐其隐也皇皇然有道则见之心孔子舍之则藏其藏也惓惓然用之则行之念虽有用舍行藏之判而舍之则藏即具于用之则行之中有定出无定处非二道也只一万物一体之仁故亦只一出而仕人之义说者又谓在圣人则可在贤人则不可其说尤不可晓尧让天下于许由而市道小人争半钱之利九牛毛之谕诚有之矣实则人生之后人自逆天人自为异谓靡不有初而又谓有可不可于后有之哉子路执无道而隐之言何必公山氏之说夫子晓之曰吾岂匏瓜也哉焉能系而不食孔子之身门弟子之法也圣贤君子之别大抵只是安利困勉判如于其间如孔子答哀公为政之问及其成功一也而巳矣春秋之时武城弦歌夫子喜之漆雕开斯之未信夫子使之仕谓有可不可望贤之别耶然天下一君四海一国不得于一将无可入之二矣若之何孟子曰予然后浩然有归志虽然王如用予佴耳欲速其功五就汤五就桀一人之身一念一事今日明目别有悔悞君子得志与民由之不得志独行其道得不得时也志念如一志与时旋时其人不可而去时其人之可而圣贤之志又转之矣此正是有定仕无定隐之道大中至正通又下合人已孔子不遇终其粤六经垂宪七篇仁义孟子自许取法后王春秋战国之身尚欲置之为后千万世之仕身当其时恬然隐处秦越天下为一身不为天下计孔孟不为之矣曰出处去就截然对待之道君子思不出其位舍性命言时势宇宙无穷谁当负荷言长沮桀溺不言孔孟吾不信也
○严光
横足加帝腹天下视为奇事桐江一丝以古而今亦无不为子陵高而贤之矣然高则高矣高而不实奇则奇矣奇而不中人生天地间只是一性分是所固有见之日用只是一职分惟所当为舍性分言高奇未见其能高能奇矣性分何在天地万物本同一体自天子以至途人一也性在是职分在是自天子以至途人作用一也故天地万物举而属之我一人之身举而任之为我一人日用常行之道人不我用然后退而守之虽退而守之而万物一体之心则未尝一日息也从古圣贤道盖如此孟子曰中天下而立定四海之民君子乐之子陵果如光武相助为理之念则光武之所立而定明良相逢治具毕张是即子陵之所立而定也真机实际子陵何故不乐为之孔子生丁春秋流行辙环日不舍置荷篑丈人知不可而不为之矣夫子罪之相对累日因共偃仰由古而来迭为宾主二女九男情分无间未之过也可以谓之不可为不为之耶孔子于荷篑责其果于微生责其固于丈人责其洁身乱伦就子陵言之其乱果而固有甚之矣有君无臣吾悲其为君苟有天下国家之志光武之时不为孔子孟轲之出可胜悲乎一时后世独于子陵贤之祠祭咏扬不一而足是所谓高而奇也三代而下蝉蜕汗秽之中以浮游尘埃之外权位名利若敝屣也谁其人哉谁其人哉苟可得之无所不至有扁斯石宦官宫妾甘其心而履之矣况天子之尊故人之厚彼自求之不与得之独非人间世一希阔事千仭之上翔之者乎甚矣人之好怪也又况足横帝腹古无有也今无有也天下后世无有也骇人闻听然君子之于天下求尽其在我而已不必其高不必其不高不高而得我所性乃所以为高无禆于性高之何益寒不可衣饥不可食为珠玊宝器不为布帛菽粟子陵之高之谓矣且子陵不得于高卑而言之于此亦自可见苏东坡谓魏晋梁得之文王而终身不得皆吾之所轻者也大舜袗衣鼓琴若固有之君子内重而见外为轻盖如此有诸内形诸外不能餙也子陵苟有所得将富贵贫贱视之一也故人而故人之矣天子卿相浮云景色何所为而高下视之昔日故人则就之今日天子则不之就耶见王侯卿士而媚之俗心也见王侯卿士而轻之亦俗心也清浊不同见在人不见在已内轻而见外之为重则一光武称狂奴故态无乃子陵只是一味薄天子而不为之狂出此之外更无他长耶君子得志与民由之不得志独行其道不得志之志即得志之志苟有其志故人如光武不与行之未之有也子陵无其志是以无其具无其具是以只就平日之狂成一个是后之咏钓台者出脱子陵云侯霸朱浮仅免归韩歆戴涉终见杀云胡君房留不住无乃平日窥其微夫有是臣则有是君自建武中三十年论之中兴事业止此而已尚不如子陵颐真抱一不为之高百姓怨气满腹羊裘懒散江湖无能优劣固也然子陵实有伊傅周吕之器不能辅成光武天下得有禹汤文武之泽耶事属后日如果言不听谏之不从如不我得于先亦不我力于后故人有其名无其实从而去之未晚也谨信如光武中兴如光武柰之何预逆其不可先自绝之伊尹之于汤傅说之于高宗倾盖如故子陵之于光武贵贱易交白头而新言一人之交二人同心如兰断金未可言也辅世而长天下之民可言之乎老子谓修之身其德乃真修之天下其德乃普身心天下德之在我为之区区然桐江烟水富春风月有一节之偏缺全体之正可以言德之真也哉范文正谓子陵之风山高水长山则高矣无草木水则长矣不能水气上兴云雨无取焉狂奴故态子陵之论定于是矣而天下之人独于子陵称贤是则好高好奇之过绝无之中仅有其一醒人耳目也
○朱陆
朱陆之论定久矣何自而辨之辨之以吾之心而已维天之命其在人则为性而具于心古今共之圣愚同之得此而先尧舜禹有危微精一允执厥中之传得此而后孟子有求放心先立乎其大之论未有舍去本心别求之外而曰圣人之道者轲之死不得其传而人心之天则在也孟子曰大人者不失其赤子之心者也恃有赤子之心故虽出之千百载之前其事千百载之下可以一言而定陆子门人问陆子学以何进曰得之孟子则精一执中之旨陆子得之矣乃朱子其学则异于是大学致知在格物借之为诚意正心之用也犹之惟精乃惟一之功明善乃诚身之功功在格致道在诚正朱子笃信大学平生欲读尽天下之书议尽天下之事引而伸之触类而长之天下之事毕矣天下之书可得而尽读之乎事可得而尽议之乎韩退之原道言诚正不及格致朱子指为无头学问是以格物致知为大学头一事矣入门一差是以终身只做得大学先之之功不尽得大学后之之益无得于心所知反限王阳明谓晦翁气魄极大合下便要継往开来少年已着了许多书然则此非其误认之故亮厘之差而为千里之谬者乎夫颜子曾有一著述乎圣人以其躬行心得之余出之于威仪文辞之末富于中见于外不可强而亦不得而餙也心斋坐忘不迁不贰颜子之著述大矣舍去本心日从事于古本册子章章句句之好胜之私心好名之为累据此发念之初巳不可以入尧舜之道矣圣人不废学以为涵飬是以中庸有尊德生而道问学之说贤人而下不废学以求复初是以孟子有学问之道求其放心之说子思孟子传自尧舜陆子识之然陆子不免应举子业即其语录文集年谱可见余力学文尚不如是也自传心之法视之犹俗学也朱子反谓其专务践履尽废讲学轮对五札言涵心性乃自其所心知者出之如孔子荅哀公修道诚身孟子告齐梁仁义孝弟亦推本之论也朱子荅之书而戏之云这些子恐是葱岭带得来天下之人只一性命而事物在焉朱子只要人读书讲说研究于外予不知朱子之所谓矣儒学禅宗其判不啻千里而要其初只是毫忽儒道寂守其心中涵事物有天下国家之用禅宗废弃百应徒为空虚寂灭之飬朱子指陆为禅然则将不讲其心就外为天下国家之用呻吟其占毕而曰某章某句如此某章某句如彼然后为能学欤颜子终日不违如愚夫子以道统寄之生丁朱子之时言论相及不知其如之何而为禅之诋矣陆子不免少溺于俗然心知其然平日拳拳以求放心先立其大为教闻彼也自闻而已见彼也自见而已犹有得之朱子则楚辞阴符参同契韩文皆其年年月月训诂之册不知此一训诂何日而已也末年之悔谓令此心全体都奔在册子上若有得矣而先入之深读书为主而待其余未见其真能脱去旧习收功一原也危疾一日前犹觧诚意章在溺于诵说没身不复圣人六经躬行心得之余为之飬盛之克因着其用朱子则先意于此读书为先求心反为后茧丝牛毛识者以集大成归之谓择诸家之训什而纂其长则亦可矣谓道在是则周元公或可而朱不然矣说者又谓朱子羽翼六经嘉惠后学其功不浅夫朱子自少至长无一日不在经书子史间平生精力尽于训诂而其所训又多圣人之经贤人之传也夫岂得无功于后圣真以此破碎道一由此支离又不能不为后人之误功过并之而使人繁于枝叶昧厥本原其过为大三代而后学之陷溺如朱者比比然也朱子欲以其学为天下宗天下亦以此信宗于朱子故予不及其它独指朱子为过陆子谓此老平生志向不汨于利禄当今诚难其匹夫朱子岂不知心之为大而求之心哉误认格致为入门指著述为功业途辙既乖所得随之韩退之因文以见道而非明道以为文日月至焉而已矣无乃朱子过欤欲往京师心识国都之所在行远自迩计日可到懵于定向执途之人而讯之岐路之中又有岐焉讯之所不及失之矣大抵天下得意忘言区区于文义讲说之间真趣薄矣深造自得者当见之颜子默契道体孔子予欲无言天渊禅学而其致虗之笃一而巳矣然则朱子无乃得言而自薄于其意欤自得之则有居之安资之深之益日从事于故纸堆中外强中干吕东莱谓铢铢而析之寸寸而较之无复有诗矣朱子之谓矣朱子平生误在误格物为入门而不知大学之道诚正乃其实地以故一意觧书其觧书其论人心术见焉谓司马温公只恁行将去无致知一段朱子日日经史其不满于实心实事无私无党有余力而后学文之君实无足怪矣大凡人言语文字皆心为之阳明致良知其什经不取朱子之说者多说在心性上朱子什经全说在多学而识上阳明鹘突其说诚有之然犹不失为本原之飬也犹第一义也朱子则落而下之离而去之矣道问学之功为尊德性而设正与孟子学问求放心同义朱子觧之曰非存心无以致知而存心者又不可以不致知崇礼中庸行也以属之知姑勿论所云致知非程子进学则在致知根心着已之知亦姑勿论乃其意则全重致知矣细玩尊德性而道问学曾有此口气乎存疑录谓朱子平生所得在是所失亦在是见非于陆子静亦在是得之矣其训中庸分章分句分为相属明费隐天道人道小德大德分中分和道不可离此言素位此言不愿太极通书此言阳之动此言阴之静支离为甚默而识之识言知之于心平声字朱子作去声觧音志谓记之于心不以圣贤说圣贤以已之所误说之能说之耶得人之得适人之适难言之矣自得其得自适其适天机之观不言之喻将能之也哉然又非止言语文字之间鹅湖白鹿往返议论之差而巳荆公祠记千百年大公案也学问偏枯识见昏昧之故其诋之不遗余力与初之指为禅会无异今世之儒士自谓得正心诚意之学者皆风痹不知痛痒之人也举一世安于君父之大孰而方且扬眉拱手以谈性命不知何者谓之性命乎正诸儒人膏肓之病也使在周邵闻之喜过而乐与之矣孝弟忠信常不足以应天下之变而才术辨智常不足以定天下之经亦此意也朱子遗婺人书乃谓诸君子聚头磕额理会何事乃致有此等怪论少见朱唐交恶录齐则失矣楚亦未为得也光风霁月洒落襟怀有如周兀公邵康节其人者宁有此言说举措耶情见乎辞行如其心涵飬未融克伐为崇晦庵不能无大不满于后学之意矣后人为朱陆之议聂双江以党同伐异挟胜崇私言之然当其时门弟子则已然矣岂非朱子身自作则一时门下习气而又因以贻之后乎自宋至今五百余年是朱非陆所在群如也正双江党伐挟崇之谓阳明之所称今之尊信晦翁无异于战国之尊信杨墨也抑何从而辨之乎孟子曰是非之心人皆有之请以是为朱陆之辨
○其嗟也可去
天下孰为重德义为重德义孰有之君子之身有之合仁与人谓之道有此身然后有此德义是人身为重非人身之为重德义身有之之为重非德之德非义之义自视此身之为轻是不知有此身而后有此德义身之为重孔子曰自古皆有死民无信不立身有轻焉者矣孟子曰取食之重与礼之轻者而比之奚趐食重身有重焉者矣去身言德义德义当酌之去德义言身身当酌之天下一德义而已曰酌之酌之云者言当用中而行不可见一偏执为德义不顾其有甚焉者身之为重也饥者不食嗟来之食黔敖从而谢焉终不食而死曾子曰微与微言小节细故得之矣至谓嗟可去谢可食则又不然夫人一身宇宙内事其分儒行言爱其死以有待飬其身以有为饥者之身何身独非天地之性人为贵宇宙分内事之身耶身有重焉者矣嗟来从谢区区间于我何与孟子云与礼之轻礼非有轻观会通以行之之谓礼非德非义而俗执之礼之为轻曾可得而与我天地之身一较量哉诚不啻食之为重也毫厘之差千里之谬此等处天渊悬远诚不可以其小加之大者之上也饥者之死姑就其近易晓者言之饥者独无父母妻孥吾非斯人之徒而谁与者哉一不食死则死矣亡矣不复见矣嗟不嗟谢不谢何所干系自安沟壑何心哉何心哉饥者父则不念子不慈之父饥者子则不念父不孝之子饥者为夫则不念其妻不义之心此亦宇宙分中之事谓之近浅姑就常人孺子皆有不忍之心言之常人孺子皆有不忍之心饥者独无大戕天地近戕一身饥者之操无可言矣易曰苦节贞凶其道穷也圣人无取焉此惟陈仲子井李三咽柴子羔不窦入于室尚全其生可以当之孔子谓子羔为愚饥者以愚而死不得其贞穷而凶之道也一父母天地之身生生不息草木同仁忍弃之耶其故起于讲之不明知有一事之义而不知有一身一心天地与立之全谙于其大是以徒执于其小苟有见焉会有向为身死不受之一端又会有奚趐食重之大体变而通之与时宜之轻其轻重其重嗟来食头风过耳从而谢浮云触目其谢我不感之以为恩其嗟我不藏之以为怨时适凶荒不食则死出此入彼我知身有大焉岂计其它禋祀有日偶失于防牛羊抵触可以改卜牛羊无知可以废祭乎哉仲尼之徒无道桓文之事者管仲曾西之所不为也如其仁如其仁夫子与之岂若匹夫匹妇之谅一匡天下民到于今受其赐之为大也夫子取其功略其陋是一道也造化生乎身之身父母妻孥所仰望而终身也七尺之躯可忽乎哉责人与责已不同管仲无足取者为酌量大小之说借明之疾固也予无取于饥者之操无改于谢则亦不食而死矣曾子谢也可食之言无取焉虽然人有不为笃信之羙然后可以望他日有为恢宏之大饥者则误矣志趣胸曲行一不义杀一不辜而得天下不为人物也得圣人依归之此其最高者欤后之乞墦甞粪奔趋势利日无休息生不如死母以饥者为口实
○太伯论上
太王剪商之志金仁山胡双湖辩之详矣愚窃谓太王实有是志太伯去之夫子亦不当以至德许夫太王当祖甲之时去高宗中兴未远后一百有余年殷始亡则当太王时乃啇家盛强之末衰弱之始其天命人心尚完固未动所谓剪啇亦言乎其志焉耳非爰整其旅如观兵孟津陈师牧野之为也泰伯无荆蛮之逃则国属之泰伯矣属之泰伯而泰伯以不取为心则翦啇之志蓄于太王者息之泰伯季历不得位日后无武王事纣无灭亡之理此其以天下让啇更为何如太王欲传位季历则翦啇之志季历从之矣太王启于先季历从于后父作子述事必有可成无难者君臣之义泰伯不以此身维持其间而托于采药之去我虽不杀伯仁伯仁由我而死充类至义之尽泰伯其得为有君也哉且弒君天下大恶也幸而成之公议凛于斧钺不幸不成大则身首异处破坏家门小则贬削投荒流离终世王述之子坦之欲以女与桓温述怒排坦之曰汝真痴耶乃欲以女与兵坦之是以不与桓温之祸窃以为泰伯之爱太王不如述之爱其子矣圣贤之论曰君有过三谏而不听则逃之父有过三谏而不听则号泣而随之夫子臣异道非止谓其天合人合义当如此也子之于父一体而生比之异姓君臣情分有别以光明正大之义投一气相通之亲婉顺号泣至三至再无不可以感通而挽回焉者父有诤子则身不陷于不义无君一念此其事为何如可逆料其不可反而遂逃之耶仁杰周旋于则天之朝双陆不胜之兆姑侄子母之言且能动之俾天下复为唐有太王固非昏暗之武后也仁杰能行于异姓之妇人伯不能行于至亲之父子且朱子之论伯曰德足以朝诸侯而有天下夫足以朝诸侯有天下而不能以大义回父心吾不信之矣以子事父情有可为而不为身为世子权有可为而不为以事父言则不孝以事啇言则不忠启天下无君之祸贻家门弒逆之羞皆荆蛮一逃为之也夫子旁通事物之变酌见义理之原而顾以至德称之哉
○泰伯论下
果如翦啇说则泰伯洁身而去仅得与申生之恭为类质羙未学谓之德且不可矣况可谓之至乎盖采药一去使太王果成翦啇之事则啇家天下不得于太王当得于季历是泰伯不取啇家之天下而任父与弟取之也春秋书赵盾弒其君任父与弟取之不以此身维持其间绳以春秋法泰伯罪不可逃矣仁杰周旋于女主之朝君子取焉盖君子期于成天下之事而不必于明已之志苟谓惟求无愧直遂径行可以维持左右使不至于成其逆者皆不为之泰伯不得为多贤矣朱子以遂成吴国事料太伯于商周之际足以朝诸侯有天下太王邑于岐山之下从如归市不能以有天下乎太王可有天下而泰伯洁身去之谓让天下于啇可乎且朝诸侯有天下之说尤不可晓说者谓周之顽民为啇忠臣观多方多士训殷民者详矣必三纪而后风俗移易牧野之师虽殷民有倒戈之志然犹有前途交战之人孟子曰其故家遗俗流风善政犹有存者是以难也泰伯虽盛德当不过于文王文王值罪恶贯盈之纣不能为之泰伯当祖甲世去高宗中兴未远又焉能朝诸侯有天下易易耶三分有二以服事殷说者谓九州岛所以不遽叛者皆小心翼翼延焉夫纣犹有可延之势以泰伯不从之德当祖甲盛时为天下倡率民可知方啇室太山而四维之矣朝诸侯有天下此必无之事也孟子曰继世而有天下者天之所废必若桀纣故益伊尹周公不有天下适圣贤六七作之后而天遽弃之耶以德言泰伯无取天下之理以时言泰伯无取天下之几徒见夫遂成吴国之迹谓可以朝诸侯有天下夫归泰伯之人正邠人从太王之人也其心知有君臣之义故见夫可君者翕然归之又跻我于天下一君之上恐知有仁人之人不如是也归市之太王不能即遂翦啇之心遂成吴国之泰伯能朝诸侯有天下乎且推已之物以与人谓之让指商家未败之天下为泰伯当得而不取之恩是何以异于盗贼指所未刼之家其所积为已有而姑让与积财者所用耶大禹太甲成王之天下不可谓为益伊尹周公旦所让周之天下不可谓为泰伯所让尤可知矣夫子之言当不如是朱子凭史记之语而想象推之于太王泰伯心事皆不得其实而其时其事并夫子称许之言有相悖戾不可强通者不若止以让国季历说武王终有天下故以让天下推许之无碍也
○孟子为贫而仕
人生天地间曰士曰农曰工曰啇皆男子事也其事虽一然士在行道天地间惟道最大故士居四民首士当斯世既贫而无飬矣曰农曰工曰商无非资身策也此其事之在我者一仕于人则制于人制于人则不得以自由制于人而望于人者惟禄焉且云非出处之正吁非其正者而可以谓之出乎以不正之出悬望禄之思此其心何如也君子之仕所以行其义臣子之义分无彼此而以言高行道自诿失君子出仕义矣天地间无可以生此身者为之可也舍农工啇之飬自已出区区于抱关击柝之禄由人制者焉大贤君子之所为宁若此哉孔子平日进以礼难于进也退以义易于退也乘田委吏安然受之而不辞盖亦顺其举授者而无容心焉亦且行道之端所系耳事君敬其事而后其食为贫以进宁复能后其食耶孟子平日执不见诸侯之义分庭抗礼直若璧立万仭之不可即者莫非刚且大者为之斯言一出吾恐气体亦有所不充集义所生者或不能长江大河浩浩然而来矣
○周公使管叔监殷
周公之处管蔡诸家皆以为不忍逆探其兄之恶而弃之愚窃谓不然舜之处象虽云封之有庳而天子之吏实理所以然者正以全吾亲爱之心又使之不得少肆其恶其为家国臣民之计详而密矣人必有恻隐之心恻隐之心于亲切人必有是非之心是非之心于亲真谓之真者非独详于此也日夕周旋心术之善否见事之眀谙才调之大与小莫不毕照于我而非若他人之日月一至见其一二而未见其千万也古称知子莫若父知弟子莫若师群居终日而以知友称亦以亲比不离之故木谓蔽于爱兄之心然则舜何以不蔽四端必有随感异应举天下皆然而周公独何以得此失彼大学称莫知其子之恶责溺爱者之不明也古称诤子为贤子教以义方为贤父胤子朱启明臣民称焉尧且以嚚讼弃之见有真否之别也将谓过恶未着而其志其才有可取者知人则哲维帝其艰四凶不去于尧而去于舜人心之藏不可测度虽明圣亦有未能先为之别者奚必兄弟间而后然哉立亡国之子而求所以监之此其关系若何当何如以计之者监以亲亲之兄周公虑事之详亦可想矣若夫日后之事则所谓维帝之艰圣人之不幸也而其初之必使焉者正其才志之可观兄弟之真见今观金縢之册公之爱武王何若恩斯勤斯之咏公之爱成王何若孩提之童无不知爱其兄在彼犹在此者附孰人以背懿亲管所为有出于天理人情之外者而公安得逆知之窃以为监殷之举公乇自庆以为得安国之计矣而宁意其后之至此耶周公弟也管叔兄也周公之过不亦宜乎孟子意或如此无取我子鬻子之闵斯之言哀而切所谓垂涕泣而道之也败露之后其亲爱之情尚如此阋墙御侮之亲而使之监我孰人焉独非圣人之至计也乎天理人情周公之所不能不过也若谓蔽于爱兄以至今日稽之古今反之人心不能以强通矣
○使毕战问井地
不井田而能致天下之治者无是理也何也人必衣食有所资然后为善之心以生日夕有所事然后滛侈之念不作井田者衣食之资日夕之事返朴还淳之道去盗绝讼之原举赖于此故尝以为一井田而天下之事毕矣然自三代而下垂数千载而莫之行者何井田所以为民而亦兼以足国自秦汉而下其心于为民者能几人哉间有欲为民隐之恤久远之计者又苦于考究之不详变通之无法彼见夫天下若此其大夺富民之田以畀贫者纷纷籍籍无从下手其讲学之臣多词章记诵之士议及井田懵然不知所以行之之故或见其莫已利也因不举之以为君诵者亦有之举世相安于因循之习竟无经久之计望治之思胶柱皷瑟宜乎其卒不可行也考之后之称稽古慱识者莫如端临马氏其为井田之议谓后之君子每慨叹世主不能复三代之法以利其民使豪强坐擅兼并之利其说固正矣至于斟酌古今究竟利病则莫老泉水心二公之论最为确实其出二公之外而为之议者必能备知闾里之利病详悉然后授受可以无弊然则自周而下吏于民者举不欲知其利病也耶不知民间之利病用民之脂膏以泰之何用设官分职旁午而纵横之者何为守令之迁除其岁月有限独不可举而久任之乎污吏黠胥能舞文以乱簿书田里之一一可覩丈尺可凭或不可乱还授之奸敝无穷今则然矣井田既行之后而民犹有无穷之弊耶啇君决裂井田废坏阡陌以静百姓之业而一其志果若斯言则三代之贡助彻法将不静而一乎不反其静一之故而见夫末流之弊遂举而弃之不揣其本而齐于末端临于是为失言矣我朝丘文庄有取于苏叶之论而其言曰可于国初人寡之时为之承平日久生齿日繁之后终归于隳废程子谓天地间决无人多地少之理今之縻费五谷计当数倍吾民日夕之食而犹可以取给事可知矣随时制宜而不失先王之制历举贡助以为滕文诵孟子之所云润泽不如是也丁田相配取效于数百年之后井田以渐为之而俟其成独不可举而行之乎谓张载处之有术之言惜其要妙隐而未发吁三代行之其为日若此其久也地里举目可见量度反掌而行宁能隐之耶文庄之见亦端临之见也误之者苏叶而二公之言尤自可笑周礼遂人凡治野夫间有遂遂上有径十夫有沟沟上有畛百夫有洫洫上有涂千夫有浍浍上有道万夫有川川上有路以达于畿郑康成谓此乡遂用沟洫之法也用之近郊乡遂匠人九夫为井井间广四尺深四尺谓之沟方十里为成成间广八尺深八尺谓之洫方百里为同同间广二寻深二仭谓之涂专达于川康成以此都鄙用井田之法也用之野外县都此盖以平原旷野之地行助法以山林陵麓之地行贡法然非贡助一定于此而不易也昔朱子论建国谓必依山川形势无截然可方之理孟子若夫润泽正此意也必若塞溪壑平涧谷夷丘陵破坟墓坏庐舍徙城郭易疆陇而后可为圣王之井田将塞之平之夷之坏之易之而后为之也耶为高必因丘陵为下必因川泽谓圣人也而所行之事宁若此愚痴不通耶必九百亩而后井必方百里而后同不足于九夫之地百里之人同而可耕可植者弃之乎随田之广狭而为多少之受可井则井不可井则一夫二夫当之可同则同不可同则百夫千夫当之助不必野而行赋不必国中而行此圣人之法也二氏以不通之见而议古法难乎其为古矣所见之舛若此则其谓井田成而民之死其骨巳朽驱天下之人端天下之粮穷数百年专力于此不治他事宜乎其然矣井田者井田之名也人必有田而不必于井者井田之实也观野行助法国中十一自赋圣人变通之权可想见矣为今之计不必访求故堰遗陂之已废者按今日之土田随地区画举周礼大司徒所谓不易之地家百亩小司徒上地家七人与夫大宰九职任万民者而酌用之守宰县令一以井田为事其纤悉又属之一里之长不以今日纷纷之病而沮其必行之心必委曲以力行而求为久远之计既定之后举簿书以验田土度地不足则吏胥之奸弊可稽正不必慈祥如龚黄精明如张赵而亦可以济斯世于虞周之盛区斯民于乐乐利利之中矣横渠曰世之病难行者未始不以亟夺富人之田为辞盖谓其或以召乱也然天下富人多乎贫人多乎田井而贫者得免奴佃富家之苦吾知其欣从必矣王者固有灭人之族没人之产而束手听者取其有余之田而不夺其上下之飬彼亦安得而违之窃以为井田之决可复于后世者谅夫有同然之心而不必恤其众多之口反复晓谕委曲变通必无召乱之事也然则数世之后而其子孙众多不可以死徙无出乡之法行之者若何曰物之不齐物之情也自夏后以至八百年之周其间独无若此者乎然要在必有田宅而不失所飬化裁变通之而已要之不能以一一如意而较之田不井授一遇灾旱而民之辗转沟壑白骨遍野平时则奸伪朋兴有故则群横冦盗其相去万万矣愚故以为断然必在可行而无疑也
古今论井田之难者惟强夺民田以召怨讟一语为稍近似举今日吏胥无穷之弊守宰迁徙不常之由乃不揣其本而齐其末之论若夫执沟洫井同之法而谓今日之地非古昔平原之区者以胶柱鼓瑟而论圣人不通之甚者也夫人贫富不相耀以和其心而后天下之治可定今日太平之业必世后仁之化举须于此彼夫心所同然而口之怨讟固不必恤也力而行之而民可与乐成矣然封建所以维持井田者也田欲井授亦将举封建而行之乎曰久守宰之任而一里之长长子孙于其中者复为之维持焉井田之可行也必矣制度一定则心志一习俗成其所以维持之者不难矣然则奚必封建为哉
人皆以井田为圣王之飬庠序为圣王之教飬民于先教民于后有飬而后教行焉若井田自为飬庠序自为教不相涉矣然易履卦君子象之以辩上下定民志上下辩民志定教之成也一夫百亩之田百亩外不能加毫末五亩之宅五亩外不能加毫末上下四旁长短广狭彼此如一而无不方民志之定何如程伊川传履叹后世自士庶至于公卿日志于尊荣农工商贾日志于富侈亿兆之心交骛于利天下纷然如之何其可一也吹其不乱难矣降至今日较伊川言殆有甚焉所称名人贤士口谈道义者皆不能绝去为富不仁之心小民持此为观法借此为口实用是风俗日流莫知纪极法不能止大抵皆厚田宅豊衣食羙妻妾一念使之有此一念又皆田宅无分界人人得以自买自卖致焉井田行则民贫富不相耀而心和矣生长所习见而志定矣汉人以富人观欲天下为悲止此田宅更何欲可观汉人以彼民情见羙则悦为叹止此田宅更何羙可悦富者欲过贫者欲企虽有其心而盖无其由也无其由而过企之心灭矣井田未甞教民而域民于教教道之妙有若此甞谓井田立而先王之教斯过半矣天下之治井田为之学校不过辅翼之先王之教井田教于始学校不过成教于终一井田而天下之事毕矣后世纷纷然交骛于利彼身当教化之责者亦惟利是驰制度非不详教戒非不切也以言相禁实则别以意相传夫曰教之夫曰教之云者是亦空言而已天下如之何其能治耶井田尽天下之事与其竭力为庠序为教约百端鼓舞民志不定迄无成功不若竭力为一井田以复唐虞三代之治不可以王莽王田增纷扰借口也
○孟子道性善
孔子论性曰性相近习相远虽未一一剖析而天命气质实兼于中程子所谓二之则不是相近一言尽之矣论性不论气无以见其生禀之异论气不论性无以见夫义理之同言性不可不析而为二无气则此理无处安顿曰理曰气无离合无后先性即在气质中非二物也言性又不可不合而为一合之而未甞不分浑然之中灿然者着焉圣人之言妙矣孟子论性区区然执一性善之说夫人之所以信服于人服其心也服其心者彼亦有所验之于心证之天下也程张生于战国一言而告子服矣告子不为孟子服者实孟子言之执于一辩之不能详使之非告子诸人故屡变以求胜也说者谓孟子时当战国人欲横流不得不执性善之说矫焉春秋时俗较去战国不远孔子称性相近継之曰惟上智与下愚不移周流不舍孔子救世之心亦均切矣将不欲矫正之耶不正言以屈其心欲反言而矫其失不可得而矫矣告子所谓仁内义外乃不知仁义二字字义所谓非知仁义二字义固欲反之孟子不曰心之德爱之理谓之仁心之制事之宜谓之义区区执敬酌汤水之说辩之不详亦徒多言而无益也
孟子有命也有性焉君子不谓命之说于气质之性既知之矣荅告子诸人独不一言及之盖孟子意欲伸此抑彼如说夜气欲人知涵飬此性说四端说扩充欲人知体认此性充广此性谆谆然不一而止无非为性善谋也孟子之功大矣然理气不相离而离言之知为性善谋不能使人信吾性善之说是则孟子之过也
○乡愿乱德
从古未有言及养气者而孟子言之古有诡随上容之说即乡愿意也亦无有若孟子之论剀切痛快者盖乡愿馁其浩然之气以从俗浩然之气孟子身有之见乡愿若为身害故言之详恶之痛今天下惟乡愿之教入人最深凡处已待人事上治下一以乡愿道行之世俗群然称僻性称所行大过者多是中行之士谓如此然后得中道善处世则必乡愿之为而已所称贤士大夫不免正道乡愿调停行之乡愿去大奸恶不甚远今人不为大恶必为乡愿事在一时毒流后世乡愿之害如此说者谓孟子扩前圣所未发指飬气言也孟子之功不在禹下当以恶乡愿为第一
海忠介公全集卷之一

[book_title]卷之二
奏疏
治安疏
乞终养疏
自陈不职疏
改折禄米仓粮疏
开吴淞江疏
开白茆河疏
处补练兵银疏
革募兵疏
被论自陈不职疏
告养病疏
乞治党邪言官疏
平黎疏
上兵部图说
治黎策
○治安疏
户部云南清吏司主事臣海瑞谨奏为直言天下第一事以正君道明臣职求万世治安事君者天下臣民万物之主也惟其为天下臣民万物之主责任至重凡民生利瘼一有所不闻将一有所不得知而行其任为不称是故养君之道宜无不备而以其责寄臣工使尽言焉臣工尽言而君道斯称矣昔之务为容悦谀顺曲从致使实祸蔽塞主不上闻焉无足言矣过为计者则又曰君子危明主忧治世夫世则治矣以不治忧之主则明矣以不明危之母乃使之反求眩瞀失趋舍矣乎非通论也臣受国恩厚矣请执有犯无隐之义羙曰羙不一毫虗羙过曰过不一毫讳过不为悦不过计披肝胆为陛下言之汉贾谊陈政事于文帝曰进言者皆曰天下已安已治矣臣独以为未也曰安且治者非愚则谀夫文帝汉贤君也贾谊非苛责备也文帝性仁类柔慈恕恭俭虽有近民之羙优游退逊尚多怠废之政不究其弊所不免槩以安且治当之愚也不究其才所不能槩以致安治颂之谀也陛下自视于汉文帝何如陛下天质英断睿识绝人可为尧舜可为禹汤文武下之如汉宣帝之励精光武之大度唐太宗之英武无敌宪宗之志平僣乱宋仁宗之仁恕举一节可取者陛下优为之即位初年剆除积弊焕然与天下更始举其略如箴敬一以养心定冠履以辩分除圣贤土木之像夺宦官内外之权元世祖毁不与祀祀孔子推及所生天下忻忻然以大有作为仰之识者谓辅相得人太平指日可期也非虗语也高汉文帝远甚然文帝能充其仁顺之性节用爱人吕祖谦称其不尽人之财力情是也一时天下虽未可尽以治安予之而贯朽粟陈民少康阜三代下称贤君焉陛下则锐情未久忘念牵之而去矣反刚明而错用之谓遥兴可得而一意玄修富有四海不曰民之脂膏在是也而侈兴土木二十余年不视朝纲纪弛矣数行推广事例名爵滥矣二王不相见人以为薄于父子以猜疑诽谤戮辱臣下人以为薄于君臣乐西苑而不返宫人以为薄于夫妇天下吏贪将弱民不聊生水旱靡时盗贼滋炽自陛下登极初年亦有之而未甚也今赋役增常万方则效陛下破产礼佛日甚室如悬磬十余年来极矣天下因即陛下改元之号而亿之曰嘉靖者言家家皆凈而无财用也迩者严嵩罢黜世蕃极刑差快人意一时称清时焉然严嵩罢相之后犹之严嵩未相之先而巳非大清明世界也不及汉文帝远甚天下之人不直陛下久矣内外臣工之所知也知之不可谓愚诗云衮职有阙惟仲山甫补之今日所赖以弼棐匡救格非而归之正诸臣责也夫以圣人而绝无过举哉古昔设官亮采惠畴足矣不必责之以谏保氏掌谏王恶不必设也木绳金砺圣贤不必言之也乃醮修相率进香天桃天药相率表贺兴宫室工部极力经营取香觅宝户部差求四出陛下误举诸臣误顺无一人为陛下一正言焉都俞吁咈之风陈善闭邪之义邈无闻矣谀之甚也然愧心馁气退有后言以从陛下昧没本心以歌颂陛下欺君之罪何如夫天下者陛下之家也人未有不顾其家者内外臣工其官守其言责皆所以奠陛下之家而盘石之也一意玄修是陛下心之惑也过于苛断是陛下情之偏也而谓陛下不顾其家人情乎诸臣顾身念重得一官多以欺败赃败不事事败有不足以当陛下之心者其不然者君心臣心偶不相值也遂谓陛下为贱薄臣工诸臣正心之学微所言或不免巳私或失详审诚如胡寅挠乱政事之说有不足以当陛下之心者其不然者君意臣言偶不相值也遂谓陛下为是巳拒谏执陛下一二事不当之形迹亿陛下千百事之尽然陷陛下误终不复诸臣欺君之罪大矣记曰上人疑则百姓惑下难知则君长劳今日之谓也为身家心与惧心合臣职不明臣一二事形迹说既为诸臣觧之矣求长生心与惑心合有辞于臣君道不正臣请再为陛下开之陛下之误多矣大端在修醮修醮所以求长生也自古圣贤止说修身立命止说顺受其正盖天地赋予于人而为性命者此尽之矣尧舜禹汤文武之君圣之盛也未能久世不终下之亦未见方外士汉唐宋存至今日使陛下得以访其术者陶仲文陛下以师呼之仲文则既死矣仲文不能长生而陛下独何求之至谓天赐仙桃药丸恠妄尤甚昔伏羲氏王天下龙马出河因则其文以画八卦禹治水时伸龟负文而列于背因而第之以成九畴河图洛书实有此瑞物泄此万古不传之秘天不爱道而显之圣人藉圣人以开示天下犹之日月星辰之布列而历数成焉非虗妄事也宋真宗获天书于干佑山孙奭进曰天何言哉岂有书也桃言采而得药人工捣合以成者也无因而至桃药有足行耶天赐之者有手执而付之耶陛下玄修多年矣一无所得至今日左右奸人逆陛下悬思妄念区区桃药中之长生理之所无而玄修之无益可知矣陛下又将谓悬刑赏以督率臣下分理有人天下无不可治而玄修无害矣乎夫人幼而学无致君泽民异事之学壮而行亦无致君泽民殊用之心太甲曰有言逆于汝心必求诸道有言逊于汝志必求诸非道言顺者之未必为道也即近事观严嵩有一不顺陛下者乎昔为贪窃今为逆本梁材守官守道陛下以为逆者也历任有声官户部者至今首称之虽近日严嵩抄没百官有惕心焉无用于积贿求迁稍自洗涤然严嵩罢相之后犹严嵩未相之先而已诸臣为严嵩之顺不为梁材之执今甚者贪求未甚者挨日见称于人者亦廊庙山林交战热中鹘突依违苟举故事洁巳格物任天下重使社稷灵长终必赖之者未见其人焉得非有所牵掣其心未能纯然精白使然乎陛下欲诸臣惟予行而莫逆也而责之效忠付之以翼为明听也又欲其顺吾玄修土木之误是股肱耳目不为腹心卫也而自为视听持行之用有臣如仪衍焉可以成得志与民由之之业矣无是理也陛下诚知玄修无益臣之改行民之效尤天下之不安不治由之飜然悔悟日视正朝与宰辅九卿侍从言官讲求天下利害洗数十年道君之误置其身于尧舜禹汤文武之上使其臣亦得洗数十年阿君之耻置身与皋夔伊傅相后先明良喜起都俞吁咈内之宦官宫妾外之光禄寺厨役锦衣卫恩荫诸衙门带俸举凡无事而官亦多矣上之内仓内库下之户工部光禄寺诸厂藏段绢粮料珠宝器用木材诸物多而积于无用用之非所宜用亦多矣诸臣必有为陛下言者诸臣言之陛下行之此则在陛下一节省间而已京师之一金田野之百金也一节省而国有余用民有盖藏不知其几也而陛下何不为之官有軄掌先年軄守之正軄守之全而未之行今日軄守之废軄守之苟且因循不认真不尽法而自以为是敦本行以端士习止上纳以清仕途久任吏将以责成功练选军士以免召募驱缁黄游食使归四民责府州县兼举富教使成礼俗复屯塩本色以裕边储均田赋丁差以苏困敝举天下官之侵渔将之怯懦吏之为奸刑之无少姑息焉必世之仁慱厚高明悠远之业诸臣必有为陛下言者诸臣言之陛下行之此则在陛下一振作间而巳一振作而百废具举百弊刬绝唐虞三代之治粲然复兴矣而陛下何不为之节省之振作之又非有所劳于陛下也九卿总其纲百軄分其绪抚按科道紏率肃清于其间陛下持大纲稽治要而责成焉劳于求贤逸于任用如天运于上而四时六气各得其序恭巳无为之道也天地万物为一体固有之性也民物熙浃熏为太和而陛下性分中有真乐矣可以赞天地之化育则可以与天地参道与天通命由我立而陛下性分中有真寿矣此理之所有可旋至而立有效者也若夫服食不终之药遥兴轻举理之所无者也理所无而切切然散爵禄竦精神玄修求之悬思凿想系风捕影终其身如斯而巳矣求之其可得乎君道不正臣軄不明此天下第一事也于此不言更复何言大臣持禄而外为谀小臣畏罪而面为顺陛下诚有不得知而改之行之者臣每恨焉是以昧死竭卷卷为陛下一言之一反情易向之间而天下之治与不治民物之安与不安系焉决焉伏惟陛下留神宗社幸甚天下幸甚臣不胜战憟恐惧之至为此具本亲赍谨具奏闻
○乞终养疏
尚宝司司丞臣海瑞谨奏为恳乞天恩容令终养事臣原广东海南卫籍番禺县人臣甫四岁父瀚不幸蚤世时母谢氏年二十八誓自砺守勉针指纺绩资之育臣教臣至有今日原父止生臣一人别无以次兄弟母念父嗣如线爱臣尤笃臣由嘉靖二十八年举人三十二年闰三月内授南平县儒学教谕三十七年五月内升淳安县知县四十一年十二月内调兴国县知县三任十一年母皆随禄就养母之待臣虽年当强仕日夕相依不殊襁褓后因寒嗽成衰自忧不堪北地寒苦是以四十三年十月内臣当朝觐升户部主事臣母涕泣别臣回乡调疾四十四年十月内臣以建言值先帝震怒臣母风闻臣罪必诛痛臣念臣前病转剧后法司拟臣罪取决招请先帝留中不下旋于四十五年十二月十五日遗诏复职此出臣望外诸臣前无所得而得之恩出臣母望外以为必死而今日复得生之想也先帝厚恩出臣望外伏读盖愆成羙端仗后贤之诏则今日亮采献纳输躯图报于陛下以为先帝报犹恐万分之一未有济也陛下新服厥政之初正励精求助之日遂欲求去可言之乎忍言之乎但臣所值有甚不得巳者臣母今年七十八矣臣年五十有四以计之正李密尽臣节之日长报刘之日短之谓长者可以补酬短者不容于多得况臣家琼山县去京师九千四百九十里旁无兄弟以调母疾下无男嗣以纾母怀止是一母一子而母思子悬心天涯之北子思母悬心天涯之南忧思衰病百端攻心老人风前烛也气血几何可堪此苦我祖宗以孝治天下大明令凡官员父母年七十果无以次人丁自愿离职就养者听伏望皇上怜臣母子孤苦之情察臣今日不得不归之故勑下该部照例放臣回籍奉侍老母俟母养获终臣照旧赴部供职则臣母子未死之年皆陛下所赐也臣感恩益深图报益切致身捐命所甘心矣臣心恳切干冐天威无任惶恐战栗之至为此具本亲赍谨具奏闻伏候勑旨
○改折禄米仓粮疏
钦差总理粮储提督军务兼廵抚应天等处地方都察院右佥都御史臣海瑞谨题为恳乞皇恩赐改折以苏节被灾伤地方事臣奉命廵抚江南各州县被灾所在甚多分数应题请者臣照例题请巳蒙皇上覃敷洪恩赐之改折赐之蠲免小民欢忻鼓舞感恩无穷极矣臣复何言但今年水灾实是异常往年霪雨为害霜降后水渐消涸今大不然江南地气湿热冬至后不能播麦种播之不生今讵冬至九日耳常年播麦之地尚十有五六渰深水中来夏麦秋预绝望于今日矣且灾止一方犹有转输可望今则北之淮杨徐邳南而浙东西西而应天太平广德等府州莫非水灾之地旁郡无可转输本地无可借贷查得嘉靖四十年水灾先皇帝准将五府六部等衙门米悉与改折止论水灾则嘉靖四十年稍甚若论近冬至水不消涸来年二麦缺收则比嘉靖四十年之灾又过之今除内府白熟米系上用所需臣不敢言矣其禄米仓诸臣随朝米并吏役监生乐舞生天文生医生儒士月米伏乞皇上轸念江南今岁之穷比照嘉靖四十年例勑下该部复议尽与改折其折银即部运官同白熟米齐觧留米以济江南之饥折银以济诸员役之用况禄米仓每岁约该米五万九千石上下大约每岁支放五万四千余五千嘉靖四十四年总督仓场侍郎张守直题奉钦依照漕粮一尖一平收两平放又加耗米二升为七升除去三升脚米尚有四升禄米随收随放与漕粮久贮有消耗不同以羡余之积合支销之存计今五年矣约可再足一年支放皇上虽与尽折一年旧米将尽新米又登又非缺然无米可兼支也事无窒碍可行民切饥苦当恤绿系恳乞皇恩赐改折以苏节被灾伤地方事理未敢擅便为此具本专差承差赍捧谨题请旨
○自陈不职疏
南京通政使司右通政臣海瑞谨奏为自陈不职乞赐罢斥以严考察事臣年伍拾陆岁广东海南卫籍番禺县人由嘉靖二十八年举人历任福建南平县儒学教谕浙江淳安县知县江西兴国县知县户部主事兵部主事尚宝司司丞大理寺右寺丞左寺丞隆庆元年十一月内复蒙圣恩超任今职近该南京吏部札付准吏部咨该本部题奉钦依考察在京五品以下官员臣忝官四品例当自陈念惟皇上先释臣为再生之恩后用臣又不次之擢是矢心图报群臣中当莫有如臣者矣而臣禀质庸愚才猷浅薄感德之情无穷报德之才不称言思供职有负初心夫我祖宗惟留都以右通政员掌司事辩验公文词状而发送之无出纳惟允重寄也此不称事他复何称是抡幽而黜群臣中亦莫如有臣者矣伏望宸聪俯察将臣罢归海滨别栋英才以充斯任进贤退否大舒干断庶几乎政事无微不举而圣治益隆矣臣无任悚惧待罪之至绿系自陈不职乞赐罢斥以严考察事理为此具本专差辨事官江大斌赍捧谨具奏闻伏惟勑旨
○开吴淞江疏
题为修复水利以济迫切饥民事禹贡称三江既入震泽底定三吴水利当浚之使入于海从古而然也娄江东江系是入海小道惟吴淞江尽泄太湖之水由黄浦入海事起近年以来水利臣旷职不修抚按亦不留心惟此督责日至潮泥日有积累日月継嗣运道填淤虽曰水势就下而无下可为就矣时遭久潦震荡太湖因之奔涌四溢势所必至为害之大渰浥禾亩如嘉靖四十年今隆庆三年是也而小为渰没漂浥之患亦时有之是吴淞江一水国计所需民生攸赖修之举之不可一日缓也臣于旧岁十二月廵历上海县亲行相视旋委上海县知县张嵿率领沿江住居父老按行故道量得淤塞当浚地长该一万四千三百三十七丈二尺原江面阔三十丈今议开十五丈计该用工银七万六千一百二两二钱九分今以水荒缺秋收兼之二麦未布时方春正月之初米每石价银巳捌钱伍分矣饥民动以千百告求赈济臣巳计将节年导河夫银臣本衙门赃罚银两各仓储米谷并漂阳县乡官太仆寺少卿史际义出赈济谷二万石率此告济饥民按工给与银米于今正月初三日按江故道兴工挑浚委松江府同知黄成乐督率上海县知县张嵿嘉定县知县邵一本分理兴工之中兼行赈济千万饥民稍安戢矣但工程浩大银两不敷饥馑频仍变故叵测官储民积计至二月间尽矣江南四面皆荒湖广江西有收成府县又执行闭籴无从取米伏望皇上轸念民饥当恤吴淞江水道国计所关勑下该部酌议量留苏松常三府漕粮二十万石准照前旨银数改折凡应天等十一府州县库贮不拘各院道诸臣项下无碍赃罚银两听臣调用浙江杭嘉湖三府与苏松常三府共此太湖之水吴淞江开则六府均蒙其利塞则六府同受其害其库藏银亦如应天等府一例取用彼处饥民亦听上工就食吴淞借饥民之力而故道可通民借银米之需而荒歉有济一举两利地方不胜幸甚
○开白茆河疏
题为再浚常熟县入海河道兼行赈济饥民事臣于正月初三日开挑吴淞江巳经题请外臣于二十七日廵历常熟县地方父老乡官举监生员人等纷纷告称本县白茆河道虽经隆庆二年开挑止是一线之路是以隆庆三年水患不能流泄三吴靠北一带县分均受其害常熟去吴淞江尚有四日之程饥民之能赴工于吴淞者十之一二而巳若是兴工之中兼行赈济一举两利当开白茆臣旋于二十八日亲行相视丈验阔者不过四丈水深不过四尺狭者不及二丈深不及三尺果然浅狭考之三吴水利禹贡称三江既入震泽底定今三吴入海之道南止吴淞江北止白茆河刘家河居其中三处而巳刘家河原通达无滞若止开吴淞而不开挑白茆诚为缺事难免水患臣又酌计臣先所题请吴淞江工银尚有余剩可充他用吴淞江河因饥民云集计在二月二十日前后告成决矣青黄不接饥民尚苦无处趁食官发银米赈济势之所必然也臣思与其空行济饥而无益于后不若仍照吴淞江事例兴工之中兼行赈济既有利于目前之饥民河道开通且有望今秋之成熟臣已责令署县事常州府通判姜国华丈量约长该五千七丈七尺因旧河道广狭浅深不一通融牵搭计该用人夫一百六十四万九千五百三十六工计该用工银四万一千二百三十八两四钱一照吴淞江例不取之民不损之官止以仓库之积给之尚可成此一河道也饥民告济不散不止臣已行令县丞夏佐典史锺应亨各分工专督通判姜国华总行稽察于二月初九日兴工矣伏望皇上轸念饥民当赈水利当兴勑下该部复议俯赐俞允地方不胜幸甚
○处补练兵银疏
题为河工告成乞赐处补钱粮兼图后效事臣于旧岁十二月廵历上海县勘得吴松江淤为平地约有八十余里三吴水利此为第一各县民告饥甚急臣思昔人兴工救荒旋于今正月初三日破土起工实自初八日以后人工方集二月二十日后渐收工二十九日告成臣亲行相视量得开深该一丈六尺面阔十五丈下阔七丈五尺前估计题请该工食银七万六千一百二两止用过银六万八千三百九十七两东西二埧未开并近埧一里内再议开深三尺以受埧外浑泥并管工犒赏开埧造桥等项共再用一千余金可完事工成之速工费艮不尽用其估计之数人夫以饥趋事连月不雨有天幸也又勘得内出之水系清流外入之潮涌带泥土若内水急流则足以冲荡潮泥免于淤塞父老皆称太湖水道节有拦壅计有嘉定县夏家口吴江县长桥长洲县宝带桥吴县胥□□处行委同知黄成乐吴宗吉踏勘凡可通流入吴淞江去处逐为疏浚毕后方行开埧又臣于正月二十七日廵历常熟县勘得白茆一河果是浅狭亦于二月初九日兴工估计该工银四万一千二百三十八两该县于三月初报完工六分计至二十以后亦可渐次收工完工不过月尽矣其吴淞江工候旨未下臣权宜借发松江府苏州府练兵银各一万两镇江府银二万两白茆河借发常州府练兵银一万两苏州府银四千两先因各方水灾臣令徧修圩岸塘浦支河堰埧赈济原查导河赃罚银两听各该府县充用是以觧至吴淞江白茆者其数不多今松江府银一万两补足余四万四千两未补伏望皇上将臣二次题请俯赐俞允借发未补银两容接任抚臣如数调取补足白茆河未完工并夏家口长桥宝带等处及四府圩岸塘浦支河等项廵塩御史吴从宪见在廵率约至三月尽可成功矣夫事贵善始尤当善终若使先年时加修浚吴淞白茆岂至淤塞自臣到任之后查得水利官皆分管别事别差委问之水利茫然无知水利之事与巳若不关涉上司不以为旷官本官不以为失职水利不兴其所由来久矣伏望皇上勑下该部凡河道圩岸塘浦等处着令时加修理抚按以此殿最府县部院以此殿最抚按庶乎旱涝有备年谷豊登民获秋收之利而国计亦有攸赖矣
○革募兵疏
题为复兵制以省冗费安地方事自古圣贤论兵止是言教之坐作进退之方教之亲上死长之义自此之外无他道也以故寓兵于农田猎讲武我祖宗初设旗军继后复设民壮即古遗意为之不知起自何时流弊至今专行召募夫本地兵今人呼为主兵自他召募呼客兵亦既明知其有主客之别矣谓之主人未有不顾其家者宾客忽然来忽然去视今所主之家固传舍也其长其上其将领部率传舍中主人也一朝一夕可以使之亲久于平时可以使之死之于有事乎出力以养军出力以养民壮加之饷兵今告病矣赋敛于民日增日重害在百姓之身未足言也二三十年以来闽广浙直之变大抵生自募兵召之则为兵散兵则为贼再有召募又不过即此前日之贼应之往往来来外援内间当事诸臣亦非尽暗其莫可测度之心不之知也为是小民偷逸成习一佥为兵载涂怨讟驱之守战事有难为之者转之召募苟应目前不讲之祖宗之初不设为今日之法则诚误矣处中秉钧轴者亦不以其所为之为误此一误也关系地方非小误也臣奉命廵抚江南披阅册籍募兵于千于万不可谓无御侮人矣然不求之本家之主而资之他方之客二心之人入我堂室有兵之忧过于无兵臣巳行各行省发厚给路费回籍一应关要原把守地方佥军旗民壮顶补家自为守人自为战责之彼地居民保甲保长夫平时无养兵之用则一时所费犒赏行粮无多事也仓谷可给纸赎银可支其先年苏松常镇军饷及应天等府恊济银每年计该银一十八万九千四百二十八两四钱四分九厘七毫四丝六微三纤一沙并徽州府恊济近给本地方用充兵费计每年一万一千六百一十八两四钱六分八厘民以为厉有损于民而无丝毫补益者合无候命下之日自隆庆三年起一并停免永不征派剪绝祸乱之萌一纾饷兵之困此民之幸一方之利亦国家之利也然臣所言者系是江南事势通之天下事当改行令亦如是臣籍琼山县亲见两广兵事年四十入官历福建浙江江西南直隶等处正当冦乱时节闻之识者听之道路未有不称募兵贻害地方亦未有不称养兵之费有损无益者人心同然祖制当复伏望皇上勑下该部凡臣所言及其它地方事体类臣所言一并复议速与施行若谓俟我兵练成然后渐去召募二十年前曾有此议迄今未见练成一兵未见去一应募一言截断而事定矣事定而祖宗之制千载一日矣支吾之说臣不敢为皇上道亦不愿该部复作此等议论也
○被论自陈不职疏
奏为自陈不职恳乞天恩亟赐罪斥别选贤能以当重任事臣于今三月初二日见邸报该吏科给事中戴凤翔论臣沽名乱政大乖宪体臣即所计闻逐一思省无一字是臣本心无一事是臣所行事迹言官诬妄臣请为皇上陈之苏松常镇四府路当冲要府县官日以迎送过客为事小民冤抑虽有欲为分理之心而日无暇时往往弃置不理事涉乡官举监又惮势豪寝阁不行臣闻之久矣臣到任之后所准状果是比前任抚臣为多通民隐抑强横也江南民风刁伪每放告日状动以三四千计臣所准行二十分中之一而巳循旧规月以初二十六二日放告非无日期也惟人命强盗贪官不拘日抱牌诉然三五日约止准一二状尽批府县情重觧审非臣自问自十一月以后则告人减前所准极少惟廵历所至县分准多如前谓越诉不笞有之诬告未尝不加重刑驳允招卷历可查考种肥田不如告瘦状苏松常镇有此民谣久矣府县官召呈往往两可调停诬告拟罪辄曰姑念贫民愚民改轻拟诘之各官则曰一向如此江南民刁好胜非此不能觧争而息臣披先年招卷果若所言谓非法也曾援肥田瘦状之说刋告示以禁之臣援先日民谣以禁府县凤翔乃涅谓民为臣兴谣臣列为告示乃自彰其过使凤翔今日得为借口耶五年田土祖宗之制谓实有断卖文契也苏松四府乡官贤者固多其人厉民致富者诚不为少为富不仁为仁不富自然之理也果有实卖文契耶臣于他府县告系白夺之状间行一二惟华亭县告乡官状所准颇多盖华亭乡官田宅之多奴仆之众小民詈怨而恨两京十二省无有也臣于十二月内廵历松江告乡官夺产者几万人向府县官问故群举而告曰夫民今而后得反之也向诸生员问故则又群声而曰民今而后得反久也乡官之贒者亦对臣言曰二十年以来府县官偏听乡官举监嘱事民产渐消乡官渐富再后状不准理民亦畏不告诉日积月累致有今日事可恨叹先年士风不如是也为富不仁人心同愤乃凤翔系嘉兴府人嘉湖与苏松接壤婚姻交际如一府一县之人然乡官富横则既知之素矣凤翔果有为民为国之心不私亲故举而闻之皇上无不可也今本内隐下乡官不说止说壮民隐下实卖契书不说止说五年巧为言说为乡官立一赤帜不为小民伸理多年莫诉冤抑可以为言官哉乡官自行清退田宅松江府申报数册到臣见在天理人心不容冺灭凤翔独无是心耶凤翔不考其初据今日论谓民为虎乡官为肉不知乡官二十余年为虎小民二十余年为肉今日乡官之肉乃小民原有之肉先夺之今还之原非乡官之肉况先夺其十百今偿其一所偿无几情见乎词臣窃恐凤翔居乡亦是此等乡官也祖宗设有军士民壮今日别行召募成法之坏久矣臣于到任之后与各该管兵官计议计其不可骤散亦计其系是汛毕时分除去土兵福浙兵数不多聚论则多而散守十余处地方分数则少散之不难水行者送至定海关陆行者送至杭州方给路费娶妻置产者原议不散谓其与土著无异也选练军舍以充把守又革去供过客吹手护送并拘觧犯人脆弱不堪敌冦民壮以存兵补之原议如此案卷具在赖各官计议停妥是以散兵虽多了无言说闻报之日排入都院赖汤兵备权宜救觧不知凤翔何闻何据也原练兵银十一府州岁共二十万两奉旨留五万两每十两内计免其三征其一十一府州俱如此派奉旨如是非各府置不理也十一府州一体而行何谓偏累止照旨共派五万两何谓兵粮仍派仍有加派征之民输之官臣必行文府县必有册卷臣能隐之耶凤翔捏无作有不知何故连结倭冦攻陷城池誓血为盟刼库斩关行旅不通烟火断绝事干地方非小小也臣欲自为遮盖廵按御史张问明廵塩御史吴从宪廵江御史李绍先时常廵历苏松四府与有责焉纵重任在臣其彼不言为罪不小肯为臣遮盖耶凤翔欲陷臣而捏为危言以欺皇上凤翔之罪大矣苏松四府水荒为甚是以臣议开吴淞江白茆杨家滨等河各州县偏修圩岸塘浦支河兴工赈济江北之荒比苏松尤甚刼掠之多其经奏闻屡矣谓亦募兵所致耶建德县原无驿逓非正路也二十年来行者惮江西驿传道九江兵备道二衙门挂号裁革其路始通臣闻之久矣臣初到任即行池州府查议并移文江西九江道申复相同彼不爱彼江西之民而反欲臣行之耶诈称勑访民事乳臭童子此可欺之当路之官非妇人童子也府县官禀说今年水灾富家欲照往例取租佃户称无收拖赖臣令之酌量灾数二家均认哿矣富人哀此茕独又当再酌口说如此未有禁示先年粮长往往于收粮时先除还自巳平日私债后筭官数富豪亦乘出米之时伺逼偿债公私并举钱粮难完臣因府县官之言有告示禁革谓待完粮后方私下取偿非禁不许还债也臣官南通政日妾死于七月十五夜系自缢妻病死于二十四夜妾死于十一日之先妻死于十一日之后无妻先妾后妾殴妻一日致死之事锦绣参谒臣二为部属见堂官皆然未闻人谓堂官为僣居尊之分也臣未尝差人越境拏人讨船之辱臣所未谕皂隶说事少者五十金多者百金出金何人祸且立至何人被害狎慢士夫何官爵何名姓其它事端臣不敢一一烦琐以渎天听凤翔论臣捏有指实谓臣自德州而下用夫一百名则驿逓有循环簿谓臣柴烛取足本乡有司则番南二县有用度数欺天玩圣臣查所准状并问之府县绝无此语招案皆在升任同知李世藩被皂隶索二十金李世藩见任南户部员外王司业被皂隶索三十金放免王锡爵见转北司业抬轿直入二司中道致害夫皂拏责三十臣当时所遇二司今熊汝达张尚大周舜岳罗元祯见官广西云南广田人口可问者臣不能箝其口使不言文卷在官者臣不能灭其迹使无征验臣所以谓无一字是臣本心无一事是臣所行事迹臣诚查省之久非敢上欺圣明强为辩说也皇上勑下该部逐一查勘可以知凤翔之妄矣然凤翔论臣每言其小愚臣负国其罪实大夫总理提督皇上畀臣重权行无不可而足以有为矣贤能当之二三月而治化改观无难事也苏松常镇赋役不均是第一事臣任九个月矣而赋役未见均平次是军务而军兵未闻强壮禁诬告而刁讼未息禁浮靡而侈僣如初谓扶弱被侵夺而贫者自贫谓抑强肆侵夺而富者自富有臣如此负国之罪可胜言哉可胜言哉凤翔论臣诬捏其小遗忘其大是非不明则政事惑乱近日科道诸臣奉公建言者固有其人其不公者往往逞巳邪思点污善类不为鹰鹯以报国过为蝇口以行私营营止樊人增惧惮阁部臣明知其非亦两可议覆而曰畏其口之継也窝蜂难犯不得不然臣窃谓畏其口之公则可畏其口之不公则不可是非淆乱则国家之理乱由之三四年来公私并行议论腾沸贤否莫辩人无定趋有识者曰诗人之訿訿潝潝也臣愿质虗实以明国是两可败正死不愿闻伏望皇上亟夺臣官别选英贤以代其任而又大舒干断别白是非微臣负国凤翔欺君两不宽贷诗云君子如怒乱庶遄沮宗社幸甚臣不胜幸甚
○告养病疏
奏为衰病不能供职恳恩曲赐归田以延残喘事科臣戴凤翔论臣沽名乱政大乖宪体臣近见邸报皇上不加罪责着臣以原官总督粮储圣恩广大无可报矣臣复何言臣尝谓今诸臣全犯一因循苟且之病皇上虽有锐然望治之心群臣绝无毅然当事之念互为掣肘互为排奖而又动自诿曰时势则然哲人通变人无奋志治功不兴国俗民风日就颓敝臣二经论劾众口呶呶臣尚执巳为是臣实见得是也孔子谓施于有政是亦为政总督廵抚推行之大小不同而施于有政事功则一臣尚欲以身为障回既倒之狂澜以身为标开复古之门路苏轼有言曰破庸人之论开功名之门而后天下可为臣曰夕念之职任所到执臣而行补报吾皇或可万分一二也但任事在君臣孚契犹在年力精强臣气体原弱从来疾病相仍古人称五十始衰臣今年五十七去六十仅三年耳天道一周人身亦一变新春增年又觉衰惫目今痰气交作血气益虗每一动发昏迷半日勉强视事不知臣者谓臣未衰臣之自视外强中惫衰弱为甚况臣母今年八十一一向随任视事之余得以左右侍养而老人乐所自生日念乡井臣报君事母交战胷中论臣衰年义当奉母伏望皇上察臣苦情臣前自陈俯伏俟罪万一皇上宽恩不加罪谴赐臣回籍永终田里臣广东琼山县人琼山万里京师微臣忠悃无日可达臣再有一言焉臣叨任廵抚凡所施为竭尽心力一皆采访民言考求成法民利与兴民害与除不可易也伏愿皇上仍勑新任抚臣勿以臣受谤而轻改臣事忠信之事蛮貊可行勿谓乡官过客口大难犯不可不厚小民口小口碑不得上闻而不恤小民仍勑阁部大小臣工不得如前虗应故事不得如前挨日待迁必求仰副皇上求治之心母负平生学古之志不求合俗事必认真九分之真一分放过不谓之真况半真半假者乎阁部臣之志定而言官之是非公矣阁部臣如不以臣言为然自以狥人为是是庸臣也是不以尧舜之道事皇上者也宰相奉行台谏风旨多议论少成功遂阶宋室不竞之祸我皇上何赖焉胡铨之告孝宗曰诗云勿听妇人之言今举朝之士皆妇人也皇上勿听之可也宗社幸甚愚臣幸甚
○乞治党邪言官疏
大理寺右寺丞臣海瑞谨奏为恳乞圣明赐干断重治党邪言官以定国是以正人心以扶宗社事古昔圣王谓天子君临天下一巳闻见不能及远以其责寄之台谏之臣故台谏之臣为天子耳目夫人一身必目而后能视必耳而后能听官名耳目重任也切任也台谏膺此重任切任是以苟有论列必随天下公议公议所是台谏亦是之非天下之公是不敢是也公议所非台谏亦非之非天下之公非不敢非也广东道试监察御史斋康正皇上耳目所寄也其论辅臣徐阶备载贪秽实迹中外传闻人人骇异夫徐阶辅弼先帝十五年无能改于先帝神仙土木之误律之大臣以道事君之义阶诚歉然矣然阶与恶嵩同相十一年嵩以其贪阶以其廉嵩以其邪阶以其正恶嵩父子迄不加害罢黜恶嵩以来阶为首相天下骎骎然有向治之渐谓非徐阶翼赞之力不可也今以老臣复相陛下陛下信而任之其才与德谅亦昭然莫迯于圣鉴下矣孟子第人臣品类谓有事是君则为容悗者有安社稷臣者以安社稷为悦者也徐阶心在社稷是虽畏威保位间不免于容悦顺从而随事调和足小补于天下且其不招权不纳贿素所亲厚事在当斥而不为之容素所怨恶事在可取而不为斥逐古之所谓休休有容克伐怨欲不行焉阶亦有之有臣如阶者天民大人品题不及谓非一时之选社稷之卫也哉臣之所言中外公议徐阶一太公断案也齐康身为御史任陛下耳目之寄乃敢不顾公是公非捏架无影虗词污辱宰辅次相李春芳清勤慎守保惜名节均之可必其为善不为恶人也康奏连及焉善人君子齐康一网打之矣康将以其狡且凶如高拱者谓有才力而遗之以辅陛下祸天下乎盗贼资性凶强刀矢惯熟故杀人刼财无所不至小人非才不能动人小人非才不能乱国今天下动极而疲正宜崇惇大养和平续一线之脉以跻之生全之区其汲汲也复付凶医再施毒剂识者知其不可康乃以是为非以非为是欲陛下斥阶而用拱焉臣不知康之心何心也恶如高拱诚不可一日使居辅弼以当钧轴备在南北科道十三疏中中外共知臣不必赘论所可恨者齐康甘为鹰犬受高拱指使搏噬善类顾一巳爵禄不顾天下安危罪浮于拱矣宋杨甲试邑有声部使者以不降意诬劾之时有猫噬鹦鹉罪无可恕之说康职为御史不咋如鼠高拱反噬鹦鹉徐阶情可恕乎伏望皇上细加体察如果臣言不谬速赐干断罢斥高拱将齐康重加刑治以为人臣党邪不忠之戒庶阶春芳得以安位行志朝无小人君子道长天下幸甚宗社幸甚臣不胜战栗恐惧之至为此具本亲赍附记一时误听人言说二公心事俱未的确中玄是个安贫守清介宰相是个用血气不能为委曲循人之人一时保留存翁攻中玄者颇多中玄叹曰非乡愿不可以得人圣人中和气象行无过差有不得人者乎中玄说于责巳不是世俗习为和同论世俗则是耿楚侗以贪戾二字论说戾之害大以戾病中玄最当其它大抵出私见党同不然也然中玄后出首相吏部可为之权一旦在巳何如哉何如哉人言啧啧纵中玄果无入巳之赃不能防闲觉察以致有是入巳入人其罪不大相远纵舍此一节不论首相设施吏部黜陟犹夫人而巳兴利除弊亦未见其有以当人心合天道比隆虞夏反我国初良法守而行之中玄其得为贤哉瑞尝先谓存翁不如中玄之高中玄不如存翁之稳悔已一言之误于中玄有深望焉非以伊傅周召望之也我朝诸公稍陟高位便是全然模棱养望因因循循度日保官孟子谓自以为是而不可以入尧舜之道今之谓也国无幸矣民无望矣中玄欝火强阳犹可藉之进饮食嗜味调摄真阳反手而之太和元气或可完复比之存翁一味甘草不为乌头附子亦不为参苓耆术无大利益相远也今则又如此矣岂高者虗矌无用稳者犹绩蜜顾前顾后无大失少有济耶存公为富中玄守贫此未论及人之难得人之难知如此哉天下有非礼非义人情世态牢不可破未易挽而回之者居今之世欲成天下之事不得巳似亦不可不为调和之剂然甘草国老为佐为使则可存翁以之为君和柔之义胜直方之德微此其所以误也产业之厚亦坐此病彼非不为富贵人也然天资近善害人为富彼必不为优柔不断人为之彼亦听之亦不免掩耳盗锺之心迩近日赞成遗诏谓之伊傅周召可也而前后不称居家致富尤大为累可惜可惜存翁之论定于是矣中玄再相远未详知大槩血气用事较之存翁得失无大相远均之无足取也
○平黎疏
广东举人臣海瑞谨奏为区处兵后地方以绝后患图久安事臣窃见琼州一府颛颛独居海中其地绵亘二千余里黎岐中盘州县滨海旋于外譬之人黎岐心腹州县四肢黎岐为冦是心腹之疾也心腹之疾不除将必浸滛四溃而为四肢之患州县无久安之理古先圣王之治夷狄冦乱征讨去不穷追盖施之要荒之外与吾中国有所限隔之地若琼则内之黎岐与外州县百姓鸡犬相闻鱼塩米货相通其间虽多峻岭丛林彼之出入往来自有坦夷道路自国初以至今日除戍守军民兵截杀并整饬兵备道督兵鵰剿不计外两广廵抚都御史上请弘治十四年征儋州昌化县黎嘉靖二十年征陵水县崖州黎嘉靖二十九年征感恩县崖州黎凡三大举矣每举调两广官兵十余万费银数十万两前后屯兵防守骚害居民或三年或四年后止然竟不能使黎冦詟服迄今刼村杀人无岁月无有臣生长于琼饫闻黎患痛琼民岁月罹害虗费陛下兵粮迄无一臣为地方长久计以纾陛下南顾之忧者请为陛下言之夫琼地琼山县处其北崖州处其南万州处其东昌化县处其西自琼山县转西历澄迈县临高县儋州昌化县感恩县至崖州计程一千一百里自崖州转东历陵水县万州乐会县会同县文昌县复之琼山县计程九百四十里是琼州府自南徂北向东徂西以围三径一计之大约七百里程也臣尝慱访附黎居惯行黎村人氏近日大征踏路官兵皆称自崖州罗活峝抵琼山县大坡头营三日可至是黎岐盘踞地不过方四百里而已区区方四百里地自国初以至今日残害国家赤子若此之毒而无已调用国家官兵若此之众费用国家银粮若此之多两广有廵抚都御史总其权琼州有兵备副使专其事嘉靖十九年以来又有守备参将之设迄不能一施剿抚安辑吾民何故武臣惮难畏冦文臣飬望待迁图目前苟安不为地方永久谋虑黎小冦害则隐匿不申请大冦害调兵又苟且奏功姑以应事塞责琼郡志书历载识者开道立邑之议又载弘治十四年大征议及此而未行为深憾彼非不明知之也而莫或行焉间有志立功业者亦虑事掣肘难行邀功起衅之谗我随可惧欲举而止无一人竭材力尽忠实心为琼远计为陛下担当事者黎冦稔知之习窃卑笑之是以大兵一退即旋转耕其田处其地数年生长积聚仍前为州县冦害不少衰止若使兵威震迭不曰此亦可以奏功蒙显赏擢从而计久长开通十字道路设县所城池中峙参将府兵备道则立犄角之形成蚕食之势矣日磨月化今日宁复有黎乎夫得黎无益于地方处黎或剧于计划谓不足州县置之可也黎人居处皆宽广峝场耕作皆膏腴田地非得地不可耕而食文昌县斩脚峝等黎琼山县南岐峝等黎今悉输赋听役与吾治地百姓无异儋州七方峝今亦习书句能正语以此例之非得人不可畜而使黎固方四百里地也凡我兵征讨无一次不捣巢穴无一次不收成功时异事殊则又不可以危丛险阻如贾捐之雾露气湿多毒草虫蛇水土之害人未见虏战士自死请罢疏所称视之故臣尝以为弘治十四年开道立县可无嘉靖二十年大征嘉靖二十年开道立县可无二十九年大征大征后开道立县可无岁岁鵰剿年年守戌诿之曰地土险恶劳师无功借口圣王不治夷狄之说者皆庸人苟禄偷安不肯身为地方当事托词也往不可谏矣今距大征仅三岁兵威之震慑于黎人尚存遗黎之生聚犹寡开道立县今日可及为也不然数年后必一大变一大变必用兵十余万必费银数十万两必残破地方必毒痡赤子功亏一篑坐失事机陛下将奚取哉臣虽未尝手操矢刄地方变故区处事宜则习闻知矣倘得专任其事驰驱兵革之间俾黎土尽为治地黎岐动变尽为良民臣亦能之事如不効请甘服上刑以谢欺罔虗费兵粮之罪第臣平昔濡染翰墨之人一旦言及军旅似可骇听夫琼固有兵备副使之设矣于此不为是谓虗位伏乞陛下明勑群臣中知识事机力可大任不贪富贵志在立功者以之充兵备副使以专治黎之任琼去京师万里当事请裁或致迟误设县立所限其大槩乘机审势听其便宜凡一切招民置军设里建学迁创县所屯田廵司驿逓诸事皆许抚按臣等从中节制年年借用许其调用西土兵广东汉达官军打手约四千人值变故许其调用约万人量拨一次大征银粮之半以克其费陛下三年考其成立之功七年稽其变化之効彼得专任之柄宽其行事而又功少不完不迁其官事少不効必重其罪欲不尽心力而为之不可得也永绝祸根遗安万代省国家无巳之费纾陛下拊髀之忧可计日见矣经略琼州计无有过于此者诸臣无有一为陛下言之一为陛下任之臣每痛焉伏望皇上采纳臣言勑兵部咨行两广抚镇衙门会同廵按守廵等官从长计处如果臣言不谬速赐举行则地方幸甚生灵幸甚臣不胜战栗恐惧之至不避斧钺具本亲赍谨具奏闻
○上兵部图说
上兵部图说中十字画乃开十字路处开十字路自琼州至崖州道里长自万州至昌化县道里短图形不如此者限于纸也
一琼州府历海旁州县周围行其程计二千四十里各州县治除定安会同二县外去海远者约十四五里近者六七里
一各州县去黎峝远者二百余里近者一百里亦有二三十里者黎岐盘踞之地绝长补短大约方四百里周围一千二百里
一峝乃黎村总名每峝皆有数十村图所载村乃村之大者其中村分属土舍管者为熟黎不属土舍管者为生黎其生熟亦不定有旧熟而今反生者有旧生而今反向化为熟者有居傍内层山而熟者有居傍外层山而生者
一琼州府地其山势环生似有此二层其实由各州县进各黎峝不必皆越山巅经过其各山边有大路可行其内层山所包为岐黎其各山边亦有大路可行此岐黎与外之生熟黎皆结婚姻通有无但与州县隔远故足迹少到民间其凡阳峝近被罗活人诱出行刼故大兵征剿其峝
一黎岐所居之地虽有高山峻岭而亦多平衍峝场膏腴田地其村峝可立县所者甚多今据大征剿平及人所常行共见者则崖州罗活峝抱显村感恩县古镇州陵水县郎温峝琼山县大坡头营儋州七坊峝凡立县迁县必先置所移屯其不必立所者亦宜拨军兵数百名防守俟黎平后议撤其凡阳磨赞二村之间乃东西南北之中可立一大县迁海南卫并兵备道参将府于中使东西南北皆可以控制黎岐且与新立县所为虎豹在山之势
一感恩县土瘠民苦耕作亦非要害可迁于古镇州会同澄迈二县亦非要害似可迁于附近黎峝一各州县廵检司凡非要害者皆可迁于新立县所近地或冲要里社以为防卫
一海南卫十一所屯田正以防黎冦也今其地附近黎登版籍为良民久矣屯军一无所为可拨其田为民田迁军余别营屯田于黎峝中
一崖州昌化二所在州县中其傍州县居民熟弓矢常时皆能自御海冦无俟于本所官军今若迁崖州所于罗活峝则去崖州只一百里迁昌化所于古镇州则去昌化县只七十里内可以威制黎岐外亦可以防御海冦
一黎人虽有犷悍不肯归化者然去州县远欲向化而无由并为奸人所阻隔者亦多今若区处群黎当先其易而后其难既得其易辄立县所则难者欲为乱而无羽翼我势既壮彼当向化矣
一黎岐归化当编其峝首村首为里长所属之黎为甲首出入不许仍持弓矢原耕居田地听从其便其山林可开垦并绝黎田地招外方无业民耕作结为里社与黎岐错居以上七条此区处黎岐大略也若审势相地润泽在人则又有不能尽一一如图说者奏疏图说中间用参将俞虗江处黎图说语盖虗江守备琼崖日久熟于黎事其语不可易也虗江谓志书元人平黎之后割琼山之南乐会之北添绝黎田土增立会同定安二县今之抱显独不可以立县乎此犹足以破庸人谓不可惹祸之谬奏疏图说中里数此就广东铺逓言之也近行北方多次屡问北人大约北方每三十里止可有广东二十里地若如北方则琼州府周围行又不止三千里矣
○治黎策
【 此愚己酉科中式策也于奏疏图说有相发明者附记于此】
天下之事图之固贵于有其法而尤在于得其人何谓法经画而条理之卓有成绪可考者法之谓也何谓人所以经画而条理之卓以成绩自许者人之谓也得其人而不得其法则事必不能行得其法而不得其人则法必不能济人法兼资而天下之治成则夫今之琼黎其处置之法固所当讲而以身任事之人又非琼人之所深望者乎夫执事之问革心宣化之图山川夷险之势叛服失得之由愚生固曰得其人之为贵何也诚见夫蠢兹有众可以一鼓而擒而直为是廪廪者亦曰地险不可以驰驱兵强不可以御敌不知自古及今之冦未尝不据险以为强自古及今之师亦未尝畏险而长冦苟我不弱天下无强兵苟我术周天下无险地琼崖卫所之兵自丘文庄奏不许征调以来今日巳如骄子其不足以应敌也明矣故前郎温之败皆未战怯闻千里临敌先期于败为之也先哨去而后哨改彼欲进而此欲退为之也今日之祸虽有以激之使然然猖獗二年崖民死徙将尽未有能剿绝而安辑之者尚得谓之有人乎今上命赫然举兵诛之夫以万全之力视此直狐兔耳其束身系颈计日可待也然愚生之所忧者元至元屯田立学复起文河之忧毛伏羗提师压境不开十字之道欲为目前苟安之图不思万世无穷之利根株之不拔则未必后日之不如今也夫琼黎中处环海州县譬之人则心腹之疾也失今不治恐将浸滛四溃而为四肢之患皇甫规所谓虺蛇入室不可一日安焉者也故愚生以为今日之计不过坚持开十字道之心固执立州县之计而巳自此之外虽议之之尽其方处之之尽其术皆下策也何者昔之议者谓尽狝其类为忍而究其所以为说不过曰禁啇人之贸易则黎无以为矢刄之资夫利之所在人共趍之虽死有所不顾而况于铁首其戎者乎是奸商虽不可不禁而有不容于尽禁者矣不过曰禁军民之迯亡则黎无以深刼夺之毒夫徭役不扰俯仰足资固有乐之者况于州县复为之殴乎是迯亡虽不可不禁而有不容于终禁者矣不过曰治土酋之刻削则黎无以为变乱之激夫读书知礼义者浚剥良民虽廉耻有所不顾而况于土酋之无知者乎是贪酋虽不可不惩而有不容尽惩者矣始终悞宋者在一和字姑为一时抚绥之计不可以策黎也革心宣化效且迟于百年官吏之迁陟不常人性之贪暴不一以一人之身而思一以德化之不可以策黎也所宜乘今日大军之势首恶既平之后开通十字大路州县所之可移者移之屯田之可徙者徙之迁良民之无田者佃其中其不宜剿灭者徙之于外夫然后为百年之计而琼民享无穷之福矣不然今日赫然之举复如前日收兵之速剿除虽尽于小民无所益也又安知后日之不如今而复为民害乎又不然而徒曰革心宣化云者吾未见州县之不立十道之未通而可以革心宣化也呜呼此所以得其人之为难而非得其法之为难也愚生之所忧者如此而已矣而其所以策于执事者亦不过如此而巳若夫山川夷险之势叛服得失之由琼志历历如照愚生欲语而未暇焉狂瞽之见惟执事进而教之
海忠介公全集卷之二

[book_title]卷之三
序一
贺贰守陈后溪荣奖序
贺大尹赵三山荣奖序
贺李东城荣奖序
赠东梧马侯荣奖序
寿顾母何氏八十三序
赠顾肖坡荣奖序
赠顾弘宇荣奖序
贺兵宪见庵陈公荣膺三朝锡命序
赠养斋蔡太守抚黎序
赠参戎以吾晏公改西海序
赠恒所刘侯膺荣奖序
汴水寻源卷序
贺卫赵侯军政视篆兼督屯序
赠郡侯肖野郭公膺保荐序
赠郡节推大东刘侯膺荣奖序
赠定安慱莫君署澄邑事膺保荐序
赠总督府洋山凌公平罗旁序
淳安县政事序
赠陈侯署遂邑事得代回府序
寿王尧山六十一序
赠赖节推署贵县
赠锺从吾晋灌阳掌教序
郭封君寿卷序
赠昌化唐鲁斋得奖劝序
赠陈侯丈亩成功序
注唐诗鼓吹序
赠文昌大尹罗近云入觐序
赠李太守母七十寿诞序
○贺贰守陈后溪荣奖序
国家建官正佐僚属一取虞廷寅恊和衷之义惟其人亦惟其备流弊至今下謟上抗长官稍得专行其志贰佐僚属则唐人所云漫不可否事余不负丞而丞负余府之贰县之丞无以异也抚按藩臬颛制于上贰佐既与府正员惟命是听同之而贰佐又复制于其守士生斯世不幸而不得为长欲行其志难矣神而通之存乎其人其为功其取效又反有出于正员之上者后溪陈侯贰琼郡计今七载虽未尝以同寅恊恭之道过望于人亦未尝以靖共尔位之义自废于已握篆视事七载中数居其半侯亦惟尽其在我而已矣民情多争喜讼府县事大槩五听功居他事十之九侯非讫于威惟讫于货惟明惟断民好民恶曲中其情争于野者望讼于侯丁口猺赋诸出纳令出而施事至而酌惟侯所定民则安之其它不然侯何以得此于民哉侯有淡泊养心之功是以得之为明通公漙之用侯昔与予官浙同为令继晋建水州太守侍御刘紫山至今以年例不及章荐为恨建水廉平之声视永康无异侯既明且平侯之介实为之且侯之节又非可以易时易事鲜克有终俟之者琼去京师万里而遥珠厓虗名至今为梗即侯所代亦既以得利置富雄闾里矣有风声气习而侯不染民之来者不能拒侯听讼多于他人百锾之入若可利矣大者月报上闻事情可恕其小者与民有之不为公敛怨不于巳充囊七载一日惟介惟明惟公惟德于民之中侯之政则然也狱讼者不之他而之侯讴歌者不讴歌他而讴歌侯夫岂一时一事违道干誉偶然之故哉侯兼理海防事有主之至今迄无成绩然即其不已于行之心小有警闻兴言出宿而民巳信其为御灾捍患之大矣何也民之信于侯者深也诗云肆不珍厥愠亦不陨厥问我侯以之其事功其取效先后正员有过于侯哉化廵燕山杨公复命有日大计粤东群吏之治驰檄奖侯其语曰器宇冲和才猷练达海上堤防惟谨郡中惠爱尤多历仕已经六年操持有如一日视士民舆议予所闻知无异一时州县属教范于侯循例乞言以张其羙予恳辞不得次第言之诸君曰惟廉惟明惟公惟断勤慎兼之居官之道无越于此矣侯谏应得章荐不然而人无憾焉公道尚有明也诸君信予不为侫予亦信诸君不我欺遂书以贺
○贺大尹赵三山荣奖序
有仕于此承上交下动见尤怨诿之曰时势之不可宜者非也夫士患无万物一体之心尔万物一体之心人皆有之以我之心将无不恊之心众人之母觧衣推食无逆于人不必言矣大而刑罪之加小而呵谴之及风雨霜露莫非同人于道意也同人于道有不得于人者乎孟子曰以善服人未有能服人者也以善养人然后能服天下三山赵君令琼今日月计三季代廵杨燕山公不及章荐驰檄奖之三尹张子奉文行事揖予乞一言以张其羙先无是例而张子心欲之二百年来无今尹言之不可以已也夫三尹与丞同称佐贰韩退之所云漫不可否事为长官之惟听今日体貌大都然也三山县百务一以家有长兄无二上自与宜乎同寅恊恭之意微噂沓背憎之风炽也乃三尹惓惓然道三山羙不啻口出盖三山誓不贪泉改心帝命三十六字养之既有素矣志在厚民生民服化从义日辞讼中哀哀赤子呼冤案前不忍舍之而曰别为一教道也因彼竞争谕之礼义由慰日勤罔不勤或戒且农桑风化日谆谆焉实心实政细大兼举俗吏视迂阔事三山直前为之此何心哉万物一体之仁不得而巳也百蠹攸除百利与兴见之日行莫非万物一体之仁盖由蓄之中藏莫非万物一体之义不获乎上竟之上之人与其共不获乎下竟之下之人仰其泽僚友同归于道以弟称不俗道厚士隆士于义不于私诸士子喁喁以恺悌颂张尹大道为公渊源有自家声见于是矣而实则三山心感心使之也面谋象恭不如是也然则曰难乎免于今之世矣不已之求而人之责其得为论心之当也哉虽然三山政尚节气言冲和尚减分数天地万物吾一体有得于光明正大之功无得于和融浑纯之用大之似矣而未始融之也入人心则如此矣又此而上其为感将如之何三山勉之哉天地万物为一体仁道也成巳治人道无上于是矣书之复张三尹意为三山贺勉
○贺李东城荣奖序
今世官于其地者治下人往往粉餙词说借贵人为文架无为有增细以巨裂彩书其言进之谀风行而天下无公议矣事之可以巳其一也然亦有出于人心之公情不容巳者出于公则不出于谀或德在人心远迩同及或饥食渴饮临深为高目前之功身后千百禩之泽大小不同德之不忘于人一也且颂德之中匥戒存焉益于其人因以益于其民情在是义又有大焉予于东城李君见之言之不可以巳东城隆庆六年冬任临高县代廵杨燕山信东城初政循例奖之时未及期月也耆老王廷器吴应第等造予征言为贺其言曰临称富饶邑先后令以富饶利之今日之临又一临而非昔日矣我国家官民财法有界限官自为俸禄柴马民自为民盖藏衣粟柴马俸禄外毫发属民枉法不枉法其为赃一也赃在官者法无赦今也不然我民日就朘削见促生不见苏息尽由于此郡有守邑有令圣天子以牧养寄之如保赤子义也设官分职不为不多有以其子视其民者乎见尹而戚天下然也而临远方为甚东城李侯百有为为民为之惟猺赋惟出纳听断视若切巳事一有不恊恫瘝在身一朝夕不能安也燕山之奖侯曰督攒造册籍为之一清增城垣捍御为之永赖侯心无不尽之心事无不宜于民之事燕山之所未及知者事视城册大率相等埒民颂其才去冬计今期月日矣暮夜入衙未之有闻也审册不言常例听讼不入锾金民予其节居官之道清慎勤三者东城兼而有之邑人有乐利之欢念东城为乐利之德然则是赠也得非情不可巳出于公不为谀者乎二老又即先后尹比方今日曰其人往矣政声秽迹播人心口若今日事侯与先贤列难其人而今有之觧倒悬就衽席民之不能忘也痹其恶而章其善二老之言凛凛然监戒存焉常目在之如临师保裨于其人因以裨于其民诚在是矣情在是义又有大焉诗云高朗令终令终有淑用是予其请书之彩以为贺
○赠东梧马侯荣奖序
圣天子日为天下求才官惟其备矣事不立于天下者才之不足于天下哉古人言才于德今人舍去本心别自为才以不才言才应天子还治其人之身不于其人之道天下坐是为害甚矣哉世习之谬道术为裂而中流之砥难乎其人矣隆庆三年秋予自北归海上乡人日有东梧侯之誉谓候秋毫无染钩巨操切机事可用而侯不为与侯之德又若不满于侯之才予心异之然犹未卜侯中心之愿何如也今既肆载于兹矣所得于侯月旦评侯得闻之者日详日益有验乃知侯独见本心不狃于俗立异于一时求名于一事非所以言侯也明心见性今天下士动辟佛老日流于机械变诈而莫之反纯白不备神生不定又佛老之所羞称陋之而不为者侯先立其大独认本心与俗见迥异人误以无用于世认之侯莅事临民应于其心有规为有挥霍讲信修睦息民争而不示之伪则佛老之心而吾儒家法也内藏其浑纯真一之体而外不失其因应变化之用至诚临下洁巳格物古先圣王合内通外纪纲造化经理人物有其心不背于用侯庶几焉居今之世有人如侯者其可以易而得之也哉天地万物性分足焉举此措之天下之事毕矣诗云谁将西归怀之好音予尝欲侯扩充分量以尽其才持侯本真破天下伪应天子求才意归老山林奖侯而进之未能也燕山杨公奉命旌侯知侯之才未尽于侯之德用因学师生请微显阐幽为候赠且以坚侯复古之念云
○寿顾母何氏八十三序
天地间和气致祥乖气为异此理之必然也然和气孰为大曰孝于亲为大人能孝弟则其心和顺即此和顺之心洞然八荒皆在我闼一和之所感召而天下之能事毕矣尝以弘宇顾君家庭事观之其和气之大萃于一门者乎弘宇母何氏相夫事姑克尽妇道先自益和于身矣天地间和气之祥固有事适其幸心迹并之其不然则惟心之和而迹不与焉何也心可以言和心不必于其迹迹亦可以言和而不能以兼乎其心也韩昌黎谓欧阳詹生舍朝夕之养而来京师其心将以有得于是为父母荣虽其父母之心亦然詹在侧虽无离忧其心不乐也詹在京师虽有离忧其心乐也太孺人始就建安之养母和于上子和于下不必言矣先官浙庠今澄邑令子宦游数千里外母留安成乖违若无甚于此矣然太孺人愿子道济四方不愿子为儿女温清膝下母剥民母利已上无负君下无负学母以老妇为念之训顾君朝朝夕夕周旋以之视无形听无声恍若母氏日临在上已身日临母氏之旁若是慈训和顺兴焉用为澄民一邑之利有子如此母心诚不能无快于是也古称父母俱存俯仰不愧为君子三乐之要心契心感融融泄泄虽隔千万里外如日见之矣天下之和有大于是者乎澄邑士民僚属谓弘宇君为祥于兹有自来矣万历甲戌春正九日太孺人八十三诞辰也先期乞予言以纪一时之盛予母太恭人今八十四一则以喜一则以惧闻言不觉色动平治天下舍我其谁孟子之志未能或之先矣所养所发不过守先王之道出弟入孝以待后之学者亲亲长长而天下平道无越于是矣予日侍父母与顾君同衰病林泉无复为天下念风自火出容保无疆举于顾君属之用是半轩父严州教授祖后先継羙伍祖姑家有严君奕叶顾氏长发其祥无庸及也正月之吉为此春酒数千里母子意特书其一时之和为眉寿介云
○赠顾肖坡荣奖序
昔李平廖立诸葛武侯论法废之终身垂念武侯没世如在素有恩贷及已者不至是也武侯何以得此于人哉习凿齿谓武侯水鉴无私观武侯者盖不必求之恢复之心开济之业即武侯之不忘于人者而武侯王佐之才尽之矣天下凡章程号令或可以声音笑貌为于一时以心感心不待吾言而自能晓吾意者不可强也肖坡顾君以隆庆六年冬尹文昌阅月即有兴工筑城之役张生世望以别丁粮争不得于尹土筑二月完工一时抚按司道以城工信肖坡初政交奖之人心同然张生一旦将郡邑士夫意乞予言为赠夫三代而下人心私憾攻讦爱憎毁誉有言而不足为言之信久矣张生曰肖坡毫发于民无染百应迎刄而觧庖丁新发于硎不是过也惟性气高急兴筑事用法惟峻民不可与虑始如是尔过此则慈祥恺悦沛然如初政矣庭无留事民享深仁貌肖坡心政不一而足大都不出廉明且断三者与予所闻知及诸士夫意无异成阳君穷处于齐秦太后为弟魏冉计收穷翕心王听之卒之五国之成赖以不废七雄时事务成功尚权变不足道也肖坡气刚守定土筑豪弱无异清改南溪买犊飞诡百凡抑强扶弱豪家群然挠之不恤也强项破柱则有素矣宁曰一介儒生能持口舌短长迁擢利不利因之破吏岸捭阖谬恭敬得其心耶肖坡不然也张君读书为儒不然也大抵肖坡之得此于生有本焉武侯有淡泊宁静之学是以有李平廖立之感李平廖立之感于其心不于其事也以心感心是以能终武侯终其身不忘其德生之诵尹必曰秋毫无犯秋毫无犯然则肖坡之心服于生谓不有由哉干阳坎水相背而行遂有天渊之隔肖坡需有孚张生复即命安贞其大则顾君之仁一邑之人有永赖焉言之不可以巳用是书其书以为赠
○赠顾弘宇荣奖序
曾子谓君子爱人以德细人之爱人以姑息华睆之箦有取于大夫之言无取于旦易之说石犹生我疢之羙者其毒滋多君子之爱人君子之自爱道盖如此弘宇顾君以乡荐継改令澄邑仅期代廵燕山杨公驰檄奖之谓弘宇能于其官也耆民某某等循例乞言以赠仁养义教所以称说弘宇君不一而足澄民有言弘宇君则诚无愧于今日之令矣宋儒谓伊吕之道得一县亦可小试言君相父母天下守令父母一区大小不同其责厃也一人有罪我陷之一人饥寒我饥寒之是其可以易称也哉况今天下士舍其行道行志之义幸应举为家图庆得官为巳利曰要做官则不得不随此俗夺圣贤入宫之道即一日也做不得每借口事之无害于义从俗可也吁今之所谓从倍宁古之所谓从倍也哉士而入官举止语默动与民关举止语默动为民累其事其心盖不止于未仕之前失已而已而于人无与焉者也柴马俸禄外以一毫充已用以一毫市巳私不免即此一毫为亲民殃门皂胥吏外以一人充已役以一人市已私不免即此一人为部民害仅一人一毫已非居官之正仁民之道矣况日积一毫积一毫成千百积一人成千万人哉文王视民如伤望道而未之见治岐之政天下无有也古今无有也且以如伤为视下视岐政不及一二者视之又当何如圣贤之道因人自考方人有言居吾身自方之半今也是非倒置其间道以为是而不可以入尧舜之道借六艺文奸言乱正失真何可胜纪听之使人眩瞀出入反不若信吾本心之真信我圣贤之道之为得也荆公执拗谓人言不足恤居今之世当有取焉弘宇君志出伊吕之上小试澄邑方以行志为幸予亦幸圣贤之道率是有眀于今也文王视民望道公旦逊硕肤而不居弘宇君其法焉东菜谓狼瞫之烈岂仆仆乞怜而求人之誉者哉予于顾君亦云用是澄民之言未据及也君子爱人以德特书其可规者以为赠焉
○贺兵宪见庵陈公荣膺三朝锡命序
先王有至德要道以顺天下所敬者寡所悦者众我祖宗因之万历初天子率祖攸行加惠寓内爰命内外臣工得封父母如已官而及其配先时黜陟幽明大计群吏其无功德忝官常不遂其媾者不与也见庵陈公至是盖荣膺三朝之命矣公世闽长乐人封君太夫人又奉玺书峩豸曳绣族戚称觞以庆国人遥为见庵公荣之卫指挥某某日以其事为予诵祈言以贺予惟士君子立身天地间孰不欲其亲偕老一时金章紫绶荷天宠光也哉顾德不足以使媚于天子因之秩不足以悦于其亲裕后昭先孝子不匮已则然也公由进士服官所至有闻于人尝阅李三州初稿所为赠公之文公平生行业恍如见之公能于其官不待今日之赘矣令终有俶其亮功熙载休扬于世以显父母有可为公言者东坡氏谓才满于天下而事不立天下之所少者非才也气也气之所加无大无小无往不济治公兵备我琼入境之初正冦酋肆行之际恃抚而骄祸机叵测人众以此观公然尚以秀才官虗文无胆千人一律疑公也公叱咤间群豪丧胆俯首约束置汹汹水火之人而措之衽席之上公何以得此言异于人哉人徒以其见畏蜀如虎公以其才公以其气已大物小不见其为虎也天下而无大事也天下而有大事非其气之过人者谁则辩之诗方孝德引翼四方为则然则公之所以荷媲百禄显扬二亲以承王休率此措之内则慊心外无掩袭其所及宁可涯哉国人数其事而称之如革佥壮丁官当驿传丁粮民壮反初日之不均者与民均之民之利也予独区区于海酋之一言之其大也率海之滨卫所布列冦无畏焉气不足以守其才坐是为累若公所为鲜不为则矣用是书之以为贺
○赠养斋蔡太守抚黎序
自国初至今言官琼者必以治黎人为一急事然卒未有以得黎人之治者孟子曰至诚而不动未之有也龚遂得之以安渤海张纲得之以说张婴卒之有以服其心而戢其祸况在黎岐质文机变吾中国不知其几更易也自有天地至今尚存太古风致然诺信义死而不移天性之真独有存焉者乎动以弓刄相向自昔记之盖以弓刄为雪雠之具不能自至守令之庭曲曲直直势使之然无他意也苟有以开导其心剖其不平彼无不听予尝谓恃有人心小则息争大则开通十地道为郡邑人入版图百千万年无不可者所恨知此道者之难其人也而又赋役繁难官吏刻削彼自为诚我自为诈有以灰其心而格其至至诚之为难乎其为动矣微启其端谓可见之行事者吾于养斋蔡侯见之尝迹蔡侯澄海先声崖州初政大抵事从其真由其质有其内学于诚而欲求其至比之俗吏矫餙外貌学于诈而务为名高者不类也有是涵养有是作用方抱宥四村雠杀旁村效尤祸变事机浸浸滋蔓正侯莅任未久之日也单车往谕侯信侯之心士民未之有许者乃侯为之近不叵测之为凶远不曰岚瘴之为毒心何心哉曲曲而直直之不过数语卒有以得其心平其夙忿觧怨为欢村村如故事与张纲龚遂后先无异然则不曰已之无诚也诚不足为动也而曰犷悍之不可为驯古昔则然可信也哉即小推大则州县中苟有以中彼之愿无碍其生版籍而郡县之无难事也予尝以为黎人之不我向也乃我之无以致其向其为乱则始事于州县之民长养成就于无良之吏黎势固不能以至州县言曲直者无以剖别其不平之端而仅欲使之不为不得其平则鸣之举嘉靖间二勤王师予未敢曰师出之为名也此则太守不能处分之罪非其人之过也尝欲执侯今日之功破先后黎议之谬为开道郡邑之渐一日崖士民以赠言问予曰吾意也虽未为千万世之功而心情启达向化可为兆于是矣中孚豚鱼吉九二之象曰其子和之中心愿也信在言前不言而信变诈之世而得有如侯者黎人得以舒发本真民士宁适其可以易而得之也哉苟朝廷之上薄赋轻猺承宣之吏还淳返朴举蔡侯而为之无不可矣单车之谕侯得为而为之矣权不在侯而侯俟之势也刘安之谏伐闽越曰以十万之师为一使之任蔡侯以一使之任当十万之师回视庚子巳酉大师两及荆棘生焉崖至今生气未完复也何如哉何如哉曲突徙薪之功诚能动物之道侯胥得之用是不辞而为之序其谕抚颠末月日具在周贡生实状中不为赘
○赠参戎以吾晏公改西海序
琼独居一海中外通闽广接诸番诸不逞之徒便风帆一息辄抵州县城下卤民业加毒之民仓卒不及为计万历改元参戎以吾晏公奉命书督其事专区保护随变便宜琼人幸之无几惠潮冦徙巢而出不安于东图复起事于西洋洋风涛倭艟如旧依倚声势必然也督府石汀殷公计度身堪多故望洋而勇其人上请天子俞之羊海以西付公调度海南卫指挥某某千户某等念惟北驻阳江不免于岁月之间也乞言为赠予惟诸君之意言之曰夫自倭夷之为梗也我中国不逞之徒因之盖自嘉靖中尝试台宁突如其来志满气得三十年矣天子之灵中国之大迄无一人王功为庸扬氛海上其故起于恋官踵俗中外同风内无许国不二之忠临变应兵又不晓于司马孙吴虗实避趋之法死生利钝吾有命焉自诿于武人而莫之讲也瓦合结私冐权借誉外此未之有闻矣三年来予接以吾之貌听以吾之言矣将欲以有为也大方报国每一为兵牵肘热中迄无如愿枕席过师継嗣斩获计自今亦既功于前人矣然非公称心作用不足为公言之也先者从事浙中督府赵剑门温张侍御惟公属意闻之上曰敬慎谋略沉毅才猷事实心以求济务图全胜之谋敌果敢以争先不为观望之计素谙夷情熟闲水战忠信足以动人恩威而能得士吁参错于数公之言观之而见其媺于公矣诗云匪直也人秉心渊塞然则殄灭妖祥敉宁海岱指今日之危而注意焉匪公属谁属哉人苟不以死生利钝入心刓方纳私冐功罔上昔见其可今视为妄悔无用之心澄气劲义集而天下无不可为矣人患有其外无其内质有其内事从其欺知之而不与行之乎公必不然告之而不以实嫌讳夸毗薄之也用是书此以为赠极诸卫所官意
○赠恒所刘侯膺荣奖序
天子在上举天下无一物无不欲其入我生全之中按抚藩宪海内外统之既有其人矣郡为守邑为令有其人必有其人之选者以任其生人之责经野设官用为民极日久法纵而入官之人计身家言利矣我琼万里京师天子生生下流之恩壅滞尤甚据刘侯入境之初一百年矣言念刘侯温其如玉识者易心以消厄运无负天子生远垊非先日比属之由一日至期年节用爱人果奴识者之料督府石汀殷公采民风奖之曰安详处事平易近民听断无冤催科亦善品藻如见弟子员幸焉诣予征言以赠夫诸弟子治于侯皆其所以望生全于侯者也望侯以为生者深责侯以为生者必备一有不及而生全之道缺如矣请言之未晦翁谓具此生理自然便有恻怛慈爱之意人于人无不爱矣况又有今日治人之责爱人其职者乎然官于人得丧毁誉机在人动心于人则我之心不我作主固有惟上之听惟人之狥百姓不欲于我之所为而为之矣无问大小显微如一果能如父母之于子以其满腔子尽是恻隐纳交要誉无之也而施之者乎今有暮夜受人之金人指而疪之矣柴马俸钱过此皆法之所不宥也常例里甲上下相安何所据而行之圣贤义利之辩士子一入官而昏心焉俗论也官一郡者以一郡事为任官一县者以一县事为任初无大小难易之别今人曰不明之罪有之而无不公子太叔问政于子产子产曰政如农功日夜以思之思其始而图其终如农之有畔如之何无能明之不公不明其罪不大相远职在是罪亦在是甚矣小之为害也况又有积小成大甚矣一之为害也况又有失于一害不止于其一者乎昔人得官而仕于县令独有取焉言亲民也吴临川谓禹稷伊尹之志得县可试公孤守令大小别焉仁道在中事行则一舍伊傅言县官一县之人有一不被尧舜之泽皆苟道也刘侯志安天下发轫琼山内重而见外之为轻舍侯无足与有为学者师弟子爱侯以德诗云庶几夙夜以永终誉今之谓矣用是推言之用为赠
○汴水寻源卷序
汴梁杞邑之屈盖自纟祖让至今凡十有二世矣无虑数百人汴称瓜瓞巨族虽亲尽戚单而崇古修睦伏腊祭祀婚丧酒食以时会焉一本之情未之有改也夫人情聚则乐乐则心系之四海之内一旦而聚于道途之间初非先日之亲岁月论交之故也燕谈笑傲有乐之者况在同宗之系自厥初至今一体骨肉有以联而属之者乎诗云燕笑语兮是以有誉处兮情也而亦势也屈自襄坦公洪武中谪戍于琼杞邑之屈至是分而为二苏老泉自叙其宗之谱曰服尽则亲尽亲尽则情尽途人也吾所以相视如途人者其初兄弟也兄弟其初一人之身也夫厶眉山一地之聚长公有势无如何之叹矣况事殊势别分而为二而又隔之以万里之途难乎其为情者哉虽然天下所得而间之者事也心则旷百世而相通所得而别之者迹也气则跨百里而相合屈勿轩以庠序之英心笃礼义生长于琼妻帑俱焉子姓有人而汴水之北杞夏之墟切切在念其心其气祖先宗戚则既无间然矣一旦作而思曰神交梦与者之为同不若见形听声者之为切吾心所存吾气所发尚恨无以为依据之地也念兹厥初匆匆行色祀先合族今日得以不徒为想象之托有期日矣士友辈相与义之遂歌矢诗海门为别因问弁首之言于予予之心亦士友辈之心也孔子云君子笃于亲则民兴于仁勿轩昔日之同于宗也以心今日之同于宗也又得以不悖于其迹事有依据其道光矣观斯行也而孝弟之心有不油然而生者乎时例宗人从戎其不从戎者置军庄焉往返行囊须此为赠厚道也而利在焉勿轩孝弟充于中发于外不在是也用是不辞而为之说且以为杞人告焉
○贺卫赵侯军政视篆兼督屯序
军政例五年一推万历三年冬忽报卫赵侯思梅如前军政军余人色喜欣欣举贺侯之文诣予为问夫事无系于君国无系于州若县地方不之言可也祖宗列土而言无能举于其职有甚于今日之武人者乎弧矢之利以威天下无武难乎其国矣请言之黑子孤悬内黎外海窥衅有人四面敌而诸不遑矣文政何施燕雀处堂中无倚赖有甚于此三千里地十一所而卫者乎请言之由琼而北十三布政京师济济布列有难言矣特于思梅一武人言之言之何如时也流弊也文武衣冠诚自别于祖宗之旧矣不有天之与我三代直道求自得师在人者乎今天下事由书生矣书生自党特无有天理人心振古可恃其大者又无有天之与我圣则圣贤则贤在我而巳可死可辱彼书生无得而夺之者乎战国争雄孟子有二者天也之说师文王大五小七有斡而旋之矣一王法度卫使司其品三所其品五俯首听命有扁斯石典章律例曾有之乎前无所闻尚当自我知能如百卉结实敷华酬生造化目前人不有清水王我辈武人立之标焉可以望而趋之者乎瑞平生仰止一人而巳师王而行惟恐不及名宦乡贤琼人无出清水之右其袭职署印在武宗皇帝初年武人未至今日之衰而衰之始也清水能之于先曾几何时今日乃不可能之于后孟子谓挟太山以超北海是诚不能清水行义峻绝风采无一时俗气矣要之只是一尘不染一私无容闻其攻暇便观书史绝不为今武人酒食嬉群之习诗文无一传示于人善读书者也无搜摘章句之劳坦然自得其性情之正谓之非人能也可乎哉一时屯政军行无一不当人心之举一人倡率十一所肃如也虽以之警百之道也我太祖得天下起自侧微末受天命以儆官邪三十一年之中重典峻法正巧言沮乱之方而君子之怒也人有畏心天下安乂狐疑骤急于始姑息优容于后而今坐是为累用小弁之舒行国初之法上握审势之权下有吏习而民安之益远方憔悴圣天子瞻言百里之中润泽而出脱之矣此在廊庙诸君子加之意因蔡太守有深感焉僣及之以竢
○赠郡侯肖野郭公膺保荐序
君子之于天下立已治人而已矣立已治人孰为之心为之心为之心自知之得若失心自致之虽天下之理无微不彰而人之视我终不若我之自视无遁形者之为的不取信于我所自知之真取决于人不尽我知之迹失之矣肖野郭公登壬戍进士十五年扬历中外在以才闻守琼岁余代廵柳坡马公剡荐于上听铨司不次之用光及寮寀三府赵侯四府刘侯因希予言以赠将举柳坡之言发明肖野平生之素夫肖野平生之素俟于柳坡始发明之耶肖野终已学业俟于人言之及乃致其力人不我与撤而不复前耶性分无待于外有待于外而为之非性分也肖野公之心五□有以得之郡百凡迎刄而觧言一知府无难事矣而日夕皇皇常若不给今人有未能而事与之共同官之义尚当奖而进之况在肖野望治之勤日之升川之至西土怙冐文王视若有伤光武中兴两汉中贤后也以百姓怨气满腹谁欺自责彼予一人□□如是言今日事三州十邑能处之无不如其则环海而为民能使之无不被圣明之泽矣乎一之为累承流宣化之职缺如矣肖野能安之乎我无安于是人誉我于是誉我于形骸之外孰与我自谤我于肯綮之中君子戒自欺求自慊二侯今日相与聚会精神一堂之上共而为之真机实际犹恐无能自改于其故民已家国犹间然也又况分之以毁誉得丧之私渎于耳因以滑于内内无纯心安得外有纯政夫吾心有定若乃毁誉得丧则亦何常之有御史持宪为天下公柳坡言之矣今日言肖野之心今日成肖野之羙姑置之所愿二侯上体肖野寅恭之心同寅恊恭为已责自体吕祖谦谓狼瞫之烈岂仆仆乞怜而求人之誉者哉予于肖野公亦云区区真有以见公以伤视民之心于青天白日之下而无间知必不以予之言非羙盛德之颂也梦中呼其人之名人则应之呼他人之名则不应以其真也二侯曰然书为赠
○赠郡节推大东刘侯膺荣奖序
今之入官而仕者庠序学古之人也然往往不满于识者之意天下之人不见官人之利特见官人之扰者岂其人之初尽不贤则然哉未仕学古既仕则参之今日仕人之论平生之学不尽用之今人之论正今人居官之利是故其说易以溺人始有今古之岐终入从今之谬大抵以正入者以邪出矣万历三年□月大东刘侯自邑慱擢推吾郡视事之初抗然有执已守法不混于俗之意是虽未能事事中则由其事逆其心胷中若有特操有俗指为薄侯行之者有俗指为胶固侯行之者道圶是也今人误认为胶为薄于此有特见焉我自行之出入于风靡波荡之中欲自比于矻立中流之主侯能久安于是矣乎秀才初官移其心而左移其心而右未可知也诗云谁将西归怀之好音常欲小申已说勉侯未至坚侯巳然一旦代廵柳坡马公檄旌所属意有大者侯与焉僚属师弟子因以赠侯之言为问予欲有进于侯未及行而意不为颂诸君子有爱人之德存于中是以今日有赠言之举于外夫感我而厚必有受其薄者矣受其薄者怨之矣有怂慂我之为通莫为胶者矣通大抵在财货礼貌今日出之自已亦先日取之自民变通圆活官有时誉民之不当其害无有也圣天子为民设官今人入官于可以为干名进阶之助则庸心焉为民之心置之计毁誉得丧之外失之矣然则欲侯节推佐郡举于其职宁复有过于簿为厚胶为通勉所未至坚所已然扩充之以尽其大无自画于发见之初者乎失职分则失道矣失道失心矣无一可者用是特书先日之意复诸君请特上为赠侯根本在是扩充终始之而节目无不周矣柳坡旌侯止于节目不详及云
○赠定安慱莫君署澄邑事膺保荐序
澄邑去郡城六十里琼万里京师三州十邑同一荒远僻地澄土瘠民贫好争喜讼尤称难治贪泉易心尹难其人而士民亦鲜有以尹之贤而声称之者万历三年缺尹以定安县教谕莫君署其事士民翕然与之代廵柳坡马公兼政教事荐君于上谓君异才当不次用恊士民意相卒征予一言以赠予问其所以则又同声而曰自莫君握篆之后词讼清而村落无追拘之扰催科缓而事事存抚恤之恩事无稽留人无缘弊里甲省约一邑晏然究君之心盖仁人长者之心其不为贪暴苛刻之为终身之远亦可以占之一日之近夫澄讼事独多于他方无实之词最小民之情所难平者今首以清讼颂莫君且莫君于澄暂署其事耳今人凡暂署官府之事称权官百凡姑应先日之为随人之后初非创立规则垂久远也乃上得抚按藩臬之称下不失抚绥之誉数月之间当疲敝难为之时惟士民惟声称如一君何以得此于人哉盖君有立巳讲学之功体立用行是以出之自能为宜士宜民之政先自定安学谕督府石汀殷公首荐之矣政与孔门弟子言偃出武城而有弦歌之效子贱不下堂而单父称治道相近似然则今士子一入官遽以簿书礼节苛暴因循各就其资之近而自许已蹶其本矣天下只此人心天理而曰某方之民易治某方之民难治可信也哉旱麓之诗云岂弟君子遐不作人莫君之教定邑以之泂酌之诗云岂弟君子民之父母莫君之署事于澄以之莫君无愧二诗用是赓之复士民请若夫前途事业方兴未艾此特其发轫之初耳大都于此可见未详及云
○赠总督府洋山凌公平罗旁序
国家统一六合虽自外声教者无不欲其入我覆育生全之中粤东西设重臣便宜以控诸冦列圣相仍用此道也即如罗旁一隅之患耳跳梁门庭昔者亦不一创之以致复有今议开府计二百年地方廪廪不殊初日母乃覆育之道讲之有未至重臣奉行故事多阔略欤夫兵武国之大事有七德焉急在戢兵安民保大定功不计区区献捷之事也太仓凌洋山公得命开府代石汀公之后奋然曰罗旁之请今日亦后时矣门庭示弱而我又从而缓之也可乎遂申前议日咨访夕筹划诸凡调集兵饷练选才武相机肃令暨分哨道定所往虽行军故事则然昔之人有行之而公益加详慎矣诗云有严有翼共武之服公其有之曩公兵备密云予于湾辱倾盖一时倚马谈九边事而公亹亹悬河曲折显微罔不条贯天下事北难南易公不难其事于边云朔雪之际矣今日之役十万众若运之掌斧钺所加势如破竹夫岂偶然之故哉吉甫之薄伐方叔之来威人人举此比方为颂而公且諰諰若思若画有歉然无满于是之意非公无满于是也公之初意别有所为而不在是也藉一时之雷霆收百世之云雨奏捷之令将行而县所之请遽上公之为心为计具于是矣方且自计便宜有命彻土度方阨险隘安置降人历历善后皆有成画非苟言之实允蹈之王阳明既克八寨欲改宾之南丹卫镇其中事竣而请当事者认为缓情因成寝阁今日有此举有此后悔耶阳明平八寨而八寨存公平罗旁而县所设阳明之于公何如哉何如哉夫粤东西事有缺一指画弃前功者上首功则已之谓也有因一指画收千万世绩者得其地疆理其地之谓也故予于是役不以震惊徐方周程伯为公许特以彻我疆土召虎为公德使若当公之任者惟公之为至今日宁复有猺獞之梗宁复有年复年兵行之毒已乎公之功着在一时公之功垂及后日惟公不以久近便不便二其心是以能为国家计长远图其大周书曰乃心罔不在王室用奉恤厥若公之谓矣琼府太守唐可封同知杨继文府判黄与俦节推刘学易荷公威泽鼓舞不能自已愿予一言予亦泽及中人也念惟得有大焉大有自来因缀之以为贺且用为后公者告其兵行颠未当有纪其盛者矣不详及云
○淳安县政事序
君子何为而仕于人哉天生一物即所以生万物之理故一人之身万物之理无不备焉万物之理备于一人故举凡天下之人见天下之有饥寒疾苦者必哀之见天下之有冤抑沉欎不得其平者必为忿之哀之忿之情不能已仕之所由来也然君子居穷应一身一家其事易及应举入官事为轇轕人为奸欺日临于前而不能操吾明且刚者以应之谓能应事之善焉不可也且身当利害得丧之冲始于执义终于舍义随俗宾客之怂慂室人之交谪始于为人终于舍人为已初仕良心扩充之未能私心之梏丧而可哀可忿之在民者与我不相关矣吁仕云乎哉瑞自演海入田州知淳县事初阅册籍民之逃亡者过半问之则曰惫困不能堪赋役朴直不能胜奸强使之而予之心恻然痛矣剥民以媚人多科而厚费使之可为民忿可为民慨之事日临于目日闻于耳而吾不平之气愤然生矣问识者以所处之方则曰在今日不可能也在今日又不可为也宁可刻民不可取怒于上宁薄下不可不厚于过往彼自为一说而不能当于予心也尝欲自为一编以妃钱粮以节财费以酌事使节文昭国制日月之明扩吾心体备万物之理使淳得户晓乌吏不能缘为奸弊民得安业乐生而予亦得以常目在之俨有师法而又私念秀才发轫仕途知识有几将笔复辄迟疑三年有奇矣壬戌入觐归缘道咏思恍如有得归取故籍参考慱访以订所思自信或可以究竟利弊粹乎圣贤中正之道公已公人之理我祖宗颁行画一之制一毫世俗之论不与焉民风士习藉此发明回心而向道或有在也夫彼上司彼过客万物之理付予于迼化犹之我也独无为民哀忿之心哉时乎为已见已不见人一觉悟焉而同归于道矣政之大者曰政政之小者曰事是帙淳利弊兼有巨细因撮其要名曰淳安县政事辟则坊与如师予儆前此曾为之说政事有记亦严师教戒意也谆谆然欲吾民去其竞利争胜私巳罔上之故而以善新焉是亦与吾民为严师教戒也益巳益人举于是册赖之其可得而已乎用是粹之复为之序以告吾民使知是编之意
○赠陈侯署遂邑事得代回府序
雷琼自昔指为贪泉之地雷山海货不及琼遂溪在雷又小邑地瘠无别产一岁之耕仅足一邑人一岁衣食之用无可贪地然同以贪泉得名同一万里君门之地生斯长斯同一孤臣孽子日月照临有所蔽隔而不能及之人府州县俸剳借天子之威以行其志者视其景同此羡心履其地同此肆意先后异时守令如一吕东莱谓夺粮于陈蔡之间攫金于原曾之室何以堪之遂溪之谓矣予琼人也习知琼府州县之害习闻遂溪同受其害之尤一旦其邑庠生梁有守吴一桂等将庠师生意揖予进之曰郡陈节推侯权邑篆计今正尹将至当代愿一言壮其行彰其羙有龚黄卓鲁之誉有扳辕卧辙不能自巳之情究二生不一而足之称槩二生不一而足之意只今便民之利侯兴之矣只今不便民之害侯绝之矣其澹泊自养不易心于贪泉其敬事临民集本临渊又不谓食禄之方天颜万里夫雷琼之人生不幸为孤远臣绝意天泽百年矣百年间阔之久出望外其一得之意者气数乘除无往而不返之日记云天降时雨山川出云遂处上游其气先至而先得之欤况今天纵圣明瞻言百里海内外喁啰承德出之水火危垫之中置之枕席安全之上惟侯行之规尽在案诵习在人有老成人亦有典刑今之谓矣标凖立而人趋之雷琼近壤得无先被之为幸也哉旱麓之章曰岂弟君子遐不作人泂酌之章曰岂弟君子民之父母靖共守令道无过此侯摄邑事无愧二诗用是不辞师弟子请书其槩以为赠且以志雷琼开先之喜云
○寿王尧山六十一序
尧山自幼与予同师友为学业其神气之灵诸童稚中识者异之予亦歉然于予谓得天之羙不尧山若稍长业举子文论文宗诸大家盛有称许清逸之气不混尘俗而别为一局其文类之以故不能俯就时调决科第科第之文非尧山所不能攻尧山所不与事也经世论今事不平之愤有发焉亦古人好静无为上一层意也隆庆庚午予罢官归别尧山廿年矣场屋中尧山终不得一捷晚充挨食廪日岁贡生又弃去不就家居万山之中即此采山钓水还以物与人风浴咏归随地而乐夫一岁贡生亦庠序士途穷而不得不安于小希之不可得者尧山弃之惟我所愿我则行之古之人在混芒之中与一世而得淡莫焉傍花随柳鸢飞鱼跃尧山有焉说反屠羊每闻人说及尧山万山中木石居鹿豕游翛然有脱去世故凌云气游天地间意唐人之咏怀有曰方同战胜者去剪北山菜予去尧山居三百里许梦想神交方醉尧山之乐意尧山载营魄抱其一静之徐清形可长生也今丁丑九月十有一日为尧山再甲子诞辰且室人同生一堂偕老宗党戚里争持酒币走贺谓冀缺梁鸿庞鹿门天作之合于今罕有因问颂言于予予惟尧山先年下帷经史百家其学慱作为文章包罗万象其气豪谈今不平疾苦其志愤经略人间世曲畅旁通其识精今时命大谬反之身而谋之神者回视前日之所有事者又若无有焉专气致柔与鱼鸟花木忘其形于天壤之内古之得道术者盖如此心与天游天为培之夫岂曰不知其雄守其雌聚埃积块之守岂曰以期年耆而无经纬本末无以先人也哉夫妇直今六十又平格伊始而众心戴焉诗云令终有俶公尸嘉告用是不辞其恳备及尧山自幼而今天眷之隆不偶然也书为尧山千百岁寿
○赠赖节推署贵县
圣天子计安天下求守令如不及而天下守若令每不能以计安天下应圣人记曰心诚求之虽不中不远矣今人士一入官初心大抵循俗而伪日见之事事匪其心盖自宋人诈高位高之习流至今日沦肌浃髓不可破矣欲希天下一日之安外其心而安之其可安乎当流风坏于功名富贵之会而曰纯心任事之有人难矣吴生泗崖自贵邑一旦遣人致书而来盛称其司府赖肖泉之贤通后先任言之不一而足泗崖平生志气不妄语不谀人言无可疑虽予亲履其地目见耳闻不过如是中有不能尽什然者今天下士大抵迹是心则不如是范心之告楚子曰晋君少心不在诸侯也丄方可图若心不在民而徒有在民之迹无补于民矣丑女而粉其面老人而乌其髭泗崖其知之乎俸读及终有不求人是求吾心之真是不求人知求无愧此心之良知之说忽吾心有戚戚焉偶忘而记则今日泗崖之言正嘉靖乙丑予初官户部幸一邂逅眉宇间可考而见塞渊温朴君子人也昔者逆覩于肖泉今得泗崖之状而验百来年不可得见之人一旦忽亲覩之凡事不可认真真则祸随焉今天下入官人之议则然也天下不一日见天子计安天下之功日相寻于天子分之守分之令之害坐此为累良法羙意盖不止曰亦如无有而已赖侯以直道之行发挥我祖宗曰守曰令之政泗崖之状侯曰视府事吏畏民怀署桂平二县平易近民查盘庆恩二府不挠不扰再之吾贵兴学听讼保甲催科改条编复里甲历历可书而民以为惟已之便实便之也实心实政虽不中有不远焉者况肖泉今日事正守令职分事无不中焉者乎以心感心浔民因各得其固有之心以为心且诚心直道用是有明于天下今之世舍肖泉而无与谁与哉督府洋山凌公以侯运饷课最闻按院敬斋陆公以侯贤能闻天子俞之属下吏循例有形容盛羙之颂扬王休意也义也不辞而为之说若夫群小间调今职泗崖亦得之传闻云尔欲此文亦如肖泉求吾心之真是略而不录云
○赠锺从吾晋灌阳掌教序
长汀锺君从吾文昌邑司训也官四年得晋全之灌阳掌教门下士某某谋所以赠其行者谓非文不可诣予征言予恳辞之诸门下复曰锺师必欲得子之文慕子者也予辞之不得因言之记称仕而优则学学而优则仕仕学融会孔门未尝废仕亦未尝专言学胡定安有得于是经义治事并举之为苏湖之教夫古之经典今之人事索之经典天下之事具于是矣而别于治事之中求之盖经典言事中之理而未能一一尽及事中之变事中之变百千万端君子之应如之譬之医者随症用药而又因其一时之所传变改方因革损益本末先后轻重缓急浅深长短广狭盈缩有剂量焉毫厘之差千里为谬苟不知其变之所以然而应之以其理之所当然于以用之其不至败乃公事鲜矣传称执一理贯天下之事人非生知之圣平日无讲明融会之功则所谓寂然不动之中而万象森然巳具之体昏如矣抑何通之故予尝谓圣天子为天下择官地无缺官天下不见官为天下利独见官为天下扰大端在不晓于官民义利之辩先无以洗其心身家在念贪取毒焉下及其日应之政则又先事而讲明之未有得也夫从事经典而日求之纸上之文事之义理而已若夫有其事而又有其事之变则必于经典所及之内加深求焉于经典所不及之外加深求焉而后可以尽其故苏湖教法至今称之正以其门下人用之而效者以其能预讲之未用之先而其所以讲之者尽变也我国家设有府县藩臬百司庶府士得此谓之仕内国学外府县庠官亦谓之仕国学府县庠谓之仕仕焉而兼乎其学者也锺君司训文昌经义治事兼有之矣署定安县事一年再署文昌县事计七月庠序治事之后又得以履于其事而为之夫引而伸触类而长之天下之事毕矣天下事岂能一一身亲见之哉然身亲之所备尝与口耳之所谈说意趣自别以躬行之所自见之于事示之于人真切有味为从为悦必然矣锺君之于二邑不徒随在仰其独清之高而且随在有从事独贤之颂身教言教灌阳士子今而后特无多幸乎哉教成十人为国家造十方之福教成百人为国家造百方之福诸门下以锺师且无得于府县之秩为铨司不知人不满庸讵知以人事君锺君所得多矣乎况今天子在上求贤若饥渴而铨司又能上体圣心教官显陟邸报选选有之又安知公道之不可掩不有如印以贿得由贿固介如石如吾从吾亦有以得之乎由小而之大由闲散而之权要予于锺君拭目俟之矣昔人谓锱锱而较之至石必差寸寸而度之至丈必谬石称丈量径而寡矢陆象山谓此可为观人之法言大节可以兼乎其小也予于锺君则锱锱寸寸且从而得之矣何疑乎书为赠
○郭封君寿卷序
嘉礼教天下亲初亦岂强之人情有是节文度数之繁也哉第外心之文既盛内之存主不无所効杜少陵直指熏狐之笔阶厉有由然也以今回视干元之唐礼者忠信之薄尤甚穷上反下苟有天下国家之志者文若无可于今之世也而岑司训卷序之请又及自潮之琼万历甲申王正日也曰封君青螺太守之父于予心有戚戚焉手卷为封君而作隐约闻不及予方咤其可无又诈其可有何以信信之于潮人称愿青螺之子也青螺之子何如古之月旦人物者大端信小节今天下一大议论天下安不安有系焉非太岳张今日事乎公室大张青螺四言而太岳之罪一字春秋矣太岳今日法当家国两截断案数年来纷纭攻击大抵入瑜之瑕非张本有名实大学有洁矩天下之道所恶于民从宽于士难乎为天下人矣雷发声而物同应之青螺不然约束十一府县至今不改相公考成先日人曰操切青螺曰阘茸青鱼之谓谓论文如此人品必高今日果然今天下尚是从头到底差错礼乐文物罢罄天下因之然亦有自而来之远承示条约计六凛凛古之人明作气度岑生又曰公极简淡无一毫扰而湖人便之则从前而来之差公又不如其辙行矣子贱弹琴不下堂李耳之无为清静公先得之瑞何言哉瑞何言哉诗云报之以琼瑶琼瑶公身有之瑞无从取为报矣岑子旋付空空爱意复寿卷序文草草具公视不可令置之外雷葛二端小刻十册将敬希叱入
○赠昌化唐鲁斋得奖劝序
士子侯选京师官非繁华之县则不喜者非也君子将以移易天下然亦有受变天下之疑陈傅良习俗移人贤者不免之说是也府州县官今称俗吏狱讼钱谷周旋其间而莫能觧去上官有驱使下民有仰赖能不因之而俗乎今之山州草县大抵尚存古风繁华著名之方全然今习气矣昌化为琼州府属人田之数不满十里不来也罢谣言从昔有之非徒有州县之名所有仅山而草乎鲁斋台先生初晋昌化上高相夫之退何若不知自其初官以迄三年今日间或余会一会则曰孔子里仁为羙之言吾之昌化是也有喜心无愠色韩退之谓柳宗元不鄙夷柳州之民今称柳柳州是宗元再造柳州也鲁斋特不鄙夷柳州之民巳哉鲁斋二年之中顺昌化之故而加之涵濡之养务使昌化里仁不失天与初性视苏胶西予既乐其风俗之淳士民亦安予之拙无异也子瞻岂拙于为政者哉天下拙刑政彻风清弊绝鲁斋之为道可知矣东莱吕氏有言入单父之野而见弃鱼已知子贱之政矣入中矣之野而见驯雉已知鲁恭之政矣弃鱼驯雉是正孔门作用而循良功力也弃鱼驯雉之外别言政事古之善觇人物者必不如是今观鲁斋之政其有出于随昌化之故直道而行之民随以直道安之也耶惟鲁斋先此淡漠之心故有昌化而喜惟昌化素称古朴故得鲁斋而合闻之昌感二县嘉靖之未古风不无少变得有唐侯目击道存而今也纯然初习矣是鲁斋之在今即柳宗元之再造柳州也唐侯因昌化而为昌化动变之功不露按院闻野罗公徒举政事之小盖钱粮刑罚亦唐侯所不废闻野无及其大因师生赠言之请书之用补闻野之所未备
○赠陈侯丈亩成功序
万历八年部剳天下有司彻田为粮再举洪武三年令典也天子有均平之旨天下同然诚择公正书筭于未事之先画里界田埇于将事之际约日起手用日一报流水鱼鳞县官秉有公廉勤慎四道行之一里公正书筭之人了一里归号归粮之数至简而亦至详初无难事计之虽久不出三月四月外之功而今也三年行之行之三年百姓以为三年之害独临高一县称许不然盖有治法先须治人临高一县不然有由然也夫曰公虽乡士夫亦不敢干之谓夫曰廉富人亦不能贿之谓勤时时田里之中慎一字不入吏书手目也他州县曾有之乎而振源陈侯自入临而来则已然矣今谓丈田为国家之重典民事之急务四道之有于身日益加笃一县之人得有千百年均平之羙有其田方有其粮举赖于侯刻骨之感忽一日耆老吴应朝士子林士直谢尚宾辈将合县意求言赠余辞焉辞之者谓衰老之年而文又素非所能也既而又自思曰圣天子霄肝之切付之州县不得观有成功有甚于今者乎自初官迄丈田事视国如家民若子非陈侯其人乎汉司马迁历览天下之胜说者谓史笔之奇山川为助龚黄卓鲁彼其四逸政声亦此得之好是彝德之心不可谓独太史公当有也匪风之诗曰谁将西归怀之好音陈侯之在今日能西归矣于此不言他尚何言用是改辞复为求言之口者复独云临高一县不然他州县奚为后我之望也良工心独若此独非宇宙事乎赠侯并为侯问
○注唐诗鼓吹序
古先王成就人才由今考之大抵六经并行诗教为首夫教以言行诗亦言尔何以益人而先之若是盖人禀天地之精言语文字之间天地精神之发也约而为诗不多言而内见蕴籍外着风韵天地精神以诗而骋骋则袭物感人变化因之礼称人声在上长啸中宵胡骑因之而北有矣诗兴入人往往而是时扬九歌之方兴诗游艺之道百世以俟圣人不可易也锦台廖先生有得于是丁丑会试中乙榜来署琼山学事课弟子员因出所注唐诗鼓吹八卷示之夫宋一代抡士用时义论策我朝因之先宋而唐则以诗赋锦台日课生徒遵时制也乃以先日于鼓吹中有见并之前人之注鼓吹多矣章什句觧究其事之所自来探其意之所含议较锦台不及为甚余谓同一文章取士如以其文而巳兼唐及宋为得我朝之阙亦宋人之阙也使之文不为使之诗文且可以为全乎哉锦台造精学慱得我心之然矣虽然锦台新会人昔公甫陈先生讲学白沙天下企仰其品题以前诗人曰子羙诗之圣尧夫有别传向来称作者三妙罕能兼唐而下学诗匪杜人卑其诗未有许可及康节者乃公甫又若于康节独推焉少陵爱君忧国兼之于野之获发之视彼流连光景漫无邑居为据诚一人矣吟哦浩歌胸中造化一动一静之间天地人之妙也少陵能之乎盖不特文彩动君之夸随尘冷炙不用为愧一二不足道拳拳君国之念尧夫亦奴仆而命之矣宋进士许洞诗会九僧约以山水风云竹石花草雪霜禽日星鸟无犯其一九僧阁笔夫天光物色抑亦一时之触尔本真在我因触而悦故亦因触而诗假若周朱张程有洞之约性真之悦出之矣无待于外能困之乎子羙除却君国诸作一时曳白料必九僧同之可圣取哉严沧浪说诗方之妙悟禅道曰诗有别材非关书也诗有别趣非关理也羚羊挂角万里庵鄙焉夫水月镜象言若荒诞水诚有不可执着之月镜诚有不可执着之象而非诞也文泥矣以诗之曲畅旁通随乐而兴济之文之妙也履庵直据文理或则古诗人同物之趣无深会乎伊川程子指穿花点水之句闲言无用惜工部一生之心自少而老止有三诗绝句是亦履庵之见也余尝谓唐宋诗人均尔一知半觧之悟孰为唐高孰为宋下欲定说于沧浪履庵之间彷佛二妙合去取焉而未之及荆川唐子履庵之师也履庵尝以其意附刘因于邵子之后谓天资学力若未足然巳为庄陈权舆矣吁礼义无穷人心有觉况赓歌风雅颂诗法在焉自是而后又安知无有兼庄陈静修出且入二妙而上之者乎余时以注白沙古近叩之锦台锦台谦曰无得也夫锦台生长新会时去白沙无几有得于白沙权舆后学有在矣权舆于白沙鼓吹不必言矣透彻之悟锦台其尚求之
○赠文昌大尹罗近云入觐序
易冐天下之道图从中起中起言心也天下未有一物一事出心之外者心何以得曰得之寡欲圣天子思得寡欲之才与天下共宵旰尤切文昌地滨海独称硗瘠贡役之繁反甚其它州县硕鼠食苗天子需才才不我顾亦惟文昌为剧以今时事言之盖非大过人之才不足以为大过栋挠之济也自昔宦游琼土惟江右人士民则宜之然资禀近民求如豊城伯辅之涂天下坚无不可破深无不可入又不可得近云罗君来自宜黄一时邂逅余犹妄意君一江右之才而已矣任事无几绝无之中得仅有之见邑人远迩不约同颂究其所以则曰当年里甲逐辰罪锾及一切非县官所可有时呼常例前人未有不特秋毫无犯之者侯独不然质之天日无愧心无赧色罗侯也彼阕生白尘尽鉴空见之行事不足以称其心之所存天下无有文昌非人穷而诈百年来鼠穴不可诘不可止者乎君惩一儆百之余意气所加一朝如洗大抵惟民之利君无不见亦无不兴惟民之孽君无不见亦无不革乃更仆未可悉数君何以得此于民哉君之心为之也集义所生是非义袭而取以故可大可小可常可变一里之城切近清澜抱凌等方剽冦往来之薮非前人付之无可奈何急则抱印而村者乎君无所不尽之心战守得地林道干所向无敌视之若无有焉远近恃为无恐一邑安堵大抵近云侯一人之力民苦衣食转徙他资空存籍版名户亦既有年岁矣识微君子不能无日后孑遗之虑也前人亦非不曰当务为急招来有文复业无一近而三年之内告归于故者源源可计久当何如天下事心感心应者有原有机毫发掩袭之而不可得鸿鴈于飞集于中泽言尹如君吁贤矣哉君趋庚辰王正之觐以巳卯八月去任急王事也邑人不能朝夕去君邑庠教谕某训导某生员某将其意恳一言为赠述职者述所职也守令六事对扬上休君无愧矣虽然无非事者而今视为故事矣反以书帕之礼用为入京之急内京谓之礼外京谓之赃君行之乎书为赠用为君省
○赠李太守母七十寿诞序
天下有亲如子于父母者乎念其子念及父母情之不得而巳也通之天下皆然清江检斋李先生起官桐芦己卯夏有命晋任万州太守月日无几一州一县是虽山谷以为居者亦无不有德守之心焉人无异心守何以得此于人哉德守之深日夕思所以为守报庚辰王正二十又七其母七十初度之辰运周而始人子一则以喜之日也庠士某某将郡士夫师生意乞言望清江之浒拜云端以致其孝报守也报守而止于世类之系言之夸张而不当其实母子一气有待而成事言必其事请为诸人士言之今圣天子代天理物设有百官官必其备无一而非为斯民地也士读书文入式而后授之以官谓言如是行不然哉初不然终则大谬有然大抵牵于外持之不坚不免变于中也牵外变中孟子以三可巳不巳当之此在已可父母之际难母又难之难者闺门人见俗尚如是谓义理恰是如是子之爱亲命也不可觧于心李侯亦当乎难而难矣汉有行巳其人或亦君子与可之中毛义是也初心何心捧檄安阳不觉喜动颜面万以香藤板葛先年枉羡于人小民衣食并指梹榔海舶利为之耕蚕不足以供不得巳而赖之者也他方之人一官此方不知其方愁苦十人九人满载而北惟侯今日盖不止曰于事应事自恻隐中发之见德于人巳也退食委蛇羔羊之皮又一州一县之人老老少少谈不容口有从容自得之羙无牵掣难心之态非先得其母脱然于财帛之中能得有脱然无累之子出世俗外其隐之之心其心也哉诗有不遑将母四牡之使父母何尝羽鸨之臣一时里仁为羙家庭之中不止一陟岵之母不恤其纬之嫠可以想见然春秋而上人物无足异也今此何时桑柔之篇曰其何能淑载胥及溺有母如此吁不贤而能之乎先有母氏之贤然后从子之后颂母之羙有言不为虗涉言之可矣犹有进于是者养生家谓怡怡为保元和上寿之自家不入民怨之钱欧阳詹生虽有离忧亲心乐也母和于清江之原矣民怨钱不以养母朱晦庵谓日用三牲不足以为孝子心乐也子和于今日牧民之堂矣聚州县之欢声将望云之喜意孟子曰父母俱存俯仰不愧二者之乐李氏一门以之为此春酒以介眉寿酒之可以为介也和气也天地和气萃于一人吁盛矣用是不辞人士之请书之以为赠若夫行道扬名召伯甘棠勿剪伐拜孝大而远俟他日与侯记之不先及云
海忠介公全集卷之三

[book_title]卷之四
序二
赠总督府凝斋刘公平八寨序
赠廖锦台膺首荐序
赠高将军升指挥使序
内江龚氏族谱序
赠吴颐庵二尹句容序
赠大尹吴秋塘德政序
赠丁敬宇父封君寿诞序
赠霜栢陈先生得奖劝序
赠罗近云代丈定安田序
赠黄体斋升南京国子助教序
赠喻邃川奖劝序
赠喻邃川膺抚按奖劝序
赠罗近云升钦州太守序
赠毛带江升天台大尹序
贺景竹王千兵荣膺军政序
贺屈元礼生子序
赠林东皋考绩序
赞萧氏一门二节
赠黄村赵先生升靖安大尹序
赠蒙生德范还遗金序
赠史方斋升浙藩大参序
黄广台思亲百咏序
赠王朋江升宁波府太守序
赠史方斋升浙藩大参序
寿南瀛吴公八十一序
赠周柳塘入觐序
赠陈元山任古田司训序
赠顾怀东晋京兆丞序
赠赵三山德政序
淳安藁序
○赠总督府凝斋刘公平八寨序
萧望之谓民莫不有仁义欲利之心虽桀在上不能去民好义之心道之不可不慎粤东西万山中生聚之众倚险作害其人习气亦如其山之险然同函阴阳之气得生天地非他类也远人不服夫子以修文德以来之为策夫亦无以来之而已祖宗兼设文武重臣控制其众后又革去征蛮将军之任总其事于都御史一人吾夫子意也列圣奉运二百年余矣不见文德之修日寻用兵之害何故夫自其不尽向化恃有山以自雄诚横矣然北仰九重曰天朝知有天子如天之尊谓督府天朝选择而来天下人也视如神明望为标凖羁縻去留大抵督府之命惟听威畏朝廷威畏及督府先后坐开府而一其人何如督府日有政令仁义之言不绝人耳可谓曰贤然言在仁义者十之一事不在仁义在利欲者十之九军门得以便宜行事天下谓握权重故宦囊特多两广贪泉其多又居天下之一夫止此柴马止此俸钱出此之外一文一分赃证也经曰怀恶而讨虽死不服军门罪我刼掠军门刼掠犹我山中人之言也非瑞经行苍梧等处数十年前耳饫闻者乎流至今日其言尚存标凖之地先自坏之欲持之以服山中之人难言之矣臣子之权有重于军门者乎荣身及亲一时称最荅恩报主当亦无过于军门济济在列时事至今回首天朝言之可为愧口湖湘凝斋刘公当风靡波荡之中超然千人一律之外百事如新姑即其切近之小特言之督府兼有廵抚兵事其急故曰军门决胜千里大抵身不亲行籍总参而下将领于外运用晚唐债帅宋南渡而下殖私财以自结于私人今日踵之行焉自痿痹其手足之用余不知其所谓公下车初政突然反之贿门不开将领生气所在有李光弼八营调发间精采百倍之象八寨之举瑞时以先事之端倪占后事之成就师不愆期果尔捷奏天颜有喜远近欢声先公而行如公之举有之而纸笔间功级不同也先事一方用兵百方枯骨府县民牧不得安于其牧矣一将功成琼州府知府唐可封同知杨継文通判黎九皋恳一言以志今日之喜夫天下有清其心不能以清于事者乎天下有飬成此气不能以驾驭一时游其刄于天下者乎万古人心又有虽之蛮貊无能行之者乎不图今日复见威仪书为赠
○赠廖锦台膺首荐序
天下事如斯而已谓今无经学士大有为于天下哉国朝以经术造士士非此无以进其身迨得官则又有今时应官之道经术之在圣人刍狗矣有儒官焉薄收而薄出之人无望焉而奔走奉迎故事虗文视热衙门无异人之所以责官人之所以责士判然两途矣然天下有称善读书者又不如是吾省新会锦台廖先生富有经学文翰擅名于时即彼小试琼山而言丁丑落第乙榜而琼非今人为贫之仕借此自暇逸者乎举人教官又今以一过路譬之上下所不深责者锦台自做秀才攻坟典而举人日矣比今仕有职掌寒暑灯窓无殊先日非干干惕若中有实趣者不能课士子不废文论为时制也孝弟礼义尤所课中谆切之急道有本末教有后先誉髦士于鸢鱼得所之中一不见其崖岸自居严师尊道必人为敬学之日旱麓之三章心有天游之圣也锦台会之矣然即此而论不过即事论事得锦台之小尚无得于内蕴之多所以为他日设施之大甞自督府凌洋山公之荐言之锦台盖茧丝牛毛之学天高海阔之心矣简编之在今日盖前百千万年事也前百千万年事莫不有于方寸之中举此而措今日之应酬莫非已往之成效措之而有不当焉者乎夫士子读经为文又经史正道中出乃入仕则背而驰若戴圣祝钦明之流谓其初不过假此以为阶禄之地真心本不如此锦台不变塞于今日之官矣不变于既闲
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 10:27:57-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>