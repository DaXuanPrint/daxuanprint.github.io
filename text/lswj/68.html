<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="提要,原序,卷一,卷二,卷三,卷四,卷五,卷六,卷七,卷八,卷九,卷十,卷十一,卷十二,卷十三,卷十四,卷十五,卷十六,卷十七,刻丹铅余録序,原序,卷一,卷二,卷三,卷四,卷五,卷六,卷七,卷八,卷九,卷十,卷十一,卷十二,卷一,卷二,卷三,卷四,卷五,卷六,卷七,卷八,卷九,卷十,卷十一,卷十二,卷十三,原序,目录,卷一,卷二,卷三,卷四,卷五,卷六,卷七,卷八,卷九,卷十,卷十一,卷十二,卷十三,卷十四,卷十五,卷十六,卷十七,卷十八,卷十九,卷二十,卷二十一,卷二十二,卷二十三,卷二十四,卷二十五,">
<meta name="description" content="十七卷，又《续录》十二卷，《摘录》十三卷，《总录》二十七卷。明杨慎撰。旧时考证诸书异同的著作都冠以“丹铅”二字，因“古之罪人，以丹书其籍”，杨慎被流放，名在罪人之列，故以“丹铅”二字寄意。凡《余录》十七卷，《续录》十二卷，《闰录》九卷，杨慎又自为删削，为《摘录》十三卷。首刻于嘉靖二十六年。后其弟子梁佐又删同校异，分类合辑，定为二十八卷，名为《总录》。其书考证材料丰富，不乏新见，但因涉及范围太广，难免芜杂之病，且杨慎务奇好胜，取名太急，稍成卷帙，即付刻印流布，甚至伪撰古书，以助论证，态度不够严谨，难免疏误。">
<title>丹铅余录_杨慎_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">丹铅余录</span> <br/>
          作者： <span class="inputVal" id="bkauthor">杨慎</span> <br/>
          朝代： <span class="inputVal" id="bkdate">明代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">类书文集,考据,完结</span> <br/>
          字数： <span class="inputVal" id="bknum">[book_length]378998</span> <br/>
          说明： <span class="inputVal" id="bkdec">十七卷，又《续录》十二卷，《摘录》十三卷，《总录》二十七卷。明杨慎撰。旧时考证诸书异同的著作都冠以“丹铅”二字，因“古之罪人，以丹书其籍”，杨慎被流放，名在罪人之列，故以“丹铅”二字寄意。凡《余录》十七卷，《续录》十二卷，《闰录》九卷，杨慎又自为删削，为《摘录》十三卷。首刻于嘉靖二十六年。后其弟子梁佐又删同校异，分类合辑，定为二十八卷，名为《总录》。其书考证材料丰富，不乏新见，但因涉及范围太广，难免芜杂之病，且杨慎务奇好胜，取名太急，稍成卷帙，即付刻印流布，甚至伪撰古书，以助论证，态度不够严谨，难免疏误。明人王世贞评其“工于证经而疏于解经，详于稗史而忽于正史，详于诗事而略于诗旨，求之宇宙之外而失之耳目之内”，非常中肯。时人陈耀文作《正杨》一书，胡应麟《少室山房笔丛》专设《丹铅新录》和《艺林伐山》两部分，专门攻驳杨慎之误。《丹铅余录》有《四库全书》本，《丹铅续录》有《宝颜堂秘笈》本，《丹铅杂录》有《函海》本，《丹铅总录》有明万历、嘉靖刊本等。</span> <br/>
          封面： <span class="inputVal" id="bkimg">Z_18257.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]丹铅余录
[book_author]杨慎
[book_date]明代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]类书文集,考据,完结
[book_length]378998
[book_dec]十七卷，又《续录》十二卷，《摘录》十三卷，《总录》二十七卷。明杨慎撰。旧时考证诸书异同的著作都冠以“丹铅”二字，因“古之罪人，以丹书其籍”，杨慎被流放，名在罪人之列，故以“丹铅”二字寄意。凡《余录》十七卷，《续录》十二卷，《闰录》九卷，杨慎又自为删削，为《摘录》十三卷。首刻于嘉靖二十六年。后其弟子梁佐又删同校异，分类合辑，定为二十八卷，名为《总录》。其书考证材料丰富，不乏新见，但因涉及范围太广，难免芜杂之病，且杨慎务奇好胜，取名太急，稍成卷帙，即付刻印流布，甚至伪撰古书，以助论证，态度不够严谨，难免疏误。明人王世贞评其“工于证经而疏于解经，详于稗史而忽于正史，详于诗事而略于诗旨，求之宇宙之外而失之耳目之内”，非常中肯。时人陈耀文作《正杨》一书，胡应麟《少室山房笔丛》专设《丹铅新录》和《艺林伐山》两部分，专门攻驳杨慎之误。《丹铅余录》有《四库全书》本，《丹铅续录》有《宝颜堂秘笈》本，《丹铅杂录》有《函海》本，《丹铅总录》有明万历、嘉靖刊本等。
[book_img]Z_18257.jpg


[book_chapter]丹铅余录

[book_title]提要
钦定四库全书　　　　　子部十
丹铅余录　　　　　　　杂家类二【杂考之属】
丹铅续录
丹铅摘録
丹铅总录
提要
【臣】等谨案丹铅余录十七卷续录十二卷摘录十三卷总录二十七卷明杨慎撰慎有檀弓丛训已着录慎博览羣书喜为杂着周亮工尝刋其书目凡二百余种其考证诸书异同者则皆以丹铅为名顾其志揽茝微言曰古之罪人以丹书其情魏志缘坐配後为工乐杂户者用赤纸为籍其卷以铅为轴升奄名在尺籍故寄意於此也凡余录十七卷续录十二卷闰録九卷慎又自为删薙名曰摘録刻於嘉靖丁未後其门人梁佐裒合诸录为一编删除重复定为二十八类名曰总録刻之上杭是编出而诸录遂微然周亮工书影称其讹字如落叶又守土者多印以充馈遗纸墨装潢皆取给於民民以为困乃檄毁之今所行者皆未毁前所印也又万历中四川巡抚张士佩重刋慎集以诸録及谈苑醍醐等书删并为四十一卷附於集後今亦与总录并行此本惟有余録续录摘录而阙闰录然有梁佐之总录则闰录亦在其中四本相辅而行以总录补三录之遗以三录正总录之误仍然慎之完书也慎以博洽冠一时使其覃精研思网罗百代竭平生之力以成一书虽未必追踪马郑亦未必遽在王应麟马端临下而取名太急稍成卷帙即付枣棃餖飣为编只成杂学王世贞谓其工於证经而踈於解经详於禆史而忽於正史详於诗事而畧於诗旨求之宇宙之外而失之耳目之内亦确论也又好伪撰古书以证成已说睥睨一世谓无足以发其覆而不知陈耀文正杨之作已随其後虽有意求瑕诋諆太过亦得毋木腐虫生有所以召之之道欤然渔猎既富根柢终深故疎舛虽多而精华亦复不少求之於古可以位置郑樵罗泌之间在明三百年间固铁中铮铮者矣乾隆四十六年十一月恭校上
总纂官【臣】纪昀【臣】陆锡熊【臣】孙士毅
总校官【臣】陆费墀

[book_title]原序
丹铅余录原序
郑玄博而不精贾逵精而不博博而精难矣哉以兹高论古人有读论惟取一篇披庄不过盈尺者病乎其不博也亦有误解柤棃於礼经不识蟛蠏於尔雅者病乎其不精也语曰博学而详说之易曰非天下之至精其孰能与於此博而精诚难矣哉自有书契以至今日何啻惠子之五车张华之十乘欲一一而通之固已鲜矣其间注释之所未及改窜之所讹谬又一一能正之非博而精者不能故扬子云有言一卷之书必立之师先辈谓校书如尘埃风叶随扫随有好古者所以丹铅不去手也乃今知君子所以贵博且精者非以掩衆譁誉欲以翊道而正辞也太史氏扬子用修昔居馆阁时凡六经三史诸子百家中有疑於辞悖於理者皆精察而明辨之居滇日暇尤以敷文析理自娱彚为一帙曰丹铅余録丹铅点勘之具也小学事也何取於此哉走窃闻之祸天下之书者存乎误断天下之误者存乎辨辨岂易哉考究未精穿凿附会纪録之实语难明润色之雅词易惑贵耳贱目徒借听於前人承误踵讹竟吠声於末学遂失古人立言之意兼贻後人尊闻之误弊也甚矣先生以頴敏之资宏博之学固已搜抶无隐矣观兹録也如辨四时改火为应五行东北阳西南隂为应卦气皆卓然超诣不泥旧说辨易大贞小贞引汉书注贞不训正辨诗玄鸟引毛苌注契不生于燕卵皆有禆经典不惑迂怪辨范蠡未尝载西施去引墨子以证之宰我未尝从乱引李斯狱辞证之皆有禆于史而不令贤者受厚诬于千载也其余若老子之盗竽文选之赵李战国策之千秋万岁夜唐诗之越甲鸣吾君古名儒如苏辙顔延年姚宏刘会孟注释意解所迷误挂漏于此者先生一一考证而昭着之青衿锦带之士白首之疑一旦犂然而豁亦一快也然皆引古书以证古人未尝用意说决焉语曰多闻择其善者而从之是其可传者将不在兹乎先生纂述甚多选诗外编选诗拾遗已行于世在滇有滇程记滇载记六书博证转注古音略诸书走皆得而观之王充称扬雄曰子云河汉也识者不以古今易视谁谓今无子云哉嘉靖庚寅冬十有一月吉赐进士奉直大夫南京户部员外郎碧泉张素书
丹铅余録原序

[book_title]卷一
钦定四库全书
丹铅余録卷一　　　　　　明　杨慎　撰
战国策秦惠王时有寒泉子注云秦处士之号史记索隐云甘茂居渭南隂乡之樗里故号曰樗里子又范蠡去越自称鸱夷子此固後人别号之所昉乎
月令靡草死注云荠葶苈之属董仲舒曰葶苈枯于仲夏欵冬华于严霜淮南子注云荠水菜冬水而生夏土而死又其枝叶细碎谓之靡草
古字轶与辙同庄子夫子奔轶絶尘而回瞠乎其後今谬读轶作逸遂失其义战国策主者循轶之途注轶辙同车迹也
战国人名有董之蘩菁董姓也之蘩菁三字其名也复名古有之三字名始见此
易曰密云不雨自我西郊天地之气东北阳也西南隂也云起东北阳倡隂必和故有雨云起西南隂倡阳不和故无雨俗谚云云往东一场空云往西马溅泥云往南水潭潭云往北好晒麦是其验也又验之风电亦然或问东为阳方西为隂方是矣南本阳而属隂北幽隂而属阳何也曰一阳生于子仲天之气所始也卦又当坎北非阳而何一隂生于午仲地之气所始也卦又当离南非隂而何
鑚燧改火四时而五物焉朱子谓夏火太盛故再取此意料之言耳先王取火法五行也春行为木榆柳色青以象木也木生火夏行为火枣杏色赤以象火也火生土季夏行为土桑柘色黄以象土也土生金秋行为金槐檀色白以象金也金生水冬行为水柞楢色玄以象水也四时平分而夏乃有二焉何也土位在中宫而寄王於四时季夏者土之中位故月令於仲夏之後列中央土素问谓之长夏是其说也统之则为四时分之则为五行五行各七十二日土分王於四时之末各分十八日合之亦七十二日总五行之七十二日合三百六十而成一岁也慎十四五时先祖留耕公教说如此且云见宋儒某书今不能记其为何书何人也
欧阳集古録析里桥碑跋云醳散关之?漯从朝阳之平刻画适完非其讹谬而莫详其义故録之以俟博识君子慎按醳古与释通史记张仪传杖而醳之韩信传醳兵北首燕路洪氏释醳载汉碑文有云农夫醳耒又云辞荣醳黻漯本济漯之漯汉人或写漯借作湿字用?漯即潮湿也与燥同分隶小异如操亦作掺之例平谓乾燥言去湿而就燥也以此训之可通隂符经云禽之制在气王起云玄龟食蟒飞鼠断猿狼蝨啮鹤青要食虎皆以小制大言在气不在形也王起唐贞观时人博学有声太宗尝撰字试之起曰臣於世间字所不识者惟八骏图中数字耳按八骏诸名具列子华骝作服白义作白泰丙作注引石经又怪不可诘起谓之不识者盖谓其不合六书之义疑不了了耳
曲名有乌盐角江邻几杂志云始教坊家人市盐得一曲谱於子角中翻之遂以名焉戴石屏有乌盐角行元人月泉吟社诗山歌?耳乌盐角村酒柔情玉练槌唐人云君苗无姓吕安无字此言何谓也按文选注吕安字仲悌又应瑒有与从弟君苗书则唐人所云者止谓史失其传耳亦训人不可不通文选也
予往年过剑门关絶壁上见有唐明皇诗云剑阁横空峻銮舆出狩回翠屏千仞合丹嶂五丁开灌木萦旗转仙云拂马来乘时方在德嗟尔勒铭才是诗英华及诸唐诗皆不载故记于此
又於临潼骊山之温汤见石刻元人一词曰三郎年少客风流梦绣岭蛊瑶环渐浴酒发春海棠睡暖笑波生媚荔子浆寒况此际曲江人不见偃月事无端羯鼔三声打开蜀道霓裳一曲舞破潼关马嵬西去路愁来无会处但泪满关山空有香囊遗恨锦袜传看玉笛声沉楼头月下金钗信杳天上人间几度秋风渭水落叶长安再过之石已磨为别刻矣
世说新语谓王羲之作兰亭记人以方金谷序羲之甚有欣色金谷序今不传其实兰亭之所祖也余旧得宋人石刻一本今録于此其辞曰余以元康六年从太仆卿出为使持节监青徐诸军事征虏将军有别庐在河南县界金谷涧中或高或下有清泉茂林衆果竹栢药草之属莫不毕备又有水碓鱼池土窟其为娱目欢心之物备矣时征西大将军祭酒王诩当还长安余与衆宾共送往涧中昼夜游宴屡迁共坐或登高临下或列坐水次时琴瑟笙筑合载车中道路并作及住令鼓吹迭奏遂各赋诗以叙中怀或不能者罚酒三斗感性命之不永惧凋落之无期故列叙时人官号姓名年纪又写诗着後後之好事者其览之哉
刘孝标注世说多引奇篇奥帙後刘须溪删节之可惜孝标全本予犹及见之今摘其一二以广异闻
邓粲晋纪曰周伯仁应荅精神足以?映数人
续晋阳秋曰张玄之少以学显谢玄为会稽内史张玄之为吴兴太守名亚谢玄亦称南北二玄
晋阳秋曰王导接诱应会少有忤者虽踈交常宾一见多输写欵诚自谓为导所遇同之旧昵
语林曰殷浩於佛经有所不了故遣人迎支道林林乃虚怀欲往王右军驻之曰深源思致渊富未易可当且已所不解上人未必能通纵能服彼亦名不益高若不合便丧十年所保林公乃不往
左思别传云思作三都赋疾中犹改作蜀都赋云金马电发於高冈碧山振翼而云披鬼弹飞丸以礌礉火井腾光而赫羲今本无鬼丸句【水经注泸水傍瘴气特恶气中有物不见其形其作有声中木则折中人则害名为鬼弹】
又曰左思造张载问岷蜀事交接亦踈皇甫谧西州高士挚仲治宿儒知名非思伦匹刘渊林卫伯舆并蚤终皆不为思赋序注也凡诸注解皆思自为欲重其文故假借名姓也
夏侯湛补亡诗曰既殷斯?仰说洪恩名定匡省奉朝侍昏宵中告退鷄鸣在门孳孳温恭夙夜是敦
孙子荆除妇服诗曰时迈不停日月电流神爽登遐忽已一周礼制有叙告除灵丘临祠感痛中心若抽桓玄作王孝伯诔曰川岳降灵哲人是育既爽其灵不贻其福天道茫昧孰则倚伏犬马反噬豺狼翘陆岭摧高梧林残故竹人之云亡邦国丧牧于以诔之爰旌芳郁
王隐晋书云晋帝诏徵苏峻峻曰台下云我反反岂得活耶我宁山头望廷尉不能廷尉望山头也
续晋阳秋曰谢安优游山水以敷文析理自娱
荀绰兖州记曰闾丘冲好音乐侍婢不释管弦出入乘四望车
续晋阳秋曰献之文义非所长而能撮其胜会故擅名一时为风流之冠也
曹娥碑在会稽而魏武杨修未尝过江【以上孝标世说注】隂铿诗曰表柱应堪烛碑书欲有金上句用张华然烛化狐事下句碑生金事人鲜知之考水经注魏受禅碑六字生金论者以为司马金行故曹氏六世而晋代之也又符子曰木生蝎石生金又贾逵祠前碑石生金干宝以为晋中兴之瑞郭璞传碑生金庾氏祸至矣隂所用盖出此
俗传灯蛾萤火所化故慕光
月令鵙始鸣鵙即博劳也左传谓之伯赵乐府谓之百劳今不识为何鸟按禽经注云伯劳飞不能翺翔直刺而已形似鸜鹆但鸜鹆喙黄伯劳啄黑以此别之易林曰鵙必单栖鵹必匹飞此鸟好只飞未尝双性亦能击搏鹰集於林则盘旋鸣聒俟鹰飞辄击之俗呼为凤凰皂隶言百鸟畏之也蜀中名鴐鵹滇中名铁鹦哥又名榨油郎五更辄鸣不止至曙乃息
贾谊新书引发子曰太平之世父无死子兄无死弟发姓仅见此汉唐君碑隂有处士闾葵班闾葵复姓仅见此佛图澄碑澄本姓湿湿姓仅见此战国策卫有緤错挐薄緤挐姓仅见此
竹书纪年伊尹卒於沃丁之世盖百有五岁太公卒于康王六年寿百有十岁
汉无极山碑兴云祁祁雨我公田按顔氏家训引诗亦作有渰萋萋兴云祁祁毛传云渰隂云貌萋萋云行貌祁祁徐也此铭亦云兴云祁祁古经本云字後世作雨乃或改耳王介甫有云之祁祁诗语本古经
今俗称义民字古亦有之见汉蔡湛碑隂
蔡君谟在杭日坐有客曰隋世称丁真永草永乃知名丁何人也蔡云道护岂其人耶法书要録丁觇与智永同时善隶书世称丁真永草非道护也君谟误矣中州记载惠帝闻蛙鸣问之侍臣贾彻对曰在官为官蛙在私为私蛙帝曰若是官蛙可给廪比北史所载为详蛙给廪已自异矣文中子作元经又曰帝问蛙鸣尤可笑也然元经非出文中子盖阮逸贋作耳
左传方城以为城古本方本万字古字万亦作万故讹尔唐勒奏土论曰我是楚也世伯南土自越以至叶垂宏境万里故曰万城也
史记封禅书注引裴秀冀州记云缑氏仙人庙者昔有王侨犍为武阳人为栢人令於此登仙非王子侨也唐诗王子求仙月满台又云可怜缑岭登仙子犹自吹笙醉碧桃盖世以王侨为王子乔误也久矣
水经注瀍水西有真人帛仲理墓墓前碑题曰仲理名护益州巴郡人
柳子厚小石潭记潭中鱼可百许头皆若空游无所依此语本之郦道元水经注渌水平潭清洁澄深俯视游鱼类若乘空沈佺期诗鱼似镜中悬亦用郦语意也
丹铅余録卷一

[book_title]卷二
钦定四库全书
丹铅余録卷二　　　　　　明　杨慎　撰
唐岑参诗雁塞通盐泽龙堆接醋沟方回云盐泽人皆知之醋沟人所未知也非惟人所未知方回盖亦不知为此言以掩後人耳考阚駰十三州志山氏城北为高踰渊又东北醋沟水出焉水在中牟盐泽见汉书【郭缘生述征记醤魁城至醋沟凡十里】
杜牧睦州诗叠嶂巧分丁字水按水经丁溪水在泗水东泗水冬春浅涩常排沙通道陆机赋所谓乘丁水之捷岸排泗川之积沙是也
张子容诗海气朝成雨江天晩作霞李嘉佑诗朝霞晴作雨湿气晩生寒二诗语极相似然盛唐中唐分焉试辨之
学林云论语托六尺之孤据周礼乡大夫之职国中自七尺以及六十野自六尺以至六十有五皆征之韩诗外传国中二十行役则七尺者二十也其升降皆五年则六尺者十五也
姚寛战国策注博引诸书以证之用心亦至矣然犹有遗也楚策楚王游云梦谓安陵君曰乐矣今日之游寡人千秋万岁後谁与乐此矣安陵君泣下数行曰万岁夜愿以身试黄泉蓐蝼蚁夜如左传注窀穸厚夜之夜最见人臣不敢斥言之意今本改夜作後不见古人立言之妙矣
风俗通山泽篇有沉有沛沛引公羊传齐景公循海而东师大?沛泽之中左传景公田于沛招虞人以弓传曰送逸禽之超大沛孟子沛泽多而禽兽至沉引传云沉者莽也言其平望莽莽无涯际也沉泽之无水斥卤之类也庄子沉有漏注沉水汚也又左传祭仲杀雍纠尸诸周氏之汪注汪池也沉与汪皆希诂者特着之【管子注草水兼处曰沛说文沉浊黕也汉书沈斥】
孙子兵法两军相对曰和战国策章子为齐将与秦军交和而舍又楚策开西和门注军门曰和唐郑愔诗戎垒三和夕校文苑英华者不知其事改和作秋
山海经太行山一名五行山列子作大形则行本音也河图括地象云太行天下之脊郭缘生述征记太行首始河内自河内至幽州凡有八陉崔伯易感山赋上正枢星下开冀方起为名丘妥为平冈巍乎甚尊其名太行盖赶韵之误耳
予往岁在大理与姜孟宾读萧子云赋有长卿晩翠蕑子秋红之句孟宾吴人博学予举以问曰长卿则草中徐长卿药名是也蕑子亦必草木名出何书耶孟宾亦不能知呼取本草徧检之无有也近观齐民要术云蕑子藤生缘树木实如棃赤如鸡冠核如鱼鳞取生食之淡泊甘苦乃知子云引用必此物也聊笔於此王应麟尝言得一异事如护一真珠船恨不与孟宾散帙共欣赏耳
刘欣期交州记云合浦东百里有一杉树叶落随风入洛阳城内汉时有善相者说此休徵当出王者特遣人伐树庾信诗传闻合浦叶远向洛阳飞吴均诗三秋合浦叶九月洞庭枝薛道衡吴趋行杉叶朝飞向京洛文鱼夜过历吴洲皇甫冉诗心随合浦叶命寄首阳薇杨盈川文合浦杉叶飞向洛阳始兴鼓木徙于临武事皆本此始兴鼓木见水经注
邵康节云庄子盗跖篇言事之无可奈何者虽圣人亦如之何庖人虽不治庖尸祝不越樽俎而代之言君子之思不出其位杨龟山曰逍遥游一篇子思所谓无入而不自得养生主一篇孟子所谓行其无所事愚谓能以此意读庄子则所谓圆机之士可与之论九流矣世之病庄子者皆不善读庄子者也
世说蒲柳之质望秋先零蒲水杨也三齐地记无棣县有秦王系马蟠蒲堪为箭非菖蒲之蒲也若然岂堪系马又中为箭乎尔雅杨蒲柳其言可证矣
晋苻坚以应图?文改姓其字从草不从竹今多书作符非也苻音蒲其音亦别又左传萑苻之泽杜预注苻亦音蒲
韩子佳丽也者邪道之分也战国策宫中佳丽好玩又云赵天下善为音佳丽人之所出也严安疏佳丽珍怪顺于耳目谢朓诗江南佳丽地佳丽字非始自谢也文选注失引之
宋初置通判分知州之权谓之监州有钱昆者性嗜蠏常求外补曰但得有蠏无监州处则可此语风味似晋人归田録及扪蝨新话皆载其事东坡诗云欲问君王乞符竹但忧无蠏有监州昆去东坡未远即用其事为诗良爱其语也
左传狄之广莫於晋为都杜预注广音义与旷同广莫犹言旷漠也风曰广莫风门曰广莫门音义皆如此刘昼新论云微子感牵牛星顔渊感中台星张良感弧星樊哙感狼星其说皆出?纬
汉儒谓汤武逆取而顺守此言非也易曰武汤革命顺乎天而应乎人焉有逆而可以顺天应人乎左传曰以乱取国奉礼以守犹惧不终季文子犹知其不终也而谓汤武为之乎然逆取顺守之言实本于左氏而又转失其指矣
左传齐燕平之月【注此年正月】公孙段卒国人愈惧其明月【注此年二月】子产立公孙泄古书传及俗称谓曰明年明日则有之矣明月仅见此尔
史记封禅书注山阪曰衍周礼注下平曰衍左传地名有昌衍瓜衍战国策地名有卷衍蒲衍水经注有杜衍汉书有鄜衍又水溢曰衍素问泉涌河衍鳞见于陆或体作羡汉沟洫志河灾之羡溢中国也尤甚易需于沙衍在中也地理志有沙羡而音作夷盖方言耳文之溢辞曰羡文璧之溢瑑曰璧羡义亦取此又封禅书沕潏曼羡曼羡即曼衍也因阅韵会衍字下引证未详回疏记之
秦汉以前书籍之文言多譬况当求於意外如尚书云说筑傅岩之野筑之为言居也後世犹有卜筑之称求其说而不得遂谓傅说起於板筑虽孟子亦误矣伊尹负鼎以干汤谓尹有鼎鼐之才也犹书曰迓衡云耳横议者遂谓伊尹为庖人若然则衡秤也尹曰迓衡其亦舞秤权之市魁乎子贡多学而识之故孔子曰赐不受命而货殖焉庄子便谓子贡乘大马中绀表素之衣太史公立货殖传便首诬子贡如此则子贡一猗顿耳圣门四科子贡善言语太史公信战国游士之说载子贡一出存鲁乱齐破吴强晋而霸越其文震耀其辞辨利人皆信之虽朱文公亦惑之独苏子由作古史考而知其妄考左传齐之伐鲁本于悼公之怒季姬而非田常吴之伐齐本怒悼公之反覆而非子贡其事始白若如太史公之言则子贡一苏秦耳毛诗曰汉有游女不可求思韩婴曲为之说曰孔子南行至楚之阿谷见女子有佩瑱而浣者使子贡挑之不得如韩婴之言则孔子乃一马融而子贡不如卢植远矣又论语为命禆谌草创之左氏遂谓禆谌谋于野则获盖因草之一字诬之也孔父正色而立朝左氏遂谓孔父之妻美而艶盖因色之一字诬之也例此以往则国语谓骊姬蝎譛申生必将如吉甫之掇蜂礼所云诸侯渔色于下即小说家谓西施因网得之类矣乎姑发此以谂知者
凡传中引古典必曰书云诗云者正也左传中最多又有变例如子产答子皮云子于郑国栋也栋折榱崩侨将压焉此乃引周易栋桡凶之义而不明言易鲁穆叔论伯有不敬曰济泽之阿行潦之苹藻寘诸宗室季兰尸之敬也此乃引有齐季女全诗之义而不明言诗盖一法也又引书太誓所谓商兆民离周十人同者衆也据太誓原文云受有亿兆夷人离心离德予有乱臣十人同心同德省二十字作八字而语益矫健此盖省字又一法也郤至聘楚辞享云百官承事朝而不夕此公侯所以干城其民也故诗曰赳赳武夫公侯干城及其乱也诸侯贪冒侵欲不已争寻常以尽其民略其武夫以为己腹心股肱爪牙故诗曰赳赳武夫公侯腹心此先言诗意而後引诗辞又一法也宋陈騤曰古文取诗即云诗取书即云书盖常体也或以康诰为先王之令【见国语】周书为西方之书【见国语】以咸有一德为尹告【礼记】以大禹谟为道经【荀子】不曰仲虺之诰而曰仲虺之志【左氏】不曰五子之歌而曰夏训有之【左氏】直言郑诗曹诗【国语】止称汋曰武曰【左氏】或称苪良夫【左氏】或称周文公【国语】指那颂卒章为乱辞【国语】摘小宛首章为篇目【国语】数章之末章既谓之卒章一章之末句亦谓之卒章【并左氏传】凡此似亦略施雕琢少变雷同作者考焉毋诮无补陈氏之言予论有契焉故并载之
後汉伏湛奏引书股肱良哉庶事康哉及诗济济多士文王以宁不直引其文而曰唐虞以股肱康文王以多士宁是故诗称济济书曰良哉湛之言亦有左氏国语之遗法乎晋以後不复有此工致矣
水经注载晋世河决胡公石椁上有八分书考其时盖周也故知八分不始于秦矣又考庄子云丁子有尾李颐注云谓右行曲波为尾今丁子二字虽左行皆有曲波亦是尾也审如李说八分不始于秦又一证也扬雄蜀记云星桥上应七星李膺益州记云一长星桥【今名万里】二员星桥【今名安乐】三机星桥【今名建昌】四夷星桥【今名窄桥】五尾星桥【今名禅尼】六冲星桥【今名永平】七曲星桥【今名升仙】水经注云两江有七桥直西门郫江冲里桥西南石牛门曰市桥大城南门曰江桥桥南万里桥西上曰夷桥北折曰长升桥十里曰升僊桥李氷浴水造桥上应七宿故世祖谓吴汉曰安军宜在七桥连星间是也蜀记与水经注所载小异并録之以补地制之缺云
宋苏才翁笔法妙天下不肯下一世人惟称范文正公书与乐毅论同法黄山谷谓才翁傲睨万物衆人皆侧目而文正公待之甚厚故才翁评书少曲董狐之笔耳山谷此评似非君子之言文正公字法实入书家之品才翁非佞语也王荆公字本无所解评者谓其作字似忙世间那得许多忙事而山谷阿私所好谓荆公字法出於杨虚白又谓金陵定林寺壁有荆公书数百字惜未见赏音者何荆公字在当时无一人赏音而山谷独称之耶才翁曲笔於范文正公不犹愈於山谷献谀於王安石乎
杜诗一箭正坠双飞翼黄山谷注作一笑盖用贾大夫妻射雉事也
丹铅余録卷二

[book_title]卷三
钦定四库全书
丹铅余録卷三　　　　　　明　杨慎　撰
周礼司市云以质剂结信而止讼郑康成云长曰质短曰剂若今下手书贾公彦云汉时下手书若今画指劵黄山谷云岂今细民弃妻手摹者乎不然则今婢劵不能书者画指节及今江南田宅契亦用手摹也
左思蜀都赋旁挺龙目侧生荔支故张九龄赋荔支云虽观上国之光而被侧生之诮杜子美絶句云侧生野岸及江蒲不熟丹宫满玉壶讳荔支为侧生虽本之左思张九龄然以时事不欲直道也黄山谷题杨妃病齿云多食侧生损其左车则特好奇尔
後周韦孝寛参麟趾殿学士考校图籍唐薛仁贵着周易新注本义四卷二子皆勇将而精意经术如此唐史称顔真卿笔力遒婉又称柳公权结体劲媚有见之言哉今人极力仿者但得其遒而失其婉徒学其劲而忘其媚米元章所以有笔头如蒸饼之诮也
文选魏都赋中山郡出御棃王昌龄诗霜飞天苑御梨秋
拾遗记西海之西有浮玉山山下有穴穴中有水其色如火波涛灌汤而火不?名曰隂火木玄虚海赋所云隂火潜然者也然李善及五臣注皆不引之唐诗隂火雨中然【顾况诗风晴汨起隂火暝潜烧戴叔伦诗古戌隂传火寒芜晓带霜】
楚辞纷旖旎乎都房王逸注引诗曰旖旎其华今诗作猗傩司马相如赋又旖旎以招揺扬雄赋旟旐郅偈之旖旎王褒洞箫赋形旖旎以顺吹其用字皆自诗楚辞来当依诗音作猗傩特古今字形有异耳今以猗傩为平音旖旎作仄音误矣
张衡定情赋曰思在面而为铅华兮恨离尘而无光陶渊明闲情赋祖之
左太冲招隐诗峭蒨青葱间竹栢得其真五言诗用四连緜字前无古後无今
文选雪赋注引班媫妤捣素赋疑非媫妤之作盖亦卓见也此赋六朝拟作无疑然亦是徐庾之极笔
汉铙歌十八曲自朱鹭至石留古今乐録谓其声辞相杂不复可分是也近世有好奇者拟之韵取不恊字用难训亦好古之弊矣
古诗君亮执高节贱妾亦何为文选范云古意诗注引之作拟何为拟字胜亦字
文选七发弭节伍子之山通厉骨母之塲骨当作胥史记吴王杀子胥投之于江吴人立祠江上因名胥母山古字胥作胥其字似骨其误宜矣今虽善书者亦不知胥之为胥也
牧誓微卢彭濮伊尹为四方献令正南百濮郑语楚蚡冒始启濮刘伯庄曰濮在楚西南左传麇人率百濮伐楚通典有尾濮木绵濮文面濮折腰濮赤口濮黑僰濮尔雅南至于濮铅周书王会篇卜人以丹砂注云西南之蛮盖濮人也诸濮地与哀牢相接今按哀牢即永昌濮人今名蒲蛮其色黑折腰文面是其饰也濮与蒲字音相近而讹尔
晋书载记赞角端掩月步揺翻霜按角端谓弓也李陵遗苏武角端弓知胡人以角端弓为贵耳步揺者慕容也初莫护跋入居辽西燕代名冠步揺诸部因目之为步揺後讹为慕容因以为氏焉
庄子说庖丁解牛处云奏刀騞然莫不中音中音者鼔刀之音节合拍也刀声亦合乐府之板眼俗谚所谓打出个令儿来也乃知天地间物无非乐也贾人之铎谐黄锺之律庖丁之刀中桑林之舞至于牧童之吹叶闺妇之鸣砧无不比於音者乐何曾亡也哉
李文正先生尝与门人论诗曰杜子美诗北走关山开雨雪与胡骑中宵堪北走两北走字同乎慎对曰按字书疾趋曰走上声驱之走曰奏去声北走关山疾走之走也如汉书北走邯郸道之走胡骑北走驱而走之也如汉书季布北走胡之走是疑不同先生曰尔言甚辨然吾初无此意卢师邵侍御在侧曰恐杜公亦未必有此意盖如此解诗似涉於太凿耳
孔頴达曰盬与蛊字异义同左传皿虫为蛊是亦不攻牢不坚致之谓也史记器不苦窳仪礼功沽荀子问楛者勿告也则苦沽楛皆同盬义
尔雅注荣木梧桐也槖鄂皆五陶诗冉冉荣木结根于兹是也或以为荣华失之
梁乐府夜夜曲或名昔昔盐昔即夜也列子昔昔梦为君盐亦曲之别名
萧子云雪赋曰韬罦罳之飞栋没屠苏之高影始飘舞於圆池终停华於方井杜工部冷淘诗曰愿凭金腰褭走置锦屠苏屠苏庵也广雅云屠苏平屋也通俗文曰屋平曰屠苏魏略云李胜为河南太守郡厅事前屠苏坏唐孙思邈有屠苏酒方盖取庵名以名酒後人遂以屠苏为酒名矣何逊诗郊郭勤二顷形体憇一苏又大冠亦曰屠苏礼曰童子帻无屋凡冠有屋者曰屠苏晋志元康中商人皆着大鄣谚曰屠苏鄣目覆两耳会见暍儿作天子
艺文类聚束晳饼赋有牢九之目盖食具名也东坡诗以牢九具对真一酒诚工矣然不知为何物後见酉阳杂俎引伊尹书有笼上牢丸汤中牢丸九字乃是丸字诗人贪奇趂韵而不知其误虽东坡亦不能免也【牢丸今汤饼也】
庾阐杨都赋涛声动地浪势粘天本自奇语昌黎祖之曰洞庭漫汗粘天无壁张祜诗草色粘天鶗鴂恨黄山谷远山粘天吞钓舟秦少游小词山抹微云天粘衰草正用此字为奇今俗本作天连非矣
元刘文靖云苏长公爱孔文举次公爱管幼安盖气质各相类云
古装裱卷轴引首後以绫帖禇曰贉有楼台锦贉球路锦贉蠲纸贉樗蒲锦贉唐人谓之玉池其引首有二色者曰双引首标外加竹界曰打擫
诗夏屋渠渠古注屋贝也字书夏屋大俎也今以为屋居非矣礼周人房俎鲁颂笾豆大房注大房玉饰俎也其制足间有横下有柎似乎堂後有房然故曰房俎也以夏屋为居以房俎为房室可乎又礼童子帻无屋亦谓童子戴屋而行可乎
苛小草也今但知为苛刻之苛藐紫草也今但知为藐然之藐荩染草也今但知为忠荩之荩
汉书艺文志鬼谷区三篇注即鬼臾区也郊祀志黄帝得宝鼎冕侯问于鬼臾区云云注即鬼容区容臾声相近今按鬼谷即鬼容者又字相似而误也高似孙子略便谓艺文志无鬼谷子何其轻於立论乎
高宗伐鬼方之事惟见於易鬼方极远之国即莫靡之属也苍颉篇曰鬼之为言远也世本黄帝娶于鬼方氏汉匡衡疏云成汤化异俗而怀鬼方意者汤时鬼方已内属於式围之中而复叛於中衰之日故高宗伐之以中兴殷道也又西羌传曰殷室中衰诸侯皆叛至于武丁征西戎鬼方三年乃克故其诗曰自彼氐羌莫敢不来王是其证也竹书纪年周王伐西落鬼戎按今贵州有罗鬼夷俗又呼贵州为鬼州楚词得人肉而祀以其骨为醢纣醢脯鬼侯亦效其虐也今贵州以牛马骨渍之经年候其柔脆如笋其气逆于人鼻以为上品供客谓之贾鬼【贾阁字上声呼】亦此类也
左传郑伯肉袒牵羊以逆楚子曰云云使改事君夷于九县注楚灭九国以为县愿得比之正义谓息邓弦黄夔江六蓼庸权申息凡十一国不知何以言九沈重谓权是小国庸先属楚自外为九也皆曲说不通窃意九为阳数之极故书传凡言九者皆指其极也桓公九合诸侯今考之亦不止九也楚辞九歌乃十一篇亦止言九也如九陵九渊九攻九守皆可以此例推之後汉书云九县飈回正用此语使孔頴达沈重注汉书又指何地为九县乎
史记齐世家云顷公朝晋欲尊王晋景公景公不敢当晋世家亦云齐顷公欲上尊景公为王景公让不敢按左传齐侯朝于晋将授玉司马迁误读玉为王故遂节为此谬说耳孔頴达正义云吾取之
古乐府诗尺素如残雪结成双鲤鱼要知心里事看取腹中书据此诗古人尺素结为鲤鱼形即缄也非如今人用蜡文选客从远方来遗我双鲤鱼即此事也下云烹鱼得书亦譬况之言耳非真烹也五臣及刘履谓古人多於鱼腹寄书引陈涉罩鱼倡祸事证之何异痴人说梦邪
曲名有解红者今俗传为吕洞宾作见物外清音其名未晓近阅和凝集有解红歌云百戱罢五音清解红一曲新教成两个瑶池小仙子此时夺却柘枝名乐书云优童解红舞衣紫绯绣襦银带花凤冠盖五代时人也焉有吕洞宾在唐世预填此腔耶
文选禇渊碑风仪与秋月齐明音徽与春云等润庾信马射赋落花与芝盖齐飞杨柳共春旗一色隋长寿寺舍利碑浮云共岭松张盖明月与岩桂分丛王勃滕王阁序语本此然王勃之语何啻青出於蓝虽曰前无古人可也
越絶後篇隐语云以去为姓得衣乃成又曰厥姓有口承之以天乃袁与吴也论衡按书篇云临淮袁太伯袁文术会稽吴君高岂即其人乎又曰君高之越纽録疑越纽即越絶也絶与纽字相近
东坡泛颍诗散为百东坡顷刻复在兹刘须溪谓本传灯録按传灯録良价禅师因过水覩影而悟有偈云切忌从他覔迢迢与我踈我今独自往处处得逢渠渠今正是我我今不是渠
予尝爱荀子解诗卷耳云卷耳易得也顷筐易盈也而不可贰以周行深得诗人之心矣小序以为求贤审官似戾于荀旨朱子直以为文王朝会征伐而后妃思之是也但陟彼崔嵬下三章以为托言亦有病妇人思夫而郤陟冈饮酒携仆望岨虽曰言之亦伤于大义矣原诗人之旨以后妃思文王之行役而云也陟冈者文王陟之也马玄黄者文王之马也仆痡者文王之仆也金罍兕觥者冀文王酌以消忧也盖身在闺门而思在道途若後世诗词所谓计程应说到梁州计程应说到常山之意耳曾与何仲默说及此仲默大称赏以为千古之奇又语予曰宋人尚不能解唐人诗以之解三百篇真是枉事不若直从毛郑可也
唐人诗主情去三百篇近宋人诗主理去三百篇却远矣匪惟作诗也其解诗亦然且举唐人闺情诗云袅袅城边柳青青陌上桑提笼忘采叶昨夜梦渔阳即卷耳诗首章之意也又曰莺啼緑树深燕语雕梁晩不省出门行沙塲知近远又曰渔阳千里道近於中门限中门踰有时渔阳常在眼又云梦里分明见关塞不知何路向金微又曰妾梦不离江上水人传郎在凤凰山即卷耳诗後章之意也若如今诗传解为托言而不以为寄望之词则卷耳之诗乃不若唐人作闺情诗之正矣若知其为思望之词则诗之寄兴深而唐人浅矣若使诗人九原可作必蒙印可此说耳
丹铅余録卷三

[book_title]卷四
钦定四库全书
丹铅余録卷四　　　　　　明　杨慎　撰
东山诗四章仓庚于飞熠燿其羽言仓庚鸣春嫁取之候也归士始行之时新昏今还故极序其情以乐之皇驳其马车服盛也亲结其缡缡妇人之褘也邪交络带系于体示系属于人也即所谓缨也士昏礼亲脱妇之缨缨必有结脱者解其结也古语多倒脱而曰结犹治而曰乱也此于昏礼东席北枕之际出烛屏媵之後又极序其情而戏之也九十其仪九为阳天之成数十为隂地之成数言男女天下之大道隂阳之生成也其新孔嘉其旧如之何唐人所谓远将归胜未别离时在家相见熟新归欢不足也旧说以缡为帨巾误又以亲结缡为母命虽同是昏礼而非诗旨所谓差之毫厘缪千里矣
月令春候鴈北秋鸿鴈来又鸿鴈来宾冬鴈北向七十二候而鴈居其四周易乾为马坤为牝马说卦震坎皆有马象八卦而马象其四何也鴈知时识序德禽也马引重致远德兽也圣人远取诸物之义也物有德且取之况人乎哉
尚书星有好风星有好雨古注云箕星东方宿也东木克北土以土为妻雨土也土好雨故箕星从妻所好而多雨也毕西方宿也西金克东木以木为妻木风也木好风故毕星从妻所好而多风也由此推之则北宫好燠南宫好阳中央四季好寒皆以所克为妻而从妻所好也予一日偶述此义座有善谑者应声曰天上星宿亦怕老婆乎满堂哄然真可笑也
古墨惟以松?为之曹子建诗墨出青松?笔出狡兎翰唐诗轻翰染松?东坡诗徂徕无老松易水无良工小说载王方翼燎松丸墨富家闻见録云唐李超易水人与子廷珪亡至歙州其地多松因留居以墨名家仇池笔记真松煤远?自有龙麝气世之嗜者如滕达苏浩然吕行甫暇日晴暖研墨水数合弄笔之余乃啜饮之又云三衢蔡瑫自?煤胶外一物不用特以和剂有法甚黑而光近世称徽墨率用桐油?既非古法墨成亦用漆为衣始光东坡云光而不黑索然无神气亦复安用殆此等耶予得墨法於异人祗用烟胶成即光如漆名之曰一品玄霜殆不虚也
古文多倒语如乱之为治扰之为顺荒之为定臭之为香溃之为遂衅之为祥结之为解皆美恶相对之字而反其义以用之如乱臣十人乱越我家惟以乱民乱为四方新辟乱为四辅厥乱明我新造邦丕乃俾乱之类以乱训治也安扰邦国扰而毅扰龙六扰之类以扰训顺也荒度土功遂荒大东太王荒之葛藟荒之以荒训定也胡臭亶时其臭羶臭隂达于渊泉以臭训香也是用不溃于成莫不溃茂以溃训遂也将以衅钟以衅训祥也亲结其缡以结训解也
贾生吊屈原赋曰谓跖蹻廉注楚之盗曰庄蹻韩非子曰庄王欲伐越杜子谏曰庄蹻为盗於境内而吏不能禁此政之乱也蹻盖在庄王时汉西南夷传庄蹻者楚庄王之裔也以其衆王滇去庄王时百年此又一庄蹻也
扬雄蜀都赋石?水螭石?石鱼也如石燕石蟹之类汉邹长倩与公孙弘书山川阻修加以风露次卿足下勉作功名窃在下风以俟嘉誉公孙弘字次卿惟见此汉书不载
周礼掌王之隂事隂令注隂事羣妃御见之事汉掖庭令昼漏不尽八刻白録所记推当御见者今宫中亦有之名钦録簿则其来古矣
丽之为训连也又双也周易丽泽兑周礼丽马一圉八丽三五历纪古者丽皮为礼
东方南方生长之方故七为少阳八为少隂西方北方成熟之方故九为老阳六为老隂也皆本於河图也史记庾死狱中注不明庾义按说文束缚捽曳为臾臾庾古字通也
说文鼂匽鼂也扬雄训纂说匽鼂为虫名不知何物也唐人乐器有名尺八者今不复有乐书亦不载唐人小说酒令曰遥望渔舟不阔尺八凭阑一吐已觉空喉见容斋四笔
将军官名古矣不始于汉也国语郑文公以詹伯为将军左传岂将军食之而有不足檀弓卫将军文子孟子慎子为将军後汉书西南夷传帝喾时有吴将军但其说虚诞不可信也
容斋四笔载人物以义为名如义士义帝之类甚多器物在首曰义髻在衣曰义栏义领奇矣予观乐书有义嘴笛谓笛外更安嘴也抑又奇矣
韩文步有新船不知者改步为涉谬矣南方谓水际为步音义与浦通韩退之孔戣墓志蕃舶至步有下碇之税柳子厚铁鑪步志江之浒凡舟可縻而上下曰步青箱杂记岭南谓村市为墟水津为步罾步即渔人施罾处也张勃吴録地名有龟步鱼步扬州有瓜步罗含湘中记有灵妃步金陵图志有邀笛步王徽之邀桓伊吹笛处树萱録载唐台城故妓诗云那堪回首处江步野棠飞东坡诗萧然三家步横此万斛舟
丹铅余録卷四

[book_title]卷五
钦定四库全书
丹铅余録卷五　　　　　　明　杨慎　撰
魏明帝问黄权三国孰为正统权对曰以天文则魏为正然考之史黄初四年三月癸卯月犯大心星曰心为天王王者恶之四月癸巳蜀先主殂於永安宫而二国自如天道岂易言哉晋天文志云二石虽僭号其强弱常占昴宿不关紫宫太微然以载记考之流星入紫宫而刘聪殒彗尾扫太微而苻坚败荧惑守帝座而吕隆破抑又何哉梁武帝时星变占曰荧惑入南斗天子下殿走武帝被髪跣足下殿以禳之未几北朝有孝静帝之变武帝曰彼亦应天象耶晋庾翼与兄氷书曰岁星犯天关江东无故而季龙频年闭关此复是天公愦愦无皁白之证也噫人之责天亦太详矣为天者不亦难哉世说云月犯少微隐士当之戴顒自以为忧既而无恙当时戏谓顒求死不得此尤可笑也
苏子由云商人之书简洁而明肃其诗奋发而严厉非深於文者不能为此言
东坡於战国之士取鲁仲连顔蠋而皆惜其未闻道亦名言也
孙之翰唐论中宗景龙四年睿宗即位未踰年而改元景云之翰书去其元字而书景云年慎谓前若书景龙四年正月至五月自五月後止书景云六月至十二月庶得其实而贬亦在其中矣之翰之论曰古之人君即位必踰年而改元者先君之年不可不终也後君继位不可无始也一年不可二君也不终则忘孝矣不始则无本矣一年二君则民听惑矣故书景云年戒无礼而正不典也噫凛凛乎春秋之笔也之翰名甫吾蜀人所着唐论笔力在范祖禹之上与青神王当所编春秋名臣传皆有史迁之风今罕传于世惜哉
张唐英论王威高君雅在晋阳谋诛李渊为隋之忠臣胡安国论五代宋令珣死事之迹欧阳公遗之予观郭忠恕初事湘隂公贇为郭威所杀忠恕佯狂遁去亦清节之士也史皆不能表章之噫若此者亦不幸矣李德裕云自古得伐国之女以为妃后未尝不致危亡之患何也亡国之余焉能无怨气其开基之先皆一时之杰其渎鬼岳祗受其血食忿其灭亡故能为厉必生妖美之色以蛊惑其君而危亡之晋之骊姬楚之夏姬息妫苻坚之清河公主侯景之溧阳公主隋文帝之陈夫人皆是物也史苏所谓我以男戎胜彼彼必以女戎胜我隋书曰兴门之男衰门之女信矣杜牧集载陈希烈桂娘事尤异
武后时明堂灾姚璹云成周宣榭火卜世愈隆汉武建章灾盛德弥永其谄而曲如此史乃以之与狄仁杰王方庆同传异哉张唐英云求璹其侣乃与洛水进赤石者可为同等岂可汚狄王二公之传哉按唐语林武后时争献祥瑞洛滨居民有得石而剖之中赤者献于后曰是石有赤心后欲赏之李日知曰此石固有赤心其余岂皆谋反耶唐英所引盖此事语林罕传人亦鲜知此语所出诚可为史中笑柄耳
宋汪彦章为张邦昌雪罪表云孔子从佛肸之召本为尊周纪信乘汉王之车盖将诳楚其颠倒是非助佑奸逆与姚璹对武后正相类其能免斧钺之诛於君子之论哉
柳玭称李泌佐肃宗两京之复谋居其多其功大於鲁连范蠡而取范阳之谋其首也史多逸其事惟邺侯家传为详司马公通监多载之至朱子纲目乃以家传出其子孙门生疑非实録善乎眉山史炤之言曰家传诚不可尽信亦岂得尽不信哉
洛阳布衣韦月将上言武三思浊乱椒房浙西布衣崔善正上言李錡谋为不轨身死而无益于事史且微其名噫亦可怜矣易曰壮于趾往不胜为咎二子之谓乎韩文公汴州乱诗白乐天哀二良文为宣武军司马陆长源作也及考他史籍则长源酷刑以威骄兵御之已失其道矣又裁军中厚赏高在官盐直曰不同河北贼以钱物买健儿旌节所委任从事杨仪孟叔度浮薄不检常戏入军营调弄妇女自称孟郎三军怨怒遂执长源并杨孟杀之由是论之是长源有以取之何异於云南之张乾陀扬州之吕用之哉大雅先人福之所聚小智自私藏怨之府长源之谓乎
谚曰慈不掌兵义不主财君子曰惟慈掌兵惟义主财论语曰仁者必有勇非慈何以掌兵易曰理财正辞禁民为非曰义非义何以主财不慈掌兵贼也不义主财盗也
孟子之言性善兴起人之善也其蔽也或使人骄荀子之言性恶惩创人之恶其蔽也或使人阻孔子曰性相近也习相远也惟上智与下愚不移又曰有教无类又曰继之者善也成之者性也仁者见之谓之仁知者见之谓之知百姓日用而不知故君子之道鲜矣未尝曰善以骄人之志也未尝曰恶以阻人之进也此所以为圣人之言非贤人之所及也曰若是则混与三品之说是乎曰又非也知孔子之言性异乎孟荀扬韩四子始可与言性也已
空室觙之精思不可谓之微司马徽之坐忘只可谓之驰
庄子曰各有仪则之谓性此即诗烝民之旨也後人未易可到贾谊曰少成若天性又曰性者神气之所会性立则神气晓晓然发而通行於外矣与外物之感相应故曰润厚而胶谓之性其所谓润厚而胶者今人名物之坚者曰有性不坚者曰无性之谓也王辅嗣曰不性其情何以久行其正礼运记曰六情所以扶成五性也孝经纬曰魂者芸也情以除秽魄者白也性以治内赵台卿曰性情相与表里啖助曰情本性中物韩婴曰卵之性为雏不粥不孚则不成为雏茧之性为丝不?不练则不成为丝陈抟曰情者性之影凡此言性皆先于伊洛其理无异而辞旨尤渊宋人乃谓汉唐人说道理如说梦诬矣
青史子载古礼男子生而射天地四方其文云东方之弧以梧梧者东方之草春木也南方之弧以柳柳者南方之草夏木也中央之弧以桑桑者中央之木也西方之弧以棘棘者西方之草秋木也北方之弧以枣枣者北方之草冬木也是木亦可称草也青史子汉志五十三篇今存者胎教一篇而已其首曰古者胎教之道王后有身瑞七月而就蒌室太师持铜而御户左太宰持升而御户右此三月者王后所求声音非礼乐则太师抚乐緼瑟而称不习所求滋味非正味则太宰荷斗倚升而不敢煎调云云其文义古雅呜呼古书之不传者何限惜哉
说苑子贱为单父宰初入境见有冠盖来迎者子贱曰车驱之所谓阳乔者至矣阳乔鱼名不钓而来喻士之不招而至者也其鱼之形则未详按荀子曰?者浮阳之鱼也唐文粹宓子贱庙碑云岂意阳鱎化而为鲂乔从鱼为鱎字义乃全
左传曰楚辟我衷奈何效辟又曰尤而效之罪又甚焉刘更生曰既不善胡足效哉宋人曰既是不是不可学他不是理则一也载事者曷文其辞乎是街谈巷议也非史也
邹穆公引周谚云囊漏贮中今语则云船里不漏针也大字古音戴音垜而无一驾切者惟今音有之今之韵书二十二禡亦不收大字岂以为非古音乎予考淮南子宋康王世有雀生鸇占曰小而生大必霸天下以大叶下古亦有一驾切之音矣惜乎作韵书者之不考也予作古音略古音余二书於字之形声多所发明而刋补前人者有一得之愚必有後世子云知之耳
王弼易略例云隆墀永叹远壑必盈此艺圃俊语也曰投戈散地六亲不能相保同舟而济胡越何患乎异心又曰言者所以明象得象而忘言象者所以存意得意而忘象犹蹄者所以得兎得?而忘蹄筌者所以得鱼得鱼而忘筌然则言者象之蹄也象者意之筌也此理窟妙解也自宋人传义行科举宗之此书殆将废矣
丹铅余録卷五

[book_title]卷六
<子部,杂家类,杂考之属,丹铅余录>
钦定四库全书
丹铅余録卷六　　　　　　明　杨慎　撰
人生四十九日而七魄全其死四十九日而七魄散水火相憎?在其间两国交兵使在其间
求生以害仁庄子所谓去义若热乎杀身以成仁庄子所谓就义若渇者乎文山云惟其义尽所以仁至坤顺乾而施生月遡日而生明
谐臣也顐官也弄儿也媚子也妇女而须缨冠而倡也书戒顽童远矣哉
人离而听之则愚合而听之则圣书曰庶言同则绎畴甽同也惰者釜之勤者锺之模范同也不善者怨之善学者庸之
优旃漆城那律瓦衣今曰讽谏古云滑稽
虹食垒军夺帅虹饮釡室利主家国之判异乎天人之际微矣
养隼而攫鸾皇畜狸而搏鹦鹉狄梁吕申两公一叹万世镜哉
云糊天月藏明金在鑛火收荧
疾书多涂乙疾行多健踬
盐泉海目也油井水脂也
道者福之极也祥者福之荣也祜者福之胥也庆者福之交也叶其极衍其荣慎其胥定其交故曰君子受福小人徼福
辛伯曰并后匹敌两政耦国乱之本也又曰内宠并后外宠二政嬖子配适大都耦国乱之本也叶公之顾命曰毋以嬖御人疾庄后毋以嬖御士疾庄士韩非子曰内有疑妻之妾妾有疑适之子外有疑相之臣臣有疑君之权范无宇曰大都疑国大臣疑主乱之媒也都疑则交争臣疑则并令祸之深者也故曰日月晕於外其贼在於内谨避其所憎而祸在其所爱又曰尾大不掉末大必折
天有常福必祚明德天有常菑必陨明忒
官有假而德无假位有卑而义无卑
弗顺弗敬天下不定志敬而怠人心乘之
一树一获者糓也一树十获者木也
明乃哲哲乃明苓乃奋奋乃苓奋盛也苓落也乌集之交初驩而後吐乌巢之旅先笑而後号始龙卒蚓化荃变茅诗曰靡不有初鲜克有终
握而不见于手含而不见于口无翼而飞无胫而走其珠之利乎照乘哂于邻探颔粉于津宝者殃国剖者灾身害亦宏哉
文质不同寛猛殊庸循环从朔择善而从逸诗曰九变复贯知言之选
性与情相表里形与气相首尾
同由谓之道同得谓之德同善谓之性同灵谓之心天地之数始于一终于十圣人虚二以画八卦八者偶之方也虚一以叙九畴九者奇之圆也卦以偶为用故有应则吉畴以奇为用故有对则凶
平凖书讥横歛之臣也货殖传讥好货之君也太史公之旨千载而下有赵汸知之懿哉
荟蔚朝隮国风唏菉葹盈室楚骚悲
当遯戒尾当集贵翔两夜包昼重隂偶阳
周公不以夜行而慙影顔囘不以夜浴而改容故曰不为昭昭伸节不为冥冥隳行
非其地而树之不生也非其人而语之弗听也非其人如聚聋而鼔之得其人如聚沙而雨之微子所以叹蓬飞仲尼所以感桑落也
君子藴义生风小人藴利生孽
荣孽卿之禄曷其没矣齅骄君之饵曷其止矣易曰舍尔灵龟观我朶颐
以水济水吾何以知其旨也以锦缘锦吾何以知其绮也是故渭以泾浊玉以砾贞辅以拂显善以否形垂槖而往梱载而归师学之益乎被褐而入衣锦而出友问之力乎故曰孚化之翼飞之
六欲皆得其宜全生也六欲分得其宜亏生也六欲莫得其宜廹生也
慆淫之音出则滔荡之心感矣感则百邪衆辟产矣狂魄者形性相离也落魄者身世不羁也【魄音拓】
伯乐相马所见无非马庖丁解牛所见无非牛故曰至诚之不尽鸢鱼之不察精义之不致龙蠖之不知外典曰子知格物矣未知物格也
科雉随兕强恻暴怜赤子非科雉乎黔首非随兕乎天斟万物圣人熙焉天酌羣言圣人施焉
舜欲傚三皇而不成足以成帝矣禹欲帝而不成既足以正殊俗矣汤欲继禹而不成既足以服四荒矣武王欲及成汤而不成既足以王矣五霸欲继三王而不成既足以为诸侯长矣又曰欲为五帝而不成者三王是也欲为三王而不成者五霸是也欲为五霸而不成者六国是也欲为六国而不成者亡六国是也故曰学乎其上仅得其中学乎其中斯为下矣
矜庄殊序也肃邕殊处也虩哑殊时也严和殊宜也故逸礼曰圣王师至则清朝而侍友至则清殿而侍乐燕乐则左右侍御从开北房从薰服之乐从容泽燕则厮役从故曰一弛一张文武之道也
见睫者不若身历滕口者不若目撃
燔黍大享之滥觞也土鼓云门之拳石也
一人之心即天地之心一物之理即万物之理一日之运即一岁之运故曰不出户知天下不窥牖见天道因物之性直也成物之形方也既直且方大在其中矣故曰直方大大则直而不绞方而不刿
啓口容声皆至德步武履影皆懿则故曰口无择言身无择行
干霄蔽日巨木也求尺寸之材必後於?杙故曰大器晩成龙吟虎啸希声也尚颊舌之感必下於蛙黾故曰太音希声
作器者无良材而有良匠治国者无能臣而有能君胜者所用败者之棊也兴国所用亡国之臣也
乾坤与六子并列于八方冢宰与六卿并分于六职纲固在网之中首岂出身之外哉书曰若网在纲易曰元者善之长也
天之两戒地之二条实相应也
天效以景地效以响律也天有五行所以司日地有六律所以司辰
产昆仑者难为玉植邓林者难为木观於海者难为水游圣门者难为言
欧阳公之文粹如金玉苏公之文浩如江河欧之模写事情使人宛然如见苏之开陈治道使人恻然动心皆前无古人矣至于老泉之文侈能尽之约远能见之近大能使之微小能使之着烦能不乱肆能不流其雄壮俊伟若决江河而下也其辉光明着若引星辰而上也若求其侣在孟荀之间史汉之上不可以文人论也昔人称欧阳公文曰其积於中者浩如江河之停蓄其发於外者烂如日星之辉光其清音幽韵凄如飘风急雨之骤至其雄词闳辩快如轻车骏马之奔驰有似其人有味其言矣又谓学之不成必无精彩盖论人欲尽学师舍短之说也
良玉不琢素以为绚质斯贵矣玉有圭璋素有藻缋文可遗乎
李翺云灭情以复性不若王弼云性其情久行其正也李杂乎禅王协于易
日与天会而有气盈即历书所谓大余五小余八也月与日会而有朔虚即历书所谓大余五十四小余三百四十八也大余日也小余分也五岁再闰而无余日十九岁七闰而无余分历书所谓无大余无小余也剖析性理之精微则日精月明穷诘邪说之隐遯则神摉霆击其感激忠义发明离骚则苦雨凄风之变态其泛应人事游戏翰墨则行云流水之自然其紫阳朱子之文乎或谓文与道为二学道不屑文专守一艺而不复傍通他书掇拾腐说而不能自遣一辞反使记诵者嗤其陋词华者笑其拙此则嘉定以後朱门末学之弊未有能救之者也荀子曰禹行而舜趋是子张氏之贱儒也嗛然而终日不言是子夏氏之贱儒也故曰枝必类本响必报声此善学者也传言失指图影失形不善学者也故曰善歌者使人继其声善教者使人继其志盘水惟危清水惟微勿浇勿浊乃烛须眉
情不自情因性而情性不自明由情以明习之复性书此言粹矣
天下有贵人无贵族有贤人无贤族
材生于天不系乎地禹贡纪山川而不纪风俗风俗由乎上之教也纪物产而不纪人才人才由乎下之化也以乡原窃相位胡广也以乡原窃天位王莽也
道不苟同于人迹不苟异于俗
鸢肩羔膝蝇营狗苟小人禽态乎?视媚行影附响承小人妇态乎
庄周李白神於文者也非工于文者所及也文非至工则不可为神然神非工之所可至也
人鬼者幽明之故也死生者始终之说也明乎明之故人焉廋哉人焉廋哉明乎幽之故神焉廋哉神焉廋哉故曰未能事人焉能事鬼知始之原其生也若浮而顺矣知终之反其死也若休而安矣故曰未知生焉知死总其所以乖鼓之於一响成其所以变混之於一象至人哉
天形正圆如虚球地形正方如博骰
君子之中庸不偏不易以为道也君子而时中随时变易以从道也
为文而欲一世之人好吾悲其为文为文而欲一世之人不好吾悲其为人幼清之格言吾党之炯戒乎纷华逐欲而生纯朴从物而死
杳冥罔象卓尔之障也接构心鬭浩然之寇也
衆流既分其源则散衆情既出其性则毇
六欲兴而真灵缺矣五綦炽而冲和丧矣缺其能圆乎丧其能融乎圆融殒而夭阏至矣
牛马者家畜也纵之垧牧则悍鹰鸇者野鸟也一为系绊则驯此收放心之说也
命也者动而有生有成焉性也者静而无染无着焉心肾相去八寸四分天地相去八万四千里人肖天地也水者五行之首也万物之宗也浮天而载地也载形而浮气也始天地而终天地也七十二候始于东风解冻终于水泽腹坚天地之始终亦若是而已矣
序卦轮衍之义也杂卦反对之义也
丹铅余録卷六

[book_title]卷七
钦定四库全书
丹铅余録卷七　　　　　　明　杨慎　撰
心如死灰寂灭也心如宿火寂感也
火发外明者薪之尽也神知外见者朴之散也故曰圣人以此洗心退藏于密
出则元亨处则利贞贞元者出处之则也默则立象语则成爻爻象者语默之检也
君子立教之不隐也如影矣受命之不讳也如响矣礼以考敬乐以敦和射以平志御以和心书以缀事数以理烦皆艺也礼中容乐中声射中鹄御中轨书中文数中筭皆游也
推情合性敷落之教之说乎灭情合性旁行之教之说乎观乎彼所见则殊异乎吾所闻则一
水涵太一之中精润百物而行乎地中风涵太玄之中精动百物而行乎天上
举日章则行昼月章则行夜龙章行水虎章行林鸟章行陂蛇章行泽鹊章行陆狼章行山易曰来章书曰平章诗曰绥章章物也
章者明也总义包体所以明情也句者局也联字分疆所以局言也
五帝之前无传人五帝之中无传政故孔子赞易黜八索序书汰三坟传信不传疑爱道不爱奇也
华骝有千里之足造父有千里之手遇也小驷而获晋惠长纆而累东野不遇哉
至音不合衆听故伯牙絶弦至宝不同衆好故卞和泣血
俎豆废而楮燎盛社树圯而丛祠植祝嘏置而歌舞用後世之淫祀其非古与冠裳而肖貌之帏帨而匹偶之渎甚矣不可方物孰是愈焉
淡所见而甘所闻贵其耳而贱其目荣古陋今党往雠来日进前而不御遥闻声而相思书曰凡人未见圣若不克见圣既见圣亦不克由圣
雾滃而蟹嗷枯露下而蚊喙折月虚而鱼脑减星实而豕肤粟
管子文锦也虽丑登庙子产练染也美而不尊
情厌性隂乘阳末逆本人诡天
绥如安裘晏如覆杼静而极也行以采齐趋以肆夏动而则也
圣人为天口贤人为圣译
道以器寓人与天期故雷霆之声可以鼓钟写风雨之变可以音律知
荣启期一弹而孔子三日乐邹忌子一徽而威王终日悲进乎道者技已末感在心者物已微
厉利剑者必以钝砥击坚钟者必以濡木书刚纸者必以弱翰辅强毂者必以弱辐
大宝无为而首物太极不动而构天瑟不鸣而二十五弦各以其声应轴不运而三十二辐各以其力旋万事纷糺易之刍狗万物形色神之糟粕
舜戒禹曰邻哉臣哉言慎所近也周公戒成王曰其朋其朋言慎所与也
设兵而後出幄称警而後践墀张弧而後登舆清道而後奉引遮迾而後转毂静室而後息驾故曰终日行不离辎重
物不精不为神数不妙不为术离朱不能说其目公输不能说其手
约法设而汉隆玄言流而晋灭
霸国无贫主强将无弱兵
庖有肥肉廐有肥马民有饥色野有饿莩孟子语齐宣王也柱梁衣绣士民无褐侏儒有余酒而死士无充藿咎犯语晋文公
古人祭以肺为重食牲以肩为重
怒则气上喜则气缓悲则气消恐则气下寒则气收炅则气泄惊则气乱劳则气耗思则气结善养气则无是矣
刘歆曰春宫秋律百卉必凋秋宫春律万物必荣夏宫冬律雨雹必降冬宫夏律雷必发声
郭忠恕曰小篆散而八分生八分破而隶书出隶书悖而行书出行书狂而草书圣
狼望未平冠军辞宅马池犹隔雍丘逊邸
严挺之宁不作相不见李林甫崔隐甫宁不作相不见牛仙客
汉刘熙作释名吴韦昭作辩释名汉刘向作说苑唐刘贶作续说苑
佑术开业淳燿天光重黎其上也象星辰授民事立闰月定四时羲和其隆也取象金火革命创制治历明时应天顺人汤武其盛也故以历象系之革
立秋浚井改火冬至鑚燧改火
仁义起而道德迁礼法兴而淳朴散
贵清静者以席上为腐议束名实者以柱下为诞辞六家之旨既已异矣三语之掾强而同之
地将震而枢星直井无景则日隂蚀
医和曰昼选男德以象糓明宵静女德以伏蛊慝程伊川云接贤士大夫之时多亲宦官宫妾之时少
一人善射百夫决拾一个负矢百羣皆奔
朽瓜化为鱼陈麦化为蝶
犀有通石有晕珠有光木有瘿皆文也
髪上生心之余眉傍生肺之余须下生肾之余
铎穴由於足响膏灺起于多明
漂於衆沬恶利口之覆邦也病於尺喙恶巧言之伤类也
化赤渐乎邻丹为黔资乎迩墨
贾谊之过秦以谕汉也陆机之辩亡以警晋也
孔子修鲁史不肯增阙文汉儒校羣经未尝去本字宋人尚书则考订武成毛诗则尽去序说吾未敢以为然也
律居隂而治隂因地主气也故曰三命为律观情以律历居阳而治隂因天主事也故曰五星为历观性以历锺期死而伯牙之弦絶人亡而匠石之斤辍作之难知之难也
烽主昼燧主夜
中国人衆大秦宝衆月氏马衆
河北得水为河塞外得水为海少而多之也滇云称山曰长坡贵竹名雨曰清露多而少之也
寡妇哭城城为之崩亡士叹市市为之罢积精曰诚积诚为精也
有奇福者必有奇祸有甚美者必有甚恶
投醪饮河旨不及吻而士卒战气自五也分囊飨糒甘不踰嗌而士卒战气自十也
尸鸠以一心养七子君子以一仪养万物
齐歌曰讴吴歌曰歈楚歌曰些巴歌曰嬥
天有八风噫气也地有八听孔窍也
赤色者凤青色者鸾黄色者鵷紫色者鸑白色者鹄宁为玉碎毋为瓦全宁为兰摧蕙折不作蒲芬艾荣宁载于义而死不载于地而生志士烈夫古今一揆乎行川之水无不盈之科走盘之珠无可留之影故曰神不可测化不可为
明月夜光多逢按剑阳春白雪难为赏音
氷壶不可与夏虫飨秋月不可与俗士赏
施之则雨潜之则润坊之则塞畎之则流君子之道譬其如水乎
几夕为夙其夕惕乎臼辰为?其日乾乎造书者深於易矣
骅骝不总辔非造父之肆明月不流光非隋侯之掌故曰贤才出国将昌
王省惟岁卿士惟月师尹惟日喻也天子如堂羣臣如陛衆庶如地亦喻也京邑犹身王畿犹臂四方犹指亦喻也文章蹊径远矣哉
兴行坠典整缉棼纲
卵胎不伤麟凤方至鱼鼈咸若龟龙乃游故戮民则士徙养民则贤致
玉之在璞抵掷则瓦石追琢则圭璋水之发源壅阏则汚泥疏濬则川沼
与日同度谓之朔迩一遐三谓之弦衡分天中谓之望光尽体伏谓之晦同明相并异明相消谓之交蚀天左舒而起牵牛地右辟而起毕昴
易之象有三地上有水地中生木实象也天在山中风自火出假象也天下有山可以遯矣泽中有火可以革矣意象也
文王明夷则主可知矣仲尼旅人则时可知矣明夷之卦内三爻周象也外三爻殷象也旅之卦我心不快困于陈蔡之间乎终以誉命得于桑落之下乎【桑落事见荀子】古人训诂缓而简虽数十字而同一训虽一字而兼数用今之存者尔雅说文而已
章句之病党枯护朽守缺保残有不非服郑之陋无是正左班之忠故曰依义莫依语师心不师迹难矣哉周宣歌泽雁孟子讽野殍其流民乎韩非陈五蠧商君论六蝎其流士乎安流民易处流士难
龟取生数一三五七九蓍取成数二四六八十
生法者君也守法者臣也法於法者民也
律吕造夫妇之端宫商合君臣之宜埙篪寄伯仲之睦琴瑟怀志义之恩舞缀以劝劳逸宫轩以等贵贱故曰成於乐
秦筝多撮琵琶多拶箜篌多擘柳琴多击
玉篇起说文弃楷隶易籀学废
丹铅余録卷七

[book_title]卷八
钦定四库全书
丹铅余録卷八　　　　　　明　杨慎　撰
蛙消龟息熊经鸟申
孟子曰性也有命焉君子不谓性也命也有性焉君子不谓命也不谓性者所以尽性也不谓命者所以立命也善用之则互相发而交相养不善用之则互相失而交相丧
鱼生流水中则背鳞白生止水中则背鳞黑
越王金铸范少伯晋帝图画宗少文遥闻声而相思也秦皇未见韩非则思与之并世不可得既见非则杀之武帝未见相如则思与并世不可得既见相如则摈之日进前而不御也
魏女色艶郑袖劓之朝吴忠贞无忌殛之故曰女无美恶士无贤不肖
朱草之茎如鍼紫芝之栽如豆真玉火三日而见性豫章生七年而辨名知人实难人实难知也故曰禽息之精隂庆鲍叔之魂默举难矣哉漆园叹当世不可庄语扬雄谓後世必有子云远矣哉
礼之心悃愊乐之意欢欣悃愊以玉帛效心欢欣以钟鼓验意
不发横难不得纵说不发苦语不得甘对
衆胜寡故水胜火也精胜坚故火胜金也刚胜柔故金胜木也专胜散故木胜土也实胜虚故土胜水也禹将受位迅风靡木有其德无其咎也成王信谗大风拔木修其德免其咎也
三岁一闰天道小备五岁再闰天道大备
镜以镜影镜亦有影两镜相镜影以重影故曰与影竞走悲夫
古礼容磬折以为恭微磬以为中故坐以微磬之容行以微磬之容趋以微磬之容跪以微磬之容拜以微磬之容立以微磬之容磬之中恭也曰硜硜然小人哉磬之末失也语曰恭而无礼则劳【硜古磬字】
铎以声自穴膏以明自铄虎豹之文来射猿狖之捷来措直木先伐甘井先竭翠以羽殃身蚌以珠致破以木击木则拌以水投水则散以氷投氷则沉以涂投涂则陷诗曰载胥及溺
将飞者翼伏将奋者足局将噬者瓜缩将文者且朴孙武云始如处女敌人开户後如脱兎敌不及拒范蠡曰见之似好妇夺之似惧虎故曰时至而应心暇者胜又抗兵相加哀者胜矣夫惟鸿门之不争故垓下莫能与之争
理者太虚之实义数者太虚之定分未形之初因理而有数因数而有象既形之後因象而推数因数以推理击其首则尾至撃其尾则首至击其中则首尾至非蛇说也阵说也取君下驷与彼上驷取君上驷与彼中驷取君中驷与彼下驷非马说也兵说也
曹伯好田则公孙疆出陈侯好色则仪行父至商辛淫酗则恶来进周厉贪虐则荣夷公起
成康没而颂声寝陈灵兴而变风息
张子曰造化之妙则糟粕煨烬无非教也犹庄子云瓦砾粃粺无非道也例是而言东坡深於文者也故嬉笑怒骂皆成文章也张旭深於书者也故歌舞战鬭皆草书也
秦有誓而书亡鲁有颂而诗絶
七十三岁扬雄拟经六十三岁平津对策
文道也诗言也语録出而文与道判矣诗话出而诗与言离矣
楚骚汉赋晋字唐诗宋词元曲
乐以忘忧君子也以乐慆忧小人也易曰鼓缶而歌诗曰我姑酌彼金罍其忘忧乎太康逸豫汉惠淫乐易曰饮酒濡首诗曰俾昼作夜其慆忧乎
蚩尤五兵李斯篆书苟便于世人其舍诸鲧之城也桀之瓦也秦之边防也隋之漕河也至今赖之故曰善用人者无弃人善用物者无弃物
丹铅余録卷八

[book_title]卷九
钦定四库全书
丹铅余録卷九　　　　　　明　杨慎　撰
鬼谷子书有捭阖篇捭音摆捭之者开也言也阳也孟子所谓以言餂之也阖之者闭也默也隂也孟子所谓以不言餂之也
白虎通诸侯之学曰頖宫半者象璜也今或书作?宫者非宜作璜宫也
诗不入我陈尔雅庙中路曰唐堂途谓之陈战国策美人充下陈下陈犹下堂也
诗中唐有甓郑注考工记堦前若今辟祴也分其督旁之修以二分为峻盖今辟即甓也祴其道也中央为督峻其督所以去水今按督者匠人言督线缝人言督缝医家言督脉皆训中也
礼不下庶人谓酬酢之礼也白虎通德论之说胜诸家矣
唐徐浩书张九龄司徒告身多渇笔渇笔枯无墨也在书家为难
刘泾巨济收许浑手书诗湘潭云尽暮?出今本烟作山细思之烟字为胜
智永临右军帖末云玄度忽肿至可忧虑疾候自恐难邪史乃称许玄度服巨胜莫知所终意以为仙去也亦诬矣自古史传称仙去者宁非此类邪
张又新煎茶水记粉枪末旗苏兰薪桂陆羽茶经育华救沸皆奇俊语
乐纬动声仪曰宫为君君者当寛大容衆故声弘以舒其和清以柔动脾也商为臣臣者当发明君之号令其声散以明其和温以断动肺也角为民民者当约俭不奢僭差故其声防以约其和清以静动肝也徵为事事者君子之切既当急就之其事当久流亡故其声贬以疾其和平以功动心也羽为物物者不齐委聚故其声散以虚其和断以散动肾也又曰宫唱而商和是谓喜太平之乐角从宫是为衰衰国之乐羽从宫往而不返是谓悲亡国之乐也应相生应即为和不相生应则为乱也
晋世不惟士人语清标玄致而释子辈语亦复可听高僧传所载是已如鸠摩罗什偈云哀鸾孤桐上清音彻九天慧济谑宝渊曰昔谢氏青箱不至不作文章今卿白簏未到判无讲理渊曰殊不然此乃打狗杖耳道贲闻蟋蟀曰时闻此声是代箫管薛道衡称则公之文曰屡发新彩英英独照慧常闻梵呗曰亹亹溜溜似伏流之吐波又曰却转弄响飞扬长引声发喉中唇口不动又曰以哀婉为入神用腾掷为清举文句则如端夏多隙无事忽景又云依义莫依语又云当为心师不师於心又云笼飡讵贵钓饵难尝又云忘怀去来者朝市一江湖眷情生死者幽栖犹桎梏又云沙漠织寒长风负雪又云庄衿老带弹沐斜埃又早帐风首春席云阿又云虽泪至之有端固忧来之无兆使入世说固不能辨也
民不得有百里之誉千里之交汉注引太公隂符语也乐叶图徵云日冬至成天文日夏至成地理作隂乐以成天文作阳乐以成地理阳乐黄钟隂乐蕤宾也序例曰凡瑞应自和帝以上政事多美近於有实故书祥瑞见于某处自安帝以下王道衰缺容或虚饰故书某处上言也
孙明复曰扬子云太玄非凖易乃明天人始终之理君臣上下之分盖疾莽而作也桓谭曰是书也可以大易凖班固曰经莫大于易故作太玄使子云被僭经之名二子之过也
唐庚曰三桓讽鲁作三军合周礼矣其志乃欲卑公室而夺之权曹操讽汉复九州合禹贡矣其志乃欲广冀州而益其地晋曲沃庄伯用夏正合人统矣其心乃欲自立元奸人欲济其邪谋者未尝不引经术也
孔子沐浴而朝於义尽矣胡氏乃云仲尼此举先发後闻可也是病圣人之未尽也果如胡氏之言则不告於君而擅兴甲兵是孔子先叛矣何以讨人哉胡氏释之於春秋朱子引之於论语皆未知此理也岳飞承金牌之召或劝之勿班师飞曰此乃飞反非桧反也其从容君臣之义虽圣人不过是也
雪山云诗人偶见鹊有空巢而鸠来居谈诗者便谓鸠性拙不能为巢而恒居鹊之巢此谈诗之病也今按诗人兴况之言鸠居鹊巢犹时曲云乌鸦夺凤巢耳非实事也今便谓乌性恶能夺凤巢可乎食我桑葚怀我好音亦美其地也而注者便谓桑葚美味鴞食之而变其音鴞不食葚试养一鴞经年以葚食之亦岂能变其音哉今俗谚云马蚁戴笼头例此言亦可言蚁着辔可驾乎宋人不知比兴遂谬解若此儒生白首诵之而不敢非可怪也
阮籍登广武而叹曰时无英雄使竖子成名岂谓沛公为竖子乎伤时无刘项也竖子指晋魏间人耳李太白诗沉醉呼竖子狂言非至公亦误认嗣宗语也东坡诗聊兴广武叹不待雍门弹
古书解者多失其义遂害于理尚书注怪石之贡以为奇怪之石若後世灵壁太湖嵌空玲珑以供戏玩是禹为牛僧孺米元章也又解禹贡三江之水味别是以圣人为品水鬭茶如陆羽张又新之流也战国处士谓舜涂廪浚井遭焚坑而不死列女传又谓二女实教之是以舜为左慈刘根而二女为李全之妇刘纲之妻也静言思之皆可发一笑
反坫郑注为坫在两楹之间反爵其上坫字从土而云在两楹间岂常设与按郊特牲旅树反坫内则曰士於坫一明堂位曰反坫出尊崇坫康圭士虞礼馔于西坫上则累土而为之皆可名坫而坫亦有高卑东西之不同非必反爵之处也郑氏以坫之反异於经文矣汲冢书曰回阿反坫注曰外向室也反主坫言非主爵言也据礼记反坫与台门相连汲冢书反坫与回阿相连论语反坫与树塞门相连恐均为宫室僭侈之事右黄东发之说如此按说文无店字坫即店也今外向之室若宋时行在所之骐骥院牛羊司也
尔雅曰垝谓之坫注在堂隅坫?疏坫者堂角也一名垝又曰坫名见于经传者有三礼明堂位反坫出尊崇坫康圭及论语邦君为两君之好有反坫此三者在两楹之间以土为之非此经所谓也案既夕礼云设棜於东堂下南顺齐于坫士冠礼云爵弁皮弁缁布冠各一执以待于西坫南则此经所谓也郑注云坫在堂角然则堂之东西角为东坫西南角为西坫故郭云在堂隅坫?也说文坫屏也垝垣也引诗乘彼垝垣诸经音义坫古文店字陈祥道礼书曰坫者以土为之记曰反坫出尊语曰邦君为两君之好有反坫此反爵之坫也记曰崇坫康圭此奠玉之坫也记又曰士於坫一此?食之坫也士冠礼爵弁皮弁缁布冠各一执以待於西坫南大射将射工迁于下东坫之东南士丧礼牀笫夷衾馔于西坫南既夕礼设棜于东堂下南顺齐于坫此堂隅之坫也盖两君相见於庙尊於两楹之间而反爵之坫出於尊南故曰出尊乡饮酒是乡大夫礼尊於房户间燕礼燕其臣尊於东楹之西皆无坫特两君相见尊於两楹间有坫管仲之反坫故孔子讥之又於其南为之崇坫以安玉焉故曰康圭庋食之坫在房堂隅之坫坫在北陈尔雅曰垝谓之坫郭璞曰坫?也北堂隅之坫也乡饮乡射燕礼皆奠爵于篚则反爵于奠坫特两君相好之礼也聘礼公受玉于中堂与东楹之间宾出公侧受宰玉而不康之於坫盖亦两君相见之礼也郑康成解康为亢非也按陈氏说坫义为详惟失引汲冢书回阿反坫此外向之坫也
孔丛子载孔子之言曰古之听讼者恶其意不恶其人求其所以生之不得其所以生乃刑之欧阳永叔作泷冈阡表云求其生而不得则死者与我皆无憾也世莫有知其言之出于孔丛子也
孔丛子载孔子高谓平原君曰重违公子盛旨汉书孔光传重违大臣正议东坡晁错论又重违其意重难也言难违其意而勉从之也近世不达此语以重为重大之重失之矣
孔頴达云少皥以前天下之号象其德百官之号象其徵颛顼以来天下之号因其地百官之号因其事程伊川云诗小序是当时国史作如不作则孔子亦不能知如大序则非圣人不能作此言可谓公矣朱晦庵起千载之下一以意见必欲力战小序而胜之亦可谓崛强者哉
程明道云五运六气须是尧舜时五风十雨方有验而可行
子见南子子路不悦子矢之辞亦甚昭矣而後世王符刘子玄犹有异说虽朱子谓矢为誓否谓不合理不由道亦浅之乎观圣贤矣孔鲋云古者大享夫人与焉於时犹有行之者意卫君夫人享夫子则夫子亦弗获已矣栾肇曰见南子者时不获也犹文王之居羑里也天厌之者言我之否屈乃天命所厌也合二说而观之则矢者直告之非誓也否音否塞之否古者仕於其国则见其小君子路意以孔子既不仕卫矣而又见其小君是求仕不说者不说夫子之仕非不说夫子之见也子直告之曰予道之不行其否屈乃天弃絶也天之所弃岂南子所能兴而吾道赖之行哉见之者不过答其礼耳如此则圣贤之心始白而王符之徒亦无所吠其声矣
史记宋世家武王克商微子肉袒面缚左牵羊右把茅亡弟恒读史至此谓予曰微子有四手兄知之乎予曰书传未闻乃笑曰使无四手何以既面缚而又有左手牵羊右手把茅乎然究言之皆必无之事肉袒面缚出於左氏乃楚人以诳庄王受许男之降借名于武王而诬微子也史云微子抱祭器而入周既入周矣又岂待周师至而後面缚乎又究而言之抱器入周亦必无之事刘敞曰古者同姓虽危不去国微子纣庶兄也何入周之有论语云去之者去纣都也虽去不踰国斯仁矣文选王巾字简栖作头陀寺碑者说文通释以为王屮屮音彻朱子易传屯字象屮穿地
易王臣蹇蹇沈存中云王五也臣二也蹇蹇者五蹇而二亦蹇是王臣蹇蹇也此说甚异
刘子玄曰列女传载秋胡妻者寻其始末了无才行可称直以怨怼厥夫投川而死轻生同于古冶狥节异于曹娥此乃凶险之顽人强梁之悍妇辄与贞烈为伍有乖其实焉予按小说载刘伯玉妻闻其夫诵洛神赋遂投洛水而死名妬妇津事与秋胡相类秋胡妻可为贞烈则当祠于妬妇津以刘伯玉妻配享可也
史通云史记相如传具在相如集中子长因録斯篇即为列传刘知几盖及见相如集也然文君夜奔事亦不自讳何哉
五行之理有相生者有相克者相生为正色相克为间色正色青赤黄白黑也间色緑红碧紫流黄也水色青故青者东方也木生火其色赤故赤者南方也火生土其色黄故黄者中央也土生金其色白故白者西方也金生水其色黑故黑者北方也此五行之正色也甲己合而为緑则緑者青黄之杂以木克土故也乙庚合而为碧则碧者青白之杂以金克木故也丙辛合而为红则红者赤白之杂以火克金故也丁壬合而为紫则紫者赤黑之杂以水克火故也戊癸合而为流黄则流黄者黄黑之杂以木克土故也此五行之间色也流黄一作駵黄五福不言贵而言富盖三代之法贵者始富言富则知贵所谓禄以驭其富也贫富贵贱离而为四起於後世不能制爵禄之失游氏礼记解云
孔子出使子路賫雨具有顷果雨子路问其故孔子曰诗不云乎月离于毕俾滂沱矣昨莫月正离毕也他日月离毕孔子出子路请賫雨具孔子不听果无雨子路问其故孔子曰昔日月离其隂故雨昨莫月离其阳故不雨史记仲尼弟子传有子事载此文而删月离阳离隂末节盖有深意作传之旨本以见有子不如孔子处故不说尽而文益藴藉如庄子九渊而止说其三又夔怜蚿蚿怜风风怜目目怜心止解夔蚿风三句而怜目怜心之义缺焉盖悟者自能知之若说尽则无味知此者知古文之奥矣
孔丛子宰我问书云纳于大麓烈风雷雨弗迷何谓也孔子曰此言人言之应乎天也尧既得舜历试诸难使大録万机之政是故隂清阳和五星来备风雨各以其应不有迷错愆伏明舜之行合于天也此说与注疏合意古相传如此今以大麓为山麓是尧纳舜于荒险之地而以狂风霹雳试其命何异于茅山道士之鬭法哉胡一桂云昭公乾侯之事与夏王相杀商丘周厉王崩于彘皆天地间人道非常之大变史笔乃妄引陪二之说而谓天生季氏以贰鲁侯又明言社稷君臣无常奉无常位且妄引诗易以对左氏从而书之其与春秋书公薨乾侯如青天白日不可掩蔽以诛季氏不臣之罪者异矣鸣呼春秋何等时耶功利之习坏烂人心君臣大义澌灭殆尽不惟乱臣贼子如三家者放逐其君为不知有君而惟季氏之服诸侯不知有君而惟季氏之与史墨不知有君而放言无忌赵简子不知有君而听言不辨左氏亦不知有君而载言不择夫岂知陵谷迁改乃地道之变而非常雷天大壮乃天道之常初非志变况易乃崇阳抑隂之书雷在天上夫子大象但取其成四阳壮长之卦而曰君子以非礼弗履耳未必如杜氏注所谓君臣易位也史墨不求其义妄引以对可谓诬天矣天但使季氏贰君何尝使季氏逐君哉如墨言一归之天道则公僭王卿僭侯乱臣贼子接迹于世矣纲常安在然则春秋夫子作也易象夫子翼也道一而已请得为易大壮一洗史墨之恶论
杜诗五云高太甲六月旷抟扶注不解五云之义尝观王勃益州夫子庙碑云帝车南指遁七曜于中阶华盖西临藏五云于太甲酉阳杂俎谓燕公读碑自帝车至太甲四句悉不解访之一公一公言北斗建五七曜在南方有是之祥无位圣人当出华盖以下卒不可悉愚谓老杜读书破万卷自有所据或入蜀见此碑而用此语也晋天文志华盖杠旁六星曰六甲分隂阳而配节候太甲恐是六甲一星之名然未有考证以一行之邃於星历张燕公段柯古之殚见洽闻而犹未知焉姑阙疑以俟博识
涑水曰左氏书荀息之死引诗斯言之玷不可为也荀息有焉杜元凯以为荀息有此诗人重言之义非也元凯失左氏之意多矣彼生言而死背之是小人穿窬之行君子所不讥也晋公溺於嬖宠废长立少荀息不能谏正遽以死许之是其言玷於献公未没之先而不可救于己没之後也左氏之言贬也非褒也
江?骂商臣曰呼役夫汉王怒郦生曰竖儒几败乃公事单固谓嵇康曰老奴汝死自其分乐广曰谁家生得宁馨儿斯并当时侮嫚之词流俗鄙俚之谈而世人以为上之二言不失清雅下之两句殊为鲁朴何哉周汉世远事已成古魏晋年近言犹类今已古即谓之文犹今乃惊其质作者乃怯书今语勇效昔言不亦惑乎陈寿云蜀无史职故灾祥靡闻按黄气见于秭归羣乌堕于江水成都言有景星出益州言无宰相气若史官不能置此事何由而书盖因父受髠辱加兹谤议者也蜀志又称王崇补东观许盖掌礼仪又郤正为秘书郎广求益部书籍斯则典校无缺属辞有人矣又按後主景耀元年史官奏景星见大赦改元寿自书之而自戾之何耶
汉末之董承耿纪晋初之诸葛母丘齐兴而有刘康袁粲周灭而有王谦尉迥斯皆破家徇国视死犹生而历代诸史皆书之曰逆将何以激扬名教以劝事君者乎古之书事也令贼臣逆子惧今之书事也使忠臣义士羞若使南董有灵必切齿于九泉之下矣
滑稽传优孟为孙叔敖衣冠抵掌谈语岁余像孙叔敖左右不能别也庄王置酒优孟为寿王大惊以为叔敖复生欲以为相刘子玄讥之曰人心不同有如其面非由仿效俾有迁革又况叔敖之殁时日已久岂有一见无疑而遽欲加以宠荣复其禄位者哉予按此传以滑稽名乃优孟自为寓言云欲复以为相亦优孟自言如今人下净发科打诨之类岂可真以为王欲复相之事乎
太史公之为律书其始不言律而言兵不言兵之用而言其偃及言兵之偃而於汉文帝尤加详焉可谓知制律之时而达制律之意也
予观艺文类聚见东汉妇人徐淑与夫秦嘉两书又观玉台新咏见其与夫诗皆丽则可诵又考史通称其动合礼仪言成?矩夫死毁形不嫁哀痛伤生可谓才德兼美者也范?後汉书作列女传乃舍淑而取蔡琰何见哉
古画家有檀色浅赭所合也唐人小词卓女烧香浓美小檀霞又檀画荔枝红金蔓蜻蜓软又背人匀檀注慢转横波偷觑又钿昏檀粉泪纵横又背留檀印齿痕香又斜分八字浅檀蛾又檀痕衣上新唐末闺庄面注檀痕犹汉世妇女之玄的也
唐诗残霞蹙水鱼鳞浪薄日烘云卵色天东坡诗笑把鸱夷一樽酒相逢卵色五湖天正用其语花间词一方卵色楚南天注以卵为泖非也注东坡诗者亦改卵色为柳色王龟龄亦不及此邪
说文胥蟹醢也言其肉胥胥解也字训云蟹之美在足故从足周礼唐人注青州之蟹胥集韵作蝑音四夜切王伯厚云嘉量之铭祭侯之辞皆极文章之妙而梓人笋簴之制文法奇古盖精於道者兼物物而後能制器庄子所谓梓庆削木为鐻鐻成见者惊犹鬼神以天合天道与艺俱化岂物物而雕之哉
宋世寒食有抛堶之戏儿童飞瓦石之戏若今之打瓦也梅都官禁烟诗窈窕踏歌相把袂轻浮赌胜各飞堶堶七禾切或云起於尧民之击壤
古归藏易今亡惟存六十四卦名而又阙其四与周易不同需作溽小畜作畜大畜作畜艮作狠震作厘升作称剥作仆损作员咸作諴坎作荦谦作兼遯作????蛊作蜀解作荔无妄作毋亡家人作散家人涣作奂又有瞿钦规夜分五卦岑?林祸马徒三复名卦不知当周易何卦也
字训云□日出之色橮日入之色□字见说文橮音柳周礼衣翣柳之材注柳之为言聚也诸饰之所聚尚书分命和仲宅西曰柳谷故书翣柳作接橮郑司农云接读为歰橮读柳柳者诸色新聚日将没其色兼有余色故云柳谷引之以见柳有诸色
说文巛象髪谓之鬊汉书五行志有云如炎风乱鬊鬊乱髪也古文作巛借作坤字今文作鬊
文选冥火夜火也楚辞悬火今之提灯也六韬云火施於云梯之上者
黄滔律赋如明皇囬驾经马嵬隔句云日惨风悲到玉顔之死处花愁露泣认朱脸之啼痕褒云万叠断肠新出于啼猿秦树千层比翼不如於飞鸟景阳井云理昧纳隍处穷泉而讵得诚乖驭朽攀素绠以胡顔又无名氏作孟尝君夜度函谷赋叹秦关之百二难骋狼心笑齐客之三千不如鸡口亦可喜也
王逸少在东晋时盖温太真蔡谟谢安石一等人也直以抗怀物外不为人役故功名成就无一可言而其操履识见议论闳卓当世亦少其比公卿爱其才器频召不就殷深源辅政劝使应命遗之书曰足下出处正与隆替对岂可以一世之存亡必从足下从容之适逸少报曰吾素志无廊庙王丞相欲内吾誓不许之手迹犹存由来尚矣不於足下参政而方进退自儿婚女嫁便怀尚子平之志数与亲知言之非一日也及殷侯将北伐以为必败贻书止之殷败後复谋再举又书曰以区区江左所营综如此天下寒心久矣自寇乱以来处内外之任者疲竭根本各从所志竟无一切可论一事可纪任其事者岂得辞四海之责哉若犹以前事为未工故复求之於分外宇宙虽广何所自容又与会稽王牋曰今虽有可欣之会内求诸己而所忧乃重於所欣以区区吴越经纬天下十分之九不亡何待愿令诸军皆还保淮须根立势举谋之未晩其识虑精深如是其至恨不见於用耳而为书名所盖後世但以翰墨称之艺之为累大哉
洪容齐作汪庄敏铭诗凡八十句真可与韩公会合联句相敌今録于此其词曰维天生材万彚倾竦侯王将相曾是有种公家江东世绎耕垄桃谿之涘是播是孰丰厥培艺此珪珙公羁未奋逸驾思駷沈酣春秋蹈廸周孔径策名第稍辞渫?横经湘沅士敬如捧蓬莱方丈佩饰有琫应龙天飞荟蔚云滃千官在序摩厉从臾吾惟片言借箸泉涌正冠霜台过者卞悚端顔殿戺声气不动显仁东攅巫史呼汹昌言一下恩浃千冡獯鬻孔炽边戒毛氄媕娿当位左掣右壅公去当今沸渭混澒天威震耀谁不愤踊遂迁中司西柄是董出关啓斾筹?倥?业业荆襄将懦曰拱投袂电赴如尊乃勇邓唐蔡陈驰捷系踵佛狸归?民恃不恐玺书赐朝百揆掺揔亚勲赞册国势尊巩督军载西寄责冞重方?许洛事援秦陇符离罔功奇画胶拲钧枢建使宰席亢宠还临西州夹道欢拥有御未鬯病癖且尰曾不憗遗使我心懵湘湖高丘草木蔚蓊维水容裔维山巃嵸矢其铭诗词费以冗奈何乎公万禩毋耸
隶释何君阁道碑洪文惠跋称其字画之妙云退笔如塜未易窥其籓篱蜀士袁梦麒作汉制丛録亦称之云在雅州荣经县西今不知尚在否也
淮南子云马聋虫也而可以通气志犹待教而成况人乎注聋虫喻无知聋虫之名甚奇
吕亢守台州命工作蟹图凡十二种一曰蝤蛑二曰拨棹三曰拥剑四曰彭蝑五曰竭朴六曰沙狗七曰望潮八曰倚望九曰石十曰江十一曰芦虎十二曰彭蜞又曰黄甲鼊蟳蠘在海中鼊岛之东此可补蟹谱之遗然蟹谱亦甚略首不引汲冢书海阳巨蟹其殻专车何邪
尹子环龟脱兎之法谓兵法也孙武子敌人开户後如脱兎敌不及拒环龟出司马用衆篇云历沛历汜兼舍环龟谓环阵如龟也
丹铅余録卷九

[book_title]卷十
<子部,杂家类,杂考之属,丹铅余录>
钦定四库全书
丹铅余録卷十　　　　　　明　杨慎　撰
严助相贝经曰尧悬贝毂於坞宫贝毂以贝饰毂也坞宫他书亦未见
唐诗多用云府字出庾肃之山赞所谓云霞之府也
盛弘之荆门记天门山角上各生一竹倒垂拂拭谓之天帚
琬液琼苏皆古酒名见醉乡日月
陈萧邻咏复裙诗晶晶金沙浄离离宝缝分纎腰非学楚寛带为思君
昔人谓郭象注庄子乃庄子注郭象耳盖其襟怀笔力畧不相下今观其注时出俊语与郑玄之注檀弓亦同而异也洪容斋尝録檀弓注之奇者於随笔予爱郭注之奇亦复録於此如逍遥篇注云大鹏之与斥鷃宰官之与御风同为累物耳养生王注云向息非今息故纳养而命续前火非後火故为薪而火传又以生死为寤寐以形骸为逆旅又云多贤不可以多君无贤不可以无君又云通彼而不丧我即所谓惠而不费也又云天性在天窦乃开又云尧有亢龙之喻舜有卷偻之谈周公类之走狼仲尼比之逸狗又云律吕以声兼形玄黄以色兼质又云生之所无以为者分外物也知之所无奈何者命表事也此语尤精可比於荀孟又云草不谢容於春风木不怨凋於秋天李太白用为诗语而人不知其本於子玄也
严君平注老子其文奇世多未见如云肝胆为胡越眉目为齐楚又云生不枉神死不幽志又云天地亿万而道王之衆灵赫赫而天王之倮者穴处而圣人王之羽者翔虚而神凤王之毛者跖实而麒麟王之鳞者水居而神龙王之介者泽处而灵龟王之百川并流而江海王之又云言为祸匠默为害工进为妖式退为?容尝鼎一脔可知其味也
宋人四六如才非一鹗难居累百之先智异衆狙遂起朝三之怒水利云刻石立作三犀牛重见离堆之利复陂谁云两黄鹄讵烦鸿隙之謡四六中古文也
韩诗外传载孔子南入楚见阿谷之女而令子贡与之言容斋已辨其妄予观孔丛子载平原君问子高曰子之先君南游乎阿谷而交辞於漂女信有之乎子高曰阿谷之言出於近世殆是假其类以行其心之所为也又观王逸楚辞东方朔七谏云路室女之方桑兮孔父取以自侍注谓孔子出游见采桑之女一心不视嘉其贞信遂取以自侍亦此类矣其妄皆不待辨
乐律五音之外有二变声曰变宫变徵史又谓之闰宫闰徵闰即变也
晋庾峻曰秦塞斯路利出一官虽有处士之名而无爵列於朝者商君谓之六蝎韩非谓之五蠧尝有人问於苏文忠公曰公之博洽可学乎曰可吾尝读汉书矣盖数过而始尽之如治道人物地理官制兵法货财之类每一过专求一事不待数过而事事精核矣参伍错综八面受敌沛然应之而莫御焉此言也虞邵庵常举以教人诚读书之良法也
佛寺曰香界亦曰香阜江总诗息舟候香阜怅别在寒林高适诗香界冺羣有
常璩华阳国志云会无县有天马河天马日行千里死於此地遂埋焉今天马冢是也县有天马祠土人牧马山下或产骏驹天马子也今名天谋土语谓马为谋敖陶孙器之评诗曰魏武帝如幽燕老将气韵沈雄曹子建如三河少年风流自赏鲍明远如饥鹰独出奇矫无前谢康乐如东海扬帆风日流利陶彭泽如绦云在霄舒卷自如王右丞如秋水芙蓉倚风自笑韦苏州如园客独茧暗合音徽孟浩然如洞庭始波木叶微落杜牧之如铜丸走坂骏马注坡白乐天如山东父老课农桑事事言言皆着实元微之如李龟年说天宝遗事貌悴而神不伤刘梦得如镂冰雕琼流光自照李太白如刘安鸡犬遗响白云核其归存恍无定处韩退之如囊沙背水惟韩信独能李长吉如武帝食露盘无补多欲孟东野如埋泉断劒卧壑寒松张籍如优工行乡饮醻献秩如时有诙气柳子厚如高秋独眺霁晚孤吹李义山如百宝流苏千丝铁网绮密怀妍要非适用宋朝苏东坡如屈注天潢倒连沧海变眩百怪终归雄浑欧公如四瑚八琏正可施之宗庙荆公如邓艾缒兵入蜀要以险絶为工山谷如陶弘景入官析理谈玄而松风之梦故在梅圣俞如关河放溜瞬息无声秦少游如时女步春终伤婉弱后山如九臯独唳深林孤芳冲寂自妍不求识赏韩子苍如黎园安乐排比得伦吕居仁如散圣安禅自能奇逸其他作者未易殚陈独唐杜工部如周公制作後世莫能拟议
薛符溪云楚词悲回风云借光景以往来兮施黄棘之柱策盖秦楚尝盟於黄棘後怀王再会武关遂被执是黄棘之盟楚祸所始朱子以黄尘荆棘解之谬矣汉武帝崩後忽见形谓陵令薛平曰我虽失势犹为汝君奈何令吏卒上吾陵磨剑乎因不见乃遣吏按陵旁果有方石可以为砺吏卒常盗磨刀剑霍光欲斩之张安世曰神道茫昧不宜为法故阮公咏怀诗曰失势在须臾带剑上吾丘【汉武故事】
抱朴子曰古诗今赋丽则不同俱论宫室而奚斯路寝之颂何如王生之赋灵光乎同说游猎而叔田卢令之诗何如相如之言上林乎并美祭祀而清庙云汉之辞何如郭璞南郊之艶乎等称征伐而出车六月何如陈琳武库之壮乎
干宝周礼注曰言司者总其领【司会之属】言师者训其徒【甸师之属】言职者主其业【职内之属】言衡者平其政【虞衡之属】言掌者主其事【掌合之属】言氏者世其官【师氏之属】言人者终其身【庖人之属】不氏不人权其材也【宫正膳夫内外饔食之属】
魏何昌曰先王制法建官授任则置副佐陈师命将则立监贰宣命遣使则设介副当难则权足相济陨缺则才足相代韩信伐赵张耳为贰马援讨越刘隆副车宋乾道二年定中兴十三处战功张俊明州吴玠和尚原饶风岭杀金平韩世忠大仪刘錡顺昌张子盖海州李宝海道邵宏渊正月浦桥虞允文采石李道光化次湖刘錡皁角林王宣汲靖确山凡十三而不及岳武穆盖秦桧之党犹存掩之也
宋乾德牂牁入贡上令作本国歌舞乃吹瓢笙名曰水曲即今之芦笙也予在大理见之尝作芦笙吟五解其辞云芦笙吟芦笙吟可怜一寸匏能括四海音【一解】芦笙吟芦笙吟可怜一节芦能通四海心【二解】昔我闻芦笙乃在盘江河江边跳月歌令人玄髩皤【三解】今我闻芦笙乃在闲南槁短歌和长謡从夕至清朝【四解】悲亦不在声欢亦不在声昔声与今声不是两芦笙【五解】管子曰攻坚则轫乘瑕则神唐宪宗欲平藩镇张弘靖以为先淮蔡而後恒冀周世宗欲平天下王朴以为先江南而後河东刘季裴曰自古守淮莫难於谢玄又莫难於杨行密谢玄以八千人当苻坚九十万之衆清口之役杨行密以三万人当朱全忠八州之师衆寡殊絶而卒以胜者扼淮以拒敌而不延敌以入淮也
六书合体为字上下左右可以相易如秋之与秌如之与酬相易而音义同惟重朿为枣并朿为棘日乘干为旱干从日为旰此则不可易又不知何说也
抱朴子曰八卦生鹰隼之所被六甲出灵龟之所负说者谓鹰隼之羽文亦有八卦之象未验无以知其然否也
後汉礼仪志清明骑士传火唐诗日暮汉宫传蜡烛又鱼钥清晨散九门天街一骑走红尘则其制古矣废之当自前元入主中国时也
北堂书抄载东方朔与公孙弘书云同类之游不以远近为故士大夫相知何必以抚尘而游垂髪齐年偃伏以日数哉抚尘谓童子之戏若佛书所谓聚沙也知梵志翻着韈法则可以作文知九方臯相马法则可以观人文章
吹台即繁台本师旷吹台梁孝王增筑班史称平台唐称吹台又因谢惠连尝为雪赋又名雪台
唐宋务光谏疏云比见坊邑相率为浑脱队骏马胡服名曰苏莫遮浑脱队即所谓公孙大娘浑脱舞也苏莫遮帽制今曲名有之
段国沙州记吐谷浑於河上作桥谓之河厉长一百五十步勾栏甚严饰勾栏之名始见此王建宫词风帘水殿压芙蓉四面勾拦在水中李义山诗帘轻幕重金勾栏李长吉诗蟪蛄吊月鈎阑下字又作鈎宋世以来名教坊曰勾栏
唐诗春寒侧侧掩重门王介甫侧侧轻寒剪剪风许奕小词玉楼十二春寒侧吕圣求词寒侧斜雨侧寒字词人相承用之不知所出大意侧不正也侧寒字甚新特拈出之
魏鹤山云吾乡观物张先生行成文饶颇得易数之详有通变经世术术翼玄通灵等凡七书而大意谓理者太虚之实义数者太虚之定分未形之初因理而有数因数而有象既形之後因象而推数因数而知理今不可论理而遗数也其书惜不传而世亦罕知其人矣文选载木玄虚海赋似非全文南史称张融海赋胜玄虚惜今不传北堂书抄载其略如湍转则日月似惊浪动则星河如覆信为奇也
吕不韦月令自东风解冻至水泽腹坚魏始入历为七十二候其所载与夏小正淮南时则训管子与汲冢书互有出入朱文公作仪礼经传解备引之予又见王砅注素问亦引吕令七十二候与今世行吕氏春秋及历中所载不同如桃始华为小桃华雷乃发声下有芍药荣田鼠化为鴽下有牡丹华王瓜生作赤箭生苦菜秀作吴葵华麦秋至作小暑至半夏生下有木槿荣蛰虫坯户下有景天华惟易通卦验亦载节候而其书今亡类书所引若条风至而杨柳津景风至而博劳鸣虾蟇无声凉风至而鹤鸣阊阖风至而蜻蛚吟日至而泉跃泉跃即水泉动也可考古今节候之异因备録於此其书玉衡杓建天之纲也日月初躔星之纪也今名北斗为天纲本此予尝与客夜坐客指北斗曰此天纲星非北斗也予因笑曰昔人谓文选只有班孟坚文无班固文观子之言信矣其人亦不悟
宋太祖曰夏后治水但言导河至海随山濬川未闻力制湍江广营高岸自战国专利堙塞故道以小防大以私害公九河之制遂隳历代之患弗弭神宗曰後世以事治水故常有碍以道治水无违其性可也如能顺水所向迁徙城邑以避之复有何患虽禹复生不过如此欧阳修曰开河如放火又曰避高就下水之本性河流已弃之道自古难复文彦博曰河不出於东则出於西利害一也今发夫修治徙东从西何利之有自古治河之说多矣若宋二帝之见二臣之言可为百世法辍耕録载俞豹论诸葛孔明忠於玄德而非忠於汉献以汉献尚在而玄德之立为不当也此说谬矣习凿齿曰惠公朝秦而子圉以立更始犹存而光武举号先主合义讨贼是宜速尊以奉大统民欣反正出覩旧物可谓识时之卓见豹盖亦未尝见此论也寡陋不学如此不自知而轻议大君子真可恶也陶九成取之亦轻薄子哉
诸葛恪与陆逊书曰以道望人则难以人望人则易张子厚云以衆人望人则易从其言本此
南史何点不入城府而性率到好狎人物时人重其通号曰游侠处士然观豫章王嶷命驾造点点从後门遁去竟陵王子良曰豫章王尚望尘不及吾当望岫息心则亦甚介矣
何恢有妓张耀华美而有宠阮佃夫频求之恢曰恢可得此人不可得也佃夫曰惜指失掌邪讽有司以公事弹恢此亦与緑珠事相类
杜诗衔盃乐圣称避贤用李适之避贤初罢相乐圣且衔盃句也今本作世贤非更取楸花媚远天今本作椒花非椒花色緑与叶无辨不可言媚
说文重朿为枣并束为棘洪迈曰棘与枣类棘之字两朿相并枣之字两朿相承沈括曰枣棘皆有刺枣独生高而少横枝棘列生卑而成林以此为别其文皆从朿朿音刺木芒刺也朿而相戴立生者枣也束而相比横生者棘也不识二物观文可辨古人制字之妙义如此孔子曰牛羊之字以形举也又曰视犬之字如画狗也枣棘一字亦何异於画二木哉
东坡跋潭帖云希白作字自有江左风味故长沙法帖比淳化为胜世俗不察争访阁本误矣乃知潭帖胜淳化多矣希白钱易也
马融笛赋云裁以当簻便易持李善注谓簻马策也裁笛以当马簻故便易持此谬说也?安可为马策簻管也古人谓乐之管为簻故潘岳笙赋云修簻内辟余箫外透裁以当簻者余器多裁衆簻以成音此笛但裁以簻五音皆具当簻为笛不假繁猥所以便而易持也【此可正选注之失故官表用之】
芧栗木果也庄子所谓徂公赋芧者今讹作芋栗沈存中尝辨其非矣杜诗园收芧栗未全贫正指此物今非芧栗解作蹲鸱之芋一何远哉
朱子语録谓与大颠书乃昌黎平生死案呜呼晦翁之言抑何其秋霜烈日邪愚考韩与大颠书刻石於灵山禅院乃僧徒妄撰假韩公重名以尊其道亦犹怀素假李白歌称其草书独步也怀素草书歌人皆信其非白作而独以大颠书为出於韩何哉李白作歌赠怀素不足以损白之名而韩公以道自任一与颠书则所损多矣世人多不成人之美虽心知其非乃乘瑕蹈隙而挤之卓哉李汉之先见序公之文曰无有失坠总其目以七百正虞後人羼入阑增以诬韩公也以此证之则死案犹可翻也呜呼至公无我之心自圣人以下皆不能矣古人谓公论百年而定若此者虽千年犹不定也庄子曰胶胶扰扰乎胶之一字下得不苟韩退之送高闲上人序虽外物至不胶於心又云一死生解外胶字正应前不胶於心之胶胶之为物有粘着之意解则冇颓败不粘之意韩公用此二字亦不苟也语虽本於庄而得韩之拈出庄意益明乃古今两敌手棊也
杜工部诗黄门飞鞚不动尘苏东坡云走马来看不动尘而杜公语益精神焦氏易林云过时不遇?如旦饥而毛诗惄如朝饥之义益明又云枝叶盛茂召伯游暑而毛诗甘棠之义益明非如後人蹈袭之比也
丹铅余録卷十

[book_title]卷十一
钦定四库全书
丹铅余録卷十一　　　　明　杨慎　撰
唐明皇问张说曰今之姓氏皆云出自帝王後古者无民邪说对曰古者民无姓有姓者皆有土有爵者也故左传云天子命德因生以赐姓胙之土而命之氏黄帝之子二十五人得姓者十四而已其後居诸侯之国土者其民以诸侯之姓为姓居大夫之采地者以大夫之姓为姓莫可分辨故云皆出自帝王也说此言考古证今不刋之论予因以知尚书所称百姓与论语所言百姓可以类知矣尧典曰百姓昭明协和万邦黎民於变时雍注云百姓者几内之民黎民者四方之民此不通古今之说也圣人之视民远近一也岂分畿内与四方哉百姓盖禄而土仕而有爵者能自明其德而後协和万国万国诸侯协和而後黎民於变时雍此其序也若以百姓为民庶则黎民又是何物亦岂有民庶先於诸侯者哉舜典曰百姓如丧考妣三年四海遏密八音此二句今之句读以如丧考妣为一句三年四海遏密八音为一句非也百姓如丧考妣三年为一句四海遏密八音为一句乃协文义百姓有爵命者也为君斩衰三年礼也礼不下庶人且有服贾力役农亩之事岂能皆斩衰则但遏密八音而已此当时君丧礼制如今大行遗诏非百姓四海不由上令而自为也至周人尚文则人皆有姓所称百姓则民庶也论语曰修己以安人又曰修己以安百姓书曰百姓有过又曰非敌百姓也是时则人皆有姓矣故指民庶亦曰百姓耳尧典百姓昭明以百姓为有爵者其说出孔安国尚书古注安国为汉人孔子之後其说必有所授蔡氏生千年之後何据而变之邪予以古注语人俗儒愕然曰先儒成说不可改也予曰蔡沉为先儒孔安国非先儒邪又不悟予曰吾见二事可语以证昔有二生一在府学一在县学相遇争长甲谓乙曰吾府尔县我尊尔卑县学生曰府有文宣王县学亦有文宣王岂亦有异邪又有僧纲司观音僧会司观音祈雨迎祷相遇於路僧纲司行者曰尔寺观音当避吾之观音为姑尔之观音侄女也闻者笑倒如蔡氏之说畿内为百姓畿外为黎民是府县学文宣王有尊卑僧纲僧会寺观音有姑侄之分也达者亦岂不大笑
宋饶双峰解孟子引书百姓如丧考妣三年四海遏密八音云天子崩畿内百姓为之服丧三年诸侯薨国中百姓为之服丧三年此又不通古今之言也盖不考孔氏注百姓为百官又不知沈氏章句百姓如丧考妣三年为一句四海遏密八音为一句也纵古礼文有畿内百姓服丧三年之文亦是汉儒误解尚书传而傅会之也若以理论天子天下之主岂有畿内百姓服丧而非畿内者不服之理乎是天子之尊亦何异於诸侯乎稽之今制国有大丧亦止有位者斩衰而不及庶人盖亦古礼之遗可正饶氏之妄
考工记以脰鸣者以注鸣者以旁鸣者以翼鸣者以股鸣者以胷鸣者郑玄注脰鸣鼃黾之属注鸣蜻列属旁鸣蜩蝉属翼鸣蟋蟀属股鸣螽斯属胷鸣荣原属许氏许文?鼃詹诸以短鸣者虺以注鸣又曰荣蛇?以注鸣者蝉以旁鸣者?蟥以翼鸣者蜙蝑以股鸣者蠵大龟以胷鸣者蠵一作二家解不同可以参考古诗文彩双鸳鸯裁为合欢被着以长相思缘以结不解着昌虑切郑玄仪礼注着充之以絮也缘以绢切郑玄礼记注缘饰边也长相思谓以丝缕络绵交互网之使不断长相思之义也结不解按说文结而可解曰纽结不解曰缔谓以针缕交锁连结混合其缝如古人结绸缪结同心制取结不解之义也既取其义以着爱而结好又美其名曰相思曰不解云合欢被宋赵德麟侯鲭録有解会而观之可见古人咏物托意之工矣说文妄入宫掖曰□徐铉曰律所谓阑入也通作阑汉成纪阑入工方掖门应劭曰无符传妄入宫曰阑西域传阑出不禁又加草作兰列子牢有兰子张湛注曰凡物不知生之主曰兰殷敬顺曰史记无符传出入谓之兰此兰子亦谓以技妄游义与兰同或又加木作栏李正己曰园庭中约栏药音义与篽同药即栏栏即药非花药之栏也杜子美诗乘兴还来看药栏王维诗药栏花径衡门里皆贪新丽而理不通者也今或加手作拦官府文移曰巡拦曰花拦票是也以今花栏比古语药栏语意益明若以药栏为芍药之栏则今之花栏乃花蘂之栏可乎
说文略经略土地也左传天子经略诸侯正封注聚土为封曰略经谓巡行略谓边界即聚土为封之略孟子所谓域民不以封疆之界是也後世不知略之为聚土陆词黄公绍谓巡行为略失之远矣巡行可以解经字而不可以解略经略之云犹云防边也犹云出塞也二字相联为义若以略为巡行则谓边云防御谓塞为征行可乎略也边也塞也皆实字也边塞字易明人皆知之略字义少隐故解者不以为实字而虚之转解转谬矣再考左传中凡言略者皆谓聚土为封也如云侵败王略又曰与之武公之略又曰吾将略地焉又曰略塞垣其义皆同尚书云嵎夷既略谓立边防以界嵎夷正天子经略之事也孔頴达不识略字本义以为俗称忽略简略之略乃注云用功少曰略何其俗而且陋谬而可笑哉孟子曰此其大略也畧本喻言谓得其边而未尽其中也亦犹庄子所谓道无封为是而有畛也郭象注云道无封故万物得恣其分域妙得庄旨孟子之言略犹庄之言封与畛也惜乎赵岐之注孟不能如郭象之注庄也乃曰大略大要也汉武纪杀略谓入界杀人龚遂传却略谓入界却人今遂以略为杀为刼史云智略辐凑盖谓其智足以周知天下之略今遂以略为才智之称假借譬喻远失初意何异瞽者听车轮之声以为雷哉
史记张良传略地谓取其地而立我封疆也唐蒙传略通夜郎谓通夜郎之略也古文简奥如此若春秋书城楚丘疆郓田文法也扬子法言云东沟大河南岨高山西采雍梁北卤泾垠韩退之去邠操云将土我强其文法皆本於春秋不知古人用字之法则不得古人立言之意人可不识字哉或曰兵法有黄石公三畧何义也曰畧与韬对韬弓衣也义取藏器畧封畛也义取固守决非简略之略也若依集韵谬解因事生义谓略简也少也行而取也才而智也则三略之名又将曰略书名矣此以证略之为字愈益明赵充国传图上方略图画本也方乡道也略边界也注谓方略为计策亦谬【王右军帖王略始及旧都】
尔雅曰徒歌曰謡说文謡作?注云?从肉言今按徒歌谓不用丝竹相和也肉言歌者人声也出自胷臆故曰肉言童子歌曰童?以其言出自其胷臆不由人教也晋孟嘉云丝不如竹竹不如肉唐人谓徒歌曰肉声即说文肉言之义也
焦氏易林西京文辞也辞皆古韵与毛诗楚辞叶音相合或似诗或似乐府童謡观者但以占卜书视之过矣如夹河为昏期至无船揺心失望不见所欢如三骊负衡南取之芝香秋兰芬馥利我少姜如??啮啮贫鬼相责无有欢怡一日九结如三夫共妻莫适为雌子无姓氏父不可知其辞古雅魏晋以後诗人莫及又如忧思约带即古诗去家日以远衣带日以缓也而以四字尽之如簪短带长尤为奥妙簪短即毛诗首如飞蓬也带长即衣带日以缓也两诗意但以四字尽之解我胷舂即毛诗忧心如捣也影略用之最为玄妙且其辞古之文人亦多用之六日暌暌韩文祖之曰万目暌暌九雁列阵王勃滕王阁序用之酒为欢伯白云如带穴蚁封户天将大雨唐诗多用之他如雌鸑生鹏又文山鸿豹肥腯多脂鸨名鸿豹以鸨善食鸿为鸿之豹犹言鱼鹰也亦仅见此可补尔雅其云?如旦饥即诗惄如调饥据韩诗作朝饥言朝饥难忍也此云旦饥盖与韩诗合可证调饥为朝饥无疑也其云大树之子百条共母当夏六月枝叶盛茂鸾凤以庇召伯游暑游暑避暑也此即用诗甘棠事游暑憇甘棠盖古说如此今注谓召伯听讼于甘棠之下成周之时制度文物备矣岂有以召伯之贵而坐於甘棠树下如老人里长断争鸡之讼者乎游暑之说盖近於人情物理也其曰舜登大禹石夷之野又可证禹生石纽村之事此皆有裨於经史又不但为修辞之助而已
古冶字或借作野金陵有冶城扬子江有梅根野或作冶字而晋渚齐武帝诗昨经樊邓役阻潮梅根冶探怀怅往事意满辞不叙刘文房诗落日芜湖色空山梅冶烟孟浩然水溢梅根冶烟迷杨叶洲皆以冶为野也世谓清谈放旷起於晋非也汉末已有之矣仲长统见志诗曰寄愁天上埋忧地下离叛五经灭裂风雅郑泉嗜酒临卒谓同类曰必葬我陶家之侧庶千岁之後化而成土幸见取为酒壶实获我心矣二子盖阮籍刘伶之先着鞭者也
方逊志云杜子美论书则贵瘦硬论画马则鄙多肉此自其天资所好而言耳非通论也大抵字之肥瘦各有宜未必瘦者皆好而肥者便非也譬之美人然东坡云妍?肥瘦各有态玉环飞燕谁敢轻又曰书生老眼省见稀画图但怪周昉肥此言非特为女色评持以论书画可也予尝与陆子渊论字子渊云字譬如美女清妙清妙不清则不妙予戏答曰丰艶丰艶不丰则不艶子渊首肯者再
易鼎卦初六鼎颠趾利出否九四鼎折足覆公餗趾即足也在初则颠倾侧而已未折在四则折矣沈存中曰古鼎中有三足皆空所容物者所谓鬲也煎和之法常欲清在下体在上则易熟而不偏烂及升鼎则浊滓皆归足中?卦初爻鼎颠趾利出否谓浊否下须先泻而虚之九二阳爻始为鼎有实今京师大庖钓悬而煮不使着釡底亦古人遗意也今按沈之说得象意可补易注之缺就是义言则初六洗鼎也九四升鼎也洗?而颠趾则利升鼎而折足则凶晋石崇以饴浴釡贾勰齐民要术有涂瓮法皆古庖人之遗意
春秋恶絶秦楚而大学引秦誓楚书孟子羞称五伯而引晏子之言述百里奚之功此皆圣贤憎而知其善也说文解豉字云配盐幽菽也三苍解靘字云靘冥果青色也盖?本豆也以盐配之幽闭於瓮盎中所成故曰幽菽冥果密煎果也以铜青浸之加密而冥於缶中故曰冥果幽菽冥果取名於幽冥见其与生菽生果异也解诂之妙有如此谁谓文章不在换字乎孟字集韵作莫更切予每疑之尝考之四方之音无南北皆呼孟与梦同声如依韵切则当呼命呼孟子为命子指孟津为命津可乎但未有古韵语可为证以改订之一日观说文云东方之孟阳气萌动乃跃然曰孟与动叶乃是古中原之音可正沈约鴃舌之缪矣凡字有当从古音者十之九有当从今音者十之一如此孟字其一也他如朋当与蓬同音而不当作蒲登切薨当音烘弘当音洪不当音宏他当在麻韵而不当在歌韵盖以今之方言无南北四方皆如今呼者多而如韵呼者少也今有迂士呼他必以拖音至於临下语衆不省其语为何等语反自詑曰予所呼古音也予笑曰毛诗楚辞韵补古音五千有余君皆不省而独一他字为古音以对俗人仆隶何异施粉黛於足胫缀靥子於眉目哉李文正先生尝云古字不可不知其音义但不可着意用之於文字中古音亦然然则诗文用古字古韵者必自然谐协若出於已可也
史记周纪武王曰维天不享殷自发未生於今六十年夷羊在牧蜚鸿满野徐广曰夷羊怪物也蜚鸿蠛蠓也张守节曰夷羊一本作麋鹿喻小人在朝也飞鸿喻君子放弃郑玄曰蜚鸿鸿雁也知顺隂阳寒暑喻民去无道就有道慎按三说皆如昧目而道黑白者详此文据实事言非喻也纣有鹿台以养鹿故曰麋鹿在牧蜚鸿马名若曰紫燕之类盖良马也养鹿而弃良马故曰麋鹿在牧飞鸿满野言其养无用而害有用也此说为通墨池编论字体有擘窠书今书家不解其义按顔真卿集有云点画稍细恐不堪久玩今谨据石擘窠大书王恽玉堂嘉话云东坡洗玉池铭擘窠大字极佳又云韩魏公书杜少陵画鹘诗擘窠大字此法宋人多用之墨札之祖也
月令靡草死注荠苨之属按吕氏春秋任地篇云孟夏之昔杀三叶而获大麦注昔终也三叶荠苨也葶苈也菥蓂也见三叶之死则大麦可获之候也月令本出自吕氏春秋即以其书解之为宜
古文语多倒汉书中行说曰必我也为汉患者若今人则云为汉患者必我也管子曰子邪言伐莒者若今人则云言伐莒者子邪
晏子春秋杀科雉者不出三月吕氏春秋亦载此事科雉作随兕按科雉谓雉方乳也随兕亦谓兕初生随牝母者注乃谓二兕相随何其谬邪
左传溺人必笑吕氏春秋云溺者必笑虽笑不乐盖古有此语
曹操伐乌桓孔融与操书云肃慎氏不贡楛矢丁零盗苏武牛羊可并按也即苏子瞻艾子所谓科斗时事也诗天夭是?後汉张衡传引之云利渐始萌害渐亦牙??方谷夭夭亦加以速速对夭夭为义良为有理今本作天夭安知非字之误邪
大戴礼武王践阼三日召师尚父而问曰黄帝颛顼之道存乎意亦不可得而见与师尚父曰在丹书其言曰敬胜怠者吉怠胜敬者灭义胜欲者从欲胜义者凶注不解丹书为何物按左传襄公二十三年斐豹隶也着于丹书注犯罪没为官奴以丹书其罪近世魏律缘坐没配为工乐杂户者皆用赤纸为籍其卷以铅轴此亦古人丹书之遗法据此则丹书古人之法律书名也盖戒人之怠与欲而勉以敬义失敬义则入怠欲而隶於刑矣然以法律之书而陈敬义之训先生以道治天下而不恃乎法其亦异乎郑书晋鼎乎
左传晋侯嬖程郑使将下军郑行人公孙挥如晋聘程郑问焉曰敢问降阶何由子羽不对归以语然明然明曰是将死矣不然将亡孔頴达曰赵文子贤人也将死其语偷程郑小人也将死其言善皆为失常
墨庄漫録载妇人弓足始於五代李後主非也予观六朝乐府有双行纒其辞云新罗绣行纒足趺如春妍他人不言好独我知可怜唐杜牧诗云钿尺裁良减四分碧琉璃滑裹春云五陵年少欺他醉笑把花前出画裙段成式诗云醉袂几侵鱼子缬彯缨长戛凤皇钗知君欲作闲情赋应愿将身作锦鞋花间集词云慢移弓底绣罗鞋则此饰不始於五代也或谓起於妲己乃瞽史以欺闾巷者士夫或信以为真亦可笑哉
史记世本国语载后稷至文王凡十五世愚按后稷始封至文王即位凡一千九十余年而止十五世可疑也或曰上古人多寿考然而父子相继三十年为一世常理也以十五世而衍为一千九十余年即使人皆百岁亦必六十而娶八十始生子而後可叶其数岂有此理邪稷与契同封契至成汤四百二十余年凡十有四世而稷至文王年倍而世半之何稷之子皆长年而契之子孙皆短世乎此又可证也夫以周家帝王之世国史载之犹难明若此近世家谱可尽信乎
宋元佑党籍碑成於蔡氏父子其意则王安石啓之也安作曹社诗以寓意谓神奸变化自古难知辨之而不疑者惟禹鼎焉魑魅合谋盖非一日太丘之社其亡也晚盖以喻新法异意之人将为宋室之祸也其後门生子婿相继得政果铸宝鼎列元佑诸贤司马光而下姓名於其上以安石比禹绩而以司马诸公为魑魅吕惠卿载诸谢章曰九金聚粹画图魑魅之形自此党论大兴贤才消伏卒致戎马南牧赤县丘墟一言丧邦安石之谓也慎按安石之恶流祸後世有如此宋之南迁安石为罪之魁求之前古奸臣未有其比虽後汉晚唐党祸不若是其烈然彼乃宦者阉奴身为恶而显遭戮国史明着为奸臣矣安石以文济奸党恶又衆至於後世是非犹舛朱晦庵作宋名臣言行録以王安石为名臣与司马光并烈夫司马光与安石所争者新法也新法之行是则谏沮新法者非安石为名臣则司马光不得为名臣矣今着名臣録自拟於春秋而光与安石并列则是石碏与州吁皆为忠臣崔杼与晏婴皆为义士而孔子可与少正卯同列孟子可与仪秦齐班乎其微意不可知岂暗用绍圣调停之法於史册之间乎朱子平生功业不可见而去取如此可疑也且司马作通监书诸葛亮入寇公作纲目正之当矣然通监所书因乎陈寿名臣録公之进安石则未有因也公之特笔而天下後世虽儿童走卒未有一人之见同焉者也或曰公之取安石憎而知其善也为其护细行有经学与文章也噫是又不通之甚矣憎而知其善者小恶而可改者也若夫引羣邪害衆正误人主亡社稷此元恶大憝虽有小善不足言矣王夷甫褚彦回未尝不护细行孔光张禹未尝无经学李斯曹操岂不能文章史固未尝假借之也予又见他书载金兵入汴见铸鼎之象而叹曰宋之君臣用舍如此焉得久长遂怒而击碎之金人犹知恶安石而大儒朱子反尊崇之何故安得起公於九原而一问之邪
丹铅余録卷十一

[book_title]卷十二
钦定四库全书
丹铅余録卷十二　　　　　明　杨慎　撰
汉书律历志上元至伐桀之岁十四万一千四百八十年列子杨朱云伏羲至今三十余万岁二说既参差而路史及外纪其年代复与二家参差邵尧夫皇极数断以天地始终止十二万八千年以邵子之言参之汉书列子则天地之始终又两番矣其孰为是邪善乎庄子之言曰六合之外圣人存而不论汉书列子之言诚荒唐也邵子之言亦知其的然耶存而不论可也
吕览楚之衰也作女巫音注女曰巫楚辞九歌巫以事神其女妓之始乎汉曰总章曰黄门倡然齐人归鲁而孔子行秦穆遗戎而由余去又不始於楚矣汉郊祀志祭郊畤宗庙用伪饰女妓今之装旦也其亵神甚矣
左传庇焉而纵寻斧焉一本焉下有斯之二字唐人文集引此云?其树者不折其枝庇焉而纵寻斧焉以斯之可乎
六朝人才韦叡为冠司马温公曰其临阵也勇其执事也敬其律己也廉其与人也惠其居官也明功成身退明哲保身齐梁之世乃有若人邪是时武帝方鋭意释氏天下从风而靡而叡独不与呜呼叡亦豪杰之士哉五代人才王朴为冠其平边策攻取先後宋兴之初先平江南晩定河东次第不能易也外事征伐内修文治其论乐律宋作大晟乐不能易也其言有曰彼民与此民之心同是与天意同契天人意同则无不成之功近於知道矣五季之世而有若人耶
魏书锺繇传明堂所以祀上帝灵台所以观天文辟雍所以修礼乐太学所以集儒林高禖所以祈休祥既称太学又称辟雍可证辟雍非太学也明矣
王肃曰古者一辕之车夏后氏驾而马谓之丽殷益以一騑谓之骖周益以一谓之驷今按周人实兼用之故曰騧骊是骖又曰城门之轨两马之力与
刘向赋雁云顺风而飞以助气力衔芦而翔以避矰缴羊祜赋雁云鸣则相和行则接武前不絶贯後不越序辞旨超远出於辞人一等矣
夏后氏金行初作苇茭言气变也殷人水德以首慎其闭塞使如也周人木德以桃为梗言气相更也庄子曰插苇於户布灰其下童子入不畏而鬼畏之是鬼之智不如童子也今人元日以苇插户则今之门鐶也概梗今之桃符也
草堂诗余花深深诗郑文妻孙夫人作
枇杷黄医者忙橘子黄医者藏萝卜上场医者回乡言夏多疾病冬自平也古喭云云
苏子由云区以别矣如瓜畴芋区之区自反而缩如王祭不供无以缩酒之缩
黄几复解庄子消揺游名义云消者如阳动而冰消虽耗也不竭其本揺者如舟行而水揺虽动也而不伤其内游於世若是唯体道者能之
陆宣公云兴王之良佐皆季代之弃材欧阳公云胜棊所用败棊之着也兴国所用亡国之臣也
古地名多有不字如春秋之不羮华不注史之不周不姜不耐山海经之不津不庭不其或曰不读作丕古无丕字不即丕也诗曰不显惟德不戢不难皆读作丕亦一说也
刘歆云三皇象春五帝象夏三王象秋五伯象冬邵子皇极全用之孝经纬引孔子曰春秋属商孝经属参皇极经世以易书诗春秋配春夏秋冬有所祖述也谯周古史考以炎帝与神农各为一人罗泌路史以轩辕与黄帝非是一帝史皇与苍颉乃一君一臣共工氏或以为帝或以为伯而不王祝融氏或以为臣或以为火德之主杨朱云三皇之事若存若亡五帝之事若觉若梦三王之事或隐或显亿不识一当身之事或见或闻万不识一目前之事或存或废千不识一至哉信乎予观近日刻国朝登科録洪武庚子至甲子不知取士之科几开张显花纶金璹不知为何科大魁况考论洪荒之世乎
袁裒云右军用笔内擫而收敛故森严而有法大令用笔外拓而开扩故散朗而多姿
以吾一日长乎尔长老也无吾以也以用也孔子言已老矣不能用也而付用世於四子也故三子皆言用世也晳之言亦用世而非大用也冠者童子雩祭人也浴乎沂涉沂水也象龙从水中出也风乎舞雩风歌也咏而馈咏歌馈祭也职既轻於抱关击柝事更迩於乡俗里閈不必居夷之远浮海之险也偶一为之时适其适也自适其适而不适人之适也夫子与之者意在言外喟然者所感深矣此王符之说古必有授韩退之以浴为沿非宋人尧舜气象天地同流之说又过矣曾晳狂者也本有用世大志而知世之不我以也故为此言以销壮心而耗余年此风一降则为庄列再降则为嵇阮矣岂可鼔之舞之推波助澜哉
月中兽蟾除也其类在地螺与坊也月毁於天螺坊舀缺
尚书太师太傅太保曰三公书大传曰太师天公也大傅地公也太保人公也烟氛郊社不修山川不祀风雨不时雪霜不降责在天公臣多弑主孽多杀宗五品不训责在人公城郭不缮沟池不修水泉不隆责在地公後汉张角作乱称天公将军人公将军盖亦窃古义也事大而急者用钟鼔小而缓者用铃荻与笛同按穆天子传注荻戟吏所吹亦犹急就章注云汉时亭长吹鞭也
书云尸位诗云素飱商君谓之荒饱吴起谓云枝官史云冗食又曰游手蝝蝗蟊贼下不在田矣
商君曰以强去强者弱以强去弱者强管子云攻瑕则坚者瑕攻坚则瑕者坚此用兵之法也为学之说亦然善问者如攻坚木後其节目是也
尹子曰诗咏流离史书枭镜流离鸟名少好长丑盖毛郑旧说也
关尹子曰狡胜贼能捕贼勇胜虎能捕虎能克己乃能成己能胜物乃能成物
朱文公谈道着书百世宗之愚详观其评论古今人品诚有违公是而远人情者王安石引用奸邪倾覆宗社元恶大憝也乃列之名臣録称其文章道德文章则有矣焉有用引奸邪而可名为道德邪苏文忠公文章忠义古今所同仰也乃力诋之谓得行其志其祸甚於安石孔子曰吾之於人也谁毁谁誉如有所誉其有所试文公解之曰善善速而恶恶则已缓矣又曰但有先褒之善而无预诋之恶信斯言也文公於此恶恶得为缓乎无乃自蹈於预诋人之恶也夫以安石之奸则末减其已着之罪以苏子之言则巧索其未形之瘢此心何心哉或曰不惟此也秦桧之奸人欲食其肉者也文公称其有骨力岳飞之死天下垂涕者也文公讥其横又讥其直向前厮杀汉儒如董贾之流皆一一议其言之疵匡衡之言颇纯粹无疵文公则曰匡衡有好怀挟其不成人之美例如此诸葛亮则名之为盆成括又讥其为申韩陶渊明则讥其为庄老韩文公则文致其大颠往来之书亹亹千余言力诋之必使之不为全人而後己盖自周孔以下无一人逃其议古人谓君子当於有过中求无过不当於无过中求有过文公语録论人皆无过中求有过者也观其与同时二三同道私地评论之说直似村汉骂街词讼讦单岂有道者气象耶或者门人记録之过朱子无忠臣遂至此欤
王粲英雄记整兵骇鼓韩文公郓州谿堂诗其鼔骇骇袭用其字先辈谓韩文无一字无来历若此类甚多注者十不能一二耳
後汉志襄邑岁献虎文衣即今彰德府虎斑绢也不为珍绮而古人重之何耶
吕氏春秋宋子罕之邻为鞔工鞔音蛮冒鼔也又曰味衆珍则胃充胃充则中大鞔而气不达鞔又作懑音气懑如鼔之鞔也古人用字无定义音亦随转云吕览云辨议而不可为是被褐而入衣锦而出孔明云违覆而得中犹弃敝履而获珠玉盖古有此语善改过也辟雍泮宫非学名予於鲁颂引戴埴之说而申之既详矣近又思之说文辟雍作廦痈解云廦墙也痈天子享宴廦痈也鲁诗解云驺虞文王囿名也辟雍文王宫名也以说文鲁诗之解观之则与诗镐京辟雍於乐辟雍之义皆合矣辟雍为天子学名泮宫为诸侯学名自王制始有此说王制者汉文帝时曲儒之笔也而可信乎孟子曰夏曰校殷曰序周曰庠学则三代共之使天子之学曰辟雍为周之制则孟子固言之矣既曰辟雍而颂云于彼西雍考古图又有胥雍则辟雍也西雍也胥雍也皆为宫名无疑也鲁颂既曰泮宫又曰泮水又曰泮林则泮宫者泮水傍之宫泮林者泮水傍之林无疑也鲁有泮水故因水名以名宫即使鲁之学在水傍而名泮宫如王制之说当时天下百二十国之学岂皆在泮水之傍乎而皆名泮宫邪予又观宋胡致堂云灵台诗所谓於乐辟雍言鸟兽昆虫各得其所鼔锺?业莫不均调於此所论之事惟鼓锺而已於此所乐之德惟辟雍而已辟君也雍和也文王有声所谓镐京辟雍义亦若此而已且灵台之诗叙台池苑囿与民同乐故以蒙瞍奏公终之胡为剿入学校之可乐与钟鼔谐韵而成文哉文王有声止於继伐功作丰邑筑城池建垣翰以成京师亦无缘遽及学校之役上章曰皇王维辟下章曰镐京辟雍则知辟之为君无疑也泮水诗言鲁侯戾止且曰于迈固疑非在国都之中且终篇意旨主於服淮夷故献馘献囚出师征伐皆於泮宫乌知泮宫之为学校也特取其中匪怒伊教一句为一篇之证则末矣王制起於汉文时其失已久後世既立太学又建辟雍若有两太学者尤可笑也按致堂之言与予见合而说文鲁诗解戴埴之论皆可迎刃特俗见胶滞已久可与知者道耳
司马温公通监载吴越王钱弘佐年十四即位温恭好书礼士问仓吏今蓄积几何曰十年王曰军食足矣可以寛吾民乃命复其境内税三年欧阳永叔五代史乃云钱氏自武穆王鏐常重敛以事奢侈下至鱼鸭卵鷇必家至日取每笞一人以责其负则诸案吏胥持簿於庭凡一簿所负唱其多少量为笞数笞已则以次唱而笞之少者犹积数十多者百余人不堪其苦欧阳史司马监所载不同可疑也胡致堂曰司马氏记弘佐复税之事五代史不载欧阳修记钱氏重敛之虐通监不取其虚实有证矣予按宋代别记载欧阳永叔为推官时昵一妓为钱惟演所持永叔恨之後作五代史乃诬其祖以重歛民怒之事若然则挟私怨於褒贬之间何异於魏收辈耶
欧阳氏五代史誉之太过其实至云胜於史记此宋人自尊其本朝人物之言要其实未也史记自左氏而下未有其比其所为独冠诸史非特太史公父子笔力亦由其书会辑左氏国语战国策世本及汉代司马相如东方朔辈诸名人文章以为桢干也五代史所载有是文章乎况其笔力亦萎靡不振不足为司马迁家奴而云胜之非欺天罔人而何
丹铅余録卷十二

[book_title]卷十三
钦定四库全书
丹铅余录卷十三
明　杨慎　撰
孙思邈四言诗曰取金之精合石之液列为夫妇结为魂魄一体混沌两精感激河车覆载鼎候无忒洪鑪烈火烘焰翕赫烟未及点焰不假碧如畜扶桑若藏霹雳姹女气索婴儿声寂透出两仪丽于四极壁立几多马驰一驿宛其死矣适然从革恶黜善迁情回性易紫色内达赤芒外射熠若火生乍疑血滴号曰中还退藏于密雾散五内川流百脉骨变金植顔驻玉泽阳德乃敷阴功乃积南宫度名北斗落籍此诗词高古类魏伯阳而世传者少録于此云
筮短龟长杜预注曰筮数龟象象长数短此瞽说也孔頴达云神以知来智以藏往是为极妙虽龟之长无以加此以至理而言卜筮实无长短盖亦知杜之谬而不敢规之今按献公卜骊姬卜吉而筮凶卜人曰筮之辞所言理短龟之辞所言理长故下文遂引龟辞盖即立骊姬一事而非谓筮龟有长短也杜之纰缪类多如此前茅虑无中权後劲注虑无如今军行前有斥候蹹伏皆持绦及白幡见骑贼举绦幡见步贼举白幡中权中军制谋後劲後以精兵为殿也蹹伏今之装塘伏路也中权今曰中军後劲今曰合後
妇人皆从夫諡而穆姜乃特諡观其致女论诗之言盖有才智之哲妇也文姜亦特諡
子产相郑伯如楚楚子享之将以田江南之梦注楚之云梦跨江南北地故有南梦有北梦五代孙光宪号北梦本此
定公六年子西曰不能如辞昭十三年朝吴曰二三子若能死亡则如违之以待所济若求安定则如与之以济所欲僖二十一年若爱重伤则如无伤爱其二毛则如服焉正义曰敢为不敢如为不如经传之文此类多矣
苏老泉云唐三百年文章非两汉无敌而史之才宜有如丘明迁固而卒无一人可与范煜陈寿比肩公矣乎其论乎盖虽韩愈顺宗实録亦在所不取也而宋之琐儒乃以五代史并迁此不足以欺儿童而可诬後世乎老泉评刘子玄史通云世称其详且博然多俚辞俳状史之纪事将复甚乎其所讥诮者唯子餗为差愈吁其难而然哉杨万里云知几史通毛举前史一字必呵尝得其所撰高宗武后实录而读之意其可拳石班马而臧获陈范也及观其永徽三年事则曰发遣薛延陀此何等语邪天授二年事则言傅游艺死矣至长寿二年遣杀流人则曰傅游艺言之也游艺之死至是三年岂有白骨复肉而游魂再返乎古人目睫之论诚有味也二公之论当矣然子玄史通妙处实中前人之膏肓取节焉可也黄山谷尝云论文则文心雕龙评史则史通二书不可不观实有益於後学焉【刘子玄子餗作史例三卷】
宠辱若惊言宠即辱也惊宠是惊辱也贵大患若身言身即大患也贵身是贵患也惊宠与辱同则无辱矣贵身与患同则无患矣何谓宠辱宠非宠也实乃辱也分宠与辱妄见也以宠为辱真见也宠为下言福兮祸所伏也辱为下世人孰不知之宠为下真人然後知之得之若惊惊而喜也喜其无故一朝而得也而不知天降之辱也失之若惊惊而悲也悲其忽然胡为而去也不知天去其辱矣是为宠辱若惊惊者易动而无形者也过则虚矣何谓贵大患若身吾所以有大患为吾有身心是恶源生与忧俱生形为罪薮养形实养患也及吾无身吾有何患槁木死灰吾丧我矣焉攸患故贵以身为天下则可寄於天下推而广之亦曰贵身之人不可以寄天下也爱以身为天下乃可以托天下引而伸之亦曰惊宠之人不可以托天下也河上公李轨苏子由林希逸刘会孟诸家解此不特失老子之旨并其文法而昧之昨晤张汝玉夜宿汝玉深于老氏之书者也其言犂然有当于予心予曰是言也苦县之沉魄首肯而柱下之浮魂击拚乎为衍韩非解老一篇附之老子疏并书一通诒张子焉
苏子瞻云文字之衰未有如今日者也其源出於王氏王氏之文未必不善也而患在于好使人同己自孔子不能使人同顔渊之仁子路之勇不能以相移而王氏欲以其学同天下地之美者同于生物而不同于所生惟荒瘠斥卤之地弥望皆黄茅白苇此则王氏之同也然是时学者不敢异王氏者畏其势也南渡以後人人攻之矣今之学者黄茅白苇甚矣予尝言宋世儒者失之专今世学者失之陋失之专者一骋意见扫?前贤失之陋者惟从宋人不知有汉唐前说也宋人曰是今人亦曰是宋人曰非今人亦曰非高者谈性命祖宋人之语録卑者习举业抄宋人之策论其间学为古文歌诗虽知效韩文杜诗而未始真知韩文杜诗也不过见宋人尝称此二人而已文之古者左氏国语宋人以为衰世之文今之科举以为禁约诗之高者汉魏六朝而宋人之盲儒谓诗至选为一厄而学诗者但知李杜而已高棅不知诗者反谓由汉魏而入盛唐是由周孔而入顔孟也如此皆宋人之说误之也吁异哉宋人不难于非汉唐而今人不敢非宋儒宋人评汉唐曰汉大纲正唐万目举而自尊其宋曰本朝家法与三代同过前代者五事今人亦云本朝家法与三代同宋人云汉有七制唐有三宗本朝有四圣成化中有殿试策袭用本朝及四圣字称前代为本朝称前君为四圣与三家村中学生称人父为家父何异而人莫之非也已无特见一一随人之声而和之譬之应声虫焉昔人有病腹有虫名应声人呼亦呼人语亦语今之陋者宋人之应声虫也使病者而觉焉亦自厌之思以青黛而药杀之矣踧沥出酒曰笮字或作醡虽集韵有之亦俗字也嵇康声无哀乐论云声无主於哀乐犹酒之囊漉虽笮具不同而酒味不变也古书中笮酒字仅见此耳
左传士会自秦归晋绕朝赠之以策云子勿谓秦无人吾谋适不用也策如布在方策之策盖书也其下云云即策文也盖士会将归绕朝谏止之而秦君不听及其行也又难显言故赠以策书云云见秦之有人使归晋而不敢谋秦也今以为鞭策非也刘勰文心雕龙曰绕朝赠士会以策子家与赵宣以书巫臣之遗子反子产之谏范宣详观四书辞若对面据此则岂鞭策乎李白诗临行将赠绕朝鞭诗人趂韵之误耳
古者西戎用缶以为乐即古之土音也党项国亦击缶焉然则缶本中国之乐西戎窃而用之耳李斯曰击瓮叩缶真秦之声渑池之会蔺相如请秦王击缶淮南子云君子有酒小人鼔缶是其证也後世水盏之乐亦原于击缶焉
史记年表秦始以君主妻河君主秦君之女其曰君主犹後世公主也妻河沉之河水如河伯娶妇故事盖戎俗也吕东莱作大事记不达君主之义改主为生又改生作甥失之远矣是以君子无贵凿也
越曰於越吴曰勾吴邾曰邾娄本一字而为二字古声双叠也庄子云离朱之目孟子云离娄之明娄朱本二字而二声足以为证或以勾吴於越为方言夷音谬矣左传将猎为两甄置左右司马注两甄犹两翼也世说桓玄好猎双甄所指不避林壑晋书周访传杜曾攻?杨口元帝使访击之访令李恒督左甄许朝督右甄自领中军令其衆曰一甄败鸣三鼓两甄败鸣六鼓既而两甄皆败访选锐卒八百人夜追破之梁裴邃寿阳之战为四甄以待之挑战伪退四甄竞发魏师大败书传中称军翼曰甄仅此四见然甄之为字不知於军何当也
书纬中候握河纪说帝尧受河图之礼云稷辨护注云辨护者供时用相礼仪是监典之谓护後世史册有卧护监护之文官名有都护盖本此义云
论语曰由也谚谚俗论也或作喭见文选注又作唁刘勰曰谚喭唁同一字谚者直语也?路浅言有质无华丧言不文故吊亦称唁刘子新论子游裼裘而谚曾子指挥而哂是谚与唁同也
今之巷道名为胡洞字书不载或作衙衕又作??皆无据也南齐书萧鸾弑其君昭於西弄注弄巷也南方曰弄北曰??弄之反切为??也盖方言耳
复姓有母丘氏诸姓氏书音母作无非也汉书有曼丘臣顔师古曰曼丘毋丘本一姓此说近之亦未考其原也史记田齐世家伐卫取母丘索隐曰母音贯贯丘古国名卫之邑也今作毋丘字残缺耳索隐之说得其原矣然以母字为残缺亦非盖古字从省不用贝耳汉有毋丘兴母丘长毋丘毅魏有毋丘俭皆同族也今分为二姓曰母曰丘而母为父母之母不惟士人不知而母氏子孙亦不自知则谱谍不明之弊久矣尝有友人母姓者属予篆私印予为写作母且语之原其人退谓人曰杨用修亦太横乃欲改人姓音邪予闻而一笑
杜诗大家东征逐子回刘须溪云逐字不佳予思之杜诗无一字无来处所以佳此逐字无来处所以不佳也今称人之母随子就养曰逐子可乎然亦未有他好字易之近有语予以将字易之诗云不遑将母盖反言见义若春秋杞伯姬以其子来朝而书杞伯姬来朝其子之例也为文富於万篇贫於一字其难如此古乐府有一毋将九雏之句则将字甚惬当试与知音订之尔雅疏云尔近也雅正也谓其近於正也此妄说也雅可以训正尔不可以训近迩可训近而尔非近也按说文尔以为义从尔为声丽尔也丽尔之为言犹靡丽也汉人有此语三苍解诂云尔华繁也诗曰彼尔维何维常之华本草紫藄一名月尔即今紫蕨也其芽拳曲繁盛故名月尔雅之为言取义於乌乌有善德曰雅也古人以乌呼为叹辞则雅为正音可知然则尔雅之云犹丽则之云也汉书文章尔雅训辞深厚以尔雅与深厚为对故知当解为丽则而不可解为近正也若如近正之旧说则但近正而已犹未得为正也尔雅一书所载皆六经之言有何不正而云近正乎
史记近无善本屡经翻刻愈益差讹盖苦为不知者妄改耳如韩信传此特匹夫之勇耳也耳下元有也字须溪批云此耳也字异司马相如传文君已失身於司马长卿故倦游须溪云已失身於司马为一句长卿故倦游为一句今俗士不得其读於长卿下又添长卿二字失古人之意矣然俗士以帖括讲簏之耳目而欲窥雄深雅健之心胷无怪其然独可为一二好古之士道耳宋人讥荀卿云卿之学不醇故一传於李斯而有坑焚之祸此言过矣孔子曰与其进也不与其退也弟子为恶而罪及师有是理乎若李斯可以累荀卿则吴起亦可以累曾子矣刘向别録云吴起始事曾子而受春秋於曾申盐铁论曰李斯与苞丘子同事荀卿苞丘子修道白屋之下二事人皆引用而罕知其原故及之孟子载齐桓公葵丘五禁曰无曲防无遏籴公羊曰无障谷无贮粟糓梁曰无雍泉无讫籴左传遏籴作藴年修辞各不同韩文所谓惟古於辞必已出信矣公羊传云葵丘之会桓公震而矜之叛者九国九国谓叛者多耳非实有九国也宋儒赵鹏飞云葵丘之会惟六国会咸牡丘皆七国会淮八国宁有九国乎公羊本意谓一震矜而九国叛犹汉纪云叛者九起云尔赵氏如数求之真痴人说梦也古人言数之多止于九逸周书云左儒九谏于王孙武子善攻者动于九天之上善守者伏于九地之下此岂实数邪楚辞九歌乃十一篇九辨亦十篇宋人不晓古人虚用九字之义强合九辨二章为一章以协九数兹又可笑宋儒读古文亦似说梦此类甚多不能悉着也
糓梁传春秋戊申陨石于宋五是月六鶂退飞过宋都云石无知之物故日之鶂微有知之物故月之此言之诬本不待辨宋万孝恭辨之云梁山沙麓亦无知之物胡为而不日麋与蜮亦微有知之物胡为而不月此殆可作一笑糓梁乃痴人作梦孝恭又痴人解梦也或问柳子厚言封建之非而胡寅仲以为封建不可非区博言井田难行而张子厚以为必可行其说孰是曰孔子论继代曰损益可知孟子论为国曰润泽在子使孔孟生於三代之後其损益润泽可知已言治而必曰井田封建是谓生今反古也亦宜
陆机文赋云谢朝华於巳披启夕秀於未振韩昌黎云惟陈言之务去戛戛乎其难哉李文饶曰文章如日月终古常见而光景常新此古人论文之要也近世以道学自诡而掩其寡陋曰吾不屑为文其文不过抄节宋人语录又号於人曰吾文布帛菽粟也予尝戏之曰菽粟则诚菽粟矣但恐陈陈相因红腐而不可食耳一座大笑
北史称崔浩尫纎懦弱胷中所怀乃过甲兵不如说苑称孙叔敖秀羸多能四字文而不赘先秦文人造语如商彝周鼎因物赋形文质得中後世不朴则雕矣汉书白头如新倾盖如故说苑作白头而新倾盖而故而如古字通用白头而新虽至老而交犹新倾盖而故谓一见而交已故也作而字解尤有意味
丹铅余录卷十三

[book_title]卷十四
<子部,杂家类,杂考之属,丹铅余录>
钦定四库全书
丹铅余录卷十四　　　　　明　杨慎　撰
春秋说题辞曰星阳精之荣也阳精为日日分为星故其字从日从下生也按字书星字上作三圈象形非从日也春秋题辞出汉人伪笔未可深信
说文引孔子之言甚多如狗叩也叩气吠以守又曰视犬之字如画狗也又曰牛羊之字以形举也又曰黍可为酒禾入于水也又一贯三为王此类恐未必孔子之言班固所谓宗师仲尼以重其言也
琼赤玉也谢希逸雪赋林挺琼树世岂有赤雪耶李义山已随江令夸琼树李长吉诗白天碎碎堕琼芳相承误用皆不考之过也
张伯英称弭仲叔曰仲叔高德美名命世之才非弭氏小族所当有新丰瘠土所当产时以为名言愚谓称人之贤必本其家世推其乡里厚也伯英之言不足以重仲叔而祗以自薄也夫
诗话云杜常方泽在唐诗人中名姓不显而当时诗句惊人今惟存华清宫一首孙公谈圃亦以为宋人近注唐诗三体者亦引谈圃而不正指其非唐人盖不欲显选者之失耳予又见范蜀公文集中有手记一卷记其一时交游名流中有杜常名姓下注曰诗学又宋史有杜常传云杜常太后之侄能诗以史与谈圃手记参之为宋人无疑矣如唐诗鼓吹以宋胡宿诗入唐选宿在宋史有传文集今行於世所选诸诗在焉观者不知其误何耶鼔吹之选皆晚唐之最下者或疑非遗山观此益知其伪也
鼓三百三十三搥为一通鼔止角动吹十二声为一叠故唐诗有叠鼔鸣笳之句【出卫公兵法】
苏老泉诗佳节每从愁里过壮心偶傍醉中来白乐天诗有百年愁里过万感醉中来之句老泉未必祖袭盖偶同耳
梁简文帝集云车渠屡酌鹦鹉骤倾车渠鹦鹉皆指酒杯俗传车渠为杯注酒满过一分不溢尝试之信然京师里语目形容短矮曰遳文选有遳脆之语唐书王伾传形容遳陋通监音义作七禾切
春秋纬曰武露布文露沉注曰甘露降其国布散者人尚武沉重者人尚文文露之说他书所罕闻文人亦罕引用
孔北海大志直节东汉名流而与建安七子并称骆宾王劲辞忠愤唐之义士而与垂拱四杰为列以文章之末技而掩其立身之大闲可惜也君子当表而出之晋世人士皆尚虚无而裴頠作崇有论皆尚庄学而王坦之作废庄论二子之言可谓卓然自立不随俗尚矣然夷考其所为则裴之欲而无厌自取伊戚徒能言之耳坦之风格忠鲠始终不易殆不愧其言云
晋陆抗拜侍中谓宾客曰以我为三公是天下为无人唐郑綮闻拜相曰郑五作相天下无人矣二子审已量力其视力少任重折足覆餗而犹不知止者有异矣晋载记书列国之史多夸大不实此盖依其本国为史之文不审之过也若李特廪君赤穴土舡盐神之事怪诬之极至於可鄙可笑甚於齐东野人之语而近於今之所谓白莲教矣此流民妖人传语以惑衆者乃取而载之信史何哉
落星依远戍斜月半平林梁元帝句也故乡一水隔风烟两岸通陈後主句也唐人高处始能及之见五代新说
省心录乃沈道原作非林和靖也指掌图非东坡所作李卫公问对阮逸伪作文中子元经关子明易皆逸伪作龙城录王性之伪作子厚叙事何等笔力此记衰弱之甚皆寓古人诗文中不可晓者於其中凡伪书皆然予闻之朱子云
古书不可妄改聊举二端如曹子建名都篇脍鲤?胎虾寒鳖炙熊膰此旧本也五臣妄改作炰鳖盖炰鳖脍鲤毛诗旧句浅识者孰不以为寒字误而从炰字邪不思寒与炰字形相远音呼又别何得误至於此文选李善注云今之时饷谓之寒盖韩国馔用此法盐铁论羊淹鷄寒崔駰传亦有鷄寒曹植文寒鶬蒸麑刘熙释名韩鷄为正古字寒与韩通也王维老将行耻令越甲鸣吾君此旧本也近刋本为不知者改作吴军盖越甲吴军似是连对不思前韵已有诏书五道出将军五言古诗有用重韵未闻七言有重韵也维岂谬至此邪按刘向说苑越甲至齐雍门狄请死之曰昔者王田於囿左毂鸣军左请死之曰吾见其鸣吾君也今越甲至其鸣君岂左毂之下哉正其事也见其事与字之所出始知改者之妄
古人文法皆有祖韩非内储说曰门人求水而夷射诛济阳自矫而二人罪郑袖言鼻恶而新人劓费无忌教郄宛而令尹诛陈需杀张夀而犀首走烧刍廥而中山罪杀老儒而济阳赏班固汉书曰子翬谋桓而鲁隐危栾书构郤而晋厉弑竖牛奔走叔孙卒郈伯毁季昭公逐费忌纳女楚建走宰嚭譛胥夫差丧李园进妺春申毙上官譛屈怀王执赵高败斯二世缢伊戾坎盟宋痤死江充造蛊太子杀息夫作奸东平诛宋景文唐书效之为奸臣赞曰三宰啸凶牝夺辰林甫将藩黄屋奔鬼质败谋兴元蹙崔柳倒持李宗覆东坡赠朱夀昌诗用此法又奇矣
字义之多者莫如离离别通训也卦见易黄离仓庚见说文大琴曰离见尔雅流离鸟名见毛诗注前长离而後裔皇注长离凤也见相如赋纎离马名见李斯书侏离夷语也见史记陆离散乱参差也见文选木名见孔子世家水名见地理志人姓见氏族志江离草名接离冠名此皆字书已引者予又见公羊传二人会曰离会谓各是所是各非所非不能定也此离义与二鸟离立之离同
楚辞采疎麻兮瑶华注以疎麻即麻也近见南越志载疎麻大二围高数丈四时结实无衰落则自有此一种木也
李白诗风扫石楠花魏玉花木状言石楠野生二月着花实如燕子曲阜古城顔回墓上有石楠二株大三四十围土人云顔子手植之木
上林赋卢橘夏熟注不言何物近注唐诗三体者指为枇杷世皆宗其说然予观上林赋又有枇杷橪柿之文不应重出也偶閲吴録云朱光禄为建安郡中庭有橘冬月树上覆裹之至明年夏色变青黑味絶美此即卢橘卢黑也此说近是
汉书赵?撰吴越春秋晋书杨方亦撰吴越春秋今世所行?耶方耶
唫今多作吟字用非也扬雄太玄有唫首音钦唫闭也素问呿唫之徵
拾遗记曰禹治水所穿凿处皆有泥封记使玄龟升其上此封堠之始又山海经黄帝游幸天下有记里鼔道路记以里堆则堠起轩辕时也
汉有监铭二见博古图其一云汉有善铜出丹阳和以银锡精且明左龙右虎尚三光朱雀玄武顺隂阳其二云尚方作监真大好上有仙人不知老渇饮玉泉饥食枣又二首其一云有玉辞夏惟金去秦俱随革故共集鼎新仪天写质象日开轮率舞鸾凤奔走鬼神长悬仁夀天子万春其二云练形神冶莹质良工如珠出匣似月停空当眉写翠对脸傅红
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 10:23:15-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>