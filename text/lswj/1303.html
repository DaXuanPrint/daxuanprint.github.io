<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="阮元瑜集,阮元瑜集全文在线阅读,阮元瑜集全文在线下载,大玄古籍书库">
<meta name="description" content="诗文别集。一卷。汉阮瑀撰。初刊于明崇祯间。阮瑀,字元瑜。生于汉延熹八年(165年),卒于汉建安十七年(212年)。陈留尉氏(今属河南)人。建安七子之一。少曾受学于蔡邕,后为曹操司空军谋祭酒,管记室,草拟书檄公文。转为仓曹掾属。擅长章表书记,与陈琳齐名。曹丕说:“孔璋章表殊健,……元瑜书记翩翩。”(《与吴质书》)。原有集五卷,已佚。是集为明末人张溥辑刻。《阮元瑜集》,一卷。存赋四篇,论一篇,书两篇,笺一篇,吊文一篇,诗十二首。_阮元瑜集_全文在线阅读_阮元瑜集_全文在线下载_大玄古籍书库">
<title>阮元瑜集_阮瑀_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">阮元瑜集</span> <br/>
          作者： <span class="inputVal" id="bkauthor">阮瑀</span> <br/>
          朝代： <span class="inputVal" id="bkdate">汉代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">类书文集,诗文集,完结</span> <br/>
          字数： <span class="inputVal" id="bknum">[book_length]4761</span> <br/>
          说明： <span class="inputVal" id="bkdec">诗文别集。一卷。汉阮瑀撰。初刊于明崇祯间。阮瑀,字元瑜。生于汉延熹八年(165年),卒于汉建安十七年(212年)。陈留尉氏(今属河南)人。建安七子之一。少曾受学于蔡邕,后为曹操司空军谋祭酒,管记室,草拟书檄公文。转为仓曹掾属。擅长章表书记,与陈琳齐名。曹丕说:“孔璋章表殊健,……元瑜书记翩翩。”(《与吴质书》)。原有集五卷,已佚。是集为明末人张溥辑刻。《阮元瑜集》,一卷。存赋四篇,论一篇,书两篇,笺一篇,吊文一篇,诗十二首。</span> <br/>
          封面： <span class="inputVal" id="bkimg">Z_19492.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]阮元瑜集
[book_author]阮瑀
[book_date]汉代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]类书文集,诗文集,完结
[book_length]4761
[book_dec]诗文别集。一卷。汉阮瑀撰。初刊于明崇祯间。阮瑀,字元瑜。生于汉延熹八年(165年),卒于汉建安十七年(212年)。陈留尉氏(今属河南)人。建安七子之一。少曾受学于蔡邕,后为曹操司空军谋祭酒,管记室,草拟书檄公文。转为仓曹掾属。擅长章表书记,与陈琳齐名。曹丕说:“孔璋章表殊健,……元瑜书记翩翩。”(《与吴质书》)。原有集五卷,已佚。是集为明末人张溥辑刻。《阮元瑜集》,一卷。存赋四篇,论一篇,书两篇,笺一篇,吊文一篇,诗十二首。
[book_img]Z_19492.jpg


[book_title]阮元瑜集
阮元瑜集題詞
阮掾為曹操遺書孫權，文辭英㧞，見重魏朝。文帝云：「書記翩翩，致足樂也。」元瑜没，王傑誄之曰：「簡書如雨，强力敏成。」若是乎行人有辭，國家光輝，以之折衝禦侮，其鄭子産乎？予觀彼書潤澤發揚，善辨若轂，獨叙赤壁之敗，流汗發慚，口重語塞，固知無情之言，即懸幡擊鼓，無能助其威靈也。《文質論》雅有勁思，若得優㳺述作，勒成一家，亦足與偉長《中論》翩翻上下。迺諸子長逝，元瑜最先，遺文鬼名，撫手痛悒。至今傳其焚山應招、鼓琴奏曲，事亦在有無之間，安得起彼九原，更談文墨乎！悲風涼日，明月三星，讀其諸詩，每使人愁然，則元瑜俯首曹氏，嗣宗盤桓司馬，父子酒歌，各有不得已也。
婁東張溥題
內文
賦
鸚鵡賦
惟翩翩之艷色，誕嘉類於京都。穢夷風而弗處，慕聖惠而來徂。被《坤》文之黃色，服離光之朱形。配秋英以離綠，苞天地以耀榮。
止欲賦
夫何淑女之佳麗，顏㶷㶷以流光。厯千代其無匹，超古今而特章。執妙年之方盛，性聰惠以和良。稟純潔之明節，復申禮以自防。重行義以輕身，志高尚乎貞姜。情既悅其美麗，無須臾而有忘。思《桃夭》之所宜，願《無衣》之同裳。懷紆結而不暢，魂一夕而九翔。出房戶以躑躅，覩天漢之無津。傷匏瓜之無偶，悲織女之獨勤。還伏枕以求寐，庶通夢而交神。神惚恍而難遇，思交錯以繽紛。遂終夜而靡見，東方旭以既晨。知所思之不得，乃抑情以自信。
箏賦
惟夫箏之奇妙，極五音之幽微，苞羣聲以作主，冠眾樂而為師，稟清和於律呂，籠絲木以成資。身長六尺，應律數也。故能清者感天，濁者合地，五聲並用，動靜簡易，大興小附，重發輕隨，折而復扶，循覆逆開，浮沉抑揚，升降綺靡，殊聲妙巧，不識其為；平調足均，不疾不徐，遲速合度，君子之行也；慷慨磊落，卓礫盤紆，壯士之節也。曲高和寡，妙伎難工。伯牙能琴，於茲為朦。皦繹翕純，庶配其蹤。延年新聲，豈比能同？陳惠李文，曷能是逢？
紀征賦
仰天民之高衢兮，慕在昔之遐軌。希篤聖之崇綱兮，惟弘哲而為紀。同天工而人代兮，匪賢智其能使。五材陳而並序兮，靜亂由乎干戈。惟蠻荊之作讐兮，將治兵而濟河。遂臨河而就濟兮，瞻禹績之茫茫。距疆澤以潛流兮，經崑崙之高岡。目幽蒙以廣衍兮，遂霑濡而難量。
論
文質論
蓋聞日月麗天．可瞻而難附．群物著地．可見而易制．夫遠不可識．文之觀也．近而得察．質之用也．文虛質實．遠疏近密．援之斯至．動之應疾．兩儀通數．固無攸失．若乃陽春敷華．遇衝風而隕落．素葉變秋．既究物而定體．麗物苦偽．醜器多牢．華璧易碎．金鐵難陶．故言多方者．中難處也．術饒津者．要難求也．意弘博者．情難足也．性明察者．下難事也．通士以四奇高人．必有四難之忌．且少言辭者．政不煩也．寡知見者．物不擾也．專一道者．思不散也．混濛薎者．民不備也．質士以四短違人．必有四安之報．故曹參相齊．寄託獄市．欲令姦人有所容立．及為宰相．飲酒而已．故夫安劉氏者周勃．正嫡位者周勃．大臣木強．不至華言．孝文上林苑欲拜嗇夫．釋之前諫．意崇敦朴．自是以降．其為宰相．皆取堅強一學之士．安用奇才．使變典法．
書
為曹公作書與孫權
離絕以來，于今三年，無一日而忘前好。亦猶姻媾之義，恩情已深；違異之恨，中間尚淺也。孤懷此心，君豈同哉！每覽古今所由改趣，因緣侵辱，或起瑕舋，心忿意危，用成大變。若韓信傷心於失楚，彭寵積望於無異，盧綰嫌畏於已隙，英布憂迫於情漏，此事之緣也。孤與將軍，恩如骨肉，割授江南，不屬本州，豈若淮陰捐舊之恨。抑遏劉馥，相厚益隆，寧放朱浮顯露之奏。無匿張勝貸故之變，匪有陰構賁赫之告，固非燕王淮南之舋也。而忍絕王命，明棄碩交，實為佞人所構會也。夫似是之言，莫不動聽，因形設象，易為變觀。示之以禍難，激之以恥辱，大丈夫雄心，能無憤發。昔蘇秦說韓，羞以牛後，韓王按劍作色而怒，雖兵折地割，猶不為悔，人之情也。仁君年壯氣盛，緒信所嬖，既懼患至，兼懷忿恨，不能復遠度孤心，近慮事勢，遂齎見薄之決計，秉翻然之成議。加劉備相扇揚，事結舋連，推而行之。想暢本心，不願於此也。
孤之薄德，位高任重，幸蒙國朝將泰之運，蕩平天下，懷集異類，喜得全功，長享其福。而姻親坐離，厚援生隙，常恐海內多以相責，以為老夫苞藏禍心，陰有鄭武取胡之詐，乃使仁君翻然自絕。以是忿忿，懷慚反側，常思除棄小事，更申前好，二族俱榮，流祚後嗣，以明雅素中誠之效。抱懷數年，未得散意。昔赤壁之役，遭離疫氣，燒舡自還，以避惡地，非周瑜水軍所能抑挫也。江陵之守，物盡穀殫，無所復據，徙民還師，又非瑜之所能敗也。荊土本非己分，我盡與君，冀取其餘，非相侵肌膚，有所割損也。思計此變，無傷於孤，何必自遂於此，不復還之。高帝設爵以延田橫，光武指河而誓朱鮪，君之負累，豈如二子？是以至情，願聞德音。
往年在譙，新造舟舡，取足自載，以至九江，貴欲觀湖漅之形，定江濱之民耳，非有深入攻戰之計。將恐議者大為己榮，自謂策得，長無西患，重以此故，未肯迴情。然智者之慮，慮於未形；達者所規，規於未兆。是故子胥知姑蘇之有麋鹿，輔果識智伯之為趙禽。穆生謝病，以免楚難；鄒陽北遊，不同吳禍。此四士者，豈聖人哉？徒通變思深，以微知著耳。以君之明，觀孤術數，量君所據，相計土地，豈勢少力乏，不能遠舉，割江之表，宴安而已哉？甚未然也！若恃水戰，臨江塞要，欲令王師終不得渡，亦未必也。夫水戰千里，情巧萬端。越為三軍，吳曾不禦；漢潛夏陽，魏豹不意。江河雖廣，其長難衛也。
凡事有宜，不得盡言，將修舊好而張形勢，更無以威脅重敵人。然有所恐，恐書無益。何則？往者軍逼而自引還，今日在遠而興慰納，辭遜意狹，謂其力盡，適以增驕，不足相動，但明效古，當自圖之耳。昔淮南信左吳之策，漢隗囂納王元之言，彭寵受親吏之計，三夫不寤，終為世笑。梁王不受詭勝，竇融近逐張玄，二賢既覺，福亦隨之。願君少留意焉。若能內取子布，外擊劉備，以效赤心，用復前好，則江表之任，長以相付，高位重爵，坦然可觀。上令聖朝無東顧之勞，下令百姓保安全之福，君享其榮，孤受其利，豈不快哉！若忽至誠以處僥倖，婉彼二人，不忍加罪，所謂小人之仁，大仁之賊，大雅之人，不肯為此也。若憐子布，願言俱存，亦能傾心去恨，順君之情，更與從事，取其後善。但禽劉備，亦足為效。開設二者，審處一焉。
聞荊楊諸將，並得降者，皆言交州為君所執，豫章距命，不承執事，疫旱並行，人兵減損，各求進軍，其言云云。孤聞此言，未以為悅。然道路既遠，降者難信，幸人之災，君子不為。且又百姓國家之有，加懷區區，樂欲崇和，庶幾明德，來見昭副，不勞而定，於孤益貴。是故按兵守次，遣書致意。古者兵交，使在其中，願仁君及孤虛心回意，以應詩人補袞之歎，而慎周易牽復之義。濯鱗清流，飛翼天衢，良時在茲，勗之而已。
為武帝與劉備書
披懷解帶，投分寄意。
牋
謝太祖牋
一得披玄雲，望白日，惟力是視，敢有二心。
文
弔伯夷文
余以王事．適彼洛師．瞻望首陽．敬弔伯夷．東海讓國．西山食薇．重德輕身．隱景潛暉．求仁得仁．報之仲尼．沒而不朽．身沈名飛．
詩
駕出北郭門
（《談藝錄》云：「樂府往往敘事，故與詩殊，葢敘事辭緩，則冗不精。『翩翩堂前燕』，疊字極促，乃佳。玩瑀『駕出北郭門』，視孤兒行，太緩弱，不逮矣！」）
駕出北郭門，馬樊不肯馳。
下車步踟躕，仰折枯楊枝。
顧聞丘林中，噭噭有悲啼。
借問啼者誰，『何為乃如斯？』
『親母舍我沒，後母憎孤兒。
饑寒無衣食，舉動鞭捶施。
骨消肌肉盡，體若枯樹皮。
藏我空室中，父還不能知。
上冢察故處，存亡永別離。
親母何可見？淚下聲正嘶。
棄我於此間，窮厄豈有貲。』
傳告後代人，以此為明規。
琴歌
（《魏文士傳》云：「太祖雅聞瑀名，辟之不應，乃逃入山中。太祖使人焚山，得瑀。太祖時征長安，大延賔客，怒瑀不與語，使就技人列，瑀善解音，能鼓琴撫絃而歌，為曲既㨗，音聲殊妙，太祖大悦。」按《典畧‧文章志》：「瑀，建安初辭疾，得召即起，不得有焚山事。太祖征荆州，瑀作書十六年，入關而云：『得瑀在長安。』瑀十七年卒，太祖次年為魏公，辭稱大魏，愈知其妄矣！」）
奕奕天門開，大魏應期運。
青葢巡九州，在東西人怨。
士為知已死，女為悦已玩。
恩義茍潜暢，他人焉能亂。
詠史詩二首
其一
誤哉秦穆公，身没從三良。
忠臣不違命，隨驅就死亡。
低頭闚壙户，仰觀日月光。
誰謂此何處？恩義不可忘。
路人為流涕，黄鳥鳴髙桑。
其二
燕丹養勇士，荊軻為上賓。
圖盡擢匕首，長驅西入秦。
素車駕白馬，相送易水津。
漸離擊筑歌，悲聲感路人。
舉坐同咨嗟，嘆氣若青雲。
襍詩二首
其一
臨川多悲風，秋日苦清凉。
客子易為戚，感此用哀傷。
攬衣起躑躅，上觀心與房。
三星守故次，明月未收光。
雞鳴當何時？朝晨尚未央。
還坐長嘆息，憂憂安可忘。
其二
我行自凛秋，季冬乃來歸。
置酒高堂上，友朋集光輝。
念當復離别，渉路險且夷。
思慮益惆悵，淚下沾裳衣。
七哀詩
丁年難再遇，富貴不重來。
良時忽一過，身體為土灰。
冥冥九泉室，漫漫長夜臺。
身盡氣力索，精魂靡所迴。
嘉肴設不御，旨酒盈觴杯。
出壙望故鄉，但見蒿與萊。
隱士
四皓潛南岳，老萊竄河濱。
顔回樂陋巷，許由安賤貧。
伯夷餓首陽，天下歸其仁。
何患處貧苦，但當守明真。
苦雨
苦雨滋玄冬，引日彌且長。
丹墀自殱殪，深樹猶沾裳。
客行易感悴，我心摧已傷。
登臺望江沔，陽侯沛洋洋。
失題
白髪隨櫛墮，未寒思厚衣。
四支易懈倦，行歩益疏遲。
常恐時歲盡，魂魄忽髙飛。
自知百年後，堂上生旅葵。
公讌
陽春和氣動，賢主以崇仁。
布惠緩人物，降愛常所親。
上堂相娱樂，中外奉時珍。
五味風雨集，杯酒若浮雲。
（闕）
怨詩
民生受天命，漂若河中塵。
雖稱百齡夀，孰能應此身。
猶獲嬰凶禍，流落恒苦心。
（闕）
附錄
本傳
阮瑀，字元瑜，廣陵人也。少受學於蔡邕。建安中，都䕶曹洪欲使掌書記，瑀終不為屈。太祖雅聞瑀名，辟之不應，連見逼促，乃逃入山中。太祖使人焚山，得瑀，送至召入。太祖時征長安，大延賓客，怒瑀不與語，使就技人列，瑀善解音，能鼓琹，遂撫絃而歌，因造歌曲，為曲既㨗，音聲殊妙，當時冠坐。太祖大悦，以瑀為司空軍謀祭酒管記室，後徙倉曹掾屬，著文賦數十篇。十七年卒。
子籍，字嗣宗。曠達不羈，不拘禮俗，性至孝，居喪雖不率，常撿而毁，幾至滅性。太尉蔣濟聞而辟之，官至步兵校尉。假蘇門先生之論，長嘯以寄所懷，與何曾等深相讐疾。大將軍司馬文王常保持之，卒以壽終。子渾，字長成。閑膽寡欲，知名京邑，為太子庶子，蚤卒。

        </div>
      </div>
    </div>
  </div>
</div>
<!--update:2025-08-30 10:30:10-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>