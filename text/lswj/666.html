<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="序,卷一　赋,卷二　古今诗（一）,卷三　古今诗（二）,卷四　古今诗（三）,卷五　古今诗（四）,卷六　古今诗（五）,卷七　古今诗（六）,卷八　古今诗（七）,卷九　古今诗（八）,卷十　古今诗（九）,卷十一　古今诗（十）,卷十二　古今诗（十一）,卷十三　古今诗（十二）,卷十四　古今诗（十三）,卷十五　古今诗（十四）,卷十六　古今诗（十五）,卷十七　古今诗（十六）,卷十八　古今诗（十七）,卷十九　古今诗（十八）,卷二十　古今诗（十九）,卷二十一　古今诗（二十）,卷二十二　古今诗（二十一）,卷二十三　古今诗（二十二">
<meta name="description" content="别集。清朱彝尊撰。朱彝尊为。清初文学大家。工诗词古文,尤以词的成就为高。填词。标榜南宋词,推尊姜夔、张炎,讲究“句琢字炼,归于。醇雅”,偏于格律技巧,一般内容空乏,为浙西词派创。始人。诗长于古体,风格清峭苍劲,与王士祯齐名。此。集系作者手自编定,80卷,凡赋1卷,诗22卷,词7。卷,文50卷,附录《叶儿乐府》1卷,另附其子毗田。《笛渔小稿》10卷。有康熙间刻本,《四部丛刊》影。印原刻本等。清冯登府等辑《曝书亭集外稿》8卷,有。嘉庆及道光间刊本。清江浩然《曝书亭诗笺注》12。卷,有乾隆间刊本。孙银槎撰《曝书">
<title>曝书亭集【标点本】_朱彝尊_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">曝书亭集【标点本】</span> <br/>
          作者： <span class="inputVal" id="bkauthor">朱彝尊</span> <br/>
          朝代： <span class="inputVal" id="bkdate">清代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">类书文集,诗文集,完结</span> <br/>
          字数： <span class="inputVal" id="bknum">[book_length]609995</span> <br/>
          说明： <span class="inputVal" id="bkdec">别集。清朱彝尊撰。朱彝尊为 清初文学大家。工诗词古文,尤以词的成就为高。填词 标榜南宋词,推尊姜夔、张炎,讲究“句琢字炼,归于 醇雅”,偏于格律技巧,一般内容空乏,为浙西词派创 始人。诗长于古体,风格清峭苍劲,与王士祯齐名。此 集系作者手自编定,80卷,凡赋1卷,诗22卷,词7 卷,文50卷,附录《叶儿乐府》1卷,另附其子毗田 《笛渔小稿》10卷。有康熙间刻本,《四部丛刊》影 印原刻本等。清冯登府等辑《曝书亭集外稿》8卷,有 嘉庆及道光间刊本。清江浩然《曝书亭诗笺注》12 卷,有乾隆间刊本。孙银槎撰《曝书亭集笺注》23 卷,有嘉庆间刊本。此本为标点本，本站也有四库本，可以搜索查找！</span> <br/>
          封面： <span class="inputVal" id="bkimg">Z_18854.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]曝书亭集【标点本】
[book_author]朱彝尊
[book_date]清代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]类书文集,诗文集,完结
[book_length]609995
[book_dec]别集。清朱彝尊撰。朱彝尊为 清初文学大家。工诗词古文,尤以词的成就为高。填词 标榜南宋词,推尊姜夔、张炎,讲究“句琢字炼,归于 醇雅”,偏于格律技巧,一般内容空乏,为浙西词派创 始人。诗长于古体,风格清峭苍劲,与王士祯齐名。此 集系作者手自编定,80卷,凡赋1卷,诗22卷,词7 卷,文50卷,附录《叶儿乐府》1卷,另附其子毗田 《笛渔小稿》10卷。有康熙间刻本,《四部丛刊》影 印原刻本等。清冯登府等辑《曝书亭集外稿》8卷,有 嘉庆及道光间刊本。清江浩然《曝书亭诗笺注》12 卷,有乾隆间刊本。孙银槎撰《曝书亭集笺注》23 卷,有嘉庆间刊本。此本为标点本，本站也有四库本，可以搜索查找！
[book_img]Z_18854.jpg


[book_title]序
潘序
史遷云：“擇其言之尤雅者。”柳子厚云：“參之太史，以著其潔。”文至雅潔，品莫貴焉。然非徒汰除俗調以為雅，刊落枝詞以為潔也。必也才雄而識高，資深而養厚，貫天人以為學，綜古今以鑄辭，乃能超然大雅，粹然精潔。不則空疏而已矣，淺陋而已矣。
自明中葉，偽文競起，擬仿蹈襲，浮囂鉤棘之病，紛然雜出。二三君子以清真矯之，而莫能救也。迄於末年，纖佻怪譎，軌則蕩然。道喪文弊，於斯為極。迨於今朝，人稍覺悟。操觚者往往遠宗歐蘇，近慕歸唐，漸知雅潔之足尚。然雅潔未易言也，無古人之才之識，不得立言之根源，而徒求工於枝葉，則貌為歐蘇，與貌為左史，其為偽文一也。
秀水朱竹氏，天才甚高，識趣甚遠。自其少時，以文鳴世。中年學益醇深，文益高老。入直詞館，典大制作。退耕長水之上，紀事纂言，老而不倦。既已著書數百卷，編成文集又八十卷。人皆服其文之富且工，而不知其悉本之於學也。竹之學，邃於經，淹於史，貫穿於諸子百家。凡天下有字之書，無弗披覽。墜聞逸事，無弗記憶。蘊蓄閎深，搜羅繁富。析理論事，考古證今，元元本本，精詳確當。發前人未見之隱，剖千古不決之疑。其文不主一家，天然高邁，精金百煉。削膚見根，辭約而義豐，外淡而中腴，探之無窮，味之不厭，是謂真雅真潔。譬猶綴千腋之白以為裘，釀百花之露以為樽。其與大布之鮮，魯酒之清，未可同年語矣。有華世之文，有傳世之文。若汪伯玉，李本寧諸公，名譽雖高，卷帙雖富，未必可傳。竹既享當世盛名，而異日論今代之文章，亦將以竹為稱首。斯文之正係在焉，不可得而磨滅也。
竹之詩若詞，傳播人口，皆知其工，置勿論。論其文如此。
康熙戊子仲春，吳江潘耒序。
查序
康熙戊午，朝議修明史，天子慎選局僚，命在廷各舉所知。明年己未，特開自詔之科，親試體仁閣下，擢高等五十人。於是秀水竹朱先生，由布衣除翰林檢討，充史館纂修官。其後十餘年間，同時被用者，多改官去。或列顯要，躋卿貳。而先生進退回翔，仍以檢討終老。論者以為當史局初開時，得先生者數輩，專其任而責其成，則有明一代之史必可成，成亦必有可觀。若以未盡其用為先生惜者，余獨謂立言垂世，先生固自有其不朽者在，而史局不與焉。
先生天資明睿，器識爽朗，於書無所不窺，於義無所不析。蓋嘗錯綜人物而比量之，其博物如張茂先，多識如虞秘監，淹通經術如陸德明、顏師古，熟精史乘如劉知幾、劉{逯備}父兄弟，貫穿今古、明體而達用如馬鄱陽、鄭夾漈、王浚儀。而乃濟之以班馬之才，運之以歐曾之法，故其為文，取材富而用物宏，論議醇而考證確。先生嘗謂孔門弟子申黨、薛邦，後人不當以疑似妄為廢斥。謂曲阜縣令，宜用周公後東野氏為之。謂鄭康成功存箋疏，不當因程敏政一言，遽罷從祀。謂王陽明事功人品，炳烈千古，不得指為異學。輒肆詆其，凡此皆有關名教之大者。世徒知先生文章之工，而不知其根柢六經，折衷群輔，雖極縱橫變化，而粹然一出於正如此。
其稱詩以少陵為宗，上追漢魏，而泛濫於昌黎、樊川。句酌字斟，務歸典雅，不屑隨俗波靡，落宋人淺易蹊徑。故其長篇短什，無體不備，且無美不臻。他若商周古器，漢唐金石碑版之文，以及二篆八分，莫不搜其散軼，溯其源流，往往資以補史傳之缺略，而正其紕繆。下至樂府篇章，跌宕清新，一埽《花間》、《草堂》之舊。填詞家至與玉田白石並稱，先生亦自以無愧也。
平生纂著，曾兩付開雕。未仕以前，曰《竹詩類》、《文類》。序之者多一時名公巨卿，高材績學之彥。通籍後，曰《騰笑集》。先生自為序，並屬余附綴數言者也。晚歸梅會里，乃合前後所作，手自刪定，總八十卷，更名《曝書亭集》。刻始於己丑秋，曹通政荔軒，實捐貲倡助。工未竣，而先生與曹相繼下世，賢孫稼翁，遍走南北，乞諸親故，續成茲刻，斷手於甲午六月，於是八十卷裒然成全書矣。余里居無事，既分任校勘，稼翁復來乞序，余不才，何足以序先生之文。顧念中年從事問學，質疑請益，受教最深；又幸托中表，稱兄弟；自謂生平出處之跡，以及入朝歸老之歲月，與先生有仿佛相似者。噫！自己未迄今三十六年，向之為先生序集者，惟余在耳。則推原作者之意！以塞賢孫之請，固後死之責也，其又敢辭？
先生有才子，名昆田，字西畯，先十年卒，有詩十卷。稼翁遵大父治命，附刻於後。昔黃氏《伐檀集》、朱氏《韋齋集》，兩翁之傳，皆因賢子。今西畯則附名父以傳，比於蘇家之有叔黨。覽斯編者，如讀《文忠集》而兼得斜川詩，非快事歟？
康熙五十有三年，歲在閼逢敦牂，且月辛未下浣，海寧查慎行序。
原序
秀水朱文恪公以名德著萬曆中，諸子姓彬彬繼起，號能文章。四十年來，浙西言文獻者，必首朱氏。文恪公之曾孫曰彝尊錫鬯，最晚出，文章之名播海內，一旦出諸父之右。予考唐史，若韋氏、杜氏、蘇氏、崔氏、盧氏之屬，皆累世為公卿。當時史官，至為著宰相世系。迄於宋代，則有若邯鄲李氏、魏郡王氏、壽春呂氏、河南韓氏、暨范文正、韓忠獻，父子兄弟，其功名率與國運相終始。蓋唐宋以來，其重世臣如是。錫鬯少逢喪亂，棄制舉。自放於山巔水涯之間，獨肆力古學，研究六藝之旨，於漢唐諸儒注疏，皆務窮其指歸。家苦貧，依人遠遊，南逾五嶺，北出雲朔，東泛滄海，登之罘。所至叢祠荒塚，金石斷缺之文，莫不搜剔考證，與史傳參互同異，其為文章益奇。嗚呼！以文恪公之德、錫鬯之才，不得比於唐宋之世臣，而老於布衣，僅以文章自見，蓋遇不同矣，是可感也。
錫鬯之文，紆餘澄澹，蛻出風露，於辯證尤精。詩則舍筏登岸，務尋古人不傳之意於文句之外。今之作者，未能或之先也。始順治戊戌，予在都下，見錫鬯嶺外詩，嗟異之。康熙甲辰，錫鬯過廣陵，投予歌詩。適予客金陵，不及相見。丁未，始遇於京師。中間聚散者不一，迨今丁巳，予復入京師，而錫鬯又將有金陵之行。回憶予始見錫鬯詩時，忽忽已二十年。兩人論交，且十有四年。而錫鬯與予，皆非少壯人矣。錫鬯過別予，以所著《竹集》屬序。予因述其所有感於中者，而並道予二人離合之情以遺之，錫鬯其亦有感於予言也。
濟南王士禛
古今之論博學者，不必工於文，工文者學不博。秀水朱錫鬯，幼負異才，為太傅文恪公曾孫。年十七，棄舉子業，學古文博極群書。既食貧，歷幕府，則之豫章、之粵、之東甌、之燕、之齊、之晉。凡山川碑誌，祠廟墓闕之文，無弗觀覽。故所作文，考據古今人物得失為最工。而經傳注疏，亦多所發明。
然世之博學者，往往其文不工，則何也？《老子》曰：“當其無，有室之用。”天下之理，以實為體，以虛為用。是故風觸於虛而聲作，水激於虛而瀾生，博學者惟思自用其實。故窒抑煩懣，而無以運之。且夫鶤鵬之神也，水不從南溟，風不摶扶搖九萬里，則不能自運。何者？水狹而風卑，則其虛也無幾何地？而何以運為？然且見聞多則私智勝，又好以其偶合，穿鑿傅會古今之事，故其文愈根據而愈畔於道。吾觀錫鬯所論說，競競然必稽於古，古人所無有，弗道也。又必折衷聖賢之理，而載籍所未嘗明言者，每引伸觸類，互推而得其說。人之始視之也，若夏雲之起於空中，若城市樓觀台閣車馬之見於海，惝乎不見其根本。既而求之，則皆有以得其確然之故。而援古喻今，使言者無罪，聞者足戒，是蓋所謂能以虛運其實者非邪！
三吳顧寧人、汪苕文，博學窮物理，予最愛其文有根據。而錫鬯皆與為友，虛己以下之，相與切劘其學，又能出新意自見，此其文之日工也夫。
寧都魏禧
竹先生，以名高入史館，刻其詩文數十萬言，既為藝苑職誌矣。今年丙寅，復輯其己未以來詩若文凡若干卷，集成見示，且屬為之序。慎行於先生中表兄弟，然名位文章，相去絕遠，何足以知先生。雖然，亦嘗從事於文，欲有所就正於先生久矣。竊謂唐之文奇，宋之文雅；唐文之句短，宋文之句長；唐以詭卓頓挫為工，宋以文從字順為至。昌黎之文，《進學解》自言之矣。《答李翱書》，則為人言之矣。李漢、李翰諸人，又言之矣。總蘄不蹈襲前人一語。廬陵推論六藝之華，則曰：“自能以功業光昭於時，故不一於立言而垂不腐。”而今乃沿襲模擬，以空疏不學之材，強為無本之枝蔓，不幾為古人所笑乎。先生於書無所不窺，搜羅遺佚，爬梳考辨，深得古人之意，而後發而為文，粹然一澤於大雅，固非今之稱文者所敢望矣。其稱詩最早，格亦稍稍變，然終以有唐為宗，語不雅馴者勿道。正始之音，不與人以代興之業，此慎行所竊窺於先生，嘗欲廣諸同好，而因舉私見以質之先生者也。故辱先生之命，輒書此以進之。
海寧查慎行
詞原序
往壬寅夏日，與錫鬯聚首湖上，時畫船歌扇，午風滌暑，各有詩篇和答，倏忽已十年矣。中間離合不常，錫鬯時理遊屐，歷窮邊，汾陰之橫吹已遙，青塚之琵琶欲咽，據鞍吊古，音調彌高。而僕且蹉跌不振，奔走困頓於四方，不減屈吟而賈賦也。頃與錫鬯同客邗溝，出示近詞一帙，芊綿溫麗，為周柳擅場。時復雜以悲壯，殆與秦缶燕築相摩蕩，其為閨中之逸調邪，為塞上之羽音邪！盛年綺筆，造而益深，固宜其無所不有也。僕發已種種，力衰思鈍，望其旗纛精整，鬱若荼墨，為之曳殳卻走，退三舍避之已。
嘉善曹爾堪
原夫樂府盛於齊梁，倚聲肇諸唐宋。雖遞為泛濫，難目同源，而揆厥風騷，總非異轍。是以門前楊柳，詎無托興之風；石上菖蒲，大有相思之句。新歌子夜，獨擅新聲；舊舞前溪，還誇舊調。迨夫月滿秦樓，倡新詞於供奉；家臨長信，歎麗制於溫岐。花間蘭畹，盡賞才華；綽板琵琶，別推風格。夢回雞塞，難消後主之愁；腸斷人間，惟有方回之句。柳屯田無慚風雅，李清照實冠閨房。凡諸作者，俱隸風人。
吾友朱十，天上謫星，人間達士。弄桓伊之笛，姿制無雙；鼓安道之琴，風流第一。文情欣賞，詩律群推，固已置之名山，雲霞蒸蔚；試令擲地，金石鏗鏘矣。然而江文通之著作，別緒居多；庾開府之生平，間關不少。昔年遠夢，曾隔羊城；此日思君，還來雁塞。李陵台畔，詩詠浮雲；太武宮前，愁隨明月。望昭君之青草，能不傷心；登秦女之白樓，可無懷古？爰歷介推之地，更尋尹鐸之鄉。寶瑟晨彈，盡是倡家蕩婦，錦裘夜獵，都為上國王孫。未免有情，能無所感？托深思於紅豆，憂亦中來；悲搖落於青衫，泣將何及！於是被之小令，不無惆悵之詞；寫就衍波，亦有綢繆之作。撫箜篌而意遠，彈捍撥而魂消。遂使賦稱鸚鵡，更傳寸錦名文；湖號鴛鴦，爭羨吹簫仙子。嗟乎！僕本恨人，愁逢錦瑟；君為上客，雅擅金荃。別逾三年，時維九月，若邪同泛，曾聞越女之歌；碣石相逢，重覓燕王之館。悵飛花於大道，何處狂遊？記殘曲於當壚，難忘送酒！舞同鴝鵒，誰憐落拓之人；句是珊瑚終屬清狂之客。用為此序，聊代紅牙；敢附高文，永垂黃絹。
吳江葉舒崇
蕃錦集原序
自嚴儀卿論詩，別唐為初、盛、中、晚，高廷禮遂按籍分之。同一開元也，或為初，或為盛。同一乾元、大曆也，或為盛，或為中。論世者因之定聲律高下，予嘗惑之。近見同郡朱錫鬯，集唐人詩為詞。取而讀之，不能辨其為詩中之句，又何初盛中晚、聲律高下之殊焉。乃知拘方之論，不足語於賞音者也，而予之惑庶幾可釋已。乃編為二卷，為鏤板以傳好事之君子。

[book_title]卷一　賦
○謁孔林賦
粵以屠維作噩之年，我來自東，至於仙源。斯時也，壇杏花繁，庭檜甲坼。元和之犧象畢陳，闕里之榛蕪盡辟。既釋菜於廟堂，旋探書於屋壁。乃有百石卒史，導我周行。牽車魯城之北，絏馬洙水之陽。即大庭之遺庫，循端木之故場。驕孫祔兮居前，聖子藏兮在左。自黃玉之封緘，勣幽宮而密鎖。隕長鯨兮不驚，懾祖龍兮遠禍。除荊棘之叢生，罕翔禽之飛墮。雨露既濡，遲景東隅；整衣裳之肅肅，正顏色之愉愉。展謁方終，誕尋往跡；超白兔之深溝，撫青羊之臥石。爰有草也，苞蓍其名。守之以龜，一本百莖。我求其德，洵圓且靈。爰有木也，題之以楷。非柏非樅，靡癭靡廆。歷千祀而長新，貫四時而不改。惟先師之遺澤，道莫著乎六經，配光華於日月，若迭奏之琴箏。降而後儒，各事采獲。中文、古文之《書》，先天、後天之《易》。目鄭衛以淫邪，誣《春秋》以深刻。藐往哲之嘉謨，恒末師之是則。滔滔天下，後死其悲。安得起素王於泉壤，操筆削而正之？我思古人，恥同汙俗。或六聘而收身，或三詔而逃祿；或依李充之山，或就張超之穀。潛戶壁於服虔，變姓名於梅福。入源水兮栽桃，隱丹霞兮種竹。詎如此地，桑海不遷。可遊可息，有歌有弦。耳不聞僧尼之魚板，目不睹旗鼓之樓船。樂土樂土，速營一廛。願為林戶，躬耕墓田。庶幾近聖人之居，讀聖人之書，將不得為聖人之徒也與？
○春蒐賦
皇帝御宇，十有八年。握金鏡，運玉璿。超百王之聖域，漱六藝之神淵。德無遠而勿屆，聲有濯而彌宣。舞兩階之幹羽，靖萬里之戈鋋。雨洗炎洲之瘴，波澄閩海之煙。聿將秩祀，衡嶽底定。巴滇猶克，嚴夫武事，洵無逸而有虔。乃命僕臣，乃召司馬。選烝徒以大蒐，諏吉日於《小雅》。晉鼓則百二咸陳，虞旌則東西來下。車鏤象以斒斕，駟飛黃而白赭。風清紫陌之塵，天闊黃圖之野。於是乎駕六駁，從百官；建九斿，總三單；經長楊，陟上蘭；遵路直，從橋安。歷平原之絺絺，瞻秀木之丸丸。雲霏霏兮五色，山磊磊兮層巒。
斯時也，穀雨新晴。暮春之序，劍乍捧乎金人，觴甫浮於鶴羽。亞繁杏兮山郵，舒崇桃於野圃。藥苗則的的依闌，菖葉則青青被渚。粉颺鳳子之衣，綠潤桐孫之乳。雉角角兮晨飛，烏啞啞兮晚翥。兔趯兮淺草之叢，鹿呦呦兮平林之塢。爾乃刷霧鬛，騰風鬃；擊鷙鳥，搏毅蟲；落驚雌，駭高雄。輕裘兮不御，暄景兮方融。釋其一面之網，射以九和之弓。三驅兮四牡，一發兮五豵。於焉斂綏章，徹表貊；張幔城，羅藻帟。息蔭乎高林，容與乎秀澤。數獸計鮮，犒勤讚獲。大庖不盈，乾心有懌。用訓儉而昭仁，豈丘崇而山積；調六膳而作甘，飲三漿其如液。則有飛龍之舸，鳴鶴之舟，梁排雁齒，水漲鴨頭。和回波之妙曲，詠在藻於中流。沙停振鷺，棹起眠鷗。白魚湧躍，黃鵠翔留。勝昆明之習戰，與華林之溯遊。於是川後效珍，河宗輸寶。山出醴泉，地生朱草。鐫十鼓於岐陽，列三山於蓬島。天子師湯文之裕民，法軒轅之訪道。省四野之耕農，問百年之耆老。照華薄以春曦，浹恩膏於靈沼。爭擊壤兮康衢，永銷兵兮海表。在昔成王繼序，四征弗庭。既巡侯甸，萬國咸寧。暨漢文帝邊宇肅清，猶選良家於六郡，躬戎服而治兵。稽春蒐之盛禮，允治世之大經。豈其賓客是燕，幹豆是營？惟居安而必慮斯，坐致夫太平。敢擬《廣成》之頌，用垂休美之聲！
○《太極圖》賦
原夫黃牙欲發，蒼精未垠。一氣融結，萬象胚渾。馮馮翼翼，煙煙煴煴。睢睢盱盱，綿綿分分。既龐鴻之莫兆，何聲臭之可聞。量則包夫清濁，質斯合乎昭昏。謂虛無而有象，運妙有而無鄰。鴻靈幽紛，泰貞蠢辟。混成天地之先，互藏陰陽之宅。觀動靜兮無端，占回遊兮不隔。譬水車之恒轉，類果核之未坼。爾其理則貫一，象實函三。白麟之書莫吐，赤雀之籙未銜。名雖傳乎《十翼》，義尚晦乎周聃。啟華山之妙蘊，藉營道之幽探。種穆秘師授之說，朱陸滋異同之談。至希至微，無偏無側。一翕一施，半白半黑。外若離玦，中如含薏。萬物於焉化生，五行之所糾纆。成能設位，圖往鏡來。化一氣，甄三才。天根啟，月窟開。悟儒言於冥賾，允經學之倫魁。乃知聖人能備全體，先知可詔後覺。大道為事物之母，天子有簡能之學。用廣運而不窮，信範圍之非邈。願永繪於丹扆，方金鑒之在握。
○夜明木賦同澤州陳侍郎作
皇帝避暑於興州，時維昭陽大淵獻之秋。尋捺缽之舊跡，啟帳殿於仙陬。六屯內肅，千廬外周。雲容容兮四合，水決決兮交流。風颯颯兮徐來，雨霏霏兮乍收。爰有物焉，星芒遙逗。明滅露螢之尾，吐吞火雞之咮。謂野燒而不延，疑神燈而未輳。乃命俞騎，即而視之。是為廆木，有枿無枝。黝同桴炭，澀若榴皮。如場之轉碌碡，如繂之拽豐碑。載以堅車，駕之健犢。入重關，度平穀，選郢匠以運斤，俾奄人以司局。舍科上槁，存堅多心。近天顏兮咫尺，位秘宇之崇深。鑽不勞兮司爟，燎無灼兮烘煁。等璧夜光，類珠宵映。方角枕而輝盈，比風簾而神定。四照儷若木之華，六宮擬賓連之慶。豈非聖德之咸臨，固無遠而弗鏡。宜坤珍之畢效，雖枯木朽株，亦疇德而瑞聖。
○省方賦
歲在甲子，曆應上元。聖化翔洽，東汜西昆。九州之外郡縣，重譯而至橋門。嘉穀駢穗，濁河澄源。於時山祇望幸，臣庶上言。請欽祡以郊岱，或奉符而封巒。天子思省方以設教，用求莫而監觀。踐六十四民之遙跡，省七十二後之彌文。吉日既諏，德音斯布。蠲六軍所過之租，減四方惟正之賦。推湛恩於槐宸，霈解澤於棘路。神人交讚，遐邇樂附。願儲祉以慶成，共希光而景騖。乃以九月辛卯，農事備收。七騶始駕，百工方休。扈千官於行所，勒五營於道陬。既伯既禱，爰豫爰遊。承曲蚤之璿蓋，建太常之辰旒。導以金鉦瓊鈒，驂以紫燕玉虯。鳴葭而雲韶並和，駐罕而星廬外周。黃圖三輔，青壤千里。濟鬲津以無波，履平原其如砥。則有單椒秀澤之山，側坎飛輪之水。橋號鵲華，湖名蓮子。逾歷下之舊城，尋介丘之遺趾。美哉！左海山，有岱宗。閭啟仙人之石，官存大夫之松。天雞鳴而躍日，宸駕至而呼嵩。徹秸席蒲車之制，罷泥金檢玉之封。於焉訪淮土之仙茅，驗吳門之白馬。渡河則神獻其賨，遵海而風不鳴瓦。泛藻舟於中流，息參旗於大野。越南兗與南徐，溯吳下而白下。帝有恩言，宣示函夏。眺勝國之蒿萊，封蔣陵之松翽。德無施而不遍，恩未沾者蓋寡。由是展令素王之里，致齋金絲之堂。陳元和之犧象，循闕里之宮牆。懸車在廟，遺硯在床。肅拜杏壇之上，翔步檜庭之旁。洵禮隆乎三古，而事冠乎百王。衡律既同，秩祀有典。振旅則邇，考祥斯遠。覽四瀆而經五州，乍六旬而還輦。兩宮交悅，萬姓齊忭。粵若稽古，時致太平。必命掌故，登封告成。或紀社首繹繹，或禮云云亭亭。石絜石距之狀，金匱玉匱之形。祺安禪安之樂，封壇覲壇之銘。莫不雲連帳殿，雷動山庭。未有谘詢疾苦，彰癉濁清。不警不蹕，不震不驚。凡高年之耆老，尺口之童嬰，婦子所集。商旅所經。咸得覲天顏於咫尺，瞻仙仗於郊。
至若天縱之能，溢於筆墨。月璧星珠，寶題靈式。鸞蹤鳳藻，被物成飾。轢唐帝之八分，陋宋宗之飛白。扁榜峨峨，發舒心畫。蔭之華榱，勒之貞石。誠與日月雲漢共昭，垂於無極者也。
○湘湖賦
歲柔兆困敦兮，是月維陽。辭鑒水之一曲兮，言歸故鄉。遵大路於蕭山兮，猶勾踐之舊疆。舍予舟於城闕兮，別問渡於陂塘。踐荒塗之幽辟兮，山是越而湖湘。圍列岫之周遭兮，彙一水於中央。蓴絲荇帶齊消歇兮，澄百頃之波光。相茲湖之寥闊兮，溯蒼蒼之葭葦。漾輕舠而如所如兮，逾五里而十里。鮮澤農之耕作兮，但罛師之棲止。雉角角以飛鳴兮，鷺娟娟而停峙。瞻牛頭與苧蘿兮，信不遠而伊邇。愛山川之清淑兮，斯生長夫西子。洵明豔之絕倫兮，直夫差之一死。以余暨為諸暨兮，驗往牒之非是。眺越王之故崢兮，丁國步之邅。會稽不可保兮，稱臣妾而播遷。洊臨江而祖道兮，奏哀曲於烏鳶。迨返國而渡三津兮，惟八臣四友謀猷之後先。既十年而生聚兮，更教訓之十年。簡俊士之四萬兮，率君子之六千。誕一舉而沼吳兮，齊衣錦而師旋。仇九世而當復兮，豈身恥辱而忘焉。誌既立而轉死為霸兮，胡後之人獨不然？他山難久留兮，問西陵而前路。夕既濟於錢唐兮，尚踟躕而回顧。徒吊古而慨慷兮，惜年歲之遲暮！
○水木明瑟園賦（並序）
僕生平不耐作賦，雖以賦通籍，非稱意之作不存也。康熙甲申八月，陸上舍貽書相要，過上沙別業，遂泛舟木瀆。取道靈岩以往，抵其閭，則吳趨數子在焉。愛其水木明瑟，取以名園。上舍延賓治具，飲饌豐潔，主客醉飽，留七日乃還。念勝引之難再也，成賦一篇。先民有言，人各有能有不能，賦非僕之所能也。辭曰：
度十畝之地，葺宅一區。沚有阡而可越，潬分沙而不淤。翦六枳而楗藩，因雙樹而辟閭。嘉水木之明瑟，愛徑畛之盤紆。山有穴而成岫，土戴石而名岨。礜兩判而得路，萼四照兮盈株。園之主人，則陸生稹也。匪聲利是趨，惟古訓是茹。鼓枻而吟，帶經以鉏。不隱不仕，無礙無拘。良辰既撰，爰遣莊奴，筆疏告吾：商飆乍肅，赫暑早祛。葵傾芳步，奈秀華芙。桂英粟綻，皂莢條粗。苕縛厥帚，鐮刈其蕪。井汲瓶綆，床轉轆轤。靡塵不滌，靡穢不除。可以譚宴，可以歌俞。夫子惠顧，跂泬無虞。於是竹一叟，誕發僧廬。遵彼橫塘，津逮岑隅。風搪傘竹，日漏衣袽。亦有同調數子，素心相於。水抽其帆，陸柅其車。不速而集，語笑軒渠。離坐貫坐，或跏或趺。生也敕中廚，刲兩俞，誡食饌之次第，傳方法於膢朐。乃羹乃瀹，間以肅腒。蔌則有蒲，鮓則有菹。擘翠房之鮮菂，剝紫芡之員珠。旋棋改令，覆斗傾盂。倒季路之十榼，慕宣尼之百觚。生起避席，顏色敷愉。稱園雖小，聊可以娛。夫子賦之，可歟否歟？叟曰可哉！
吾思魯鈍，毋疾而徐。於焉閉關納屨，自晨及晡。拂幾案，屏氍毹。挹勺水，注蟾蜍。默聳羸肩，潛捋短鬚。雖有千慮，終成一愚。譬諸奏事四足而非馬，書券三紙而無驢。爾乃舍左思之席溷，投鍾繇之筆柎。循蘭陔，踐椒塗。躡聽雨之樓梯，登升月之窗。流覽帷林，蕩漾方壺。心傾意寫，誌豁神攄。留宿宿兮信信，忽便便兮諸諸。而曰：猗茲園之怡曠兮，經夫差之故都。駐我馬於黃岡兮，想越來之師沼吳。傷西子之不作兮，徒憑吊於交衢。聆寶屟而聲銷兮，剩紅心之草鋪。嗟宮牆流水之入兮，驗妖夢之非誣。既上山而下山兮，復自田而之湖。回瞻岩椒之夕陽兮，掛霄漢之浮圖。逼茶塢之蔥青兮，占稻田之豐腴。耘雖資乎疆以兮，獲免發彼租符。眺松皋之明秀兮，步衡薄而踟躕。辭八門與七堰兮，遠肥膩之姑蘇。望之叢叢蓊鬱，即之羅羅清疏。既外隈而內隩，亦前渻而後沮。磴希逼側，丘不崎嶇。澗無飲虎，穴少潛狙。石梁緩度，坦坦舒舒。春則桃殷李縞，夏則筍白櫻朱。薔一丈兮爛漫，香五木兮紛敷。架層闌之曲錄，刺不慮夫牽挐。又有同心宿蕙，並蒂新蕖。未八月而剝棗，先九日已囊萸。野芳斷兮復續，湛露晞兮更濡。訝颻寔之撲鹿，縱烏鳥之畢逋。喈喈楚雀，泛泛江鳧。雀則有鸑，鳧則有雛。翠羽定巢而不去，文鱗在藻而忽徂。非無牛宮豚柵，麋{予}兔罝。羝藩鹿砦，雉艾雞笯。螃蟹設籪，鱣鮪施罛。寧寬便了之《僮約》，而免責其辛劬。彼玉山之仲瑛，暨光福之良夫。連峰列岫，夾澗通澞。豈若斯之一丘一壑不見其隘，而祗見其有餘？且客獨不聞茲園經理之初邪？曩有高士，蜚遁山嵎。履穿東郭，面垢左徒。垂蘆簾於紙閣，然箬葉於瓦壚。朋慵迎兮勿送，戶罷闔而不逾。柏雖生兮上槁，桐已紘而無膚。斯人去兮猿鶴散，幸茅亭之尚在。對魚幢之咫尺，而轉覺其空虛。生乃取介白之遺字，縣擘窠之大書。誌先民之軌躅，作後學之範模。豈非仁心仁術，視富貴利達買宅者攸殊？
今吾與諸子，飲食宴樂於此。倡予和女，安知後之遊者，睹題壁之作，不曠世而相感，誦清風之穆如？重為告曰，四坐莫喧。吾言不渝，諸君卜築，近在郊郛。吾獨寥寥，棲小長蘆。目極百里，何山可居。相生之宅，其樂隻且。兄分布被，母御板輿。婦采蘋而采蘩，子耕菑而耕畬。烹泉則京挺都籃並載，入市則修琴賣藥非迂。郊關一舍，而近津渡，扁舟可呼。行不苦於趑趄，策不藉乎翼扶。我舟弗勞，我僕免痡。訪翠墨而椎拓，拓黃卷而流輸。凡靈威所守，唐述之儲。莫不簽題置笥，裝界開圖。《爾雅》釋寓<齒差>之屬，《離騷》箋草木之疏。僕雖耄矣，耽與道俱。奇文疑義，猶冀相須。友直友諒，為德不孤。思載家具，旁生層櫨。卜鄰晨夕，我與爾夫。
○槜李賦（並序）
嘉興，古之袴李也。袴，遵為切。許慎《說文解字》：“從木，有所搗。”賈思勰《嫁李法》：“臘月中，以杖微打岐間，正月復打之，足子。”殆搗之義與？府治西南二十里，舊有袴李城，今蕪沒。李惟縣東十里淨相寺有之，近苦官吏需索，寺僧多伐去，將來慮無存矣。考之圖經俱不載，因體物成篇，辭曰：
植物有李兮，應玉衡之星精。受命南國兮，特以袴名。產維揚吳會之交兮，載於魯《春秋》之經。既殊河沂之黃建兮，亦不類房陵之縹青。夙傳九標之稱，允宜五沃之土。自空城之蕪沒，遷淨相之梵宇。獲要術於《齊民》，授靈方於老圃。磚著樹以分岐，犁不耕而用拊。當其溫風始至，法苑徐開。井上勿遺螬食，林間恰有禽來。價方高乎朱仲，種不讓夫顏回。果熟偏蕃，枝低易拜。漿均玉乳之梨，品勝紅雲之柰。相珍果之離核，縣弱縷而虛中。異懷仁之桃杏，必待嫁而分叢。宜登玉盤，宜沉冰水。雪素藕而並陳，配甘瓜而兩美。傳諸故老，一事矜奇。遇入吳之西子，胭脂之彙舟移。經纖指之一掐，量心賞之在斯。何造物之工巧兮，化千億於來茲？雖彼美之雲亡兮，仿佛若或睹之。人情重故鄉兮，雖小物而增慕。矧俊味之得嚐兮，信土產之有素。悵圖經未之及兮，乃宣豪而作賦。

[book_title]卷二　古今詩（一）
○旃蒙作噩
【村舍二首】（並序）
（《村舍》朱生感遇作也。生年十七，為贅婿，避兵五兒子橋。）
村舍有牛宮，架以曲尺木。牸牯盈四三，戀此共泥伏。牧童驅使行，跨之上原陸。日夕齊下來，各自舐其犢。吾生命不辰，早歲去邦族。父母謂他人，安敢望拊畜。籲嗟犢不如，寢訛從所欲。
村舍有雞柵，樹近蓬門樞。曉日披其樊，一雌將眾雛。村嫗導之前，握粟呼朱朱。當前或更卻，母啄子必俱。吾生早離家，南北忽相逾。父母謂他人，眾中益羈孤。籲嗟雞不若，骨肉長相須。
【夏墓蕩二首】
夏墓蕩前停釣颭，荒溝極浦易迷津。夕陽滿地北風起，飛遍蘆花不見人。
干戈靜處見漁師，羨爾花源信所之。豈意義魚艇子集，殺機不異銳頭兒。
【過丘生】
丘生避地夏湖曲，獨伴流泉結書屋。
茅柴酒薄留故人，破甑夜燒風折木。
○柔兆閹茂
【曉入郡城】
輕舟乘間入，繫纜壞籬根。古道橫邊馬，孤城閉水門。星含兵氣動，月傍曉煙昏。辛苦鄉關路，重來斷客魂。
【悲歌】
我欲悲歌，誰當和者。四顧無人，煢煢曠野。
【過吳大村居】
泛舟經穀口，迢遞入林端。一徑野煙夕，孤村返照寒。榴花赤瑪瑙，竹色青琅玕。滿酌主人酒，休歌行路難。
【漫感】
淮陰昔未遇，旅食昌亭年。薄俗愛惜費，晨炊固宜焉。哀哉趙元叔，日歎囊無錢。男兒雖落魄，寧受眾目憐。相逢遊俠子，白馬黃金鞭。揖我入酒家，飲我斗十千。臨觴忽不御，拔劍心茫然。
【暝】
暝投人外宿，桑柘藹陰陰。獨樹歸禽少，平川隱霧深。松篁初月上，鍾磬夕陽沉。漸覺微風起，寥寥山水音。
【平陵東】
平陵東，蒿艾蓬。爾為誰，劫義公。摐者金，伐者鼓。縛義公，大旗下。帳前力士頭虎毛，傳呼欲下五尺刀。如可贖，君歸賣白馬，我歸賣黃犢。
○強圉大淵獻
【捉人行】
步出西郭門，遙望北郭路。里胥來捉人，縣官一何怒。縣官去，邊兵來，中流簫鼓官船開。牛羊橐駝蔽原野，天風蓬勃飛塵埃。大船峨峨駐江步，小船捉人更無數。頹垣古巷無處逃，生死從他向前路。沿江風急舟行難，身牽百丈腰環環。腰環環，過杭州，千人舉棹萬人謳。老拳毒手爭驅逐，慎勿前頭看後頭。
【馬草行】
陰風蕭蕭邊馬鳴，健兒十萬來空城。角聲嗚嗚滿街道，縣官張燈征馬草。階前野老七十餘，身上鞭撲無完膚。里胥揚揚出官署，未明已到田家去。橫行叫罵呼盤飧，闌牢四顧搜雞豚。歸來輸官仍不足，揮金夜就倡樓宿。
【北邙山行】
北邙山前望行路，素車白馬紛朝暮。誰家丘墓樹巃嵸，白楊檟松柏桐。黃金為鳧石為馬，魚燈熒熒照泉下。古碑崩剝無歲年，後人於此犁為田。雄狐侁侁兔矍矍，人聲夜哭烏聲樂。
【春晚過放鶴洲】
問訊裴公島，春來幾度遊？古牆修竹上，潭水落花浮。煙雨無人境，山泉放鶴洲。鴟夷今不見，往事問漁舟。
【雨後即事二首】
暑雨涼初過，高雲薄未歸。泠泠山溜遍，淅淅野風微。日氣晴虹斷，霞光白鳥飛。農人乍相見，歡笑款柴扉
○一雨平林外，群山倚杖前。蛙聲浮岸草，鳥影度江天。鳴磬上方寺，揚帆何處船。坐疑秋氣近，蕭瑟感流年。
【野外】
野外疏行跡，深林客到遲。江湖殊後會，風雨惜前期。秋草飛黃蝶，浮萍漾綠池。南樓夜吹笛，寥落故園思。
【舟經震澤】
澤國東南遠，樓船舊荷戈。明霞開組練，惡浪走蛟鼉。橫海將軍號，臨江節士歌。重來已陳跡，歎息此經過。
○著雍困敦
【董逃行】
我欲上登崆峒，謁見仙人韓終。兩驂白鹿雲中，輕車超忽西東。駕者何人木公，旁有千載玉童。耳長覆發豐茸，天門閽者蘇林。復開閶闔招尋，青藍紫桂成陰，清風細雨吹襟。提壺設席盍簪，蒼龍白虎交臨。投壺六博無方，中筵促坐芝房。有美一人清揚，輕軀暢舞洋洋。宛若龍遊鵠翔，清歌妙曲難忘。四坐歡樂未央，曈曈日出榑桑。
【五遊篇】
昆侖有鳥，自名希有。東覆木公，西藏金母。一解飄風東來，吹我西征。路從弱水，阿母未經。二解雲車隆隆，土鼓逢逢。道逢仙人，言葬雷公。三解河鼓渡河，天孫設食。奔星馳驅，不見太白。四解方丈之山，其高五千。群仙往來，不願升天。五解
【少年子】
臂上黑雕弧，腰間金僕姑。突騎五花馬，射殺千年狐。
【雀飛多】
雀飛多，飲啄野田里奈何。卒逢黃鷂子，誰其救者彈以丸？何用報君雙玉環，玉環如可得，不惜黃花與爾食。
【獨不見】
青樓百尺狹巷旁，中有桂樹臨高堂。啼烏自將八九子，鳴鶴散立東西廂。情人碧玉小家女，快馬琅琊大道王。陽春三月獨不見，夜如何其守空床。曹三秀才山秀讀書馨庵同吳大茝訪之遇雨留信宿故人多寂寞，而子寄僧房。不見長相憶，因之暫裹糧。野雲停曲幾，涼雨滴虛廊。欲問歸津渡，蒹葭一水長。
【晚】
白屋生寒早，蒼煙向晚陰。松門清磬遠，楓岸夕陽深。坐聽農人語，多諳靜者心。荊扉猶未掩，倚杖數歸禽。
【題項叟聖謨畫柳】
吾家舊宅由拳北，恰與胥山樵對門。巷柳蕭條今已盡，春風猶喜畫圖存。
○屠維赤奮若
【春江花月夜】
今夜江中月，兼花照水濱。春潮寒不起，定有弄珠人。
【芳樹】
芳樹不知名，當君階下生。三春三月暮，一雨一番晴。看舞山薌曲，聽吹玉笛聲。相思人不見，終日繞花行。
【擬古】
東鄰有女，自名碧玉。問年幾何，三六未足。言采柔桑，不盈一匊。愧無南珠，以慰心曲。原田有雉，艾而張羅。愛而不見，傷如之何。
【靜夜思】
靜夜涼風天氣清，開軒白露滋前楹。憂人佇立愁屏營，仰觀北斗懸高城，浮雲飄忽蒼煙平。誰家青樓葳蕤鑰，月寒沉沉夜飛鵲。
【阿那瑰二首】
黃塵起必跋，乃自渭橋過。小袖織錦袍，足踏深雍靴。
問客家何方，揚鞭兩走馬。四角白虎幡，招搖來闕下。
【那嗬灘】
聞歡當遠行，泣下不可止。大艑開江津，懊惱鐵鹿子。
【烏棲曲】
天河漫漫月流光，錦筵紅袖燈煇煌。城頭烏棲夜擊鼓，吳王更衣西子舞。
【同作】
（嘉興王翃介人）
深宮烏啼天未旦，城頭擊鼓明星爛。吳王宴罷星已希，繁霜落樹烏驚飛。
【劉生】
京華多俠客，勇略重劉生。一劍酬然諾，千金問姓名。歌鍾喧北里，冠蓋隘東平。聞道龍城戰，軍前更請纓。
【當壚曲】
吳姬春酒解當壚，隨意絲繩瀉玉壺。五馬漫誇秦氏女，雙鬟愁殺霍家奴。
【小長干曲】
江水東流急，風波正未安。郎今何處去，留妾小長干。
○上章攝提格
【同沈十二詠燕】
節物驚人往事非，愁看燕子又來歸。春風無限傷心地，莫近烏衣巷口飛。
【夏至日為屠母壽】
臨高台，將進酒。君提壺，我鼓缶。君子且勿喧，小人鼓缶歌一言。我昔從東海上，親見上元夫人，指爪長長，鬢髮翩翩。吹瑤笙，擊石鼓。宴者誰？有金母，投壺玉女為客豪。青虯白鹿相招邀，鍾山之李綏山桃。李如瓶，桃如斗，得而食之皆老壽。今日高堂上壽稱觴。一年三百六十日，三百五十九日無如此日長。
【夏日閑居二首同範四路作】
蘭草羅含宅，蓬蒿仲蔚園。桐陰初覆井，瓜蔓漸逾垣。歸鳥簷前樹，斜陽嶺上村。無家昧生計，漂泊信乾坤。
草閣親魚鳥，江天滿芰荷。行吟多澤畔，晞發自陽阿。傍水看垂釣，因風聽伐柯。高陽尋酒伴，乘醉亦來過。
【放言五首】
長門賣賦司馬，秦市懸書呂韋。吾生恨不能早，手載其金以歸。
步兵真成老卒，德祖亦是小兒。功名豎子先遂，詩賦壯夫不為。
高士南州磨鏡，大夫吳市吹簫。男兒不妨混跡，何用匡居寂寥。
為文思以塚葬，對客寧將硯焚。當年必無鍾子，後世定有揚雲。
種南山一頃豆，瞻西疇三徑松。耕桑若得數畝，吾豈不如老農。
【八月十五夜望月懷陳大忱】
明月生滄海，天橫一氣中。遙憐今夜客，相對與誰同。應有良朋過，銜杯學孟公。思之不得見，清露小庭空。
【贈諸葛丈】
旅館張燈夜未央，相逢跋扈少年場。同來大道朱樓上，並坐佳人錦瑟傍。白首悲歌非往日，青春把酒是他鄉。襄陽耆舊今寥落，乘醉還須問葛疆。
【懷鄭月客淞江】
連江楓樹外，煙水隔層波。歲暮饑寒逼，荒城雨雪多。故人居穀口，策馬去山阿。幾日離居恨，還應獨嘯歌。
【寄家孝廉一是】
懷歸當歲晏，木落遍江潭。作客應相憶，離群自不堪。陰風連晦朔，寒日下西南。早晚依同病，窮愁意亦甘。
○重光單閼
【春日閑居】
幽棲城市隔，好鳥亦來翔。閉戶野橋畔，讀書春草堂。有時欹皂帽，終日據繩床。且貰鄰家酒，狂歌盡一觴。
【懷朱山人扉】
別時桂樹秋，相送衡門夜。不見所思來，春水生堂下。
【語溪道中】
小縣初成市，經春罷荷戈。陂塘湖水緩，桑柘石門多。入饌鵝兒酒，愁人《阿子歌》。蒲帆十八幅，一半客經過。
【東飛伯勞歌】
伯勞飛來燕飛去，參辰天上重相遇。誰家女兒十五餘，織成湘綺三條裾。回身微步乍生塵，巧笑明眸善避人。鬱金為堂桂為柱，中庭新種相思樹。
陽春已暮花漸稀，可憐高下從風飛。
【樹萱篇】
朱明四五月，萱草滿中園。花花連枝發，葉葉從風翻。（一解）
移萱南湖濱，樹萱北庭側。亮無同心人，馨香詎相識。（二解）
兔絲自有枝，桃葉自有根。黃花特小草，何用通殷勤。（三解）
冶容無故歡，柔條易顛倒。本是忘憂花，翻成斷腸草。（四解）
【休洗紅】
休洗紅，洗多紅漸白。人心初不同，愛好非前日。紅顏絕世眾所尤，美女入室惡女仇。
【采蓮曲】
采蓮女，兩槳橋頭去。錦石清江日落時，羅裙玉腕花深處。采蓮童，素舸遊湖中。江謳越吹歌未歇，朱唇玉面來相逢。共道江南可采蓮，湖中蓮葉已田田。攀花風動飄香袂，照水萍開整翠鈿。翠鈿香袂逢人少，回看蘭澤多芳草。青鳥飛來啄紫鱗，白蘋斷處生紅蓼。雲起暮流長，飛花鏡裏香。雙雙金翡翠，一一錦鴛鴦。鴛鴦翡翠飛無數，蘭橈並著輕搖櫓。素藕連根絲更柔，紅蓮徹底心偏苦。誰家年少垂楊下，出入風姿獨妍雅。岸上徘徊七寶鞭，湖邊躑躅千金馬。淥江腸斷起歌聲，惆悵方塘一望平。水上輕衣吹乍濕，風中細語聽難明。沙棠舟繫青絲糸乍，相邀盡說江南樂。白露初看翠蓋飄，秋風漸見紅衣落。橫塘燈火采蓮歸，隔浦歌聲聽已希。雲間月出開煙樹，惟見沙明白鷺飛。
【寄胡明府振芳】
老去甘垂釣，秋深歎轉蓬。虛堂驚蟋蟀，涼露滿梧桐。隱吏思梅福，忘年得孔融。飄零方有日，清宴幾時同。
【雞鳴】
東方未白雞長鳴，離人束帶步前楹。中閨切切再三語，曉寒入室燈光清。家童驅雞誤相觸，腷々膊々飛上屋。
【讀曲歌】
素藕生池中，紅荷浮水面。與汝同一身，本自不相見。
【華山畿三首】
華山畿，弩張不發箭，知子未投機。
兩相望，儂非弧矢星，安能長對狼。
奈何許，安得鳳凰子，迎接儂與汝。
【遊仙三首】
東土非吾好，西征豈憚勞。何能從桂父，且自學盧敖。入水騎龍竹，耕煙種鴨桃。不知閬風去，員闕幾重高。
八桂何時植，雙鸞此日鳴。然犀分水族，懸鏡照山精。片石臨河見，浮槎貫月行。心知逢織女，不待問君平。
少小璿宮織，當窗機九張。天孫分重錦，價直百千強。欲渡明河去，牽牛不服箱。謫來北斗下，無計挹仙漿。
【臣裏】
臣裏東家子，生來十指柔。已矜能挾瑟，不自解梳頭。蠟淚挑珠鳳，風簾控玉鉤。日長消午夢，鬥草及春遊。
○玄黓執徐
【南湖夜聞歌者】
輕舟暗度古城東，惆悵霜天落塞鴻。誰向夜深歌水調，傷心不待管弦終。
【舟次平望驛】
舟人爭利涉，日夕更揚舲。一水分平望，群山接洞庭。風來潮約約，煙積雨冥冥。愁聽嚴更發，中宵尚未寧。
【楓橋夜泊】
初月開平林，繁星羅遠戍。驚禽沙上鳴，漁子夜深語。遙聞歌吹聲，暗入楓橋去。
【治平寺】
招提下山路，一徑轉回塘。塔影開初地，鍾聲落上方。陰崖深樹綠，斜日亂峰黃。湖上扁舟興，沉吟意不忘。
【中峰尋上人不遇】
中峰藤蘿上，亭午傳齋鍾。無復憚長路，因之策短筇。山明石齒齒，樹暗雲容容。不見支公鶴，相隨塵外蹤。
【白抃詞二首】
吳王宮中夜欲闌，秋江露白芙蓉殘。青娥二八羅裳單，左鋌右鋌何娑盤。明星滿天月三五，城頭坎坎夜擊鼓。君王既醉不知音，猶向燈前作歌舞。
天橫北斗夜沉沉，美人並進揚清音。白抃輕衣香氣深，玉釵亂墮無人尋。此時但恐君恩竭，急管繁弦那能歇。明燈忽滅烏夜啼，醉起更衣滿江月。
【江亭】
楊柳官亭外，春來送客頻。傷心車馬地，淚盡復生塵。
【古興二首】
空井雙桐落葉深，銅瓶百丈響哀音。美人不見涼風至，愁對秋雲日暮陰。
羅生芳草綠汀洲，少婦明妝北渚遊。日暮清歌何處發，蘋花秋水木蘭舟。
【哭萬兒】
提攜猶昨日，仿佛憶平生。夜火銅盤淚，春風竹馬聲。無錢輕藥物，瀕死念聰明。迢遞黃泉道，沉沉慟汝行。
【送王翃遊粵】
好去羊城道，吁嗟契闊深。離羣空悵望，惜別重登臨。零雨哀南土，晨風念北林。征途祭酒客，天末渡江吟。煙火蠻鄉少，山雲驛路陰。桄榔交嶺樹，孔雀擾家禽。去問楊孚宅，歸看陸賈金。梅花如可寄，幸慰故人心。
【立秋後一夕同眭修季俞亮朱一是繆永謀集屠爌齋】
涼風吹細雨，蕭瑟度庭陰。把袂來何暮，當杯夜已深。天邊同落魄，江上獨愁心。誰念新亭淚，飄零直至今。
【送袁駿還吳門】
袁郎失意歸去來，彈鋏長歌空復哀。天寒好向汝南卧，酒盡誰逢河朔杯。遠岸楓林孤櫂入，平江秋水夕陽開。要離墓甘經過地，知爾相思日幾迴。
【題畫四首】
林深屐齒未曾經，萬壑松濤偶坐聽。我若支筇來此地，便攜酒榼上茅亭。
綠蕪遠近山參差，露氣暗浮松樹枝。烏篷七尺屢回首，看到月明歸未遲。
長林楓葉早霜催，絕磴鳴泉激石迴。料得山樓聽不盡，絃桐欲寫又徘徊。
竹梢藤蔓淨飛沙，冷翠疎林不著花。羨殺幽人此高卧，更無剝啄到山家。
【集句題王女史畫蓮】
可愛深紅間淺紅，滿池荷葉動秋風。縈迴謝女題詩筆，一片西飛一片東。
○昭陽大荒落
【即席送王廷璧朱士稚同之松江】
楊柳青青覆板橋，春江花月夜生潮。停杯又是他鄉別，無那相思一水遙。
【遣悶】
一雨竟十日，蕭條成暮春。歡娛那有地，歲月漸過人，煙草天邊路，風花陌上塵。良游如可再，尊酒莫辭頻。
【閒情八首】
邂逅重門露翠鈿，娉婷不嫁惜芳年。徒勞暇日窺香掾，漫想橫陳得小憐。洞口桃花何灼灼，江南蓮葉更田田。輸他三戶人僥倖，載上胭脂匯畔船。〈胭脂匯在檇李相傳范蠡西施處。〉
生來里是比肩名，兩美須知定合并。北地佳人矜絕世，西隣名士恱傾城。何緣珠樹成連理，便擬香車駕六萌。不分秦臺漏消息，玉簫先有鳳凰迎。
家臨大道不難知，夾岸楊枝踠地垂。春水白魚多比目，秋風紅豆最相思。飛龍藥店虛存骨，走馬章臺孰畫眉。多事定情繁主簿，山南山北淚連絲。
宛轉吳歌別有腔，蜻蛉舟小露紅窻。梅花日暮風吹樹，桃葉春深夜渡江。荀令香消煙𡧯𡧯，何郎燭暗影幢幢。思憑謝女題詩筆，畫作輕鸞六百雙。
蓮花細步上蘭階，徐整同心七寶釵。入室便應金作屋，當壚須得酒如淮。身前容易風吹袖，夢裏分明月墮懷。五角六張看過了，何愁作事兩難諧。
舍後方池一水流，鵁鶄鸂鷘信沉浮。從教露井生桃樹，更遣中庭種若榴。錦段未通千里字，玉簫猶隔幾層樓。不知桑葉城南路，五馬寧能共載不？
水北花南路不紆，形相色授兩心輸。莫須遠結千絲網，且緩平量十斛珠。大婦亦憐中婦豔，新人定與故人殊。鴛鴦有分成頭白，肯許飛還野鴨俱。
一自神珠別漢臯，經春不見意徒勞。門前種樹名烏臼，水上飛花盡碧桃。三里霧同千里遠，九重樓恨十重高。無因得似紅襟燕，恣拂簾鈎日幾遭。
【渡黃浦】
極浦連天闕，驚濤壯海門。揚舲辭驛路，放溜入雲根。白霧魚龍伏，蒼煙日月昏。樓臺朝作市，雷雨暗翻盆。疏鑿千年久，舟航萬里奔。摩霄盤野鶴，吹浪湧江豚。杳渺通長島，虛無出遠村。祠因黃歇起，茸以陸機存。上客今何在，高文不可論。乘槎應未得，搖落問乾坤。
【龍潭曉發】
曉發白龍潭，移舟綠楊岸。篙師暗中語，行客水邊飯。雞鳴潮始來，月落天未旦。冥冥煙霧生，稍稍城鴉<昔攵>，乘風萬里外，擊楫中流半。慷慨游子心，臨江起長嘆。
【嫁女詞】
唼唼重唼唼，鴛鴦隨野鴨。誰家可憐窈窕孃，容顏精妙難意量。大姑生兒仲姑嫁，小姑獨處猶無郎。媒人登門教裝束，黃者為金白者玉。阿婆嫁女重錢刀，何不東家就食西家宿。
【七夕詠牛女二首】
浪傳靈匹幾千秋，天路微茫不易求。今夜白榆連理樹，明朝銀浦斷腸流。
瓜果中筵笑語微，西樓涼月夜開屝。無因得泛浮槎去，親向天孫乞巧歸。
【南湖即事】
南湖秋樹綠，放櫂出迴塘。簫鼓聞流水，蒹葭泛夕陽。心隨江鴈滅，目斷楚雲長。惆悵佳人去，憑誰詠鳳凰。
【送林佳璣還莆田】
高樓置酒觴今夕，愁聽驪歌送行客。搖落深知羇旅情，飄零況是雲山隔。林生磊落無等倫，鳳雛驥子誰能馴。一朝忼慨辭鄉里，幾載飢寒傍路人。平生崔嵬好奇服，流離恥作窮途哭。往往詩歌泣鬼神，時時談笑驚流俗。林生林生骨相奇，昂藏不異并州兒。看君富貴當自有，不合憔悴留天涯。高秋別我閩中去，行李蕭條慘徒御。客舍清江萬里船，鄉心紅葉千山樹。九里湖邊倚翠屏，穀城山下俯清泠。寒風江路兼落日，長亭更短亭。嗟予分手天南遠，惆悵河橋送君返。遠客休辭行路難，高堂應念還家晚。
【送十一叔游中州二首】
木葉下亭皐，西風一鴈高。驅車千里道，結客五陵豪。河水浮官渡，關門鎮虎牢。驪駒方在路，尊酒意徒勞。
旅館涼風起，秋城畫角哀。天涯方遠客，祖道且深杯。山色陰中岳，河流繞吹臺。梁園多雨雪，歲暮好歸來。
【送通門和尚住持太白山】
越山東望路迢迢，澗口寒藤度石橋。惆悵空林飛鍚遠，海門秋雨浙江潮。
【送屠爌入閩】
故人千里去，風雪上行車。南浦悲長路，西河歎索居。江猿啼遠近，天水入空虛。莫作經年別，高堂正倚閭。
【逄姜給事埰】
黃門先生官左掖，力欲拔山氣辟易。虎豹天關閉九重，孤臣血肉徒狼藉。東萊蜃市易沉淪，南國相逢淚滿巾。青鞵布韤江湖外，誰念當時折檻人。
【簡陳秀才光縡】
幾日秦嘉去，應留贈婦篇。盤龍明鏡好，雙笑玉堂前。
【長安賣卜行贈吳三統持集杜句】
翻手作雲覆作雨，長安布衣誰比數。天涯涕淚一身遙，避地何時免愁苦。男兒性命絕可憐，實籍君平賣卜錢。身上須繒腹中實，長安市上酒家眠。酒酣拔劍肝膽露，勾陳蒼蒼玄武暮。人生萬事無不有，世人那得知其故。揚眉結義黃金臺，亦知窮愁安在哉。可憐懷抱各人盡，黃帽青鞵歸去來。寂寞江天雲霧裏，舍南舍北皆春水。龎公隱時盡室去，我獨何為在泥滓。強移棲息一枝安，百遍經過意未闌。復有樓臺銜暮景，也從江檻落風湍。多才依舊能潦倒，百壺且試開懷抱。但覺高歌有得神。不知明月為誰好，吾兄吾弟巢許倫。路難悠悠長傍人，可憐為人好心事，終日坎壈纏其身。
【無題六首】
金谷繁華地，風流石季倫。量珠凡幾斛，買取墮樓人。
織女牽牛匹，姮娥后羿妻。神人猶薄命，嫁娶不須啼。
夢逐山頭去，身從掌上迴。黃金如結屋，先築避風臺。
月映淩波韤，風飄出水衣。莫教仙犬吠，花下阮郎歸。
漢皐珠易失，洛浦珮難分。不及閒男女，肩挑六幅裙。
養就芙蓉粉，勻成十樣牋。相思無別語，只解勸歸船。
【哭王處士翃六首】
書信傳初到，銘旌已在途。今來紛涕淚，昔別念須臾。迢遞悲長道，艱難喪老儒。山陽懷舊賦，流恨滿江湖。
遠道將歸客，孤舟返舊林。招魂迷楚水，卧病絕吳吟。夢裏羅含鳥，囊中陸賈金。猶憐別時語，悽斷故人心。
江海飄零日，秦川喪亂餘。淒涼蒿里曲，生死秣陵書。零雨沾青草，高原哭素車。南山桂搖落，無復子雲居。
知己從今少，平生負汝多。人生看到此，天道復如何。流水笳簫曲，悲風薤露歌。王猷竹林在，舊徑不堪過。
落日明丹旐，飄風卷繐帷。途窮偏作客，身老獨無兒。書籍今何託，人琴不可知。高山空有調，回首失鍾期。
相送悲長別，還家慘獨行。流連簡書札，次第念交情。自有篋中作，何難身後名。泉臺應快意，未必似平生。

[book_title]卷三　古今詩（二）
○閼逢敦牂
【同舍人五兄登觀山頂】
杖策荒塗外，憑高遠樹重。微茫開積水，縹緲見孤峰。細雨春歸雁，深山日暮鍾。何年共招隱，相伴入雲松。
【送王汸遊嶺南】
送君西去大江深，回首雲煙楓樹林。嶺路千山萬山外，相思孤月夢中尋。
【寄懷徐孝廉之瑞】
憶別吳山事隱淪，相思煙草歷冬春。餘杭溪水空千尺，不見雙魚白錦鱗。
【贈別王山人元慧】
王猷原愛竹，圖畫得天真。老去貧尤甚，年來妙入神。與余情不淺，傾蓋日相親。紈扇題教遍，屏風點更新。蕭疏抽直榦，蒼翠染叢筠。雨暗瀟湘夕，煙浮鄠杜春。枝柯紛異色，水石盡堪珍。風流存仿佛，清切典絲綸。散直矜通籍，吹簫狎比鄰。一朝翻毀裂，萬里幾逡巡。能事原殊俗，當時信絕倫。昔賢從脫略，似爾實悲辛。白髮重湖海，青山廢隱淪。狂歌老藤杖，醉脫小烏巾。不厭經過密，惟應歎息頻。物情輕一藝，有識定千緡。相賞知何地，思歸及此辰。郊扉余舊業，雲壑息勞筋。早晚扁舟就，三江共采蓴。
【示弟彝玠】
攤書仍不學，萬慮亦徒然。就市非長策，躬耕少薄田。請纓今日事，作賦幾時傳。莫效諸兄懶，蹉跎愧昔年。
【彝公過】
遲客無三徑，浮杯自獨園。林棲堪永日，瓢飲坐忘言。竹戶青蟲網，荷風翠鳥翻。更看涼月上，徙倚向南軒。
【七月八日夜對月】
素月弦初直，清宵漏轉添。乍堪盈手贈，無復兩頭纖。影動明河鵲，涼生碧海蟾。玲瓏看不定，試上水晶簾。
【得譚七表兄吉怱西陵書集杜】
惸菜忘歸范蠡船，斷腸分手各風煙。更為後會知何地，自斷此生休問天。縱酒欲謀良夜醉，將詩不必萬人傳。江山路遠羈離日，郭外誰家負郭田。
【俞汝言移居八首集杜】
亂後居難定，臨江卜宅新。入門高興發，對酒滿壺頻。為客裁烏帽，呼兒正葛巾。平生飛動意，披豁對吾真。
寂寞書齋裏，幽偏得自怡。美花多映竹，小水細通池。丘壑曾忘返，招邀屢有期。論文或不愧，步屣過東籬。
田園須暫住，版築不時操。落景聞寒杵，牆頭過濁醪。雜花分戶映，亂石閉門高。試問垂綸客，吾何隨汝曹。
簡易高人意，村花不埽除。日長唯鳥雀，客至罷琴書。曬藥安垂老，鈔詩聽小胥。由來意氣合，歲晚莫情疏。
卜宅從茲老，幽居不用名。倒衣還命駕，高枕笑浮生。弟子貧原憲，諸公厭禰衡。看君多道氣，攜手日同行。
隱者柴門內，無村眺望賒。圓荷浮小葉，秋竹隱疏花。帖石防隤岸，傾壺就淺沙。何時一茅屋，來問爾東家。
床上書連屋，庭中藤刺簷。看君用幽意，勝概欲相兼。棗熟從人打，杯乾自可添。此時同一醉，與汝定無嫌。
滿目悲生事，終朝有底忙。世人皆欲殺，詞客未能忘。回首驅流俗，過逢類楚狂。吾生無倚著，配爾亦茫茫。
【懷黃十三伋客閩】
八月霜清木葉飛，關河秋望淚沾衣。寒山桂樹今搖落，惆悵王孫尚不歸。
【鶯脰湖寄周四吉亥】
鶯脰湖邊水，臨流好結廬。桑麻深杜曲，雞犬擾秦餘。紅葉層層樹，銀花寸寸魚。耦耕兼有伴，暇擬著叢書。
【八月十三日夜泛月太湖】
為愛清秋月，中流獨扣舷。艱難群盜路，寂寞五湖船。白髮從今夜，青山憶往年。酒闌愁不寐，相顧意茫然。
【十七日夜月】
待月涼宵靜，更深醉玉缸。空城懸北斗，流水入西江。落葉紛無數，驚鳧起一雙。高樓思蕩婦，茲夕定當窗。
【旅興呈舍人五兄二首】
舊宅烏衣巷，涼秋白苧歌。湖山歸路遠，風雨閉門多。暗壑隱松桂，深潭漂芰荷。美人日遲暮，芳草奈愁何。
旅館三秋客，端居百慮違。張衡長不樂，王粲竟無依。夜月彈長鋏，涼風歎短衣。天涯芳草盡，我馬亦懷歸。
【寂寞行】
寂寞復寂寞，四壁歸來竟何托。男兒不肯學干時，終當餓死填溝壑。布衣甘蹈湖海濱，饑來乞食行負薪。不然射獵南山下，猶勝長安作貴人。
【九日同張璵繆永謀集錢汝霖宅分賦】
魯酒飲未醉，商歌調復勞。百年齊下淚，九日罷登高。短髮參軍帽，重寒范叔袍。舊來飛動意，空羨五陵豪。
○旃蒙協洽
【謁廣陵侯廟】（並序）
〔錢塘江干有廣陵侯廟，其來古矣。乙未三月，將之越中，問渡展謁廟下，按枚乘《七發》，觀濤於廣陵之曲江。世疑廣陵國為今揚州府治，然元季錢思復《試羅刹江賦》，證曲江即浙江。楊廉夫韙之，時號曲江處士。而曾子固撰《越郡趙公救災記》中有廣陵斗門，合之伍子之山，胥母之場，疑義可析，因賦絕句紀之。“江月松風”者，思復自題其集名也。〕
昔聞江月松風客，賦證錢唐是曲江。不見郊關廣陵廟，靈風長拂舊幡幢。
【固陵懷古】
越王此地受重圍，置酒江亭感式微。想像諸臣紛涕淚，淒涼故國久暌違。天寒竹箭參差見，日暮烏鳶下上飛。猶羨當年沼吳日，六千君子錦衣歸。
【蕭山道中】
古樹參差暗，春禽旦暮鳴。東西開水市，高下築山城。翠竹千家靜，清江二月平。昔賢棲隱地，岩壑有同情。
【梅市】
仙吏經過處，空江日夜流。何年市門去，千載渺難求。竹暗清溪路，沙明白石樓。羈鴻與孤客，歸思兩悠悠。
【鑒湖】
狂客當年歸四明，經過遺跡不勝情。澄湖一曲明如鏡，身在山陰道上行。
【雨坐文昌閣】
芳草辭南浦，晨風寄北林。佳人天路隔，帝子水雲深。風雨他鄉別，羈愁薄暮心。冬青已無樹，忍向六陵尋。
【偕謝晉吳慶楨登倪尚書衣雲閣】
（閣初成日，倪公宴漳浦黃公於此）
飛樓跨百尺，畫棟長氤氳。我來偕客一延佇，置身仿佛雲中君。憶昔樓成時，尚書歸田里。北海方看尊酒開，東山終為蒼生起。自從龍馭歸鼎湖，公亦仗節死京都。子規燕市尋常見，白鶴遼東歲月徂。十餘年間亭已壞，遊客經過增感慨。噫籲嘻！黃公授命大中橋，魂兮欲歸不可招。千門白下總蕭瑟，何況尚書一廛室。請君下樓歌莫哀，回首高城月東出。
【謁大禹陵二十韻】
夏後巡遊地，茅峰會計時。雙圭開日月，四載集輴欙。國有防風戮，書仍宛委披。貢金三品入，執帛萬方隨。相古洪流割，欽承帝曰谘。寸陰輕尺璧，昆命有元龜。自授庚辰籍，寧論癸甲期。清都留玉女，惡浪鎖支祁。荒度功攸賴，平成理自宜。神奸魑魅屏，典則子孫貽。明德由來遠，升遐亦在茲。丘林無改列，弓劍只同悲。回首辭群後，傷心隔九疑。鳥耘千畝遍，龍負一舟移。斷草山阿井，空亭嶽麓碑。芒芒懷舊跡，肅肅禮荒祠。黃屋神如在，桐棺記有之。筵誰包橘柚，隧或守熊羆。共訝梅梁失，因探窆石遺。來憑吊處，拜手獨陳辭。
【南鎮】
稽山形勝鬱岧嶢，南鎮封壇世代遙。絕壁暗愁風雨至，陰崖深護鬼神朝。雲雷古洞藏金簡，燈火春祠奏玉簫。千載六陵餘劍舄，帝鄉魂斷不堪招。
【晚過寶林山寺】
（相傳山自琅琊東武海中一夕飛至，人民皆徙焉）
春風從何來，吹彼芳樹枝。客心坐惆悵，日夕千里思。出門異南北，獨往任所之。眷言登茲山，已見西日馳。群峰趨戶外，出沒成參差。置身空蒙間，恍忽飛來時。向下聽雞犬，極視窮高卑。沉沉西林路，光暗從此辭。回瞻白雲合，林外鍾聲遲。
【繞門山】
修途緣廣隰，川暝高煙平。迢迢前山路，落日西林明。舍舟復登陸，慰我岩壑情。斧斤山林外，白石丁丁鳴。危梯懸木杪，幽穀聞人聲。陰晴古壁暗，高下蒼崖傾。或見山火出，時聞猿鳥驚。平看雷雨黑，下視源潭清。微風吹素浪，日夕沄沄生。山田足禾黍，水石明柴荊。何年此幽棲，深謝世上名。無為在城市，戚戚多所營。
【舟中望柯山】
朝光麗華薄，清川蕩浮瀾。艤楫臨江皋，流目肆遐觀。丹葩眩重穀，素雲冒曾巒。我行既遲回，顧景多所歡。青林翳岩桂，香風過崇蘭。空亭邈孤高，修竹自檀欒。緬懷古之人，知音良已難。
【蓬萊閣晚望】
源水桃花樹樹，春風燕子家家。目斷江南歸思，愁人不在天涯。
【再過倪尚書宅題池上壁】
尚書池館古城邊，卷幔山光繞座前。一自鼎湖龍去後，難期華表鶴歸年。石廊細雨生春草，蒿里悲風起墓田。枉付尼師作精舍，粥魚茶版此安禪。
【若耶溪】
若耶溪頭春水深，南風北風樵采音。浣紗女兒不得見，清江日暮愁人心。
【蕺山亭子】
石磴層層上，憑高四望同。君王遺跡在，寂寞古亭空。綠水人家外，青林島嶼中。昔年生聚日，辛苦舊江東。
【吊王義士】
（毓蓍義士受學於都御史劉公宗周。公聞南都不守，絕食。義士上書於公曰：“慎勿為王炎午所笑。”乃衣儒巾藍衫，投柳橋下死。與義士先後死者，潘生集、周生卜年）
中丞弟子舊家風，杖屨相隨誓始終。閉戶坐憂天下事，臨危真與古人同。短書燕市遺丞相，餘恨平陵哭義公。此地由來多烈士，千秋哀怨浙江東。
【岳忠武王墓】
宋室偏安日，真忘帝業艱。但愁諸將在，不計兩宮還。鄂國英雄士，淮陰伯仲間。策名先部曲，薄伐自江關。赤縣期全復，黃河度幾灣。龍庭生馬角，雪窖視刀環。城下盟何急，師中詔已頒。盈庭尊獄吏，囊木謝朝班。相狡妻兼煽，和成主愈孱。長城隳道濟，大勇喪成軿。舊井銀瓶失，高墳石虎間。銘功存版碣，鑄像列神奸。曠世心猶感，經過淚獨潸。傳聞從父老，流恨滿湖山。朔騎頻來牧，南枝尚可攀。墓門人寂寞，江樹鳥緡蠻。宿草經時綠，秋花滿目斑。依然潭水月，終古照潺湲。
【表忠觀】
城邊碧瓦樹靈旂，廟口明湖濯翠微。罷聽緩歌歸夜月，獨存豐碣對閑扉。錢塘白馬回犀弩，玉座青苔上錦衣。保障東南功不細，祠官異代豈相違。
【歸】
江南春事早，二月已飛花。眼見芳菲盡，吾生信有涯。妻兒空待米，風雨獨還家。自斷無長策，何勞感歲華。
【橫山蛟潭】
雲根雁齒階，旁睹怪石裂。傳聞此山隅，有蛟出自穴。崖傾箭栝門，水暗玄黃血。不見下山人，怊悵芳菲節。
【歸次西小江行舟被捉夜宿蔡村田舍二首】
石壕逢小吏，日暮捉人船。斷續清江樹，冥濛細雨天。一身無倚著，三命苦迍邅。亟把迷津問，蕭山何處邊。
野老原頭立，逢迎禮數增。江村寒抱被，茅屋夜張燈。兵革愁何極，桑麻話未能。為言官道近，一舍是西興。
【擬古折楊柳辭】
手折楊柳條，倒樹孟津河。十年來繫馬，楊柳今婆娑。
【同作】（山陰祁班孫）
上馬不執鞭，但折楊柳枝。出門不垂淚，但歌楊柳辭。
【對月簡周掞繆永謀】
楓林初落日，秋露漸沾窗。仰視明明月，遙臨湛湛江。遊思陶謝並，客有阮何雙。待發清溪棹，相要醉玉缸。
○柔兆涒灘
【山陰道歌送沈十二進】
我從山陰來，卻憶山陰道。客舍高歌一送君，江南愁思盈芳草。芳草碧迢迢，離人千里遙。青山謝公屐，白馬伍胥潮。潮來潮去春江路，行車遠發西陵渡。雲暗清溪梅市空，風吹修竹柯亭暮。迤邐鏡湖邊，中流記采蓮。樵風空舊跡，沉釀自成川。誰家青翰長相見，何處紅妝不可憐。溪風橋，雲門寺。流泉淙淙石齒齒，我昔愛奇未到此。送君遠遊從此始，直上秦山望海水。
【送舍弟彝鑒之山陰】
別情不可道，送汝益淒其。分手悵前路，離居感後時。山中伯禹穴，江上伍胥祠。何處無芳草，池塘繞夢思。
【午日吳門觀渡】
勝日銜杯罷，輕舟解纜初。盡傳迎伍相，不比吊三閭。畫舫龍鱗見，飛樓蜃市居。雲濤看震蕩，雷雨任吹噓。別有張筵客，相邀吳市墟。王孫五花馬，少婦六萌車。芳樹晴川外，平沙夕照餘。泉聲間絲竹，人影亂芙蕖。為樂時將晚，當歌恨不除。閭閻成土俗，天地感權輿。江表遺風在，承平舊事虛。吾生多涕淚，高會輒欷歔。
【將遊嶺南留別故園諸子】
驪駒長路起秋塵，遠客清樽不厭頻。握手相看猶未醉，滿堂明月照離人。
【錄別】
飄飄山上雲，決決溝中水。居人語前除，行子夜中起。攬衣候雞鳴，束帶復隱几。上堂辭嚴親，入室慰妻子。戚戚對弟昆，依依向鄰里。臨當掩柴扉，行復顧桑梓。眷彼雙飛鴻，徘徊不能已。
【金山登妙高台】
高台堪極目，落景一登臨。眾水金陵下，孤城鐵甕深。平沙依雁宿，橫笛想龍吟。不見安禪叟，寥寥江上心。
【秣陵】
秣陵城闕暮雲封，估客帆檣落日逢。萬里星霜沙塞雁，五更風雨掖門松。長江鐵鎖空千尺，大道朱樓定幾重。此夕愁人聽鼓角，驚心不似景陽鍾。
【采石】
采石磯邊積雪晴，橫江館外暮潮生。金陵美酒百斛盡，明月滿江空復情。
【小孤山】
北船乘長風，南船載柔櫓。篙師戒晨征，渡口動津鼓。霧淨開孤峰，沙明橫極浦。逶迤經前山，日色未亭午。半嶺界樓台，參差近可睹。離離金碧光，窅窅神靈雨。遠望空愁心，沿流采芳杜。
【大孤山】
兩孤去百里，宛在中流半。匪獨形勝殊，氣亦變昏旦。天梯鬼斧開，廟火神鴉散。昭昭雲月輝，歷歷明星爛。空水既澄鮮，浮光亦淩亂。飄颻禦泠風，恍忽度銀漢。未有歸與情，空深逝者歎。
【舟中望廬山】
昔予誌名山，夢寐五老峰。今茲遠行邁，舟楫欣來逢。中流望員闕，隱見金芙蓉。空翠非一色，飛雲渺千重。歷歷澗中水，青青崖上松。所嗟限於役，策杖誰相從。空愁石梁在，緬懷虎溪蹤。岩棲不得遂，惆悵東林鍾。
【望湖亭對月】
山色匡廬近，湖光彭蠡開。異鄉頻見月，孤客乍登臺。遠樹霧中失，浮雲川上來。離心似黃鵠，中道一徘徊。
【封谿聶侯廟】
返照封谿甘，停橈思惘然。地傳白鹿渚，人記赤烏年。年簫鼓迎神，曲帆檣送客。誰令戎馬日，萬里入南天。
【灘行口號六首】
白鷺洲前動客愁，黃公灘畔駐行舟。誰開瘴嶺天邊路，惟見清江石上流。
銅盤灘急水西東，兩岸高山四面風。絕壁倒飛巫峽雨，懸流直下呂梁洪。
黃茅峽外野人居，潭影空明漾碧虛。長箭短衣朝射虎，鳴榔持火夜驚魚。
斷壑陰崖百丈牽，斜風細雨萬山連。長年三老愁無力，羨殺南來下瀨船。
紅霞深樹嶺雲平，兩槳戈船石罅行。浦口清猿催客淚，一時齊乍斷腸聲。
羊腸鳥道幾千盤，設險寧惟十八灘。見說一灘高一丈，直從天上望南安。
【虔州懷古】
橫浦樓船靜，西風草樹彫。城荒百戰在，地入北江遙。豪傑爭先後，山陵慘寂寥。鬱孤臺下水，流恨自南朝。
【南安客舍逄陸郡伯兄世楷以滕王闆詩見示漫賦】
憶昨君從柘湖至，揚舲爭發吳趨市。京口相逢借問君，檥舟揚子江心寺。晴雲縹緲㪚碧空，歘忽破波生長風。孤舟如巨魚，鼓鬣洪濤中。川原迢遞不可極，布帆飄忽隨西東。我從鹿渚超長薄，君到洪都更棲泊。遠望開襟彼一時，憑高獨上滕王閣。玆樓崛起天下雄，珠簾繡柱垂文虹。當年王師此高宴，一時詞賦推羣公。留題真蹟不可見，煙雲過眼須臾變。古來文采光燄長，千載王郎信堪羡。君家兄弟才難伍，甫里聲名動江左。揮毫落紙氣凌雲，坐令長才失千古。我亦天南萬里行，白衣遙櫓度江城。閒雲潭影徒回首，南浦西山空復情。大庾城邊日將酉，下馬逢君復攜手。座上新開北海樽，客中飲我蘭陵酒。酒闌相示絕妙辭，九莖勝食齋房芝。曲終定有湘娥怨，讀罷如聞帝子悲。當前勝地不得上，使我沉吟一惆悵。舟楫重過定幾時，雲山滿目知無恙。明發梅花嶺外看，長從驛使報平安。側身天地多知己，且莫頻歌行路難。
【度大庾嶺】
雄關直上嶺雲孤，驛路梅花嵗月徂。丞相祠堂虛寂寞，越王城闕緫荒蕪。自來北至無鴻鴈，從此南飛有鷓鴣。鄉國不堪重佇望，亂山落日滿長途。
【湞陽峽】
吳山多逶迤，粵山獨嶄嵓。壁立千仞餘，洞壑俯穹嵌。子午見日月，朝夕鳴松杉。天風一以至，蕭瑟吹江帆。懸崖答長嘯，空翠濕征衫。側聞飛仙度，逺見浮雲銜。何當斸靈藥，坐惜無長鑱。
【香爐峽】
何年香爐峽，擅此香爐名。匡廬與㑹稽，秀色同削成。篁徑㪚彩翠，溪流澹澄明。青雲結車蓋，白日懸霓旌。孤舟泛容與，百丈紛縱横。人影如沙蟲，林林川上行。夕陽下長坂，猿鳥盡哀鳴。征途渺何極，惻惻使心驚。
【大廟峽】
連山何迢迢，迢迢夕陽外。我行曽幾時，虛舟入青靄。崖傾斷車箱，廟古陰松檜。遙見靈旗翻，微風響清籟。川光與天容，上下如衣帶。纍纍白石明，窅窅浮雲晦。日夕故鄉心，山川渺吳㑹。
【羚羊峽】
泠泠髙峽水，際曉煙光微。一聞征橈發，宿鳥皆驚飛。浦樹旣迢迢，山雲亦依依。谿迴修竹靜，日出行人稀。雙崖信奇峻，屹立如重圍。猨猱相叫嘯，水石湛清輝。遂令游子心，萬里亦忘歸。林棲如可得，願息漢陰機。
【寄逺】
南風日夕度江潭，旅夢還家路未諳。寄語寒衣休憶逺，更無霜雪到天南。
○強圉作噩
【元日隂】
黯黕窮隂合，蕭條歳序遷。故鄉應雨雪，絶域尚烽煙。更憶髙堂上，頻思逺信傳。辛盤空自好，誰為介樽前。
【首春端州述懷寄故鄉諸子】
客舎千山外，春城萬里心。草青仍一度，雲暗結重隂。往事隨蓬轉，謀生愈陸沉。承歡違菽水，兄弟渺商參。負米情空在，離鴻思不禁。此邦非樂土，何處好懷音。枉作窮途哭，虛勞澤畔吟。蒼梧晴峽逺，桂水暮流深。夢斷梅鋗嶺，囊空陸賈金。楓林悲落月，苔石憶同岑。燕笑應如昨，沉吟獨至今。北歸徒躑躅，南望益蕭森。瓊樹佳人隔，梅花驛使臨。短書知可報，珍重問江潯。
【珠江午日觀渡】
蠻歌撫節下空江，畫舸朱旗得幾雙。想像戈船猶漢日，忽驚風土異鄉邦。芙蓉逺水迷花渡，琥珀深杯覆酒缸。近市青樓經亂盡，知無紅粉出當牎。
【五羊觀】
中天臺殿倚南溟，玉珮雲衣散百靈。瘴雨不開煙樹黒，驚濤直下海門青。騎羊舊說朝天馭，銜穀何年降楚庭。歎息遺墟今寂寞，髙林空度羽人經。
【篷軒落成曹方伯溶招飲納涼即席分韻】
巻幔溪光夕，開軒露氣澄。參差交月樹，升降䕶風燈。幕府容疎放，蠻天罷鬱蒸。南園多勝友，況挹酒如澠。
【羊城客舎同萬泰嚴煒陳子升薛始亨醉賦】
客舎所居堂，勝侶時相求。興來攜手一展眺，恍如孫楚之酒樓。樓頭取酒恣驩謔，逺勝十千宴平樂。海寺鐘聲風末聞，江城帆影樽前落。夕陽飄忽晴滿林，須㬰急雨來庭陰。蠻天五月不知暑，座客相看寒已深。我本蘆中人，易下新亭淚。莫辭魯酒薄，<手弃>作髙陽醉。出亦復苦愁，入亦復苦愁。黃河之清不可俟，何用長懷千載憂。陳拾遺，嚴夫子。羅浮四明兩道士，意氣寜從杯酒生。文章本是千秋事，況今生涯羇旅中。時危得不悲途窮，丈夫三十不自立。一身漂泊隨秋蓬，雖未白頭成老翁。當前有酒且痛飲，明朝岐路仍西東。
【同陳五子升過光孝寺】
浩劫虞翻宅，沙門大士居。寒煙萬井外，春樹六朝餘。是日風旙動，諸天夕照虛。更尋濠上樂，偶坐一觀魚。
【越王臺懷古】
君不見越山髙髙越臺古，複道逶迤接南武。北望山頭徧白雲，西臨城下環珠浦。由來形勝盡髙丘，萬里天南此壯游。驚濤暗向扶胥落，佳氣晴連鬱水浮。憶昔中原逐秦鹿，五軍失利屠睢戮。番君一出王衡山，戸將從征入函谷。天教霸象開南溟，宵分東井聚五星。龍川縣令起嶺表，被書移檄馳邊庭。聲言三關盜兵至，一時按法誅秦吏。萬人旣築湞陽城，千里還開雒王地。漢帝當年為剖符，陸生燕喜出西都。冠裳魋結須㬰變，文錦蒲桃絶世無。番禺之交一都㑹，因山築臺落天外。百丈迴盤信壯觀，三時朔望長升拜。自古羈縻稱外藩，誰令市鐵禁關門。不見鮫魚重入貢，旋看黃屋自言尊。漢使陳觴更行樂，紫貝明犀雙孔雀。重來錦石已成山，歸去黃金遂盈槖。一從蒟醬啟唐蒙，越騎校尉甘泉中。是誰僇殺棄繻者，江淮巴蜀紛來攻。伏波下瀬軍三靣，樓船戈船齊教戰。合浦珠崖隸海隅，山薑扶荔移深殿。尉佗城圯夕陽原，建徳園荒秋樹根。虛傳避暑游宮闕，幾見浮杯出石門。木棉花開山雨積，鷓鴣啼處蠻煙碧。舊井潛移郭璞城，離宮半入虞翻宅。人事消沉洵可哀，千秋朝漢餘髙臺。漢家遺蹟不可問，吁嗟乎歌風柏梁安在哉。
【東官書所見】
浦樹重重暗，郊扉戶户關。長年搖櫓至，少婦采珠還。金齒屐一尺，素馨花兩鬟。摸魚歌未闋，凉月出雲間。
【贈張山人穆】
鐵橋山人逸興長，草堂卜築東溪傍。彈棊擊劍有奇術，飲酒賦詩多樂方。逢人豈憚霸陵尉，畫馬不數江都王。莫道雄心今老去，猶能結客少年塲。
【贈張五家珍】
可歎張公子，流離自妙年。身孤百戰後，門掩萬山前。易下窮途淚，難耕負郭田。平陵松栢在，餘恨滿南天。
【贈髙儼】
髙生老畫師，往往賦新詩。能事由來重，狂歌和者誰。飲知犀首好，情識虎頭癡。不向銅鞮去，尋常倒接䍦。
【哀莫處士以寅】
濃花細雨落前簷，憶別江樓暮巻簾。今日天涯同調盡，白楊荒草哭陶潛。
【食龍目】
龍目原奇樹，嘉名自海區。何年賦旁挺，得與側生俱。黃擬支郎眼，圓分漢女珠。幾人曽嗜此，昌歜未應殊。
【送曹方伯還里】
惆悵紅亭酒，登艫奈別何。秋風空日夜，岐路渺關河。重以歸與歎，因之勞者歌。還慿長短笛，吹出感恩多。
【夜泊西南驛】
生煙平楚夕，隱隱見西南。獵火寒歸騎，津亭暗落帆。往來仍嶺外，憔悴即江潭。縱有還家夢，愁多已不堪。
【三水道中】
浦樹髙原盡，人家負郭稀。夕陽明斷塔，風色上征衣。老馬長途伏，飢鷹側翅飛。寒江日西下，不送北船歸。
【崧臺晩眺】
傑閣臨江試獨過，側身天地一悲歌。蒼梧風起愁雲暮，髙峽晴開落照多。緑草炎洲巢翠羽，金鞭沙市走明駝。平蠻更憶當年事，諸將誰同馬伏波。
【七星巖水月宮】
晨策遵北渚，初暾麗陽崖。悽清曽颸發，鬱述素雲霾。橫術越故蹊，交林冠髙齋。蒼煙秀松果，白石崇基階。以兹清曠地，結念澄中懷。瑤琴雖無音，山水調長諧。何必答歗歌，魚鳥即朋儕。懐新意猶眷，撫往跡誠乖。即事非浮歡，眞樂亮難偕。
【入景福洞登璇璣臺】
紺宇陟旣窮，靈域探未竭。援蘿廵傾崖，窺巖辨修碣。滅跡超重深，拂衣避硉矹。入窞驚坎習，出泉自䝉發。洩雲晴未歸，石火寒不伐。吹萬聆天風，明兩見日月。芳塵凝花堂，象緯逼金闕。陰澗待息心，陽阿足晞髪。歳晏當來游，毋令蕙草歇。
【由香關至玉虛觀遂轉登絶頂】
山行不辭勞，況非道路長。石門攲層阿，沙草敷陽岡。仄徑旣窈窕，連峰復青蒼。登髙睞千重，矯首凌八荒。飛鳥遺之音，埃風吹我裳。覽彼終南詩，有紀亦有堂。亭亭翠旗列，宛宛朱鳳翔。忘憂豈在邇，為樂誠多方。何當啟閶闔，髙舉朝紫皇。
【下扶嘯臺陟閬風崖自蓬壺徑汎舟入鐘鼓洞】
髙寒肆冥搜，幽異愜心賞。窮梯背樵蘇，密徑靣篠簜。睇後路旣迴，瞻前渚彌枉。<糸靣>辭蘇門嘯，重作剡溪訪。泉石匪自今，亭臺已成曩。其鏜異短聞，無射中奇響。偉兹造化功，流形信无妄。津逮興故超，神淵道斯廣。懷哉謝人寰，歸與授吾黨。
【阻風珠江口漫成十韻】
疾風江上起，舟楫盡停橈。靜聽千林折，驚傳百丈嚻。飛鳴連鴈落，髙下斷蓬飄。急鼔峒人伐，殘虹颶母驕。土囊愁岌嶪，板屋嘆漂搖。望入孤城近，眞成一水遥。空倉寒聚雀，深樹晝聞鴞。長短誰家笛，東西背郭樵。驅馳嗟異域，搖落感今朝。惆悵王孫路，懷歸不自聊。
【送嚴煒之惠陽】
相期且樂酒，相見輙悲歌，相送有如此，相思知若何。晴川疎樹逺，落日亂山多。别後豐湖月，聞鐘應獨過。
【鬱洲寒望】
一丘迴枉渚，獨往失斜曛。到地無南雪，連天有朔雲。貪泉懷刺史，蠻語問參軍。漸聽寒潮落，昏鐘隔浦聞。

[book_title]卷四　古今詩（三）
○著雍閹茂
【將歸留別粵中知己】
請君膝上琴，彈我遊子吟。哀弦激危柱，離思難為音。賓御皆煩紆，何況居者心。於役既有年，歸哉方自今。不辭路悠長，眷此朋盍簪。山川一以隔，邈若商與參。行邁日靡靡，憂心亦欽欽。泛舟滄浪天，驅車遏雲岑。中誠何用寫，執手情靡任。
【峽山飛來寺】
花宮蕭瑟暮雲間，絕磴藤蘿迥莫攀。一自高風留帝子，至今修竹滿空山。澄潭犀去沉金鎖，古洞猿歸帶玉環。此夕登艫渾不寐，更教沿月弄潺湲。
【淩江道中】
遠客千行淚，離程一葉舟。生憎江上水，不肯向東流。
【楊歷嚴觀瀑布水】
瞻塗越修畛，遵渚拂芸苕。駕言陶嘉月，采隱滌氛囂。舍車循曲汜，捫葛升陵喬。柔荑挺英蕊，灌木蔚豐條。仰沾潺湲沫，俯聆載道飆。逝者如斯夫，洊至非崇朝。靜觀群化遷，始悟萬象超。一鼓丘中琴，清響流山椒。鳴鳥聲相求，潛虯德彌劭。願言縶白駒，於焉久逍遙。
【雄州歌四首】
雄州滿目瘴雲霾，風物當年亦可懷。大庾梅花連小庾，正階流水入斜階。
綠榕萬樹鷓鴣天，水市山橋阿那邊。蜑雨蠻煙空日夜，南來車馬北來船。
湞江西下墨江流，來雁孤亭春復秋。十部梨園歌吹盡，行人虛說小揚州。
山頭風急雨淒淒，篁竹荒茅一望迷。縱有歸人歸未得，空勞夜夜子規啼。
【席上留別陸兄世楷】
但秉中宵燭，重為旅客吟。驪駒即長道，絲竹本哀音。越嶠停雲遠，秦關落日陰。無勞岐路別，酒坐已沾襟。
【庾嶺三首】
不隨野雀棲，不挹斜階流。顧茲非我鄉，胡然久滯留。侵星陟長阜，亭午次崇丘。丸丸青松偃，鬱鬱玄雲浮。有淹自東來，畢景忽西遒。征夫念獨宿，徒御方相尤。
相尤夫何為，獨宿在車下。往矣歲聿除，來思月惟夏。大儀互回遊，芳華兩徂謝。回車感長途，如歲匪遙夜。我馬既已瘏，征夫本靡暇。曰旦候雞鳴，嚴程起夙駕。
夙駕逾秦嶺，連岡勢逶迤。一為愁霖唱，慨彼東山詩。沾我征衣裳，素絲以為緇。不愁裳衣濕，所嗟徒御饑。薄寒忽中人，不異三秋期。言旋雖雲樂，翻使我心悲。
【謁張曲江祠】
峻阪盤神樹，陰崖鑿鬼工。芳塵羽扇冷，春燕玉堂空。不睹關門險，誰開造化功。經過遺像肅，千載嶺雲東。
【晚過東山寺】
飛閣流丹蝕，層巒積翠多。松間明月在，惆悵下山歌。
【題南昌鐵柱觀】
丹甍縹緲麗層城，鐵柱縱橫煉紫清。陰洞蛟龍晴有氣，虛堂神鬼晝無聲。遊人自愛登高賦，仙吏仍兼濟物情。雷雨忽愁天外至，江湖元在地中行。
【登滕王閣】
峻閣峙洪都，淩虛落照孤。縈回窮島嶼，波浪接荊吳。舊地君王賞，分封禮數殊。霓旌千騎入，玉佩幾行趨。水泛魚龍宅，花濃蛺蝶圖。星霜歌舞換，俯仰物華徂。跡以三王重，名將百代俱。雄文思往事，高興亦吾徒。闌檻看如昨，登臨信可娛。西山開積雨，南浦散平蕪。作賦秦公子，行吟楚大夫。由來憑眺地，襟帶有江湖。
【阻風吳城】
客路愁何極，清樽幸未空。匡廬長在望，不厭石尤風。
【舟次彭澤悼萬孝廉泰】
涕淚千秋在，田園萬事非。悲風彭澤柳，宿草首陽薇。但有青蠅吊，虛傳白鶴歸。秣陵書不遠，何處覿音徽。
【秋浦】
秋浦沙寒鷺浴，敬亭山暝雲流。何處吹來片雨，回風正濕鄰舟。
【烏江謁西楚霸王廟】
山前松柏憤王宮，遺恨當年尚不窮。忽見諸軍盡垓下，愁聽父老說江東。美人罷舞餘春草，駿馬悲鳴自朔風。萬歲來遊還此地，千秋霸業有誰同。
【還家即事四首】
回首辭江海，驚心念物華。漸看鄉樹近，彌覺旅程賒。避地虛留井，無田學種瓜。重為廡下客，慚愧說還家。
遠客朱顏改，高堂白髮新。長貧謀半菽，幾日且兼珍。遂有耕田計，無勞陟岵頻。南陔蘭可采，眷戀及良辰。
卜築仍無地，來歸轉自憐。癡兒猶昨日，病婦已連年。扇有蒲葵攬，床移莞蒻眠。濁醪供取醉，不向酒壚前。
至此猶餘悸，於焉暫息機。不辭新蠟屐，重理舊鶉衣。鬼笑劉龍拙，車看袁紹非。生還良已幸，長鋏幾人歸。
【雨中陳三島過偕飲酒樓兼示徐晟】
吳門十日風雨惡，決明花開忽復落。遊人登高愁未已，客子入門慘不樂。陳生疏放良可喜，雨中過我臨頓里。卻話平生同調人，吹篪擊築皆知己。皋橋橋西多酒樓，妖姬十五樓上頭。百錢一斗飲未足，半醉典我青羔裘。坐中臨觴忽不語，南州孺子高陽侶。同是東西南北人，明朝酒盡歸何處。
【吳江顧處士樵扁舟過訪留所畫《山水圖》並新詩見贈集杜句酬之】
君不見東吳顧文學，前者途中一相見。同心不減骨肉親，素知賤子甘貧賤。故國平居有所思，數篇今見古人詩。飄零已是滄浪客，酒後嘗稱老畫師。畫師不是無心學，合遝高名動寥廓。漫勞車馬駐江干，數問舟航留製作。春山無伴獨相求，請君一來開我愁。乘興遣畫滄洲趣，舟楫渺然從此去。乃知變化不可窮，意匠慘澹經營中。陰崖卻承霜雪榦，山木盡亞洪濤風。尤工遠勢古莫比，雲白山青萬餘里。虛無只少對瀟湘，天下何曾有山水。浴鳧飛鷺晚悠悠，琴瑟幾杖柴門幽。嗚呼！何時眼前突兀見此屋，獨立縹緲之飛樓。
○屠維大淵獻
【喜羅浮屈五過訪】
春風蝴蝶飛，綠草南園遍。知是麻姑五色裙，羅浮山下曾相見。開門一笑逢故人，遠來問我桃花津。若非綠玉杖，定跨黃麒麟。不然出入京雒一萬里，何為布素無緇塵。相知樂莫樂，不用金箱圖五嶽。況今天地多戰爭，赤城華頂風煙驚。山陰道士不得見，四明狂客誰相迎。由拳城南春可惜，竹石如山水千尺。從此扁舟范蠡湖，長歌來往裴休宅。
【贈顏鼎受】
桐鄉顏氏子，才大最能詩。往作青齊客，論交遊俠兒。星流赭白馬，日射黃金羈。不惜歸來困，簞瓢樂可知。
【送王援入蜀省其尊人觀察庭】
向晚東城下，驪歌不可聽。寧親遠行邁，送客出郊。去馬黃金絡，離筵碧玉瓶。山花開古驛，河柳遍長亭。絕域春零雨，浮槎夜掛星。連天秦棧樹，如日楚江萍。已見投三峽，曾傳役五丁。飛雲橫太白，丹嶂落空青。蜀道難如此，瞿塘險未經。猿聲流暗壑，鳥路入晴冥。好醉臨邛酒，重題劍閣銘。還憑梁上月，夢想對儀形。
【渡錢塘】
渡口乘潮漾北風，輕舟如馬溯江東。明朝又是山陰道，身在千岩萬壑中。
【贈蔡五十一仲光】
十里湘湖水，回流入女牆。君家湖水上，時有落花香。海月生江寺，風琴響石堂。更聞多古調，識曲漢中郎。
【梅市飲祁四居士駿佳宅同徐十五祁六分韻】
舊里仙人市，遙峰玉女岩。窗中交浦樹，檻外落風帆。藥圃穿籬遠，沙泉近海鹹。紺園留過客，黃獨劚長镵。榻下同徐稚，林中對阮咸。坐來殘暑退，涼思入楓杉。
【題祁六班孫東書草堂】
愛汝溪堂靜，開尊乍卷帷。江花平岸發，山鳥過庭飛。東海賦垂釣，西山懷采薇。一為歌白雪，高調和應稀。
【祁六坐上逢沈五沈五配祁夫人湘君善詩】
東陽年少沈休文，五載相思兩地分。今日謝家群從在，青綾障外更逢君。
【祁理孫席上口占】
公子華筵醉幾回，玉簫金管夜重催。他鄉信美不歸去，一飲須傾一百杯。
【祁六紫芝軒席上留別】
長路何年別，幽居此地偏。石林芝草秀，蘭澤荷花鮮。上客且安坐，主人猶未眠。不知高館裏，絲竹是離筵。
【顯皇帝大閱圖為吳金吾國輔賦】（並序）
萬歷初，太師張文忠公〈居正〉秉國，勸駕大閱。時兵部尚書吳公兌實典禁旅，俾圖以傳子孫。錦衣都督同知國輔，尚書曾孫也。出以觀客，圖長三丈餘。內自宮闕，外至陵寢，極於沙漠止焉。繇是萊陽宋琬作賦，南昌王猷定作記，而彝尊作詩以述之。
神廟垂衣日，江陵總百官。揆文先奮武，慮亂本居安。殿上蕭何履，朝中貢禹冠。孫通明禮樂，方叔蒞師干。駕馭英雄在，超騰士馬歡。車徒看翼翼，禁旅尚桓桓。畫史真能事，披圖得巨觀。丹青榮顧愷，宮室擬胡寬。歷歷開城闕，高高疊井榦。虛無淩倒影，縹緲結重欒。太液波還靜，長楊露未乾。妝樓原自鎖，圓殿不禁寒。仙杖移平樂，霓旌擁上蘭。忽驚千騎並，旋訝六營團。作氣陳金鼓，前驅建玉鑾。輕雲承翠蓋，麗日表朱竿。遂列堂堂陣，爰升將將壇。小侯班四姓，大閱用三單。紫燕雙絲絡，花驄七寶鞍。呈能群角抵，教射集星弁。觶飲籌無算，鐃歌曲漸闌。行知塵冉冉，歸想佩珊珊。遠勢工尤極，平原繪更難。蕭疏連板屋，迢遞出峰巒。百里生毫末，諸陵望鬱盤。薊門無堠火，函穀有泥丸。元老謀猶壯，諸孫手澤完。錦題探篋笥，湘簟展琅玕。對此成希覯，因之感萬端。雨煙飛蜀錦，霜雪皎齊紈。賦愧王延壽，謠同梁伯鸞。儀章長在目，珍重歲時看。
【飲吳生理楨宅】
吳郎愛客解千齡，勸飲青絲挈玉瓶。落日兒童齊拍手，過江三日幾曾醒。
【食蠙魚】
白小休論小，奇珍信可珍。炎天來積雪，入饌總如銀。稻蟹時方早，蓴鱸思莫頻。不知江海上，幾處罷垂綸。
【越江詞】
山圍江郭水平沙，過雨輕舟泛若邪。一自西施采蓮後，越中生女盡如花。
【題越江詞後】（上虞錢霍）
翩翩公子剡川遊，五月山陰鏡裏舟。自向花前歌妙曲，若邪溪女盡風流。
【曹娥廟觀渡二首】
問渡要津吏，沿流信楫師。江空鳴社鼓，風細颯靈旗。遂入曹娥廟，同觀漢代碑。浮江千載恨，猶有弄潮兒。
小小邪溪女，潛來事禱祈。罷歌河女坐，不上越航歸。斜日明金闕，涼風到錦幃。還持白團扇，搖動五銖衣。
【土城山和錢六】
江花江草滿江關，浣女清歌日暮還。曲罷彩雲猶未散，春風吹上土城山。
【原作】（上虞錢霍）
西施明豔世間希，此地曾經換舞衣。春色不隨流水盡，暮山猶見彩雲飛。
【雜詩三首】
滔滔東流水，中有西上魚。素鬐揚洪濤，騰決勢有餘。雲霧生晦冥，川嶽助吹噓。白龍未變服，胡然愁豫且。亮無圖南誌，終返北溟居。
褵褷本大鳥，海處揚波濤。何意天風來，吹之入魯郊。鏘鏘鍾鼓鳴，昂首思扶搖。青雲铩其翮，烈風焚其巢。先時方笑言，後至斯號咷。
騏驥服鹽車，獼猴騎土牛。於心徒欲速，為計苦不周。白洋既覆粟，太行亦傾輈。擇術昧先幾，焉能獲所求。
【寄屈五金陵】
新從白蓮社，舊事紫陽君。貽我群仙詠，全勝十賚文。風濤楊子渡，松柏蔣陵雲。共有山棲誌，題書報爾聞。
【同作】（嘉興周篔青士）
昭景元名族，宗雷愛道流。聞依靈穀住，最近孝陵秋。倚閣三松樹，浮江一葉舟。匡山多勝侶，何日虎溪遊。
又（秀水徐善敬可）
傳說靈均裔，經秋尚未還。卜居那有地，絏馬定何山。五嶽朝群帝，孤舟下百蠻。遂令哀郢曲，流轉到人間。
又（秀水朱彝鑒千里）
三閭文采後，之子繼清標。少日矜奇服，空門賦大招。軍容屯朔騎，風物話南朝。庾信傷心地，江關入望遙。
【八月十五夜集半邏錢爾復齋有懷錢四汝霖錢四本姓何】
舊識何顒宅（嘉興李繩遠斯年），溪亭雜樹交。秋花低結子（彝尊），寒竹暗抽梢。屢下南州榻（嘉興李良年武曾），彌慚左顧庖。山瓶攜審酒（海鹽錢爾復子湘），野蔌出杬肴。樂飲傾三爵（嘉興李符分虎），賓筵賦載呶。風多沉北斗（繩遠），雲密自西郊。肅肅離鴻下（彝尊），棲棲獨鶴巢。空堂驚蟋蟀（良年），涼牖落蠨蛸。待月虛高詠（爾復），停杯試解嘲。小山棲隱處（符），悵望隔衡茅（繩遠）。
【過筏公西谿精舍懷羅浮屈五留白下】
為愛精廬好（海寧朱一是近修），還從勝侶探（嘉興屠爌伯）。連山藏撝戶（屠焯昭仲），百頃漾風潭（嘉興李鏡明遠）。暇日同看竹（嘉興周篔青士），終朝罷采藍（嘉興繆永謀天自）。汀洲縈曲岸（嘉興鄭月隨始），空翠入層嵐（嘉興沈進山子）。靜聽蓮花漏（彝尊），幽尋燕子龕（李繩遠）。林泉訪支遁（李良年），晨夕過劉惔（李符）。慧業知相似（一是），玄言試共參（爌）。香雲浮貝葉（焯），松火照金函（鏡）。坐起頻移榻（篔），遲留此盍簪（永謀）。漫須觀露槿（月），且與薦霜柑（進）。高興雖雲洽（彝尊），離懷總不堪（繩遠）。同心方遠道（良年），輟棹復停驂（符）。澤畔吟應數（一是），淹中臥未甘（爌）。飄零曾薊北（焯），棲泊又江南（鏡）。赤羽紛傳檄（掞），青鞋孰荷擔（永謀）。石城秋草積（月），瓜步夕陽含（進）。佳訊憑誰寄（彝尊），端居祗自慚（繩遠）。西飛有孤鶴（良年），天末望蘇耽（符）。懷嚴煒客嶺南老去嚴夫子，辭家久不回。升沉安可問，時命轉堪哀。尚有高堂在，曾無驛使來。遙憐望鄉處，日上越王台。
【同曹侍郎遙和王司理士禛秋柳之作】
回首秦川落照殘，西風遠影對巑岏。城頭霜月從今白，笛裏關山祗自寒。亡國尚憐吳苑在，行人只向灞陵看。春來已是傷心樹，猶記青青送玉鞍。
【同賦】（棨李曹溶）
灞陵原上百花殘，堤樹無枝感萬端。攀折竟隨賓御盡，蕭疏轉覺道途寒。月斜樓角藏烏起，霜落河橋駐馬看。正值使臣歸去日，西風別酒望長安。
【初秋泊錢清江】
錢清江口水平堤，雲木參覃磴不齊。川靜未聞鴻雁度，雨昏時有鷓鴣啼。逃名梅尉來吳市，避地梁生入會稽。枉自含情臨北渚，秋風弱々草萋萋。
【飲張司理陛南華館題壁】
南園載酒勸君歌，涼月紛紛照薜蘿。鏡水連天八百里，張星依舊在明河。
【梅市對雨遲朱士稚不至同呂師濂祁理孫班孫分韻得泥字】
溪亭蕭瑟水雲低，積雨千山極望迷。落葉漸看沙徑滿，寒烏偏傍女牆啼。重來賓客仍羈旅，此去鄉關亦鼓鼙。何事懷人坐惆悵，且拚今日醉如泥。
【留別董三斷】
離堂剪燭重燒燭，深夜他鄉說故鄉。作客蕭條官舍下，逢君歌哭酒壚傍。明朝分手仍南北，後會相期各渺茫。長路烽煙驚海甸，亂山風雨暗河梁。
○上章困敦
【同杜濬俞汝言屈大均三處士放鶴洲探梅分韻】
徑轉叢篁曲，溪回石磴斜。為園傳故相，勝事復吾家。晚日吹山雨，陰雲覆浦沙。春風三百樹，猶有未開花。
【送汪進士挺遊嶺南】
獻歲發吳閶，緣流抵建康。北風吹五兩，幾日上潯陽。榕葉山城暗，梅花驛路長。回思舊遊地，飛夢到君傍。
【和曹使君憶姚州酒歌二首】
姚州白酒白於泉，醉客何論三百錢。十月糟床初滿注，莫教焚卻子猷船。
曹娥江口晚潮低，兩槳春船入會稽。最憶黃冠欹倒日，夕陽山色鑑湖西。
【聞東莞查明府舅培繼擢戶部書寄】
飛來雙燕子，逺自羅浮山。為報神明宰，青春萬里還。風煙辭粵嶠，車馬下秦闗。従此相思夢，無煩到百蠻。
【寄顧處士有孝】
東呉顧文學，念爾亦窮途。留客還雞黍，傾心及釣屠。江城三嵗別，書札一行無。何日能相訪，扁舟范蠡湖。
【別杜濬】
石城烽火後，孤客轉浮沉。乞食來呉市，為園失漢陰。襄陽耆舊傳，荊楚嵗時心。還復扁舟去，悽其洛下吟。
【同魏周二處士集鍾淵映宅遲俞汝言不至】
城隅急雨漲溪沙，酒坐銅盤燭影斜。有約南樓懷謝監，起看江水落江花。
【附簡朱十　　　　　　　　秀水項奎東井】
昨日南樓讌，懷人到燭斜。風前吟未足，江水落江花。
【寇至二首】
百里寒山下，雈苻逺近齊。探丸分赤白，放溜各東西。都尉金爭摸，蚩尤霧忽迷。今宵聞野哭，應有萬行啼。
我友遭維縶，空留舊竹林。徒聞鞭甯越，猶未釋陳琳。黃犢誠難賣，青氈詎可尋。垂堂原有誡，端不為千金。〈里中王秀才汸為寇執至營中，家貧無金可贖，遭害。〉
【壽姚太學澣集杜】
五十白頭翁，經書滿腹中。畏人成小築，把釣待秋風。黃巻真如律，清樽幸不空。看君多道氣，恥與萬人同。
【寄表弟查容】
查容倜儻無與儔，頻年題詩黃鶴樓。一朝攜家忽西下，挂席逺返荊門舟。平生與予未相識，相逢意氣何相投。往時寒食一百五，鬬雞要我東城遊。東城春寒吹細雨，留我南軒長夜語。坐中陳〈光縡〉呉〈統持〉十數公，一時傾倒相矜許。呼僮將炙襄陽兒，喚婢監㕑大堤女。盤中尚進武昌魚，甕頭更出宜城醑。別來幾月不相聞，聞道新詩更軼羣。九日登髙還落帽，三秋對酒定論文。由拳城西白日短，寒風悽悽雪纂纂。舟楫傳君數往來，音書未得通情款。妻子猶従廡下居，朋簪尚遣堂中滿。年來我亦善留賔，千金散盡空一身。不知生産縁何事，仍復饑寒傍路人。只今交道非疇昔，論心那得同金石，空手徒令壯士慚。因人逺道非長䇿，勸君有錢須愛惜。楊朱岐路見不悲，阮籍窮途慟何益。
【友人來自白下期作山陰之游】
楚調聞髙唱，呉航下舊京。涼秋八九月，招我固陵城。射的仙人去，籠鵝道士迎。明湖凡幾曲，攜手鏡中行。
【同作】
最恨秦淮栁，長條復短條。西風吹落葉，一夜別南朝。范蠡湖邊客，相將蕩畫橈。言尋大禹穴，直渡浙江潮。
【送屠爌重入閩】
閩嶠曽游地，仙歌聴未終。花源凡幾曲，身入幔亭中。
【梅市逢魏璧】
前年逢君射襄城，山樓置酒懽平生。淳于一石飲未醉，孟公四坐人皆驚。今年逢君梅福市，潦倒粗疎已無比。寒暑推移六七年，眼前貧賤猶如此。悲君失意成老翁，況復奔走隨西東。攬鏡不知頭盡白，逢人先說耳初聾。山陰祁生賢地主，好竒往往相傾許。豈無上客朱〈用調〉與姜〈廷梧〉，齊向髙堂飯雞黍。哀絲急管何其多，酒酣坐起舞婆娑。魏生魏生奈爾何，百年彊半成蹉跎。天生汝才豈牖下，何為抱膝徒悲歌。
【柯山】
柯亭山下路，修竹暮紛紛。衆壑千尋暗，雙崖一徑分。沙光明草樹，日氣冷江雲。更憶中郎笛，寥寥不可聞。
【送錢六霍朱大士曾同游白下】
髙詠方従月下聞，佳書猶未換鵝羣。一朝並馬金陵去，閒殺羊欣白練裙。
【同王二猷定登種山懷古招友人】
翠磴盤雲外，蒼山出水隈。樓従飛翼上，峰引臥龍迴。相宅先謀士，成功倚霸才。扁舟一以去，髙鳥至今哀。授命誰能爾，知幾不易哉。古碑猶宿草，春殿幾寒灰。流覽窮髙下，川涂足溯洄。車書王會地，雲物怪游臺。郷路迷呉苑，賔朋得楚材。清言同謝許，妙道解宗雷。不分征衣薄，寧愁落日催。成連能就我，急為抱琴來。
【雪中得內人信】
河橋風雪斷歸航，逺信沉吟祗自傷。不道比來相憶苦，虛煩錦字十三行。
【古意二首】
凉秋八九月，游子當逺行。寫心未及竟，轅馬顧我鳴。我車駕君馬，我馬駕君車。徘徊四野中，執手且斯須。何用問遺君，約指于闐玉。上有龍子蟠，下有鴛鴦宿。繚以五色絲，青紅與碧緑。願君一分手，思我贈君時。潛淵與皎日，信誓終不移。
嚴冬十二月，飛來雙白鵠。錦字盤中詩，中央周四角。君書我當報，我書君當開。徘徊一室中，庶以喻中懷。何用問遺君，卻月裁胷前。縫以七孔鍼，著以同功緜。青紅與碧緑，五色絲相連。願君一置腹，思我寄君情。轆轤與車轂，輾轉何時平。
【寓山訪友人】
草緑南園積雨餘，溪橋宛轉石門虛。山頭白鶴遙相待，知有仙人射的居。
【同宋使君琬游雲門山】
頻年客會稽，愛兹山水幽。咫尺雲門寺，經句不出游。朝霞開霽色，喜見風雨收。使君髙興發，要我登輕舟。輕舟出遙汀，人語荅清泠。流連石帆下，遂至樵風涇。北船吹以南，南船吹以北。欲問仙人居，迢迢不可得。仙人張射侯，乃在雲中弋。一鶴西飛來，拾矢清谿側。鶴飛猶在沙，回流泛若邪。可憐誰家女，顔色如荷花。新妝映碧水，一笑浣溪紗。如雲匪我思，但弄邪溪月。裊裊緑蘿煙，照見清輝發。際曉衝薄寒，更衣度林樾。鬱金蘭陵酒，酌以鸕鷀杯。一飲動一石，不覺玉山頽。扶我上馬行，有似乘船迥。便蠟阮孚屐，來登任公臺。昔賢多竒懐，眷此滄洲釣。至今臺下泉，清風滿雲嶠。蕭蕭翠竹陰，隠隠哀猨嘯。猨嘯溪風生，動影搖空明。時従翠微半，一聴鐘鼓鳴。鐘聲來何遲，及此夕陽時。山尋子敬宅，塔訪辨才基。明當凌絶頂，更讀秦皇碑。
【山陰送葉六燮還當湖】
畫舸乘風一葉輕，紅亭相送客相迎。最憐小史如初日，不勸離筵到五更。
【山陰客舍送髙舍人還膠州】
公子翩翩狐白裘向予長揖返膠州西陵松柏閶門栁繫馬春風何處樓
【送蔣翰林超歸金壇】
自聽驪駒唱，彌令客思牽。相逢纔破月，惜別已殘年。紅葉山中屐，〈翰林游雲門，賦紅葉詩三十首。〉金沙渡口船。遙憑千里夢，飛度玉堂邊。
【萬嵗通天帖歌贈王舎人作霖】
千金購墨妙，摹自萬嵗通天年。自從靖康亂，人間始覩真蹟傳。百年以来藏項氏，年時記得曽開視。雖無烏衣四七人，尚有金輪十三字。若非薛稷鍾紹京，安能運腕如天成。銀鈎蠆尾細豪髪，懸針垂露紛縱橫。表上中書勅開宴，九賓咸列武成殿。題扇書裙恍再逢，看朱成碧誰能辨。由來神物難久留，昨日之日忽我遒。留題已入他人室，想像空深異代愁。王郎生長山隂縣，弱年通籍金閨彥。贈我盈盈尺素書，君家勝蹟重相見。出門澒洞風塵多，願置懐中字不磨。試將射的仙人鶴，籠作山隂道士鵞。

[book_title]卷五　古今詩（四）
○重光赤奮若
【元日對雪簡宋孝廉實穎】
令節他鄉會，春盤上客偏。亂雲迷禹穴，獨鶴語堯年。坐下山陰雪，無愁射的玄。明朝江口望，定有孝廉船。
【上元南鎮逢蕭鍊師】
夏後藏書日，時巡到海陬。周王經野地，作鎮表揚州。秩祀由來重，神功未易酬。河山維十道，封爵視諸侯。碧瓦雲旗繞，香煙石鼎浮。笙簫陳里社，巫覡醉春秋。勝序群賢至，先生靜者流。真形圖五嶽，遐想結三洲。絳縣年須數，黃庭義可求。終期御風去，長袖挹浮丘。
【伎席贈王二】
松樓竹館映清輝，半醉重窺玉女扉。我欲傳杯杯不放，落花如雪滿春衣。
【山陰雨霽同楊大春華遊郊外飲朱廿二士稚墓下】
簞醪河邊閑杖藜，道逢酒伴相招攜。醉向南鄰抱被宿，際曉不聽天雞啼。醒來忽驚海日出，披衣卻步無東西。殘流小草水決決，舍南舍北猶春泥。揚雲不曉事，要我登會稽。香爐乍見紫煙起，石簣尚有陰雲低。坐我石橋上，影落橋下溪。笑看屐齒折，未得淩丹梯。敝車羸馬寒食下，感念同遊淚盈把。新鬼今從故鬼鄰，百年誰是長年者。我今持杯一勸君，有酒且對劉伶墳。從教浣女溪頭曲，並入山陽笛裏聞。
【侯山宴集山係晉孔愉所居】
侯山山上放龜臺，百尺紅亭鏡裏開。試向花源齊列坐，何如蘭渚遠浮杯。巡簷浦樹迎人出，卷幔洲禽拂席回。我欲臨風歌一曲，起行松月重徘徊。
【蘭亭行贈朱大士曾】
右軍三十三，修禊蘭亭中。一書《蘭亭序》，夭矯宛若天門龍。我今生年與之同，秋蛇春蚓百不工。來山陰道，柳青桃復紅。車如雞棲馬如狗，空使林泉落吾手。朝來蠟屐思入山，雨急風顛重回首。吾宗髯也書絕倫，頻過論書仍論文。臨池就我一題扇，世上俗學徒紛紛。持觴勸君且傾倒，晴日今年去年少。曲水東流不待人，春風吹遍蘭亭草。
【梅市訪祁七明府熊佳留贈公子誠孫因憶亡友朱廿二士稚】
出郭試尋梅福市，臨流不減仲長園。白花結實垂垂綻，紅藥當階故故翻。公子風流能愛客，君家兄弟數開樽。重憐舊日同遊少，腸斷空山聽曉猿。
【山陰苦雨酬謝處士孔淵】
坐見天公笑，何時后土乾。遊人三月罷，煙樹六陵攢。苦雨同張協，佳書報謝安。濠梁有高興，春水更宜看。
【與朱二十九驊元約過楊大春華三江村居】
獨樹原頭盡，三江閘口深。聞君理舟楫，許我共招尋。美醞千花露，生魚一寸針。鼉峰如可望，試作水仙吟。
【贈祁七敷】
曹娥江上草初齊，謝傅堂前日未西。碧樹紅泉應有待，春來絲竹正堪攜。
【贈沈華】
沈生好畫兼好詩，昨朝和我春遊詞。臨風一曲歌未已，惱殺城南輕薄兒。城南遊女明珠佩，青翰舟中時並載。生也經營意匠新，纖纖貌出當風帶。明眸皓腕倚芳叢，修短穠纖思不同。飛燕忽教辭漢殿，西施不見入吳宮。尤長花鳥工沒骨，染草縈沙細如髮。蝴蝶麻姑五色裙，蟠桃漢帝千年核。新制齊紈更可憐，明朝催送下江船。煩君畫作相思樹，出入懷中敢棄捐。
【彭山即事】
誰家三婦豔新妝，靜鎖葳蕤春日長。一出浣紗行石上，飛來無數紫鴛鴦。
【重經彭山】
猶憶清江舊板橋，門前曲水細通潮。垂楊不是傷心樹，那得長條更短條。
【南鎮春遊詞】
黃衫白合染緇塵，惆悵花時已暮春。總向越王城下住，扁舟須負五湖人。
【同作】（蕭山毛奇齡）
春船初發白蘋開，十里橫塘晚未回。南鎮祠前北風起，夏王陵上雨飛來。
【酬毛十九奇齡兼寄張五杉】
逝矣三春日，蕭然百尺岩。知君南浦上，朝夕望征帆。湖水蓴絲熟，櫻桃鳦鳥銜。歸期今已近，好遣報張杉。
【偕曹侍郎溶施學使閏章徐秀才緘姜處士廷梧張處士杉祁公子理孫班孫段橋玩月分韻得三字】
漠漠孤雲合，蒼蒼半嶺含。江山攜謝朓，風月助劉惔。臥柳維舟數，驚烏繞樹三。還同牛渚夜，高詠信無慚。
【同王處士猷定施學使閏章陸處士圻泛舟西湖遇雨】
東風吹落日，西下北高峰。欲往南屏路，中流聽梵鍾。回船沙岸火，驟雨石門松。不覺碧雲暮，涼煙生幾重。
【觀海行贈施學使閏章】
吾生空好遊，五嶽未登一。玉女青童笑向人，問君婚嫁何時畢？來四月西湖邊，興盡卻返山陰船。餘杭春酒亦不惡，醉來只向壚頭眠。宛陵施夫子，貽我《觀海》篇。吳俞會吟不足聽，高張齊瑟縆朱弦。我歌且謠未終曲，風雨秦松振崖谷。天雞叫罷榑桑枝，群飛海水搖空綠。東臨傑閣觀蓬萊，瀛洲草暖浮煙開。丹田玉闕了可睹，空中照曜金銀台。齊三士，魯兩生，由來此地才華盛。我欲從公問姓名，更尋徐市尋仙去，親向蓬萊采藥行。
【曹侍郎席上送別顧工部大】
申還華亭鄒進士祗謨還晉陵二子將有入都之役
古寺登高盡，平湖向晚晴。琴書方燕息，車騎更逢迎。置酒從曹植，同遊倦馬卿。壺觴無算爵，絲竹漸飛聲。近地多佳客，中筵忽送行。蒼茫浮水國，迢遞計王程。顧愷名元重，鄒陽賦莫輕。曳裾當日異，畫壁一時傾。皎月衣裳好，微風羽扇清。潮回黃歇浦，江入呂蒙城。聞有南征士，橫行北府兵。河橋分手處，前路若為情。
【西湖竹枝詞六首】
西子湖平鏡面揩，雷峰倒影象金釵。雲鬟妝就石新婦，香草為裙筍作鞋。
山到婆留城下平，橋從慶忌塔前橫。郎家側近水仙廟，可識水仙王姓名？
西曲誰家窈窕娘，獨開小店鬆毛場。何年偷得江陵樣，織就女兒黃竹箱。
嶽王祠外舞台偏，半在湖塘半在田。怕值油車蘇小小，勸郎騎馬不如船。
養魚莊說養魚肥，放鶴亭看放鶴歸。妾在鳳凰山下住，生來不見鳳凰飛。
湖面蓴絲寸寸長，為郎情好作羹湯。朝雲吹散峰頭雨，日出團團雞子黃。
【同作】（秀水朱彝鑒千里）
段家橋邊湖日陰，石新婦下湖水深。自從蘇小西陵去，松柏青青直到今。
【于忠肅公祠】
昔在狼山下，軍書犯近。六師輕朔漠，萬騎失雷霆。土木塵長滿，龍蛇歲不寧。豆田沙浩浩，黍穀路冥冥。濟世須元老，長材總四溟。從容持國計，指顧悉兵形。瑕呂安群議，劉琨表外廷。嗣王仍曆數，高廟有神靈。既罷金繒款，無煩白馬刑。北轅旋翠輦，南內啟朱扃。命已甘刀鑊，功真溢鼎銘。春秋隆代祀，俎豆肅維馨。一自軺車至，難期堠火停。遺墟愁戰伐，大樹日飄零。碧草空祠長，黃鸝過客聽。霜鍾沉曉月，風牖繞明星。卞壼誰修墓，巫陽數降庭。讖還思雨帝，碑欲墮江亭。遠水澄湖碧，流雲暗壑青。千年華表鶴，哀怨此重經。
【徐吏部旭齡招飲西湖回舟即事】
吳姬纖手抱雲和，花下回船燭下歌。此夕緣流思並載，愁人無那月明多。
【施學使閏章招集湖舫】
朝騎青驄馬，搖鞭似飛燕。道逢尺一書，要我出芳甸。是時孟夏初，澹蕩南風遍。天公忽大笑，向下生雷電。吾黨三五人，類古之狂狷。脫我尋山屐，登艫接高宴。作使平頭奴，行廚具豐膳。雙絲白玉瓶，勸飲嘉魴薦。向暝更移舟，浮嵐夜頻變。平湖靜無波，皎如一匹練。恍忽葑田中，明滅金牛見。左持鸚鵡杯，右把琉璃研。一笑問主人，何似宣城縣。試畫敬亭雲，貽予白團扇。
【由淨慈寺登南屏山絕頂晚憩壑庵精舍】
南山色蒼翠，宛若屏風張。下視湖水深，十里浮清光。是時溪雨止，霽色開秋陽。吳娃蕩兩槳，送客上方塘。靜聽煙寺鍾，忽落翠微傍。綠蘿掛絕壁，紫葛懸層岡。層岡何盤盤，松林蔭岩日。公等皆好遊，我意雅相匹。入洞窺乳泉，登崖采蜂蜜。失道蒼耳中，蒙茸久方出。出谷齊下山，遂叩中林關。山僧顧我笑，拍手磐石間。簷前桂樹白，鏡裏荷花殷。攀荷坐更遲，拂石影相並。愛此精舍間，留連日將暝。日暝未足愁，浮雲蔽崇丘。
雷聲驚客聽，急棹回孤舟。
【吳山望浙江】
一峰高出萬松寒，磴道虛疑十八盤。近海魚龍吹宿霧，中天日月轉浮瀾。風帆岸壓明珠舶，仙樹花濃白石壇。舊是錦衣行樂地，江山真作霸圖看。
【湖上贈蘭陵陳生】
西泠橋下水，清擬惠山流。笑問蘭陵客，能來釀酒不？
【寒夜集燈公房聽韓七山人祼彈琴兼送屈五還羅浮】
韓生燕市來，夜向招提宿。本是悲歌擊築人，援琴為鼓清商曲。安弦操縵夜三更，良久徘徊不出聲。坐使閑心遠方聞，逸響生商風泠泠。七弦遍天馬，空山忽不見。石上爭流三峽泉，平沙亂落瀟湘雁。聞道清商固最悲，不如清角更淒其。一彈試奏思歸引，再轉重愁雙燕離。此時晨鍾猶未撞，月露霜華滿深巷。四座無言歎息頻，篝燈欲滅風升降。羅浮道士思幡然，忽憶朱明舊洞天。種得梅花凡幾樹，泥成丹灶已千年。雲山告歸從此始，四百三十二峰裏。入海能馴海客鷗，攜琴便駕琴高鯉。
【夜過曹侍郎溶倦圃二首】
水泛鴟夷宅，沙沉袴李亭。昏鍾藏古寺，修竹亂明星。轉信披衣慣，仍看上馬醒。山翁餘興在，舉手笑重經。
初筵月已上，半醉榻頻移。罷奏飛龍引，長謠猛虎詞。朱弦清廟瑟，若木鄧林枝。正喜羊何在，明當共和之。
○玄黓攝提格
【真如寺塔重建】
舊湧仁王塔，今開帝釋宮。蜂台重攬勝，龍藏古稱雄。歷歷時堪紀，高高望未窮。地猶丞相宅，石是上軍功。戰火臨城日，飛塵浩劫中。魚羊乘乙酉，象馬失西東。匠訝胡寬巧，圖看郭恕工。經營還故跡，仿佛像新豐。點墨遺千界，梯雲上半空。燈前招怖鴿，舄下數歸鴻。不有危標建，安知寶境崇。火珠將月滿，金冶與天通。盤峻宜承露，幡吹定繞風。留題存片碣，高詠後群公。白發愁韋誕，炎飆靜祝融。伽藍如可記，應比洛陽同。
【采蓴】
湖水清無底，蓴絲滑可憐。相要三五客，采采莫回船。坐恐葑田合，生憎荇帶牽。祗應櫻筍配，膻膩豈容前。
【同作】（周篔）
細蔓垂垂弱，輕舟個個添。參差方未已，采摘定無嫌。入饌銀絲滑，行廚翠釜粘。為憐滋味別，更下水晶鹽。
【又】（朱彝鑒）
四月湖流闊，三潭塔影低。最嫌絲滑膩，易脫掌東西。遠水旋教濯，歸舟亦可攜。當筵嗤小陸，羊酪詎堪齊。
【又】（秀水鍾淵映廣漢）
絲蓴先夏摘，何苦待秋風。入掌颻螆蛦溜，緣流藻荇同。魚苗盛水滑，雉尾落盤空。一笑辭傖父，何勞蒜果筒。
【湖上逢楊二給事】（雍建）
零雨三年別，晨風萬里遙。川塗思往日，舟楫復今朝。碧草湖邊寺，青驄渡口橋。東山有絲竹，知爾定相邀。
【同楊二給事飲徐給事惺舟中二首集唐】
仙侶同舟晚更移，嬌歌急管雜青絲。相逢苦覺人情好，百罰深杯亦不辭。
風吹洲渚錦帆開，絲管啁啾空翠來。此曲只應天上有，須成一醉習池回。
【夏日西湖同曹學士爾堪餘山人懷泛舟待曹侍郎溶不至有感舊遊愴然於懷作詩二首】
翠壑南屏下，微風細草薰。山雷焚斷塔，沙柳拂晴雲。白舫朝朝度，清歌處處聞。芙蓉如可采，相約望夫君。
回首憐生事，驚心念物華。同攜今日酒，忽對去年花。驟雨翻青蓋，圓珠溜白沙。坐看雲色暝，餘濕到山家。
【送曾司理王孫之官漢中】
韓信台前冷戰雲，漢王城北罷懸軍。三秦父老還相語，國士無雙屬使君。
【西陵感舊】
鄴下劉文學，陳留蔡議郎。後身那再托，同調轉堪傷。白首憐金谷，青山棄北邙。思歸應有夢，未許訴巫陽。
【九日】
九日烏程縣，天寒菊自花。遠山初過雁，淺渚舊平沙。歎逝黃壚隔，登高白合斜。重憐故鄉侶，載酒問誰家。
【糲山橋觀漲】
重陽連夜雨，初日泛層波。不上濠梁望，安知秋水多。淹留攀橘柚，想像駕黿鼉。北渚漫愁思，佳期奈別何。
【題峴山窪樽亭】
醉殺烏程酒，天寒不放船。從教騎馬去，日日峴山眠。
【吳興客夜】
東武亭邊樹，棲烏夜半啼。江清楓葉下，天闊雁行齊。不寐仍杯酒，勞生此杖藜。誰家采菱調，仿佛度前溪。
【由碧浪湖泛舟至仁王寺飯句公房】
我愛仁王寺，來從碧浪湖。到門千樹合，登閣一峰孤。仙梵迷高下，香雲忽有無。坐愁風雨至，還與飯秋菰。
【白雀寺】
竹徑何年寺，松門百丈岩。野雲平石磴，江日冷楓杉。水落青蓮湧，花飛白雀銜。五湖看在望，生計有蒲帆。
【對酒酬周掞兄弟】
去作西陵別，來從下若還。殷勤杯酒在，試說道場山。
【送曹侍郎備兵大同二首】
司農論議朝端重，副相聲名輦下聞。豈意尚煩西顧策，翻教暫領朔方軍。河邊遠道人千里，天外鄉書雁幾群。到日關城春色早，李陵台畔柳紛紛。
關榆蕭瑟二庭空，堠火平安九塞通。往日連師驚朔漠，只今市馬互西東。黃河天上三城戍，畫角霜前萬里風。知有馮唐論將帥，不令魏尚久雲中。
【將之永嘉曹侍郎餞予江上吳客韋二丈為彈長亭之曲並吹笛送行歌以贈韋即送其出塞】
韋郎舊隸羽林籍，曾向營門教吹笛。不聽吳中白雪音，定呼鄴下黃須客。平原相見轉相親，置酒誇君坐上賓。下若尊罍朝未罄，東山絲竹夜還陳。閑來坐我花間奏，玉洞飛泉向岩溜。古調多傳關馬詞，新聲似出康王授。問我東行到海堧，日斜江上慘離筵。還將北雁南飛曲，催送錢塘楚客船。船人擂鼓津頭泊，紅葉千山富春郭。忽作邊秋出塞聲，江楓岸柳紛紛落。哀弦促管不堪聽，賓御聞之亦涕零。掛席遠移嚴子瀨，看山直上謝公亭。聞君欲問雲中戍，雪消飲馬長城去。廣武營邊折柳時，黃瓜阜上題書處。司農舊是出群才，此日征西幕府開。試向尊前歌一曲，梅花飛遍李陵台。
【舟行酬王明府世顯】
君從漢陽來，飲我宜城酒。酒盡沙頭津吏迎，乘潮直溯錢塘口。憶別西陵各惘然，東山零雨已三年。一朝遠作瀛堧吏，千里重浮夏口船。君家兄弟文章在，夙昔聲名遍湖海。此去題詩孤嶼亭，白雲青草遙相待。我欲看山到永嘉，不辭蠟屐向天涯。謝公正有同舟興，相與揚帆采石華。
【七里瀨經嚴子陵釣台作】
（宋謝參軍翱有《西台痛哭記》）
七里嚴陵瀨，平生眺覽初。江山誰痛哭，天地此扶輿。竹暗翻朱鳥，灘清數白魚。扁舟如可就，吾亦釣台居。
【蘭溪道中懷遠】
近郭開門一水居，別來消息近何如。銀絲細鱠蘭江鯉，不見佳人錦字書。
【雙溪】
小店雙溪口，官橋百尺長。登盤魚赤尾，入市棗青筐。菽乳成絲細，薑牙配豉良。不知前路去，何處石為羊。
【金華道上夢遊天台歌】
吾聞天台山高一萬八千丈，石梁遠掛藤蘿上。飛流直下天際來，散作哀湍眾山響。燭龍銜日海風飄，猶是天雞夜半潮。積雨自懸華頂月，明霞長建赤城標。我向金華問客程，蘭谿谿水百尺清。金光瑤草不可拾，夢中忽遇皇初平。手攜緑玉杖，引我天台行。天台山深斷行路，亂石如羊紛可數。忽作哀猨四面啼，青林緑篠那相顧。我欲吹簫駕孔鸞，璿臺十二碧雲端。入林未愁苔徑滑，到面但覺松風寒。松門之西轉清曠，桂樹蒼蒼石壇上。雲鬟玉洞展雙扉，二女明妝儼相向。粲然啓玉齒，對客前致詞。昨朝東風來吹我，芳樹枝山桃花紅亦已落，問君采藥來何遲。曲房置酒張髙宴，芝草胡麻迭相勸。不記仙源路易迷，樽前只道長相見。覺來霜月滿城樓，怳忽天臺自昔遊。仍憐獨客東南去，不似雙溪西北流。
【黃龍寺】
黄龍隘口黃龍寺，法鼔空林十里聞。故老尚談元總管，成功實倚耿將軍。蕭條象馬金輪地，寂寞山河鐵劵文。古徃今來意無限，仙壇瑶草幾斜曛。
【蔣廣文薰留飲縉雲學舍為談仙都之勝】
軒后丹砂就，乗龍上紫清。不知滄海畔，亦有鼎湖名。故人家住梅溪上，渡口扁舟日來徃。一別柴門已二年，㸔山忽作仙都長。要予松下飯胡麻，言自仙都道士家。時有仙童來海市，或㸔玉女載河車。一朝風雨青天注，馬跡龍●不知處。蓮花一片天上來，從風飄落東陽去。東陽逰女㺯潺湲，素阿縁流濯足還。笑拾飛花㸔不足，當歌明月出雲間。廣文先生居四壁，青山無數堂階側。采藥曾迷阮客蹤，窪樽舊是陽冰宅。君去仙都訪道書，金龍玉簡定何如。他時儻入神仙窟，攜手同騎白鯉魚。
【縉雲雜詩十首】
【吏隱山】
隱吏昔山棲，留題有真跡。將尋好竒人，結茅㸔青壁。
【窪樽石】
不用青荷葉，何須白玉杯。窪樽山上石，醉客有千迴。
【忘歸臺】
連山積翠深，白石空林廣。落景不逢人，長歌自來徃。
【羅鷗灘】
灘上羣鷗鳥，還應日日來。來時㸔野老，百過莫相猜。
【天際樓（蔣廣文薫讀書處 ）】
髙樓上浮雲，故人曾此住。何處問歸舟，惟見雲中樹。
【西巖】
朝聞谷口猨，暝宿崖上月。夜久天風吹，西巖桂花發。
【惡谿】
惡谿無行舟，髙下惟亂石。谿中玳瑁魚，可以薦嘉客。
【仙巖寺】
咫尺仙巖寺，雲峯望轉親。夕陽鐘磬發。猶有未歸人。
【積翠亭】
孤亭雲木暝，衆壑哀猨嘯。空翠濕衣裳，夕陽忽來照。
【桂山】
蒼蒼桂之樹，樹下幽人語。山中正可留，惆悵王孫去。
【繇丹楓驛曉行大雪度青雲嶺桃花隘諸山暮投麗水舟中三首】
曉發舟楓驛，㣲茫出逺郊。月斜吹積雪，風急燒黃茅。斷嶺羊腸折，寒沙虎跡交。軍麾猶未靖，何處得安巢。
隘口屯師日，功臣汗馬勞。〈耿再成破石未宜孫於此。〉空山無赤幟，廢壘但黃蒿。亂插緐花盡，千盤細路髙。繇來設險地，未必盡神臯。
峻嶺行還出，愁人跡轉孤。饑寒催暮日，風雪遍窮途。土銼須同燎，金刀可剩沽。莫辭舟楫小，今夜宿江湖。
【石門懐古寄諸大九鼎】
石門山中瀑布水，奔流直下青雲裏。晴日遥㸔細雨飄，中林近見㣲風起。謝公當日此山棲，晞髪陽阿路不迷。已遣連巖移宻竹，還營髙館對迴谿。昔賢勝跡今游眺，佳處猶能領其要。我亦沉冥山水人，振衣便可稱同調。芳塵瑤席已無存，惟見岧嶤雙石門。不攜江海同車客，何處相期知者論。
【謁劉文成公祠 】
草昧經綸日，英雄戰鬬年。真人淮泗起，王氣斗牛躔。命世生良弼，卑棲役大賢。一官齊簿尉，千里正戈鋋。記室依袁紹，飛書謝魯連。神鷹思飽掣，威鳯必髙騫。漢祖除秦法，周王卜渭畋。廟堂才不易，束帛禮宜先。遂有君臣契，能令帷幄專。南征頻克敵，北伐旋摧堅。王㑹收三統，軍謀出萬全。河山分帶礪，冠蓋儼神仙。未辟留侯穀，長辭范蠡船。麒麟當日畫，竹帛後時編。一自邱陵改，重愁嵗月遷。隆中猶故宅，緜上少封田。舊俗還祠廟，清歌入管絃。黃金遺像蝕，鐵劵幾人傳。古瓦鼯鼪落，荒庭檜栢圓。珠絲虛寢罥，鳥跡斷碑眠。想像陰符䇿，沉吟寶劍篇。前賢餘事業，後死尚迍邅。去去辭枌梓，栖栖到海壖。空林多雨雪，哀角滿山川。玉帳無遺術，蒼生久倒懸。憑留一黄石，相待穀城邉。
【永嘉對月懐家孝㢘一是四首】
娟娟東城月，濯濯中園露。脩堞乍升輝，廣墀已流素。感物成憂端，翹思念情故。心賞竟莫同，歗歌有遐慕。昔我濟江時，別子澄湖陰。申以欵曲言，謂可超重深。軒車來何晩，離緒故難任。不因道路修，惠以瑶華音。瑤華尚阻修，何以展嘉覿。甌越非殊鄉，方舟冀來適。新蒲紛紫茸，春草齊碧色。徒今芳醑陳，庶幾煩慮釋。芳醑無長筵，煩慮何由捐。我思一何篤，有若明膏煎。兼山義有託，渉川道未愆，安得飛鴻翼。報子池上篇。
【永嘉除日述懐】
不作牽車別，飄然到海隅。謀生真鹵莾，中嵗益艱虞。鄉里輕孫楚，衣冠厭魯儒。㣲名翻詆挫，暇日少歡愉。處賤無竒䇿，因人逺禍樞。同舟邀楚客，〈王明府世顯。〉聽曲賞巴歈。岸轉羣峯出，潮迴衆壑趨。江聲漁浦靜，樹色釣臺殊。祠宇浮空翠，松林儼畫圖。羈懐方浩蕩，前路已﨑嶇。草宿侵寒兔，林栖逐夜烏。㣲茫辭建徳，縹緲望仙都。水訝溪流惡，山將棧道紆。僕夫行木末，風雪灑天衢。老鶴侵晨語，窮猨入暮呼。轉思臨嵲屼，誰分久泥塗。柔櫓輕帆下，青田麗水區。哀禽爭呌嘯，孤嶼忽須臾。洵美東甌地，由來謝客娯。詩篇留汗漫，旅食慰饑劬。強禁樽中酒，難憑肘後符。朋簮方克萃，禮法未應拘。生意窺籠鳥，流年過隙駒。笑㸔風土別，驚見物華徂。紅綻官梅萼，青分櫪馬芻。深杯期夜酌，細菜出春㕑。坐久親孤燭，更深判百觚。逺書勞日夜，歸夢越江湖。正憶髙堂在，知攜兩弟俱。屢空無長物，相視必長吁。菽水承顔好，辛盤令節須。艱難存病婦，燈火索鄰逋。書籍愁捻賣，衣裳定有無。女長工男大，學投壺倚著。憂他日沉吟，愧壯夫虞翻。仍去越張翰，未歸呉詎有。追風驃恒隨，汎渚鳬逹生。兼止託齊物，任榮枯述作。安時論鶯花，盡友于莫將。鄉國淚頻灑阮公途。
【大牆上蒿行】
髙秋何多？悲風，草木黃落盡依于土壤，我悲夫轉蓬。從風髙下，亦復南北。西東人生在六合間，渺若蜉蝣之羽，促迫日暮，寧保厥躬，何不恣君？中心所欲，右挾矢左，抨弓追脫，落輕鴻胹，熊蹯炙鹿茸，開我中堂，坐我友朋，援琴倚瑟，鼔鼔考鐘，胡為自苦，乃爾十囊。五囊之錢，千倉萬箱之粟。細而鹽䜴蒜果量籌，握算戚戚，思慮終成。老翁。上有蒼蒼者，天下有薄薄之地，日徃月來寒，徃暑來人生安得久長視，不如坐堅。車張髙蓋，貴且快意。乘我廐馬，出入翺翔，黃金為絡，青絲為韁，魯之乗駽周之訾，黄燕之駃騠唐成。驌驦雖自謂神且駿，曾不如臣馬良呼韓娥進趙倡歌陽阿引清商，暢飛暢。舞二八成行，輕軀宛轉，長袖低昻目迎心蕩，躡屣鳴璫。晉之南威，楚之陽，文呉之夷光稱名前代亦自謂美而豔。夫何可方嵗月疾如馳為歡能幾時升沉分定窮逹天為獲我所求，亦復何思古來逹者飲不辭豐刑酒誥徒箴規。劉伶畢卓真吾師，但當一月二十九日醉忍使，一年三百五日成齊期。
【襄陽曲】
襄陽近大隄，君當慎行旅。笑客襄陽兒，憐錢大隄女。

[book_title]卷六　古今詩（五）
○昭陽單閼
【永嘉元日】
官舍紅梅放，繁花一樹春。誰憐元日會，無復故鄉人。
【元夕寄故鄉諸子】
戍鼓動高城，青燈曖虛壁。為報故園人，天涯此元夕。
【山雪】
山雪消猶未，江梅凍已殘。龍蛇翻遠蟄，鳥雀凜相看。短服裝綿少，深杯入手乾。今宵聞擊柝，轉憶北城寒。
【夢中送祁六出關】
酌酒一杯歌一篇，沙頭落葉何紛然。朔方此去幾時返，南浦送君真可憐。遼海月明霜滿野，陰山風動草連天。紅顏白髮雙愁汝，欲寄音書何處傳。
【憶河豚二首】
正月河豚美，嚐時下箸貪。未應居海曲，翻遣憶江南。野老匙真滑，西施乳更甘。還持春酒榼，爛醉與朋簪。
下若槎頭鱠，松江巨口鱸。嘉魚吾所欲，美味爾終輸。一食輕生慣，頻年入饌無。故鄉弛海禁，應得飽春廚。
【賦得歸雁寄曹使君雲中】
萬里南來雁，歸飛又一群。三江重泛泛，二月正紛紛。顧影愁官燭，懷書望浦雲。關門他夜月，應得故人聞。
【舍弟（彝鑒）遠訪東甌喜而作詩】
急難逢令弟，訪我自江東。頓喜羈愁豁，兼聞道里通。晴江空翠裏，春草亂山中。知汝南來日，西陵定遇風。
【題朱十江東見弟詩後】（錢唐諸九鼎駿男）
有客傳朱十，江東見弟詩。長城四十字，孰敢近偏師。
【永嘉雜詩二十首】
【松台山】
蒼蒼山上松，颯颯松根雨。松子落空山，朝來不知處。
【斜川】
九曲斜川水，分流到海濱。金釵河上月，留照浣紗人。
【青牛塢】
我行白鹿城，曉入青牛塢。長嘯不逢人，松門已亭午。
【春草池】
謝公去已久，空餘池上樓。春風園柳色，朝夕使人愁。
【太玉洞】
亭亭五粒松，華蓋神君宅。風吹寸草生，依然綠袍色。
【東山】
判向花前醉，何難典縕袍。江南春可樂，策馬自蘭皋。
【南亭】
薄雲雨初霽，返照南亭夕。如逢秋水生，我亦西歸客。
【西射堂】
已見官梅落，還聞穀鳥啼。愁人芳草色，綠遍射堂西。
【北亭】
日落空水深，潮回春岸白。時有看山人，江南望江北。
【孤嶼】
孤嶼題詩處，中川激亂流。相看風色暮，未可纜輕舟。
【謝客岩】
朝看白雲飛，暮看白雲宿。聞有山阿人，曾歌白雲曲。
【花柳塘】
山雪初消盡，春塘亂水喧。州人還幾日，相見樂遊原。
【吹台】
仙人留吹台，近在南山麓。上有半死桐，下有孤生竹。
【吳橋港】
聞說吳橋港，荷花百里開。當年王內史，五月棹船回。
【白水漈】
雲峰斷人行，活活風泉落。知有山桃花，青春發紅萼。
【斤竹澗】
谷口啼清猿，岩花泫深露。美人兮不來，風篁自朝暮。
【瞿溪】
鳥驚山月落，樹靜溪風緩。法鼓響空林，已有山僧飯。
【華嚴山】
聞昔華嚴寺，頻經逸少過。洮河流石研，未若此中多。
【上戍渡】
月露下檣烏，天風靜江樹。何處夜歸人，歷歷沙中語。
【綠嶂山】
溪山百里陰，霜葉鳴瑟瑟。試鼓丘中琴，定有幽人出。
【雨】
城晚吹煙霧，風回渡水雲。入林初漠漠，潤礎旋紛紛。響愛青荷葉，涼思白練裙。西堂有官燭，更遣夜深聞。
【七夕】
遠客清樽夕，虛堂玉露秋。關山頻北望，河漢已西流。葉落他鄉樹，砧催故國樓。今宵看織女，未必詣牽牛。
【東甌王廟】
九牧維揚外，三江霸越餘。入關從漢約，遵海裂秦墟。豪俊宜如此，艱難氣不除。策功夷項藉，分壤接無諸。跡異尊黃屋，忠能奉簡書。長沙堪伯仲，百濮定何如。萬古開王會，孤城指帝車。靈旂存仿佛，過客盡欷歔。殿瓦年頻坼，霜林日漸疏。躨跜山鬼立，苔蘚石堂虛。側想風雲會，乘時草昧初。遠途今日暮，下拜獨躊躇。
【華陽精舍贈源上人】
支公櫪上馬，謝客郡東山。繫馬林亭外，看山日暮還。瑤華猶未折，桂樹尚堪攀。試醉陶潛酒，狂歌白石間。
【郡東山對月有懷周四吉亥陳大忱吳二周瑾】
白露侵亭幔，涼煙滿桂叢。如何秋色裏，不與故人同。蕭颯聞風葉，飛揚見羽蟲。南樓滅明燭，佇望海雲東。
【秋日對酒江心寺同高石埭駿升作二首】
謝監尋山日，江童擊汰迎。寒潮天外落，秋草渡頭生。歷覽窮孤嶼，逍遙倚化城。行廚深樹裏，乳酒正須傾。
驟雨連山暗，回風病葉飛。入林初緩帶，改席忽沾衣。客醉從高枕，川長得斷磯。扁舟憐范蠡，丱菜久忘歸。
【雨】
斷續江天雨，涼風滿戶庭。轉添秋草綠，更洗暮山青。積霧猶沉樹，明河早見星。南亭有歸客，朝夕待揚舲。
【夜渡永嘉江入黃嶴】
絕岸蒼茫水，窮山斷續風。雨歸沉黑蜧，川暝失丹楓。華髮垂垂短，悲歌處處同。最憐中澤裏，深夜有哀鴻。
【送吳二先輩還漢陽】
漢南歸思繞晴川，湓浦西風送客船。莫上武昌門外望，斷腸楊柳似當年。
【九月十四日夜月】
坐惜如圭月，懷人歷九秋。關山仍遠道，西北有高樓。苦憶前溪別，應添少婦愁。清輝憐玉臂，獨自下簾鉤。
【返照】
返照開寒峽，江城入翠微。明霞飛不落，獨鳥去還歸。是處聞吹角，高樓尚曝衣。
山家多畏虎，應各掩柴扉。
【孤嶼亭對月】
皎月空江滿，寒雲萬里收。纖毫瞻顧兔，恍忽動潛虯。望遠高樓笛，行歌半夜舟。南征有鴻雁，相傍宿沙頭。
【雨渡永嘉江夜入楠溪】
落日下崦嵫，飛雨自崇墉。駕言出北郭，泛舟橫東江。近岫既淩緬，遙岑亦蒙籠。蔥青水竹交，乃有樵徑通。潛虯寒載蟄，海鷗夕來雙。顧望雲葉開，張星昏已中。荒岡響哀狖，枉渚遵輕鴻。故鄉日以遠，川路靡克終。寄言薜蘿客，歲宴期來同。
【題廊下村主人壁】
江城獨客一千里，海月愁人十上弦。夢裏還家無長物，天涯歸思逼殘年。饑寒僮僕今何有，雨雪關山劇可憐。珍重主人投轄飲，幾回把酒意茫然。
【華壇望雁宕山歌贈方十三朱生朱十八振嘉】
我昔逢羽人，迢迢歷滄海。貽我神山雁宕圖，玉笈金箱至今在。夢想忘歸亭上遊，琪花瑤草幾春秋。崩流一萬丈，濯足大龍湫。邇來作客荒山道，欲往層崖事幽討。方君遇我顏色親，朱子更覺人情好。攬環結佩山澤間，樂酒今夕須歡顏。登華壇之絕頂，眺雁宕之回巒。雲容容兮欲雨，水嘈嘈兮下山。遙岑出沒不可以悉數，但見哀禽離獸日暝而俱還。君不見宗少文，當年意興真軼群。名山臥遊不得見，眼前圖畫空紛紛。君不見謝康樂，跡近名山遠城郭。咫尺丹梯竟未登，江南江北徒丘壑。我今得偕二子從，遙看一百二高峰。彈琴坐待天邊月，攜手同行石上松。荊榛極天路參錯，惆悵平生遠遊諾。安得仙人相贈九節筇，招爾雲中兩黃鶴。
【病橘】
病橘何年植，巡簷許數過。他鄉淹歲月，此樹漸婆娑。滿院飛蟲繞，空庭落日多。向來懷袖意，華實竟蹉跎。
【西陵後感舊】
潘安曾對酒，吳質數論文。舊史悲難續，斯人意不群。一為江海別，遽作死生分。淒斷山陽笛，那堪歲歲聞。
【文丞相祠】
尚憶文丞相，當年此誓師。計成猶轉戰，事去只題詩。竹柏空祠屋，牲牢尚歲時。鴟夷他日恨，異代有同悲。
【歸次皋亭山作】
去年雨雪桃花嶺，此日煙波篔李船。相值皋亭山上月，離家一十二回圓。滄江遊子愁心劇，白髮高堂望眼穿。行李自憐垂橐返，田園生計轉茫然。
○閼逢執徐
【別李繩遠】
鴻雁歲北向，鷓鴣日南征。棄置父母邦，各事萬里行。我遊逾上谷，君去適昆明。迢迢異鄉縣，邈若參辰星。登艫即長道，祖席依修。俯視溝水流，仰見浮雲平。居人有餘戚，況乃衢路情。昔賢重離別，努力期修名。忠信苟不渝，川陸猶戶庭。日遄月斯邁，暑往寒再更。但令長相思，何慮不合並。
【送孫處士默還黃山】
蕪城客散亂烏啼，別業黃山路不迷。後夜相思秋色遠，月明三十二峰西。
【淮陰城下作】
岸柳行將遍，郊扉日漸昏。淮陰十萬戶，誰解飯王孫。
【七夕雨】
七夕他鄉雨，孤舟下相城。戍樓連樹黑，漁火隔河明。且展輕衾臥，難沽濁酒傾。故園兒女在，相憶定含情。
【黃河夜月】
落月黃河曲，先秋白露寒。牽牛何皎皎，桂樹此團團。直北程難計，天南淚不乾。居人掩閨夕，知己夢長安。
【謁先賢仲子祠】
光嶽鍾青帝，明禋配素王。世家猶不泯，俎豆儼成行。力養嗟何及，長貧更可傷。如聞琴瑟在，千載感升堂。
【分水廟酬高大】（佑蒨）
落月西風動戍樓，津亭官柳繫輕舟。行人莫唱思歸調，汶水南來已北流。
【守閘清源驛凡五日不得度】
清源驛路接幽燕，日日沙頭但繫船。五兩南風空自好，無由吹送衛河邊。
【臨清州大寧寺】
西北浮雲過雨晴，香台落日散高城。遠煙歸鳥忽雙下，法鼓空林時一鳴。江海幾人懸夢寐，詩書無地問柴荊。勞生擾擾成何事，目極關山萬里情。
【曉發東光縣】
際曉投前路，衝寒只縕袍。關河仍鼓角，舟楫已風濤。落月金樞動，疏煙土銼高。謀生宜有策，筋力爾徒勞。
【青縣同高大（佑蒨）雨泊】
黃河秋潦急，群盜正紛紛。去遠驚秋半，愁多語夜分。空城寒更雨，哀角斷還聞。正值南飛雁，嗷嗷度海雲。
【董子祠】
漢日江都相，荒祠舊水濱。玉杯存俎豆，青簡重天人。夕鳥窺園下，秋花裛露新。淒涼不遇賦，千載一沾巾。
【八月十五夜集天津曹武備斌官舍分韻得床字】
北里商歌倚笛床，層城秋色轉蒼涼。關河西望猶千里，烏鵲南飛更幾行。冷露自零叢桂樹，深杯無那鬱金香。習池不改山翁興，倒載還同舊葛疆。
【高博士恒懋席上留贈公子緝睿二首】
列席先投轄，升堂喜盍簪。飄零忘薊北，風物盡江南。滄酒瓷罌滿，張梨白露甘。留連如意舞，更與阿戎談。
西陸清秋候，東山舊宅開。壺觴兼日夕，文詠許追陪。且為看花起，還愁上馬回。春風倚歸棹，賭墅定重來。
【出居庸關】
居庸關上子規啼，飲馬流泉落日低。雨雪自飛千嶂外，榆林只隔數峰西。
【土木堡】
平蕪一簣狼山下，九月驅車白霧昏。到眼關河成故跡，傷心土木但空屯。元戎苦戰翻回蹕，諸將論功首奪門。早遣金繒和社稷，祠官誰奉裕陵園。
【宣府鎮】
高城西北控燕都，吹角清秋落日孤。尚憶武皇巡玉塞，親從鎮國剖金符。宮槐御柳今蕭瑟，虎圈鷹坊舊有無。邊事百年虛想像，誰誇天險塞飛狐。
【上谷道中】
急雪千山下，渾河萬里流。搖鞭逢漢使，走馬入雲州。
【苦寒行】
九州皆可歷，何為雲中居。聽我歌苦寒，泣下沾衣裾。一解
寒風利如刀，雪花大如席。重裘如束水，安問絺與綌。二解
白日無光晶，驚沙但茫茫。舍我四方事，土室獨摧藏。三解
白登自言高，乃是太古雪。漚洟自言深，腹堅不可裂。四解
斧冰持作糜，餔糜糜已冰。展轉長宵中，晨夙不得興。五解
攬衣未及帶，手龜血出漉。嚴霜割我面，哽咽不得哭。六解
男兒可憐蟲，出門思故鄉。寧飲吳市酒，不樂邯鄲倡。七解
【傷歌行】
北風其涼，雨雪如搗。棲棲素冠，行彼周道。一解
蟹則有筐，蟬則有緌。父喪不葬，誰憐我為。二解
瞻彼桓山，有革其羽。載鳴載揚，忽失其侶。三解
力行雖疾，不如奮飛。遠望雖高，不如早歸。四解
凡百君子，庶幾心惻。翳桑之餓，可以報德。五解
【十月十四日夜同曹使君】
雲州對月發軌自徂暑，息鞅及玄冥。迢迢沙際月，皎皎雲中明。皋禽警朔吹，別葉辭苦莖。青霜降北陸，參井緬縱橫。主人托嘉藻，休浣寡所營。悟彼行役艱，曲宴奏中誠。清樽湛瑤席，兔首亦以烹。但言音塵闕，豈意良覿並。謙謙君子柄，習坎美不盈。澄輝矢相照，慰我殷憂情。
【十五日夜月】
重陰積邊亭，風候異揚粵。駢筵集親懿，復此亭上月。析析靜衰林，斐斐滿層闕。清砧無緩響，素雲屢興沒。客情易為懷，庶用慰寂蔑。哀雁逝不居，流芳久雲歇。天道互虧盈，物理信昭昧。詩人戒太康，職思永無忽。霜露日夜零，故鄉渺難越。淒愴遊子心，獨坐待明發。
【十六日夜席上贈陳孝廉】
容永孝廉戍邊晷運方代序，感此成鬱陶。良友縶白駒，芳酒永今宵。團圞東城月，萬象仍光昭。誰言容輝減，彌覺神理超。哀笛奮層樓，餘響薄風霄。悲哉遠征士，氣嗇不得驕。衝魄會有宜，盛滿誰能要。伯陽之流沙，箕子去商郊。苟懷艱貞節，道德豈不劭。申章托微諷，撫景答長謠。
【十七夜月】
磊磊列宿明，晼晼塞日晚。盍簪數晨夕，吾道豈云遠。飛光上層軒，薄雲冒崇皞。迢迢界斜漢，惻惻引朔管。圓靈乍警闕，素魄已辭滿。清輝寧有渝，潛德期日損。幽人貞素履，君子利往蹇。擇術雖殊途，心賞得所款。感目既多顏，懷鄉匪異撰。申旦陳苦言，庶令勞者纂。
【甲辰冬月朱十訪我塞上賦對月詩奉答三首】（同里曹溶潔躬）
昔我登羅浮，靈雲翼飛軒。炎光扇四序，曄曄神芝顏。有美儼相從，盛作遊覽言。芳蘭麗重墀，列植皆翩躚。洗爵命清醑，鱠鯉出丹淵。選日駕輕楫，跌蕩珠江前。矢口吐嘉藻，眾賓稱我賢。聿來雁門棲，轉瞬八九年。寒燠既殊軌，苦志何由宣。燦燦金張徒，凌忽若浮烟。賴有同心士，風雨仍勿愆。樂莫故交樂，遂賦明月篇。月出照城闉，兵甲何洋洋。連山萬餘里，緜亘不可詳。列營慘清角，羽纛隨鳯翔。束芻徴近郊，飛駮蔚千行。獵火耀繁星，毳服禦嚴霜。章甫謬司憲，飭躬戒無荒。蓬菅閉重闥，民俗偕吉康。方厪索處憂，之子凌大江。弗效兒女仁，忼慨溢中腸。曠觀幽與并，囘睇思故鄉。旦夕事游燕，孤抱成匹雙。何意塵土區，逍遙奉圭璋。圭璋慎中闕，黽勉循昔經。暫當展清輝，釋憤於邊庭。深雪蔽層阪，修柏含青英。匡世羡髙度，緇塵詎能攖。短褐濟三冬，園葵待晨烹。曲房剪茅茨，靜見游鴻征。文籍繞四座，持酒忻共傾。開懐玩流景，哀樂全其貞。悠悠道路間，乃得親友生。恒嶽有盤石，足以喻精誠。環顧王化周，冀方息交兵。卷組及良時，無為耽令名。
【雪中至日】
去歳山川縉雲嶺，今年雨雪白登臺。可憐日至長為客，何意天涯數舉杯。城晩角聲通鴈塞，闗寒馬色上龍堆。故園望斷江村裏，愁說梅花細細開。
【雲中客舍曹武備自津門以筐蟹銀魚見寄賦謝二首 】
千里三沽使，傾筐異味傳。霜螯初入手，臘月更須憐。重馬愁闗吏，香秔憶野田。江鄉好風物，罷酒數歸年。
水族殊鄉至，明燈夜不孤。雪花寒意減，玉盌近㸔無。反厭流匙滑，宜將剰酒沽。遙憐垂釣客，白首向江湖。
【贈周參政】
周君北地推風雅，幾載栖遲白門下。四壁蕭然竟罷官，知君亦是悠悠者。匹馬西來訪故人，相逢師友更情親。自言溽暑辭堂邑，不覺辛盤換早春。春晴風日官齋迥，翰墨于今數公等。畫品真同顧愷工，隸書逺見鍾繇並。貽我梅邉索句圖，江南春思到平蕪。蒼苔濁酒尋常得，冷蕊疎枝何處無。紇干山髙凍飛雀，徤歩移來總蕭索。不見黃須細細開，惟愁白雪紛紛落。蘇武城邉送別遲，桑乾河上已流澌。遥將南浦離人曲，迸入西征橫笛詞。憐君此去壺闗道，盍簪到處逢迎好。澤潞三時芳樹多，江風五月歸㠶早。滄洲萬里憶田廬，流水柴門今尚虛。卜鄰儻就移家約，來共梅花溪上居。
【絶塞】
絶塞衝寒起，妖星逼歳除。幾時離畢昴，三見改蟾蜍。我友官中禁，憂時獨上書。〈謂楊給事雍建時上疏言彗星見宜修省〉由來天道逺，垂象果何如。
○旃蒙大荒落
【長歌行】
糾糾葛屨，行彼中逵。豈無轅馬，登髙則危。〈一觧〉姬姜誨淫，吉士悼之。赫赫王侯，竊鈎笑之。〈二觧〉羔羊之革，可以禦冬。狐貉雖溫，君子固窮。〈三觧〉誰謂松柏，㣲霜萎而。誰謂風雨，雞鳴已而。〈四觧〉芻蕘者謀，先民所度。志士立言，豈必好爵。〈五觧〉陟彼北山，俯視崇丘。千秋萬嵗，孰知我憂。
【短歌行】
飲酒當醉，㧞劒當歌。人生相知，樂豈在多。〈一觧〉相彼中林，枝葉猗儺。嚴霜一至，焜黃奈何。〈二觧〉飄飄寒風，不知所届。豈曰無衣，將子于邁。〈三觧〉鳴鹿在囿，載食其蒿。男兒墮地，惜無錢刀。〈四觧〉明星在天，雨雪在野。我思故人，泣數行下。〈五觧〉今夕不飲，來日大難。今者不樂，來朝永歎。〈六觧〉
【和朱十短歌行　　　　　　嘉興鄭玥隨始】
北風烈烈，雨雪載塗。我思禦冬，㫖蓄則無。〈一解〉濯濯江湖，曷取其魚。緜緜逺道，曷策其車。〈二解〉僕夫夙駕，攬子之袪。子無先路，俟我城隅。〈三解〉尊有甘酒，不在百觚。俎有嘉肴，不在兩羭。〈四解〉子有苑囿，當推我居。我有錢刀，當念子需。〈五解〉蜉蝣迫暮，傳語蟪蛄。今者不樂，斯焉已夫。〈六解〉
【鴈門闗】
南登鴈門道，騁望勾注巔。山岡鬱參錯，石棧紛鈎連。度嶺風漸㣲，入闗寒未捐。層冰如玉龍，萬丈來蜿蜒。飛光一相射，我馬忽不前。抗迹懐古人，千載誠多賢。郅都守長城，<山夅>火靜居延。劉琨發廣莫，吟嘯扶風篇。偉哉廣與牧，勇略天下傳。時來英雄奮，事去陵谷遷。數子不可期，勞歌為誰宣。嗷嗷中澤鴻，聆我慷慨言。
【觀獵】
白狼堆近雪嵯峨，風巻黃雲入塞多。盡道打圍春更好，夕陽飛騎兔毛河。
【晩次崞縣】
百戰樓煩地，三春尚朔風。雪飛寒食後，城閉夕陽中。行役身將老，艱難嵗不同。流移嗟鴈户，生計各西東。
【滹沱河】
滹沱河上流澌急，騎馬春冰滑可憐。百尺浮橋空斷板，孤城哀角動荒烟。愁顔送老饑寒日，絶塞因人雨雪邉。轉憶江鄉多樂事，花濃齊放五湖船。
【將次山陰墮馬傷足張明府施大枉顧逆旅餉酒賦謝二首】
可怪乗船客，今朝墮馬來。半人宣武笑，長路歩兵哀。地主逢傾葢，天涯獨愛才。淹留憐逆旅，相餉竹根杯。
果見軒車至，倉皇啓夕扉。亦知寛禮數，強起著裳衣。涕淚餘
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 10:27:03-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>