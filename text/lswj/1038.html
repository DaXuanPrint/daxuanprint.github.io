<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="提要,原序,卷一,卷二,卷三,卷四,卷五,卷六,卷七,卷八,卷九,卷十,卷十一,卷十二,卷十三,筠轩集全文在线阅读,筠轩集全文在线下载,大玄古籍书库">
<meta name="description" content="元代诗文别集。13卷。唐元撰。《四库全书》曾据安徽巡抚采进本编入别集类。卷首有元大德八年(1304)方回序,至正六年(1346)唐元自序。据方回序文,可知序为唐元《艺圃小集》作,《艺圃小集》收入诗仅54篇,集名亦由方回所题。据唐元自序,所收入的诗,都作于后至元五年(1339)到至正六年之间,但集中收入有作于至顺年间的《饯马昂夫郡侯赴池阳》诗2首,可知以上2序都不是今本《筠轩集》的原序。卷1—3为五言古诗,卷4为七言古诗,卷5为五言律诗,卷6—7为七言律诗,卷8为五六七言绝句,卷9为序,卷10为记,卷11为">
<title>筠轩集_唐元_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">筠轩集</span> <br/>
          作者： <span class="inputVal" id="bkauthor">唐元</span> <br/>
          朝代： <span class="inputVal" id="bkdate">元代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">类书文集,诗文集,完结</span> <br/>
          字数： <span class="inputVal" id="bknum">[book_length]93990</span> <br/>
          说明： <span class="inputVal" id="bkdec">元代诗文别集。13卷。唐元撰。《四库全书》曾据安徽巡抚采进本编入别集类。卷首有元大德八年(1304)方回序,至正六年(1346)唐元自序。据方回序文,可知序为唐元《艺圃小集》作,《艺圃小集》收入诗仅54篇,集名亦由方回所题。据唐元自序,所收入的诗,都作于后至元五年(1339)到至正六年之间,但集中收入有作于至顺年间的《饯马昂夫郡侯赴池阳》诗2首,可知以上2序都不是今本《筠轩集》的原序。卷1—3为五言古诗,卷4为七言古诗,卷5为五言律诗,卷6—7为七言律诗,卷8为五六七言绝句,卷9为序,卷10为记,卷11为说、题跋,卷12为辞、墓铭、铭,卷13为赞、祭文、杂文。唐元有文集50卷,为其子唐桂芳手辑,但未见传本。现存的《筠轩集》13卷,是明人程敏政所编的《唐氏三先生(唐元、唐桂芳、唐文凤)集》30卷的一部分。《四库全书》编者曾认为,《筠轩集》中应有误收入的他人诗作。方回曾评唐元的五言古诗《艺圃》说:“仅十六句,似乎拟陶”,但《艺圃》是唐元前期作品。统观他的诗文,以平和温厚为特点,是比较典型的儒士之作。</span> <br/>
          封面： <span class="inputVal" id="bkimg">Z_19227.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]筠轩集
[book_author]唐元
[book_date]元代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]类书文集,诗文集,完结
[book_length]93990
[book_dec]元代诗文别集。13卷。唐元撰。《四库全书》曾据安徽巡抚采进本编入别集类。卷首有元大德八年(1304)方回序,至正六年(1346)唐元自序。据方回序文,可知序为唐元《艺圃小集》作,《艺圃小集》收入诗仅54篇,集名亦由方回所题。据唐元自序,所收入的诗,都作于后至元五年(1339)到至正六年之间,但集中收入有作于至顺年间的《饯马昂夫郡侯赴池阳》诗2首,可知以上2序都不是今本《筠轩集》的原序。卷1—3为五言古诗,卷4为七言古诗,卷5为五言律诗,卷6—7为七言律诗,卷8为五六七言绝句,卷9为序,卷10为记,卷11为说、题跋,卷12为辞、墓铭、铭,卷13为赞、祭文、杂文。唐元有文集50卷,为其子唐桂芳手辑,但未见传本。现存的《筠轩集》13卷,是明人程敏政所编的《唐氏三先生(唐元、唐桂芳、唐文凤)集》30卷的一部分。《四库全书》编者曾认为,《筠轩集》中应有误收入的他人诗作。方回曾评唐元的五言古诗《艺圃》说:“仅十六句,似乎拟陶”,但《艺圃》是唐元前期作品。统观他的诗文,以平和温厚为特点,是比较典型的儒士之作。
[book_img]Z_19227.jpg


[book_title]提要
钦定四库全书　　　　　集部五
筠轩集　　　　　　　　别集类四【元】
提要
臣等谨案筠轩集十三卷元唐元撰元字长孺歙县人与洪焱祖俞赵老号新安三俊泰定丁卯以文学授平江路学録再任建德路分水县教谕以徽州路学教授致仕卒集中朱克用总管诗会序作於至正乙酉自题七十七岁推而上之生於宋咸淳五年己巳盖其始终当元盛时故所作多和平温厚之音极为虞集所推许又尝着易大义见闻録诸书於经术颇深其议论亦不诡於正特元以乡校禄终其身未尝入官台阁而集中有扈从滦阳清暑四诗玉堂夜直诗及察罕诺尔李陵台诸诗未喻其故疑尝从人扈跸上都有所酬和而传写者脱其标题也据朱文选行状元有敬堂襍着思乐襍着吴门襍着分阳襍着金陵襍着藂稿几七千篇分为五十卷乃其子桂芳手辑故集中间有桂芳题识此本为程敏政编入唐氏三先生集者仅诗稿八卷文稿五卷则其所佚固不少矣案元史方技传述元代塑像精妙者为刘元诸人而此集有王才塑工赞称中州塑工精妙远甚飞土为像切中绳墨太原王才实超等伦是元时工此艺者尚多亦可以补史所未备云乾隆四十三年五月恭校上
总纂官【臣】纪昀【臣】陆锡熊【臣】孙士毅
总校官【臣】陆费墀

[book_title]原序
筠轩集原序
诗以格高为第一三百五篇圣人所定不敢以格目之然风雅颂体三比兴赋体三一体自有一格观者当自得之於心自骚人以来至汉苏李魏曹刘亦无格卑者而予乃创为格高卑之论者何也曰此为近世之诗人言之也予於晋独推陶彭泽一人格高足方嵇阮唐惟陈子昂杜子美元次山韩退之柳子厚刘梦得韦应物宋惟欧梅黄陈苏长翁张文潜而又於其中以四人为格之尤高者鲁直无已上配渊明子美为四也吾州在万山间诗人不少朱文公早为胡邦衡以诗人荐公配享孔庭人品近孟子不止於诗唐长孺讳元自里中来访出诗五十四篇始年三十六岁其所以可人意者格高也何以谓之格高近人之学许浑姚合者长孺扫之如粃糠而以陶杜黄陈为师者也艺圃有作所谓小园仅百步者凡十六句似乎拟陶後二首亦然予为题曰艺圃小集而序之以归博读精思而苦於吟进可量哉大德八年甲辰九月二十日同里方回万里叙
元顷自金陵南轩代还寓隐问政山中性资顽钝凡以游戏笔墨取重士林者一无能焉惟日繙阅旧书早岁所未悟者如户牖搴开遽登堂室急如破竹迎刃而解及为应俗文字每因平旦清明才一触所思浩浩乎觉其来之易无向来嗫嚅艰澁之状心私窃喜况在金陵时会继学侍御王公梦臣侍御张公甚加称引志行晋仲公日承磨裨各赐赠言如拱璧而归古人所谓闭门造车出门合辙亦一时之奇遇也自已卯至丙戌凡八年得诗文若干今去其大半文得若干诗得若干命生徒缮写求同志者订焉削之又削取百十於二三始遂吾志庄生所谓道在稊?虽不足熟餍人腹然生意所发或以为可观非愚之所望也至正丙戌九月望七十八翁唐元自序

[book_title]卷一
钦定四库全书
筠轩集卷一
元　唐元　撰
五言古诗
艺圃
小园仅百步花竹艺两行垂垂结夏实萧萧吹昼凉盆池晓更静照我须鬓长复有青青蒲风至互低昂人生百岁内弱草栖萤光亮无贞坚节何以御雪霜达人岂求名进善贵自强用世苟不能退居固其常
又
旧种竹数十生笋已满园今年笋更繁穿邻垣山童劚烟雨便欲供朝餐独不忍馋口保此青琅玕物微志则远当异今日观平生迟暮心与尔同岁寒
又
种苋甲已坼苦菜行亦秀耰锄不惮勤常恐地力瘦旦旦望其长灌溉那敢後墙头有蓬蒿不种而自茂此意定如何为尔吟清昼
感寓
朝光上疎牖开门望青天小雀已啾杂老鹳何盘旋造化生万物营营孰不然大小固分殊过得非尔贤所以盘中蝇不及枝上蝉风露腹亦果立蜕如飞仙
又
入山复出山风雨饱迎送重云莽回互百卉同机综野兽号我前山禽发幽哢团团青油盖路永力愈重茅檐喜暂息趣去勤仆从一牛上荒壠毕意在耕种牧儿徐驱之鞭朴幸勿用
上宪使疎斋卢公
苕苕椅桐树茂茂岐山阳深根托高冈修干凌穹苍威凤来何从栖止有辉光鲜羽曜朝日五色成文章所饮必醴泉竹实充饥吭衆鸟不敢鸣况乃相颉颃览辉下千仞一来效祯祥何当命师夔声此邦家昌
又
幽兰在中林靡靡裛朝露岂不罗衆芳芬菲乃天赋枝茎蔽荆杞况当薪蒸路晩岁益自珍岂以无人故佩纫弗见收好洁元非误志士感萧晨念此令人惧
赠于履道
山风吹我衣山石啮我足隂壑迷寒云阳冈曜晴旭坡陁陟峻岭迢递下平陆举头望前人乌帽屡出没百年白发新名利纷驰逐胡为不归来芋栗山中熟
又
君诗一角麟我句蚿百足同吟旅琐琐寒灯几昏旭益窥所抱奇江潘而海陆功名贵自强射石期矢没愿言比云龙上下相随逐归欤力砚田肯媿稊稗熟
过瑶岭有怀孙君玉岭下即君玉所居
前登陂陁岭却望青林隈青林澹朝晖云气相徘徊念我故人居轩户临溪开图书列左右琴酌无氛埃怀宝固待价倾国宁求媒晩定金石交顾我非其才崇墉若万里未见心为摧露零竹舆语短褐寒风催微醺续残梦未省先惊回思制芙蓉裳与子同剪裁
汪氏孝节堂观泉得清字
灵岩蓄玄德斗斛匪自盈神女之所唾千古留琮琤苔竹映佳色窗户含余清如何市廛底斯境得若惊人间涸泽时石溜方流行溥博虽寡用浚洁宁无情伊余二三子屏迹庶自名於焉俯清影幸不惭尘缨屡游意始惬盃炙非所营烦君慎水符煮茗频相迎
九日偕景韶练溪君王诸先辈讌桂泉菊圃分韵得菊字
平生刘子政便便笥经腹鸿宝误信书迟暮返初服廛中地百弓手莳三春菊养苗待秋深倏已耀人目畦荒韭尚腴槽鸣酒初熟随騧美周士衆辐共一毂餐英政使癯未因鄙粱肉揺揺烛见跋艶艶月出屋请席愿淹留清谈侈文郁
黟山絶妙翫不忍去
舆夫老苦钝足蠒肩亦赬坚坐我不忍趍走便且轻後乘幸勿亟前有黟山迎平生所未识目骇而心惊委蛇出异态婉娩含深情长虬挂碧落巨怪浮溟瀛冠冕或俨立甲胄何纵横未吟先惝怳欲画难经营邑连壤最沃俗美人不争意有隐君子依阻仍深耕遗世了荣辱避俗变姓名寻之不可见晤言谁与倾
桂泉席侍饮汤北村杨志行郭祥卿诸公
构堂俯虚市把酒对远山竹树爱深密石溜聆潺湲行吟坠叶响坐迟孤云还抚物景易变观化心自闲肃肃文翰宾悠悠霄汉间问答缀道论愉怿贻好顔情中志未毕反斾何由攀
病起行圃
闭门了三春万事一木榻衰病苦见侵懒慢日相轧心兵百战罢颇亦厌纷夺疮痏费爬搔痒定痛若割匪惟交亲疎往往废书札腐儒困朝餐正不办麄粝酒徒逐鸟散招呼谢嘈聒茗粥定差贤庶以慰羌渇今晨偶窥园雨後葵韭活物生寓至理二气妙旋斡细响出清渠微青迸枯枿适予病初瘳而乃心目豁圣道严阶梯坡陁积毫末行当理旧学志肯忧短褐申情布同志夫岂贵专达
病後杂书
江南地卑湿重膇得其偏先子年半百此疾怀忧煎我时在侍旁常恨无酒钱典衣唤软脚沃之令醉眠呻吟尚挂耳翻思泪迸泉大块亦寡恩衰疾蚤见纒稚子馈我药我怀何可言
晴檐看蛛网经纬整且匀极知心独苦正尔营一身小智罩飞虫用意乃不仁虎狼甫堕地气已欲食人天地且不言志士空怆神好风池上来吹我微岸巾沈痾遂一快步月归柴门
忍饥陈正字不识治生理妻子依妇翁岂顾流俗鄙平生?榔?不满一餐齿可怜儿啼饥中夜成坐起贫病若胶漆吾事乃如此丈夫不能食出口已可耻世无鲁公贤乞米徒劳耳
送杨志行广文还金陵
杨侯歌雅南俚俗岂同调昂昂气冲霄肃肃容在庙清台早湔祓雾隐出文豹词林侈琼琚一世称独妙人言薄采芹脂辖匪前料萧萧霜露严寒虫夜相吊士习久不古过眼几高蹈千钧一发危恺悌神所劳
薛山甫与仆并隣见过甚数益斋宋公以廉能治邑山甫实宾其门喜其得贤主人也作诗寄之
鸷鸟虽累百一鹗乃为奇鹗鸣集鬼蜮衆谓凤凰儿尔曹饱欲死此生常忍饥碧眼送晴空朝来有新诗
又
陶隣刘柴桑杜亦隣朱阮时情甘若醴但觉古风远清谈玉屑霏共此晴云卷寒灯勖苦心岁晩以无倦
又
万物皆托体蟫鱼食文字蛣蜣但转丸亦复事汝事君子有时愚小夫任私智清裁岂无人酒食何足议
又
桃花光灼灼春风满琴堂此客须此主正直如羔羊为政但饮水此味真悠长区区期会间葛屦行朝霜九月二十八日督校廪如东阁偶偕同游登西岭作
西上坡陀岭天风吹我衣齐云矗其南独耸高巍巍雾收澹晨暾窈窕开岩扉峦石互驰骋水木相因依顾瞻百里间行人如蚁微山下谁欤居寒塘嘉果肥鸣鷄破午寂犬卧来客稀四序有代谢秋令行当归蹇予事校廪委琐遭评讥倚杖督朝获日暮常歔欷幸接田父言耕也理不违同游惬心赏天马方辞鞿烦局自兹释宝唾时一挥
赠石庵道者
道人东吴来空山挂瓶锡空山何所有中有浮云白萧条红树秋渺漭寒溪碧高阁遶层阿荒堦絶人迹焚香礼大士幽磬了晨夕劳生我未已衰鬓稍见迫嘅兹区中缘爱彼松下石出门马长鸣仓皇又行役
题使君渡水罗汉图
爱河浪滔天万境同一梦高僧鼓慈航与法作梁栋应缘聊住世振迹还灵洞偶来涉清涧白足聊玩弄明明十六辈妙相疑伯仲湛然诸漏尽心与潭月共鞵笠费提擎天风落吟讽此水本空明谁牵万波动尘根待湔祓行脚我何用愿言八功德散作人天供西江戒口吸长者烦囊送灌溉法王苗有情俱可种
示阿桂
小桂四龄日暴下如惊湍三日不水浆气息垂厌厌迎医自外来告我脾气完投药仅刀圭久之忽话言晨兴唤阿娘举头索朝餐累卵势已危槁面回渥丹谁云久竟忘思之热肺肝今我亦卧疾展转春将阑扶牀问安否念汝知艰难眼明骨骼耸聪慧令人欢百围长豫章固在拱把间善言山下泉所贵养蒙端我病行可起共汝书灯寒
送吕广文满归宣城
吕公非熊孙况是钓鳌客纷纷较锱铢度越流辈百平生名父子倾心研六籍至今老桂秋英英浮云白膏粱无余味犹抱诗酒癖作诗动百篇饮酒辄一石壮游辇毂下挥金无顾惜结交尽老苍思奋冲霄翮谁白冠盖场荐牍中朝出咸言曳长裾颇善坐重席道固在八方归求乃有获眷焉紫阳墟士子多於鲫吾人遭眼青斯道立帜赤飞梦切星汉环像拱圭璧浮言川腾波定力射中的谁能弦诵余而肯为兹役旷野草木黄严冬霜雪积旅馆半开扉残灯犹在壁当歌欲一放转畏离肠剧引领岐路间渺渺望行色
仆曩过海宁东阁之墟伏读许郎中义田碑心窃敬慕不已今观祈川许公买田于姑孰昆弟异居垂三十年复与其二犹子家而食焉吁何许氏之多贤也作诗廿二韵兼书其事云
贫贱重骨肉富贵骄天伦淮南斗粟謡千古余悲辛饥劬笃孝友或在闾阎人风习曾未闲庶保孩提仁苟无激颓波人道将荆榛粲粲田家花异代为之珍物情尚离合恩义微故新有怀评旦公夙志吾其伸锱铢游麴富衣被邹鲁醇委源祈水上拓壤采江滨离居三十秋犹子随天申即事旷百载奚止惊邦邻坐令残忍徒愧汗沾车茵善端一以开天地临明神眷言寿且康亹亹云来春我昔东阁游列屋观鱼鳞中有省郎碑义庾高嶙峋缌功动百辈一饱甑靡尘山川盘郁在行客咨嗟频宗盟何多贤一发悬千钧史策幸见收诏此风俗淳对菊无酒钱陶公同一叹恨墙隈一种号岁寒者开最迟第三儿坚编茅以屋之因成二诗呈桂泉执丈谦父与几二友兄
菊开已弥月幸脱风雨厄清晨绕幽丛嗅尽不忍摘黄中自尔尊未数纷纷白清酤仅一觞把我二三客可怜乏酒资相见少顔色同堂不知心对面千里隔无酒岂病我子言犹未择
霜露气已肃我菊将离披染白竟成紫日就顔色衰物变乃化渐至理於焉窥儿曹强解事欣言以为奇束藁像茅茨?此岁寒姿惟兹岁寒种蘂细开常迟萧然抱幽贞寒梅托深知
元夕喜雪以万事付一尊分韵得一字
火城何煌煌风雪集万室离披陆地莲照此琼瑶质百卉不敢春天公亦多术此时游衍人轮蹄声瑟瑟尚嫌溅焚膏开帘看疎密囘风忽已定残片沾书帙晴光渐可舒寒事固宜黜顔巷广文贤僦居初暖席高吟黄竹章梦冷传柑实呼我二三友肴核共真率良辰惬清赏把笔竞题述谁家百丈竿光漾星球一高树玉龙寒挐空戏珠出
送赵石照学録
卫绾无他肠更生汉宗老喜公春秋高发白面不槁学省以文鸣用世亦已蚤抚视昆明灰侨居养吾浩颇从诸生请薄言采芹藻云槐午屋凉石壁晴波遶长啸宇宙间袖手忘余巧分甘原宪贫孰计侏儒饱归橐不留金爱惜天下宝居然见山立伟甚回澜倒走也实後生故典从探讨三年费鷄谈白日疾飞鸟四月下浙江舟稳风涛少禾黍犹未秋湖鱼去深渺巴川天一方醹醁愁可扫公朝重老儒瑾瑜方藉缫行知矍铄翁高议云台表
送赵子善
赵君天资高秋空上鵰鹗勇猛趋道途於菟啸风壑岷江始滥觞道山隔蓬弱居然入无底万里费行脚盘盘石照翁皓首麟经学谁言厌家鷄端待啓玄钥蹇予同嗜好四壁诗盈橐城隅递往来三见秋槐落语别已良难分携真作恶竹萌美羊羫湖鱼具羮臛川涂奉晨昏至哉天下乐
送尤山长归浮梁
朔方无弓车南粤无田鎛举国以为良夫人不待学浮梁士渊薮公其才落落正色坐紫阳师道可无怍
又
倜傥明大节琐细推秋毫得失宁几何用志亦已劳士习橘化枳时情黍雪桃抱瓮息机人智不如桔橰
又
千金市肥马聚邻饷猴羮伯乐坐长叹易牙斯骨惊屋头对山色屋外喧溪声一卷考亭书聊以陶吾情
又
孟孺不由介郑庄能荐贤立谈苟有合遂赏朱丝弦古人不我欺古心时自鞭下言曳尾龟上言风秋蝉
又
斋居小如舟坐卧日为岁孔墙昏垫余舍我诸生去循资待青紫咀嚼无厚味行矣荐贤良晁贾上书疏庭竹今岁颇盛瓜蔓复有生意闲居志喜赋古体二章
始余植幽篁但爱一夔足傍出者两竿夷齐想高躅今年忽六七环卫若臣仆虽无渭川多已可洗尘俗柔枝不自持老干相依緑月明琉璃滑风度琅玕触亡羊笑多岐白驹在空谷饭饱时一嬉相看忘宠辱
又
牙筹竹下筭手版误倒持富贵可怜生忧惧亦随之荷锄学老农顽钝人见嗤春来种瓜蔓三秋以为期墙根植芳楥乱翠相纷披露襦见襞积璀璨黄英宜老夫日抱瓮子母看累累贫家羮不糁烂煮供晨炊客来莫轑釡大笑山人痴一饱政尔难辛苦何人辞
题吴维申寿藏
人生类虫蛰坏户各有时当其未蛰藏啁哳仍优伊彼我鸣其天至乐岂强为天地性情露百菓观累累华实自後先至理不待推掘泥取芋啖殷勤种芋儿面目或少异一气中贯之大哉死生说得髓遗骨皮金丹误末俗嬴刘例见欺退之服硫黄胡不决信疑吴公善观生蠒窝计早施泉明欲自挽征西无愧辞吾尝评其人圭璧絶瑕疵居乡既恂恂友爱亦怡怡世人欲刳心老子不皱眉读书废寝食不用较黠痴白头托交晩久别辄相思相思即命驾屡日相追随青山共对酒小阁还题诗寻径踏黄叶入寺看残碑下榻无倦色佳客同遨嬉多公岁寒意愿赠青松枝
三月四日与思乐诸生游东山以花落家童未扫雨余山客犹眠分韵得犹字
春风如少年盛气不少收纷华悦衆目緑穉而红稠剪裁出纎巧苞萼相绸缪风雨一夕至飘荡随东流黄粱几清梦阅世等浮沤不如闭门坐思与天者游殷勤二三子共泛晴川舟漾沙日色薄飘衣风力柔新禽吭乍圆宿麦穗稍抽荒嬉重前闻小出聊夷犹幸毋多酌我举眼瞻云头
次韵何季通春游长句
穷愁抱书痴念我得所独空堂寂无人幽愤时仰屋出门逢所欢如鱼脱网目杜陵虽诗豪遗恨曲江曲何如值昭代薄言此休沐登城见桃李大胜芙蓉褥繁花难久居亦可暂延瞩居焉衆甫集岂但一夔足游丝荡晴空好鸟鸣幽谷跻危出树杪列坐依岩腹恍游麻源中下视泰山麓怡然接妙语不翅拱圭玉春风天上来野水涵芳醁能令醒者醒不洗俗士俗辇石谁氏桥振鹭何岩瀑平生爱浪游穆骏竞神速晩知养灵源已失鬓根緑痴黠不同条万事随转烛後车且勿催前梦已难续聊为倚树吟蒙庄有前躅
次韵许簿驰驿对菊
霜露日凄厉出门何所为游子畏简书方舟泝江湄对酒聊自慰望云不堪持缅怀邻曲闲同赋斜川诗久行邈难值枉觌心自奇番番黄发翁欢言进箴规人生会有役谁能抱长思天马困尘路娉婷多乖离明监岂自照枯蓍宁决疑曰余返初服林下申幽期啸歌笼鹤起稳睡床龟支明当过衡宇有酒君酌之
送许方所主簿
人生风转烛苦宦如飞蛾以身偿寸膏固宠将柰何所以古贤达投绂居山阿上逃朝市辱稍喜渔樵过平生习主簿风采世未多拄笏望白云观物同沤波忽复念柴桑归来盼庭柯夜月照初心鲜飇散微和幸有种秫田小酌令顔酡亦有琴与书不乐理则那红尘溢人海万室沈酣歌特立见此士高哉名不磨愿酌冷泉水祝公寿婆娑
九月十七日以长女疾重访吴溪姻旧感而有作
人生寓宇内一忻间百忧忆昔始来时炎风被层邱闻鷄覔村巷有屋山之幽上堂集姻友樽罍相劝酬寒暑互变化岁历俄十周及兹履旧迹还为田舍游渺渺烟树遥??泉声流所遇异故物木拱狐兔投村媪怪我老秋霜漭盈头余生谅几何夜壑谁藏舟嗟卑而叹老举俗槩豆沤纾余顾内慙远慕前哲俦寸隂倘自惜庶几桑榆收
寄吴仲文兼柬定宇陈先生
我文如蛛丝虽巧无所用不如懒妇缉亦可入机综君家有妇翁名与泰山重穷年工着书白日不虚送平生邱壑心岁晩充宾贡金鸾耻司晨天马辞羁鞚归来洗肺肝泉石聊可弄十年不见公夜夜劳飞梦
又
仲文懒修饰政喜从俗嗔偶然过荒斋略语已可人读书五行下交久意愈真门单力役重郁郁怀不伸赁佣以月计寸取如鱼鳞剥床已切肤范甑空生尘谁与告钜公援出清波津天高日月速天也胡不仁
冬夜写怀简清之弟
我年十二三事母极小心兄弟尤知爱同床仅一衾中年忽远别海岭音沈沈归来悲喜集泪下沾衣襟老大以为期素发各盈簪胡不日对酒人事好崎年光催发棹悲来不自任展转复展转风振檐铃音
再用韵谢吴长孺
寒风搅旅舍夜月揺归心更长不能寐揽衣无重衾周南叹留滞寓迹非陆沈壮士歌易水感激义盈襟字行偶有合邂逅成朋簪古人贵澹交世路多岖平生汗血驹道远当自任非君愿寂寞岁晩畏知音
诸生社日约游东郊分韵得九字
东风吹草青胡不及老丑霜茎日夜生壮志嗟负久诸生强我游良辰共盃酒林塘过午寂鸟鸣向高阜腰顽渐可伸亦足开笑口平生坐绮语未畏龟首九挥手问天公何者端不朽愿言尊所闻浮华付刍狗
入祈山简程南山
儿时侍先辈游咏风泉间蹉跎五十年日夜雕朱顔六经浩烟海何能窥一斑後生益寡学嗜利争触蛮读书被笑姗短褐惭雕鞍盘盘河南公孙枝长琅玕从师已善问下笔初翻澜吾儿年十八编简苦研鑚两门有书种稍称儒家冠吾曹老何恨但劝长加餐
县博吴子刚坐雨屋以诗来辄和四首兼録呈邑中诸士友
杜陵拙治生屋漏连床床朝来势愈急倾倒河汉旁四野漭为壑屹立祈山苍倚栏一舒眺轻翾羡鸥行
又
北斗不挹酒七襄那用织人言越瀛岛相去岂咫尺衆方?虚声君独尚古色可怜倚市门却笑绣纹刺
又
积雨潦盈屋民穷嗟剥床蝌蚪产竈下蚯蚓升阶旁吴君後来秀文字兀老苍纷纷俗学徒数墨而寻行
又
雨久懒出门但觉愁如织清溪走浑黄何翅高百尺鱼龙自惊恐云树那辨色中流渔家妇船尾亦解刺
寄郑子美
郑君熊虎姿痼疾居烟霞老天畏奇崛而乃敛爪牙四大愿安隐观妙维摩家趋庭近朝夕勿药岸乌纱但恨游吴人孤此云窗茶
又
中年爱岩栖蛙步不出步谁能驱使之乃向吴门路平生郑公贤作尉歌来暮是父生是儿问字满户屦语别遽相违怅望烟中树
程南山手痛呻吟殊甚先君子尝苦此疾忽尔触怀
江南地卑湿重膇什八九疾痛欲呼天呼天听之否遐思四十年父疾痛在手张灯为摩熨典衣沽美酒酌残稍安稳酒散复何有至今梦寐间恍听呻吟口程公天戮民据床谁掣肘真宰恶雕刻罚作狮子吼天风吸梅溽晴光泛疎牖珍禽啼树颠祝公千百寿
宿胡村口忆汪处谦
暮投三家村熏衣聊乞火山楼半宿云风回坠残果乔松不知年霜筠如许大民穷耄耊耕幽谷魑魅过泛醪水争清秣马僮倦剉魂惊屡展转长歌谁与和自怜羇旅中身同蚁旋磨遥知长洲人拥衾犹未卧问余来何迟数日舣江柂
夜宿仰村始见江水安流
溪行畏恶滩惊波柂欲折篙师自骇汗客子咸失色亭午过睦境潭清见鱼鼈同舟稍笑言快士飞玉屑夜泊仰村口石壁黑如铁梦回俯安流渔灯互明灭澹月漾清波澒洞浮白雪人生足忧患过者帆樯閲居然余一嬉申言警前辙风从苹末来且濯中宵热
登钓台
羊裘轻衮衣台石重鼎铉加腹亦偶然谁令客星见苍茫夕照间犹见先生面心惟在江湖足不蹑金殿巢由去已久士习趋苟贱固禄甚乞墦纷纷竞麟楦名节始浚源党锢终成传士或甘义死耻共朝花变炎祚赖苟存往恨逐朝电萋萋台上草岁晩青自献范公侈雄文一字金百炼重游嗟白髪素壁敢自占燕市求良弓疾读有深羡
与友人论诗因成五言奉寄称隐府判
无日不把笔无日不作诗於兹五十年毁誉常半之江湖诸大老吾友亦吾师机锋倘相值喜极摩白髭经史拥卧内理窟容可窥化尽至无迹斯乃称神奇善没至海底始得珊瑚枝晴空轰霹雳惊走世上儿或来问诗法正尔吾不知汪侯五年长苍顔仍秀眉忆昔童丱日精舍相追随公能早悟入大吐琼琚辞遗我紫阳篇满纸含风漪思公不可见此意将告谁
又
有客为余言诗也何所用温柔养性真弦歌资咏诵古人浩浩去花鸟分晴哢今人浩浩来各自出机综人面讵能同发矢必奇中骚雅正大宗汉魏亦羣从陶韦尚冲澹黄杜千钧重平生三千篇莎迳咽寒蛩
或人嘲余有躭吟之癖者聊以自解
上天出云雨只在须臾间江汉流滔滔日夜不得闲物大声乃雄吼地南山斑寒蛩咽幽草百鸟鸣间关孰非天者机强遏斯致患一日不作诗有如废朝餐积之五十年简牍高於山平生傲孤枕禀性拙且顽问君胡能然岁晩肌骨完吐辞辄成章自知不作难再拜谢或人抵掌翻狂澜
筠轩集卷一

[book_title]卷二
钦定四库全书
筠轩集卷二
元　唐元　撰
五言古诗
奉干郭长卿为先君子写墓志
慈父昔弃背于今四十秋生儿不得力於世为赘疣三年兀精舍一发无私求幸得杨公铭文字江河流至今箧笥间夜光冲斗牛砻石赀未给刻梓宜先谋盘盘老林宗大隐专一邱家传定石本心醉墨池头代间有异宝千金每难酬愿言回腕力鬼哭声啾啾折简中书君盟会松滋侯
访子敬不值闻其将之宛陵兼寄士高允中二君子
层轩六月凉庭草委幽碧郎君辍诵编翻翻迓来客茶香透疎棂竹影移重席铜盘泻石泉沃盥炎熇失中州太原家逦迤沿山籍兰亭耿余辉黉宫展良觌如何油幕姿早带风霜色宛水秋空明敬亭朝露滴萧条困微官几见祗行役缅怀双璧彦青壁生羽翮望望不见君荒城悲落日归田养痾瘵无复辞乡邑端居何所为躭吟易盈帙
次韵汪称隐先生辞紫阳月粟
斯人溺尘海千亿几由旬失意萧条秋得时阳和春势焰动闾巷蒲伏笑市人荣辱岂至公天亦昧所抡夸毗靡时好孰辨玉与珉所以邱园士垂白甘郁湮神鱼不吞饵飞鸾耻司晨吾友称隐翁仕也早知津颇荒陶氏径不受元规尘历官守箴戒小物亦克勤过门问原宪匪病斯为贫未老即致政宜升紫阳宾谁令坐高堂未识席上珍公厨久寂寂庾廪犹陈陈辞粟见直道余言昔空谆他年有下车谷口揖子真匏瓜岂终系怀哉天戮民
前韵奉谢汪璜隐兼呈腾远公
我昔游海宁行役动浃旬手弄断厓月足蹑松萝春结交半老苍不揖无诗人购材入山泽那用资选抡献璞来崑岗琢玉不琢珉自论颇倜傥时论无少湮密勿鱼龙氏夜宴常及晨心交璜隐公义薄云汉津我老未闻道於君隔几尘每当剥啄时稚子应门勤牙籖三万轴此士正不贫我为冷官累幸忝文翰宾君才实卓荦室中罗百珍何时德星聚再见荀与陈俗士溺於口告语每徒谆相看七十翁浩浩全天真持謡献天子愿作康衢民
古意二首寄示金陵第五儿
水际淘黄金金或在於山荷钁苦掘井求之沙砾间力尽金未出怆怳坐长叹大禹收九牧铸鼎知神奸冰兢以自持铢积良不难寄言同袍子辛苦劝加餐
又
昔在卞和氏献璞干楚王举国乏良工委弃道路旁明廷执万玉圭璧?有光此玉同出石知璞非不详守道贵不移刖足庸何伤愿无混珷玞静竢讵能量
庚辰八月十四夜月色如昼余抱寒热甚水火因念昔年亡弟清之海宁归沐是夕觞少母于中园懽饮及二鼔明日被疾追思惘然
微飇飒蓬户嘉此平分秋明月出东冈照我床幽幽揽衾不能起寒热为我仇仲也昔少壮负箧公府游余也与世乖栖栖荷锄耰归沐及良宵中情极绸缪欢言举少母东园罗庶馐竹树散皓彩湛湛临长沟进爵不知疲凉露沾衣裘慈顔一以悦杵臼忘夙忧今我胡不乐素髪空盈头俛仰三十年倚伏昧所由高堂寂无声仲也埋荒邱衰疾乃见纒寒虫伴啾啾萧条委尘罍泪下不能收
和青蚨吟
东海有青蚨南海有青蚨但知海水深不见海水枯母前子後随靡靡无他趋絮漆不可斫死生誓弗渝世言子母钱此义古所须柰何立谇语赋隧理已诬悁悁孝子心哀吟清夜徂海蚨学不得子母与之俱
白燕篇
炎曦烁晴宇澹荡池光虚挺挺复差差上下池之隅独禀西昊气而为三春雏乌衣改故号素质明且都岂非衆黑中能以白自殊珍禽効嘉瑞适与昌运符犁牛产騂角宗庙之所须凡马偶天骥子流汗血珠愿君振高翮慎勿趋平芜远随鹄摩霄不作雉罹罦韩公羡二鸟铩羽嗟囚拘何如息危机保此冰雪肤
过王北山故宅感怀
平生王柳州去作炎方鬼书从万里来妻子暂欢喜青灯红烛间几为吾屈指一梦四十年故宅更新主入门已凄迷四顾悲屡起当时读书地废沼犹蛙语期我以晩达桑榆隂漫徙文成不救饥嘲笑已属耳斯人秉高义信誓如白水申言西州门嗟嗟泪垂雨
寒事已动促织入床下凄切数声有感而赋
诗人咏蟋蟀亦复变其名莎鷄与螽斯应候同一鸣谁云四壁寂嘈聒两耳盈有如合衆乐宫徵难分明白露下百草黄落沟堑平此时傍我床凄其三数声穴居罕倩侣槁壤弗求赢鸟兽氄毛具尔翼如烟轻何以御严冬衣褐非所营物生天所开虽危而不倾尔寒可柰何聊以寄吾情
旧客分庠赋落叶吟有怀伯云邵君重作
昔在分阳日一夕生秋风修廊何所有落叶纷殷红凌晨挈敝帚扫入泥炉中势急若燎毛少借春融融邑小产薪木浙濑为之通胡不砺斤斧蹑屩随樵翁或可采菑翳旦暮斋?供落叶何足取过眼成空空我亦私窃喜学书聊自工牖屦易见毁运甓劳微躬有如等幻化吾师西竺公伯云闯其门气意超冥鸿念余太痴絶屡约游城东沃以太白杯醉貌还婴童斯人不可见新寒摧井桐
赠风监陈梅厓
寒厓着幽花旭旦清彻骨含馨待微飇弄影邀皓月斯人从何来两眼明霜鹘东家卖饼婆微贱不可忽纵文一入口铜山亦尤物富贵随黄埃万事悲白发语君种花法生意验根拨不如且相心妙处活泼泼
星源王氏双溪诗
我昔游吴会具区际遥天四年客秦淮屡刺东江船蓬蓬吹黑风蛟鳄口流涎魂惊胆亦掉通夕不得眠还家见画本示我双溪篇双溪水油油日薄生苍烟天仙剪银河落地纷两渊寒光荡莽苍雨絶鸣百泉谁与倚钓竿鱼性安且全驯鹿手可麾草软如重氊种玉在西广筑室仍东偏其人古衣冠其俗陶唐前枣栗待秋熟牢豕承加笾岁时讌姻友笑语相蝉聨咄咄江海士白首随僗牵不如住双溪邱壑子所专桃源迹易陈愿谷文空镌何当闯君门系马松根边煮茶幽涧侧题字悬厓巅操瓢饮上流濯足临溅溅隣曲倘见招共拍巢由肩一冬久晴井饮皆竭十一月十七日连雨
冬乾井已眢晨夕汲前涧泥淤不可食奴隶屡兴叹池鱼命数百无地可容窜谁欤辇驰象为尔一笑粲黑云驰铁骑漶漫塞霄汉迟回久未决真宰昧冥筭建瓴送疾响湿羽过双鹳踯躅荒荠根鲜明黄菊瓣妙舞万琼妃气肃巾带缓愁消旅琐琐神竦升日观篇成寄同袍毋诟长卿慢
歙东汪氏修斋堂作者多矣似乎不脱窠臼辄赋三首然亦未知孰为是也録简洪存心
世途鼓异教四大谓假合甚至割肢体亦喂虎饥渇我惟能修之万物至几榻孝友出天性研穷至毫末善保千金躯冬裘而夏葛
世途鼓异教视家如火宅弃兄而离母相顾同路陌家人有严君令行不驰檄归休浣厠牏石氏好风格多财贻祸胎我则守清白
汪氏隐东郊荷锄识奇字身在蓬蒿中能致天下士金石调大吕雅奏在阶戺吾老不谐俗何能与吟事枯木削繁柯至味本无味
正月初六晓寒吟一首抄与存心文玉二心友
老人多不寐我睡鷄报晓流俗溺沈酣我饮不嫌少饮少心自醉宵长幽梦绕睡眼一以开哦诗探幽眇春山多草木锺情在花鸟沙场走万马江流声浩渺超揺谢鲜华髣髴入枯槁区中百念销度外万物小毁誉常半之何取太玄草不如贪美睡余事付一扫疎顽犹未降嗒然仰晴昊汝其毋弛劳尚爱天下宝
分韵得隔竹敲茶臼
南薰不作凉空斋方睡熟起来四无人门闲动修竹晨酣类渇羌啮雪亦不足忽闻竹下童拈槌声断续力微振遗响误听禽啄木金芽烂若泥飞磑同清馥火然枯材薪水汲深涧瀑居然捧玉甆灔灔日出屋平生刚制酒茶经兼水録谁怜玉川子白驹在虚谷
孙君别去三十年来访道旧赠以五言
野山产诗人伯也亦贤仲一闻天台赋岁月老宾送精庐识仲容幼小不好弄手持一束书朗朗能成诵别去三十秋过门疑是梦子甚好吾文吾文实无用譬如野蠒丝虽多谢机综刳石出佳砚意比苍璧重善保岁寒心滴水自成冻烦君报子真谷口喧晴哢
七月初三日大雨十五韵
山田禾欲焦到手挼欲碎桔橰声告疲浅濑鱼可脍田翁抚膺叹哭入青山背十日汗流浆炎曦时暧曃云脚向他乡吾山空扫黛天心终悔祸赐以大滂沛岂惟润松杉潜闻响沟浍我知上古时甘雨不破块今焉岂不然势急未容退午残过申酉凉意增百倍疮痏谢爬搔治生赖畦菜山川出云雨世远事亦昧人方佞土木拜舞严像绘林深咽笳鼓遄已偃飞盖陶公虽止酒小酌聊自酹
聂仙醮事约黄竹隐不至是夕大寒有怀闽中小儿桂芳是年闽地大疫
霜风早戒严策策鸣不已山空秃草木禽寒啸於鬼斜月挂疎棂藜床如泼水灯残落余烬窥杯走饥鼠吾儿客闽南理齐吹冻耳地偏气候炎民病想苏起吾宁寒自骨且为儿曹喜问渠竹隐君何妨印屐齿玄鹤自孤飞尚念同袍子
汪氏东城秀野堂
昔贤古衣冠独乐匪自乐庙堂拱穆清三边无警召退食行家园花竹助吟啸长翁殆天人异世想高蹈偶然题秀野机发近於道秀则本天真野则非俗调君家裔鱼龙玉树炫年妙买山东郭隅层轩侈新造宣尼重窃比考叔尚纯孝匪惟导版舆亦可发诗奥良辰集冠盖池光揺醉皃奈此盘散翁幸免平原笑
谢友人赠氊韈
沙漠秋草肥不似初平化何年拔一毫黑白皆待价长髯资烹庖时祀承类禡汤燖百沸余磨刮无少罅卷成代布袜绫锦知已卸我老足盘散廐马久不跨留之拥泥炉佳境如啖蔗恩忘燕玉温分絶双不借挟纩事庶同故物岂其亚矫首白云原为我烦多谢
喜儿子桂芳闽中安问至
秋风利如刀已觉摧物性晨看石耳尖雪色遥相映之子寒无裳冠敝不待正从嘲鼈登山自怪虎投穽惟余汲古心皎皎匣中镜吾儿客闽南久乏问安讯今旬两得之喜色上眉髩呼酒擘霜螯起我幽忧病
送王国佐归燕山昌平
王侯来京师鷁首指南纪涧瀍记初程遥遥四千里题舆喣民穷赤手濯疮痏曰余畏简书自愿直如矢携书亦何为芝兰满阶戺陶公虽多男志在梨栗耳泮宫槐夏清永昼鸣蝉始展卷窥诰盘辨疑扫糠粃如何絶尘中见此斑騄駬家督拜亲闱揺揺随柁尾秋场栖余禾桑果就条理需孚宜戒严旅琐慎行李雍容过里门杂遝远墟市回首望白云中庖营滫瀡清秋以为期黄华香靡靡
贫士吟
无方链黄金为士多贱贫诗书拥四座出门无故人贵人自天上高座凭华茵叱咤即雷电趍走生黄尘势去忽沦谢祗隔昏与晨第宅鞠茂草庭树摧为薪似不若贫士履穿衣结鹑我膝肯自屈我眉聊得伸
野鹳栖于树儿童误指为鹤者感而有赋
屋头有老树野鹳羽毛长高阁一凝伫羣鸟倏来翔儿童认胎仙喜告足踉跄出户为笑粲纡思增感伤嗟哉青田种羽族超等常素质禀西兑朱顶融离方清朝越瀛海薄暮游潇湘老寿嫓日月飒爽含风霜飞霞逐仙佩瑞世符鸾凰俗眼类生脂玉石同崐冈无铁有炉步买官得山郎入座即惊客临岐易亡羊沐猴那可冠石龟安得肠婵娟委异域疥痔窥臣墙谓镆鋣而钝谓萧艾而香物情乱真伪世态轻炎凉几先谅弗审良田收莠稂区区鹳鹤辨楂柚倘见尝於焉备观省岂曰侈辞章
书怀
凤凰食竹实连林能几许那知饱欲死而有太仓鼠饿鸱亦何为已欲碎肝髓不如风枝蜩心情淡如水未能免怨嗟有若旅也语闲居味无味得蜡但深咀善保幽人贞无取亦无与
出门即大道官堠何离离霜露集岁晏游子将何之南行五桂岭北趋沙碛陲相逢异骨肉对面谁相知常恐悲逆旅无以慰渇饥不如掩关坐头着白接?吴中酒味薄亦可时一挥
夜梦入里门还如童子年衣裳喜粲粲垂髫及吾肩追随二三子拍手当华筵坐中诸长老诲语尝蝉联竦身知警发我心时自鞭朝来对明镜居然叹华颠安得顔再红拱手父兄前
暇日登姑苏古城望灵岩诸山作
我本山中客见山如家人坐卧与之俱脉脉情相亲吴壤杂沮洳哄市纷嚣尘官河尽汚浊草树无鲜新城荒遗古迹暇日跻嶙峋虎邱呀然张灵璧高而蹲白云去浩浩碧浪翻粼粼长风天际来吹我头上巾误寻金莲峯疑涉沙渚滨忽想劚苓具亦思垂钓纶超揺谢羇旅邂逅融心神葭莩践夙志水竹谐新隣但恨归路迂明朝迹易陈
忆昔行
去年蕤宾月我向黟祈山山涧泉喷薄犹闻两耳间杳杳入村迳萧萧经石坛沙平集鸥鸟溪尽仍林峦樵苏共尔汝村酒杂甘酸篮舆度深密坠露闻声乾仆夫告疲病不觉汗我顔自扶枯藜杖稍出渔亭湾因人僦蹇驴顾影聊据鞍驿途就夷旷奇峯竞漓岏借榻得熟睡披衣兼正冠两县遇姻旧开筵继清欢孰知梦寐余倏异苦乐端经岁留吴会局促居冷官素餐虽自忝朝蓿不盈盘诸生劣识面长揖自作难矧兹度酷暑烦热薰心肝汲井啜黄浊中夜起长叹同袍念停云衆口嗤伐檀我家在乌聊麓竹数百竿儿曹煜青灯书声当夜阑山田粳稻白机舂千杵残采芼仰菘韭柿栗秋班班潭清鱼可数足以供朝餐里閈尽揖逊升堂遂檀栾归舟何时发反畏岁月寛聊为忆昔行把笔宜重删
湖州张守复还安定先生墓道诗
师道久不作後来无舟航苏湖耿遗化人去骨自香埋玉不计年漭为葑菲场异端塞正道今古含悲伤孰惜天下宝野狐恣披猖行人但唶唶谁为驱牛羊岂无豪杰士奋臂搤其吭终焉坐荏苒日阅炎与凉盘盘张侯来二千石惟良诗书敦夙尚秉志百炼刚退食考郡乘扬镳陟高冈依依询故老恳恳还侵疆令行若破竹摧拉惊秋霜崇檐映碧瓦跨水飞朱梁堂成列盥斝藻荐薰芬芳矫首云中君悠悠归故乡海道失常性水怪纷鸱张桑土随荡潏赤子嗟流亡安得刘彞辈为国输忠肠为学贵适用日月垂晶光哲人不可见拱木烟苍苍
葑门作
鳏鱼夜无眠老翁常似之儿时闻此言见嗤仍见疑柰何齿发落身亲无寐时羇栖送白日奚喜亦奚悲剪烛照四座文翰相纷披亦有樽中酒兴来聊自持如何展复转遥夜成凄其冷官安分义纎芥敢自欺积金生怨尤吾宁抱朝饥颇思西崦田荠麦光离离愿言返初服岁晩无磷缁
书窗明快喜而有作
愚生百不解粗以书自怡怅恨老而学辛勤亦何为客斋惬深稳牕暗头屡欹稍迁近明快斜雪纷相窥邃义会冰释难字袪狐疑有如鎞去膜不用投良医吾人具万善昭质曾无亏柰何丧本真亡羊梏多岐隂曜揜沈翳摩泥混尘缁自非祓濯功汨没观毛皮即事有心警讵曰侈浮辞寄言同袍子庶用此道推
二月十七日偕汪谦父与桂芹二子游桃坞分韵得阳字
吴侬罕墓田收骨投淼茫桮羮了寒食城阙邀红粧东寻虎邱寺却入桃花庄坞中十余家树艺面朝阳草木抱恒性矫揉殊可伤剖柏象方圆抽松出苍筤童童养柔卉宛若鸿鴈行霜雪不到地风日为之障成材乃货售宿土多所将此邦号富庶琳宫兼宝坊百金不吝费寘诸栏槛傍牡丹最奇特魏紫姚家黄红者胜拖朱白者如截肪蜂蝶不敢飞金蕾缄天香花时攅绣毂照耀罗衣裳胡为二三子翩然来宫墙因人识地主据坐两绳床侧身度深密复爱桑麻长岂曰逐时好庶用答流光东风吹酒盃潋灔浇中肠髩发日夜短白晳成老苍登城望浮云?然思故乡
次韵李青山桃坞之什
桃源窈而深初疑无路入纷纷红紫间颇畏风雨疾闯门逢地主如射喜中的谬承斯须敬休沐共闲适生子非仲谋诸生惭湜籍羇愁苦封闭浩荡天与坼倏看燕成家应笑我犹客青山有高人头白双眼碧自言李耳孙家学传道德病余谁裹饭益叹世途窄佳游重作期尚借支筇力桃花几时开缕指数晨夕
与枯林老
云何名枯林林枯容岂泽颇厌飕飀声恼此清浄宅堕樵煮空铛飞箨响行迹道人布衲纹三薰暖潜入岂不念无生人间方百剧微阳最下层衆黑中点白飞鸟起牵牛重渊藏霹雳揣量孰有无将迎眇今昔譬如展明镜神彩收不得枯之复枮之何庸造化力不如滃若云且放十分碧清隂散午凉借我登山屐
次韵李青山白云泉
灵源畜阳德天地为之先浩荡瀦震泽沥液锺蒙泉衆窍出寒溜外洁而中涓文鲂自瀺灂弱藻同漪涟於焉锡嘉号英英白云鲜下有苍藓合上有藤萝悬藉草聊少憩短策欣轻便危石俨环侍幢盖纷金仙堕樵拾涧底细茗供烹煎一酌涤幽愤再酌辞劳牵丛祠修秩祀横磴相攀缘奔走煇翟贱轼绥侯伯连龙门既展眺峭壁平可镌达人解会要廓视牛无全庶闻秘密义如蜜甘中边乃知涔蹄中来往万里天贺老归江东重游在何年
释闷
吴人重水族朝羮必烹鲜虾须乱桮面蟹殻大如钱谁谓能诳口咀嚼亦徒然不如归江左土燥物性坚芦菔辛透鼻蹲鸱徧山田早菘濯玉本剪摘小春前粳稻浮甑香馈遗尚豚肩腊残漉家酿无灰味乃全生女不出门潜藏护婵娟百金买葬地儿孙得延绵吴俗正不尔自多宁自怜久客衣袴敝和灰効烦撋愁来不成寐一夕成三迁旧山竹千个飒爽含风烟忽思最稚孙学语应初圆迎门始见之我喜殊欲颠愿言白日速力叱羲和鞭
墨研至寸许犹不忍弃
昔闻李廷珪制墨如点漆迩来剥松皮颇说叶茂实岁月暗消磨论功归简策终年不忍弃投闲依研席
送鲍子椿广文
庆历名父子相继兴吴庠南园有余地黍稌秋风香文教自兹盛古木犹苍苍睠言一饭恩吾曹讵能忘
又
三年客吴校喜读乐圃碑渊哉道义言字字含清颸横经多暇务木石亦爱之贱子愿执鞭吁嗟不同时
又
吾弟投烟瘴凄其废歌诗广文当细满饯送宁无辞泮池杨柳树日染黄金丝殷勤折赠君无忘谈笑时
舟行书事古体
我家大江东去吴仅千里涂程日倍进旬浃亦可止柰何逢恶滩急泻直如矢就浅舟愈胶沙石相披靡憔悴同楚囚留滞嗟迁史人生百年内千忧余一喜不如忍须臾拥睡黄紬被徐徐竢稳妥佳境啖蔗似子房岂不勇甘心圯上履
舟行有劳歌一唱百夫和篙师据柂尾制命唯坚坐风牵沙路长露宿天星大冷官无寸荣岁月不易过往来竟何为真成蚁旋磨倚篷俯涟漪至净不忍唾前途滩渐窄雨作吾当贺
我闻三十六定数不可移三百六十滩泝流始於斯遇坎法当止登途覔平夷谁无千金躯与尔角险巇江海浩无底滥觞人不知至柔蓄刚烈祸发常迟迟君子惧探汤小人甘若饴
昨日闻遣戍道上不逢人今朝泝滩濑篙工多苦辛上滩剧登天涛山汹如银险极有平理地势元相因官军不可言肆螫吾皇民娈彼寒闺女尨吠感帨巾天高白日速哀怨何时伸
干戈本不仁士卒亦亡命平时养育恩缓急驱战陈朔风吹大旗主将申号令云何号暮夜刼略殆欲尽古道重律臧今人轻壤粪师行受奇祸喟彼严陵郡
又【小舟苦热喜偶得雨襟怀洒然】
昨日汗流浆今朝雨如注张皇挟风伯吹倒长堤树败絮生虮蝨成功归箧笥何为重见收恩情不可弃譬如老将校身退即憔悴一朝插羽檄上马骋逸气人事有废兴炎凉亦天意
少小弄柔翰宁无用世志谋仕岂不早颇为造物戏蹉跎三十年始知袍笏累驱驰事迎送嚼蜡了无味薄暮归空斋昏昏惟即睡縻廪孰云多扪心自惭媿上负罔极恩教育亦何与今晨出槛猿跳踯暂适意因悲游宦人处身异愚智愚者可补过任智有钝利苟不拂衣归俛仰易成喟
吴会无清流浑黄日滉瀁牵挽一夫足官塘平似掌如何江源水乃出练川上百人挽不前狠石矛戟状漰腾束长峡嶻嶭压危嶂刲羊荐芳馨忠信神可仗水程既淹留山木有奇赏暮投街村口云气侵灯幌美人期不来引睇注遐想独立佳境亭溪风生飒爽
又【为亡弟清之作】
丁生何不淑海岭归无时我老独後死涕泗常交颐信宿频梦君身长耸疎眉有语不肯吐郁郁成凄其惟余翰墨行岁晚虚前期人事有哀乐隂阳迭推移逝波不复还浮云空四驰我哭那得闻我哀那得知
八月十日浙江遇风
风姨恣贪残河伯亦不武须臾挟急霔滔天同震怒篙师掩不备轻篷尽掀舞望迷疑驾鲸势急若逢虎仓皇可无惊忠信良足怙居然波熨平长虹挂江浦万事等儿嬉欣戚漫相补岸帻临新凉缺月翳复吐
登上方寺望吴城怀古
今日天气佳散策经林邱遗禾尚栖亩垂柳罗道周鹅鹳洲渚杂鷄犬村虚幽行行指新郭茅茨一何稠衆山忽奔突浮屠居上头湖光自吐吞艇急如梭投吴城百万家俯视苍烟收青天白日速岁晏浮云愁越乡重吊古涕下沾衣裘粉黛假窈窕蚁穴梦王侯冥冥挂剑树衰朽不可求百年狼虎争一夕麋鹿游想当带甲士今日趍锄耰古人浩浩去来者无停輈纵酒志易荒学仙事谬悠不如以善名此生无悔尤欲歌谁与和山木风飕飕
归来乎山中
我本山中人不知潮与风重冈固扃鐍带水容舠通薄游向钱塘飞涛卷晴空平堤挝万鼓战鬭方争雄吴庠故多树老桧连椅桐杂筱既郁郁弱柳仍童童惊飇一夕至撞击迷西东窗户自开阖叶走无停踪崩奔何时已天地几转蓬犹疑浙江潮远势来溟蒙睡眼不得合灯影昏房栊明朝览清镜煎愁成秃翁颓龄谅能几归来乎山中
又
今日一叶落明日一叶落清晨窥树间枝空竟萧索今年落一齿明年落一齿齿落无与继太息吾衰矣叶枯望再荣齿落殊无情归来乎山中芋糁犹能羮
又
少年惜白日读书无倦时大醉水靧面少赴青灯期迂疎背时好不畏寒与饥东家起高楼西家蓄蛾眉须臾就烟灭翕翕成凄其顾我床上书三世无磷缁归来乎山中儿曹共吾伊
十一月十九日先君子初度有感
阳生无尽岁人世胡不然吾父昔初度迎长相後先弟兄着新衣肃拜华堂前姻友满四座肴核陈芳鲜潋灔真珠红松明斫豚肩儿年正娟好对客诵诗篇徐卿家二雏或可称才贤俛仰四十载乐事随浮烟令弟投炎瘴遗骨留荒阡婉婉小女兄闺范人犹传老大客吴会四见温井泉设位荐时食泪下如奔川稚子劝勿哭哭多损中悁此意汝岂知悲极言难宣魂来渺湖水云軿想翩翩魂去江树昏乌影沈遥天吟成不忍读危坐梅窗边
闻禽吟
阳乌翔海隅澹澹天光白栖禽讵容安引颈舒羽翮能鸣殆天使清圆兼磔格百喙尽伎能于以写胸臆回翔有顾念凛凛惧抨射山人睡初醒四壁雷鸣息披衣踞藜床整我头上帻多言始自悔不如尚玄默岐山凤不鸣衆鸟嗟累百
筠轩集卷二

[book_title]卷三
[集部,别集类,金至元,筠轩集]
钦定四库全书
筠轩集卷三
元　唐元　撰
五言古诗
客斋感兴
老鹳羽翼长引颈鸣阁阁枝间一么禽清响透寥廓骐驎日千里乃受金羁络不如退耕牛日斜卧篱落诗穷鼠五技名争蜗两角陶公未归来昨非今已觉
又
六籍经秦灰训诂殊有功高谈议汉儒何知尔二虫後生守一经纷白犹难穷偶然取朱紫骄气发满容三传束高阁忸怩紫阳翁骏骨已食豆熏衣列房栊坐令刻木徒见诟常弯弓岂无清苦士秉志如霜松
又
金性可从革烈焰看渖流石顽不受镌锥凿何时休娲皇始补天事去今悠悠精卫亦何为乃作卒瘏忧海波中不平民疾殊未瘳偶然出郭门蔽港牵千舟坐令栴檀林见此佳丽州生公来说法是中还点头
又
南饥死即休北饥乃南来昨宵过村墟屋材随刼灰何但感巾帨惊仆邻婴孩寒衣被尔体破甑委墙隈南北共废壤中临炯三台譬如同乳儿焉问才不才有来观风者咄此民穷哉
十二月十四日过平望
岁晏意荒荒云寒低薄日太湖蓄巨浸东走平望驿篙师寻曲港舟尾不容入问尔何所为官醝势无敌危桅蔽川面黄旗饱风力古初犹淡薄煮海事殊失利源开一孔横放无终极齐鲁议莫胜桑孔已破的何如毁牢盆亭户改耕织吾民戒口爽大官减供给折衡人不争区区陋智术
送周继善弘道之广东
读书坐高阁城隅听朝莺粲粲琼树枝依依兄弟情中途忽险艰功亏叹无成冷宦适为累飘然遂遐征游吴返故庐简椟申前盟堂虚竹风入新凉拂冠缨於焉访古寺逶迟幽涧行汲井漱我齿倚枝看岩耕如何尘坌牵雨雪淹归程人事好乖异语别令心惊遥遥指岭海蛮花掇芳英趍庭笃礼训所贵匪金籯愿言思公子春草日日生
夜坐
平生爱熟睡常与佳梦期万事坐不理百拙何所思当其拥衾寐惊呼殊不知日晏未进馈睢盱眼生脂如何卯申缚不作泥中龟踞几对书史口诵而心惟灯明欲语我鷄声一何迟吟肩苦山立不计毛发衰老学宜自攻振懦真吾师支离华山叟吾道分两岐
观罗仙石上狼迹
仙家养白狼能与天地老朝饮崑仑源暮食蓬莱草罗腰忽骑来谓是此溪好惟余石上迹落落不可扫隂阳日夜移人生谁自保仙人久亦化石色白皓皓老牛工砺角牧竖卧秸藁陵谷易变迁万事几颠倒我生後千载胡不遇公早无方制颓龄有恨萦离抱但闻桥下水喧豗流浩浩
酒醒作
小阁酒初醒雨鸣林下屋夜深境弥清宿鸟翻丛竹披衣剔残灯展衾幽梦续尘劳惮江海野性羣麋鹿始看风雪晨林花今??余龄谅能几居然髩毛秃胡为骛虚名岩耕期抱犊
雨斋社日
细雨湿青山澹然见林姿衆树未云緑对此芳菲时邻僧俟我至竹下茶烟迟既来兴易尽未往还牵思枌榆田父醉陌上行扶儿忽复念闾巷三年违祭祠岂无一杯羮笑语同齐眉丹墨方为累掩卷聊自嗤
哭亡友潜夫洪主簿
我有古时剑藏之三十年当年为君舞谓我名龙泉我有古时琴尾焦犹着弦当年为君弹六月飞霜天收剑入宝匣光怪常自纒挂琴在幽窗误触风萧然知音谅靡存泪下如奔川
又
古道无人行古镜无人照今人自今人安得古人调平生蚤树立耻以名自钓有口不论钱颇被同侪笑过门读我书电眼阅衆妙偶然共快饮岸帻欲大叫立谈古树间解带围十抱送之出柴扉又爱山光遶百年大槐柯更贺乃成吊俱亡人与琴无复聆清啸伊人铁作肝举世栀为貌九原虽不起佳儿尚能肖
又
跛鼈强登山骐骥日千里勉焉那得近流汗血盈指当时同队儿孰敢窥涯涘比长肆成章万言直杯水师说早能持乃自吴校始所至夺重茵仕途观素履如何山中县氷火遭禨鬼秋风黯黄落日就暵肌髓余时震泽还执臂各欢喜君言需小康共此盃炙美蹉跎风雪晨蒲伏城东市斯人死不亡馨香化兰芷嵯峩匪岱嵩光芒即箕尾但悲平生言何繇再倾耳
五月十七夜极热
祝融始严驾朱鸟争呀呀羲输向西颓列宿森如麻缺月翳复吐熇熇蒸痴蟇林风静不发起坐徒兴嗟发短恨不髠浑汗烦搔爬萤光善开阖乘机助纷挐幽禽寂无语蚓窍工淫哇翻思水仙府萧瑟鱼龙家玄珠出海藏鲛绡织天葩绰约自玉肌劳生同缩蜗煎熬阅寒暑髩色倏已华念汝四序更白露凌苍葭达人会至理与时同变化葆光匪外荣岁晏期无瑕
九月四日池上泛舟对菊分韵得菊字与郑元章游二生并儿桂同往
今日天无云秋气转清穆驾言临深池荡桨追幽瞩须臾层波生疾响振林木船头载芳醥船尾插时菊延缘入苇间颇惊鸥梦熟鱼跳供糁羮登俎间野?咄此文翰侣胡为在空谷邂逅适清娱讵嗟毛发秃缅思平生游岁月如转烛旧交日雕零新知欣在目尚烦浇磊磈羇怀庶云足作诗寄来曾剩欲题修竹
郡庠上宣差诗时卒伍有豪横者公为除害士民悦之
吾闻段太尉一麾守泾城于时王子曦领节居行营士卒纵无赖持刃谁敢婴入市刺酿翁酒由地中行太尉奋髯戟抚几气不平系囚十七辈断胫令人惊至今青史间??垂令名山城聚恶少乃者何纵横蜂奔而蚁附鬼啸连鸱鸣妇女被罗织货贿成丘京投鼠恐忌器城狐任纷争一朝奇祸作衆矢遭弹抨使君坐堂上叱咤风云生黎氓愿嘬肉部伍思分羮犂庭扫窟宅邦宪其敢轻投畀御魑魅械束躯莫撄民痛昔未苏汝罪今贯盈徽人去大憝三市收奇赢颇闻负郭农相率趋东耕柳子既美段斯文叶韶韺我今颂使君实为善者旌续当镌乐石千载常峥嵘
九月二十七日元与潜夫伯初小饮市楼季文後至酒酣慷慨怀旧情不能已
饮酒岂不佳所贵得其俦良朋既已至上我隣家楼楼高极四望万室如鳞稠紫阳接前荣屋西揖浮邱郭索来数辈从横类戈矛复有筥中鱼果核亦易求清言领道要谐谑非所投感旧屡恻怆论交重绸缪云间有双鸟意气横九州岂同鹜与鸡争食而包羞纷纷黄落中青山无悔尤
闻禽
端居谢烦局适与幽梦期春风吹好禽鸣此高树枝披衣步前除喜及芳菲时杂花始向荣疎柳稍已滋十月十九日晓梦中作四句续成一篇
夜梦吾少母懽言进清盃觉来泪盈眦雨屋鸡声催今晨梳我头发白如银哉荣贵竞时好漭漭牕中埃
城中少佳树
城中少佳树有亦不可即自吾来山中面对好顔色云生影披披浓淡各有适朝暾罗奇姿轩然见离立堂虚势若围鸟上翼斯革须臾风雨喧白昼鬼神入河汉疑倾崩螭蛟惊鬬格收声向寥寂冉冉睇空碧游方始自厌侯门事长揖聊从山中居愿惜倦飞翮即事惬清赏於焉泻中臆
九月五日登任守钓石识许友山奉简
羣冈莽若奔清溪自环遶中有石巍峩万古白日照天监佞金人牺牡弃九庙如何得良牧燠休萦寸抱育子从姓任户至扶耋耄行春投钓竿适兴取邂逅方来式歌舞勿拜同思召清游值秋晚蝉冷无留噪登危未用扶抚石一大叫挥盃急酹之万壑风鸣窍樵竖怪清狂往往拍手笑後乘且勿驱前林明晚烧
读乡先达罗尚书作任守碑有育子禁问老人及召伯甘棠等事故及之【遶实照切燠休并去声】
余自二月望因疾止酒至七月朔凡一百三十五日立秋後喜雨雨後早凉始进一杯
邴原本好饮对酒不肯吃渊明逃麯蘖止酒见篇什平生挥大白号呼闻四壁柰何衰疾攻餔糟亦惊惕闭门玩处女坚壁御强敌今晨葛衣轻秋树凉淅淅呼儿进一杯借我童孺色昔闻重刚制无乃卫生术茗椀分策勲醉乡戒深入
二十日山中大风忆吴会作
我昔游吴会冲风搅回廊牕户自敲戛秃柏摧长杨起视五湖波飘忽失帆樯劝公无渡河蛟鰐齿如霜中流几遇坎胆掉神茫茫吾乡山作屏百摺相揜藏日迟尘不动微波皱横塘梦囘惊疾吹气势欲撼床尚疑陶朱公散发弄沧浪安居申前警终焉嗤面墙岂无白鸥天驾此一苇航
二十三日疝疾作无寐感怀
平生有发僧此事我知我羁栖仍卧痾汤熨何繇假空斋无人迹日光穿漏瓦照我床上衣纷纷驰野马饥鼠窥桮盘驱之复来下薄暮儿子归有怀聊与写落叶不知愁势急风兼打灯昏欲屡挑贪睡童阳哑抑忧转顽耐孰谓真衰惰酒圣客可麾诗豪犹未舍
释怀
山中朝闻莺向夕又闻鴂何况不知名禽声竞啁哳窥案爱凝尘门外罕来辙居然着一翁行坐把书册何以降睡魔茶瓯频一啜平生累绮语天私广长舌晚似支床龟闭息甘百拙虚舟足用世怒臂宁当辙持之问青山可以较优劣青山了无言晴云自明灭
山头两好树
山头两好树緑叶方华滋朝日上曈曈夕飇披拂之念此长久根不为霜雪移饥鹘从何来奋竦不自持托身既得所巢妃与其儿出则攫百鸟碎脑无流脂勿遭壮士嗔丸击当离披繁枝讵能庇但惊华叶衰荆舒恨闽子咄咄空自悲范阳腹如瓠赤心终见欺聊为双树篇庶效青蝇诗
二月二十九夜半起闻鷄声
生无谐俗韵万事付不理忍穷已烂熟幸不皱眉宇携书学山栖蹉跎易寒暑其中大快意鷄声落吾耳羣雄捣虚囘决胜鼓不死长杨羽猎过助叫擒苍兕万松立浓隂天清卷风雨多情误竹肉无谱翻宫徵自吾得此声大胜享醇醴明当语旁闻咄笑不自已想像迹已逃居然书溢纸会有赏心人抚床中夜起
疏斋卢公题郡学先贤阁余府推次韵命元同赋
翳翳嘉树隂穆肃初夏时高阁一以眺凝神练川涯况兹文翰侣昕夕勤经菑藩僚率多暇咏歌在泮诗祥刑悟公理内顾无纎私文彩增焕饰襟佩相追随永怀紫阳墟??垂清规中流激颓波涵泳遂所怡珠贝烂盈把遗我不复辞尚聆清言要岂恨还山迟
九月初三日晓梦亡弟清之兼怀少弟成之
晨光度疎牖旅梦方蘧蘧季也堕我前晓然见长躯趣装欲有适所畏在简书出门再三顾别意何踌蹰天清钟入耳叫鴈惊黄芦幽户无白日宿草停輀车为君一酸鼻推枕成欷歔
少弟殊可念被发梦北堂戒公无渡河蛟鰐齿如霜念汝亦何尤自顾成佯狂收骨会有归漭漭崇松冈少壮不自保我老宜悲伤悲伤不可言涕下沾衣裳隣鷄罢三号薄帷明月光
村前一大树
村前一大树衰朽岁月移絜之百丈长空有摩空姿四垂垤蝼蚁巨腹藏狐狸积雨所灌浸野火烧炙之一朝势甚急西北狂风吹大声若震霆惊倒村中儿坏屋四五间织妇伤其眉此物久不除蹉跎成祸基拔去眼中钉槎牙化平夷傍株有嘉?衆爱扶疎枝
十一月初十夜客窗言怀
平生爱独卧独卧春融融饮酒岂在多但贵衰顔红晚餐近亦废脾神尚清通犹怜烛下读两目磨青铜常恐梗灵扃揜卷不待终有如猿窃果既去寻旧踪永思古人心渺渺飞冥鸿穷追恨不前退懦当自攻太息重太息窗竹揺霜风
日取霜叶供地炉作
乾叶下晴檐凄凄仍索索向来散衢枝喧啾巢鸟雀午隂欲蔽空何畏炎曦灼风霜一以厉荣悴殊今昨取之壅地炉稍稍青烟作本无贞坚质焰收嗤劣弱墙东汲古井草带相纒络幽泉借润色鲜新尚挥霍物微变化间根柢重所托
再题霜叶
昨日落一叶叶落仍今朝落之又落之仰首窥修条童子戒扫除翕忽盈堂坳天风亦戏剧投隙敲巾袍我家大江东觚椟夙所操一从守微官枯寂同僧寮爱饮耻空罍抱膝徒长謡欲归归未得渺渺川途遥我不如木叶放荡能超揺於身不拘束於人逃讥嘲出门语青山日薄饥乌号
十二月二十六日晓度车盘岭
纎纎月吐翳耿耿星囘天风霜劓刖人积雪盈道边度桥顿腰脚探策不敢前荒村絶鷄犬列宿瞻高悬暂憩何人门激涧聆飞泉胡为倦行役纒纠区中缘老妻喜我归下堂趣烹鲜儿曹喜我归跪请诵新篇孙雏列成行眉目秀且娟我老不自休微名若浮烟於世既无补有文何足传愿为农丈人勇撤博士氊形静神亦安庶几乐余年
十一日发舟宿浦口十二日过街口与乡人毕仲常同舟仲常浙东税官
好爵磨世钝微官生白发往来三十年几见篷上月故人致青云倏随飞鸟没在者天一涯胡能慰饥渴篙鸣柂并举忽忽又明发羞囊亦何有耿耿不可夺行当过桐濑永走客星活高风徒仰止吾事正迂阔为谢同舟人官曹分冷热
日阅滩险入歙境七日
长滩七日程狠石相与角一罅劣容舟古人昧疏凿巨灵煮隂火百沸釜中作喧豗转地雷傍观惊胆落篙师亦惯见解迎知脉络饱饭不偿劳沽酒令软脚吾人太劳生外物从挥霍攻苦偿青灯老大供一噱咄咄何所成躬耕负秋获命也可柰何固穷慕先觉抛书付年少归休守禅缚
咏程塾池亭景三十五首
登山
岱峩趺配林海弥摽碣石冥冥登山道於然资拾级岩谷中呀张竹树外蒙密有如桃源境导以榜舟入
秀野堂
新安旧涧瀍赤舄云归休吾心岂独乐畎亩同怀忧偶然艺花竹四面春浮浮梦想五云深清光瞻冕旒
渐入佳境
长康喜啖蔗舌本味有余岂知达人心隽永传家书杳焉尘外踪曳杖宁徐徐垂堂有前警徒步如安车
半山吟所
乌巾上有天稳足视平地斜阳界石壁烟霏染襟袂长吟吐古音浩思入无际怪藤工屈盘坐阅人间世
倚山书堂
尧廷文思深宝玩出羣玉尚余天语香夜半光煜煜湛恩延奕叶倚山书柱屋有琴不敢弹悲随鸾凤触
路通修竹
杨朱误多岐道以通为直稽首虚心仙漫冈排万碧醉题认欹斜永啸破幽寂怪石蹲其旁微劳憩腰膝
苍雪阑干
坡仙善游戏竹以苍雪名缤纷点阑干值此天风生曦轮亦慆慢孰取阳刚精勿以色见我剪水同其清
远开图画
遥绘拜新号髣髴宵梦真突来浮邱峯寸碧窥帘旌羣冈列万骑屯拥纷相迎鹅溪练万丈天孙下垂精
极高
随地有极高遐想崑仑顶箕扬斗挹浆下接寒芒耿神之化为石日月山中永凤卯遗蓬山笑拊微醺醒
梅边竹外
梅筠三叶心张皇观晚节羮调验鼎实粉香纷玉屑石床如砥平年侵乾藓裂怀古发新题愧我笔无舌
蔬圃
平生用物精肥遯莳蔬圃如何食肉相亦识墙荠苦剪韭垂新春烹葵挹零露濯腻销纷奢此味妙今古
桃李蹊
桃李在公门其人古伊周堂堂毗万几归来乐一丘行道集瓦砾宁遗珠履羞至今称旧园贱子追清游
桃李园
无言下成蹊戢戢春风树斛量溢佳实鑚核戎甚愧诸孙似方朔队鱼总清慧课勩此窥园颇解陆生意
春色茅檐
人间春色媚乃在茅檐间烘曲成直身岂曰衣裳单一洗纨绮习亹亹醇风还寒梅结世好早弄枝头斑
成趣亭
云何天机成陶公淡世味迩来屋其中花果分位置山童敲茶臼应有佳客至脱?发蒙茸挂在蟠梅树
红翠亭
婵娟絶流注黛假风中云我宁种竹桃铁帚麾妖氛红红与翠翠非襦亦非裙一篆古龙涏宴坐娱朝曛
百花头上
梅居百卉先山在最高处政须第一流着屐常来去心探太极妙如持济胜具翠禽噤无语月照横斜树
整屐
阮生好蜡屐一生着几緉齿齿陟苔阶翛然絶尘想万竹如受图频敲振幽响新梢看拂云为谢馋夫饷
万玉
意足两三竿吹万喧地籁涂山委玉帛朝披成一快杀青书租庸余韵风月外被褐怀其珍犹期鲁公拜
嘉庆庄
后皇锡嘉种始出京华间金钱买寸核甘脆传人寰坐看火云蒸玉甃沈清寒散发乘天风不用嫌整冠
晚翠庄
松柏森晚翠凛凛雪霜晨高枝蝨其间岁见蜡丸新乖龙割右耳叶大包根身居然入汤剂暑气销氤氲
樵迳
墙腰取迳微呼童入山中露浓湿双屦诘曲嵌厓通斧斯青瑶枝带以山花红烹茶闻烈响慎勿燃焦桐
桃源路上
桃源昔迷途今日天光开犹逢古衣冠共此清谈哉爱枝不为薪摘实看琼瑰嫣然一笑粲蝶蜂毋见猜
锦绣乡中
春风锦绣堆管领属花木羣芳拥後先成此百和香纶巾风披披邀客来相羊亭午坐石间临风挥一觞
向阳花木
阳和煦万类花木生精神重隂自寒沍见此黍谷春棠花翻作洞锦带如垂绅刚明君子操寸念全天真
修景
化国日景长至人澹无为扫除伐性具稍受薰风吹葵榴媚时景薝卜光陆离愿言享黄发金石庶不移
晚香
东篱居震位南篱见佳山隐然陶令居心共秋花闲姬公昔大圣居东多苦顔全高返林壑戏袖方斓斑
攀桂
攀桂承家风丹梯上蟾阙买书教儿子青氊我旧物沂水澡尔身咸池曦尔发明当上贤关稳送霜天鹘
耐久交
纷纷世道交势利不自保归来拊竹石一笑成絶倒岂无同心枝傲睨天地老人间耿青史犹知称管鲍
好景
万木垂秋实寒林灿青黄风霜日凌厉噀齿含天浆未须羡吴姬入手三日香膝前环令儿好景思无疆
平安道中
佳竹报平安何年构深洞青瑶悬四壁纵横若机综狭道劣容人轻飇时自送石磴卧苍苔如山常不动
春草池塘
草生覆平池谢老梦非梦千载足神交微风助吟讽黄阁割浮荣退寻幽沼弄手泽奕世传云深偃翁仲
弄月池
青瑶削底里了无泥土腥秋水清若空泻窦常泠泠幽人弄明月况值酒初醒寒光竦毛髪梁笱涵三星
益清池
舂陵有佳嗜芙蓉香益清池上月痕淡池边人独行天机眇今古政尔同斯情飞鸥何许来露盘为之倾
千里池
我闻陶朱公养鱼在深池玲珑遶万石鱼行渠得知积货致邱山我心澹无为他年费雷雨观此变化时
筠轩集卷三

[book_title]卷四
钦定四库全书
筠轩集卷四
元　唐元　撰
七言古诗
桐江舟行翫月作
平生惯赏山中月胡床稳坐依林樾小池云影自去来山风吹衣冷到骨闭门亦知江海大政坐信书生白发今年八月买扁舟卧看银涛浮玉阙光?万丈惊潜虬寒逼千岩听栖鹘天公赐我一段奇鼓枻中流从傲兀百年知已喜在眼皓彩陆离殊未歇蓬瀛仙子今在无亦欲乘风径趋谒是行已几大醉愿挹北斗斟溟渤倚篷假寐待微醒船人屡报晨星没
见雪吟
儿时见雪喜欲颠刻画素猊自矜巧皑皑庭树窥百回直疑天地不爱宝中年闻雪意凄然无衣无褐儿满前挩蔬盈掬阙甘旨束薪不办晨炊烟白驹在谷鹰在鞲山中之人胡淹留长夜歌残白石烂杜陵茅屋风飕飕
孟使君游黄山温泉歌
吾闻古初未凿混沌窍水火之精化玄武扶桑十日烁天地鳞毛渇死走无所帝令二物居神池权衡七宿图书府人言坎里阳泉翻岂识离中隂火煮祝融鼓气玄冥合一窦丹砂沸千古使君紫马苕霅来三生石上精神开悬崖絶栈不畏险杖扶石齿缘莓苔猿猱起舞虎豹遁三竿瑞日升蓬莱临流解带一湔祓清飇微动朱波回暖腾黍谷非律吕雷从地复常胚胎千崖滴翠管迎送浮邱仙人挥酒盃谓侯骨相贵且寿姓字久矣标丹台宁从博局烂马策懒共冠盖争衢埃千龄奇事一朝取新诗磊落收琼瑰尚怜拘官计日月重游有约登崔嵬
闻角辞
山月未堕窥牕明霜风掠户檐铃惊城头吹角山月堕此时凄切难为情荒凉天地角声老朱顔未几白发生角声无情听自苦多少征人念乡土岂如年少闻角时拥衾熟睡心不悲
次韵黄总管十一月望月蚀
天门虎豹猛莫当二十八宿森其旁妖蟇轮囷怒腹强敢负胆气吞蟾光山城霜冷夜未央高人起视怀感伤月中老桂千丈长古人往矣遥相望吴刚斫桂月窟藏曷不斧彼妖蟇亡天人受职鸣琳琅枢机万象分低昂诛蟇投畀无何乡专车骨粉令风扬月行九道邦家昌天盲不复求医王
题何生江天叠嶂图
我生无封侯之骨相万里成功勳又不能飞鹰走狗洒血看缤纷白头兀兀据书几昕昏童穉嗟为羣长廊尽日絶人迹西曛焮热气如焚授书过午暍欲死冰盘雪藕谁见分眼明忽阅何郎画万叠江山心为快争先荡桨向中流无复求鱼有余嘬摧颓两翁似偶语伛偻痴童携一介驱驴下坂太凌兢尚忆邛郲行者戒因嗟吾人受形役百岁膏煎栖大块看君所画亦劳生未辨脱身尘土界不如学取岩前树铁干铜柯烟雨挂日月成丸弄岂休苔藓为衣色不坏枯荣暗与世推移拥肿可逃人睚眦莫言与语不点头树若点头吾即拜愿将此意商西风祗恐傍观犹未解
赵与春远游赠别
阿翁抱器须眉苍见客布武声琅琅汪祠醉墨龙凤翥壮士读之增慨慷至今萧斋两大字风雨不动生神光月梁误喜承翁面化剑上天留帝旁郎君翩然慰岑寂袖携滕句秋瑟瑟看君身干如翁长岐经孔思填胷香敬亭清啸凤台去想见白云思故乡
近有同舍嘲余头童齿豁者次孙阿彬生齿喜而有作
阿彬生齿涎满颐稍能学步缘堦墀老翁摊书读且倦时复提抱相遨嬉翁方齿落汝不知为汝而喜吾自悲朝来举栉发如丝颇被年少相轻欺愿君朱顔常保守莫见齿发当衰时
奉题御史四忠诗卷
五华台土渍膏脂谏疏明朝上玉墀骈死难逃时宰谮两贤甘作楚囚悲朝廷公道初开日墓隧哀荣无已时万里生还承宠渥旌忠正在挈民彞
御史之官帝耳目直言不畏龙鳞触动摇山岳亦雄哉纷纷佞臣总奴仆华台宝刹切云高汗流滴土嗟民劳宁使臣身伏斧钺天王圣明容可逃雷霆奋怒那回笑争相为死交相吊仓黄远谪塞沙寒怅望虎关谁与叫忠肝义胆有明时皇天后土照临之钦闻温诏为洗雪九原可作衔恩私生还重拜圣天子霜台柏冷除音美四忠耿耿照乾坤留取声名付青史
夜航行
偪仄偪仄秋夜航吴音杂遝汗流浆柂楼劣容六七辈焮髯熏耳炊烟黄袽衣失戒俄水入神惊胆落成仓皇羊肠虽陿无此险尚有余地停车箱弥明鼾睡那办此得跛男子应非常鷄号四野曙光合邻舟稍稍希灯光浪游湖海别作计驾舟万斛升扶桑
杜希圣经历生辰
拾遗有孙真仙人手持六六峰头云灵湫唤雨洗八极向来旱气空如焚焦枯顷刻作润泽书生甚讶非前闻精诚所致贯金石笑尔诡论徒纷纭嗸嗸待哺万姓活直与造物争奇勳先生无言天欣欣永锡眉寿鲐背文
闻角有感
城头角声呜呜昔年十四五挑灯读我书月照池东树月明未栖乌暮年闻角空斋里犹喜读书心不死乌啼还是旧时声霜毛羞杀临池水牕月欲堕未堕时凄凉心曲谁能知
蛩吟
蛩吟蛩吟促机杼念尔愁牵千万绪如何也遣达官闻月影邮亭自来去啾啾唧唧草根多几家机杼空长梭短襦不掩胫骨冷瘠土禾低饥柰何皇华使者行原隰斟酌民情寛赋籍感时抚物一凄然岂比寒生操翰墨蛩吟虽小入豳风曾识东山赤舄公直须制礼扶明主明朝且听随车雨
次韵程仲潜惠诗
虚檐坠叶铮孤清稳着黄公山字屏每怜俗物败人意老眼颇为看山青春风不度东城侧闭门聊作灰中画神驹汗血始见之向来枉恨云林隔金盘擎露九霄危人间刍豢真无奇芙蓉为裳蕙为带琼瑶结佩天风吹转蓬正自嗟南北云锦时时看墨色岁阑拟访水心仙携手东阡与南陌
舟寓临平书怀
临平寺前烟水昏钟声隐隐揺山门篙师系缆古松下坐对月色波中翻年光尽付旅琐琐西风微动菰蒲根居人灯火自喧杂稍忆学语吾家孙秋田已获粳米白浮蛆老瓮山妻温一钱不直客氊冷出门大类三家村平生心友喜在眼襟期稍许中宵论谁怜老气尚耿耿跛鼈强逐南溟鲲
赠表侄李廷献归星源
石山寺前黄叶道我曾去访江东翁清池对酒跃赤鲤五十年来一梦中里巷萧条础石换孙枝挺挺今黄童骈章虽未到老眼已觉逸气追天风明珠白璧【阙】藏护丈夫暂尔遭途穷君不见盘根仙李非凡种培植应看香叶动愿言得句如得官一笑人间朱紫重
白紵辞一首答鲍仲安
白紵亭渺何许白紵歌歌者苦君王微时掷百万风流尚觉传千古生长佳人旧有山岁岁春风芳草路何人纎指捻银条寒机自语随惊飇织成边幅凝秋涛殷勤熨帖鲛人绡君家赠我心亦劳剪裁称体驱炎嚣何以报之双琼瑶
题贡友瞻岩岩图
茂深十年金石交洒洒笔力专雄豪南湖溔渺入我屋侧耳似听玄猿号青山千摺染空翠瀑练万丈悬崖高行者回头坐者坐谓近非近遥非遥长松夭矫奋须鬛谁家置屋新诛茅山桥野店迷径入稍疑艇子呼招招问君此图为谁作南湖之滨人卓荦石为肝肺水为文襟佩芳菲纫杜若泰山岩岩旧鲁瞻楚尾吴头并庐霍君家文靖玉堂仙彭泽令君聨韡萼诸孙班班如虎豹眉目秀异承家学苍头勿使卷图去要洗炎嚣倚冰壑
寄金陵滕义夫用第六韵
金陵坊里识滕君乔岳具瞻千万丈怡然桑梓有余恭顾我何殊鲁三望赋诗尚骨不尚肉盘摺老苍销队仗黄昏屡过南轩庐经行九里清溪上贺家酒好隔屋香对酌懽呼忘老壮子衿学校废已久正赖斯文扶堡障新晴老悖欲何之泮藻池头远相访寒威可柰粟肌肤雪髪无情垂领项书册如山许乱抽竝头比鲫生徒旺斋?留我共杯羮似怜久客凄凉状方来太室歌邪许鸦墨宜徵将作匠姓名已在丞相府抱案曹郎非久旷何年种石必成玉天将玄云为雨酿为吾多谢林董君扣户曾惊青竹杖
十一月二十九日先君子忌日
朔风吹度帘旌长博山炉焚枫木香渚芹可撷亦可湘奠以桂酒仍椒浆山空岁晚霜露惨魂来白日云中藏萱花不待顔色老大椿至竟成凄凉莱衣纵在为谁舞何况孤鴈摧炎方高吟手泽付煨烬粗有遗墨堪寻行报亲无路学词藻窃从碑刻书潜光儿生作诗五千首情锺讳日含悲伤旧山种梅身转大窥花吊影何能忘林乌趁曙叫不已放声恸哭回穹苍
汪子翼游黄山以诗示教作七言以谢之
黄山高哉四千仞白日照耀金芙蓉轩皇御风览八极问道来访浮邱翁钧天乐奏鸾凤舞从臣结轸随飞龙当时欬唾落幽閴至今草木生香风神丹一粒走涧谷化为百沸朱砂红游人下浴代汤熨一咽再咽顔还童灵苗采劚换金帛异乌啁哳闻笙镛飞泉布石挂疋练翠盖倚空翘万松霞裳遥自剪刀出仙果直与桃源通素书欲读字漫灭石髓可掬芝成丛初平羊顽叱不起令威鹤老衣蒙戎鉢盂下覆送天粒玉山禾发常年丰华岳先生来假寐蔡家兄弟书重封汪君妙年骨骼耸拖筇栈道凌虚空诗魂上据狮子背石人大笑欣相逢昔年乡老横铁笛约客夜宿天都峯烂银盘出凉似水仰麾箕尾为前锋百年奇观岂易致力挽溟海湔尘胷嗟予衰谢付坐想惟将图障悬庭中气为车马任超忽眼明鶖鹭历始终君謡未已歌继作寄声以谢无是翁
请王复初公祷雨于郡斋
寰间老人星天上苍水使翩然下新安两袂挟云气四郊如赭良苗空符师诞谩嗟无功先生霹雳潜肤胸并州快剪摧妖虹灵湫投檄驱老龙倾江倒海须臾中函关紫气香溟蒙挥手起救吾民穷明当奏最阳平宫千二百岁住崆峒相从倘学鷄窠翁
苦雨狂歌
宁可崇朝艰粒食宁可暮夜无安席老翁不愿闻春霖朝朝暮暮鸣不息宁可南征负戈矛宁可募战黑山头老翁不愿闻淫霖朝朝暮暮鸣不休浣花翁家床床漏颓垣通豕犬穿窦麦田草青三尺长闲杀耕夫手通袖山桃野杏鬭时粧为尔空沾泥土香佳禽噤语蝶褪粉蜗牛蚯蚓升高堂老夫经年刚制酒无术浇愁倾一斗闭车新妇皱眉尖汗墨流巾衣露肘凭陵大叫诉苍穹下土虮蝨诚难通安得赤龙万丈捧朝日四海九州光赫赫四海九州光赫赫苍茫万象生顔色
闻雨歌以官为市者良可叹也
春来日日愁多雨夜闻怪禽声啸鬼去年城市再焚巢儿废锥刀女机杼金淘沙尽贱如泥压残官马不能嘶客来勿嗔身障簏几家闻雨妻儿哭
弹琴峡
朔风吹野日沈沈何年天造无弦琴黄牛三峡所未见奔崩沙漠闻斯今光浮漭苍自太古下视幽窈余千寻秦风猛鸷写遗韵南国下俚嗟荒淫至音淡薄似玄酒疾响暗黑回空林儒林丈人骑骏马清风为佩云为襟黄金莫为子期铸後世岂少能知音政须露坐审宫徵迟回魏阙朝王心鷄鸣度关有谁子仓黄四顾经危岑
丁继道索茶于天宁方丈次韵
平生爱杀赵州茶老禅茁髭如茁芽红莲幕下斵轮手僧牕醉卧忘公家醍醐养性近亦厌云腴泛椀相矜夸瀑流井收各有味三丫路头行勿差捻松戒傍菩提树汲水借润优昙花心安不用拽牛鼻吟豪直欲拔鲸牙楼船将军下横浦陋邦震摄逃吕嘉
分题得岁寒亭
岁寒亭岁寒亭乃在白云古县之闲厅苍松铁面奋须鬛老柏罗络青冥冥屋头好山作屏障阶下琴筑泉泠泠黄门何年此倾盖三十六诗新发硎如何昔贤所坐啸离筵瞻此郎官星潭潭丞相府胷中分渭泾天网既下罩药笼收蔘苓援毫赞机务抗志惜娉婷会前贾生席无愧草堂灵
得铜井潭送克用公戍绩溪
大鄣山扬之水滩三百从兹始铜井豢神龙鳞张角而犄驱雨带余腥草木常披靡潭幽窥愈深石剗平如机潭以写吾心石以砺吾齿百炼之刚固奇节上出为功汲寒洌诗书谋帅朱侯来马试新鞍黑如铁山君川后亦起舞五月平林尚啼鴂胷中兵甲贵不用犷俗怀柔任车锲诗成石镜掷金声楮产龙须连玉洁
次韵陈子贞
公家肉山肥似瓠饷我清谈烹日注巷北巷南宁几家不用挐舟渡旁渡吴王台上歌舞新回首斜阳荆棘路羇怀况值秋萧索意行且止悲歌屡儿曹颇尝见此客世事悠悠首难聚清陂百顷鱼作租拟向渔郎商去住旧山茅屋撼风雨梦囘不省栖身处神交千载落空言心知正用频来顾我家父子一青灯君家兄弟双珠树登山临水定何时更约门生侍巾屦
闻角歌
城头角声转悲霜凄凄谁解吹霜天解吹惟健儿健儿健儿十年戍辽西闺中少妇轻别离裁衣未寄寒刺骨呜呜咽咽空相思南征北伐昇平了刁斗声沈太白晓当官不用猛虎将归来妻子常自保健儿吹角不知悲汝身不是辽西时如今却付荒斋客还家有梦万山隔城乌眇眇月窥牕一掬酸心禁不得痴童鼾睡尔何知明日霜髯增百尺
叙南蒲学正制登歌雅乐留吴作诗赠别
蒲君轩然虎豹姿傲兀官舫来吴会路经越巂万余里自春徂秋暑将退命衔宣府敢辞劳庙成作乐当昭代仲尼日月行中天声教旁敷大无外金镛石磬在堂下登歌进盥环衿佩朱弦疏越凤凰鸣虡栒鳞而加粉绘儒台史君惠里言薇垣好事多才贤鸠工稽度罄其巧往往补乏捐金钱闻韶可但向齐国名与季子相周旋黄锺不待谐贾铎语以緜蕝知媸妍虎皮包裹槖駞载尚烦爱护令完全归来上官念远役庖人催唤开华筵坐令祀典配内郡远臣夙夜思承宣功成纪实上奏牍星驰愿到明堂前龙顔咫尺有余喜率土共乐尧仁天
踏车行
青天无云蒸赫日大车嘈嘈小车急谁家小姑比嫂长牵手登车齐借力可怜力尽汗流浆挥手不见蛾眉长却愁新秧未入土哭杀林鸠天不雨安得浩荡银河翻山後山前凉叶举海塘罢筑民把锄万岁千秋荷明主
後踏车行
吴天不雨日光赭桔橰递响徧原野祗消三日雨滂沱水云万顷揺新禾君不见前年苦雨圩塍破败屋斜穿小舟过至今怕听雨声长点点滴滴割人肠街头二千得斗米红粧洗米官河水不愁圩破雨翻多柰此白粲珠玑何
题松壑御史鹤庆亭
君不闻胎仙来自蓬莱宫玄裳缟袂丹顶红禾非芝田不肯啄双双弄影瑶池中巢居松顶出至性绸缪牖户仍玲珑如何东道乘骢客百金远致栖樊笼颈长阁躯费呼唤庭除步武旋西东九臯送响透寥泬孔墙密迩惊盲聋雝雝似是鸾凤侣亹亹相应雌雄同应嫌乘处志专一关雎复见周南风生子堕地光照夜爱之谓是灵禽宗经时啅殻出黄口弱羽带湿垂氋氃金九火七孕神质千六百岁乘虚空青溪道士仅一只清献公家不多得雪堂梦里闻戛然絶妙文章传赤壁不如公家二生四兮四又八数衍羲经宗太极龟鱼下?小亭新竹树成隂长昼寂茶烟轻袅对文楸皓首寓公分半席请公下笔自作鹤庆图醉墨淋漓云雾湿
次韵乌程謡寄于尹
邓攸居官惟饮水晨炊不淅吴中米武陵长史归装轻沙堤取石压船底于公宦海经几年有眼不识床头钱寒机弄月耕徧野政成老子风牕眠今代昌黎持绣斧华篇枉赠能知贤
任昉当年清似水归舟仅载桃花米乌程长官廉且仁况肯吹毛翻检底秋风?稏歌有年讼庭荒藓生紫钱儿童三尺知雉性老翁八十看牛眠向非清台掲明监妍媸孰辨区中贤
上塘行
吴人不爱马官河抵平陆妇女小儿齐驾船牵路雨收泥没足君不见上塘篙师更苦辛高桅挂足两肩赬波涛急泻石齿齿力与涎蛟较生死我愿舍舟取长途南山风动啸於菟人生行路难如此两髩易秃红顔枯归来山中谁与娱良朋过我酒满壶老妻纫绽弄孙雏但为鴒原引恨增惊呼
鴈何来
鴈何来天之涯朔风吹汝急念汝寒无家南翔慎饮啄幸不离罿罝羇栖万里影惨澹含烟沙鴈兮鴈兮归有时有弟有弟今何之炎州十月雷虺虺朱鸟吐焰熏髩眉遥夜梦见君翕忽随飇驰人言生别心欲折死别痛极那得知
青山对白发歌
青山对白发白发对青山有时问山山不语但见草木春风寒登高望白云云泊松树间引手攀云入襟袖云去浩浩何能还丈夫有笔无尘滓不作征西露布献天子文如古剑夜生光谁令子作真符禆国史朝研朱墨诵琅琅夜剔青灯应媿死我愿学樵童丁丁弄斧深山中又愿持钓竿严陵滩上收鱼筒溪神未必愚辱汝柳州柳是囚山翁
十四夜大风始寒
往年吴会厌风饕老屋揺摇连地动游麋台下少逢人衆鸟枝头无宿梦庾台千艘出海口樯折帆倾惊匈匈饥蛟锯齿食人肉愁絶京都望输贡青山四遶闭车帷势急何自掀茅茨我欲上天诉风伯虎豹守关安致辞王师南行甚劳苦回旃卷斾当何时征衣未寄寒刺骨上雾下潦熏蒸之遥遥闺妇隔万里可怜中夜啼痕垂短衣掩骭歌石烂砚田荒落吾奚悲腐儒所思在远道邻鷄三叫增凄其
苦雨行
龙公吸海填银河散作千林夜萧瑟曦轮仄御入太隂若木扶桑少顔色苔生客位紫斑斑蚯蚓上堂蜗绕壁香盘曲篆屡供焫帻墨流颐惊溢出黄云烂熟混泥沙田父涕滂忧水厄先生不出掩柴扉吟作饥鸢空太息愿从马上夺天瓢掷付祝融燔朽质三竿瑞日丽中天四海归心仰宸极
晨盥衣间堕一髭白甚戏为短歌
愚生四十髭始变把镜嗔人为吾摘蹉跎偃蹇二十秋霜雪满颐何啻百衰顔想似叶禁寒粗喜眼明对方册书成岂救妻子饥奈此秋风鏖四壁旧游泽国畏波涛岁晚归来风雪厄林栖勉作遂初赋燕坐可观虚室白有时怀土梦魂惊起据藜床犹作客昨夜灯花缀玉虫艶艶语人光照席淮南犹有未归儿安得行人报消息终焉我髪不再玄勿羡天涯春草色
和程仲山失鷄行
君不见少陵杜老苦为鷄虫分得失又不见东坡居士亦为二虫辨随逆不如且读仲山甫失鷄行鷄飞上树从人得啁啁粥粥尔何为鼎釜新封汤沐邑宋牕幸免聒两耳风雨胶胶长邪慝漫夸助叫海翻波孟尝君家唯此客我闻失鷄付等闲天山凤食青琅玕千年览德始一下世人莫作翰音看
君不见魏世荧惑亡在匏瓜中昆明池上煽融风又不见黄帝玄珠遗赤水象罔得之心独喜萧何暂去汉皇惊四皓入山宁饿死天人至宝衆所重岂比纷纷鷄犬似谁教鹅鸭恼比隣为嫌口吻令人嗔钻篱菜仅俗僧饱诅盟待汝揺其唇宁从纪渻养木鸡三旬不鬭全天真吁哉少惊世之人
文会堂前以磁罂贮牡丹一枝着雨离披古松赋诗简吕广文元辄次韵以广其意
牡丹红者呼状元黄紫类有佳名存东园寿安大如斗花时扰乱蜂蝶魂轻攀要是纎玉指满插雅称玻瓈盆主人何处得瓿甊上具口耳中昆仑嫣然一朶若有诉名色以聘元非奔雕栏遐忆风日丽平地下接沙尘昏暗投明月误鱼目得时萧艾欺兰荪愿从汲引上几格赐之湔祓令蒙恩翠屏掩映妩媚态玉井喷噀醺酣痕忍言零落拾残馥酥煎故待供盘飱忆昔洛下潜溪绯买种动以千金论欧公出口讥天巧至今传诵数百年岂非大巧淳朴散主人养拙之为尊天香国艶虽醖藉自开自落随乾坤城北诗家陈孟公爱松爱花心一源瓦瓶深贮见吟咏珠玑何啻百斛繁偶逢想亦被花恼何不弄笔伸花寃银罂【阙】　金【阙】有物情丑好随手翻东园百本方烂熳少顷佳客开芳樽苍顔正爱花压帽投镊未用惭诸孙枝梧诗律谢沈宋真持布鼓过雷门
小疾戒饮戏作长歌
人言天上有酒星又言地下有酒泉杜康仪狄酒之精至今垂名千万年酒星不照新安郡筠轩先生据寒氊萧斋非无酒盈榼柰何衰疾来相纒既不学灌夫骂坐忤丞相又不学方朔殿上遗小便家有宿酿五百斛不如买田二顷扶乌犍谁怜胁腐客不悟尔谓得趣吾岂然子云寂寂待好事彭泽归来无一钱从今宾至但茗饮白云椀里销昼眠速营糟邱亦过计笑我自号茶中仙不然饱餐脱粟饭纵逢麯车岂流涎问翁空洞果何有惟有风月三千篇
国宝程公幼子叔固年十四机警可爱赋长句以勉之学
大鹏初生羽未乾抗志藐在青云端虎才堕地文隐雾气已食牛威百步何况羽成文炳时九万直上须臾期风低草木百兽避不数寻常么兔狸人间小儿千百辈罗衣楚楚同队嬉唤爷但覔梨与栗几何把笔涂鸦儿公家幼子十二三发硎快剑冰为镡眉眼分明画中得髧髦漆黑垂毵毵试令吟诗拂蠒纸瑟瑟食叶闻吴蚕荒斋邂逅阿戎语白晳那知逢阿咸邺侯家书高似屋字比钱大光煜煜五行并下抹紫电意迎理解如破竹青灯作十年读掇取巍科收世禄一枝祖笏箧中香留眼崑冈看片玉
田家苦
嘉禾洒洒沟塍间有如少壮矜容顔黄金散漫堆场圃几年无此逢秋雨东家打稻西家闻细听声中含太古问君如何是古声七月豳风始西土人言田家乐我言田家苦春耕泥没膝呼牛耳湿湿禾长费周防露草凭茵席藜苋不充肠憔悴见顔色林寒向夕烟火微主家扣户徵租急旧逋未了新逋积倒瓮倾罃无一粒田父拊膺向天啼瑟瑟秋风吹四壁
明月璫一首戏赠安处善令郎之婺源结姻于鲜于必仁之门
鲜于君有鸾凤女安处善生麒麟儿两小无嫌好姻对琼林皎皎春风枝刺绣床前性聪慧读书窗下声吾伊蹇修寛作十年计宛转为传青鸟意羡君买红纒酒缸何以赠之明月璫
以虎图赠如轩杨簿归临江
杨侯手持西江云散作分阳溪上雨千家小邑户不闭食叶吴蚕如欲语语公解织云锦裳明当补衮春风香问之胡为舍我去店头柳色揺离觞
有虎有虎南山巅咆哮百兽不敢前尾掉云旗眼出火盘礴画史由心传似闻驺虞异天性村村牛羊自归径唐朱姬召啸风声况是关西县祖印【朱虎召虎】
松溪道人歌
岩前偃盖松百尺下有清溪千古碧无朝无暮撼风雨浅深见底光相射此松太极为根柢老干中心藏铁石冥冥蒙蒙香雾生垒对冰霜天与力为苓为珀通神明塞谷漫山鄙樠液明堂太室伻献图囘首万牛俱辟易溪流上接银河津地占淮壖分泽国纎虾寸鳞不敢动但许蛟龙为窟宅樵风半棹日色暮璧月中天幽鬼泣清溪道士太离羣竹溪六逸疑争席不如松溪溪上人自主自宾无媿色黄庭总是悟真篇冉冉飞腾岂无术天上神仙厌驱使且向寰中守虚白松脂一丸饱即休咽以清冷毛髪立今年鼓棹过分阳紫气度关人罕识竹皮为冠风吹女追随步武庚桑役但恐故山松有语莫遣溪声罢瑶瑟归来朗诵采芝歌信宿云端度双舄
八月八日过嘉兴捕蝗行
东村柝喧天西村叫倾市捕蝗官虽来无救我禾黍圩田已破今无秋旧泪未乾新泪流富家有米量玉子菰蒲昨夜风飕飕民穷乃至此万一寛征求君不见往年北殍来南州累累老稚令人愁
筠轩集卷四

[book_title]卷五
[集部,别集类,金至元,筠轩集]
钦定四库全书
筠轩集卷五
元　唐元　撰
五言律诗
由严陵入杭舟行杂书
碎日揺江面危樯簇岸隈鸥雏随浪去蚁子上篷来自得浮溟兴慙非作赋才海门知已近潮信一时囘
又
晚泊富阳县高吟倚柁楼乾坤双眼碧江海一身浮鸟度烟横外帆来天尽头忽闻隣舫笛旅思不胜秋
又
雨转浙东去潮来海口长蛟龙移窟宅贾客乱帆樯险极终须易闲多未省忙劳生乃如此千古几残阳
重阳前四日余杭道中
村酒难为醉羇怀易得愁雨毛偏着面风叶蚤辞秋梦遶陶公径寒催季子裘还家慰儿女犹及菊樽浮
?川道中
竹舆从俯仰山翠自横陈客路偏逢雨溪花尚占春冲泥怜仆子访旧介樵人出坞风烟豁初看万瓦鳞
午日江宾阳留饮
小阁香蒲酒青灯细雨诗交情淡中见节意旅边知近水蛙鸣乱空山鸟去迟祗应归思动後夜费相思
晓坐
露重危秋叶云轻幂晓池流年供世故白发误心期食指多为累生涯政作痴固应忘宠辱亦复断忧疑
又
细忆为儿日摊书爱满床风云终契阔霜露久凄凉魏瓠徒呺大南箕不簸扬搜拈聊自逸应俗苦相妨
晓卧
吟癖兼书癖闲居岁月深清心知旦气病骨觉春隂负米宁干禄披裘不愿金晓牕无个事卧听一枝禽
次儿耆藤坑省族因忆旧游
避乱垂髫日千山导板舆开门当树色隔涧认隣居未省谈宗谱何能读父书苟全吾所独同里甚欷歔
又
避乱垂髫日慈亲雪半簪钓鱼临涧水打栗上荒林风木悲清夜寒灯误苦心吾儿访耆旧遗迹好重寻
偶作贻问疾亲友
貌改初心在胡为病使然衣寛连垢腻食忌徧腥羶小瓮醅初熟高斋榻未县肯来同静夜雨後听山泉八月十六夜山园小酌月色如昼返念去年今夕与乡友对月吴山兰若即故乔相读书地也赋五言律四首聊述雅怀
万籁沈清夜千门遶旧河云移吴树远月照海门多猿哭仍红树虫吟尽緑莎凭高怀古地慷慨欲悲歌
又
秋风吹泽国清夜此凭栏树影随江断盃光接海寒乡音知听异旅席觉愁寛好待潮头起晴空看雪澜
又
市远尘嚣隔山寒謦欬清四人月下影独鹤风中声僧嬾佛灯暗鼠跳僮睡惊异乡逢胜集意气此时倾
又
今夜山中月清光照酒盃发明空得雪心在冷如灰纵死能忘学逢时愧不才飜思行役倦招隐意悠哉
送郑国用译史归严陵
四声同自出吏牍必兼书法不传苍颉官曾领象胥霜枫归兴里冰蘖宦情余莫怪淹留久亨途奋迅初九日与徐继元张定甫长儿徐卿登水西兰若
身在千峰顶平城一望賖白云迷鸟道黄叶满僧家节意看萸紫年光感鬓华重游应有约迎眼乱秋花三月一日偕族侄儿辈拜高眉尖祖墓有作
路入青松径微风拂鬓华孙雏欣得笋老子愧簪花碓响知村近牛归觉日斜相邀宗子舍有意泛流霞
又
寻芳何恨晚聚族喜相招隔坞犹闻笑深林忽见樵松楸关远念山木寄长謡笙鹤来何处因风得细飘
汪村道中
林黑初过雨山横半截云犬牙双嶂立鴈爪一川分灰舍依寒树茅茨映夕曛笔耕终不补端愧夏畦耘
五月五夜大雨明日水骤入邑
雨兼河汉下舟可市?间湍急疑揺屋云昏尽羃山愁销凉叶举望极暝鸦还今夜思乡梦悬知远度关
宿黄冈留题
投宿寻林舍泥深一径横熏衣燎松火饷客煮藜羮急雨蛙时歇山寒牛夜鸣明朝又行役拥被听鸡声
吴门寄弟清之
百粤炎蒸甚三吴泽国深新秋鸿鴈影投老弟兄心对酒山侵座谈经竹满林他年归里社此乐尚堪寻
盐官观海
怒潮初退後衰草嫩寒时浩荡浮元气微茫入岛夷帆归分夕照醝运殷秋鼙自是羇栖者何妨步屧迟
又
海风吹秃鬓江树映深盃潮落乌犍卧天清白鸟回贡输通万国象纬印三台极目真无际方隅亦壮哉
再用何字韵少写归田之味
藜床尝穴坐无寐五更过吟敌秋虫苦书成柿叶多雨窗原宪饭樵径买臣歌剔蠧无休日余生仅几何
岁晏书怀
年光逐飞鸟暝色集栖乌老大常为客蹉跎负壮图交朋半零落往事几惊呼湖海收残梦依然一地炉
又
巧宦徒欺世多金亦减年不贪元是宝熟睡即真仙已恁巾常垫旁嘲履下穿酒思前日量诗许後人传
又
老不趋时好栖迟竹下斋生涯逢宋鷁谈笑类齐谐靖节生前祭刘伶醉後埋寃亲都悟彻平步到无怀
又
内弟黄彭叟头风近稍苏过门每相覔情话可能无捣药山疑动抄方笔尚濡椒花催献寿想不要人扶
又
目送横塘路时闻竹下风追随千日醉勃窣两山翁志合疑无间言清亦屡同可能羣貉子正自羡冥鸿
又
君章早年友好在鲁灵光足弱怜经岁扶行始下床佳儿能哭竹旧妾久辞房老泪沾巾罢余生自笑忙
又
已遂悬车志钟鸣行未休旅游毛褐绽家近腊醅篘臂痛频纒纩天寒莫倚楼老妻应念我灯火夜窗幽
又
天寒尔行役建业又宣城一月无安问长宵几黯情马周频对酒梅福旧逃名缓辔青云路春羮试笋萌
又
负笈怀明复断机期乐羊娇儿知问讯慈父念游方篁竹犹防盗圩田乏裹粮鹊声频报喜岁晏定还乡
近第五男桂芳自金陵归喜而有作
又向茅山去三年望汝归流光催旧历急雪舞征衣北鴈嗔来晚南翁喜莫违家人多酿酒指日扣柴扉
又
晚岁违离日他乡去住心读翁诗满壁念母雪盈簪反哺乌飞远传书雁影沈一欣消百恨节近不孤斟
又
进食哀韩信断机闻乐羊男儿须立志弟子颇成行白塔寻锺阜清池过景阳山僧应说我醉墨洒长廊
岁晏留别槐里诸公
三度金陵客几年槐里宾支床龟自活祭食鸟相亲帐冷梅花月盃踈竹叶春主人分席暖夜话见情真
又
老增儿女恋每见一欢然寄食应怀愧贪书不暧眠醉抛千日後健比十年前一事天悭吝囊无使鬼钱
又
旱极陂塘竭城灾瓦砾场天心垂告诫人事觉凄凉廪积浑收秕园蔬半蚀黄依稀残雪径晚步不须忙
又
畏冷常关户乘闲漫炷香问年遗一老困学愧三长稚子方归里诸生近擅场【子桂芳归自金陵周生近中科目】喜多成折屐不是酒边狂
九日携长男登谯楼
火後青山近风前乌帽斜清溪回晚棹古木认吾家断饮萸空紫禁寒菊未花凭虚云满袖一一数归鸦
又
节令欺人老亲朋鸟散余独携灵寿杖误读褚公书木落秋容出沙寒雁影初扶行有儿子白发喜相如
次韵朱克用自南征归馈鱼不受
闽海收羣盗归逢雪剪琼健如窥草鹘饮似吸川鲸赐杖翻成愧尝羮乃见荣悬鱼吾岂敢羊续太无情
又
君家好儿子目漆貌如琼霞举占祥凤潮生掣巨鲸弓刀腾逸志礼乐绍前荣我亦吟曾稚因知舐犊情
又
貌丑如梨冻相逢葭倚琼余生成退鷁故友叹骑鲸虀熟宁无味松孤晚自荣卖文资鹤料岂谓絶人情
次韵程以文黄山星桥末章属仲安
今日题桥者燕山耐朔风寄书逢驿使问路介樵翁村酒添泉白林曛晒屋红浮邱不可见笙鹤度崆峒
又
悠悠俯云影浩浩吹天风解佩此溪女负苓何处翁焙出茶芽紫义来鱼眼红山家惯延客何必羡崆峒
又
一入桃源路茅茨异土风山前采桑女山下祝鸡翁池沸丹砂紫柸香豆粥红蔡家兄弟老书寄自崆峒
又
屡读虞卿记高怀激懦风归疆荣鲁史兴学慕文翁种秫樽常緑看花颊尚红藏书侔秘府知道鄙崆峒
又
闻道麻源谷遗民尚古风路逢倾盖客人讶被裘翁柱石中流白汀花隔岸红名山三十六何处认崆峒
题江伯玉雪舟
皓雪满天地冲寒在此行檝枝揺太重蓬箬听还轻黄苇投炉湿遥山隔岸迎玄真有幽致妙岁不求名
又
泛宅清溪上香醪不外求满篷堆载玉万石似停鸥急洒侵邻舫斜飞上柁楼斯人轻世味有志慕羊裘
又
刺船敦夙好非醉亦非狂影乱锦袍客寒侵黄帽郎鱼来吞柳絮鹭下立银床画手兼诗笔风流属二唐
又
此士非渔父无人拜浪婆船头输玉帛水面覆银河细认玲珑树遥闻欵乃歌妇翁同把钓醉後舞傞傞郡监识公涖任三年仆未尝造其庐岁晚满秩以诗谒之手执拙句不离手第五儿桂芳多承品裁
报国丹心在终更觉白头名登循吏传官是富民侯野寺朝朝雨甘棠树树秋三年虽报政尚冀寇公留
次韵黄竹隐兼简张允元
桃是玄都观人居海上山升堂两童侍坐石一生闲要眇游仙咏几微梦觉关兼参仍细悟应见古风还
三月望经张明善墓下作
寻春何恨晚却值雨纷纷鸟度云将暝牛归径自分愁生坟上草醉扫壁间文丁令犹来往山前独鹤闻
又
农务因时动山容过雨鲜涧清宜犊饮桑緑未蚕眠客醉依山阁樵喧上濑船行防泥匝磴路转得平田三月初二日连雨有作并简丁继道照磨
桂薪忧竈婢芦絮拥鸢吟势急疑天漏愁生抵海深巷穷无过客杯覆乏孤斟一事知翁喜闽南递好音
又
闻道青溪宅涛生地欲浮溟蒙忧立鹤浩荡快轻鸥牕暗难临字天寒怯倚楼何时乾后土老子欲春游
克用公过余约诗会再用韵
诗法如何在篇章忌躁浮雪牕麾野马云岸立沙鸥重挽千钧弩雄夸百尺楼相期拾瑶草李杜是真游
又
洛下书生咏山头饭颗吟成章金愈炼汲古绠宜深布谷催农种提壶劝客斟连床不相覔微物有知音九日陈梅溪诸诗友环碧亭分韵峯字涧字
清游酬节意古洞剖云封菊冷含青蕊池深印碧峰探幽穷狭径望远倚长松预想还家路山重隐暮钟
又
驱车鹭前征入谷鸟频唤如何转崖腰蹄泉注洼涧黄花戒乱摘使我盃泛泛移樽坐平芜洒屋斜晖烂
古剑
宝匣深藏閟神光射斗牛潜惊妖鬼胆曾斩佞臣头水火虚磨淬雄雌遂怨仇直饶销蚀尽尚可作锄耰
又
吹吷锋难触磨镡彩尚存斩蛟新遗血跃冶旧游魂狱市金精化将军玉具恩时平无所用念尔拂尘昏
郭外访梅
石磴从横路春风冷淡枝问樵疑不答见月转相思野店泉添酒山家雪拥篱玉人愁耿立未许冻蜂知辽东告饥民有易子而食者朝廷恻念发粟十万海运济之二月二十五日风大作感而有赋
吴城风折树海运最愁人坐涌三山浪全输二百囷庙堂忧旰食川后缩威神尽捄辽东命乾坤本至仁
又
风伯方冯怒重隂羃古城高空无鸟过平陆少人行海道悬危命辽氓解急烹愿言天与力蛟鰐自波平吴庠九日小集青山学正谦父教谕庄子正酒散有怀
草草酬时序潇潇怯鬓华盃浮那待菊客散倍思家霜柳池光静风廊帽影斜无山供望眼独立数归鸦
至日书怀寄广州清之弟
节近心弥怆年侵病易攻思亲犹洒泪搔发久成翁旅思炎凉外人情拜跪中中孚观卦始吾道可能穷
又
令弟炎州隔书来慰陆沈寸心悬万里丸药抵千金远鹄翔云表鸣鴞集泮林思归仍岁晚梦遶练江浔
送孟宗镇主簿会稽
婉娈关雎咏聪明戚里孙蓬莱空浅水灯火自清门簿领头将白儒冠道更尊东行探禹穴词气蔼孤骞
又
佐邑方严驾承家早象贤衣冠逸少会富贵买臣年手把勾稽笔春囘坐客氊应思桐濑水照影只依然
送青山李公学正归姑孰
儒官三十载寿相七旬人惯鼓谈经舌休嗟堕甑尘庸流憎直气吾道恁长贫陶令归来晚松花点葛巾
又
出山元自早归老未妨迟模楷须前辈勲庸付令儿客氊空得暖僧壁賸留诗絶倒期他日青山酒一巵
姑苏归舟行杂咏
吴郡三春梦徽山半月程年随衰髩白心与暮江清衣敝偏饶蝨吟豪欲拔鲸子陵台下过惭愧一篷轻
又
祗道还家乐翻成逆旅惊卜程防戍卒乱眼畏潮生忆弟泪含雨怀人心剧旌依稀记残梦渔唱起三更
又
篙工相尔汝客路识艰难夜气侵灯短滩声逼枕寒衣冠从野制螺蚌入朝盘泝濑经三百惟应引恨端
又
吾郡扬之水滥觞为淛江滩崩饶雪浪石狠撼船牕泷吏诗难继吕梁心半降盐商挝晚鼓赖尔酒盈缸
又
水暴鱼无市泥生燕有家朝羮供苦茹邻舫饷新茶云破悬厓屋波揺侧涧花羇愁聊自释柰此髩边华
又
犬牙徽睦郡风俗旧知醇桑树高於屋樵苏每见人荆钗惭越女源谷尚秦民渐喜乡音似听来殊未真
又
山色无中有滩声抑更扬村童来卖蕨溪女自梯桑野旷牛眠草风暄蝶度樯豪吟撼邻舫老蚌弄珠光
日徯交代徐君璧未至
平生徐孺子下榻久相迎坐见三秋老能消几日程雨窗声未了河水緑初生白鹭冲烟去新诗此处成
又
画船虹贯月茶竈火生风解缆星桥北瞻云震泽东寒枫揺隔岸鲜鲫出连筒日日占乌鹊灯花几误红
次亡弟清之壁间韵
鸿鴈吹行断苍顔恨莫同官身炎海外旅榇夕阳中已谓诗瓢失谁将酒榼空摧颓迟暮意松柏度悲风
十六夜过长安堰
下堰舟如箭行桥马似龙已无灯照寐犹有月流空菌蠢躭吟颈迂疎学古胷残年少风雪正尔慰途穷
观书
老不於人竞躭书尚作痴掇皮非肯綮捕影祗支离头痒占隂润灯残迫睡期趋庭无少日立雪想移时挽吴南峰二首兼忆雪窗眷丈清之亡弟
论交常恨晚语别辄思君醖藉胸中史吁嗟地下文梦寒霜树叶吟断石潭云解橐披遗墨铜彞旋炷熏
又
南翁隣雪叟棣萼早聨辉忽作青山去真同白首归野猿催泪落沙鸟傍人稀忆弟浑凄断凭轩对夕霏
野望
叶脱通林影溪回束洑流人情逢歉岁野望怯深秋淮甸儿行役村墟客滞留陶公方止酒何以答清愁
竹会寺
竹向何年会闲僧几白头龙从长房化人负谪仙游高阁平吞野孤亭俯枕流往来频下马松语一山秋
又
殿古旛幢黑门临杉桧高饭僧频洗鉢讽呗误闻潮山逼衣常润溪清檝欲操牛羊争迳晚缓策却寻桥
又
道人不嗜酒随意坐僧房爱石频敲杖看碑独遶廊尘劳三世械圆觉一炉香莫遣寒山笑金声在孔堂
任公寺
任公曾此钓胜迹寄浮图尚忆桃花米何惭竹使符溪声还似旧草色几囘枯清誉流今古唯应激懦夫
岁晚思归
莫怪还家晚生涯比漏巵青蝇点圭玉衆女疾娥眉淮甸儿归日山妻病起时荒年犹有酒不敢问醇醨
又
躭书深入夜怯酒浅为杯疾稍除无妄天应养不才骥牛能共皁瓦釡漫鸣雷说与池梅影花看两度开送程仲本再入东广长乐县【循州】寄父节卿
龙冈六千里将子共南征县小胥徒减官闲狱讼清居人无结韈佩剑更趍耕尽说新来宰乡亭谢送迎
又
略说炎州事从来气候偏土风嫌质子畜鹜代耘田百货无商贾三家亦市?教儿勤笔砚有口肯言钱十五夜溪上观社公灯後二夜观汪王灯会
丰城宝气化九土正归唐武德风云尽越封春草长迎神三献曲遗爱一炉香烛影随流水箫声度短墙九月二十一夜烛下独坐偶读所为先公家传凄然感怀
荏苒更新化萧骚愧白头中宵千嶂雨孤馆一灯秋养气言从寡思亲泪忽流孙雏苦痁疾覔睡拥黄紬
苍头初得小犬
稚犬从何得苍头买近邻畏寒初离母学吠稍惊人警盗期犹远分餐唤易频因知推艮象并感谏獒臣
笔秃戏作
斋合无佳笔将何较豕鱼生前髯主簿老去秃中书湘管光华始金墉退黜余苦心终不朽遗迹渍裙裾十一月十九日先君子梅臞先生始生客斋小奠
父蚤怜儿慧儿今念父慈音容频梦见心绪许谁知四世缌功盛余生风树悲客窗陈奠酒老泪易交颐
又
四十年前梦如今一泫然情锺假山记哀尽蓼莪篇老雁摧炎海娇儿别楚天杳无音问至水泽又成坚
寄题江元直林亭
拟访山中宅先敲竹下门日光浮柳眼春意拥花根猿鸟惊生客诗书觉後昆多君五色笔借我扫苔痕九月二日送夏叔通山长宿洛口寄沈仁甫
地胜仍东洛芜平放牧洲溪流天目水人送郭仙舟急雨连床夜微风古桂秋东阳诗共瘦漫刺未堪投
二十九日仲文教授生旦【炳竹山】
淇澳迎年永椒盘献颂新远乘千嶂雪来预一堂春晚岁朋侪少清交义味醇我筠公是竹贞操两宜人
又
白发随年健青衫向晚披雪寒坚竹节春近粲梅枝蓝尾长生酒苕川锡类诗使来分鹤俸宴会喜追随
访郑元章伯仲
薄宦淹分水挑包返旧林春风千嶂雨宾主十年心动喜看连璧知音拂古琴鹤鸣透寥泬荠长满墙隂
又
春光浓似酒野润步偏轻犬迓非生客溪流祗旧声笑看尘榻字话极岁寒情明日又行色离觞莫厌倾
舟行五言律
支港飞泉白疎篷漏日红尚余隂岭雪偏值打头风乱眼迎梅柳荒村过梓桐高居谁氏子行役笑怱怱
又
舟小能容客山多不计层荒村双港水古庙上元灯旅琐乡音接年侵酒量增如何今夜月同照发鬅鬙
又
草草酬新岁征衫勿厌劳滩迎疑雨势舟顺快鸿毛晚觉渔灯动晴占霜月高棹歌嫌鄙俚默诵楚人骚
又
舟行惟数日去鸟亦忘归路暗樵夫出天寒渔者稀隔江晴树远向日落梅飞且了还家愿征尘又染衣
又
过棹村墟异当春服色新但知逢节日元是别家人箫鼓丛祠晚牛羊野水滨客中仍送客此处最伤神
又
苦忆白眉老回桡一见之市声不到处门静立移时小出寻柴步幽怀许鹤知题诗徧修竹聊以识吾私
又
千古桐君宅仙踪不可追山虚答人语邑近怪帆迟牵路穿苔磴渔家隐竹篱日高犹未饭吟苦笑吾痴
又
又过桐庐县明朝即是家江城衙鼔动野店酒帘斜山远深含雾舟行浅带沙黉宫冰渐泮春近迸芹芽自新安江而下舟行乱石中篙工最苦
略说舟师苦东西似转蓬篙前猿挂树帆底鸟呼风贯索寻牵路冲波碍钓筒千劳偿一饱终愧守家翁
又
诘曲疑无路中通一罅波滩长如受敌石狠似降魔篙误亲相詈饭余儿共歌置身鳌背上险尽鬓增皤
道经果愿寺抵周览塘回途留题
溪浅晴沙露秋高緑树殷未瞻黄面老先过玉屏山引望乡关远无心物态闲鲁连观小节却笑髩毛斑
又
黄栗连山树青蔬并舍池垣颓穿系豕冬暖发春枝柴户趍朝贩渔家过午炊鸿泥聊寄迹草草不言诗
客窗奉怀孟威赵总管
歌戍文公里言还君子营束书行李重饮水宦情轻爱石连云买移花作洞成诸郎骈玉峙快诵鼔琴声
又
筮仕年虽早游方职转卑思家凭梦往揽镜觉顔衰断酒朝增饭抄书手任胝回桡严子濑岁晏以为期
寄吕辅之经历郑子美郑元章
飘泊东游者于今髩尽皤欲知穷学究莫是病维摩旧物乌皮几新愁白石歌所钦烦念我书札问如何
题邵氏深秀庵
我来不见深秀庵中仙但能朗诵深秀庵中句江湖多少作诗人透纸喧然操鼓吹想公来往蓬瀛深化为蔚秀之琼林嘘阳吸隂入无际朝与鹤飞夜猿吟千金良方出海藏声名彷佛仓公上平生一寸济物心岁晚佳儿甘旨养诸孙头角竞崭然廪有余粟地流泉先生虽去典刑在词林继和东臯篇
又
珊瑚掣海底翡翠映兰苕澹薄天机隐清明物象超琅琊分左服天目发中条遐想千年鹤归来护药苗
留别潘公明交代方良辅友兄
小市张灯夜幽斋待月时归心泉赴壑客路鸟黏黐不寐窥梅冷清谈喜漏迟尚怜倾盖晚後夜费相思
又
老不趍时好三年兀客窗歌成惭画一韵胜喜无双别意浮寒树归程泝练江相看挥宝唾能使寸心降
元夕作诗谋归新安
客里逢元夜临觞气倍增风回仍急管巷僻亦疎灯畦菜留孤注篇诗当百朋往来何所有归作住家僧
舟中杂书七首末篇奉寄夏大之
庞公不入府入府又何如纵有屠龙技谁飞荐鹗书病多翻恶酒发短不禁梳賸喜生还日桑榆且定居
又
芳年初筮仕投老尚无氊曲误周郎听鞭输祖逖先钱神招百诺传癖负三迁毕竟归来好相看一冁然
又
浙江篷里客世载貌清腴孰计青云路空摩白雪须鬛封悲後进杨闰昧前途得失常相补临风一啸呼
又
蚕食临毫纸风生唾有珠朋侪残宿草时好尽吹竽白日思甘寝衰年误信书明当上丘墓麦饭洒盘盂
又
个个孙排竹山妻发栉银百年能几有屡夕梦成真蟫白书新理鹅黄柳未匀老名更锁住重养鸽儿驯
又
入郭犹清晓烟光郁未开庙修兴衆役巷塞曳雄材叱咤骑生马凄迷溺死灰迅雷方到耳高卧子陵台
又
蹭蹬青霄翮斯人坐警曹海云蒸笔砚朔雪满弓刀德化收儒効威风伏土豪思君不可见倚柂读离骚
奉和王知事宛陵诗韵
一双白鸟度轻烟万玉揺光似渭川驰驿归来修禊饮风流不减永和年驿亭见树浓还淡山店沽醪浊更清乳水翩翩桥下影分明人在镜中行
又
宛水寒流白徽山曙色清鸣鸠相应和远树半隂晴客路春兼晚年光髩未明高吟追谢朓归梦过宣平
王伯循佥事诗卷
临轩亲策士揽辔此详刑西极来天骥南州见使星绣衣持白简宝匣出青萍恶类成葅醢空留草木醒
次韵望灵山作
回杓倾北拱浴日接东浮天半长含雨松深不见秋玄冥标钜镇白首负清游马上频瞻望数声黄栗留
筠轩集卷五

[book_title]卷六
钦定四库全书
筠轩集卷六
元　唐元　撰
七言律诗
送俞伯初游钱塘
水国霜风吹弊裘暮云烟树使人愁一尊自劝犹孤影两地为家更远游俗士每深乡土恋是行宁独稻粱谋袖携明月烦加护湖海逢人莫暗投
烂醉翻思秋月朗清狂迭和短歌行百年岂少新知乐此日难忘欲别情薄饭未能支衆口固穷真足见平生西游倘见刘师鲁十载相望阙寄声
千里驱驰一诺同残年叙别意怱怱赋诗定说俞清老惊坐知逢陈孟公湖水清泠招秀句楼台高下看春风人生只合钱塘住为报山灵吾亦东
次韵弘斋曹先生春初书事
擢第经今四十年当筵谁复唱真元前朝尚有衣冠士後学同宗礼义门緑野耕残牛引犊青松种後鹤生孙绦人甲子何劳记木养灵根水浚源
擢第经今四十年苦心驯熟不加鞭日迟帘幙人思睡花到芜菁春减权闲共门生钓温水亦携隣曲咏斜川不须扪蝨谈当世闲对炉熏意澹然
擢第经今四十年平生不办俗间缘霜茎萧飒三千丈锦瑟凄凉五十弦晚节畏名如畏疾闲居忘我并忘天槎头着钓殊多事却笑襄阳孟浩然
送杜希圣检校江西省
孺子亭前秋草长骖鸾此日快翺翔龙泉合避文章焰双井能供齿颊香伟甚竹林青眼士居然薇省白头郎台端寿俊真知己【宪使卢公】早晚牵联上玉堂
八月二十八日与同舍游紫阳道馆时孙次臯偶自休宁来预席为赋
细菊含英渐次黄赏心乐事早重阳樽罍下引清溪緑笑语平分老树凉天近神仙腾绦节地偏猿鹤护丹房白云截断尘凡路去马来牛一任忙
千仞冈头日破晴松杉委翠下檐楹不须半岭闻清啸但觉当塲有善鸣甓社珠寒明月并锺山鹰出衆雏惊夜长旅席为诗恼坐对秋花只自评
次韵赵鹏飞照磨行春
微云护日午风轻独木桥西小作程野蝶喜随藜杖去树莺贪看酒盃行山园此日寻花意乡国深春上塚情麦穗桑枝关政事归来好语报专城
清明日病起不能出渐喜勿药
尚忆儿时矜节物插花临水弄扁舟题诗多爱白塔寺把酒还寻芳草洲零落旧交时鸟散蹉跎急景大江流年过四十愁兼病始悟人生万事浮
病来势似百川东病退俄收汗马功人笑耸肩同老鹤天留小技学雕虫黄金谬作千年调白发谁登百岁翁甚悟此生宜任运花残又付北窗风
送山甫薛教谕
宋公能识薛公贤千里相携过练川诗律熟於霜後果宦情清似树头蝉挥盃劝影身常客挟策从师骨尽仙马坞荷香留不住临平山下藕如船
广文盛则轩屡示近作深切起敬奉呈
句不惊人心不休味从谏果苦边求家藏古货真难卖袖有明珠岂暗投天马蹄翻西极道寒蝉声切暮云秋邓林渇死终无补肯乞醍醐一滴不
孟史君寿旦游黄山同舍邀作【淳衡湖居士癸丑十月十六日紫阳权学】
菊花开後到梅香岁岁黄堂酹月光心远每思林壑美政成不在簿书忙玉箫吹彻洞云白竹杖行吟径叶黄想见岩扉题醉字山猿起舞鹤翺翔
寿盛则轩【象翁台州人本郡税务提领先为考试官有诗文集】
热官宜异老盘阿廨屋如舟柰冷何星斗夜垂文气老竹松春瘦古心多天台雁荡锺奇絶龟息熊经养至和两度花屏分寿席梅边老子剩婆娑
梅魂
几树吹香过断桥为渠吟苦髩萧萧村荒更送凄凉笛月冷谁歌大小招堂上目成劳远梦水边玉立见高标遗珠解佩精灵在千古春风恨未消
再赋
微风淡月满林臯缟袂盈盈韵更超飞燕耐寒元不粟鲛人傍水即成绡似无还有幽香閟乍见仍猜瘦影揺谁为空山吊岑寂清泉荐罢读离骚
次韵徐府推游福田院观罗汉画像
诗豪今代五言城行扣松关误晦冥荒寺曲通樵径白远山斜界麦畦青能文旧说红莲幕占象新沈贯索星游衍何妨先问俗和鸾振响路人听
暂出提河过五城千年画手未沈冥神龙玩戏云常黑天女飞来发最青露牯眼中瞻佛日野狐禅里认妖星拈槌竖拂难寻妙玉振金声着细听
次韵黄志斋刘平洲蔡志同游问政山
秋晚霜迟木叶鲜屏为千嶂绣为川云间笙鹤来何日洞里烟霞别有天盛席每孤青鸟使高谈应到赤乌年絶怜三笑成图画句里工夫剩学仙
次韵蔡志同春雨阻游
书窟光隂冉冉过案头铁砚尚堪磨尽看千树杏桃去柰此五更风雨何着燕画梁泥烂熟拈笙玉笋冻频呵先生不出情无用危坐长吟忆老坡
送欧阳仙尉之官临湘
郡幕初逢玉树郎还看鸣凤向朝阳诸儒待上三千牍四海同尊六一堂鸂?滩头新御史岳阳楼上旧文章君山莽苍浮天际会醉佳人锦瑟傍
次韵胡敬存兼简定宇陈先生
柴桑归去是邪非怀宝终嫌始愿违天上谁分水苍佩林间自爱芰荷衣耆年并驾双曈碧吾道扶颠一发微想得相过共谈笑尽留风月坐重闱
九日与汪谦父晚登乌聊山
节意萧然易得愁乌聊晚望且悠悠百年驹过人将老九日山寒菊未秋云入楚天兄弟隔波横黟练古今浮旧游何在论心少沽酒同君向市楼
次韵徐府推游问政
三耳丹房占碧峰南州高士蹑仙踪悬林小狖频窥果絶壁行人半隐松石塚苔深愁立马瑶坛云黑呪驱龙蔡家兄弟希来使露裛传书易剥封
次韵黄志斋早春
残梅飞尽又经旬池柳揺风自在春料理穷愁中酒圣品题红紫问花神金钱素鄙清流士铁砚翻磨白发人賸欲挽衣随李广南山射虎不辞频
送友桂文德二朱丈归婺源
星渚源头宰木春浮云苍狗暗伤神思亭记在数百字族谱引中初一身赵璧可完充子志鲁疆能复赖侯仁考亭地下应含笑今日云来有若人
送刘伯善迁宪史
籍甚梅山蔼世芳僦居犹喜接邻墙单传天禄诗书谱来仕文公父母乡恩满花屏歌岂弟名高柏府快翺翔要看入幕新风采行李无多面带霜
鸂鶒滩头兆岂虚梅花驿路雨晴初緑林久喜无藏盗乌府今闻有荐书铁面冰霜筹画畔锦肠风月啸歌余紫阳山下云泉响後夜相思蝶梦蘧
送汪谦父教谕长洲
孝节堂中一掬泉斯文端的有家传氊寒百里专师席语妙千人听法筵今日弹琴调雅韵明年射策快先鞭白头亦拟东游计目送晴江书画船
高邮巨擘客宣城我友潜夫旧结盟近日谢诗传好手当年鲁泮淑诸生似闻瓜戍希来使颇为蓴香恼宦情如此吴中二三老刺漫何得倦逢迎【属龚子敬】
千里游吴今又归山中春近蕨芽肥侯芭最擅诸生业莱子空悬五色衣捣玉冰溪聊待价追风天马可容鞿曾邀弄檝荷云浦不待清秋鴈影飞【方千里早从先子授业】
寄陈定宇胡敬存二先生
五色鸾凰肯自惊暮年木石了无情海滨犹喜有大老鲁国可能无两生承露盘中餐玉屑煮茶炉畔听瓶笙眼前骏骨人希识他日图形费远征
十六夜梦中得句云梦里麾贫气亦雄足成五十六字
应俗无方拙更慵仅从编简策新功偶然得句喜欲舞梦里麾贫气亦雄稚子身长衣渐短寒梅花小意无穷庄生齐物应难喻且向陶情酒一中
送胡贵卿北还
公子辞亲勇着鞭简书那许岁时迁春风桃李江南路大府衣冠冀北天刀笔定应培盛业诗书犹喜惜芳年马周老去惭门客倘值金台一荐贤
甚笑书林日课勤荒斋邂逅挹清芬谢家子弟温如玉帝里人材望若云勿谓亲庭嗟远役应从相府策奇勲纡朱曳紫年华富天马腾骧定出羣
夜赋有怀洪潜夫眷兄
种竹门阑冷若冰於人无爱亦无憎百千事过随春梦五十年来有髪僧稚犬勿驱从傍火飞蛾欲救急吹灯品量文字成孤笑忽忆平生耐久朋
二月二十六日清明苦雨不出
薄相天公未肯晴空令佳节负游情鸣鸠占树如相答乳燕分泥了不争贫拟卖文那自给老思治圃尚慵耕竹萌供筯聊摩腹喜听孙雏学语声
客身顽懒云粘岫世味仓皇鸟遡风早达有人登鬼録深居笑我坐诗穷佳辰得霁如逢赦老境无心酷似童幸有一樽齐物论壮怀倾倒雨声中
送方千里教谕贵溪
龙虎天高役万神鵞湖宗旨认畦畛青山有意迎来客白鹿遗规淑後人伊轧笋舆穿石径飞扬柳絮乱江津穷经得用何嫌晚老马追风尚絶尘
四月二日欲游翠眉亭以雨阻不果呈邑中士友
翠眉不是画眉妩石镜正嗤明镜台梦想清游过半世天将奇事付深盃风风雨雨残春色扰扰胶胶走路埃急扫浓云推朗照肯教游子首空回
乳水源分河汉津只今人物数荀陈千家古邑云中树一点飞花道上春稍厌光隂留过客直愁风雨湿吟身鸣蛙鼔吹宫墙近聊学新丰独酌人
再用韵宿邑校作
瓮牖真成临水树春风徧作雨花台雄豪空负诗千首磊磈谁浇酒百盃高树鹳鸣知积雨荒斋鼠迹验深埃苔封堦户人来少搔首长廊去又囘
人间何处问通津过眼风花迹易陈多恨尚嫌鸠唤雨相亲元是草生春未偿文字三千椟肯负乾坤七尺身且喜客牕红烛焰冬冬街鼓未眠人
五用韵谢喻真卿惠诗
团团朝日蓿盘开不减当年致馈台器重黄流金作里文成繁露玉为杯蝇头细字矜明目麈尾清风扫俗埃追及汉庭词翰手赓歌乐府上之囘
读君七字喜津津尽洗从前句法陈挺甚儒宗新甫柏悠哉道味舞雩春谁云白发今垂领政待青云足致身梁颢年华今尚少当场休让一鸣人
赠戴训导【师初先生幼子】
剡源已化辽天鹤骥子今非同队鱼对客每谈先友记挑灯尽读故家书舞雩春服朋来後校艺秋场百战余千载风流吾欲继过门莫待雪盈裾
松友石山长承寄示近作报以七言四章并呈明经山主及南轩胡公
识君犹晚别君难几向秦淮共笑懽剩捣香粳供学子每骑瘦马谒台官香芸曾阅藏书庋细柳应寻拜将坛信有人家金石友书来五岭暮云端
锺美亭诗掷笔成千言翻水座人惊黄埃白发方归客明月清风几动情缟带尚能留破箧青山浑不记初程因君寄赠思前梦四屋鸡号杂雨声
云翁挥麈冠盖集安国养士庖?香福田祗为孔孟种易藴尽发程朱光骏奔孝孙酒灌地焄蒿盛气神归乡白驹空谷仰前哲有客来自春风堂
南华老人别三载万柳营外春风迟清秋强胜谢祝噎道貌常春无冻梨诗牋毛氏纸为贵坐有孟公人所师烦过精庐怜远客满山黄叶菊离披
十一月十九日先君子始生兼怀亡弟清之
寒猿声急雨啾啾帘掣尖风射弊裘畏老嗟卑心已死思亲忆弟泪交流红尘人海归何晚皓首山林意未休荐罢清樽灯烬冷翩翩飞梦遶松楸
湖海飘零迹易陈去年今日倍伤神甥孙扶拜衣垂地木主开函手拂尘稍愿显扬淹禄仕空余衰谢哭苍旻逢梅便觉心如割忍看山桥破蘂新
次韵称隐州判
方慙绦帐共春秋世外空闻大九州对酒方能麾老气挑灯殊不尽羇愁相寻剡曲今安道早谒苏门旧少游天地全人似公几六旬未老宦情休
沙卜珠万户南征凯旋
万国车书极盛时谁令小丑犯王师兔狐何啻营三窟鼎镬难逃命一丝勇共铁枪称健将功成铜柱震南夷彤庭异数荣双节上宰分庸镂列彞
次韵志斋总管酬克用总管
壮岁论交向士林巷南巷北爱长吟照残夜月双蓬髩吹老春风一寸心并砌兰芽迎日暖临阶竹影映波深代间罕见诗书帅正用灵源着意斟
正月初五夜大雪诘旦起视筠轩玉立百个真伟观也午後东隣小酌
七十衰翁旧布袍凭轩坐啸气犹豪阳囘大地三层上雪积虚檐一尺高半夜栖鷄先喔喔荒郊去雁正嗸嗸顔公米帖从谁贷且共隣家醉浊醪
次韵黄彭叟与江子厚饮于高亭
门外谁呼祈孔宾此生信不羡平津凭高几见苍山老抚物何嗟白发新草向春融青满眼梅因风度笑随人保安堂上踉跄走天假同跻七十春
四月二十三夜梦中赋梅得前联因足成八句
尘缨不用濯沧浪每到花开倚树旁有宇宙来惟此白从风月里见清香裂皮秃干藏生意浅涧寒塘拭淡粧一夜梦身轻似蝶吟残牕隙漏朝阳
江宾阳以诗来报以七言
过我翩翩卢照隣持来五色笔花春少陵对月丹心苦苏武还家白发新旧汨尘沙无远韵方来天地有闲人靘粧兰泽高难嫓邻女空悲欲效颦
先君子讳日将至客思凄然
投老思亲意转悲报亲无路托文辞青编加护周官学墨本方镌有道碑笾豆馨香鱼菽祭缌功先後雁行随岁阑未遂还家愿一酌清泉手自持
近寓花屏得观仲明真人楼观飞空之盛
仙子藏身在玉壶飞甍百柱出云孤行空风雨神明会真本蓬莱岛屿图松菌竹萌留客饭芝田术坞贳官租真成孔老通家好不待君王赐监湖
白云当户草沿阶静极方知太古怀涧水每从嵌窦出山禽时听话言佳楼台地胜供春望笋蕨?香趁早斋自许残龄聊屏迹箨冠藜杖曳棕鞋
三耳仙人驾白龙九霄寥泬去无踪丹房几见滋新藓老鹤归来认故松蜃气楼台沧海转天香草木碧云封游人醉舞下山去斜照依依送暮钟
比来多病承文玉以二律问安枕上失记严韵用昔贤和意例以谢
少失师承晚自强青灯老屋漏寒光文成敢谓如山积笔秃何堪作塚藏正色无媒空老大羇怀所至易凄凉篇章湔祓胡来我重爇平生知见香
雅好山栖栖在山雨声争送箨声残衰年百病如期至非意三彭忽我干巳恁爬搔劳指爪何愁赓载镂心肝老奴勃窣频来往一路松冈几屈盘
平生法喜不同衾颇学熊经更舞禽正自寡言为暖药常思稳坐罢长吟洗头玉女盆难遇搔痒麻姑爪得寻我昔瓠肥星嘒嘒小儿造物苦来侵
发塚何曾到纸衾生擒劲骨似霜禽闲为洛下诸生咏半是天涯游子吟竹洞有门身习隐桃源无路世难寻病余阁束春秋传老砚从渠碧藓侵
复叔铲地仙一再入藤原为余卜寿藏也异时得大书新安诗人唐长孺之墓君与力焉赋此以谢
冷宦归来一事无箪瓢粗足免嗟吁纵同彭祖终须死预计菟裘理岂诬步屧履霜寒巳劲支筇上岭气难苏多君尽发山川秘为我亲传寿域图
神仙蜕骨逃蝼蚁忧乐无心问髑髅举世贤愚皆梦幻孤生牢落负箕裘青灯未了三千牍白发惊踰七十秋有子应门孙拥膝虚舟随浪恁沈浮
把笔题诗阅岁年安贫那用叹迍邅平生未办求田计老去应无埋骨钱酒味要求杯杓外泉声只在枕屏边胸无芥蔕吞云梦此意逢人莫浪传
方外有怀徐方舟用韵兼寄
种树坟前鸟欲巢年光暗逐海门潮哀除近报都无恙服禫应怜不自聊酒兴可容陶令止诗魂须待楚人招手抄祭礼方成诵月冷乌啼共一宵
小镜赠送国宝先生承再索儒字韵
懒赠佳人赠世儒从他粉面笑吾迂揩磨巧匠饶余力鼓铸神明想暗扶扬子江心明水贝秦王宫里望舒图知公扫尽巫山梦只许飞鸾弄影孤
元穷乡晚进学不如人近为同里罗夫人作行述上千名笔於大人君子之门使人囘误蒙伯生学士盛加称许俾贾铎之微音获厠黄锺大吕之侧余生欣幸敬葺俚语上答知遇倘沐不赐鄙夷得褒贬二字垂教尤为荷幸仰几鉴亮
轩冕辞荣远世纷真成一饭不忘君緑隂静对西清客玉殿频挥大拜文威凤九苞尘外物蓬莱五色望中云归休洛社谈风月犹为羊欣写练裙
一代文章属大贤赏音何望到林泉尊翁作传非吾事投老虚名只浪传疏氏余金犹饷客苏门下士敢齐肩仲宣雅有登楼赋拟泛西江十丈船
玉座从容侍帝躬格心事业乐融融多闻上下三千岁大册翺翔六一翁甚愧雕虫攻小技遥瞻鸿鹄驾高风倘因授简垂褒贬不恨穷乡两鬓蓬
寄夏大之教授并述识其先公放翁之意
君家父子文章伯振铎西江易巳东指画马前怜贾岛安舒床上识庞公闻风早觉兴廉懦流俗何能论介通衣带水间难会面暮云回首送归鸿
题郑子美师山精舍
师岗有待閟修容耻构人间媚佛宫十里溪光浮席上千年道脉寓山中岩呀径遶栽松竹饭白?香剪韭葱邑子多贤资木石遄看讲麈动清风
中秋夕隂翳更余皓彩烂然鼓弦侍饮呈程国宝
一枝随分寄林邱梦冷当年上庾楼老矣嫦娥卧仙阙凄其杜子忆鄜州迟迟皓彩生庭树续续清欢较酒筹坚坐何妨亲醉貌频分茗椀亦风流
八月八社日仲实自崇安归省二亲次日赴杭试九月初六日归初九同到槐里请赋刘梅隐武夷山水墨图
武夷山上虎头画九曲溪边牛尾歌仙掌时云浩渺丹梯蹑处石陂陀数声铁笛樵人听百丈仙桥羽客过小隐堂诗守家法清晨扣齿事玄科
恨不相逢捋白须人间果见列仙儒诗兼摩诘有声尽道在希夷太极图梅底读书成大隐洞前涤笔施灵符幔亭世远谁为主缥缈先生宅一区
神禹棊分大九州武夷曲曲气涵秋何山不是金鳌戴有水咸通银汉流素练遽看朝雾湿苦心潜与化工谋愿求一本悬吾室梦到沙头上小舟
再题武夷山水墨图
路入微茫九曲溪仙家吐绶养朝鷄云移隂壑招难至树战秋风望转迷水墨图中关气象琅玕石上认镌题桃源自是衣冠古不识边隅振鼓鼙
碧削千崖万水通轻舟泛泛几渔翁悬知天帝有息壤故遣神人此御风术圃芝田开谷口金鷄玉犬隐云中道人一笑捐囊粟画手从他夺化工
武夷真君上天去梅隐山翁今地仙呼来画史自盘礴尽扫溪山入太玄平林远树云作机飞泉浅濑琴弹弦扁舟着我亦不恶蓬瀛万里求无缘
传墅遥遥画始分至今毫素吐余芬光浮佛国难消雪远接巫山欲断云别浦渔归舟不系平沙秋晚雁成羣从知吾父经行熟对客吟诗酒半曛
江和叔近以诗十首见寄属和者再三乃赋七言一章兼简宾阳二老
城东古县白云层邂逅诸郎问寝兴洛下书生前日事襄阳耆旧几人登竹松开径资三益父子观书共一灯生幸同年各强健会心谁识在家僧
士则广文自试院监誊録回奉寄七言
三朝儒硕虞太史再世交游胡伯泉书画船行今楚水波澜亭在旧徽川赠言已见胶投漆语别俄惊筈离弦堪笑疎慵叨裁品诗成未得雁奴传
罗夫人挽章
五世尚书饫旧闻公家郢鄂总能文不增米价黄承事净洗铅华鲍少君女嫁男婚循礼典药炉经卷了晨曛双魂一笑蓬莱顶应话高门再造勲
次韵允中
雨後遥山翠欲流东风尚觉冷飕飕生来聚铁能无错客里凭栏易得愁诡遇久知惭嬖乘滑稽殊亦陋旃优吉祥止止安吾分莫向人前借箸筹
五月十一日余病左腰胯间凡二十日才复旧
白紵裁衫短帽凉频将疎髩弄池光鸣禽不畏朝风雨老树曾经古雪霜晚岁为文才易尽清香萦几意何长列夤占象真无妄病起今晨喜据床
星源汪氏快阁兼寄晓窗吾表侄【晓窗父初轩公先人甥也】
涪翁快阁天下胜又见龙溪几世孙笑指阑干人老大共衔盃酒月黄昏山中草木多灵异溪上云烟互吐吞祖德不磨金石耐代间甍栋几家存
节推之後晓翁在快阁秋来得醉吟老去谁怜俱病足书来犹喜共论心镜中霜雪千茎白梦里烟云五岭深四世姻盟俱有子藏书终不愧籯金
过昌平
不恨功名晚未收斜阳古道乱蝉秋细泉出涧文成蹙远岫当关翠欲流雁塔题名新进士牛羊徧野古并州青铜四百堪呼酒一洗征衫万斛愁
洪赞道中
提封渺渺旧秦周鸟度关河欲尽头六月火云天不雨一轩风露客思愁心源浩荡翻文海眼底浮夸笑蜃楼晁董登朝催对策新丰酒好莫淹留
察罕诺尔【白海】
何年疏凿近王城中有龙嘘白浪生童孺惯曾观卤簿銮和从此谒承明汪洋静照千官影砰湃遥?万岁声尚想先皇开国日诸贤附翼定章程
李陵台怀古
煌煌青史後人看矮屋挑灯客夜残取女巳膺王爵贵归朝宁望汉恩寛直怜国士家声落谁念征人血泪寒勇奋功名嗟不遂从容就死古称难
二月十四日承郡幕丁公继道迂访不肖留问政山中报谢七言
湖海衰残一秃翁迩来持砚向琳宫虽无却疾三年艾犹有应门五尺童跨鹤仙人留客醉雨花天女笑床空堦苔喜印先生履溪馆归来夕照红
送危检讨学士兼寄程光道御史
清禁衣冠侍玉宸丁宁天语耳边真三朝国史编年法万里风埃游子身宇宙不磨先节槩死生难忘是君臣退之不作谁堪继回首千年迹未陈
送耿纯仁摄教明经书院
精舍高居考渚湄山田秋熟黍离离论材酷似牢之舅摄教新迎泮水师翠壁云横微雨後青天雁叫早寒时扫除传注明经术香火缘深百世祠
先人旧友两山翁安国名郎建校宫斋鼓鸣时?有饭谈锋交处麈生风村墟地尽寒溪碧锦绣林开夕照红空谷马嘶惊野老衣冠来自大江东
次韵克用朱总管四首时官赐金服
乾坤俛仰不赀身腹要藏书笔有神古树为门初亚雪寒虀翻瓮未回春赓歌来自千夫长命服重颁一介臣饧卖胶牙盘簇菜老夫着此会亲隣
四海谁非大患身痴儿抵死媚钱神残阳挂树何嫌晚细草沿堦自得春对酒强为霜叶貌着书免谓布衣臣浮舟湔拂分泉井早岁虚翁接近邻
岁晏有怀洪存心张文玉第五儿桂芳客闽南家问言旋喜而有作再用前韵
故人有子专征税远使将诗鬼神萱草庭闱滋白发天涯霜雪迫青春书灯不负箕裘业鞭算难嘲聚敛臣家酿将篘催祀岁杀牛何必问东隣
老夫有子闽南客远道身安劳百神未办舆台供甑?应随袍笏贺王春朝闻鹊报斑衣喜夜宿猿惊草莽臣不比羌村醪味薄菜丝鸡饷姻邻
溪声
溪声万古流不去付与幽人自在吟细可入弦翻雅调猛如过雨撼空林鱼游近渚眠难熟猿叫空山响易沈七里滩前更澎湃几人能洗利名心
拟吴体
黄牛三峡厌朝暮瀼溪归爱清涟漪非宫非商调自古兼风兼雨常如斯浣纱小女足屡滑角力篙师声更悲武夷山前棹歌发头白老父思吾儿
神仙变幻事已古桃杏妖娆春正迟楼高自可摘星斗句好何用求毛皮暖融迸地笋满尺坐久煮茶藤一枝参同契好不易读邹欣谈笑真吾师
听琴
高歌一曲拂梁尘尽爱淫哇狎坐人洗耳尚怜敲羯鼓知音谁解识阳春九霄吟凤凄清夜万壑飞泉浩荡晨自笑陶公大疎懒朱弦不具乐天真
星源黄克让乞诗因寄子厚县宰
南山千仞子真隐明月一章双井黄至今草木助姿态况复金薤闻琳琅风流方朔喜玩世官谱越人传禁方州县劳贤头未白会当嘘送升岩廊
三耳仙人生羽翼洞中丹竈犹依然苍头放鹤碧霄上好客扣户茅堂前有来快语近瓜葛误听此老能诗篇朱门叔父为别久论心曾到赤乌年
玉堂夜直
门悬铃索静无譁分草词头日易斜夜月光生青玉案春风吹老紫薇花吏共鸲眼南来砚宣赐龙团上焙茶遥想宵衣勤圣治丁丁漏下鼓频挝
筠轩集卷六

[book_title]卷七
[集部,别集类,金至元,筠轩集]
钦定四库全书
筠轩集卷七
元　唐元　撰
七言律诗
海门潮
海门东望树苍苍划见银涛混渺茫万古月华同进退千山云影互低昂鱼龙失势移新穴鸥鹭忘机不乱行估客倚篷心胆掉潮平酾酒酹斜阳
金轮涌出海门开万皷声喧一线来吴越中间分岛屿乾坤上下变风雷幸无鰌舞张旗帜信有胥魂吸酒盃古往今来几翻覆中天不动拱三台
拂郎国献天马
西戎献马大明宫九尺头昂立朔风身遶黑云蹄践雪眼明紫电骨如龙圉人饫豆须三品明月当卢映两騣雉贡越裳周道盛欢歌重见入居庸
骏骨西来路几程涉残沧海觉身轻一寻向上真非画万马皆瘖不敢鸣玉署词臣挥赞笔虬髯使者被恩荣可怜汉武穷兵日得似天朝贺太平
渊明菊
谁锡嘉名配往贤香生髣髴义熙前孤高莫比闲情赋惨澹如思述酒篇白白黄黄荒圃地风风雨雨晚秋天纵残不受尘沙污百卉中间节最坚
东作
垂白村翁懒出门儿孙活计在田园雷掀地上龙蛇窟雨暗江南桑柘村晓起荷锄山月白暮归濯足涧流浑芹芽笋茁供厨馔耕凿难忘圣代恩
三月三日初度
八十山翁秃鬂苍衰残何计砚田荒眼看稚子头皆白梦想故人天一方有手尚堪挥酒盏当塲谁敢论文章赐衣一袭君恩重门巷风清拂袖长
花朝访朱元辅不值
白版桥边水带沙穿深度密访君家?床棐几门微掩野迳山蹊桃始华处士未归笼有鹤耕夫才饁树啼鸦知音不遇空囘首独立东风几咄嗟
近苦目热齿疼
老去都凭造物儿潘郎何恨鬂成丝身如大树频生菌眼似明河讵有脂拟借麻姑搔痒具浪传渊客泣珠为直须静默安灵府驱尽闲愁听奕棋
百年四万日垂老三十六牙城早空老去寃亲情顿减俗间毁誉恐非公长康啖蔗於形外杜老看花似雾中甚笑惩羮忧热恼氷虀百瓮策神功
扈从滦阳清暑
汉皇移跸向囘中风伯清尘暑气空骖乘文儒承顾问献瓜父老抚疲癃夷王远致金駞座宿卫频分玉韔弓万岁千秋奉明主此行游猎得非熊
万里提封掌握间离宫风露占清寒乘舆才动关星象御食精调领大官金齿蛮王来献宝玉堂学士摠弹冠惟应游豫安中外万岁齐呼天可汗
令下趋燕早离秦龙城风露正侵人上方宝劔光驰道大驾金根警跸尘千里桑麻观乐土三时鼎俎得贤臣善调玉体清凉国圣历宜过亿万春
尚觉尧居古冀方鈎陈太乙暮苍苍稍同汉室清凉殿不比南朝石步廊味荐猩唇来岛屿囊盛马乳挹天浆遥知煇翟承君宠下士何由望末光
次韵周彦明
才出城南眼倍明周园讌集客非生渔家结屋通隣好水庙飘香度竹清曳杖每愁苔迳滑开轩初爱葛衫轻路人偶识先生面怪我媻跚勃窣行
筑屋南宫牕户明堦闲一任紫苔生石桥误覔天台路竹院平吞练带清林果每垂檐际重茶烟直绕树头轻阆州絶唱今谁继大似麻源上谷行
家园夜坐追思旧日感怀寄洪存心
卧看天星嘒嘒明还从苹末觉风生人惊老丑缘多病天锡诗材忌太清建邺城中千日醉桐江波上一丝轻不如归老寻姻友明月街头一字行
卧听秋虫咽到明惊心髀肉不重生厌吟旅舍乌栖曲几叹豪家颍水清先友记中春梦冷贵人头上雪茎轻倚门望久归来日又向金门掉臂行
次韵学正青山李公
斋阁深藏学懒残时从池影看云还寻花尚有春孤注庇士谁为厦万间人似云松高偃蹇文如雾豹见斓斑忘年幸结同寅好每愧踈庸赖铸顔
次韵刘时中郎中题垂虹桥二首【後除待制】
初疑蜃气结穹窿还讶晴虹下饮空影动星辰天拱北势连湖海日流东祗言履险宜求济不用需孚已奏功拟效相如题几字区区驷马愧雷同
岸束黄流诉不平行人朝暮蹑长鲸占星已觉天根见不日能驱山骨成万里途遥催骥足三更潮动听鼍鸣沙门愿力弥精进从此津梁徧海瀛
艾幼清北游
平生父子迁固史人间拘忌隂阳流青山白发老更好黄河泰华君重游吴人熟念旅琐琐范叔自笑寒飕飕图书东壁委山积傥因文艺资旁搜
送于尹之官乌程
延佑初科名进士乌程百里新郎官醇如箬酒光照面清似霅水晴生澜熊吞貉子谁敢过鹤在鸡羣人共看循资便合上栢府输尽平生一寸丹
次韵许彦昭见贻之什
客窗慙息帐浮烟畏暑情怀易惘然歙岭遥瞻天一角吴门经见柳三眠白头映雪须盘蓿金盌盛浆只玳筵丁卯集成诗律稳竹林今日识诸贤
天平山
天平山里唐朝寺苹藻重来荐范公夹道松阴常带暝傍岩池影秖涵空石排甲士云千竈藤走文蛇地百弓心与义田同不死年年?稏舞秋风
眠松
何年手种吴山阿铁石作干枝森罗蟠泥爪甲自菌蠢干霄意态宁婆娑孔明竟是卧龙者安石其柰苍生何凭谁唤醒出空洞山前万耦披朝蓑
饥马昂夫郡侯赴池阳
紫马东来有耿光九华秋色对苍苍气涵西极山河秀材压中州翰墨塲饱腹蓬蓬民有饭中流渺渺济逢航循良传里无多事劝学劭农德意长
往岁从容侍次公今年又识大苏翁传家龟鹤留清节惊世文章有古风五马二毛新郡牧九华千仭旧江东遥知沙际迎笳皷旗影翻翻晓日中
送牟景阳都事之官帅府浙东
渺渺吴江接蜀波庙廊勲业旧鸣珂一门兄弟身先贵三世文章誉不磨大府贤僚参赞暇元戎小队笑谈多诸公不作临岐醉奈此朔风吹?何
龙飞在御仕逢辰潧府俄迁帅府新慷慨要为天下士雍容且作幕中宾文章政事熊鱼味野店山桥车马尘十万军民同挟纩梅花角里亦囘春
送李録事正卿归安仁
止善堂成烦董役采芹亭厰旧论文味甘吴郡三年水影共江东一片云柳媚河津知送客马嘶官路怅离羣赐金增秩皇恩近归去万山吾隐沦
过养材村
养材源头桑柘黑息溪渡口烟水昏蚕生羞入懒妇手燕乳不择贫人门冷官岁月空得老客路荆棘今消魂三十六策归最好迎人稚子踉蹡奔
宿梅堰
日斜梅 堰散牛羊渐近邻舟借烛光夹岸长枫浑欲醉持篙小女白如霜几年湖海催衰鬓半纸功名笑漫郎大小冯君文隽雅相看喜色映眉黄
十一月一日雨斋作
急雨投窗作意鸣昏昏城皷欲初更青灯犹是忘年友黄菊终然不世情床下小虫工细响风前老鴈恨孤征便应心胆浑如铁飰颗相逢亦瘦生
种花隔岁学儿嬉又及秋风洒菊枝指甲秃无搔痒具形容衰似别家时云台功业年华晚黍谷阳和造化私苜蓿盘空犹健飰霜螯适与麯生期
去去重来若隔晨踈窗暗壁漫凝尘独行荒圃忽佳菊偶值同乡即懿亲纵办笑谈供饷客尚怜幽閴易伤神家山此日开炉饮笑拥孙雏白胜银
再用韵荅顾荐卿
骁腾伏枥待长鸣解织天机日七更客路风埃先得老道人木石本无情履穿何用嘲东郭句好元须继北征来往修廊共谈笑今宵賸喜月眉生
读子敬龚先生江东小藁
词场诗社老能成宿将临边号令明尽洗鈆华看絶色何烦丝竹听希声谢韦向上无圭角濓洛方来以道鸣自古文章分正閠纷纷齐楚孰争盟
宫墙面对閲时流能事高悬水镜秋清苦三年嗟刻楮繁华满目付浮沤坡公门下无多客工部毫端有万牛倘乞刀圭生羽翼会随鸡犬上瀛洲
寂寞祠官升斗谋山川黄落未归舟五更孤枕六旬客二句三年双泪流醉倒浣花宗武在行吟楚泽屈原愁愿因紵缟酬投赠不贵人间万户侯
再用韵谢龚子敬
绳削无烦早混成直须平步到泉明深窥铁网珊瑚影响彻金蛇霹雳声倾盖交情嗟晚合追风意气羡长鸣问渠大国衣裳会蕞尔江黄许乞盟
老子圆机傲九流谁将尘滓混清秋谈诗直指形神影抚世何心梦电沤愧我智多非老马输公硎发失全牛功名未让麒麟阁赋手先还鹦鹉洲
瀛谢奎残浅近谋居仁首
缜密如盛水不流枫落吴江知鴈过月明巫峡听猿愁玉堂今夜凉生砚李广材高老不侯
老竹道中
离离官堠藓?生苦为行人管送迎投老年华憎历换近乡途路觉身轻危峯压雪争寒意疾吹驱云漏日明想得祭先新酿熟糟床急泻雨檐声
次韵汪处谦雪中度昱岭见怀
冻合无声竹下溪蹒跚投宿野桥西人行蜀岭愁应絶路入仙源意转迷浪涌鲸鲵连钜海天输玉帛出全齐今宵且了还家梦不管杨花扑远堤
长城如画练横溪歌吹何心恋竹西白首尚违商岭卧多岐争奈具茨迷千山雪齐银屏出一夜氷生玉筯齐稚子忽来推午枕相邀挑菜步前堤
归来未拟泛南溪梦绕玄裳已掠西芳草池塘春尚浅残梅亭榭径偏迷诗如大国谁雄楚酒似青州直到齐犹忆往来吴会熟虹桥飞舞跨长堤
二十七日谦父诗来是日仆如狮潭越三日二月初吉用韵奉谢
碎月滩前共饮溪泥留指爪逐鸿西归寻松菊盟犹在旧看烟花眼不迷泉窦通时流易满柳条多处剪教齐墙头过酒休辞醉草软如茵衬碧堤
剪刀峯凸接狮溪东向书斋背日西小饮喜从山鸟劝安禅宁为野狐迷牛磨老树胡偏动马啮枯荄齿易齐乍别市朝谋寓隐闭门拟欲断桥堤
次韵程静斋倚山书院
梦断东南一角天当年宅揆帝图全安边充国无居右胙土周公已拜前御赐有来分凿落威声或许过燕然诗书遗泽传三世奇宝于今属後贤
往事伤心杞国天几家乔木得生全清门鼎鼐流传日緑野烟花指顾前尘境梦身今往矣秋风儿泪故澘然倚山精舍新题榜剩说青氊奕世贤
乃翁仙驭上寥天身赎嗟无计万全犹见云横朝枕外空悲月冷夜台前相门自昔推长白耆旧于今忆浩然更号定知羊枣意孟庄那得并称贤
潇湘一舸水中天归访人琴两不全成佛未应居谢後争名宁用愧卢前云山在望徒纷若絮酒临风为怃然闻道嗣宗多子侄仲容虽老最为贤
今日桃源别有天四时栏槛百花全摇摇翠盖清风里采采金英白露前玉树郎君应俊甚霜髯学究想皤然游吴适越真堪笑客授如公觉独贤
次韵蒋野岩寄仲山二首兼简云岩先辈
诩径声猷岂勃兴公家伯仲摠堪称人间狡狯嗔三穴年少轻肥笑五陵晚境衣冠宜质朴故园梅菊有交承诗来字字含烟雾报称应惭锡百朋
九十年华抚废兴贞元朝士尚谁称芝歌自昔悲商老麦饭何从洒汉陵物外仙踪谐夙好眼前俗子祗羞承林栖未卜重参请玩易空怜龟十朋
次韵陈国表秋日登姑苏台
漭漭重云鴈影奔凭高极目水边村黄池未觉盟言冷宰噽空令主听昏离黍秋风增感慨断碑残日鉴亡存方来楚汉无穷事说与刍荛亦黯?
读书堂上芥为舟梦想乾坤外十洲政尔客氊真得冷犹嗟病骨早知秋有心击磬寜忘世【国表近奉儒司委董石磬】无计归耕却恁愁鴈塔题名何恨晚西家毕竟愧东流国表山长偕诸君游虎丘属儿子桂芳卧疾敬用次韵
闻道兹游取友端虎丘山下水云寛青灯不似少年好白石空歌长夜漫儿病自怜如鹤瘦客氊谁念似氷寒坦途付与安行者未信人间百八盘
次韵朱竹斋见寄
诗到人憎不直钱吾侪参请几经年响鸣赤壁江臯鹤清咽苏公雪窖氊净洗腥羶归白社豁开云雾见青天迩来有口且挂壁栀貌纷纷值售鞭
十一月十九日先君子始生寓馆薄奠凄然感怀明日马上作
阳生葭管冻?交尚忆亲容泪湿袍弟侄上堂纷拜跪老翁扶杖醉酕醄天荒地老梅魂冷月黑云深鴈叫劳客里情怀元自恶门前风树并萧骚
四日犹迟月下弦平生此日倍凄然寒梅不死春风面孤子能忘罔极天时果随宜来肸蠁灵衣髣髴见连蜷忍贫正足光先志但愿书灯久远传
正月七日雪後过郑村陪祭郑録事私諡贞白焚副有作
雪後溪山尽陆离笋舆伊轧度前陂孟贞曜諡哀终古郭有道碑无愧辞荐?有严宾在位含酸岂但哭吾私郢歌不断凄凉意飒飒隂风动素帷
午厨元章饷溪螺菜心妙甚
种自园丁始甲芽得从溪女浅含沙针锋入殻挑深肉椀面横枝带嫩花翡翠脱翎分琐碎淳母到口敢矜夸不随羊酪同肥隽只许南烹伴蛤鼃
九月七日晓牕闻雨有怀
白髪萧萧奈老何惊看木叶下层波百年最恨别离苦九日无端风雨多侪辈旧交登鬼録江湖满地足渔歌残生懒作禁门键随分安居养至和
前月凭轩望斗牛举头鴈影又深秋黄花有幸沾新润归燕何心说旧愁甲子雨占禾附耳庚申夜守客搔头儿曹想理登山具碎月滩头上钓舟
连雨九日乍晴
风阁檐声靳不流尚容老子望清秋千崖万壑争新齐黄菊紫萸欺白头侯喜谁同温水钓山公曾共习池游卷书危坐思畴昔万里终惭浩荡鸥
炼师吴定夫孙元京先生外孙元京无嗣勉继家学山中夜话因赠小诗
半世求田未得田老来尚结读书缘千山浓淡古今画一水微茫上下天闲侣鸣鸠管晴雨偶随孤鴈立风烟野山诗客骑鲸去犹喜贤甥续断弦
十月初六日携芹芳入藤坑将营寿藏题咏
山石荦确日欲昏天寒人家早闭门昨朝闻虎过西崦一翁抱犊耕前村露华成珠草头湿月色走汞波中翻篝灯呼酒虽稍急避席欣逢老弟昆
百年鼎鼎寓尘寰寒暑相催不暂闲自笑读书生白髪也思埋骨要青山虎龙深抱泉源□鷄犬相闻里社间但勒诗人唐子碣浮生谁脱鬼门关
病起杂书
荒斋孤坐思凄然齿痛无聊隐几眠病减终朝那废药体衰初夏尚装绵百年谁免梦槐国万事何须使鬼钱却笑山丹矜节序鲜葩如火喷晴烟
单衣未试晚风柔村舍归来过石头眼力不胜灯力焰蛙声偏竞雨声愁聃翁久悟身为幻李广休嗟老不侯闲客不来心愈静聊将归思问沙鸥
欲落不落山上月思归末归庵中人可能快手剸犀兕况欲被髪骑麒麟冥冥磨刮诣理窟惺惺警悟存书绅昔豪新懦忽自笑松花作意沾乌巾
病中释怀
衰病相寻不用悲花残叶脱恁天时亲朋先死数十辈造物迟留千百诗齿痛虽无食肉相眼明犹辨受辛辞傍人莫作龙锺看百榼开筵把柘枝
九日同元亨游崇福寺怀郑景尹山长奕夫
山中古寺四无隣此日寻幽度涧滨快马气骄欺老子闲僧醉熟避游人一枝菊瘦秋光独百尺楼高旅望频遐想豁然文学掾挥毫题徧练屏春
次韵童一清兼简槐里诸公
当年玉殿听宣麻森栢祠前过客嗟鼎鼐楼台俱世业林泉诗酒是生涯揩磨文正床床笏爱惜平泉树树花几度思公乘雪棹愚夫终笑恋西家
仙源易得是胡麻济胜何须羡咄嗟义训惟应传窦俨物妖真足唾王涯宝笺尚閟宸奎字画册多描别殿花峙玉森森知敬客江南文献定谁家
懒妇无功治枲麻黔敖饿死耻来嗟少年有志功名会投老相依水石涯闲傍青松承露滴爱拈红叶缀霜花去来横竖皆儿戱莫访成都卖卜家
寄吴郡汪叔志推官
三让名藩古不磨官塘鱼米万艘过新安城里浮溪????延佑塲中进士科执笔详刑
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 10:28:54-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>