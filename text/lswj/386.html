<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="提要,原序,卷一,卷二,卷三,卷四,卷五,卷六,卷七,卷八,卷九,卷十,卷十一,卷十二,卷十三,卷十四,卷十五,卷十六,卷十七,卷十八,卷十九,卷二十,卷二十一,卷二十二,卷二十三,卷二十四,卷二十五,卷二十六,卷二十七,卷二十八,卷二十九,卷三十,卷三十一,卷三十二,卷三十三,卷三十四,卷三十五,卷三十六,卷三十七,卷三十八,卷三十九,卷四十,卷四十一,卷四十二,卷四十三,卷四十四,卷四十五,卷四十六,卷四十七,卷四十八,卷四十九,卷五十,卷五十一,卷五十二,卷五十三,卷五十四,卷五十五,卷五十六,卷五">
<meta name="description" content="宋代诗文别集。70卷。周紫芝撰。。其中乐府及诗40卷,辞赋、铭、颂、赞3卷,各体文27卷。卷首有唐文若、陈天麟序及作者自序。书名取自黄庭坚书告其甥所说“文章直是太仓一稊米耳”,含有自谦之意。周氏曾说:“作诗先言格律,然后及句法”(陈天麟序)。唐文若序称其诗文“清新伟丽,自成一家”;陈天麟也说他“为文章不让古作者,其诗清丽典雅,虽梅圣俞当避路,在山谷、后山派中亦为小宗矣。”事实上,其诗并无江西诗派的枯涩生硬之弊。其词早年学晏几道,后学李之仪,终能一扫秾丽之风,自成一格。但是其集中有不少为秦桧父子贺寿的诗作以">
<title>太仓稊米集_周紫芝_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">太仓稊米集</span> <br/>
          作者： <span class="inputVal" id="bkauthor">周紫芝</span> <br/>
          朝代： <span class="inputVal" id="bkdate">宋代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">类书文集,诗文集,完结</span> <br/>
          字数： <span class="inputVal" id="bknum">[book_length]276012</span> <br/>
          说明： <span class="inputVal" id="bkdec">宋代诗文别集。70卷。周紫芝撰 。其中乐府及诗40卷,辞赋、铭、颂、赞3卷,各体文27卷。卷首有唐文若、陈天麟序及作者自序。书名取自黄庭坚书告其甥所说“文章直是太仓一稊米耳”,含有自谦之意。周氏曾说:“作诗先言格律,然后及句法”(陈天麟序)。唐文若序称其诗文“清新伟丽,自成一家”;陈天麟也说他“为文章不让古作者,其诗清丽典雅,虽梅圣俞当避路,在山谷、后山派中亦为小宗矣。”事实上,其诗并无江西诗派的枯涩生硬之弊。其词早年学晏几道,后学李之仪,终能一扫秾丽之风,自成一格。但是其集中有不少为秦桧父子贺寿的诗作以及为秦桧歌功颂德的诗文,均为谄媚权奸之作,故颇为后人所讥。此集始由陈天麟在宋代乾道年间刊行。《宋百家诗存》辑入周紫芝诗1卷,《两宋名贤小集》辑入其作2卷、均题为《太仓稊米集》。本集传世的善本,均为明清两代的抄本。</span> <br/>
          封面： <span class="inputVal" id="bkimg">Z_18575.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]太仓稊米集
[book_author]周紫芝
[book_date]宋代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]类书文集,诗文集,完结
[book_length]276012
[book_dec]宋代诗文别集。70卷。周紫芝撰 。其中乐府及诗40卷,辞赋、铭、颂、赞3卷,各体文27卷。卷首有唐文若、陈天麟序及作者自序。书名取自黄庭坚书告其甥所说“文章直是太仓一稊米耳”,含有自谦之意。周氏曾说:“作诗先言格律,然后及句法”(陈天麟序)。唐文若序称其诗文“清新伟丽,自成一家”;陈天麟也说他“为文章不让古作者,其诗清丽典雅,虽梅圣俞当避路,在山谷、后山派中亦为小宗矣。”事实上,其诗并无江西诗派的枯涩生硬之弊。其词早年学晏几道,后学李之仪,终能一扫秾丽之风,自成一格。但是其集中有不少为秦桧父子贺寿的诗作以及为秦桧歌功颂德的诗文,均为谄媚权奸之作,故颇为后人所讥。此集始由陈天麟在宋代乾道年间刊行。《宋百家诗存》辑入周紫芝诗1卷,《两宋名贤小集》辑入其作2卷、均题为《太仓稊米集》。本集传世的善本,均为明清两代的抄本。
[book_img]Z_18575.jpg


[book_title]提要
钦定四库全书　　　　　集部四
太仓稊米集　　　　　　别集类三【宋】
提要
【臣】等谨案太仓稊米集七十卷宋周紫芝撰紫芝字少隐宣城人绍兴中登第历官枢密院编修官出知兴国军自号竹坡居士是集乐府诗四十三卷文二十七卷前载唐文若陈天麟及紫芝自序集中闷题一首下注云壬戌岁始得官时年六十一是紫芝通籍馆阁业已暮年可以无所干乞而集中有时宰生日乐府四首又时宰生日乐府三首又时宰生日乐府七首又时宰生日诗三十絶句又时宰生日五言古诗六首皆为秦桧而作秦少保生日七言古诗二首秦观文生日七言排律三十韵皆为秦熺而作大宋中兴颂一篇亦归美於桧称为元臣良弼与张嵲绍兴复古颂用意相类殊为老而无耻贻玷汗青集中尝引苏轼之言谓古今语未有无对者琴家谓琴声能娱俗耳者为设客曲顷时有作送太守诗者曰此供官诗不足观於是设客曲乃始有对因戏作俳体诗曰设客元无琴里曲供官尚有选中诗云云是数篇者殆所谓供官诗欤然其诗在南宋之初特为杰出无豫章生硬之弊亦无江湖末派酸饀之习方回作是集跋述紫芝之言曰作诗先严格律然後及句法得此语於张文潜李端叔观於是论及证以紫芝诗话所徵引知其学问渊源实出元佑故於张来柯山龙阁右史谯郡先生诸集汲汲搜罗如恐不及叶梦得石林诗话所谓寇国宝诗自苏黄门庭中来故自不同者也略其人品取其词采可矣乾隆四十四年十一月恭校上
总纂官【臣】纪昀【臣】陆锡熊【臣】孙士毅
总　校官【臣】陆费墀

[book_title]原序
太仓稊米集原序
始余来东南闻士大夫诵宰掾周公少隐诗文每击节赏叹以谓清新伟丽自成一家非真有悟解不能名一世独恨不见其全逮守九江之明年岁次甲申冬至後三日今吏部侍郎陈君季陵经从集庾楼上出公太仓稊米集七十卷命余为序是时敌再犯淮沿江郡多故欲读未暇乾道改元乙酉春和议成边城撤备民讼少得余力观书一日卧爱日堂取公古律诗记铭书序杂着数十百篇细读而哦之窃骇古人关键难名之竗公尽驱入笔端盖前辈文采专以格致为高埀世不朽端不偶然噫此岂可与新学小生口舌辨哉然王震序曾南丰之文谢克家序陈後山之诗或谓巨题晩进不当为若余则于天下无所畏读余序乃知当为不当为自有定论而公诗文虽不待序而必传无疑也左朝议大夫充敷文阁待制知江州军州提举学事蒹管内劝农营田使眉山唐文若序
宣人之为诗盖祖梅圣俞圣俞以诗鸣庆历嘉佑间欧范尹苏诸钜公皆推尊之後百余年又得竹坡先生继其声而周与梅在宣为着姓且亲旧家也竹坡同时有王次卿僧彦邦道常三人皆能诗王死于兵不复传彦邦学为诗而未至道常笔力颇过彦卿其後亦无闻惟竹坡之诗声厌服江左天麟未第时从竹坡游公谓子曰作诗先严格律然後及句法予得此语於张文潜李端叔故以告子且言郭功父徒窃虚称在诗家最无法度天麟钦佩此语退而学诗不敢越尺寸久而自定然後知公之善教人前年过九江公家在焉往拜遗像哭而吊其孤诵其余文以语太守唐立夫舍人立夫急取公文集相与閲于庾楼上读之声震左右立夫最重许可至是击节且为序之竹坡于书无所不读发而为文章不让古作者其诗清丽典雅虽梅圣俞当避路在山谷後山派中亦为小宗矣彼郭功父辈执鞭请事可也官晚而名不达自兴国守罢居九江贫不能归宣城而江山之胜盖为晩助云公名紫芝字少隐乾道丁亥上元左朝散郎充集英殿修撰知襄阳军府事提举学事兼管内劝农营田使充京西南路安抚使马步军都摠管兼提领措置屯田陈天麟序自序
昔余为童子未冠入乡校方学科举文文成掌教者善之于是长者稍从而称其能焉余曰是足以得名不足以名世也乃喜诵前人之文与其诗往往为之废业而前日之称其能者悉咍之不齿也一日先君戱为客言是子肩有诗骨在法当穷而又好诗穷固必矣自是好之不衰如人饮酒日甚一日然卒亦不能工也中年取少时所作而诵之悉皆弃去可呕也老来取中年所作而诵之则又皆弃去可笑也今老矣而竟不能加安知他人诵之不呕且笑耶小儿曹未尝学文不识诗病误以为好而掇拾其遗得若干卷録而藏之问名于余余告之曰文章一小技于道未为尊也使有补于世教犹□庶几不然徒费纸札耳不足録昔者山谷先生书告其甥曰文章直是太仓一稊米耳黄公之文可与马迁扬雄刘向之徒相为表里若其诗则杜子美苏子瞻而下不数也而犹小之如此况不逮其万有一者乎後数年而集亡当于东家酱瓿上而求之其必有得矣

[book_title]卷一
钦定四库全书
太仓稊米集卷一　　　　宋　周紫芝　撰乐府三十首
吹台曲
天门玉钥双龙开霓旌羽盖天上来管弦嘈杂入霄汉美人侍燕黄金台羽觞行酒欢未足燕姬成行列红玉梁王半醉起更衣夜按玉箫亲度曲曲终举袂俱争妍拜舞樽前称万年三山玉女朝羣仙当时弄玉飞上天至今台下草如烟
越台曲
玉顔如花越王女自小娇痴不歌舞嫁作江南国主妃日日思归泪如雨江南江北梅子黄潮头夜涨秦淮江江边雨多地卑湿旋筑高台匀晓粧千艘命载越中土喜见越人仍越语人生脚踏乡土难无复归心越中去高台何易倾曲池亦复平越姬一去向千载不见此台空有名
巫山曲
楚宫夜半旌旗动晓逐君王猎云梦君王醉挽金仆姑笑射双鵰落飞鞚霜风猎猎吹白羽狨鞍下时日未午天上台高翠被寒雨湿烟霏梦神女行云飞去不可留却望阳台无处所魂凝睇远烟凄迷猿啼巫峡东复西江边猎火一万炬貂裘醉拥君王归章华千门复万户侍女焚香迎辇步君心谁能念旧恩忍泪悲啼不成语愿夀君王一万年常向阳台梦云雨
白苎歌
大埀手小埀手江南白符世希有吴姬十指玉纤纤白苎新裁舞衣小秋江四面绕吴宫吴宫霜橘树树红吴王夜燕不知晓但见红日昇曈曨美人低鬟复囘袖持酒献君君一笑人生得意不行乐白日如梭夜催昼吴山依旧吴江清离宫故苑难为情不知谁遣南山鹿还向姑苏台下行
五杂俎
五杂俎壠头水往复来玉关骑不得已从士子
五杂俎云际翮往复来长安陌不得已千里客
五杂俎夜茫茫往复来鴈南翔不得已思故乡
茘枝香
千秋节当八月五御楼卷帘看马舞黄衫玉带分两行绣衣宫人击雷鼓梨园法曲凄且清相传犹是隋家声宜春北院蛾眉小初按新声未有名侍女焚香跪瑶席更看真妃作生日恰值南方驿使来旋采风枝露犹湿当时盛事人争传茘枝香曲是新翻宫中行乐事亦秘此曲不许人间闻马嵬梦断香尘息满山茘子无人摘却归西内冷如氷一听遗音泪空滴
武谿湥
五谿妖蛮盘瓠种穴狐跳梁恃余勇汉庭老骥闻朔风两耳如锥四蹄踊南方毒雾堕跕鸢五谿谿深军不前健儿六月半病死欲渡五谿无渡船将军誓死心独苦本为官家诛黠虏谁知君侧有谗徒刚道将军似贾胡人生富贵一衰歇会令薏苡成明珠祁连高结卫青冢文渊藁葬无人送至今行客武溪傍谁为将军一悲恸
公无渡河
清江漫漫日夜流江边无风人自愁冯夷击鼓河伯怒蛟龙掉尾鱼吞舟人生一死亦难处何不相从听媪语公无渡河公自苦人心险过山嵯峨豺狼当路君奈何劝君收泪且勿歌世间平地多风波
饮马长城窟行
长安城边边地永万里沙场地无井秦人掘土土作城城下窟深秋水冷汉家将军号都护西征上陇寒日暮野驼跑水无处寻饮马长城窟边去长城窟古来战死多白骨征人半作马下尘犹向隂山鬬驰突去时寥天霜雁鸣归见玉关春草生将军功高封列城鬬死伍符无姓名
金童歌【并引】
汉武帝作金童仙人以承露盘魏明帝青龙间诏以
车西取及临载仙人乃澘然泪下唐诗人李长吉作歌以哀之杜牧之为贺作集序独於是诗有取焉予因读长吉诗爱其奇古然味牧之所谓其於骚人感刺怨怼之意无得而有焉乃为续赋以系乐府之末
武皇开疆三万里滇池初穿栢梁起更铸仙人承露盘万岁千秋奉天子当时谩说卯金刀谁知更有当涂高铜雀台高阿瞒死八方才人閙如蚁玉井绮栏心未厌犹取金仙着前殿金仙辞汉忆汉主登车殷勤埀玉筯独捧金盘出故宫囘头忍看咸阳树魏宫羣臣眼亲见朝着魏冠暮归晋可怜长安肉食儿不如顽铜犹有知
日出东南隅行
春风淡荡春雪浅陌上柔桑青宛宛青天易雨亦易晴吴蚕催眠欲成茧罗敷采桑南陌头翠鬟鬌光欲流罗襦吹香白玉佩青丝络笼黄金鈎君王年少如秋水欲学鸳鸯对飞起赠君身上双明璫结君同生亦同死罗敷歛衽前致词词多慷慨中含悲念言夫婿良家子委身结髪为夫妻人生匹配各有偶愿逐狗走随鸡飞江水可竭山可移妾心皎皎君当知
乌夜啼
黄门急诏下趣封南郡王鸾辂俨且深班剑列成行建以左纛斾树以羽葆幢骨肉厚恩义门户生辉光分封得大国四境弥土疆那知以嫌猜将身触嗔怒徵我还上都令我不得住夺我封侯印被我五两组低头屏气息对客不敢语红窗昏夜灯白泪堕秋雨郁郁两大树依依近墙宇鸦鸦枝上啼腷腷振两羽沉沉夜未央紞紞方三鼔侍儿闻之喜揽衣中夜起起敲斋合门秉烛具肴旨再拜前致词灵乌未可鄙吾闻乌夜啼霈泽覃万里杲杲方平旦使者已在门官家有诏书为君敦厚恩旧愤知己释徙封意增勤客有鲍书记当代称能文命作啼乌曲乐府传清芬人生欲富贵生身恨不早富贵岂不好危机亦难蹈古来兄弟间生死在一朝煮豆然豆豆叶焦灵乌莫厌声哓哓
上之囘
汉宫三十六复道高崔嵬皇情极游豫警跸北之囘苍螭挟龙輈风伯清路埃羽卫森戞击玉舆久徘徊青娥絶望幸故宫秋叶催举头望霄汉白露零玉阶
得宝子
?莱宫中春草緑君王无事欢不足宜春北院小蛾眉日日霓裳按新曲侍女倾心复尽计歌舞君前不如意今年新得太真妃从此龙顔不胜喜望春楼下纥那歌枉说扬州古铜器梨园乐府两部齐尽歌乐府新歌词君门谁道九重远岁久欢声闻远夷渔阳万骑仓黄入帐中妃子吞声泣当时掌上不忍看玉骨埋时烟雨湿属车尘远空邮亭邮亭牧竖嗟娉婷凌波袜在香未絶万人争看俱伤情一朝持入咸阳市空得千金贾客惊
昭君行
汉宫侍女知几千争妍取宠俱可怜谁知恩爱托画手黄金买得昭阳眠昭君自恃玉顔好未信光隂镜中老不知万里嫁单于憔悴蛾眉葬秋草忆得昭君初嫁时含羞忍泪无人知朔天漫漫沙漠远空抱琵琶说别离捐金得宠固可耻委身絶域不如死世间妍丑何曾分自古贤愚亦如此
乌飞曲
江云欲雪江风吹王敦城头乌夜啼云深月暗风转急惊乌绕树无安枝狂风忽来飞不定夜半无巢何所依情知天公有风雨何不结巢高树栖君不见秦氏庭中双桂美庭乌生雏八九子乌生岂不念高飞托君庭隂飞不起那知君家轻薄儿弹丸脱手两翅埀无巢悔不巢巍巍有巢悔不常高飞人生祸福难豫期
秋兰词
萟兰当九畹兰生香满路纫君身上衣光明夺缣素孤芳一衰歇凋零湿秋露佩服得君子亦足慰迟暮采摘良不辞新枝忽成故向来桃李场红顔照当户纷纷自芳菲荣枯复谁顾
金错刀
美人临晓镜睡足含春娇手持白玉尺睥睨金错刀欲将双彩凤对飞宫锦袍谁知游冶郎经年事游遨但知山上山不说大刀头君看良家子尽属六郡豪一朝着衷甲万里随炊刁家人剪春衫欲寄道里遥缄封望絶塞蓬首时自搔荡子会当归行人日儦儦别去隔生死不保夕与朝寄言楼中妇清泪且当收犹胜作征衣远寄边城秋
湖阴行【并引】
余游于湖过王敦故城诵温庭筠所作湖隂曲虽辞彩光耀夐絶古今而诛奸戮逆固已无憾然敦之包藏祸心盖亦久矣东晋君臣不戒履霜以翦豪厘曾不若石崇厠婢知其他日必善作贼乃为湖隂後曲以广其意
石头城南五马渡一马成龙上天去晋家天子再御朝洛阳敌骑空无数当时枉道马与王高官饱食丰豺狼车前已赐兰斑物江上空余剑戟场日光射天惊贼垒封豖长蛇梦中起仓皇只欲玩遗鞭谁信龙媒已千里黄须有智人岂知不料将军未死时着新脱故真是贼白犬下啮天应迟谁道晋朝公与相不及金谷园中儿
隋渠行
黄榆落尽河水氷隋渠两岸无人行雪花漫天大如掌北风吹马南人惊县官藏氷避炎热健儿凿氷手流血安得身随花石官当路谁人敢呵喝黄流千里冻彻底舳舻相仍冻衔尾天公便合囘阳和桃花水暖流春波望春楼上天顔喜齐声争唱纥那歌
长干曲
黄昏明月上朱楼帘旌射月香雾浮画栏垂手楼中女对月低眉不举头人似长干桥下水一去悠悠几千里谩道嫁鸡逐鸡飞长千夫壻那得知
五男父
白头垂垂五男父一生辛勤立门户五男炊白割红鲜阿翁采薪供五男悲风惨惨寒日暮翁入采山遭猛虎猛虎磨牙卧道边五男持戟谁敢前
魔军行
五岭南来山最多驱军日涉千坡陁山中食菜不食肉十室九家俱事魔县官给钱捕魔鬼八万魔军同日起将军新破强敌囘马前班剑如流水生斩妖精拔羽幢传首天庭藁街死当时平田作战场至今遗骼无人藏旧居虽在人不见破屋萧萧围短墙
野妇行
新安野妇双髸垂红膏涂靥深画眉青襜两幅不掩骭赤脚一双深染泥饷耕如宾有翁媪头戴银冠相媚好银冠犹是嫁时粧马上不知人絶倒长年相见无别离竟死不识愁眉啼红顔暗逐春光老暮栉常随落日低秋娘一尺春风髻下蔡阳城尽风靡倾城可爱亦可怜野妇谁知有西子
输粟行
天寒村落家家忙饭牛获稻催涤场燎薪炊黍呼妇子夜半舂粟输官仓大儿担囊小负槖扫廪倾囷不须恶县胥里正不到门了得官租举家乐去年有米不愿余今年米白要如珠路傍老人拍手笑尽道官兵嫌米麤良农养兵与敌竞敌骑不来自亡命田家终岁负耕縻十农养得一兵肥一兵唱乱千兵随千家一炬无孑遗莫养兵养兵杀人人不知
寒食曲
三月江南好春色买酒家家作寒食男呼女唤俱出游扶路醉归欢乐极街头尽日无人行多在山村少在城踏歌赛愿一时了上冢归来闻笑声岂料如今一百五画戟满城椎战鼔子孙半作泉下人薄酒不浇山上土死者已往生者存随分欢娱各儿女烹鱼裹菜当盘飱花作红粧鸟歌舞君不见江南江北多战场去年白骨无人藏
木芙蓉歌
吴江十月霜华浅秋空无云霜日暖芭蕉树暗帘幕垂木芙蓉开红婉婉银床露重梧叶飞金钱扫地秋兰萎无人自对秋风笑黄菊葵花不同调慢緑妖红解醉人徐娘未老秋娘少少年时节欢乐多红莲影落秋江波若耶女儿白如玉夜半采莲闻棹歌惊风吹浪鸳鸯起囘头日月飞梭里对花不饮今蹉跎泪湿秋风当奈何
雍门行
忆昔长安昼闭门敌兵四面如云屯嗣皇明圣日月出尽剗宿蠧清妖氛黄门急诏忽夜下驿骑四出争驰奔明朝都人看传首贺客纵横各持酒利剑空膏六贵人富贵囘头信何有一身成粉骨成尘当时近前丞相嗔高台曲池已荆棘援琴谁作雍门吟【六贵人谓蔡攸等】
太仓稊米集卷一

[book_title]卷二
钦定四库全书
太仓稊米集卷二　　　　宋　周紫芝　撰乐府二十首
艨艟行
汉作楼船三百尺江南父老何曾识船头击鼓转红旗船尾踏车人不知君王英略似汉武要挽江心射蛟弩天戈指日殄匈奴先遣偏舟下江浦三年血满秋江红洞庭揺落悲秋风漫山栅水作城寨逆气不腥河伯宫惊涛卷地喷飞雪艨艟一出千艘空将军自驾木城去莫叹龙骧作阿童
五谿道中见羣牛蔽野问之容州来感其道里之远乃作短歌以补乐府之阙
淮田一废不复秋五夫扶犁当一牛番兵大入郡不守青窠未熟官来收狐狸昼啸荆棘里此事最贻廊庙忧羽檄徵牛牛蔽野问言万里来容州容州价贱苦易得四蹄才堪一剑易来时草青今草黄道路既远多死伤沙场草浅食不饱夕阳时见乌衔创江北江南几阡陌几牛能满千家仓愿言田父各努力会见西风禾黍长将军官大马亦壮肯使敌骑窥汉疆
黥奴行【范琼】
山西骁将真黥奴两斛笑弯金仆姑偶然浮云变苍狗身骑高马称金吾敌兵仓黄忽南渡地黑天昏两龙去贼臣僭伪谁适从将军一呵百官惧仗剑前驱趣翠华路人辟易空囘顾至今愿返河阳狩荆棘艰难窘天步未悬北阙新头颅犹带安西旧都护前年纵兵肥水头横屍千里行人愁帐前骑士勇如虎帐下娇娥双脸羞藁街流血天忽怒小儿跳梁健儿舞寄语卢龙与范阳中书相公今尚父愼勿更如奴跋扈
秣陵行【宇文粹中】
秣陵城门夜不开城头椎鼔鸣春雷绯衣擎火燎民屋万井一炬飞红埃道傍横屍人不识血流但见秦淮赤府中官吏一百人尽取姓名书罪籍元戎被执不得归贼坐黄堂纵呵斥明朝传檄下九州九州牧伯不敢收可笑官军櫜羽箭环视走卒撄城楼将军楼船下巫峡胆落双旌俱卷甲日枭五十三头颅一战何曾短兵接今年新起故将军灞陵醉尉勿浪嗔文致太平武定乱非渠谁复清风尘【此诗末章归美李纲】
射鹿行
白羽红旌绕山麓争向山南射奔鹿猎夫举网常苦辛谁寝其皮食其肉腹中着子初成斑梅花碎点真珠圆双桃压髻玉簪短去作谁家头上冠贵家金多逐时好尚蹙蛾眉嫌不早一皮可直三万钱竞作苞苴当珍宝大者有茸胎有纹举无遗族如何寃玉缨琼弁者谁子始作此俑知非贤
督耨词
十里一候五里置渡海梯山来万里赐入长安卿相家夜暖金猊香彻髓琼香入骨作晓酲斗帐烧烟隔秋水青娥添火窗欲明红锦薰衣人未起梅花不用波律来零藿何劳香传记兰闺半掩春昼长参差吹竹罗红粧令君一去三日香更遣小儿缝紫囊夜来宾客满高堂谁家有女嫁韩郎
汉宫词
汉宫五月多南风宫槐覆砌花阴浓彤庭破晓瑞雾薄宝槛茙葵迎日红池面鸡头青蹙衂菖蒲有花池水緑殿阁风清白日长五丝结彩献君王汉皇年来新受籙自篆天书辟邪毒六宫此日多欢娱就中何人恩宠殊黄金钗横绦囊小争带君王亲写符
竞渡曲
江风猎猎吹红旗舟人结束夸水嬉短衣青帽锦半臂横波鼔鬛飞鲸鲵江潮漫漫江水濶浪花击碎千堆雪画桡擘水挽不囘白羽离弦箭初脱岿来醉作踏浪歌应笑吴儿拜浪婆朱楼相映緑阴里两岸人家欢乐多饭筒角黍纒五彩楚俗至今犹未改日暮空歌何在斯不见三闾憔悴时
牛女行
天孙晓织云锦章跂彼终日成七襄含情倚杼长脉脉灵河南北遥相望天风吹衣香冉冉乌鹊梁成月华浅青童侍女骖翔鸾玉阙琼楼降华幰明朝修渚旷清容归期苦短欢期远昔离今聚自有期天帝令严何敢违犹胜姮娥窃仙药一入广寒无嫁时
双鹄飞行
忆昔江乡遭乱离两翁避地双鹄飞一鹄南翔一鹄北北鹄堕地南鹄栖天长地远去不返巢倾卵覆令人悲去年贼兵初聚党今岁王师方解围舂陵万户才有几骆谷一家空独归归寻故里不知处白骨支撑满涂路城西有屋无人居城东有地无屋庐仿佛相从旧游处泪栖双睫还欷歔
鷰衔栢行
双鷰何时来瀚海寄巢修椽巢不改春深巢稳初养雏双雏引颈仰哺呼雄将雌出双雏孤雏危堕地声??雌随雄归见雏泣主人将雏纳其室双雏脱死翅欲开玄衣素臆去复来明年主人开夀燕画鼔停挝歌舞遍双雏傍席争囘旋共衔青栢置樽前口不能言对以臆再拜夀君如栢年
石妇行二首【俗呼望夫石在当涂】
贞妇生江南少小称丰穠委身事良人相与欢笑同良人去不返两鬂常鬔松谓言有膏沐未识谁为容日日上山望水远山复重藁砧竟不来望望终无穷一朝化作石僵立由天公天公表坚贞令与山始终仙衣綉藓晕宝髻摇花丛滔滔日月逝此石存高峯清名閲千古劲节摩苍穹恨无采诗官作诗颂遗踪用之邦国间庶以消淫风
生男有闺房莫娶青楼倡生女事姑嫜莫嫁游冶郎倡家从人无定准游子一去忘故乡山头义妇无人识踊身上山生死隔人将此妇作石看不信此心元是石相从岂复无它人髧彼两髦真我特江流可尽山可平不尽悠悠千古情早知郎去无消息悔不将身事尾生
拟客从远方来
客从远方来遗我故人书故人久别离一别万里余相望不相见各在天一隅感君殷懃意字字如明珠上陈昔懽乐次问今何如昔别俱少年老大今苍须良时不我与岁月空踌躇余生如梦寐尺素徒卷舒为我谢故人远致双鲤鱼恨无木瓜篇报君以琼琚
拟青青河畔草
四序相推迁日月倏已逝春风入猗兰光艶照罗绮一朝霜雪至容华苦憔悴佳人惜朱顔结褵奉君子安知远征途中道成弃置昔持鸳鸯锦裁成合欢被今织回文机中有相思字相思日夜切尺书无雁寄谁能知妾心脉脉含远意
拟燕赵多佳人
沙丘有余风赵女多跕纚【音洗】燕丹养勇士後宫出女子至今余倡优吹弹满都市佳人北方来倾城尽风靡妙舞萦纤腰清歌发皓齿一歌四座欢再歌宾客起囘眸与目成哀弦忍重理愿为双飞燕与君共栖止人生不行乐岁月如流水
拟梁父吟【并引】
诸葛孔明耕南阳时雅好拥膝为梁父吟而三国志不载其词唯秦佚文有之观其词旨非亮所作特亮好歌此诗尔其後晋陆机宋沈约皆有之其词与亮所歌不同余过淮隂经韩将军墓追记田强事乃拟古词而为是诗
驾言方北征遵彼淮阴路悠悠墟落间中有淮隂墓将军藴奇略功名照今古谈笑下燕齐北面师降虏一朝遭谗诬衔寃复谁诉谁能为此谋宫中汉家妇
拟司马相如琴歌代文君荅二首【并引】
卓文君欲奔司马相如相如以琴心挑之今乐府有琴歌二首而无文君词为代文君作荅歌以补其阙云
凤兮凤兮胡不归胡为四海求其雌其室良迩知者谁邂逅相遇君独知彼美人兮伟容仪愿与君兮相追随归丹山兮栖高枝
凤兮凤兮鸣噰噰雄将飞兮雌将从天寒惨惨多悲风双翮欲举心所同山石可凿金可熔妾心皎皎如日中
莫愁歌
莲花深红莲叶緑平沙月上鸳鸯宿青腰三板兰作桡月下莫愁歌一曲移船入花花转深花深调苦难为音江边夜半谁为语只有婵娟知此心露华渐白月渐午刺舟自覔来时路明朝系缆柳边门却在夜来潮落处
拟桃叶团扇歌三首【并引】
王徽之爱姬作团扇歌三首词固佳絶而意若有未尽者为再作三诗以足其意
倚杼织氷纨殷勤作团扇为君惜朱颜相期日相见裁纨作团扇纤纤如白玉岁寒不改姿持用可郎目团扇复团扇团扇亦已好但恐秋风至弃捐在中道
秋闺词
西风动帘幙蟋蟀鸣高堂蔓草湿零露秋闺知夜长佳人掩朱户背烛解罗裳愿言鸳鸯梦双飞入方塘清影横疎棂奈此明月光依依照长夜炯炯明愁肠不恨郎不归恨月入我床披衣复起坐嚬翠挑残缸开缄取素书解结罗带傍一读再三叹再读泪数行终夜不成寝曙色忽满窗虽云有膏沐谁能理晨粧
倡楼词
桃李艳春风荣华照京洛九陌飞香尘朱楼响弦索美人倚修栏青娥卷珠箔白面谁家郎巴商载金槖大艑何岢峩系舟楼下泊哀弹杂清歌日日楼中乐谓言如江流偕老有盟约一朝买婵娟蝉鬂轻梳掠情从新人欢恩与旧人薄去年与青棠今年赠芍药人生有荣谢曾不待衰落倡女不嫁人深心失期约
霁月谣【和罗仲共效李长吉】
江鼍吹浪江水急雷师鞭鼓旌旗湿黑风驾雨霹雳鸣怒龙拏空半天立须臾阴云空四埀广寒殿冷风披披玉觞燕罢王母归红鸾簇扇香雾飞
挿秧歌【和罗仲共效王建作】
田中水满风凄凄青秧没陇村路迷家家趂水秧稻畦共唱俚歌声调齐树头幽鸟声剥啄半雨半晴云漠漠五白草斑谁敢闲农夫饷田翁自作去年两经羣盗来妇儿埀泣翁更哀蚕藂烧尽不成茧陵陂宿麦无根荄今年挿秧忧夏旱旱得雨时兵复乱官军捕贼何时平处处村村闻鼔声
古离别二首
弦断何由续镜分难再圆感君绸缪意赠我双纹鸳百年会有尽此意终难捐
行行重行行此别深可惜临分意难传欲语泪复滴我欲从君游恨乏双飞翮
长短歌
礲石磨砖作新垒角楼亭亭四边起谁家一曲长短歌长安贵人葬蒿里东方作矣事若何口珠腰带黄金多墓门重闭子孙泣树上纸钱空满柯君不见胡骑南来相州路仓皇尚覔韩王墓解鞍下马拜墓前更遣羌兵作调护凭谁试问尔何为定恐当年识吾父
太仓稊米集卷二

[book_title]卷三
钦定四库全书
太仓稊米集卷三　　　　宋　周紫芝　撰诗四十首
壬午秋日观桥刈获五首【时年二十一】
清晨起盥栉卷箔坐南轩红日忽满树飞鸟相喧翻农夫告銍艾导我之前村露曦芒屦滑地僻秋芜繁行行不逾里委蛇到其门父老喜客至为黍烹鸡豚劝我当力穑醉中多好言低头谢父老我志久已存归来三叹息默诵归田园
交亲不相知笑我营小筑人生如风灯一灭不容续胜负棋一枰信手安用覆与君共此世百岁但信宿进退均有求要各随所欲君轨趋朝市我履在林麓胡为浪相笑吾计念已熟客来不与辨聊用铭我屋
代马嘶北风游子思故乡富贵人所羡危机亦难防幕上巢岂安剑头炊易伤乃知三亩耕此策为最良寒士但藜藿肉食余膏粱脱粟衆所食万钱谁得尝终然均一饱果腹俱徜徉饭蔬岂不乐厚味生祸殃以此较得失岂复无短长
人言秋日短无事日更长篱落既补治稼穑已涤场薄暮有微兴悠然步东冈东冈枣与梨累累半青黄幽菊虽未吐已含风露香风物良可喜客来有杯觞但使常如此贫贱亦何伤
祠宫昔所筑古屋栖真灵谁知员峤徙亦叹曲池平我即废址北结茅寄幽情高秋肃万籁仿佛闻箫笙夜梦着琼冠结佩朝玉京谈笑悟至理俯仰了八紘安能事香火餐霞学长生明朝日复出抱耒还躬耕
题龙眠画四马图
裕陵神谟与天通崑仑以西俱凿空渥洼初来九夷服尽得大宛三象龙于阗凤脑世未识但见蹴踏长秋风鬼章锦膊惊絶代更看吐蕃狮子骢奚奴肮脏双眼碧锦韀错落青丝笼最後一匹号雄健见自往来天?中羽林骑士铁挝肃鸣珂蹀躞缨埀红诸番入贡御闲溢君王昼坐蓬莱宫为临玉陛阅神骏诏写真形谁最工龙眠妙伎非俗画不数当年老曹霸三骢岂是拳毛騧俶傥权奇颇闲暇籋云之姿迣万里太一来贶天马下内人传看十二蹄一笑微生咫尺威自从鼎湖?剑坠龙媒上天久不归只今空对画图泣忍听鸟呼金粟堆
游麻姑观【宣城有麻姑山山中有观】
清秋禾黍罢南亩幽事少凌晨有佳兴振策事轻矫微踪蹑飞猱雄眺高木杪上有仙子祠栋宇颇倾挠腾虚想云軿遗像空鸟爪黄冠三四辈生意良草草更欲问丹炉云山遂穷讨道人笑不言此意未遽晓但云须趣辕山静虎出早胜践良独难仙事亦杳渺了知世俗人尘凡隔蓬岛
小壶贮江蜡二梅幽絶俱可喜作三絶
遮眼梅花不要多着人无复奈香何月明羞看铜壶影矮树斜枝忆短坡
吴娘解滴酥成蘂天女能融蜡作花付与诗人说妍丑风流二士本同家
天上姮娥白玉肌蘂珠宫女鬰金衣相逢月下浑无语笑指?壶作伴归
病中戏作本草诗
长空青云昼风卷雨余凉生开病眼垣衣洗雨緑生光芍药翻堦红照晚幽人却扫惊半夏独杜衡门心颇远提壶劝酒意甚劳花间伏翼终日号大枣如瓜安可得竹叶岂宜空蟹螯何当如淮注石斛天南星移碎红烛锦纒更命刘寄奴囘雪香柔体如玉人生富贵不早休乌头成白空自愁浩歌自驾木兰去范蠡实能知远游君不见赤车使者将君命五加皮币不少留一朝逐客便当去王不留行空泪流又不见浪荡子长负羇槖石下长卿无住着贾论空高远志孤屈草初成奇祸作何如独活考涧盘不遇自然同此乐嗟余知此解马衘蜗庐僻在陵阳角谁能更朝紫真坛丹砂岂解驻衰顔五色神符亦安用菖蒲谩说能引年玉泉泠泠漱虚壑独寻鹤虱负朝暄故人远引羇旅夕寒水石畔思清言何时从容乃如此烟蓑去作牵牛子平生甘遂丘壑贫常有忧怀思洗耳
道由於潜将游西菩问之路人则云过之已远
人生如落花随寓皆可喜但恐兜罗緜牵连入荆杞我马今未羁犹堪作幽事道逢西菩山欲问参寥子举鞭信蹇驴褰裳渡流水隐约望三山展转才十里吴儿指似侬但隔一山耳涂穷殊可笑兴尽亦复止吾曹坐天厄万事无不尔小者今复然大者斯已矣
越台夜雨
夜暗秦淮雨灯昏越女祠寒窗归梦短秋枕客情知鳬雁初何定鸡虫事亦卑明朝江上去重理钓鱼丝晚游戒珠寺寺王逸少旧宅寺僧秉烛观王右军画像出访鹅墨二池归已三更
悠悠倦徂征忽忽厌羇旅出门复风埃况乃迫繁暑兹游惬初心突兀见精宇高人昔所庐树木亦奇古微风入冠裳林影散廊庑僧窗静无尘灯火照眉宇阅此坦腹姿须髪稀可数乐死固不虚顔色如处女平池渺清深淅沥过新雨谁言临池工至技本天与鹅羣久已空团扇复何许兴尽且当归夜半月方吐
归云洞
南华老明师遗像颇清古昔为挂空月今作归云土云来初无心云去定何处空余暗窦泉翠盎含白乳华堂谁复枝缺甃久未补林深自成风山润疑欲雨穷幽眼未餍曳杖足已苦入山无与迎出山信谁阻有客自去来山僧无一语
次韵次卿见寄
此生怀抱向谁开唯有华颠苦见催万事只今浑是梦寸心堪笑已成灰路长安得诗飞去交浅唯愁雨不来此意喜君无冷暖尺书频寄塞鸿囘
食瓜二首
鄼侯昔微时刀笔一小吏起依日月光勋业高百世道大原不容功高亦为累所以韩彭徒累累就庖胾萧何于是时身任天下寄坐安刘帝心赖有东陵计东陵固明哲避地有深意此物原不凡世俗岂知味此味当自知未可语儿辈
元和数才子例指到元白香山诋中奄进寸辄退尺元侯躐要涂崔子实卵翼两公贤与愚何啻白与黑二武有直气诋评恣呵斥苍蝇从何来污我盘中食想像怀昔人抚几三叹息
游衡廊山山中有梁武帝杯渡禅师像
瀛渤从来是一沤何妨飞锡到中州解将瓶鉢横云海懒向秦淮障逆流
次韵韦深道见寄
不见苏州五字诗韦郎有句解人颐长才白柄林间事折角乌巾世外姿失马未应无後福亡羊政恐坐多岐人生一笑真难事白发逢君苦恨迟
宿琴高岩二首
琴高古仙人控鲤飞上天丹鑪访遗迹邂逅余山巅石壁削寒玉万仭凌云烟隐雨有石屋埀钓临平川旧闻钓处石可坐八九筵邑宰颇呼客醉歌日留连里胥厌追索挽石沈深渊高秋见涯涘巨石呈方圆斯民不可扰此理甚坦然岂非仙圣居未易污荤羶余生欣晚遇想像追真仙净緑不敢唾薄暮聊周旋
长川抱空岩春水三月深有鱼岁一来琐细如寸钋网鱼聚乾腊白艇争分阴与人作苞苴囊纱走权门人言投鱠残成鱼只侵寻岂有仙家庖烹鲜赤刀砧又言弃药滓入水成纤鳞仙事亦渺茫讵可穷本因不知谁作古遗祸今犹存杀鱼岁亿万可易千黄金仅令贵公子醉嚼聊一欣世俗自乃尔仙人亦何心
宿隐静作
短策羸骖山路长松阴十里午风凉飞来一水自碧落屹立五峯藂宝坊青鸟也随人听法老禅聊为客烧香泉声绕枕浑如雨月色满岩疑是霜
次韵石端若惠长句
仲容无双天下士草木自应殊臭味嵇康似鹤在鸡羣子阳如蛙真井底小巫神气惊大巫一见敛顔羞欲死眼无皂白敢妍媸口有雌黄谁?訾借令卷舌终自羞吾颡嶢然宁不泚伯仁大腹号空洞步兵醉语无臧否君方二子不啻过视我当如发蒙耳浪将五字比长城要为庖丁作余地人言政佀韩潮州欲借新声与侯喜苍顔槁项日摧颓囘雪流风更雄伟乃知愚知本相悬何啻人间三十里我诗颇似西台书时虽可喜终可鄙人言嫫毋不自怜捧心成颦亦成耻少年有意慕黄初岂料永嘉闻正始诗坛新拜少陵侯颇笑棘门儿子戏劝君此语勿浪传俗物还来败人意
次韵端若再惠长句
功名本是儿时事过是悬知终少味向来欲度骅骝前无命能居百僚厎未容晚辈识风流顿遣前贤隔生死党狱十年犹未开谗口嚣嚣苦相訾且将皮里着阳秋敢复眼前分浊泚顔之厚矣终自羞论少卑之人亦否路逢俗士呼与言公独未知其趣耳无人为吊楚客魂谁肯更作将军地此心此语只自知闻君足音惊且喜词倾三峡颇壮观气吞云梦真奇伟时从雾豹得一斑行看飞黄日千里如君人物尚淹留此事宁非肉食鄙枘方虽自与凿乖瓶竭那知是罍耻一生恨未识荆州万事政须咨伯始忘形已自到尔汝论事何妨襍嘲戏人生一笑不易得莫遣征航有归意
次韵伯尹赠奇童二絶句
它人有子但豚犬是家此郎真芝兰异时笔厎问珠玉已在只今眉宇间
昔闻徐卿有二子今喜卫家称一儿只有九方真具眼固应知是渥洼姿
次韵伯尹晚游松林寺
詹侯学古淡胷次无炎冷高情屏嗜好邃宇极深静清心乐幽禅世外得佳境静悟已闻法踊跃更深省应复嗤卫侯耄期犹自警能事两禅师句法颇清颖无谁可悟言举世我独醒故来追若人两耳静鼃黾我生尘埃中况迫桑榆景安得薝卜林婆娑共清影君今富春秋器业窥魏丙兹游慎无厌流光不俄顷恐未免簪缨问道勤造请
次韵韦深道独乐堂十絶
廊庙登元勲四海歌画一羣公各交章君乃卜少室人生几蜡屐千古一草堂得失了自判较然不须量棐几坐永日岩花动微风未知堂中人此乐谁与同达人信死生过眼阅暖冷了知梦境中此味独差永曩喜韦苏州有句尽平淡只今把君诗去眼不可暂鬻钱走京师我笑员半千王阶求自试北牖输高眠闻君开华堂图书富千古应笑碧衣郎试吏坐蓝缕爱酒惜杯乾懒衣愁客至世无锦江翁谁识幽人意草木各有态臭味久已分愿言兰芷藂东风佩微薰跂首望蘅皋远目聊增明相逢定何夕剧谈到参横
病後二首
山有生前约花留病後开得闲如我少扶步与谁来闭户深防客哦诗稳送杯夕阳如有意催月与徘徊病起身还健凭高喜欲颠乱山推不去一水忽当前远碧飞双鹭平湍落钓船自今如不死余日尽诗年
太仓稊米集卷三
<集部,别集类,南宋建炎至德佑,太仓稊米集>

[book_title]卷四
钦定四库全书
太仓稊米集卷四　　　　宋　周紫芝　撰诗四十四首
次韵詹伯尹舒天用和答二首
豫章有奇气铿然两青萍埋光久未识神焰凌太清二子廊庙姿肯负丘壑情会当来冠裳未可终岩垧我生如眢井芜秽久不凿况此一日别辄作数日恶碧云晚自合红日丽林薄思君在何许行行绕飞阁
白桃
缃桃落尽又春回雪白桃花最後开怪我此生新入眼问君何处旧移栽枝头已暖犹余雪江上从今不数梅只有玉人宜玉树翠鬟应近小粧台
次韵刘元素
白头烦恼不堪醒满引休嫌酒趣行世事可惊嗟豆落人生安得俟河清旧交倾盖由来久年少论心苦不情谁与寄声刘校尉肯来同此看春耕
次韵黄梦及见寄
长卿未老久倦游家无斗酒不得州平生拙甚屋背鸠羊头可烂身不侯言辄触讳恐转喉怒逢醉尉常反眸庙堂戛击方鸣球老人行歌聊饭牛我贫木奴欠千头夜长昼短怀百忧岩栖谷汲谁与俦草木黄落空悲秋饥鹰小呼即下韝老顽不受良工锼长年憔悴拟四愁浮生无根同舞沤更以外物为赘疣黄侯皎皎清且修怜我南冠如楚囚落笔衮衮不肯休人物眼前无此流合持五线裨冕旒姓名下覆黄金瓯万里一秣看骅骝去年操瑟不见收闻君欲买吴江舟明珠白璧惜暗投千金价重苦未酬感君尺鲤论绸缪逝将好我那肯魗微吟有句亦复搜敢撼大树看蚍蜉元龙气高百尺楼此而未遇彼则不人虽曰畸天乃侔会当有馹旌林丘钓丝未可归沧洲
和郑文昌雨中看花之作
郑侯好客如郑庄客常满座酒满觞春来洛城被花恼千金一醉姚家黄殷懃置酒急招唤更来古寺窥红粧春风微寒春雨细秉烛看花花已睡春光骀荡与妖妍夜色侵凌增娬媚卧枝不起终无言脸泪欲埀如有意樽中有酒客当歌我醉欲眠人未起君不见春来雨急风屡颠危芳堕地无余妍扫花恐被落红笑持杯欲倩何人传愁多满怀乐事少人自惜花天不怜烹羊炰羔且为乐酒酣耳热亦不恶明朝有兴却重来莫遣残红抱青萼
题王摩诘画袁邵公卧雪图
东京数人物矫矫称袁公经纶有能事早岁初未逢何许结蓬茅草树风淅沥幽梦寄一椽暮雪深几尺平田已无路况复知公门人言公苦寒谓死寜当存鸣驺入空谷暖律破寒沍岂伊逢异人天实起僵仆汉明号贤主杖击无名郎寃囚我自理微绪渠当昌摩诘亦可人六幅写奇事浩荡怀远图徘徊有佳思炎天挂空壁一洗毛骨寒意岂在氷雪高风薄云端
浴罢书妙严壁
云散香槽客未回月团重瀹睡余杯小牕斜日无人语只有松声入梦来
杖藜
杖藜欵幽步苑囿粲景物汪湾小池间草树极幽郁泼剌跳鱼鸣聿役科斗出高荷为谁芳清芬苦飘忽鹭下复飞去偃蹇不易屈空余扁舟闲菱藻互蒙密余生本江湖幸不困簪绂豹席与椶轿愿此寄清逸一水便有余焉用跨溟渤
秋晚二絶
凉月初欣薄露天井梧吹叶又凄然墙根可笑无名草依倚秋风翘碧鲜
月向寒林欲上时露从秋後已沾衣微萤不自知时晚犹抱余光照水飞
次韵徐南美题彦符拳石
翩翩佳公子逸气凌青云戏写苍石姿遂逼仇池真平生三昧手举世谁与伦清诗为披拂警语良亦神一朝入双眼二妙俱可人
次韵南美再赋简仆与王次卿贾善长
交游得二子淡如秋空云长头喜问事坦腹意自真但饱北山蔬固应嗤阿伦句法未得妙画品如入神岂兹一漫士可并千载人
读高帝纪
始皇坑儒生秦室遂颠覆取冠溺其中何乃踵前躅亭长初秦民秦事鉴已熟事有异取舍安用自窘束方从丰沛豪起逐中原鹿君王自神武将士岂局促当时分汉茅素行甚汚辱屠沽与刀笔杂然非一族叔孙晚见推韩彭旋烹戮一弛复一张往往如转轴高皇躬独断此理深照烛英风渺何之遗事空简牍
读淮隂传
淮阴一世豪勲业满天地晚节不自全遗恨在百世君臣如父子焉得置猜忌功高良易疑地大苦难制折箠下燕齐羣豪自风靡岂有须假王而可镇齐伪祸生固有胎失在此举尔沛公窘荥阳齐卒尽精锐颉颃楚汉间事若反掌易信岂不自王何乃遣汉使帝意自此疑齐楚终易位哙等何足羞鞅鞅遂失意晚路说陈豨咄嗟甚儿戏吕姥何能为公乃自失志
二月二十八日雪晴步上西山亭示天用兄弟二首
山崦犹残雪人家欲禁烟客寜嫌鸟语晴亦借花妍愁色连千里春风又一年亭高莫回首白发满江天晴色牵人出春风恼不归鸟争呼永日花各醉斜晖杖策从谁去持杯与愿违兵戈愁外满人物眼中稀【时睦州乱】和人摘茶陆鸿渐茶经云叶如栀子花如白蔷薇皮日休茶坞诗云好是初夏时白花满烟雨乃用茶经语也盖茶至着花则晚矣
结庐闻似辋川家更趂东风摘露芽短梦唤回春正好枯膓搜尽句方嘉酪奴语陋真堪笑瑞草名高岂复加明岁莫教烟雨里白蔷薇秀小岩花
次韵姑谿兴国寺晚眺【姑谿李之仪字端叔东坡门人】
禅房花木有残红此地还因曲径通竹影看摇金琐碎风铃解语玉丁东人来白鸟横空处山在先生倚杖中絶唱未酬才已尽夜灯搔首鬓如蓬
钱申仲大夫索四亭诗各赋一首
白云亭
登临思昔人有意在山麓举首瞻孤云怅怀思宰木云亦初何心意乃自感触人生风木念此念何由足忽忽不可留悠悠空满目愿言结斯庐聊用慰幽独
芳美亭
春风始用事天意有反覆坐令氷雪姿吹作锦绣谷粲粲玄都花依依照人目花气欲薰人醉眼眩红緑想当瓮头春颇为客频漉慎勿遣红雨零乱飞满屋
遂初亭
为贫作漫仕未必胜陆沈冠缨日羁縻鬓发空侵寻昔为云出岫今作鸟归林暮年一丘壑往往谐初心窻明设浄几衣露张鸣琴缅怀靖节翁更赋归来吟
通惠亭
昔人品淄渑惠山压东南谁知十里隔通此一勺甘初不劳箨龙漫山走嵌岩方池汲清碧地脉通溶涵甆瓯落飞雪石鼎鸣风杉悬知与佳客午梦回春酣
次卿与余终日坐竹间以何人有酒身无事谁家多竹门可欵为韵余得上七字
养痾慕夷旷避俗蒙讥诃用兹结神交长年与婆娑修篁不见天万玉方森罗隐几张净琴共鼓南风歌人生要行乐取乐不必多傥无一笑适奈此风月何
典午方中否举世无贤人高爵岂不佳奇祸终相因七子各见几引身良及辰至今白眼徒往往多怒嗔愚智不同调孤高固难羣自信苟不疑俗说空纷纷
人言不如意十事常八九君看得意人夺去亦难守子云草玄文覆瓿人不取更喜渊明门春风五杨柳当年富贵士泯默亦何有乃知百世下静者差得久
昔年嗜酒人常恐不到口卧瓮寜免贼窥窦真若狗幸兹身无事家复有名酒竹亦不待寻清隂到窻牖长啸风满襟相劝杯在手不知平生欢重复有兹否
人命甚脆弱百岁良逡巡日月不可恃齿发寜长新但恐?欠间二首仍六身尘冠急须弹荷佩便可纫愿言同耦耕永继沮溺尘会看此水头有人行问津
子猷爱竹者起卧与竹俱未知有何好不可一日无我亦澹少欲鸿毛视金珠眇观霄壤间无一可与娱眷言此青士平生有葭莩可怜杜中舍羽林观万夫
人生天宇间动作均有寄谁知林下人亦复有幽事短步舒微芳长吟抽逸思有梦烦青奴无弦须緑绮寒日忽满窻香销人未起慎勿唤客来昬昬败人意
次韵伯达大水见怀二絶
雨涨平池緑似淮半扉春水眼慵开无钱得买扁舟去莫道旧来今不来
相望千家信不通悬知春在雨声中蹇驴欲去愁泥滑安得西飞六尺鸿
次韵赵思诚沈彦述春日和答
三千客里贤公子八咏诗中瘦沈郎他日功名埀竹帛只今歌笑共杯觞鸟能娱客时相劝雨亦怜花不打香唤取春来同一醉天教闲日为君长
次韵次卿宴坐烧香二絶
燕堂窻静一帘埀鹊尾薰浓客未知稍忆风流王子晋月明闲弄玉参差
薄雾霏霏欲满空炉烟不动宝薰浓莫将俗语讥时辈更学东京范蔚宗
三月二十二日游昭山前一日讷禅师死
今日天色佳晴光与山秀道人邀我出共访山中旧马首转岩阿佛屋露螭兽残花趣春事白水决崖溜山行乱人影香火各奔辏禅师秋月空遗像孤鹤瘦平生三昩句高压岛与昼风吹水成纹妙语本天就莫言鸠摩罗临死出神呪
与松林道人求竹栽
人生殊臭味不异莸与薰岁晚期金兰矫矫惟此君缅怀古招提修竹如云屯道人淡无与所居竹为羣余阴满牕户肯惜为我分他年蜗牛庐浄几横清芬疎疎便可意霭霭亦足欣千亩不足侯万夫寜是军客问有何好仰屋不必言幽径傥可开迟子日欵门
次韵李姑谿过王次卿留终日
昔日风流李泰和暮年流落竟如何追随天骥元分路蹭蹬金銮不上坡人物眼高谁睥睨江山兴在且婆娑幅巾倒载归时节想得扁舟漾月波
次韵端叔题余所藏山谷茶诗尾
翰林门生两苍璧似是天人人不识学得黄初五字诗不作人间万钱食晚向江头看药栏花前一笑聊开颜自言千载司玉局尚记桥山分省宿今朝玉乳打团龙昨夜新诗刻红烛我识风流李元礼人物流中有泾渭平生漫刺不浪持晚得龙门略相似诗成袖手初相羊便识从来锦作肠梦回却诵矞云句彷佛官焙闻余香从今下客牛马走问字不妨时载酒
次韵端叔叠前韵见贻因以为别
夜光分得千金璧从来有限未省识一从韶濩到两耳三月遂令忘肉食高楼同倚百尺栏江山满眼方怡颜先生官冷不坐局古寺分牀雨中宿清谈亹亹不断头几度寒窻拔残烛晩岁升堂来问礼谁遣黄流入清渭金华上天朝紫皇往事空劳公举似明日山中归牧羊九回日断思公肠他年华屋傥遂约笑语尚闻兰芷香青丝络马不须走一杯且饮姑谿酒
次韵沈彦述官舍书事二絶
幕中从事最能诗恐是当年杜牧之渠为秋娘方覔句莫将公事恼痴儿
晚得休文一解颜识君曾是画图间阳春白雪何由和句有雌霓诵亦难
撷野蔬示小儿
荒村无鸡豚何以供刀机山蔬杂百种此物含妙理幽居有胜事一笑随稚子朝甑饭鳬茈暮鼎羮马齿笋包出土肥蕨芽含露紫试采少陵苣更撷天随杞举杯香覆坐揺喉滑流匕悠然理尘策果腹万事已君看金谷楼步障五十里韭虀及豆粥为具咄嗟耳回观奇祸作一死政坐此寄声肉食徒吾事勿轻鄙
题赵侯画沧江远岫图
公子风流絶代无名高当与大年俱自从剪得吴江水不爱滕王蛱蝶图
太仓稊米集卷四

[book_title]卷五
钦定四库全书
太仓稊米集卷五　　　　宋　周紫芝　撰诗四十五首
次韵吴思道赠姑谿道人
残生拟覔山中伴万事厌从儿辈谈笑我携家常作客羡君买地已成庵早将辽海千年梦换得曹谿一滴甘闻与道人新结社懒云今不是常参
次韵次卿擕酒见过
睡过花时无好怀柴门谁闭复谁开拟从月夜放舟去更趂东风擕酒来须发且休论早白悲欢正可付残杯君无旧雨仍今雨相见应须日百回
送虞伯瞻以宣城尉为上元方田官
曩时人物询石渠风流文采知诸虞老成不见典刑在定识载行家有书此郎胷中有泾渭不比当年灞陵尉可怜汗血名家驹未有长途试千里空鞭赤免鞬臂弓射杀穷山赤丸子只今廊庙方赓歌羣材并用肩相摩将分壤地辨垆?要追禹迹穷岷嶓悬知使者欲推毂岂止朱墨精研磨简书可畏君莫厌会见天边给飞传时来富贵亦偶然且尽十分金潋灧
收次卿近书二首
故国春空老三吴信不通客犹如社燕书或寄宾鸿鬓发风埃里林庐梦寐中西归如有意一笑复谁同白水彭门道秋风古战场人应思故国楼更在斜阳消息凭鱼素游从问草堂兰芽知己茁何日见诸郎
怀旧一首【并引】
三月晦日饭余方开渊明诗编诵停云未竟而彭门故人忽遗远书喜不能胜因效其作以寄意焉
三月既晦维暮之春居我穷巷门无杂宾谁与晤语千载一人歌此好言以侑清樽酌我春醪载笑载欣言念我友在彼彭门江濆之别于今三年夐夐只影祗复自怜素书聿至式慰我心蔚我嘉木有莺在林尚求其友载好其音人而不如有怀其愔何当言归昔盟是寻眷此二老实为兰金
晚霁
翠叶看成幄浓春唤不回愁今连落絮雨欲到黄梅扫地花狼藉开门燕往来晴峯数点出暝色一禽催过张参军故居曲肱亭旧基在焉山谷老人名亭且有诗所谓邻鸡呼不起拥被听松风者是也
脱手新诗咳唾成曹刘鲍谢未为能少时不厌家如磬岁晚聊因酒作丞天与吾人终淡泊才如此老不飞腾盖棺何物无遗恨太史知公解曲肱
雨余便有秋意夜闻络纬声甚急
朝来三尺雨一洒遍原隰秋风扫快霁凉气便相袭幽人倚寒窻睡眼已生涩淅沥闻井梧风枝摆余湿推枕夜未央牵幌月还入凄然裘褐念感此络纬泣嗟我岂不知索衣寒无及家机卧空轴麻缕无可缉殷勤语秋虫相煎何太急谁能太早计不死会当给吾言甚酸寒不足劳掇拾书之示二豪以当一笑集
入秋初种芭蕉
着叶芭蕉三四根怕秋全似可怜人老来安得无余事细听维摩说是身
中秋无月夜半大雨忽忆去年江楼之会
去年秋半西江口夜上江楼饮江酒欲问青天借玉盘等得浮云变苍狗天风惨澹含清秋夜色苍茫江水流移床傍檐看月出月未肯出令人愁圆芦吹裂客罢语恐在丹霄复何许一声初自耳边来三更却向楼前去人生无定可堪论东西南北似浮云故人吹散天一角惊鸿零落秋江羣今年不听鸣江橹月黑风悲窻绕树一杯无酒可浇愁夜闭蓬门听风雨
九日至苏家园
良辰不浪出坐久无谁言闲携老铃去旋覔登高樽悠然理孤策徐行当华轩步穿鼪鼯径来过鸡犬村炊烟起茅庐衍沃多平原翳翳桑柘密霭霭禾黍繁黄童与白叟相携负朝暄我求方寸地拟设常关门谁知南冈底近有苏家园心知淳朴处可避喧嚣烦归来得好语高意谁当论他年刘子骥定覔桃花源
过双庙
廵远功名絶古今後先俱死只侵寻两家子弟犹相訾百世何由识此心
行迈一首
秋山凄无风木叶寒自萎羇客不得归行迈日靡靡瘦马嘶暮涂忍饥渡寒水落日晚更明栖鸟惊复起人生各有求谁能异生死行行重行行辛苦那得尔乱石摧前輖旋车亦当止饥寒苦见驱临风一长喟
暮宿一首
朝行绕山麓暮宿投孤村父老颇见招落日犹在门庖烟不满竈汲水复抱薪为我炊黄粱一饱裁逡巡百金得香醪湛湛盈清樽我虽不解饮亦足濡我唇濯足扪饱腹燎衣暖余薰愿言息劬劳少浣尘埃昬殷懃戒鸣鸡未用呼晨暾
汴堤冬日二首
榆柳风微不动尘平沙如粉衬车轮今年汴上三冬暖已带长安二月春
当年漫漫雪如尘古汴重氷欲折轮暖日如今着行客长安三度见青春
将出京
老恨愁千斛饥须粟一囊遂成迟去鲁还作薄游梁客思风尘恶乡音道路长何时秣归马看我理晨装
雪後再至菊坡
长安二月春风里马似游龙车似水青鞋久惯踏江沙黄帽岂堪随马尾梁王旧筑黄金台台荒草满谁复来云中羽盖去不反坡底菊苗寒欲开老僧相对话乡井童子瀹苗分乳杯为言诸老有遗迹细寻石刻摩苍苔春风无情固相似倦客逢春还少味篱边踏雪忆故年渡口呼船梦千里人生万事要随缘到处一身俱偶然林间春动有佳兴更携官焙来同煎
寒食滁阳阻雨
去年束书薄游梁今年下马古滁阳滁阳寒食少人出满城山雨惊淋浪闭门客舍颇无事五白大呼同舍郎樽前谁唱醉翁曲鸟歌花舞催红粧竟须薄酒浇永日肯放羇愁煎客肠功名老矣白发出岁月几何归路长江头藉草作寒食细雨梨花思故乡何当秣马候明发便可一苇横长江千村万落鸟呼客山南岭北花吹香仍须戒妇速作黍会见鹿门归老龎
游醉翁亭
醉翁诗里识滁山蚤岁神游只梦间云外浅寒欺短帽马头深秀得烟鬟时携妓女人犹说倒着接?谁与还文物风流今扫地乱泉空绕玉孱顔
谢公墪
风流谢文静世俗未可屈但怪东山云肯为老桓出谁知奸雄心本自畏豪逸君看新亭会此意未易诘坦之独何者手版遂倒执烦公挥蝟须谈笑安晋室暮年淝水师苻秦甚窘急幅巾碁局间百万一战袭功名亦余事聊为儿辈立平时诮虚旷闻此自羞涩万古终悠悠客意颇萧瑟忍看西州门更作羊昙泣
卞公祠
卞公古刚者直节不可挫岩岩六龙子矫矫中兴佐可怜谢幼舆梭飞齿还堕志怀不事事见面辄欲唾非关执鄙吝要欲激疲愞茂弘岂驽骀庙社因迁播维公抗剧贼婴此不测祸平生忠义气临絶不自奈愤心握两拳爪甲穿掌过英风渺何之末路悲坎轲高堂风入帷坏壁尘生坐清魂不可招聊为歌楚些
游定林
青山绕招提危磴迎屐齿泉声去悠悠秀色来亹亹定林得幽处胜践发新喜当年手种树来禽杂青李横斜照壁诗平淡如止水尚想扶风帐横经多士子奈此後学徒发冢用诗礼朝回丹青像暮撤配食簋空余古祠荒老木寒藤委遗像犹便便念往悲复起举似与山僧山僧岂知此日暮归去来林深足荆杞
采石道中示伯尹
飞尽杨花京洛春又将一舸到江滨聊凭浅碧浮烟水为洗软红随马尘紫蟹黄鸡秋渐近东阡北陌酒将醇只今我与君同梦他日君容我卜邻
伯瞻作酒官植竹局中见索鄙句
虞郎种粟秋不收一生坎轲多穷愁有才无命百寮?人笑猕猴骑土牛蚤时脱身隐吴市晚岁作吏分糟丘贵人官高印如斗君独鸡栖马如狗骑曹只可呼马曹漫仕何人知漫叟平生好竹心未阑小分云岭青檀栾横窻尚恐翠露薄得雨便作秋声寒向来麴糵一扫尽风月已足供蹒跚吾门如市心若水箕坐不知身是官念我平生絶韵友相从久结无情欢君当下榻我亦往风雨对眠听梦残
次韵次卿寄李姑谿时欲问舍宛陵
我亦平生愿执鞭拜公眉宇记当年泰和人物真图画李白风流是列仙雪里已无回棹意文中新有卜居篇幅巾还作溪堂梦何日相从句水边
河魨三絶
水没春江不见沙河魨吹絮荻生芽平生所欠但一死可更杯中论镆邪
钓蓑常恨此盟寒两岁珍庖屡入盘细雨春江从此逝不应犹弃季鹰官
一饱欣然下箸余庾郎鲑菜复何须当时献纳堪怜许只解区区说?鱼
戱蛙
梦回闲看绕灯蛾窻外蛙声两更多莫遣盘中种鲑菜要留水底作笙歌
为蛙答
偶作长吟君莫嗔一泓聊占小池春斗升虽未分公廪青紫犹堪作卖人【语在建康实录及南史中】
次韵李子泽过次卿谿堂二首
溪雨廉纤作晚晴斜川风物唤渊明归来定自有新句醉着乌巾一幅轻
时人但数李北海恶客远过元次山笑我不能同一醉也来谿上看烟鬟
次韵次卿穿池得古研
功名到手莫嫌迟妙琢先分紫玉池他日北门当视草只今南涧且题诗人间未忍终埋没神力应先作护持好替青氊成旧物知君家有寜馨儿
次韵次卿鸣琴终日二絶
大音固自元无曲緑绮何劳更着弦此调最高人不会未知今复为谁传
平生有味在朱弦想得清风入指寒小阁香消帘不卷知君不为俗人弹
代人赠别二首
缕金歌里越姬羞红蜡光中翠黛愁贪向樽前话离别不知郎酒十分流
越奴年纪似罗敷年纪无多情有余别後此情能记否好凭北鴈寄南书
端午日小雨已而复晴
断云飞雨过平川吹作团栾碧玉天酒緑强能开病眼绦长那解系流年闲收艾叶晴窻外忍对榴花白发边细葛香罗天上有乌纱白簟北窻眠
五月七日南堂见杨花
柳深何处可藏鸦窻绕长廊緑暗纱造物惜春知有意薰风时一度杨花
五月八夜月色明甚望麻姑昭亭二山
天高月白夜漫漫倚杖来看月下山老眼直穷烟霭外诸峯浑在有无间翰林耽酒今何处仙女乘鸾去不还天恐两山看未足故飞明镜照孱顔【昭亭盖旧名敬亭相看两不厌只有敬亭山李白诗也】
读林和靖集书其尾
泉石膏肓挽不回笑看嵩少仕涂开暮年封禅无遗藁平日江湖只钓台月自黄昏人已老鹤无消息客谁来吴儿不解高人意秋菊何当荐一杯
六月四日大水
夜雨声喧万壑雷奔流明日自天来深疑瓠子河初决复讶浮山堰始摧水涸成梁真漫尔山行乘橇信悠哉望中何物关诗眼银海光中碧玉堆
潘泽之惠合谿芦菔种
庾郎鲑菜只春蔬新向金城得上酥会见银丝堆细缕酒香橙熟鱠江鲈
太仓稊米集卷五

[book_title]卷六
钦定四库全书
太仓稊米集卷六　　　　宋　周紫芝　撰诗四十三首
忻师开小轩秋霜之侧范龙阁名以絶尘要予作诗
虎谿大士轩虽小龙阁老翁诗更新积翠但令常到眼软红元不解随人抗容俗里自得计望拜马头渠岂嗔只好与君供一笑世间何事可关身
次韵刘元亢读白乐天与刘梦得书
香山天下士直道可事君口语作奇祸後来成积薪巨栋虽已捐白璧原自珍百年付春梦千载期斯人可怜肉食子议者空反唇文华一照耀今古无搢绅才高固不世盛德终少隣鹿鹿数余子琐琐非公伦丰盈与名誉讵可锺一身暮年林壑意觞咏全天真君子与小人两者自此分寄言顔巷徒勿语伤哉贫
五月二十四日避暑东寺折简邀子容不至
凉飈呼不来恶热苦难避城南有佳人相望隔秋水愿言倚琼瑶相携谢簪履花木通禅房茶瓜供幽事君方从簿书相仍日填委咫尺如参商况乃在千里日暮殊未来清风为谁起
次韵元亢见贻
人生如浮云梦境无真乐功名绕床卢聚散合钱醵可怜灯火读圣处恨未博我非金闺彦敢静玉关柝衰年未免俗万事随猎较安得共芳洲相期采兰若眷言平生欢宁负岁寒约唾手可书绅君意良不薄
次韵元亢雨中见寄
穷巷结蛙庐仅有一席广风雨不出门山林负清赏怅怀念幽人道阻不得往弥漫隔江汉契濶异霄壤清风吹句来念我作技痒安得从君游此意良惘惘
酌明寂泉
修途缭重冈病足倦游历山根得蒙泉石盎贮深碧亭虚绕朱栏緑净明水色老禅黄蘖米弃置久复忆振策望青云清泉裂崖壁至今一掬甘长饮山中客金鼎候松风苍龙破圆璧醉腹浇彭亨真味付冺默何当谋挈瓶徙倚终日夕清甘不可猿鸟与同吃洗我两月尘烂煮南山石
题王定父淑问堂
平生心笑伯州犂罗织虽工不当威莫采黄金铸刑鼎要令青草入圜扉于张必大君须记六蓼先亡事恐非闻说堂成已无讼卧看庭树转斜晖
次韵元素登城暮归二首
天遣刘郎又白头少年文学似求由朱门华毂聊安命藜杖芒鞋可散忧大隐未成聊小隐浊流谁得寘清流赋成凖拟吾先读王粲秋来正倚楼
晚来飞鞚上城头欲蹑华镳苦末由醉里有乡须着屐人间无地可埋忧功名于我真聊尔人物似君无此流想对青天囘白鸟半鈎斜月挂江楼
中秋月下作
去年城南作中秋江云遮月烂不收幽人独对秋风立姮娥似隔重云羞更长忽听晓鼔急梦去只有残灯留今岁不知身在此门枕长江风自起樽中有酒坐有客江面如天月如水秋风满树凉叶飞新欢欲尽还成悲身其余几事不偶老之将至吾今衰人生阅世自有数万事反覆难预知何当举酒一再拜与月更作明年期
宿蒋山
薄游践初心寓?便晚静山空秋有声人寂夜更永华鲸催晓色有客动深省焚香礼大士杖策上危岭黄金明窣堵妙音生佛境眼穷天无尽地转江万顷缅怀梁武帝问法昔造请识师鸟巢中道契言自领会令天龙宫金碧粲絶顶我来修法供汲水具乳茗愿同桑下留覧胜毕余景还从天际归悠然理烟艇
九日登凤凰台
落木惊高秋旅食念行役含羞古祠花青蘂未堪摘云山不着脚佳节似可惜一啸百尺台往趁凌风翮羣山如玉玞千古围故国孤城打寒潮往事谁记忆玉树那得花金莲去无迹兴亡更六朝溅血几飞镝重瞳飞上天毰毸避矰弋何年覧德辉古榜犹可识父老无由询残碑少遗刻空余吊古涕自对斜阳滴
次韵元中芭蕉轩
道人悟无生开轩有深意是身如芭蕉妙语良默契婆娑坐芳藂聊复此游戏秋风鸣环佩晓露湿苍翠闭牕得隂多凉簟惊雨细索句清梦余时能助幽思我亦个中人平生会佳致此乐倘见分杖策时一至
符川逢次卿遂约同舟
被褐念游客落帆逢故人晚岁风露寒一笑樽俎春余子岂不佳数面聊成亲平生不漫与知君意良真少日共林壑剧谈唾冠巾皎然两玉壶不受一点尘各以口腹累老大成参辰政坐造物儿有意相怒嗔荏苒时不再俛仰迹遂陈秋风吹前谿摇荡生碧鳞不如载扁舟相视聊饮醇醉听篷底语共卧南谿垠
次韵国师对月见怀
老子关门不着书奄奄真复似曹蜍月来林下苦相忆诗落眼前欢有余满挹清光归酒面小分秋色到吾庐胷中拍塞愁千斛特地烦君一扫除
寄徐季长
念昔桃始华别君漳水头相别几何时天事司蓐收阙月六度圆相见间何濶百年飞电中能得几囘别别君几何时忆君如饥渇饥渇良有时思君无时节野人苦幽独相值谁与亲流落在苍莽坎轲一伤神相望参与商相隔云与泥草木忝臭味笑谈极相思相思一何久行行重囘首囘首征雁行中有来书否
送王天民归双泉
旧闻双泉居缥渺在寥廓仙人上丛霄遗甃结飞阁广庭三百步一木可四角刀圭分苍虬鳞鬛自皴错至今风雨枝疑有孤栖鹤王郎吹玉箫飞鳬下双屩时乘三峯云来绕月城脚人生多乖离未践绣水约知心念独君时来慰牢落我欲从之游何当解羇缚
圩氓叹
圩氓筑败圩饱腹无粟菽强扶南亩犂辛苦望一熟挿秧在中田秋来半黄緑白雨忽翻盆积潦囓圩腹波头卷春雷汹涌裂坤轴仓皇未出门白水已半屋攀椽栖木杪寝饭杂鵞鹜客行舣孤舟系?怯水宿叩门乞灯火父老迎我哭我亦一酸鼻软语聊抚祝老稚且相收愼勿辄弃逐行看散陈红官仓有余粟救尔无远谋每饭慙食肉
八月二十日种竹八本
东冈新种八龙孙北岭清阴肯见分留取一林听夜雨莫教千亩僭封君
次韵次卿中秋月下书所见
三载彭门梦新年故国秋月当千里共酒要十分酧翠幕知谁卷双鬟不奈羞寒螿莫相恼啼作晚窗愁
题大着肚【并引】
金陵朱世英官长沙或有画箕踞而坐者号大着肚旧有赞颂皆鄙语朱为题小诗其上以易之其尾云但将贮酒三千锺莫话容卿数百辈余爱其语有味更作此诗以广其意
平生颇笑王会稽坦腹惊动郗家儿暮年羞澁为怀祖计较毫末如儿痴嶔更诮周郎鄙自说空洞终何为达人大观无不可无盐未必非西施了知倚杖清言者外示夷旷中难窥不如此老身如寄万事棱真得计掉臂行歌眼看天拥膝长吟腹埀地羞遣家奴捧玉环肯为门生作经笥白肥如瓠君莫轻终年贮酒真酒?结喉道士倘复见敢托石鼎讥彭亨
次韵元杰病中书怀
本来无病是维摩人说烟霞久卧疴独闭衡门春尚在却携藜杖句还多已将名字传三语懒作悲凄和九歌止酒渊明今复饮便须俗客到无何
次韵几圣见贻二首
梅花雪後有残枝留与幽人照夕晖已借水光浮净几更将山翠染春衣囘中漫叟移舟去月下渊明种豆归知我短坡无客到肯携长麈为翁挥
坎止流行念已轻常关虽设是吾扃事如痛定何堪说出为饥驱岂有情满座自倾鸜鹆舞半岩拟作凤皇声醉中深意知谁解付与前身阮步兵
李似表雪中置酒席上次韵
东风吹玉尘十指寒欲堕西斋借微温妙语惊咳唾诗成酒行间一扫飞电过坐令止酒陶酒戒为君破但愁飞絮零似我霜髩鬌他年玉堂人伴直谁对卧恨无屈宋才共续离骚些
次韵元素对雪十韵
云冻风仍急天低雪未收山寒飞鸟絶江晚一蓑幽晓树梅初放风帘絮自投孤骞迷远鹤痴立看饥鸥枥马归鞍速韝鹰猎羽遒连城理睥睨千骑冷貔貅何处囘兰棹谁人拥钓裘闭门怜我病得句付君搜上瑞书三白登年在九秋何当明月夜同作广寒游
甘菊数本旧植之地沮洳湫隘颇有悴色十一月二十三日移植墙下明日小雨数刻欣然便有生意
小草偷微生崛强沮洳间托根倘失所憔悴无好顔嗟哉一大地宁无尺寸闲造物惜不与无乃亦太悭栎社岂不恶盘错未易栞下可百牛蔽上可星斗干此物有远韵何人悯清孱我移东篱栽往近九畹兰天心固有在生理似可还小雨喜霡霂低枝湿斓斑春苗已足采落英行可餐为我制颓龄使我昇飞仙物微自有知报君以长年
蜡梅六言三首
剪蜡枝横陇月酿花蜜满蜂房谁遣凌寒枝上中含百和花香
云佩风侵玉冷仙裳雾卷罗黄家在蘂珠宫里衣薰鹊尾炉香
桃花占上林簿兰芷擅离骚经欲吊花中遗逸聊寻世外林垧【此花香韵俱絶而二书俱不载故有花中遗逸之句】
再赋三首
孤根雅宜幽处空明宛似僧房我作蒲团燕坐时参鼻观清香
浅俗微嫌菊陋麤粗不爱葵黄花里谁方高韵人中可比黄香
移种定从天上世间那有此香白髪人应羞看鹅儿酒可争尝
送詹伯尹之大梁
寒风转平林密雪吹重裘游子当北征朝曦趣行輈人生会有别一诀宁复愁念君最少孤束发勤清修夀母岂不力白发今满头功名唾手事岁月逝欲流长安小车儿哆口笑土牛君才岂不高逸气横九州弊帚已千金白璧价未酧愿言慎行李去去君勿留
次韵何师与梅花二絶示刘凝远
月姊宫前玉树春杏花菖叶不同村多情谁道天无意先与梅花雨露恩
何人急遣蓬莱使唤得春囘江上村谁信广平心已冷老於花似太无恩
文殊老人寄和张载共赋堂诗要余同作
世无陈太丘民隐念谁诉儿饥不肯乳咿嘤复谁慕殖禄膏妻孥居官付羇旅何心书下考絶意蹑高步张侯名家郎作吏得奇趣提携念疲劳忧勤急朝暮散作千家春一洗五里雾簪缨被余辉草木饱朝露官闲理朱丝云静落飞屦当期卓子康扬镳各分路飞书恐到来筑屋宁久住诗成梯几间酧酢语交互酒杯方流行喜甚捷官渡歌诗载懽谣鞭箠息嗔怒翰墨良从容流冗自奔赴声今诧父老名亦借童孺觞豆落明珠万壑疾东注宾从俱邹枚含毫各惊顾战须老将鏖兵思勍敌遇主人方燕喜饮至非草具人生俟河清俯仰有新故寄言三不欺令尹勿轻忤民今知己疲着艾岂胜炷锋传固应须轺车少当驻鲁山久寂寞冠虎宁有数苦恨郭林宗未遇黄叔度名尝仰韩老雅意良默喻何当奉周旋看君琢幽句愧无脱手弹可逐马中兔只今钓斜川临流与谁赋
读涪翁黔南诗作
阿香名字本无双流落真成窜夜郎蚤岁浪言肠是锦只今空复鬂成霜名传故国犹惊座诗入浯川尚满囊天为少陵增秀句故教迁客上瞿塘
次韵元亢和邦师喜其归自钱塘
道人青眼为君开前度刘郎今又来白雨饱催湖上句红粧谁把醉时杯篱边采菊山千叠渡口呼船谿九囘便恐横翔到蓬阁试寻林下小徘徊
送吕霞卿吕当世弃官而出家今为道士
得钱梦秽官梦屍等为臭腐焉用为世人爱官如爱命君独弃官如弃泥道人胸中少荆棘一色但种枣与梨华名自毁不足耴【语在真诰】高位疾颠无乃危鱼须忽复入君手三命循墙急须走朝持玉磬诵琅函夜着黄冠朝北斗天上云车久未来壶中日月空长久吴山楚泽两西东与子一笑殊怱怱会当握手五百载摩挲金狄还相逢
赵丞家野堂
近喜崔斯立新成背郭堂傍厓深置屋唤客小飞觞稍遣花经眼频移竹过墙官清公事少梦熟鸟声长藤倚樛枝瘦芸翻乱叶香骑曹休问马聱叟漫为郎丘壑胷中事乾坤醉处鄊人间一游戏出处两俱忘
元夕睡起
元夕不复饮夜寒谁与娱人随千骑出自对一灯孤有梦须黄你无情问紫姑鳌山在天上囘望隔中区
次韵元素野步
金堤不复上蹒跚矍铄何劳强据鞍从我泥中甘蠖屈看他高处作鹏抟锦江春色能供醉濠上游鱼亦可观闻有平沙邀晚步定随明月下林端
太仓稊米集卷六

[book_title]卷七
钦定四库全书
太仓稊米集卷七　　　　宋　周紫芝　撰诗四十一首
姑谿书报録近作因寄宣毫越简
五云书札何时得古锦诗囊久未倾急遣能言管城子仍烦解事禇先生饱霜穴兔秋方健照雪溪藤捣更精南鴈去时人尚远双鱼欲到眼先明
次韵王次卿喜刘元亢登第
刘郎才思似春闲文在阿房季孟间尽把胷中着云梦还从笔底看波澜我无富贵询唐举人说科名污次山驰马行看归旧物舞衣先喜慰亲顔
奉酧韦深道见寄诗
盖世功名岂不佳韦郎心事本烟霞秋风自老千章木春雨谁分一部蛙夜鹤政愁云出岫鲈鱼会遣客思家从君细意论幽恨准拟应须到落花
韦深道和诗且以书坚扁舟之约仆以禁烟归扫邱墓未暇先寄此诗
阙然不见十年余借屋新来共一湖已向双鱼逢尺素更因五字得明珠子猷心欲随烟棹摩诘居应似画图会待龎公归上塚便求奴饭马青刍
次韵邦伯达春寒
岭外梅花使已来江南正月未春囘顽云放日归蓬牖残雪将寒入酒杯便有社风催燕到何须羯鼔打花开老于春事浑无意睡起羣书正作堆
高公墓【并引】
起居舍人高公惠连余之妻曾大父也少年登进士第以才名推重一时见知於章圣皇帝公博学多闻晚喜阴阳地理书颇窥其妙尝为庐陵守庐陵士子千数而岁罕登第者咸归咎于郡学公为卜地而徙之其後刘公沆与欧阳文忠公皆第甲科卒践二府曩时公之诸孙尝谓余言公之父少卿公与公之墓皆其手迁意必能昌其後而今乃无禄仕者公岂私于吉之士独不欲其子孙之盛大哉无是理也宣和辛丑予避寇难屏迹山间每饭余辄曳杖逍遥于墓木之下遂作此诗【寇谓方腊】
高公古遗直三年立螭头载笔有公言高论肃冕旒少年取巍科妙学穷九流晚窥青囊书穴地生公侯当时千载人继出欧与刘如何百年後零落归山邱墓门梗荒棘长松泣高秋佳城定天与政自非人谋我来倚墓木伴客聊遨游斗酒与只鸡谁为桥公羞
次韵章季常题石鱼研屏
苍崖百丈悬江滨江潭下跃吞舟鳞戏将双影倒挂崖石上妙絶始信阳侯神短屏谁为琢山骨与君一障西风尘世间百怪那可解清诗宛转聊穷因问谁幻出水厎石掉尾鼔鬛波粼粼固应凤咮与龙尾明窗净几长相亲君家机云好兄弟玉山对峙高嶙峋为贫聊试漆园吏手板拄颊心看云要收江湖入几席钓竿拂水埀风纶谁当为我语石鱼莫爱浪翻月白千顷江熔银但愿玉堂常伴直对此风流千载人
次韵何丈即席
春风无力柳嫣然花欲争春作意妍坐上诗成云态度樽前人鬬玉婵娟凤箫初暖参差竹檀板还催大小弦恶客正应妨作乐主人浑似孟公贤
次韵子容池亭晚思二首
便到青云尚黑头有亭莫赋二宜休如君岂是池中物要趁官闲作浪游
漫叟江湖闲日月辋川图画小池亭谢郎春草有新句付与老人双眼青
次韵次卿林下行歌十首
风吹苏小门前柳雨暗罗敷陌上桑遥想锦江春色暖被花恼得少陵狂
闻道全家隐鹿门竹篱茅屋寄江村龎公事业无多子只有平安遗子孙
事向闲中种种休春来林下兴还幽上山双屐与谁着挂杖百钱时独游
郡郭东边是草堂岩花时杂涧花香愁从把酒杯中少日向读书窗下长
愁多应怪独醒人心事全凭麴米春醉後逢花堪一笑狂来曳杖却成真
身世无营策最良年来幽事不多忙飰牛欲起方朝露种豆才归又夕阳
卖酒缯鱼只数家卜邻元在水之涯扁舟定自桃源去斜日红飞两岸花
人情危甚剑头炊未可云鹏笑一枝冠冕窟中元不到云山堆里复谁知
得酒固应聊复饮有田何苦不亲耡客来深巷闻鸡犬便是渊明归後居
勃窣蹒跚不上堤却来林下小徘徊已知修竹有千亩更为桃花求百栽
闻蛙
草合平沟涨緑醅乱蛙声在古城隈何时细雨春风夜还我西池鼔吹来
次韵赵钤饮次卿家时牡丹盛开而仆不及见
扬子草玄仍有居河间好事复多书独来林下相寻处醉倒花间得句初人去不知红烂熳春残忍看緑扶疎明年许作樽前客准拟篮舆唤阿舒
林间烧笋戏作
满山稚子欲翻篱莫管春风上番时来伴野僧参玉版不知今日已茶毗
夜读艾子书其尾
万里投荒海一隅八年蜑子与同居可怜金殿銮坡日浑在蛮烟瘴雨余奇怪谁书方朔传滑稽空着子长书不知平日经纶意晚作儿曹一笑娱
雨意甚浓方起而止
欲成冻雨又吹残香稻埀埀不救乾谩对醨云讼风伯还将火伞付炎官未容涨緑浮烟艇且看晴云转玉盘谁与天工论赤地尽倾银汉作波澜
次韵赵明叔喜雨不寐
云忽油然雨沛然黄童白叟尽成颠唤晴鸠妇鸣屋角饱水秧孙明稻田御史平寃魂亦喜弘羊言利死谁怜草玄窗下子扬子凉入孤灯夜不眠
送强幼安
慈固必能勇刚亦能近仁内荏色徒厉定知非仁人强公本仁者笑语生阳春散为三年泽不及千里民庬恩出岂弟雅量含清醇应容盗耴氊肯叱吏吐茵谁知乃中刚临难气益振前年摄虎符折冲如有神隣封堕贼手齿寒已亡唇孤城危累卵夜卧寄积薪清诗见横槊高会开重闉羣奔窜狐鼠万刃抗一身岂但虎渡河遂使盗入秦至今忠义士不数远与巡嗟我挟策子缪作升堂宾忠风激中肠别语聊重陈公议谁能掩伟绩终难湮隂功及黎庶天语形丝纶富贵当自兹照眼功名新【贼谓方腊】
东坡老人居儋耳尝独游城北过谿观闵客草舍偶得一蒻笠戴归妇女小儿皆笑邑犬皆吠吠所怪也六月六日恶热如堕甑中散发南轩偶诵其语忽大风自北来骤雨弥刻
持节休夸海上苏前身便是牧羊奴应嫌朱绂当年梦故作黄冠一笑娱遗迹与公归物外清风为我袭庭隅凭谁唤起王摩诘画作东坡戴笠图
娄黥庵纳凉
娄黥无骨可封王生事全凭药一囊闭户翻经头已白开门延客酒初尝竹从春後知无数花自山来别有香未有数椽容我老聊分一榻借君凉
晚浴崇教寺
闲居谁与游幸此招提隣时乘下泽车访我物外人往往听鱼鼔相随作朝昬斋得饱佛饭暮浴沾僧巾情熟自不厌无求亦何嗔我生束世故欲解未有因愿丏一滴甘为洗千刼尘无冠顾安整有衣聊自振道人小轩窗池净花色新芭蕉过微雨苍翠争藂筠劲节秋益好柔葩委菅榛岂但娱老眼亦足观是身欹眠寄静榻小休只逡巡茶甘犹在口龛灯已前陈日暮行当归击柝催重闉
次韵元杰暑中书事
刘郎家世尽名卿晚岁怜君尚带经道在莫嫌榆历历诗高何媿草青青杜门不出人应笑与世相违我独醒谁与林塘共清夜緑荷时照两三萤
次韵李子泽中秋无月
月在愁云黯淡中緑樽谁与共秋风君家自有人如玉嫋嫋停停似楚宫
次韵春卿游黄蘖道场
长安多贵人被服萦宝带名字埀鼎彛功勲压崧岱一怀上蔡悲乐事锺我辈知君汗漫游食蛤据龟背若若笑痴儿洋洋飞大盖梯空瞰千山阅此烟雨态小阁亦何有长松?微籁聊将身世梦净洗佛祖戒行乐要及时幸此无籍在只今况丰年禾黍已斾斾狂风不鸣条积雨不破块赏心失幽期噬脐有余悔晓猿倘未惊斯游君勿怪便当买薄田往抱躬耕耒
八月二十一日大热夜半微凉
八月大地千里赤蓐收权轻苦无力未许寒蝉饱风露聊为秋蚊增羽翼蒲葵呼扇腕欲揺絺綌捐衣汗犹滴谁遣秋风半夜来先向高梧寄消息
和李似表丞厅梅发用胡士曹韵
江头雪屋知谁家雪中冷艶空争华不知何郎闭东阁坐看江梅初着花谷厎春囘犹未透天寒?薄姿微瘦黄昏有月谁复知举世无花出君右人生一月几胡卢枝犹在手霜满须湖边孤坐不饮酒西湖处士空清臞知君不学崔斯立幅巾漫对枯松株鉄心虽冷白自胜金缕醉歌欢岂无明朝花在有新句诗成阿买还当书
次韵次卿约寻梅二絶
拟摘寒梢一点春佩囊无句久生尘寻花会得王郎意应为江梅似玉人
想得瑶林玉树春高标元自出风尘殷勤欲共梅花笑却恐梅花解笑人
寄题折将军家忠勇堂折有边功上赐大旗御书忠勇二字以表其功将军因以名堂
折侯古将家雄筭讋边土将军最晚出骁勇不媚妩十年守雁门飞矢射猛虎平生程不识不作一钱数誓言大宛马唾手端可取夜半奏捷书欢声晓飞舞云旗涂黄金彩错映寰宇谈笑开华堂忠勇掲天语功成倘坚壁镇静古所与何当使敌人开户玩处女置酒日高会缓带击歌鼔要令无智名折冲在樽俎
东墙橘将熟催以长句
木奴嫋嫋半埀墙故恼幽人苦未忙雨细不妨无赖緑帘疎时与可怜香谁将磊落黄金颗为赋甘酸白雪囊只有天公真解事便须先借满林霜
夜宿东寺雪中寒甚
古寺初投箠荒陴已授更雪飞穿幕片风作撼窗声今日招提境当年敌骑营可怜王处仲江上筑孤城
哭普儿
胷中欠梨枣种此无明根造物初戏剧忧伤裂心肝夺我破殻雏长鸣犹未翰况乃渥洼种堕地已足观此理竟莫晓老泪空阑干端如卜子夏泪尽双眼眢母哭不忍听听之鼻辛酸人言有子尔欲遣吾心寛有生无短长视死同一叹晓人当如是自晓终为难究竟无奈何哀哉亦何言安得大灵龟骑云欵天门
太仓稊米集卷七

[book_title]卷八
钦定四库全书
太仓稊米集卷八　　　　宋　周紫芝　撰诗五十九首
次韵答子容三首
载酒念畴昔幽情日相过十年登鬼録奄冉今已多旧盟难重寻俗子终殊科只今惊大巫为我驱妖魔但恐费推挽劳君戒蹉跎愿随翩翩子徙倚南山阿
二
老懒不出门冺默抱穷独赖此千载人洗我双病目公思如悬河倾泻归四凟我如眢井泉凿地日不足幸分一滴甘濡此将槁木行当奉周旋归囊粲珠玉
三
故交天一涯涂路困修阻新交同一邦对面日晤语知君相知心政在亹亹处朝屐穷幽深夜床同晓雨似闻跫然音振翮便轻举俗物多败人公其勿轻许
次韵苏如圭乞猫
苏侯家四壁每饭歌权舆庾郎鲑菜盘三韭罗春蔬饥鼠窜旁舍不复劳驱除何为走老黥贯鱼乞狸奴颇知红锦囊万卷家多书我时醉着?过子城南居手擎乌丝栏棐几自卷舒寒具久不设趸尾亦足娱犹恐遭咬囓备豫须不虞狸奴当努力鼠辈勤诛锄无为幸一饱高卧依寒垆
食蛤蜊一首
旧闻若士昇中天俗眼未识乌鸢肩?龟食蛤结汗漫卢敖尚肯游人间高谈谩骂沈昭略坐视元长嗤稚弱更言且共食蛤蜊忿气难平两讥谑下临无地高无天更作儿女争?妍平生我亦笑二子岂知真味含芳鲜何如结屋清江曲风雨关门酒初熟自烹折鼎吹湿薪笑倚胡床摩醉腹但愿年年对蛤蜊一杯荐我梨花玉
演师跳珠泉
阿????事穷奢供亿在寰宇云锦张风帆明珠溅飞雨须臾就变灭庆吊只仰俯何如西山泉迸石互吞吐寻源上层巓流脉下深坞散作跳空珠累累不堪数虽无千金赏玉漱罗堂庑道人得摩尼夜光还合浦不知方外士得失两安取此意谁复知寒流自千古
琼师苍筤轩
絶境渺天末招提入云端汪湾一溪水似与山屈盘僧房各上下处处闻惊湍道人更幽独开窗对檀栾细雨洗轻碧微风生暮寒云梢自袅袅玉佩时珊珊繄我絶韵友久结无情欢相逢如故人弃置良独难婆娑弄清影夕阳殊未残何当分清隂与子同考盘
蜡梅一首
彼美青楼倡顔色岂不好春风桃李花过雨堪一扫粲粲星冠女云宫在三岛雾帔卷黄罗披风出云表焚香礼夜坛香雾生杳渺恨无脂粉顔千金聘嫋嫋刘郎竟不来含嚬弄清晓谁怜傲霜枝照眼自明了永怀蕊宫姿微黄淡飞标清蟾耿寒枝与月自相恼真赏久未逢残英惜空老
次韵雷飞卿雪中掉小舟见过
别时江上草离离相见寒枝欲放梅目送征鸿天外去梦惊烟棹雪中来青云谁料未十里白发政须同一杯老日相逢能有几春花欲动莫先囘
次韵似表谢胡士曹分梅花
李侯自以诗名家诗成与月争霜华谁将尤物调韵语拄笏骑曹分好花花寒力浅香微透恼乱诗翁作诗瘦对花欲作楚狂颠草赋谁居广平右但愁急管吹边隅便应买酒烦长须参横想见緑衣舞月中笑语花微臞天香艳艳与谁好君家兄弟元三株明日新诗入花萼人间此事应久无【唐李乂兄弟同集号华萼】可怜多病闭门叟对月痴坐空中书
雪中过庆老方丈
云满江天雪意酣拥炉聊复听巴谈老人不出真藏六来客何劳说後三已借团蒲揺短梦更浇春饼荐余甘此生试向闲中看何止人间七不堪
次韵答春卿寻梅
霜梅槁立清江濆谁当为挽归来魂青鞋醉?江沙路玉蕤簪?惊王孙临风想见花有语此郎词赋如文园花开无情落亦易闻香当欵知谁门怕看落地白雪满便恐缀枝青子繁温风明月不易得绕树莫放花黄昏知君共醉有佳客此意归来谁与论烦君与问花无恙尚堪一笑同清樽
饮沈都曹家梅花下【时东南已扰】
去年夜走山百盘山中飞雪朝漫漫不知春向梦中尽更有梅花醉後看今年冬温寒力软春入梅梢已堪剪挿花重饮故人樽犹得一枝供细橪岂知藂棘避戈鋋还对粉香惊婉娈花前楚客狂欲颠月下吴牛空自喘明年尚恐贼连营零落肯教花满眼只今犹可醉余香杯行到君莫嫌满
次韵舒天用元夕观灯喜甚成诗二首
河陕欃抢渐欲平不应戎马尚连营声传万井灯花丽月到中天夜气清烂醉且须游阆苑论功终合拟长城归来?手无人识唤作风流阮步兵
乐事悠悠不系情生涯狗苟复蝇营嫌渠灯烛红纱乱为我歌词白雪清岂料脱身归故国可怜行乐记王城开元盛事元如许何日中原不用兵
次韵元司理元夜三絶
火龙衘烛御城游喜入昇平四百州惆怅长安今夜月为谁重上汉宫楼
忆得葆真池上春水晶帘底看灯人当年京洛随车客今夜江湖卧病身
花落残缸睡味酣九霄谁正梦传柑百千灯满虚空界半夜囘光独闭庵
次韵同舒天用和元侯三絶
舒郎人物是清流不解蒲萄得一州郡守无灯亦行乐也随宾客上江楼
乱离灯火不成春月下归时有几人我老尚堪陪一笑世间无似此闲身
游骑归来尚半酣一杯谁与瓮头柑小窗梦断龛灯在影落疎梅月上庵
菖蒲山子歌
南人生长在山间家家有窗窗有山吴峰楚峤不知数但见云埋雨洗堆烟鬟谁知长安绮纨子一拳何处鑱云根阳侯疏凿出岩穴上有斓斑皴藓纹下有千岁不死瑶草苍须繁痴儿持此矜王孙朝携磈礧登朱门暮拥红旌辞帝阍开元承平二十年四边无警不控弦綉衣半是花鸟使达官避路谁敢言大艑岢峩春浪碧处处争看太湖石天心不肯乾太湖八州万口空嗟吁累石作山齐华岳千峯万峦撑碧落樛龙夭矫揽云雨仿佛去天无一握锦帆东下飞龙舟咸阳苑籞空萧索杜陵野老哀江头菖蒲之山兮谁尔留
次韵罗仲共山村题咏十首
晏坐销长日禅心薰妙香已成三折臂安用九回肠
二
花片风前落江流雨後浑少陵新得句应似浣花村
三
丧乱何时定江村愁杀人日长空有睡花在不成春
四
老去家无定名高席未前如君尚穷约谁与问苍天
五
避地成真隐依山结草庐此身无籍在随寓即成居
六
北阙书难上南方贼未诛诸公在廊庙谁与问唐虞
七
欲问濯潭路悬知隔数村晓来茅屋梦相对饱朝暄
八
有醉销千日无诗学四愁几因君得句技痒不能休
凡
塞北兵戈满竹西歌吹空何堪故乡梦真在白头中
十
两国兵难解三春花自飞愁因春鸟唤心逐暮鸿归
次韵草堂主人雨中十首
反鎻衡门谁复开草堂殊不见兵埃雄风斜卷云头去雌霓横遮雨脚囘
有家怜我无乡地好事知君不世情借得小窗安净榻卧听风雨入荷声
虎头山下元无路龙骨溪边尚有窗风里荷花吹不倒雨中鸂鶒自成双
少年结客不思家酒涴春衫白苎麻今日江村烟雨里兵戈满地鬂双华
满谿烟雨湿芙蕖緑叶红花锦不殊闻说宛西桥畔宅小园无地不荒芜
醉里青春挽不留眼前戈甲几时休溪边雨细花吹尽陇上风寒麦又秋
乱来岁月摠如流头白江村不奈愁老罢此身何处着尚堪同倚雨中楼
含桃熟後莺还语柳絮飞时燕亦忙风物但随时节好不知人意自凄凉
浴鳬飞鹭下横塘花过莺归草自长恰似碧鸡坊口望浣花谿上一茅堂
避地偷生只闭门不堪搔首对醨尊行歌野哭江头路雨叶风花摠断魂
避兵遣怀六首
鸟噪乌江渡鲸吞白下州地分元帅重声入敌营愁近磔巡江尉将俘北阙头兵行速如矢甲缝露氊裘
二
江濶烽烟冷城危战骑骁敌从诸道入将拥溃兵骄万国昼多垒三军夜击刁干戈空满眼谁议筑坛高
三
避地苍黄夜悲凉郡郭西扪萝危絶磴杖策困深泥掩面怜痴女囘头愧老妻惊魂犹未定边马莫频嘶
四
野宿宁堪度风飡寔自怜妻孥浑在眼戈甲暗凋年夜月翻惊鹊炎天看跕鸢射敌无一矢南渡几楼船
五
心折来时路身行乱後村土兵呵白昼野妇哭黄昏贼去烟留屋人归日在门舂陵四万户今日几家存
六
阊阖乾坤大封疆四百州蒙尘二圣哲伐叛六春秋地入强邻濶官封悍将优奉天哀诏下感泣万方愁
次韵常元明西坑见寄二首
西坑只在乱山间寻得仇池十九泉有句能催千嶂雨无人共钓一川烟
南来敌骑欲凌川北岭人家自烧原闻道西坑堪避地拟寻鸡犬问桃源
寒食杂兴三首
寒食只数日天气殊未佳轻云澹微茫细雨吹横斜青春似无情不到愁人家霁色忽浩荡平原绣芳华走马恶少年挟矢射戟牙白羽叫饿?举网连五豝会当斩长鲸封侯鸣皷笳时危何不有寒士空泥沙凛凛羞侠气悠悠但咨嗟
忆昔在京华醉?长安市长安白面郎快马如流水罗襦照暮春鬬草携佳丽就中五侯家云幄耀金翠九陌过香軿都人拾遗珥歌喧乐佳节日暮多沉醉荣华一消歇祸乱苍黄起北狩随两宫血属六万指征车去悠悠河水日弥弥浩歌哀江头老泪不可止
北邙何巍巍高冢如鱼鳞慨彼墓中士中朝称贵人万金树丰碑千金琢麒麟自从敌骑入乱离隔中原生者各奔窜死者衔长寃子孙无奠享白杨悲馁魂峩峩缨冠子往往无丘坟举酒西北向野哭望白云我今上先陇覆杯松下根时危不自保念之殊酸辛
寒食夜月下作
一百五夜对明月二十七种无蔬柈莫嫌万点飞花恨且结三人对影欢流落忽成身老大乱离谁不涕阑干颠狂自笑那能寐立尽春风午夜寒
送詹伯尹丞泾邑
西溪寒食柳花飞正是琴高欲到时薄禄仅酧三釡志新篇莫负两松诗催科未办何妨拙作吏能清不用知高论平生期活国一方疲瘵看君医
题冯尉緑浄堂
不种平池玉井莲卷帘堂下水如烟溶溶自涨晴江緑脉脉还通暗谷泉谁道冯唐今白首始知梅福是真仙客来莫吐青铜面要看蟾宫上下天
野饭
野饭聊娱老登盘春物佳芼羮横荻笋煮饼荐槐芽鱼尾初埀剑台苗未着花谁言庾郎瘦蔬腹渐禁茶
明皇羯皷图
禁籞莺声外天袍拥御黄曲名翻茘子春苑绕沉香白雨花奴手风鬃舞马床向来歌吹地何处是渔阳
送智上人
道人饮山流顔色颇秀整经营一庵足偃蹇万事屏忽随铜峯云飞下铜峯顶欲了一大缘此意极勇猛白昼多豺狼横涂半坑穽为言普陁林谁能保腰领要凭降魔力化作清净境师亦初无言薄俗时自警尽洗历刼寃愿力周涬溟瘦藤行可支慎勿厌驰骋
太仓稊米集卷八
<集部,别集类,南宋建炎至德佑,太仓稊米集>

[book_title]卷九
钦定四库全书
太仓稊米集卷九　　　　宋　周紫芝　撰诗四十五首
张载扬言扬州燕子无屋可居即船为巢命黄叔鱼赋诗今年春余始见叔鱼诗于宣城遂同赋
塞北健儿归去日扬州燕子却来时空寻画舸藏风雨更为傍人话别离回首凄迷春水路伤心零落旧巢泥斜阳不见乌衣巷一读君诗泪欲埀
送吕右丞罢镇宛陵【圣从】
汉室承平久侯邦拱卫尊勲华埀日月展错动乾坤开辟规模大纷更制作繁民劳箕敛日人痛凿空痕鸣镝侵榆塞穹庐指凤阍羽书飞始急鱼鼎沸初浑内禅皇图远春宫晓日暾羣妖悉葅醢黄髪半腾骞公入登丞辖忠称自谏垣论思知蹇蹇属意本元元蠖濩资扶掖奇庬力引援敦盘盟易失虎兕敌仍存转战知何已风尘忽再昏仓皇趋帐殿奔北弃弓鞬倾日心应折瞻天眼欲眢徽音求太姒基命本姜嫄大物归明辟苍生荷国恩推符迎代邸结绶拥尧轩灞上真人出涂山万国奔囘天功不世徙突事堪论已复安西土犹烦护北门要须调鼎手为洗泣隅寃万杵坚城垒千兵列戍屯贼锋忧寇钞原燎畏烧燔坐啸初何事渠凶不足吞持平本寛大余事到平反论说波澜濶提携礼数蕃时悬徐孺榻亦置穆生樽有客安圭筚忘机在鸟猿疾驰看騕褭妙琢愧璵璠始下横经帐还攀欲去辕月楼空窈窕风斾舞缤繙竹帛勲猷着丝纶诏册温磻溪未容老琳馆且辞烦閟计今犹在忠怀不易谖白麻终拜相左衽待称藩巨蠧消奸宄良农植本根抗章陈上策补衮要嘉言镇薄敦流俗疏壅?治源微生有荣耀洗眼在山樊
元素僻在草野羣盗纵横久不得问新作鼎来喜次其韵三首
兵气纒沧海斜阳入暮林魂伤春落絮泪湿晚啼禽只有衣成结浑无髪受簪残生已飘泊老日更侵寻
二
自失云桥路空伤烟树林天骄犹射月青犊未成禽尚怯矛头米空横柱後簪春光无赖好花落共谁寻
三
近闻君隐处茅屋带平林但可占鸣犊谁能黜展禽书应藂浄几尘已暗横簪杖策终随子云山上百寻同仲共兄弟访赵行可行可置酒二首
倚杖山头寺维舟柳下堤莫催金騕褭且醉玉东西乱後兵犹满风惊鸟未栖看君飞动意两目在鲸鲵
二
坐客三珠秀王孙玉树高酒宁关尔辈山合对吾曹游子家何定将军战未鏖相逢莫相失羣盗正如毛
读陈公葆真宫诗有感而作
念昔全盛日天子方祈年崆峒拟问道桂馆延列仙葆真号上宫柳色参云烟方池下见厎上映壶中天长安二三月游女飞朱軿蹒跚步金堤依约遗翠钿芙蕖倚红粧弄影秋江边我亦时结客曳杖相周旋不知客中人有此稀世贤临老诵公诗抚卷徒惘然
初夏
絮飞长陌又春余緑满菖蒲夏已初双蝶不来花??一莺时到树疎疎平生懒作折杨曲万事可占长柳书只有故山真耐久伴人闲处作踟蹰
贼退後经旧居
反侧虞戈兵流离厌山谷师兴解重围乱定出荼毒提携望郷关老稚甘趼足故里成邱墟门巷亡诘曲大木亦已薪蔓草行可束东隣杀翁媪祸难云最酷白骨在草间零落不相属西家各奔窜系掳及僮仆当时黄金囊掉头不肯赎新交半亡没变故谁记録举家竟何归寄食叹局促凶年大军後旱气日熇熇涸井不供炊垢腻那得浴不知病瘦躯何以度蒸溽自从关陕乱威弧殊未韣十人九无家荡析岂所欲微生何足论主食久不玉但愿早休兵四海各安俗
悯雨叹
南方久不雨旱气日益酷起视夜何其星斗灿满目朝云蔼空蒙暮雨思霢霂雷师方鞭车风伯忽舞纛百神各颠倒谁为调玉烛两宫方蒙尘百执被驱逐万里沙漠行长征犯三伏悬知臣子心北望眢两目愿兴肤寸云朝隮暮渗漉天公倘悔祸何止望一熟皇舆既言归壤地亦旋复谁当挽天河下洗忧愤辱
和人题徐献可倅厅池莲二首
风流别乘水中仙百丈新移玉井莲试掉小舟花里去便如苕霅雨中眠
西风吹雨緑杨湾香满红粧一水间不把监州比螃蠏看花谁似两公闲
毅果出示次卿诗编中有彭门见寄之作乃追和元韵
往忆乌衣郎北走彭门道六年隔音容万事挂怀抱相思枉停云尺纸开小草为言清夜梦莞尔同一笑黄楼渺天末路远何由到我亦仰屋梁恍若落月照神交见顔色此理固良妙抚事思少年相期在嵩少是时海内安王师未征讨尚有邱壑姿可寄沮溺傲一从胡鶵骄斯民困征调一死抗贼徒奇祸发词藻造物苦见憎与俗坐殊好微躯此栖迟长夜悲静悄苍狗变浮云世事那可料伤心埋白玉急景转飞鸟幸此好事人遗编为倾倒老眼倏巳明权门益慵扫
毅师以次卿诗编见示以二诗还之
云锦当年事伤心不忍思江寒收骨後山晚断魂时直节君何恨天心我独疑老怀无处着更复把君诗
二
人物忽扫地风流谁复知子猷心爱竹摩诘少能诗畴昔山林意残年丧乱悲明珠在沧海好句莫多遗
蔡生缚氊根毛笔戏书小诗
卧沙细肋策勲余点鼠何劳强挽须毛颖典型空复在髯郎今巳号中书
九日度折岭
修途苦悠悠行迈日靡靡间道避羣??担倦行李重冈颇峻极一上三十里荆榛塞旧蹊设险防贼轨凿空破狼石猿径仅容趾俯身视悬崖骇汗如流水囘首问仆夫仓皇谋进止邓公固忠臣王阳真孝子经营能几何蹈历乃至尔佳晨怀故乡絶顶步屐齿醉?落清樽浮香嚼金蕊岁事行晏阴四郊复多垒浩歌归去来吾行且安竢
宿灵河寺
风飡倚虚壑险步跻云梯惊魂栖客枕夜宿投招提殷勤入檐月肯为幽人低沧海念横流万方喧鼔鼙胡为困行役窜伏随?麑南枝越鸟巢北风代马嘶耿耿念徒旅依依怀故谿脂车待明发胡为尚栖栖人生如醵饮暂聚还复暌百年能几何行乐戒噬脐
秋霖叹
去年阴山雪平地三尺余人言土中蝗入土不用驱今年岁枯旱野食无豆蔬西来三尺蝗旧岁雪不如秋田有遗秉未足饱一夫细雨生谷芽屯云几时舒群凶剧豺虎诸将劳驱除横尸作京观流血如决渠高穹厌杀气荆棘满郊墟尚复此恒雨未知当何如岂欲令斯民竟死不少纾天亦念赤子理岂有是欤会当开晴云却返羲和车我廪虽巳殚我地尚可锄庶用种宿麦更作来岁储
次韵赵鹏翔秋夜叹
朝弹雍门琴暮歌梁父吟秋容日欲老客愁秋更深问言愁何许万里怀归心昔在洛阳日颇遭边骑侵骨肉尽奔迸岁月良侵寻譬如痛定人当痛难重任辞亲就薄禄夜寝无完衾家亡河间书囊鲜鸿宝金谁能援一臂使子无陆沉老骥得平坂惊凤翔长林佳名一朝白高义千古钦
山谷先生吊秦少游诗云少游醉卧古藤下谁与愁眉唱一杯解道樽前断肠句江南唯有贺方囘此以言语文字知少游者也余乡人有官藤州者谓藤人为余言少游既病洗沐步上光华亭手持白玉杯命取江水立酌一杯而逝呜呼此岂徒然者哉东坡题少游自作挽词以为能一死生齐物我是真知少游者也
古藤阴下偶婆娑南北随缘意若何白玉杯寒亭上月缕金衣断醉时歌还将万里澄江水尽洗平生绮语魔能道秦郎解忘物岭南唯有雪堂坡
岁杪雨雪连日闷题六絶
春前旧雪连新雪雨後春寒带腊寒残日送年能几许一番风雨岁将阑
树头雪过梅犹在地上春囘柳未知旧岁新年浑似梦冻云寒雨不胜悲
春囘九地初颁历人傍千门复看傩尽是汉家无事日白头扶杖意如何
去年代马渡淮流江北江南处处愁破敌只今犹遣将富民何日定封侯
鞭牛迎得春来了爆竹催将岁欲徂莫把流年作悲喜人间万事有乘除
大雪今宵一尺余王春明日岁云初丰年已识天公意上瑞仍烦太史书
凌歊晚眺
故乡南望几时囘落日登临眼自开倚杖独看飞鸟去开窻忽拥大江来伤心不见姑溪老抱病聊寻宋武台岁晚无人吊遗迹壁间诗在半灰埃
次韵伯尹登严子陵钓台
明光宫中枭夜鸣汉鼎何人窥重轻老髗未污属镂血四海掩鼻愁羶腥当时避地岂得已岩栖水宿俱非情谁知举世无真隐此意独高严子陵一鈎明月满蓑雨桃花水涨春江平生涯颇似玄真子端欲钓鱼非钓名故人巳作飞龙起犹着羊裘钓烟水异时侯霸岂其俦未可轻将衮衣比心知不为世人屈无故不作三公耳富贵浮云只眼前执戟长怜子扬子丈夫名节倘未立安用区区识奇字
环翠亭
客意长随倦鸟还翠屏空梦小孱顔更将临老双愁眼来看平生未见山西子为谁颦远黛湘娥何事髻烟鬟千岩万壑无人处便是辋川图画间
种德亭
万缘宜作梦时看只有情田种德难但把胷中着梨枣不愁庭下欠芝兰倡条冶叶浑无赖错节盘根颇耐寒莫笑襄阳龎老子全家长享鹿门安
蔡澄源録三家诗见借各题一诗以还之
翰林才大今师伯目短曹刘数仭墙我亦当年曾问字云泥无路可升堂
早时得句唾成珠晚岁分符雪似须聊复把公诗过日何心赋我食无余
少年湖海识元龙老去功名事已空笔阵旧知无与敌诗城今复有谁攻
睡起有感
日长谁复欵幽扉睡到斜阳恰尽时缺月要圆云未肯青春欲老絮先知天於我辈元无分梦比人间更不疑门外故人千嶂远灯前华髪万丝埀
次韵伯远春雪
风寒欲下欺春雪天近先埀压地云堆得楼头成玉色吹来酒面作波纹凭陵暖日竟何事调护新花谁解纷温诏始闻如挟纩九重应复念三军
光武二十八年五溪蛮反马文渊年六十三矣踊跃请行卒致困败班定远久在絶域上疏请归词甚切至其略曰臣不敢望至酒泉?但愿生入玉门关遂老中朝辛亥季春三日灯下读此二传感而赋诗
平生长叹马文渊功业遨游二帝间洛社龙飞初有意峤南鸢堕不知还虽迷盘瓠壶头路肯愧祈连冢上山政坐不如班定远乞身生入玉门关
题赵周宾家夜猎图
翰林作醉石偶似苍於菟龙眠见之笑为作匹马弯雕弧云是将军出夜猎上有仇池行草书云沙苍茫日欲下道逢伏虎南山隅心知是虎不是石双弦急控皆卢兵明朝白羽饮顽石摩挲欲尽金仆姑君不见赐累千金新垣平连佩六印栾将军致君大略岂在尔封侯细事不到君先生言语妙天下瘴海七年皮肉皴邂逅英物数苏李曹蜍如生亦如死龙眠有眼识天人异世同成一奇事君当什袭勿漫摹此人此画人间无
五禽言
余避贼山中婆娑岩壑间终日寂然不闻人声惟春禽嘲哳不絶于耳乃用其语效昔人为五禽言亦山中一戏事也
婆饼焦
云穰穰麦穗黄婆饼欲焦新麦香今年麦熟不敢尝斗量车载倾囷仓化作三军马上粮
泥滑滑
山中流水声聒聒春禽说雨春泥滑谁为春禽语莫报幽人明日雨幽人明日欲上山山头雨足花斓斑
提壶卢
提壶卢树头劝酒声相呼劝人沽酒无处沽太岁何年当在酉敲门问浆还得酒田中黍穗处处黄瓮头新緑家家有
思归乐
山花冥冥山欲雨杜鹃声酸客无语客欲去山边贼营夜鸣鼔谁言杜鹃归去乐归来处处无城郭春日暖春云薄飞来日落还未落春山相呼亦不恶
布谷
田中水涓涓布谷催种田贼今在邑农在山但愿今年贼去早春田处处无荒草农夫呼妇出山来深种春秧荅飞鸟
水西壁间见吕居仁絶句次其韵
秋霜落後题诗处醉墨淋漓苦未乾不见穷愁孟东野乱峯空锁一溪寒
太仓稊米集卷九

[book_title]卷十
钦定四库全书
太仓稊米集卷十　　　　宋　周紫芝　撰诗四十四首
题圣龙泉时方避贼山中
泉声来自古龙湫山底惊雷万壑秋溅雹打窻空破梦飞流无尽不湔愁
次韵伯尹食糟民示赵鹏翔
十年用兵九不熟人家有田不种谷尽枯膏血作军储却买官糟贮饥腹富者鬻田贫鬻妻夜困桁杨晓敲朴长腰一粒不下咽输入官仓常满屋昔年贯朽内府钱诸公何苦开汉边自从代马饮江水便恐黔首流饥涎黄尘白骨尚满眼锦裘绣?谁当前烹羊炰羔固不恶饥民食糟真可怜元侯幕下短主簿肯与斯民作调护不愁吏考拙催科宁脱青衫赋归去詹侯老文称大手乐府诗高古无有安得狂歌彻圣明便叱风雷清九有却驱羣贼作良农还我昭陵旧丁口
山中避盗後十首
丧乱今犹尔安危了未分叛羌初射月羣盗忽如云妙略归诸将深忧轸圣君灞陵逢醉尉应有故将军
二
避地今犹雪移家春复深岂无花到眼可奈鸟惊心茶动容时摘兰香得细寻山中有幽事青犊未成禽
三
浩荡奔流急仓黄突骑来拥旌方满目纵炬巳成灰去踏青山道归看白骨堆须烦郭中令一为洗氛埃
四
横道俱虵豕亲交信絶疎别来应隔岁乱定始收书转徙移家後存亡雪涕余微生一蝼蚁播越念皇舆
五
夜燧余三月新愁有百端惊魂频雨泣枵腹任风餐射雉山居险薰狐穴处难敌来犹可尔寇至不胜残
六
黯幓春归日荒凉贼後村皷犹闻去寨火未息平原不恨室庐尽重欣老稚存此方惟是姥亦复饭王孙
七
今日报贼去下山犹复迟羣儿收泪笑老眼顾人疑梦入乡关屡魂应躯干离一春三避贼十事九成悲
八
翠巘几曲折往来三数家捣皮催作纸拥焙看烘茶山尽始见日溪晴时露沙武陵知便是隔岸有桃花
九
贼去方烧县兵来复打城艰难唯有骨生死两无情欲住家何有谋归计未成人言李御史满腹是精神
十
可怪子刘子全家肯见存长分夜雨榻复共草堂樽磊落吾何取笑言君益温它时此心在结草报深恩
侯元进赋待凤堂佳句见邀同作
见说封君竹风枝饱岁寒会看双鸑鷟飞下碧琅玕恶鸟良复厌闲花吹自残絶知门可欵梦对小檀栾
题赵钤家墨牛图
昔我筑室花姑川短蓑青?耕春田一犁落尽菖叶雨双犊自分春草眠向晚归来卧牛背小巷疎林日犹在系牛柳下门未关隣翁携酒牛边醉囘头往事无十年田入富家牛卖钱草荒春陇贼烧屋十口有家无一椽眼昏头秃不如意此画一见心惘然河间岂是田家子书多自可天禄比平生眼厌玉骅骝水牯作图聊复尔北陌东阡唤未归空遣农人告春事田间望月看吴牛老子从来乃如此便当火急解龙泉换取四蹄耕雨水
贼後收拾残书作
此生空作短檠痴老去犹慙阅市资岂有邺书犹挿架更无班史可充饥今朝过眼亡三箧它日还君欠一瓻乱叶纷披在悬磬春风可是故相欺
燕欲来巢
乱後乌衣巷欲空拟寻茅舍伴蓑翁戏将鶵去春风里衔得泥归暮雨中炙手不嫌门户冷傍人如献语言工明年记取来时节应是桃花满院红
三月三夜得梅花数枝灯下作
故人远客天一涯寄我万里风前枝方壶含澌不受污可着玉树瑶林姿孤芳妙质不可说天香肯复须人知老人不作世间梦但见玉友如儿时急张青灯当明月要看疎影横屏帏花寒不睡斗欲落笑语似与人追随持杯未怪此宵乐论情忍负平生期囘头却忆青山道处处相逢花不老短篱飞雪山更寒古木啼乌月催晓清魂屡往途路遥故人久别相知少只今如此邂逅何莫厌诗成苦相恼
桓公祠
苏峻兵方急桓公气未平一身唯死节四海但孤城岁月人间梦功勲纸上名可怜山下老浇酒问阴晴
次韵元进寒食感事
寒食江天雨弄晴夕阳花草一川明持盃欲下它乡泪上冢宁无故国情渐喜三春逢禁火会须五斗解朝酲知君屡作东莱梦我亦飘零叹此生
次韵元进再示
屋角鸣鸠唤晚晴眼惊新火一番明兵戈处处伤时事花柳村村恼客情无复御廊分冷食只将蹋鞠醒春酲德公上塜知何日满眼春愁太瘦生
雨後过琴南岩
夜雨喧旅枕晓径深春泥奔流自山来转眼忽渺弥微生抱羇蹇老病凌欹危青山岌当前客意恍若遗空崖倚天立怪石从云埀云间笙箫声隐约天风吹斯人已仙去孤踪?何之钓石屹中流谁来把纶丝一水绕山麓浅碧涵涟漪长年抗尘容照水羞华髭羡门不可遇惜哉吾巳衰人生不学仙万冡空累累于今岂未可抚事聊歔欷
读枢密张公梅雪二诗公讳叔夜
禁中颇牧谁最良上前论事张子房张公九尺须眉苍谈兵说剑眼为方金城有策若未试便恐谈笑无戎羌时平不用临边手乞得南州作醉郷黄堂酒尽客未起清畎风多禾自长只今白雪醉中句犹带东阁官梅香单于敢挽射日弩当年谁上东封章王城三月断信息贼军螘附方跳梁白头侍郎最先至拥兵直入趋咸阳中人传诏天为喜戎师夜遁军威张太宰官高亦动色球路带禠腰金黄功名无成落边土此老此功谁更数想得韦韝毳幕寒夜听边声泪如雨
次韵元进以长句见勉
一雨俱囘草木春槁枝着叶定何因烦君笔厎三昧句洗我胸中千斛尘忧患此生真已了风烟万里正愁人白头攘臂干戈里欲遣何人唤孔宾
次韵元进病中书怀
一竿烟雨钓羊裘稍负初心只自羞拟学倦飞双去鸟可怜无定一虚舟未成大隐定小隐为用人谋更鬼谋君有胸中经济策不须犹说二宜休
次韵元进书事
七尺看君玉作山倦游莫赋鸟知还大椿本自八千岁天马终縻十二闲笑我生涯真草草如公人物未班班他时一枕江南梦犹记相从水石间
次韵元素见寄
吾曹心事寄微言此意难从世俗论妙句已先醒醉梦尺书何止到寒温因缘只睡心情懒习气唯书眼力昬知有草庐能避地满村烟雨一柴门
次韵奉荅冯远猷
翩翩绮纨子粲粲洁衣服朱门酒肉臭不饱膏?腹凄迷百草中得比兰与玉手持白瑶琴欲皷朱弦曲閟兹清庙音未易可流俗名家千里驹历块步巳独妙年振华镳肯折盐车轴中原暗风尘国步日窘促勒铭树高勲要是一夔足期君乃如此使我安小筑
刘将军宝刀歌
将军宝刀玉三尺夜半有光如日赤苍水使者谁敢扪蓬头剑士眼不识鸊鹈膏莹秋水光切玉如泥不动芒秋风夜作蛟龙吼人言乃是真干将知君老将家有种谈兵论事书撑肠不愿君持此刀日解三千牛愿刳月支作饮器却纒锦绦朝未央妖腰乱领不自保丰狐老猘谁跳梁酒酣起舞为君语时危此剑知难藏
雨过
池面过小雨树腰生夕阳云分一山翠风与数荷香素月自有约緑瓜初可尝鸬鷀莫飞去留此伴新凉
五月十八日魏宗明官舍作
黄尘白骨已无人青谷朱楼尚有村今夜三更山吐月共倾双泪看金盆
蔡长源以老马见借驽甚戏作
羸骖已老莫嗔渠涉世迂疎我自愚马不能言当臆对未知吾孰与君驽
吴思道示藏海小集
文物风流数建安此生犹及见波澜清诗更遣何人到余子悬知一笑看犹恐向来无鲍谢谩劳当日话吴韩【事见李姑溪跋尾】知君有意分膏馥老眼空惊白雪寒
读郑公奉使録
劲敌难交玉帛欢只因献纳是争端郑公不请长缨去有口真堪伐可汗
诸公有意勒燕然不道昭陵闭玉关却遣氊裘窥汉鼎拜公遗像独何顔
小蔡许借徐诗未至
马中未必无骅骝人中岂可无曹刘龙媒西来几万里异士一出三千秋李白坐诗窜夜郎退之论佛流潮州天公可笑无老眼两翁憔悴令人愁平生四海黄太史长庚配月何曾死西江自是南国纪公有高名政如此人言此老酷似舅坐上拈花独公喜分得西江一派流万古正须公一洗我老耽诗空瘠臞起死鍼盲正要渠子岂有意能起予书来并寄囊中珠
次韵费茂和风月亭新成
十室熙熙俗自恬令君岂弟不多严簿书遣吏且堆案风月撩人时到檐賸种幽花无限好满倾春酒十分甜何劳结屋深防客清节如君有厎嫌
孙耘老酒间出麻姑像要余作诗
青丝一尺高鬔松玉顔微驻丹砂红云軿飞来自何许满山落叶元无踪长天如烟月如雾便恐乘鸾月边去烦君急与问中郎从此更谁知痒处
夏热叹
祝融当权不可夺海水欲沸山欲裂黄头父老见事多谓有此身无此热老人何得怨天公山堂日日多南风乌纱欹?剪云叶白髸吹雪飞鬔松已挹蔗浆浇热恼更注井花囘睡容人生如此亦不恶饱食安坐初何功蒙尘况驻奉天辇避暑望幸骊山宫敌兵入汉作巢窟战骑横戈岁驰突旌旗耀日红蔽天铁甲烘云气销骨安得壮士如恶来上诉帝阍关钥开尽泻天河作飞雨四海八方无一埃秋禾不槁敌不来我亦高枕喧春雷
送许体之守贵州
人物久衰谢斯文寄渺茫先生推老成词采今擅场交游数辈行犹及晁与张大坡渺云汉小坡与相羊岂兹丝纶手不入鵷鹭行尔来南中守雨露新汉章南中俱乐土佩带安农桑铜花秀铠甲芝菌生桁杨霜林茘子熟酿瓮千家香使君啸铃阁宾客醉高堂古来多循吏治行何曾彰愿公饮无何坐使斯民康
许贵州出苏叔党
老坡骑鲸上天去小坡落笔如风雨能添老树着岩间为石传神自翁语两坡俱死真可惜君有一拳何处得谁向九原呼此翁为我五日画一石
立秋前三日夜雨
残漏催灯暗风梧带雨鸣细听惊梦点浑作断肠声乍冷秋应近无眠句又成愁多推不去头白更忧兵
乱後并得陶杜二集
少陵有句皆忧国陶令无诗不说归常恨两翁埋槁壤顿惊双璧堕穷扉风催锦里花枝少草长江南豆叶稀自古高才多寂寞遗编读尽泪频挥
读徐伯远书外家遗事作二絶句以纪之并序
繁昌焦洧之妻洪鸿父女也一日遇巨盗于江中不受贼污投江而死两侍儿大曰宜思小曰匀奴善琵琶有姿色皆吴氏女本姊妹也亦相随赴水焉洧盖伯远之舅故着其事甚详
就死由来不自疑玉顔那为贼锋低了知今日投渊妇犹胜当年断臂妻
杀气駸駸战舰骄春江漫漫湿金翘但将红袖供歌舞却为周郎笑二乔
太仓稊米集卷十

[book_title]卷十一
钦定四库全书
太仓稊米集卷十一　　　宋　周紫芝　撰诗四十首
秋旱既久巳而大雨
霜旱忧千里灵湫卧蛰龙丛祠亦何力女觋遂论功冻雨云霓过秋田寇盗空饥肠蒙一饱欢甚雪髯翁
夜雨不寐
岁已随流水身犹转断蓬秋风双髸短夜雨一灯红衰病无多力穷愁莫漫攻残年消厎物溪外两三峯
次韵罗叔共纪事见寄【罗竦字叔共】
中原困干戈此事昔固闻何尝大江南代马动成群踊跃万骑入苍黄两龙奔五年三避敌十室九见焚相公既降敌【杜充也】盗贼俱官军遂令江以南填山满屯营老稚五六辈相呼走荒村君昔东道主窜身亦荆榛两家三十口既死惊复存共求草中生有似麞与麕平时巳蹭蹬老恨有此身湛湛两玉壶烱烱无一尘犹喜埀尽中得此千载人珠玑皎在前自然洗妖氛恨君济时策百未有一伸半通犹绾盭两肘空悬鹑无人作游扬恐得按剑嗔浓云卷肤寸未许膏斯民念昔仲夏夜赤气腾天曛雨足下埀地诛斩当奸臣敌将果夜遁王师策殊勲班荆记是夕同我二三君君歌独慷慨泪下沾衣巾愿言补周衮八表均尧仁昆虫及草木同播一大钧良会有如此吾生岂非辰吟君洗兵马大雅何深醇安得清庙瑟朱弦奏春温
七月十八日夜独坐静寄月出麻姑背开户徜徉夜久不寐
秋日忽复翳暮色横陂陁黯黯窻户暗森森修竹多我懒不点灯枯藤与婆娑青山忽吐月隔竹翻金波须臾满幽林欵乃被岩阿开门望天汉星宿方森罗秋风入梧楸白露沾芰荷夜寒有惊鹊飞鸣绕南柯苍生愿安枕壮士方横戈谁能请缨剑故地收关河我意忽不惬隣鷄复当歌诗成月巳落奈此老狂何
次韵魏宗明携酒小集
山翁烂醉习家池碎剪黄花点玉巵亹亹听君真有味皇皇怜我欲何之难陪痛饮心先醉强作朱顔老昜衰明日囊中有新句尚堪醉墨写淋漓
次韵吕居仁
诗成邂逅得穷愁眼见郎潜又白头人物向来山吏部篇章今日谢宣州
狗监连衡苦未平秋成戈甲尚乘城梦魂几欲随公去为问高安路几程
楼上看山酒一巵人间此乐岂儿知秋风吹落霜前雁寄得西来别後诗
白髪书生谁复论萧然深闭一蓬门自知赤壁功名晚羞与周郎作耳孙
题裴晋公画像二絶
朝论当年汹汹时此翁奇事少人知梦中缚得吴元济犹说绯衣是小儿
瘦着轻裘似不胜书生事业复谁能莫嗔小鸭可禽兔真有禅师解放鹰
玉友初成戏作二首
小瓮鹅黄拨不开晚风吹螘转荷桮灯前细酌情何限病後朱顔老却囘我亦平生笑余耳人今何处有陈雷方从欢伯作幽事莫唤酪奴相继来
旧交谁复可相忘晚向林中得此郎政恐大儿妨笑语频呼小友共囘翔坐来乌有聊为客醉後无何即是乡多谢故人分玉粒夜灯和雨捣新香
捡故书得旧写真戏书
杨柳春风濯濯枝深慙张绪少年时期期尚有胷中意种种真成髸上悲暮四朝三心巳了年头月尾老俱遗此中空洞今何有曲尽周郎更不知
八月三日早起
金枢坏残月阳谷宾朝曦九日浴沧海一日腾上枝上枝邈何许但隐山半规须臾挂铜钲飞上天一涯光景被草木晔晔含幽姿微暾入圆吭飞鸣各嘤咿物意自欣悦人情伤岁时卷我东窻帘羣山抺修眉炙背翻故书搜肠出新诗俟河几时清种豆落为萁人生行乐耳富贵终何为丈夫风云会事业肩臯夔时哉不我与浩歌君勿疑纫兰可为佩制荷可为衣驾以白玉虬骖以苍精螭翩翩八荒外渺渺天风吹世俗付一笑造化真小儿
雨作留水西溪涨不可复归
东谿打桨过西溪南岭云飞北岭时鸟语屡呼人载酒山行不厌雨催诗静中秋色人间少客里泉声夜半知老去随缘皆可耳愁霖未用苦相欺
病中王邦宪见过以诗为谢因以当别
别後衡门久不开壮心消尽已成灰白头羇客病中老青眼故人天外来相见有时那昜得语离终在莫频催山城归路应残腊早寄春风岭上梅
病起负暄菊篱一首
卧疴初肃霜小间倏玄冬老境知几何半落呻吟中医师固楚产砭灼矜神功巫师杂荒怪呼吸生雷风江乡鬰毒雾御湿无鞠藭况复窘行役六月伤藴隆寒热遂百战药石徒屡攻槁项与黄馘苶然非昔容逮兹脱九死更生本苍穹今晨颇欣悦步我菊篱东无谁与共语梵诵庶可终忧乐有乘除涉世殊穷通幸兹未暝间有乐聊复从
送詹伯尹赴三衢酒官
东观谁临未见书起居君不解何如懒从瓜陇耕春雨聊听糟床滴夜渠满世棘荆浑未定白头书尺莫全疎官曹有禄仍无事看着斑衣从版舆
辛亥冬无雪天气妍暖如禁烟时书所感三絶句
夕阳微傍小窻明便遣飞虫作意鸣天共梅花元有约谁教草色上荒城
当年白雨打凉州春色还催禁籞游记得端门迎辇路轻氷一夜緑杨沟
去年和雪卧榛丛雪里旌旗分外红江上只今无盗贼楼头昨夜已春风
仁宗皇帝飞白歌
八神警跸羣灵趋风师雨伯当前驱汉家四叶圣主出共扶日御升天衢当时农桑三万里地上钱流已如水左有稷契右皋夔四岳九官真济济太师当国天下安貂蝉绣衮身如山范公特节下金銮名落百蛮毛髪寒郑公有口伐可汗可使一言无契丹太平天子坐埀拱蝉蜵蠖濩朝千官侍臣愕立蓬莱殿看草宸奎丽云汉中人传赐宣口勅雨露恩光极昭焕公家什袭宫锦囊五彩属天惊夜光试从父老说嘉佑百年厚德知难忘自从丧乱双眼暗犹喜人间得时见小臣拜舞喜欲颠安得身随千官朝九天眼见万骑无控弦四海复似昭陵年
雪中睡起书北窻二首
断云疎雨暗楼台春在寒空不肯囘梅亦羞人花未笑柳知何事眼慵开久拚双髸缘诗老忍放痴愁入酒来犹有暮年文字业睡余重秩乱书堆
窗下梅花冻玉壶梦囘闲听雪跳珠樽中酒尽何由得枕上诗成可自娱身世固应浑是梦功名知巳不成卢明朝醉倒春风路试问黄公覔旧垆
次韵元素自东皋寄新诗贼退犹未久
北风代马自长鸣月到南枝鸟共惊留我小溪囘短棹看渠红斾作长城人思龎老皆知隐贼说康成亦畏名乱後欲从君一笑满林荆棘未堪行
先生老去以诗鸣乱定诗来眼倍惊但把明珠照兼乘未须白璧换连城人言陶令尝耽酒我识玄真不钓名晚日追随叹才尽始知天马足能行
奉圣山中邂逅忻师相与话十年旧事为之惘然二十一日同游陈侍讲附子园偶作此篇
不见跳珠巳十年旧游重说固依然此生如我岂非梦到处逢师真是缘倦客来看栽药圃先生昔侍讲经筵人间作计无多子也合归耕种谷田
过石壁
两峯夹天高一水绕山麓鸟道盘山腰下临千仭谷仰视寸草青千章罗巨木转峡泻哀湍惊雷裂坤轴日月所隐庇光景不到目道险当舍车重趼摩两足不知谁凿空穿穴入山腹平生蜀道难耳目闻见熟兹山亦尤物初未挂史牍了知天宇间万险自重复穷人重锱铢凌冒取危辱岁晏霜雪多归途戒当速
出石壁
倚空山崭岩平地石龃龉修途绕危磴千里无寸土山高不见日雾重自成雨入壁天始明出壁日过午青苍断崖谷开豁见天宇稻田碁局方梯山种禾黍道傍两三家稍稍闻笑语始知在人寰邂逅得徒旅倦?饥欲啼游子欢自许携孥老一?白髪无处所何当把春犁望月耕陇亩闭门了残年危磴不复取
徽州道中观山
老去心安一味闲江南江北饱看山不知今日徽州路始落千岩万壑间
暖日岩花上翠藤半岩松桂耸亭亭南来到处无山似唤作东川小锦屏
上饶道中望月岩
瘦马度莽苍悠悠忽长年群山不知数衮衮来眼前忽逢天上月下挂苍崖巅炯如碧玉玦中空窦云天岩柯亦薄相为作蟾桂圆阴晴无显晦千古长婵娟坐令马上梦忆我江南川江空月自吐万顷含风烟静闻欵乃声入我独宿船误从尘网中见似喜欲颠何当追昔游摆脱区中缘买地结茅屋攀云蹑飞仙朝吸白露光暮饮山根泉清欢倘可结浩歌与周旋
於潜道中戏作
徐娘虽老风流在学得啼眉时世粧只有於潜旧家女但携篷沓嫁新郎
收伯尹三衢书
近有南州使双持赤鲤鱼花时孤客泪乱後故人书一别真如许三年少定居时危消息好老去莫情疎
正月十日雪
维时孟春月岁事司勾芒微阳力犹弱未足扶百昌风伯偶偃斾电师亦潜光坚氷顿欲解蛰户不肯藏群阴势未屈寒飈忽飞翔积阴既得泄雪意亦异常痴云迷澒洞烟水俱苍茫行人有堕指裹足畏前冈疎梅强解事一笑矜芳香谁怜百草死万木寒仍僵东君始用事抗此凛冽刚那知假微暾乃复为此祥幽人解春衣酒券仅可偿倚此数日暖苍黄索衣裳万事多反覆天心难重量赖我有残榼聊足资清狂此意谁复论醉眼空望羊
铜爵研
藳街夜腹空燃脂可怜汉祚终陵夷老瞒自在作家主欺它寡妇并孤儿洛阳宫殿皆颓圯更作高台半天起台上吹香十里闻台下洗粧漳水浑当时歌管一消歇囘望西陵空断魂百年岁月空中鸟花不长妍人易老台倾人去不复存碧瓦澄泥为谁好那知流落向寒窻乞与诗人赋花草
次韵伯尹见寄二首
种种星星苦见侵已无心作四愁吟三秋令我频成梦一月劳君几嗣音臭味每嗟无草木因缘已定只山林此心耿耿从谁语遗恨依然泪满襟
从古何人解识真夜光欲到了无因只今怀璧还归赵它日挥毫有过秦余子不应沾厚禄此郎宁合坐长贫白衣苍狗俱成梦富贵功名不在人
次韵常元明寄侯元进【道常字元明宣之诗僧】
丞哉风味似崔侯松下行吟万事休乱後只应堪一笑官闲如此复何求看花欲下春衫泪射月先忧塞草秋赖有道人三昧句为君一洗向来愁
太仓稊米集卷十一

[book_title]卷十二
钦定四库全书
太仓稊米集卷十二　　　宋　周紫芝　撰诗三十九首
和赵鹏翔赠李生【赵翼之字鹏翔宣城主簿李生善画京师人】
人间作画如作诗妙由心得非人为五日一石十日水此事无乃亦可期向来鄗恕先妙手真复奇经年不肯下一笔胷中邱壑谁当知忽然有兴不可遏写作槎枒风雨枝囘头却笑阎立本缓急与人为画师李生闻是成远後一生落魄唯饮酒贵人金多不可呼闲日为多画日偶心知公子非俗人平生笔厎波澜翻故作沧江与巨石要看万里风涛相吐吞谁知此老不足数自笑一生常苦辛桃花水暖小艇窄十年辜负江边春时危力小去未得画图入眼空伤神
次韵韦深道哭陈谏议【韦许字深道】
自是羣奸误圣君初心岂愿作忠臣平生劲气埋黄壤当日嘉言在紫宸谏议裂麻方伏合诸公鸣玉自埀绅向来六子俱诛灭此道于谁较屈伸【谏议谓陈束】
叔达许分萱柳二栽作二絶
华颠老去几霜秋知处元应不奈愁但得稍分花到眼谁能更覔地埋忧
锄荒巳出墙根路剪緑仍分雪後栽便与数椽容我老当留一径待君来
谢元不伐寄灵岩七诗用梅圣俞韵
灵岩胜絶天下稀开凿乃自太古出山名初岂有显晦胜处要须诗黼黻自从梅老登列仙尤物谁怜久埋没具茨笔力扛九鼎坐遣清诗入山骨据龟食蛤谁与游绦节云车到仙窟云间招手疑有无月下吹箫真仿佛飞云杳蔼风吹香翠润空蒙雨埀湿谁从洞口看金书想对神清时独立我家灵岩山脚厎识面何由恍如失虽无幽梦到三山尚有明珠容什袭
送别徐南美
谋臣如云将如雨欲剪天骄奉明主御营飞诏肃虎貔妙略纵横自神武谁骑驳马蹄双朱梦从璜溪亲帝舆手提大钺杀两将日御少却公重扶此公堂堂出当国羣盗相看少顔色江上鲸鲵尽扫除草中狐兔无窠窟折冲自可销戈兵寸地尺天归圣明帐下偏禆何足数幕中宾客公独称愿资硕画戡祸乱坐遣四海歌昇平书生白首亦安用尚可平戎作短行
送侯元进罢泾溪丞
单于饮马窥长江巨鼎一沸俱仓黄我携老稚不知处流离夜窜泾山阳山中小邑真蕞尔井邑无声但流水乱石巉峥虎看人贾客稀疎市争米忆昔相逢羣盗中过我天宫宝坊里人言覔句崔立之恐是前身侯叔起当官论事嚼寒氷醉後诗成只弹指三年兵火梦中游别去何堪日千里人生直气忌太高论少卑之亦聊尔功名唾手良偶然邂逅庸奴亦如此如公人物自有余似我苍华真老矣只今满世尚干戈应念相思遣双鲤
李使君示开化诸诗【李处励字勤仲自衢守移宣】
使君一出承明序当年两佩龟峯鱼龟峯小儿骑竹马笑挽朱轓归故闾门外春风吹画戟小阁香浓绮疏碧苏州五字老更奇东阳八咏人谁敌山堂闻说公自开烟雨遥供翠鬟色更向招提山窟中竹杖穿云饱经历夜上孤峯看明月晓趁钟鱼着僧屐诗成知复几牛腰倒廪倾囷公不惜他人举似与何人知我耽诗老成僻平日看囊止一钱惊见纵横着圭璧当遣儿童勿浪传按劔从来少人识
赠元具茨二首【时具茨作宁国宰名勋字不伐具茨其号也】
平生结客少年塲人物如君见未尝早岁风流知漫叟一时师友是黄香相从便作双鳬去欲见应须一苇航只恐涪翁门下士九重应合奉清光【勋师山谷山谷常为作字序】名在金华季孟间流传佳句落人寰异时文采今何在扫地风流唤欲还賸馥见分虽有意小巫自顾独何顔源明不恨生衰俗尚喜人中识鲁山
罗仲共兄弟文集为贼所残
照眼明珠两陆离机云兄弟似当时文章未许轻沾丏神物何为欠护持白璧悬知从间道青氊亦复付偷儿谁言举世无苏暐收得香奁第一诗
何元静以诗索花次韵诗尾致剪花之约
城南有客身倦游饭无脱粟衣无裘短墙雨湿花木晚穷巷草深篱落秋心常自许玉人辈人言恐是原宪流千奴安得封君禄偶有一花聊可目彩椽作架恐未暇春到听花飞上屋衡门无酒客不知寒谷少春花更迟殷勤未足供一笑慙愧烦君作好诗谁遣春风吹急雨枝头会见花无数夜窗月白得暗香晓枕风微战轻素已办并州快剪刀为剪长条送春去君当酿酒买肥羔莫倚悤悤陈草具
後数日以诗偿剪花之约
春风吹云不成雨暖日将春到花坞知君不羡鹤林神但将诗作催花鼔饕风虐雨一扫空国艶天香为君吐金刀盟在不敢寒急走送君花满盘何郎要将汤饼试不放枝头朝露乾樽虽有酒莫谩把客未可人谁共看想当风暖月更白流苏帐挂香团栾应笑老翁门寂寂咫尺谁来草玄宅暗香和月与谁同芳条委地无人摘春与幽?似少情雨打风翻漫狼藉
送舒永丰【舒宾王字利用少年登科为信州永丰令终焉宣州人】
斯民如草木九圣含春温秋风一披拂零落难重陈嗣皇囘日御杲杲昇朝暾谁令天骄子欲肆长鲸吞王师一倡乱诸将皆星奔可怜尔羣苍终不负汉恩固亦念颠仆所喜邦本存舒侯名家郎翔鸾未骞腾稍分民社寄似欲亲拨烦盍敷寛大诏力补疮痍痕勿谓蕞尔邑安能着华轩妙割俱有用鸡牛无足言君看密县宰视民真子孙汗马无寸劳大傅岂不尊扶衰其有意愿复矜元元
次韵何君与晚晴
花深雨过一鸠鸣唤起何郎对晚晴暮霭连山明白鹭夕阳囘处带啼莺浮生可笑能几屐万事政须论一枰想得追随共飞盖玉觞零乱酒催行
次韵刘元素暮春书怀
断肠风雨落花时空遣刘郎赋柳枝涉世功名真螘穴送春歌吹只蛙池尚堪短策时乘兴犹有寒桮可共持更愿余生似东野云龙无地不相随
次韵元素再用前作
春晴无复少年时那作惊乌夜绕枝愿与君游云梦泽不愁人夺凤凰池北窻付我常高卧手板看渠自倒持拟伴遗民钓烟水萧规真欲效曹随
元素将与余别再赋前篇因以留之
江头云雁欲飞时倦翮依然在一枝少竚晚潮青版舫共听朝雨緑荷池伯生醉熟慙空洞梦得诗高有护持南浦分襟定何日悬知清梦与君随
送元素
重来樽酒定何时藜杖同谁把一枝雅量久知吞梦泽高飞犹恨隔天池凌烟事业归骠骑乐府歌行付总持自载笔床茶竈去喜君风味似天随
次韵元不伐暮春再游俞氏园期任道卿刘长孺不至
素心失前期幽事萦老念小筑犹未成残年作逋欠五字俯见投光芒肯收敛遐想徒意消从游知礼僭流离兵盗余有籍犹未占尚想南冈花依依弄残艶栖迟倘会意往返殊未厌如何两公子盟寒久无验我语良可删公当为磨玷载酒苦未能兹焉负深歉
春晚絶句二首
春来白水欲平田未拆秋千已禁烟伤雨落花空着地倚风轻絮解漫天
鸟声时向静中闻尽日阴晴漫不分庭下落花如落絮眼前春思似春云
访张元明山斋【张贲字元明池之青阳人为宣司理】
张侯诗似岭云闲飞鸟何心只愿还醉里有官如物外眼前无客似山间来听春枕连宵雨看画秋屏着色山老去此身无处用固应容我作跻攀
次韵张元明书刘氏草堂
草堂闻出碧鸡西一色桃花去路迷有眼固应元自白无腰略可为人低池塘看浴双鳬雨帘幙时衔燕子泥想得君家旧蓑笠依然犹在太真谿
四月二十八日江元楷置酒坐客皆醉卧已而主人亦就睡戏作数语以纪其事
西园春事阑歌管罢丝竹青钱落高榆幽鸟啭空谷江侯不能闲折简到吾属净扫南窻尘共把一樽玉重觞各颓然睡味久乃熟??两鼻雷艶艶当筵烛因知欢有余谁谓饮不足伟哉三玉人曾不愧坦腹应怜俗子陋礼法困窘束坐中饮湿生起舞自成曲主人亦忘客去留随所欲可笑陶渊明欲睡客须逐
题张元明四鬼捕嬾龙图
五月江南地无黍帝遣雷师下行雨百神受职羣龙奔一龙藏头翳玄云雷师奋虬叱四鬼拽取老龙朝帝阍张侯直气不可屈云间睥睨旁怒嗔归来面壁聊一吐画作新图走儿女潜虬怕死不肯行夜乂飞天髪毛?人间空笑虎头痴笔底风云遽如许今年雨足年亦丰蜥蜴蝘蜓俱论功龙方下避千里赤疾雷破柱颂天公天公有令那得尔寄语痴龙莫辞死
次韵赵伯武病中即事五首
卧疴念经时勿药有新喜便应走駸駸谁复称起起啸歌理壶觞婆娑在窻几想当呼浊醪与客谈妙理
二
赵侯佳公子妙伎数三絶对君如春水熇熇消内热一为药石误良会能契阔便当亟相过共此良夜月
三
爱酒知有癖耽书久成痴官曹足余暇幽策约屡枝但恐蒹葭陋缪倚琼玉姿况无弹丸手突过黄初诗
四
病余春巳归飞花满空堂萱草欲成窠戎葵粲微黄高门有贺客新篘怯初尝人生贵强健余事亦渺茫
五
平生沈东阳鹤骨俨如故朝来闻巾车载酒定何处暮归坐东轩翰墨有佳趣当时乌丝栏为乞锦囊句
送费茂和二首【费介字茂和尝宰宣城】
谁言令尹拙催科鞭朴当如岂弟何楼下久传于蒍曲人间方唱纥那歌虎知低首须应杀雉巳成雏不可罗太史若书神爵传慈祥未媿昔人多
前贤零落谩知名後辈何由识老成谁遣斯民俱卧辙因知循吏本无声眼前公事何时了月下清樽且复倾想得新栽池上柳送君归棹亦多情
汪才任寺簿得刘遗民钓台于泾水之上将作小亭而未暇有诗次其韵【汪伯虎字才任旌德人】
眼前时事只纷纷林下谁来吊逸民断石至今留故物赤栏何日照江滨飘流岁月人空远料理风烟意转新拟借一椽埀短钓此生真欲继前尘
秋暑卧病示庄簿【庄革字时然为宣城簿】
老火倏巳尽金行殊未刚弱枣渐可剥七月犹骄阳赤日不可向白汗惊流浆谁将穷谷氷为我濡枯肠况兹老病躯息偃真在牀敲秋赖风玉微飈袭衣裳言念北征士万里方拓疆秋云静边日光耀剑戟场君今饱韬略论事时抗章诸公颇动色有策云甚良何当给锋车结佩朝明光一皷收关河再鼔擒戎王兵戈既静洗不复忧边防万夫各解甲四海均清凉
雨後微凉再示庄簿
蓐收始用事健行肃乾刚微飈生淅沥一雨洗亢阳香罗厄团扇玉椀辞蔗浆况蒙慷慨词犹?卑懦膓当食忽亡匕起立遂失床鷄鸣中夜兴呼灯?冠裳自从两河割四海失故疆向来桑麻区半作荆棘场黔首未安堵皂囊思献章闻有圯上书今代谁张良风云须嘉会日月依末光当宁方侧席谁能荐吾王鸷鸟尚埀翅老眼空望羊秋风一夕起抚事增悲凉
观大閲
落日鸣笳鼔西风卷斾旌熊罴千骑肃锦绣一川明猛士方投石将军未请缨不须夸剑舞却縠是书生
复愁二首
秋风嫋嫋秋云愁寒日耿耿还西流昬鸦接翅带远水暮雨满山昬北楼微凉渐欲入枕簟白云复恐沾梧楸横戈壮士半茅土云壑布衣悲素秋
江南郡邑半成灰江北诸藩信不来此日兵连殊未解向来边衅复谁开三关故地何时得二帝征銮几日囘白髪草莱无远策时埀双泪只兴哀
太仓稊米集卷十二
<集部,别集类,南宋建炎至德佑,太仓稊米集>

[book_title]卷十三
钦定四库全书
大仓稊米集卷十三　　　宋　周紫芝　撰诗四十八首
次韵冯远猷夜雨屋漏有作
我昔在田间秋霖伤岁熟常忧床床雨夜下东屯屋饭牛起晨耕短蓑聊栉沐违湿因五迁劳形真仆仆坐歌南山粲那惜清夜促平生小冯君秀齿粲氷玉生余华屋姿岂识沾濡辱谁知折角巾肯念滹沱轴会将秋雨謡写入朱弦曲知君有过秦妙画行见録衮衣坐法宫当宁调玉烛吾庐虽独破受冻死亦足
饮魏宗明家分韵得酒字
闭门苦秋炎散髪卧北牖小雨度微凉西风飒衰柳起邀马服君步过云中守云中雅好事酌我玉巵酒诸公饮方豪何曾问升斗而我才饮湿已复困濡首臭味本自同初何间能否不然琼瑶林何以着老叟欢同一笑间义重千载後脱弹无新诗刻烛媿敏手诗成愼勿再坐客惊欲走
感韩碑用李义山韵
长蛇封豕矜雄姿弄兵三世窥皇羲自从羣骑入中土侥幸岁月寛诛夷锦纒红帕五十载肯输赤豹兼黄罴宪皇神筭本天授指顾不劳戈一挥元和上相拜元帅黄金铸印手自持三军踏雪砍墉入夜摩贼垒朝搴旗侍中西平老将种属鞬拜舞行相随绯衣小儿却健武未怕贼首如虎貔功埀竹帛不可掩名在万古谁能訾行军司马号大手苍珉承诏鑱瑰词平生直笔有公议从人乞米知羞为狗功须赖发纵者尽勒殊勲归鼎司宫中小女强解事歛祍雪涕埀丰颐絺章绘句随断裂厖恩下沛惊淋漓空余大雅配吉甫【元和圣德诗云谁作歌诗以配吉甫】春秋庙享存歌诗当时左右无谏者应慙鸣佩趋龙墀襄阳太守独何事殷勤自刻平吴碑将军更勒燕然石蛮风瘴雨侵蟠螭张功耀武示万世二子无乃为已私晋公纯德古未有强藩悍将亲平治羣奸闻风胆为落自奋老拳擒宛脾都人尚想白羽扇野蔓已理黄绢词唐家晩岁事如此谁令举世跻纯熙君不见郑公之死肉未冷停婚碎石恩还追文皇英明犹复尔功臣谁肯躬胼胝玉谿慷慨书万本要识元老为邦基
寄题元具茨双梅庵
高节知公冠九州梅花却对令君羞诗如往日陶彭泽人是只今陈太邱挽得繁枝供宴坐小分疎影入清流簿书堆里浑无事玉雪香中醉即休
读东坡儋耳新诗
先生流落久居夷属国前身事巳非万里岷峨空入梦七年海峤不思归桄榔叶暗蛮村雨茘子红埀瘴岭扉政坐诗穷关底事云鹏谁道摠卑飞【东坡有云鹏今悔不卑飞之句】
次韵时然惠徽州近作
庄侯四海习凿齿鸾栖一枝亦聊尔沸镬那寻衮处州独跨羸骖度徽水羊肠路绕十八坡危磴天悬三十里扪参历井不复休一握去天真有此军符夜下星火急吏习文书日填委青山倥偬未可厌方外周旋人有几坐看云生拄颊间便恐诗成横槊里万壑千岩入句来天遣江山助奇伟我昔经行五岭头芙蓉峯高天正秋凄音怨曲不成调细雨寒烟空复愁晓得新诗惊欲倒句似当年山色好一生忍泪泣秋风可笑区区郊与岛
题吕节夫园亭十一首
吕节夫兄弟买地筑屋于麻川之上凿山疏泉种药艺花为游观之所十有一官闲则居之食不足则出而仕当世高之其弟仁父为余道其名且使赋诗
云林堂
高情恶喧嚣结屋傍空旷草堂寄云林远目聊自放偃蹇良不疑世情真可抗不知堂中人谁同倚藤杖
半隐寮
显晦固有时出处本同致乘流与遇坎等是一戏事真隐了无心宁须论朝市君看半隐名是中有深意
岁寒披
山中与谁语俗士不我过时携登山屐闲上岁寒坡不知青女威柰此苍官何从今桃李花漫漫空复多
朝阳台
残月坏金枢朝曦吐阳谷南台凌日观杲杲明万木白露亦巳曦桐阴转檐曲危坐读黄庭想像巾一幅
衆芳阁
草木有盛德俗眼未易观幽姿不可见微香在林间植我东篱菊艺此九畹兰芳意似有知为君笑朱栏
藤洞
云山渺无何地胜余草木苍藤饱风霜夭矫作岩谷幽香出空洞清樾交翠麓想时携客来班荆对碁局
学圃亭
疏泉灌空畦折柳樊小圃关心有幽事寄意在衡宇但恐经纶人兹焉忽高举愼勿厌荷锄烟蓑湿春雨
卷书阁
机云佳兄弟胷中几石渠万事资不理三箧补有余它时策高勲已复得异书安用结飞楼傍架时卷舒
舒啸轩
渊明磊落人啾唧倦吟讽聊将舒歗声一为洗喧閧寄言枭獍徒请勿恣嘲哢君看半岭间依稀有鸣凤
越香堂
佳木寄深坞自与春有期幽姿谁复省轩轩颇矜持真赏倘已逢清香袭人衣士为知己死此语良不欺
容安轩
生理须几何安分一枝足向来高明中百鬼作祸福何如此衡茅长年乐幽独愼勿将蜗牛轻比蛮与触金华老人分老潘点漆墨十月二十三日久雨新霁弄笔北窻戏作此语华严经云须弥山笔大海聚墨不能书写一字法门
老来窻几漫尘埃谁与潘郎点漆煤一字法门书不得又撩风月作诗媒
东窻对雪六言四首
月观云台何处瑶林玉树谁家幻成银色世界雨此天女宝花
天净银潢渺渺林寒玉佩珊珊有月时翻瑶草无人来踏琼田
拥鼻驼裘不暖浇肠蚁榼还空助我茶瓯玉雪煎成石鼎松风
睡起山惊堆玉诗成研欲敲氷飘瓦莫嫌碎点打窗留伴寒灯
闻雪二首
黄昏雪意未全成寒入重衾晓更清风里未看穿幕片梦中先听打窗声
朔风初唤梦魂囘晓枕时闻急雪来未有春衣堪换酒明朝谁办送寒桮
次韵庄簿对雪
月姊云冠玉作肤白鸾飞鞚下天衢欲酬平地雪三尺正要浇愁酒一壶林下闭门须好句庙堂调烛费嘉谟它时琼佩朝银阙共醉寒江记老夫
读外舅高晋翁诗集
结髪论人物倾心慕老成扫门嗟齿暮洗眼失氷清心苦弹冠?名应脱屦轻眼高空尔辈醉熟自平生长啸苏门冷微颦下蔡倾千兵森武库五字筑诗城鲍谢篇章丽阴何句法精聱牙徒自放贞耀复谁旌草露功名薄春云岁月更鸭头江自緑马鬛墓还平踪迹荆襄在文华剑佩荣尘编愁独把清泪一纵横
吴几圣许分蜡梅栽二首
林下幽姿恼杀人书来分我月黄昏杜陵老子堪怜许枉乞桃栽一百根
越罗新学染宫黄不着红蓝一点粧移取彩衣歌舞树莫教晓梦怨余香
几圣以三诗寄蜡梅栽次韵
寄将琢玉风前句剪送和香雪後枝要识此花真面目细看无色画中诗
酿蜜成花此似难移根深恨老来看丰肌弱骨须调护可怕寒梢白露团
惯见江边雪様梅此根常恐自天来悬知老去醉中眼便是姚黄花嬾开
次韵沈给事对雪长句二首【时元用守宣】
洒天飞雪被长峦落絮萦风醉後观塞上餐氊公独记月中囘棹我知寒已书上瑞归天阙又挽丰年到笔端悬瓠功名知有意微生底处更求安
翠失千峯与万峦烂银宫阙纵奇观楼空翠湿衣裘重诗就风生齿颊寒聊与江山分絶致浪陪樽俎问更端莫嗔郢曲无人和七子风流负建安
次韵庄时然徽州山下见梅三絶
冻蘂寒梢也自芳断桥深坞独闻香山中行处花吹面马上归时诗满囊
雪後花开人未归津亭谁共把寒桮句中解道梅如雪梦里可无人似梅
春到梅梢雪作堆庾郎愁眼为谁开白龟城里未曾见徽岭句中浑寄来
雪将晴闻梅已有开者
腊雪自知春欲囘冻云元不耐朝晖便须急买寻山屐莫放梅花一片飞
题雪堂大研一首
河间多书人共知未见紫岩方玉池东坡老人上天去流落人间君得之宝匣初开眼光眩相约君家与同看麝煤霮?云满天尺璧坚温玉微汗峨眉山高两苏出自是斯文有秦汉先生着书书满家晚得穷愁坐城旦只今虿尾人争传异时龟趺不须断百年荣辱一梦余空与高人作奇玩安得大手揭阳君为我铭此元宾研
次韵具茨老人观腊月十五日按兵
六花阵合红满川鼔鼙声喧旌暗天锦裘绣帽不动鞭腰鞬两弓谁更先城狐社鼠空百千一呼辟易投戈鋋霹?昼射蛟螭渊妖星夜落蚩尤躔谷城老父书谁传可为帝师策万全脱兔一出忽复旋风声鹤唳惊虚弦常山蛇势孰後前四头八尾屡变迁何止内政分轨连部伍聊足相纠联势如漂石奔流泉蒙冲未数浮江船三军不用呼飞燕功成唾手岂待年长安贼平不改鄽万里玉关沉夕烟降王曳组未解纒白麻晓下彤庭宣兵雄泽潞非公贤谈笑自足空戎边
沈元用太守和具茨诗张元明两用其韵见邀同赋
汉阳千骑嘶秦川六龙御日升中天翠銮亲巡耀宝鞭神武自作诸将先子阳盗据衆万千井中蛙腹不受鋋虎头谁敢当文渊一洗万古空英躔风威巳落诸蕃传上兵伐谋军贵全固应玉陛当周旋朱幡犹此閲望弦安危以身谁肯前愿扶国步整播迁劲兵出塞鏖祁连长缨曳首来翩联尽驱酋长朝甘泉未慙骠骑羞戈船先声旋下齐与燕称觞拜舞呼万年黄童佩犊无征鄽农桑万里通人烟蓬头舞剑空腰纒要分颇牧来藩宣古来千里制一贤长城未必能防边
横谿小市再宿慨然有感
小市人烟南北头清江贾客去来舟儿时风物依然在老去光阴不奈愁可怜白髪无好意更对故城思旧游烟尘蓬勃兵火急岁晩棹歌归去休
夜宿长林明日游仙坛宫
麻川过长林路转无百里积雨断津梁日乱十六水忽从冈阜间稍得千家市凌晨上仙祠遂作折屐喜水流自汪湾山亦甚雄伟小邑颇下临扰扰屯聚蚁一笑相与言黄冠有仙子为言庭前菊霜余烂黄蘂采之制颓龄可以坚髪齿不须事虚旷至道亦良迩神仙固可学吐纳乃余事斯言虽甚简中亦含妙理
星源逢共兄弟别後道中奉寄二首
晓色凄迷客梦长贾胡留滞更他郷自随匹马家千里眼见故人天一方霜落驼裘朝着?雨来山驿夜分床与君相别无多日已听鸣鸿欲断肠
十年四海不解甲一日三秋更忆君别後光阴逐流水老来踪迹似浮云心怀邱壑情虽在眼暗风尘首重分满眼尚添新战骨何年真起故将军
苦寒二首
朔风吹雪天漫漫厚地欲裂江水乾悬知北客未省见太古以来无此寒氷檐埀笋风撼屋布衣生棱体生粟老翁炙手厌朱门明朝晨暾更堪曝
天容黯惨悲风吹寒日欲出寒云埀千门昼闭人迹絶万里长空鸟不飞豺虎号寒声怒急行人指堕毛为立易水风高燕地寒白头书生望云泣
具茨老人读书寮
具茨四壁无斗储载行书多常满庐胷中嵬几石渠三箧补亡无复余起居谁不解何如校书着作虚诏除元元本本穷古初雌黄付与金银车朅来穷山岁三徂催科政拙民力苏黄童佩犊耕菑畲戴白未见空欷歔焚香晏坐临绮疏三年不识园中蔬迩来结屋聊卷舒手抄平生未见书曼倩两目如悬珠四十四万何多欤较公所得无锱铢门生校雠谁与居我欲从公路郁迃着鞭何时跨蹇驴不求奴饭马青刍得公奇字归自娱
送元具茨归黄山
元佑宗师数圣朝两公分路久扬镳具茨人物真奇伟双井风流未寂寥可怪鲁山犹簿领不应聱叟是渔樵何时收拾江湖句归作歌诗补舜韶
太仓稊米集卷十三

[book_title]卷十四
钦定四库全书
太仓稊米集卷十四　　　宋　周紫芝　撰诗四十九首
乞蜡梅
老翁真是可怜人却覔花医病眼昏乞取疎枝更疎蘂莫论桃叶又桃根
腊尽氷消未见时春风应入近南枝悬知老树开花早苦恨幽人得句迟
秀淮亭晚眺【时往无为】
未得三吴去东来且过淮要须烦晓浪聊为洗风霾飘泊从人笑穷愁费力排平生临水意老去若为怀
次韵赵师是题乌江连云观二絶
项王才器固无双秦鼎虽轻可独扛丰沛故人如不用济师犹得问长江
连云台上倚阑干着眼何妨尽日闲公子胷中有云梦更须为助借江山
送潘择之尉南巢【潘若虎字择之恩牓入仕】
潘郎胷中有文艺白髪青衫初试吏少年欲射汉庭策晚乃去作南巢尉寒厅结屋八九椽导骑挽弓三数辈但愿君如梅子真人物风流亦何媿
题善应师毋我庵【医僧日成】
今君无我亦无人谁识毗邪妙悟身宴坐只应山是伴夜禅唯与月相亲支郎好马元成癖懒瓒垂洟却是真更待衆生摠无病万金良药不妨神
元夕访忍毋我已睡复起
残缸零落数枝红春在空蒙薄雾中月似氷轮人似玉车如流水马如龙山僧睡起三更後游客闲来一笑同明暗短檠君莫厌此灯无尽法无穷
次韵忍毋我春日三絶句
瑗入平林啭鸟鶵日烘花气满庭隅道人元不关春事肯把新晴饷客无
雨余绕屋一渠水日落满帘何处山我亦时来开病眼怕将春色照愁顔
春意全灰病後心粥鱼斋鼔听禅林鸟啼南岭梦初断花发故园人懒寻
灯下读韩致光外集
吴宫花草弄纤柔西子粧成特地羞笑我老情难娬媚爱渠好句尽风流香奁诗在人何处断腕名高事已休更欲与谁论此恨遗编读罢一灯留
春寒
寒意苦未解春阴连昼霾文书堆午枕风雨闭寒斋花落空惊眼愁多欲满怀客情须一醉安得酒如淮
试湖阴徐道久笔
山中三窟遭荡焚十年遗种无礽云管城已老既谢事柔毛遂出收微勲骚人手握奴隶管人间自此无莸薰徐生晚出颇自喜妙伎天与人皆闻羝羊退舍栗尾避族非东郭不肯论往岁江南说诸葛至今有口皆能言眼前厚利聊取足身後典刑宁复存騂牲自是犁牛出忠臣岂但孝子门古来取士贵阀閲未必元成俱有孙
送孙秀才兼寄达道人
当年御史凛霜风见说金狨玉面骢汗简有名知不朽皂囊无稾岂非忠梦思故国兵犹满身落它乡路更穷只有老禅真具眼识君应在典型中
鰔鮓
放筯朝盘空食指昨夜动软玉开香包桃花点春瓮平生江瑶柱异名寔同用何当登禹书永作淮海贡
淮军及境而退喜甚成诗
近喜横戈队南来偃斾旌濒江犹树栅带甲谩持兵夜柝初寒枕春田已趣耕使君今尚父应便是长城
题米元章祠堂
绣谿遗迹巳茫茫父老时能说漫郎苍碣尚余唐翰墨古祠犹是晋衣裳旌旗还向江湖老檐庑空悲草木长我亦敢持寒具手为公来炷影前香
次韵魏定甫早春题咏
腊雪初晴梅欲花有人闻说鬓如鸦清诗勾引江南梦应向今宵还到家
三十六番风未囘微红难倩剪刀裁魏侯句里有春色不打凉州花自开
雨後桃花可意红一川杨柳醉春风舞衣歌扇重撩理百尺朱楼烟树中
白头憔悴未归身羞作须江入社人自是愁多无好句不关诗瘦与伤春
柴扉春亦借融和客少高轩谁肯过醉里我应慙毕阮诗中君合是阴何
正月十八日谒客意甚不乐已而过正师犹未起书小诗窗间
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 10:25:25-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>