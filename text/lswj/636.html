<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="提要,卷一,卷二,卷三,卷四,卷五,卷六,卷七,卷八,卷九,卷十,附录,方简肃文集全文在线阅读,方简肃文集全文在线下载,大玄古籍书库">
<meta name="description" content="十卷。明方良永(约1506前后在世)撰。方良永,字寿卿,福建莆田人。生卒年均不详,大约生活在正德元年。(1506)前后。弘治三年。(1490)进士,历官浙江左布使政,其时,钱宁方得志,众公卿不敢出一言,方良永讼诛之。世宗时,官至右副都御史。谥号简肃。著有《方简肃文集》十卷。此集为沙南按察使郑茂所编。隆庆年间,方良永之孙山东布政使方攸续刊之。方良永为官颇有作为,故乞休后廷推屡及,他均以养亲为由推辞,如此奏疏俱收在本集中,进退颇为不苟。其文信笔挥洒,虽不刻意求工,而和平坦易不事钩棘。其论劾朱宁一疏,慷慨壮烈,">
<title>方简肃文集_方良永_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">方简肃文集</span> <br/>
          作者： <span class="inputVal" id="bkauthor">方良永</span> <br/>
          朝代： <span class="inputVal" id="bkdate">明代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">类书文集,文集,完结</span> <br/>
          字数： <span class="inputVal" id="bknum">[book_length]56291</span> <br/>
          说明： <span class="inputVal" id="bkdec">十卷。明方良永(约1506前后在世)撰。方良永,字寿卿,福建莆田人。生卒年均不详,大约生活在正德元年 (1506)前后。弘治三年 (1490)进士,历官浙江左布使政,其时,钱宁方得志,众公卿不敢出一言,方良永讼诛之。世宗时,官至右副都御史。谥号简肃。著有《方简肃文集》十卷。此集为沙南按察使郑茂所编。隆庆年间,方良永之孙山东布政使方攸续刊之。方良永为官颇有作为,故乞休后廷推屡及,他均以养亲为由推辞,如此奏疏俱收在本集中,进退颇为不苟。其文信笔挥洒,虽不刻意求工,而和平坦易不事钩棘。其论劾朱宁一疏,慷慨壮烈,犹有牵裾折槛之风。曾写信给王守仁,探讨定乱大计及生平言学,而信中之语皆隐刺王守仁,可见,其既使对所好者,仍是卓然不阿。该集有 《四库全书》 本。</span> <br/>
          封面： <span class="inputVal" id="bkimg">Z_18825.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]方简肃文集
[book_author]方良永
[book_date]明代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]类书文集,文集,完结
[book_length]56291
[book_dec]十卷。明方良永(约1506前后在世)撰。方良永,字寿卿,福建莆田人。生卒年均不详,大约生活在正德元年 (1506)前后。弘治三年 (1490)进士,历官浙江左布使政,其时,钱宁方得志,众公卿不敢出一言,方良永讼诛之。世宗时,官至右副都御史。谥号简肃。著有《方简肃文集》十卷。此集为沙南按察使郑茂所编。隆庆年间,方良永之孙山东布政使方攸续刊之。方良永为官颇有作为,故乞休后廷推屡及,他均以养亲为由推辞,如此奏疏俱收在本集中,进退颇为不苟。其文信笔挥洒,虽不刻意求工,而和平坦易不事钩棘。其论劾朱宁一疏,慷慨壮烈,犹有牵裾折槛之风。曾写信给王守仁,探讨定乱大计及生平言学,而信中之语皆隐刺王守仁,可见,其既使对所好者,仍是卓然不阿。该集有 《四库全书》 本。
[book_img]Z_18825.jpg


[book_title]提要
《四库全书?方简肃文集》　　（明）方良永
钦定四库全书
集部六
方简肃文集
别集类五
明
提要
臣等谨案方简肃文集十卷明方良永撰良永字夀卿莆田人弘治庚戌进士官至右副都御史抚治郧阳告归再起巡抚应天於途疾作乞致仕旋除南京刑部尚书良永已先卒諡简肃事迹具明史本传是集为河南按察使郑茂所编隆庆庚午其孙山东布政使攸续刋之良永当正德时历任封疆皆着丰采乞休後廷推屡及辄以养亲辞今诸疏俱在集中进退颇为不苟其文信笔挥洒虽不刻意求工而和平坦易不事钩棘视後来摹拟涂饰之习转为本色其论劾朱宁一疏慷慨壮烈犹有牵裾折槛之风又尝豫决宁王宸濠反谋濠败後贻书王守仁与论定乱大计及其生平言学则云近世学者出天入神超悟独到专以心学为言皆附於象山其妄如此即所为象山者似矣而中实未然毋亦优孟之为孙叔敖欤其语皆隐刺守仁可谓卓然不阿其所好者矣
乾隆四十六年十月恭校上
总纂官 （臣）纪昀 （臣）陆锡熊 （臣）孙士毅
总校官 （臣）陆费墀

[book_title]卷一
●钦定四库全书
方简肃文集卷一
（明）方良永 撰
○奏疏
劾朱宁疏
浙江等处承宣布政使司左布政使臣方良永谨奏为还民财以消民怨事臣待罪承宣自惭无补偶有所激不忍缄默固知事涉权贵言出祸随然窃计脂韦之罪重於强聒而一身之患害轻於万姓之荼毒故敢昩死为陛下言之陛下亦知民者邦之本财者民之心乎又知国家财赋尽出东南浙居其半乎故爱国必爱民爱民必惜财而浙之民之财尤当爱以惜也陛下聪明天纵岂不知此若曰我有大臣可付托也我有亲臣可依任也我罔敢知固有知之者矣臣则以为陛下有大臣而不能用有亲臣而不肯为用虽谓之无臣可也陛下环视左右最亲且信与国同休戚者谁耶臣以为莫如朱宁宁也出自贱氓甘为民养陛下一旦假以义子之宠跻诸公侯之列势倾中外富拟封君其亲之也至矣为宁者粉身碎骨以图报称尚不能万分之一乃忍攫取陛下之民财戕贼陛下之邦本以自速其不臣之罪无是理也无而有之其愚耶病狂耶不然欺也陛下俯听臣言即甚爱宁必大怒也臣於正德九年十月初十日到任即闻朱宁鬻钞害人心甚恶之无何旧镇守太监刘璟语臣及三司曰寜堂钞价意欲倍增何如臣茫无以对细询之先是分发十一府每钞一块易银二两传报朱宁怪其太轻故欲增至四两次日复语如初臣坚持不可璟离席立誓曰我受朝廷厚恩朝廷为我立感惠祠我岂不知此事贻害朝廷百姓哉顾势不得不为耳我即不为他人必为百姓依然受害而我之祸立至矣言与泪俱至於邑不能自禁又次日复语如初竟增至三两计钞二万一千九百九十六块该银三万五千九百八十八两臣退而思之有官守者不得其职则去心虽愤激力不能捄亦失职也乃自劾求去逭此尸素继闻新有禁例势豪鬻钞害人者必罪臣窃喜此事徐当中止故栖栖不去以待其变今既数月矣例格不行而有司徵价急於星火或缘为奸倍而又倍椎肤剥髓民不堪命天门万里相与赴愬於监司监司欲言而未果发民亦吞声而不敢言输价之吏络绎於途矣新镇守太监王堂知民怨且作亦蹙然不安乃出巽辞谓宁堂好人初不知鬻钞之难如许苟豫知之必不为也今业已为之可以已完二万四千两截解少慰其意前头太监既为之敛我不得不为之解二臣所称宁堂指朱宁也其势焰之薰灼可知矣臣反覆思之方今四方羣盗甫息疮痍未瘳边塞多虞馈饷或不时继浙东西诸郡自冬徂春雨雹为灾蚕麦不利待哺之民嗷嗷千里此何时也大司徒不能为陛下画万年长策以去京师之冗食乃遣官四出坐索数十年之逋税亦缌功之察也然岂得已哉冗食不可去而奇祸随之矣臣故曰陛下有大臣而不能用此犹可诿也刘璟王堂皆陛下腹心之臣其在浙也皆有爱民之誉宜其却此无名横歛於谈笑间直易易耳而二臣者徒能涕泣蹙额付之无可奈何一则曰不得不为一则曰不得不解是亦岂得已哉横敛不可却而隐祸中之矣事势若此苟犹隐忍不为陛下言则已敛之财必入朱宁之手而民心伤矣心伤则本伤本伤则枝干凋瘁根柢蹶拔陛下其能晏然於上乎是孰为孰使之哉陛下之义子亦陛下之亲臣也陛下反思及此能不寒心臣独怪朱宁之忍於负陛下也今人有一饭之恩必报陛下之待朱宁岂一饭比哉不图报则亦已矣反取陛下之邦本而动揺之略不顾惜此臣之所未喻也故迹其所为在子为不孝在臣为不忠在法所必诛而无赦者也臣所谓陛下有亲臣而不为用者非耶然臣惟朱宁席宠以来陛下之锡予无算四方之馈遗不赀箧笥之中必不少此又不病狂丧心何忍为负恩之贼犯此必诛之刑意必真愚而为人所使未可知也伏乞陛下割偏私之爱奋独断之勇廷诘朱宁以鬻钞害民之故如故愚不解事误听人言而请罪祈恩之不暇则削夺官爵薄示惩戒根究主使之人坐以重罪可也如其饰非护短不肯服辜是敢於欺罔也是不有陛下也陛下又何取而必欲子之乎下之诏狱明正典刑以昭示天下为臣子悖逆之戒可也斯二者惟陛下明察而果行之仍乞急勅都察院行巡按浙江监察御史会同镇守三司等官将已歛钞价尽给还民未歛之数随即停止并查究奸吏影射多科侵尅之弊悉寘诸法则民怨未甚犹可慰解邦本未揺犹可培植陛下诚如是臣死且甘心其他利害固不遑恤也陛下如以臣言为不然置之不问日复一日尾大不掉将必蚕食天下肆无厌之求出於寻常所不料者陛下於是时也悔之晩矣臣不胜激切痛愤之至为此具本专差承差汪奎齎抱谨具奏闻伏候勅旨
浙藩乞休疏
浙江等处承宣布政使司左布政使臣方良永谨奏为乞恩休致事臣见年五十四岁福建兴化府莆田县人由弘治三年进士授刑部广东司主事员外郎陞广东按察司佥事丁父忧起复为因不谒刘瑾揑写旨意着臣致仕正德五年瑾诛蒙起湖广按察司副使陞广西按察使山东右布政使转前职窃念臣本布衣蒙宪宗纯皇帝作养孝宗敬皇帝登用历事陛下以有今日鞠躬尽瘁死而後已臣职分所宜岂可言去缘臣有不可不去者三臣母陈氏年踰七十景逼桑榆臣心思母心逐云飞母心思臣度日如岁此臣之情事迫切宜去一也臣赋质薄弱近者跋涉两广侵冒风湿力疾上官实欠精健若不速归必为客鬼此臣之乖蹇宜去二也臣素无学识小就攸宜乃今处此重地秋毫无补贻害地方若不速归恐妨贤路此臣之匪才宜去三也负三宜去而不去是之谓不知耻以不知耻之人而窃陛下之美官清议不容也伏乞察臣初心许臣休致使臣得申乌鸟之情遂首丘之愿免瘝旷之诮陛下之赐踰九鼎矣臣虽归老犹能歌咏圣德以答殊恩於不忘也臣无任激切恳祈之至为此具本专差承差某齎抱谨具奏闻伏候勅旨
按公自论奏朱宁之後即上疏乞休铨曹以公历官中外素负节操而是年朝觐又首膺旌典不允所请後公又连上二疏乃得奉旨致仕今此其第一疏也後二疏已散失俱存其略谨附録于左以见公进退出处之详云後学郑茂识
乞休第二疏
其略曰臣蒙陛下付以旬宣重任畀以两浙重地中夜以思谓左布政使之职上溥德意下霈蒸黎其责也今臣备员於浙几一年矣甫寅而出尽酉而入不过钱谷簿书之烦非能为陛下宣布膏泽以苏两浙之困尸旷素官臣实耻之高位厚禄岂宜恋恋久居臣近为地方弹击权贵政未知陛下何以处臣臣官不足惜倘从末减先赐谴归臣之心所至愿也伏惟陛下垂察焉
乞休第三疏
其略曰臣误荷洪恩宠已云至更一转移则上有褒封可耀其前下有廕叙可庇其後宠且未涯是亦何负於臣而臣乃汲汲求去若厌此宠荣然者岂性与人殊哉诚有可言非敢立异臣之月俸柴薪俱已住支印信已交参政周曾署掌自甘弃置不敢虚饰惟陛下垂怜俯遂放归田里不胜愿幸之至
起用巡抚乞终养疏
致仕浙江布政使司左布政使臣方良永谨奏为乞恩终养事臣原籍福建兴化府莆田县人见年六十一岁由弘治三年进士授刑部广东清吏司主事陞员外郎广东按察司佥事丁父忧起复为因不谒刘瑾矫旨着致仕正德五年八月瑾以逆诛蒙起臣湖广按察司副使历广西按察使山东右布政使转前职又因劾奏朱宁鬻钞殃民寻乞致仕家居六年正德十六年恭逢陛下入正大统宁以逆诛蒙听言官交章论荐起臣都察院右副都御史提督抚治郧阳等处地方勅谕至臣郊迎庭拜望阙谢恩祗受讫望轻恩重感极涕零窃念臣入仕三十二年实历一十三年备尝苦辛甘投闲散不谓迟暮之年亲际圣明之会凡在臣工孰不忻幸勉图自见臣有此遭逢正宜罄竭平生上答知遇朝拜命而夕启行臣之分臣之心也缘臣实有大不得已者臣母陈氏年已八十精力衰耗卧病踰年足艰步履动须扶掖使臣在官得闻母病犹思归养况在母侧亲见病重岂忍暂离进止忧惶莫知攸措辗转图惟殆废寝食臣惟忠孝一道君亲一体时乎竭力於家与夫委身於国惟其所当罔敢适莫如臣今日悃愊之怀则实有大不得已者陛下寤寐求贤内外之臣忠纯体国贤於臣数等者何限举以代臣则虽无臣亦不为少而臣得尽心侍养以终母年苟於风化少有禆助亦臣报答之万分一也臣於大义若两难臣之私心实独苦伏望陛下俯垂怜悯追寝成命勿以例拘容臣以原官终养别举贤能以充任使非独遂微臣移忠之愿亦大彰陛下劝孝之仁臣幸甚臣母幸甚臣不胜恳切祈怜之至缘系乞恩终养事理未敢擅便谨具本令义男方锡齎捧投进伏候勑旨
再乞终养疏
致仕浙江等处承宣布政使司左布政使臣方良永谨奏为恳乞天恩容令终养事臣於前疏已辞免今职祈终母养然臣自受命以来日夜忧惧虽有忱辞犹虑阻格若候吏部查例上请不容陈乞移文到臣然後再疏则万里往还留连岁月久虚地方重大之任愈增微臣违慢之愆是以冒昩再疏令原差义男并齎连上臣切念今日之事揆诸情义两不可已臣母年已八旬身婴痼疾桑榆之景理不可长臣虽有弟有子有侄可以代养然臣身为长子分义自重使臣仰体眷命勉强即程或恐旬月之违遽成幽明之隔则臣之忍心不孝何所於迯大节既亏平生丧尽将使宣和导利之时而有不得其所之物与贤彰德之具猥及无足为用之人是臣之出既无能全事母之情又无以完事君之节陛下何取焉此臣之所以甘冒斧踬不辞烦黩甚非得已也伏乞陛下察臣之言哀怜其志普曲成之大德持独断之乾纲特出俞旨俯遂臣请臣与母幸甚若陛下必欲臣备使令不终弃之则臣年虽及耆力未衰惫正如李密所谓事陛下之日长也臣於此时必能勉策驽钝不惜驰驱以副奇遇以报鸿恩亦如诸葛孔明所谓鞠躬尽瘁死而後已此臣犬马恻怛由衷之至情也岂敢固饰虚让以上欺陛下哉臣临疏不胜祈怜之至缘系恳乞天恩容令终养事理未敢擅便谨具本仍授义男方锡齎进伏候勑旨
缴勑疏
侍养都察院右副都御史臣方良永谨奏为齎缴勑谕事顷蒙起用擢臣前职提督抚治郧阳等处地方时因母老连具二本奏乞终养该吏部题奉钦依方良永所奏情词迫切暂令在家侍养俟母病痊之日起用又该兵部题奉圣旨方良永待有相应员缺用他钦此钦遵移咨到臣不谓母子温存重荷乾坤覆庇喜溢寻常报乏丝髪为照前项地方既弗亲临所有原奉勑书应合进缴慰私情於万里已覃锡类之仁隆大孝於三宫益笃惟亲之教臣无任戴德欣跃之至谨具本并原勑齎进以闻
辞月米疏
终养都察院右副都御史臣方良永谨奏为辞免恩赐月米事本年五月十六日福建都司舍人寇定顺齎到吏部咨文一道为奬孤忠以励臣节事该巡抚都御史姚镆奏吏部覆题臣居官素谨家无赢余合照月给食米事例量示优崇仍通行抚按所属地方但有居官居乡节行可称如臣之类者一体优礼等因节奉圣旨方良永既居官素谨着有司月给米三石养赡钦此钦遵移咨到臣事出异常恩踰素望扪心内愧实不自安臣惟月米者朝廷所以惠养老臣非累朝夀俊着有日劳特奉优诏者不得滥与臣历尘仕路三十余年未効涓埃之报顾惟愚戆不能徇时再忤权奸奉身以退陛下龙飞之初猥蒙起用臣以母老且病不忍辄离恳乞圣慈容臣终养而又冒援恩诏得与见任官一体封赠荣及三世陛下所以施於臣与臣所以受於陛下者皆云过矣今复有兹月米之给尤出望外将以臣母老不得禄养与则臣家虽贫犹能自给暮年甘旨供奉未缺稽之旧典侍郎潘礼御史陈茂烈尝有此给缘臣所处稍异二臣以此怀惭不敢祗受伏乞追寝恩命将给臣养赡月米移赉善人则锡予不滥足以示劝而臣亦得免冒昩之戒矣为此具本专差义男方彚齎进谨具奏闻伏候勑旨
谢月米疏
终养都察院右副都御史臣方良永谨奏为谢赐月米事臣近具疏辞免月米蒙旨已有成命不准辞者臣叨冒殊恩实惭非分感承德意惟切激中兹盖伏遇皇帝陛下圣由天纵道懋皇极治每先於率孝禄则重於劝廉如臣迂庸亦荷优异顾为养方荣而母身不待徒感伤於风木重顔汗於素餐抚枕自嗟指天为证誓秉有终之操及兹未死之年崇雅黜浮冀有成於大化补山益海庶少竭於涓埃臣下情无任激切感荷之至谨具本称谢以闻
再起巡抚乞休疏
起用都察院右副都御史臣方良永谨奏为乞恩辞免重任事正德十六年恭逢陛下御极蒙起臣前职抚治郧阳时以母老陈情蒙圣恩月给米三石养赡亲终之日有司具奏起用母没之後臣已恳辞月米服阕之後臣亦自甘弃置不谓圣明重此甄録本年七月二十八日钦奉勑总理粮储兼巡抚应天等处地方窃念臣学本愚陋性惟朴忠山林之日虽多廊庙之忧恒切况十载寸心曾无少尽而一家三世洊受洪恩委身以报此惟其时是以闻命遂行炎蒸不避已於八月初四日随带家人二名兼程就道然臣志虽勤而福分素薄年未耄而病骨渐衰八月二十四日行至浙江衢州府痰热交作昼夜弗宁荏苒自拥艰於前进夫畿辅重地也粮储大计也保厘之寄要在得人如臣羸劣何以堪此记曰量而後入臣岂不自知哉不得已冒渎宸听乞赐垂察许臣休致是终始成就臣使得以退为报矣臣不胜愿幸之至为此专差承差丁表民齎抱谨具奏闻伏候勑旨
再乞休疏
起用都察院右副都御史臣方良永谨奏为恳乞天恩辞免重任容令休致事臣自正德十年以布政使致仕遭际陛下御极中间屡沐殊恩非只一事亦非只及臣一身迩膺新命再召誓竭报称顾犬马微忱虽曰恒切而蒲柳弱质望秋先零臣於八月二十四日到衢州府地方距臣发莆之期甫二十日耳痰火上炎怔忡内作恐妨重任上疏乞休而志念未灰犹欲为陛下剗除奸弊少苏东南凋瘵之民仰答洪造然後已舟次厌喧移入古刹病卧旬余痰火日盛饮食减而肌削精神耗而心惊虽得该府给药遣医日来诊视臣自度病势非药力能降孤身客死无益不得已再沥诚悃冒犯天威伏乞察臣初心悯臣末路特发俞旨许臣休致亟选才识老成委以保厘重寄贳臣悮事之愆遂臣首邱之愿臣一面舆疾南还就医以听进止家乡在望庶其有瘳臣荷陛下覆载生成之恩至此即陨首捐躯何以为报哉臣不胜懃恳祈怜之至为此具本专差承差柳集齎抱谨具奏闻伏候勑旨
方简肃文集卷一

[book_title]卷二
●钦定四库全书
方简肃文集卷二
（明）方良永撰
○序
赠都宪郑山斋公巡抚江西序
士之仕也有其具而已乎有其具无其时孔孟且需而弗进也剥尽而复否极而泰上有圣明下列夀俊内无疪政而外絶衅端夫是之谓时然际其会者盖寡吾友山斋郑公之际亦奇哉当左辖江西时逆濠肆虐击断无讳转移大柄以死生祸福有位人其应如响公从容其间屹不为变而媒孽之祸作以文致于罪卒落其官而怒犹未解也林见素辍巡视费湖东辞相位去亦已矣犹百计侦伺胡永清先几而遁卒致诏狱辽左之戌性命几不保公既落官人犹公危虽公亦自危也迨反状既露逆兵猝起皖城扼其北阳明之旅已皷行而西濠进退无据骈首就擒当是时已有讼公之寃即其家而起之者飞龙利见大命维新反弊政而还之旧以与天下更始顾兹江西甫定之邦非老成宿望以拊循镇讋之不可而公巡抚之命下矣公之遭人固公奇公亦自以为奇也故再起非难而时之遭际为难时犹濠时也公固无此起濠死而中外之奸尚在公亦无此拜拜亦无能久於其位今则无是矣简修进良绳惏摧暴以弘大新政保厘西人如书所谓不刚不柔诗所谓不吐不茹公固有以自副也抑善作者不必善成得於忧患者恒失之安乐易曰乐则行之确乎其不可拔公孝友贞谅廉而寡与论事侃侃不诡以狥文章刊落葩藻根据理要无谀词既得之涵养之素而履危历险衡虑困心八年之久以日见其至以晩其成於所谓不拔云者非独公之自信人亦信之无疑也由是而进之台之省以系天下之重又何往而不可乎予不佞与公素莫逆既庆公之遭且知公固不负此时也因书之以为行赠
赠大理丞黄後峰先生北上序
圣天子既登宸极首徵耆旧列於大僚莆以六卿起则有见素林公又亟録先後忠谏罹害若干人复官晋秩恤亡有差莆以九卿起则有後峰诸君子後峰得祸最奇故酬之也特异吁其盛矣抑独莆盛哉国家气运於斯为盛莆有人以当之适遭其会耳虽然莆亦可畏也予耳目所及彭惠安公之响方震而见素嗣之见素方大震而後峰嗣之谁谓後峰发轫一疏其赫然震耀乃与二公均耶予尝三复其疏矣首之以崇圣学继之以通言路正名号戒游幸去小人终之以建储贰凡六事事为之防言无所隐指斥权奸如叱奴隷开陈利害不讳死亡读之使人毛竦骨寒悲愤生而痛哭继之也窃意悯时忧世之疏言之剀直痛切气之劲奋激烈心之至诚恻怛如後峰者不两见也後峰自成进士时目击时事每忧懑不食入官以来日见奸雄势盛即忿填胸臆蚤夜弗宁尝曰此辈何术辄能■〈欺〉弄荧惑如此其甚耶又曰吾不扫除此辈甘与共立於朝非夫也其至诚恻怛蓄之也久故其言直气劲自与心谋如弩发机岂容但已疏与兰溪陆子汝亨同上陆亦心服之弗赞一辞昔者箕子比干皆以谏显孔子称之於异代不曰忠而曰仁容非以二子之自靖者同一至诚恻怛为仁乎予因是而知至诚恻怛固人臣谏君之本也本之不立始而为之终必悔外而强之内必畏畏与悔谏之辱也世不有以忠鲠入以回佞出者乎名之不可虚窃也如是夫後峰性醇而行洁识远而学优志之所向直以古人自期而自视恒退然不露圭角为文厌雕刻而隽永有余味其足以追步二公非直一疏之铿鍧也勋名事业在他日者駸駸乎其宏以大自兹始矣大理檄至後峰谋诸素翁翁曰非常知遇不可不答也山斋曰平生抱负不可久欝弗彰也予亦曰时哉弗可失也子行矣毋让夫和声鸣盛言非前日之言任重致远固此气也昌其言无馁其气以自副其初心所至无前又乌知不有闻风而起踵吾之後者乎陆子之乡有枫山章先生者位尊望重而齿高孔子所谓仁人也维舟往谒必未语心孚而重有以相告也
赠陈敦贤给谏膺荐再起序
士君子立身之大节出与处也匪出处之为大不轻於出与处之为大也一偏一曲之士平时不灼见真知临事辄依违迁就而乾没不已果於忘世者又往往率意而任情其於出处且不知为何物无惑乎立乎其大者寥寥於天下也顷者奸宦怙宠窃弄威权欲逞弥天之恶首箝士夫之口於是肆为残刻贼害忠良流毒天下中外之臣殒身於桎梏窜戍榜笞者非可一二数其幸存者亦困踣颠顿朝不谋夕当是时也出乎处乎不待智者能辨之矣然居其职婴其祸则谊不可处必蚤见必豫待必不徘徊顾恋而视富贵如浮云夫然後可处即处於大节也无负故夫痛愤激烈出危言以触祸机至亡身丧家有不暇恤者有见於不可处之谊也是与阿媚愞巽尽弃平生曾不少愧者虽不可同年语要之见几而作又或一道也有臣癯然体不胜衣而烛事变於未形弃美官而不惜虽使壮士莫敢齐驱吾耳目所及敦贤一人而已间有能竝之者亦出一时之感发未有炳於几先而豫自裁决者也是果何道而得此哉平生的乎有定见也临事确乎有定力也不然出樊笼而游寥廓夫岂寻常尺寸者所能办哉及乎奸宦伏诛正人向用再起之命简在宸衷促行之檄继出铨部君乃幡然改图不以终老林谷自甘而以乘时建立为急不以前之处为足以自固而以今之出为得其本心是又暗合於古人忧违乐行之意信非偏曲之士所可儗也君之车马有行色莆士夫家食者咸重君之出於是太学生林以正为请於大参陈君待徵图其意通守林公而下若干人咏其实而猥以序属予予亦以迂疎触讳几蹈虎口而後处者视君之既明且哲政尔有愧予何敢序君哉虽然予於君同领乡荐有廿余年之雅兹又滥附荐书而起即不辱以正之请亦宜有言为君赠况请之勤乎君今又一出矣履废黜之艰者多怀顾忌幸际会之易者或忘报称君思前日所以废我者为何今日所以起我者为何其泛然耶固不足为重轻如以其忠鲠废而复以忠鲠起者君可不图所以报称而忍於顾忌以自臭厥载耶夫保晩节之难与成大名均也君而徒处犹无责也徒出焉人且议其後矣予嗣今将即君之始而要君之终即君之已然而究君之未然君其无以自负以负予为也此固诸士夫之所望也君始为给谏多所建白出其余力工诗文善画有远致兹人人能道之予不复赘
赠郡丞林以贤之官安庆序
林石渠子以贤初授郡丞也得江西之瑞有治绩绩又最於治盗未几以忧去服阕改丞安庆安庆於古为皖为舒犹荒服於今为畿内则大郡也以畀以贤俾佐守以理人与地无兼得耶以贤取道归扫松楸既来别予请所以为安庆予应之曰骤试子以未尝试也固优轻车熟路於郡丞也何有然不敢不有以告也逆瑾擅命渔猎郡邑贪黠吏盗府库以媚之不足又因以渔猎其民网罟所施鹰犬所至富商钜室无遗者瑾悦而已之囊亦溢则扬扬焉坐待徙秩谁复为世道计加以兵荒荐至官廪无终岁之储数年来铢蓄寸累不能复其旧之什一财之匮未有甚於此时者也为政者急所先不此之务而簿领之役役即使精明炫赫亦无禆於缓急况本之不端则所谓铢蓄寸累者入私室耳为身谋耳民且不信民之不信以在民上吾未见其能丞也以贤避席曰禄也不敏向尝领是教以治瑞而瑞治安庆当江淮之冲非瑞比去留都不能千里固襟喉也万一盗起仓卒南北受敌势必棘恐未可以瑞治治愿有加也曰地有僻要势有难易治之道一也兵不足募可足士不勇信赏可勇是果可以口舌文告为哉抑非独藏富於官安庆绪之军围睢阳也使城中公私皆有储积必不至以茶纸鼠雀代食爱妾可生城可恃以无恐然观巡远之捐所爱如所憎而民亦信之弗去是岂琐尾者能办哉城守具备为河北二十四郡之光顔平原可法也夫以子之才当子之年又值此晏然无事之时其能使安庆果安且庆也必矣无已安庆自有故事亦存乎其人耳以贤再拜而去翼日乡缙绅醵饯之於陈子玉光之室使予主其席酒数行玉光作而言曰石渠子事先生为高弟子兹行得无言耶予曰诺乃櫽■〈括上木下〉与语者示玉光玉光曰此守责也稽戎籍之盈缩而取盈焉丞之责塞矣何责石渠之备予曰丞守之贰丞之责讵止此耶此特当务之急耳於是玉光亦然予言遂书为赠以贤之官序
赠考功刘绍功北上序
约斋刘绍功甫既免丧北上予侄重熙为乞赠言重姻谊也约斋与林石崖齐名於予辈行无论後先皆予畏也二君者能为古文辞驰骋轩轾不苟雷同尤淬砺行检尚友古人石崖峭拔寡合约斋温润易亲性殊而趋一也意气交孚实重予助今约斋行犹夺吾一臂即弗为请予固将张之也约斋初授刑部主事以才望选入吏部故刑法选法咸精无寃於有罪亦无寃於有德比奔父丧复以适连持祖父母丧茕茕在疚者五閲岁人情弗堪独奉母治葬事又葬所未葬凡七丧旁及姑叔母力不足贷以充人难之五年之内未尝以衰经入公门耻干人以私雷孟升侍御治莆时毁淫祠数百区鬻以备赈约斋亦取其二稍有私议不知其为业师与舅氏增立锥地官价自输祠归二贫士人又难之乡长老父行者视犹父祖行者祖视之敌已以下贫交者情愫不改退自节抑人亦忘其为吏部宦家子弟隷仆类怙侈张皇陵轹乡社轻侮寒畯约斋羣从素醇谨衣食於其家者长给薪水少供洒扫候门将命稍纵辄斥之人不知其为吏部仆夫忠之移於君也自亲始治之移於官也自家始约斋事生死两无负矣有君如此忍负之乎恂恂乎无傲於乡之人矣容肆焉以傲官长乎冒嫌疑以恤乏饬臧获毋怙宠矣有待下无恩驭吏弗严乎抑非其至也宁忍贫弗屑枉已峙砥柱于颓波此大丈夫之事也充而极之可以尘金玉铢轩冕独请谒絶乎哉向也歛其施修之於家今也起而摅之於天子之廷晋而岳牧而卿佐又晋而宰执皆此道也予奚能增益其所未至重熙曰规以辅之约斋之属望也此颂也非规也予以约斋入必复为吏部严畛域之限杜私觌之门吏部故事也然则石崖之峭拔乎予将进之於是曰约斋外和内刚以非所虑予惟文之垂远必与道俱者也约斋能为古文辞予惟进之於道乎治其心养其气融会乎宇宙古今推移恒变之妙体验乎隂阳动静开阖消息之机上达乎天地万物生生化化之原浑涵浩博包括无遗操纵弛张惟意所适夫然後敷道之腴饰道之器驾唐轶汉挽先秦而上之予又奚能逆料其所至重熙曰是可以副约斋之望矣
赠郡守冯检斋公入觐序
明年春正月适维外臣入觐之期吾郡守冯公行健以兴化去京师八千里先数月戒行则今年七月也或止之曰公至郡七年矣年劳政望皆当大拜报旬月至矣盍少留弗往公曰吾虑不及此吾之欲往也意有大焉者夫人莫不欲覩所未尝覩以为此生希濶奇逢今皇上入正大统即位一诏百姓鼓舞咸以为尧舜复生延颈跂足恨不咫尺阙庭以觐太平天子吾不烦介绍不假左右先容得平步赤墀仰瞻龙衮顾不欲往耶正人毕起奇俊满朝凝峻表仪巍然太平卿相彷佛乎夔契之再见欲履其堂阶接其丰采听其言论以自表见者衆矣弗往无由也更化以来敲朴弛睃削罢民熙熙然俯仰足於事育而礼教兴唐虞风动时雍之化可儗也吾往而经历闽浙淮济至止京畿目击盛治宣为诗歌以形容太平气象亦创见也吾於是惟不争先覩之为快何惮一往而坐以待迁乎郡丞李君卿式等乃制锦为轴属予赠言予谓公之意则然矣又恶知吾君吾相闻公治郡之良不须其来以行陟明之典如汉虚丞相位以待黄颍川赐郭荆州以三公之服者乎故事司府官来朝吏部择其治行卓异者奏旌之有大燕之锡宝镪之颁而超擢继之类数十年一举难之也予滥与之後已十年矣又恶知吾君吾相不因公至复举行之乎秉彛好德无间贱愚凤凰芝草世间指而为瑞公之名满天下又乌知所历所止之地不有轻万户侯而愿见公者乎则公兹往也诚所谓希濶奇逢不容自己者也虽然公在则寮寀有所依凭茕婺有所覆庇讼简盗息而吏蠧不生爱公者固欲公之留也公既弗留遂捧檄而北余固知其不上下交慰不止也诸君曰是可以壮公行色故书
赠节推傅公擢倅常州序
是岁正德己卯夏六月擢吾郡推傅君美政通判常州府事报知民皇皇如失所依知不可留也谋立石道左以系去思莆士大夫相率赠以言比十月部檄至君捧之色若不怿然者松厓子讯之曰时不可为耶曰否大怼初平圣心感悟更化善治此一机也奚为而不可无亦负有资望而晋秩滞且恡耶曰否升沉迟速命也而半刺端寮倅车分乘又得大郡如常亦足矣敢滞与恡尤哉若是奚为其不怿也曰官易地而政未谙民或异俗士夫或异向而心未易孚惴惴焉勋名损於作推时是愳耳松厓子作而解之曰官信易矣而官政未始可易也民俗信异士夫意向未必人人同而善善恶恶之心未始不同也君尝再莅兴一莅杭杭之去常不数百里而近兴之去杭不千里而近杭之民与其士夫君既能兼信之而无间於兴今何独疑於常袭君之故以无变于初常之人有不信耶予尝见君禔身矣氷寒蘖苦一介非道义不以取又见君施於政矣峻法弛而惠爱溢察其隐而开其迷必小大不寃乃已又见君之与人矣遇以礼而接以诚事有弗直辄为理而或干以私则婉而拒之以是依依不忍舍士夫之乐於颂美也兴与杭既尔顾於常有弗尔邪而犹退焉若怯而惴惴焉以为忧亦过矣君再拜谢曰微公言吾之郁於中者将无以自慰今释然矣敢变其平生哉於是邑大夫雷君孟升与三庠文学蔡君希渊辈制帛为轴来乞序文予词也拙无他说以张之乃次第所与君语者授之俾书之为赠行序
送黄公悦之任合州学正序
予滥竽已酉乡荐同榜之士凡三十三人每燕集聚晤必以远大相期祝三十三人者亦磊瑰奇特自负不少盖会合之情胜故爱助之谊周勤苦之志酬故直前之气壮势则然也不数年间声迹浮沉萍梗西东有幸而获选遂占朝籍者有偃蹇不售卒登鬼録者有拘於格例随牒冷官而实非其志者頫卬之间令人感慨向之所期漫不可考若予与郭君思修黄君公悦郑君汝华三四辈则相知自未遇时所责望许与者固皆相信於平时非卒然相遇姑相标榜以矜诩夸大之云故穷通好丑未易移易思修倡曰吾侪继自今其毋激毋迂惟时卷舒惟志母渝惟道之与俱予三人者从而和之遂相与奉以周旋罔敢坠失庚戌癸丑予暨汝华继登甲榜官郎署思修亦领海阳学谕就职公悦独挟其所有以须再举了无彼此形迹之拘予时因壮之丙辰之春公悦仅亦以合州学正去州去京师万余里学正职虽清而寒氊断简兀兀穷年苟惮远嗟卑谁肯乐就公悦顾若游近畿都显仕然非其於出处之际订之审虑之周而惟时卷舒者能之乎公悦往矣於所谓志与道者幸卒勉之常禄之供聊以自给商货贿事请谒凡可以汚吾之所守者一切屏去旦夕立诸生堂下授以榘矱课其勤惰必使施诸人实有诸已母饰虚文应故事以取讥诮则志立道行向之所期真无愧负矣公悦之祖少参公以名进士敭历中外绰有声称百年乔木蔚乎苍苍公悦方务培植灌溉以达其枝使过而息者莫不踌躇瞻恋不忍舍去斯为克世其家又何假予言而後兴哉然箴规者朋友之责况予与公悦兼有姻戚之雅谊固不得而终默也思修迥隔无缘相语汝华方以公委督储于通公悦朝发而夕至矣试以予言质之以为何如
送徐元嘉掌教安仁序
师道立则善人多而朝廷正其职之所系大而非细也今天下士得预礼部试者往往白首以待甲科而耻於为师儒至以相訾毁师儒之设其端使然哉官小则势轻禄薄则利微势利移人虽贤者不能免使师儒下有趋走之吏足张其威禄之所入者足以周族戚及孤婺则固乐而为矣抑其晨钟暮鼓规规於训诂文字之末平时抱负欝不得伸功名之士固亦不肯屑就亦匪专为势利拘也呜呼是二者皆非也是皆可为世道慨也若吾徐生元嘉其免於是也夫元嘉以宿学妙年屈第乙榜授安仁学谕去衆咸惜之而元嘉独欣然以喜其言曰吾家徒四壁严侍见背今适有禄而不为慈亲谋是重吾不孝且吾非恶夫甲科而故为是矫饰也顾所欲有大於此者即其言以观其心势利功名视如苓通其与毛生之檄殆同趋向寻常尺寸之士未易窥也向予家食时元嘉尝从予游予视其动容温乎玉之在璞读其文辞沛乎水之东注间探其志则确乎不移直欲向往以希诸古予时於俦衆中独以孤凤儗之今则果符予言元嘉往矣蓝舆迎致旦夕承欢其乐融融固将卑槐棘而轻彛鼎区区甲科之得失乌足重轻然宗族称孝於士为次元嘉止於斯而已乎因其所已至勉其所未至砺行检以为身谋严榘矱以为门弟子谋即是以悦乎亲则甘旨之奉滫瀡之供非徒口体之养安仁士风薰蒸鼓舞於感化之余出而用世皆知所重非吾元嘉伊谁启之是则所谓善人多而朝廷正庶几皆可以无愧负不於师儒有光乎其或随行逐队漫无警省徒窃禄养之名苟焉以玩愒岁月则犹夫人也於师儒乎奚取吾固知元嘉必不为此矣今制凡师儒官六载教有成绩者许复赴礼部得与天下士角以元嘉之充乎内而修乎外者起而应之必得甲科跻华要以展尽其底藴今日所就讵可为元嘉量哉孔子曰以孝事君则忠予敢以是为元嘉异日祝
送林宗盛分教宿松序
兴两庠文士岁应贡来京师授校职去者乡缙绅例有言为之赠弘治已未夏五月郡庠贡士林君宗盛实领安庆府宿松司教行有日地官主政陈君子居等以予与宗盛友善肆以赠言见属予稔知宗盛矣林望于莆爰自九牧瓌人俊士相继代作入国朝来若其族伯絅斋先生之磊瑰奇特从祖澹轩先生之温良博雅皆以文章魁天下隐然一时山斗文印相承科第踵接一门羣从以经学负时名者无虑十数而尊甫长源先生隐居授徒工於书画间作五七言诗不事摹仿亦自成一家宗盛承奕叶文献之传沉静寡慾有志向往甫髫齓即崭然见头角为乡先辈推重比长闻见博而学益充文益肆在行辈中莫与相轧予浅且陋过辱不鄙往还论议丽泽渐润者十余年得尽见宗盛所谓文说理精考据审辞既尔雅意亦独到无沿袭鈎棘之弊每私试题目盘错轮囷衆愕■〈日台〉相视噤莫措一语而宗盛命笔洒然无窘束态数百人中屡占首选予意其源流远而造诣深以举进士宜若俯拾芒芥然顾亦偃蹇不售仅以例授今职而晩进崛起者或反先焉讵非命耶惜其文者咸谓之曰子年未中身而文士之网罗尚在迟之岁月以图後举亦桑榆之收也奚欝欝就此为解之者曰礼有禄仕子二亲垂白在堂得升斗之禄为旦夕养古人所谓不以三公易也就之宜予窃谓不然朝廷以文取士校职职文教也文之邪正士习关焉校职之设夫岂徒哉今天下之文弊也极矣高者鍜链雕琢恣其诡险必聱牙诘屈不可句读然後已下者剿窃掇拾务为辩博至蔓延草积使读者厌倦思睡犹不自觉诚得如宗盛者百余辈布满学宫以为斯文领袖剗其弊以返于醇岂非士习之幸而乃下拟於抱关击柝诿为禄仕之地非过欤古之人啬其施昌其文者多矣宗盛之应固云弗称其文不既昌乎况其所施未为全啬独不可以自慰乎世固有栀蜡其文以儌幸一时乃亟弃於既仕之後如弃筌蹄者君子视之犹蠛蠓也虽擢巍科都美宦奚取焉故凡膺校职者虽栗焉恐负可也遑恤乎他宿松亦文邑也予故於宗盛之行为语时文之弊使之宿松知所取裁云宗盛之族子世隆在实从子希滢希范四进士皆以文歌鹿鸣而起者使听予言必有合也试归以质之
送郑矩轩之任兴山序
国朝以明经取士士由是途进者非明经不取然有遇不遇存焉同治一经也讲解之精切其说同敷衍之明畅其文同或一试辄捷或累试而北不知命者往往归咎於有司至谓通塞由人开终南之捷径植桃李於私门惑之甚也吾友矩轩郑先生元德学邃而行洁家庭之所授受师弟之所传习莆以治尚书名于时如矩轩者百不一二数偃蹇四十余年仅以岁贡起又三年乃得一校官迢递万余里入兴山谓明经者必在所取何矩轩之不遇耶予未暇极论理数远稽古人试即矩轩同气之亲及门之士徵之其兄元灿郡庠生元濙儒士与矩轩同时并称私试聨居首选学者翕然从之而元灿竟齎志以殁元濙落落一布衣且老求如矩轩之小就皆不可得谓非命耶所传受於其家如正郎于成县尹士望于其乡人子弟如主政黄君俊刘绍功郡守朱与弼郡倅黄汝为试政洪鸣雍皆成进士予侄重熙予子重杰洎五六人皆膺乡荐而矩轩反伥乎其後相去迥隔谓非命耶知命者不忧吾观矩轩胸次磊落不肯少屈其平日正大之气严肃之行要非富贵贫贱所能移易者校官虽小其责重兴山虽僻其民质矩轩之往也身以为凖言以为训其所陶成必有杰然挺出取科第跻华要为时名人与中州并者命能限矩轩之身不能限矩轩之教况高山大川自蜀来者郁乎九疑之峭拔上揷霄汉浩乎灧澦之奔流一瞬千里皆足以豁人心目拓其才而广其量矩轩之所得命又能限之耶予知矩轩者不告以自学教人之事徒反覆乎命之一言夫岂不知命不足道哉盖将以解夫不知矩轩者之惑俾不例视以寻常校官云耳
方简肃文集卷二

[book_title]卷三
●钦定四库全书
方简肃文集卷三
（明）方良永撰
○序
赠郡贰朱侯秩满九载序
皇帝元年戊申钱塘朱公士容以储才试吏部第优等来同知兴化府事既十一年戊午公满九载将献绩去陟明有日郡之寮寀若卫帅若邑大夫若两庠文学若乡之贵宦咸属钜笔赠公以美成绩致厚期而属予言者郡尚义官某等凡若干人也予弗工於言然素辱公爱又重违某等之请谊不可终辞惟士莅政强勉以善其初久则寖懈以弛者恒情也其不然者才且良者也惟民於官居位则畏其威满则幸其去者势也其不然者官之才且良足以感悦之也若吾朱公性严而方质敏而精自其韬屈之时涉历淹贯其於不懈于位以媚乎民者已素计熟定於胸中不腆敝郡辱公来临虽卧而理可也而公山泽之癯若不胜衣其始至也民或惧其惫而夺於吏吏或虞其艰於持久而得以售其术公窃念曰治民犹治田也嘉谷是亲稂莠为雠者善治田也恣黠吏以稂莠吾民咎将谁执故公以讋其悍明以烛其欺详慎严密以擿发其隐其或放纵为奸格弛公令者公悉置之法不少贷吏於是缩首咋舌莫敢肆其故态以为民缁蠧公乃察土风厘强弱礼其良锄其慝疏决其凝滞苏息其凋瘵比及三年苛除娆解而公之政行矣公曰未也吏不祸民而已未臻於理也持之六年吏果信公之不可犯惟公指挥民亦宁於干止果见吏之不足畏两税登三木废而公之政孚矣公曰犹未也民不畏吏而已未底於成也持之九年渐磨久而诚意交事中律度物循轨则民与吏相忘而公之政声暴於下烝於上矣夫公欲治民必先之治吏明公果断閲九年如一日非才且良而能之乎昔鲁子敬称龎士元非百里才使得治中别驾乃可展其骥足别驾今郡贰也骥以儗君子政取其才良也然则公非所谓其人耶或专指理尺籍之精审者誉公小公者也善最书而异擢至又公所宜有而不足多者也予故略之而书其大使公因予言而益坚其素履於异日则爱公颂公者岂特一兴人哉
赠郡守张白斋公致仕序
士君子之出处无常惟其是而已实见得是者盖寡矣嗜进者溺於出非也恬退者甘於处亦非也何品藻人物者恒退是予而司铨衡者亦每注念於若人而奬以示劝庸非以出之非是者徒为失已而反是犹足以励俗故耶於戏此可为世道慨矣若吾郡守白斋张公之出与处其皆庶几於实见得是乎抑直为今所奬予而徒收励俗之誉乎公少有奇节厌俗学为文辞必上躐魏晋为五言诗必出入陶谢櫽■〈括上木下〉陈黄或时出新句奇崛变化如龙行天蛟出壑雷电晦冥风雨交作人莫之测公既迈往即无意进取有劝公举进士辄掉首弗答至尊翁先生督责之严乃不得已为科举业既成进士复弃去故於诗若文造诣益专擅名者反後焉由进士为大理为吾郡驭衆惟寛莅事惟简不屑屑取能吏名亦不求速化公庭昼寂则托兴写怀时与素翁右台相酬和间洒茅龙作草书遒劲有体石翁内翰殆不能过公於富贵泊如故在郡六年乞归者再今年春归心益急公牒屡上而巡按藩臬诸公咸慰留不可公乃自上疏情迫词恳若不能一日留者其视绯衣象简曾不若角巾野服之便■〈雨上只〉旌五马曾不若扁舟短棹之适黄堂画戟曾不若茅斋几研之幽以净莆山水虽奇胜曾不得一游亦孰若四明之湖光岚翠为公所有可以朝夕至之为乐宜公之决有归志也巡按胡公知公不可留乃援恬退例为乞转官致仕上亦嘉公志下吏部议擢公福建参政俾得遂所请以去报至公欣然戒行李就道若公者其始终完名而无玷缺者欤泰之初九曰拔茅茹以其彚征公之出无以是乎遯之九五曰嘉遯贞公之处亦何负焉故谓公为出处皆是可也谓为今所奬予而收有励俗之誉亦可也何也勇於退者难乎其人也两庠诸文学感公之德相率请予文以赠予亦辱公知者又忍以不文辞故叙公出处之正以壮公行且以复诸文学之请公琦名君玉字鄞望族也
赠邑侯雷君献绩序
均之任也县难均之为县也丽郡多士夫尤难丽郡守掣其肘志柅弗行多士夫责备者衆烦言易兴令脂韦其间自贻尸素之羞者荏也过为矶激甘速中伤之祸者亢也二者胥失也不尤难哉莆亦难邑也来令予莆者弗荏弗亢下宜民上获守中信於士大夫耳目所及得二人焉今御史大夫洪公克毅进士雷君孟升是也克毅公炯炯见芒角君沉塞浑涵具有远识纷乎吾前并成败利钝而臆之无锱铢爽故视天下之事若无难为视篆甫阅月守检斋冯公继至民方跂踵以须协心之政士夫方旁观异同以验成败君亦未敢必守之知且信既而心孚道洽如出一轨民所便者君曰可守亦曰可辄行所不便者君曰不可守亦曰不可辄罢治化旁流声名并起莆士大夫莫不欣然异之何其难而易邪物以类应人以心感心异迹不可强而合夫廉而不刿平而不苛君是心守亦是心莆士夫亦是心是惟无感感则必应有相成而无相忌见其易而不见其难君常俸外无长物自奉菲恶庭絶馈遗之迹孔姑臧贾僊游有然者子视吾民敲朴弛浮费节营缮不兴鬻子输税者涕泣赎还之召之於上蔡何之於益昌似焉追呼之符不授於徒隷受赇蠧法之吏缩首屏息寇巴东周浙川之遗风矣斋醮樗蒲诸禁则陈雩都之正俗也堤堰斗门之修则曾会稽之兴利也使君泽於外而漆其中乃号於人曰我廉平我廉平谁其信之人弗信守士夫可深绐耶政成入报必书上最留必为御史君亦将不难为御史矣君行合莆士夫属予赠言予故从而叙述之使为县者知难易存乎其人而不系於其地也
赠郡博蔡我斋致仕序
士君子禔身之大节有二明义利也决去就也然未易能也溺於利者忘义急於就者恒依依不忍去有如我斋其庶乎我斋少承庭训长从阳明王先生游有志节不为俗学丁卯举于乡试礼部不第意教官可就阳明先生止之曰子以教官为易为乎其頫卭於人一也自是归卧不出者十年丁丑成进士仍初意疏乞得教授吾郡上官未浃旬日即欲辞去曰阳明先生不我欺也乡缙绅恳留之乃与诸生约端趋向笃践履母傲以亢毋谄以卑毋脂韦突梯以媚世谐俗於是贽节馈遗皆不受养母之外泊如也於是祭必禋洁乡饮必慎选择弗袭其故也於是司教以忧去者有助诸生之贫者有助弗量其出入之丰约也甫六閲月士风翕然丕变而去志复作矣十月望日具冠服辞圣庙即别诸生曰吾无缘师汝矣诸生咸咨嗟垂涕跽而请曰弟子之游郡庠也远者二十有余年近者十年七八年又近者三四年乃今始得吾师何来之暮而去之亟耶我斋曰吾之去也犹吾之来也陶靖节彭泽八十日而吾倍之矣二三子何患乎无师诸生知其决不可留乃奔于乡缙绅又羣留之不可乃召命画史肖其像将祠之而乞言以颂其美予闻有道者重内丧已於物谓之倒置之民我斋明於义利之辨决於去就之几如此不谓有道之士邪予知其去而归其乡也不徒放浪江湖自适其闲云野鹤之性而已将以乡先生自处以所得於父师者陶熔後进考德问业者不虚其来异日出而仕焉皆将自树立以无我斋愧则其去犹就也顾不伟哉而诸生恋恋不忍之意犹郁郁乎弗纾予辞也拙无能遽解之
赠朱司训秩满序
弘治十年丁巳春三月上澣是为郡庠贰教朱先生秩满之期阖郡士夫暨所与同官交游者皆感其平素惜其仳离各求诸缙绅士之能言者言以赠之於是邑庠贰教吴先生率其寮友谬以序文见属予故吴先生门下复於先生有夙好言虽陋谊不容辞乃为之序曰官不必崇要於职之称施不必博要於心之诚诚则动物而职之称在是强勉修饰以取媚一时者其术易穷及其久也衆怒羣猜惟恐其去之不亟伊谁感而惜之又谁追而思之乎今之就教职者恒以其秩之卑而所施不溥为恨遂并与其官而旷之盖未之思也一命之士先後挟所有以教吾郡邑者多矣其善於去者予耳目所及得二人焉其一曰邑掌教浮梁程先生应韶程之得代也送者数百人为文凡若干首濒行之日咸叹惋咨嗟若去其亲戚然是岂可以幸致哉程既去後四年复得先生先生之始教吾郡也人谓其敏而年少历履未谙易视之先生严其约束徐而导之乃敦本实以抑浮靡门生有郭纪者与其弟缨友恭无间先生首表於俦衆中礼而异之衆自是翕然知所向方先生於寮友处若昆弟善则相成有过则相规正於贤士大夫之家食者师而友之严惮切磋所积益充以肆郡守黄岩王南郭公严毅方正最慎许可先生事之不亢不阿情义既孚声闻亦驰遂两檄先生署平海僊游学事适僊游令缺复以先生署掌邑事盖知先生之所蓄足以胜之无疑也若是者谓非一诚足以动物为克称其职者乎世之人乃谓人心可以智笼术驭而忠信仁义果无所用不亦厚诬也哉今日之去人咸感而惜之也固宜去而思之於後也亦宜然此未足为先生多也先生尝告予曰世路嶮巇知止不殆一丘一壑亦足自娱继自今我其反我初服陶我天真矣予首肯之而中未之信先生言之至再予窃私谓先生信人也其诚於退也犹其诚於进也斯言尚不妄然犹未敢实以告人也今先生去矣其果不为声利所夺以无食其言岂非清时一盛事哉然恬退者士君子之美行崇奬恬退者朝廷之懿典戋戋束帛又乌知不起我先生於寛闲寂寞之地耶子不佞好成人之美故於赠言之章乐道之以壮行色先生名凤别号忍庵世为浙之嘉兴人
赠王司训致仕序
莆所谓文献之邦也仕莆者匪政之难亦教之难匪政教之为难难乎其人也有其人则政誉四驰声教旁溢其来也惟恐後其去也惟恐亟而绻恋不忍舍之情往往於临别见之此人心之公也可幸致哉予家食七年矣历观夫司政教足以系属人心於不解者得二人焉觉轩雷孟升我斋蔡希渊是也嗣希渊而去者谁耶休斋李子兴翠晩王裕夫得无似之乎裕夫峭拔自信耻为隂回奄媚之行少不好狎长益肆力于学微言奥义剖折其精口耳诵说者见之其容赧然补邑庠生私试每列优等藩臬诸公争致为弟子师裕夫严立条约莅讲席正襟危坐立门下士於两隅钦肃无譁讲罢闭门不出或夤缘至前乞通关节即厉声斥之立麾使去其不可干以私如此故诸公咸爱重之以数奇屡屈塲屋竟以贡入太学铨授吾兴司教私喜曰吾不能随计吏以角礼闱而得试内庭教名郡吾愿足矣始至棱棱然人莫敢亲徐察之心地皦然不独异不苟同不矫以外饰於是门弟子惮其强直士大夫服其严重郡之长贰亦以其不阿也异视之然卒孤立难合裕夫不恤也斋居无事书声琅琅如童子时日以诗文自课皆有体裁可讽诵与诸生讲解经义必紬绎古圣贤立言之旨听者洒然莆邃於经者或让焉夫教人自自学始裕夫好学至老不倦而其为人与为教又足以厌服人心宜其来也人幸之去也人惜之昔晦翁以青天白日磊磊落落为君子而归之梅溪裕夫梅溪後也其亦求无忝厥祖而肖其大也乎顾予言不足为裕夫重而予友黄主静林与平合谋於衆必予言之属曰吾师意也予故为序人心之公以为司教者劝教劝政亦劝庸知无因予言而兴起者乎裕夫之乡有宪长伯韶者予同年友也其平生自许也不轻裕夫归与之游其必有合也夫
寿陈隐君七十序
陈隐君宗器氏予旧友也性嗜学乐与钜公硕士游弱冠执经李内翰之门与今右台林见素同笔砚公视之不敢轻以忽提学未轩黄公重许可恒语人曰陈生每见必以疑质殆非今学者所居涵江迤北距城无虑二十余里向自予病归被斥归及今谢事归辄来造吾庐不惮再至阿堵烱然言谈峭直叱唾奸谀如不欲与同覆载人以戆视至论其先王父盐城教谕公先大夫封员外郎公伯兄少参东洲公性行遗事铿锵炳发能使人耸听歆艳今年七十矣正月十日诞辰也戚属黄瑀郑谅如干人将以是日觞隐君为寿二子者豫诣予乞言乃揖而进曰是善士也壮岁抱璞弗售即以所业付震器九成而甘於韫匮先陇与宅第之隙松盖森郁不易株计半其手植宅右结屋数楹榜曰万松以寓志因以自号日游息其中宾至瀹茗燃香论往事或杂农谈景与意会时於诗发之若懵然无预人世也惟郡大夫当读法以宾礼延致一出岁饥为乡邑乞减税一出旱祷雨致斋一出休养如此是不与造物者争也间推绪余以熔陶後生绰有型范旁通黄岐堪舆之术亦自名家尝试辄效弗利厥报波润于乡如此少孤奉母蔡宜人能终慕事东洲与仲兄山林野叟如温国之於伯康也尝为东洲诣阙白贝锦之寃艰险不避祀事必严墓谒以时圮必修敦于伦纪孝于先也如此是寿之基也故年跻七袠皓发丹顔行无蹇步由是而耋而耄期殆必得也先生雅知隐君曷侈以文夫澹而无求固养神之道况基之之厚如前所云隐君之寿其有涯耶二子之言足徵也予复何言虽然二子之乞予言也隐君意也予曷敢辞遂书以与之俾藉手为隐君寿
寿林西坡七十序
深山长谷多难老之民而长生久视全其天年者必鸠居鷇食倥侗而颛蒙原寿者数为此言非以其逸且拙耶信斯言也通郡大邑多材艺知能而飞腾宦路者将不得以寿称耶西坡林君景初莆望族也居郡城东少辟公府以年劳为保昌尉出入瘴乡恒戒严罔敢弛备亦不遑暇逸矣而君也擘画有方事集而誉起为从事而官长悦之为尉而小民颂之咸曰材且能是岂拙者所能办哉致事家食余十年今七十矣视听步趋犹壮年也发强半犹鬒齿犹固面犹渥丹坐立无欹倚饮醇哜胾前後不待祝而无哽噎即今验後踰七而八而九而百岁可前卜也其寿也不与向所言不类耶予意寿有相有基君方面大耳丰颔广额背厚而胸夷且有眉豪项绦固寿相也心地平旷与物无竞赴人之急不遗余力以干蛊付伯子显扬事责之仲子无役役以犯既衰之戒时与刘孺人并坐高堂指挥家政或弄孙而嬉闺门雍肃间速客西坡草堂欢洽竟日不昏眩於声色之娱固寿基也君之寿不以是耶难者曰原寿之言固为未融子之言亦未必尽然也子之妻祖古廉先生西坡从父兄也眉棱双起额凸眼凹颧横属於耳癯然一翁而年踰八袠何也曰是皆寿相也子以腴瘠求之耶抑予此言固浅寿基之说子得复破之乎曰此则祝寿者之常谈夫人能言之子焉得擅其说且世亦有不培基而黄其面台其背龙锺以耄者何曰此殆所谓适然之数幸也非独寿也贵与富咸有幸而致者矣君诞辰在仲冬十又七日予图所以为寿别无奇语故书此以为华筵颂祷之助
寿章太安人诗序
称人之善必本於家庭之教而母教视父兄为尤切称人之寿必本其人之有德而女德不越闺壼为难知然则奚从而考亦徵诸其子而已矣不观吕荣公不知有申国夫人不观欧阳文忠公不知有韩国夫人不观崔库部不知有卢夫人昔之名公钜卿由母教而成者未易悉数吾郡伯冯公寿母章太安人岳池望族也少归其先主事公闺门有度每诵侯夫人子皆母致之言即以母教自任相主事公宦游以清白传郡伯成进士为户部时迎太安人就养京邸比得郡又奉而南郡伯之言曰吾母意也非徒养也盖将以便教责即此已可以觇太安人之贤不诬今观郡伯下车以来崇俭约絶游讌间速客亦不张乐一切浮费裁省无遗其慎如此庸非太安人有事事循规蹈矩之教如申国乎俸入外无长物乡士夫馈遗弗受甘旨之需平鬻于市自奉犹未遇时也其亷如此庸非太安人有贫乏好消息之教如崔母乎断狱既审克矣犹惴惴焉寃在细民之恐不任情为喜怒其敬于刑如此庸非太安人有求生无憾之教如韩国乎由郡伯而知太安人之有教由太安人之有教而知其有贤德德寿之基也今年跻古稀神清体健珠翟霞帔坐高堂以享一郡之养拜子妇若孙於堂下乐融融不可名状夫岂偶然十一月廿有五日设帨之辰也乡之士夫与邑庠之僚属咸议制锦轴以为寿郡伯入启太安人止之曰士夫之贤而仁者事之友之僚属之廉者礼之其不然者督戒之汝之职也奈何以我诞日重劳羣公诸执事乎其为我固辞我方以汝父不逮为慊无贺也亦不敢以宴即此又知太安人贤於人者远而基夫寿也将未易涯然诗文业已具矣郡博士蔡君希渊偕其寮莫君必亨李君子扬王君裕夫合册於邑侯雷君孟升共得诗若干首而余僭为之序是举也乐而思文而质敬而不谄有三善焉其可传为故事也夫
方简肃文集卷三

[book_title]卷四
●钦定四库全书
方简肃文集卷四
（明）方良永撰
○序
海珠别意图序
序曰拘於器者择所宜仕择焉而不必尽如吾意喜愠生焉此天下之通患也无拘无择无喜无愠此其材识之宏大未易与俗人言也今年夏四月福建左参政缺吏部以广东副使陆先生请上是而擢之檄既至先生即戒行李取道还家宪长刘公率诸同官暨藩阃诸公合饯於海珠寺之法堂咸叹惋咨嗟惜其别去而先生独津津然喜动顔色诸公私相谓曰先生少取巍科为才县令名御史以至今官中外敭历者三十年矣挟是资望以膺简拔内可以取京堂外不失为宪长今仅以参省行弗愠则已何喜为且爱合而恶离者恒也先生反是弗情於是又求其故曰先生忠厚慎密练达端亮其居官也不事击搏而淑慝自分不为操切而缁蠧自去激扬旬宣之政皆所优为而其问学精趋向定内外轻重之势又已了然於胷中无秋毫芥蔕庶几所谓见大心泰而无不足者故长宪可也参省可也未尝择焉无择又何愠喜先生之喜盖有为矣高堂有母年垂九十旨甘之奉旦夕弗躬者五年思欲解官归养未可遽得一旦天假之便得拜太夫人於堂下怡怡登堂奉巵酒为寿暮年母子倍百温存此时此景虽三公不易也一官轩轾何足较哉先生三丈夫子竞爽联辉伯仲已取进士为南北都部属季亦绩学负时名人以为三陆复见即使先生官止参省亦足自快而况闽藩直寄足之地哉然则先生非伪喜也昔殷侯侑使外国无几微仳离之色韩愈氏犹以大丈夫许之若先生之知所重如此谓为大丈夫非耶於是诸公同赋诗以壮其行题曰海珠别意予遂摭所以知先生者为序先生行矣过建溪访武夷真儒之遗址尚在道学之流风未冺即其地考其人而会其心其所得又当不止於今日矣敢以是足诸公作诗之意
肜庭奏最诗序
弘治壬戌之冬佥司阳城田君振之满三载有成绩例当入报以难其代踰年始得请是为癸亥冬十二月也时同寅徐君朝文实权代其事重田君之行谋以壮之爰绘图索诗於寅长贰暨藩阃诸公祝者颂者铿然盈卷东所张君廷实题其端曰彤庭奏最虚其左猥以序属予呜呼永胡敢序诸公之诗哉顾田君之去不可嘿嘿乃为之序曰今天子以亷介弊羣吏铨司之所纪台宪之所核率皆致严乎是故凡奏绩于朝者非是不得以最书其书最者必饬簠簋耻脂韦者也田君之最其无出於斯二者矣乎君初为户部已有氷檗声不局缩依违以谄事权贵忌君者每欲中伤之无由会君以缴纳玺书误违常式遂出知四川之蓬州州号难治君守其素弗渝率孚于上若下七膺旌荐以擢今官实兼屯田盐法二事二事之治尤号为难者也非胜以亷介鲜有不沮於势与利历观既往以輭踬墨败者恒踵相接其仅足称数者不过夺田於民以与军苛取於商以溢课而已是犹无绩也况最之称君惕此殷鉴愈自淬砺不事表暴而绩自成问其屯田曰吾治其兼并而已矣问其盐法曰吾不宥气力者缁蠧窟穴而已矣呜呼是岂可以易而能哉我不自洁人将汚我以利我不自振人将怵我以势势利一汨法且弛矣又乌兼并之能治而缁槖窟穴之能去耶吾固知田君之胜其绩者亷与介胜之也以是称最名直不爽其实矣於圣天子弊吏之意真祗若而不负矣君行矣不次之擢端可预卜尚其毋替厥终哉
三膺旌奬序
戊辰秋八月既望予南归道入浙之余杭令余杭者仪真王侯秉衡也时天旱田且龟拆桔橰之声伊鸣遍野而厉疫不作刼胠探囊之盗屏迹舟陆行者恃以无恐闾阎之民老稚各有业次鷄犬不惊贫民亦得转移执事以输官税无告病者县衆务毕修而侯若不经意然予异之亟叩诸婣友学谕林君源继知侯为县始十閲月来藩司奬予者再侯果何修而得此哉林君曰侯下车首诹民隐诸凡不利於民者罢革之无复缁蠧民苟以为利者朝闻而夕行之若饥渇之在已於赋与役非欲蠲之而势格不可者弗征於期会未尝取疾争先而民不忍後常税积负远在数年之外者咸来输纳旱既甚为民请蠲税未报则以罪已民曰吾税吾输之毋贻吾侯忧民以讼至立与是非之圄无留狱吏懔懔奉行其文书毋敢叫嚣于下或衒智巧以乱惑其聪明豪家负势陵轹乡里闻侯至皆寂无譁崇德河流断絶使舟往往由余杭入杭徵求旁午侯豫为区画费不出於民民若罔知郡大夫藩臬长贰奇侯之材事胶轕轮囷难理者辄以委侯侯悉为处分大者旬日小者信宿皆绰有条理具颠末以报由是益见知於官长而侯谦谨愈至卒未尝以矜喜怠忽自臭厥载侯之为政如此民之处凶年如乐岁也有由然矣予曰休哉予素闻侯名能文章乃今而後知其优於政也故观於民可以知侯之惠观於吏可以知侯之严观於集事可以知侯之敏观於事长可以知侯之恭恭严惠敏虽佐理天下可也於余杭乎何有而争致礼币走儒绅以奬乎侯者非幸实宜无何御史中丞江右罗公核侯之能复宣明旨檄有司特具币物命林君礼致于侯将事之日侯升自阼阶再拜以受登降頫卬肃乎有容左右观者咸啧啧称叹以为前此所未数见盖至是未及朞月而三膺旌奬矣呜呼今之为县者材力或不逮慰睯沈屯旦夕惟谴责之不免是惧而何旌奬之敢望若侯者顾不可贺也已於是朱少尹■〈日上永下〉张少尹文相与请予言以侈其事予为具述所见与所闻者以复咸谢曰可矣予曰未也宦成者忽怠终者困彼数旌我者凡以为民也侯诚不以其已至者自足而益图其所未至者於民必使余杭之人戴侯如父母颂之祝之去而思之异日之传循吏者非侯莫书则侯之名久而愈炽侯之位亦由此跻于通显也不足多矣一岁三旌何足为侯重轻哉二少尹曰尽之矣遂书为序
周侯述职序
诸侯朝于天子曰述职古之制也虞周盛时与巡狩之礼实递行焉自警跸不临於方岳而几杖下锡於藩臣於是乎述职之事漫不加省盖自衰周已然汉唐宋何责焉我国家稽古定制三年一朝合藩臬府州县诸司之长各率其幕官一人吏一人先期疏名於天官非縻於重事不得擅易其来也告至有期朝会有章考核有典其归也申命有勅劳赏有钞其为制亦严且周不拂乎古述职之遗意矣百五十年来人无懈弛治底隆平者凡以此也明年春正月适当其期四方小大之臣各度其方之远近次第启行莆明府周侯行值九月之望邑大夫士凡如干人合饯於拱辰门外不忍侯之遽去也咸相与致期祝之意谓侯莅邑甫余二载而政声已赫然兹行也上可以取台谏次亦不失为郎署继今以往自罄平生树勋烈以衣被天下垂名後世莆人固不得私侯之惠侯势亦不能终惠于莆也予不佞亦进而言曰侯兹行盖有事於述职而非徒也侯之职奚在乎职於民也民安职称矣故侯操厉冰檗民不病於贪墨矣侯令严锄植民不挫於豪右矣侯杜干请之门民寃抑无盖蔽矣侯塞需求之路民脂膏不朘削矣移山有檄侯悯民骚扰矣追呼不滥侯恤民非辜矣职此述此两无愧负侯事毕矣然岂如斯而已乎予窃有厚望焉今四境之内重困於无名之征大愳夫横逆之祸人心叵测易揺难定或讹言有幻姓名人且旁徨踯躅转相吹煽富者负赀而逃贫者乘机窃发鵰诈之风缘而四起动摭细过往事以刦持官府恐动巨室莫敢谁何是果孰致之哉必有所由然矣侯无意於吾民则已使侯亦痛心疾首乎此耶天假其便忍以非其职而不殚述之耶抑斯弊也匪莆独然侯诚言之帝诚听之絶其祸根更化善治侯之惠将普及万方又何患莆人不蒙终惠於侯哉若夫台署之擢於今侯所宜有休烈之着於後亦侯能事泛焉以是为祝固颂祷之常也佥曰善哉子之言也侯亦瞿然曰命我矣请书之以壮行色侯名任字以仁登乙丑顾鼎臣榜进士学博才赡绰有远识与之论古今人物事体亹亹数百言不休下至星历地理之书无不涉猎文名籍甚以非述职所系故略之
漳南平寇序
漳守乏吏部以监察御史西蜀张起溟先生荐上曰可至则试事兴先生入赞外帘分得人之誉无何寇发泉漳间先生以书生提兵平之叠来抚按旌奬文事武备可谓难矣予闻先生为诸生时已籍籍有声称既成进士为御史出百一以击权奸清鹾政按剧藩大震风裁惊动一世其协襄试事也宜无难军旅吾未学攻刺进止之机宜吾未尝试料敌於仓卒之顷制胜于千里之外即善谈兵者未必尽如吾意谓先生猝办之乎是则难方寇之初蔓也不满数百人或易视之师出辄弗利先生曰是黠而狠不可易也简锐卒砺利器以待其至驰报于三司监军诸公困以重兵毋使滋蔓庶寇无前路食尽必奔必由吾境可擒也不阅月寇果望漳遁先生授成算於所简卒擒渠魁七十余人余悉纵使去曰急则反噬无穷追呜呼此司马法也先生何从得之哉抑尝读其书而善用之耶六月之诗称文武吉甫万邦为宪先生得无似之乎巡抚聂公承之巡按徐公牧之皆重有地方之责者闻捷而喜宜也币物煇煌踵接道路礼亦宜之肤公奏而玺书下可豫计矣予又闻先生裁决郡政其速如流讼牒积案顷刻立剖庭无寃声圄无滞囚折狱之才不减平寇是又难虽然此先生之初政也其果是之画乎玄驹之步也雉之晨雊也先生固知有化之之术矣严於检押易於近民先生之所以化也迟之岁月蝗可使反飞虎可使北渡寇有不息讼有不简以无乎此固先生所自待人亦以是待之至也必矣先生子不适出者廿余年至是而适子生平和尹张君贻书於予曰吾郡伯先生靖寇安民而震器适生是天所以彰其仁也公其侈以文无吝吁有是哉何天人相与之近耶六月之卒章曰吉甫燕喜既多受祉先生之祉孰大於是昔叔孙胜狄以名其子先生盛德谦逊讵肯自衒顾兹事也天之意民之心先生之媺法不可略予故牵连书之
觉轩序
是岁十月朔大夫雷子孟升访居士方良永于松厓草堂揖而言曰癸酉之秋某计偕北上越甲戌春正月三日次南阳傅舍夜梦谒晦翁先生小屋独立素巾缟服俨如也导入顾与语久而辞归先生止之曰留此讲学慎毋归语勤意切若素依门墙者然觉来自念蚤岁谬不自揣妄意古人之学而先正君子如翁者志所愿学常恨不生其前厠门弟子之列聆其教语而视其步趋於其遗书不能尽读读之又不能心惟其义而身践之冗冗十余年寸志未成犹碌碌人下而乃辱翁拳拳诱进於精神交接之顷仰愧俯怍何以副翁之教也展转床褥不觉泪下起披衣漏下正三皷遶步广庭达旦不能寝嗣是随所止辄榜其轩曰师朱欲窃附於大贤君子之门不自知其僭也官莆之明年丁丑得翁遗像於莆士大类梦中所见拜瞻之际凛然生严惮心又忻然滋效慕心数日不忍舍去亟命工摹写工又写一小像咸类遂授工前梦图之惟肖每晨兴退食皆焚香对越恒如侍翁於梦中而不肖之驽钝因於是乎有所警而愧怍或可少逭图成奉以见见素公公曰泛矣请易朱曰晦閲月又见公曰子之师晦也将无觉乎请更名轩曰觉为子记之某退避不敢当然辱公爱亦不敢辞窃谓志於师翁而弗类翁之觉徒师也因记以观图因图以触梦因梦以醒心求所谓洒然领悟者又踰二年而昏昧如故忧畏弥深乃歛图与记而椟之自反自艾求翁於图记之外虽知己如执事亦不以告盖以不务实而虚衒其名自恶也兹且别去在执事宜有赠言如以某为不可与语则已以为可也则某之所望孰有大於此者诚急於求教欲旦夕奉以周旋不终负师翁之素愿也敢请良永方汨没尘鞅中耳目无闻见者不知其几年发且种种甘老以死矣忽闻雷子言不觉矍然自丧恍然若悟敛容屏息起而答之曰始吾以子为亷能吏也今乃知子为有道之士几失子矣子欲竟觉之说乎人心之灵夫孰无觉而弗觉者昧其所有事也觉岂学而知者一蹴能至哉近世有一切简易自立门庭者教人以瞑目静坐谓即此可以悟道侈然以先觉自许而圣门格致之学顾指为破碎支离究其所谓觉者茫无依据视空寂之教殆无以异其误人滋甚而亦以自诳子为翁之学何待外求持之以主敬尽之以穷理力久心融体用毕露此所谓觉翁所独到者子从事於斯亦既有得而谦不自居吾固以子为有道之士廉能固自道中来耶子必欲吾言请书此以序名轩之颠末可乎雷子再拜曰可遂书之
幸庵余稿序
少保兵部尚书幸庵彭公未遇时怀负卓絶梦寐古人读书见有忠于君孝於亲植节秉义异乎人者欣然叹赏恨不生於其时与之颉颃下上间为文章铿鍧炳发已足名家辄弃去曰余事耳吾未遑也迨策名入仕即自诵曰立人之朝不挺然以自建立非夫也故必有余力乃治此余事积久成帙因自名曰余稿冠以别号属予序之予何能为役窃惟君子所以垂诸不朽者有三道德功业而文章与焉公既不屑为矣而又未尝不为为之又未尝不工何哉予意其称量乎三者之间有见夫本末体用之後先也故人则鼎峙之我则枝叶之人则专攻之我则兼治之自警亦教人也公之见大矣哉公令德孝友闺门有章予见公弟之事公如公之事父武宗皇帝视朝恒辍公无间风雨昧爽率属入候进止步趋尺寸不易逆瑾用事类藉桑梓致显融公亦乡人也竟不附宁彬并炽炙手实繁至为煽虐焰以焚灼士夫公又不附卒为忌者所挤几陷死地予为瑾中伤待罪浙西畏瑾者若将凂焉公时为副宪虞逮系输罚之及也尽出俸金使为备此岂今人所能哉忠孝节义人之大闲公之素履概如此谓为有道德非耶故两秉郡麾再持宪节冰蘖之声大震而弦直矢激尤人所惮巨铛恣横傲侮两司独公不为屈入掌内台持论侃侃不涉媕婀正色表仪羣僚畏慑盗起海内天子命公帅师征之一出而刘赵授首兖豫徐扬靖再出而鄢廖余党尽灭巴蜀靖上复朝廷之土宇下出百万亿苍生於巅崖水火之中公弗自有人莫与争公之施设槩如此而犹日崇以盛焉公之功业可量哉宜公之余视乎文章也抑文章岂真若是其小哉阐道奥敷皇猷纪政事定人物以传统绪昭劝戒垂示无极者皆是物也顾不可徒作耳予尝评公之文章矣如老吏断案轻重惨舒操纵无常而卒不违乎律令又如宿将用兵奇正开阖变化靡定而竟不越乎纪律公之文章槩如此虽与道德功业并称而为三可也公则以功业不出於道德必入於智谋术数文章不本於道德必流为卑弱支离怪诞而晦澁名稿以余非臆见也孔子曰行有余力则以学文子夏曰仕而优则学公之余稿不必尽同古人而文行相孚仕学互发亦远得圣门之遗旨矣是为序
同年嘉会图序
四海九州之人卒然相遇於逆旅平生非故介绍不通苟非秦越其心者始相问劳继相过从既狎相赠遗临别而徘徊顾恋皆所宜有孰使之然哉情也情由心生者也生则恶可已哉夫以四海九州之人如是若同处乡井则有间矣邂逅於逆旅也如是若同被荐进则又大有间矣故聚则喜散则悲散而复聚出所不料则惊叹自以为奇而其情又倍焉然不尽同也易大传曰方以类聚或聚以势或聚以利或聚以道义聚以势势去则暌聚以利利尽则携惟夫道义之聚恒而不变聚亦聚散亦聚精神意气自相感孚根心而不可解者也予己酉同乡举若干人聚散靡常存者无几今年春三月戊申警斋先生来自龙溪始会於峯湖予与山斋在焉起居外未遑他及夏四月甲子再会於一斋五人者咸在焉酒半警斋作而言曰兹聚也乐哉聚且散容默默乎吾闻爱人者不祝而规斯道之亡也久矣走也戆以拙滥厠年末诸君子忍无我规耶一斋年最长扬言曰吾五人者皆以道义相与也由今以前不复追论松厓峯湖山斋駸駸再起未究竟也予二人者继自今其慎保厥终哉毋势之附毋利之谋惟命义之安与时消息以毋重贻吾榜羞予当次对乃执爵以浮一斋申之曰子之言似也然外予三人无浅之相信耶三人者所谓赤日千里走就隂而息焉者也喘汗未乾顾复骋其余技以逐日於虞渊耶前之言也予五人其共之矣於是峯湖山斋皆无言予乃援琴而歌曰白云冉冉兮出无心倦翼知归兮毕命故林人苦不自悟兮反是昨而非今歌罢引满大酌陶然不知其聚散而悲喜两忘也遂各即席赋诗峯湖复为图序题曰同年嘉会为警斋赠所以寄素衷寓感慨情之至也警斋为吴伯贞守正一斋为林贤卿齐峰湖为陈敦贤伯献山斋为郑汝华岳予则松厓居士方寿卿良永也是岁庚辰月辛巳日乙丑作
杏林春意後序
业易精而名难成栀蜡其外以要过情之誉者无取也籍籍称情矣卒不能享有其盛犹无名也实之孚行之利而罔或窒焉其庶矣夫岂易致哉业有专攻也儒为大儒之达儒之名也质直虑下所以成此名也惟医亦然古之名医莫华扁若神於治疗惊骇诸侯非不声震一时也厥德不恤身且不保奚名之能成故忠信本也谦抑以行之也儒与医均是准的也吾宗世业儒间以医显者亦咸自树立起人爱敬橘泉有遗响杏隐再振予尝以儒医许之最後得在渊独頴出少偕兄在璞业儒而旁通於医比兄得隽不克施在渊遂无意进取而医益精名寖盛语人曰泥远小成吾媿也粥粥乎若无能恂恂乎言若不出口於人无贵贱贤愚不敢欺以慢实既孚矣名容有不成乎然则将何徵曰泛与者随声雷同溺焉者奬诩过实亦徵诸正人君子而已矣正人君子有异词焉以永终誉未可豫觇也侃侃素翁天下之望山斋少谷其俦也人之慕之者恒视其一言以为荣辱而於在渊也长篇大章亟称予之惟恐後使在渊不克享有盛名三君子者遽肯轻许之乎鹤鸣子和见於中孚而有孚盈缶终来有他吉比亦言之谦之初六曰谦谦君子用利涉大川吉在渊者无亦有得於是乎其暗合耶其业儒之效耶予於在渊为族祖爱之敬之不异三君子故为原其名之所由成者以殿羣玉之左
方简肃文集卷四

[book_title]卷五
●钦定四库全书
方简肃文集卷五
（明）方良永撰
○记
厓门吊古记
弘治甲子春二月丙午予出按海北取道新会县舟次东亭驿县官属谒既予进知县罗侨语之曰厓山之事千古痛愤办香敬吊行与子偕乃具牲帛僦民舟习海行者以行夜二皷乘汐出港口前後数十舸齐发风静波平予卧舟中不知其为泛海也天未明抵岸予急起盥栉启蓬窗东视厓门甚迩景色蒙蒙未辨登岸肩舆由松迳萦纡而进典祠者率其子恩平庠生逆于道左问之勤王义士伍隆起七世孙也予以松间且去祠伊迩戒毋喝道少顷至祠下舍舆步入先诣全节次诣大忠达观二祠殿宇碑亭考其营建颠末大忠则创于故方伯陶公自强中祀文天祥陆秀夫张世杰三公两庑皆祀同时死节诸臣东庑又特设伍隆起配享之位全节则创于今佥司徐公朝文特祀慈元杨太后其额与祭则皆上请于朝得旨俞允者也观礼毕易便服穿丛薄间从西上直至山椒转顾後山苍翠亭耸如扆环视左右山逶迤盘踞如虎伏龙行当建祠处隆然突起稍前又突出一阜朝北如拱水遶其势如弯弓隔岸诸峰层叠秀丽如画无巉岩嶔岈之态较以形胜此亦足恃而顾不能捄国之亡岂地势无与於人事抑天命已去非此所能胜欤悄然而退遂从东下寻慈元殿旧址去今所创祠可百步许已鞠为榛莽复谒国母坟坟在旧殿之南稍东牡蛎为垣半已就颓国母即杨太后也夫志不载杨太后葬处而端宗陵寝见於志者已漫不可寻今国母有坟岿然独存其好事者为之抑中原遗民悯后之节收其遗骸或具衣冠瘗之以示哀思欤时微雨霏霏驰还具服行礼始就位天色晴朗三献既毕日已正中县官请随祭大忠予谓祭吉礼非日昃所宜行乃约戊申日五皷即事予回舟次竚立岸上见水鸟飞鸣而下上渔歌互答於两涯追思往事衋然伤怀徘徊间典祠者曰前有奇石可往观予遂乘小舟径诣石处蹑磴仰视巨石如屏前二石如人立顶趾皆巨中约如腰状屏石有刻己磨灭不可读顾问典祠者云旧有大刻元柱国将军张弘范灭宋於此近巡按广平徐公瑁易刻曰宋丞相陆秀夫太傅张世杰死事于此今石长字没矣予窃论弘范宜不足责宋之执政以国与人如弃遗余恬不知恤非得二公振起其间天理民彛或几乎息彼弘范犹元臣也何足深咎况二三公之名实昭然史册间当与日月争光区区磨崖胡能轻重而必与之较争哉典祠者又云昔有磨刀石自海门飞来至今尚在予令覔之潮没不可得乃返因与罗尹论厓山事谓当宋室播迁之时杨后非正位中宫三公非顾命大臣皆无与国休戚存亡之义即使不死亦无敢非之者今其孤忠大节乃出於寻常之所不料此所以尤使後人追思景慕不容但已也祠有田三顷余乃知县丁积割废寺遗业所充又山故无虎豹居民素不为盗巡司虽设频年无捕获功近稍不逞者密诱他盗来掠其村然犹畏不敢肆天既薄莫予独坐舟中感今念昔屡就枕而不成寐未五皷即起与大忠之祭既竣事咸曰自有厓山之行天日无此晴霁风波无此平妥也遂回舟由故道过昨所观奇石值潮落趾出牡蛎栖其四旁男妇持器状如斧长二寸许争敲取之又有荷锄握取蚌蛤於泥中者鹭从旁争啄其余无惊惧态无何入港舟行至蚬冈漫书是行所见与所论议者作厓山纪行録似朝文为予易题曰厓门吊古记
新建肇庆兵备道记
肇之建兵备道昔未之有也惟迩时肇之所辖与夫雷亷高诸郡贼寇猖狂狺狺弗率注意於卫民者患焉於是闻之於朝请特设四府兵备之职而以宪臣为之维胡公富治行有声由山东佥宪擢今广东宪副勅使来董其事是盖襄阳接境於吴而以羊祜为守南郡实边於魏而以程普为备之意也公既至运筹设略经营四府抚捕有功地方颇宁惟肇之一隅西则抵于都城泷水东则抵于四会牛城贼寇犹有鬼蜮踪迹出没无常者公欲示以德威常靖之法乃白於督府邓公用资镪若干购指挥杨宣宅拓其基址鼎建为道以为往来筹策之便且据其冲而为东西觊觎者之畏望以弘治十一年庚申春三月落成噫一道建而两寇可息两寇息而百姓可宁胡公之功於是为大诗云文王有声遹骏有声遹求厥宁遹观厥成此之谓也若公之曩佥于闽臬激浊扬清保善去恶赫赫在人耳目予见其与今整饬兵备所施者无二心兹惟述其建道之概而政绩非所与故略之
重修平海卫庙学记
正德十四年己卯重修平海卫庙学成历庚辰辛巳凡学所宜有而未备者亦次第成掌教事化州何君鲤走其徒王生鹏林生涣来予请记其言曰平为卫僻海一隅寇至辄决栅以入莫御高皇帝践阼之二十年始城城完寇息人始务学然学宫未立也正统七年王卫侯茂疏请得旨始准郡邑之制建学城南钱侯堂继拓治之距今未百年栋腐椽蚀枢刓级夷有圯状何师亟言於郡守岳池冯公驯公慨然曰吾责也乃言诸巡按御史某提学某虑材计庸易敝以新自经始至落成凡四阅月而殿庑堂斋若门若庭若廨宇号舍焕然改观矣宫故无泮无廪无会馔之堂乃又言诸御史某始作廪更淫祠於宫之西者为堂濬前淤塘为泮池塘故属王侯昊捐弗受直堂之饰向侯洪有力焉先是宴赠之礼啬於贡士牀榻釜鬵之属无以给邑大夫滇南雷君应龙为请咸得视二庠而郡丞李公缙辈实先後相成之何师以兹役之成不可无记敢徼惠於执事予进而告之曰子以师命来乞予言凡以昭功纪盛也子亦知诸君子之所以急是役者乎予意必将使子诸生仰瞻顾盻愒然深省曰吾侪思乐于此也果无所事事耶以圣贤为依归以辨义利为趋向以励名检树风节臣忠子孝为涂辙而求必至焉者吾事也吾自期待焉耳若卑卑焉从事於无用之学以谋进取而身心之不恤者其自待也轻以浅吾弗事焉耳子诸生诚是之学子之师诚是之为教诸君子之功且益显垂之於无穷矣予不佞虽老矣他日见有负实学出而用世为庙学之光者尚能执笔以续頖宫之颂
重修芦浦斗门记
莆水利最大者曰木兰陂其次莫如斗门陂衆流之漳也阖郡之田咸藉以溉其为利也诚博斗门制如运河之闸时蓄泄乎陂之分流以备旱潦斗门废陂之流且与潮通田之洼者将沦为斥卤高者听燥湿於天矣陂亦何能有其全功是故斗门不可以不修也去城东五里许曰芦浦斗门延兴孝义等里田实赖之始创于元至正甲申尝一修於我朝洪武庚申再修於永乐己丑历岁既久岸左右为潮所啮门亦将圯民皇皇告病虽欲起废伊谁先之迩者郡守王公存敬尝欲以修陂之余次第经理之功未施而公以奏绩去贰守朱公士容通守谈公某乃以属吾节推詹侯廷章曰斗门之修民之愿也长官之志也子恤刑多暇其卒图之母让侯固心於为民者遂朝步自郡堂而达观之至则乡父老率子弟列候道左皆叩头称庆愿听服役侯乃下令召耆老之有材干者商其工程量其材用侯曰费当出於公吾其倡之民曰费当自吾民出吾其助成之侯即出白金若干两民亦计其田之入每田一亩输钱三文总得钱若干万文於是合公私之财市木与石鸠徒庀工侯复下令曰是役也坚者仍之坏者易之颓者塞之倾者直之毋费毋靳毋卤莽以饰违则有辟民咸曰诺上下咸勤畚锸具举经始於弘治丙辰正月以是岁五月毕工盖说以使民民忘其劳故功成之易也自是溢有所注乾有所瀦斗门之利且无愧於陂侯之惠吾民者亦可跻而俪美于王公矣侯既为祭以落之民乃相率乞予言以纪其成以彰侯德余惟水利王政所不废也西门遗邺识者兴叹苏湖有教君子伟之後世之吏于民者其知此道乎黠者惮兴作之劳人坐视民之坠於水火而不捄固不为也懦者有其心而无术以济之旁徨四顾计莫知所出固不能也其勇於从事者率假手元奸窃赢余以实箧笥利未兴而民已不堪命若是者上负朝廷之托下孤赤子之望谓非王政之蠧吾不信也今侯之为是役也其免於是乎曰侯有王公以先之有朱谈二公以相之而侯复以亷刚之操济其通敏之才以成之侯其免夫抑侯以刑为职者也而有余力以及此予故乐为君道之使继侯而理者视其细知其大也侯名瓘以庚子乡进士授今职世为江右弋阳人
怡亭记
有客来予山亭若有不豫色进而言曰予不能取怡於俗愦焉若失■〈口答〉焉若忘吾将谁适乎吾其为康之怡而不能鍜为伶之怡而不能酒为秋之怡而不能奕吾将谁适乎予曰康之於鍜伶之於酒秋之於奕性之安而嗜之酷使夺是则弗怡盖怡於物而有倚焉者子是之慕乎客蹙额尤戚曰吾欲资所倚以求怡尚恐拂焉况去其资乎予曰必无所倚而後为能怡无所倚而怡者休休焉如春之融如阳之休而无一物间乎其间也夫无所倚而怡怡之至也若庄周列御寇氏所谓御气乘风飘飘乎遨游于广漠无何有之乡以取怡者弗与焉客恍然若解予言充然若有所得乃歌而出曰吾道淡何有融融有余乐余子何足论一笑去吾缚至哉顔氏子千载振其铎濓洛共追寻真机看卓跃扩之配天地春风满寥廓又歌曰宇宙留余绪讵无嗣其躅载行载歌其声渐远不能悉闻也予将私録其辞而续成之以寄遐思适吾婣友陈君敦和至予为歌之而君听之矍然避席曰予因字起号名亭以怡久未得其义是歌也殆深有发於予敢乞归以为怡亭记君方治进士业以步兄峰湖之武昆玉相与语更倡迭和怡怡如也则其进於是也孰御焉遂僭书以贻之
狷斋记
圣学芜而吾道晦垂千四百年乃大明於宋然而二氏之教与吾儒鼎立为三曾无有拆其一足功利之陷溺人也其流祸迄于今滋甚隂贼者为罟擭为坑堑狡讦者为面诬为力诋柔媚者为媕婀为脂韦鸱张者为刦制为凌轹呜呼弊也极矣间有志於卫道者又务为儱侗宏濶之论出天入神自谓超悟独到而其语人也以冥心默会为宗曰道在是指圣人教人入道次第为钝根小子无用之学人见其径之捷也靡然从之究其旨归茫无依据而施之於天下国家也不偾则窒其下者龊龊自守牢立堤防翦翦乎好修孑孑乎异俗斩斩乎其无敢堕窳亦似矣而中未必有一临利害仓皇色变譬诸羊质虎皮见豺而栗奚取焉孔子曰不得中行而与之必也狂狷乎狂者又不可得欲得不屑不洁之士而与之今有其人乎有之必不鳬没不雷同必见义如嗜欲嫉恶如仇讐必不苟於趋避巍乎山立砉乎剑发屹乎砥柱之於中流必能郤暮夜之金辞万锺之粟折殿庭之槛寝淮南之谋立骢马而伏豺狼不徒曰孤棱峭拔而已也予方物色若人而未有当吾意者郡丞李君卿式为予言参省魏公乔仪之狷介也何必减古人予为之矍然亟核其实郡丞曰公少凝重异羣儿甫成童即毅然向往口不妄谈足不轻履燕息未尝有惰容每读书见有甘贫守道重义轻生之人必愤激叹赏如欲助之朋侪宴会杯酒淋漓或拍掌狂呼易其故常公默然端坐酒至辄饮喜掩人过不沽直声而胸中泾渭人惮其明入官来尤严检押冰寒蘖苦凛不可犯平居恂恂若无可否至处分大事断以义理如庖丁解牛适中其会盗发古田泉漳间提兵剿平散其胁从数百不谓书生有此视吾民如赤子而防吏奸也如筑巨防障屋漏一辞色不少假借公之狷也如是才美不与存焉予曰有是哉孟子曰人有不为也而後可以有为如公者使倚圣人之门墙扩而充之将不闯中行之域者几希而甘於其次也乎郡丞曰人以狷目公公因以狷名斋子其记之夫斋之规制向背予不得而知斋中之人以予所闻见者质之郡丞所叙论其果慕虚名者乎龊龊者不待论矣彼傲睨一世高自标榜者视公何如敢以是为狷斋记
小宗祠碑记
宗有大小而祠因之礼也吾家素秉礼而小宗祠乃始立於吾者何前乎吾有官者禄薄无官者不欲踰制故若有待于今者祠在故居之南其地为郎中梅轩公让分敝宇吾与重熙改营焉堂纵仅二丈九尺横损纵三尺为龛五奉四代主居之中祀高祖建谦府君为不祧之主所谓小宗也曷宗之合一门三世殆千指皆本於府君合餕夫四时之祭皆府君与吴氏妣恢拓祭田之遗礼所宗也中稍後设总牌书祧主上至大宗祠所祀之祖左祀曾祖兄弟右祀祖兄弟又左又右列祀父之兄弟主多故厘之也旁为门门之旁为庖乃立外门是举也虽於宗法未合而尊祖睦族意存焉耳虽庙制差小视栖主於寝也无亵矣吾又与熙等割田共四亩五分令职岁事者以其租入为立春之祭祭之日纸帖神位毕则焚之墙边太湖乌石诸房咸与於是乎总牌所书之祧主无不食矣程叔子意也主亲祀以长主祫祀以贵远僭也朱晦翁意也无贵废乎有其举之谁敢废也无已以将贵者主之乎呜呼吾官至卿佐荐沐渥典祖德也吾不敢忘然力於是极矣熙等奉吾弟左布政使良节遗命也使嗣是而有心吾兄弟之心者祀可以不坠也其田亩租入详列于木若祖德先训具载谱牒惟子孙法之守之耳曰后塘小宗祠者对後埭太宗祠言也岁嘉靖丁亥七月七日孝孙良永谨志
世忠祠碑隂记
吾方长官公上接长史中丞之绪下启六桂之传闻人代出科第弗与焉今详所自出在水部则有若扩公在秘监则有若仪惟深廷实崧卿信孺凡五公在着作则有若旬公在司直则有若喜公在礼部则有若慎言慎从谏臣通适价轸大壮大东大琮演孙澄孙公权符德至凡十五公或以孤忠峻节或以道学行谊或以政事文章咸杰然特出震耀寰宇垂光史册近若澥之博雅则秘监出徵之敢言珪之耿介朝清之孝友则礼部出凡四公他以宦业文章名者尚多吁其盛哉然上下数百年乡贤或有遗祀表章而专祠之者寂乎未闻正德辛巳御史沈三谿志在劝忠始命有司祀信孺公良永以烈祖可祀者衆乃命于重杰犹子重耿族子衮搜辑事蹟彰彰者付族弟迁等上诸当道提学宪副邵端峰下两学议分门比类得适轸喜廷实大琮五公合信孺公为六忠并祠一堂大壮公以原议配享徽国文公而侍御史简一谿又从而核实之於是乎六公有专祠矣祠成扁曰世忠端峯为之记复为区画祭田若干亩三百余年旷典也呜呼忠义之在人心千古一日六公去今如是其远也流风遗烈犹足使人景慕而追崇之偶然乎哉然能感身後之贤而不能救当时之事能庙食於乡土而不能安身於朝廷有遗憾也抑表忠以劝任世道者之责也而机自近始端峰亦既言之仰思开创之宏伟俯念继述之艰难争自树立以先国人吾方孙子责也此良永之所厚望亦良永之所畏而惧者愿相与图之祠初议寺之法堂从僧请合良永良盛宜贤璘议定今址者县尹雷觉轩也诸有功祠地祭田法得并记以诏後人
邑侯雷觉轩去思碑记
莆多君子丘民亦知礼义夫多君子则论议闳濶而责於人也备民知礼义则不可皷以智术而得其心也难故令於莆者衆矣求其在也相与安之惟恐亟去其去也相与思之久而不置者百五十年雷侯一人耳侯名应龙字孟升别号觉轩金陵人也戍籍蒙化正德丙子以进士授官时贵幸干政政如束湿侯务从寛大无赖恃为骄横即裁抑不令转恣盖其吏事民隐如素习久谙人不能欺而沉毅简塞检押严密躬服苦澹有寒酸所难者士夫亦心惮之故於政无掣肘在任六年擘画梳剔昼卜其夜如条八禁以防淫衺毁非鬼之祠八百区专祀文公诸贤以隆道化其大者风采所及嚣讼衰息养熟而性定终其去也未尝见疾声厉色有古大臣垂绅正笏屹然不动而天下安之风有令如此诚为民父母矣天子以风宪召侯既不可借留乃相率立石以示不忘呜呼斯民也三代所以直道而行观於此不尤信哉是碑也百世而下固有望之泪堕下马而过者矣书见侯略
方简肃文集卷五

[book_title]卷六
●钦定四库全书
方简肃文集卷六
（明）方良永撰
○志铭
明正奉大夫正治卿广西左布政使■〈雨上只下〉竹周公墓志铭
嘉靖元年正月某日是为左方伯周公发引之辰先一月其子国子生懋宪奉林方斋汝英内翰所状公事行来乞铭予雅知公谊不容辞按状公讳正隆字绍立姓周氏别号■〈雨上只下〉竹其先自河南徙闽长乐起居郎百让公始徙莆城南制签愳庵再徙清江历曾祖道初祖尚文至父累赠知府公坦始领乡荐官武隆教谕公生于官所幼颖悟长益有文名大为提学周时可先生所器重屡置首选成化庚子録于乡甲辰成进士为绍兴府推官耳目所闻见辄弗忘民有讼某日因晒谷鬬死其兄者公曰是日雨焉得争晒讼者首伏灶丁缘逋负得归所鬻子鳏而复业者得有室皆公力也尺籍隷远卫旷岁不勾例解查公白当道以文移代诸暨夀姓者殴死边氏子惧罪自杀有司各论抵罪公独抵杀人者边寃竟伸余姚民争草荡不决公堤沙涨可耕者量给之裒六十里人志其惠号周堤由是才名大振辛亥召拜监察御史清理河南山东与近畿马政别马牝牡定输驹例民坐是困者顿苏都御史王某以开边落职赂贵近谋复公率同官劾寝其事丙辰丁内艰已未覃恩赠父如其官母张氏太孺人配吴氏封孺人服阕再除值辽报甚急廷议遣大将出京军讨之公疏敌未入境而京军所过重为民患宜专责守臣便上从之庚申按部江西都指挥何昇挟巨璫势以傲两司南康知府某不职公皆劾罢之百僚惴惴无敢恣以怠壬戌还朝适灾异求言诏下公疏六事皆见嘉纳是岁出知太平府政如绍兴时下车首清滞狱平反甚衆甲子饥公斥俸给出公帑为粥以食饥民活数千人穷逼鬻妻者例赎还之奏减秋粮城甎凡若干万又陈捄济贫军等五事开通河道等十事皆切地方利病上下所司覆议多见施行以绩最得加赠父母妻吴封恭人正德戊辰陞云南按察副使追复土官所匿符验当道才之明年改江西江西人闻公来大喜有诬西平忠武王李晟之後者公为直之人咸称快庚午擢广西按察使寻擢右布政使转左皆仍广西公既久於其地兴滞补敝顿易旧观人方仰以大用而公引年归矣丙子岁也公襟度夷旷识见敏达纵横变化率不出绳墨之外与人交常折位势不遗贫贱当官临事雷厉风生俄而开朗澄霁人莫能测公虽职有司实与藩臬御史分理庶政政与民宜既去人益思之故绍兴太平皆有去思之碑既家食祠宇祭田则身任之祖产则让兄之子族人待以葬亲戚待以举火者何啻廿余家亦足振颓俗也公粹於经学所着有诗经孟子主意中庸大学口义指南録又有奏稿出巡録诗文集藏于家所造就多名士公生以景泰癸酉六月二十六日卒以正德庚辰八月十六日享年六十有八吴恭人先公卒侧室徐氏张氏子男六人长懋官靖江王府典膳次懋光贡士皆吴出次懋宪徐出次懋宾张出次懋寰懋骞皆徐出女二长适顾同知文时子一思次许字予族孙左布政使璘子宜孙男十一孙女八墓在胡公里宝胜院故墟为四竁中左已葬吴恭人中右今以窆公又右又左则待徐张公未卒先十三日懋宪还自国学公语之曰吾近尝备録平生履历盖絶笔也汝其志之故兹乞铭懋官等特属懋宪奉状以来遵遗言也铭曰
有銛者器试乃剸犀曾是铅刀玉切而泥吁嗟乎公才与政宜爬梳剖割为吏者师式履名途四纪于兹忽如其归公也弗疑世曷云短泽则永垂於昭万年视我铭辞
勑封承德郎吏部考功司主事东楼刘先生墓志铭
仁者夀贤者贵天之所以偿诸人也然有不尽然者或者未遽偿之而偿之於其子若孙欤若吾友东楼刘公不足徵乎公讳盘字学贤东楼其所自号先世居莆奉谷里之鳌山曾祖武起家进士官至广东提学佥事复析居今城左金桥祖镛以旌年得恩诏冠带父渊倜傥有风度解新昌分教归日每会客高谈畅饮忘其贫且老母郑氏孺人齐夀善相公性仁孝能承父志客至不待命出供具不足足於市族党之寒饥者弱弗植者收恤之若不及初不问力重轻也坐是家日落公不为意公心地夷旷不饰边幅与人交久益有恩意论事不求甚异而亦罔不循轨人以故亲信之不知者猝以横加漠不与较尝贷於人偿而复责公识其日月甚的其人乃欲誓以自是公遽掩其口曰吾忘之吾忘之别贷重偿焉其存心之厚类如此公少聪敏读书辄解大义为文若宿构者翁国博端之授徒也无虑数百人独奇公因妻以女公试于私多占上第六举于乡不遇然名隐然动四方弘治癸亥甘别驾文绍聘教其子有成浔人争师之乡长老与仕而休者纳交恐後既归岁遗书问不絶盖公虽不遇而其不忘於人者固如此也公由是无进取心晩精李虚中术即生年月日所值支干与所属之宿配合究其旺相孤虚以知人贫贱富贵夀夭多验尝自叹曰吾命固应尔吾何自苦为时考功君方燥髪恒指以语人曰毕吾志者其在此儿耶正德甲戌考功君果连第进士授刑部主事久之公往视考功君随念新昌公及郑孺人遂归侍岁适大比提学姚公强入试辞曰某出京时士大夫亦以是见风者然不知某无此念久矣识者谓公知命既复奉新昌公命视考功君至则君已选入吏部三閲月合刑部考三载绩最封公如其官翁暨陈氏妇俱安人公躬被命服子妇咸在乌纱珠翟交相辉映入谢阙庭天顔咫尺又为有官封者始遇也公感激图报训勅考功君严於初初君成进士时公贻书戒之曰祖宗积德以有今日尔其自捡押无贻官谤为刑部时戒之曰刑民司命尔其慎哉与其苛也寜纵至是之戒则曰考功之予夺人犹法官之生杀人也尔其滋慎之哉凡此公得志所能自为者蓄而弗施故以教其子也戊寅公以翁安人孙玄归渡江得疾卧舟中至嘉与遂不起时三月二十四日距生成化丁亥正月二十九日享年五十有二当疾革语翁曰死生数也吾何憾第父母欲见吾与汝以命服侍自娱而自负之死不瞑目耳公之不忘其亲也乃如此哉讣闻远迩莫不伤悼考功君痛絶复苏奔至丧所扶榇还卜公幽宅弗吉而连执新昌公郑孺人之丧弗遑再卜乃先葬公祖父母诸姑叔母凡七丧亟营南力里大王山之原为宅四竁举公与新昌二丧合窆焉而虚其左之右为翁夀藏公子男一即考功君勲女三适黄应奎张世达吴文香皆仕族孙男二长埙议婚郑侍御光琬女次坤议婚林大参富女孙女二长许字予侄贡士重熙子攸跻次幼未行呜呼公年踰中身不为不夀郁之于前贵之于後道不行於身而行於其子天果何负於公哉考功君将葬持郑正郎于成状来谒铭予雅知公状义郑君作不可不铭铭曰
呜呼此刘东楼公之藏其身弗章其泽则长我铭不忘世有令芳
明威将军兴化卫指挥佥事洪公父子姑妇合葬墓志铭
洪上世汴之固始清风乡人王父讳保保生量量生寛寛生镇我太祖高皇帝震天声再造寰宇四海会同保逢其会矢身狥国数効劳绩帝嘉锡有申以至指挥佥事世其官实肇膺兴化卫之命量继之寛字体裕袭祖父遗烈际熙洽不自暇豫日诵兵家书数千言能通大义间亦闲习利于用当道亷而异之尝试之视篆而优试之督屯又优复试专镇南日海寨南日盗区也公设机掩捕群盗缩匿武弁称长雄必曰公竟不得尽其智以树有奇勲时也生正统庚午卒正德戊辰享年七十有八配鲁继林皆续恭人诰封侧室李内行咸足称鲁无子卒墓木已拱林事公尤专公禔躬不蹈将门怙侈故习者林实相之也林生後公二年卒後九年男五适镇即今同藏者次铎妇周姓次鍈次锺次镖妇皆陈姓女五妇婿满前尽阀閲名家子也孙男四弼袭指挥佥事娶张氏辅殇弧弘未娶曾孙男一鸣岐张出镇弼父也字邦重少倜傥负奇气以武人徒武为耻矻矻行墨中欲与儒生颉颃以图骏发人未之知也予从父郎中朝宗公尝语从兄桓曰儿择女婿必若人乃以女玉归邦重玉字闺润事邦重敬且爱邦重亦爱敬之主内政得妇体天啬洪庆邦重蚤卒弘治癸丑七月十一日也距生成化己丑五月二十日仅年二十五闺润嫠居寻以忧结弗治正德己巳九月十一日也距生成化庚寅五月三日仅亦年三十九恨不克观弼成立然其子母茕茕相依不以盛衰改志事姑嫜以老以死能无违以慰邦重於地下其节孝可书也墓在郭西太平山之原为竁四中右体裕公中左林恭人右之右邦重左之左闺润也基之成之者弼弼卜以正德丁丑闰十二月十一日合窆乃奉其友进士廖云卿状诣予拜且泣曰天降酷于洪父母之丧弗克以时襄事者三世祖以贫父以夭殁有遗憾弼蚤夜震惧今兹始获合王父母父母而窆之又别窆曾王父母于右数武而近以庶祖母李氏叔母周氏弟辅祔顾欲发幽光示来世惟大人先生铭笔是赖予哀其言亦泣下世之人寘亲浅土漠如也弼一举九丧贤於若而人也远矣天之庆果啬于洪耶乃收泪为叙铭俾刻于石铭曰
天马之支丽城之隅有突者阜佳气郁纾三世并藏若增而都聿昌厥後翊赞皇图
袁州府通判林公墓志铭
林自唐以来代有宦蹟今益衍世居国清塘上为莆甲族公讳瑱字以玉号蒙庵高祖李曾祖仪祖悚父濚咸有逸志不乐仕公早孤负胆气自立少与其族父今监司谷斋先生同治经子史学丽泽居多甫弱冠领成化戊子乡举己丑会试不利历壬辰乙未銛锋愈砺时家乏积六丧极力营葬戊戌竟第乙榜授河南钧州学正钧州故大司马马公故乡也马公为其乡择师而冢宰尹公以公往型范熔铸器度伟然人谓二公有识鉴督学者屡礼奬以劝弘治戊申九载绩最擢尹清河或患其局公曰官以地异奚局为温惠近民而剔抉弛张有老吏风亲藩恣侵民地讼久莫敢决公承檄覆勘力割还民马政有岁额积弊至五倍不可支公为规画节缩疏请由旧孝庙可之着为例邑牧地旧界俭七百亩奸吏兼并至数千椎剥滋甚民愬于巡抚张公委公核实蠲其余税邻邑类是者悉蠲之县廨掘地得金银宝器归诸公帑以新庙学实仓廪赈穷民不为已有噫难矣三载报政当道荐章联络得恩命阶文林郎封配吴氏为孺人赠父如官母朱如吴外补非三考弗殿而膺褒封者益寡是足为公荣几九载转判袁州府民遮道莫留为立去思碑曲周丞白公鸾为记其实白谏官也以言谪记足徵也判袁督储盈而不苛惠政尤着閲岁恳乞致仕既归力义不懈若增祭田修坟墓建里门周贫乏其大者公性资亢爽才识敏达外若煦煦而中泾渭甚明故出而寮寀处而宗党有事轮囷弗决者咸咨啓之天不憖遗而公殁矣岁正德丙子三月十六日也距生正统丁卯享年七十吴氏幼慈慧归公克妇克母不喜华丽珍饰既贵而裕雅素如公布衣时诚公配也生先公四年卒先二十年继宋氏侧室靳氏子男六长恭临清判官娶许氏次寛南康府通判娶陈氏次信先卒娶吴氏次敏娶彭氏吴出次肖次肯幼靳出孙男五钧阳继贤再阳鸣阳华阳继贤领庚午乡荐孙女六曾孙男二墓在景德里灵光山之原坐西向卯为四竁中左公中右吴又左为宋又右为靳皆虚公所自营也诸孤将以丙子丑月壬申轝公与吴孺人柩合窆先期持谷斋状请予乞铭曰先君子辱先生知且辱以女字吾弟肖三十年相与情谊笃至墓中之石非先生其谁宜铭予非知言者然不铭不足以荅公知己铭曰
化无息命靡常感斯应公其昌穹碑嶻嶪惠政扬我敦我族厚于乡嗣人趾美妃耦偕藏有永其垂视此铭章
宣德郎忻州同知黄君墓志铭
君黄姓讳宗字纯敬别号一愚貌晳而癯少负奇气尝从二兄习举子业久之困踣不利乃愤起自图曰吾何以沉郁占■〈亻毕〉踽踽如许为也遂弃去应藩府辟敏给暇豫不为公移束缚得隙辄鼓琴吟弄今体五七言诗以自适长吏咸才之名籍籍以显寻试铨部果占时辈右乃授通州卫经历才钜而官小优为也军饷出纳唯慎莫敢有袭宿弊为奸者士卒祗懽颂声四出又出其余力筑通衢甃巨井以利通人与往来於通之人人感君惠以君姓姓井若衢识不忘巡按御史亷君才又才之三载考最得阶徵仕郎封父柳溪钓叟则员先生如其官母林氏元配林继林彭皆孺人随改燕山卫满九载告归觐省二年奉柳溪命复诣铨部擢为忻州同知感再遇益励官政寛严有体不以榷剥为能遇岁旱辄祷祷辄应补罅塞漏民困渐苏巡抚都御史林公按察副使李公胥以儒吏视奬锡有加值边棘代州督饷无敢往者君毅然请行至则不惮苦寒日劳劳氷雪中理饷事惟恐弗给卒以是遘疾卒于正德乙亥十月二十七日也享年五十有二官为具敛护其榇南还噫蒲稍駃騠方将骋其千里不羣之足乃倏蹶於半途间识者重以为恨也君接人温恭不以贵贱殊礼论事侃侃有断制事父兄殚子弟职天伦能厚根本腴沃宜乎发於外者敷荣足观也君无子讣至父母妻妾哭之哀几不能生兄雅州守纯道郡庠生纯时痛君不祀咸欲推所爱後君缘律礼无据乃循次後以雅州仲子应制黄系出唐刺史岸公世有闻人曾祖讳孠太学生祖讳朝章正统间广昌司训柳溪司训嫡也早岁亦图进取弗售而醻於雅州义醻於君君亦灵承矣哉丁丑君卒之又明年也闰十一月十一日壬午葬君于後溪山之原应制先期抱林侍御云从状诣予泣请铭鸣呼君无子有子不夀其身夀其名宜无憾予独悲君堂有大耄室有未亡人百忧萃焉君之目或不瞑也予尚忍铭君哉抑君之行不可无传也予尚忍不铭君哉铭曰
胡质之醇而命之迍繄何足论亦惟名之存吁嗟乎君
方简肃文集卷六

[book_title]卷七
●钦定四库全书
方简肃文集卷七
（明）方良永撰
○祭文题跋
祭陈孝亷如宾文
神化莫窥隂阳杂揉灾祥倒置孰尸厥咎昌黎哭东野於唐云谷哭屏山於宋达人顺受孰怨孰讼呜呼如宾出而庙廊荣处而闾里光冰清蘖苦正气堂堂辞荣归养亲誉益彰维兹孝廉帝赉孔嘉常禄弗受移廪于家二十余年乐且无涯简静和粹左绳右规君子所式狡狯不疑而其负荷之大向往之坚如山屹立孰与後先我事我友见素山斋孰当吾意曰有松厓予辱指挥如往而归子今已矣予将谁依凭棺一奠泪迸如雨子所赢者姓名千古
祭朱木庵文
古风云薄朋友道丧俗态纷纷炎凉百状公奋而起我从公後短檠共对私相指受公之胸次峥嵘磊落菽水能养悬鹑亦乐我窥视公昂然独鹤宦路嶮巇我行屡踣相期岁晏于廕而息杖屦後先为乡矜式胡天困我夺公之亟我哭公墓有泪如注神理茫茫旁徨曷诉
祭伯舅陈述孝先生文
呜呼古风寖薄士行日偷挺立崛起衆怒羣咻故柔则俄然中仆而刚亦邈焉寡俦有述靡作或倡弗醻唯我舅氏一门三世笃孝相承后先罔替斯源孰开安顺独诣斯流孰濬耻轩滋励惟我舅氏实会其归曰爱曰敬以冯以依祠墓创修之大晨昏定省之微义塾以开人之蒙蔽医药以济人之阽危养有水陆之珍祭严丰洁之敬执亲之丧毁极而病曰遵祖训曰承父命曰复古之风曰励士之行郡侯旌其宅里豸史树之风声胡为造物乃忌盛名夺我贤胤啬我一生舅之视之曾不少惊临殁大呼曰启予手足以观勿使愧负呜呼是道参所独有千载寂寥孰授而受骤闻舅言骇愕弗禁继察舅心天地实临载考舅行内外所钦临殁不乱宜有德音呜呼我舅今其已矣不忘者存足励顽鄙天定而胜後当续起人亦有言在其孙子永等辱教恩重丘山凭棺一奠涕泗斓斑人百身其莫赎徒抱恨以何攀灵其不昧鉴此恫瘝
祭林寒厓文
呜呼友道寖薄世乏全交惟予与子幸免於是子之初订予交也慨经学之讹舛欲相依以取正始栖予室閲月辄撤牀帷以去莫测也既而知之则室中之友趋向或异子不以言欲全交也时同会者有若翠庭林子孚可西楼郑子文学退思萧子弼甫东石林子元佐予仲弟雪筠介卿而尊翁坦轩先生亦时主会席辨析经疑人出所见閧久乃定东石退思犹贾其余勇不少衰子独穆然凝思退然若怯予知其有父在也而今也半登鬼録子亦厌世以逝於戏悲哉然退思不一第而亡西楼偃蹇三十年得一校职东石世短而不嗣贵为正郎犹泡幻也介卿若无憾矣而年仅五十三郁郁晩翠仅翠庭耳子虽不尽如翠庭而官至五品寿几六十五常不翅白眉为多亦良足慰矣老我投闲值子昼锦日相过从论心督过正以为幸而子乃弃予使予伥乎其无依於戏悲哉子之禔身寓矜持於夷旷子之心地实洒脱而光明亷於守官而惠及婣友俭於妻孥而孝养父母每书寄尊翁必曰大人善取适儿自有家计无虑也故尊翁晩岁乐客不惜厚费者子乐之也高氏妹少母所出而奁糚独厚者子顺适翁意也子取道觐省二亲相继疾作视汤药躬殡殓无可悔者天固以此彰子之孝也而子也亦卒不起则莫之为而为之天也啓手足时妻子婣朋俱在含殓赠赙咸不愆于礼而厚此又客死宦路者未必尽有子之目可以瞑矣予侄某实婿子女女殁孙在痛其母而哭其外祖也哀而子则不闻也呜呼悲哉岁在戊辰瑾贼窃柄予既斥归而余殃尚在予挈家待罪子之官所者七閲月虽薪水之给有彭幸庵诸公而子之内外怡然咸视予如家人待之之礼有加焉今之为友者有是乎岁在壬申予豫为母求镇远之木於史参将元之价廿金子与魏同知汝贤争售之史用子五金汝贤金十五知子贫也汝贤归为予言如此而子无一言责偿于予今之为友者有是乎此所以益重予悲也矧子之诸郎与吾侄吾子世笃交谊若胶投漆今之为交者又能世讲如是乎即有之亦势利苟合耳此又益重予悲也奠子一觞莫写予情子如有知尚其鉴之
题黄子尧知止诗卷
予尝读靖节先生止酒诗於世味纷华一切屏去然後知靖节所以知止者以澹泊为之宗也高风既邈芳躅莫续吾乡黄君子尧独以知止称其空谷之跫然者欤予考其素虽与靖节不类要之能止於澹泊一也亦可嘉也虽然靖节诸子皆不满意未免有身後之忧君之子文雍读书绩文方进未止显扬事业殆不落落人後君之所得不既多矣乎君去靖节历数百年予谓靖节不可得而见得见其似者斯亦可矣君以为何如
题毛武勇公忠义録
人臣以死事为忠古今之达道也然非勇决以就义则死非其所为无益得死所矣而功或不録子孙或不克肖以敬承迓续则亦徒耳今观毛武勇公之忠义録有以见三者之皆备焉公起自偏裨伏诸羌而定八闽前後无虑数十战皆所向无敌石城之役贼势方炽公不死则士气不奋胜负未卜也公既率其孙若侄决战以死士皆感激誓复公雠公复能以英魂助枭元恶卒成大勲以忠显名谓非勇於义能之乎功懋懋赏位列侯而锡诰劵建坊祠以表宅里我国家之报公亦云渥矣而复有子如故赠伏羌公之同心报国特荷宠恩有孙如今宫保公之文武兼资尤以清节自淬砺惟名与位争高未已是不可谓无承续也然则忠义武勇之褒光前裕後之讃天语谆谆夫岂溢美公之功盛於西鄙而闽人独蒙公福者七年某闽产也读公之録其能已於言乎故为之识其大者
题吴廷惠赠言卷
岁正德戊辰秋七月四日予既得致仕还与乡友吴君廷惠同舟而南廷惠间出其濒行所得诗文若干首示予予徧閲无李川云诗疑之廷惠曰此诸君一时赠言之作川云偶不及知耳予曰川云之诗不可无也始予至京师见时事骇心进退无据爱予密且厚者日夕相与谋不过狥时二字川云曰是宜独断毋泛谋泛谋有悔及荷圣天子厚恩得有今命衆咸讶且惜或劝其改图川云曰是宜贺子亟去勿惑人言凡川云前後所语予者与予思不谋而合予乃窃服川云之善於探逆人事而不苟於立言有如是也惜予行迫不及乞其诗乞亦未必遽作今廷惠此行其心其事廷惠知之诸君言之且悉矣予未知其卒有合乎否也脱有未合或合而未尽则所以中其肯綮发其愤悱而能沉着痛快使人兴起者川云之诗其可少乎哉抑非独重其诗也廷惠其识之异日计偕北上会川云於台端试与之语当必以予言为然
跋赠别陈石峰卷
忠节人心所同故谈其事则激见其人则喜非强而然也吾友陈君玉畴宥狂直一疏主於扶植善类而斥邪屏奸之意实寓其中皆一念忠节发之也然当士夫陵轹摧挫之时鲜不以形迹为嫌疑故有闻其事若弗解望其人若素昧者矣今观玉畴赠别之卷吾贰守曹公既首取物象之似者绘而永歌之郡守陈公暨吾莆缙绅诸公又从而赓和之烂然盈卷略无顾忌谓忠节之在人心非有强而然者非耶然则是卷也岂徒为玉畴荣赠哉实足以表见天朝之中外有人国是不泯虽为吾君贺可也
跋周来轩送别图诗卷
湖广右布政使缺天子可吏部请擢吾闽按察使周来轩公仪补之其属吏吾郡守张白斋君玉作送别图诗卷奉赠厚於白斋而欲致勤拳於来轩者咸联属书之烂然盈卷白斋复欲良永厠贱姓名於羣玉之左良永何以为来轩告哉夫布政使职承宣上德而敷之民者也此职不修人视之一掌财赋官耳然其意犹存振而作之在吾人今也民力日疲国用日促征敛之太急则无民供输之不继则无国非有变通之才神其术以济二者不可得兼也兼之而副白斋与诸公之望其吾来轩乎不然宁负民以无负国乎来轩其必有以处此矣或曰右布政使可逭此责也曰左右同功而一体者也来轩将不为左乎将不可以告於左乎某亦由按察使转左右布政使者求其术而不得故重有望於来轩
跋木轩致仕卷
今人汨没於仕进者惟意之狥意得则骄以盈意一失未必投之夷裔锢之终身亦萎薾沮丧怏怏然若不能生而狂呼怒骂推案顿足气勃勃填胸臆者躁戾之人也夜篝灯草疏晨倾囊走京师赂权贵人以复其官不足贷益之累千金弗惜此似黠而痴之人也抑独今人哉书空咄咄吊古自伤较之怨望讥讪者差胜而为不知义命均也夫以得丧委诸命以礼进以义退仕之律令也无崇庳古今一也故三仕三已喜愠不形有楚之令尹子文其後苏老泉以余忠襄儗之似也求之於今有关西彭幸庵用之则身都将相摈之去则屏迹山林若两忘其得丧者古今人不相及其然耶幸庵最显者也官为郡丞而处进退之际从容暇豫莫窥其量如李木轩其人亦未易得初检斋郡伯报云恐在致仕之列即称疾解郡符召匠制野服巾成冒雨发行李期旦日行衆往唁之徐答曰吾分攸宜吾惜不蚤决耳怡然如迁官以去者临发之日适检斋得报至云居上考前之传者讹也衆又往贺之乃漠然不为动凝然若有所思久之曰果讹也吾姑待吾今知自为计矣衆咸异之谓木轩之所养不亦真知义命大丈夫也哉然因木轩而知部院诸公之公且明也方其蜚语邮传是非淆乱非明莫能致诘非公必避小嫌莫诘则随声雷同含寃负屈者无伸避嫌则宁我负人无使人疑我司考绩黜陟之柄者固如是乎今也萋斐不因乎人言去留乃出於独断谓为至公且明非耶木轩之不失己部院之不失人皆可书也书之
跋敬斋医法
医古道也自岐黄教弛而後世例以混於农圃专门者又往往藉以规利儒者始耻言之呜呼医岂故非儒者事耶予同年友赵君叔敬业儒而精於医者也其调剂去疾之方具见於医法一书而予盖尝试之屡验而不一爽焉者昔之人以医儗相言利物也使是书徧行天下济利之功岂下相一等哉况吾叔敬当官不苟绰有介直其所志盖远且大儒之道期於必行医岂足以尽其能事哉
跋郑氏家训
家训尚矣然在昔有训或不一再传辄反鄙野与不识文教者等其故何哉本之不立而文之徒饰也孟子曰家之本在身又曰身不行道不行於妻子昔之为训者其知此乎即有之亦罕也今观顺庵先生所着郑氏家训而其子若孙已克世守之罔坠文云乎哉予盖知其本之能立也郑氏世契居且密迩故郑训惟予独知非予故阿所好也方今负重望慎许可者大江之西非东白其人乎东白之称顺庵曰口无非义之发身无非义之行心无非义之存即此可以知其训之能传也呜呼使顺庵而常在使顺庵之子孙而常如今日训虽不作可也世有时而变泽有时而斩忧深虑远者所不若是恝训不可以无作也予於是又知顺庵非徒能立其本者用识其实殿于末简
跋表章述孝遗文卷
希速效者以作善为迂谈事末务者以奬善为虚具胥失之也若吾伯舅陈大同氏之克勉於善而御史扬之郡侯褒之事迹既榜于亭述孝又名其里讵非两得也耶呜呼舅氏之善行备矣而里居之扁独以孝名者行之大也舅氏孝行有年矣年七十余而始克膺此异典者势之渐也今观所述激劝文移而其生平行义遭际大都见矣然其中有不尽言者人或不能尽知也传不云乎孝衰於妻子舅氏之孝所以能终始不衰者夫岂无自盖其内子郑天性纯孝自入陈氏之门即能恪遵吾外祖耻轩先生家法惟知舅姑之当事而财与物非其所利故凡可以具滫瀡供寒燠者百计营之虽倒奁倾装若不少吝向使郑未必贤则内无所相舅氏之孝亦且沮格其能烨然完名耶其能享如今日耶舅氏适子佐备述表章之事锓木以传永在诸甥中知舅最详故为特阐其幽者以告陈氏来叶且竢观民风者采焉
跋吴氏庆夀图序
夀於福居先为造物者所靳於人为所深愿而不可必得故凡人相祝颂必以夀为称首然九畴次寿以攸好德无德而寿则愧寿矣有德以为之本矣非贤似续以为之後则忧忧则怍虽夀不足贵也安仁吴頴睿公勤俭而孝友德也又得可美先生以为之子有贤似续也乃弘治辛亥寿跻古稀其不怍而忧者欤间尝取其庆寿图诗序读之序之文典而核诗之语美而不溢要其意皆不出於序则公之夀又天下之同称者欤予於可美先生为门生窃喜先生有是父而乐为天下道也遂不厌其言之凟书于末卷
跋万云书庄卷
万云书庄者余族甥学召甫读书处也其友余同年陈君伯献写其景郑君汝华序其意足称二絶矣学召复徧求诸士夫能言者诗以益之装演成卷持以谒余请记其後余谓诸君子所以语学召者寓规於美终身弦韦在是矣予复何言第恐其特藉是为书庄粉饰则非予与诸君所望於学召者故为之跋以警之
题一愚卷
予婣友黄君纯敬名其所居之轩曰一愚因以自号士大夫能言者序而诗之烂然盈卷间出以示予予读既反诘其义纯敬曰一与二对而愚则智之反自走之为此名也应事揆物守官居室凡言为作止之间一愚而已无杂亦无辍也予复诘之曰智愚之分犹薰莸白黑然人品系焉况所谓愚者又复有古今之异子何其昧於所择乎必如子之说则大智之舜无恶於智之禹其果不足法欤纯敬笑曰有是哉走盖疾夫世之人衒聪明矜智巧汨没於纷华波荡之中以自取偾败者之可羞可贱也故矫之以一愚以反吾浑沦完朴之天犹古人巧拙鋭钝之说弦韦之戒云尔岂真死灰其形枯木其心醉而生梦而死以自暴弃其身者之为耶若夫古今之愚走固已知之矣愿先生其卒教之予闻其言而异之因起谢曰始予以子为剿窃傅会妄立名字以自欺诈而今乃知子卓乎有见而非厚於自诬者诚使继今以往明理以立其本酌时以措诸用则兹愚也适所以为智而世之随行逐队与时浮沉漫无可否者不又为吾子之愧乎纯敬再拜起谢曰命走矣
方简肃文集卷七

[book_title]卷八
●钦定四库全书
方简肃文集卷八
（明）方良永撰
○说辞赞解
吴世基字说
凡室必基而成者恒道也凡作室必固其基者恒情也瓦砾之不屏荆棘之不辟而苟焉经营其上其不■〈危兀〉■〈危臬〉而颠覆者几希故崇墉仡仡广厦渠渠齐云落星翬飞百仞者基之立也吾独悲夫世之爱身者不如爱室而基之不立也厥基维何敬是也室之所由以承藉者基身之所由以承藉者敬虽谓敬为基可也故内不敬心以荡潏外不敬形以缩瑟言不敬则支以怵行不敬则偾以辱纷溃决裂身且不保其与作室弃基而颠覆之不免者不类耶故必毋惰尔容毋汨尔衷矜尔猷为慎尔出话翼翼瞿瞿惟天与俱无显无昧惟鬼神是对则基立矣基立则聪明睿智皆由是出治己治人无施不可传所谓福生有基诗所谓邦家之基者皆不越乎此夫古今言善治身者莫过於卫武公年九十有五犹作懿戒以自警其九章曰温温恭人维德之基考其所以为基者乃独致严於相在尔室不愧屋漏之敬夫子教人以敬详矣其系易也亦曰履德之基也履者礼也礼者敬而已矣後世北朝顔之推氏亦能剿窃绪论着为家训曰礼为教本敬者身基合而观之人之所以能卓然自立而必基於敬者不既明晰矣乎吴氏子敬质美而嗜学其於命名之义必闻之熟敬之父某以月令为加首服乃先期谒予请字且欲广其说以终教之予惟吴自某而上世有积德所以开其基者有自敬也远法前言近守祖训则所以世其基者端有望矣予故为字曰世基而告之如此
族子观养字说
子朱子释良为本然之善见於孟子书者再而孟子良心之论特详盖合性与气言之也今因其言而绎之情者性之动善之实也心其郛郭气所以行之仁与义其目也天畀之人受之无假借无修饰无舜跖之分故曰本然而舜也由仁义行跖之无良也至贼仁灭义终其身而不悟相去如是其远者情炽而荡漫不知养之故耳夫岂其本然哉木养而升井养而不穷气养而昏心养而放性养而凿者未之闻也故观人之良亦观其养何如耳本之以持敬主之以集义毋梏于其昼以息于夜养之道也养得其道则夜气清夜气清则心存性复见於平旦者湛然虚明好恶无非仁义矣孟子曰我善养吾浩然之气又曰存其心养其性所以事天非其允蹈之境耶而自暴弃者顾谓生质不美非养可变亦弗思甚矣蜾臝之於螟蛉弗肖也养之专而祝之勤久亦化之况本然之善乎易曰观养观其自养也自养之至虽养人以服天下养贤以及万民皆由此出其所系岂小小哉族子体正晩得丈夫子命之名曰有良今兹孟冬之吉将加元服豫以字请乃易以观养演其说授之俾醮于位而申命焉
顾从大字说
金桥顾均甫将以履长之旦加元服于冢子天与先期因予宗叔某诣予请字且曰愿有教也予按孟子从其大体为大人及天之所以与我之意字之曰从大复绎其说以告之曰大钧播物坱轧无垠大之至也惟人有身眇然中处奚其大高牙大纛玄圭衮裳如世之命为大人者大乎曰衆人大之君子不大也未为至也大之至者惟何曰惟心耳心与耳目均为天之所与也非耳无以听是非非目无以视险易耳目亦大矣数其大而归於心何哉曰耳目不思易为物蔽则凡曰物者皆足以与吾敌果孰为大而孰为小惟吾一心虚灵洞彻酬酢万变耳目非心则淫哇艶冶或从而乱之其诱而去也如反覆手心主思思则得之而视听审焉是心统乎一身而物不能并之者也不谓之大而何故以一元化生万物天之所以为大也以一心管摄衆体人之所以并乎天也彼牙纛圭裳之大大以人也非天所与之为大也故曰未为至也然欲求其至岂声音笑貌之能为哉存诚以立之主敬以持之夙兴夜寐反覆思惟果役於耳目耶则矍然自失曰是从其小者而小人基焉必将去之惟恐不亟果动於心志耶则怡然自得曰是从其大而大人基焉必将勉勉之惟恐不及慎其思而审其从去其小而务其大其至矣乎天与曾大父以进士起家厥施未竟所谓硕大之果不见食者也天之佑之非其身则其子孙光前裕後在此一几天与其欲为大人乎欲为小人乎其必知所择矣若徒安於卑近而於天之与我者漫不加省则弃天矣弃天则弃其祖矣於若父命名请字之意不亦孤而负乎天与其自至哉
族子彦荩说
族子彦举将冠其弟文诰谒予请字字以彦忠彦举曰以忠易诰美矣顾於羣从也袭以荩易忠可乎曰荩也者忠之进而无己之称也彦为美士系彦以荩尤美请说曰周礼五戒诰以谕衆然非必自上教下也臣告君亦谓之诰诰也幼而学焉将以委质为臣也冠而字之焉将责以为人臣之行也臣之行莫如荩荩莫如诰有嘉谟嘉猷不入告于内臣之罪也奚荩古之荩臣禹皋尚矣商有仲虺伊傅周有周召或作诰或申诰或进于王或因公归作书诰或洛邑既定以治洛之事诰皆反覆千百言今观其书忠爱无己之意犹晔然溢于简册真万世诰君者凖的董於汉陆於唐程朱於宋其庶乎而其言或不尽用非不荩也君之罪也吾方先世多以忠荩显名然不尽以诰也太庙斋郎之上书敢谏啓我後人矣铁庵嗣响谏垣之疏六右螭直前之疏二西掖之疏凡三十六议者谓源流晦翁後村称其孤忠自信素论不移荩于前者有光诗曰无念尔祖诰也於予所论列思兼之乎抑择而从乎在所志也然未易为也修之家而後施之天子之庭诰无言责无诰也亦豫基之耳而先君子抱忠孝大志仅以校职齎没中道不思以承之乎而兄笃志好古具有令质不师而学之乎思且学行必成行成名立以进于有位为忠为荩此其时也蹇蹇谔谔近踵斋郎铁庵之武上省闽洛商周之括而期至其的焉夫孰御之不此之图而美字焉夸耻也诰其懋戒之哉
李生字辞
李生嘉宾将冠其父乘化已久无醮之者乃奉母命因予从弟某请字与说予以诗诵嘉宾不一见也而其尊翁氏之名之也何取某起对曰向尝闻之某甫曰取诸鹿鸣予逆诗志字以臣式而未遑为之说某为请不置且致嘉宾之言曰字则美矣小子何知不有攸训犹无字也予惟鹿鸣君礼臣之诗也臣之事君也有大道视民也有德音夫然後君以宾礼礼之非饮食币帛相悦也故不以饮食币帛为悦自重可式也必身有德音大道不素餐可式也字嘉宾以臣式义盖如此遂櫽鹿鸣之章为辞以祝之嘉宾维旅首以周公为言者期之也生有志於宾兴者也尚慎虔其始哉辞曰
三代堂陛雍雍翼翼棱磨圭毁駸坠厥式懿彼公旦几几赤舄殊勲懋建彛鼎攸勒礼乐骈隆悦兹嘉客曷好曷视惟道惟德衆宾师师兹惟巨的进退罔据维贼维墨知几固持维子是择利用宾王式具乃获谛式之原帝降孔赫小子识之归求而得
勉斋先生赞
於虖此少邦伯勉斋先生遗像也先生风神清朗识度渊闳髫齓读父书十行俱下科场角髦士一鼓先登气逼清霄胸吞云梦陶潜志洁恒怀愤世之心王勃才高每出惊人之句故官止於郡丞而诗轧乎当世名长世短或鳬鹤之乘除前作後承在子孙之振励
介庵叔赞
呜呼是为吾叔介庵先生之像先生性方而毅学博而精志期远到能莫与争禔身屹乎岳峙立论崒乎霄峥宁励鹰鸇之操耻沽鸾凤之名豸冠绣斧玉洁氷清维民之望维国之祯胡啬其施而堕厥成然而所充者气所闳者声故至今观其像者凛凛犹生
四雨先生赞
是为澹轩学士诸孙四雨先生真影貌癯而清仪肃以整辞寡而行敦养充而性静恒敛直赢之锋间脱沉毅之頴长巨邑能声籍籍参禁军谟画炳炳仕未膴而後有承诗既昌而名亦永亶益彰其克类之贤亦允践夫纯终之境
忧斋郡丞赞（有序）
郡丞李卿式先生独寝郡斋午夜接尊甫传庵翁於梦寐寤而悲诘旦授梦於画史图之形惟肖因命图已形美髯丰颔晢而泽庄而温皆肖惟两眉矉蹙若重有忧者故无是也画史愧欲易之先生曰无庸易也得之言传而失之面覩殆天假此笔以彰我之隐非子弗工也昔郭拱辰为人写照并与其精神气意见诸豪素子今乃能貌予心奚容易我将名吾斋而遂以自号也松厓子往诘之曰先生奚学曰学孔氏孔氏蔬食水饮乐在其中先生将忧是务去奚速之来将远者缓者是虞如杞人乎将越职以思如忧大夫之忧者乎曰吾忧吾学之无成而辄仕仕而弗行其志而弗能止也松厓子壮之曰大哉忧乎其为乐之基乎其斯为善学矣乎乃为之赞于上方赞曰
庄周有言人生与忧俱生孟轲氏亦云君子有终身之忧言若类而指不同孟轲醇乎醇庄也缪悠先生无求孰知其忧殷殷冲冲曰惟志弗醻先生之志志孔也孔子曰知至至之知终终之故不忧又曰忧则违之确乎其不可拔先生其无进於是乎吾见其为乐也有余地矣
陈友蒲赞
其服楚楚其貌瞿瞿其行踽踽其适于于曰有贤子其为封君也可跂而须
郑顺庵先生赞
人知先生貌之庄而不知其心之仁知先生学之富而不知其行之醇允矣先生肺腑皆春孝友既笃於家信义亦孚於人出则以之教於庠序处则以是化于乡邻是盖居今而莫与儗效古而逼其真者也
陈见思赞
有肃其仪有襜其衣有闇其思孰窥其微欲上肩于往哲将的乎其畴依要有辟谷以从赤松之见求诸今人也亦稀
石筠解
婣友陈席之以经学腾声偃蹇不售者三十余年侪辈咸惜之席之弗介于怀若荣辱得丧两忘者间取石筠以自号莫解其意或逆其愤时之穷甘於寂寞故假此二物以舒怀抱此浅浅为见未知席之者也松厓居士诘之曰子之有取於石筠也非以其峙崔嵬濯琅玕来清风於几席溜细泉於幽窦可以涤烦襟医俗态使人遗尘世之浮荣忘此生之羁累而已乎席之曰是幽人韵士之所期走也未遑居士曰子无亦欲础明堂碑泰山簪螭头协凤音为周王之皷孔圣之韦编以奠位昭勲传经纪瑞奏之清庙立乎朝端自彰彰表见於世乎席之曰是有命焉非可幸致不有摧折於风雪灰残於野火者乎走未之敢豫议也居士曰然则子之意有在矣予请得而言之夫石巗巗乎高大吾德之崇也栗栗乎坚确吾性之定也夫筠洞乎中虚而节不可踰吾心之虚灵应物截然不紊也锐乎直上而势莫之御吾志之锐於进取而弗中辍也子诚是之取其过於人也远矣席之曰走也无似窃有志焉顾砥砺之功踈而凌霄之志惰方重为石筠媿耳居士曰是惟无志志立矣所谓彰彰表见於世者亦充实光辉自然之事容有不可致乎子之窘於命也久矣久则通此其时矣歌鹿鸣而起循鸿渐以进大摅夙负以酬此志他日倦而休也徜徉於二物之间以游以咏以为乡人子弟式膏肓不必砭而汗简有余香矣席之曰微先生之言走之意几乎晦矣请书之为石筠解
檗谷解
客有问於檗谷主人曰子是之号也何居主人曰檗言苦谷能容物言多容以自况也曰苦与甘对谷洼於陵者也不取於甘而於苦不陵之高而谷之下子其矫情以衒异哉曰非也然则子何苦曰无孝无亲云胡不苦曰皋鱼苦矣然偏侍永感者同子何异独多耶曰吾生未晬而父见背甫髫龀而违养於母茕茕然寄食於妇翁几不能自存而又有不可言与不忍言者吾之苦檗与谷容或未足尽况吾是之异於人也曰物万有不齐事恒八九不如意子不务出苦以入甘登幽谷以息于丘陵而徒戚戚焉终身祗怨以怼耳曰出谷有道乎曰吾以苦攻苦出之矣可达於孝乎曰昔者吾夫子之言孝也盖终之以显扬而逮养不与焉子用子之苦以治心也以励行也以移于官理也必凛凛焉不内蛊外腴之甘实大而名扬矣未有名扬而亲不显者夫是之谓入甘於苦之道矧子之仕也官封己易于主牲杀粢盛得丰於祭又非夫人之苦者之所能尽有虽拔子之檗湮子之谷可也主人怃然曰是固素翁蒙叟之所以命我而先生独言之详吾乃今後知苦之玉我于成也虽然吾之苦根於心而不可违也曰子惑矣子之苦天实为之天者不可违而往者难追也世之人窘於天而饮苦以没者何限子将来是图足矣而必追既往以责所不可偿於天非惑欤抑皋鱼独行不足法也古之大孝者有舜焉舜五十而慕子必不能若是恝亦求如舜而已矣主人曰尽之矣主人秋官副郎王大用时行甫客松厓方良永也答问之日壬寅月戊子岁正德乙亥云
方简肃文集卷八

[book_title]卷九
●钦定四库全书
方简肃文集卷九
（明）方良永撰
○书启
寄正郎黄易庵年兄
生不才且迂谬佥臬事自才而通者视之官滞於迁转地僻於炎荒弗屑也而生固安之非独谓分攸宜亦谋诸心所愿也所恨地位隔越不得亲炙故人於天上而寮友之间卒然相遇又未见所谓倾盖者徒以平日剿窃之学肤浅之见自虞自绎强勉敷施秪恐力或惫而偾焉重为知己者愧也自辛酉四月上官即分道海南七月值黎寇符南蛇倡乱生遂奉勑印以行浮溟渤抵絶岛寄死生於风波烟瘴之中此时视官职真泥沙也比至而贼势已炽不可扑灭有激而致之者有怂惥以成之者生盖未暇致诘疲精神竭心力以从事於抚捕九月幸有临高之捷时领军者都司湛钺也某自谓继是当如破竹孰意天不助顺乃有感恩之火抱吉之败遂使猖獗至今上厪当宁之忧生之不才不必他验矣夫以数万强寇不能困儋城而感恩以数十寇乃火人民城郭有无衆寡之别也以不满二千兵破贼於临高而後朝食而抱吉以五千之衆反为敌所困或者归咎於将之寡谋若都司何清似矣而刘朋节胡永年皆以经略自负谋岂弗臧而成败莫能豫料此则某所不敢知要亦有数存乎其间也某缘此及瓜不代贱累产病死而复生者屡弱子呱呱寄乳哺於他人官俸停支市米而食客中衣履且敝从者咨怨形於旦夕某皆不暇恤而独以不病以死自幸复以困穷拂郁天或玉成乎我自解而其实亦强焉耳非自然也灭贼之事东山老先生已有成筭今复以潘老先生继之老成谋事必无遗策捷音之报伊迩矣某荷爱最深而竿牍之礼久缺不修者亦坐此事今因风便颛此申恳而详於黎情者恐欲闻也感激之念倾企之私则惟照亮之
奉督府刘东山公
某屡奉指麾皆已施行贼亦渐解散近闻大军来乃复出围昌化及径出临高迎敌虽其冥顽不悟亦骑虎难下之势也大军初十日出城未料即有此敌行至西峯驿得报乃从间道进适与敌相遇幸藉威福得此大捷今议乘胜直前以解昌化之围恐兵寡不足以成大功有孤委托若再奏一捷兵虽不益可也管参议不至钱粮未见作何处置而犒赏之不行又不足以鼓舞士气某姑随时斟酌终以非大征进未奉明文未敢轻费伏乞促令渡海相与共图之幸幸发下教帖缴纳不备
奉司马刘东山公
某性迂拙不善为世俗机变愞媚之态以故见知於当道絶少然大贤君子误以其直朴也每怜之七坊之变某间关海内余二年冒矢石触炎瘴濒於死者屡矣中间丧妻子皆不遑恤自谓忠於王事人且知之而巡按不知督府不知知之者独老先生某亦奚尝干誉於左右哉天地无弃物迂且拙者固大贤君子之所不弃也知感何限乙丑丁先大人丧戊辰服阕北上又以不附权奸废斥家食者三年迂拙之故也时先生戍肃音耗不通某不能为散宜生出羑里之举西向长号有痛愤耳不谓公道复明以有今日彼害我者安在哉善恶之报信不诬也生亦蒙再起误有今命上官後谊当走讯起居且申谢悃而官府縻之末由借便偶陈宪副行谨薰沐附致区区嗣有公出即躬拜庭下以既所欲言
奉师相费湖东公
戊辰待罪德清曾寄谢柬比到家贫病交攻又乏风便坐是起居尺牍不复裁附此境此心知蒙垂亮也是岁九月得邸报知奸宦伏诛公道复明士气复振虽愚夫愚妇亦额手驩庆谓不图今日复见太平之治顾不肖如生亦辱再起诚贻荐剡之羞然真才未必尽用闒茸奸佞之徒未必尽去此老先生位台鼎者所忧也邪正之不可同朝犹薰莸之不可同器也权相轧而势相倾十君子不能胜一小人一二年後公道士气必将晦蚀而萎薾矣故欲成至治非尽用真才不可老先生其不思及此乎其不与诸老先生虞及此乎晩进小臣谬为阔论恃老先生素爱且有容也琐琐寒温不敢凟听
又
制中久不奉状谢过末由舍侄重熙书来屡道老先生拳拳记忆益增愧赧先妣祭葬之典出自望外者固朝廷旷荡之恩实老先生维持张主之力此莆百五十年所无盛事明冥之感有穷已时耶顾犬马之齿日衰异日无以为报愧且感耳郑汝华囘略闻时事山林之人不知休咎所知者解纾调剂以身负天下之重有老先生在耳某辞月米疏吏部不为覆题不解其意今再疏决辞仰候俞旨然非老先生孰能致之过望过望莆事杰儿耿侄扣之能答瞻对无缘临楮无任驰恋
又
传闻大怼已殱惟一二人漏网想今亦尽殱矣即尽殱弥天之罪亦不足以消我终天之痛事不能尽如吾意法不能尽人之情往往如是亦付之无可奈何耳今不审眷属得返故居否窃意郡城治第为终老计亦菟裘也尊意必有定主恨不得面论近日事变异常伍光禄事尤异光禄去後又屯於镇守府门外挟取银二万两越二日计擒渠魁五十余人漏网者尚二十余人胁从乃散前此延邵军人亦乱议者谓地震之应莆地亦屡震去岁四月大震声殷殷如雷从西北来西去莆之变尚可虑也族孙麟趾为舍侄重熙来乞舍弟墓铭修此申臆舍侄敢犯冒凟之咎已自斋沐具啓言其故矣某不敢赘告恃在爱中必不峻拒秋凉万惟宝啬民心所系非小小也不备
与方伯席原山公
忽得恶报果如人言而彼抚按三司无一人豫发之者势之劫人可畏也己以此贼为此举天意人心有怒与怨耳其能久生乎然疆土所系未可以无事处之缮甲兵募勇敢清军士完雉堞积刍粮守要害防奸细勤侦伺修间谍凡为保全之计者不可不图也万一天未厌祸延其时月则徵召之兵亦当豫办所最切务者钱谷也一应起解俱暂停留宁受不供之责无使军兴告乏诸司百费俱宜节省即鹿鸣大宴亦宜稍损於昔不必苦留诸生两费无益近日余功恐有余怨宜大布诰言以安其心无使疑虑分水仙霞诸口与凡乡村居民有赀货积谷宜徙入城或屯大镇以兵守之此清野之法宜豫告之待敌将至徙且屯良益孰勇孰怯孰智孰愚孰可为大将孰可为禆将今当豫知毋临事付之匪人而重赏有勇夫威克乃允济此用兵大要非吝与畏者可能办故曰不可付之匪人杞人之忧若迂以远然愚者言之智者听之敢谓有一得之助乎
又
敌忾之气方郁勃凯旋之歌已洋溢事亦奇矣然可恃以为安耶益修吾备以无弛今日事也遗大投艰当不能舍执事而他林下之人私忧过计不过太平是望岂故为逸口以胥恐动哉不罪不罪昨得报知贼谋如李士实刘养正皆出所不料口谈仁义而动有榘矱者可信哉当今世有此人宜无足怪而知人则哲万古所难不岁寒不板荡安享美名者何限乃使人疑文章之无用道学之为伪不能不切齿痛恨於此二贼也
复林寒谷侍御
近令郎还承远寄而来翰所谕若有倦飞意恐更宜审处未可遽也自昌黎一表寥寥至今而时之难易势之大小又不能同执事毅然嗣响曾无利害祸福之计岂不真大丈夫哉向使毙於榜笞之下亦必无悔天子明圣执事得饱武义之饭武义之民亦得瞻风采而沐休光容非幸耶翔千仞览德辉以瑞治朝此其渐也飞而倦以还岂今攸宜哉乌石之下松厓之巅固无恙迟子於十年之後吾虽老犹能杖屦以从子徜徉不负也习懒已痼故久乏书讯因风附此殊不既所欲言然窃有告焉今人立大节负大名者恒不安其位以气骄人故往往速衅此则涵养之未到也即不审昌黎之在潮州亦曾使气傲慢上官否执事卓有远识此必勘破而生犹赘言之者爱莫为助助以此耳不罪不罪
与伍孚斋公
此贼此举上不当於天心下益重夫民怨备御之策宜暇豫而不宜急遽宜谈笑而不宜皇惑人心易揺草泽之中安知不有观我动静姑试侥幸於万一者乎大敌未至小寇先发非镇安定辑之道也然则将弛然视如平时耶有其心而无其迹为其事而不见於言我有备而人弗之知策之上也为其事矣乌得无迹无急遽之迹焉耳有其迹矣乌得无言无皇惑之言云尔此区区错谬之见不足以溷高明之听然窃有杞人之忧不容默默也
又
向崇安差来人领去囘啓亦固封纳匦中竟不审何时送到封识尚完否嗣是惟时讯北使得知音耗耳近得报知有真保定紫荆一带抚督之命诚简在矣谁谓公道终晦耶西江人物甲天下而可久可大不求速化不事外饰如执事与胡刑侍者亦不易得此舆论也又谁谓诚不足以动人耶今执事所辖地方其利病生不能知而寛徭役去贪暴诘兵戎积财用为今日急务则可知也其要在官属得人得人则执事执其纲於上可不劳而治矣岁节舆鹿豕薪炭以媚贵近者有司事也执事不为也生辱执事之爱敢此多言伏惟勿罪
寄都宪王阳明公
三十年旧爱曾不能一再通书问谓其神驰心往有出於寻常竿牍之外非执事道谊相与将不信也执事平生抱负发於文章勋业者已岿乎具瞻而灭乱贼於方炽植纲常於将坠拯百万亿苍生於辛螫涂炭之中以慰其埀絶之望未有如今日之盛也林下之人得与齐民共享无事之休者皆执事赐也敢不知自宁功颠末已悉其槩直不知甫定之後所以表忠节散胁从籍贼府库还民侵地雪正人罹害之冤正三司不死之罪首磔士实养正等於市以为饰诈怀奸者戒亦既条上施行否闻受专城之寄者亦有狐疑观望不肯出一言移一檄以自保全此皆士实养正之流也宜勿俾漏网执事谋断天授当无遗策而爱助之私自忘其赘抑大怼虽除病根尚在主持国是以蚤定国本执事将谓非吾责乎虚卿相以待功宗执事即当其任矣其必有以大慰人望也无疑敢不颂以祝
又
生生六十一年矣出而仕仕而休且三十二年矣即诸史册所稽耳目所见闻者未有圣明中兴如今日之盛者也入正大统甫旬日耳登庸耆旧屏斥羣邪取数十年弊政人所不敢言言之而不能行者而厘革之以尽复祖宗之旧纎悉不遗大诏一颁涤疮痍雪寃抑苗蘖乎枯槁臣民鼓舞涛翻雷动汉文不足夸也然而皇天悔祸大怼克平祖宗百五十年之土宇全归於今上皇帝无破裂分争之患则执事之功谦不自居者也诏旨丁宁重念功宗大司马之命未足以尽偿然执事亦岂少此哉展布腹心弼成圣治以不负所学以大慰斯世斯民之望固报称初心而不变焉者也生於执事有旧寅之雅故不为谀词以献伏惟监在
奉师相梁厚庵公
某得厠门下士三十年矣辱荷爱厚又非泛泛者比当其自罹多言之罪非老先生阳扶隂植今得帖然林下耶比归若忘焉片纸只字不至门墙者四年诚畏以阻也老先生洪度雅量必久蒙照贷生敢恃以无恐者此耳林下无他祝惟老先生斡运化机使得与齐民共享太平之庆以终残年幸矣宁贼诡谲万端何所不至誉阿大夫者充塞左右至尊明圣乃能烛其奸谋於反状未形之先赫然斯怒固天地祖宗之灵隂有啓翼而老先生潜消默夺可谓无耶元老大臣不自衒露体固应尔然嗣今斡旋之责又有大於此者毕竟老先生独当之而天下之人愿望之切甚於渴饥生不佞窃意当亟图之以慰人心此非明诤显谏者所能办也恃爱多言伏惟心亮
奉冢宰乔白岩公
生自入仕时即仰慕盛名於今三十二年矣坐乏介绍无由一登龙门为快然曷尝不私窃膏馥之余以自薰润哉圣皇继统耆旧毕登而统百官均四海之寄必畀於执事明良之会千载一时执事感知遇之奇必不孤付托之重所谓正朝廷以正百官正百官以正万民非执事其谁生不才谬以论荐起司风纪揆分循涯不胜感怍然值此时得以自见岂不庆幸顾母老而病难以遽离故再疏恳辞情实迫切惟执事察其悃愊俯赐怜悯不罪而曲成之非独大慰愚私亦足少禆风化窃谓两得也非执事不肯闻此言生敢不避唐突辄用凟告伏地待罪幸乞照原
又
生无状误辱爱厚感愧之私非言可尽伏惟执事翛然於独乐之园亦必惕然有先忧之念吾君吾相岂不追思御史给谏岂不交荐洛社起司马东山难久卧矣然执事容计此哉此岂足为执事重轻哉生茕茕在疚鬓髪皤然祥禫之後惟为遁计欲见无缘徒有梦想先妣生前受封例得葬祭莆百五十年仅见生至愿足矣故月米之辞至於再疏诚自循涯分不欲躬蹈负乘之讥也然念执事吹嘘之力其曷能忘儿子重杰会试特修此令入京附上少见区区临楮无任驰恋
奉司徒孙九峯公
生自为诸生时已知仰慕盛名入仕以来恒窃余光以自耀顾晩辈鄙拙不能通一介以候门墙为恨辛未之秋始得亲炙於都下然一再见耳无何远别今十年矣向往虽切而书问弗修则以地位隔絶不敢轻率非故怠弛自取踈外也圣皇御极亟起耆旧虚大司徒之位以待执事知遇亦奇矣闻上在潜邸时素知执事宅心励行之懿忠贞体国之诚壁立万仞之操谦抑自晦之美故眷注之笃简命之专非诸臣比有君如此忍负之耶生固知一德格心之明效大验再见於今日矣辄有私恳仰渎公听不才谬以论荐起司风纪在此时为难逢在此心为素愿在此情则有不容但己者老母八旬卧病牀褥暮年母子奚忍生离且身为嫡长义不容出故连具两疏以辞敷五典扰兆民执事事也设有忘亲嗜进之人在所取乎在所黜乎必不与共立於朝矣此生所以不避罪责辄敢於执事哀号而乞怜焉执事倘不靳牙頬之力使生母子得相保守以终天年其为赐且轻九鼎矣恃爱冒凟不胜惶恐之至
奉司马彭幸庵公
己卯冬授豚犬重杰书帕入京庚辰下第归以寄锦衣卫马清转上必不敢浮沉也生亦自己卯秋得舍侄璘附到手教至今二年不通音耗即不知载弄之璋的在何时也圣明御极万景皆新凶秽诛而耆旧起虚大司马之位以待执事在简命为隆重於知遇亦奇絶矣国祚之昌世道之隆士君子有所凴藉而起壬人佥夫有所畏缩而不敢肆皆执事一出之力也生固知执事能不负此明时也生无状亦随例蒙恩顾分浅望轻不胜惶悚勅至已望阙谢恩只受矣然虚冒宠荣自图暇逸非忠闻命即行忘亲弗顾非孝两情萦系莫能自裁展转旬日则以子之事母不可人代臣之事君则可让能又以身为长子难与衆子例论母已卧病自与无病不同遂以此意演为二疏祈必得请以遂其私然非有知己素厚之人为之维持调护不律以条贯则罪以矫饰生之心至是晦且窒矣天假其逢执事岿然复起心不偏狥言足取重生之心断不龃龉矣何幸何幸内阁诸老先生处生皆未敢率易有言言之在执事也未审异日亦可书谢否人还乞示下无限欲言不能备悉
又
荣归後音耗日疎计耆英有社独乐有园道履必清健熊罴必入梦矣无由得知不胜驰恋郑山斋囘略闻时事我公有先忧之志当不能恝然然有谓公当再起以慰天下苍生之望者皆非忠谋也如公完名全节特荷宠荣而还者有几人矣公今惟以颐神种子终其身使天下仰之如上界神仙可慕而不可攀斯计之得也生亦老矣祥禫後入山为遁计无缘得见公矣尺书还往时寻便风生然公亦然可也儿子重杰又随衆入京特修此令到日附上少见万里微忱伏惟尊炤
与同乡诸台谏
景运天开吾人毕起莆际其会者无虑十而人亦云盛矣不才如生顾亦滥竽其间感激之中不胜愧悚夫仕而安其身必有人在乎君侧若投之闲散无先为容其名声能遽达官秩能自至乎生固知十而人者阳而荐举之隂而吹嘘之皆乡缙绅如列位先生者之力也生亦何幸得厠十而人之後而亦误蒙余荫有今日耶顾此生命薄愿与时违向也亲健而时格之今其时矣而亲在牀褥则从前至今皆无可出之时矣故连具两疏期必得请不知列位先生能隂翊之退亦如隂翊之进否生敢重有望也若不察其私徒怂惥之曰圣天子在上可以出而仕矣则夫人能言之非所望於知己也逼切之情万乞埀炤
方简肃文集卷九

[book_title]卷十
●钦定四库全书
方简肃文集卷十
（明）方良永撰
○书启
奉师相杨邃庵公
生茕茕在疚音耗日疎罪过自知末由■〈氵剪〉雪惟公硕德重望出将入相范韩以来未闻屡见况乎起之於危急之秋投之以艰大之任下公一等未有能济者也近陈生囘述公丁宁之语何垂爱之笃耶生自遭大故日益衰飒恐无以副尊意郑汝华致仕还甚恨其见几之不豫迂戅如生者又能自保不为汝华耶惟公幸终教之先妣生前受封例得祭葬事出望外至愿足矣故月米再疏坚辞第恐犬马之报未有秋毫媿负终身矣儿子重杰会试修此令到京转附台下用申远臆辰下正寒伏惟珍啬以慰悬望
又
杰儿下第还备道老先生俯借辞色感激不浅而谢啓不修者恐数而凟也传报圣驾临幸体貌优渥诗章宠锡褒美切至此希世奇遇惟老先生足以当之无愧也不知另有谢表否有之则因谢以谏尤见此遇不徒也林编修囘道荐剡猥及皆出尊意一闻感激无任惶愧爱人者已施之足矣而又为延誉使人亦爱之此盛德之事今人所少老先生何取於生而注念之若是耶生侵寻老境志气俱衰自知不足以副後望然此情此德其能忘耶风便专此申谢临楮不胜恋恋
复都宪黄铁桥公
久阔正此驰想而飞翰忽至慰浣何如生迂疎寡谐近日侍养得旨仅足自慰来教过奨曷胜悚灼今四海思治
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 10:26:50-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>