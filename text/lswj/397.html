<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="提要,卷一,卷二,卷三,卷四,卷五,卷六,卷七,卷八,卷九,卷十,卷十一,卷十二,卷十三,卷十四,附录,始丰稿全文在线阅读,始丰稿全文在线下载,大玄古籍书库">
<meta name="description" content="十四卷。明徐一夔撰。徐一夔,字大章,天台。(今属浙江)人。元末曾为建宁路教授,洪武二年。(1369)。征修。《礼书》,书成,授杭州教授,洪武六年(1373)与修。《日历》书成,将授翰林院官,以疾辞之,归乡。著有《始丰类稿》十四卷、《艺圃搜奇》十八卷。其文稿传世极少。今行世有两种二本。其一本六卷,即朱彝尊家所藏。此本自一卷至。三卷为前稿,自四卷至十四卷为后稿,皆杂文无诗,另一本为王士禛家所藏。据《千顷堂书目》载徐一夔《始丰类稿》十五卷,此本所佚不过诗一卷。其文皆谨严有法度,无元季冗沓之习。其与王祎论修史书,">
<title>始丰稿_徐一夔_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">始丰稿</span> <br/>
          作者： <span class="inputVal" id="bkauthor">徐一夔</span> <br/>
          朝代： <span class="inputVal" id="bkdate">明代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">类书文集,诗文集,完结</span> <br/>
          字数： <span class="inputVal" id="bknum">[book_length]155787</span> <br/>
          说明： <span class="inputVal" id="bkdec">十四卷。明徐一夔撰。徐一夔,字大章,天台 (今属浙江)人。元末曾为建宁路教授,洪武二年 (1369) 征修 《礼书》,书成,授杭州教授,洪武六年(1373)与修 《日历》书成,将授翰林院官,以疾辞之,归乡。著有《始丰类稿》十四卷、《艺圃搜奇》十八卷。其文稿传世极少。今行世有两种二本。其一本六卷,即朱彝尊家所藏。此本自一卷至 三卷为前稿,自四卷至十四卷为后稿,皆杂文无诗,另一本为王士禛家所藏。据《千顷堂书目》载徐一夔《始丰类稿》十五卷,此本所佚不过诗一卷。其文皆谨严有法度,无元季冗沓之习。其与王祎论修史书,《明史》载之于本传。陈继儒尝称其《宋行宫考》、《吴越国考》研核精确。 王士禛又称其 《钱塘铁箭辨》精于考核。 其《欧史十国年谱备证》一篇,谓欧阳氏于吴越改元,止据宝石山制称宝正六年 (931)为证。徐一夔复得钱镠将许俊墓砖有宝正三年字,以证欧史之不诬。又谓元瓘袭位后,不复改元。立说皆有根据。观其所辨,始知明嘉靖间钱德洪所撰《吴越世家疑辨》,谓改元之事别无证据者,特为先世讳。此集所作只是多资考证,不求其文之工。四库已存目。</span> <br/>
          封面： <span class="inputVal" id="bkimg">Z_18586.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]始丰稿
[book_author]徐一夔
[book_date]明代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]类书文集,诗文集,完结
[book_length]155787
[book_dec]十四卷。明徐一夔撰。徐一夔,字大章,天台 (今属浙江)人。元末曾为建宁路教授,洪武二年 (1369) 征修 《礼书》,书成,授杭州教授,洪武六年(1373)与修 《日历》书成,将授翰林院官,以疾辞之,归乡。著有《始丰类稿》十四卷、《艺圃搜奇》十八卷。其文稿传世极少。今行世有两种二本。其一本六卷,即朱彝尊家所藏。此本自一卷至 三卷为前稿,自四卷至十四卷为后稿,皆杂文无诗,另一本为王士禛家所藏。据《千顷堂书目》载徐一夔《始丰类稿》十五卷,此本所佚不过诗一卷。其文皆谨严有法度,无元季冗沓之习。其与王祎论修史书,《明史》载之于本传。陈继儒尝称其《宋行宫考》、《吴越国考》研核精确。 王士禛又称其 《钱塘铁箭辨》精于考核。 其《欧史十国年谱备证》一篇,谓欧阳氏于吴越改元,止据宝石山制称宝正六年 (931)为证。徐一夔复得钱镠将许俊墓砖有宝正三年字,以证欧史之不诬。又谓元瓘袭位后,不复改元。立说皆有根据。观其所辨,始知明嘉靖间钱德洪所撰《吴越世家疑辨》,谓改元之事别无证据者,特为先世讳。此集所作只是多资考证,不求其文之工。四库已存目。
[book_img]Z_18586.jpg


[book_title]提要
始丰稿 明 徐一夔
钦定四库全书
集部六
始丰稿
别集类五
明
提要
臣等谨案始丰稿十四卷明徐一夔撰一夔有艺圃搜奇已着录朱彛尊静志居诗话曰大章遗稿罕传余於京师见之新城王贻上所凡四册比余家藏者倍之然验其目无诗犹未是足本案今行世凡二本其一本六卷当即朱彛尊家所藏此本自一卷至三卷为前稿自四卷至十四卷为後稿皆杂文无诗当即王士祯家所藏矣据千顷堂书目载一夔始丰类稿十五卷此本所佚不过诗一卷耳其文皆谨严有法度无元季冗沓之习其与王禕论修史书明史载之於本传陈继儒尝称其宋行宫考吴越国考研核精确王士祯又称其钱塘铁箭辨精於考核其欧史十国年谱备证一篇谓欧阳氏於吴越改元止据宝石山制称宝正六年为证一夔复得钱鏐将许俊墓砖有宝正三年字以证欧史之不诬又谓元瓘袭位後不复改元立说皆有根据观其所辨始知明嘉靖间钱德洪所撰吴越世家疑辨谓改元之事别无证据者特为先世讳耳是又多资考证不但其文之工也
乾隆四十四年六月恭校上
总纂官 （臣）纪昀 （臣）陆锡熊 （臣）孙士毅
总校官 （臣）陆费墀

[book_title]卷一
●钦定四库全书
始丰稿卷一
（明）徐一夔 撰
○杂述
读韩文公荐士书
史称韩愈成就後进士往往知名今读其与陆员外荐士书信其能成就後进士也书所列自侯喜以下四人则备言其文行自沈杞以下六人则或称其文或着其行且曰今天下之士不可遽数但言其最近而切者尔以今而观侯喜诸人时天下之有道而文者岂复有贤如愈者哉自愈而论当时之士诚未有当其荐者虽然天下之材大小长短各从所赋而未尝无也谓天下无材者是厚诬天下之人也矧人之材所以为世用其不用者不幸也且天下之事如此其多也一人能集之乎不可也朝廷之位如此其广也一人能兼之乎不可也不可责於一人则大者长者小者短者当各适其用而不可有一之或弃愈有见乎此惟恐已之不知人之不用国家旷官废事是惧是以不敢薄待天下也当是时穆宗尝欲大用愈而沮於皇甫鎛辈使愈大用岂曰论荐云乎哉此则当时士之不幸也嗟乎今天下之士如侯喜诸人者盖有之矣不闻有论荐如愈者何也大抵负材名而骤进者恐其轧已而不欲言处禄位之崇高者既不屑与贫贱之士接又不思求贤为国之义夫恐其轧已而不欲言者量不弘者也不屑与贫贱之士接与不思求贤为国之义者心不忠者也不弘之罪小不忠之罪大不弘不忠而曰天下未尝有材焉者是谓厚诬天下之材之人者也嗟乎今天下之大岂真无其人哉吾尝求之矣脱有人能识此者非其才名不足取信於人则其位在疎远不信之地其敢责以愈之为耶或曰愈之论荐於陆盖当时取士之法然尔今取士之法与唐异殆不可以此责人也不然吾所论者君子拔贤为国不自厚之心夫岂论其法之异与否哉苟今之取士与唐无异有如愈之论荐者乎吾不敢言也呜呼安得有如愈者复生于今时以荐进为已务俾向之所谓不弘不忠者有蔽贤之诛之惧非特士之幸也亦天下国家之幸也
读郑虔传
按郑虔传郑相如告虔曰天宝十三年逆臣僭乱当污伪官愿守忠节相如言时开元三十年也及安禄山反虔果陷贼中禄山署虔水部郎中虔念其言称疾求摄市令事平议罪虔得减死论贬台州司户夫为臣死忠理之常也虔以相如豫告故不受伪署不然则受之耶谶纬之学圣贤所不道宋景文撰唐书叙事严简而泛及符谶杂说非以为训也以着虔之不知自守尔览者无惑焉
织工对
余僦居钱塘之相安里有饶於财者率居工以织每夜至二鼔一唱衆和其声驩然盖织工也余叹曰乐哉旦过其处见老屋将压杼机四五具南北向列工十数人手提足蹴皆苍然无神色进工问之曰以余观若所为其劳也亦甚矣而乐何也工对曰此在人心心苟无贪虽贫乐也苟贪虽日进千金只戚戚尔吾业虽贱日佣为钱二百缗吾衣食於主人而以日之所入养吾父母妻子虽食无甘美而亦不甚饥寒余自度以为常以故无他思於凡织作咸极精致为时所尚故主之聚易以售而佣之直亦易以入所图如此是以发乎情者出口而成声同然而一音不自知其为劳也顷见有业同吾者佣於他家受直略相似久之乃曰吾艺固过於人而受直与衆工等当求倍直者而为之佣已而他家果倍其直佣之主者阅其织果异於人他工见其艺精亦颇推之主者退自喜曰得一工胜十工倍其直不吝也久之又以吾业织且若此舍此而他业当亦不在人下去事大官善其逢迎之术竭其奔走之力贵富可得也奈之何终为织家佣其後果事大官厠在衆奴中服役于车尘马足者五年未见其所谓贵富之机也又如是者五年一旦以事触大官怒斥逐之不使一再见又所业已遂遗忘人亦恶其狂不已分不肯复佣以织至冻饿以死若人也吾谨用以为戒如之何而弗乐余叹曰工知足者也老子曰知足之足常足工之谓也因着于篇工凡十人与余言者姚姓云
○解
推命解
昔荆国王文公不贵推命其言曰君子修身俟命守道顺时贵贱祸福之来有弗能沮而诞谩虚怪之说是溺余解之曰贵贱祸福之来非人所能为也惟圣人能安之惟贤人能知之自余衆人不借聪於人无自而知也圣人不世出贤人不时出蝇营狗苟驰逐於声利之场蹈祸机触刑辟者皆是也苟有人焉就其年月日时之所值陈其休咎使利焉而就害焉而避斯人也免戾於斯世其功不亦博乎古之史氏列序方技於功臣世家之後而不让者盖有以也嘉兴有东谷子者居春波门用五星家躔度迟留伏逆法推人生年月日时所值贵贱祸福毫分缕析无有不验吾虑衆人之昧於所从也乃为之解
瑞芝解
嵊县之东有乡曰灵芝故老相传昔尝有芝生其地乡所以名也比者兵起边境绎骚乡人邢君某用守御功得宰其县君善於抚绥三年邑以治闻芝复生焉居人持以献枝叶华色按诸图牒惟肖当是时田夫野老歌颂于野骚人墨客咏叹于家达官贵人称说于朝莫不以为瑞云余闻神仙家种芝以充食其品有木芝石芝菌芝肉芝之异故世或产芝遂以为不常有之物而与嘉禾瑞草并列余窃有疑焉使是物果为瑞耶宜生於熙洽之世今泰运未复天地之间沴气充满山川鬼神草木鸟兽举失其宁而芝生其地何哉岂其土性所宜耶抑乱极将治司造化者发此以为之兆耶抑偶然耶不可得而知也意者天地之和惟人所召姑以往事明之霸在颍川嘉谷生堪在渔阳岐麦秀盖有之矣是芝也其为县宰瑞耶不然胡於斯时而有斯物也爰着于篇
○说
公葵说
吾友郭君名复以秉心字行久矣一日梦神人授以葵因易其名与字而摠以公葵称或以告余且请余为之说余曰名称於已字行於人名以字表字以名生本末之谓也古之人名与字总称者亦不多见独班固书贾谊董仲舒传不着其字後世着作家类称谊仲舒则名与字总称之一证也考之春秋则不然春秋之法贬则书名褒则书字宰咺子突之类是也公羊子曰名不如字非谓其人不如也盖谓见名於人则近乎卑见字於人则近乎尊也如君之於臣父之於子师之於弟子名之可也或学而交同志或仕而交同列斥其名不可也而郭君不以名称为嫌何哉郭君辱与余交其立言制行非余所能及斯义也必有所属尚当从君质之
尚友说
君子为学求道其可有自足之心乎不可也盖天下万事皆有足惟为学求道不可以有足足斯画矣古之人惟其不自足也是以广於取友故近而一乡之士远而一国之士又远而天下之士无不友焉犹未足也虽古之人亦尚友之呜呼学而至於尚友未易言也昔者孔子之生後乎周公五百余岁志之所形梦见周公尚友周公也孟子之生後乎孔子百有余岁志之所至愿学孔子尚友孔子也程子之生後乎孔子孟子又千有余岁以不世有之识得孔子孟子之奥使其道益尊以明尚友孔子孟子也泰矣哉尚友之云也吾友牛君士良字其藏修之所曰尚友或曰此圣贤事也今人生而同世学而同道以某问某犹有不知者而况立乎千百世之下而取千百世之上之人友之不已夸乎不谓是也圣人之事衆人之所为也古人远矣其诗存其书存诵其诗读其书意领神会於千百世之上古人在是也孔子也孟子也程子也为圣为贤盖此道也以衆人自处而自弃其圣贤之身只见其夸也余识牛君久矣生长齐鲁之邦而从其先君子宦游楚越之野足之所及者广矣所谓一乡之士一国之士天下之士其必得而友之矣而且以尚友为事夫岂汲汲於小成者哉牛君间徵余说余谢之曰余於古人未之有知何足以语於此窃有告焉昔之人有以圣贤自许者矣（阙）扬雄自以为孟子王通自以为孔子实则不至而名加浮焉後之人终不许也牛君出独见於羣靡之中思虑之所形精诚之所聚夫岂不及乎此而余犹以是告者朋友之道也他日会精微之至以不愧於古人尚敎我哉
子亨字说
亨者美且达之称凡人处困岁时相见必祝之曰亨则亨者人所愿欲之辞也而致亨有道掾有姜姓者名贞字子亨徵余敷其义由名观字其知所以致亨者欤何也名以生字由贞而亨是谓能致者也且亨义莫备於易稽之於易易言亨必以贞配之易首乾坤文王以元亨利贞赞其德至於他卦随事以示义皆先亨而後贞则处亨之道也盖至於离其卦辞曰离利贞亨先贞而後亨则致亨之道存焉盖离为卦隂丽於阳以附丽为义其在於人则在於所附之人人之所丽利于贞贞则亨试以子言之今子方壮出而试于时才非不通也识非不敏也步趋出入在学政之地其在於知所附乎诚知所附习熟见闻脱去卑近日趋于光明正大之域其有弗亨者乎故自处而贞则道可行而亨在是矣其或阿私苟容以侥富贵利达而自以为亨将以夸於世俗则可而非君子之所谓亨也子善致亨因摭离丽之义告之
○赞
柯氏义事赞（有序）
柯遂卿者吾同郡人也读书尚义当贼起海上时大府下令有能获贼者赏强暴之徒并缘为奸民死於诬者不可以一二计有贩夫张某三人者本柯邻也亦为强暴所诬几死柯诣府辨之甚力三人得不死郡之人咸以义称之作柯氏义事赞赞曰
盘盘海郡为望于东家弦户诵有邹鲁风有猘不除遂为民仇挟海以贼肆其虔刘皇仁不杀视均赤子贼弗即攻日益骄恣有来大臣霆震风驰夫何陈旅望洋以嬉于时廷议讨贼孔亟遂资于民以塞厥责悬赏则崇召奸斯讧掠及齐民弊如午蜂始贼之来民咸鼠匿比贼之去弱肉强食繄柯卿氏好义自初道逢羣凶掠此贩夫其驱如风其攫如虎以是贩夫献于公府有美柯卿义形于色力辨于公乃人弗贼是夫之诬其音呜呜隂云四塞白日以晡是夫之释其色扬扬天青日白庆云以翔靖惟人生恻隐自躬胡彼昧者戕帝之衷揆厥所由则有攸致上急近功下益近利是用逐逐其何能淑维我柯卿有惕于独柯卿之为由衷之着如救入井匪曰要誉凡百官臣视柯之行仁民爱物罔有不宁嗟惟小子闻义斯省诵诗不遗蕲播于永
东臯隐者序赞
隐者姓范氏其先在宋时有为防御使用医小儿名隐者去防御五世传其业益精居旁近人无贫与富有小儿疾辄趋隐者求医然其为医务利人不务利於人名愈益显又性至孝壬辰之寇钞掠市井亟擕其母出没贼中走匿湖山之丛薄家赀不顾也且重然诺一日其友有请托业已诺矣他友闻之又以五十金为奉夺以利已不从也而从前诺其敦尚孝谊盖如此所居钱唐城东其地平衍有水木禽鱼之乐暇日赋诗鼔琴图写山川人物以为嬉或劝之仕辄曰吾不能随世俯仰不愿仕也因共称曰东臯隐者贾生有云古之至人不在朝廷必在卜医之中隐者岂其人欤作东臯隐者赞隐者名某字思贤赞曰
自昔先民所趋靡同或隐以为高或仕以为通惟圣有训卓有义方我观今之人仕则以为容鼎以拄车筐以植宫鼎折斯仆筐败斯崩彼曷揆曷守上下用以蒙有美隐君心夷而气冲其行既周其惠又以充东臯之阳有木郁葱或偃而歌或踞而桐俛仰宇宙爵胡我降葆兹贞白穆其清风寔用作诗以播于邦
顾仲英摘阮小像赞
夫人之在盛世居有图史之娱出有裘马之乐谓其为隐也则未尝枕流漱石谓其为显也又未尝析圭儋爵是盖不为世故之所婴也确矣方其调寄於一阮渺乎若孤鸿之唳层霄峭乎若寒泉之度絶壑夫又孰知其幽情远意之所托抑欲状其高简其视晋人而无怍者耶
孟天暐豸冠像赞
大冠既加华佩斯委肃若霜严屹若山峙匪容之盛乃德之充相此大祭敢不恪恭
孟天暐山居像赞
谓公为仕被服则野谓公为隐动容则雅或舒或卷心旷神夷山林之适廊庙之思
寿藏图赞
崑山顾仲英甫简旷不覊年五十豫营寿藏并自志其平生立之藏旁遇胜日率亲戚故旧至其处饮酒赋诗为嬉非一死生解外胶者乎君游他郡图寿藏规制并録志文以自随为作寿藏图赞赞曰
造化之运以亭以毒其机不息往禅来续衆万之生气母所司有聚斯散有成斯亏孰迷厥中而求不死彷徨服食卒戕而止不观薪火同底於无曷不自悟缪悠是图有顾英君其识孔卓死生一致克先衆觉谓来适然去亦若兹曷置欣戚於来去为里有绰阜若龙起伏曰此我归爰协吉卜神灵攸聚风气合完阳晶发辉隂缦纠蟠瑶华翠蕤骈生左右文膺绣羽鸣集先後君息於斯白云为期君歌於斯明月为知人为君危君则顺适人为君悲君则悦怿摄志养气无虑无营安命处顺时止时行视後千岁犹今一日形销迹亡与造化一凡百世人既夕谋朝闻君之风鄙恡内消以古视今如君盖少披图作赞用着有道
○辞
林先生哀辞
林先生古泉者同郡黄岩人其先在宋时登进士第者往往有焉先生生时宋已内附稍长无所於进去为浮图氏先生性聪敏凡六经百氏无不记览成诵其为文词下笔辄千百言如不经思虑得者自负其才复归于儒客吴楚间以授徒为业不喜表襮吴楚间新进士初甚易之及见其讲解着述则又莫不相敬伏久之去游京师清河元公蜀郡虞公豫章揭公先後以文章显先生皆与之游而知先生者无如揭公揭公尝荐于朝政府无与为力者不获用今上初贺丞相当国搜罗遗逸士擢先生敎授溧阳溧阳地肥沃有鱼鳖稻米之饶其州之人夙知先生争遣弟子来学又京师之达官贵人过宾是州者多先生故人亦来问侯覊旅三十余年及老始获一命稍若自适居无何蕲黄寇起溢出江以南且被溧上先生避居墟疃守臣应敌死州人迎先生摄州事有州将子鼓衆从贼先生闻之惊曰有是哉彼固世爵者亲往晓以逆顺州将子不从卒致贼陷州境遂害先生先生垂死骂不絶口贼磔其屍州南大树上已而南行台御史出讨贼引兵过见之始加衣冠而葬于溧上钱唐之古塘僧寺有高僧曰本空师盖先生初服时友也且同里始先生如溧时尝舍其处余尝谒焉先生既死其兄子某自溧走告师所以死状师既为位哭且语余曰盍哀之以辞辞曰
先生孑立兮履操以强去墨来归兮于道之宗乡邑寥落兮有事远行才则超迈兮命实不臧上林蓊郁兮羣蜚翺翔一枝不获兮日夕徊徨钟鼎以泰兮山林以穷性固有自兮分或有当末路筮仕兮于此州庠禄虽粗足兮时复不祥彼贼之讧兮何有天常以舌为斧兮思易其狂彼懵不率兮乃取其戕天道茫昧兮祸福无方吁嗟先生兮乃罹此殃渺彼溧水兮其波洋洋驰想风烈兮心神飞扬之死不惑兮我又何伤
梦鹤辞
余读赤壁赋见苏长公称鹤化道士事心甚异之然以其言寓不甚泥也吴人有为带下医者为余言畴昔之夜梦至无人之境有羽衣道士招余授以药且曰以是命尔医寻化为鹤逍遥而去其人自是医无不効然如长公所云盖有之矣大抵神仙变幻无迹非寻常人所得见抑岂其人为带下医有隂德及人有此遇耶然不可得而知也为赋梦鹤之辞辞曰
华星兮纚纚明河兮如带月承宇兮婵娟风触帷兮綷■〈糹蔡〉魂清兮思远候均兮息寡神天游兮广莫之野遇羽人兮御青云而来下言不接兮意销交不豫兮形忘曰余司■〈疒昬〉於下土兮授余以药之良跪敷袵以陈辞兮明授受之大纲歘裳玄而衣缟兮遥引其修吭去余不顾兮睨天路以翺翔岂仙凡之弗殊抑寤寐之难详九霄寥泬兮三山渺茫往从不及兮空伫立以彷徨
○铭
虚白斋铭（并序）
学者以庄子十余万言大抵皆本老子且致嫌於近代苏长公以庄子为助孔子之说余故惑之未解一日读其书至人间世见其纵论存养大要有虚室生白之喻大槩与吾儒先君子之言合吾儒先君子之言心也不有虚灵不昧之说乎此虚室生白之喻也试讲以所知心之为物官天地府万物其量罔测也主于吾躬以应万变其神无方一或蔽焉天地吾不得而官之矣万物吾不得而府之矣懵懵焉贸贸焉见胶於物行踬於事恶乎其能神故人之有心犹居之有室也室虚则白生奥内之地而日月之明不及者无他蔽故也虚斯白焉故知心之体者观诸虚室而已矣知心之神之不昧者观室之白而已矣余然後知苏公之言不我欺也广陵茅先生有道之士也请余铭其虚白之斋故附兹说而为之铭铭曰
至隂肃肃阳赫赫气机来往潜络绎生有衆万纷充斥惟其精者我则获天君威严泰宇辟窙豁晃朗无际极以一备万孰叵测洪纎巨细详且悉光辉昼夜着不息不蔽乃是神明宅有或弗谨斯间隙胶胶扰扰形所役一似太空云雾隔不散何由见昭晢先生被服甫与掖洁修自是流辈伯有严斋居坐昕夕致虚有道乃见白外至内应靡有忒繄我之神谅不惑夙兴夜寐尚无斁
○碑
汉三老董公碑（有序）
予读太史公书至三老董公说汉之事作而言曰三老董公其秦汉间有道而隐者乎不然何其言之符机际会而粹然一出於仁义道德也公之说汉高祖也其言曰顺德者昌逆德者亡兵出无名事故不成名其为贼敌乃可服又曰仁不以勇义不以力至哉言乎不意文献斵丧之後兵戈抢攘之日有此人也盖方是时项羽放弑义帝公以此说高帝讨之时高帝左右称读书如郦生不及此称文学如叔孙通不及此称智术如张良陈平不及此而公独及之意者公在草野冥思天下之故项强而暴刘弱而仁莫有急于此者以故发愤为高帝陈之不疑也公之始末史阙之即其言想其人必秦汉间有道而隐者惜乎汉用其言而遗其人也爰叙而铭之铭曰
秦政不纲义旗四举纷纷藉藉孰为义主缅彼有道鸿飞冥冥不闻其声矧见其形猗嗟董公时止时作怀宝在躬不迷而觉刘弱项强公有深忧讨逆致顺公有远猷一言之出万钧不拔仆项兴刘此机之发维此董公其执不猗维兹之言允也其时公言既用公迹愈邈推公之藴可兴礼乐汉虽公遗公言不隳公言不隳大道之维
汉纪信碑（有序）
予读太史公书至纪信以身代死之事作而言曰信之忠诚一至是乎且信倔起之徒也当其事汉项羽围荥阳汉危甚王时欲存有降而已降则汉事去信遂自为王降羽王因得脱羽烧杀信吾意是时汉事未定如信者不过苟相依乘以饕富贵而忠诚若此何可得哉汉王既定天下尝斩丁公以劝忠矣而於信独无赠典及太史公记载刺客如荆轲聂政为之列传说客如苏秦张仪为之列传刑名如韩非申不害货殖如卓王孙陶朱猗顿为之列传至於杀身成仁如纪信者乃独不为之列传遂使信之大忠不白於天下後世而临危顾身者踵相接也爰叙而铭之铭曰
黄金可销白石可磨将军之志之死靡他一念之精如霆之发视刃不銛视火不烈荥阳之围汉累卵危委八尺躯全一帝基死生之故夫岂易与兴亡之决在此一举捐躯徇国有若斯人缅想光烈莫之与伦
齐王蠋碑（有序）
予读太史公书至齐王蠋不屈之事作而言曰为臣死忠臣人律令也士不与焉蠋尝谏齐王不从退耕于野未尝居齐之位食齐之禄则齐之士也一旦燕人破齐走王而七十余城俱下守城之臣非不多也不逃即降尔未闻一人为齐死者当是时湣王已死蠋犹区区为齐守画燕人使谓蠋曰燕人高子之义将以子为将封子万家否且屠邑蠋谢曰忠臣不事二君烈女不更二夫经其颈於树枝自奋絶脰而死考其事与伯夷相类盖伯夷孤竹君之子让国而逃非有位者武王伐纣天下是之伯夷非焉殷既灭矣而犹耻食周粟犹蠋志也伯夷之事幸而见称於孔子其道光明王蠋不幸不逢孔子太史公仅附於田单传尾而称说者鲜爰叙而铭之铭曰
猗欤先生国之桢士之特也志弗随以贞矢金石也衆反顾以生行不惑也执义之兵返仁宅也固然独行匪矫激也休有烈声轧乱贼也我揭其英髪上直也
○记
清隐轩记
清隐轩者前福建廉访司佥事章公宴居之所也公在癸巳岁奉先府君归葬于洛以道梗弗进侨居钱唐之同德里其居有轩四楹户牖明豁可爱轩前方塘水波渺弥塘之左右藂篁茂柳相掩映公居其中尝施施而行漫漫而游以节其忧戚之情一日过前贵池县伊埒穆尔丹君见今所揭匾实紫阳先生朱文公所书问所从来则贵池得之伊埓哈雅君而伊埓哈雅君为崇安县时得之武夷民家者也公请以归喜曰是实称吾轩且先正之手泽也遂尊而揭之间语一夔以得匾之由且曰可记以否一夔肃瞻已谨告之曰昔在梁时萧子云飞白萧字以名天下之寺岁久零落有买归以建萧斋好事君子虽寺额且以名斋况先正之手泽所在乎尊而揭之是也敢辄为公记之按文公先生居崇安之五夫里去武夷不一舍近暇日与门弟子登山临水以畅其性情淳熙十年先生谢江东之节始作室武夷山中凡亭轩斋阁莫不完好而加顿置之是匾必其一也相去二百余年风雨侵陵苔藓剥蚀曾不朽漫而其笔精墨妙犹爗然有光采若有神物扶持之者岂先生之精神见於字画者尚不泯哉呜呼先生远矣见先生之手书而感慨兴起云者夫亦岂止於字画之末而已盖先生以高明正大之学接绪周程以趋孔孟之奥虽其道不尽行于时我朝许文正公尊信其说而表章之遂有至元之治不可诬也生乎先生之後思见先生之声音气貌而不可得得其片言只字於运去物改之後有不加之意乎宜乎公获兹匾不啻若兼金拱璧而不肯轻弃也抑闻公在成均时师事前祭酒太原吕公而凡先生所说吾道之大体用之全本於已而推之人者固尝受之心传口授之时而验之立身行道之际矣今也以忧去官固将移孝为忠以展尽其所学念虑之所存精诚之所至必以先生为凖的矣此所以出警入省于兹尺咫之版也诗曰高山仰止景行行止公之谓也如曰居有水木之秀而徒取清隐之美称为考盘之计夫岂知公者哉是为记
孝子记
余尝寓於秀之白苎里见里中长老道戚孝子之行未尝不咨嗟叹慕以为不可及初孝子之母被疾救之弗效及革刲股肉以进时母已不能啖不尽一日而死孝子勺饮不入口者三日恸哭絶而复苏踰月将葬而秀地卑下掘地尺泉水浸淫孝子负土为坟至若丘陵然迄葬其母既葬彷徨不忍去或劝之返孝子曰吾舍吾母何之乃附墓为庵庐覆以茨壁以坏日伏匿其中望墓扶服顿踊三月有白芝五本生庐侧人聚观之以为孝徵久之将像母而事之告工以状工未悉一日姥梦工曰吾戚母也汝吾识之翌日工刻木惟肖孝子奉以龛帟饮食必祭出入必告有事必祷一如生时吴门之陷前锋犯秀境里中豪右多遁去孝子瞪目起曰吾忍去吾父母坟墓耶乃散财集子弟若干人保里中时他里焚略几尽而白苎完好如故公府将赏之孝子谢曰吾为坟墓举尔赏不愿也呜呼戚孝子之行非声音笑貌为也由乎天性发见精切故能为人之所不能为如此余闻戚氏之先有讳同文者当五代干戈之际抗志不仕善事祖母号正素先生至子若孙以孝友为家法致位卿相南丰曾公称其行应礼义世世不絶为宋世家孝子其裔也戚氏家法不替故如是耶孝子名敬字秉肃尝用部使者荐为文学掾历二十年犹未徙官人以其孝不斥其名与字直曰孝子云
双梧堂记
嘉兴之祥符寺在学宫之偏至正十九年夏余游学宫既闻弦诵之美间一过寺时东云海师方主寺席而友人四明周致尧亦以文学之职侨东云所延坐堂上窻牖虚敞几榻整洁其外碧梧二离立若拱交柯接叶覆盖堂下地可二亩许蓊然緑云也三人者危坐良久凉意飒至清润袭人一时神思殆若处乎尘嚣之外有顷海师指二梧叹曰吾侪今日得蒙被其荫夫岂偶然昔在仍改至元之岁前住山既建兹堂幷植之垂二十年矣日者兵燹之烈比屋皆毁吾寺岿然独存而二梧得无恙时时思之必有神物者主焉不可得而度也否则曷有此哉致尧因命字堂曰双梧师曰此吾意所欲也幸相与成之因属余记余惟物之成住坏空相寻於无尽盖各有数存焉是故以我观物物也我得而有之以物观物其成其住其坏其空我何所客其私嗟乎独植物哉天也地也人也凡有形者皆是也由是高世之士以万形之轇轕于前而不可以迹泥也反而观之心心之体湛然无滓也何物可以累吾虚心之量廓然无碍也何物可以累吾大造诣之功至有非言语意识之所能及则於物乎何有今师游方之外夫岂留意於物者抑亦世俗所谓未能忘情者耶师谢曰子诚知我者请志之
看山楼记
余至海昌尝怪其地平衍爽垲而无大山长林以为暎带东行六十里至於黄湾而其山始出黄湾地濒海外障波涛之激冲而内固聚落之生息者则皆山也湾之上马氏世居焉马氏之子弟有曰絅者静重而慎密方以种学绩文为事有楼在屋庐之侧题曰看山而日藏修其中今年余至其处延余楼上坐窻牖四启指谓余曰冈峦起伏纡萦妍秀若翅翼飞舞而西者此凤山也孤嶂特立隆崇突兀若屏风横峙於北者此黄山也连峰散出巉岩秀郁若芙蓉发艳於青天白日而骛入乎武原之野者此澉浦诸山也先生试寓目焉余曰佳哉较其形胜虽无匡庐九华云门天台鴈荡瑰奇灵异之状然得此於斥卤莽苍之中譬之适异域者见似人不亦快乎虽然吾有以告子冈峦之颓然崖壁之屹然山之质也四时朝暮草木荣悴而纹粲然日星出没而光昱然云烟开敛而容盎然雨阳晦明而气充然其所以变化不一者山之文也子而安兹楼也看其颓然屹然者以厚其质则修诸已也必至看其粲然昱然盎然充然者以培其文则见诸用也必达子而看山以心不以目可也不然斯玩物耳昔王徽之在桓冲府冲问以府事徽之方拄颊看山徐对曰西山朝来致有爽气徽之岂欺冲者要必其中自有所得而人不及知之耳徽之事业不多见而西山之名传之天下後世岂徒然哉子承世业而父贤而知敎又方年富时虽多艰俟河之清未晚也他日学成出用里之人过子之楼指曰此马氏子读书之所也则山亦若增而重矣顾不美欤嗟乎士患无志尔有志而无成吾不信也絅字公着盖尝从余游云
始丰稿卷一

[book_title]卷二
●钦定四库全书
始丰稿卷二
（明）徐一夔 撰
○记
晏居记
杭郡民庐比辏如栉而寿安坊当闤闠四达之冲又最嚣处也今浙省左右司员外郎张君光弼之居在焉屋数楹甚湫且隘门垣外嚣尘閧如也君甚安之或曰小人射利惟赢之为务乃不恶嚣员外君日乘高盖车从丞相论决政事降登出入在乎华堂粉署之间今卜私第不於爽垲是择其故何哉君漠然不以为意方自署其楹间曰晏居且谓一夔曰传称晏子之居近市虽湫隘嚣尘弗易吾居甚类之愿自附焉子幸为我记之吾於是知君之所以市居者矣夫践历华要宅高旷而处深靓以适其身故所宜也然地位峻絶不与人事接则耳目不能无蔽宜君有弗安者焉是故晏子之居市也物之贵贱无不察而知之非徒然也方齐景公繁於刑以踊贵屦贱告而景公省於刑仁人君子之用心故如是也今君之居寿安也大官贵人与凡布衣韦带之士由兹坊而东西者必叩门上谒君则摄衣出迎引寘上座与肆议论下至闾阎之老工商技艺之流或有陈说亦必曲为之尽天下之事当无有不悉施诸有政将不止於一事之讽而己且吾闻之晏子相齐三君食不重肉妾不衣帛名显诸侯数百载之下太史公闻其风采犹欲为之执鞭其贤不可及已独念当是时公弃其民而政在陈氏晏子於区区贵贱之事则务陈之而於国之大计则有未尝数数然者他日乃与邻国之大夫加窃叹焉何也君刚简亮达故左丞杨公提兵镇江浙时用材略参谋其军府事声望赫然既而退处西湖之上麄衣粝饭着书赋诗以自佚其有用之身较其风裁不知自视晏子何如也乃今江浙之地未全归于版图丞相用便宜命表授君为从事廓清之略克复之勲亦惟一二左右是赖无或如晏子之举其细而遗其大可也虽然今之人未尝不慕古之人也惟善学者鲜鲁有男子学柳下惠柳下惠之所可者鲁男子以为不可此所以为善学柳下惠者若白圭自以为禹扬雄自以为孟子王通自以为孔子君子终不与也大抵尚友古人必也权轻重取舍於心术之微而後为至夫岂曰居室之类而已以君之高见卓识顾岂有待於余之言哉余言之且以告凡慕古人者
西溪隐居记
西溪在嘉禾郡城之西三里溪流回合汇而为泾贯而为港微波细漪皆洁妍可爱初郡之置以秀水名志称秀水在北门外西溪其支流也缘溪上下长坡平陆漫衍曲折若龙蛇驰骛树木散出篁竹藂生隐如深林絶壑今鲍先生之居在焉先生之居逐溪而成屋数楹在竹树中高亢轩豁有蔬可茹有桑可蚕有牲鱼酒醴可以供祭祀宾客旁无杂邻农家渔舍参差相暎大官贵人老生夕彦非来谒者迹不相及白日悠永沙禽水鸟之泳翔村歌野唱之响应轻舟短楫之来往举不出于顾盻之外诚类夫隐者之居焉初先生世居崇德州之北其门人有为之卜筑者徙此二十年矣丙申丁酉之岁荒墟下聚未有不被兵燹者西溪虽近城府而安全无恙郡人至比之武陵桃源先生安焉叹而言曰以天之福幸存此庐吾将老於此矣因号曰西溪隐居或曰鲍先生非隐者也方科举盛行时尝三荐于乡盖有志於世用者鲍先生非隐者也余解之曰先生之荐于乡也间会辍科而止一再试于春官又以额溢而归逢时多故遂澹於进取虽外省用例屡授文学之职卒不以一资半级而果於行今太尉开府吴中辟为敎授亦辞不就谓先生为隐可也虽然今国家辑宁四方将蒐罗老成之士兴治立教以建不拔之基吾知不遗先生谓之不终隐亦可也唐贺季真虽仕而未尝忘隐宋种明逸虽隐而未尝忘仕君子不以迹论也既而余造先生夷犹西溪之浒遥见髯叟圆收方屦曳杖行水竹间逍遥如世外人心甚羡之趋前乃先生也揖而问之曰先生果於隐耶先生哑然笑曰我之出处君所知也时溪上秋意苍然先生携余至其家治酒馔相欵洽既别属余记之余退而列其隐居面势与其出处之迹为西溪隐居记先生名恂字仲孚世为崇德人於经邃於易所着有易学举隅卦爻要义行於世云
梅花易洞记
山隂胡君龙臣居越王山之下环其庐植梅数十百株而日居其间读易因名其处曰梅花易洞且曰昔五峯胡先生读易岩庐自号易洞吾名亦奚不可然客来辄不解曰甚矣胡子之欺人也大山长谷穴而为洞嵌空■〈山含〉岈其上穹然而盖覆其旁屹然而壁立其中廓然而有容蛇龙居之虎豹藏焉此洞也若五峯先生读易之地似也今子虽依山为屋所谓嵌空■〈山含〉岈之状无有也其屋规模不广制度不华覆盖其上者独其枝若屈铁之交错其花若■〈日高〉雪之灿烂所谓穹然屹然廓然者亦无有也非洞而曰洞甚矣胡子之欺人也余乃为之解曰独不观之儒先之图乎天地亦一洞也岂真居室哉何也乾南坤北一上一下隂阳之宅也离东坎西一阖一辟隂阳之门也巽承乎乾而位西南震交乎坤而位东北隂阳之所以终也隂阳造化生生不息如循环然昔之至人心与造化游尝言弄环余暇时往时来盖以天地为一环矣夫洞环类也环非实环洞岂实洞哉是意也五峯先生知之矣胡君慕先生者也岂以弗知而欺人哉余窃闻之圣人作易本之隂阳见乎卦辞学之者将以见夫用善观物者即微而知着即小而知大即近而知远自一室而至於天下自一日而至於四时自一呼一吸而至於十二万九千六百年吉凶消长之理进退存亡之道莫不悉备胡君诚有以知之无自善其身请以告我
独柞轩记
余所僦屋在嘉兴春波门外蔀屋三四楹不喧不寂於居穷甚宜屋东向启牖牖外大树一挺然当牖中大五十围高四五十寻梢矟擢根入地不知几百尺其才坚实可用盖柞属也日夕视之若贞人介士高冠长剑端俨自持而庸夫孺子凛然莫敢犯时方暑恒踞坐树下隂下覆清以润风行叶间声琤然若秋至私窃自庆有此获也署之曰独柞轩云久之主人翁进曰公爱兹树乎侬先世手植兹树将百年于兹日者荆楚暴卒螘聚城邑地无山林环城六七十里凡亭榭道路丛薄丘陇之植不问老弱坚脆悉罹斧斤水载陆负而来编而为栅构而为橹联而为校揉而为弧剡而为枪析而为薪於是树之生意尽矣而吾庐之植独存侬不知天故遗此以为异耶抑造化之所锺固自厚於他植也余叹曰凡物之生有幸不幸大山长谷生植千万沾濡雨露蒙犯霜雪其材老且成时当无事家给人足宫室器用公私毕作良工师来度材宜栋梁为栋梁宜樯檝为樯檝宜琴瑟为琴瑟宜俎豆为俎豆其幸也一遇丧乱暴殄於卒伍之手为栅为橹为校为弧为枪为薪特不幸尔今兹树也其寿与否非吾所能知夫既不殄於卒伍苟遇良工师将舍之耶抑取之也余将为翁为树庆矣且吾闻之昔者山隂陆公务观之帅蜀也於其舍处见大楠四皆历岁数百者公以蜀故僭国也王氏孟氏尝极土木之侈而四楠者无恙为楠记之至今其文照暎家集言植物者有徵焉顾此树者不两以相比不三以相参而涉历世变与彼四楠者无异吾业觚翰亦将为兹树记翁谢曰诚蒙不鄙侬家树有遭矣乃记诸壁
如心堂记
欈李唐君善医其居在郡城东隅尝毁于兵已而更作之亢爽可居也用其两楹之间为居药之室而名曰如心既得今左丞鄱昜周公畀之篆额而未有记一日过余请曰子幸为我广如心之说揭诸楹间以为记盖尝闻之如心为恕其说具於礼经注疏盖恕字之文从如从心故云然文公先生用推已之说释恕字之义然虑未尽也故用此说以足之究其大义不越乎视人如已而已无他道也今唐君之为医以恕行之非善用其心者乎凡人之生得乎天地者盖尠如也然而不知自慎内刿其心外伐其形故夫六淫之寇夫孰能免方其被疾也呻吟痛苦而望已於人犹溺而思援焚而思拯为之医者五色诊病知人死生决嫌疑定可治其可忽哉苟有告焉视人之疾犹已之疾可也缓急不加诸心若越人视秦人之肥瘠不可也此医之所以贵乎恕也虽然知此者少也古今之言医者必曰扁鹊仓公鹊之治病声动诸侯而秘所传方非恕也仓公不以家为家或不为人治病病家怨之非恕也至若阳庆仓公师也以富给故不为人治病亦非恕也太史公不究其用心之非乃曰美好不祥之器器何尤耶夫以仓扁诸人而犹若是下此吾弗论也夫能师其术而不师其心者抑不谓之贤乎唐君敦实周慎家世为医而外氏又医出也以故郡人有疾者必趋其家曰是家世医也是能视人之疾犹已之疾者也抑亦可以谓之明恕人矣嘻此道也仲尼之门为仁之方也此道明则天地变化草木蕃不明则天地闭贤人隐其功大矣唐君守之之固积之之厚施之之博隂隲交孚和气充畅而其德之及人也远然後知名堂之义不诬也遂为之记
西岭草堂续记
钱塘泯上人志行絶俗蚤依云门法师受度至正中云门来主下天竺之席上人实侍左右其所栖息则西岭之草堂近焉西岭草堂者唐元和中杭之高僧道票师所居也僧史称师神气清茂为道既高而诗尤精妙与吴兴皎然会稽灵彻齐名时之名人以摩云霄三语赞之上人甚慕焉其言曰吾上视师虽不与同世而与同乡里使师顔面肢体而与吾殊也我则不敢知苟顔面肢体不与吾殊亦奚不可及之有则其中之所存盖可见已将谋复作草堂会兵燹日炽而西岭之胜汨没於风尘之中上人曾不少沮仍择地郡城之东构屋四楹限以周垣植竹与树其前旧有陂池春夏水长水气上行与竹树会清芬可挹上人闭门危坐披閲内典以探敎观之要暇则曳袖长吟顾瞻西山搜精链奇而西岭迢嶤宛在眉睫因亦署曰西岭草堂致其志也余曰古之桑门上首积行累业蜚声一时垂名後世僧史所载盖亦不鲜姑以钱唐言之若圣达观之神异辨才净之辩博孤山圆之孤峻咸所宜慕者而上人顾独於师是取盖必有所以然者吾尝思之学道之士以今慕古必取其质之近似者惟其质之近似故其慕之也切慕之也切精神念虑冥孚默契则其入道也易今人生而同世以某问某犹有不知者上人之生去师五百余岁而独慕之非有所似恶能自信若是向余谒云门於天竺见上人气貌不凡心甚敬之别去日久其法友与余相见辄谈上人行业精进而余犹未悉其藴间一造焉草堂甫成止余就宿青灯永夜接膝蒲团之侧神清思远窥其风致隐然有上摩云霄之意区区世相何得而溷之哉然後知上人不徒慕也吾经有云惟其有之是以似之草堂之作亦何必规规於西岭之下哉会上人谒余请着西岭草堂续记於是乎书
桃溪记
自余遭乱流寓无常处恒郁郁不乐思得幽夐之地营半亩之室以宁厥居环视无有也客或进曰世岂无有哉顾先生未之即耳太湖之南二十里许有溪焉水泉清远左盘右纡势若篆籀郡志言越大夫蠡扁舟出五湖时常过其处後人思之构桥溪上曰范蠡以志溪两岸宜桃投核土中不培而茂望之蓊然方春始阳羣葩竞发嫣红腻白酣阳頮雨蒸为旦气烂若赬霞居人因字溪曰桃茅屋三四楹在桃树中则吾家也附屋有田二十亩勤力耕作足以具饘粥聚落相凑皆务农业官租有程每相率先期而输不俟徵迫终岁无胥吏扣门时虽争战过兵不及妻子皆不识兵有自城府来者言兵暴状辄相惊讶其地若此可以言幽夐矣顾先生未之即也嘻吾尝观陶靖节记桃花源事疑其地实在世外非人间有如客所称不出吴江乌程二邑之交非桃花源比也而不知有乱世亦异矣哉然後知天壤间未尝无絶境第吾驽薄弗获至尔客吴姓姿朴茂间至城府从士大夫游以余志幽夐招余卜筑其处因记之云
茘轩记
茘轩者嘉兴卓器之甫摭其先大父思乡之言而作者也器之甫之先为闽人自其曾大父由进士第知平江吴县遭值改物侨居嘉兴之甓川大父用荐起家积官至黄岩州倅遂老甓川之上器之甫谓余曰吾先大父之不能还闽也尝自叹曰吾进不得看长安花退不得擘家山茘戚乎其言之也吾儿时在旁恒记之今至于吾四世矣曾不能一下闽关擘所谓家山茘者引领南望未尝不咨嗟太息考之茘谱茘於果族味最美巴蜀岭南闽中皆有之其味闽为第一巴蜀次之岭南为下是茘於果族非他土得专也吾谨摭吾先大父之言表兹不腆之室以寓吾乡土之思可记以否余曰善哉器之甫知所以崇始也记礼者曰乐乐其所自生礼不忘其本甚言君子之不可不崇始也茘者适口之物君子岂固此留意哉诚以怀土常物之大情有里闾焉吾不得而息有坟墓焉吾不得而展有族姓焉吾不得而合区区之心彷徨踯躅无以自宣此所以假土物以自见也君子於此盖有以闵其情矣虽然人之生也在治世或出而仕在乱世或避而去固不能必安于一乡然而岁改月化而水木本原之义寖以微泯设有子孙过故乡里视其里闾有若异域视其坟墓有若荒壠视其族姓有若路人者盖有之矣器之甫惓惓於所自出之地不厚矣哉余闻内附初姚先生嗣辉蜀人也侨居大江之西先生以蜀多桤木作南桤堂示不忘蜀柳城姚文公尝为赋咏蔼然桑梓之意器之甫之心其犹姚先生乎然则君子之去其乡者其念虑之所存未尝不同也登茘轩者盖亦有感於斯矣因并识之知县讳某州倅讳某器之甫名成大以经术世其家云
重建王贞妇祠记
浙东道都元帅周侯之守御嵊县也重建王贞妇祠於青枫岭上既成县学教谕项昱贻书一夔致侯之意请记按青枫岭在县北二十五里深郁峭拔下临百丈之涧至治初元县丞徐端凿石为屋以祠贞妇後五年佥浙东廉访司事杜公秉彞行县改为木屋四楹於石祠南五十步而近至正十八年旁郡失守祠当往来之冲官兵舍顿毁焉及侯被嵊县之命过辞行御史中丞月公公谓侯曰县有王贞妇祠废於兵燹宜更作之侯承命惟谨既至外严斥堠内务安辑遂修举废坠仍构屋四楹故址上命士卒致木石而属幕僚李某令史陆某董其事二十四年四月也越三月告成又招失业之民如干户居祠左右以备洒扫贞妇者夫家天台人也始国家以一将之师徇地浙东有千夫长者虏得之贞妇以计绐弗即被污谋死未获间已而师还从上青枫岭顾视岭下涧澄澈深窈曰可以死矣即口占诗嚼指血写山石上而投涧死其後有司以其事闻朝廷旌之曰贞妇而邑人因易岭名曰清风云事具故秘书监着作郎李公孝光所为记及宋史列女传呜呼方时承平贞信之敎浃於田里女服事乎内男服事乎外虽有强暴之夫不敢侵陵正女以冒刑宪不知贞妇之为烈也及乎治极生乱氓隷佳兵穷凶稔恶以杀为嬉令妻靓女猝就执辱慈父不能保哲夫不能庇衔寃茹毒没为异类者不知其几然後知贞妇之为烈也夫秉彞好德乃人心所固有吾谓兹祠之成过其下者徘徊瞻对想贞妇奋死之烈奚独闺阁女妇罹不幸者知所激厉而凡悍夫劲卒亦必改心易虑不致孤人之子寡人之妻以自快矣然则侯建是祠於抢攘之日其笃伦理禆风化之意夫岂浅哉余既嘉侯志又於贞妇为里後生故愿为之记若夫懿行奇节则有着作公之文与信史在兹不复着侯名某字某大名人是年十月记
嘉兴路新建儒学记
嘉兴之学在通越门内二百步而近肇建於宋绍兴中学迫於庙规模隘陋弗称先时守臣亦欲斥而大之而其地南临广衢西北委巷惟东面寛厰而多民庐且隣於执政娄氏里第既入国朝娄氏虽微而民庐犹辏集故自宋季以迄于今莫克改作至正二十三年三月淮南行省郎中陈公来守兹郡适丁兵燹而向者民庐辏集之地悉皆为墟公与敎授孙某相度面势慨然以兴学为已任乃劝民以地售於学其不愿售者则以他学地随所择易之得地以丈计者南北四十二丈有奇东西视南北则不及四之一遂约学计之入鸠材庀工先作论堂五间左右翼以夹室揭层轩以广前荣堂崇三丈六尺广三倍於崇深视广三之二焕以丹碧涂以黝垩中设讲经之座以重都授堂旧名正礼今以明伦易之次作东西步廊为间各十有二以趋堂廉步廊之内为斋庐四西曰成德曰养正东曰致道曰时敏斋各为屋四楹敞以前轩次又为屋九楹而门术中辟其外则凿地为池架梁以达两庑之间立重门于外而缭以周垣兹学至是始克大备斯役也克承公意先事趋办者嘉兴县尹石某而董治其事规材量费则学正朱某府吏陈某顾某也公不间风雨日一至学凡一木石之恶一工匠之怠审视程督不啻若治家事故其成不苟不缓始于是年八月某日越七月迄工明年四月二日也时一夔侨居嘉兴之野承公致币俾助教诸生且属之记一夔固辞不获乃作而言曰学校之设国家风化之机在焉非细故也尝窃闻之初国家起自朔漠以威武立国未遑学校之事中统至元之际天下大定许文正公衡用儒术为辅相凡其谋谟皆经国大计至於学校一事尤切切言之其言自国都以及州县皆设学校使皇子以至庶人之子皆从事日明君臣父子之道自洒扫应对以至治国平天下迟以十年则上知所以御下下知所以事上而上下亲睦此诚不可拔之论然当是时国学肇建而州县尚多苟且延佑更化上深厌吏蠧赫然欲刓去之顾学校难须成於月日断以科目取士盖将朝用其人而夕收其效也大抵天下之势此急则彼缓矧夫上之人以是求之哉由是学校之设始若冠之有旒履之有絇姑具人文而已当国者以提调则付之守令以勉励则付之风宪曰有任之者矣而受其任者既不皆出於儒术而钱谷词讼又从而夺之几何不视为迂濶之务月更朔望相率入谒庙廷退坐论堂引师弟子剿取儒先成说敷陈一过已则掉臂而去如是以为故事而欲学校有成如文正所云其可得乎循习之久卒至人纪废坏寇贼奸宄以迄于今弗振者职此由也嘉兴自唐季以郡置土田民物不劣他郡惟学隘陋有乖具瞻三百余年于兹公之来守值时艰虞顾以学校之废莫甚于今日思欲振而起之难以时诎举嬴为辞遂出独见大作兹学使庙既克全其尊而学之方位严正规模廓大缔构坚密又悉冠乎东南之庠序呜呼此岂徒资观美也哉诚以受国家一郡之托所系者重是用崇兹闳耀之居使凡学者耳目不蔽於凡近则志气清明志气清明则念虑之所存精诚之所至沉潜乎诗书六艺之府须以悠久造诣精切践履笃至修於其家而知事亲敬长施於其国而知尊君亲上师师成风孝弟忠信之道立狠戾悖逆之习变而教道成矣虽然陆宣公郡之先哲也其言曰吾上不负天子下不负所学继自今嘉兴之士宁无不负所学如宣公者出乎吾知自公之为凡为郡者来取法矣不然此三百余年隘陋之学也公胡为於难为之时为之不疑哉初公与其兄今甘肃行省参政俱以科目自奋参政既以大对魁天下敭历省台谠言直道为时名臣公亦首荐于乡会朝廷辍科稍起从部使者辟暨参佐大藩出其奇谋硕画克济王事及为郡取其尤病民者力言于上罢之曾未朞月政用大敷兴学特其一也学始奠址工垦土得钱一窖遂用以相役人谓兹学之兴盖不偶然云公名宗义字子方参政名祖仁字子山河南人至正二十三年建宁路儒学教授徐一夔记
○序
自得斋类编序
河南高公德进甫有藏修之室曰自得斋既得宗工钜儒为之论着而先陇白云山舍亦皆有述其子巽志虑其久而散轶也彚而次之合记序铭赞志状诗词凡若干首将锓诸梓题曰自得斋类编而请余序初公以清才粹质积学素行蒙部使者推择为掾历中外御史府行部朔南进廉能而退贪鄙赫有声光而恒虚心抑志乐从宗工钜儒游以广器业若故虞文靖公集欧阳文公玄曹文穆公监余文忠公阙户部尚书贡公师泰监察御史程公文今江浙行省左丞周公伯琦翰林学士承旨张公翥危公素直学士张公以宁咸亲承焉久而相知之深是以不靳於论着非徒作也窃尝论之国家文章之盛泰定天历以来敷张神藻润色鸿业耸元德於汉唐之上者三数公而已今公皆与之游可谓极黄河太华之观而无憾者矣矧又得其论着铿鍧炳耀可以侈当今而夸後世哉昔唐柳侍御文学博雅尽交天下知名士而柳州先生实其子也欲着其父之善取凡尤厚者六十七人疏其出处刻石以传後世君子韪焉徐考其实不过示交游之广而已而彼六十七人者未尝有所论着如欧虞诸君子之于高公也今论着之广既足以度越前人而巽志梓行以贻永久其意不尤厚乎虽然是编之成一以成公志一以集宗工钜儒之善视世之曲学謏闻而遽以不腆之言加灾于木以衒名者相去何如也因不让而序之公名某由御史掾出官淮东廉访司照磨调浙东宣慰司都事善謌诗有纪梦集十卷巽志字士敏华年笃志以善属文称用荐为鄮山书院山长云
送贡友达序
宣城贡君友达以春秋试于有司中在前列道梗未即会试春官用便宜命授平江路儒学正吾党之士徵言以华其行贡氏自宋叔世以儒立家友达之从大父文靖公宏才硕学际熙洽之运职掌内制以老成博雅着称世父尚书公以高文卓识受知今天子入备侍从出领风纪晚岁被旨开部闽南勤劳王事以殁海内伏其声望乃父乃兄联芳袭美奋自文学纡青紫绾组绶者亡虑数十人近世大江以南衣冠文物之盛无踰贡氏矣及兵起举族奔浙西虽在颠沛之地咸砥节砺行守其家法不替大夫士称焉友达粹雅而精敏有过人之资贡氏之彦也弗沮於时矢以科目进刻意春秋之学贯综经传敷为大义遂为有司所知藩府虑其濡滞乃有学正之命夫学有敎授为之长而正居其次牖导辅掖之方友达闻诸父兄者熟矣为之不难也矧又重以春秋之学哉夫春秋为书孔子以治法正乱世其立言大旨一本乎性命之正以言其要则在乎明君臣父子之分以定民志夫欲立敎於斯世春秋之用莫大焉友达本之於家学扩之以春秋之说辅其长以为敎学校之政有弗修者乎嗟夫求美玉者必之崑仑之丘求良马者必之冀北之野求名人硕士者必於故家世族之门而吾党之望於友达者盖不止於此也他日决策大廷为名进士受显秩居要位垂声迈烈世济厥美斯属厌焉友达其勉之哉
送琼上人葬亲诗序
临海琼上人藴中之学佛於浙水西也其先君子桧屛方先生及其母夫人相继而殁值时多艰未遑奔走以襄事恒悲不自胜居不求安食不求饱与人言辄涕泣解之者曰吾属出家以有旁侍毋过哀为也上人谢曰吾非人子哉是何言也迄兹方成行嗟乎孝弟之道出於天性夫岂以所趋异途所学异业而有二哉而言佛者类曰为佛之徒务究竟实际以割慈忍爱为贤虽其至亲有不暇顾若上人者又岂得以此议之哉吾闻佛在世时虑其母摩耶夫人或堕轮转为说法超度有孝行书具在内典近世明敎者惧其义或湮复广其说以告凡学佛者由是言之佛之道未尝违孝以为高此柳柳州所以有取於元暠师也上人世儒家其学佛也又得名师德为之依归行成业隆去而游大方大方主席争相延致为四衆上首其立身行道有如此者是能统合儒释而弗偏之归也行矣营其宅兆慎修窆繂发引之日顔色之戚哭泣之哀动凡吊者吾乡多缝掖之老必曰学佛如琼公又奚云也是上人之行不徒尽道於其亲抑又有弘敎之功焉慧上人敏机文上人焕章其同袍友也以上人之志有足矜者相率为诗赠之而同郡徐一夔为之序
送钱唐二生游学序
今年正月华亭钱恺元悌唐奂有章旅谒余於秀水之东请曰恺二人者淞邑之小子也居同里学同志闻中吴大藩开馆以待宾客高材硕学之士萃焉间营绍介以从之游然而未敢自谓有得兹见先生愿益一言之教余谢之曰今之所谓磊落之士盖毕致于中吴矣子从之游挹其风裁听其论议观其猷为必有大异於人者奚取於余之迂疎也哉请至于再不已乃告之曰天下之士不入于道德则入于权术盖道德之说胜则权术隐权术之说胜则道德隐是故道德胜则有顔子闵子之徒离亲戚去坟墓以事孔子权术胜则有苏秦张仪之徒离亲戚去坟墓以事鬼谷子大抵道德之效远大而难至权术之效卑近而易为窃观春秋至於战国相去未百年也而权术之学已轶道德而过之岂非远者大者人所畏难而卑者近者人所乐趣也哉元悌和而通有章固而警其必有见於此矣易大传曰二人同心其利断金同心之言其臭如兰士非无志也恒成於同而沮於异古之人有同父而异道者矣有同师而异业者矣故学惟同志为难今子二人学同志矣志于远大而不于卑近余之望也子尚勉哉
送周山长考满序
友人四明周君致尧精敏过人少游乡校读书为辞章有声年二十从其外氏游宦齐鲁之境遂北游京师览观天子宫阙之壮百官之富居无几何会大丞相为国求福选天下能书者徧书大藏佛典而授以文学之职致尧适在选中既竣事出为其乡之鄮山书院山长再调秀之宣公书院方是时致尧年才三十余与致尧游者咸曰以致尧之材之年而假兹艺致身不亦左乎余解之曰书非末技也昔人固尝用以取士矣以书致身亦入仕一涂也奚名为左矧国家优崇之选二科而已曰举遗逸也举进士也遗逸不常举也进士科三岁一举羣天下之士而试之登名于吏部者不过百人而止取之之目审之乡以观其行也求之经以观其学也博之词以观其才也问之策以观其政也揆之於古占其一者己足名世而今责备于一人又有异者如其说者未必得之而得之者未必如其说也嗟乎士必是涂出其不至於老且死者几希故君子之仕也行其道也有志於世用而较轻重於出身之际不其拘哉初致尧之为鄮山也敎育有方里子弟来学者鳞集郡侯敬之与分庭伉礼今其来兹书院毁已久未有能复作者时方多故致尧以敎化之地不可以时诎解请于郡侯作之量材庀工八月而书院成致尧职文学其见於施为己如此去此而有民社尚可一二数哉於其行也序以赠之
送丘克庄赴会试序
余侨居秀水上士之避地而至者无不辱与余游广陵丘氏克庄其一也岁壬寅大比江浙行省聚属郡之士而试之克庄用流寓例以诗经就试江浙预在选中克庄年方三十气刚而和识朗而融志果而不苟吾党之卓然者初在广陵时天下承平四方无事广陵之盛珠玉锦绣家充户积一时贵游子弟鬬鸡走狗以事娱乐者多其南北巷人也克庄家故饶财使去而与驰逐未能或之沮也顾独从师友稽经史以问学为事视彼少年之习漠然不以为意及广陵被兵扶擕妻子而南乡里之雄提兵踵至据有浙西一时谋人策士乘机遇会以取富贵者又多其东西鄙人也顾乃入庠序训生徒取所入以给视彼得志之为澹然不以动念嗟夫处富贵之地而不淫其志当患难之秋而不易所守则其人之所自树立者固有以异於人哉今夫人挟其所有试于有司濡墨伸纸措辞析理求不戾於程度衆人所能克庄亦能之若夫气足以自强识足以自广志足以自立不知衆人视克庄何如也昔在於唐士之举於其乡而贡於朝者率从所知荐其材行然後典春官者信而有徵以故得人为盛今法不然也克庄赴春官余故私列其人以为赠言冀夫典春官者拔一士而表异之为世砺也
送张叔方序
士贡於乡未赴春官而有典校之命非盛时例也比由道阻外省虑其濡滞用便宜命命之於是钱唐张谊叔方以至正二十三年乡贡得为松江儒学正叔方精敏嗜学故贞居先生之从子鄱昜徐君成中之高弟也贞居清才奥学高蹈物表号一代玄儒成中明经砺行秉志不惑为一时名士二人者较其迹虽有儒墨之分然若贞居之高风成中之雅操要皆不可及四方之士固有慕与之游而弗获者矣而吾叔方一以从子而观道德於前後一以高弟而承敎诲於左右谚有之绳尺之下无枉木叔方得贤父师若此其所造就固有异於人哉今贡于乡使上于春官进而在五十人之列出而服官政必表表伟伟使吾党欣快矧敎职哉虽然外相固将以是养吾叔方之器业底於远且大毋徒自薄曰此冷官也庶几不负外相之意叔方勉之
送勤上人卒业天竺序
自佛法流通中国时君世主咸知尊尚槩莫盛於元然不特奉其像教而己不远万里至於西域延致佛胄为帝者师隐然有与共治之势由是名师钜德各以智慧奋起以护其敎元贞大德之间有佛海大师者起于浙河之东历主大刹说法为人天师表数膺帝眷阐扬证悟克称上旨咸谓有随机助化之力则今勤上人之法祖也异时我先人以经术教授越中佛海方谢上天竺之席归老其得度寺且选俊秀为其法荫间遣二三辈来学今上人在焉先人谢之曰吾所说性命道德不与而宗合宜无我师佛海使来请曰人亦有言东海有圣人焉同此心也同此理也西海有圣人焉同此心也同此理也先生苟能启我以东海圣人之道则西海圣人之道亦不外是先人既伏师之高识尤喜上人之颖异一夔侍次间以语及今犹记之其後上人出游大方益求西方圣人之道行修业隆居第一座犹曰吾儒师师徐先生云今年冬余遇上人吴淞江上叹曰佛乘之替莫甚於今日吾佛之道自利利人杭之湖山吾祖过化之地吾将缚茅其处草衣木食取凡内典究明三观之旨使诚有得於圣人之道亦奚必据猊床挥麈拂然後为道之行余比见为佛之徒其视世相而自辍者多矣今上人不为世相所沮而益务精进其不谓之卓然有见者哉余游杭久中虽流落他郡私心未尝不在其山之阿水之澨今焉老而无成亦将谋如上人计旦夕苟遂则将与上人结社上人归见水光山色其为我祝曰毋使我社人迟迟其来也
始丰稿卷二

[book_title]卷三
●钦定四库全书
始丰稿卷三
（明）徐一夔 撰
○序
序灌园生
钱唐潘时雍读书赋诗廉介自将视当世贵富虽非不愿欲者使其脂韦取容以侥幸一时宁贫贱而肆志郡城之东未傅城二百步而近有地十余亩古井一宋辇院基也入於居民久矣荒弃弗治暇日过见之徘徊相度曰是岂不足为吾生乎既而购得之除治一亩为庐用其余地析而为畦纵横数十塍茹菜若干品天稍不雨辄置桔橰井上俯前仰後声轧轧如龙鸣出井水以灌已则摄弊衣屦循行畦间顾见菜色青青若緑云覆地喜曰生意若此足矣掇其脆美为其父母妻子供具而斥其余卖诸市中日以为常不辍或曰钱唐陆海之府鱼盐蜄蛤之所产羽革竹箭之所生象犀珠玉之所聚街居之民用贫求富十金为母则子百金百金为母则子千金万金若此者家相望也又其地为今行省丞相治所往时承平丞相守法而已今天下多故丞相承制得自爵禄人卜医衆技苟有以自见不必去妻子违父母跋涉远道辄致位显要纡金曳紫翺翔康庄之衢中世以降道德之意泯矣惟声与利可以惊动世俗子年甚富又居声利之场不为彼以取宠荣顾乃为此何哉时雍曰嘻夫尺有所短寸有所长彼所能者我则不能吾亦岂能枉吾之性以我所不能为彼之能故宁自附於农家者流使人称之曰灌园生灌园生不辞也嗟夫习俗之移人也久矣自今以往钱唐之人不尚货殖而尚德义不尚奔竞而尚恬退不自时雍始乎余故序其出处以为趋附声利者劝焉
钱南金诗藁序
诗人之言贵平易而不贵奇怪横渠先生有言三百篇之诗不过举目前之事而寓至理於其中此最为善说诗者夫诗情性以本之问学以充之才气以发之思致以廓之此之谓诗不知出此而务炳炳烺烺以惊世骇俗谓之诗未可也三百篇不可尚已涉汉魏晋宋齐梁陈隋唐宋以及国朝之盛作者代有其人大家钜集具在也试取而读之虽其材力所就不无等差观其缘情指事寂寥乎短章舂容乎大篇有平易而无奇怪至於隽永其味则悠永宏濶而反覆无穷下视近时斥平易为庸腐指奇怪为神俊号为一家之体非神仙鬼魅金玉锦绣龙虎鸾凤名花官酒高歌醉舞等语不道者何如也华亭钱君南金深居不出呻吟啸咏在云水泬寥之境不求人知向见豫章辛好礼有与君唱和什知君善诗比会曲江钱思复论淞上诗人亦以君为称首二君以诗擅名者而皆称君心甚慕之今年夏会于蒨溪兰若周旋旬日因举前所说与之商确君以余言为然因请序其平生所为诗余閲其诗尽卷清而不枯华而不艳整暇而不泛精切而不刻屛去奇怪之语得诗人之意焉君年向老成克自充养珠藏渊媚当有知者吾姑着其所以合者弁诸首云
齐寿堂诗序
番昜周君叔彬之二亲同生於至元乙酉其奉以避乱于浙也逮今至正丙午皆八十有二而康宁如一叔彬喜曰此天以福我也爰就其亲起居饮食之处署曰齐寿以悦亲心叔彬方以明经起家其所与游皆能言之士遇其亲始生之日至奉觞为寿仍赋诗以悦之积而成帙叔彬属余序之余惟天下之不可必得者人寿是也间有得者亦未必并见于一门今叔彬之父母同生同寿又同康宁是能得人之所不能得者矣叔彬之喜宜何如也尝试论之二老人之得寿有二焉大江之东洪流巨浸穹林邃壑环汇障蔽地脉之联络风气之藴蓄深厚雄固其人多寿国家混一之初地大物衆德洽仁浃桴鼔不惊呻吟不作闾阎田里之间熙熙皥皥生於其时者必寿自二老人言之其地则大江之东也其生之年则国家混一之初也本以山川之积而乘国家方亨之运宜其得寿有异於人者矣譬之贞松劲柏其托根也固其植干也强其受雨露也深渥虽刚风虐雪不能摧拔之也今夫人立於轻扬之域衰微之世上视二老人若以朝菌议晦朔有不指以为异者哉余尝拜二老人於堂上见其耳聪目明神完气足谈说盛时身所遭逢事亹亹忘倦退而叹曰民物凋谢若二老人者非太平之明徵也欤观世道者尚有取於斯也若夫诸君子之诗善颂善祷不必加评故特推本二老人得寿之由而为之序
○题後
题崔元亨所着亡弟崔永复行实後
余记甲午乙未岁与博陵崔元初会於西湖之上元初时为淮南行省宣使善辞章其气充然其言粲然一时材俊罕及也其後余避乱村疃不见元初者八年意元初跻膴仕矣一日在友人几格上覩一巨帙取而视之则元初所进端本堂五箴藁也既读已叹羡其辞章之益工复閲至牍尾有文累数牍署其目曰述亡弟永复行实惊曰永复元初讳也元初死耶考其始末则元初死已三年矣呜呼惜哉其兄元亨痛之切故着之元初有才而寿不及在朋友犹惜之况其兄耶或曰予之翼者两其足然才而寿者亦何限何独於元初靳之耶造物冥冥不可得而解姑志其末以纾余悲云
题永思亭卷後
乱离以来平昔交游或存或亡或沦异地恒欲着怀友赋以泄余思未能也兹游嘉禾郡斋达实氏止善示以永思亭记并诗一卷发而视之乃同郡朱石伯言陶凯中立郭公葵秉心陈秉彞性初南阳堵简无傲金华王禕子充会于钱唐宗阳宫时止善请论着其永思之亭而伯言实为之记中立秉心性初无傲子充暨一夔六人者为之赋诗止善宦游来归亦侨嘉禾近地用以谂余余按而数之无傲已死王事子充在江东性初亦去之大江之西其存其亡未可知也伯言隐居越上中立秉心还乡郡而余留浙西则皆幸而存思欲复叙前好邈不可得乃得见其文辞翰墨於尺楮之中讽咏摩抚岂胜故旧之思然以岁月考之距今十有一年耳岂意国家盈成之业一旦挈而置之分崩离析之地向也同志之人彼格此禁弗克会聚以辅德业不知过此以往其幸者犹得遂斯愿焉否也因识以俟再观至正二十四年九月某日题
○诔
黄处士诔
至正十二年十月处士暨阳黄先生讳礼字子敬年九十卒既葬于湖州花城之原其子溥辱与余游乃摭其行实而为之诔诔曰
维黄之出肇于轩辕其後有国江汉之濆至於春秋助齐有勲有熊疾之覆其宗禋散处朔南族类实繁爰至东京光大而文宪贤视顔香孝视骞琼位三公琬悟絶羣亦有允也罹党锢寃其本硌硌其源浑浑至宋叔世有提刑君有德有烈皂盖朱旛维此提刑其产则闽其来于越则仲子昕实处士祖始为越人处士之生端一靖温诗书为宅礼义为垣云胡不淑遭值不辰宋祚讫籙海■〈宀禹〉扬尘敛其所有靡途可遵欲洁其身曷养吾亲乃弃觚翰刀笔是循处吏之污扩儒之仁以济时艰非志所存虽啬其施而裕後昆是有令子学富行纯西游吴兴克昌其门有田有庐以奉晨昬处士婆娑九十其春德与齿隆而位弗臻此天於物翼足惟均达人知足抑又何云惟古之道諡实行因无位无号亦谊之敦我实小子不敢凟陈累行布辞告于多闻呜呼处士有永其芬
○书
通危大参书
一夔无所肖似蚤尝从事科举之学既而屡试有司不利度不足以自立乃复求古人之道於其文辞之间殆若有所入比以乱故寓迹浙水西屏去旧所习专取经史传记与凡诸大家集伏而读之含咀其英华规模其步骤益若有所得然亦颇自期许故虽处乱世饥寒逼迫不忍弃此妄有所图苟富贵於一时也顾以不得取正於宗工是恧近识贡尚书持所为文质之尚书见谓有作者风且期一夔有可以至於远者乃稍自信而独以未见合下为恨厥今朝廷之上以文章致位通显系天下士子之望者合下而已窃尝观於合下之文属辞陈义深厚尔雅不丰不约动中矩度其言的然而实其态彧然而光其味幽然而永盖由合下受业吴文正公传授既有端绪若清河范太史蜀郡虞内翰又皆身亲炙之涵揉充畅本实支茂其发也足以信于今而传于後如合下者非一夔之所愿受教者乎去年会陈编修尝以所为文五首与之商确久之编修君谓一夔曰吾尝以子之文致之中书危公矣公必知子一夔因窃自念去合下四千里介绍不通贽币不修俯仰拜揖不至於前遽然以是区区者取知於左右不以简乎益自悚惧今年谒俊禅师於天竺禅师所尝过从者且与合下有夙昔之好间语及此禅师则曰危公盛德人也位愈高而心愈下望愈隆而守愈约取人以言不以繁文（阙）让又谓一夔曰宜更以所为文达之使危公得子之悉辄不（阙）写所为文十首而并陈其不敏介禅师以达焉惟昔秦少游之未遇也曾文昭公在史院参寥子实荐其文文昭称其言辞瓌伟闳丽言近指远至谓如获明珠大璧当时少游於文昭绍介未尝通贽币未尝修俯仰拜揖未尝至於前也而相知之深不啻如父兄之契姻党乡曲之旧何哉鸣声相应仇偶相从也然而古人不相见而相知者盖有之矣一夔虽不敢窃比少游而合下汲士之量不下文昭公禅师乐善之意不异参寥子今者相须之迹若可以自附於此伏望合下广乐育之义如文昭公荅秦少游故事赐以一言之敎至幸至幸一夔今年四十有五晚节末路得列於作者之後则区区之志不孤矣以天之福拜合下之赐於他日亦未晚也惟冀矜察
谢危大参书
一夔遡往下风之日久矣顾以时艰道阻不能北走四千里遂其愿见之私去年陈编修来南一夔以所为鄙文五首与之商确然不敢率易求知于下执事也不意陈君以鄙文达之郑博士而郑君竟达于左右夫以陈君之荐扬郑君之贡送其意则诚美矣揆之於礼则非所当然也今年三月访俊禅师於钱唐知其与合下有畴昔之好间语及此乃疏其所以简慢之由侑以近所为鄙文十首介禅师以达庶几於礼或一得焉计犹未达俄六月十七日入闽诏使道出嘉兴召一夔来前道合下之意授以建宁教授勅牒且谓危公得子之文如获秘宝校官之擢筮仕之阶耳未足以尽子之才也一夔惊喜出於望外始知合下以向之所致区区者遂加奬録初不计其识与不识而求之之礼恭与否也自非合下盛德宏度同符古人畴肯若是一夔前书妄引曾文昭公待秦少游故事为比以今观之实类焉夫以一夔之疎陋何敢上儗少游而合下汲士之量视文昭公则又过之何也文昭公之於少游第赏其文而他日校书之命则不尽出於文昭公也今合下於一夔不徒有取於其区区之言又使蒙一命有可以至於远且大则诚厚矣荷德何可云喻未克拜谢兹值郑掾便谨布向往之忱伏惟照察
○墓志
顔钦若墓志铭
天长顔惟中时若既克葬其兄告於徐一夔曰哀哉吾兄钦若之死也昔在至正十四年之夏寇至天长移家吴门避焉甫三月吴门陷自吴门趋钱唐甫三月钱唐又陷乃絶浙而东旅于上虞者三年既又东土弗靖复折而西以松江僻在西州一隅侨于华亭之青龙镇又三年而吾兄以脾胃疾死矣二十三年正月二日也得年三十有二临终执惟中手诀曰吾志未尝敢後於人吾弟所知也而今死於流离之地岂非命耶是可哀已吾宗本兖国公後靖康之乱金人蹂中原稍徙而南至于淮安之天长家焉称千一总辖者初居天长祖也自大父至吾父用赀产起家吾兄少负奇气不伍乡里儿居当南北要冲名人魁士往往过宾其地辄延致于家资其闻见而名人魁士见吾兄言辞意气亦退谓人曰顔钦若奇士也不可失之平昔自谓功名可立就尝用明经试于有司不利辄曰此不足置胷臆间也比寇至白于大人请散财鸠民以保乡里可用以树勲业大人止之曰财非吾惜也顾汝诸生兵事非所素习恐致不救不若姑避之耳重违父命而止方谋避兵而大人遘疾遂至不起吾兄哀毁几丧生老母在堂谕之曰汝父已死我不欲生耶乃稍自节哀率惟中经纪葬事且戒勿以匡勷薄吾亲故自始丧至於奠窆反虞无违礼既襄事奉母而行凡便养之物率令惟中先至而集而已奉母随至以故吾母虽涉险阻恒若在家然有一二姻家亦同在行饮食起居视同一家前後五六年如一日呜呼以吾兄之材与行讵意遽止於斯耶先是一年吾嫂卒後是二年吾从子二又相继卒是又重可哀也已道梗未能返葬邑人前鄞县丞任某捐地一亩许在青龙镇南亭桥之原遂以卒之年二月十七日奉吾兄权厝吾嫂祔焉惟中重哀先兄既遭乱世又不永年而賫志以殁尝念乞铭於立言君子以白其志苟死者有知将不悼其不幸於地下而未有所属先生慤而文幸哀而赐之铭余不识钦若凡见吾友与钦若游者言钦若之死有叹息者歔欷者涕泣者曰斯人而止於斯耶则其人之贤可知也今其弟克葬其兄又乞铭以图永长存则其兄之贤又足徵也余虽不佞铭其敢辞耶钦若讳惟臣祖讳仁寿妣殷氏父讳奇母殷氏妻徐氏卒时年三十男某卒时八岁女某卒时二岁铭曰
生也时不值乎洽熙死也寿不登於艾耆何赋材之孔良而受数之独奇玉在璞而毁木既拱而萎吁其可悲
元故敦武校尉益都翼管军上百户邹君墓志铭
君讳世闻字文达登州黄县人世以武弁起家高祖斌元初以从征功尚书省版授忠勇校尉管军千户後平河南定禄秩以所领军不多数改授管军上百户曾大父宁大父威父震咸世其官君躯干丰硕鼻隆口方须髯森若望之俨然而天性淳笃与人交有恩意然颇嫉恶见为不善者虽素与交必谢絶之不顾不以兵家子自处涉猎经史务通大义旁至医药书数音乐亦皆习之初江南平其父以敦武校尉益都翼管军上百户从其帅出镇宋都至正初谢事归乡里君例当世袭不忍轻去膝下其父戒之曰此世泽也尔勉之乃始告袭阶换进义校尉六年丙戌峒寇犯汀漳从江浙行省左丞呼图克布哈讨之能以一旅之师破其前锋进阶敦武校尉十一年辛卯海寇起台州从江浙行省左丞博罗讨之寇恃海颇易王师君帅善水者驾舟身先士卒迎击败之贼既欵附赏赉银币有加君位虽偏禆而通敏有才识凡民讼涉于军者有司移军府共理军府每属君处决人不以为寃杭支郡濒海民私鬻盐军府岁遣一百户提兵镇之而军府每遣君行巡禁有方民不敢犯蕲寇犯杭之岁君适在镇有羣不逞欲谋响应君日夜治部伍以讋伏之无一人敢动者张氏继陷姑苏浙以西震恐有官资者多趣附之君切齿怒骂自度年且老力殚援寡徒死无益乃屏居峡石之野峡石其所尝镇处也既而以病终二十六年丙午九月十又四日也君之生以大德三年已亥七月十又七日享年六十有八娶同郡李氏继田氏胡氏子男五人长观山东义兵千户後君一年殁于王事次课庐早亡次确次益次勉江浙行省宣使女二人长适李继先次适同知莱州事周仲彬孙男三人曰守信曰瀛曰浙孙女一人曾孙二人确有至行以君殁之年八月丙申卜葬於钱唐县凤凰山担水关之原既葬犹惸然如在疚持其友周昉所为状再拜请曰先人不幸賫志以殁不肖孤欲图其不朽他不足为也惟先生哀而赐之铭尔余辞不获乃为序其世次履历因叹邹君以偏禆之将而行可以范俗材可以有为而今制文武殊科卒使不获究其所施而乾没於乱世惜哉铭曰
懿厥胄胤自邾出武弁五叶以世袭材丰行完用则诎遭时不然气愈崛有欲闻之视兹述
鞠隐先生墓碣
鞠隐先生讳嗣寿字得仁姓朱氏世居台之临海十一世祖希述仕宋为殿中侍御史六传至宣抚司掌机宜文字友直始迁仙居之东门又六传至乡贡进士懋先生之曾大父也大父智父元豪补武学生母应氏继金氏先生幼聪悟读书数行并下日记近万言为文辞濡笔伸纸立就汨汨千数百言若不烦构思者乡校师奇之台自金华王氏得考亭夫子之传讲道上蔡书院从者甚衆而性理之学日盛先生既长谓学不出此虽多无益也遂研穷濂洛诸书究极归趣後凡为文辞其为说必本之性命之藴不为华言绮语以夸耀世俗同郡紫岩周先生润祖学术为乡里推重少与先生同舍相见论学先生高见层出周先生敛袵叹服长潭陶君凯视先生差後出亦以文学知名四方每见先生辄以师礼待之先生尝言世俗为学不过资讲说助占毕求其躬行之实盖有媿故其事父母凡力之所可为者必尽力为之父母殁哀戚几毁治冢圹必如法不遗後憾其处兄弟间惧夫情谊之或乖也作顺德堂以示意其弟既分财异居而家颇落其殁也诸从子贫不克葬出已财葬之一不以累其子待宗党不以贫富而礼意有厚薄乡人称之春秋祭祀必遵先正家礼时物不具则不以荐敎子孙必以读书为先务且戒之曰不读书非吾子与孙也夕则坐堂上召其子与孙来前以序立问其日所事事申训之至二鼔乃退以为常其见诸行事盖如此忠介公台哈布哈贯台州进士及第及其跻要路见台之老成前辈待之如乡先生而待先生尤厚以荐于朝时先生父已殁一日闻之贻书谢曰禄以逮亲为荣亲已殁矣不愿仕也公亦重违其志而止晚谢家事治别业於东园引流种树以自适莳鞠数十本曰鞠有隐操吾实爱焉乃自号曰鞠隐学者尊之不斥其姓字因称曰鞠隐先生以至正十五年乙未十月廿又一日卒年六十有九其配吕氏有贤行先十二年殁子男二长公立次公成俱能世其学公成先四年卒女一适同邑杨弘祖孙男六曰某曰某曰某曰某曰某曰某孙女一适同邑吕志尹曾孙男（阙）人曾孙女（阙）人皆尚幼先生殁十有一年公立奉柩葬之县东门外若干里乡曰庆云山曰石牛原曰东嶴且奉其配祔焉实二十五年乙巳正月二日也公立既襄事谋於其友安阳韩君谔曰墓铭未有攸属韩君曰铭非徐君不可遂来请铭铭曰为学尚理而不尚多为文尚质而不尚葩道不行于时而行于家敛华就实厥德孔嘉其归也全抑又何嗟
始丰稿卷三

[book_title]卷四
●钦定四库全书
始丰稿卷四
（明）徐一蘷 撰
○杂述
正统问
友人周元亮其先尝仕宋相见辄言宋事间从余涉西湖上万松岭访宋氏故都藉草而坐因及於正统之说余曰言正统者以天下为一则以正统归之眉山苏氏有云正统云者犹曰有天下云尔元亮曰宋之太祖既受周禅平江南平湖南平岭南平荆平蜀至於吴越恐悚待命所未臣者独河东一弹丸地可以谓之有天下矣比见四明陈氏着续通监纲目其书太祖崩曰宋主赵某殂至太平兴国四年始揭正统归之岂非以河东未臣而以敌国例之欤余曰非也太祖之北征也尝因河东谍者语刘承钧曰君家与周世讐宜其不屈今我与尔无间何为重困此一方之民承钧复命曰河东土地甲兵不足以当中国之十一然承钧家世非叛者区区守此盖惧汉氏之不血食也太祖哀其言遂不致伐以此观之则河东之不足为正统累也明矣彼陈氏之书夫岂至当之论哉又曰或曰其说本於朱子余曰朱子之荅陈安卿也曰如以正统则秦初未可当必平一六国而後在秦晋初未可当必灭吴而後在晋隋初未可当必灭陈而後在隋因言如本朝亦必并河东而後在本朝朱子诚有是说矣窃尝观其荅问之意以谓由唐而下正统在梁梁之统在後唐唐之统在晋晋之统在汉周氏簒汉废湘阴公贇其父崇自立於河东则汉之统犹在河东故也据朱子之说而以当时大势度之于秦于晋于隋是矣于宋则有可议者何以言之六国之衆可以敌秦初之秦吴陈帝有江南可以敌晋初之晋隋初之隋区区河东而欲敌宋初之宋以一敌九小大不敌昭然可见此必朱子一时荅问云然非其终身不易之定论也而况太祖之生符明宗宫中之祝至其受禅因陈桥六军之变天命人心之所属实开三百一十六年有道之基不以正统归之可乎陈氏之书盖用其大父所取伏羲以来至祥兴事类为四言叶以声韵名曰历代纪统与其父泌仿纲目例尊纪统为经而疏其始末为传以行者如曰本於朱子则是持其未定之说而以为是非忠於朱子者如出臆见则未敢以为至当元亮良以予言为是爰着于篇
欧史十国年谱备证
五季时十国称帝改元者七荆楚吴越常行中国年号欧阳公五代史着十国世家年谱於吴越云闻之故老亦尝称帝改元而求其事迹不可得独得其封落星石为宝石山制书称宝正六年辛卯始信其改元欧史所据者以此所以不他见者疑其年号止行于国中而不行於外国後并讳之至正中余避乱海宁州之东有姓许者尝辟巨室得古墓一内有志砖盖钱氏将许俊墓也俊年十八从军以骁勇有战功累官至节度使都押牙兼御史中丞宝正三年卒葬於此所载年月甚明此又钱氏改元之一证也惜乎欧公未之见尔鏐殄巢杀宏诛昌以有两浙之地又贡献中朝不絶若无称帝改元事当唐明宗即位之初安重诲用事鏐致书重诲涉慢重诲大怒会使臣乌昭遇韩玫使鏐还朝玫诬昭遇称臣舞蹈重诲遂奏削鏐王爵鏐盖有激而然而鏐卒之岁实为明宗改元长兴之壬辰则宝正六年之明年也重诲被杀当长兴二年夏而元瓘自陈复鏐王爵则在重诲既死之後故元瓘袭位不复改元其事可见己以余观之鏐自梁末帝贞明二年加天下兵马都元帅开府置官属唐庄宗入洛以厚献故得赐玉册金印自称吴越国王更名所居曰宫殿官属皆称臣遣使封拜海中诸国君长至如俊者以分言之一陪臣尔亦授前项职名俨然行帝者事矣奚待重诲见絶而然欧公去五代未远故老所云盖可信也当时十国皆非中国有鏐之称帝改元与否亦不足较第録所见以备欧史之一证云尔
苏颍滨论冯道甚恕
冯道更事四姓九君欧阳公讥其反面事雠亏大臣节独颍滨论其事而悲之其言曰道虽为相而权不自己出当其废兴之际或在内或在外祸乱之作非其过也其相明宗能以恭俭劝之十年之内中国稍安耶律德光灭晋大肆杀戮道顾强悍不可晓以庄语设俳晓之德光为罢杀戮周太祖举兵覆汉势张甚道待之如平日太祖意沮乃阳使道迎湘阴公道未返而太祖簒汉颍滨且曰方之於古可视管仲晏子又曰管仲召忽同事子纠桓公杀子纠召忽死之管仲不死又相之以道比管仲则功不及耳崔杼与晏婴同事庄公崔杼弑庄公立景公或谓晏子死晏子曰君为社稷死则死之为社稷亡则亡之若为己死而为己亡非其私昵谁敢任之卒事景公其後为齐名卿若以道比晏子庶几无甚愧也其说如此而谓议者黜之曾不少恕盖指欧公也余初疑之及读诗至殷士肤敏祼将于京反覆玩味其辞见周公之作是诗盖甚伤之而无讥切之意则知颍滨之论亦诗人忠厚之遗意非立异也呜呼道更事四姓九君论者且犹恕之至比管仲晏子君子不幸视道犹有可议而好为过情之论者且又甚之何哉
述谈
余过吴见大夫君子谈属邑何氏妻之烈未尝不悚然以敬也其岁己酉何以上户充里长役当集里所出粮万石有奇以输官府国家於粮事设三限以期民之入比入末限而何所集粮亏数甚夥督粮官惧其累已械系何且日加鞭箠终不能集仍追其妻来以加於何者加之其妻苶然不能当也有督粮吏见其姿美丽且困甚欲私之窃致殷勤曰粮事在我即从我我能逭汝其妻面发赤不荅吏以为颔己使监者移置别室稍纵之是夕二鼔往私焉稍推户入其妻奋曰必此吏来大呼有强暴至左右邻佯弗觉吏强迫之且詈且挝其面声势俱厉邻颇骇稍稍持灯烛至至则吏己遁去手血犹淋漓也当是时何氏妻奋柔为刚以摧无礼推其心虽有刀锯不见其利也虽有鼎镬不见其炽也虽有虎兕不见其猛也彼所见者独其眇然之躯金玉不足以喻其贵氷雪不足以喻其洁也不其烈哉余观世所称贞妇以奇节懿行自见者多在平居无事时今何氏妻离去闺闼被系械受鞭箠而必欲集其夫所不能集之事此其所遭为何如也於此而其所守犹确然不拔吾宁不为之悚然以敬也哉召南之诗曰厌浥行露岂不夙夜谓行多露序者以谓强暴之男不敢侵陵贞女而作呜呼彼督粮吏独何人也谈者请述其事余故述之以为乘约肆淫者戒焉何本元室右族其妻某氏出也盖有家范云
○解
腊月牡丹解
按牡丹生巴延以西及褒斜道中其名仅列於药品人不之贵也唐开元天宝以来人始知贵之自宫禁邸第以及豪门巨族莫不竞植且致名品以相夸其品有姚黄魏紫之类凡七十余其花有天然富贵姿态第花品者以王目之贵可知已大凡植物皆乘阳而发但所乘之气有丰有啬其葩萼差不同耳他植如桃李诸卉非乏可观之色由其所乘之气稍啬故随其所赋各献妍耳牡丹发当春暮其时阳和毕达所乘之气太丰故其发也穠芳丽艶姿态之富贵有非他植所可比并此其凡也然未见有固隂沍寒之时扬芳发艶如春月者也贑上吕氏世以诗书名家至仲善有材而文既被徵手植白牡丹一株於其园馆而行久之仲善官太常坐弗慎牺牲事谪耕淮水之南既而有旨凡官而谪耕者与之为期悉使归视其家仲善之归则洪武六年冬十月也仲善既抵家两閲月所植白牡丹扬芳吐艶於冰雪中状若玉盘盂照映风日人皆异之九年春仲善起自谪所来为杭郡幕官间以语余余谓之曰夫植物无知者也以君家牡丹言之谓之无知固不可谓之有知亦不可何也使诚以为有知耶则是花也扬芳吐艶於春月以衒其穠丽此常理也乃今於冬月见之谓之有知不可也使诚以为无知耶则是花也自君植之其扬芳吐艶不避冰雪而适在君归之日若有所待而然谓之无知亦不可也昔唐叔之禾异亩同颖司空之木殊本连理物固有因人而自见者矣然则君家之牡丹其亦若是乎吾尝以物而徵诸人凡人处亨豫则志得而气满处忧患则志摧而气沮夫人而然意者处亨豫之时犹春月之牡丹处忧患之日能不摧於困而思自强不病於馁而思自充则犹冬月之牡丹不为氷雪所挫而以穠艶自衒耳则是花也发於冬月岂偶然哉是则同颖之禾仁之孚也连理之木德之畅也冬月之牡丹处困而亨之徵也抑又何疑试以改官之日推而数之距牡丹发荣之月仅二閲岁其徵不亦昭昭己乎今而後吾见君扬镳郡国之间鸣玉庙朝之上光荣烜赫如牡丹之盛可计日而待矣非佞也庸敢志之以俟
○说
春江图说
有为长生久视之学者更其字曰春江其侣有善绘事者图春江贻之余按而观江流汪洋浩溔桃花烂熳在江之浒轻波细澜乍贴乍起若吐若纳其出无穷而落英飘堕中流与波澜相逐红明绿净若濯锦然有以见状物者得春江之妙其人请曰吾道人也聊以自见愿子为之说余观天地间动者植者流者峙者莫非一气之所为而水之为物生於天一成於地六气之所由始维此春江非若夏潦之淫而其流也暴非若秋潦之收而其流也缩得天地冲和之气焉吾闻神仙者流务完固神气以为长生久视之本是以谷海之内纳之而盈使不至於暴吐之而虚使不至於缩养其冲和之至故能後天不老与造物游此其似乎空同道士尝言所谓神仙亦气之聚耳汉言安期生唐言锺离权吕洞宾是皆气之聚者其说是也因观春江而得养气之术述以畀之
○赞
瑞光井赞（有序）
华亭县治之西三里有寺曰超果附寺西偏有井其深若干尺周六尺有奇泉绀寒有味寺之衆仰以食而邦人之有疾疫者亦取以苏焉洪武初余游松江寺主僧常为余言井旧有神物潜泳其间状若虺而其色黄邑人谓之金鳗号金鳗井宋太平兴国中有僧庆伊者得观音大士像乃钱武肃王宫中所奉以祈懴者未有妥灵之地一夕大士梦伊曰吾与若俱之云间遂奉以来今寺所奉大士像是也初像未至县十里而近光发宝髻上且引而南时兹井亦发光与之贯若相迓然故又号瑞光井吾菩萨大士虽示现无方所而兹海隅化为佛地以饶益诸衆生者实兹井发祥之力松江志载伊奉像事而略兹井数更兵燹碑刻已毁独井栏所刻井名仅存愿有述以示来者赞曰
地际南陲其势厖洪孰凿兹井风气攸通黄祗孔灵秘奇藴异如给孤园待佛而施巍巍大士其来自西具种种相罔测端倪视此下土于以示现珠鬘缤纷有光孔炫是时海俗讙趋向风亦有异光发兹井中其熛绵绵若迓而至大士戾止作此佛地其积也久其发也时去垢即浄道场光辉衆谓兹井具足功德於我衆生悉蒙饶益汔更小刼邑改井存寔殊胜地宜永传闻爰述世谛赞其彷佛有引繘者作礼罔忽
雪庭赞
龙华院康上人慈愼有行业号雪庭灵山竺隐师既为之陈义复持卷请赞赞曰
我观诸相靡物弗污彼至洁者其惟雪乎霣也自天随地而积如以物喻惟玉其匹玉犹有瑕雪则无之欲加之湼其何所施上人佛者夙修白业宴坐中庭有见於雪惟此雪者洞澈中襟见不以目而见以心大道之根本无所染譬之明镜为物所掩袪其昏翳以返灵明所证非雪所依非庭顾我俗士执文滞相愿示悟门以破诸妄
陈节妇叙赞
蜀人王宗常隐居东海之滨以着文为事一日贻书钱唐谓予曰所贵於古文者以能发挥忠臣孝子义夫节妇之事暴白於天地之间使天下後世有所感激而奋起也盐邑人陈思恭之妻庄氏守义能为衆女妇之所不能为吾尝传其事用致於执事者请试观之幸赐之言焉予发书阅己徐取其传按而读之叹曰王君固善为文向非庄之奇节懿行有以发之亦安能如是之伟哉盖庄泉南人也思恭以商至泉南遂赘焉踰年而得子思恭遂去商海上三年不返人以思恭为死矣隣媪或讽之嫁庄曰汝以吾夫为死耶见之者谁峻斥之又二年而其夫果生还居亡几何思恭复去商海上既出海乃遽溺死庄仰天大恸曰吾夫卒死於海吾非精卫惟有死守以报之尔既而有复以言餂之者曰今则可以嫁矣庄泣语之曰吾未亡人耳妇人之义一与之齐终身不改胡为而出此言也且指其遗孤叹曰吾夫虽死吾夫之所以遗我者固在此也遂不复有劝之嫁者庄寡居时年二十有五今五十有八矣教育其孤至於成人其孤宝生名彦廉字者是也赞曰
陈节妇之守义盖其初已有确然不可易之见固不待夫之生与死而後决也何也其初不信其夫之死即其後日不死其夫之心也诗曰我心匪石不可转也我心匪席不可卷也节妇之谓矣秉彛好德人莫不有而灼见者鲜庄以一妇人能之呜呼贤哉
○辞
望云辞
常君德新醇慤有至行其家在平阳翼城县之剪桐里盖唐叔所封地也异时常君尝仕为汳省捡挍官有善誉及归国朝调浙上鹾官而其母夫人留翼城以道里辽远弗克迎养请於上官归省上官以常君职治盐筴在出纳之司又难之常君思其亲不置用狄怀英故事大书望云二字于壁以系其思徵言於余乃为赋望云之辞以纾其情辞曰
睇彼云号天一方我有母号远隔太行吾胡此縻号弗遑以将曾不如彼云兮其飞悠扬目力苦短兮心绪苦长安得乘云兮返吾故乡奉吾母兮乐以康
○颂
蓉峯处士宋公哀颂
今上初天下既定会材兴治以建丕图首起今内翰宋公濂于金华山中既不得辞乃戒装来觐上置诸帷幄以备访问已而职教东朝旋载笔後省日见向用公之立朝雄辞钜笔足以名世而不自以为高博物洽闻足以服衆而不自以为足故自上以及在廷之臣莫不加敬不欲一日去左右而公之先府君蓉峯处士年则八袠矣自念身备朝着而亲年日高远违晨昏之奉人谓斯何恒不自安乃力恳於上上怜之予告归养於是公之去其亲於兹三年矣既抵家日奉觞为夀父子懽然居无几何处士竟以微疾弃荣义殆若有待者则公之急於乞养亦岂偶然哉是其至诚恻怛之心有以感致如此不然使不得奉汤药於其亲埀殁之时而其终天之憾为何如也一夔未尝获拜处士而亲炙其德容辞气及考潜德之一二与其所以垂祥而委祉者辄自诵曰金华宋氏与眉山苏氏相类苏氏自赠职方君序以高行弗用於世至其子秘书洵遂以文章擅名天下今处士无愧职方君以公视秘书亦莫能或之先後其有不同者彼当宋室全盛之时而此属更化之初稍有差耳呜呼处士之死可谓有不死者矣公哀不自己既自为阡表以述先德复请大夫君子为文辞以相其哀辱不鄙余而亦有请敢摭其槩而为之颂焉处士讳文昭字文霆蓉峯处士前集贤院所锡号也颂曰
猗嗟处士葆贞毓醇气冲以肃貌和以仁孝以事亲诚以接物暴以义摧隣以恩恤维孝则纯维诚则壹恩匪勉强义匪矫激猗嗟处士美集于躬宜耀于时而啬其逢其蓄既厚其发斯丰是生令子蔚为儒宗猗嗟处士人孰不死相其攸终与草木比惟处士之死令闻不已令闻不己惟曰有子宝婺之墟有巍蓉峯仰止令德与峯俱崇於惟小子曷克形容于以播之用慰孝衷
贤母颂
贤母者金华葛秉仁之母也秉仁之母年几三十而寡誓全妇道今老矣不愧於初誓秉仁既长大成人念其母之有贤行请于大夫君子为文辞以表之亦孝事也为之颂曰
靖惟妇德惟淑与贞兼斯二者则有贤名其贤为谁曰有葛母自读女箴动弗敢苟言归于葛妇道以全夫何芳岁竟失所天既失其天誓靡他适确然自持匪席伊石既有儿女亦有舅姑以养则老以育则孤其节如荼乃遂所愿九京可作不腼于面中古以还风敎陵夷柏舟之録孔子伤之矧兹凉薄罕知自守或视其躬见金不有其克守者呜呼几希爰有葛母实妇之师文山之阳葛母是宅里人贤之或过则式我见其子益知母贤是用作颂以播于篇
○铭
真率斋铭（有序）
杭之耆彦有顔其斋居曰真率者是为杨懋臣先生先生为人平实简易杭在东南异时湖山之美邑屋之丽陆海之饶甲于天下先生方少壮家饶于财视酒如浆视肉如藿宴游嬉戏殆无不足於意者晚乃敛华就实凡所以处己接人者略去边幅作止语默一皆出於自然无纎毫矜持意有晋人夷旷之风焉或诮之曰斯人也被服周孔之敎而学为嵇阮之流揆之名谊无乃非所宜乎余解之曰俗之弊也久矣伪言伪行相先为智相高为贤比比而是吾方以真而率之为贵而子胡谓不然夫礼始於饮食至德之世上如标枝其民野鹿洼樽而抔饮其礼盖亦率矣然而皆本於真也夫真与伪对出乎真则入乎伪真则率伪则百计萌生无所不至矣是故孔子言礼其称曰礼与其奢也宁俭先生以真率自见古之道也何足怪乎乃为之铭铭曰
君子之履惟适之安弊精神於思虑之外劳筋骨於俯仰之间此可以媚於世而非所以安吾天夫惟大羮不和大圭不琢体本自然反浇为淳斯德之全守之以恬其永无愆
○碑
黄龙祠碑（有序）
黄龙祠在西湖北山之隂自其趾斗折而上有岩窦谽谺不合如蛎水泉绀寒深不可测旱不缩而潦不盈有龙居焉故老相传曩夏雨初霁时尝有神物蜿蜒卧于松上其气茀茀然而黄盖黄龙也故世号黄龙洞祠在洞侧以栖龙神宋淳佑间无（阙）禅师有道行尝说法龙兴之黄龙山而归卓锡兹山之麓见洞中尝有光怪祷雨辄应或谓龙随师至时孟少保珙从师咨决心要遂捐财为之建寺而师因请龙神为之护法於是始有祠时天旱理宗延师入内祈雨师请退而默祷未几帝遣内侍问之师对曰寂然不动感而遂通已而大雨自是无雨辄祷祷辄应当是时尝封龙为灵济侯锡祠额曰护国龙祠矣至正末兵燹大作湖上之山俱赭龙蛰不见祠因就毁岁亦多歉寺之僧有名祖吉者屏居南山石屋一日归视得度之地尽为瓦砾慨然欲振无门之风乃洒扫林径诣洞祝曰祖道弗坠也龙其来归乎遂募缘兴造而皈向者日至肇作奉佛之堂余屋规以次就而林壑亦勃然有生气洪武七年六月天久不雨民皆忧惶杭卫都指挥使徐公某浙省参政徐公某李公某郡守王公某相率致祷甚虔与神约不出三日当雨且曰即三日而雨当新神祠使享有血食神无我违吉亦用其法如其祖之默祷以副其意如期果雨时雨犹未足越三日致祷如初又得雨乃命有司具木石而属通判王佐董其事以十有一月甲子即其故处审择面势作为祠屋栋宇翬飞丹垩炳焕林壑改色用以揭虔妥灵题曰黄龙祠从世所称也夫人依神而行者也是故古之圣王先成民而後致力於神今国家深恤民隐故方面官臣遑遑焉以救菑为务匪神之贶其何以慰安之哉庙祀以报之礼也乃作铭曰新庙翼翼在彼山北伊谁作之实维方伯有嘉方伯所重民命旱既大甚下民告病有嘉方伯维神是依刻日请雨神不我违灵贶具来报事敢稽吹箫击鼔北山之下虽无琼醴亦有酒酤虽无玉餐亦有束脯灵风飒然林色为暝神之格思匪物伊诚自今伊始报事弗怠年谷顺成物无疵疠永卫佛天庙食世世
○记
旧时月色轩记
天水赵公范清茂嗜学其先宋室支也别居盐邑之东有年矣顷岁兵燹甫息作新轩于其故居之左题曰旧时月色屡请余记余谓公范吾不靳子记也独念月色新旧一也夫岂以新而加以旧而损哉今子言月必曰旧时月色吾不知所以记公范曰此特自吾所见而言月耳非谓衆人皆我同也幸勿以衆人之见而狭我吾尝徙倚轩楹海雨初霁月行太虚中光彩注射地上莹若霁雪徘徊顾盼中夜不怡者久之其故何也吾家盛时廪有余粟籝有余帛夷庭广厦凉堂燠馆岩邃靓奥起居出入如列仙所居天下无事上令下供有程不徵而集胥隷迹不及门户司吾平者虽欲鹰击毛鸷为治了无所施宁有谴诃之及吾父兄伯叔雍容闲暇讨论坟典之余第谋为乐良夜方永月色在户庭薄具清宴醖有内法肴有珍羞庐儿按筝家姬度曲至夜分不寐自更多故一触心一举目皆非向日独见月色宛宛如旧时诚不能释然于怀也先生其谓斯何幸有以解我余叹曰嘻处忧患者不忘亨豫之时在荒閴者恒思宴乐之地此人情之大较也独予也耶吾试与子论月夫月由死魄而至於盈苟弗继之以亏则太盈矣太盈非天道也由生魄而至於亏苟弗继之以盈则太亏矣太亏非天道也盈而亏亏而盈恒相因於无穷此月理也子宁以境而二其观哉古之至人一死生齐得丧而不物於物者有见乎此也虽然吾非其至者然亦有所授尔子不谓然秋中之夜子幸开轩待我我将为子邀彼明明者酧而问之
冯氏义塾记
古之敎者家有塾党有庠遂有序国有学盖尝考夫家塾之制曰家有塾云者非家置塾也合二十五家为闾闾左右有塾择士之仕而休者为之师以敎其子弟较其规模视彼庠序虽若稍狭而其教条之施牖导辅掖之具盖亦初不异也自夫学设於州县而二十五家之塾缺而不修遐墟僻聚非乏俊秀去远城邑莫知所向徒负愿学之志君子病焉海盐治之东十有八里地曰沙腰实斥卤之处冯氏世居焉天历中有号梅轩处士者讳某字某病其乡闾无有讲学之地创为闾塾殿堂斋庑略如学校而以田一百亩入于塾择勤敏者掌之而以其所入延士之有学行者为塾师使冯氏与其隣里之子弟入学于塾且给午饷使竟日不替于学後至元初知州事赵侯孟贯义之署为冯氏义塾俟有成效将请于朝如书院未遑也至正初塾毁于兵其子讳某者更作之而礼殿未备会官府计田以赋而塾有田不能独贷其长孙椿集其诸弟议曰塾之设吾祖义事也使以塾田而充赋则塾无所入而己成之规隳矣吾其以家田所入当塾田之所输则塾可存於是诸弟韪之而塾有敎养如初椿且将与弟完塾之所未备以毕其祖之志遂以记请余叹曰嗟乎古者敎人之法盖甚备矣夫以二十五家为塾则家无不学之人矣家无不学之人材恶乎而不成俗恶乎而不美矧夫党庠遂序之敎又益详哉後世不知本此其不古若也固宜讵意今兹乃有仿古学制以淑其人如冯处士者乎余见多赀之家不藉以纵其豪猾则用以庄严二氏之室庐以觊非望之福而已遑及此哉若处士者其亦可以谓之知义者已处士既创之於前而其孙又克承之于後使不至於废坠继自今濒海之上俗有慈让之风人有士君子之行有以见义塾之化底於成矣
赤山隐居记
同邑胡宗衡氏读书赤山之下榜其居曰赤山隐居洪武元年秋余归自江表徵余记之余尝观於吾邑之山其高且大者峯连岫接磅礴宇宙如重城厚郭聨络县境之外而其光气上属层青积翠与霁霄竞爽至於厖洪内蓄或聚或散聚者龙骧散者蛇行望之肤理皆赤去县四五里孤嶂特峙状若版筑梯级千仭赤埴坟起所谓龙骧者也是为赤城晋孙兴公尝赋之矣由赤城西行三十里乍断乍续前冈後阜蜿蜿蜒蜒或起或伏所谓蛇行者也肤理明润岩岫绮错是为赤山视赤城尤佳絶宗衡之居在焉宗衡之先居此久矣其尊人叔辉甫犹以奇槩未集别作穹堂峻宇以萃其胜宗衡有志於学将择幽雅之地以务进修爰洁兹室每晴霞灿烂衣被林木与山争丽光彩绚耀户牖烂如起居出入不知视居锦官城何若兹隐居之所以名也或讶之曰怀材负德之士有轻当世之志长往不返故以隐称宗衡之尊人明经制行蹈君子之轨辙当方氏即家开府擅爵禄人屡迫之使仕而能执志不汚犹不以隐自处今其子年方强盛有志於学固将为世用也奚取兹义也耶余曰不然隐有二义彼长往而不返者固谓之隐矣而潜藏以自修者亦有取焉何也媚学之士血气方刚德性未定不能不夺於声色货利必也耳有所不闻目有所不见意虑有所不及然後气冲而志壹以达三才之情以会万物之理以极往古来今之故德庶乎其崇业庶乎其广语不云乎隐居以求其志是也宗衡之尊人尝受易於老师宿儒其自洁於汚世非固也盖尝推其所学以正一乡一乡之人蒙惠观其出处必有得於解之上六相时而动之义宗衡方学以济厥美宁不取於此而彼之慕乎余世居山侧与宗衡东西家耳目高曾时托姻邻之好少时尊人刻厉为学不以余之黯昧见辄以学事相勉丽泽之益多矣奈何余厄於贫虽欲如宗衡之隐居势不可得未免持空踈之学出游四方初谓广其闻见可以有成乃竟迫於餬口岁事奔走卒无成效今也虽亦藉儒之力脱於流离颠沛之地犹故吾也归视兹山面为发赤宗衡志笃而性敏资实胜余家有余赀不必似余之逐逐於衣食而况上有贤父以为模范其患无成乎宋石守道先生奉符人也读书徂徕山中学成行尊後为胄监直讲学者不斥其姓名以山配称之人不敢有所损益无他地以人重也余窃有志顾岁月己迈而志气昏惰无能为役它日兹山光彩焕发若濡而深若培而厚在吾宗衡矣吾将观其成焉
风树亭记
檇李潘德全氏天性纯笃往余尝见之宣城贡尚书座上时德全之先君子甫殁羸形垢服泣而请铭尚书曰孝人也余谨识之今年秋余见之澉上其貌与气视旧加充语及乞铭时事辄悲不自胜曰铭尝刻诸先墓矣顾不肖孤之不能终养也每闻风树而悲之因作小亭风树之间庶几孝思之所存云观其言甚戚若欲得余之记者余揆德全乞铭时以至于今盖十閲寒暑矣而犹若初丧然噫甚矣其戚也盖德全之先君子有才行尝有志於用世而仅仅为郡县学校官又不得上寿以殁兹德全风树之感所以不释于怀也欤呜呼昔者仲由氏盖尝负米以养矣其後南游于楚从车百乘累茵而坐列鼎而食而亲不在是以叹曰子欲养而亲不逮树欲静而风不停凡为人子而不克终养者诵而悲之不独德全也余闻德全逮养时其亲位虽不高方食代耕之禄可以自赡不资负米以给朝夕也及亲既殁家居授徒取所入以自给虽三方割据足迹又未尝出境以干时取宠而有从车之盛累茵列鼎之富以自奉也而犹若此使有是奉吾知其食将不下咽胁将不至席矣若德全者诚罕见哉吾家既贫而吾亲恩逾于义每自处以薄不使有负米之劳及壮而游四方固不敢求所谓从车之盛累茵列鼎之富以侈吾亲计不过谋升斗之禄以易菽水而己而命与时违亲寿己高逐禄不及竟负终天之憾当风鸣树动之时迨不欲以生为乃今见德全名亭之故宁不重为之感乎善乎扬子云之言曰不可得而久者事亲之谓也孝子爱日味斯言也与其养而有待不若随地而致其力幸而富贵可以尽其心不幸而终身贫贱亦可以释憾此区区之心亦凡人子所当知也因着潘氏亭记而并发之
蜀山草堂记
太湖之隂川回而野迥有清旷之适是曰阳羡异时东坡先生始领第锡宴琼林与蒋魏公接席魏公极言其地之胜先生遂有买田筑室之意崇宁初先生归自海南因告老于朝而居阳羡酬前志也去阳羡而近有山隆然拔地而起盘亘数百亩旁无联附号曰独山先生爱之尝筑书堂其坳且曰吾本蜀人而兹山不宜姓独宜去犬留蜀更姓山曰蜀云陵迁谷变其址入於金陵保宁之官寺久矣遂为寺之别墅今敏机师以纯行粹学来主保宁之席间至兹山绀壤疏润碧泉流动上缘丹崖白云勃勃起自履下望见太湖粘天无壁而铜官诸山联翩而来如列大屏以障巨浸盖亦奇矣师因叹曰先生之所以盘桓於此而不忍去者以此也夫仍作草堂其处而师亦以先本蜀人自宋季之乱往家吴兴每有所自出之想故亦姓山曰蜀而不复其旧云嗟乎师之心即先生之心也人亦有言适异域者见似人而喜以其类也蜀在数千里外兹山虽小苟其心有所属安知其不若岷峨太白之高大哉是宜师与先生同有此心也或曰先生家本蜀也自葬其父文安府君後出立朝以至崎岖岭海而归未始一日还蜀夫宁不有乡土之思师之先虽亦蜀人生长东南之日久且桑门是托殆将尽空色相今而惓惓於所自出之地夫亦有所执着也耶余谓不然凡出家者以求道也而身也者道之所寄也安有求道而不念其身之所自出哉君子谓师为知本矣如曰师雅嗜吟兹堂也潇洒夐尘可纵吟事夫岂知师者哉是为记
管氏祠堂记
古者诸侯有国大夫有家皆得立庙而祔祧之制具故能展其尊祖敬宗之诚而无违德降及後世将相大臣得立家庙而因陋就简之日久类多得为而不为至於士庶人之贱势有不得为者则又弗暇议也先正文公先生有惕于此创为祠堂之制使上下贵贱一皆行之而无碍其意嘉矣今其书虽存而知遵其制者亦鲜淞上管氏新作祠堂奉其祖祢神主至於祭器之属亦莫不备岁时率子妇而下盥荐亦既成礼矣复来请曰走也邑东之鄙人也先世家吴兴四世祖实以业商至兹邑传至於我五世矣不幸少孤刻苦自树立经纪衣食上以事大母与母下以字弱妻与子其於追崇本始之事未之能行恒自叹曰人本乎祖於此而不用其情其得为人乎乃稍本据家礼作兹不腆之室以为祠堂而吾祖之行与讳与其生卒月日亦以少孤而失谂之先生长者累年而後得始如法作主用妥于厥位此区区之心也而犹惧夫後之人弗克我承愿假宠于执事者畀之以文勒置祠堂之壁诏我後之人嗟乎君子开业承世而欲传序之远延祚之绵亦惟迪之以礼而已祠堂之设使後人知水木之有本原礼之大端也异时淞上豪家巨室林立争筑穹堂丽馆以夸奇角胜曾未有及此者今管氏既有以迪之於前而其二子长者方以勤谨持门户次者且将以文学起家则管氏之泽亦未艾也夫焉有弗克承者哉而犹惓惓假余言以诏之者盖忧之深思之远不敢以皆贤必後之人也虽然彼为穹堂丽馆以夸奇角胜者且有能言之士为之张之则余之记亦何嫌哉
始丰稿卷四

[book_title]卷五
●钦定四库全书
始丰稿卷五
（明）徐一夔 撰
○记
柟轩记
柟轩者国子生叶蕡本蕃取其上世石林先生手植之树而名也先生世居吴门政和中始卜葬其先府君于吴兴之弁山其地据风气之会奇石如林有瑰奇絶特之状因号石林且营别业其处顾视前坡後崦尚乏嘉树乃植桃梅李果暨凡松桂杉桧柟槠之属其後树日以长郁然穹林茂壑矣先生不忘此也宦辙稍息则来处焉其子与孙承世泽之懿封植惟谨树固无恙及乎运去物改诗书之脉不絶如线百余年间向之长且茂者今或萎且仆矣山空水冷为之後者过故丘垄不能不怆然以思国朝更化取材於学校於是蕡自诸生入预胄子之列既而有旨凡国子生高等者养其德器至于老且成他日朝廷有大论建大制作则以畀焉虑至远也而蕡首以高等选充每试艺上前辄在前列亲蒙奬谕且锡予有加因自念幸遭圣明吾宗已坠之绪或能振而起之其在斯乎因取其先世所植树名轩以志余窃闻之宋运之中微也石林先生以高明正大之学立朝其直言谠论可以格君心匡国势故虽权奸当国亦未始不改顔待之宋辙既南时论倚以为重出而建阃入而执政其丰功盛烈足以卫安社稷抚绥生民至於发挥性命道德之藴以鼓吹羣经者又足以承往圣惠来学先生之在当世可谓大儒名臣也已昔者邹孟氏之论世大约以君子之泽止於五世说者以谓其人君子也易世而非君子也者犹可以五世使世世而君子也虽百世可也大抵天之所以厚君子也类如此叶氏之泽至蕡仅十世又幸而值方兴之运受上宠遇至和薰蒸弁山之木行且枿矣加封植焉自拱把以至百围可计日而待传曰公侯之子孙必复其始兹树其徵也余职敎杭学蕡为诸生其尊人仲芳甫隐居敎授又辱与余游因为着轩记以俟
追远亭记
萧山汤彞既葬其先巡检府君於海山之原仍作亭墓旁为祭享之所徵余记之海山在县北三十五里而近深郁秀拔北临湘湖天光云影滉漾几席其上望见海门波涛汹涌云雾勃郁风帆浪舶出没於杳渺之中而汤氏之居距山不一舍远府君尝登焉曰乐哉斯丘顾语其子曰吾生则游於斯殁必托体魄于斯尔其识之後府君殁彞遂奉以葬而以其母祔且以岁时扫墓子姓咸在不可无萃诚之地以格祖考乃作兹亭余尝考之墓祭之礼先王非以为非礼而禁之也盖自天子诸侯以及大夫士莫不有庙有庙必有宔故既葬也则作宔而奉宔以归于庙岁时祀之惟庶人无庙则祭父于寝盖宔也者神明之所依祭必於庙焉者求诸阳之义也然考之立宔之制则惟天子诸侯有宔而大夫士以下皆无宔当其祭也惟设席以依神而已近世大儒议礼始定大夫士宔盖本之天子诸侯之制斟酌为之以补礼之所未备如大夫士无宔祭则设席依神则祭于墓亦可也盖墓也者先人体魄之所藏也山川回合风气完固松柏隂郁魂气必来依焉人有言过丘垄则哀心生霜露之感莫此为切肃然僾然之意岂不有见於此乎从汉以降中原大夫士之家莫不以清明上墓为重曾不以礼无明文而废之者此也然而墓祭之设亦何不可之有因彞之请而本诸制礼之意为之说如此使凡孝子慈孙作墓亭以申追远之情者有取焉若曰华其构敞其户牖以资登高望远之乐吾则不敢知也府君讳某元季尝为鄞之文亭巡检子四长彞次某次某次某
中和室记
钱唐潘氏其先由汳徙杭自其大父父皆以医行潘氏既世其业人有疾者咸赴潘氏请疗遂以医官名家尝取中和二字名其药室与之游者管某柴某为之请记予以中和二字见於孔氏遗书者其义甚博未遑执笔己而二人请甚力予乃以前所云者诘之二人者曰非也天地之气中和而己中和非二物也惟中故和其蓄也中其达也和人受是气以生一或偏滞舛戾失其中和矣失其中和则病生矣医也者所以反其中和而合於天地之自然也潘氏之所以自见者如此予曰如子所云则医和之告晋侯者是已医和之言曰天有六气六气者隂阳风雨晦明也隂淫寒疾阳淫热疾风淫末疾雨淫腹疾晦淫惑疾明淫心疾夫淫者中和之反也故尝观於黄帝与岐伯鬼臾区之论难反覆推明五运六气之秘以立补泻之法无非反其中和以合於天地之自然者而己岐黄既远本诸五运六气以察隂阳升降之候而定脏腑虚实之所因以合经络之所属而起死回生者鲜矣求之近世则刘守真张子和张洁古李明之其人乎是数君子者相时运之盛衰因民气之赢耗而为之医方金源氏之盛国富兵强其人劲悍故刘氏张氏之治法多宣及其衰也干戈相仍饥馑荐至其人疲惫故张氏李氏之治法多补数君子之术可谓能反其中和而合於天地之自然者矣言医而不出乎此是养病也潘氏以此自见其所得必异於人矣吾非知医者姑以所闻者谂之若夫圣孙之称中和其功至於天地位万物育则请更仆而毕其说
云林小隐记
钱唐崔氏世居闤闠中闾阎比辏人马杂沓声嚣若雷气滃如雾彦晖氏有夐尘之思焉谋去此而他未遑也彦晖之外家盖吴兴赵氏尝往来霅上见霅上诸山干青云而耀白日恒欲深隐其间而未得其胜一日步自弁山之麓夷犹涧谷之间五六里许前见大壑杉槠松桂大木森立枝柯相樛时宿雨初霁云气上行木杪壑为昼隂彦晖踌躇不去叹曰此不足以居我耶遂缔构室庐治凡麻丝粱稻牲鱼之属以供衣食祭祀宾客暇则取古人书閲三数行又或取斯冰篆法作■匾书已复山巾野服逍遥乎穹林之下仰观乎云来也无心去也无迹悠然若与为忘形交者遂自号曰云林小隐其意以谓大隐在市朝吾以非才姑处其小者耳其地去钱唐仅踰三舍彦晖回视不啻蓬莱之隔弱水曾不暂往一日其友思之欲与相见贻书招之不荅也其友曰崔君诚长往耶复为辞招之其辞曰云林郁萧森有虎昼咥人君不来号劳我心彦晖亦不往也其友或诮之余解之曰古之人论隐其品有三上焉者负济世之具自视甚高而与世凿枘宁辞名位而不屑就次焉者质弱气冲内审其材不足为世用宁甘心林壑使人常高其风至於渔名猎誉以徼利禄如汉世所谓处士纯盗虚声唐人所谓终南捷径少室高价者斯又下矣吾知彦晖氏彼上焉者固其所让而下焉者亦其所斥其所以自处其殆吾所谓次焉者耳招之不来毋怪也於是诮者意解後余过其处因为着云林小隐记彦晖之上世多隐德而赵文敏公则其外曾大父云
生意堂记
余性颇嗜适每天地闭肃隩居之日久恒愦愦不乐及春始和则去之通衢广陌翺翔以嬉见夫山川之间八风不奸淑气发舒野姿妍媚悴者以滋轧者以茁瘖者以鸣辄心融意畅跃跃以喜私窃自谓造化者其禅续息复之机吾虽莫能测其藴自其着者而观之庸非所谓生意者乎昔人有谓衆人熙熙如登春台盖若是也其後西游檇李入城门而东见有居药之室翼然以敞临于中逵仰而视之两楹之间顔曰生意余叹曰嘻世固有欲与造化争功者乎居药主人肃余坐而言曰子无异也造化之功则诚大矣夫孰得而拟之其功或有不逮辅相之职独不在於人乎是以古之圣人惧人之有夭札也故制为医药之具苟有人焉能广其术而用之可使生意流动充满於天地之间斯岂非造化之一助欤而余未之信也时天新霁道多行人抱病请诊者赴门如织居药主人且问且切随其证而授之剂曰尔服是当愈尔服是当愈而其人始来也其气奄奄其去也其气舒舒始来也其色幽幽其去也其色愉愉於是和气交畅而生意蔼然而後知其命名之不诬余曰以子之术推之致理可乎居药主人曰吾知医而己致理非所知也余曰嘻以子之术施之致理天下之颠连无告者皆得其生无叹息愁恨之声矣居药主人姓严名某字某
德庆府端溪县新建庙学记
皇朝既一四海乃洪武二年冬制诏州县兴学且监前代虚文之弊严立敎条限以岁月务底成效於是天下风动凡有民社之责者莫不知兴学而人亦莫不知务学矣德庆之端溪县附府为治其地在广东上游先是县无学为县者玩岁愒日奠谒不讲弦诵不闻士率家自为学广东既归职方氏始来为县者以为缺典乃即城隍庙基构屋二楹略具庙学之体六年夏知县事秦诚至顾瞻叹曰此何足以奉明诏亟宜更作时县丞江某主簿章某议以克合乃白於郡守赵公鼎韪之乃斥基址审面势鸠工庀材属敎谕王某董其役先作大成殿翼以两庑卫以戟门直门作池形如半璧架石为梁以达棂星门其後乃作论经之堂肄业之舍以及井竈湢溷周垣则植松柏以荫之既成俯仰四顾锦江流其前香山倚其後苍梧九疑诸峯亦在眉睫之外规制精壮气象宏濶昔无今有莫不叹羡以为昉见庙学之制是役也学有旧佃若干户访得之蠲其余徭俾之运输畚筑故其事易集而民不劳肇工於六年秋八月某日而以明年春正月某日迄工邑人李公质今为浙江行省参知政事以其邑建学始末授余请记余既序其事且告之曰人莫切於务学而有民社者亦莫先於兴学古之人在畎亩则学於畎亩在山林则学於山林在渔盐版筑则学於渔盐版筑固不皆待於上之人也然而天之生人不能家稷契而人游夏为之上者必立学校以敎之故自三代而降未有舍学校而为治者此也夫学校兴则民不惑於他道诗书礼乐之敎可讲而明道德性命之藴可求而知而人皆可至於成德达材之地而後政可成也皇上龙兴慨然欲以儒术为治重念儒效不振干戈甫戢亟下兴学之诏其虑深且远矣广虽夐在岭海之表唐宋以来若张文献公九龄余文襄公靖实生其地声名文物遂与中国等圣明之见视四海犹一家为守令者何可以遐陬裔壤而鄙之哉此端溪之学所以焕然一新於今日也且异时端溪之士非有振起之者而养材积学以待用於明时如今李公者且不乏人矧今县大夫奉宣德意而为此振起人心之具则夫人材之盛岂不十倍前日哉笔以俟之识余言之不佞也
临安县新建庙学记
临安县新作庙学成学之耆彦陈某郑某相与谋曰庙学之成经时五年前後令佐用心亦勤矣不可无述以示久远时孔氏之後有寓兹邑者曰希智以其与佘善也介之请记县旧有学在县之南肇建於宋咸平初宝佑中知县王肃尝改作之缔构坚致其後时加修葺而已至正末毁於兵燹杭属县既归职方氏临安所治地在溪山之间内附初来为县者虽加意庙学而徵输事殷未遑并力而就其作礼殿作两庑作斋庐居师弟子以创庙学之规者知县事袁君思谦也其作礼门作灵星门作成化堂附於斋庐以备师弟子会讲之所而具庙学之体者则知县事贾君鹏程也至於户牖枨臬之未具栋宇髹彤之未饰阶陛瓴甓之未施径术之未辟庖湢之未顿则皆县丞聂君原为之而庙学以成於是兹邑之庙学遂为九邑之最矣章缝之老有扶策至门而叹者曰吾少之时尝藏於斯修於斯矣一旦鞠为榛莽之墟间一过之愀然不乐者竟日今也美轮美奂诚不自意其如此吾邑之令佐加惠吾人也不其厚欤时敎谕高德阳适至遂来趣文登石余尝考之州县有学为师弟子讲肄之地而又有庙以祀先圣先师此礼以义起者也盖古者士初入学与学官四时之祭必释菜释奠以为礼而其事不可溷也故有学又有庙唐以降或有庙无学非无学也丧乱之後裔远之域未遑立学以广敎事故姑葺庙以存祀典尔近世以来遐州僻县则未有有庙而无学者而庙学之制备矣今天子更化制诏州县置弟子员设分科之条立成効之限以成就人材而以州县春秋释奠为近於凟罢之有合於昔人学校之议若夫释菜之礼弟子以事其师者自当修也欧阳子曰释奠有乐无尸礼之略者也释菜则并乐去之又其略者也夫造其庭读其书诵其诗不思其所自而修敬焉礼无是也而况礼之至略者乎学校之设盖以此也临安令佐前规後随於庙与学兼致其力有加弗替其知此者矣且吾闻之为民父母而不以圣贤之道敎其民是弃其民者也今其令佐作庙以存祀典作学以广敎事其纳民於道也至矣为之民者率其子弟鼔箧而来仰焉而瞻俯焉而思而不知所以自奋是弃其身者也临安溪山明秀风气淳固其人素知诗书修礼让固不待於余言余也职在都授之地有相规之义焉兹适记其成绩故不得不申告之也邑之俊秀尚念之哉
○序
闻人氏家谱序
德清闻人氏家谱一卷孝孙贞之所记録也按谱闻人之有姓自鲁之马正始汉元成间有名通汉者与大小戴讲礼曲台灵帝时有名袭者拜太尉用菑异免刘宠代之汉末之乱徙居吴中至晋武帝时有为博平令者名奭以上疏切谏有声隋末徙钱唐至吴越王时有为新定从事者名珪累阶银青光禄大夫此其尤显显者周显德中又徙嘉兴而嘉兴之族在宋时类由科目起家号为特盛而贞之族则嘉兴支也自训武府君居武康之巽渚传五世徙德清之溪上今贞实为德清闻人氏云贞之来建业也其父虑其游宦日久授以兹谱且告之曰兵革甫定而兹谱幸存尔慎承之贞承命唯谨重加彚次谒余请序呜呼人本乎祖祖也者气之所从始也故记礼者曰礼不忘其所出返始之道也先王盛时宗庙有制昭穆有序冠昬丧祭有礼近而合也有敦睦之情远而暌也无乖离之患其防范斯世之意至矣去古既远宗庙之制废昭穆之序紊冠昬丧祭之礼不讲夫能使世之人知其身之所自出而不堕於蚩蚩之类者亦以家有谱而已而家谱之设未必人人然也何也昧者不知所以修明者知所以修之而不能保其不失近世清河元文敏公以雄文重望伏一世至欲执笔叙其传次以推世德之源遡而上之仅四世而止自四世以上莫能详也有遗憾焉是故谱牒不修虽有孝子慈孙欲以展追崇之敬有不可得岂不可叹也哉今观贞之谱其远者勿论自训武而下以至于贞凡八世矣嗣是而书虽百世不泯可也居今之世有能自全其躯者足矣遑及其身之所自出哉此闻人氏之父子所以为可敬也乃为之序贞字廷干慎敏而有学故知所重如此云
送都勒斡平章还燕序
上之平浙西也元室大官贵人之縻於张氏者相率旅见于廷上既优待授馆与粲其至如归矣且以其世元臣也秩高而年迈使佚老于此终非其意之所安乃悉遣还乡国於是前江浙行省平章笃禡公实预在行六月之吉连樯接柂出秦淮而北父老百姓莫不瞻望咨嗟而颂圣德之含弘光大度越前古甚盛举也初张氏之有浙西其於元室阳顺而隂悖用其正朔以饰文移而凡废置予夺生杀爵禄悉自己出惧其情实之露也於元官尤慎防焉凡授官於其境者则扼使弗上或调官他境而道过其地者则留而弗遣或有阿顺取容而得收用之者则必易其官而官之务抑遏其志如逼杀南台大夫而强公摄行台事之类是己公起世胄历华要夙着能声其自闽而至浙皆受藩屛之寄盖光显矣而固抑遏之夫其抑遏之情积以十年之久及归国朝一旦蒙恩得返乡国去壹郁而就欣快情之所输殆不啻若川之决防而注于壑顾不幸欤行矣历览河山周游邑里其亦追念德意咏歌舞蹈以自庆也夫诸公之行上命儒臣制序以送之时一夔亦以覊旅之士预在祼将之後朝廷不弃差撰制诰文字兹又辱近臣荐俾为序送公受命恐惶不敢以踈贱固让谨为之序
送贝公远序
吾友贝公远敦敏人也自其在乡里时以种学绩文有声儒苑及志四方不远千里来至京国遂被知遇俾职清閟之府以司典籍公远官仅八品入则从宰相百官序立殿廷下与闻经国之论其出也则与博士先生稽经考史讨论性命道德之懿古今治乱之原而其学弥进其识益弘以远矣使其施於有政固若易易然也元年冬十有一月山东郡县始归职方氏上命廷臣亟选守令以补其处公远以选同知沂州大夫君子以公远起文史有民社之寄咸为之荣而一夔有为公远言者当更化之初善为政者能本其土俗相其时势之宜而作新之其效立见且吾闻之沂在鲁之南风气完厚人性淳固而其地密迩孔子之里礼义之敎在人心者未泯非若遐陬僻壤悍徒黠党负其顽嚚之气狃於偷诡而自冒刑宪者也故其人素称易治及天下有故乃有据其地以事扞御者务殚括财粟以供费用有司征敛弗逮乃十豕而九牧之则并缘为奸沂在宇下始有不宁厥居者矣而其人渴治之心亦未有甚於今日者也夫以易治之民而怀渴治之心苟有贤州司字之其民之生息必若万物之被时雨勃然起矣传曰虽有智慧不如乘势此之谓也嗟乎儒者之効不白于天下久矣今以公远抚兹新附之地上之人其欲坐收儒效也欤公远勉焉可也送
刘崇明还江西展墓序
上平两浙之岁余亦以遣至京师居无何忝蒙差撰制诰时江西之士以文学知名当世而仕於朝者若熊君伯颖刘君宗弼朱君仲雅兹数人者皆不以余为不敏而辱与游独刘君伯序出倅徐州而未识也而君且以能诗名动诸公间益愿见而不可得会朝廷方修大礼廷臣有以君荐者起自外官入预考订之列既职事相聨又舍馆密迩因得以遂其纳交之私焉书既进擢君知州崇明而余亦以外艰归乡里相望始日以远今年余以史事被徵道过浙西以病不果行有过余逆旅者言君在崇明一以公明为治斩焉太阿出匣光彩焕发不顿芒刃一时谈州县之政者必曰崇明君既自信不疑而同僚不与之协豪猾之徒尤不便其政遂相与构陷之竟坐谪籍余为之叹惋不止自君被诬称其寃者其民不独崇明之民邻壤之民皆然其士不独崇明之士邻壤之士皆然矧如余之尝缔交者哉时盖未悉君诬之己白也余病稍瘳访君谪居之地始知君之子静年十三当皇上遣使巡问四方时匍匐走六百里以被诬状诉於马前使者怜而韪之以闻于上上曰此诬也勅台臣申勘其事具得其情於是坐诬者罪其入重典者如干人入轻典者如干人天开日明风动雷奋向之称寃者咸共称快以为皇上聪明冠伦不使一士衔寃於圣明之朝如此则又不独余之私快而己君事既白廷议将改授以他官君力请于朝暂还江西展其先墓得如所请兹将取道西上因徵言以行且曰向也恒惧无辞以告吾祖祢幸赖圣天子以有今日可以告吾祖祢矣吾其行旃余曰刘君今人为官惟视权之所能势之所及志得意满而止遑念无忝於其先今君必曰可以告祖祢吾知君之所存者矣如君之为其自外至者已不足较矧能取知於上而自白乎行矣剪其草莱省其邻里敬恭展道其亟还朝扬芳声树伟绩以荅主知而祖而祢且有光荣矣
韦斋藁序
渊白上人以清才粹质为方外彦而雅嗜为诗其诗字锻句链务去陈言而洁新是尚其言曰吾徒托迹空宗与青山白云为友顾所践之地幸在尘外或缘情指事见於语言犹不免汨於俚下则亦何取其为语言也哉故其为诗一字一句务道衆人之所不道一洗世俗之习读之而意也消夫语言精者为文诗之於文又其精者也故为文必去陈言於诗尤所当务使陈言诚去则气自清韵自远夫孰不为诗而出此者鲜昔者东坡先生守杭时过一僧舍见短句壁上爱其潇洒出尘隽永之久仍援笔和之寻自以为不及咏叹而止夫先生以天纵之才顾岂弗彼之及譬之豪徒杰侣张酒高会羞有八珍列有九鼎醉醲饱鲜不胜厌饫忽蔗浆茗汁来至於前一啜之适不啻若炫霜绦雪之漱涤肠胃能不为之欣快故世有轶伦之才然至於诗或不免於貌凡而韵俗而知自厌今上人克自濯磨蕲出世俗之表良可尚已余过秀水出其所谓韦斋藁者请评盖上人於古人诗独嗜韦苏州常字其吟室曰韦斋而并题其所为诗曰韦斋藁余不善评也观其名藁可以识其趣云
陶尚书文集序
国家之兴必有魁人硕士乘维新之运以雄辞钜笔出而敷张神藻润饰洪业铿乎有声炳乎有光耸世德於汉唐之上使郡国闻之知朝廷之大四夷闻之知中国之尊後世闻之知今日之盛然後见文章之用为非末技也呜呼有志於此者疲神於六籍之间焦思於占毕之下其劳盖亦甚矣夫其所以为此者抑岂徒为华哉亦将効用於国家不使沦於虚器而已而得此者少也若今礼部尚书陶公凯者其得此者欤公姿性过人其才甚高其学甚博其识见甚卓且远故其为文多或千言少或百字下笔汨汨不见有艰难意尝游吴楚会时方摈弃南士怀宝弗售其为文多激慨中更乱离自度无所於用去居深山之中授经以养其亲而其为文多隐约今天子削平海内思变马上之习遣使四出聘起岩穴之士使至台州得公公不敢固让出应国家之需时上方命儒臣纂修元史上知其老於文学俾预纂修之列书成职敎大本堂旋擢应奉翰林文字未几超迁今官凡稽古礼文之事公多论定会翰林虚座朝廷用之惟恐不尽其才遂命兼领其院事方是时天下大定朝廷务导宣恩意称扬功德推序勲阀以照明文物凡诏令封册歌颂碑碣等制多出公手公自念文章之用盖在此耳措辞陈义各当其体於是公之文沛然为一代之用矣故余以谓文章之工否存乎人而文章之用则系乎所遭也余也蚤尝有志兹事向以与公有乡里之好数尝从於论着之末讵意未老先衰学日益落气日益耗遂莫能有所成就亦安敢自谓显诸用也兹见公京师尽出其所为文见示且徵言以弁其端余遂为之论次後之观斯文者尚知余言之不诡也
乡试程文序
皇上既平海内有诏以科目取士寻以大比之期为稍稽滞而天下有遗材之叹复命岁一举行甚盛典也浙省岁贡四十人洪武五年八月省臣合属郡之士二百余人命老於文学之士如格试之而差次其高下有司遵故事凡职掌之方选择之法防闲惟谨既撤棘得士如额以贡初科目之行上意欲去浮华之习以收实效是以廷议稍变前代之制以趋於古是故义必以经论必以礼乐策必以时务夫义必以经则其言必务奥雅以达性命道德之原论必以礼乐则其言必务精核以明文物度数之懿策必以时务则其言必务切实酌古今明事变以适时之宜不然玉巵无当亦奚益於用哉此国家之良法美意而凡为士子者之所当知也既竣事有司以其程文锓版以贻四方盖将以上昭国家兴文之盛而下以励来者有所矜式云尔
送赵乡贡序
洪武五年秋八月浙省乡贡既撤棘一牓烂然悬于省门之上观者荣之杭之士预贡者五人其第三人则赵惟一执中也初执中受经於郡助教何彦恭甫而何彦恭甫则授经於前乡贡进士徐中先生授受有源委故其试于有司也卒以易冠同经云执中将上春官予告之曰科目之设在隋唐者吾弗暇远引宋以方州贡士谓之乡贡元暨国朝以行省贡士亦通谓之乡贡杭为方州时贡士之额自淳熙至景定增至二十二人元置行省于浙领郡三十二杭隷焉贡士之额仅二十八人是时杭之士不加少也三年或不能贡一人今领郡九杭亦隷焉其额增至四十人矣杭之士不加多也三年一贡有至六七人者矣犹虑未足以尽其材也复比年一贡焉执中盖比年所贡士也自今言之元有科目名存而实不副如以二十八人之额而欲收三十二郡之士几何其不遗也方今天子更化鉴观前代之失独出睿算以为宜近法宋首建科目以广取士之途诏书既下家有弦诵之声人有青云之志如杭之士预贡者无虚岁宁复有皓首穷经之叹者哉杭为东南都会人物最盛隋唐以来大率以科目得之而惟宋为最吾试枚数宋以进士起家有誉于天下後世者为子陈之政事则有若唐肃郎简盛度词章则有若钱易钱藻杨蟠文学则有若沈括沈晦洪咨夔论建则有若赵汝谈汝谠李宗勉是数人者或扬声郡国或致身馆殿或执政庙堂功名事业播之乡评传之国史昭昭在人耳目今子幸生斯世又为此邦之士去而拜官于朝固将如昔人所云上不负天子下不负所学以扬芳迈烈嫓美於前人矣岂徒要取名爵以为乡荣而已哉是邦人材之盛轶元而追宋於子之行卜之矣
送王生序
今年二月东州弟子员以陞太学而道过浙上者亡虑百数十人然皆谒余授经之堂予观其性行与其文辞经艺皆卓然可称道有王某者括郡诸生也其性淳其行敕其文辞经艺可称道因自讼曰吾以肤陋职敎事恒惧训迪无效今见有如生者滋益媿尔会生徵言以行因告之曰古先哲王之欲造就人材也未始不资於学校是故家有塾党有庠术有序国有学自天子诸侯之子与国之俊选皆入学焉其学也自成童至於始仕讲明乎仁义之说服习乎礼乐之容敦行乎孝友之行始于其躬及于其家达之邻里乡党名誉既着然後论而荐之其始也谓之秀士为秀士矣其後又拔其秀之尤者为选士为选士矣其後又拔其选之最者为俊士为俊士矣其後又拔其俊之特者为进士而後官之夫积学累行也如此之勤且久而其量材授任也又如此其审而有渐则夫徼幸以干禄者安所容哉此古者学校育材之良法美意而其政不修也久矣皇上定鼎江左首建国学暨南北混一又诏立郡县学加意儒事盖至于今而作成之効已见圣虑宏远以谓庠序之敎虽至苟不老其材识恐不适用又命简其年之长与其材行之优者登於太学此实论秀於乡而後陞为秀士俊士选士进士而後授之以官之意可谓盛矣生之举於其乡而来也等而上之随所择而得有不待卜而知若夫都高位食厚禄为国宣力以扬芳迈烈吾虽老尚及见焉
倡酬禅偈序
偈者诗之类也佛说诸经必有重偈以申其义观於吾书春秋列国大夫交聘中国既修词令以达事情末复举诗明之盖亦此类偈或五言七言惟便於读诵而不叶以音韵诗多四言而以音韵叶之盖被之弦歌故也诗自汉变为五言唐变为七言颇严声律为释氏者出言成偈大略亦近於诗吾乡佐上人字东州处灵隐禅窟还台省亲有密心严师者为偈一首以赠其行其言七言其句八句诗之类也依韵而继作者又二十四人则近代诗人次韵之法也上人姿敏慧参扣直指其同袍之友虑其爱亲之心不胜求道之志更相提击蕲振祖道而非世俗嘲风咏月之具故不曰诗而曰偈上人徵余题辞因笔于首简
送埙上人归四明序
豫章复禅师唱道灵隐山中合儒释以为敎从之者甚衆有埙上人者气冲而守恬且有志于道事禅师有年将归四明造门言别且请赠会予亦以被徵赴京师未暇执笔又介其师之友奫禅师以为言余谢之曰吾与上人所趋异涂所习异业今兹之别余方违亲戚去妻子以奔走於车尘马足之间而上人之高踪峻迹如孤云野鹤以翺翔於太虚之表其情又不同也其何以为上人言哉然余闻之古先哲人有深於佛者谓佛之道与易论语合其言非欺我也上人之师既合儒释以为敎是宜不以我为异而有所请也岂余知有未深乃反以为异耶上人行矣四明雪窦层峰叠壁崭絶空青传闻异时多古佛化现上人归卧云壑益弘其道所造当益深余老且病得请而归即将絶涛江而东过上人之庐而叩其所以同者
送林鸣善还台州序
吾郡林先生鸣善隐居临海之墟缚茅为庐艺麻与稻以供衣食暇则稽经閲史以求性命道德之原治乱兴亡之迹且曰吾老矣以是终吾身今天子更化壹是以儒术为治有旨尽徵天下士布列庶位有司奉行惟谨广蒐博访罔有或遗於是先生以老辞不获乃起就道西过钱唐上谒方面重臣以行方面重臣顾见先生须髩皤然曰老矣宜勿遣嗟乎男子四十始仕五十命为大夫服官政七十致仕此常典也夫身以任道故以孔子之圣志气虽与人殊而血气之禀则亦不能独异方其少时梦寐欲行周公之道及其历聘诸国不遇而归而其言曰甚矣吾衰也久矣吾不复梦见周公此可想而见也先生方盛强时学足以有守材足以有为而胜国之制取人不以阀閲则以刀笔积劳彼以儒术进者犹冠之有緌履之有絇不可缺耳遂使先生之材之学浮沉闾里与编民伍不蒙一命以老虽然此必有任其咎者吾固不必论乃今遭值立贤无方之日而其既衰者不可使之复盛以为国宣力乃竟敛其有用之具以去亦可惜哉虽然君子之所贵固自有大於此者先生归矣年日益高学日益邃德日益茂如异时徐中行先生以八行着称吾里顾不伟欤其重其轻盖必有见於此矣余也何足以知之钱唐大夫士多羡其归相率为诗以送而余以同郡为之序
陶阳图谱序
陶阳在台之黄岩陶氏世居焉始陶氏自闽之长溪徙东瓯又徙台之黄岩至今吏部员外郎汉生氏之十一世祖讳某者当宋皇佑间仕为都巡检实迁陶阳故汉生为陶阳陶氏汉生之言曰宗法不立则族聚相视有若路人吾甚伤之遂列图於前系谱於後以明世次名曰陶阳图谱夫陶自受姓以来蔓延天下世非一世也族非一族也今将图谱以昭先德迪後胤援远以明近举疏以见亲可也不援远以明近不举疏以见亲而曰陶阳图谱者详其所自出也详其所自出则宜本之长溪遗长溪而本陶阳者崇始迁也此图谱亲亲之意也予尝考陶氏世德之懿而想巡检府君当宋之全盛鸣玉庙朝分符郡国非乏可为之时顾乃位不满其德中更十世俊彦盖有之矣然皆以儒自守未见有名上三铨秩登百石者乃今汉生氏以清材粹学遭值圣明之朝践历华要譬之骐骥驰骋康庄之衢未见其止也尝观其远祖靖节先生所为命子诗历叙虞宾以来至周司徒以及於愍侯舍丞相青长沙公侃勲德之盛而卒乃自叹瞻望弗及则靖节之所遭盖有异於汉生者矣然则陶氏世德有丰有啬又系乎时之污隆陶氏子孙循末求本尚有考於斯哉
送清源师还天界寺序
清源师泉南之秀也慕浮屠入金华山学道於傅大士行化之地尝出世矣京师之天界寺为方今第一禅林僧伽攸聚据猊床挥麈拂者称人天师自非丰才硕德为上所知者不以授今年春全室禅师泐公以高僧召见遂有是命清源师闻而往焉全室嘉之延居第二座夏五月余至京师谒全室方丈始识清源间窥法会之盛见其持百文规约束大衆肃然其容秩然其仪如执法庙廷人莫敢犯及其退也间一过之则煮茗赋诗歌吟笑呼以为乐是时全室之客老宿如朽室楩圆彻如性原明冲默如敏机慧皆辱与余游而清源师以方盛之年清旷不覊之气处乎其间亦一奇也昔宋在汴时相国寺实为法窟而其杰然者则有秘演惟俨欧阳公於秘演则称其豪旷於惟俨则称其介特且喜其皆有文辞二人者其所造佛理虽不可得而知然亦一时方外之高士今之天界昔之相国也有如清源师者吾亦谓有演俨之风余既南还心颇念之未几复相见钱唐握手倾写颇洽居无几何又踵门请曰吾将还矣白云在空去来无迹固如是耶归造全室为我谢曰尘世之人追想禅悦则未始一日忘也
詹氏世谱序
今翰林学士承旨兼吏部尚书詹公出其世谱一通示一夔曰吾家世谱盖尝毁于兵矣兹复手疏吾宗传序之次以示吾子与孙子与我执笔序之余见其所疏干支疏畅纲网联络秩然有条而不紊作而言曰此诚大夫君子反本崇始之具也一夔蚤尝读周官书见有小史之职奠世系辨昭穆以定邦国之志曰此世谱之所由起也盖世之有氏为族者非有谱以识其所从出与其所由分世日以远族日以繁必至不相维系而昭穆之辨淆矣此世谱之所以不可不作也按谱公之受姓实始于楚之詹尹其後子孙遂以官为氏涉汉历唐代有闻人中更变故莫能考至宋有讳范与适者从苏文忠公游其名具在家集适传二世生武德大夫殿前统制讳青始以武弁起家扈从高宗都杭是为公之高祖武德府君再传而生武翼郎马步摠辖讳某以骁勇为都统夏贵麾下将从镇鄂州会元兵南下移守阳罗堡病作归家第俄而宋亡宋将校多持告身换新命以仕武翼府君独叹曰吾虽偏禆欲为国効死而不克遂今运去物改尚藉是为哉遂脱尺籍与编氓伍教子读书曰安知吾子孙不有以文学兴者是为公之曾大父武翼府君生声甫先生讳镗声甫先生生古宝先生讳鼎新江南平向之藉武阶以进者率以新附待之迁徙挫抑不遑宁处而武翼府君之子与孙独为元之幸民峩冠博带徜徉士林之中可谓遗之以安者矣而皆未有显于时者公为古宝先生胤子年十二三从乡先生学有俊声时虞文靖公之仲弟盘为苍梧尹见而奇之妻之以子授易於梅坡甘先生楚材学春秋於我山刘先生彭寿二先生皆当世老儒以经术名世而公天资俊爽见趣卓絶能尽造其阃奥涵揉濬发为文操笔立就水涌山立可喜可愕然在胜国怀宝莫售仅为州助敎遭值更化遂以丰材硕学受知皇上日跻华要由中书博士六转而为吏部尚书国家用之惟恐不尽其材遂复有兼官之命十年之内非以藻监而甄别人伦则以文章而铺张神藻曾不混以他职可谓荣且显矣而武翼府君之所以望其後人者亦至是而验矣一夔伏覩公之世谱见詹氏至公而大执谱叹曰公之先世所以贻谋者苟失其道能至是乎及从公史馆预於纂修之末见公日被顾问知公隂进嘉言以福天下则公之子孙益大於後者又可知矣他日光昭家乘为南楚世家岂不自公始乎乃不让而序之
送朱质夫知宁远县序
海之南环岛之州四黎人居之黎之种二依凭深山不供贡赋者谓之生黎耕牧省地知供贡赋者谓之熟黎今州县所治者则熟黎之外地也窃闻其俗其可以州县治者已数百年于此夷习犹未变而其知供贡赋者稍咈其意亦易以生变矧素不知供贡赋者乎尝试思之其人视中国言语虽不通衣服虽不同而其肢体顔面则固不异於人也彼其天性岂独与人殊哉夷考其故良由异时朝廷视为险远不暇择贤守令贤者既以险远为解而不惮险远者又多挟私之人至以军使治之又漫不以承流宣化为事为之师帅如此几何而不为异也尚望其能化哉天兵南下其地悉归版图皇上鉴观前政之失一视同仁谓其地虽在要荒之外不可以不治治之不以他道必以儒术於是铨曹钦承上意不暇计道里之远近险易授官如内地六七年来冠章甫被缝掖者殆徧其州县而报政于朝者亦谓黎人之向化不独熟黎而所谓生黎者亦皆愿为省地之氓矣此岂不足以见儒效之白乎海昌朱质夫氏与余游有年矣端慎而有守其先君子之欲其以明经起家也作经训堂以励之质夫克遵先志刻意向学故秘书卿贡公泰甫以文学政事知名当世质夫实师事之学日益以高识日益以广声藉藉矣会有诏兴学杭守辟起助敎钱塘诸生未几监察御史采访至浙以质夫材堪守令不宜在散地遂荐于朝而有宁远之命夫宁远崖之属邑崖视琼管三州昔人有再涉鲸波之语往者尤难之质夫既拜命作而言曰幼而学之壮而行之吾尝诵矣吾学不如古人吾志亦岂不如今人吾今幸有可行之地尚安敢计夫道里之远近险易以格吾君之德意哉朱衣象笏道过钱唐不见有难色诗曰蔼蔼王多吉士惟君子使此王遵过九折坂所以愿为忠臣也欤质夫行矣吾知海南气习之变自我朝始而四州之邑声明文物之盛自宁远始矣若夫变夷为夏其设施次第必有其道质夫政成而还吾请问其目焉
哀颂序
呜呼哀颂之作其始於秦人所赋黄鸟者乎魏晋而降七哀八哀之赋盖皆权舆於此然不徒作也必其人节谊之高文学之懿政治之美有足以起人思慕之心而後作也余观仁和之士颂其县令於既殁之後非所谓起人思慕之心而後作者乎令吴姓平易近民以洪武五年冬来为仁和今年冬十月以疾卒于官仁和剧县自辰抵酉公务蝟如吴令关决趋办上不瘝官下不疾民至於学校之务世所谓不急者尤数数然加之意故其殁也人皆思慕之而哀颂之所由以作欤呜呼世道不古都高位食重禄者皆足以致人之誉自予所见多在於居官之日而不在於罢官之後於此尤足以信吴令之政之善也传曰诗可以兴观是什者其亦有以感发也夫
送王孟起还括苍序
古者文武并用後世或厘而二之是以深衣之制可以为文可以为武盖可见也汉时期门羽林皆知读书而博物洽闻之家亦有投笔而起立功万里之外取封侯者曷尝有二乎哉今都指挥使徐公镇浙之五年令行禁止境内宁谧人吏洽和乃日召武弁子弟之当世袭者敎之骑射击刺又虑羣子弟志刚而气鋭也不开之以仁义忠信之说示之以古今成败得失之故则他日当大任必将昧於所施宜有硕儒以为之师公雅善金华徐先生遂延致之先生问学该洽且善牖导一时鼔箧而来者殆将百人而公又以文武之事可以并用而不可以并习乃中分其日之晷而从事焉敎道之行闻者莫不兴起时王升孟起之尊人以千夫之衆分镇括苍孟起其胤子也不远数百里闻风而来孟起躯干颀硕人初见之以为彼将家子骑马试剑其长也操觚弄翰必弗暇及或颇泛视之及与之交其容粹然其气温然而见於歌诗又清婉有体裁则又皆曰此非韦布士也耶以此知天之生才不可以一道取也於是自公而下至於其师或嘉奬之中夏之吉将还省其亲别余请赠余告之曰言乎禄秩则子之所承者不薄言乎才质则子之所赋者不凡至於材与艺则子之所见者亦异於人然则子之所藉者亦以厚矣何能为子言哉窃独闻之皇上励精图治以致太平之具在於时之俊彦遂大兴学校以振起之伏见诏条所及每不以文武殊科其意深矣今都使公之笃於奬励盖以皇上之心为心矣如孟起者其亦心都使公之心乎立身扬名孝之大者徒奉甘旨特其小者耳归哉归哉毋迟迟其来也
送钱主簿序
上既削平海内壹是用儒为治乃洪武三年冬诏以科目取士如前代之制又以取士有定额试于春官而或下第非其才之不逮是额隘也官之如得第且又验其身言有入优等出身至或在正奏（阙）甚盛典也於是越士钱尚絅允裳氏以会试下第得调杭之新城簿允裳裔出武穆王鏐今国子先生子予甫之冢嗣也姿敦茂克廉慎自持而其文辞经艺又精敏过人其来新城县当杭睦之交顷岁战争为咽喉地民之存者无几允裳与其县之长披草莱剪荆棘以立治所招其遗民而抚字之虽徵输有严曾不示苛以揺其生民皆德之间趋事会府峩冠束带立於太守之庭气容恂恂若不能言或颇以寻常儒生易之及其承约束而退量事之轻重缓急如期而集则又莫不交口称誉斯亦难矣自允裳而观使例以下第之士弃之顾不遗才也耶余尝怪异时三岁大比所在有司合千数百人试于其乡百一为收而贡之春官其额不过三百人又取其一而遗其二而後进之天子谓之廷试其得赐官而去者仅百人而止以四海之广而取士止於百人士焉由进窃虑当时有才之士如吾允裳者固亦不乏欲承一命之宠稍试以自见譬犹仰而望天何阶可陞徒守遗经至於皓首而已以此而论士之生世未尝不可用也惟患时不偶尔然则允裳其遇时者欤虽然大雅之诗曰芃芃棫朴薪之槱之序者以为能官人也夫棫朴非巨材也弃之奚损於治而大雅之君子不遗之者诚以天下之材钜细长短当各适其用而治道由兹而成也如允裳者其得遇於斯世抑不谓之至幸也哉会允裳以满将改调其邑之文学掾请余言以赠其行余疏陋无以为赠也谨告之曰投檄选部退拜而翁于辟雍之馆晨昬有暇考论道德之懿经制之术增益有所未至再命于朝扬芳迈烈当不止於佐县时是吾党之望也其勉之哉
送赵贵伯归省序
同郡赵贵伯直谅人也自其先以贵胤别居於台遗泽之所濡代以簪缨显贵伯承世德之懿肆志於学所致力者非独辞翰而已至於他艺有切於士大夫之用者亦习而精之尝以材辟掌吏牍于天官之府实司四方文学之选洪武五年夏予以贡诣曹始与贵伯相识贵伯笃乡党之好每诣曹谒见情谊翕翕热也暨予捧檄而还贵伯笑谓予曰吾幸已及考不久请
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 10:25:34-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>