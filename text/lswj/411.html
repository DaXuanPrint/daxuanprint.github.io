<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="题词,目录,赋,疏,论,序,碑,铭,颂,赞,诔,诗,附录,孙廷尉集全文在线阅读,孙廷尉集全文在线下载,大玄古籍书库">
<meta name="description" content="诗文集。东晋孙绰(314—371)撰。一卷。绰字兴公,太原中都(今山西平遥)人。文学家。居家会稽,初历著作佐郎,迁征西参军,太学博士,永嘉太守,累廷尉卿。少爱隐居,放游山水,博学善属文,名冠当时,为玄言诗代表作家。《诗品》说他“弥善恬淡之词”。以《秋日》诗有名。《隋书·经籍志》著录《孙绰集》15卷并说明“梁二十五卷”。两《唐书》著录也是15卷。宋代书目未见著录。今存明人辑本,有张燮《七十二家集》本《孙廷尉集》2卷、张溥《汉魏六朝百三名家集》本《孙廷尉集》1卷。_孙廷尉集_全文在线阅读_孙廷尉集_全文在线下载_大玄古籍书库">
<title>孙廷尉集_孙绰_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">孙廷尉集</span> <br/>
          作者： <span class="inputVal" id="bkauthor">孙绰</span> <br/>
          朝代： <span class="inputVal" id="bkdate">晋代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">类书文集,诗文集,完结</span> <br/>
          字数： <span class="inputVal" id="bknum">[book_length]11557</span> <br/>
          说明： <span class="inputVal" id="bkdec">诗文集 东晋孙绰(314—371)撰。一卷。绰字兴公,太原中都(今山西平遥)人。文学家。居家会稽,初历著作佐郎,迁征西参军,太学博士,永嘉太守,累廷尉卿。少爱隐居,放游山水,博学善属文,名冠当时,为玄言诗代表作家。《诗品》说他“弥善恬淡之词”。以《秋日》诗有名。《隋书·经籍志》著录《孙绰集》15卷并说明“梁二十五卷”。两《唐书》著录也是15卷。宋代书目未见著录。今存明人辑本,有张燮《七十二家集》本《孙廷尉集》2卷、张溥《汉魏六朝百三名家集》本《孙廷尉集》1卷。</span> <br/>
          封面： <span class="inputVal" id="bkimg">Z_18600.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]孙廷尉集
[book_author]孙绰
[book_date]晋代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]类书文集,诗文集,完结
[book_length]11557
[book_dec]诗文集 东晋孙绰(314—371)撰。一卷。绰字兴公,太原中都(今山西平遥)人。文学家。居家会稽,初历著作佐郎,迁征西参军,太学博士,永嘉太守,累廷尉卿。少爱隐居,放游山水,博学善属文,名冠当时,为玄言诗代表作家。《诗品》说他“弥善恬淡之词”。以《秋日》诗有名。《隋书·经籍志》著录《孙绰集》15卷并说明“梁二十五卷”。两《唐书》著录也是15卷。宋代书目未见著录。今存明人辑本,有张燮《七十二家集》本《孙廷尉集》2卷、张溥《汉魏六朝百三名家集》本《孙廷尉集》1卷。
[book_img]Z_18600.jpg


[book_title]题词
东晋佛乘文人孙兴公，最有名然喻道论，云佛十二部经，其四部专以劝孝。道贤论以天竺七僧方竹林七贤，指悉近儒非濡首，彼法长往不返者也。桓大司马欲移都洛阳，众莫敢谏，兴公抗表论列，文辞甚伟。斯时进言固难，于娄敬之说，汉高也振袖，举笏郏鄏无恙，一封事足不朽矣。天台赋自命金石，抑其佳句，不过赤城瀑布耳。遂初林阜足薄华幕，盖远咏老庄萧条，高寄其素志也，赋云乎哉。表哀诗哀号罔极，欲继蓼莪即若祖，除妇服诗未若其关，道义系人伦也。碧玉二歌，亦胡姬十五桃叶渡江之类，未免有情，正谓此尔。右军兰亭雅集，兴公与兄承公，各有诗篇一吟一咏，诚非许椽所及，温、王、郗、庾、穹碑载文，岂好谀墓哉！具体先哲或中郎之羽翮也。
娄东张溥题

[book_title]目录
赋　二四一七 　天台山赋
望海赋
又
疏　二四二〇 　谏移都洛阳疏
为功曹参军驳事笺
论　二四二二
喻道论 序　二四二七
兰亭集后序
碑　二四二七
太尉庾亮碑
太傅褚裒碑
丞相王导碑
太宰郗鉴碑
司空庾冰碑
颍州府君碑
铭　二四三一
太平山铭
漏刻铭
樽铭
颂　二四三二
聘士徐君墓颂有序
赞　二四三三
贺司空循像赞有序
孔松杨像赞有序
某太常碑赞
老子赞 　商丘子赞
原宪赞
道壹赞
释道安赞
康僧会赞
诔　二四三五 　庾公诔
王长史诔 诗　二四三五
表哀诗并序
三月三日
兰亭集诗二首
秋日
情人碧玉歌二首
附录　二四三七
本传
晋孙廷尉集目录终

[book_title]赋
天台山赋
天台山者，盖山岳之神秀也。涉海则有方丈、蓬莱，登陆则有四明、天台，皆玄圣之所游化，灵仙之所窟宅。夫其峻极之状，嘉祥之美，穷山海之壤富，尽人神之壮丽矣。所以不列于五岳，阙载于常典者，岂不以所立冥奥，其路幽回，或倒景于重溟，或匿峰于千岭。始经魑魅之涂，卒践无人之境。举世罕能登陟，王者莫由禋祀，故事绝于常篇，名标于奇纪。
然图像之兴，岂虚也哉。非夫遗世玩道，绝粒茹芝者，焉能轻举而宅之。非夫远寄冥搜，笃信通神者，何肯遥想而存之。余所以驰神运思，昼咏宵兴，俛仰之间，若已再升者也。方解缨络，永托兹岭，不任吟想之至，聊奋藻以散怀。
太虚辽廓而无阂，运自然之妙有，融而为川渎，结而为山阜。嗟台岳之所奇挺，实神明之所扶持，荫牛宿以曜峰，托灵越以正基。结根弥于华岱，直指高于九疑，应配天于唐典，齐峻极于周诗。
邈彼绝域，幽遂窈窕。近智者以守见而不之，之者以路绝而莫晓。晒夏虫之疑冰，整轻翮而思矫。理无隐而不彰，启二奇以示兆。赤城霞起已建标，瀑布飞流已界道。睹灵验而遂徂，忽乎吾之将行。仍羽人于丹丘，寻不死之福庭。茍台岭之可攀，亦何羡于层城。释域中之常恋，畅超然之高情。被毛褐之森森，振金策之铃铃。披荒榛之蒙茏，陟峭崿之峥嵘。济楢溪而直进，落五界而迅征。跨穹隆之悬磴，临万丈知绝冥。践莓苔之滑石，搏壁立之翠屏。揽樛木之长萝，援葛藟之非茎。虽一冒于垂 堂，乃永存乎长生。必契诚于幽昧，履重险而逾平。
既克隮于九折，路威夷而修通。恣心目之寥朗，任缓步之从容。藉萋萋之纤草，荫落落之长松，觌翔鸾之裔裔，听鸣凤之嗈嗈。过灵溪而一濯，疏烦想于心胸，荡遗尘于旋流，发五盖之游蒙。追羲农之绝轨，蹑二老之玄踪。
陟降信宿，迄于仙都。双阙云竦以夹路，琼台中天而悬居。珠阁玲珑于林间，玉堂阴映于高隅。彤云斐叠以翼棂，皦日炯晃于绮疏。八桂森挺以凌霜，五芝含秀而晨敷。惠风伫芳于阳林，醴泉涌溜于阴渠。建木灭景于千寻，琪树璀璨而垂珠。王乔控鹤以冲天，应真飞锡以蹑虚。骋神辔之挥霍，忽出有而入无。
于是游览既周，体静心闲。害马巳去，世事都捐。投刃皆虚，目牛全无。凝思幽岩，朗咏长川。尔乃义和亭午，游气高褰。法鼓琅以振响，众香馥以扬烟。肆觐天宗，爰集通仙。挹以玄玉之膏，漱以华池之泉，散以象外之说，畅以无生之篇。悟遣有之不尽，觉涉无之有间。泯色空以合迹，忽即有而得玄。释二名之同出，消一无于三幡。恣语乐以终日，等寂默于不言。浑万象以冥观，兀同体于自然。
望海赋
五湖同浸，九江丛溉。抱河含济，吞淮纳泗。控浣湘西，引泾渭洲。渚迢递以疏属，岛屿绵邈以牢罗。殖嵬崔之碣石，构穹隆之牂牁。玄奥之府，重刃之房。鳞彙万殊，甲产无方。包隋珠、衔夜光，玳瑁熠烁以泳游，蠀蠵焕烂以映涨。虚贝含素而表紫，蠳螺络丹而带缃。青甲芬飚以微扇，玄木杳渺以舒芳。其卉木则绿苔石发，蔓以流绵。紫茎菎综解已被渚，华组依波而锦披。翠纶扇风而绣举，长鲸岳力已截浪。虭鳍扬鬐以排流，巨鳌赑屃以冠山。乌鱯呼翕以吞舟，鹏为羽杰鲲称介豪。翼遮半天，背负重霄。举翰则宇宙生风抗鳞则四渎起涛。考万川以周览，亮天地之综纬。弥纶八荒，亘带九地。昏明注之而不溢，尾闾泄之而不匮。
又
若乃惟馨陈祈，祝不愧言。或适于东，或归于西。商客齐畅，潮流往还。各资顺势，双帆同悬。倏如骕骅背驰，拏如交集轻轩。
遂初赋
余少慕老庄之道，仰其风流久矣。却感于陵贤妻之言，怅然悟之，乃经始东山，建五亩之宅。带长阜，倚茂林。孰与坐华幕、击钟鼓者，同年而语其乐哉。

[book_title]疏
谏移都洛阳疏
伏见征西大将军臣温表：便当躬率三军，讨除二寇，荡涤河渭，清洒旧京。然后神旗电舒，朝服济江，反皇居于中土，正玉衡于天极。斯超世之宏图，千载之盛事。然臣之所怀，窃有未安。以为帝王之兴，莫不藉地利人和，已建功业。贵能以义平暴，因而抚之。怀愍不建，沦胥秦京，遂令胡戎交侵，神州绝纲，土崩之衅，诚由道丧。然中夏荡荡，一时横流。百郡千城，曾无完邦者，何哉？亦以地不可守，投奔有所故也。天祚未革，中宗龙飞，非惟信顺协于天人而已，实赖万里长江，画而守之耳。易称：王公设险以守其国，险之时义大矣哉！斯已然知明效也。今作胜谈，自当任道而遗险，校实量分，不得不保小以固存。自丧乱以来，六十余年，苍生殄灭，百不遗一；河洛丘虚，函夏萧条；井堙木刊，阡陌夷灭；生理茫茫，永无依归。播流江表，已经数世。存者长子老孙，亡者丘陇成行。虽北风之思，感其素心，目前之哀，实为交切。若迁都旋轸之日，中兴五陵，即复缅成遐域。泰山之安，既难以理保，烝烝之思，岂不缠于圣心哉！温今此举，诚欲大览始终，为国远图。向无山陵之急，亦未首决大谋，独任天下之至难也。今发愤忘食，忠慨亮到，凡在有心，孰不致感？而百姓震骇，同怀危惧者，岂不以反旧之乐赊。而趣死之忧促哉！何者？植根于江外，数十年矣！一朝拔之，顿驱踧于空荒之地，提挈万里，逾险浮深；离坟墓，弃生业；富者无三年之粮，贫者无一飧之饭；田宅不可复售，舟车无从而得。舍安乐之国，适习乱之乡，出必安之地，就累卵之危，将顿仆道涂，飘溺江川仅有达者。夫国以人为本，疾冠所以为人。众丧而冠除，亦安所取裁？此仁者所宜哀矜，国家所宜深虑也。自古今帝王之都，岂有常所？时隆则宅中而图大，势屈则遵养以待会。使德不可胜，家有三年之积；然后始可谋太平之事耳。今天时人事，有未至者矣。一朝欲一宇宙，无乃顿而难举乎？臣之愚计，以为且可更遣一将，有威名资实者，先镇洛阳，于陵所筑二垒，以奉卫山陵，扫平梁许，清一河南。运漕之路既通，然后尽力于开垦，广田积谷，渐为徙者之资。如此，贼见亡征，势必远窜。如其迷逆不化，复欲送死，南北诸军，风驰电赴，若身手之救痛痒，率然之应首尾。山陵既固，中夏小康。陛下且端委紫极，增修德政，躬行汉文简朴之至，去小惠，节游费，审官人，练甲兵，以养世灭寇为先。十年行之，无始隳废，则贫者殖其财，怯者充其勇；人之天德，赴死如归。以此致政，犹运诸掌握。何故舍百胜之长理，举天下而一掷哉！陛下春秋方富，温克壮其猷，君臣相与，弘养德业，括囊元吉，岂不快乎！今温唱高议，圣朝互同。臣以轻微，独献管见。出言之难，实在今日。而臣区区必闻天听者，切以无讳之朝，狂瞽进说，刍荛之谋，圣贤所察。所以不胜至忧，触冒干陈。若陛下垂神，温少留意，岂非屈于一人，而允亿兆之愿哉！如以干忤罪大，欲加显戮，使丹诚上达，退受邢诛，虽没泉壤尸且不朽。
为功曹参军驳事笺
纲纪居管辖之任，以纠司外内。驳议弹射，诚无所拘。然亦有所以献可替否，举直违枉者也。

[book_title]论
喻道论
或有疑至道者，喻之曰：六合遐邈，庶类殷充。千变万化，浑然无端。是以有方之识，各期所见鳞介之物，不达皋壤之事；毛羽之族，不识流浪之势。自得于窞井者，则怪游溟之量；翻翥于数仞者，则疑冲天之力。缠束世教之内，肆观周孔之迹，谓至德穷于尧舜，言尽乎老易。焉复睹夫方外之妙趣，寰中之玄照乎。悲夫章甫之委裸俗，韶夏之弃鄙俚，至真绝于漫习，大道废于曲士也。若穷迷而不迁者，非辞喻之所感，试明其旨，庶乎有悟于其闻者焉。夫佛也者，体道者也；道也者，导物者也。应感顺通，无为而无不为者也，无为故虚寂自然。无不为故神化万物，万物之求。卑高不同，故训致之术，或精或粗，悟上识则举其宗，本不顺者复殃。放酒者罗刑，淫为大罚，盗者抵罪，三辟五刑，犯则无赦。此王者之常制宰牧之所司也。若圣王御世，百司明达，则向之罪人，必见穷测，无逃刑之地矣。使奸恶者不得容其私则国无违民，而贤善之流，必见旌叙矣。且君明臣公，世清理治，犹能令善恶得所，曲直不滥。况神明所莅，无远近幽深，聪明正直，罚恶佑善者哉。故毫厘之功，锱铢之衅，报应之期，不可得而差矣。历观古今，祸福之证，皆有由缘载籍昭然岂可掩哉！何者？阴谋之门，子孙不昌；三世之将，道家明忌。斯非兵凶战危，积杀之所致邪？若夫魏颗从治，而致结草之报。子都守信，而受骢骥之锡。齐襄委罪，故有地车之祸。晋惠弃礼，故有弊韩之困。斯皆死者报生之验也。至于宣孟愍翳桑之饥，漂母哀淮阴之惫，并以一餐拯其悬馁，而赵蒙倒戈之佑，毋荷千金之赏。斯一获万报，不逾世故。立德闇昧之中，而庆彰万物之上。阴行阳曜，自然之势，譬犹洒粒于土壤，而纳百倍之收。地谷无情于人，而自然之利至也。或难曰：报应之事，诚皆有征。则周孔之教，何不去杀。而少正卯刑。二叔伏诛邪？答曰：客可为达教声，而不体教情者也。谓圣人有杀心乎？曰：无也。答曰：子诚知其无心于杀，杀固百姓之心耳。夫时移世异，物有薄淳，结绳之前，陶然太和。暨于唐虞，礼法始兴，爰逮三代，刑网滋彰。刀斧虽严，而犹不惩。至于君臣相灭，父子相害，吞噬之甚过于豺虎。圣人知人情之固于杀，不可一朝而息。故渐抑以求厥中，犹蝮蛇螯足，斩之以全身，痈疽附体决之以救命。亡一以存十，亦轻重之所权。故刑依秋冬，所以顺时杀，春搜夏苗，所简胎乳；三驱之礼，禽来则韬弓；闻声睹生，肉至则不食；钓而不纲，弋不射宿；其于蜫虫，每加隐恻。至于议狱缓死，青灾肆赦，刑疑从轻，宁失有罪，流涕授钺哀矜勿喜。生育之恩笃矣，仁爱之道尽矣。所谓为而不恃，长而不宰，德被而功不在我，日用而万物不知。举兹以求，足以悟其归矣。或难曰：周孔适时而教，佛欲顿去之，何以惩暴止奸，统理群生者哉？答曰：不然。周孔即佛，佛即周孔，盖外内名之耳。故在皇为皇，在王为王，佛者梵语，晋训觉也。觉之为义，悟物之谓，犹孟轲以圣人为先觉，其旨一也。应世轨物，盖亦随时。周孔救极弊，佛教明其本耳。共为首尾，其致不殊。即如外圣有深浅之迹，尧舜世夷，故二后高让。汤武时难，故两君挥弋。渊默之与赫斯，其迹则胡越。然其所以迹者，何尝有际哉？故逆寻者每见其二，顺通者无往不一。
或难曰：周孔之教，以孝为首。孝德之至，百行之本。本立道生，通于神明。故子之事亲，生则致其养，没则奉其祀；三千之责，莫大无后；体之父母，不敢夷毁。是以乐正伤足，终身含愧也。而沙门之道，委离所生，弃亲即疏，刓\剔须发，残其天貌，生废色养，终绝血食。骨肉之亲，等之行路，背理伤情，莫此之甚。而云弘道敦仁，广济群生，斯何异斩刈根本，而修枝干。而言不殒硕茂，未之闻见。皮之不存，毛将安附。此大乖于世教，子将何以袪之？答曰：此诚穷俗之所甚惑，倒见之为大谬，谘嗟而不能默已者也。夫父子一体，惟命同之。故母啮其指，儿心悬骇者，同气之感也。其同无间矣。故唯得其欢心，孝之尽也。父隆则子贵，子贵则父尊；故孝之为贵，贵能立身行道。永光厥亲，若匍匐怀袖。日御三牲，而不能令万物尊已，举世我赖，以之养亲，其荣近矣。夫缘督以为经，守柔以为常，形名两绝，亲我交忘，养亲之道也。既已明其宗，且复为客言其次者。夫忠孝名不并立，颖叔违君，书称纯孝，石碏戮子，武节乃全，传曰：子之能仕，父教之忠。策名委质，二乃辟也。然则结缨公朝者，子道废矣。何见危授命，誓不顾亲。皆名注史笔，事标教首，记注者岂复以不孝为罪。故谚曰：求忠臣必于孝子之门，明其虽小违于此，而大顺于彼矣。且鲧放遐裔，而禹不告退，若令委尧命以寻父，屈至公于私戚。斯一介之小善，非大者远者矣。周之泰伯，远弃骨肉。托迹殊域，祝发文身，存亡不反，而论称至德。书着大贤，诚以其忽南面之尊，保冲虚之贵，三让之功远，而毁伤之过微也。故能大革夷俗，流风垂训，夷齐同饿首阳之上。不恤孤竹之胤，仲尼目之为仁贤，评当者宁复可言悖德乎？梁之高行，毁容守节，宋之伯姬，顺理忘生，并名冠烈妇。德范诸姬，秉二妇之伦。免愚悖之讥耳。率此以谈，在乎所守之轻重可知也。昔佛为太子，弃国学道，欲全形以遁，恐不免维絷。故释其须发，变其章服，既外示不及，内修简易。于是舍华殿而即旷林，解龙衮以衣鹿裘。遂垂条为宇，藉草为茵，去栉梳之劳。息汤沐之烦，顿驰骛之辔。塞欲动之门，目遏玄黄，耳绝淫声，口忘甘苦，意放休戚，心去于累。胸中抱一载乎营魄，内思安般，一数、二随、三止、四观、五还、六净，游志三四。出入十二门，禅定拱默。山停渊淡，神若寒灰。形犹枯木，端坐六年。道成号佛，三达六通。正觉无上，雅身丈六。金色焜燿，光遏日月。声协八风，有三十二好姿八十，形伟群有，神足无方。于是游步三界之表，恣化无穷之境。回天儛地，飞山结流。存亡倏忽，神变绵邈。意之所指，无往不通，大范群邪，迁之正路。众魔小道，靡不遵服。于斯时也，天清地润。品物咸亨，蠢蠕之生。浸毓灵液，枯槁之类。改瘁为荣，还照大国。广敷法音，父王感悟，亦升道场，以此荣亲。何孝如之？于是后进笃志之士，被服弘训，思齐高轨，皆由父老不异，所尚承欢，心而后动耳。若有昆弟之列者，则扶养不废。既得弘修大业，而恩纪不替。且令逝没者得福报以生天，不复顾歆于世祀。斯岂非兼善大通之道乎？夫东邻宰牛，西邻禴祀，殷美黍稷，周尚明德，兴丧之期，于玆着矣佛有十二部经。其四部专以劝孝，为事慇懃之旨，可谓至矣。而俗人不详其源流，未涉其场肆，便瞽言妄说，辄生攻难。以萤烛之见，疑三光之圣。芒隙之滴，怪渊海之量，以诬罔为辨。以果敢为名，可谓狎大人而侮天命者也。

[book_title]序
兰亭集后序
古人以水喻性，有旨哉！非所以淳之则清，淆之则浊耶？故振辔于朝市，则克屈之心生；闲步于林野，则寥落之意兴。仰瞻义唐，邈然远矣；近咏台阁，顾探增怀。聊于暧昧之中，期乎莹拂之道，暮春之始，褉于南涧之滨。高岭千寻，长湖万顷，乃藉芳草，鉴清流，览卉物，观鱼鸟。具类同荣，资生咸畅。于是和以醇醪，齐以达观，快然兀矣，焉复觉鹏鷃之二物哉！耀灵纵辔，急景西迈，乐与时去，悲亦系之。往复推移，新故相换，今日之迹，明复陈矣。原诗人之致兴，谅歌咏之有由。

[book_title]碑
太尉庾亮碑
次黄中以启胄，钟遐武于轩辕。爰及晋代，世号多士。公吸峻极之秀气，诞命世之深量。微言散于秋毫，玄风畅乎德昔。窥门者贵其凝峙，入室者议其通玄。标形者得之廊庙，悟旨者期诸濠川。提挈南翔，息肩灵越。会大君有命，纳妃德门，自求多福。辞不护已，凤羽笼于华樊，麟趾絷于椒房。王敦阻兵玩权，志窥神器，乃转公左卫将军，要雄戟以扶华毂，勒武旅以翼豹尾。死难之心，义形于色，亲受中诏，奔告方伯，于是群后契盟。同禀高谋，岩栖怀德，以向赴义，拯神器于兽吻，扶帝座于已倾。王室之不坏，繄伯舅是赖。公以为战伐之谋，仁所耻闻，况立德弘道，年几不惑。阖门沉舟，将远迹山海。诏累遣侍中黄门逼以严制，知不获免，乃固求外任，江外无烽燧之警，宇内归穆然之美铭曰：
金德时昏，乾纲绝纪。素灵南映，中宗蔚起。谁其赞之，数钟伊公。达人忘怀，形随运通。再潜再跃，婉若游龙。
太傅褚裒碑
公资清刚之正气，挺纯粹之茂质。深量体于自然冲识足乎弱冠。含章内映，而不运曒察之明。玄识沉通，而不以浮藻曜物。穆然忘容，尘务不干其度。默尔独得，肤见莫测其奥。加以温恭孝友，少思寡欲。都督兖州刺史，将以藩屏畿甸，绥抚宇内。会康皇晏驾，太后临朝。总巳之重，民无异望。乃征将军中书令录尚书事，公要终之识，定于介石，虽事已未来，而情以本应，顾以主少国危，方难未夷。思清函夏，以一天宇。且帝命所存，以社稷为寄。谋身虽重，方此为轻，深为意疾，俛首抚顺。公志在芟夷凶类，拯拔晋民，缮甲练卒，日不暇给者久矣。遂见机而作，遗其剑履。将龙马河洛，电扫司豫，庙算以逆徒尚繁困兽难逼，命公还旆以俟齐举。虽元勋未捷，义声亦足以振暴于华夷矣。铭曰：
邈邈远游，亹亹令图。将激淮海，洒涤中区。雅业未究，哲人其徂。敢勒玄石，敬刊高谟。
丞相王导碑
公胄兴姬，文氏由王乔。玄圣陶化以启源，灵仙延祉以分流。贤俊相承，世冠海岱。二仪交泰，妙气发晖。醇曜所钟，公实应之。玄性合乎道旨，冲一体之自然。柔畅协乎春风，温焕侔于冬日。信人伦之水镜，道德之标准也。惠怀之际，运在大过。皇德不建，神辔再绝。猃狁孔炽，凶类猋起。公见机而作，超然玄悟。遂扶翼蕃王，室协东岳。弘大顺以一群后之望，仗王道以应天人之会。于时干维肇振，创制理物。中宗拱已，雅仗贤相。尚父之任，具瞻在公。存烹鲜之义，殉易简之政大略弘规，卓然可述。公雅好谈咏，恂然善诱，虽管综时务，一日万机。夷心以延白屋之士，虚巳以招岩穴之俊。逍遥放意，不峻仪轨。公执国之钩，三十余载。时难世故，备经之矣。夷险理乱，常保元吉。匪躬而身全，遗功而勋举。非夫领鉴玄达，百炼不渝，孰能莫忤于世，而动与理会者哉？
太宰郗鉴碑
公盖皇帝之苗裔，氏族所由，皆纪于祖御史大夫之碑矣。灵和诞授，载有公侯。至德硕量，天实挺之。琅玡王应天启之运，阐中兴之道，思延英贤，以匡王业。乃假兖州刺史，金章仍割，玄钺载饰。于时羯寇凶炽，群逆猋起。公奋其忠勇，精贯白日，信顺为甲胄。大节为城池，故能摧却凶冠，全身济功。惟公德器纯固，体识深弘，敦尚衡门，则服膺曾闵。毗亮皇极，则宪章元凯。笃诚简于帝心，明允着于莅政。信钟山之珪璧，岁寒之灵木者也。摛藻风云，策名帝录。肇阶方尺，遂隆台岳。王室未休，吾何以豫？兴言再慨，思康天步。将俾皇化，归之太素。彼苍者天，曾不遐祚。哲人其委，民斯攸慕。嗟尔后昆，式瞻宏度。
司空庾冰碑
君喻嵩岩之玄精，挹清濑之洁流。贞质谋于白珪，名操励于南金。虽名器未及，而任尽臣道。正身提衡铨，括百揆知无不为。谋必鲜过，端委待旦。则有心宣孟，以约训俭，则拟议季文。君平衡无私，鸣谦寡欲。当世之所难，于君易之矣。于是慨然远鉴，量巳而退。高揖帷幙，投迹藩屏。夫良玉已经焚不渝，故其贞可贵。竹伯以蒙霜保荣，故见殊列树，治而不乱者有矣。未有乱而弥治者也，考终以证始，即事以征心。少长能一其度，贵贱不二其道，文康之雅量，于是乎弘着矣。铭曰：
洋俊颍，岩岩神嵩。流涤淳气，颇扇祥风。笃生公侯，情灵德充。临川拟洁，仰华思崇。履险思夷，处满思冲。方恢远猷，皇极是赞。繁霜夏被，修梧催干。人之云徂，朝野咸叹。仪刑永戟，光风长焕。
颖州府君碑
君天纵杰迈，奇逸卓荦。茂才亮拔，雅度恢廓。通理远鉴之识，礼乐饰身之具。固已足之于天仞，冠之于缙绅。出匡南位，功深于爵。金龟三曜，冲怀再发。道光古贤，风改雕伪。允可谓明，德宏猷赞。世之伟器，者矣矫矫。秀姿卓卓英韵，他人之高及肩而已。邀命有数，托生皇代。所忝之至，人知其幸。况在怀情，而无自识。但亲勤未效，违离已及。低徊房禁，攀恋罔遗。

[book_title]铭
太平山铭
嵬峨太平，峻逾华霍。秀岭樊缊，奇峰挺崿。上千翠霞，下笼丹壑。有士冥游，默往奇托。肃形枯林，映心幽漠。亦既觏止，焕焉融滞。悬栋翠微，飞宇云际。重峦蹇产，回溪萦带。被以青松，洒以素濑。流风伫芳，翔云停蔼。
漏刻铭
二仪贞运，圣鉴通玄。数以器征，理以象宣。乃制妙漏，挈壶是铨。近取诸物，远赞自然。累筒三阶，积水成渊。器满则盈，乘虚赴下。灵虬吐注，阴虫承泻。昏明无隐其晷度，阴阳是效其屈伸。不下堂而天地理得，设一器而万事同伦。樽铭
太匠体物，妙思入神。仪彼灵禽，制器为人。虚以含有，文以饰身。湛此弘醴，延我嘉宾。兴怀寄咏，聊以标设。详观兹器，妙巧奇绝。酌焉则注，受满则侧。吐写适会，未见其竭。兴之无若，施而有节。玄应忘知，功存不伐。土公拟之，德齐上澈。

[book_title]颂
聘士徐君墓颂有序
晋南昌相太原县君，白汉故聘士徐君之灵。惟君风轨英邃，音徽远播。飧仰芳流，宗挹在昔。古人有言：闻伯夷之风者，懦夫有立志。仰先生之道，岂无青云之怀哉！余以不才，忝宰兹邑，遐宗有道，思揖远风，乃与友人殷浩等束带灵坟。奉瞻祠宇，虽玉质幽潜，而目想令仪。雅音永寂，而心存高范。徘徊墟垄，仰眄林松。哀有形之短化悼令德之长泯。怃然有感，凄然增伤。夫讽谣生于情托，雅颂兴乎所钦。匪于咏述，孰寄斯怀，颂曰：岩岩先生，迈此英风。含真独畅，心夷体冲。高蹈域表，淑问显融。昂昂五贤，赫赫八俊。虽曰休明，或婴险希。岂若先生，保兹玉润。超世作范，流光遐振。坟茔磊落，松竹萧森。荟丛蔚蔚，虚宇愔愔。游兽戏阿，嘤鸟鸣林。嗟乎徐君，不闻其音。徘徊丘侧，凄焉留襟。何以舒蕴，援翰托心。

[book_title]赞
贺司空循像赞有序
公应天纵之德，系命世之期。质与荆玉参贞，鉴与南金等照。若其好学之性，不劝而成。弱不珍玩，雅好博古。慨洙泗之邈远，悼礼乐之不举。于是覃思深讲，锐精幽赞。虽齐侯之归，孟轲汉王之宗，仲舒无以加焉。赞曰：思文公侯，诞保休祥。素质玉洁，华藻金章。总角韫德，被褐韬光。自昔丧乱，钲鼓日震。礼乐藏器，诗书蒙尘。哲人遐慨，垂幙澄神。仰观洙泗，扬波绝津。方曜金铉，协赞衡机。昊天不吊，会不慭\遗。缙绅颓范，皇德莫毗。公之云徂，华裔同悲。
孔松杨像赞有序
君德既纯固，基宇高邃。荆玉不及喻其温南金未能方其厉。夫其温恭笃诚，善诱勤劝。外身崇物，匪躬厚人。指撝必谦，动静克让。允有古贤之流风，乃祖之遗令矣。肇阶方尺，临政弊邑。洁齐冬永，泽侔春露。于穆我后，含和体纯。行范乃祖，德冠缙绅。降迹垂化，泽侔三春。超然遐举，遗爱在民。
其太常碑赞
海岱协灵，育此多士。峨峨君侯，东国之纪。金德发耀，英风劭起。文齐游夏，行俦曾史。有邈其升，令问不巳。人亦有言，德崇誉迢。束帛既言，旌节仍招。仪刑朝堂，流风丹霄。将振华衮，永焕皇朝。上帝靡盬，曾不遐龄。卫霍颓镇，哲人其倾。邦国殄瘁，缙绅丧情。仰拜高范，永播休声。老子赞
李老无为，而无不为。道一尧孔，迹又灵奇。塞关内镜，冥神绝涯。永合元气，契长两仪。
商丘子赞
商丘卓荦，执策吹竽。渴饮寒泉，饥食菖蒲。所牧何物？殆非真猪。傥逢风云，为我龙摅。
原宪赞
原宪玄默，冰清玉粹。志逸九霄，身安陋术。道壹赞
驰骋游说，言固不虚。唯兹壹公，绰然有余。譬若春圃，载芬载敷。条柯猗蔚，枝干扶疏。
释道安赞
物有广赡，人固多宰。渊渊释安，专能兼倍。飞声洴垄，驰名淮海。形虽草花，犹若常在。
康僧会赞
会公萧瑟，寔惟令质。心无近累，情有余逸。厉此幽夜，振彼尤黜。超然远诣，卓矣高出。

[book_title]诔
庾公诔
姿于与公，风流同归。拟量托情，视公犹师。君子之交，相与无私。虚中纳是，吐诚诲非。虽实不敏，敬佩玄韦。永戢话言，口称心悲。
兴公作庾公诔，文多寄托之辞。既成，示庾道恩，庾见慨然曰：先君与君自不至于此。
王长史诔
余与夫子，交非势利。心犹澄水，同此玄味。
王孝伯见曰：亡祖何至与此人周旋。

[book_title]诗
表哀诗并序
天地之德曰生，生之所恃者亲。亲存则欢泰情尽，亲亡则哀悴理极。
故老莱婆娑于膝下，曾闵泣血于终年。哀悼之思至矣，自然之性笃矣。余以薄佑，夙遭闵凶，越在九龄，严考即世；未及志学，过庭无闻。天覆既沦，俯凭坤厚，殖根外氏，赖以成训。然以不才，不能负荷。仁妣弘母仪之德，迈荣寒之操，雕琢固顽，勉以道义。庶几砥励犬马之报。岂悟一朝，复见孤弃。上天极祸，怨痛莫诉，皆繇恶积咎深，不能通感。自丁荼毒，载离寒暑；茵帷尘寂，栋宇寥恍；仰悲轨迹，长自矜悼。不胜哀号，作诗一首。敢冒谅闇之讥，以申罔极之痛。诗曰：
茫茫太极，赋受理殊。咨生不辰，仁考宿一作风徂。微微冲弱，眇眇偏孤。叩心昊苍，痛贯黄垆。肃我以义，鞠我以仁。严迈商风，恩洽阳春。昔闻邹母，劝教善分懿矣慈妣，旷世齐运。嗟予小子，譬彼土粪。俯愧陋质，仰忝高训。悠悠弘运，四气错序。自我酷痛，载离寒暑。寥寥空堂，寂寂响户。尘蒙几筵，风生栋宇。感昔有恃，望晨迟颜。婉娈怀袖，极愿尽欢。奈何慈妣，归体幽埏。酷矣痛深，剖髓摧肝。三月三日
姑洗斡运，首阳穆阐。嘉卉萋萋，温风暖暖。言涤长濑，聊以游衍，缥萍映流，绿柳荫坂。羽从风飘，鳞随浪转。
兰亭集诗二首
春咏登台，亦有临流。怀彼伐木，肃此良俦。修竹荫沼，旋濑萦丘。穿池激湍，连滥觞舟。流风拂枉渚，停云荫九皋。莺语吟修竹，游鳞戏澜涛。携笔落云藻，微言剖纤毫。时珍岂不甘？忘味在闻韶。
秋日
萧瑟仲秋日，飚唳风云高。山居感时变，远客兴长谣。疏林积凉风，虚岫结凝霄。湛露洒庭林，密叶辞荣条。抚菌艺文作叶悲先落，郁一作攀 松羡后凋。垂纶在林野，交情远市朝。澹然古怀心，濠上岂伊遥！
情人碧玉歌二首一名千金意，乐府诗集云：宋汝南王作
碧玉小家女，不敢攀贵德。感郎千金意，惭无倾城色。碧玉破瓜时，郎为情颠倒。感君不羞赧，回身就郎抱。

[book_title]附录
本传
孙绰字兴公。博学善属文，少与高阳许询俱有高尚之志。居于会稽，游放山水，十有余年，乃作遂初赋以致其意，常鄙山涛，而谓人曰：山涛吾所不解，吏非吏，隐非隐，若以元礼门为龙津，则当点额暴鳞矣。所居斋前种一株松，恒自守护，邻人谓之曰：树子非不楚楚可怜，但恐永无栋梁日耳。绰答曰：枫柳虽复合抱，亦何所施邪！绰与询一时名流，或爱询高迈，则鄙于绰，或爱绰才藻，而无取于询。沙门支遁试问绰：君何如许？答曰：高情远致，弟子早已伏膺；然一咏一吟，许将北面矣。绝重张衡、左思之赋，每云：三都、二京，五经之鼓吹也。尝作天台山赋，辞致甚工，初成，以示友人范荣期，云：卿试掷地，当作金石声也。荣期曰：恐此金石非中宫商。然每至佳句，辄云：应是我辈语。除著作佐郎，袭爵长乐侯。
绰性通率，好讥调。尝与习凿齿共行，绰在前，顾谓凿齿曰：沙之汰之，瓦石在后。凿齿曰：簸之飏之，糠秕在前。
征西将军庾亮请为参军，补章安令，征拜太学博士，迁尚书郎。扬州刺史殷浩以为建威长史。会稽内史王羲之引为右军长史。转永嘉太守，迁散骑常侍，领著作郎。
时大司马桓温欲经纬中国，以河南粗平，将移都洛阳。朝廷畏温，不敢为异，而北土萧条，人情疑惧，虽并知不可，莫敢先谏。绰乃上疏，桓温见绰表，不悦，曰：致意兴公，何不寻君遂初赋？知人家国事邪？寻转廷卫卿，领着作。绰少以文才垂称，于时文士，绰为其冠。温、王、郗、庾诸公之薨，必须绰为碑文，然后刊石焉。年五十八，卒。

        </div>
      </div>
    </div>
  </div>
</div>
<!--update:2025-08-30 10:25:38-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>