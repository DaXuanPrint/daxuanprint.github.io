<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="提要,序,序,卷一,卷二,卷三,卷四,卷五,卷六,卷七,卷八,卷九,卷十,卷十一,卷十二,卷十三,卷十四,卷十五,卷十六,卷十七,卷十八,卷十九,卷二十,卷二十一,卷二十二,卷二十三,卷二十四,卷二十五,卷二十六,卷二十七,卷二十八,卷二十九,卷三十,卷三十一,卷三十二,卷三十三,卷三十四,卷三十五,卷三十六,卷三十七,卷三十八,卷三十九,卷四十,附录,于湖集全文在线阅读,于湖集全文在线下载,大玄古籍书库">
<meta name="description" content="又名《于湖居士文集》。诗文别集。宋张孝祥著。四十卷附录一卷。孝祥卒后三年(1173),历阳守胡元功曾编其诗词集,韩元吉为作序(《南涧甲乙稿》卷十四)。又二年(1175),从弟孝忠编印其文集,王质为作序(《雪山集》卷五)。今皆佚。宁宗嘉泰元年(1201)王大成校辑刊集于南昌,即今传宋本。卷首有门人谢尧仁序,从弟孝伯序。尧仁序谓“天下刊先生文集者有数处”,孝伯序称“尽以家藏与诸家所刊属其(王大成)雠校。虽不敢谓全书,然视他本则有间”。可见是晚出较完备之本。卷一为赋、辞、颂、乐章,卷二至一二为诗,卷一三至三○为">
<title>于湖集_张孝祥_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">于湖集</span> <br/>
          作者： <span class="inputVal" id="bkauthor">张孝祥</span> <br/>
          朝代： <span class="inputVal" id="bkdate">宋代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">类书文集,诗文集,完结</span> <br/>
          字数： <span class="inputVal" id="bknum">[book_length]118831</span> <br/>
          说明： <span class="inputVal" id="bkdec">又名《于湖居士文集》。诗文别集。宋张孝祥著。四十卷附录一卷。孝祥卒后三年(1173),历阳守胡元功曾编其诗词集,韩元吉为作序(《南涧甲乙稿》卷十四)。又二年(1175),从弟孝忠编印其文集,王质为作序(《雪山集》卷五)。今皆佚。宁宗嘉泰元年(1201)王大成校辑刊集于南昌,即今传宋本。卷首有门人谢尧仁序,从弟孝伯序。尧仁序谓“天下刊先生文集者有数处”,孝伯序称“尽以家藏与诸家所刊属其(王大成)雠校。虽不敢谓全书,然视他本则有间”。可见是晚出较完备之本。卷一为赋、辞、颂、乐章,卷二至一二为诗,卷一三至三○为文,卷三一至三四为乐府,卷三五以后为尺牍。附录为传记资料及时人有关诗文。有《四库全书》本,另有涵芬楼借慈溪李氏所藏宋本影印本,收入《四部丛刊》。另有上海古籍出版社1980年排印本。</span> <br/>
          封面： <span class="inputVal" id="bkimg">Z_18283.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]于湖集
[book_author]张孝祥
[book_date]宋代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]类书文集,诗文集,完结
[book_length]118831
[book_dec]又名《于湖居士文集》。诗文别集。宋张孝祥著。四十卷附录一卷。孝祥卒后三年(1173),历阳守胡元功曾编其诗词集,韩元吉为作序(《南涧甲乙稿》卷十四)。又二年(1175),从弟孝忠编印其文集,王质为作序(《雪山集》卷五)。今皆佚。宁宗嘉泰元年(1201)王大成校辑刊集于南昌,即今传宋本。卷首有门人谢尧仁序,从弟孝伯序。尧仁序谓“天下刊先生文集者有数处”,孝伯序称“尽以家藏与诸家所刊属其(王大成)雠校。虽不敢谓全书,然视他本则有间”。可见是晚出较完备之本。卷一为赋、辞、颂、乐章,卷二至一二为诗,卷一三至三○为文,卷三一至三四为乐府,卷三五以后为尺牍。附录为传记资料及时人有关诗文。有《四库全书》本,另有涵芬楼借慈溪李氏所藏宋本影印本,收入《四部丛刊》。另有上海古籍出版社1980年排印本。
[book_img]Z_18283.jpg


[book_title]提要
钦定四库全书　　　　　集部四
于湖集　　　　　　　　别集类三【宋】
提要
【臣】等谨案于湖集四十卷宋张孝祥撰孝祥字国安历阳乌江人绍兴二十四年进士第一孝宗朝累迁中书舍人直学士院领建康留守寻以荆南湖北路安抚使请祠进显谟阁直学士致仕事迹具宋史本传书録解题载于湖集四十卷此本卷数相合前有其门人谢尧仁及其弟华文阁直学士孝伯序尧仁序称孝祥每作诗文辄问门人视东坡何如而尧仁谓其水车诗活脱似东坡然较苏氏画佛入灭次韵水官韩干画马等数篇尚有一二分劣又谓以先生笔势读书不十年呑东坡有余矣今观集中诗作大抵规摹苏诗颇具一体而根柢稍薄时露竭蹶之状尧仁所谓读书不十年者隐寓微词实定论也然其纵横兀傲亦自不凡故桯史载王阮之语称其平日气吐虹霓陈振孙亦称其天才超逸云乾隆四十六年十月?校上
总纂官【臣】纪昀【臣】陆锡熊【臣】孙士毅
总　校　官
【臣】陆费墀

[book_title]序
于湖集序
文章有以天才胜有以人力胜出於人者可勉也出於天者不可强也今观贾谊司马迁李太白韩文公苏东坡此数人皆以天才胜如神龙之夭矫天马之奔轶得蹑其踪而追其驾惟其才力难局於小用是以亦时有疎略简易之处然善观其文者举其大而遗其细可也若乃柳子厚专下刻深工夫黄山谷陈後山专寓深远趣味以至唐末诸诗人雕肝琢肺求工於一言一字间在於人力固可以无恨而概之前数公纵横驰骋之才则又有间矣故曰人可勉也天不可强也于湖先生天人也其文章如大海之起涛澜泰山之腾云气倏散倏聚倏明倏暗虽千变万化未易诘其端而寻其所穷然从其大者目之是亦以天才胜者也故观先生之文者亦但当取其轇轕斡旋之大用而不在於苛责於纎末琐碎之微先生气吞百代而中犹未慊盖尚有凌轹坡仙之意其帅长沙也一日有送至水车诗石本挂在书室特携尧仁就观因问曰此诗可及何人不得佞我尧仁时窘於急卒不容有不尽因直告曰此活脱是东坡诗力亦真与相辄但苏家父子更有画佛入灭次韵水官赠眼医韩干画马等数篇此诗相去却尚有一二分之劣尔先生大然尧仁之言是时先生诗文与东坡相先後者已十之六七而乐府之作虽但得於一时燕笑咳唾之顷而先生之胸次笔力皆在焉今人皆以为胜东坡但先生当时意尚未能自肯因又问尧仁曰使某更读书十年何如尧仁对曰他人虽更读百世书尚未必梦见东坡但以先生来势如此之可畏度亦不消十年吞此老有余矣次年公自江陵得祠东下方欲践此言未几则已闻为驭风骑气之举矣呜呼天不竟英雄之志尚留莒墨两城与太原余蘖至今江流尚觉有不平其以此欤天下刋先生文集者有数处豫章为四通五达之冲先是先生之子同之将漕於此盖其责也时侍郎莆阳蔡公屡劝之而竟不果信知斯文通塞亦自有时今阁学尚书公自其开府以来即晓夕在念而尚乃迟迟至於今者岂不以先公後私於事自有次第而不知此事亦公也盖四方学者渇见斯文以增壮笔端方皆以先覩为快使公肯为是举正是嘉惠学者之意岂必独认以为激乎鴒原之情而足以有歉哉自渡江以来将近百年唯先生文章翰墨为当代独步而此犹先生之余事也盖先生之雄略远志其欲辟开河洛之土疆复洙泗之钟鼓者未尝一日而忘胸中使其得在经纶之地驱驰之役则周公瑾谢幼度之风流其尚可挹於千百载之上也而门下之鲰生何足容议论之喙哉嘉泰改元之中秋门下士昭武谢尧仁序

[book_title]序
于湖集序
于湖先生长孝伯五岁埀髫奉书追随未尝一日相舍别去余十年先生再冠贤书会于临安时绍兴癸酉也明年魁多士又明年入馆寖登清华孝伯亦入太学为诸生无时不在左右每见於诗於文於四六未尝属稾和鈆舒纸一笔写就心手相得势若风雨孝伯从旁抄写辄笑谓曰録此何为从手掣去良由天才超絶得之游戱意若不专以文字为事业者一日谓孝伯曰汝作一月工夫我只消一日明日便有用处夫所谓用者岂章句而已哉惜乎天夺之速不容究其才於用大仅能遗爱於六州恭闻孝宗皇帝玉音尝兴用才不尽之叹使其适乘机会必有以上契圣心则其成就盖不止此呜呼大夫士有志当世孰不以功名自许至如先生真有过人者欤别後诗文多得之耳授然不能无舛也朅南昌解后王大成集大成从先生久先生深爱之者尽以家藏与诸家所刋属其讐校虽不敢谓全书然视他本则有间矣继有所得当为後集云嘉泰元年十月旦弟华文阁直学士朝请大夫知隆兴府充江南西路安抚使孝伯谨书

[book_title]卷一
钦定四库全书
于湖集卷一
宋　张孝祥　撰
赋
金沙堆
洞庭之野吞楚七泽乘秋而霁天水一色登高桅以挂席兮挿余舟之两翼凌长风以破浪兮骇掀舞於一叶横中流而北望兮何黄金之突兀触白日以腾耀兮疑波神之沉宅舟人告余曰此金沙堆也壁立千仞衡亘百步灵鳌之背孤起以自暴兮弃方丈而不负涌青城之玉局兮迟虚皇【一本作灵皇】而来下太仓露积以弗校兮白粲粲而非腐熬海波以出素兮莽既多而无数胡山十丈之雪结而不复释兮吴江八月之潮来而不复去谅非目见而心识兮虽巧譬其焉喻客有叹曰墼土为城隐以金椎一雨之暴或倾以摧之今此沙也质轻而性离得水而走得风而飞澶漫乎大漠之北飘流乎崑丘之西曷稽天之巨浸兮独与此而相宜廉隅峻以特起兮若斗之覆而四维潦尽不为之高兮春既涨不为之卑风揭石以拔木兮蛟鼍驾海而上驰卷近岸之丘阜兮若烈火焚乎枯萁谓此沙既无有兮当散入於渺弥旦起而视之兮曾无毫髪之或夷岂与息壤同生兮为上帝之所私将富媪之多藏兮万宝萃而在兹岂女娲五色之石兮完天漏之所遗将神禹治水兮聚九野之土以补东南之亏岂刼火之灰兮岁既久而莫移将神龙之攸居兮百鬼夜筑而守之徵至理而莫得兮愿先生之予思也张子笑之曰子来前天地之间何所不有远者莫谇近或可取今夫积水为氷及春而澌此物之常理也然凌人氏乃得而藏之堲其土使地气无所泄厚其覆使天气不得下天且暑矣於是方谨而献之夫以一人之私犹能变易隂阳之度而况天地之大乎沙之积不积流不流安所置论子行矣
辞
攻蚊
后皇嘉生物有羣些强者熊虎弱羔豶些畜我远我区以分些各保性命不相纷些尔独何化以为蚊些匪强匪弱孰使云些廉纎么麽毒所熏些利喙短翼飞??些羸腹曲脚豹成文些藏隂伏翳须日曛些徵类啸族乘恶氛些涣散挥霍丝之棼些缘头扑臂来如云些入隟伺罅霰雪雰些伊伊滃滃相懽忻些噆肤吮血饱以醺些前捷甫去後亦厪些无可柰何夕及昕些引镜自照面缬纹些客或告我祈火君些彼嗜臭恶憎芳芬些谋野则获采萧薰些载暴载爇烟絪緼些傥不退听秉烈焚些如彼即墨殱燕军些焦肠烂腹翅羽些举徒尽殪永不闻些凉宵大枕奏厥勲些岂其不仁我则慬些当断不断露汝?些
祭金沙堆庙
憺九秋之半兮絶洞庭予将归登磊石以遐瞩兮天水莽而相围鲸波浩其呼汹兮蛟鰐择食以自肥盲风凭怒无时期兮横中流吾焉依舟人谂余以湖君之神灵兮曰甚仁而又威若蓍龟之可信兮盍洁齐而致祈嗟余祷之既久兮岂夫神今日之我违晨光杲其东升兮破积雾之霏微凝秋齐之万顷兮樯乌转而北飞棹夫集合以奏功兮若驷马熟路而騑騑寄千里於一瞬息兮才举手而一挥如灵宫以午泊兮目眩积沙之辉随波涛以上下兮岌金城之巍巍信真仙之攸宅兮羌见闻之所稀粉墙行树缭以直兮铺首鸣其朱扉俨帝服之中居兮亦班宠于厥妃来牲酒之杂遝兮纷满堂之芳菲怀沙大夫之侑食兮噫孰知其是非鸟喙鱼服沙鱨鰋鲤睢盱以列侍兮骇怪谲之裳衣盖专制楚之七泽兮实参握乎天威者也由余役之既久兮阙水菽於庭闱瞻白云以延望兮朝隮至乎夕晖苟利涉以遄达兮岂妄福之敢希感神贶余以独厚兮铭肺【一本作腑】膺而三欷跪陈辞而侑觞兮聊彷佛其音徽
颂
夀芝颂代揔得居士上郑漕【并序时年十九作】
上既专任一德方内底定眷江之北昔为战墟生聚教训十年于兹矣曰畴予宝臣持节以岂弟德惠为予抚绥之百辟卿士再拜言漕江东臣某再考绩为天下最宜可上曰俞哉於是有诏华原增秩揔部淮南十有六州诏下之日淮民欢呼奔走相告自州达之县自县达之田里自田里达之穷岩幽谷公江东之治仁声义气渐被於两淮故淮民闻公之来其善如此越翌日历阳郡东鄙樵民有得异草於松根者郡人张某寔公门下士属公诞辰甫及当有颂诗形容盛德廼以九月吉旦洁齐执笔为文未有绪俯而假寐若有告者曰姑置之天将以芝卑女为公夀某惊悟已而樵民奉芝欵门曰畴昔获此弗之识而神梦谓余是盖所谓芝者天以华原公将持节吾土是生灵物而为瑞且此月之十日则公生之日是芝则又昭示公难老之徵若里人有张氏者实公客亟归之俾得献公不者祸女神言如是我惧是以来某亦解昨者假寐若告之言盛服再拜而受之信芝也一本二干高广有咫坚密温润色如紫玉轮囷蓊鬰骈为七枝华叶敷芳则十有四蔼然若卿云捧日灿然若奇葩艳春噫戏异哉未曾有也神之命公可谓深切着明矣不知天之於人相去远近而其物类之感召如是其敏且速耶且以公将持节西州而为呈瑞则胡不降甘露流醴泉异亩同颖凤皇翔集耶不以是数者为应而应以芝天意若曰芝上瑞也不春而华不秋而实不根而植翦而置之虽历数千百年而犹敷腴充实则芝非特上瑞又夀草也天与公瑞则余除命之後瑞草发於淮西之境天与公夀则生朝之前夀草产於古松之下物像昭显决非偶然者乡惟甘露醴泉嘉禾翔凤之来谓之祥瑞则可矣乌在其为夀徵也於以见天之锡公富贵夀考广大繁昌有永无极岂两淮之民独受其福将天下生灵寔受其福岂公独有其瑞将朝廷国家寔有其瑞然则此芝之来所系大矣哉谨拜手稽首而为之颂曰
濯濯灵芝施於古松天锡珍祥以夀郑公文武郑公其德孔硕文正之子柔嘉维则天子命公汝予宝臣宣力四方其牖我民公拜稽首奉天子命自西徂东惟一其政孰寒而饥公衣食之孰疠而疵公药治之孰犷不率则训则治孰奸贼民则耨则夷条疎节披罔亦不宜天子命公汝有成绩盍其归矣箴补衮职淮堧奕奕其疆千里奠国北门孰与予理在列咸咨曰公克任天子命公辍女往镇公来之初灵芝则生亦以夀公宠锡百朋蔚彼芝矣厥生孔时爰发其祥以公来绥蔚彼芝矣公介眉夀数百千祀与国长久神则有言芝以瑞公入侍帝旁九旒升龙神则有言芝以夀公楚南春秋緑髪方瞳我作颂诗式昭罔极诞保休徵有永无斁
乐章
降神
於神何司而德於木肃然顾歆则我斯福我祀孔时我心载祗匪我之私神来不来
又
神兮焉居神在震方仁以为宅秉天之阳神之来矣道修以阻望神未来使我心苦
又
神在途矣习习以风百君後先敢一不恭奔走疠疫祓除菑凶顾瞻下方消摇从容
又
温然仁矣熙然春矣龙驾帝服穆将临矣我酒清矣我肴烝矣我乐备矣我神顾矣
升降坛
在国之东有坛崇成节以和乐式降式登洁我佩服璆琳锵鸣匪坛斯高曷妥厥灵
青帝位奠币
物物熙熙胡为其然蒙神之休乃莫报旃有邸斯珪有量斯币于以奠之格此精意
太昊位奠币
卜岁之初我迎春旗孰克侑飨曰古宓戏於皇【後阙】
于湖集卷一

[book_title]卷二
钦定四库全书
于湖集卷二
宋　张孝祥　撰
古诗
和何子应赋不欺室韵
隆兴天子开千龄六龙飞天动潜鳞东嘉先生初召对不欺之论惊廷臣谁令浮云蔽白日脱帻归来环堵室巍巍乌府忆霜简凛凛螭坳有椽笔魏公眼力无余子与公周旋岂其死请公细读不欺铭一字之褒如鲁史
读中兴碑
绣綳儿啼思塞酥重牀燎香薰蘼芜阿环锦韈无寻处一夜惊眠摇帐柱朔方天子神为谋三郎归来长庆楼楼前拜舞作奇祟中兴之功不赎罪日光玉洁十丈碑蛟龙蟠拏与天齐北望神臯双泪落秪今何人老文学
题张仲钦所藏隆茂宗画登瀛图
老隆已死画笔枯画归天上人间无公从何处得此图明眼岭海三叹吁天策上将天为徒指挥羣龙清八区褒鄂英卫供扫除功成告庙金馍糊歌童舞女不愿渠乃此数士相为娯铁面苦口谈诗书直欲措世如唐虞老隆妙手神所摹苍头庐儿亦敷腴祝公归直承明庐愿持此道补帝裾
题蔡济忠所摹御府米帖
生前官职但执戟身後一字万金值当时雷霆不收拾世间不复有遗逸上清虚皇手自择编星为囊云作笈流铃掷火守护密君从何处见真迹知君定通玉帝籍太微垣中赐余墨龙腾虎卧摹不得想君神授五色笔江南鈎鎻腕中力钗折屋漏千态出整整十卷字犹湿光彩激射海为立平生我亦有书癖对此戃怳心若失口呿汗下屡太息十日把玩不得食作牋天公拜稽首乞我此老生时一双手为君痛饮百斛酒墨池如江笔如帚一扫万字不停肘
赋王唐卿庐山所得灵璧石
湘江竹深韶不传后夔神禹飞上天泗滨之磬无人编帝敕此宝沦深渊於乎不知几千年奇形异质鬼所镌青虬赤虎遭缚纒蹙筋怒爪身挛拳自从风尘障中原神物变化随霏烟金声玉振义不辱六丁徙置康庐巅灵台星官未知处但恠宝气干霄躔王郎斋居旉浅原饮水泣血天所怜空山无人下羣仙似梦非梦或告旃扪萝独上果有得失喜而惧心茫然百夫挽取自包裹解衣更买蛮儿氊缄扃不肯乡人说知我好古容观瞻焚香再拜屡叹息安得致之天子前安得致之天子前明堂郊丘备宫县调和正声荐上帝箫勺羣慝收戈鋋朝廷清明用耆哲一律四海归陶甄凤皇来仪兽率舞复古却到虞韶边是时赋公笔如椽襞牋为草登歌篇月之四日至南陵大雨江边之圩已有没者入鄱阳境中山田乃以无雨为病偶成一章呈王龟龄
圩田雨多水拍拍山田政作龟兆拆两般种田一般苦一处祈晴一祈雨去年水大高田熟低田不收一粒谷只今万钱籴一斛浙西排门煮稀粥圣神天子如尧汤曰雨而雨阳而阳天公广大岂有意尔自作孽非天殃近得一二砚示范达甫笑以为堪支牀也许送端州大砚作诗以坚其约
范郎紫玉余半圭飜手作云雨雹随龙蛇起陆孔翠飞云收雨霁千首诗荐以文锦盘珠玑夜光发屋隣翁知桂州刺史书成痴单车万里日夜驰囊中已无去年锥欠此石友相娱嬉范郎笑我支牀龟忽遣致我重宝齎金印如斗不愿携爱此直欲忘朝饥君行题舆古端溪溪石丑好纷不齐溪边之人足谩欺须君眼力为辨之更作万斛之墨池为君大书十丈碑
刘倅示崇寜上舍题名翰林其父也
崇寜天子开皇极发挥神谟诏羣辟十八学士天与力攀鳞附凤才一日翰林尚书古遗直不作三公奄窀穸当时盛事刋乐石後五十年已今昔令我再拜三叹息尚有之子似世德不羸其躬且赫奕
黄升卿送棕鞋
编棕织蒲?作底轻凉坚密稳称趾帝庭无复梦丝絇上客还同贶珠履我家江南山水窟日日行山劳屐齿感君投赠欲别时布韈青鞋从此始亨衢知子方着脚直上云霄三万里泰阶历尽却归来赤舄一双应几几
赠张钦州
张家承平四姓侯门前列戟金成丘南来清贫家立壁但有万卷书满楼云山极观半空写下有花竹秀而野闭门读易已三年乐天知命忘华顚我行湘中识此老难兄莫年更枯槁从来戚畹须表劝会听鸣珂趂朝早衡阳小隐虽深幽去天尺五君无留貂蝉兜鍪何足道君必不为猿鹤羞
赋沈商卿砚
石渠东观天尺五壁星下直图书府琳琅宝镇出三代浩瀚简编照千古右文储砚一百九钿匣珠囊护琼玖有时清夜发光怪诸儒纵观容拜手一收朝蹟归故园瓦池苇管涂突烟梦寻清都故历历起凭书桉空澘然眼明见此超万石色如马肝涵玉质白圭之玷尚可磨澁不拒笔滑留墨摩挲太息不自已呼儿汲甘为湔洗天遗至宝瑞吾子要与词林壮根柢子行飞骞为时须西清承明有佳除收功翰墨傥乞我田间自抄种树书
大雨呈同行诸公
我舡千斛初甚迟上滩下滩风薄之百夫撑挽才得过水浅舟大行无期同来宾客笑钝滞一叶自买如鳬鷖瞥波急浆乱藻荇瞬息不见飈车驰忽然昨夜雷雨作黑云颓山风卷壑龙门春涨鱼鼈乱牛渚宵明鬼神恶蓬飜?断泊不得客只一身无处着长年絶叫客惊起一浪先掀半舡水囊衣漂尽到巾屦一夜奔忙沙石里我时甘寝殊不觉但怪飕飕风到耳起来呼酒自劳苦水满凉生差可喜乡来笑者今却悲人生淹速那能知明朝转柁我舡快唤客同舡莫嫌隘
吴城阻风
吴城山头三日风白浪如屋云埋空北来大舸气势雄车帆打鼔声韸韸我舡政尔不得去局促沙岸如鳬翁长年三老屡弹指六月何曾北风起由来官侬多龃龉世不汝谐神亦尔我愧此言呼使前顺风逆风皆偶然皇天广大岂有意想汝嗔喜庸非偏瓶中有粟囊有钱与汝饱饭姑留连
金沙堆
玻璃盆中金作堆药房桂栋中天开洞庭无底蛟蜃恶君不唤我那能来旁舡守风四十日我行昨夜到磊石山头望君乞柸珓僮仆欢呼得头掷二更南风转旗脚打鼓开舡晓星落秋光浄洗八百里亭午投君庙前泊斩牲酾酒报君德君今清都岂其食聊须醉饱撑舡侬明日依旧行南风
欲雪
欲雪未雪天馍糊冻行沙尾鶬鸹呼北风刮耳立不住更骑钝马穿枯芦两生怜我意不舒江头三日占樯乌高堂明朝置安舆买羊沽酒偿勤渠
监湖纳凉
监湖周围三百里极目平波清到底荷花岁久生满湖人来采莲唱歌起贺家千顷水云乡六月荷花风最凉短楫轻舟来断续山横晓月正苍苍
和沈教授子夀赋雪三首
北风吹来燕山雪十万王师方浴铁风纒熊虎灵旗静冻合蛟龙宝刀折何人夜缚吴元济我欲从之九原隔东南固自王气胜西北那忧阵云结岂无祖逖去誓江已有辛毗来仗节
又
今年米贵更风雪破屋荒凉冷於铁道人三日不出门卧听欹檐竹枝折高吟忽送三十韵觌面未觉千里隔此公也自可怜人家徒四壁衣鹑结君不见汉时苏子卿窖中啮毡终持节
又
天公作剧已三白刮面东风利如铁只今斗米钱数百更说流民心欲折边人打围涂塘北烟火穹庐一江隔陛下宵衣甚焦劳微臣私忧长鬰结尔曹忍冻不足说我辈何时立奇节
鄱阳使君王龟龄闵雨再赋一首
老农歌舞手作拍一雨纷纷稻花折去年秋田旱政苦使君随车有甘雨旁州不熟我州熟至今中家有藏谷地碓舂秔珠满斛老农左餐仍右粥使君行矣伊佐汤缉熙和气无常阳岂徒一雨润九谷要为万物除千殃
喜晴赋呈常守叶梦锡
使君忧民出至诚欲晴未晴天所矜白衣老人无逢迎香火未收东方明指挥六龙扶日行羣隂卷尽见太清女撷柔桑男趂耕熙熙和气满春城去年岁事已如许田头试听老农语淛西更着五日雨麦根烂尽种不土
七夕
去年永州逢七夕今年衡州逢七夕往来不敢怨道路迎送但知惭吏卒年年七夕有定时我行属天那得知东西南北会逢汝但愿强健无所苦
谢刘恭父玉潭月色真石室之赐
玉潭月色冽以清石室千里犹典刑何人遗我双玉瓶武夷先生翰林卿约束风雨驱雷霆长鲸夜吸川为倾明朝风止醉不醒扁舟径度君山青
从张钦夫覔纸
蜀江捣麻色胜玉百金才能致一幅君家入则充栋宇再拜未肯乞纎粟为君破悭作此诗担囊揭箧应有时比邻寒亡忌唇齿君但勤渠送川纸
幽兴
海涵大隂日西坠画角一声城欲闭柴门关上濯足眠万事不如高枕睡睡乡广大能我容兀兀腾腾兴莫穷推枕起瞻河汉晓月明庭竹响清风
于湖集卷二

[book_title]卷三
钦定四库全书
于湖集卷三
宋　张孝祥　撰
古诗
麒麟砚滴分韵得文字
素王西狩麟笔削昌斯文茂陵一角兽妙语闻终军壮哉笔砚间英姿欲拏云名参龟龙瑞威扫狐兔羣岂独濡毫端政尔清尘氛会当献君王玉殿春夜分输写脑中奇恩波被无垠
诸公分韵蹑冒顿之区落焚老上之龙庭得老庭字
横槊能赋诗下马具檄草忠义乃天赋勲名要时早龙卧南阳客鹰扬渭滨老当其尚栖迟衆或轻潦倒风云会相遇氛祲当独扫凤皇翔千仭驽马顾栈皁士为一饱谋悬知不同道
又
吴甲组练明吴鈎莹青萍战士三百万猛将森列星挥戈却白日饮渴枯沧溟如何天骄子敢来扰典刑呜呼三十年中原失翰屏陛下极涵容宗祊甚威灵边氓尔何知不靖心未寜囊血规射天苍蝇混惊霆佛狸定送死榆关不须扃彼势看破竹我师真建瓴便当收咸阳政尔空朔庭明堂朝玉帛劒佩鸣东丁八章车攻诗十丈燕然铭我学益荒落尚可写【一本作纪】汗青
椰子酒榼
獞人生南方托家碧山崖采择供贡篚扶持上天街愧此愿慤姿欲售久未谐道傍麹先生风味故自佳逢渠即倾盖输写能开怀刮削出光彩规绳去欹金玉岂足贵胶漆真吾侪客来有嘉招二士往必偕婆娑止坐隅供馈烦金钗獞人虽木强醇德真无涯虚心实其腹居然外形骸微物幸见用弃置理则乖毛頴有封国陶匏荐钦柴大药起世痾炮燔及根荄愿子自洗濯勿受尘埃埋暇日肯相从醉经坐高斋
赭山分韵得成叶字
昨日一尺雪今朝十分晴杲日上积雪光若虹气升江平镜新磨地迥玉琢成赭山有令色令我白眼青借马屋东家唤客踏层氷冒貂挟裘茸石路五里平竹树纷掩冉珠幢间霓旌野僧不惯客仓皇门前迎屋古少完壁堂虚有危登石上迹宛宛山腰塔亭亭刼火偶不烧百年费支撑我有一尊酒高处得细倾谅非无事饮忧国空含情长歌眇寥廓归路已戴星
又
万生纷不同宿昔有定业哀哉彼迁民苦事乃稠叠累累庭际炊采采涧底叶问渠胡为来悲泪不盈睫连年避兵乱生理安可说今年更仓皇刍藁亦焚刼扶持过江南十口四五活斗米六百钱蒹旬又风雪前时诏书下振廪要周浃圣主甚哀矜我曹空感咽愿今兵革罢复得理归楫传闻菰蒲中相杀血新喋本是耕田农饥寒实敺胁须公语县吏早与支米帖
重入昭亭赋十二韵
我本山中人对山辄忻然蹉跎落世网欲去常拘牵苍鹰着珠韝侧脑思高骞青丝络奔骥摆脱意乃便抑鬰不自聊沉冥向谁宣长怀昭亭山积翠摩青天下有千柱宫突兀数百年往者雪中游羣峯玉囬旋飞阁出木末下睨春无边堂中二老人龙象开法筵炯炯月在空浩浩海纳川应庵默无言妙处心已传如庵说千偈微辞谛真诠静极炷炉熏对床且安眠更欲捐冠簪一箪寄三椽此志竟不遂缁尘乱归鞯今朝复何朝却望山中烟缥缈见楼观锺梵声清圆我携九节筇飞步云萝巓
登马氏永寜阁和朱漕元顺分韵
佛宫昔谁营犹挟盖世气应惭割据丑稍识苦空味重檐隐白日隆栋涌金地耽眈壁间像尚可将千骑乡来歌舞处荒棘拥城雉惟此悲愿成历刧更兴起横撞锺万石妙响警昏醉忆当风雪辰兹事实经始老僧喜成就膜拜颡有泚唤客馔伊蒲斋房颇深邃空岩才跬步不往独何谓径携双竹杖脚力勇难制绣衣两使者风谊我所畏相逢瘴海上此乐岂天惠山林与心会风月可回施聊乘簿书隙此一日费摩挲水边石胜处欲专美不用濡漆书公诗即行记
再用韵呈仲钦元顺
今时朱仲钦文字有奇气潜幽覩天奥隽永得古味袖手阅世纷虚心余乐地那持瘴野节不从羽林骑埋轮吾宗英补衮五色雉去年对延英御坐再三起忧民甚已溺稽古乃心醉天衢行日月发轫从此始会当纪鸿业我笔墨先泚相期并徵诏禁殿直清邃尚忆此追游班中语相谓我怀江湖去初服反芰制闲边静成趣岐路险多畏此事属两君它年傥终惠长篇起予病妙语充法施调高和难工初学惭纸费郊原春无数风日极清美已遣具方舟重游更须记
赠江清卿
吾友林少颖读书不计屋抄书手生茧照书眼如烛往时羣玉府上直对床宿夜半闻吾伊我睡已再熟此君抱高节雪栢映霜竹造物乃儿戏卧病在空谷尚能作手书寄我成一束我懒更愧渠终岁不报复今来见江子少颖俨在目不必不如师惟子肖甚速持身严法律自爱比氷玉学官冷彻骨三月食无肉危坐谈仁义口吻若布谷时能从我游骑马踏溪渌定自我辈人胷次不碌碌惟皇开洪业大厦非一木岂有梁栋姿而今久淹辱愿子益宠珍即日马首北我怀山林去扫迹混樵牧躬耕得薄少持用供水菽稍远声利场真胜万锺禄但恨与子别醉语成谆复因书寄少颖以写我心曲
和蔡济忠天字韵
忆我初识君屈指今七年盐车着骐骥驽蹇纷争先谓当对清闲帝席半夜前稍使修世官复近尺五天如何尚朱绂亦堕岭海边前山春色多佳树午隂圆散策履幽径方州下长川心目得开明语笑为芳鲜但恨暝色至不得穷攀援尚欲夜然犀下照蛟龙渊清游渺滩继归梦苍山巅须君换鹅帖更叙山隂贤
考试呈周茂振舍人陈季陵国正
胷中五斗棘厌此十日读纷然湘罗帕犹作春笋束先生择法眼一阅不再复探囊得至宝每出辄惊俗孟公更超絶泾渭饱渟滀从容了官事茧纸唾珠玉鄙夫闻道晩衡监恐不足冥搜夜无寐惭愧费官烛何时即三昧屈指社瓮熟秋容日夕好应到堂前菊
和子云白莲
仙人玉步摇佛子白练衣新粧水底明素手风中挥盈盈夜露光灔灔秋江肥寒月分好色朝霞借余辉遥闻功德水尽洗幻化非惟此妙花幢坐受诸天围乡来孤山游未觉所见稀零落塞草边相逢故依依结实须及早要令饱霜威采剥登君盘勿嫌此么微
与赵李二同年夜饮有怀石使君惠叔
佳月久不见忽见如故人清风何方来过我孤竹君我有一尊酒政为二子斟会此风月宵更觉语笑新北城石先生欲唤不敢频坐上欠此客长怀渺无津南方凤之徒瑞世五色文铁石赋梅花一洗瘴海氛台家须贡珍我欲列九阍且补谏官阙日酌白兽尊
金沙堆庙有曰忠洁侯者屈大夫也感之赋诗
伍君为涛头妬妇名河津那知屈大夫亦作主水神我识大夫公自托腑肺亲独醒梗羣昏聚臭丑一薰沥血摧心肝怀襄如不闻已矣无柰何质之云中君天门开九重帝曰哀汝勤狭世非汝留赐汝班列真司命驰先驱太一诹吉辰翩然乘回风脱迹此水滨朱宫紫贝阙冠佩俨以珍宓妃与娥女修洁充下陈至今几千年玉顔凛如新楚人殊不知谓公果沉沦年年作端午儿戏公应嗔
咏雪
东皇携春来属车载霓裳回风作妙舞杂佩鸣珠璫千官玉笋班再拜称瑶觞酒罢各分瑞圭琮粲琳琅浩荡涵濡恩一笑徧八荒尘埃得湔洗焦枯亦辉光伟哉造化力天地为翕张功成了不居杲日天中央
题朱元顺浯溪图
去年过浯溪王事有期程夜半度湘水但见天上星平生中兴碑梦入紫翠屛已办北归时十日穷攀登今朝复何朝忽此短轴横历历眼中见湘山无数青白云着山腰楼阁秋气明便欲扶短策下濯沧浪缨主人山水仙妙处心自评元顔骨已冷千载交盖倾赏音寄幅纸益见忠孝情题诗疥公画托我不朽名
寄题向彦绩使君采菊堂
使君天资高夙昔事幽屛长怀渺丘壑余习谢锺鼎东篱羲皇人槁死骨已冷凄其千载後妙处一笑领高堂娯白髪兄弟极整整不须南阳泉寿与日月等
止酒
饮酒见真性此酒不可止一饮病三日止酒寜获已饮酒有别肠劝酒无恶意既因酒成病那识酒真味将军骂不敬次公醒而狂破面枨触人不如持空觞人言我止酒似是遣客计但使客常满客醉我亦醉
于湖集卷三

[book_title]卷四
钦定四库全书
于湖集卷四
宋　张孝祥　撰
古诗
昨日极暑今日极寒
昨日火流金今日风折胶昨着练布衣今衣弊緼袍赤帝与玄冥凛凛隔一宵聊将拥炉适换此挥箑劳氷炭欲盈怀炎凉不崇朝幻生过隙驹是身九牛毛等是一寒暑胡为自谈嘲万法从心生心静境亦消悟此本来无絺綌同狐貂还当隐吾几试听万窍号
初得爱岩
高岩划天门仄径通乳穴隈堆青螺髻嵽嵲白玉阙外有虎豹蹲中恐蛟蜃蛰东荣俯雷电西出挟日月万壑生悲风六月不知热但觉骇心目未易纪笔舌平生山水趣岭海最奇絶洞府二十四未厌屐齿折晩乃得游此余地皆仆妾同来六七士嗜好颇相蹑举酒酹山神慰汝久湮灭
与邵阳李守二子用东坡韵
两李有佳句氷雪洒肺肝清越石在悬圆熟珠走盘我家十二楼下俯千仞湍谁掣白玉琐借与二子看临风度长篴瘴海为清寒却立望九州隘陿非所安便欲驭长鲲九万扶摇抟神山在吾牖弱水空弥漫回首五千刼不费一指弹絶笑尘中年摄提与涒滩
奉送李彦国还庐陵
李生来岭南自挟书一束食箪寄萧寺吃吃昼夜读余子让头角文作飜手速小试不尽能它日真可卜里中老仙伯曾对玉堂宿高节老弥厉名盖斗南北掖垣我畏友不爱万锺禄卷藏一丘下勲业所迫逐子归问道要储作饥岁谷富贵偶然耳吾欲子金玉
暑甚得雨与张文伯同登禅智寺
老火陵穉金聚作三日热舟行湘江上蒸煮到鱼鼈黑云起东北一震山石裂不知雨来处但见风卷叶银河倚天泻高浪舞飞雪只听打蓬声已觉凉意惬岸傍古佛屋楼殿颇嵽嵲不辞冲泥去一看雨脚阔吾宗紫岩客穷苦志不慑自我来浯溪奔走已旬浃我懒久废学愧子来挈挈相携得伟观为子炽然说愿子领话头吾今指标月
丙戌七夕入衡阳境独游岸傍小寺
七年暑中行道路万里賖今夕已七夕我犹在天涯系舡苍石根人影散晩沙上岸是修竹仄径如行虵茅屋四五间往昔佛所家经禅劫火尽旧观初萌芽墙叠古瓦盆僧披破袈裟喜闻拄杖声扫地自点茶何以为我娯氷雪汲井花一洗十日渴分凉到童髽盈盈牛女期不着雨洗车踈星银汉动新月玉鈎斜更呼老奚官卷芦作鸣笳莫惊潭中龙聊起栖树鵶
福严【丙戌七月】
行行山益高所见益以奇煮茶南台寺更上千级梯道傍古时松阅世心已灰不与岁月竞况受霜雪威路回闻钟声宝刹隐翠微排空写金碧刓石着栱枅门前兜率桥刼火昔所遗神龙厌庳陋一炬然枯萁谭笑旧观还殿柱百尺围老禅七十余高与此山齐大屋贮龙象空岩走金犀斋盂细细参至味无盐醯颇闻三生藏中有万宝齎佛牙舍利涌贝叶旁行稀剖蚌慈相尊破匣血缕飞稽首所愿观为洗往昔非却寻上山路拟看浴日池急雨忽留人吾其少须之
湖湘以竹车激水秔稻如云书此能仁院壁
象龙唤不应竹龙起行雨聨绵十车辐伊轧百舟橹转此大法轮救汝旱岁苦横江鎻巨石溅瀑叠城鼔神机日夜运甘泽高下普老农用不知瞬息了千亩抱孙带黄犊但看翠浪舞余波及井臼舂玉饮酡乳江吴夸七蹋足蠒腰背偻此乐殊未知吾归当教汝
赠黄司法
吾友黄升卿乃是天下士阿翁苦硬节御坐留谏纸辛勤教其子不但为科第一官法曹掾整整老胥忌吾行桂岭南所得但吾子愿渠自爱惜穷达初不计功名傥来耳期子以千岁
宵征
畏暑倦长道呼童戒宵征三更渡前溪溪水清且鸣舟人自相唤炬火如疎星俯视乱石多仰见北斗横微微白露下磔磔宿鸟惊竹舆出林薄十里月渐明光采散草木凉意侵冠缨
泛湘江
十日行湘江湘水清而温不疗亭午渴却忆土井浑道傍古刹竿着屋高树根飞泉出山腹甘冷氷瓶盆何止解百忧一洒尘埃昏设供者谁与稽首两足尊
上封寺
七月十五夜我在祝融峯与世隔几尘上天通九重手取白玉盘纳之朱陵宫羣山罗豆登万籁酣笙镛尽酌五湖水劝我酒一钟为君赋长言写向西北风【一作为君长言謡写向东南风】
岸傍偶得木犀
天公不求金富媪不复藏居然土同价散作草木芳英英园中葵一心倾太阳采采篱下菊令汝寿命康惟此木之犀更贮万斛香雄姿傲霜雪鳞甲森青苍三贤鼎足立正色凛相望岂比桃李徒红紫纷披昌聊息贪者心来上君子堂岁晩从我游寘汝兄弟行
王弱翁与余相遇汉口赋古意赠别
我舡行荆江厌此江水浑北风知人意引着清汉滨汉滨有佳人心与汉水白涉江弄秋叶唤客踏明月明月永相望佳人不可忘期君以千年佩我明珠璫
赠朱远游
远游何方来峩峩古衣冠袖中三百篇贮月白玉盘溪清石濑急雪冻铜壶乾有如山泽仙外瘠中气完便合朱弦弹细着青瑶刋怀哉人未识飞步江风寒
和张钦夫寻梅
寒梅本无心适与春风期孤根擢岁晚桃李更媢之取我碧玉壶荐此白雪枝故人不可寄耿耿空自奇故人隔湘江独立知者稀采香正滋兰忍饥不食薇拏舟许过我此约不可违江南烟雨村愿与子俱归
黄龙侍者本高覔诗
高禅本儒冠谁令着伽黎劳渠千里来赠我一卷诗句法有源流人物乃清苦不用追九僧政须越诸祖君家寒岩师今代僧中龙持此送君行更去问乃翁
题浊醪赋後【并序】
仇君在长沙未尝出门养丹火三十年不惜分人屡起死又善酿山东酒李卿宝文所为赋浊醪也此轴留余所半载其犹子洪自长沙来荆州求跋乃书一诗并归之幸呈似南轩先生或肯同作
仇公昔钓璜乃得丹竈术闭门养真火?瓮酿新秫酒熟分四邻丹成活千人穷巷不改乐一室长如春我知酒中仙岁晚当得度乘云见东皇请诵浊醪赋
屡登横舟欲赋不成阻风汉口廼追作寄赵富文杨齐伯
已过汉阳岸却望横舟山秀色挹不尽西风将梦还我昔登横舟最爱汉阳树横舟今不见树色只如故公舟在青冥我舟一浮苹阑干试拍手我亦同举酒
栖真寄南康钱守
忆昔姑苏台实与君子别一别已六年音书间何阔我行半天下尘土污须髪君亦抱艰棘衣袂洒清血今日复何日相望一山隔我领通玄府乃在庐山北君宦山之南兵卫森画戟无由接杯酒但可共明月作诗付邮筒聊复寄消息
黄子余自海昬见予於九江欲行为赋此诗
昔我初识君乃在浔阳城却数已十年此地还见君积雨楚水高落日淮山明我病不举酒何以娱佳宾我行不可留明复与君别悠悠千里情还当付明月
劝范东叔饮
今代太史公四海范氏门斯文十世泽斑斑被诸孙我识叔西父白玉比粹温今来见令弟俊气百马奔一第溷子耳勿愧而家尊临分无多言更酌老瓦盆
留题彭泽故县修真观
五月问修途今日一百里莫投彭泽县愧此邑中士古观官道傍借榻暂少憇折腰向道士乞我五斗米聊为奴仆饭明日更早起【一本作借榻容少休高林度清风似为客子谋】
湘中馆
云去月在沙潦净秋满川北斗挂落木西风送归船去年过湘中夜半投马鞭篝灯洗尘土所见只屋椽鸡鸣问前途残梦兀担肩那知阑干外有此山水妍微微清露溥稍稍明河偏孤光耿自照静极忻所便身世两悠然吾其遂飞仙
中隐
吾家中隐君才比万斛泉短小精悍姿一劒当雄边去年郴州贼俯视衡岳顚君从襄阳来孤忠作戈鋋谭笑百雉安净洗湖岭烟谓当醻王勲金印如斗悬言归遽如许此意谁为宣小隐即居山大隐即居?夫君处其中政尔当留连早晩有诏书唤君远朝天欲为中隐游更着三十年
赠师永鍚并简子西文潜
永锡西方来持论乃据正健饭不饮酒自诡作县令我已识淮父但未见伯浑林林三珠树知是难弟昆上方顾中原有君但无臣岂有千里足而令走踆踆愿子径入关请对通明殿此事定在我不必问和战
于湖集卷四

[book_title]卷五
钦定四库全书
于湖集卷五
宋　张孝祥　撰
古诗
萍乡境上有驿傍有老杉余百本余过而爱之驿无名余名之曰爱直而为之诗又以告邑大夫赵君公廪曰使继自今为令者幸如君之贤也则此杉长存不然将斧斤斯民以自封植於杉何有
此杉已百年林立官道侧鬼神所诃护斤斧不敢迫爱此遗直姿凛凛有正色未云支大厦聊以?行客作诗调令尹为我驿壁刻但使杉长存悬知令清白
游千山观
朝游七星岩莫上千山观东西两奇絶势略岭海半长江写缣素叠嶂俯杯桉中有万雉城铁立不可玩伏龙起行雨老树舞影乱冲风挟惊电意恐崖谷断路悬石磴滑衆客纷骇汗嵌空偶自托发若鸟集灌须臾便开霁杲日丽清汉却坐山巅亭容我乌帻岸长怀付尊酒别语不容判会须九垓外与子期汗漫
庚辰二月夜雪
夜半雨鸣廊晨起雪暗空不减腊月寒故作昨日风融银拥山腰飞花满裘茸办此了不难咳唾烦天工纎织园中花一夕无光容凛凛庭下松巍然两苍龙
张钦夫笋脯甚佳秘其方不以示人戏遣此诗
使君善食笋笋脯味胜肉秘法不肯传闭门课私仆君不见金谷馔客本萍虀豪世藉此真成痴但令长须日致馈不敢求君帐下儿
蒙和荅益奇辄复为谢
斋厨极萧条晩食以当肉公来共蔬盘留语辄更仆平生惩沸仍吹虀欲了官事渠能痴何时竟作淮南归击鲜校猎从庐儿
张钦夫送笋脯与方俱来复作
笋脯登吾盘可使食无肉鲑腥辟三舍棕栮乃臣仆书生长有十瓮虀却笑虎头骨相痴得君新法也大奇且复从游锦綳儿
劝农以湘波不动楚山碧花压阑干春昼长为韵得干字
积雨已连月长沙尚春寒今朝定何朝唤客来江干问讯湘西寺雾重江漫漫聊须万斛舟渡此千尺湍老松如相迎翠落头上冠却望城中花宝髻埀珠鬘勤农有故事般乐非所安薄晩会春园老稚随马鞍彘肩侑尊酒呼唤来同盘从容及鄙事尔汝开心肝我是耕田夫偶然此为官饱不知稼穑愧汝催租瘢愿言各努力长年好相看
陈仲思以太夫人高年奉祠便养卜居城东茅屋数间澹如也移花种竹山林丘壑之胜湘州所无食不足而乐有余谓古之隐君子若仲思者非耶乾道戊子六月某同张钦夫过焉裴回弥日既莫而忘去钦夫欲专壑买邻钦夫有诗某次韵
平生交游中此士故耐久不折为米腰颇袖斵轮手卜居并东郭草草宫一亩日课种树书笺题徧窻牖花草当姬妾松竹是朋友上堂娯偏亲家饭随野蔌客至即举诗兴来亦沽酒清溪遶屋角高木老未朽翻翻荷见背戢戢鱼骈首幽观天所藏胜践我独後不因南轩君兹游几时有为君便买邻溪南好冈阜我喜君亦狂呼儿挈尊卣一洒尘埃胷快若苗去莠夜凉佳月出人影散箕斗恨我当先归君能小留否
赠陈监庙
陈子居城东茆屋三四间下有五亩园灌畦泐清湾松栢充羽葆荷芰作髻鬟再拜太夫人寿比衡麓悭我早与子游期子到孔顔察子意甚真不与时辈班扁舟漾荆渚余子颇谤讪大道甚坦夷勿叹行路难彼自种荆棘吾寜翦榛菅一醉乘秋风共此霜月弯
送邵怀英分鲁直诗韵人间风日不到处天上玉堂森宝书得书字
将酒浇君车问君行何如初无十万钱但有一束书往昔千官班渠曾缀簪裾日月九门隔江湖十年余老干久凌剥寒灰费吹嘘今者尺一追问津承明庐蓬莱道家山紫极帝所居功名傥来尔步武当徐徐遥岑出疎林浅水行游鱼临分再三嘱音信莫我疎
送张定叟
戊子岁二月定叟如南山行李太怱草问君何当还敬展南阳阡永慕涕已澘毕事却登揽纾子悲悴顔羣峯最高处眼界穷尘寰紫盖款佛刹黄庭扣玄关夜榻藉云衲晓窗闯烟鬟野饭荐笋蕨幽寻翦榛菅酒贱可痛饮诗成要重删勿作贾胡留闺人赋刀环归时买竹?小破行囊悭
朱陵洞
黑云起我趾白雨过山脚却立朱陵洞一望紫虚阁神丹吾已必仙臂真可握试向静处听空蒙有笙鹤
题屛风送裘甫归临川
不见已四年既见还作别赠以墨竹屛况此君子节岁月不我留玉立空山隂愿言无相忘因风时寄音
送道州酒与吴伯承
阳城所临州酒味犹清醇我病不能饮负此盎盎春髯吴烧苦笋唤客车连轸名酒随恶诗掀髯一笑冁
葵轩观笋
葵轩新笋生戢戢水苍玉脱箨便林立尔辈殊窘束黄梅四月雨念子亦良苦十二凤凰鸣秋风何处声
赠尹童子梦龙
长沙尹氏子四岁诵万言青松一寸长岁晩当摩天终为栋梁用莫作桷与椽斫根刳其明本瘁末亦颠持此劝乃翁闭门养真源
一览亭
城中十万户亭脚五千丈小退鴈鹜行却立云雨上主人心如此坐了镜中像沙尾是我舡烟波更空旷
睡起
睡起有佳声萧萧竹间雨蒿庐澹无营一榻不受暑微颸入牖来唤起香中缕抚卷忽超然空梁走饥鼠吴伯承送苦笋消梅用来韵各赋一篇
问讯湘西笋政得夜来雨高标诸枉直余味良药苦
又
脆圆供小摘不待四月雨新诗同咀嚼学子心独苦
戏书赠苏待问
从公覔此纸欲与苏待问醉中墨鵶黑北风起云阵明朝酒醒看为子传心印子若不领略取火烧作烬
赠震山主
震公住山年与我共壬子瓦砾化金碧愿力一弹指乡来祖师禅风定月满天语子义第一饥餐困当眠
春尽日送闻人伯卿次家君韵
早年翰墨场未见心已亲笔底三峡流胷次万卷春【省试丈字适在某房】相从未淹时欲别故恼人敢赓老仙诗索去不用频
洗尘赠张立之判官
立之居糟丘胷有万斛尘归来卧西窻泾渭自此分污泥生芙渠榛墟有白云莫厌吏事烦愿子清天君王龟龄赋喜雨诸贤毕和某客行半月未尝晴也故於末章云
久旱一雨足高低水平分老农尔何知使君甚艰勤使君家鴈山出作无心云四海方立槁须君来救焚
又
客行苦淫潦道路渺不分十步九掀淖眷言仆夫勤昔旱欲讼风今雨当诛云我已写緑章拟向清夜焚
八桂堂池上赏莲纳凉
山月半池白水风终夜凉蛙声作鼔吹芰制为衣裳万里俱远客三人同一觞但使岭海丰此乐未渠央前日出城苗犹立槁今日过兴安境上田水灌输郁然弥望有秋可必乃知贤者之政神速如此辄寄呈交代仲钦秘阁
筒车无停轮木梘着高格秔稌接新润草木丐余泽府公为霖手号令行顷刻愿持一勺水敬往寿南伯
南台
我游衡岳巅路半此歇脚风雷驾飞殿日月隐杰阁阑干十万里仰视天一握遂访紫虚君归时骑白鹤
书怀
七夕在衡阳九日在蕲州秋风浩如海我行尚扁舟破帽不堪落菊花空满头醉眼忽瞠若悠然过沧洲元宵同张钦夫卲怀英分韵得红旗字
佳月妬纎云微和扇东风聊持一杯渌共此千灯红吾宗延阁英圣学与天通且最治郡课遂收活国功
又
邵子坐学官今日有诏追道山萃竹帛武库森戈旗文武要两有腐儒不足为明年燕端门举酒还相思
赠卢司法
逃秦卢博士读书不读律江陵法曹掾移病满百日燕坐供佛香青灯照绳床肺热今无恙【一本作今好否】门前春草长
于湖集卷五

[book_title]卷六
钦定四库全书
于湖集卷六
宋　张孝祥　撰
律诗
进芝草
庙锡珍符岂偶然灵华再见只经年祥开二室昭贻燕根托同楹自属聨上瑞应诚虽绍至宸衷思孝益增?微臣愿考皇天意不献终童效异篇
又
煌煌瑞彩映金铺元气回旋即此都太史连年书盛事近臣更日奏新图璇宫荐祉寜虚应玉叶流芳已兆符早晚清尘欵原庙临观敢请驻前驱
某顷蒙信阳使君教以边字韵佳句伏读降叹病勌荅谢甚缓复不能奇仰俟斵削
风流追数建安年谁遣朱轓并塞边举国向来儒服少是邦端有大夫贤须公帷幄收长策着我江湖刺钓舡池阁追凉肯临否红粧翠盖拥三千
又
百适归来又一年投身烽火戍楼边私忧自笑愚无策制胜悬知国有贤北去燕然堪勒石西来樊口看烧舡中州更有王夫子笔阵犹能独扫千
子云压境先遣诗次韵
相风日日问长年鷁首遥知近个边别後情亲难过我故家人物更谁贤一尊且对荒城酒六月休牵上水舡小此淹留待追诏公车归奏牍三千
送刘伯同侍开府公入觐
相公早勒太常铭康乐当家更典刑枪急曾看飞鸟过笔精时作换鹅经极知许国心常赤趂取封侯鬓尚青若到都城见知旧为言江汉有浮萍【谢元封康乐公】
送子云倅荆州
阅世波流险未涯爱君悃愊静无华高门自惜聨三戟飞佩何当乞九霞乔木世臣余故国采苹齐女甚宜家君王早晩思前席会有徵书访贾嘉
又
荆吴相望各天涯惜别尊前菊未华便放扁舟冲骇浪要看秋日冠轻霞新诗满路分吾子盛业康时是故家好去依刘静边琐策勲行即赐褒嘉
枕上闻雪呈赵郭二丈
上瑞来寜玉座忧夜声先到竹窗幽饥肠已作来年饱病眼聊须臈月收高士清贫无弊履故人狂兴阻扁舟却思清旷江边路鹑兎成车酒自篘
湖上晩归遇雨
隂云霭霭草萋萋晚过东湖雨湿衣细柳含烟凝翠色浮鸥戏水弄晴晖轻舟系?斜依岸钓子收纶欲下矶湖上人家未扃户儿童蓑笠负薪归
雨入庐山
梦想匡庐一段奇经行那得雨追【一本作相】随晴来见说山逾好胜处如今我自知虚室真人珠咳唾卍庵老子白须眉并游三士风流甚袖手傍观定有诗【清虚真人皇甫坦东林长老道顔俱在山中】
再和
借【一本作带】雨寻山故自奇幕中佳客肯相随清游端拜使君赐此乐讵容儿辈知暗谷水来鸣杂佩远峯烟断出修眉庾楼百尺江千里遥忆凭高政索诗
郡侯遣骑至山中馈名醖辄呈长句用黄宰韵
山南山北雨生寒竹树风烟苍莽间青壁倚天元未见白衣送酒故相关共追莲社公应许稳上篮舆我欲还後日重来一月细扶藜杖覔孱顔
去年正月三日雪霁入昭亭访应庵如庵二老今年在临川追怀昔游用寄卍庵韵
蹇驴冲【一本作踏】雪度松林啮【一本作漱】石溪流有令音旋摘白云濡燥吻更参黄蘖印初心岚开复岭云千叠冻合浮图玉数寻一梦经年归去好宦情全薄此情深
卍庵自东林欲还蜀某以报恩招之大人赋诗劝请再次韵
忆携拄杖过东林掣电犇雷听法音青壁倚天元满眼白云出岫本无心峩眉江嶮公无度法眼泉清我欲寻手种庭前栢树子孤根应比乡来深
用韵简天童应庵
敬亭松竹古藂林二老风流旧赏音楼阁长开太平象钟鱼能洗祖师心别来黄鹄还千里盟在白鸥当再寻却忆西堂大言客只今高坐海云深
奉陪宣守任使君谒昭亭神祠
缓驱千骑出朝京【门名】唤得春回眼界青旗脚灵风来庙步马蹄山雪过昭亭极知太守怀忠欵端为君王荐德馨惭愧去年冬十月军书彻夜听鸣铃
又
丰年已卜稻如京雪尽春从草际青竹里红旗行点点松间白塔见亭亭暖回宿麦开寒色风约疎梅度晩馨却忆宣城李太白也将诗句掣斋铃【太白诗云昨日方为宣城客掣铃交通二千石】
任守作醮为民祈福先期而雪是日开霁
紫府仙人自列真緑章封事更通神清尘已作连宵雪不夜潜回万屋春玉节朱幡来浩荡云车风马正纷纶步虚声彻朝元路便挈荷囊欵帝闉
应庵退席蒋山来寄昭亭万寿三请不得已而去辄赠长句兼简苏州内翰尚书
逍遥丘壑欲忘年忽作风蝉蜕骨仙锺阜恰从三昧起灵【一本作云】岩重要一灯传极知扫迹终无策且与临岐快着鞭莫作山林城市想从来大隐故居?
又
不寄音书又隔年因师问讯玉堂仙碧油早觉儒为贵青海应无箭可传忆昔丝纶催唤仗何时沙路听鸣鞭生涯落寞公知否凖拟松江受一?
辛巳冬闻德音
帐殿称觞送喜频德音借与万方春指挥中夏无遗策开阖乾坤有至神南斗夜纒龙虎气北风朝荡雾烟尘明年玉烛王正月拟上梁园奉贡珍
又
鞑靼奚家欵附多王师直到白沟河守江诸将遥分阃絶漠残军竞倒戈翠跸春行天动色牙樯宵济海无波小儒不得参戎事?赋新诗续雅歌
和曾裘父韵送老人赴镇九江
边箭收声江不波庐山高处与天摩向来只作青鞋计此去无如紫诏何尘满庾楼烦翦拂经余莲社更摩挲文成本自筹帷幄不数黥彭战伐多
上丁斋宿
青衿陪祀忆初年老矣斋居重慨然俎豆不知鹅鹳事牲牢空荐豕牛羶北来迷雾车连野东去乘槎浪接天汲汲两宫常旰食受膰归去泪如川
和揔得居士康乐亭韵
尚忆池塘梦阿连当时此意惜无传薪车不障洪河决乔木终随故国颠柳下煆工真得道竹林酒友谩称贤先生义槩云天薄千载参渠活句禅
寄张真父舍人
玉佩琼琚出近班仙槎从此到人间聊须海内无双士往镇坤维百二关御府应留霜简看乡人休羡锦衣还呜呼国步艰危日补衮悬知欠仲山
又
投分平生不数人忆陪文馆笑谈新资中宰树看成拱荆府诗筒迹又陈已恨别离空岁月那知解后亦参辰古来命驾须千里薄宦区区愧此身
中秋观月齐云楼用孙昌符韵
玉宇无尘夜气清银河彻底素波明人应好月同千里身在高楼近【一本作接】五城丹桂定知连我老緑尊何惜为君倾建章鳷鹊当年梦便欲凭空上玉京
题鲁如晦通隐
先生早结社中莲覆锦凭熊亦偶然不向江湖忘魏阙故应山泽有儒仙十洲便着登瀛士三径难留避世贤我亦经营一丘壑问公先乞小壷天
同胡邦衡夜直
慕用高名二十年敢期丹地接周旋先生义与云天薄老去心如铁石坚梦了琼崖身益壮烟销金坞臭空传一尊莫惜空相属宫漏穿花夜色鲜【一作月满天】
雪晴成五十六字
鸟乌声乐作初晴日到南?气象新天接琼瑶三万顷树明组练五千人已从炎海消隂盭更与神臯洗战尘曾侍严宸知帝力隆兴借与万方春
将如会稽寄曾吉甫
起居一代文章老阙寄音书恰二年诗债未还缘懒拙宦游如此竟危颠会稽旧有探书穴贺监应寻载酒舡我欲从公留十日问公乞句手亲编
过昭亭哭二弟墓
陌上春风久矣归墓头衰草正迷离白头未擦三年泪黄壤长埋短世悲忆昔追游常并辔只今独往更题诗两儿二弟俱冥漠顾影伶俜欲语谁
赠邕州滕使君
千骑东方白玉镳十眉环坐紫檀槽安南都护来鳌禁建武将军握豹韬瘴雨蛮烟惊鼔角朔云边雪满旌旄夕烽不到甘泉殿尺一徵还近赭袍
于湖集卷六

[book_title]卷七
钦定四库全书
于湖集卷七
宋　张孝祥　撰
律诗
齐山
江山平远三千里水石嵌空二百岩地辟天开成洞府峯回路转有精蓝九华却立才堪倚万井横陈我所监欲赋齐山无杰句梦中危壁尚巉巉【一本作提笔尚巉巉】
夜读五公楚东酬唱辄书其後呈龟龄
同是清都紫府仙帝教弹压楚山川星躔错落珠连纬岳镇迢嶤柱倚天宫羽在县金奏合骅骝参队宝花鲜平生我亦诗成癖却悔来迟不与编
荐福观何卿麒壁间诗对之怅然次前韵
金华老子定臞仙翰墨文章徧两川遗迹已惊风落木高名依旧日行天人间易得朱顔老寺壁空悬玉唾鲜欲继三贤歌薤露严诗杜集傥同编
再用韵作五公诗
公如韩子定飞仙更喜门人老玉川莫厌诗筒频度岭即看侯弁去朝天飞龙位正云霄近集凤楼高采色鲜我欲扁舟君记否但教归去杂民编
蒙侍御丈再用韵作送行诗走笔和荅迫放舡不暇工也
忆曾緫领道山仙自挽狂澜制百川廷策万言功盖世台评三上力回天楚东賸喜诗邮速天北催颁诏墨鲜老我江湖堪野史看公勲业手亲编
龟龄携具同景卢嘉叟饯别於荐福即席再用韵赋四客诗
使君领客访金仙小队旌旗锦一川我欲采芝非辟世公当立极要擎天诗声政尔容传藁僧律何尝禁割鲜一笑番阳逢岁熟问公钟磬几时编
登清音堂其下琵琶洲也再用韵
夜横霜竹梦游仙晓到余干月满川山遶楼台欲无地水环洲渚更连天明霞一抹朱弦直芳草分埀緑绶鲜却忆洞庭张乐地石钟浮磬定同编
余干赵公頙贒宗室也魏公题其堂曰养正且为作铭取易颐之义刻碑堂上予过之为赋诗
眼里纷纷不要同从教三径满蒿蓬肯来与子谈周易此去何人识魏公家近星辰双阙北身居烟浪五湖东清台有日占云气一丈丰碑夜贯虹
鸡笼福地在历阳将至丰城望一山宛然感之赋诗
黄茅白苇径才通忽见晴岚扫翠空从吏只今俱蜑户仙山何许是鸡笼逢人渐觉交游少问路仍行盗贼中自是麄才合麄使瘴乡那得便途穷
午憩道傍人家
一崦人家竹树凉午隂深处着胡床石泉政似煮茗沸稻花已作炊秔香梦到家园归自好起寻官路去何长尘埃满面迎西日底处青山是故乡
入清江界地名九段田沃壤百里黄云际天他处未有也
野水弥漫欲涨川稻云烘日更连天定无适粤千金橐可买临江九段田黄犊眠边高树?白鸡啼处远炊烟此中若许投簪绂便老耡耰卜数椽
题吴城庙
乞得东归一信风敬持牲酒扣灵宫千寻石甃苍藤合百岁神仓赤眚空【庙有神仓每遇覆舟则赤气起】浥浥午隂移岸树萧萧凉意满舡篷杖藜更作僧坊去借壁题诗却未工
呈枢密刘恭父
鼎席方虚望已隆上游那得更烦公敢言两镇成交契自是孤根累化工旧弼新开元帅府闲官且领太平宫归家净洗如椽笔凝凖燕然勒骏功
子功补之远送海错甚珍
白彘乌羊见未曾青蛇赤蚁当常珍忽惊海物来登坐能致南烹有故人万里漂流怜逐食百年麄粝愧尝新新篘恰趂来时熟细酌梅花雪片春
张仲钦朝阳亭【亭在建康】
便合朝阳作凤鸣江亭聊此驻修程南瞻御路临双阙东望仙家接五城日上白门兵气静春归淮浦暗潮平遥怜幕府文书省时下沧浪自濯缨
次韵
明年余为桂州仲钦以常参官十六人荐为广西提点刑狱公事又明年余罢去仲钦直秘阁寔代余盖仲钦常游朝阳岩而乐之於余之行也仲钦置酒岩工诸侯宾客咸集顾不可以无语乃赓建康之诗以记余与仲钦事契如此为岭表异日雄观云
空岩相望一牛鸣不要邮籖报水程天接海光通外徼地连江势挟重城丝纶叠至龙恩重绣斧前驱蜑雾平凤阁鸾台有虚位请君从此振朝缨
又
饥肠得酒作雷鸣痛饮狂歌不自程坐上波澜生健笔归来钟鼔动严城不应此地淹鸿业盍与吾君致太平伏枥壮心犹未已须君为我请长缨
送张司户还蜀
似向川人有夙缘交游存殁最多贤今年初识张公子六月还寻上水舡万里亲庭心已到一杯别酒忆空传西行賸有新诗句寄我应书十様牋
和仲弥性烟霏佳句兼简贰车
收歛经纶寄一麾戏分风月与烟霏醉余彩笔三千首老去苍官四十围露菊溥秋催落帽蜡花摧夜照更衣登临纵好难留滞白髪双亲待汝归
又
引手星辰逼太微荡胷云物散空霏莫山好处青成案秋月明时雪打围竹洗佳人千点泪荷飜仙子六铢衣西岩定有渔翁宿障雨拦风不肯归
庾楼和林黄中韵
九月扁舟下水风一尊佳处与君同眼高四海氛尘外诗在千山紫翠中倾坐只惊谈麈白踏筵不怕舞衫红楼头今古无穷事醉倚胡床月满空
高远亭和林黄中韵
檐桷飞翔入太空下窥庐岳最高峯亭如岘首应遗爱诗比西湖欲亢宗天上唤君从此近酒边着我几时重凭阑欲去仍回首谁与佳名自点胷
与同僚十五人谢晴东明得渊字
灵光便满恒沙界大士重来七十年秋入郊原成乐岁风随箫鼔散香烟定知蛮獠安三窟更遣蛟龙閟九渊太守忧民但逃责所忻毕至有羣贤
释奠
又领诸儒欵泮宫车书同处礼应同栢庭老影留江月竹屋寒声作社风坐客语残香一穗人催起鼔三通归来税冕仍分肉更觉休官兴未穷
风雨石首呈同行寄荆州僚旧
昨日离筵酒未醒今朝风雨暗江亭近人积水春全緑隔岸荒山夜却青野吏衣冠行木偶客舡灯火散踈星寛程且作三旬约要看庐山紫翠屛
江行再用前韵
泽畔行吟我独醒归程不计短长亭西风送浪头头白芳草随人段段青昨夜疎篷犹窘雨今朝严鼔欲侵星无人去唤华容宰画我江行作小屛
次韵黄子余
缩肩得句极酸寒何似黄郎咳唾间少日曾经诸老学传家自有祖师关词林根柢今谁在振古风流要力还我老故应无用此因君犹欲更曦顔
去临川书西津渔家
作客临川又一年却寻归路浅滩舡宦游到处真聊尔别恨何须更黯然夹道长红惭父老绕城浓碧记山川无端此地成留滞定自从渠有宿缘
将至池阳呈鲁使君
珍重池阳鲁使君忘年交契独情亲江山佳处公开府风雨来时我问津翠逼笋舆松径合緑随秧马稻畦新东归賸作登临好病怯诗肠故恼人
上元设醮毕作长句
緑简朱书自叩真覆炉香雾晚絪緼雪花便作茶花白春色还随月色新江涨不忧堤万丈年丰何啻粟千囷微生只拟休官去拜胙归来吉梦频
齐安郡夫人挽章【钱长主之孙女杨子寛之内子】
储祥吴越王家子嫓德蓬莱阁上仙汤沐几年开大国笄珈长夜揜穷泉鸾台晓月悲尘镜凤轸春风泣断弦木落荄枯何限恨藁砧应赋悼亡篇
于湖集卷七

[book_title]卷八
钦定四库全书
于湖集卷八
宋　张孝祥　撰
律诗
贺郊祀【并序】
臣恭维皇帝陛下饬躬斋精祗见郊庙神灵昭答符瑞纷委臣猥叨奉引与觌熙事窃慕天保归美之义昧死再拜上郊祀庆成诗一章句格浅鄙不足以铺张钜丽埀示无极臣不胜恐惧惟陛下幸赦
汉统千龄接虞衡七政齐德馨天自飨容祲古犹稽舆卫鈎陈北衣冠观阙西【景灵宫在国之西】雨先清道跸寒避礼神圭【给事中周麟之实进圭为臣言圭之温手不知寒盖和气所聚】方士朝仙仗【是日有异人迎驾于道左】宫垣挟御堤庙芝楹叠璧【去岁灵芝又生庙楹】帝乐字连奎【始用御制乐歌】虚次尤祗栗【不御小次】怀亲极惨凄【自徽宗室还复位帝涙沾洒不已】珠旒依玉色兰炬映璇题两相初扶翼崇坛六降隮【粤初卜郊及今六举上仪於是方备二相】高灵森欲堕诸福应如携燎夜坛三烛凌霜甲万犀宗藩申宝酌秘检护金泥奉引星辰烂旋归锦绣迷端门临五凤步辇驻双霓日照云裳委风含彩筤低和声翔四表嘉泽浸羣黎盛事真寥廓微生荷奬提侍祠叨执爵着籍缪通闺异宠何由报孤忠誓不暌裁诗独惭晚犹得并鳬鷖
送顔廷藻归三衢
岁事今如此公归意若何倚门亲望切传舍客愁多美?当圆石仙游看烂柯一科须俯拾五字要长哦
送郭遐龄【乔年】
去从公府辟不为故人留国士真如此台家合见收声名早多误功业晩方优不必毛锥子相期定远侯
次家君韵
栢禅工立雪松寿不凋寒笔底波澜壮胷中宇宙寛登车慵揽辔投檄愿休官四海英名满悬知袖手难
又
忆昔金门直通班玉殿寒风云黄道近日月太虚寛法锦罗千仗宫花覆百官江湖岁将晩未觉报君难
题玄英先生庙【方干】
木老参天直江晴白日闲先生元不死遗庙亦空山文采云仍似风流正始间平生子严子高处得追攀
谨和老人贻具圆复之什
儒名参墨行诗律傲宗风老去能从我生来未识公据梧心已死行李岁将穷应见维摩诘天花结习空
和王景文
陆行忌豺虎水去怯风波世路险犹尔客中愁更多吾生真漫与天道合如何千古兴亡意临风一放歌
又
斯文到之子砥柱阅颓波致主规模别伤时疾疢多大臣谗贾谊逆旅欠常何无路排阊阖聊当扣角歌
又
王师行六月淮海静无波元老前筹密诸军捷奏多西风向萧瑟北顾要谁何闻说收兵後讴吟杂雅歌
即事简苏?藻【着】
落日边书急秋风战鼔多私忧真过计长筭合如何尽歛清淮戍仍收瀚海波栖迟一尊酒幽恨满关河
和韩中父
天入南郊白云连朔野昬?臣开盛府殇鬼哭新魂闻道通轺传何当拜寝园荒寒岁将晚愁絶更堪言
又
东隣子韩子忧国忘晨昬也作漳滨卧谁招楚些魂旧勲留幙府新渥到丘园家法传来久迟君一尽言
东垻
固城朝送客东垻晩留侬浙近风烟好春回港汊通北来愁乱辙南去喜疎篷不是趋朝市松江学钓翁
过建德
古县依山住肩舆带雨来闾阎无地着岩壑有天开野驿编青竹公庭砌碧苔传闻长官好小泊亦佳哉龟龄侍御以番阳士子之意作五峯亭且赋诗某敬和
庐山真满眼秀句忆东坡但遣佳名易悬知得士多云霄身已近星象手能摩太守文章伯风行水自波过岳麓见子云题字偶逢来使因寄二诗
籍甚韩公子情亲我弟兄星沙逢驿使岳麓见题名共作三年别相望五日【一本作十日】程湘江接淮水寄与濯尘缨
又
故人应问我客里定何如马铺为行馆鸡栖是使车四郊多贼垒五筦欠兵储此去无来鴈因人数寄书
送刘子思
送客古城东隂晴一日中旧怜杉桱碧新喜荔枝红香火藂祠冷鱼鰕小市空明朝万里别今夕此尊同月夜与蔡济忠曹公会泛舟自水东归
一舸驾长风银河此路通波光连月白烛影到江红五岭经星外千山雾中不知今夜赏更有几人同
鹿鸣燕
明庭下温诏方岳贡羣贤巢凤山中客栖【一本作骖】鸾地上仙鱼龙回夜水鵰鹗在秋天添种家乡桂归途快着鞭
訾洲即事
一雨便清凉风回百草香云山米家画水竹辋川庄僧赋蠲新帖墙榛斩旧行归鞍乘晩霁空翠满轻装
罢归
亲老难为住恩深许放归北行湘水阔南望瘴烟微兵卫收门戟征尘上客衣遥知六七月喜气满庭闱
罢归呈同官
去年秋七月我犯瘴烟来赋少畲田熟徭归驿路开工恩均雨露孤迹返蒿莱想像山中趣参差屐齿苔
又
岭水常时急蛮山是处高户输无翠羽溪瘴有黄茅游子归乡国斯人滞冗曹临分那忍别风里鬓萧骚
赠江清卿
岭海适相逢经年雾中官闲诗格进禄薄俸囊空子昔南征鹤吾今北去鸿江湖渺何许听唳九霄风【一本作一舸钓丝风】
过灵川寄张仲钦兼赠王令尹
尘沙行半日烟火是灵川县只三家市渠通十斛舡官空无见俸税重有荒田太息王郎子栖迟欲四年
滑石
重来滑石铺为爱碧泉鸣古甃苔花澁虚檐桂月明乔林通夜气密竹动秋声客里清凉地悠然一振缨
兴安
提封连岭海风土似江吴仙去山藏乳商归斗筭珠劭农多乐岁厉俗有通儒已过炎关了吾行且缓驱
炎关
驱马度炎关身经瘴野还稍余衣带水已尽劒鋩山海月随人远湘云似我闲不须占紫气游戏且人间
蒸霞谷为曹公会赋
见说蒸霞谷连山只种桃补成天五色散作佛千毫月底羣仙下风前细【一本作彩】仗高期君成美实归献赤霜袍
登瀛桥为曹公会赋
从此上瀛洲虹蜺晩未收济川谁作楫浮海不乘桴弱水三万里五城十二楼读书羣玉府风袂揖丹丘丙戌七月望日自南台游福严书留山中
乞我一枝筇经行又别峯水流仙界叶风落化城锺锡去泉无恙车行石有踪郤怜磨衲老曾见两儒宗【自方广南台主僧万致一能诗吕紫微汪内相昔尝指授】
和万老
归途正辽邈此地更淹留落木千山夜空江万里秋聊为无事饮莫赋畔牢愁明发催舡鼔风颿过橘洲
再和
吾行聊复尔处处贾胡留天入星沙晩风连梦泽秋未容诗作祟政要酒浇愁明月无人伴携君鹦鹉洲
于湖集卷八
[集部,别集类,南宋建炎至德佑,于湖集]

[book_title]卷九
钦定四库全书
于湖集卷九
宋　张孝祥　撰
律诗
三塔寺阻雨
塔上一铃语湖头三日风苍山在烟外高浪与天通市迥薪刍少僧残像敎空不妨留滞好且看夕阳红
又
倦客三杯酒高僧一味茶凉风撼杨柳晴日丽荷花铎语时鸣塔渔歌晚钓槎停舻快淸憩步稳衬明霞过湘中得诗僧万致一於书无所不读非苟得诗名於僧中者余欲与俱还吴中而万家浯溪将结草庵其上送余至湘隂复归作四十字以别
别去太匆匆囘舡梦泽东拟?行脚路忽遇打头风梵网威仪在天花结习空它年三百首吾爲子流通钦夫子明定叟夜话舟中钦夫说论语数解天地之心圣人之心尽在是矣明日赋诗以别
江北我归去湘西君卜居谁知对牀语胜读十年书不飮淸无寐来朋乐有余明朝千里别密处几曾踈
送张立之赴临江判官
珍重淸江掾相从五见秋炎凉无改节夷险有忠谋莲幙开新府蒲帆漾小舟凄然洞庭野别意与川流【一作波流】
黄陵庙
百世黄陵庙凄凉屋数间只怜斑楚竹那记赭湘山访古韩碑在徵歌屈些闲虞嫔更尧女莫入【一作作】水仙班
磊石
鼓发营田市帆收磊石山冰纨六十里烟髻两三鬟天气水云合人家罾网间晚来风更熟别浦棹歌还
黄州
平生闻赤壁今日到黄州古戍参差月空江浩荡秋艰难念时事留滞岂身谋索索悲风里沧浪亦白头
东坡
系舡着西日曳杖过【一作到】东坡暗井蛙成部荒祠鸟作窠老仙骑鹤去穉子饭牛歌兴废何须问斯文自不磨过蕲口六奉寺丞仲文亲帖之贶今早本约来陈店复勤千骑至冶塘所以招迎之意甚厚感叹不已赋此爲谢
故人经岁别连日几封书不识江头路仍迂长者车追参空幕府牵挽到宾除太息交情薄多公不我踈
临发再和
水落鱼成塞风高鴈欲书公爲东道主我滞北辕车边障无传警朝廷有拜除江干便迎候此别未云疎
送仲子弟用同之韵
凄然鸿雁影晚岁索衣裘惜别湘江夜归程楚甸秋极知违定省不敢更淹留明月分携处无言只是愁
送谢梦得归昭武
莫吟靑玉案恐敝黑貂裘国步艰难日人间浩荡秋不须鸟工往且作贾胡留後夜回春阁凄然一段愁
和钦夫喜雨
佛刹起香云高低一雨均便君心未已阁老句还新喜入村乡乐凉生瓮盎春莫嫌知稼穑我是种田人
诗送荆州进士入都
人才收楚产宾荐谨周官就日三吴近披风七泽寛解包珍贡入瑑玉宝光寒簇仗春旗里看君策治安
城西晚步呈王亮采
城西行半日佳客偶相随古寺寻修竹荒园读断碑三杯午时酒一簇晚沙旗春色从今好重来未可知
压云亭
登临多好处第一压云亭水作高低白山分远近靑人家半烟树客柁满春汀?欲留连晚归时更摘星
玉渊亭
夜投宝觉寺径上玉渊亭峡束千崖水天分一段星神光行熠燿空翠矗靑冥雄观兼幽趣悠然寄独醒
简寂观
瀑水流红叶荒祠琐翠微紫霄人不到白鹤事全非苦笋今年少黄冠竟日饥摩挲石龙柱竚立爲歔欷
皇甫坦所居
石侧疑无路峯回别有天神泉通玉海帝画丽奎躔紫闼虽重到靑瑶却未镌直须香案吏爲写白云篇
出郊
楚雾侵衣润湘江到眼明春连岳麓寺花满定王城佳客真如此天公却不晴空蒙殊可意沙湿马蹄轻
酬朱元晦登定王台之作
海内朱公子端能爲我来谭谐渺今古懽喜到舆台日月何曾蔽风云会有开登临一盃酒莫作楚囚哀吴伯承生孙交游共爲之喜凡七人分韵我亦从来识英物试敎啼看定何如某得啼定字
得孙当赞喜唤客便分题楼鼓方行夜天星恰照奎熊罴通梦寐孔释自提携汤餠那应晚吾来爲止啼
又
吴郎薄轩冕市隐室埀罄儿孙忽成行乘除乃天定我女才三岁此事当退听賸欲便款门积雨道苦泞
赠王茂升
荐士移书早论交识面迟寛行十里路细读百篇诗句法能如此胷中定自奇不嫌知己少莫厌此官卑
秋日郊居
秋日郊扉乐心闲景趣闲风生踈竹里雨在片云间疏港聊通水关门不碍山残书读未尽飞鸟暮云还
中秋书事
江月淸光冷波亭夜色奇流萤翻露草倦鹊遶风枝素魄不长满故人频语离有怀千里恨若爲一杯辞
请说归休好
请说归休好扶行白髪亲访医无远近买药辨新陈索酒兼邻罋要宾尽里人短长无不可且得是闲身
又
请说归休好从今自在闲新除叠黄纸旧隐接靑山竹遶披风榭芦藏钓月湾田间四时景何处不开顔
喜归作
月地参差影风檐取次花酒爲春主掌贫是老生涯湖海扁舟去江淮到处家扶持两仙伯丹鼎绚彤霞
故年家姚公挽章
世德方隆报君恩未及封起家惟子好弗寿竟谁锺无复时中圣遥怜不相舂只鸡吾阻往擦泪睇乔松
于湖集卷九

[book_title]卷十
钦定四库全书
于湖集卷十
宋　张孝祥　撰
絶句
殿庐偶成
帘幙埀埀燕子风宫花春尽翠隂浓日长禁直文书静宝爇时时一拆封
和刘国正覔雌黄
刘郎家具少於车只有诗囊未厌渠乞与丹铅将底用点勘腹中行秘书
又
蛮牋欹斜落杰句淸似秋月横蛾眉口中雌黄盖天下聊欲敎我烦新诗
蜡梅
满面宫粧淡淡黄绦纱封蜡贮幽香遥怜未识春消息乞与一枝敎断肠
次韵左举善木樨
想见秋花挿满头遥怜不负此山游一枝并与诗筒馈气压西湖万斛秋
以茶芽焦坑送周德友德友来索赐茶仆无之也
帝家好赐矞云龙秪到调元六七公赖有家山供小草犹堪诗老荐春风
又
仇池诗中识焦坑风味官焙可抗行钻余权幸亦及我十辈走前公试烹
蕲春道中
霜净波平水落湾我行正在画图间帘鈎不用怕风日且看江南江北山
次江州王知府叔坚韵
说河不救痴儿渴砥柱乃障颓波流庾公楼中三昧手何时归侍殿西头
又
霜余江北山如画岁晚家乡稻作京万里公方黄鹄举扁舟我自白鸥盟
又
今朝放?好天色过午忽作打头风却望江州才十里我船且系芦花中
又
庐山突兀上霄汉使君豪气与相醻庐山虽好不足恋归矣当爲苍生谋
又
连城鼠璞不足唾千金敝帚谁能醻只今机会不容髪愿借前箸君当谋
又
谷帘酿酒极淸美风味大似主人翁我有一尊正倾写却思烟雨庾楼中
又
何人列屋闭婵娟忆对淸歌重慨然一笑相怜穷相眼谩撩诗思入愁边
又
经行有恨是隂雨不见香炉生紫烟安得草堂容一榻听松听水日高眠
道间见梅
寒女生来不解粧天然玉色照孤芳疎篱茅舍无端恨故有幽人与断肠
题定山寺
蹇驴夜入定山寺古屋贮月松风淸止闻挂塔一铃语不见撞钟千指迎
又
千山苍茫月东出万木摆揺风怒号幽人隐几抚羣动淸灯明灭炉烟高
昭亭食柑
一双分我洞庭秋梨枣傍观不那羞唤得风霜囘齿颊夜?淸梦五湖舟
和如庵
厌听诸方三昧禅却思夜雨对床眠欲知千偈如翻水看取朝来绿涨川
又
不谈世法不谈禅彻晓齁齁一觉眠个里神通元不小囘风急雨震山川
又
朝供炉香夜供灯闲来落得困瞢腾如庵许我参堂去长作昭亭粥饭僧
又
一灯分作百千灯光徧河沙正郁腾稽首应庵休拣择直须传与在家僧
又
道人受偈自然灯笔底光芒夜夜腾诗成十手不供写凿齿敢对弥天僧
又
飞蛾扑扑误占灯火色何人要上腾我已澹然忘世味蒲团纸帐只依僧
枫桥
四年忽忽两经过古岸依然窣堵波借我绳牀消午暑乱蝉鸣处竹隂多
题西湖可赋轩
风光猎猎上乌巾不那西湖烂漫春借我绳牀对修竹爲君一洗软红尘
题胡敦约山行图
松行石磴两崎岖此去长安路更迂底个官侬强健在葛巾芒屩自骑驴
从张唐卿乞韭黄
雪压畦蔬僮手皲度郎多日欠常珍悬知旅食初无恙窖里黄芽借得春
送纸衾韩中父
韩郎香尽诸缘絶坏衲篝灯供佛熏乞与纸衾绵样暖撩敎醉里梦纷纭
又
了知梦境皆虚妄妄念常从梦处开败子道心因此梦梦成还我纸衾来
再用韵
雪中纸衾有奇趣煖香夜作椒兰熏毗耶丈室本无病天女爲散花纷纭
又
雪花如席风色恶拥被围炉门不开我亦穷阎车马絶一杯相属望君来
将至宣城和壁间韵寄王宣子
一笑归来见在身倒倾江水洗缁尘骑驴缓缓东风里知有工夫展故人
寄当涂王守叔坚
隔江灯火夜深明见说江城犬不惊何日告功当献社使君胷次有长城
隐静覔杉株
旧闻隐静庭前栢虎啸龙吟三十秋我亦经营一邱壑无根树子却须求
题夏氐庄
平湖漠漠雨霏霏压水人家燕子飞欲向湖东问春色杏花无数点征衣
舟中卽事
夜行水澁舟难进月白林稀鸟易惊老去不堪霜露力尊中微觉似多情
小憩孙氏竹轩观诸公诗
开轩种竹仍留客想见此翁强健时借我绳牀小盘薄爲君试读壁间诗
又
种竹主人今白发题诗客子半靑云北来南去何时了风月依然只此君
王龟龄遣妓送酒赐诗走笔爲谢
不复襄王梦里云纷纷缟袂与靑裙鸣鞭枉送斋中酿病彻杯觞欠薄醺
与荐福
湖上童童百亩隂丹楼碧阁照淸深不嫌歌板相喧聒要见桃花印此心
丰城观音院有胡明仲范伯达汪彦章诸公题字
中兴人物数诸公遗墨凄【一本作依】然野寺中欲访英灵无处所独搔蓬鬓立西风
入桂林歇滑石驿题碧玉泉
百折崎岖岭路头一环淸駚石间流须君净洗南来眼此去山川胜北州
明年重过次韵六言
世事风经雨过此身遇坎乘流折腰不爲五斗辙环或徧九州
和都运判院韵辄记即事
登临不但爲山水玉节政尔观民风因君引我看胜处诗在千山烟雨中
又
平生烟霞成痼疾置在朝市殊不宜梦寻归路向何许淮南小山生桂枝
又
先生名字帝所识三节在道已相望早晚鸣珂朝玉阙朱衣正在殿中央
又
便建油幢上木天棠隂元不用蒲鞭南州小试调元手国步多艰政要贤
又
緑簔靑笠舟一叶黄麻紫诰言如纶君扶日月行黄道我向江湖作散人
又
盆池虽小亦淸深要看澄泓印此心不嫌蛙黾相喧聒夜静恐有蛟龙吟
又
君诗我续貂不足曹郐大楚非匹俦要知二人唱必和异日盛事传中州
敬谢经略秘阁余甘汤
甘言误我三折臂良药爲洗五斗肠欲知苦过味方永请试君家肘後方
又
此老才堪上谏坡南州留滞意如何还将苦口劘英主医国悬知药笼多
德庆范监州以子石砚宠假虽小而奇戏作
曾侍虚皇玉案前夜书蠒纸笔如椽莫嫌此石规模小一寸玄云万斛泉
又
端溪别驾极风流白璧明珠不暗投笑我支牀已多许须君隐几更冥搜
以水仙花供都运判院
十月西湖冰齿凉梅间松下小齐房幽芳靓色天爲笑落莫南来也自香
又
瘴土风烟那有此却疑姑射是前身冰肌玉骨谁消得付与霜台衣绣人
再和韵
雪屋因君发妙思作歌可比汉芝房根尘已证淸净慧鼻观仍薰知见香
又
玉壶寒露映真色雾阁云窻立半身可但凌波学仙子絶怜空谷有佳人
和仲钦题粉岩
一麾縻我欠追从怅望千山紫翠重忽向邮筒得新句知君正在碧莲峯
仲钦寄民爲重斋诗和答
斋中寒日影珑葱斋外参天十八公二十四州民乐否莫敎一物怨途穷
又
玉节南来两使星埋轮折槛有家声不嫌斋榜民爲重去国当时一叶轻
又
德意丁宁到緑林都捐刀劔作齐民皇华入奏天顔喜趂得朝元第四春
又
行边使者几时囘寄我淸风欲满怀已把十诗镌乐石爲公满意落新斋
又
蛮烟瘴雨侵行李每向南云有所思定自爲民忘涉险请君细读寄来诗
赠珪老求竹
东窻便种千竿竹准拟淸风六月凉传语报恩珪长老相烦去作竹街坊
于湖集卷十

[book_title]卷十一
钦定四库全书
于湖集卷十一
宋　张孝祥　撰
絶句
偶得四月菊以奉提刑运使
午隂篱落小裴囘厎许淸香鼻观来定自霜台风力峻故敎霜菊暑中开
又
金缕裁衣玉缀裳扫除瘴暑作秋香一杯拟作重阳赏更借西风一夜凉
偶得新茶献提刑文旣寿北堂太夫人亦可助齐眉之饷也
龙焙新春出尚方细官佳句总堪尝遥知举案齐眉处再拜萱堂寿未央
郑义宁送蓴菜
我梦扁舟震泽风蓴羮到筯晚盘空那知岭海炎蒸地也有靑丝满碧笼
赠甘法曹
北岳仙人汗漫游斯文曾到海边州谁怜诗礼甘公子牢落靑衫向白头
赠刘全州子龟从兄弟
山到湘中靑未了月横岭北夜何其问字刘郎能载酒爲渠更赋一篇诗
和蔡济忠溪上
一潭秋水不见底十里暮山无断头长恨公余过溪晚放敎明月上扁舟
广右无笔刘子思携一束来择其尤者作字但如此他日中州有笔当爱惜也
刘侯赠我笔一束笔锋如锥管如玉不嫌夜艾剪银烛爲君一扫千兔秃
登七星山呈仲钦
魁杓历历控云岚地濶天虚万象涵不与天公管喉舌犹堪岳立鎭湘南
又
便驱匹马出烟岚圣主恩深若海涵却到玑衡高处望白云无数满江南
寿老迓使者以斋素不置饯
火云飞电远连天太息斋厨几不羶定自随车有甘雨爲言星使早加鞭
又
藩府东行迓绣衣海云山月照旌麾锦囊賸有新诗句寄与幽人莫遣迟
临桂令以荐当趋朝置酒召客戏作二十八字遣六从事佐之寿其太夫人
双鳬旧作朝天计一鹗新收荐士书不惜持杯相煖热白头慈母最怜渠
风洞
山入乌蛮连越巂天开斗野对珠宫应怜岭海长炎热乞与淸凉万窍风
罗江驿
湘南湘北三十里六月七月再经过紫荆花开白酒贱奈此湘中风月【一本作山水】何
秦城
堑山堙谷久驰驱南筑坚城更远图桂海冰天尘不动那知壠上两耕夫
龟潭
浯溪见渠文字古龟潭有此竹石幽王孙卖药城市去江雨过时余独游
早发衡山
飞廉盛怒土囊口美满风帆真快哉後日南山山下过更留余力扫尘埃
西湖
岸草汀花对夕阳满船新月夜鸣榔秋淸菡蓞红千柄风静琉璃碧一方
舟中
扁舟东去几时还身寄云涛泱漭间一夜橹声鸣到晓觉来满眼是它山
又
山围平远水浮天目送归鸿落照边好趂新年酿云液归来犹及牡丹前
又
乱山深崦小蹊斜野水微茫浸断霞一笛晚风生碧树始知林里有人家
又
南来北去秖纷纷又过荆山一月春笑杀风前桃李树飘蓬犹作未归人
又
泊船江口夜深深月傍蓬窻照浅斟隔岸渔灯半明灭不眠空有故人心
喜雨
已晴复雨雨还晴惯阅人间梦不惊小立栏干搔短发乱云飞度夕阳城
谢黄主管
一杯爲我贳天刑便觉人间有独醒忆昨金华侍经席曾分甘露飮春庭
有怀
故人春梦谁复见故园梨花二月天丁祝主人时醉赏荆州寒食又经年
广右道中
参天古木緑隂合峻极层峦瀑布长啼鸟一声家万里依然无语对斜阳
又
触鼻野花香泛泛劝归啼鸟意谆谆岭南三月已烦暑犹向江头细问津
赠鹿苑信公诗禅
诗卷随身四十年忙时参得竹箅禅而今投老湘西寺卧看湘江水拍天
又
句中有眼悟方知悟处还同病着锥一个机关无两用鸟窠拈起布毛吹
闻德远与曾裘甫黎师侯会飮范周士所
海棠开後碧桃开寒食人家燕子来一病闭门三十日更无屐齿到苍苔
又
张飮名园乐有余奉常何苦但斋居一杯我亦埀涎甚病起无聊只羡渠
又
臞曾句法早知名新筑诗坛五字城不要绨袍怜范叔应将石鼎调弥明
水仙
净色只应撩处士国香今不落民家江城望断春消息故遣诗人咏此花
赋衡山张氏米帖
人物千年海岳翁笔精墨妙与天通传闻有帖藏张姓怪底湘江月贯虹
借魏元理画
复古殿中留醉墨只今神品世间无衡山尚画传家宝花鸭来禽肯借不
钦夫折赠海桐赋诗定叟晦夫皆和某敬报况
童童翠盖拥天香穷巷无人亦自芳能致诗豪四公子不敎辜负好风光
赠周义山子季隐
廼翁几年在黄阁郎君四十犹白丁一家荣瘁不足道谁持此意闻天庭
枢密端明先生宠分新茶将以丽句穆然淸风久矣不作感叹之余辄敢属和
伐山万鼓震春雷春乡家山挽得回定自君王思苦口便同金鼎荐盐梅
又
先生笔势挟风雷春色先从笔底回却笑麄官成漫与望林止渴竟无梅【茶爲邮卒所窃但诗筒至耳】
又
诗肠隐隐转饥雷【一本作殷殷作惊雷】春困无人与唤囘强续新诗终不似空传衣鉢向黄梅
送慈曼如金山迎印老住大潙
传与金山山下龙乞将上水一帆风道人自有飞空锡只载中泠十丈洪
小山书院【爲刘之翰作】
万里淸江占一湾藂生桂树点幽闲谁人得似刘郎子赋到淮南大小山
舟中热甚从鄂守李寿翁乞冰雪樱桃
熟颗樱桃【一本作种沙】和露摘新冰削玉辟风开南楼纵作一水隔不遣小舟冲浪来
夜半走笔酬寿翁
短蓬掀舞不得寐忽枉新诗手自开主人留客不作意更送一江风雨来
又
二年尘土堆中坐一到南楼眼暂开风静江平留不得待敎黄鹄送诗来
琵琶亭
江州司马旧知音流落江湖感更深万里故人明月夜琵琶不作亦沾襟
又
浔阳江上琵琶月彭泽门前杨柳风两贤抵许不相似哀乐虽殊吾意同
过三塔寺
湖光潋灩接天浮风卷银涛未肯休夜岸系舟来古塔不妨踪迹更迟留
又
层峦叠嶂几重重万顷烟波浩渺中钓艇未归饶夕照耳边芦苇战寒风
于湖集卷十一

[book_title]卷十二
钦定四库全书
于湖集卷十二
宋　张孝祥　撰
絶句
玉渊
灵源直上与天通借路来从五老峯试向栏干敲拄杖爲君唤起玉渊龙
万杉寺
庄田总是昭陵赐更着官船载御书今日残僧无饭吃却催积欠意何如
又
老干参天一万株庐山佳处着浮图只因买断山中景破费神龙百斛珠
楞伽寺
朱砂峯下楞伽寺白髪僧生乙丑年乞我一杯淸净水爲扶脚力上层巓
又
天围欲尽三千界地险真成百二关不向中峯最高处诸君原未识庐山
又
山北山南劫火余如何留得此僧居【一本作庐】可怜钟阁三枝竹无复山房万卷书
鸾溪
苍龙翔舞余千仞瀑水奔流欲百盘定自山灵怜寂寞故敎临镜有窥鸾
漪澜堂
水漫春洲到处通樯竿无数挿空蒙主人只爱堂前木不放庐山入眼中
和家君韵寄舅氏
夷齐之淸格鄙顽孳孳盗跖何曾闲空斋风定香缕直但有书册犹相关
送袁翟伯寿
万里归来无苜蓿扁舟共载两袁君今日送君向何处黄鹤山中多白云
奉题富文横舟
山林城市不相得此处俱胜天下降欲展江天一千里横舟西南更开窻
子余许修草堂遣句劝请
莲社高人久寂寥草堂风物故萧萧追还旧观须公等唤我它年寄一瓢
次韵南轩喜雨
午窻溜雨忽潺潺想见欣然阡陌间敬简堂中有新事水满新池雨满山
又
北风吹云如裂丝赤龙卷水尾倒埀雷轰电激不敢驻驱入吾家喜雨诗
又
天公有意不作难一雨千里须臾间但得湖南今岁熟我亦腰鎌归故山
又
使君保障仍蠒丝可怜民屋如罄埀今朝一雨秋事了便可高咏丰年诗
送茶
头纲入餠密云龙曾侍虚皇拆御封今日湘中见新夸唤囘淸梦九烟重
从吴伯承乞茶
三月新茶犹未识作诗去问野堂君春风有脚家家到定爲麄官不见分
送僧游天台
宝刹凭虚五百仙犹将心事向尘边烦君试问桥东寺若个而今又应缘
石惠叔以石斛爲贶因笔赋诗
截得苍山一段秋千峯万壑翠光浮虚堂百尺琉璃簟对此真堪作卧游
题赵知府墓
翁仲无声石马闲墓门萧瑟鎻靑烟故人仰卧靑松下落日孤村闻杜鹃
朝谒南岳
泰常嵩岱拱神州玉帛闲来四十秋却到朱明囘北首忧时泪作九江流
题方务德静江所作雪观
昔日主人今法徒空留伟观古城隅邦人指点思遗爱我亦先生屋上乌
和伯承送茶韵
佳句新茶亦太奇尝新即日未全迟扫除鴈鹜行边事细辗春风细读诗
和伯承惠笋
锦箨离离乡触藩怒雷挟雨更追奔絶甘赖有吴公子菌蠢猫头不足论
又
楚产惟渠可定交时时隔壁望烟梢已烦穉子来相过更有新诗送岛郊
有怀长沙知识呈钦夫兄弟
顺宁去覆郎官锦府谷仍监太府钱唯有吾宗老兄弟闭门依旧絶韦编
又
春风花柳又芳姸更接髯郎水竹园小阁横桥俱胜絶只应欠我共开尊
又
召公分陕是东邻天远堂中好主人更喜新来黄太史賸佳句了新春
又
髯郎高卧元无恙何日湘滨具一舟肯约春风同过我爲公酾酒?肥牛
又
洛阳家世邢郎子闲止逍遥自在身病肺秋来定苏眚可能乘兴到沙津
题塔子寺
酴醿压架玉交加深院无人有落花却忆江南田舍乐旋敲生火煮新茶
题断堤寺
柔桑细麦緑油油云水烘春烂不收马上困来寻歇处断堤寺里半时留
又
堤边杨柳密藏鵶堤上游人两髻丫可惜行春来较晚谁家留得碧桃花
又
古寺留春最得多紫微花畔海棠窠无人岁晚同幽独古栢隂森着薜萝
德化漪岚堂感二林碑六言
两林文章翰墨只今尘土墙隂炎凉莫作世态是非当印吾心【寘二林碑於屋後恐非作碑者之意请移置堂上】
钦夫遣送箭笋日铸甚珍用所寄伯承韵作六言便请过临
君家稚箭宝茗赐出太官水衡已约髯吴过我更须君来细评
钦夫和六言再用韵
君诗与物俱妙鄙夫那敢抗衡芭蕉辟君三舍笋脯亦须改评【钦夫笋脯甚妙顾非稚箭比也】
游湖山赠圆禅六言
素香无脂粉气好语谐韶濩音有人问西来意门前秋水沈沈
送万老六言
桑下不须再宿囊中莫留一钱打鼓退高台寺洗脚上五湖船
次东坡先生韵
微凉入舡窻秋水满湘浦过尽前头滩只得夜来雨
又
人鱼不相及挂颊以香饵因循十年错归计觉今是
又
悠然望江南日出烟霭微倚门双白髪屈指待儿归
又
渔师来卖鱼舡小风荡漾得钱瞥波去不怕江流涨
又
朝发方良矶莫宿白水湾寛作一月程须见江南山
又
我程可默数中秋过江池趂得江南米新舂玉满箕
又
栈羊割肥红社罋拨浓緑再拜爲亲寿起舞自作曲
又
闭门静观心踵息閟天和从渠江头人尺水一丈波
题福严寺行者堂
挥毫高山巓余墨走龙虵请收今夜雨爲汝洗袈裟
题梅坞图【并序】
尹孺文往时住庐山名所居曰梅坞盖一丘一壑自在孺文胷中触於外者感乎内信乎其有乐於此也孺文遇异人得丹竈术蠲痾起死探囊一笑客建康市久之邂逅故人恐其遂忘归也爲此图殆骚人赋招隐之意然圣贤之学不但爲己孺文穷困悼无以施诸人一寓之药真得道者所爲傥又欲按图寻故巢翩然而往其可乎哉
我曾到梅坞正自画不如是处有风月君无怀故居
赠赵签
赵侯富贵种自有岩壑姿同姓古所敦早晚踏天墀
归宗寺
两峯双涧水万古一篇诗玉局竟仙去空山无此碑
烟雨观
七泽阑干外兹游亦壮哉主人何处去犹未赋归来
题朱元晦所书凯歌卷後
我词不足録聊以醒渠醉更参三十年当与风子对
赠万上座
过了铁围山复生金莲台与问万上座一笑愁容开
野牧图
吴牛三十角久与牧相忘忽忆淮南路春风满柘冈
又
秋晚稻生孙催科不到门人闲牛亦乐随意过前村
题画
权郎笔墨禅往者屡参请斯人骨已朽妙处一笑领
于湖集卷十二

[book_title]卷十三
钦定四库全书
于湖集卷十三
宋　张孝祥　撰
文
原芝
绍兴二十四年芝产于太庙楹当仁宗英宗之室诏羣臣毕观奉表文德殿贺旣二年芝复生其处校书郎张某作原芝曰非天私我有宋我祖宗在天笃丕佑于子孙明告之符於惟钦哉在昔仁祖登三咸五以天下爲公授我英祖以永我基祚於惟钦哉我圣天子躬济大业旣平旣治上恬下嬉惟大本未立社稷宗庙之灵亦靡克宁飨有耀兹芝胡爲乎来天维显思命不易哉和气致祥敢曰不然曷不于他乃庙产旃曷不于他惟二宗之室曷不于他再岁再出於惟钦哉天意则然我祖宗之意则然於惟钦哉我二三辅臣以告我圣天子告我圣天子承天之意承祖宗之意早定大计惟一无贰纷以贰起辛伯有言惟贰惟一治忽所原匪弗图之忧惟贰之惧敢告圣天子爲万世虑蠢尔小子越职罪死弗罪以思惟二三辅臣以思以谋告圣天子言有一得以禆吾国万死奚恤渠敢爱死而畏越厥职
记
游无穷斋记
人之心思无不至也一息之顷北可以燕南可以越夫物之善游莫心若也方在越也则目之所营足之所履越之山川城郭也而燕不与焉及其至於燕也犹在越也夫一息之顷也一心之思也而燕越不能以相通何也思爲之碍也故一物入於思一物爲之碍一事入於思一事爲之碍吾虽欲游而事与物者留之其能无所不通而无所不至也哉子张子谓子郭子曰子好游乎子必无思而後可以游於无穷虽然无思者圣人之学也而吾与子何足以知之尝试与子取其似者而言之子尝寐而无梦矣乎寐而无梦非无思也神潜而心不用也方是之时可喜可怒可哀可乐者纷於吾前而吾心不知焉则亦近於圣人之寐而无思也已夫昔之游不遂者以吾之思累之今吾嗒然自放於一榻之上子欲求吾心之所在了不可得其游燕耶越耶其在天地之间耶其出天入神而与化终始耶子固不能知之而吾亦安能知之岂独吾不知之虽有圣人亦安能知之故名吾寝斋曰游无穷於子何如郭子曰信斯言也则子所不能自同於圣人者直在於寤寐之间岂其然耶张子曰然吾方欲就睡须子他日来爲子言之绍兴戊寅三月记
宣州修城记
宣爲城西南负山东北踞溪流幅员三千四百步建炎中侍御史直龙图阁会稽李公尝守以支溃卒围閲月引去公益治城具器用严爲之备当是时江淮之间靡焉骚动惟宣以城坚好故不被兵宣之人德李公尸而祝之盖距今辛巳余三十年矣而定陶任公亦以御史直龙图阁继李之绩惟定陶公德成而行尊实大而声宏刚方以立朝岂弟以牧民民听旣孚吏?弗媮教条一施事讫于理乃视城垒东倾西决乃阅戎器剥折蠧败公耸然惧曰吾惟守土不此之务吾失职矣即日出令裒材揆功易圯以坚增庳爲崇尺积寸会役有成数檄召下县使以徒集程督有制犒赐有时无偏徭无堕工一月而栽再月而毕千雉云矗百楼山峙屹嶪岋峨若化而出池隍险幽门回阻谁何周严至者神沮凡城所须无一不给旣又冶金伐石刓革揉木杀傅羽濡筋削角练工之良大治兵械戈劔弓矢櫜兜戟帜视诸故府乃易乃饬枚计其凡四十万有奇邦人士女四方宾客骇叹其成天造鬼设冬十月金人絶淮翦我合肥蹂我历阳流柹投鞭规济天堑并江列城焦然以忧公旦起闻谍色不爲动徐召宾佐分畀其职某调某卒某赋某甲某守某险米盐薪刍铁炭布帛琐细之物毛举其目严以待命增斥堠申火禁察奸宄诘逋逃吏持笔牍毕受成画号令明壹奔走就事邑居之豪率其僮客什伍相聨以艺自达受粟取佣丰杀以宜旬日得战士五千严兵登陴部分整暇驿闻诸朝恩给台仗朝莫阅习导以醲赏四邻绎骚羽书交驰吏骇人摇滋不奠居而吾宣城晏起早眠在都在鄙弗震弗惊边之迁民系路来归振廪授地罔不得所十有一月金亮就毙阖府文武撰日解严父兄子弟惟公之勤欢喜踊跃愿肖公象置祠宇如所以事李公者公持不可民不公之谋亟营屋市中公命撤之邦人曰公德着闻天子且夺公归之朝盍乞诸天子而留公则数百千人相与扶携走阙下拜疏愿借公十年公又遣县吏禁止民从间道疾驰卒上疏乃已或谓某子之居是邦也宜知之矣今吾父兄子弟将列公之事刻之金石使子孙不忘公文非子谁宜爲某谨应之曰不敢辞也虽然此公之细也使公自是进而居可爲之地一衆心以爲城尊主威隆国势以保鄣天下此公之志也而见於宣城者公之细也曾何足云劳苦父兄幸教某某不敢辞愿因父兄之言书顚末以诏来今明年三月吉日历阳张某记
乐斋记
赵再可於癸未之秋往主濠之锺离簿事过别予於吴门时敌方聚兵汴宋居江之北者盖皆徙而南再可独驱车以北与再可戚而爱之者交谏止之再可慨然无难色谓予曰吾闻濠自更辛巳之兵府寺荡焉而吾簿之於职又废而复存者今吾往寓直之无所将营一椽之屋以庇风雨而将名之孰可谋之子予名之曰乐斋夫濠上之乐孰知之使吾於濠官守得其职固乐不幸而不得其职而不害其爲赵再可者再可亦乐也又不幸而敌入塞再可与民以心爲城择险而守再可之志如此再可亦乐又重不幸再可力不支而见得於敌再可以得死所爲幸再可弥乐夫无往而再可莫不有以自乐再可兹行其策得矣彼纡朱怀金驾高车从卒吏号称大官平时冒爵位取富贵一旦敌人猝至股栗心悸谋自窜之不暇闻再可之乐可愧死矣八月二十六日张某记
宣州新建御书阁记
臣前年客宛陵间出城东门望乔林中有屋余百楹问知其爲学宫也即其後有出於衆屋之上欹倾支拄若楼观云者御书阁也私念宣大郡民业於儒十五守多贵卿名人惟圣人之经天子所书於此乎藏之弗称顾若是非政之阙耶今年秋臣自抚来吴舟行过江上解后宣之士大夫则已雄诧其鄕之所谓御书阁者谓江而南环数十州莫若吾州之阁丽且壮而吾经营之功民盖不之知焉臣心窃喜快谓前日方叹其庳陋而今果有新之者恨未得一至其下也冬十一月宣之守集英殿修撰臣许尹以书谓臣使记其成臣顿首不辞窃惟我祖宗以圣继圣所以出治一於道德仁义之实虽未尝求工翰墨而英华之发越精神之运动心手相忘道艺一贯得於自然超冠古昔臣在秘阁尝窃窥累朝云汉之章盖以太祖皇帝艰难草昧日不暇给之际重之劫火散亡之余其书之存犹数十百卷自太宗至于徽祖所藏益多然後知圣人所以遗其子孙谓虽极天下之贵而退朝燕息从容娯乐者独在於是狗马声色技巧之奉不皇及也我太上皇帝天纵圣学遹追先猷身济多虞同於创业万机余力一寓之书六经诸子史官之所记写之琬琰颁於天下者无虑数千万字特书密赉登牀所取散於羣臣之家者不与焉於乎可谓盛矣主上富於春秋稽古重华心画之妙其则不远臣知宣城之阁不足以尽藏所赐继是又将辟而增之也昔者尹尝爲工部侍郎以耆儒被上眷知上之德意志虑其来宣城百废具举农劝于耕士兴于学廪有积粟帑有余布旣新是阁甿俗呼舞整整愉愉邦用绥和盖相其役者宣城知县臣李端彦而教授於其学者臣丰至
风月堂记
风月堂旣成张安国过之季高使记其岁月夫士达而爲宰相穷而爲农夫足夫已而遗其外乐一也坐庙堂进退百吏时雨阳获艺五谷以彼较此孰忧孰适季高天下士独从其适而遗其忧岂理然哉堂虽成予恐风月不能淹季高於此也若予懵甚理乱不知黜陟不闻饥而食渴而飮借公兹堂或可遗老
太平州学记
学古也庙于学以祀孔子後世之制也阁于学以藏天子之书古今之通义臣子之恭也当涂於江淮爲名郡有学也无诵说之所有庙也无荐享之地有天子之书坎而寘之屋壁甲申秋直秘阁王侯秬来领太守事於是方有水灾尽坏堤防民不粒食及冬则有边事当涂兵之冲上下震揺侯下车救灾之政备敌之略皆有次叙饥者饱坏者筑赤白囊昼夜至侯一以静塡之明年春和议成改元乾道将释奠于学侯语教授沈瀛曰学如是今吾州内外之事略定孰先於此者命其掾蒋晖吕滨中撤而新之先是郡将欲楼居材旣具侯命取以爲阁辟其门而重之凡学之所宜有无一不备客有过而叹曰贤之不可已也如是夫今之当涂昔之当涂也来爲守者孰不知学之宜葺而独忘之者岂真忘之哉力不赡耳始王侯之来民尝以水爲忧已又以兵爲忧王侯易民之忧纳之安乐之地以其余力大新兹学役不及民颐指而办贤之不可已也如是夫客於是又有叹也尧舜禹汤文武之天下传之至今天地之位日月之明江河之流万世无敝者也时治时乱时强时弱岂有他哉人而已耳财用之不给甲兵之不强人才之不多宁真不可爲耶诗曰无竞维人谓予不信请视新学夏四月旣望历阳张某记
隐静修造记
平时江东法席之盛建康曰锺山当涂曰隐静宛陵曰敬亭敬亭黄蘖之所居而锺山隐静则又志公杯渡托化之地山川形势略相甲乙建炎之兵敬亭独存锺山隐静则瓦砾之场也自余往来建康住锺山者旣更十余辈未尝不欲建立而卒不能有所就数年来仅能复有佛殿矣问其事力悉出於道人杨善才者寺之僧无与也惟隐静介居繁昌南陵之间地瘠民穷而无大檀施山又深阻寻幽好奇之士不至妙义禅师道恭绍兴甲子自大梅来披荆棘辇粪秽由尺椽片瓦之积至於爲屋数百千楹土木之工金碧之丽通都大邑未有也盖妙义住此山於今二十有二年以岁月之久愿力之坚规模之宏远心计之精明始於至难积而至於易营於所无积而至於有以能圆满此大事因缘历年虽多一弹指之顷也爲屋虽多一把茅之易也夫以锺山距建康十里而近富商大贾之所走集金帛之施无虚日旧观之还其艰若此隐静望锺山不敢十一而所以庄严成就乃百过之余尝求其故矣妙义之道业足以致此而其大端亦以久故也此佛事也非久不济而今之爲郡县者视所居官如传舍朝而不谋其夕欲民之化也政之成也难哉年月日张某记
于湖集卷十三

[book_title]卷十四
钦定四库全书
于湖集卷十四
宋　张孝祥　撰
记
仰山庙记
仰山二王自江而西飮食必祭威德所被齐光日月乾道元年张某来守桂林时李金方寇郴阳羽书交驰於道某谒於祠祷曰使广西不被兵者神之赐则请爲王庙于桂且奉神之像以俱其七月某至郡九月寇平盖尝以万人闯吾境知其备也引去惟王之仁之灵某不敢尽述独叙其答某者如此敬撰日择地於城之北爲王馆御而书其所始使後有考且劝桂之民以?事王二年二月旦张某记
棠隂阁记
君子之爲政去之久而犹见思者必有恻怛爱民之诚心感於民也深故其来也如慈父母之抚其子其去也如父母舍其子而去父母舍其子而去子之心之思宁有旣耶犹曰吾父母将复吾归及其久而不复来也思之之心益不能忘於是过其宫室见其所服用与其所爱乐起敬起慕尸而祝之社而稷之更数十百世而不敢怠者盖昔之人以爲父母则今之人皆其孙子孙子而事其祖宜如何也余昔爲中都官闻闽有贤令曰张君仲钦闽之人歌舞之去而思之前年余爲建康仲钦适通判府事当涂阙守余檄仲钦摄焉居数月余罢建康仲钦亦代去余居当涂之别邑往来田间闻民之思仲钦飮食必祷也余曰张君之政何如而使尔不忘若是民曰我亦不能知但去年有水菑而君实来民不知水今年水不爲害而吾惧然若将陨焉君之时吾与官若相忘君去我我日与州县之吏接我亦不知其故知思君而已去年余来桂林仲钦提点广西狱事下车一月冒黄茅瘴走二十五州以扁舟渡海吏士扣头涕泣交谏仲钦搴裳登舟半济风作舟师震骇仲钦怡然不爲动也黜陟罢行一皆考之民民扶舆讙噭以爲百年未之见也夫以当涂之思则知闽之思以闽当涂占之仲钦之去岭表而还天朝也民之思仲钦可胜述哉昔召伯之敎明于南国而人爱其甘棠故余登仲钦之阁名之曰棠隂以识民异日之思阁之前有榕木交?阁上仲钦之所游息乾道丙戌五月朔日历阳张某记
游朝阳岩记
丙戌上巳余与张仲钦朱元顺来游水月洞仲钦酷爱山水之胜至晚不能去僧了元识公意即其上爲亭面山俯江据登览之会五月晦余复偕两贤与郭道深来水潦方涨朝日在牖下凌倒景凉风四集仲钦忻然举酒属余曰兹亭由我而发盍以名之余与仲钦顷同官建康盖尝名其亭曰朝阳而爲之诗非独以承晨曦之光惟仲钦之学业足以凤鸣於天朝也今亭适东乡敢献亭之名亦以朝阳而岩曰朝阳之岩洞曰朝阳之洞元顺道深合辞称善即书岩石记其所以张某记
千山观记
桂林山水之胜甲东南据山水之会尽得其胜无如西峯乾道丙戌历阳张某因超然亭故基作千山观高爽闳达放目万里晦明风雨各有态度观成而余去廼书记其极
衡州新学记
先王之时以学爲政学者政之出政者学之施学无异习政无异术自朝廷达之郡国自郡国达之天下元元本本靡有二事故士不於学则爲奇言异行政不於学则无道揆法守君臣上下视吾之有学犹农之有田朝斯夕斯不耕不耘则无所得食而有卒岁之忧此人伦所以明教化所以成道德一而风俗同惟是故也後世之学盖盛於先王之时矣居处之安飮食之丰训约之严先王之时未必有此然学自爲学政自爲政羣居翫岁自好者不过能通经缉文以取科第旣得之则昔之所习者旋以废忘一视簿书期会之事则曰我方爲政学於何有嗟夫後世言治者常不敢望先王之时其学与政之分与国家之学至矣十室之邑有师弟子州县之吏以学名官凡岂爲是观美而已盖欲还先王之旧求政於学顾卒未有以当上意者则士大夫与学者之罪也衡之学曰石鼓书院云者其来已久中迁之城南士不爲便而还其故则自前教授施君鼎石鼓之学据潇湘之会挟山岳之胜其迁也新室屋未具提点刑狱王君彦洪提举常平郑君丙知州事张君松皆以乾道乙酉至官下於是方有兵事三君任不同而责均虽日不遑暇然知夫学所以爲政兵其细也则谓教授苏君总龟使遂葺之居无何而学成兵事亦已环三君之巡属整整称治夫兵之已而治之効未必遽由是学也而余独表而出之盖乐夫三君识先王所以爲学之意於羽檄交驰之际不敢忘学学成而兵有功治有绩则余安得不爲之言以劝夫爲政而不知学者耶凡衡之士知三君之心则居是学也不专章句之务而亦习夫他日所以爲政不但爲科第之得而思致君泽民之业使政之与学复而爲一不惟三君之望如此抑国家将於是而有获与明年八月旦历阳张某记
三河记
直秘阁胡昉治历阳之明年令行禁止道不拾遗於是始以民之余力开三河曰千秋曰姥下曰石跋因民之利不劝以从雷动风偃天造地设知合门事龙大渊将上旨视其成都统制刘源江东运使韩元吉淮西运使梁竑皆会夫兴事造业之难圣智惧焉是举也惟天子之信臣临之而诸贤参同异之论称其平以复于上将不独吾千里蒙其利爲保障爲茧丝昉其任是责哉乾道丙戌十月旦张某书于三瑞堂
观月记
月极明於中秋观中秋之月临水胜临水之观宜独往独往之地去人远者又胜也然中秋多无月城郭宫室安得皆临水盖有之矣若夫远去人迹则必空旷幽絶之地诚有好奇之士亦安能独行以夜而之空旷幽絶蕲顷刻之翫也哉今余之游金沙堆其具是四美者与盖余以八月之望过洞庭天无纎云月白如昼沙当洞庭靑草之中其高十仞四环之水近者犹数百里余系舡其下尽却童隶而登焉沙之色正黄与月相夺水如玉盘沙如金积光采激射体寒目眩阆风瑶台广寒之宫虽未尝身至其地当亦如是而止耳盖中秋之月临水之观独往而远人於是爲备书以爲金沙堆观月记
万卷堂记
欧阳文忠公之诸孙曰彚字晋臣者居庐陵之安成筑屋其居之东偏藏书万卷扁之曰万卷堂乾道丁亥冬晋臣自庐陵冒大雪过余於长沙曰彚堂成久矣而未有记也愿以爲请夫人莫不爱其子孙也而爲之善田宅崇货财今彚有三子不愿以此愚之也盖辛勤三十年以有此书以有此堂而使三子者学焉余以爲文忠公之德宜有後也而今未之闻焉充晋臣之志其在兹已其在兹已晋臣归幸爲我告之古之所谓读书者非以通训诂广记问也非以取科第苟富贵也亦曰求仁而已仁之爲道天所命也心所同也圣人之所觉焉者也六经之所载焉者也得乎此一卷之书有余师矣不然尽读万卷之书以爲博焉其可也以爲知读书则未也
寿芝堂记
秘阁修撰襄邑郑公子礼自湖南转运副使就拜本路提点刑狱提刑置司衡州而衡州子礼落南寓家所在於是有芝产於内寝一本九茎五色备具子礼筑新堂未有名也客或考芝之祥名之曰寿芝盖五芝生五岳得以和药皆致神仙寿千岁子礼今年七十有二康宁而好德其奉使典州皆有绩惠语曰仁者寿则芝之生岂徒然哉余与子礼广西湖南同官又有连也旣书其扁又爲之记乾道丁亥十二月望历阳张某记
金堤记
蜀之水旣出峡犇放横溃荆州爲城当水之冲有堤起於万寿山之麓环城西南谓之金堤岁调夫增筑夏潦方淫府选才吏分护堤上乾道四年自二月雨至于五月水溢数丈旣坏吾堤又啮吾城昼夜澒洞如叠万鼓前尹尚书方公极救灾之道决下流以导水势亲督吏士别筑堤城中民安不揺越两月而後水平秋八月某自长沙来以冬十月鸠材庀工作新堤凡役五千人四十日而毕已决之堤汇爲深渊不可复筑别起七泽门之址度两阿之间转而西之接于旧堤穹崇坚好悉倍于旧旣成某进府之耋老问堤之所以坏曰异时岁修堤则太守亲临之庳者益之穴者塞之岁有增而无损也堤是以能久今不然矣二月下县之夫集则有职于是者率私其人以充它役或取其佣而纵之畚锸所及并宿草与土而去之耳视堤旣平则告毕工於是堤日以削而卒致於溃也予感其言因书之以告来者使知戒焉筑堤余材裒之作小亭于堤之半取少陵江湖深更白松竹远微靑扁之靑白亭而刻文于壁间五年三月张某记
荆南重建万盈仓记
按荆州图经府仓在牙城西街北今之仓者乃在牙城之南街西其迁废岁月不可得而考也初荆州平时米麦麻豆岁输于府者合十四万有奇今财七之一以其少也故廪庾出纳在官者不复甚经意因陋就简以至于今十年来荆州屯兵诸道之饟者受给无所於是因仓之余地续创爲屋横邪曲直随地之宜如积薪如布筭或高或庳上雨旁风至栋桷委地而犹藏谷军士月给皆黑腐以饲鸡豚且不食余至官三月旣筑溃堤间与僚吏周视官寺盖无有不敝坏者而仓爲急会朝廷赐以峡州所买之木即檄统制官董江节度判官赵谦摄掌书记汪琳撤旧屋而新之合爲屋一百五十楹揭之曰万盈仓外峻墙垣内谨扃钥台门高广听事深明面势位置称其爲大有司也自湖之南北江之东西举无与吾仓爲俪者是役也奔走程督又有摄潜江巡检郭撝凡用木九千枚缗钱六千米千斛旣成而余以亲疾丐祠去前所谓官寺之当葺者仅能毕甲仗库若学宫军帑则已鸠工而未成也乾道五年三月旦历阳张某记
黄州开澳记
守杨宜之至黄三月问诸父老曰黄之所以未复其故者以古澳之未濬也黄爲州临江背山沙岸壁立客艘上下无所於治幸而毕关征则弃去如脱兔四方之物至黄者不复贸易黄之民惟其土之毛昼合於市无所售则闷然以归夫然者以四方之来者不留故也今诚还澳之旧使顺流而下泝江而上者不于黄有风涛之厄稍爲旦暮计黄之爲黄庶乎可也宜之惕然不皇顾其帑廪之有无即日鸠工惟父老之言爲信亲率畚锸於以用民而民无怨阅廿日而开澳之工毕始澳有上源乘夏潦之淫沙水俱至水去沙积日濬治之亦塡淤也宜之谓澳者所以藏舟絶一源则下澳长无湮塞之患盖前之议者未及讲也乃罢开上澳余来适丁其成且宜之之言方公务德则启其端余视方公爲丈人行故乐记所以乾道五年四月八日张某记
于湖集卷十四

[book_title]卷十五
钦定四库全书
于湖集卷十五
宋　张孝祥　撰
序
广招後序
广招吾友郭从范爲丞相赵公作也丞相没南荒不及见绍兴乙亥冬致事天下哀之故从范作此文以慰九原之思张子曰丞相以忠受知天子同列媢疾羣纎嗾吠丞相以迁死丞相之死不死也今大憝幽戮圣政日起丞相志愿毕矣挟奸欺君虽生犹死谓丞相之魂可无招也从范年未三十长不满五尺胷次浩然常欲轩轾天下士闻不平事攘臂啮齿椎牀唾壁终日咄咄使从范幸而见用必不淟涊帖然随流波也又区区爲赵公作此文从范之心可知也已可知也已
龙舒净土文序
阿弥陀如来以大愿力摄受羣品系念甚简证果甚速或者疑之余尝爲之言阿弥陀佛即汝性是极乐国土即汝身是衆生背觉合尘沦於七趣立我与佛夫地悬隔佛爲是故慈悲方便开示悟入现诸无量如幻三昧庄严其国备极华好复以辩智而爲演说令诸衆生欢喜爱乐於日用中能发一念念彼如来欲生其国即此一念淸净坚固还性所有与佛无异当是念时不起於坐阿弥陀佛极乐国土悉皆现前如是修习乃至纯熟幻身坏时此性不坏金莲华台由性种生往生其中如归吾庐诸佛菩萨即我眷属性无异故自相亲爱友人龙舒王虚中端静简洁博极羣书训传六经诸子数十万言一旦捐之曰是皆业习非究竟法吾其惟西方之归自是精进惟佛惟念行年六十布衣蔬茹重趼千里以是敎人风雨寒暑弗皇恤闲居日课千拜夜分乃寝面目奕奕有光望之者信其爲有道之士也绍兴辛巳秋过家君於宣城留两月始见其净土文凡修习法门与感验章着者具有顚末将求信道者锓木传焉或病虚中公儒者而好佛之酷若是又欲率天下举以从公不亦戾吾圣人之意耶虚中应之曰圣人固云然也书非圣人删耶而曰惟狂克念作圣夫狂去圣远甚而一念之克即到圣处衆生一念念佛即到佛处如之何不可商太宰问圣於孔子自三皇五帝皆不以云而曰西方有圣人焉庸讵知西方之圣人非佛谓耶虚中诿予序其书故并载之虚中名日休是岁十月旦历阳张某序
送王寿朋归霅川序
王寿朋自临川相从度彭蠡登庐阜方舟顺流尽览东南山川之胜盖三阅月至吴门而後别去寿朋幼游太学爲名进士以其余力旁通神农黄帝之书探囊起死退然无骄色鄕来宾客相与游从如寿朋耐久可二三数也临分置酒齐云惘然爲书隆兴初元六月二十五日
送吴教授序
临川於江西号士鄕王介甫曾子固李太伯以文爲一代宗主而皆其郡人故居民多业儒碌碌者出於它州足以长雄故能文者在其鄕里不甚齿録独素行可考而後贵也吴氏子镒余爲州将时所举进士方羣试於有司予因识之登於朝中乙科知举者尝欲以冠多士旣不果则爲之延誉一时名声藉甚分敎郴州学以余之素也来广西从余历三时而後之官余谓镒不以文胜盖见贵於鄕里者虽然古之君子固有独行自立举世非之而不悔至贵於鄕里犹未足道镒也盖尚友古人益思未见其止者与必试於烈火而後知玉万物俱流而金石乃止余欲金玉镒也镒勉之
送野堂老人序
乾道丁亥六月余来长沙於是金华宋君子华爲之丞子华老於学校忠厚慈祥练习典章事之来也子华虽不言而意之所属盖得之於眉睫之间某得师焉以免於戻子华今归矣某盖屡申之於有位者而未达也虽然达不达於子华何足道夫不在其身必在其子孙子华年固未艾也子华由是显以爲天子之名卿才大夫则必惟其宜将其後四世五公也耶未可知也十有二月六日历阳张某安国书
送临武雷令序
雷氏子潨爲临武县令将行问所以爲县於子张子敬与之言夫虎豹之暴也犹豢而畜之岂非度其意之所安而逆其情之惧者与是以王者之治本人情今吾临武之人人也其好生而恶死趋利而避害与吾等也独奈何以蛮眂之故吾愿雷子之居是官不欲蛮其民善推其所愿欲而已摩而抚之搏而磔之其寛其猛各有攸当雷子之爲临武将以是而有济与未可知也
史警序
余自荆州得请还湖隂未至黄州二十里扁舟遡浪来迎者故人谈献可也握手问无恙命酒相劳苦略赤壁泊黄冈望武昌西山余叹曰壮哉周公瑾之爲丈夫也一举而三国之势定使老瞒屏息帖耳不敢睥睨吴蜀者终其身献可曰是则然矣孰知三国之势定而天下之人不复知有汉也公瑾孔明外托大义实自爲计确乎以刘氏爲心者谁与余惕然正色不敢复议献可又出所作史警十余篇相示纯正剀切得古人论议所未到余三复击节之同舟至蕲阳而别因书以冠诸篇首献可蕲水人献可名也字亦云乾道己丑四月旣望
铭
陈季陵借轩铭【并序】
陈子借邻居之水竹以名其轩张子曰万物皆备於我矣奚以借爲虽然陈子之意则有在也作轩铭铭曰自我观物有一不可反身而诚至於备我混爲一家抉其藩篱曾谓陈子而不是知利欲移人抑或盗取施施夸人曰已实有我登借轩闻子德音息隂俯流以洗我心
吴春卿高远轩铭
坎井之蛙爬沙终日大鹏埀天六月一息穴壁而闚见不盈尺我登泰巓洞视八极今春卿览德辉於千仞之表期汗漫於九垓之外高矣远矣此余之所以名其室者欤
取友铭
直谅多闻我友三益言则我从斯我之贼天高听卑好是正直侧僻取容幽有鬼殛隳节败名祸止汝身当官而行将疚我民揆己何如以处它人汝诲汝思汝铭汝绅
龚养正芥隐铭
一鸡之争覆我龟蒙或俛而拾以华厥躬是子龚子矫矫六尺歛而藏之寄此一粒龙伯触氏孰大孰小我铭此庵不满一笑
橘隐铭
采芝之仙藏於橘中江头木奴比千户封彼君子兮从吾所好霜落橘熟持杯一笑
墨沼铭
直大而方重厚少文德比玉磨礲圭角虚以受人不碌碌坐阅万物与古爲徒受命独有酌者水和而不流满不覆瑞我翰墨散爲膏泽润民屋是谓墨沼天实畀我奠南服
永宁寺钟铭
谓声非钟谓钟非声离是二想此钟常鸣声无尽藏钟亦不坏如雷如霆震此岭海
李周翰所藏洮石铭【周翰蕲州人中洲乃其隐号也】
出西河之结緑荐中洲之隐君盖未始用吾力也不必发於硎若夫砥节砺行不见其頴则所以表一世而无羣者耶
说
二张字说【吴宫敎祗若之甥】
涉世欲浅造道欲深故涉之字深伯舜爲法於天下可传於後世我犹未免爲鄕人也故法之字传伯过涉灭顶在易则凶居安资深左右其逢鞅法起秦卒轘而躬弗敝以传厥惟圣功尔深尔传惟是之诲谓予不然质尔舅氏
勉过子读书
学无早晚但恐始勤终惰今有二人焉皆有百里之适一人鸡鸣而驾马瘠车敝憩於涂者数焉则穷日之力未必能至一人日中而驾马良车驶其行不息吾知其必先於鸡鸣者矣故夫车马者质也作辍其勤惰也过氏子年二十有一矣弃其旧学之佛而惟吾儒之归质甚美也志甚勤也犹惧其画也故书此以劝之
讳说
某屏迹念咎不接外事然所寓浅狭东西行者语音辄相闻窃听小民藉藉称说新使君之政寛而不沦於弛严而不入於暴老吏歛手不得措可否其间如平舅甥之狱於谈笑顷事关教化皆可纪述父子相告私自拚蹈谓士以所学所行析爲两涂久矣今公经术学问轨世立范立朝如是治郡如是全德具美稽之昔贤无所与让敢再拜贺但有避讳一事始闻而笑中闻而疑终之不能自决而私布之执事何者以公高明直谅万万不应有此谈者妄谬已甚是故始之以笑谈者至于三数人而不已又闻有所苛治是故中之以疑以某受知疑焉不告则爲有罪是故终言之而不敢以逆公意而止盖二名不偏讳卒哭乃讳礼也私讳不及吏民不讳嫌名律也不偏讳属聨则讳徵在是也卒哭乃讳生者之名不当自讳也私讳不及吏民惟天子之讳通乎天下不讳其私示不敢与尊者抗也不讳嫌名雨禹丘蓲是也礼不应偏讳偏讳某字犹之可也偏讳其嫌犹之可也今凡支申之属音之近者皆讳之支使谓之察推收支谓之收给状申谓之状呈申时谓之衙时果然也岂不甚可笑也则与退之所谓宦官宫妾之不敢言谕及机者何异以公之刚正而欲人以宦官宫妾之态事己必不然也此某所以始闻而笑也谈者又曰不独此也虽公之名亦不欲人及之昨者小吏误以言笞之百矣误公名且受笞宜吏民之讳支讳申也此某所以中之以疑也故相名桧谓脍鱼生王氏讳山易山爲岩又有郎位名说而自讳月使其隶候月则曰汝往视天大星出告我家讳礼客李姓者更以季至如墨池皮綳载在稗官不举进士退之作辩此公之所熟闻而讪笑者夫宁躬自蹈之意者羣吏求容悦於公而爲是耶抑公未之闻耶其笞吏也将它罪耶此某终之不能自决而私言之执事也果有是也公更之不难不然也愿公进羣吏而谕之使言一循其故春秋之法责贤者备公埀意焉或谓某曰公或无是以告者过也公得无怒子某谨应之曰公属爲御史闻无不陈责难於君天下归忠焉士有争友况某於公也无而言之公必谅某之心奚怒之有
欧阳氏子字说
春而萌芽夏而长养揫歛於秋而闭藏於冬天之时如此可以仕则仕可以止则止可以久则久可以速则速圣人之时如此知时之义者其发而中节之谓乎涉於过不及则必爲小人而无忌惮故君子曰时中欧阳氏子年十有一育於外大父袁仲礼其生也有以时鱼馈者袁君名之曰时时楚产也出必春莫渔伺之识岁月以其时也故以时名夫时非有知也乘气而化时且如此今吾之时天所命也人欲旣胜顚倒错乱曾时之不若故字时曰伯时而书其所以告之
赠时起之
时氏彭城大族渡江而南一居秀之崇德一居吴兴一居庐陵居崇德则某之外王父也尝爲登闻检院通判吉州知雷州卒葬崇德两子伯舅讳歈不及仕而死亦两子长嘉之迪功郎其季三岁随母适庐陵伍氏从伍姓今年三十三矣某守临川同舍郎王宣子守庐陵遣人访寻得之告以家世爲更其名曰起之而字之曰子家仲舅名檄居官廉正惠爱办治今爲朝散郎新通判汀州子男四人胜之恭之文之惠之未艾也居吴兴曰衍之卒官朝请大夫成都转运判官子五人儁登进士科杰侃佐行以任入官居庐陵曰开之两子佑倚某於时氏旣外诸孙又娶仲舅之女因书遗子家使槩知其生出本末云年月记
赞
赠白云道人赞
白云说相口舌澜飜南山雾中时见一斑是耶非耶吾不得而知也
题刘仁瞻告赞
劫火洞然玉石皆空天存此书于以劝忠
题桂林刘真人真赞
河目甚口须髯怒张人貌而天者耶其骨已朽其人不死与天地齐年者耶山高谷深变化成空一笑相从惟我与公
龚养正写真赞
山泽臞儒诗中仙独立肮脏遗拘挛服以幽兰佩芳荃临风高咏离骚篇不知画工胡爲而得其传耶
自赞
于湖于湖只眼细只眼麄细眼观天地麄眼看凡夫
于湖集卷十五
[集部,别集类,南宋建炎至德佑,于湖集]

[book_title]卷十六
钦定四库全书
于湖集卷十六
宋　张孝祥　撰
奏议
论总揽权纲以尽更化剳子【秘书正字召对日】
臣恭惟陛下天纵神圣身济兴运兢兢行道余三十年以陛下之心行陛下之政唐虞三代宜不足进而怀忠之士以今揆古容欲有议者何哉羣臣负陛下使令也自建炎以来朝廷之治盖尝一再更张方陛下厉精於中兴之初则执事者立异相高隆虚名而略实用逮陛下恭己於修好之後则专国者怙权植党废公议以窃主威夫君天也父也事天事父若此尚何暇望其它哉今陛下收还威柄人才用舍蔽自圣志先时二者之弊固已革去然臣之愚犹欲冒昧自竭者诚愿陛下清间之燕密谕迩臣使之无苟目前益务远略而已夫事有可为当各进所闻岂必拘形迹之疑政或偏敝当勿惮改作不宜习见闻之旧翫岁月则将失投机之会饰文具则必盭责实之旨使羣臣精白以承休德则陛下高拱而昭成功永辑隆平无有纪极惟陛下留神财幸取进止
乞改正迁谪士大夫罪名劄子【秘书正字召对日】
臣仰惟陛下天造神断与海内更始士大夫流窜降黜一皆擦拭待之如初甚盛德也臣窃见前者大臣窃陛下之威福济私心之喜怒逮其暮景狠恣尤甚士大夫稍自振厉不肯阿附或小有违忤则罗致之狱毛举缕析旁逮知旧惧其不能废锢必以赃私罪污之有司观望风旨鍜链烦酷使之诬伏爰书讯鞠贯穿首尾强立左验务令案节备具牢不可破今虽累降诏旨许以辩雪然有见贤能之士或曾蒙陛下奬拔则忌之益深乃使虚被诬蔑自新无路人才终弃实可悯惜臣愚欲望圣慈断自宸衷特降睿旨下刑部诸命官自去年郊祀赦前犯赃私罪除州县监临之官因民户论诉监司按发若有寃抑依条审实外如系近年取怒故相并缘文致有司观望鍜链成罪之人特免看详并与改正庶几士大夫实沾恩宥复全名节得备国家选用天下幸甚取进止
论涵养人才劄子
臣闻国势之强弱不系於土地之广狭甲兵之利钝而系夫人才所谓人才者有二焉文章足以藻饰治具风采足以羽仪荐绅此平时用之而有余者也静有以察未形之机动有以应方来之变如药石真可疗病如谷粟真可捄饥此则平时既不可不涵养储蓄而羽檄交驰之际则又不可顷刻而无此者也恭惟陛下以天纵之圣躬履兴运而宵旰求治深思远虑将以遗子孙万世之安搜罗人才惟恐或失所谓藻饰治具羽仪荐绅者固自不乏然臣区区之忠犹効此言者诚惧夫实用之才尚少也夫楩楠杞梓自拱把知其爲良然不假之以岁月培壅封埴遽责之以任重鲜有不挠折者是人才又贵夫涵养欲望圣慈深诏二三大臣俾更广求实才可用之人善谋能断文不足而质有余者置诸中都扶持长养屡试熟察以须其成在平时则隆国势以折未萌於缓急则受任奔走御侮扞患无不可者诚得一二十辈森布在列则陛下可以埀拱无爲固宗社於磐石而二三大臣亦可以优游怡愉於庙堂之上而无所事矣取进止
请删定列圣图书劄子【校书郎赐对日】
臣仰惟帝室龙兴圣圣传绪天德地业既载诸信史云章奎文又列于鸿编於是并建内阁以谨其藏所以宣奕叶之文明示万世之轨范陛下身济大业遹追来孝载籍广内一新宝储馆御邃淸规模轮奂神圣顾歆中外感悦太平盛举不可加已然臣窃闻列圣图书皆在册府六阁所藏或爲未备欲望睿明深诏秘馆恭取祖宗宝训御集实録五朝正史尽行録写馆职雠校上之六阁庶几典册尊严日星并焕上以昭陛下尊祖钦宗丕扬谟烈之意外以阐治世之弥文埀耀来今取进止小贴子契勘今来陈请并系已成之书止乞就秘书省官吏抄録校正即不置局支破添给将来了毕亦不推恩
乞不施行官员限三年起离僧寺寄居劄子【校书郎赐对日】
臣伏见指挥臣寮陈请州县僧寺官员见住者限三年起离今年将已限满臣窃惟朝廷住卖度牒之久僧徒寖少所在佛屋例多空闲往者中兴之初西北士人渡江尝有指挥许於僧寺安下休兵以来虽间亦自造住屋然其间实有穷困者卒岁之计犹且不给岂有余力可以买地建宅今缘年限将满僧徒渐敢无礼迫逐或结托官吏迫以威势流落之士极爲狼狈臣又闻绍兴府福州泉州宗司及南班宗室皆在僧寺格以新制则此官府亦合迁起若别行营缮岂惟州县甚有所费而工役之多又复重扰百姓伏望陛下矜恤特赐睿旨将昨降寄居僧寺限三年起移指挥更不施行庶使侨寓之士数百千家皆均被上恩不致失所取进止
论先备劄子
臣闻善医者不以无病而废药石之储善国者不以无事而忽先具之备盖惩病克夀弗畏入畏古之戒然也恭惟陛下神心渊懿圣学高远前世安危治忽之鉴当今先後注措之宜皆已昭晰洞逹无有疑蔽如日之中而纎悉必照如衡之平而轻重必审凡所以明谨政体兴起治功巩固丕基维持万世者罔不备具固何待羣臣千虑之愚然臣不识忌讳深惟古人先事之义窃谓今日岁诚丰矣然荒政不可以不治兵固戢矣然边备不可以不谨黎献毕集允厘百工当思有驰骛不足之时四方无警百姓安堵当思有毫末弗缉之患此其略也夫绸缪宜隂雨之未及宴安惟酖毒之可畏伏惟席大治大安之势择凡当预备之策因大臣造膝之余使之一二条举熟复而深图之孟子曰国家闲暇及是时明其政刑虽大国必畏之矣臣不胜惓惓以爲陛下献惟陛下幸赦取进止
乞更定太常乐章劄子
臣恭惟陛下饬躬斋精祗见郊庙靡爱圭璧怀柔百神独声诗之荐未称明德伏观太常所奏乐章第其篇叙则有详略之不同稽之文义则或违牾而弗协三岁之亲祠四时之常祀率用此也而习熟所传有司弗议臣甚惧焉恭惟真宗仁宗寔始亲制荐飨乐章所以申景铄宣至和假三灵之驩者炳然与日星较着而当时辅臣翰苑奉诏而作者亦皆依末光埀典册雅颂所编不足进也臣愚欲望圣慈深诏迩臣取凡太常乐章更定篇次标别部分具以奏御陛下万几之暇用列圣故事择宗庙郊禖亲祠所用骏发睿思肆笔而成其余分命大臣与两制儒馆之士一新撰述裒爲成书下之太常以俟来岁郊见奏焉庶几中兴追继韶勺施之无穷取进止
乞修日历劄子【起居舍人兼修玉牒实録院检讨官目】
臣闻神宗皇帝相王安石用私意作日録一时政事美则归已陈瓘以死争之着为尊尧集日録辩等书忠臣义士感激增气恭惟陛下躬履艰难济登休治宝慈与俭仁民爱物圣德之盛固已聿追先烈而故相信任之专礼遇之隆又非特如安石受知於神祖也臣窃谓政事举措号令设施一皆蔽自圣断故相或能将顺赞襄而已臣惧其作时政记亦如安石专用已意掠美自归揜陛下之圣明私羣臣之褒贬日历之官因取其说着於简策大非尊戴君父传信万世之义臣实恐惧仰惟陛下既遴选史臣付以论譔欲望骏发明诏再取去岁以前臣僚修过日历详加是正审订事实贬黜私说发明圣德庶几作宋一经袭六爲七埀之无穷天下幸甚取进止
论王公衮复雠议【兼权中书舍人日】
复雠义也夫雠可复则天下之人将交雠而不止於是圣人为法以制之当诛也吾爲尔诛之当刑也吾爲尔刑之以尔之雠丽吾之法於是爲人子而雠於其父母者不敢复而惟法之听何也法行则复雠之义在焉故也今夫佐公衮之母既葬而暴其骨憀尸也父母之雠莫大於是佐公衮得贼而辄杀之义也而莫之敢杀也以谓有法焉律曰发冢开棺者绞二子之母遗骸散逸於故藏之外则贼之死无疑矣贼诚死则二子之雠亦报此佐公衮所以不敢杀之於其始获而必归之吏也狱成而吏出之使贼洋洋出入闾巷与齐民齿夫父母之雠不共戴天者也二子之始不敢杀也盖不敢以私义故乱法今狱已成矣法不当死二子杀之罪也法当死而吏废法则地下之辱沈痛郁结终莫之伸爲之子者尚安得自比於人也哉佐有官守则公衮之杀是贼协於义而宜於法者也椿等闻春秋之义义在复雠公衮起儒生尫怯如不胜衣当杀贼时奴隶皆惊走贼以死扞公衮得不死适耳且此贼掘冢至十数尝败而不死今又败焉而又不死则其恶必侈於前公衮之杀之也岂独直王氏之寃而已哉椿等谓公衮复雠之义可嘉公衮杀掘冢法应死之人爲无罪纳官赎弟佐之请当不许故纵失刑有司之法宜如律谨议
于湖集卷十六

[book_title]卷十七
钦定四库全书
于湖集卷十七
宋　张孝祥　撰
奏议
进故事
臣某曰曹操苻坚狃数胜之势拥百倍之衆因利乘便长驱而前偃然有吞并之心然吴与晋卒能以单寡之士谈笑走敌操坚号爲善用兵者及兹智勇俱困鸟骇鼠窜仅以身免而其国遂以不竞者何也吴晋之君臣能以静制动以逸待劳以直应曲而又有周瑜谢玄爲之将帅也夫兵不欲多也兵多而志精则志不一而易溃曹操苻坚之衆是也是故兵不可以不练将欲专也将得其人则兵虽不多亦足以取胜赤壁合肥之从是也是故将不可以不择夫兵已练而将已择则吾饬边备远斥堠峙糗粮者不急筹於帷幄以待之而已耳虽恃险而固不义而强吾何畏焉
又
臣某曰文帝可谓知道也已不以我之休戚易天下故约於处己而天下以尊荣归之诎於一时而万世以盛德称焉炎正传禩弥於四百文帝所以固结天下之心者在是也夫俭非难而出於诚之爲难民至愚而神不可以文具化也愼夫人不出房闼而天下知其衣不曳地文帝亦庶乎其诚矣其於富海内而兴礼义也何有昔者舜禹之世而苗民不格兵革之患何世无之不曰舞干羽乎文德诞敷而後干羽可以怀远不然抑末也匈奴盗边文帝犹恐伤民不欲深入盖讳兵而不用也然当文帝之时疆塲无甚扰匈奴浸亦贴服文帝所以爲强在德而不在兵也夫强固不在兵而军政不可不修细柳之屯帝识其爲真将军当馈而叹然後又知文帝勤於修德犹不敢一日而忘兵也
论荐刘泽奏
臣等伏覩武功大夫马军司後军统制刘泽怀州人初爲刘錡偏将錡器之使特将一军顺昌【一本作顺川】之役有隽功錡罢泽以所部屯太平都统王进掊克苛暴军人怨之刺骨独泽抚士卒如子进有所科敛泽一不从进怒逐之泽家无储蓄即日乏食旧部曲议赈给泽泽不可曰幸有官可以归吏部与其子徒步参选既判成矣会马军司後军阙官此军从刘錡久倚功怙勇将非其人则或颉颃而不服帅择将难之有以泽告者以爲後军统制一军帖然且畏且喜泽之在後军如在太平军中分市官布泽曰吾军贫甚顾可以布与吾军耳明日以状谢得布它日令军中市瓦泽又曰所居间屋尚多瓦可撒也撤以与之泽在军自己俸之外虽添给之属不以一钱供其私起居飮食与士卒贱者等亷勤忠直根於天性自其侪伍虽平时有不快於泽者亦不能不称其贤泽年五十有二从军三十年屡有战功介於进取不善委曲专务奉公守职存抚士卒而已夷考其行虽古名将何以过是臣等择之公议辄敢论荐欲望圣慈将泽不次拔擢以爲中外之劝
缴駮成闵按劾部将奏【中书舍人日】
淮中书省送到録黄一道爲成闵按劾西溪选锋第一将部将李因全不照管人兵致令逃窜乞罢从军与远小差遣奉圣旨依李因添差江西安抚司准备差使令臣书行者右臣窃惟国家之所以惩劝天下赏罚而已然赏不当功则不如无赏罚不当罪则不如无罚何也功罪已着而赏罚未行则赏罚之权犹在也功罪着而赏非功罚非罪则爲善者不劝爲恶者不惧赏罚之柄於是失矣自闻西溪卒伍逃窜之事既两旬浃其所以不惮死而窜者情之曲折陛下既已知之不待臣之言然二十日之间主帅而下未闻略有黜责外廷之臣不敢以爲疑者意朝廷方此图之而未也今兹则大不然朝廷既已不治其人而成闵乃敢无所忌惮公爲劾章归过队将乞罢见任仍送吏部夫掊刻军士役使军士利入於己怨积於下者闵与统制统领官实爲之也闵不爲之则统制统领官安敢爲之统制统领官不爲之则将副部队将安敢爲之朝廷委曲涵容置闵与统制统领官等一切不问乃特用闵之言罢一队将所谓队将者何其独不幸也哉罚不当罪臣恐浸失赏罚之柄自此此辈愈更恣横轻侮宪章事虽至微关系甚重臣愚欲望圣慈将成闵与当来士卒逃窜本军统制统领将副等官等第降黜其本军统制官仍与罢免庶爲余人之戒或陛下圣意不欲如此行遣即乞将闵今来陈乞罢队将劄子亦不施行以破小人诡计以慰士卒之心所有録黄臣未敢书行
小贴子臣访闻马军司寻常减刻军兵请受及非时役使最为酷虐士卒怨帅臣入於骨髓陛下圣聪幽隐必察谅必周知臣不敢复布若因此时略与黜责不惟余人知所惩戒亦可以收中原士卒之心踈远冒闻不胜恐惧
论卫卒戍荆州劄子
臣仰惟陛下轸念上游既以荆州付之刘錡而又倚信听从无一不至伏观比来诏旨爲錡而下数踰二十如严制节备官属颁缗钱增铠仗之类是已顾中外之论犹谓錡之所急寔在兵少欲出卫卒往戍錡所夫自吴至荆州山川阻远调发数千与其孥俱则是数万不惟经行烦扰亦非所以外示安靖也臣愚窃欲效计以谓取之於远不若取之於近所谓夔路是也今诸路将兵往往有名无实臣尝询之惟蜀爲盛成都万人潼川六千夔路四千夔之去荆道路无几若以夔兵二千益荆州转潼川之卒以补夔阙而下成都之甲如夔之数戍潼川或岁时践更或一定不易如是则内无迁徙之爲劳外无疑间之可开周旋几席之上而形胜之强成矣议者必曰夔当蜀後夔守虚则蜀以危臣谓不然自荆入蜀取道峡中地势险絶人必鱼贯而进荆在平衍之地据具蜀之冲使荆果强则孰敢踰荆而窥蜀是夔虽有兵实寘於无用之地徙之於荆则上可经蜀【一本作径蜀】下控沔鄂蜀既无虑而上游亦固一动两得有利无害伏惟陛下留神财幸取进止
贴黄臣窃考祖宗旧制诸将兵未有不更戍者所以均劳逸习道路如蒙圣慈采择乞下四川制置使及湖北帅臣同共措置从长施行
论治体劄子【甲申二月九日】
臣窃惟今日天下之事可谓极矣国威未振士气未立财用殚匮甲兵脆弱譬之元气虚竭之人百疾俱见非毉如俞扁有湔胃浣膓之术莫能起也天授陛下神圣英武龙潜既久周知天下之故作其即位则举兹世而新之独揽权纲考核名实忧劳图囘日不皇暇顾惟内外大小之臣不足以仰清光之万一是以再岁于兹大勲未集然臣闻之立志欲坚不欲鋭成功在久不在速治有大体不当毛举细故令在必行不当徒爲文具大僚欲其同德比义共济艰难之业羣臣欲其宿道乡方不爲朋党之私如是则内治不患其不修外难不患其不弭以此富国以此靖民以此复文武之境土以此摅高文之宿愤踌躇四顾无不可爲者已如其不然臣恐药不当而病益深则其忧有不可胜言者惟陛下留神财察取进止
画一利害
一国家驻兵淮甸根本之地实在江南沿江控扼当有重鎭除建康系帅府外如鎭江九江武昌守臣权轻缓急难以责办欲望详酌移淛西帅於镇江江西帅於九江鄂州则带沿江安抚使仍拨蕲黄光三州爲管内遴选帅臣使治城壁缮修器械训习本路兵民积蓄财谷责以岁月务收实効
一窃闻议者欲分抛盐引於民间兑便钱物缘食盐之人有限若一顿卖过却须暗损榷货务常年所入之数臣昨曾具白劄子乞将妇人封号自?人至孺人等第立价出卖许人户书填与母若妻及女如贵族品官之家亦许与妾比之官诰人更乐从比之度牒不损户口一诸路如提刑提举职事以漕臣兼之有余空立两司官吏浮费不下数万贯欲乞详酌尽行废并逐司钱物专委帅臣拘收其见役人吏并合裁减兵卒发归元来州军漕臣每路止置一员依淮南体例兼诸司职事仍不添置人吏
一诸司属官初无职事止能倚势作威占破吏卒搔扰州县除诸路应办军事处量行存留外其余并当省罢若监司实有职事合委属官即於置司处就令州县官兼权更不添请给人从
一州县百姓既出免役钱有物力者犹当差科官户既免差役役钱复免一半轻重不均欲望详酌将官户役钱据见科之数增起一倍并同编户其收到钱别项桩管赡军
一行在百司乞委台谏公共相度将不系紧要处权行住罢公吏并放逐便候边事寜息日依旧
乞不催两浙积欠劄子【知平江府日】
臣窃闻今年浙东西州郡间被水患陛下至仁恻怛即降睿旨分命监司赈给遂使数州之民左餐右粥如岁丰时无转徙之患隆恩厚泽浃洽霈何有纪极然臣得之道涂谓湖秀诸州犹催积欠督责甚急百姓颇复不堪皆言圣天子轸念我曹济之以食而官司不能推广德意乃追积年逋税名色既多何所从出欲望圣慈特赐处分两浙路监司州县将今年以前民间所欠逐色科名税物除官户公人及二等以上户外其余或与一切蠲免或与权行倚阁至来年秋成起催如敢违戾许人户越诉及委御史台弹劾取旨重寘典宪仍令转运司徧榜晓示庶使斯民家至户到皆知陛下所以哀矜元元之诚意而州县之吏不敢奉行灭裂取进止
论谋国欲一劄子
臣居乡时邻之富者有二子焉一欲坐而商一欲行而贾而父莫之决也而使之俱爲之二子之始谋非不善也爲其徒者以二子之不协则各幸其业之无成相非而相残相戾而相倾居无何其家卒以大困又有贫者亦二子焉以贫故汲汲焉相与营致所以养其亲者均衣而节食内?墙而外御侮朝於斯夕於斯期丰其家而已是人者讫致千金之赀夫富之与贫图功之难易相去远矣以其谋或一而或二贫者以富富者以贫甚矣谋不一之爲患也书曰惟精惟一又曰德惟一动罔不吉又曰予有臣三千惟一心夫惟不一则天下之事虽至小而无成况夫济艰难之运起非常之治也臣不胜忧国爱民之诚惟陛下留神财察取进止
于湖集卷十七

[book_title]卷十八
钦定四库全书
于湖集卷十八
宋　张孝祥　撰
奏议
论先尽自治以爲恢复劄子
臣窃惟金人失好絷我行人中外同愤圣意坚决申饬边备以全制胜如臣不肖蒙被使令感激隆知誓当效死顾受任之初有当爲陛下言者敢布一二伏惟陛下神圣英武得於天纵永念祖宗创业之难太上皇付托之重兢兢业业不自暇逸将以刷无穷之耻复不共戴天之雠天地鉴观神灵孚佑苟充是心何求不获然臣区区之愚独愿陛下益务远略不求近功而已夫所谓务远略者愿陛下尽舍拘挛扫除积弊去其所以害治者而行其所当爲者起居饮食不忘此志而已夫所谓不求近功者愿陛下多择将臣激厉士卒审度盈虚踌躇四顾不见小利而动图功於万全而已昔我太祖皇帝既得天下诸藩跋扈初未服从我太祖皇帝规橅已定不动声气磨以岁月皆爲我有臣愿陛下以太祖皇帝所以平僭乱者爲今日恢复中原之策臣不胜幸愿取进止
论用才之路欲广劄子
臣闻国之强弱不在甲兵不在金谷独在人才之多少项羽未尝不强也未尝不胜也而高祖卒取天下盖项氏之臣所谓杰出者往往不能容反爲刘氏用无惑乎项亡而刘之兴也臣恭惟陛下以英武不世出之姿当艰难之时独运神断思济宏业孜孜汲汲二年于兹而成功冺然未有端绪盖所谓人才者尚少不足以备使令耳今入官之门虽广而用才之路实狭古者取於盗贼取於强隣取於仇雠取於姻戚苟才矣初不问其生出之本末也今兹不然非进士科则朝廷已不敢辄有除用幸而用一人焉议者必曰此非清流也此某人之戚党也此某人之子若孙也此故尝有所负犯也此跌宕而不羁也其用武臣亦然吹毛求疵深排力沮夫如是而欲力致天下之豪杰以济非常之事难矣欲望圣慈深诏大臣各体此意舍去拘挛收拾度外之士博取而详察以备缓急之用人才既多使之治财赋使之治军旅使之宣力四方陛下将无爲而不获无爲而不成矣臣不胜惓惓取进止
赴建康画一利害
一臣今来起发欲先往镇江府措置事宜讫即至建康交割职事就令本府以次官时暂权管却往两淮将来若有边事亦许臣往来措置
一臣如体访得武臣内有智略忠义习知边事或能干办繁难之人欲乞从臣不拘见任寄居待阙官指名踏逐分付诸军量才使唤如都督府有合差委干当事务亦许依此施行
一两淮措置事务全在州县官吏协心爱惜不扰而办如有违戾去处许臣按劾闻奏
一臣应有奏报文字并乞径赴御前投放开折
论萧琦第宅及水灾赈济劄子【知建康府日】
臣六月二十二日准御宝封送下御笔付臣及萧琦第宅图本臣已望阙百拜祗领讫伏念臣孤远贱臣遭遇陛下入从出藩眷简优隆縻捐万死难以报称今又锡以宸翰宠嘉踰等云章奎画永藏私家臣阖门老穉不胜感恩恋圣欢喜踊跃之至萧琦之居即日并工营缮谨遵睿训更加高大及多与空地令可驰射琦在此侨?臣五七日之间一往见之饮食医药钱酒之属常常照顾所有按月请俸合系总领司支已行关报讫缘未有支行真俸指挥有司不敢擅行琦远客累重欲望圣慈特赐处分所有供给钱建康府已应副讫仰乞睿照江东路沿江州军水灾甚广臣节次曾具奏闻夏税亦自无可输纳秋苗决然无望如淮西庐和之间人民亦多被害窃虑秋冬之郊饥民聚爲盗贼臣虽已差官前去太平州广德宣池州措置更乞圣慈宣谕宰执预治荒政淮上百姓方罢筑城堀壕般塼踏弩之役四月以来急去挿秧冀望收成一饱忽被水害人情皇皇仰惟陛下焦劳万几德动天鉴灾异之来决非人力如尧汤之时定有冥数但於赈济防闲抚摩惠养不得不尽伏望曲轸渊衷中外幸甚江上诸州将兵阙额甚多臣已令所差官将被水阙食强壮人说喻招刺支与例物亦消弭盗贼之一端谨具劄子奏闻谨奏
乞择近臣令行荆襄参酌去取牧马专置一司奏状
近准枢密院劄子备奉圣旨令臣同司马倬赵某张某相度於湖北京西置一孳生马监措置条具利害供申臣寻关牒京西安抚及两都统司各据回文欲以骒马四千疋分爲四监内鄂州都统司认养二千疋荆南都统司认养一千疋湖北京西安抚司各养五百疋臣窃惟中兴以来马政不修岁岁博买其费巨亿而诸军之马愈更乏少此则牧养之道未得其宜故也今朝廷方议置监欲还祖宗之旧若措置得宜则省国用振军威制强敌於是乎在盖政事之大者不可苟且尝试而爲之也今若诸军分养则与前日之揆纲马略同诸军苟於得马不复爲经久之计一二年後稍有折閲则又将以辞自解谓荆襄非宜马之地如此则东南长无牧养之利必资诸蛮而後可耳臣愚欲望圣慈特出聪断於近臣中不间文武择知马者一二人令行荆襄淮南境中与诸军帅守臣寮深图地土水草之宜国朝以来所置监牧已行故事参酌去取具以上闻取自圣裁专置一司付以事权严爲黜陟之科责其成功如此则宣抚司所买四千疋不爲虚费假以岁月朝廷真得牧马之用须至奏闻者
小贴子诸军拣汰使臣军兵所在成羣若今後拨付牧马监令逐州军解发按月请俸就监支给专令牧养实为两便伏候勑旨窃闻西北诸监惟沙苑最盛访闻监兵见今犹有存者散在关外诸军乞令宣抚司从实根刷拨付今来置监去处指教伏候勑旨
辞免除起居舍人奏状
今月六日准尚书省劄子奉圣旨除臣起居舍人日下供职臣闻命震惊罔知所措伏念臣顷以诸生荷陛下亲擢俾冠多士触怨蹈祸复蒙陛下脱臣父子於九死之中兹又骤自省闼进侍殿陛凡昔再生与今超用一出圣意不缘他人论报之心虽臣躯命非臣敢有岂宜辄爲辞避实
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 10:23:21-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>