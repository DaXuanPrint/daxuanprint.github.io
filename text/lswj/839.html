<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="序,提要,卷一,卷二,卷三,卷四,卷五,卷六,卷七,卷八,卷九,卷十,卷十一,卷十二,跋,洹词全文在线阅读,洹词全文在线下载,大玄古籍书库">
<meta name="description" content="十二卷。明崔铣。(1478—1541)撰。崔铣字仲凫,一字子钟,亦字后渠,河南安阳。(一作乐安)人。弘治十八年。(1505)进士,授编修,见刘瑾长揖不拜,出为南吏部主事,刘瑾败,召充内庭,明世宗即位,擢国子监祭酒后,官至南京礼部右侍郎,谥号文敏。著有。《读易余言》(已著录)、《文苑春秋》、《晦庵文钞续集》等,此集之所以题为。《洹词》,是因为崔铣家居安阳,境内有洹水之故。凡十二卷,其中,一卷、二卷为。《馆集》,三卷为。《退集》,四卷为。《雍集》,五卷至十卷为《休集》,十一卷、十二卷为《三仕集》。各集均按时间">
<title>洹词_崔铣_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">洹词</span> <br/>
          作者： <span class="inputVal" id="bkauthor">崔铣</span> <br/>
          朝代： <span class="inputVal" id="bkdate">明代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">类书文集,文集,完结</span> <br/>
          字数： <span class="inputVal" id="bknum">[book_length]191413</span> <br/>
          说明： <span class="inputVal" id="bkdec">十二卷。明崔铣 (1478—1541)撰。崔铣字仲凫,一字子钟,亦字后渠,河南安阳 (一作乐安)人。弘治十八年 (1505)进士,授编修,见刘瑾长揖不拜,出为南吏部主事,刘瑾败,召充内庭,明世宗即位,擢国子监祭酒后,官至南京礼部右侍郎,谥号文敏。著有 《读易余言》(已著录)、《文苑春秋》、《晦庵文钞续集》等,此集之所以题为 《洹词》,是因为崔铣家居安阳,境内有洹水之故。凡十二卷,其中,一卷、二卷为 《馆集》,三卷为 《退集》,四卷为 《雍集》,五卷至十卷为《休集》,十一卷、十二卷为《三仕集》。各集均按时间顺序编排,不分体裁,杂著、笔记亦参错于其间。崔铣力排王守仁的学说,认为不应该舍良能而谈良知。故持论行己、一归笃实。其所作的 《政议· 十篇》,准今酌古,无儒生迂阔之辞;《他若漫记十条》,可以补宋史之未备;《讹传·两则》,可以靖明代之浮言。由此可见,崔铣虽不以文章著名,但其文章却可流传于世而毫不逊色。有副都御史黄登齐藏本。</span> <br/>
          封面： <span class="inputVal" id="bkimg">Z_19028.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]洹词
[book_author]崔铣
[book_date]明代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]类书文集,文集,完结
[book_length]191413
[book_dec]十二卷。明崔铣 (1478—1541)撰。崔铣字仲凫,一字子钟,亦字后渠,河南安阳 (一作乐安)人。弘治十八年 (1505)进士,授编修,见刘瑾长揖不拜,出为南吏部主事,刘瑾败,召充内庭,明世宗即位,擢国子监祭酒后,官至南京礼部右侍郎,谥号文敏。著有 《读易余言》(已著录)、《文苑春秋》、《晦庵文钞续集》等,此集之所以题为 《洹词》,是因为崔铣家居安阳,境内有洹水之故。凡十二卷,其中,一卷、二卷为 《馆集》,三卷为 《退集》,四卷为 《雍集》,五卷至十卷为《休集》,十一卷、十二卷为《三仕集》。各集均按时间顺序编排,不分体裁,杂著、笔记亦参错于其间。崔铣力排王守仁的学说,认为不应该舍良能而谈良知。故持论行己、一归笃实。其所作的 《政议· 十篇》,准今酌古,无儒生迂阔之辞;《他若漫记十条》,可以补宋史之未备;《讹传·两则》,可以靖明代之浮言。由此可见,崔铣虽不以文章著名,但其文章却可流传于世而毫不逊色。有副都御史黄登齐藏本。
[book_img]Z_19028.jpg


[book_title]序
补修月崔文敏公洹词序
邺郡为古相地自汉魏以来名臣良将理学鸿儒指不胜屈其豊功伟绩超前轶后可称三不朽者则惟宋之韩忠献有明时崔氏后渠先生继起焉先生心傅洙泗学本性天其行已立身卓然不苟而委蛇朝右黼黻皇猷又炳炳烺烺为中流之柱石洹词一帙特绪余而已呜呼士生斯世气节风裁可以肩大任而振末流如二公者讵不为郡邑增重耶顾忠献翊事两朝出将入相而垂绅正笏厝天下于盘石之安虽时代屡更莫不乐称其名而志向往公之品望不亚忠献自明迄今仅二百余年耳学者未尽悉其梗概岂其才其德有未逮与抑其遇未尽隆而业有未竟也溯公起家庶常出为南监祭酒旋改詹事游升至南少宗伯中间两请侍养后因议礼不附时论疏病乞休今所著洹词中分馆雍休退三仕五集盖纪实也岁丙戌予奉 命守邺窃喜淂莅名贤故里可以慰曩者高山仰止之思下车来瞻谒　二公祠宇令人生敬生慕感慨欷嘘窃叹遭逢之有幸不幸也继而搜采遗编　韩公安阳集虽久经寿世惜岁久漶漫爰从而修之而公洹词原本都人士罕有珍藏者余不禁慨然曰有是哉明德之渐湮也可胜悼哉今夫德者言之舆也言者德之宾也公光明正大学粹才醇当前明世庙时廷议纷纷几如聚讼而公以秉正不阿不得志投簪归里使当日者一如宋英宗之于忠献使之同秉钧政吾知公之设施当不在魏公下士生千百载后颂其名者应只与魏公同啧啧在人口耳也乃仅于残编剥蚀之余思公盛德良可慨已况此遗编又复有硕果蒙泉之憾不重可伤哉适吾友包子一峰淂邑孝廉柴君所抄白本参订较雠获窥全豹予喜而卒读焉窃叹　公之精神事业其着见于文词者固与魏公易地皆然不以遇不遇为轩轾也　公之文蔚然而深栗然而密渊然而奥浩然而长其气体追乎左国庄骚其义蕴该乎春秋易象包子称其为近世典坟邱索岂过论与爰捐廉俸急登枣梨公诸远近庶几与魏公之安阳集后先辉映矣吾愿生斯土者追踪先哲步武前贤读其文而踵其行出为名臣匆为名儒则公之流风遗韵开示后学者讵有穷耶今而后其当彛鼎珍之也已是为序 时乾隆三十六年岁次辛卯孟夏知河南彰德府事同安后学黄邦宁远亭氏书于二如堂
重修崔文敏公洹词叙
□正德嘉靖间士大夫高自位□动以圣贤自命事业则伊周学术则颜孟往往以此戈膴仕猎大位天下亦从而慕之及国家有事则各逞其意见□言高论不颜□安有好名者起而争之则排击诋毁若仇雠然甚者托身榷要驱逐端人正士如恐不尽君子于此有遗憾焉安阳崔文敏公登进士第以不□刘瑾由翰林院编修改南京□□事洊□南祭酒退居林下越十六年起用擢南礼部侍郎未一年致仕卒考公生平职任多闲曹无可建白于世惟甲申陈言急务一疏与上内阁三老书微露丰采此外则讲学课士之日多即闲□亦不肯滥居盖公之志甚高识甚卓外和而内介故气象虽雍容不廹不与世之浮言诡行者矜奇钓誉胸中则界限甚□当明世庙时虽有予之以大柄者亦必超然远举世之知公甚难而公亦不愿为庸耳俗目所知也或曰公甞为严介溪作文集序似非界限甚严者夫李西涯公之师也西涯枋国日未能引君当道公且贻书责之不屈于师而屈于朋友固人情乎公卒于嘉靖二十年是时介溪尚未大用以旧同官故覩其诗文之集为之作序亦寮友之谊且介溪高才博学直史馆富贵可唾手得弃官而归结庐钤山下十有余年亦人所难能者当时莫不称之其后为子世蕃所误身败名裂公固未及见也公学宗程氏而恒以空谈理学为戒甞谓道必显诸行心必运诸事事中虑而心存行中伦而道得又曰讲学戒于相习各择一义为门户敷衍令不可破甚或崇好佛经老子曰精于六经大抵钓名以致利而已呜呼此数语者足以砭正嘉以后之学术人心而亦天下万世所当以为鉴者也公于二程子外独称荀子文中子有功圣道于元则称鲁齐许子能救世至发明诗义则独尊大小序而不尽用朱子之说大抵公之立身贵恬退而不贵躁进贵节义而不贵功名其学术贵切近而不贵虗元贵平易而不贵矫激其议论贵特出而不贵剿袭贵精当而不贵支离真可谓一代成德之君子矣所著有松窗寤言文苑春秋中庸凡等书而洹词为冣着其文笔亦在荀韩之间宋以后所不屑学也安阳故有祠祀宋韩公及公彰德太守黄君甫下车谒二公祠慨然景慕二公之为人重刻韩公安阳集乃并搜采公洹词补而梓之问序于予于是叹太守之尊礼往哲以劝来者于风教为有禆也遂不辞而为之序乾隆壬辰季秋月河南按察使江右谭尚忠敬序
崔文敏公洹词叙
安阳为古邺都地人才之盛指不胜屈而德业文章彪炳宇内与日星河岳并垂不朽者于宋则有韩忠献于明则有崔文敏二公虽生不同时名位亦异而识力坚定学问深沈实无二致忠献当英宗时为两朝顾命定策元勋屹然山立眞古社稷臣所著有安阳集脍炙人口然德盛功高立言犹其余事正不藉兹以传也至文敏则位不称才未得大展其胸中之所学然当逆瑾擅权之际率多靡然成风而公独不少屈可谓能硬竖脊梁牢立脚根者生平品行巳基于此复与何塘马理吕柟张士隆辈倡明心学阐扬圣道及因议礼不附廷臣以南力石成致仕家居绝无几微愠色筑书屋洹水上课农讲学诱掖后进海内学者翕然宗之尊为后渠先生其出处之正大眞有与忠献公易地皆然者正未可低昂于其间也一生著述甚富而其最大者莫如洹词一集相传始刻于赵藩王其岁月已无可考重刻于武安王紫埜先生则嘉靖己酉年也迄今岁久残缺模糊字画莫辩读者苦之雍正甲辰夏邑孝廉柴黄二公谋重加补剔余欣然跃喜曰是余之志也遂捐俸共勷厥事工将竣请叙于予予自顾鄙陋何能窥公万一然喜待罪珂里拜公祠宇瞻其遗像慨然想见其为人虽不能至心窃向往之今细阅集中诸体毕备其说理诸文可以翼经纪事杂着可以补史类皆以典坟邱索之文写濂洛关闽之理售倔聱牙非先秦以上书弗屑道其只字譬诸鼎彛其斑驳之色光怪陆离一望而知为三代法物非近今所可几及昔人谓有明大儒一人而已信非虚语今予借手二公成兹盛举使风尘俗吏得托附不朽实予之厚幸也抑予更有望焉先生之文皆所以明道也明之则必思行之明而弗行犹弗也予愿与生斯土及莅斯土者交相日耳力励勿徒作文字观务身体而力行之处则守先待后出则忠君泽民自可挽颓风而进隆古其有禆于世道人心者更非浅鲜也予故不辞弇鄙辄详为叙次弁诸简端庶斯文之不坠直与魏公安阳集同光日月可耳质之柴黄二公皆以为然遂书而授诸梓峕雍正二年五月望后一日西河后学刘而位熏沐撰
崔文敏公后渠先生洹词序
后渠先生洹上大儒也居乡行谊立朝丰采赫然照人耳目余少随先大夫安阳任时即习闻其梗槩及来守郡每公余读先生洹词若干卷不禁起而叹曰此眞见道之文也夫德者言之胎也言者心之华也胎不立则华不茂先生生平以洙泗为师实能肆力于贤轨圣涂以反求于身心性命而实体于君臣父子兄弟夫妇朋友间由是发为不能已不可己之文遂莫不左右逢源而洪纤巨细各中其节礼由篇甲申一疏可与日月争光也上西涯相国书暨政议诸作汉唐人莫之过也讲议十二评文四指示则显剖析则精崇尚则正无偏驳也黄勉之氏择善集序及史论各条得失是非断制平允黑白分法戒炳也喻问寤言皆自明进退之正发挥理趣之妙也诸记序传碑铭杂制即事见理无非有关世道人心者也其旨严其气和其奇奥非强造其灵警非蹈虚其肫肫恳恳足以动君相而激朝士其断断龂龂足以开贤智而觉愚不肖其所见确故有数千百言所不能尽而藏裹回翔于一字一句之中其所悟微故有殚精竭虑所不能伸而剥蕉抽茧于叩寂课虚之际非邃于道而实有所得其孰能与于斯先生之文洵不朽哉今夫五谷民生躯命所系故宝之江摇柱非疗饥者也以耳目不习见不胜贵异之先生之文刊诡削芜无习见邱壑固不患天下不贵异矣而不知其枢杻纲维所在罔非身心性命之精正如五谷之系于民生躯命者吾甚惧读先生文者之不五谷之而江摇柱之也适因贤裔洹请不惮追溯先生得力之由而乐道夫所以异于他手笔者古吴后学蒋希宗拜撰
崔文敏公传【 马理着】
后渠先生姓崔氏讳铣字仲凫号曰后渠先生山东乐安人厥考参政公随父委吏翁居安阳少司徒李公以女妻之遂占籍安阳云后渠生而白晳漆发玉质始能言即识文字参政公时以小学方教之年十三参政公知延安府事携之任时延安多髦士属官有名士七八人公取髦士与共日课所会文每文成誊七卷驰使七人者笔削之仍合为一卷使后渠通阅之久之诸髦士及七子才美皆萃于后渠以故成童时举业巳过人既闻吴聘君康斋学于甘泉教谕李健子干它日公擢四川参政又闻白沙陈氏之学于成都通判吴氏廷举年二十一中河南戊午乡举第九己未不第游太学时文字揽笔而成月试尝日中投卷榜出辄列名第一时太学有广东举人梁宗烈者白沙高第后渠即与何氏仲默往灼会文又闻翰林检讨刘氏德符以斯文自任即日就而求益德符亦贤后渠与缔交焉时后渠有知人之明又见贤思齐凡海内学者邪正浅深识与不识咸察而知之于是多闻多见诸史羣籍亦涉猎而得其概矣时理与一二友人同居辟雍讲习明辨笃行之学后渠三就三省而是之遂相与日簪聚焉盖自是切问近思以濂洛之学为阶梯以洙泗授受为凖的敛华就实有得于内不复求诸外矣乃益相与析义规过力行数年所得益深纯乙丑会试举诗魁殿试赐二甲进士第一已而遴入翰林为庶吉士选授编修正德初宦瑾窃政改官留都吏部主事瑾戮复官嘉靖间历官学士至南京国子监祭酒礼部侍郎盖所在行其所学恒在道云生于成化十四年戊戌卒于嘉靖二十年辛丑年六十四讣闻皇帝命吏部赠官为礼部尚书礼部议谥曰文敏工部营葬仍赠祭翰林撰赠诰祭文实特恩也配李氏工部尚书汤阴李公女明敏贤淑相夫子取友为学及仕明月有功虽吾侪友朋家事亦裁处之女士之英非世所常有者也先卒赠淑人生二子长滂从予学举人娶邵氏次汲好古敏学笃行为乡党及当路缙绅所重当路早举孝廉其父闻而力止之乃已后渠举子时学朱子文成矣后入史馆乡人有诵习文选者以选体相望后渠不屑乃效法左氏遂自成一家言云所著有洹词中庸凡松窻寤言所删述有中说考所编集有文苑春秋皆有关治道风化非徒文也他历履详墓志表中不着田史氏曰予观近世学者文虽名世传后多无与于斯文盖其始学未尝志道故终身无闻能不畔乎哉间有慎言能不畔者然往往温故传述而已夫天地开辟以来生人多矣而面目鲜有同者此造化日新盛德而道亦如之无穷尽焉是故前圣语道至矣而后圣犹发所未言前贤语道详矣而后贤犹发所未尽故温故知新斯可以继往开来而为人师也间有自谓知新而非实有见者则支诞而误人故不如温故传述者为愈复有厌常喜新取异端止观之说辟吾儒明经之学以六经为糠尘者此又焚典之流也乃若昭代名儒能温故知新而不畔不误人者后渠及予二三友人有焉予肤浅非阿所好也管见如斯后之君子其辨诸
明世宗赠崔铣京礼部尚书谥文敏制
国家敦尚文治优礼儒臣生既授以官阶没复锡之赠谥此实劝忠之令典岂徒观美之虚文致仕南京礼部右侍郎崔铣明敏之资该博之学登名甲第擢秀词林经闱输启沃之诚史局着编摩之绩持衡取士奉诏育才贤声素着于乡邦清秩荐加于南署既遂优闲之请宜臻寿祉之休讣音来闻良用悼惜追惟旧学可恡褒恩特赠南京礼部尚书谥文敏锡之诰命呜呼学以致身巳遂生平之志恩宜远逮益赠永世之光灵其有知服之无斁

[book_title]提要
钦定四库全书　　　　　集部六
洹词　　　　　　　　　别集类五【明】
提要
【臣】等谨案洹词十二卷明崔铣撰铣有读易余言已着録是集题曰洹词以铣家安阳境有洹水故也一卷二卷曰馆集三卷曰退集四卷曰雍集五卷至十卷曰休集十一卷十二卷曰三仕集皆编年排次不分体裁襍着笔记亦参错于其间铣力排王守仁之学谓其不当舍良能而谈良知故持论行已一归笃实其争大礼劾张璁桂萼风节表表亦不愧其言所作政议十篇准今酌古无儒生迂濶之习他若漫祀十条可以补宋史之未备譌传两则可以靖明代之浮言而岳飞论一篇称飞之急宜奉诏班师尤识大体盖不特文章自可传也第十一卷中有严嵩钤山堂集序似涉南园作记之疑然嵩集载此序题嘉靖己亥据明史嵩传是时方为礼部尚书未操国柄尚无由预识其奸是犹司马光之于王安石非陆游之于韩侂胄矣乾隆四十四年六月恭校上
总纂官【臣】纪昀【臣】陆锡熊【臣】孙士毅
总校官【臣】陆费墀

[book_title]卷一
钦定四库全书
洹词卷一【馆集】
明　崔铣　撰
乙丑同年便览録序
黄御史希武编次乙丑同年録属冯无锡景祥刻之而以序属铣吾三人者皆见於録中故也凡举进士必有登科録姓名郡邑之类皆在焉复编此者以省叙也以省叙者便览也其便览者为有事於四方者也同年有世讲之义自吾之身而即忽且忘焉至薄也过其里庐而若罔知涂之人也以同年流而为涂人其可悲也已是故开卷之际存者没者升与沉者感其所遇之异而吾则无异视也率吾党而敦友道者必是録矣夫友道有二焉礼也义也其情笃者其礼完其分深者其义重礼不完则隙之所由生也义不重则市道之为也是故生相问也庆相贺也没相吊也是之谓礼进必相引以贤毋或妒也退必相要以正毋或系也患难必相扶持以全毋或?且弃也是之谓义皆将於是録考焉於戏率吾党而敦友道者必是録矣夫
别石楼李老先生序
自铣事先生十又三年入则聆教诲出则仰声光顒望伟度铣弗逮矣先生方引翼之铣升沉数易先生直以大者期之此皆视为偶然之逢弗齿也夫古人师友谊笃酬知感遇孳孳然惟不朽是图私德不与焉未尝不感激慨叹思友其人於千载之上顾岁改事移志荒而卑行懦而却文支蔓而弗成章诚恐一旦灭没无所藉以见古人非先生孰成之先生又还朝矣踬蹶且不暇何能进也然先生教诲度望铣得识而修之否虽日侍先生无益也今天子朝夕想像贤臣之风采喜先生於既见矣少宰之职统百官掌邦治夫统百官巨衡也掌邦治总责也非刚明平直如先生弗胜古贤臣之业要其极如天地然举天下物物在其中非徒翺翔一世之上激清名於一朝发义气於一二事以为得也诚者立本也谋者定事也几者袪难也拗之者至殆也随之者至蛊也非老成邃密如先生将无偾事矣乎於乎此先生当往也铣欲私留者鄙矣
翰林庶吉士题名记【拟作】
士而仕于朝自一命以上皆有所职少怠则黜罚加焉惟翰林庶吉士仕矣而以读书为职则犹夫士也是故处之禁署以专其志给之既禀以裕其家閲之载籍以博其见督之文臣以稽其业自永乐甲申至弘治乙丑若干科若干人矣於戏士不逢时犹且学圣人之学以植已而济民况待於上之人乎哉夫三年养之数十年用之薄养而厚用寡蓄而大发而欲尽获其效不亦难乎予闻处事变者存乎才烛显微者存乎识妙感应者存乎德成是三者成乎学则夫後世之学代更世易各出其见而欲得其真固难矣即有之而咻羣和寡能坚而不变则又难矣学果非真则才失之邪识失之陋德失之颇而诿曰用之勿求备非予所知也院旧未有题名学士某创为之録其名考实也勒诸石垂久也虚其左俟续也纪以文厉同志且着鉴戒也
送马佥事序
南京御史大夫晨入府中尽啓故牍程其属功能之高下将荐之备陟焉乃閲案问曰往巡江上剔偷妥旅使行如归何烈也遣马御史乎从史跪检已仰对曰是也往理戎亩赋足而下不惊何惠也遣马御史乎从史又跪检已仰对曰是也迩昱盗匿获隆凶蔽愆卒置於理闻者愉愉何明以执也遣马御史乎从史如前对大夫曰於良御史与若速具疏吾上之未上马君已拜江西佥事人莫不以为当也君方警畏日求未备诸御史具其事授铣曰先生故职文字其将有益於马君也铣曰唯唯君子於天下谈不如见亿不如历不见而谈者冥也不历而亿者紾也夫去蠧莫过乎烈字下莫过乎惠烛幽莫过乎明终事莫过乎执四者人之美行也君既举之君吴人也江西楚也吴楚之民其习好同御史佥事外内对置其职业同以四美而行乎二同之间君何患乎无政也君字善徵癸丑进士
对江话别诗序
对江话别赠顾开封也开封为郎厥有盛名乃闻於上陟守大郡夫名着则思实任重则思才实不修则名陨才不称则任偾是故惟君子能忧之亦惟君子能告之告之故永言之示不忘焉於乎吾观是诗而知友道之益也僚友之诗其辞明其旨切交游之诗其辞婉其旨远执友之诗其辞扬其旨深明以切者警之也易事者跲艰事者立是忠言也婉以远者风之也读之使人油然动心不骇情不嵬视是微言也扬以深者美之也知有美则爱之爱之必永终之矣是巵言也三者因其分之异也望以不朽其意不异也吾故曰观是诗而知友道之益也
赠刘宣城诗序
成都刘觐阳在南京考功七年初为主事泉山林公为太宰敦绰雍容密隙覆污止责大指有长者风觐阳承之无咈人曰君行何类宰也曷易觐阳曰唯唯觇其行事无易後拜郎中野亭刘公为太宰刚峭严冷程功剔蠧细小不忽有大臣节觐阳持故守人曰君何咈宰作也曷附觐阳曰唯唯觇其行事无附夫世故曷已惟理则定吾持其枢以御其变高极乎层玄深入乎重泉巨并乎无外细破乎秋毫吾未尝往彼不能离何有舍已以逐人哉橘踰淮而为枳貉越汶而毙无恒性也窃脂不谷松柏雪而不萎刼火不烬玉定分故也是故亡而徒拗者贼更以求容者痿饰者奸昧者伥皆可悲也已觐阳迁宁国太守过予室别求赠言予谢曰君故履已固且诸君诗在卷矣
赠陈子序
陈子文相居谏垣奏事忤旨系狱两月除名其母氏讣又至陈子罪躬省咎其友崔仲子铣叹曰伟乎陈子之为丈夫也虽然天岂重困善人乎哉士惟末之养已往利而举易际亨而志轻举易多舛志轻多丧故却而後能进降而後能伸紾而後能逹天之大乎人也松柟在山历霜雪风日之摧折数百年而材栋梁任之而况於人乎天岂重困善人乎哉世之成务者曰明曰直迷几失会罔正惑径其名为盲枉我逆人屈志附咻其名为俛盲不能行俛不能伸予於封事见陈子之明曰练而中予於抗论见陈子之直曰罔畏威而回口然明生於思塞於亿直出於理败於气思通微者也理干事者也恃亿必疑疑则狭任气必侈侈则凌疑人者人将疑之凌人者人将凌之当事而使人疑且凌於是乎怨起而谤腾下讙而上眩矣夫思不精则明不远理不充则直不大欲精以充学哉学哉
说交赠马敬臣
夫羣游尊合者市人之行阳谀隂诋者险夫之心故孚以义则越域弗能间也期以大则隔世弗能忒也昔者铣与马子及二三子之友也见异必求言易必规行爽必正容慢必风一日之中有新知焉一会之中有默变焉自铣及马子之仕也言不尽规行不皆正容不复风见不暇求一日之中有弗知焉一会之中有渐背焉夫交不形亲惟心是坚道不迹观惟当是符自今而视铣欲通故而失之涣寡与而失之傲容衆而失之随感时而失之放论事而失之激因俗而失之染是古之宕人也马子见事明而不发虑事深而不泄处世安而不迁是古之笃人也马子过铣百矣马子犹璞玉然铣虽有他山之石无所用之大学之教长者服之少者则焉齿长而无猷为铣之罪也马子何与与然无取於行为耻并废於言为薄请终铣之言而毋弃可乎夫见善欲为勇之大也闻义即悟智之先也为病於待待者沮於私於是乎懦心生焉悟病於袭袭者格於近於是乎轻心生焉懦而犹以为强轻而犹以为周是故语大而发小见漫而中疎心劳而力却志广而才滞要其中者欺也传有曰毋自欺诗曰如切如磋如琢如磨此之谓自慊於乎马子毋弃予言
石淙对
客问曰地以域分域以名定太宰杨公取滇之石淙以名江南之居古与豫生曰有之昔周扁濂溪着其乡也吕书东莱追其先也夫着其乡则思为之重是故有弗辱也追其先则思为之绍是故有弗弗肖也弗辱曰仁肖曰孝仁且孝其惟君子乎客曰贤不遗位而成名智不遐行而灭德翁方居岩廊之上乃耽山水之僻袭居士之迹殆不可与生曰奚为而不可也夫无累者弛张易省缘者去就决甘淡泊者纷华不移守退让者势利不乱故鹏之搏者适而已龙可豢而食之者欲而已昔伊尹成功而罔居周公摄政而思明农惧盈之灾也唯君子不有成不梏位於是乎业着而道尊奚为而不可也客曰然则翁将隐与生曰未可也君子之於世无去无就惟道之从介士甘遯迹以遂高退士务匿名以辟咎志士求危身以着节义士乐奋勇以垂声曰行不同失中一也臣之事君交有浅深任有轻重恩有厚薄夫违则去之谷则耻之初仕者处常之法也大臣则异故交深则必懋其德任重则必安其业恩厚则必永其祚知消息盈虚之几贵豫处治忽安危之系贵节是故汲黯寝淮南之谋直也韩琦平内间度也司马光改法实也夫大臣者国之寄未可遽言隐也客曰元结寄义於七泉张咏表德以乖崕石淙之义将是类与生曰然吾闻隂阳之气凝者为石流者为水凝者无变信也流者无滞智也石体顺故可器水止於内故不可御孔恶其硜孟非其激在人也亦然惟信能立以通行则不窒惟智能运以正出则不流是故有恻怛之情曰仁存而不妄曰诚行而不跲曰才因势曲成唯中是经曰权发於仁体於诚斯尽信矣周於才逹於权斯尽智矣此之谓备是故可以立已可以事君可以权出处可以正天下备之至也
南京工部虞衡清吏司题名记
虞衡郎中一人员外郎一人秩皆下大夫主事一人秩上士掌山川林泽之贡凡贡鸟以羽兽以革材以隂阳具内于玉府四方季上工稽其迟速为之等已使执艺及期则遣还凡治戎器皆掌之夫富邦国以贡饬邦国以工平邦国以戎入贡贵俭布工贵均治器贵精侈用极好穷搜数索曰奢空艺徒名私夥公歉曰倾数备实亡形完用折曰敝奢而後民匮倾而後事废敝而後宄作三者国之大疚司虞衡者有罪焉今天下事归北京遗南京者什一二然其责均虞衡无题名碑岁久者无闻郎中唐君荣惜之乃创为止列近岁若干人他无徵故然亦可以考实後宦者将有警与唐君字仁夫广西人
问政篇赠方镗
方子为尹问政於崔子以王子为介崔子曰夫为政拟乎古者多泥泥斯滞矣因乎俗者多随随斯蛊矣故不外取而足者身之谓也予昔与子升於汴闱业於国庠既潜于豫郊知子旧矣子之为人也信中而直行遇事以果举斯以往是为政也夫积爱蓄惠使民弗疑莫大於信布公止僻使民弗咈莫大於直定法一听使民弗易莫大於果信以主之直以断之果以成之三者既备政无不美者矣信贵能明执偏废全其失也塞直贵能容任情驭物其失也绞果贵能详疾行寡顾其失也率塞则民惑绞则民践率则民讙三者不去政无不疚者矣是故明以立信诚之通也容以翼直谊之大也详以出果知之周也夫然後居则中正动则准方子谢曰子之言大矣美矣镗敢不敬崔子贺曰子言及此是吴桥之福也
跋豪杰録
夫古以准今哲以表学故考古者将以蓄德匪曰广闻企贤者将以正行匪曰备故不然虽高文大册犹仓箱之菽谷我何与焉
五吏篇
深文链法此苛吏也而世尚之曰法理之吏饬外修誉此伪吏也而世尚之曰严明之吏逢顔逆向此佞吏也而世尚之曰恭谦之吏暴敛厚征此贼吏也而世尚之曰功能之吏巧徵窬取此贪吏也而世尚之曰材干之吏近臣徇私爱而称之世主采浮称而礼之礼之则加赏焉反是虽张季之平卓茂之真延寿之正阳城之寛张堪之清近臣徇私恶而毁之世主惑羣议而弃之弃之则罚加焉非介士必因赏而改心因罚而渝节五吏者治之蠧而贪为之源也夫贪匪以自养已也必遗近臣以求誉於是取之豪右豪右复取之细民取之豪右什去其五矣取之细民什去其七矣久则罄夫徒贪民不慑而获微也必制以苛苛必能而後行必覆以伪伪则讙民而恐上闻必悦以佞佞非征敛无以自见也必肆以贼如是然後可以遂贪是故五尚行而吏不良五吏兴而民不安求国长治弗可得矣
上西涯相国书
窃闻忠君者远不间其情厚师者微不格其敬君师大伦也颠而能扶为忠爱而能谏为敬铣赵之贱士也待罪侍从坐视时变上未能讼言於君次未能私告於师是天下之大罪顾思不敏中实空然知罔行殆何堪听闻铣是以忧深而醉思剧而颠徘徊门墙进而屡却也伏惟执事好士容汚若将弗及寸材尺美未尝遗之岂独铣之弃乎用是敢布腹心焉今有人病羸者精竭而神惫独面人耳然嗜饮好内未巳或告之曰子之病也危久将不起必斥而弗信使其父兄子弟垂泣而告之必惧使国医告之必怳然而泪下矣何则父兄子弟至戚也其言必不罔国医识精也其言必可徵今天下之病深矣财殚而用加侈民疲而劳未巳赏数而功不劝罚轻而罪不威令下而不循惠施而不沾官肆贪而法废事取具而实亡天下十有三省耳用兵者八朔方兵敝玩而不力公私以供匮人材以利偷若再有啸聚何兵以讨边或寇入兵马之在内者留之恐边轻遣之恐盗张庙堂之经营始大也虽然此见事铣耳不得闻口不敢言者又百此乎今九重及帷幄臣偶未之思耳然惟执事能告之执事自辅先皇泽流而望尊先皇大渐执手流涕付以爱子权重而人服一也执事少秉清节逮贵愈坚相几酌会为国蓍蔡行高而人信二也是故以戚则子以识则国医故曰惟执事能告之也执事弼亮初政调和瑾虐厘弊庚午入告累矣似犹未饫天下之望也顷闻执事上疏忠恳而中继闻请明农子不云乎大臣以道事君不可则止执事去之是也然亦有否夫事幼主与成主者不同度而建功处平世与纷世者不合迹而致绩善始而不完其终犹无始也窃窥执事者盖欲以身示儆云耳夫告人之道三积以诚者要其信也动以容者要其感也示以利害者要其惧且听也文字章奏言者意弗尽而听者情不逹效固难获矣窃愿执事时请面对创难而覆易善存而恶败帝王之轨祖宗之典诚于中而徵于容因其明而通其曲上英武冠世深信而改度然後天下可徐理也若一二帷幄臣执事与共政矣昔有二客登舟入舱熟视之世雠也见必以刃接舟及中流风二客骇而共图之卒济非前相怨之深而後相克之力也志诚在於生故彼臣者亦愿执事之善告之也彼诚我听故亦可以有助矣又闻古之君子之事君也智不售则曲势以求成力不施则广谋而获遂夫君以为社稷也吾为固之如磐石然以待君悟举完器而付之而後臣之道不缺不然使至如所谓无如之何者君幸悟奚济也窃意执事之计之不可缓也夫举政以才行介而内信学深而知政艺精而适用才之全也偏得者酌用之毋以科目拘其进毋以浮伪溷其真毋以麤率逞其直毋以小瑕遗其长毋以资格缓其为使部荐其监监荐其守守令各荐其属抑幸治贪厉耻表节严其进核其伪不惟得真才亦可以正士习矣自天子以至於士未有不须诤士者忠直谋略者执事宜引以自辅使之怂慂尽其谘议不无禆也周上需系民心财也蓄久者积为力者充食冗者耗费奢者穷贾谊曰一人作之十人食之必饥十人作之不能衣一人必寒今内廷之奉军旅之供者可计乎南以水荒北以盗芜其岁入几何也财不足则民贫民贫则苦生苦生则心离心离则凡可以救死者何不为夫盗者扰始也扰之靡靡英雄因之而起是故乱自财始子曰节用而爱人周礼岁终计入以会王用官以工皆稽业而定既唐并庶官今皆可行也夫本强者能制弱枝备豫者能当卒变禁兵本也重镇备也两京禁兵伍以内赂而缺操应故事而举治戎者循例犹以纨绮子将之一旦缓急此属可仗乎当燎眉濡髪之时尚修拱手徐行之度非计之得也秦晋两镇地险人勇于今尚安及後可恃选将以练禁卒择人以守秦晋厚结民心精治士马守险广储俾可凭藉今议者曰土兵劣於边兵未知计者勇不自奋作之斯兴技非自长习之斯熟太祖定中原江上卒耳太宗北伐中土兵耳是故安危在所任倡者利钝之系也夫政贵因时法先救弊出蹇者必求助非深服其心能制其命者否也昔董阏于为赵守过深涧壁峭若墙下瞰百仞问曰婴痴狂悖之人牛马犬豕有误入此者乎乡人对曰无有阏于曰使吾法犹涧也则人莫之敢犯胡不治故不可以弘治之政施之今也是故烹一阿大夫则谀者远而罚惩封一即墨大夫则谗者远而功劝无别而缓非所以为政也愚生何足以知国事窃窥天下之势不急救将不可为伏惟执事当国安危攸系故敢俯伏门下稽首上书干冒台严不胜陨越之至谨伏斧待罪
赠高生序
始张西渠病予与王淇东候之予曰天疫曷慎诸西渠曰偶不佳耳予即延医医曰伤寒少阳症也下药而西渠病大作头岑岑如戴石气着人如炙孟无涯何大复曰予旧识高生者善医数有功也已而高生至切西渠脉曰果寒疾也出活人书示诸君曰是是症是方宜也大复明脉田水南习医家言诸君善谈理者参?之予视生色柔而应缓窃疑其弗胜也秦西涧曰子以辩言饰容者为能乎夫足内者不炫裕行者寡辞辩言饰容而用折者子以为能乎越二日西渠病愦疡面而中泄予惧谓生及诸君曰弗可坐待也已生矍然曰张公近臣也伤寒颷症也吾甚敬近臣而重颷症吾所以来为张公也苟有愈张公者毋有避也蔡石冈举医一人朱给事一人予举二人次又举一人然诸医言各殊予私谂生生曰夫伤寒者迟则注急则败是故治之有会焉仆之术盖弗谬也最後张复泉举一人予候其至视之盱瞻而扬貌切脉已悉非前诸医论曰湿症也其言支曼不会理视生甚倨生色和孜孜酬应不倦予罢其人不用或惑之予叹曰周制冢宰统医师使治其属正术而稽事夫正术则下寡岐业稽事则赝无溷心礼失而真昧真昧而业纷业纷而赝作然後民讙而咎彼艺固毋深究也於是咸尊用生使尽其术越二日而西渠汗矣又三日面不疡矣中坚矣西渠甚德高生间谓予曰子异生之术乎曰然夫好大言者宕医也易惑而移者懦医也据方而不权者庸医也好自用而偾者虐医也挤衆论以售术而不恤人之死亡者贼医也均之能杀人也贼莫甚焉西渠曰然又曰始子疑生何也曰慎之以审其才也子求医何多也曰公听以求全也何卒从高生曰诸君子之明也
张舍人墓志铭
张舍人名伦字天叙千户张能适子也其先沧州人祖某从太祖伐元後发蓝党逆谋授府军左卫千户後从太宗靖内难改北京府军卫其子孙因家焉舍人早卒无子舍人止一弟杰袭千户杰一子瓒无他张也舍人老实无嗜好北京四方之人在焉其风错故其习殊贵势之习侈侠少之习儇商贾之习便寒约之习俛儒学之习贲独舍人斤斤然木讷人也然其事父处弟如礼要其中亦有负乎而弗获长年使人无述焉故谚曰栋材弗成朝花则荣巧艺不比拙就得利悲哉王媪王千户恺女也年二十五嫁舍人舍人死时媪年三十二为孀妇四十七年始瓒生数岁其父母以寡子故甚爱之媪瓒诸母也独奇之曰振张氏者此儿也吾夫死窃忧门户衰今幸天不絶张氏矣瓒失母媪抚训之瓒果积官列九卿舍人宣德丙午九月三日生天顺五年六月三日卒媪宣德甲寅十二月二十三日生正德七年七月十六日卒舍人享年仅四十媪乃七十九然媪劬劬妇节期不食矢言则劳瘁过舍人百矣舍人信有妇哉媪卒之次月一日瓒啓舍人穴合葬铭曰已乎已靡嗣只艰乎艰勩妃只章女行曰太史袝女禩女从子
别友
诗曰他山之石可以攻玉铣仕得二友蔡子成之穆子伯潜蔡子布衣予与接曰仕者着交也蔡子内朗外润遇事隐重不泄穆子靖专而凝发笃向文史独铣佚荡二子不弃之其有见乎哉古之交也会文而翼善居观而弼违而犹重赠别盖感於情则听必重期於久则思必恒定於要则行不渝兹二子将铣别矣铣不可二子未尝默然意沈而词婉铣浅中丛论非二子将斥辟之而况听思且行乎而况重且恒而不渝乎蔡子长於智智者事之君也疑者智之紾也怯者疑之滋也吝者怯之役也夫成败靡形判之於几吉咎曷因帖之於理理顺而吉咎不乖於趋几明而成败不挠其向是故与其周百虑而失为孰若就一得而着节不吝无怯不怯无疑而智矣穆子能守然君子之心深舍六虚洞观万变往以序而非拘会於一而非遗是故理昧多窒事罔多忧养浅多露学孤多惑见泥多陋着意虽善而非普物虽外而内孟子曰所恶於执一者举一而废百此之谓也
张先生墓表
睢阳蔡公守济南卒子天祜财成童张云鹏先生以易教授见天祜器之先生居睢阳东陵里中天祜往从之游既天祜入太学先生作知县矣天祜家素窭先生数周之乃得饫朝夕先生治经不臆入不奇探曰先儒有训其索赜而辩辩矣心麤气逸胡为背乎其教曰寡欲以养身守身以能官者操领也夫尘则扬而水则浊绳则直而木则度故欲炽者心亡已枉者如乖先生真知学哉先生不得进士知三县又不偶而退老于东陵先生孝贵悦心不惮曲遇政贵定民不徼赫号仕贵获已不嗜厚成诗曰岂弟君子於先生见之矣天祜善铣济南公铣大人之友也天祜思先生教日欲砺行以酬知立石以章幽铣闻而叹曰济南公膏秩而家约啬荣而节信先生用未昌而行孚天祜承家而不倍师是故济南逹其忠先生宏其化天祜永其誉
送左毅夫还常州序
予外舅鹤翁使伻以左君桓来曰若宜有赠予问左君欲奚闻左君还辟再拜曰始桓以郡檄起户部书筭九年给冠带将授八品秩顾多病不愿即仕也暂请归郡予曰子以布衣入京今归则荣矣常尔父母邦诗曰维桑与梓必恭敬止而况兄弟兄弟子之行乎而况王父父之行乎惟谦不府恶惟约不丛尤勿?孱孑勿怙贵势其庶哉左君曰吾宗自徵君来遂大叔祖名御史也吾父义士也藐焉孤桓未有绍前人者予曰宗之大者难守先之贤者难继顾大则无俟於亢贤则无患於无因子诚不忘则思修修则继继则能守矣左君曰桓少也业文而通筭学无成独以筭名吾耻之无能大其先也予曰子耻子之未学固也而卑筭於後世所谓文者不亦惑乎古之君子之学学道也而曰游於艺艺者以广道也夫数大极乎亿兆细入乎丝忽天地莫外其围鬼神莫测其变使人思精而约理逹而该故君子贵焉後之君子之学言经通故而已矣言文摛辞而已矣弊神至死而不知道者何物也是故愦愚惑庸饰誉长伪子何慕焉左君谢曰桓未之闻也体於道验於器终身不敢薄吾艺
悔斋铭
乘气则矜逐物则移女行方迷谓女自知惟诚女药惟圣女师女不进德不死胡为
右铭
女有百非恶人女扬女有寸是怨人女藏於乎岂有女独是而人皆非於乎岂有女既为而人弗知嗟女亦奚如斯
左铭
序乐趣卷
夫乐由顺作忧以逆来事寡顺而多逆情向乐而背忧故乐者鲜矣庄周古之名善言乐者也其言曰鹏风而抟其翼樗弃而树于野迂大不实吾无取焉鹏因于气樗激於无用因者寄也激者忌也无所寄则漠有所忌则挠夫性以约情则衷顺以应事则化是故遗荣则不求忘则不争无择则不忮去饰则不葸静则安动则逹所如则自得夫何寄夫何忌易曰由豫大有得其是之谓乎紫岩刘先生有从兄凤居京师凤有园园有轩王虎谷题轩曰乐趣紫岩及晋诸大夫游而适焉於是说阐其旨记载其业赋敷其事诗揄其兴渢渢乎和平之音洹野子紫岩诸大夫之友也紫岩曰惟卷有序所以纪始永终畅厥大义也敢托吾子洹野子曰诺
赠秦子
孟子曰凡有四端於我者苟能充之足以保四海秦子之交诸子也过规而善勉难恤而礼恭可谓得友道矣秦子之理储也稽实杜请伸善惩猾庾丰而刍粟美可谓得刚道矣秦子治利而不染其在草塲也不举权觞而甘菲食可谓得廉道矣秦子清蓟地也亩明於官租寛於民弱免豪茹後无害贻可谓得惠道矣夫不知者冥则亡适则不行不行者枯而寡味则不充秦子知矣行矣其弗充乎哉秦子拜郎中督储于宣府当路器而拔之也边者卫夏之垣食者守边之本才者足食之方道者御才之辔是故充友道以待僚则衷充刚道以理食则足充廉道以止辟则畏充惠道以临民则安夫监别形而丑忘怒公也水溺物而舟常浮虚也轮运重而辐不折衆也木脆质而根穿石积也故曰日新之谓盛德是故德盛则业大矣
赵节妇寿诗序
予观赵节妇寿诗叹曰厚哉郑子之为道也诗曰我送舅氏悠悠我思夫远则恩易杀疏则情不聨世固厚父族能厚其母家则寡矣而厚其祖母家则又寡矣节妇为郑子祖姨母嫁庄氏节妇有三善焉少失夫而贞曰节教养四子曰慈存夫之弱弟曰义虽男子或愧焉当时节妇丛苦而尝瘁人疑不寿乃今八十健矣谓天无意於善诬哉节妇念其姊字郑子郑子思其祖母及节妇於是节妇之行野倡而朝和幽而章久而着可以示乡妇然为之者郑子也於乎厚哉郑子之为道也
送何仲子知巢县序
昔梅溪君汝之闻人也潜不隳行卑不降志节矣伯子景韶学润於乡治立於民才矣季子景明行靖而执辞美而典名称奕如也文矣景阳者梅溪君之仲子也兄韶而弟明敦貌而质行夫世贵之子人宠之已则易之世贤之子人重之已则难之内外有则出入有畏德成而易焉曰重才非拔则不能亢宗行非卓则不能骋轨人重之必望之望之必思罪之矣曰难故纪惭太丘彧劣仲豫不可不慎也仲子初仕得巢令夫巢畿邑也令牧官也牧良则畿民能畿能则远人柔是故不杂好者业专不求名者功真援贵者佞生遗惠者敛急啬费则财用足敦礼则教化行刑当而威令简而举是故可以为子可以为弟可以为兄孝立者忠遂弟立者牧良
长汀县主墓志铭
长汀县主者赵府汤隂庄僖王第四女也母武氏年十五汤隂郑玑尚焉授宗人府仪宾初庄僖王贤自贵女择对郑氏居小元村七世不析?其人皆敦朴尚义不失口於人世之机诈不知也玑父讳祥邑称郑五老郑氏多田故饶於财男力农间出治贾女习蚕织阈外事不闻农贾所入皆囷之有婚嫁者族长给费寸布合粟毋或私者成化间岁凶出粟千斛助赈济虽未遑文字其行与古笃行者埓五老少贾於临清每归倒槖钱帛委地其妻子亦不视长女归今少傅李公封夫人少傅初仕为主事管临清闸五老不复贾少傅贵郑氏渐微於少傅无干请玑尚主庄僖重其世也县主聪慧婉顺凡主适夫家处尊幼悉以亢近年稍抑则乘驴车造人家饮或出郭竟日嬉揆帝家礼不宜县主每翁姑入府治具上食唯谨待姻戚如外家妇未尝辄造人家仪宾或病视汤药自扶持之数有子女不育存者曰阳娶矣曰晊四岁女一适李继文卒孙一曰牛住子正德五年十一月二十八日病孕不起生於成化七年九月二十八日享年四十葬於正德八年正月十三日铭曰奕奕笃郑肇自山西自西徂河于荡斯栖族大而昌其德孔齐人亦有言俗薄不医维郑作砭维俗已而彼饰而伪树阙表阀顾兹笃行潜遂可灭我铭主室寔章世德世载予文大郑烈烈
送张魏县序
夫用不利不谓之学民不安不谓之政非学则失所以为士非政则失所以为臣元杰敏学矣而有不知政者哉夫民以政驭学以政行政以欲坏欲者贿也名也成官自贿则下鲜亷得最循名则下鲜实贿或败官名可惑世故有薄贿而厚名章名而隂贿者也夫敭干办则休养不暇理矣尚逢迎则方直不暇修矣好营建则俭约不暇顾矣齐簿书则真伪不暇核矣夫道无岐由心无两凝援上必虐下务外者慝必积於内古之君核名者无如汉宣古之臣饰名者无如王成不明不忠今滋烈矣伪可行乎哉是故好名必伪伪者必改故曰君子诚之为贵
辩似
孔子有言恶紫之夺朱也夫善恶犹水火之不相入也显诸事则相背而易知藏诸理则相近而难辩故举舆薪者非至明也闻雷霆者非极聪也第尧桀者非上知也君子之於道非任不成非气不至自是似任而非客气似气而害自任者虑欿而强自是者喜盈而损正气养而益昌客气暴而易折君子之学无成而不至者自是与客气为之也夫志道为任配道为气坚任而驭气为心心犹泉也道之则流浚之则新蓄之则充扰之则浊实之则塞是故实莫厚於自是扰莫惨于客气二者未除其行谓之袭其功谓之假
贺吴御史考满序
吴子守御史三年考绩部署考曰明以待陟崔子之友御史孟无涯子曰吴子政以成身恩以荣亲洋闻进者成善者荣贺以相之辞以章之其诸古之道与崔子曰然无缺为成不辱为荣君子愿乎哉有成而见荣则遂心而扬气业必隳夫知缺者知成者也知辱者知荣者也斯君子贺之矣今之赞治者曰部曰科曰台部知行言弗给议者弗深罪之科知言行未昌责未寄焉御史得言且行者也夫节义者我也非夫人也不见则不能不勉则不敢思利於家则伤国思安其身必危君铣闻之言之道二曰救曰劝贵乎防行之道二曰激曰扬贵乎化豫而止之谓之防默而移之谓之化防莫如堤化莫如风堤固虽狂流必顺风鼓虽微草必变夫患成而救之则鲜弭善消而劝之则鲜复其名曰慢臣世兴行而纎恶可激也故刑烦而疑世绌邪而巨善可扬也故赏寡而沮其名曰棘臣慢臣废棘臣紊是故防生於明化生於公明公生於畏
孝答赠二陆守
姚江陆参政先生长子相以郎中出守长沙次子栋以御史出守河间或曰斯可谓尽孝矣乎洹野子曰可以为孝矣未可为尽也吾闻汉陈氏世倍其贵而天下曰惭宋张栻氏位未半其父而世称之曰贤然则继述之道可知己是故节者易枉而难树才者难逹而易滞能兼者贤倘来者位贤而在位贻亲以令名位以荣我也不贤而在位贻亲之恶名位以辱我也辱则君子无取焉尔
序李氏诗画卷
人之趋善也亦有渐焉贵张人之伐富塞人之聪既张且塞善斯远矣画者肖物之形也诗者合物之情也物文形而後肖之诗触情而後合之肖以察物理合以兴已志是故君子之自文也内义必有纬外度必有矩於是乎远近象之法行而化成斯天下後世诵之矣於戏君子之於学无感而不存乎尔
贺郑都指挥序
崔子曰日者蓟盗之起八人也度险如夷治缓溢为万人大师而後克之赏也劳者下势者上夫德衰而後有政政格而後有兵兵怠而後有赏故化世不言政治世不言兵振世不言赏赏而犹失末孰甚焉昔闾丘氏之子也溺其父号於国中曰能救子者予金渔人援之出闾丘氏之戚攘为已德其父金其戚而徒劳渔人及其次子复溺号犹前也国中无应者故信古之所贵也铣外女弟之夫存亦从师有功自指挥使陞都指挥佥事铣外舅鹤翁及乡大夫贺之铣曰尔存功倍於尔者尔知之功蔑於尔者尔知之思倍当安思蔑当慎自尔祖至尔为都指挥三世矣尔父尚行啬家夫盈而能守故有尔今日尔惟嗣德惟孝尔惟报赏惟忠尔惟纳贺惟畏且铣闻之福不可妄受曰持贵不可徒居曰称不持福则为戾不称贵则为辱夫善饮者余其量适也满其量犹或可胜也过之鲜不困且病矣故君子惧福而忧贵又曰尔存尔逹尔毅尔欲尚官其夙夜守予言斯克有勲有闻
西涯乐府何氏解序
铣之使梁也见何子孟春西涯乐府解曰唯涯公能指昔夫之心唯何子能逆涯翁之志可以策可以沮可以发乐府之道其备矣乎先王之治天下也曰化曰政曰乐化以迁政以格乐以兴且永成化而逹政者乐也孔子曰诗三百一言以蔽之思无邪善不章恶斯纵矣恶不诫善斯止矣虽尧舜未之能治也夫乐者声以宣辞辞以陈事其旨远其言婉其意切远则思可深婉则感可入切则听可久和于歌被于器始于家极于邦国不戒而孚不猛而厉是故直而敷者类乎文显而斥者类乎讦巧而诱者类乎谑质而浅者类乎野华而饰者类乎靡斯皆远于乐之道矣
广志赠刘远夫
崔子论今之赞治者曰得言且行者御史刘子为御史三年辛未上疏劝学与政壬申按辽东摧权枉而字卒既言且行刘子其御史与刘子甘祸如素左秩如忘如是其言且行也孰御夫烛事存乎识当事存乎气识有闇明气有盈歉故得失生焉故介茹彦博安石吐准决澶征天书献虚生识义生气居弗安必摇业弗新必画画者为机摇者为蠧燕石之白耀玉也火之则烬东郭氏之大瓠实以石浆则溢故君子审安而正业顺不忘逆不沮久不怠须臾不舍是故藴之精发之中行之远昔颛孙子曰令尹子文三仕无喜色三已之无愠色仁乎夫子曰忠矣孟孙氏曰仁人心也
释思送许公还汝南
山东佥事许君逵以伻来言曰逵幸有父母在又幸有禄足以养惧盗不果迎暨盗平吾亲始来居一年而欲归逵实无以为情也铣闻之曰君逵其欲事亲者乎孟子曰曾子养志事亲若曾子可也君逵尔翁媪之来就养而已乎铣闻之乡人尔翁逹理而畏媪能相之往者盗起越国入郡邑如虚君逵令乐陵能守能战能馘首凶夫夫知君逵忠朝董戎典越阶陟君道大於邑宪尊於令夫人绩损於不继志怠於小获夫亲喜其绩则思见之虑其终则思教之见而慰教而安归乐桑梓可矣君逵尔遂尔亲欲毋以过思为也且铣闻之功不可喜喜必要才不可恃恃必肆实无亏正无回备无败夫欲行陆者以马郭游羸可也百里游驽可也千里游者非骥中道罢且仆是故君子非不贵之患居而无令事之患又曰君逵尔谋力多才监铣之言斯克事尔亲
野闻三首赠张御史仲修
太史氏使梁过琉璃村有丈夫以数童子逐雄鸡且诟之太史氏曰尔何雠鸡为不大棘邪丈夫曰此鸡适鸣太史氏叹曰鸡晨其音又何尤焉君子言也时人皆听之
涿田旱天忽兴云将雨农人不甚说也太史氏曰尔不欲雨邪农人曰云暴腾而无畜虽雨亦不洽雨隂阳之交也聚斯厚厚斯醖醖斯雨则霈然矣已而雨果不成太史氏曰畜之用大矣哉
太史氏渡白沟曰美哉河水胡不楫之以逹滹卫以利商旅渔人曰河壮泻而无节故时有洲洲则舟胶而不可行河有九曲而大江历三峡而永险者降其汜者也徐者均其逹者也斯可楫可利太史氏曰其然其然故君子拟议以成其变化
送师御史序
孔子有言诵诗三百授之以政不逹虽多亦奚以为故君子不治苟得斯精其业不先藻具斯大其用师愚诵诗二十年用其采以发身用其实以理官夫升而贞者不息也旅而安者即次也贞安可以利其事业诗曰淑人君子心如结兮夫眩以行必变枝以语必离二以任必夺故火之炎水之湿聋瞽亦信之诗曰周道如砥君子所履权辅经者万各定也实待虚者一其止也是故尧协万邦而舍其子孔赙馆人而啬於回情有不敢伸强有不敢遂新有不敢先旧大有不敢越小同轨之车燕徐合辙不缩之勇圣哲惴中诗曰采采芣苢薄言襭之用言刍荛可师也不改法言可赘也闻言而不能择则哤以淆择而不能会则错以碍碍且淆必欹吾之衡矣故轻重为之反夫奸者君子之所防也暗者君子之所烛也毒莫如鸩愚夫知辟之酒甘毁躯明者或乐焉是故言稽其自行察其心吝毁穷其与顺拂反诸已防奸烛暗之道也诗曰肃肃兔罝施于中林子不忘亲则孝有终妇不忘夫则贞不失故入山思登无易步矣涉险思济无怠楫矣臣不忘乎君则远近幽显无乎不奉公诗曰维子之故使我不能息兮忠臣之行也
挈财【有序】
御史张起溟巡淮盐问政於予乃作是篇
挈财则惠均专利则怨聚惠者虽庸亦行怨者虽明不终其说在梁相之治水赵司马之论养勇也夫治事阔必缺穷搜而介举斯民扰而沮者至矣故咸丘氏之御不成梁相者燕人也相梁然有其才汝水介梁韩间为利饶韩地亢而梁下岁潦毁梁堤水入平浍寝亩相大发民取马陵土障之使入韩且隂决韩堤韩饥而梁稔韩人知之大举伐梁新中生问战胜於赵司马司马曰兵勇兵勇有道乎曰养夫均衣而时食公劳而更逸然非分数明不可行已新中生习其说入楚为将一年取弦及黄秦人失御学咸丘氏齐之御人也闻之入秦秦人以为仆正期年田必获征必利咸丘氏性察其衔勒繁其控罄棘马数疲而骞二年汧渭中无马
宾筵赠别诗序
癸酉冬张御史将按京辅翟太史而下十人饯于王少卿第酒中御史辟席曰秩簋幕尊旋仪出逊是诸子之礼仁也言不及别酒不至强是诸子之爱仁也夫礼贵成乎其人爱贵昌乎其业唯诸子何以赠使仁获免咎焉咸诺之王君希孟张员外继孟各赋诗一诸子和之铣读之叹曰别也者交者也赠也者别者也不深交不别不重别不赠吾见别若赠矣放者酣以为厚弱者恋以为固懿哉诸子之赠也讽不晦其旨直不厉其辞要其美以起其永危其艰以重其轻兴其志以坚其节可以言赠矣夫礼取诸义而制其情爱取诸公而略其私於乎虽治天下可也
河东书院志序
昔者夫子教於洙泗之间修礼乐之文明仁义之实从者三千人及其之列国也或崇或沮或召或间夫治世之教也上主之故德一而俗同季世之教也下主之故德二三而俗错同者行错者格夫子感奠楹之梦叹曰天下其谁能宗予盖伤其不得同也张御史仲修巡河东盐以暇日作河东书院既成作志三篇曰费取诸山野曰力取诸逸夫曰范取诸古曰文翰取诸今之立言者曰书取诸经史御史谓贡士樊君茔曰隆也窃惧夫继者或踵予迹而或隙其术以厉人也又窃惧夫议者以此为疣事曰今之学之政之存也均之重隆之罪也夫故志之云尔崔铣仲鳬父序
梁古谷先生墓志铭
予闻石翁陈子之学去支离之用全虚圆之神始乎静终乎自然先生首与李伯温兄弟从之每退入山室静坐暇则考览坟籍十年而学成翁馆先生于家俾训其诸孙翁晩年居碧玉楼尝与先生极论名理知其大有得也乃号先生曰见玉先生与嘉鱼李世卿吴献臣相厚善诗劄之遗无虚岁余无所与亲李世卿者李承箕也攻古文养志不仕吴献臣者吴廷举也有经济才刘瑾窃政时疏论中使黩货械首十日不死释之不屈交友有终未冠丧亲有闻平生无儋石储晏如也语曰不知其人视其所事及所予先生弱体多病年十二母犹负之一日在褓中直其足将及地其父笑曰尔且与母长矣尚作娇乎稍长好读书母常灭灯令寝且戒勿宿火先生姑从之後复之舅家与侪辈读焉父殁葬始用灰隔丧尚哀素不用浮屠始用质明行祭事性好吟诗不苦锻削石翁赠诗曰得雨花畦润随风鸟韵长公来诗不少排日两三章不嗜酒武人强引一杯酌之病两月而差先生名文冠字华卿广东顺德人少号鹤山晚居古谷种梅録所为诗千篇椟之号古谷老人正统辛酉生正德辛未九月一日卒年七十有一壬申正月八日葬妻陈氏之子五人曰景复景行景孚景熙景伦侧室之子二人曰景与景望女一人曰宜孙四人曰肇阜凖卞景行铣友也廉直有文为崇明知县铭曰鼓楼之阳先生藏矣於万斯年子孙享矣
汤隂县修城记
正德六年春蓟盗起?城杀长吏薙民如草秋八月彰德府通判郑公如阜奉台檄修汤隂县城而大之夫什立里甲什立长使第稽劝号以四钲鸣则咸捄以度不鸣则筑越十有八日而成其围八百四十九丈其高二丈有五尺其基濶三丈自基以上敛之其短墙一千二百四十堵其濠濶深均二丈也南北月城二城楼六铺二十四所又修弓矢炮置快手使习之十月初贼刘七果以贼衆来攻城贼火且射越二日弗克攻去七年二月贼又来攻城又弗克南去攻胙城?民半死焉贼党杨虎渡河赵鐩刘三遂连破西平上蔡十余城太史氏曰於乎自贼之起也郡县唯视城为存亡坚者全敝者?无者殱嗟乎民之患惨矣
王恭人墓志铭
恭人中丞王公哲之妻申处士志仁之女吴江人也恭人年十七归中丞中丞为御史时奉命按广东中丞父乐善先生病且棘矣恭人治汤药惟谨夜不寝昼不甘食阅数月乐善竟不起恭人哀毁如不能存含禭衰奠如礼乡人叹曰使御史自为之无能过也恭人归中丞数年生一女殇恭人曰妻者因嗣而有也无嗣则将殄人之宗男子四十而衰女子三十而血耗逮其衰也而後骇而图之岂可必乎岂可必乎遂告其舅姑曰新妇不宜子夫子之宠妇不敢专也为置三侧室时中丞甫壮岁既而皆有子若女曰徐氏生子子京子东女某适某曰陈氏生子子家女某适某曰郭氏生子子木子术女某正德四年冬中丞自山东副使进广东按察使过吴江是时刘瑾窃政迂途归者械首中丞仓皇而别恭人病医之不愈时太恭人在堂恭人曰吾事姑不终吾死不得与吾夫诀恨哉悲哉悲哉恨哉明年正月五日卒年五十有五七年中丞谢政归始以十二月二日葬于王山明年中丞亦卒恭人治家训子俱可仪不着独表其大义以诏其子孙铭曰夫曰吾有妇子曰吾有母嗟彼贞媛式于尔後
孙少卿墓表
正德六年蜀盗寇汉中略阳汉中间道也都御史蓝公章集省台议略阳知县严顺懦扶风知县孙玺毅而多知可使遂檄玺往城略阳扶风君既至略阳将下令顺耻之教邑人赂扶风君金求勿城扶风君不听日周行相地势布民筑之期一月成城未届期蜀盗卒至城三面成东门观堵始立城中兵适调他所严顺曰城必不可守已曷亡扶风君又不听顺故令也城中人闻之譁欲亡扶风君抽佩刀斫坐杌曰敢言亡者如杌乃尽出城中弓矢刃令士贾与隶人持之登城礌石积城上如阜水沃氊披之障矢甲统十人总甲统五十人总甲五十人官与士统之曰令尔守南城曰簿尔守北城曰典史尔守西城曰东城未坚惟予守曰尔士尔甲贼如?城戮尔父子妻尔女火尔室荡尔蓄尔宁勿伤心义生勇勇则无敌曰凡我官存亡视城民胡可弃天子命吏勿奔曰尔士尔甲昼传食夜张火鸣柝尔甲执予扇传命断者刑舟人为令发箧上舟获之割舟人耳鼻以徇閲三日贼弗克攻欲去会贼执告急人杀之发公移知城中窘悉贼衆环攻之攻东城自辰至晡不下有健贼戴木案趋城下礌石下破脑而死己而顺奔贼?南城入执扶风君扶风君骂贼贼脔杀之七月十四日也贼大掠三日去顺渡江还牍报曰与扶风知县同奔而溺水荡扶风知县尸都御史怒责求尸棘顺大窘与簿谋取江滨一尸棺之还其乡其兄弟暨子暨族人啓视之多髯而硕体非扶风君也乃走京师投匦辩事下御史王廷相治乃得实奏上制赠光禄寺少卿赐祭?子绍卿为国子生於乎顺非宿憾君惟耻其无能语曰忮心惨於戈小忿必败大谋扶风君死信烈矣汉中非荒裔也犹待辩而核否则上下罔於顺而不知自蜀盗起至扶风君死时己数年是时蓟盗寇中域桃源盗寇江西数有边警值世久平文臣短於谋武臣短於勇长吏习於奔初枣强?民於城下得尸肘系县印知为令段豸也朝廷创闻死事者嘉之赠太仆少卿?子为锦衣百户世袭己而予所闻上蔡令霍恩西平令王佐裕倅郁采与扶风君事甚伟夫廹而死偶而死畏而死激亢而死彼犹有驱之也志定矣功修於素节坚於危而安真丈夫哉扶风君字廷信山西代州人明春秋深慕荀息之为人少举於乡初令诸城再令扶风有治绩死时年四十七其兄璒弟珂从子太史绍先绍祖子绍卿具衣冠招魂葬于代州东门外
赠董先生序
士之道有五遇五不遇器大则适於用则遇多谋而慎发则中则遇明於义而晦其迹则不取尤则遇守介而不回则事立则遇多谐而寡忤用以辑功则人不忌则遇器大或不屑小物必近疎则不遇谋心胜则多疑求全之心胜则後时必近迂则不遇晦迹或越於礼必近荡则不遇介者多异必近矫则不遇谐者尚同必近佞则不遇故遇治乱之几也子曰同心之言其臭如兰昔车千秋常臣也一言合而相董仲舒儒也汲黯争臣也终身而摈犹有甚焉晏婴不知孔子司马光则夷狄慕之故君子不求诸人惧丧乎其己不执其偏惧贼乎其全文中子曰执方之谓器通变之谓道君子可与语道矣夫董先生者寿张人御史建中之父也先生乐易高爽居常晏如出而求仕授吴江主簿先生无愠色石川殷子云霄曰先生其内足者乎又曰先生其有政矣内足者往无不利铣曰然
白髪倡和诗序
白髪张大夫感巳也京之才士有大夫之感者和之音怆而旨邃读者莫不动心焉夫悲莫惨于过时耻莫大于罔功时之难得而易失功之易败而难成时也者一言而悟非时也者万言而戾不可必也不可易也虽然今有人焉视远则遗其状而察其姿听远则遗其扬而察其舒卒之失貌而亡声弃乎得为之业而日孜孜然所不得为之冀斯惑矣夫壮有以决行有以桀非老有以隳素有以成德铣闻之内乎其用者不取诸外足乎其具者不计诸时周乎其性者不责诸年故先师曰不知老之将至云尔
赠王嘉兴序
王嘉兴汝言之为御史也按蜀值蜀用兵御史发朋欺而治之虽秉钺者罔不惴惴图後功予闻而壮之越一年予见御史于吕泾野太史之家泾野与予论兵皆主严御史曰情不易白事难剧具晦情乖事而法焉逞乎予又叹御史仁也越三月御史被命知嘉兴其乡人吕九川司谏思所以赞嘉兴之政之成俾予告之世之论御史者曰执法论知府者曰牧民夫泥影以定形虽专弗真执方以求运虽劳罔济嘉兴为御史不忘乎仁则为牧可知巳昔唐柳仲郢先治京兆矣严又治河南矣寛疆分而受气别俗异而为政因一门之中十室之邑贤不肖异焉获於一而欲槩於万利乎巳而遂齐乎人败之必至也鳬氏铸钟第声制器因范调火时至而出之然後声无石且播规矩之操於公输子也大小短长与木逶迤要之方圆中是故仲郢之治知新之学也鳬钟之制知成之道也公输子之中知要之则也
赠李典籍序
高陵李先生守典籍三年考绩得上考将还南监司谏吕道夫偕铣往饯之李先生吾友吕太史仲木之外舅也吾友之贤天下莫不闻先生恬雅沉笃见容者消其吝接言者去其躁昔孔子称子贱谓鲁有君子焉夫君子者立教则变宋有石介者直讲也太学自介兴故道有可尊不计乎其官人有可师不赖乎其势先生之职典籍也自经而下咸在焉凡数十万卷矣当年不能诵其辞累世不能究其学太史公己病之夫先王之道存乎经耳学者倦於行於是乎深性命之谈亡其本於是乎长鞶革之饰始也以经进而中也与经戾是故习词赋曰屈曹而已矣不曰风雅习文章曰迁固而己矣不曰典诰习训诂曰王郑而已矣不曰汲轲习事功曰律例而己矣不曰经术习玄理曰虚静而己矣不曰孝弟习通变曰谋术而已矣不曰仁义甚者剿古义而易其文卑己就而高其论代增人衍假以名世学者皆眩迷而不知要铣闻之古诗三千篇孔子删为三百而後始可诵法夫慕父母者孝子之行履六经者醇士之学是故经行而习同习同而德立德立而化行化行而後天下国家可从而理也
瞻辰楼诗序
瞻辰楼者徐子之居也徐子居禁垣之南修文而尚友今之名士咸往焉徐子与之登楼赋诗以舒覊旅之怀崔子读其诗而叹曰悲乎吾之人也变因乎其时止随乎其寓情发乎其感情也者抑之则欎聚之则滞於是乎登高骋望抗志於古而寄情於物是故望云者思其亲怀土者伤其寄感时者啓其用玩物理者核其妙瞻廷阙者欲献其忠於是乎言以抒其情永言以尽其感使知者见之咏其言则志可知也察其志则世可知也於民教有补焉夫倡骚於化世谓之疣忧鼓缶於昃日谓之裔乐痛微而号者痛之招豫初而鸣者豫之弃故贤愚同情所异者正而已矣忧乐同言所异者和而己矣子云关雎乐而不淫哀而不伤
洹词卷一
<集部,别集类,明洪武至崇祯,洹词>

[book_title]卷二
钦定四库全书
洹词卷二【馆集】
明　崔铣　撰
张御史治路记
河东人曰河东盐行四方公私咸利之运司东南二十里曰青石槽道狭而险如永巷然长七里徒者负者亦艰行自槽之南如陕州中有曰张店曰茅津者凡六十里有土坡高二十丈沟深则半之两崕对立而中隘正德八年秋张御史取河津稷山工百三十人芮城安邑夫六百人凿石槽深一丈有奇濶倍深之一石槽平旅说之巳又取平陆夫七百人治张店茅津弘隘刋峻既月张店茅津又平佣者杀其直负者余其力马可交互驰车可并行旅大说之又曰御史初询于王运使宣平陆申知县纶又询于衆谋协而举民故安均力明禁毋敢买逸民故偕因势而治之不与险争功故速成太史氏曰张御史者安阳张士隆字仲修
赠陈知县序
孟子曰行有不得反求诸己於乎自夫吾人之不思也不忠而黜则疾其君不孝而疏则怼其父不政而沮则虐其民夫民非冥然若槁木也逸居美称所同欲也刻肌荡产所同恶也政辟而惠劳错於是乎怨生上之人犹未知反也而怨日甚於是乎重刑以弭谤舞术以愚其心民乃大不服而健者辩者讼其上矣幸而讼胜而继为之上者犹不知反也则民又讼然後强梁狙诈之徒逞予闻为政之道二曰诚曰才诚者主者也才者运者也夫吾无真爱也而责民怀吾无善教也而责民变吾无定令也而责民违吾养未周也而责民安吾弛之张之未当也而责民不服吾赏罚未公也而责民讹虽日戮百人未能济也夫鳄物之顽也虎兽之暴也韩愈则驱鳄矣刘昆则尝徙虎矣况於民乎故曰小民怨女詈女则自敬德又曰惟民若有恒性关中陈君以光禄署丞出令大谷天官氏以大谷为难邑而简任君矣谿田马子思所以赞君之治无蹈乎昔之为令者之失也乃授简於铣俾序之
送李运判序
李祜判运司郭价以豫之王人饯于郊崔铣明述二父之德告于祜曰君祜惟乃父暨铣父罔不厉于清忠大着多绩于先朝肆君祜暨铣传厥父学荐于乡以遂有今官在昔古汉则有若王吉氏有若袁安氏子暨孙数世显大倍于其先人丕乃饰车马侈服用怙势作威名称用隳于厥时孝罔以有位惟其贤永绪罔以富惟其约惟运司丛贾总货上下聒聒诞惟贿图官鲜以洁显矧曰有功芝生于秽克祥厥家滋蒿于兰畹丕乃荒厥兰於乎民匪说讹惟宁于公政匪自辟惟衷于平宦匪恶廉惟败于多欲名以宣行亦怠於名气以树节亦戾于气胜名惟实正气惟志罔自盈以歉尔僚允乃功
赠陈西安序
夫王畿者教化之丛也昔在汉世士学五经故教醇而化美西汉之才盛於雍东汉之才盛於豫今之永平王畿也永平之士予所识者京兆王君汝温洁其身弗以闇晦汚守其官弗以豪势挠可不谓贞乎京兆为予称其乡之士陈君汝和由御史出知西安西安之为御史也正宪而絜情所举十余官退而不有其明可不谓慎乎孟子曰观远臣以其所主观近臣以其所为主二君者交以谊进以节燕好朋引之私非其存也可不谓贤乎夫艺者或失之邪守者或失之拘豪者或失之踈术者或失之狡惟贤者庶乎无弗逹者矣西安剧郡也有藩国之亲有中使之势有都御史御史之威有布政按察之治果者责吾强恬者责吾安正者责吾执能者责吾办贪者责吾赂佞者责吾謟予闻昔之为西安者日以其三时治民而以其六事人其文案填其讼赴错每夜分未之能酬则夫孔子所谓先劳之政盖不遑及矣谚曰舟子取玉穷年不获樵夫采珠十人皆濡故君子之仕也见其君不恤其身周其民不思其爵持其要不密其法合其大不计其小昔粤贾之之海外也得照乘之珠或告之曰胡不弃诸贾曰何曰若由海归龙取若珠必失若躯与舟矣贾甚爱珠剖股肉藏而纫之舟入海龙见而风果如告者言於乎人能知身货之重轻亦可与言政也巳矣
王淑人墓志铭
太史氏曰春秋常事不书礼内言不出闺门之事君子自考其德者也前史言列女者或以辩言或以书史文字广闻猎异而不知其长乱李勲部曰予姻陈都指挥纪长厚人也君继妻王淑人宫女也事太皇太后上即位放宫女千人淑人归陈君当是时陈君有父老矣有三弟有室矣有子一女二幼矣淑人咸宜之蔑有间言陈君无他子淑人每饰少姬令御於陈君姻族贫及有丧不克襄必告于陈君周之必以厚其自奉尺布以上不轻费也每昕夕侍於陈君所或自奉巾栉陈君止之曰非缺侍人也淑人曰事夫礼也不可以有人怠今年四十四春秋矣五月十七日以痰疾终陈君丧之恸李大器曰陈君其非过哀者与夫殄厥嗣者妬妇也夭厥生者艳妇也废厥事者慵妇也败厥礼者骄妇也离厥兄弟者谗妇也长厥乱者哲妇也丧厥家族者横妇也故曰妇者家之所由盛衰陈君者兄弟安之姻族赖之多矣其获助於内者铭曰甲戌维岁未维月陈率葬妻纸坊侧
东溪君寿序
东溪君大都督刘君廷器也东溪君为锦衣卫百户佐西厰为千户理北司刑为指挥主卫事当丁卯己巳之间缙绅之祸棘矣东溪君独尚寛未尝辄言按人刑加于不可己从减罪加于不可宥从轻予守太史与闻国议民风然未闻有不可东溪君也夫人主之尊天也执政之势焰也天不可跂焰不可迩一言而生没系一事而安殆分是故恃肺腑之戚居禁从之亲擅爪牙之威司刑罚之柄四者其风议计谋得施於人主与执政者也齐景公得晏子而刑省王凤得杜钦而举才夫景帝兄也梁孝王弟也武帝父也戾太子子也景帝将按诛梁王田叔能释之车千秋则尝悟武帝之疑太子矣而疏可遗乎而亲可赖乎锦衣指挥李大器谓予曰镛闻君子之德之既及人也天则锡之福人则彰其美都督公今年十月十一日五十三春秋矣既贵而康己受报於天公之德无纪则无以见公之福之宜也先生靡有逊焉
守略
夫守之道一所以行之者三何谓一曰安民一郡之命悬於守以恩则父以政则长以教则师恩洽而父道备政平而长道行教兴而师道立其生也怀其久也思何谓三曰明曰惠曰断周则为明知幽之谓周安危休戚自小後夥是非贤否虽显易淆辩早析精斯为明矣情则为惠合性之谓情敦行右良惟民之好抑末去僻惟民之恶斯为惠矣勇则为断从义之谓勇见审而不眩事当而不移勿以势临而回勿以利小而足惟能断而後明有所不能蔽惠有所不能格
贺徐母郁太安人受封序
徐母以其子膳部主事明之善其官也封太安人诗曰维柞之枝其叶蓬蓬干出其枝枝茁其叶枝以叶卫而茂干以枝庇而坚故曰耕田者以自养也是故子之少也母育之子之壮而有立也母乃依之夫仕者正行以章其教君则锡名以显其称姻族则荣之僚则贺之由是凡为母者安於慈而为子者力于善矣故推封之典明主风善之道也诗曰伐木掎矣析薪柂矣取末者犹爱其本故兴士者必感以心夫子之於亲孰不欲其荣也荣则孰不欲其尊也尊则孰不欲其久且昌也非忠不可致非谦不可有无是二者其亲虽居之不能说其心是故贺者奬其始思掖其终事亲者履其荣思去其辱
士林赠别诗序
夫用深藏而後能大器久淬而後能利故鈆刀割而必缺小智凿而多偾龙物之神者也雷阳之迅者也非潜则不跃非收则不章故君子始学而中惄如也既学而皇皇斯进巳成学而瞿瞿如弗及夫学固将以求用也变形无所偏势无安先时则失之棘後事则失之废故几者难能也誉诱必恶毁意逹必恶塞故诚者难能也酌会絜情因物立度故才者难能也公输子之为方圆天下之巧也方其未习则拙虽有上知之才日游市肆责其精於六艺之业则否矣今之翰林职文而未与政也然其进也为元辅为太宰为宗伯为司马学士贾先生之南也京之士赠诗十八篇先生之南也养用於静先生守太史十年为宫僚四年公见於典试直见於史经学见於讲幄夫扬美期远罄其永怀是故有赠纪始永终畅厥大义是故有序
赠施御史序
汉士之言曰文章缘饰吏治夫文者言乎其着也治者言乎其加诸人也德者言乎其藴也文以德而醇治以德而美夫縓尚领谓之缘采贲物谓之饰是异质而相成者也昔者夫子之论孝也始於身中於刑天下终於制礼极於配天而通神明是故文治之分自汉始也攻辞辩之巧鄙吏为俗习法术之严斥儒为腐浮靡之害作而忠恕之风微是故文治之坏自魏晋始也夫业久必思变思变必求异世更则事舛事舛则理亡兴於大变之後考夫巳亡之礼亦巳难矣今夫士之相与善也以书告者不若语以语入者不若色以色徵者不若心故远则慕之近则袭之闻则亿之见则即之是故道隔於世世降於人传曰君子之道本诸身百世以俟圣人而不惑也施御史聘之将南巡予思所以赠君君温而文沉简而断日者予谂君曰君按塞将所笞若而人所罢劾若而人君曰事轻重均则权其亟害大小均则权其深今之将悉以贿成也数更之则求代者愈重贿谚曰饱虎厌肉饥虎噬骨故予威以刑以待其改感以诚以移其乡於乎予蔑以赠君矣
孙太史归省诗序
是岁春太史孙君汝宗念其母张太孺人之缺养疏求归省上允之巳赐钞为旅资馆阁自国老而下赠诗三十三篇铣窃读之曰至哉上之仁也公不格其私懿哉羣公之赠也荣不先其谊夫朝廷者四方之极也臣者民之表也是故臣不可以不慎昔司马相如之归也饰舆马富从侍以自矜于其乡夫汉之士学经而尚行独相如以浮倡之买臣庄助效之而俗靡故臣不可以不慎也民之表也夫汝宗之归也入庭上寿相志为怡有将母之礼焉将以观其孝秩簋列俎追远感今有展墓之礼焉将以观其诚幕尊徧羞劝长抚幼有合族之礼焉将以观其弟庆存慰往嘉善矜愚有惇故之礼焉将以观其仁言检容循远闻近即有居乡之礼焉将以观其信夫孝匪直养而己矣必敬其身夫归匪直合而已矣必验于乡孝立则忠遂矣乡信则朝逹矣是故可以永上之仁可以当国老之赠
湛氏小宗义田记
小宗之有义田广孝也湛子若水奉其母陈太孺人之意为之夫生天地之间有血气之属者皆知爱其类然而莫知於人故不亲其亲悖也亲亲而无杀乱也义田止及於五世之子孙先近也故曰以三为五以五为九务远而遗近务广施而弗及君子不为也湛子出其家余粟市田若干亩岁入粟二百斛于囷凡婚者嫁者丧者葬者则给之婚给八斛嫁给十斛丧给十二斛葬给十五斛是故尊尊幼幼男女有别人道之元也湛子又置宗子田若干亩岁入粟二十斛賙其乏俾其子孙传之敬宗子所以合族合族所以延祀宗明於上礼行於下矣岁入不足给则待嗣岁之入囷有陈则又出以市田田广入富而恩益溥矣夫族之离由无礼也礼之废由异学行也是故乐放者恶其拘谈玄者恶其麤尚高者恶其卑喜大者恶其细趋径者恶其繁五恶兴而礼废然後邪慝作若湛氏者其将益昌也夫
说竹
直庵张翁之夀也铣作说竹夀之曰夫理周而辞寡者要言也旨肤而辞辩者费言也故养浅者露行浮者饰可以名近而废於恒可以说俗而病於哲夫华一日二日非不嫣然美矣旬而衰再旬而尽柳天下易生之物也数岁则瘁矣昔肩吾子问於师曰君子何贵於竹与曰其苞则固而进则渐也其外则淡而节则坚也其干则约而用则富也夫不迅其发则气益结不膏其艳则本益坚不杂其体则用无折夫霞朝烂而夕散月盛采而旋曀雨暴注而速霁潦倏长而遂涸而况於无实者乎故诗曰緑竹如箦言其德也是故德而不夀未之有也
赠郝裕州序
三原张子明远谓铣曰郝道传氏吾邑之惇修人也兹守裕州其将大有政矣敢求吾子之告之也铣曰今之醇学而抗节者惟三原之士故铣有欲父事之者有兄事之者士之慕贤也闻之者得其槩就之者得其微夫求途者舍明而问於瞽将不左乎张子曰听言不若博取之得也问政不若生其地者之审也铣曰礼之行也或闇其意而袭其迹则有泥礼政之行也或亡其实而取其具则有粃政夫高皇作农桑学校宫室衣服之制以守令行於民然而农不尽其力士不充其资商不守其分夫游民可生而本业荒则农惰矣浮言可售而贪鄙重则士颇矣不务民用而说淫巧则商炽矣是故地非不饶也民非不衆也经非不治也法非不存也无忠敬诚慤之心以临之故曰其所令反其所好而民不从夫排市井杜利门上行敦本而民非犹不止也况上又道之以利乎张子曰昔者吾闻诸乡先生也其亦若子之言也夫
霸州修城记
初贼起畿内霸州守臣取其母妻系于狱贼悉衆攻霸州知州王汝翼以死守贼竟不克去州城旧独北面以砖为之正德癸酉甲戌大水独旧砖城存知州告其僚与民曰古之作事惟其久安观其城之圮与存可知已吾欲如北城者为之何如衆曰然乃凖北城役会三城砖二百万方灰百万斤閲帑金不给用乃陶砖于隍市灰于山令民有粟与薪者治陶有车者致灰皆给以直事具白于王都御史倬杨府尹亷董御史建中蒋副使曙咸可之既知州迁河间府同知御史檄霸州同知李曰雍领之御史曰往见道上多冗树伐之给陶者可裕民也御史曰知州创谋且材宜使终之檄下河间令来督工御史曰毋蔽于欺而匮于财毋急于名而盬于工乙亥春三月己未役俱来乃肇事夏後四月丙戌城成知州高鹏至叹曰董公之规王守之劳不可忘己遂刻石城西霸台上崔子曰铣闻往者贼之南也裕州故名饶方知州闻贼至奔贼入屠城同知郁采死之唐县南阳之狭邑也千户陈锦以唐令协民守之贼环攻三旬竟不克是故城者政之所具而非所以恃也胜负之几岂不以谋信哉
赠刘千户序
刘都督之仲子纶以平盗功拜锦衣千户通政张献问于崔子曰都督缓刑而顺宪既崇其爵其子又能奋行间以自见传曰所谓故国者有世臣之谓也其谓是乎崔子曰余闻之诗云瞻彼旱麓榛楛济济盖言本盛而物丰殖也夫国之所贵乎世臣者何也诗曰世之不显厥猷翼翼故恩深者其图报则坚世守者其所业则精昔唐有李晟宋有曹彬其家无金玉之积其受爵不溢其功皆再世有绩以越于四方是以能保家而表民余闻周季世之大夫世秉国政怙其宠禄以汰于国是故大则弱主次则毁族其何世臣之贵之有焉司马刘大夫及诸大夫闻其言而是之遂闻于都督及其仲子
何士字解
申阳何梅翁之仲子之子士问字於崔子崔子字之曰子谷复告以子谷之义曰昔者先王之养士也非善不以立教非礼不以一行是故教之以洒扫教之以应对折其敖与慢之气而德可进矣教之於视听教之於行立教之於衣服饮食人患於狥其意之安而过积矣约之以六德实之以六行要之以三德而行成矣博之以六艺而文质均矣纠之以八刑而怠者敏矣合之以乡饮酒观之以射宾之於五州而名立乎乡矣升之於国子论之於司马诏之於王爵之於朝而道行乎天下矣其进学也必有序也其异年也必更事也其相见也必执贽也夫序也者使循其实而勿流於狂也更也者使安其事而勿役於躁也贽也者使重其身而勿迩於辱也士之於此也非其师则弗问非其友则勿交非其大夫则弗见亡棘於仕而颇於为亡躭於宠而折於节君修其礼臣致其忠少者服其劳老者享其逸是故衺民无所容也诡行无所施也詖诞之言无所售也浮华之文无所用也淫巧之器无所适也故曰一道德以同风俗是谓大同崔子曰於乎三代之士铣未之有逮也而窃有志焉谷也敦厚而敏吾与尔同迈矣夫
喻刑
刘将军拜锦衣指挥镇抚司理刑崔子告之曰凡卫必有镇抚司理其卫之刑而己锦衣镇抚司为上所亲信故凡廷臣将有重谴者民之妖言者盗者皆命治之狱具虽法司大臣无敢出入故朝之大狱镇抚治之朝之裔狱法司治之夫人主之势霆也刑法之威焰也霆之所击无坚不枯焰之所煽靡濡不焦夫臣之有诤也而激则可罪矣守典也而泥则可罪矣民之喜讹言而窘於生也而犯而攘而有敌则可罪矣苟急於狱之成而闇於其自严於法之遂而略於其情勇於令之从而弱於其平则狱之当也或寡矣夫治大热者必以黄治大寒者必以附故言去害之功者莫加焉然非以甘脆参术继而调之则元气缩若投黄於寒投附於热则人之危也必至是故大狱者国之所忌也昔汉楚藩之狱袁安能寛之安之子孙显匹其国是故推其仁以体其情缓於成以待其察善於辞以掩其缺委其事以解其忿四者平狱全忠之道也正德丙子仲秋初吉崔铣着
使答
刘史问使於崔子崔子曰使之为道也有三德焉辞以发其情仪以顒其礼信以昭其节言据典章气兼婉直辞矣巽而不诎端而弗遂仪矣伸义折违明介洁迹信矣昔者周之盛也礼达而世孚教明而世习逮其季世角势程力列国之交安危视使是故信或不足矣然其崇敬申典一时之安可致也战国而下交与国者尚乎诈交夷狄者尚乎利苏武富弼之使其庶矣乎他鲜闻焉故曰斗筲之器何足言哉
赠刘子德符序
予友刘子德符为太史八年上疏陈政事者四在孝皇时覧而未行在今上初刘瑾窃政矫诏罢归瑾败凡所罢者悉还独刘子补外藩昔孔子有言质直而好义察言而观色虑以下人在邦必达在家必达又曰二人同心其利断金若是乎士之可达也昔汉文至明主也不尽谊之才则己矣而弃之长沙冯唐老而後达绦候之忠岂有他哉而犹见疑夫以先师之道乃沮於晏婴介夫狷妇慷慨执节而感盗脱危此汲黯徘徊於淮阳董子愤发於文辞管父感激於鲍叔也语曰闭门造车出门合辙言所操同也故志殊而趋行反而事言乖而议其合者鲜矣江舟之渡也风帆之得遡洄如驰中流而风变折樯败舟嗟乎人心之变安可测哉安可测哉故良臣於君尽心而己尔不以远近异其忠贞士於友尽心而已尔不以从违贰其信夫坚者石也脆者木也山木固力而久积有穿石而升者矣故定志则向弃不能移明见则纷纭不能惑一守则岐径不能迁夫急於名成则必弋之怵於势凌则必包之强於交合则必就之人将以吾为可罔而欺百至矣是故时者君子因之而非所以随也铣闻之通曰圣思通曰贤夫奕小数也巧运于心则从系攻击与敌逶迤虽日御百秋亡难焉着拘其奇局量其工虽终其身而求为秋不可得巳
文答
李沔阳问文崔子曰理之载於书犹名之登於册也有名而无其人者谓之诡故物必有窍也理必有会也得其窍而後能悉其情得其会而後能比其类其行也必恕其言也必中矣夫偏者滞於形荡者荒於远疎者见有隙浮者践不给拘者冒其迹亿者罔其物故溺俗者类常造精者类奇不知常则德不新也不知奇则怪可惑也夫备事而言谓之虚感事而言谓之实言虚者莫辩乎易爻则即事以着象言实者莫辩乎诗辞则假物以章情昔者圣人观天地之宜而作易察草木之性而制医聆金石之鸣而作乐故不探物之赜者不可以言行也不履物之变者不可以言文也是故诸子之辞偏异端之辞荡狂士之辞踈躁人之辞浮腐儒之辞拘摩士之辞亿
经施
安成伍氏八世传春秋伍辉将守汾问政於崔子崔子告之曰古之传经之盛者莫如汉汉传经之士之贤者莫如春秋董仲舒之醇刘向之忠严彭祖之介若竟於政则春秋之教庶矣乎昔者夫子之作春秋也程诸侯之功罪也以王程列国卿大夫之功罪也以诸侯严於分而旨则周也公於断而意则厚也夫德者治之本也化者治之孚也刑赏者德之砺也较罪於铢量功以黍化不流而法之遂本不揣而末之齐苟欲以揣民整具而已焉其所以异於申商之为者几希矣故罪诸侯者欲其有王而己尔罪卿大夫者欲其有诸侯而己尔第其迹而不蔽其情昭其文而不密其法是故其章恶也缓其与善也棘於乎自凡例定而权可泥自变例定而经可夺则春秋有隐言而圣人为操术也是故明限之谓严絜情之谓周付物之谓公兴善之谓厚於乎知此义者可与言政也巳矣
张锦衣墓志铭
张君伟干美容刚而耻下於人非其志虽贵富不辄屈也尝与余过崇文里里有修佛事者君曰嗟乎弃金于烬罔妄为福今之民侈于好而怠于作侈好则非多财不足共怠于作则凡循其道而利者亡为也则为释而斋为道而醮皆可以安居而食於人余是其言余与君俱河南安阳人君少代父安为锦衣卫总旗弘治十年从王太傅越守甘肃有功陞百户十四年从朱保国公晖守榆林有功陞副千户正德七年从陆太监誾征蓟盗有功陞指挥佥事十年以卫长荐管礼仪房礼仪房者选乳媛之温良者居之季终则易君曰怨旷者人情之常而和气之蠧也令以月易校人日治馔羞君颇极甘脆故典也君罢之家以乾糗茹菜往焉所部者醵金为?不内六月五日饮于外夜归中夜痰大作次日早不起年五十有四君讳仁字世荣少起单弱刻廉自好卒有成也弟俊育于君今三十余年同居俊奉君严命而後坐问而後言君卒俊丧之如父君妻陈氏子三人监镇锐女三人壻查指挥通林銮李汝耕侧室子二人钝釴孙四人承祖承禄承祺承祥孙女一人七月初六日葬于都城南监从余受诗汝耕余之妻之从子也铭曰何折非驌何驽弗谷吁嗟苍天矜我民独
丰润县儒学射圃记
史铣曰吾尝学射礼焉其进退也揖其执弓矢也审其处胜负也让传曰道也者不可须臾离也夫君子之於天下也必中节而後可以成德必力行而後有功故先王随事而为之节文折其傲与惰之气而养其敬习之而性成而德立矣丰润甯生官来言曰丰润儒学故有射圃焉从步之七十丈横十有三丈成化中射堂暨垣毁邻有武人盗其地为居弘治中诸生议复之无能治武人者甲戌秋董御史按畿内折枉茹强民抑以伸诸生申前议御史下兴州指挥鲁清丰润知县邢良验之果实毁居为圃阅一岁知县建堂三楹筑阶树侯作垣以卫树槐以表学之北民亦侵地五亩遂复之必刻石於圃後其庶有鉴哉史铣曰尔诸生知御史暨知县之志乎存其地将以修礼也修其礼将以育才也是故才莫贵於德礼莫大於射又曰御史山东董建中字商民邢知县者字宗善汝南人
刘封君传
刘翁名监字守辉蜀内江处士也既老以子贵封刑部主事先世岳州平江人元末有讳得贤者始居内江得贤生友义友义生翁刘翁敦朴长者蜀人爱敬之至今不忘翁善执亲丧号泣三年足未尝屦翁有弟四人既禫议将异居乃五分其庐各书于片纸囊之兄弟以次探取且约曰美恶在纸任若取毋有言翁得庐美有庐濒溪且敝仲弟敬得之变于色翁曰毋吾与女易後溪溢圮屋翁不悔也是时诸弟惟季弟钰最幼翁自抚之稍长遣从乡师游长为内妻後钰掘地得金数十斤诸兄曰此先世所藏物也尔何敢专翁独不取翁少时役于马湖乃蜀裔郡也道又险同邑袁姓者死衆将弃之壑中翁负其骨归于其子葬之刘氏居内江东溪自得贤以来世多子成大族矣封君最尊行子又鼎贵自县令而下咸尊礼之岁举乡饮酒礼封君为宾与县令登降酬酢容甚都礼成而退是外县令莫得见也每诲人兄弟毋争曰得田地易得兄弟难县人化之亡健讼者年八十有二卒封君六子少子时斆最贤刑部主事积官至山东按察司佥事时斆有子曰瑞论曰世言仁者必有後不虚哉佥事君洁巳明政勤民事而忘其死善为诗翩翩然有侠气瑞治儒家言为太史谠言动於朝廷贤士大夫咸以为国器余所友当世士唯太史旧也
刘以道墓志铭
明正德乙亥秋予友鸿胪少卿王希孟宗哲卒于京予暨何子仲默哭之以道主河西务钞法何子以书告曰王君贫曷资之王君子弱寡贞仆曷以以力以道如何子言冬十有一月以道谢病归道于京二十有七日卒予暨何子哭之如宗哲以道讳佐号北原陕西中部县人父聪以进士为太平府推官後守彰德积官至佥都御史母张氏以道生五岁值岁凶民有粥美衣于市者大母以升米易之以道问易衣何为大母曰将衣汝以道泣曰今米与衣孰重今亡米死矣衣何用诸大母大奇之都御史在太平以事如京将迁秩以道奉母暨诸弟北上渡江风以道年十五号且祷曰吾愿代吾母暨诸弟死吾愿代吾母暨诸弟死风益急以道将投于水舟人执之己风止获济都御史守彰德予郡人也都御史礼予忘其势命与以道游以道延接彰士甚恭及以道仕彰士至京者亡问贤鄙馆之如戚正德丁卯试于乡中邵昇榜举人明年试礼部及昇皆不第昇未冠登科有俊才一二衺臣謟事太监刘瑾以昇为奇货荐于瑾且教瑾以从孙女妻昇庚午秋瑾败有司逮昇昇急奔以道所以道匿之閲数日以道又匿之他所或止之曰君不自虑邪以道曰邵君托我者以我能活之也邵君故不与瑾事我知之夫不权其是非之原而轻背其友岂仁者乎卒脱昇辛未举进士授户部山西司主事两出治储咸治在河西务时势人夺国利亡赖子诈名势人仆长揖主者曰吾其官府致意公欲得某利某利主者或辟其威莫敢诘辄遂其请以道至亡赖子二又传某势人意求利不从语不逊以道怒骂曰赝奴尔欲弋利乎吾所司者济商而足国用也即势人来吾亡宁以吾官故而损国况尔赝奴乃欲弋利乎叱侍夫缚于庭杖下数十亡赖子伏罪置于法以道明敏多才论事析理不深思而解敢任事亦不取败闻士才且贤即倾身下之赋诗清峻尝自谓曰学未充其资仕不尽其才死时年才三十有三嗟嗟悲乎悲乎娶寇氏子一曰明聘东氏女女一诗聘张氏子以道叔弟侃少弟仁并游太学治以道含敛如礼侃扶柩西归以明年月日葬於新河口之原侃仁泣乞予铭铭曰才臣之折噫惠则畴浃噫节臣之溘噫民则畴协噫昊天之不测噫
亡姊丁千户妻崔氏圹志
姊崔氏讳【阙】　参政安阳南郭君之长女也吾崔氏山东乐安人吾大父拙斋为赵府广有库大使廉爽好义未官在乐安时同辈有棘需财大父必取大母簪环畀之後有忘谢者不计也曰吾遂吾好吾快且厌矣故终身无畜赀也吾父弱冠以好学闻外祖侍郎李公长女贤方择配侍郎公异吾父以女归焉吾母也吾崔遂籍安阳成化戊子吾父游太学九月二十二日生姊于京师姊年十六嫁为千户丁甫长子玺妻千户公之父从驾北征死于土木千户公才十余岁继母张氏行端而确爱千户公如己出千户公长嗣父官千户公严厚中有畦畛性不饮酒虽廹剧中发言剖事有序事母至孝自外归必叩头问安或过丙夜母寝矣母令侍人传意使甫寝千户公自窻外叩头问日中安否母曰儿劳矣儿休千户公又叩头谢虽大风雨不废吾姊聪慧有略少而为妇勤力修礼每翁姑有所使辄当意丁氏外姻至治具迎候甚恭後千户公卒玺嗣官玺字朝用治举业通诗自父卒家渐窭朝用一弟一妹未婚暨字母怜少子女思厚之姊暨夫先意奉承姊解事能决大类吾母治家内外斩斩自弟妹以下有过擿谪令改咸畏而从之吾父方直少谐仕所如辄失势人意年六十致仕归安阳姊长又贤吾父暨母素爱之虽男不若也姊岁时归寜父暨母与论旧事暨农桑所宜己酌酒相欢各忘其贫姊得一菜一肉甘必以羞父母当父仕时姊在乡闻父暨母疾夜焚香礼北斗哀吁祈愈数月不荤得愈问乃止弘治乙丑产子而疾後遂不除或少间辄作体遂羸正德十一年正月九日竟死年四十九子一人曰始然女一人曰【阙】　适指挥使王靖孙男子一人於乎往者铣每当上春官及仕于两京将发吾母暨姊环而泣者数夕岁节思铣悲不自巳父今暨母俱及耄铣窃禄未即引去者姊在也於乎己矣己矣既闻讣之月乃作志令始然内圹中嗟乎悲哉
李公碑
嘉议大夫四川布政司右参政李公讳景繁字邦泰河南仪封人高祖旺胜国时为万户曾祖伯通祖原以子恒官赠知县父荣封太仆寺寺丞母赵氏继母杜氏俱封安人李公幼而好学器度不羣治宋朱氏诗成化己丑举进士授陕西三原知县三原多大商鬻贩淮扬间赀累数万每婚丧费千金李公禁之使如制流民归者复其田庐死者给以棺迁太仆寺寺丞改工部营缮主事二十三年迁虞衡员外郎迁都水郎中管漕河时漕河塞自淮入仪真凡三百里舟胶不行有诏命都御史暨郎中治李公独任之募夫八万人初濬邵伯湖扬子桥三?河广皆六丈次濬广陵驿东广倍於三?次濬朴树湾广三倍於初次濬仪真坝瓜洲坝广倍於朴树者三深於旧各五等李公行瓜洲堤上见东南多沮洳区问土人此何所也土人曰江潮之汇也李公导之自古劄港刘家湾入漕河李公曰今漕河非得巨流济之舟终不可行如值江潮时开坝闸恣江北走己即塞之天复大雨漕事成矣土人曰河亢而江甚下非坝障之则河水悉走江都御史而下咸谓李公策非善李公曰江水故平潮至则悍激耳潮退水亦易制也遂下令有司具土暨石潮至大决坝闸江水奔漕河声汹汹如雷巳负土石塞坝阅数日大雨漕河水弥弥襄岸舟乃大行河经徐州荡州城将啮之居人震恐李公作石堤河不能为害弘治六年迁山西布政司右参议理储尝行边至灰沟营阅仓无畜即赴宪臣议请于朝实粟於灰沟十万石刍百万束未几边入寇兵数万骑至有备故不乏食十四年迁四川右参政得风痹疾乃致仕归归二年疾愈课农教子孙余无所事李公长者与乡人居油油如也正德九年十一月一日卒李公长子运判应祯追慕先德思垂後范乃刻石墓次用谂观者词曰於维李父为国劳臣宣省习俗民用大循悠悠西行有志弗信云郊不雨艰我农人大河沄沄我宅其濆时方反侧正直斯频孰降其志孰屈其身於维李公休垂无垠
孙汝宗墓志铭
余友宿山先生孙君汝宗省母还郡病疡卒铣缌服往哭于汝宗中弟编修远宗之第远宗请归葬兄诏可乃以铭属铣曰兄治命也嗟乎嗟乎汝宗讳绍先山西代州人曾祖才祖胜父璋举乡试第二人未仕而卒後以汝宗赠翰林院检讨徵仕郎母张氏封太孺人张太孺人以成化癸卯九月二十三日生汝宗先是太孺人之姑丁夫人感异梦焉汝宗始能言辄取书笔为戏五岁能属对七岁能文检讨公以易教授诸生或未领解畜疑愤心汝宗即举检讨公旨意析之各如诸生意时汝宗尚未治易也年十三文思迅发书经目不忘今少宰凝斋先生王公时为提学副使閲其文大奇之弘治戊午检讨公卒汝宗年十六治丧用古礼不用浮屠法禫之既月冠辛酉取田氏今封孺人甲子举乡试第一人明年登进士改翰林庶吉士三阅月丁夫人卒汝宗以嫡孙奔丧既葬於墓後瓦窑村贳舍以居诸父强令入城汝宗泣辞曰先志也初检讨公尝曰予少多病吾母字予劬劳过字诸弟百矣自丧礼废天下寡仁人必也庐墓乎其少竭心焉尔正德丙寅寇入鴈门乡民载老幼入城辟之汝宗不为动时邻郡士咸来从学讲坟典敦礼让汝宗朝夕蔬素诸士亡饮酒食肉者当是时瓦窑之间彬彬如也戊辰终制如京复为庶吉士己已授检讨癸酉奉诏司礼监书堂教书甲戌礼部以币请充会试同考试官乙亥充经筵官四月归代九月田孺人卒第三子崔壮殇明年三月张太孺人命婚于大同柴氏礼成而汝宗卒六月十一日也年仅三十有四二子一女俱幼长子胤昭聘太原张御史女次子胤蕃聘梁监生女女许嫁弋监生子汝宗长身方面目视不能及远天资警敏方直寡比非其志虽大贵人不能屈发言必信己志不以一毫徇人明於世务遇事方作暨作事者意所向辄逆之曰某何某何巳而果然狭中少容有不平厉於言色不恤其人之弗能堪也尝曰应物能化圣人之厚也鸩中饴外憸人之忍也吾上不敢望圣人而下耻憸人之为吾虽以是获大戾然吾心亡他焉初治易为举子业辞健旨玄傍通四经大义读诸史及濂洛家言熟而有裁暨入翰林读左氏国语暨秦汉人书大爱之曰六经未易及巳必欲为文此其矩哉每有作辄拟之久而成也古健而辩每当意尽能别发义会旨聚辞转相承成汝宗治经不皆用传所擿发皆大义不以一言一句为异曰古者以行为言故其文简而中後人以言为行故其文烦而亿昔孔子之作盛矣然及暮乃为之为之仅岁而成矣彼为传注之学者自壮至老而见犹未之定也其皆圣人之意邪初检讨公卒汝宗即取诸弟教之严矱恳训莫敢不厉远宗笃志古学踵兄入院季弟绍魁有名郡庠间汝宗所为字辞序记碑表书赞凡百余篇於乎铣自弱冠游四方友当世士与汝宗入翰林始相善心爱汝宗之贤於世必有济铣狭中视汝宗有甚焉而汝宗不余非也於乎悲哉悲哉铭曰嗟乎嗟乎胡丰其资而啬其施嗟乎
祭孙汝宗文
嗟乎吾汝宗而遽至是耶昔汝宗官京师以予为可友遭时多故与予长饮浮白以发英伟之论而申羁旅之怀期他日委身以济世也人多讪之曰胡躭于是而废业哉予与汝宗约治经为古文去近代之蔀以追先闻成一家之言以闲圣道人皆非予与子为好奇虽先生长者亦危吾二人为难成也於乎讪之者知其过而不谅其心非之者拘於见而不同诸理今汝宗往矣予将独立邪其无成邪初吾辈入翰林时山东穆伯潜与子皆兄视予予知二子尝语人曰夫夫也才且明夫夫也谅今伯潜行确而学邃气和而文典独铣之疎放昏弱而无成巳己於乎冥冥之中子其闵我邪於乎哀哉
河风叙
孟仲甫之入觐也以其暇燕其友何子李子薛子三子者各赋诗赠之其体拟诸唐其辞发乎情陈告刺世盖有风人之遗焉夫三子者居河之南思继风雅史铣通古今之变明治乱之权乃题曰河风而叙之曰君子之於世也得则伸其方违则昌其言昌之者风之也风之者进之善也不指其原则迷不开不既其实则无从而如之矣昔周之衰也其大夫尝刺之天人之际辩邪正之门啓有深爱故有切文有隐忧故有藴意有备学故有极政然未尝越其则也予见夫士之失遇也拂其刚必愤于情沮其义必激为放夫忠义之於人犹夫饮食也愤且激则失其常理之御气者公也心之察理者止也激则就偏愤则益忿求其行之中鲜矣夫水天下之至平也奏下而触于石涛则鍧然固非行潦之【阙】有然岂水之性哉故朋感不足以经物也粃谈不足以纬事也肆情之音不足以恊志也唐之人穷而善悲者李白杜甫是己然舛於所予而颠於所用彼至德非弃才之时也故君子将以喻人也先和其心其陈政也先富其身毋以藻丽伤其素毋以浮诞灭其真毋以虚文混其实毋以陂见折其平然後人皆听之矣夫三子者闵孟甫忠而生毁器大而用小怀高尚而坚好是河风之义也
宣府仓露台碑
古人有言曰天子有道守在而自夏殷周迄于汉唐边衅时有是故不可无防也予观皇朝之为防也其险入於朔漠其延袤尽乎西北故非广卒不能周其守非富粟不能固其势宣府有三仓焉曰宣德曰宣义曰宣政凡粟之未升庾也暴于庭下沙砾之所混风雨之所毁输人久病之正德丙子夏户部郎中大梁李志学谋于佥都御史王纯命通判孙某各于庭下作露台石围其外砖布其中高累以尺广延以丈使暴粟无他害也夫民之输边粟也其贾加于内地者倍蓰侵于揽户而抑于官者其费又倍矣予闻昔之郎中有三原秦伟者力能御强才足裕民民之赴边者如于其家焉李君济之以寛持之以靖是故险不可恃贵在人和富不可居贵在政平然则宣府其将宁矣
序医
予官京师十年思得当世穷本逹真之士而友之又求之方技冀得其人夫事者势之所留物者化之所成知几斯可与运势也执枢斯可与布化也二者逹而天下之故可尽矣王医坤者蜀人也王医之治医也通於黄岐之言他无所溺心焉故能思於为化之故而察物之宜其疾燠也不必以燠治之其疾寒也不必以寒治之尝有二人焉劳者羸欲死燠者口行血王医以黄治劳以温治燠药入而疾去故疾之生也一气之陂而己侵乎他经而激於所逆然後诸体病眩於所发而晦其自虽日投药非徒效之不可得巳而益挠其气则又有害焉是故上医亡疾消疾者次之治者为下於乎明斯义也治天下其如示诸掌乎
奏乞养疾疏
臣少患吐红壮而多病近来连患伤寒遂成痰病两耳常鸣右腿深痛自今春因事过劳痰火大作每闻人声惊悸流汗头晕而不省人事中胀而不纳饮食切思前疾累治不痊若不居闲默养必至痿体丧躯即今职业莫供禀禄徒费伏望皇上悯臣多病全臣微生乞敕吏部放臣回还原籍调理病痊之日前来供职臣不胜感恩之至
彭生名字解
蜀彭生道与子滂游予字之曰夷仲道谢曰弘哉先生之命夫道也敢问其义答曰人之有名别其人也名之有字尊其名也名与字美矣而德不修则人亡与称焉夫自性命之言之繁也则人皆穷於玄而骋於辩必略於行而斁夫近矣夫高者下者也栋者基者也下不由则高不可升基不固则栋必欹故乐奇者多叛好辩者多穷喜异者多枝浚恒者多罔是故君子之於道也修其可常急其所切勤力而不强其所未能弘志而不袭其所难致夫然後实积固存而渐逹其上矣
书王司马晋溪録後
大司马晋溪先生王公以其文示铣读之既月尽其旨矣於乎学之废也人以其意之歆者为道而言之靡者为文则行有诡世而言或粃实矣先生学粹而发之时见审而言之确邈乎不可及己夫论不己出是贾之贩也词必袭人是童之步也故义协则礼皆可以经世不必出於先王理逹则言皆可以喻物不必援之先闻故曰闭门造车出门合辙非先生之学其孰能与於此哉经筵讲义
惟暨乃僚罔不同心以匡乃辟俾率先王迪我高后以康兆民
这是商书说命篇高宗命傅说的言语乃僚是指傅说的僚属乃辟是高宗自称先王是指商家历世守成的贤君高后是指成汤高宗说道傅说我既命汝为相以辅德纳诲汝又当以人事君如汝君行的事有不合理汝与汝僚同心匡救务使行好事汝君用的人有未当汝与汝僚同心匡救务使用好人盖人臣心乎为国都要志意相孚不可自分彼此惟知要君正不要己之名高惟知要道行不必功自己出则不相猜争心便同矣然汝及汝僚同心匡救汝君岂必取法於异代乎我之先王许多贤君皆实践我高后成汤之道以大着其安民之功成汤之道一德便是若不殖货利不好盘游有过便改有谏便从选举伊尹不仁者远寛仁之德彰信於民功德之懋乃加官赏修己用人行政都是一个道理至我先王又能率循是道故民安乐至於今日今汝亦使汝君率循先王之行以实践成汤之道以安兆民则汝辅导之责尽矣臣尝闻之民惟邦本盖国之赋税军旅器用都是百姓每做的自古创业之君起自忧勤故其立法皆利民垂後之计惟後世子孙享有成业渐生骄怠或徇私爱擅易旧章利害不闻忠邪罔辩民始不安而国随之若高宗所言可谓深知为治之道者矣伏愿皇上遵圣租画一之典体列圣继述之心用贤去佞日慎一日则高宗之治不难致矣臣等不胜大愿正德丙子二月
季康子问使民敬忠以劝如之何子曰临之以庄则敬孝慈则忠举善而教不能则劝
这是论语第二篇孔子告季康子的言语季康子是鲁大夫季孙氏名肥一日问於孔子说我欲百姓每敬事於我而不敢怠慢尽忠於我而不敢欺悖相劝为善而不敢为恶果何所为而能使百姓如此孔子答他说临之以庄则敬临是临民庄是庄严为人上者民所瞻仰於那临民时正其衣冠尊其瞻视则下民得於瞻仰者自然敬畏我而不敢怠慢矣这便是临之以庄则敬孝慈则忠孝是孝顺父母慈是慈爱衆人为人上者下民表率於那居家时共为子职以事父母推广仁心以爱衆人则下民得於观感者自能尽忠於我而不敢欺慢矣这便是孝慈则忠举善而教不能则劝善是才德可称的不能是才德未成的为人上者於那下民中有善的登庸选拔他不能的诱掖奬劝他不要轻弃了他则下民皆知为善的这等好不能的这等进将去不久也是善的也被举用莫不互相劝勉为善矣这便是举善而教不能则劝季康子之问专在民身上求效验孔子教他只在己身上求尽理盖人同此理我尽我当为的其效自然有了臣观孔子此言不止告鲁大夫人君治天下亦只是此道理庄固是容貌必是在深居无人处常常敬谨与在大廷有人处一般涵养的纯熟了自然举动合理便端便严若在深宫无人处放肆等到大廷时才方收敛做作庄的模様便做作不自然下民便敬也只是畏法度不是他本心孝是体父母心专行好事善继善述慈是视民如巳子施实惠於他若只以承奉为孝发一温旨出一两句忧恤百姓的言语便教做慈其实利不与他兴害不与他去久久的民心离贰旧章都废坏了询访公论知道这是善的才方与他一件事干见他果能干的又是实心不要名不图利便着实用他依他说任他做如此斯为举善矣仰惟皇上圣性夙成而又用贤纳谏仁孝温厚於斯三者自能脗合惟愿将臣等所讲圣人之言不徒视为故事退讲之後常常紬绎一一体行寔天下臣民之至愿也伏惟圣明留意嘉靖二年四月
洹词卷二

[book_title]卷三
钦定四库全书
洹词卷三【退集】
明　崔铣　撰
规资
诗曰采采芣苢薄言采之求其切也采采芣苢薄言襭之广其受也采采芣苢薄言掇之精其有也故君子有忧焉力事而道不周勤心而知不宏富畜而性不达虽劳而弗益矣夫植卉者力省而美疾见植栢者力倍之而久乃成人未尝不迂之也然卉之美也以日而栢之茂也以岁卉可玩而栢可材其用之差万矣孔子曰吾尝学礼焉不学礼无以立故礼者行之实也言者礼之贲也礼废而後言繁言尼而後书作书重而後百技售矣昔夫子之作经也修礼乐之文明仁义之实言布其履议阐其神诸子之学也曲而曳於其全陂而内于其中皆居圣焉不亦侈乎且夫方舆异言而履其地者定轻重匿形而县其权者分故不志於圣人则亡以知其言也不知其言而能辨物者寡矣夫世远则义微多异则真隐眩于前者中人皆趍之而藏于幽者上知或昩故茂木之丛多美材焉独鸟之鸣亡和音焉此枤杜之所为叹也夫圣人之敎也核乎华实之辩安其先後之伦终审而动参验而言夫然後情以综物而文以纲世矣故百技之售者亡见于斯尔犹依泰山之尊而娱游丘壑也
喻间
翰林先生谢病还郡笃志於六经屏事絶交以着述为业客有间先生者为其不能建绩立名乘势取贵学迂而难就志特而寡助先生悉以法言喻之分为上下二篇匪垂後闻聊谂同好
客间先生曰士胡为而仕也莫非求以成其名利乎哉朱云请劒於万乘申狄负石於一朝名者归之孙弘十载而相范雎一见而侯利者都焉先生直玉堂之署执经人主之前十有四年矣位不过为郎未尝出谠言上摩人君次取重当世今乃艺粟于棘亩灌蔬於斗园入甘藜藿出乏舆从省侯不式庐法史不走牍或者先生之有遗行与何其进退之谷也先生笑曰君子不干乎名之昌而虑乎几之难不慕乎人之爵而忧乎心之枉大瓠之穿萌於线隙霄木之成芽於直苞故已遂之欲刃蹈之而弗回可贰之心厮谈之而能悟昔张良借重於四皓触龙推爱於男子邹阳发悟於长君李泌全嗣於存侄故不当其几者不可言不得其交者不能沮道有卷舒言有昌括饬危词而浮于所患掎陂识而救其已成立已之名扬主之过假信之文希主之宠非忠臣之用心也且夫躭风檐者痹其肢嗜甘醴者毒其肺故君子不以一时之便而易终身之安罔为口体之细而遗道义之重衣纨绮者人侈其观富田园者佣利其直是以於陵灌园而辟相邴丹免秩而养志其取於世也亷其责於己也厚其身可抑而其志不可夺其生可戕而其道不可折子不见当世之大人乎方其得志奴仆舞势逮其受戮妻子冒辱又不见当世之君子乎饰伪要誉人皆趍之伪发行露人皆恶之夫吏之渔於民也唯嗛其微及陷於刑也唯憎其巨曷若守清正之节甘退让之分乎夫蛟龙之潜鱼鼈溷之一旦升霄躆昊则沾濡下土夫大者小之惑也
右上篇
客间先生曰尝闻为高必因丘陵为下必因川泽盖言亡因者之必毁也往者宋世尚言诸子以兴谈理者赜探於幽眇摛文者藻衍於丽丰学者到于今宗之剽其绪文加之笔削渢渢乎不可尚已先生远取古人之文施之今日故劳而少绩久而亡称将恐先生取诛於君子也先生曰俞夫圣贤之作也非狥衆而为同非诡论而求异明天地之宜张纲纪之正循经而定行因变而立度若夫语幽而非真发政而寡当贲浮淆实烦辞支本夫何取焉上古大朴所相者养世降民移乃始有革是故三皇立其生故施以网罟五帝昌其化故辩以衣裳三王比其法故维以制度五伯胁其威故假以兵车仲尼绌其智故约以忠恕孔汲道诸天故析以性命五伯者政之终仲尼者言之首夫性命者仲尼罕言子思盖将以捄陂行而伐私情也非可以衍雅谈而首後传也故夏虫疑氷君子不费辞焉周衰而人骋其技秦是以暴宋衰而人驳其学元是以入夫游定夫张九成杨简之经禅也陈傅良叶适之道法也陈亮之功力也王安石之政利也背孔孟之道而袭儒名乱程朱之学而立士的夫传本训经牋复释传其文弥重其旨弥离苟以譁世取宠而行弗给焉子不见作室者乎层檐叠阁则蔀其明子又不见道泉者乎迂浍曲亩则迷其源况乎复言而漫禆说而谑吉士所恶童子羞称子乃班之作者为後之程难矣伯牙之絶弦悼知者之难遇也孟轲之放言俟後圣之作也
右下篇
元城县修学碑
汝南进士张儒治元城之二年政既大通乃新学宫诸生皆浡然兴敎谕张庭暨其寮谂于衆曰自张侯之未至也吾与尔二三子祭先圣于陋祠栖于庳舍自张侯之有是举也祠事明矣讲肄适矣会食有堂出入有门游歌有池子夏曰百工居肆以成其事尔二三子誾誾焉休休焉日迈而月征学乎学乎孰与其为可废哉乃共琢石徵文以永张侯之惠焉於乎往者值世多故已言事或过烦苛使人几亡完行焉为郡县者拘牵而不得为故兴学修文之政废元城饶邑也民性易缓故其吏鲜能以治行见伟乎张侯之治也洁已而敏事振颓而击奸元城乃知有令矣夫治民之道亡他欲其尽伦而已率而斁扰而畔乃有怠民宄行生焉则政可间矣刑者去奸之具也间去然後敎乃流故兴学者政之先也尽伦者学之鹄也夫先圣之敎也父子君臣以相生桑麻谷粟以相养用在六经而已矣是故惟笃行之为贵夫文以翼行也否则为骈拇是以华胜而道枝矣然後诞言售而异行作夫诞言者犹镂木为果而朱緑之也食之则折齿而刺喉是故徒词不足以感人粃言不足以纬物险志不足以经世故国家无须於士
辩异
空同李子之丧内也刲羊豕以祭烹之有结膓之异焉闻者惑之予又恐其譌为神怪以资谈者之奇也乃述空同子之行徵诸理作辩异曰感应之理岂不微哉夫气行乎域中发而生乎物声嘘则鸣机触则变故西崩铜山宫钟奏响春华敷野空木萌芽忍者窒其几残者阏其发感应之理於彼亡徵焉夫君臣也夫妇也人道之纪也举纪者必以纲纲张而目咸就理矣故悖公之臣必忍於室弗肖之子在国必愤既迷厥初而百德毁焉厚哉空同子之为道也空同子尝仕矣谏于君弗委于职守乎法弗回于势坚其节弗挠于屡折夫甘辱而吐荣非空同子之志取异乎人也爱结于心而不可解是故惟大伦之为笃故见异羊豕厚伦之格也且夫泣谏之言信也将悔者以为忠而迷者以为逆余桃之奉也既说其爱而又罪其亵是故感生于心而已矣召公之诗曰蔽芾甘棠召伯所说周大夫之言曰伯氏吹埙仲氏吹篪夫爱之积则物且为符节故以异居者虽狎而防以欲投者既友而畔非类而从者终则凶执义而疑者爱可夺苟亡礼信之心则情之移人也子且失之於父於乎厚哉李子之为道也
刋元城先生语录叙
天顺己卯大名守河东王公刋元城先生语录三篇岁久而废今南阳张君令元城白于其守金公复刋之张君既洁已而富民矣又虑其敎之靡有准也曰先生邑之先闻也诸生皆学孔氏先生其孔氏之徒与铣嘉张君乃辑先生之行授之俾嗣刻焉叙曰孟氏有言尚友读其书必论其世也六经之说繁矣赋文之籍大倍於经学之者白首而眩故儒腐裕蛊词士浮而失守先生受於司马氏者曰诚而已矣终身行之故直不屈於万乘节不夺於折久安不摇於廹祸言确而厚读之去鄙吝焉夫荣可躭也祸可畏也一缶之堕负者色恤细蜂之毒见之匿影何者以物为情也故任道之心可以忘物异哉范氏吕氏之相也周其身计创调停之政黜先生之言而尼其直且夫薰莸之不同藏为莸之善淆也彼人者志不获逞而弗已其始下之而隂间之已遂夺其地而据之以肆其欲彼於君而弗德焉况其他乎范氏吕氏之用之也姑弭之而惧其逞耳非诚爱而成之也以善服人人且畔之苟以诈容计合自我且然何以率衆故诚者邪正辩而已夫圣人人伦之正也释氏者将全其性而逆其伦不亦谬乎知者亡凝物仁者亡遏情勇者亡戾行然後性尽而功立先生不能不惑於释氏知有凝也先生忠矣孝矣彼何与焉或曰先生取定於释殆不其然
周秀才诔
秀才名太字大初安阳人郡倅公之季子也幼能占对鬭奇取捷见者大惊既长综览诸艺明蔡氏尚书性刚直面斥人愆然能周人之急推扬人善族人有宗事言相轧不合太一言而决皆叹服焉太母予母之女弟也太以正德戊寅正月二十有五日不幸短命春秋四十呜呼哀哉太有兄不友余作诔哀之词曰
畴恤尔嫠尔孤畴拊惟径嶔如莫布尔武尔干如梁乃同尫偻昊天载威恩莫尔溥尔母垂白尔溘掩土涕泗滂如畴识母苦
殷近夫墓志铭
殷氏凤阳大族也元末有讳仲名者避乱东平因家于夀张仲名生尚文尚文生胜胜生铎铎生玘号刚斋以贡士为昌黎令刚严多知民畏爱之刚斋取张氏继室以任氏皆不孕子乃内李氏孕七月生近夫既长修眉碧目口可容拳体羸而骨健读书数行下既成诵终身不忘年二十有六举弘治乙丑进士明年以疾归卜居石川作畜文堂聚书数千卷旦夕诵思欲以作者自名着书十余篇正德辛未病愈还京师授靖江知县近夫明察有断不劳而治蓟盗过淮渡江掠常州将如靖江近夫有备盗谍知之乃如江隂近夫发兵追之江隂得完常守檄近夫修郡城又自修学宫费省而工坚民朱铠死於文庙西庑中莫知杀之者忽得匿名书曰杀铠者某也铠素讐某衆谓不诬近夫曰此嫁贼以缓治也密问左右与铠狎者谁对曰胥姚明近夫乃集羣胥于堂曰吾欲写书各呈若字视明字类书诘之曰尔素狎铠杀之何明大惊曰铠将贩于苏独吾饯之利其赀故杀之耳近夫叹曰利重忘亲交非其道者必凶嗟乎嗟乎乃杀明癸酉调青田青田剧邑也近夫去其害民者六七事他无所更张近夫雅好游眺川壑览物歌咏靖江青田有大江孤山混元峰每暇辄出啸咏其间旷然自得乙亥考绩如京师青田民号泣而送之吏部以最闻选授南京工科给事中上疏言事者五曰清弊苏民曰安重地曰防奸微曰除邪以全治曰公赏罚既病封其疏题曰理真事晓意忠词驯付其母曰兹以归云霓弟遂卒丙子七月七日也享年三十有七近夫讳云霄号石川取岳氏男子一人曰?女子三人初刚斋卒近夫则礼治丧既卒服始冠将昏与其妻之父母约必如昏礼乃举後又考订古今祭礼行之惟谨故鲁人多执礼者近夫爱诵程氏朱氏书其为文非秦汉人语不习又以诗者抒情表志风人於善自汉魏至唐作者皆辩其音节而拟之作古乐府四百篇集志彀录金仆姑数十卷又览庄周书说其达性善喻最後自病太博必六经之旨然後究心焉近夫方峭克约国子司业穆伯潜笃行苦学无匹也犹畏近夫曰近夫之耻不善不啻负秽近夫居常不谈人过及论文则指擿疵瑕不以一言假人葬于石川之南会者千人咸哭之失声铭曰嗟吾友行如璧文孔?明有儒垂世模
岳鄂王庙记
太史氏曰学者每览鄂王事未尝不垂涕焉夫功疑而戮握节而死者古有之矣鄂王忠而遇主者也人胡得而甘心焉昔高宗之既南也王内则翦寇外则遏敌请建储以安人心还旧都以系衆望收河北而掎中原厄於王彦危於杜充而不挫惎於张俊沮於秦桧而节不夺诱以隆爵而弗回其亷亡好其仁不杀是故谋远而中义明而信故能存宋弗遂亡也夫道之所乡命也命之所成势也命有枢势有机善治者因之初高宗之南也金人亡王中国之志民罹於兵之惨而思宋之德金人以汴畀张邦昌以齐畀刘豫而还师於漠矣及乎昌豫之仆习安虑易而後有之则既坚其据矣帝若择建上宰畀王以征伐则金可亡故言和於帝之世者贼臣也言战於孝宗之世者削臣也语曰同心之言其臭如兰夫君人之道三志以决行才以施务知以明臣帝慑於金人之威忧其复讐亡成且失其据哲臣英将惧亡以赏其功乃为苟安之计惟佞臣之交夫俊贪而王亷王忠而桧奸俊桧密君而王疏间言陷术岂一朝一夕之故哉夫无成者恶盈也括囊者辟谮也逊迹者消忌也亡是三者其能免於彼人之难乎於乎以亡明之迹而贼元臣自古以来未有如桧之甚也奸臣之欲得国政也始则逐直谏以蔀其君中则诬人之行以淆其恶终则果贼哲辅以肆其威且夫莫须有者桧之游词也桧欺天下其心不能欺故邪之贼正其心非不贤之也而棘於其欲忍而为之尔汤隂王之故里也庙久而剥大明正德丁丑中丞内江李公士修巡抚河南稽贤阐隐表墓新祠示民所乡以成敎化檄下监司范君嵩俾汤隂知县王擢修王庙既月而毕丽牲有石廼刻予文
董汤民墓志铭
汤民讳建中吴江主簿董公之中子也其家世具余所着吴江公志中汤民少与邑人殷云霄相友善以修学倡乡人又取吕氏乡约为课每大书壁曰某某贤曰建中过某某弘治乙丑与汤民同举进士汤民授行人晋官御史近夫谢病归後起为青田令晋官给事中并以其才行理官近夫峭劲而好文章多友当世士汤民惇大而执莅事精悍初吴江公贫丧其配杨葬具薄陋汤民日夜号泣吴江公在太学继妻暨子留夀张汤民涉水负粟贩之以给朝夕岁凶兄弟将异居汤民泣止之不可往白于吴江公又不可乃以田宅让兄弟指其妹曰吾妇幸有奁不累诸兄弟也及汤民贵於兄弟时有遗焉少弟用中殇每临其墓哭之为御史时值盗四作嬖人僭柄朝有邪臣威胁爵饵直道几杜汤民以其僚麻城刘天和仪封刘大谟安阳张士隆桐城余珊崑山周广表善刺奸虽劳不挠甲戍汤民按顺天遣其妻子还郡独留老奴司户毋敢私谒永平大水民渔以生权阉夺之断其罟?有妪与其子哭于野汤民行部见之廉其实即上疏劾阉人曰夺渔是无民也无民是无君也无君者戮无赦阉人惧而缢海苇潦渔之利然後悉归民又有阉人将之广过任丘夺御史府以居闻汤民至盛列健卒以待有司惧迎汤民于路跪请避之汤民弗许直入坐堂上泥关阅政如常大阉大惊辞去有二青衣持势人书至语人曰往太监皆无能故屈御史下吾之来非有托也将挑之与角胜负耳既入书汤民不启封火之以诈罪二使流于驿霸州男子自首为盗赵鐩弟幸不死实贼谍为间者汤民立命斩之命修州城以备汤民沉毅虑定而後发发即不可易严於治吏而不苛以其暇复射圃修元节士刘因祠以礼暨节义诲儒生乙亥得痹疾已以吴江公丧归明年八月二十四日卒年四十有二近夫亦以是岁夏卒于南京天乎殄我二良谓之何哉铭曰
维汤民配吕氏渠与濬廼二子幼二女幼而缨侧室郭子曰泾嗟尔匮勩尔配尔友文翼尔坟
杨公墓志铭
杨子守礼以河南按察佥事治戎于大名期年而威信已闻其先君之讣奔丧归蒲遣使来徵铭杨子先君讳通字文达性方介不谐俗意所决者莫能徙遇姻族或不善者絶弗与通因号匏瓜子人曰是善自名也已皆称为匏瓜公云匏瓜公治蔡氏尚书六举不第援例入太学授陕西苑马寺监正以父丧归治丧不用浮屠服阕改陕西按察经历遇事自信屡拂上官意久而验其真皆敬之御史李鸾与布政使王衡不相能衡廉而好上人性刚褊然亡私御史檄匏瓜公勾稽布政所掌帑具以实上布政御史各疏讦所愆诏下若卢治并逮匏瓜公後事释三考晋蓟州同知勘马守备赃马夜遣人以百金馈匏瓜公匏瓜公出凝立厅上命设烛召使者语之曰我缚尔送官易尔必败尔主名并辱尔是售吾廉也尔疾去尔疾去因出其七子对使者矢曰所不畏公道与神明者吾父子其大为世戮势人夺民地执伪契曰皇庄也匏瓜公断付民势人劾之又将系若卢得上官力诏夺俸三月後乃晋巩昌府通判正德改元冬刘瑾专政逐大学士刘公谢公遂大窜戮大小文臣匏瓜公复坐事系若卢明年春得释遂致仕家甚贫敎养子孙足不入公堂郡守以下有所请造其庐乃得与语尝曰与其龌龊以探富贵孰与烈丈夫之贫哉夫吏而贪益子弟之乱而已而身受恶名杨氏故平阳霍州人匏瓜公祖谦洪武初编保定州民父瓘蒲城县丞因家蒲州匏瓜公配高氏赠安人继配董氏子三守仁守信皆生员守洁李氏封安人三子守礼守智守廉女二适某某侧室马氏女二适某某孙男四人女四人正德十三年十二月一日卒生正统八年八月十四日享年七十有六葬以某年某月某日兆在某铭曰
黜兮矢兮圜则迁兮维匏瓜父好是弦兮为脂者鞭兮
张知州祠记
上海张君守潞之明年晋官湖广佥事及出祖潞民攀辕而号泣者数万人乃作主于名宦祠祀之仪宾仇时茂五人者之以义交也三晋莫不闻乃列其政以伻至邺徵予言夫今之为政者县自令而下数人郡自守而下数十人省自伯而下数百人王臣来莅之者又数人其仪都矣其分严矣其维密矣然而政削民困而靡所极予闻今之第贤也善交际者为上敏征科者次之精文移者又次之经营竟岁而於民不与焉况其不贤者乎政日削则玩而权下移民日困则离家有救死之虑矣张君者其有异於是乎潞有游榭曰德风自唐已有之而张君未尝往燕也不可谓俭乎严於治胥徒隶不入乡其奸莫售矣可不谓公乎上官之货潞紬也苛于赋驿舆里夫之役于藩府也密于传命张君格焉可以为强矣递马之征列民为三等而酌取之不谓平乎文移疏而恤民逢迎亡尚也非贤而能若是乎夫上下之感者心也合则治离则否故投戈于散兄弟相遗同舟而风讐敌相济小民之情梏於利而廉於义一钱妄取虽父子吝也豆肉不均虽耆艾亡与孙也夫出其税以给之竭其力以卫之刑戮加之而甘心焉彼诚以为有所赖於上也赖之不足恃则亦已矣而戾我焉思所以去乎是而後嫉上之事亡不为矣况得其慕而思思而利者乎於乎有能闻张君之风而兴者其君子也与张君名萱弘治壬戍进士
磁州儒学修造记
夫可已而作之者厉民者也可作而已之者迷民者也故达体之政必均其民不摇善乎张侯珂之修学也监司汪子正命为之是故旧可仍也吾亡增焉旧所缺而圮者吾亡袭而不举焉旧圮而新之者为堂二曰明伦曰馔为斋三曰进德曰时习曰日新为亭一曰射圃旧缺而作之者为仓为库为神厨为号百有二十楹为祠者一曰乡贤夫学所以明人伦也圣建其表贤申其旨师觉而弟子习之讲於堂斋而施诸家与邦射以正志馔以明让且夫稽典不若闻诸父兄之审也求之四方不若验诸里之切也一方之人而望诸天下生其地者可亡兴乎豶豕牙者其力惫其效近牿童牛者其力省其效远故幼仪不可废也童心不可不育也故作社学于学之西区焉
衢州府同知姚公墓志铭
公讳凤字廷仪长安人元至正间曾大父仕中避乱入蒲州因家焉大父善父聪太学生授蓟州幕正统六年十一月二十四日生公幼庄重十三能诗成化甲午举于乡明年试礼部中乙榜举人授陕西泾州学正以母丧归服除改寜州以父丧归服除改直隶开州丙午主江西试迁山东莱州通判勑赠父如已官母某氏赠安人妻孟氏封安人迁衢州府同知御史荐公堪任监司郡守不报廼致仕归蒲正德丁丑十二月十七日卒年七十有二公为学官令诸生夜诵书自往詗之责其先寝者五经各立长一人每晨坐明伦堂讲说经旨发疑抉异年少者听之在莱州适奉旨造王府于青州丛货委奸当事者大忧之特委公治出内严虽一介毋敢冒取者在衢州每旱公祷即雨取赋罢奏羡民弗逋余十三者与邻争山塲系岸累年不得公喻之曰官拷掠尔亡完肤山塲孰与身重十三叩首泣谢让所争于邻暨公戒行衢民泣卧留之车不得行野有山民夫妇百余人献图画玩器于公公不纳民曰公惟饮衢水耳百姓亡以报公我等小人敢以贿污公节耶公乃受之公有子三人俱业儒伯钦驿丞仲钢季钲太学生女一人适佥事杨守礼孙男六人孙女五人曾孙男二人公治命戒子若孙宜和勿争和则顺而福争则戾而眚夫读者明理耕者勤力明理者不秽勤力者不匮尝曰读书勿务博止应理明故公终日静居而物自正归蒲九年三州及两府士民问遗无虚岁门人参政景佐等共刻石诵德铭曰
维戊寅岁秋七月己酉旦维蒲大夫吊士哭冢人奔走咸饯姚敬庵父即宅噫维尔子子孙孙其永吉
刻文章正宗序
文章正宗者宋真希元氏之编也芟芜屏异将以翼经而正术其亦圣人之志与夫物生而有情情而思宣之斯生言矣讷者弗达陋者亡采则亡以敷事而喻物斯生文矣文言之善者也而贵於正其情夫幽赜之理彰於显词辽逖之怀发於堂序雍逊之谈验於遐岁非邃於道者其孰能之而徒以模袭之勤记问之富亿中暗投吾未见其可也夫献忠之谓疏恤隐之谓诏申彼此之意质问遗之藴之谓对之谓序之谓书纪故永贤之谓记之谓铭引思畅和之谓诗言断而意续发凡以该目或婉或着或喻或质或因乎人或就乎时出之至真而发之当物及乎敎息而学淆质衰而词是工是故久渐美化动凭典刑以摧强枉而稽成败此左氏之文也捭阖飞箝亡问邪正而主於售其术此战国之文也援经议制夷厥藻绩此汉之文也综倚羣言辩而委辞此韩愈氏柳宗元氏之文也君子於是焉考变而徵实左取其礼汉取其朴韩取其昌而因以见先王之敎之远且该也今夫登者必陟其巅行者必自其家非可以息趾於岩麓而发轫於旅次苟未崇志於先王之术以参伍夫历代之变予恐其不特谬於其言焉而已隆虑马君敬臣以按察副使督学山西既用六经敎士凡礼之凶诗书之变俗之所废而急於求仕者一切复之陋彼时义廼刻是编以则诸生白于其长是之其僚皆来赞工两閲岁而梓人告成事
四使图记
昔者周文公之遣使臣也曰我马维骐六辔如丝夫才以为理犹六辔也才不足则有遗政焉干霄之木而蠧或踰尺明堂斯弃之矣政之集也纷如而情之真赝从背生焉犹马也吾从其纷如者虽岁不足也吾惟治以约枢运而阖辟随长短以矩当而定矣故曰如丝言其调自我也吾友燕泉先生何子子元之仕而使也凡四善绘者从而图之所以颂成事状勩迹也何子初仕为职方则如晋暨陕暨边验金市马为参政也守河南令下而民安之吏亡所藉以为奸摄长入觐代僚督储为太仆贰暨长考牧於畿内遂晋中丞抚治滇服崇敎饬武威夷乂民病锡方药馁者予粟夫射杨於百步之外小技也以由基之能而容或忧其失中况於政乎非通儒上才胡能发而必应也如是哉何子少以好学闻今之作富矣而清正以简无华言无怠行虽卿可优也然则於使也何有余闻野有筑垣者题畚既具崇濶亦均已而霖潦弥旬则有仆与植者焉其为之确与易也故政未有忠信而不立者果能是矣斯民其康乂矣夫
赠袁大理序
正德丁丑春史铣谢病将归御史许子董子以币来锡予曰袁子考绩署上上袁子明敏而恕任而不激凡吾御史率取中焉夫有美者扬之礼也袁子欲子之言敢以请予谢曰病者溃思远者闻壅不可与议政也许子曰虽然袁子必欲子之言予曰愿需之何如二子许诺已王子以伻来安阳言之已袁子晋秩大理丞予瞿然曰已则病且远矣而乃晦君子之美不几於蔽贤者乎予不敏固尝闻之矣大理谳狱以贰司寇古云狱者民之大命也单辞寡而难信两辞备而难贞狡者似情讷者似伪听而不寛是牿民也寛而不察是旷民也古之法所以远狱也今之法所以密狱也其於恕寡矣是故谓之滥先王之刑辩五服焉其明服也阅二情焉曰故曰误误者宥而志可新故者罪而防可固防固近乎本志新近乎化故曰时乃大明服惟民其勑懋和夫纵其恶而刑之如薙草焉斯刻矣不究其情而亿之遂制辟焉斯躁矣矜其明於要而不闵且悼焉斯忍矣然後法密而讼愈烦夫疾之在身惟恐其不去是故周虑曲防患终戒始以是养身者身必安以是处民者民不犯故曰若有疾惟民其毕弃咎民之生衣与食也上匮民之生而责其非市日行戮不可止也敦礼则分不踰明耻则志不偷谨嫌则闲不毁厚生则用不乏由是善行可兴而刑可省故曰若保赤子惟民其康乂袁子字醇夫晋秩在戊寅岁十月史铣叙在二月惟史铣谢病惟二年
安阳县修学记
予闻之上者民之表也其示民不可亡其道也夫民之为性禀於土者其质殊感於化者其尚殊成於染者其安殊反其殊而内之道者是故上之为之也安阳逵邑也正德辛未壬申之间其民罹於虐政而略於巨寇燕山章公来知安阳镇静亡扰民知芘矣章公曰未矣未矣其道之以学乎乃取帑之羡者决轻系之赎者富民之愿有献者遂新学自门始次殿次堂次斋次号房次学官宅次仓次庖俾诸生往业焉习俎豆明训辞而民乃贵学丁丑章公晋御史入内台者已踰年兖陈公来守彰德握法而亡忿嫉力与势亡所吐民乃有恃陈公曰未矣未矣其道之以学乎乃作尊经阁凡五楹撤东西庑而新之是时同知寿张王公通判乡宁王公莒陈公推官泾杨公咸赞之俾诸生往业焉非六经亡所用心非孝弟亡所造而士知学之宗矣於乎治乱者世也邪正者学也安危者士也东汉之士清议以格当世已士殄而国亡宋士放言势能进退宰执及感似道非礼之遇虽其要君去国相率而请留之贱於夷狄多士倡丐夫道者中也反是未有不亡身而祸国者故先王之教曰礼而羣居和壹莫贵乎让尊酒簋羞致谦而养亷丱童旋步教让而明顺君子蹈实而逊功细人争智而让过逊功则为和为治争智则为戾为乱逊之至讐敌可化争之至父子为夷今夫悍将武人薙敌如草一旦仪於宾赞揖以绍介俛首伏气惴惴恐不胜故君子尽已曰夫子之道忠恕而已矣铣不佞礼让之风愿随吾乡诸君迈焉章公名纶陈公名策王公名良弼王公名爵陈公名言杨公名天锡徵予文者敎谕关中赵鸣凤诸生王寅刘助也
明伦堂记
正德庚辰秋九月庚午丁侯惩作明伦堂成高五仞有奇堂凡五间间濶丈有三尺深倍四焉树卧碑于堂东北隅每晨夕学官及诸生揖逊其间稽业析理丁侯质疑发难且资其费丁侯之治平乡筑城也练卒也敎民孝弟修先祀也而劝之以歌夫民者待上而兴也苟上之责于我者赋焉尔力焉尔非广田则赋亡所於办而逋矣非雄于资则力或不给矣民惟皇皇于利既竞且淩虽叛可为故敎不可缓也夫家喻之势难得而遍也人人而告之其受才异区棘之败也故择秀民焉聚之宫也学以表乎民夫学必志於圣犹登者之巅也虽逸足止於及巅故虽上才毋敢叛圣帝命曰敎之人伦敬敷在寛子曰立爱自亲立敬自长学之道取诸此而已矣故易者爱之失也疏者敬之弊也人情戚斯恻恻斯恪恪斯久节之礼生焉畅之乐生焉尊卑贵贱维固而会安永而亨矣穷於游者迷其源繁枝者其本必易摇是故腾誉广延亲或可疏甘荣利权义则可弃泛览荒闻约则可陋趍径斁常行或可毁精故训而华辞或至於离经故曰君子之学也不务多必审其真既见之则必言之言之则必由之若肌肤性命之不可改丁侯字启善杞人
张侯碑
磁人曰昔蓟盗南炽州几?焉民之弃家而徙于郡者过半矣吾张侯今修城凡作楼二筑敌台三十有二濬池作桥于上如楼之数今而後曷忧於盗乎侯考绩矣陟明之典必加吾侯德而亡颂後何以劝於乎今之为政者草木视其民民亦讐视之讼者积岸侧目在道彼犹自讼其刑之未至也张君惠不要感威不取慑恭於过宾而民不劳豫於赋而民不匮内含独朗外随常规循循君子非侯其谁百顺来祥见於蠢动蝗辟其境雨止其陌指挥董益之曰镒素好文雅与张君异司而商政斯行代民以治廼刻石楼上永谂观者
百泉书院重修记
百泉之有书院自副使吴公伯通始也百泉出苏门之麓古之辟地者多居之孙登以简邵子以达许氏以立姚氏窦氏以让吴公合而祀之吴公明朱学遂祀朱子而遡之至周子及其友南轩作斋与室以居诸生之来者後副使车公玺增祀先圣羣贤降而配食今阅四纪书院殆废正德庚辰知府翟君至以清严治卫事明作而民安乃大有慨於斯议修之御史见而谓之曰是弗可缓也已参政佥事奉约也惟谨副使来试士又言之御史风裁奕奕参政佥事协政意在惜费字民独於是役不吝也知府发帑赢财市材易甓檄下知辉县李杰肇事推官杨惠来责工知府又作楼三楹於思贤後树表广涂复地之隐於豪右者六十亩房六间以既禀诸生焉於乎斯役也可绎也夫昔弘治中士尚文畏义有司重学文章炳然可诵述矣正德初即遭刘瑾之虐威刼贿成士气索索已而蓟盗中横边兵川寇数年并发当是时仕者龊龊自守以待代不即薙民猎金以幸迁官学渐毁公禀不续学官常空腹而卧士或易衣而行野多退士而悲愤幽楚之辞作故宗藩起变旧臣逸人不耻党逆寜以厮养彬以武弁亲侍帷幄以天下为货而市之且弋之何则人忘学而惟见利故也今大君作矣尽去其旧而新是图舍士则亡所於籍也然而圣人之不生久矣莫之折衷故人肆其言夫古可学也而滞於迹今可通也而流於简下学或拘於浅径而上达者或荡文繁而经晦狥名而实亡异端不与於是焉孟子曰万物皆备於我矣含而潜之者仁也裁而宜之者义也仁且义又乌有四者之失乎御史汪氏名渊参政陶氏名照副使王氏名韦佥事翟氏名瓒曰鹏者知府也是役也吾闻诸金敎谕延贵云明年改元曰嘉靖也歙县敎谕赠监察御史潘公暨配孺人张氏墓志铭
维正德辛巳春三月晦御史仿按陕西得代还道出洛省其父暨母翼月十有一日癸亥母卒其父恸?伤厥心病谓其子曰我自结髪聘若母六十年相与视宾礼未尝反目以怨我拙若干维若母是相予亡内顾忧得羑若职今胡得不伤阅七月己巳卒御史如朝告成事已乃请曰维先臣觊及先臣妻张氏不幸不禄不能须臣封先臣为庠生二十余祀七试有司弗得荐为学官三十祀亶瘁其职肆士有闻维皇子厥臣其念小臣劳闵臣失所天载锡之命上若曰汝仿大能厥官予嘉其赠尔父若母如制仿百拜稽首既受命益哀考功大夫牛君吊御史曰嗟维凤早友君诚识若父母贤吾为状往俾太史铭御史稽颡谢潘公字廷威维世在闻喜允始迁洛里于陈昌允生仲和为庾宰生智以直闻子四凯长垣令次恭次伦又次为潘公少从兄凯治礼闲且文大越其朋及贡则曰未信让其次者再训导长清三考陟敎新城改歙曰敎有序戒猎次与棘成若古有训小子有造成人有德造斯德越小胡成拾级可登纶载于缕故虽冠士肇业必自小学先厥躬弗以寒暑辍业佚弗媚县令致利恬乃德罔腆于酒士罔不说曰身矩言度丕法于我後生张孺人德州守讳钺女闲女工少读女训通其凡器于德州为相攸归我潘公孝又和于娣姒老妪不能葬夫乞于市乃脱钗赙妪失钗计窘思溺水乃再赙潘公在太学孺人留洛舅病笃孺人曰吾夫弗与顾言悔愤其终厥身祷神且药久益?潘公侧室死遗子曰仁曰伸曰俨孺人字之咸受室以生潘公治命曰吾家遭乱自西土迁复由于兹洛有年吾诸子毋瘝官毋纵情以逞斯由远尔躬维重货生吝维张所恃生骄不吝不骄家其亡陨又呼曰仿墓奚用铭仿对曰礼若兹其已逖哉曰乃父惟笃实舍是毋他誉潘公生八十有一年孺人八十年葬以十有二月某日维公卒八閲月作志在十一月晦铭曰
维公配张廼二子御史兄傚曰贡士高谦维甥郑简氏及王九思解缨只有节者邙公攸止谁其铭之後渠史
漳涯先生配恭人刘氏墓志铭
漳涯薛子全卿以书赴予曰不幸妻刘恭人死唯先生铭嗟乎漳涯子洁已而谤来励政而嫉加之乃今又失良助天果妬善哉恭人魏刘生佑女母冯氏节妇也恭人少端慤好女工精於酒馔能诵曹昭女诫年十九归于漳涯子事其舅西园公及姑李恭人甚孝漳涯子弱冠举进士乡人走贺曰此公卿可契取而袵采悬金矣恭人曰奚以是为哉夫仕忠君而已尔漳涯子两为令皆剧邑民以豪猾闻天下由光守迁南京户部郎中陟守名郡恭人守约安俭日孜孜焉相其夫正务殿民而已漳涯子为郎时得推恩封其父暨母是时李恭人已卒恭人拜命已垂泣曰姑不及见已而我乃披襦首珠天乎酷哉不延姑数年邪闻者皆感恸漳涯子守淮考绩归费缺矣易其家囷粟行部署上考而讐言腾漳涯子欲弃官恭人曰即如君言谁辩尔非受诬者漳涯子再履任事果得白时恭人留魏岁入不给自以米屑飱奉舅及继姑必极丰腆正德辛巳十月二十二日疾革子绍光哀吁天祈以身代竟不起年四十有五子六绍光绍韩绍范绍富绍欧绍吕女二长聘胡应制次聘胡淮孙男子一女子三恭人甚爱诸子然有过不贷尝出旧绨衣示诸子曰吾衣此二十余禩汝宜敦俭夫读及耕织生民之道尽矣然早作晏眠事斯佚举铭曰聿宜尔家而往胡促天乎奈何
王山人薄命辞跋
於乎山人其卷卷於世者乎匪自讼已尔其以公望诸人耶积妬成毁采幻言而槩人之平生甚矣民之好异而不情也夫同者易感蔀者难明以相如之苟合而闭情於白头之诗白华小弁益其怒而已矣山人曰吾谢衣冠入深林也其将忘言已乎可以无咎矣
邺乘序
叙曰正德己卯太保汤隂李公於中秘得宋相台志十二卷元续志十卷郡守陈公万言令所部各以其志送官是岁冬以予辑而正之明年春铣遭先母淑人忧又两阅岁既禫祔矣始启书读之宋志事略具而文义芜鄙元以下亡观焉乃别为例作九篇凡十卷其事兼采诸史其文则删润者过半矣夫志者郡史也备物垂轨不轨不物眩观惑乡虽文奚用哉故地理稽实而黜附会建置遵制而明则田赋以恤隐祠祀以正典官师均列而信敎人物选举上行而下秩宫室刺奢杂志辅化崇正义而黜异端损浮冗而要简确然後府事稍可诵览斯窃取诸君子之志焉铣也才浅能薄意长力短况府居冲衢海内兵作先被茶棘今土着之家十不存一旧典湮灭後学寡闻循长乡哲靡由殚述旧志涉误近谀者并以义删之不能登载孔子曰多闻阙疑慎言其余夫述不师圣其胡用训罪我者其以是夫
庸书
图象繁而易荒矣小序废而诗芜且浅矣左氏轻而春秋虚矣喜新变古君子亡乐乎斯焉尔
诸子贼乎文者也六朝贼乎诗者也无与忘贼乎学者也夫刍豢天下之至美也王公食蕨则以为大美夫庄也列也佛也申也韩也沈也谢也宋贤辟而废之矣今猎之以为奇珍之以为真眩视发闻六经又晦矣哉士之好高也有三欲焉一曰匿二曰誉三曰便夫不事事则中之真伪混矣非匿乎迹奇取慕事常取忽非誉乎玄则人莫测也高则人莫阶也然後操从由已非便乎然久则不可掩夫子示学曰主忠信而已矣
尤而後慎言悔而後理行末之及已寒而索裘不亦晩乎乱而亲贤不亦芒乎易曰繻有衣袽既繻而犹有袽恐或匮也寒其远诸
治而必乱者人也长而必消者天也人至逸而便者莫踰於坐卧坐久思立卧久思兴故易穷则变变则通且久治乱者人回天者道易曰繻有衣袽美帛曰繻敝絮曰袽繻转为袽衰代盛矣噫可不戒乎
厌魏徵而贞观怠矣疏宋璟而天宝兆矣夫治与乱犹人之行与止也不止则行二者弗可兼用已故君子戒谦终其身戒则升於治谦则推其乱易曰繻有衣袽言勿以新缯而弃旧袽也奚乱之有
虞帝之德不可加已末而征苗苗胡逆命乎夫苗蛮犹禽鸟也人而践禽鸟之居而弋之其不奋翼而逖去者鲜矣夫声人之罪是自章其德也以德相较不几於亢乎因益班师修文德已而不见苗之有罪也安得而不服哉
流者阳也凝者隂也隂生物非阳运之则弗能故阳得隂而行隂得阳而灵若曰隂阳一气尔人死而魂魄离者何居
易曰内君子而外小人夫位偪而志不通非内矣心腹寄而远其迹非外矣
或曰周正改时与月乎曰改予尝思之矣有至理存焉春夏阳也阳生於子而极於已秋冬隂也隂生於午而极於亥夫行夏之时夫子之议礼也春王正月夫子纪事之文也礼有因革事无增损是非兼存裁之在人若曰夫子截其冬而首春则弑君变古者何以易其文哉耶律晋卿之谏弑许平仲之兴学刘梦吉之不仕宦元三儒而已矣方希直之志李时勉之直薛德温之清王公度之不折明四臣而己矣
二南正家也变风化於国也雅则天下之化焉颂以事神学成而应见矣故曰惟仁人为能享帝惟孝子为能享亲仁且孝德之备也鲁颂着其僭也商颂存古也诗斯终矣
宋人之说古事也多以其意亿之始犹昭然也习之久遂若真者诬矣哉
或曰二南之名义何也曰周召地名也南乐名也取明盛之义也一曰夏当文王时周公少且武王在焉未必使之为政成王幼而後周公摄政也
大赏数世斯乱矣大狱兴国斯亡矣人慕赏则幸有事狱广逮则滥及者衆乐祸惴民不亡奚恃哉
问忠恕曰尽心於恕为忠恩有杀礼有等当其分不数以疏忠之事也故以德报怨非忠矣量已恕人非恕矣夫子尝语曾子矣而恐其易之故又曰吾道一以贯之一者忠恕是也後人欲高其论而远斯义也其未然乎河图洛书之文纬书载之五行相生且相克也术家之言也夫子述伏羲之作易自仰观以下凡六事非特取於二图而已其详不得而闻也能明八卦之义斯可矣陈氏希夷所谓索隐行怪者与不可通於易也已程伯淳得仁之公者也程正叔得仁之正者也张子厚得仁之勇者也司马君实得仁之质者也
得理多者存乎读书得理速者存乎辩得理深者存乎思得理实者存乎德行
至哉夫子之敎也使人事事而道存焉孟子曰学问之道求其放心而已矣条目不具奚以求心故曰居处恭执事敬与人忠出门如见大宾使民如承大祭其存心之方乎夫心火属也火丽物而後有形心宰事而後有造异端之言异焉曰静则心定而理自见无待乎学矣是犹舍耒耜而言耕也不能是非学者之所患也学之患有三曰轻曰疏曰弱轻之失殆疏之失紾弱之失废问曰顔子之乐可得闻乎荅曰古人以尽伦为乐瞽瞍底豫舜之乐也兄弟既翕周公之乐也若曰风月之怀花柳之兴万物同体天地为侣斯後人之衍言毋乃诞乎
问曰传曰幽赞於神明而生蓍旧训奚宜荅曰蓍者策也非指在地之草蓍龟皆圣人所立占事之名天生百物圣人相宜立器以周民用是故刻木为书铸金成鼎截竹作律取蒿为蓍天地一辟庶物露生则蓍已出矣至今与庶草同茂奚待圣人之赞乎
监司患兵政之废问於崔子荅曰毋以政为虑必也择人乎今世胄之子豢养而不学惟其豢也故专贿惟其不学也故迷稍有异者不便於僚胥相?以讼株连百人必历岁而诬乃白故署如传舍篆如驿符旬更二人者有矣事谁与治是故先抡其才次定其任诲其不及而需其成宥其小失而絶其罔任专而人思奋时久而务益谙其少有济乎
友人有倅郡者崔子告之曰君知政乎夫子曰政者正也学正斯可以言正人矣是故修容治度齐其外也审几守一正其中也诵经履实满其量也辩词考迹验其真也歛束含畜养其有也是故明则容直则温断则审崔子谓唐监司曰刑欲其审不欲深令欲其简不欲烦未化而责民善则民怠未孚而责民从则民疑怠以刑去疑以议定则残扰之害生焉故四马未调不可言御六物未具不可言渔同刑而僻止者化也同令而行兴者孚也是故化无刑孚无令
南京光禄寺卿张公墓志铭
张公世为山东单县平堽里人後兵起独仲祥者不他徙仲祥生宗道宗道生肃肃生拱张公拱长子也讳宾字廷宾成化戊子年三十举乡试乙未举进士丙申授睢寜知县以忧去官服除改金坛甲辰迁监察御史奉旨寜夏盘粮巡山海关及按真定弘治庚戌迁湖广按察佥事以忧去官服除改山西戊午迁浙江副使乙丑迁江西按察使正德乙卯迁南京光禄寺卿明年廷臣荐公为大理卿刘瑾用事怒公无馈遗内批致仕公魁干大度质直而谦无饰言伪行凡与文者无不远去疵吝颓然服焉知睢寜岁大水发廪赈饥或劝其待报公曰谷为民积今为民发之罪令自当也金坛又大水以全灾报都御史怒曰若为民吾其殃民者哉即如报赋安所出命他官验实乃上九分灾公抗言曰民重溺而匿之不仁也告之不以实不忠也民将莩矣尚安言赋犹坐误报罚谷睢寜庙湾村民庶而多狡猾公禁之皆改行立集以日相递食货得流後多富者居常廉知贫富强弱之等役与赋自第之为御史劾太监蒋琮伐山陵木为室琮幸臣也疏入不报巡山海立社学使行伍皆知书守备刘某贪残有内援案之寘於法湖广知县某素佞得幸上官後被讼都御史下公治且曰此官贤其罪当坐讼者公竟罢之都御史怒公坐是久不调御史寜陵乔恕按江西方严能断省府畏之礼謟言甘公至将衣豸见或劝其更他服公曰此吾命服也如面君又何如邪每与御史论事更端则起请已坐尽辞御史不说同官伺公间道御史意公曰礼贵於尽吾亦尝为御史为臬司更三省矣礼如是可也可足恭求说哉御史他日以事笞掠省吏或以咎公公曰吏自有罪且吾一人耳目有限能保其不败法邪布政林某谒御史趋公遽止之曰奈何以藩长而效驿官也久之御史薄林而贤公既荐於朝每言必称之尝同三司入贺晋府诸王及将军皆走问曰孰为张佥事吾闻其人忠也谅公司刑久明决而恕句容有狱十五年矣每上要囚辄不服是後囚请於御史愿下金坛知县治死而无恨御史曰彼非我属也囚泣下曰官喜贿故使某寃不白今江南清官独金坛耳御史乃转白他御史下金坛事果得理在山西断文水二氏田治平阳藩府?横者民德之至今江西最健讼一讼必逮数百人幻词织事诬善伸枉得利则自承反坐公一切以平恕治察词鉴色参伍以验得其情别其轻重之等然後辟之是时寜庶人恃才挟诈御三司如舆隶其尉卒坐事求公末减威持术钳公卒不挠宝鸡张抚为湖广按察使抚字安世持行廉布衣食蔬公禀厪足食即挈其余内于帑或以遗宾戚天下称曰青菜张然好诡行徼名君子高其节而枉其心副使俞振才暨僚皆疾毁之焦少师芳为佥事独右抚公无所附常两释之後安世大感悟执手流涕以谢江西副使蔡清林廷玉皆行义士一日相诟欲相击也诣公第求直既见悔愧不敢言而罢襄城张淮为御史按睢寜民状公善政公褫状遣民御史适见之意其为告赇者召民讯实公孙谢曰此市民献谀求後庇尔令患无政无患无闻御史叹曰忠哉斯令彼刻石表称者民其劳乎山西省城北十里广袤百里无水公相地得井王公鸿儒欲纪之公不可在湖广於刘家隔作桥
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 10:27:53-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>