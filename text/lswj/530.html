<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="提要,卷一,卷二,卷三,卷四,卷五,卷六,卷七,卷八,卷九,卷十,卷十一,卷十二,卷十三,卷十四,卷十五,卷十六,卷十七,卷十八,卷十九,卷二十,卷二十一,卷二十二,卷二十三,卷二十四,卷二十五,张燕公集全文在线阅读,张燕公集全文在线下载,大玄古籍书库">
<meta name="description" content="二十五卷。唐张说撰。张说字连济,又一字说之,号燕许大手笔,原籍河东(山西永济),后迁居洛阳。文学家、学者,官至唐大臣。张说前后三秉大政,掌文学之任三十年。于唐玄宗朝倡导开馆置学士,广引知名之士以辅佑王化。建议招募壮士以充宿卫。著有。《张燕公集》。其为文精壮,尤长于碑志。朝廷凡有大作,多出自张说、苏颋之手。孙逖在为其所作挽词中称许“海内文章伯,朝端礼乐英。”其诗法精妙,风格朴实遒劲。《张燕公集》又名。《张说之集》为唐代诗文别集。第一卷诗赋、二至十卷为诗,十一卷之后为文,集后附孙毓修补造。《四库全书总目》说:">
<title>张燕公集_张说_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">张燕公集</span> <br/>
          作者： <span class="inputVal" id="bkauthor">张说</span> <br/>
          朝代： <span class="inputVal" id="bkdate">唐代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">类书文集,诗文集,完结</span> <br/>
          字数： <span class="inputVal" id="bknum">[book_length]138265</span> <br/>
          说明： <span class="inputVal" id="bkdec">二十五卷。唐张说撰。张说字连济,又一字说之,号燕许大手笔,原籍河东(山西永济),后迁居洛阳。文学家、学者,官至唐大臣。张说前后三秉大政,掌文学之任三十年。于唐玄宗朝倡导开馆置学士,广引知名之士以辅佑王化。建议招募壮士以充宿卫。著有 《张燕公集》。其为文精壮,尤长于碑志。朝廷凡有大作,多出自张说、苏颋之手。孙逖在为其所作挽词中称许“海内文章伯,朝端礼乐英。”其诗法精妙,风格朴实遒劲。《张燕公集》又名 《张说之集》为唐代诗文别集。第一卷诗赋、二至十卷为诗,十一卷之后为文,集后附孙毓修补造。《四库全书总目》说:“《唐书·艺文志》载其集三十卷,今所传本止二十五卷。然自宋以后,诸家著录并同,则其五卷之佚久矣。”1930年发现的影宋蜀刻本三十卷《张说之集》是现存最早的宋刻本。</span> <br/>
          封面： <span class="inputVal" id="bkimg">Z_18719.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]张燕公集
[book_author]张说
[book_date]唐代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]类书文集,诗文集,完结
[book_length]138265
[book_dec]二十五卷。唐张说撰。张说字连济,又一字说之,号燕许大手笔,原籍河东(山西永济),后迁居洛阳。文学家、学者,官至唐大臣。张说前后三秉大政,掌文学之任三十年。于唐玄宗朝倡导开馆置学士,广引知名之士以辅佑王化。建议招募壮士以充宿卫。著有 《张燕公集》。其为文精壮,尤长于碑志。朝廷凡有大作,多出自张说、苏颋之手。孙逖在为其所作挽词中称许“海内文章伯,朝端礼乐英。”其诗法精妙,风格朴实遒劲。《张燕公集》又名 《张说之集》为唐代诗文别集。第一卷诗赋、二至十卷为诗,十一卷之后为文,集后附孙毓修补造。《四库全书总目》说:“《唐书·艺文志》载其集三十卷,今所传本止二十五卷。然自宋以后,诸家著录并同,则其五卷之佚久矣。”1930年发现的影宋蜀刻本三十卷《张说之集》是现存最早的宋刻本。
[book_img]Z_18719.jpg


[book_title]提要
钦定四库全书　　　　　集部二
张燕公集　　　　　　　别集类一【唐】
提要
【臣】等谨案张燕公集二十五卷唐张说撰说字道济一字说之洛阳人官至左丞相封燕国公事蹟具唐书本传其文章典丽宏赡当时与苏頲并称朝廷大述作多出其手号曰燕许唐书艺文志载其集三十卷今所传本止二十五卷然自宋以後诸家着録并同则其五卷之佚久矣集中元处士碣铭称序为处士子将作少监行冲撰而唐书行冲传乃不载其为此官为留守奏庆山醴泉表称万年县令郑固忠状六月十四日县界霸陵乡有庆山见醴泉出而唐书武后传载此事乃作新丰县皆与史传颇有异同然说在当时必无讹误知唐书之疏舛多矣此书所以贵旧本也是书至嘉靖间其子孙始为梓行而讹舛特甚又参考本传及文粹文苑英华诸书其文不载於集者尚多今旁加捜辑於集外得颂一首箴一首表十八首疏二首状六首策三首批答一首序十一首启一首书二首露布一首碑四首墓志九首行状一首凡六十余首皆依类补入而原集目次错互者亦诠次更定仍厘为二十五卷庶几复成完本焉乾隆四十六年十二月恭校上
总纂官【臣】纪昀【臣】陆锡熊【臣】孙士毅
总校官【臣】陆费墀

[book_title]卷一
钦定四库全书
张燕公集卷一
唐　张说　撰
赋　诗
【附】喜雨赋　　　　　　　　　明皇御制
仰重华之齐政步文命而彝伦何天道之云远亦明徵而在人迄中夏而自春遘愆阳而为亢云重结而复解雨才滴而还障山祠植珪而不答田畯倚耒而怊【音超】怅京兆来奏音官撰曲将土龙而矫首请神巫而顿足彼有凭而可举予何抑而未许恐岁凶之及人宁天谴於我身尔乃洁斋坛墠五精是祠暴立炎赫三日为期上帝临我忠诚不欺重泉蒸润触石吐滋平云黯而铺羃密雨森其散丝无雷无电不震不眩匪疾匪徐乍合乍疎泛草泊树垂珠滴露过阙入楼含烟杂雾或喷薄而攅集或淋漓而灌注乱积水之圆文拂微风之斜度寰海浃而康乐畎亩欣而相顾丝管合兮夜将晓芙蓉开兮日未暮原夫雨之为德也无小大之异情无高卑之不平无华朽之偏润无薰臭之隔荣喜夫雨之今应也赴一言而不舍经累晨而广泻纳清隂之浮凉混和气而飘洒感作霖於殷命讽其滂於周雅家尚知乎礼节国有望於丰霸小阳台之神人却大宛之走马体云行而雨施吾何事乎天下
喜雨赋应制
叟臣啓先王之册府校絶瑞於祥经乐云雨之平施齐品物之流形帝皇益重而为宝麟凤自轻而让灵况愆时而渇望欲意达而神听是月也朱明渐半紫油未吐恐降灾兮此下人罄?祈兮我仁主退象龙之礼祷斥持鹭之貌舞屏翳慙其废职祝融悔其迁怒天泱漭而出云地霶而下雨速一言而感应尅三日而周溥气蓊霭以黭【乌感】黮【音淡】声?洒以萧条璀如银汉之屑落璨似珠泉之喷浇街鄽漫其潢潦臯壤萋其緑苗舒四溟之清润卷六合之烦嚣咸澡骨於神液共欢心於圣朝借如五月有梅雨之名三春有谷雨之气越人出泥牛待沃胡士以卖龙求费出员峤以石香入成都之酒味彼偏方与小节非大人之所贵复有送山祗於郁岛迎海若於葛川疾雷碎其山裂走电?其海燃天子作愁霖之赋词人缀苦雨之篇墙屋坏於倒井黍稷流於下田乃凶浸之不令曷休徵之有焉请言瑞雨之可喜也协气交泰嘉生是赖湛覃而不溺衍溢而不害东渐出日之表西被无雷之外南穷火鼠之译北尽烛龙之会天文则云汉昭回王泽则江河滂沛虽欲覃天而窥管孰知尧德之为大
进白乌赋【并批答】
咨大钧之播气在品物而流形有莫黑之凡族亦变白而效灵感上仁於孝道合中瑞於祥经若夫事出神妙理包舒卷贶集王屋飞随帝辇捧日高翥迎风细转识句句於召呼每哑哑於啄吮以其雪羽霜毛氷精玉状拔奇緑林之下赏异紫台之上瞰鳷鹊之纱牎抱凤凰之衣桁恐同类之见嫉畏不才之速谤愿悉命於渥恩岂顾私於闲放维圣君之灵囿物何远而不臻有能言而可重或善舞而取珍羞陋躯而入献与宝羽而为隣探朝噪之声乐眷夜啼之曲新无芒距以耀武不鈎觜以怀仁谢先容而特达却假饰以全真鉴深心於反哺移报德於君亲
墨诏批答
得所进白乌符彩明媚助日扬辉白羽翩翻凌霜比色况乎反哺斯重能仁是高对之有懽情不能已又览所进放言体物词藻浏亮寻绎研味把翫无厌所谓文苑菁华词场警策也今赏卿金五挺银十挺
虚室赋
明月窗前古树檐边无北堂之樽酒絶南隣之管弦理涉虚趣心阶静缘室惟生白文则思玄厌百虑之劳止归一途之兀然嗟乎巧智首乱礼乐增矫名起异端利成贪兆役二见之交战驱五神而杂扰形何费而不衰性何烦而不夭每竭源而追末必亡多而获少玉帐琼宫图侈务丰朱门金穴恃满矜隆荣与辱而俱盛事随忧而不穷陷营为之桎梏留健羡之樊笼心元是幻法本皆空莫不因无证实假异生同鱼何知而乐水蛇何意而怜风大哉默识守此玄通顾瞻天下还如梦中
【附】宴居赋【并序】　　　　　　　　魏仁归
张校书作虚室赋以示予文旨清峻玄义深远予味之有感聊为宴居赋以和之其词曰
气序忽诸日月其除夏尽炎歇秋至凉初地僻而人物自少庭闲乃室宇成虚寂尔无晤萧然宴居览圣贤於上古窥得失於前书或智而不足或愚而有余谅千变而万化嗟难得而备疏若夫名因行立宦由才致官要则谤议斯起誉高必谗毁俱至所以君子逃名达人避位养性以安其体摛文以见其志且贵不如贱善亦同恶贵则但益忧劳善乃未离贪着徒怜颠覆之祸虚缠爱慾之缚前事既忘後车安托傥来未足有慰或去可以无作固当絶去可否齐其适莫闻宠讵警其心居陋宁改其乐盖老氏称德所贵先慈孔门之道一以贯之於常则允出兹在兹屈伸委运行用随时既无去无取亦何虑何思
江山愁心赋寄赵子【岳州作】
江上之峻山兮郁崎嶬【音议】而不极云为峯兮烟为色歘变态兮心不识江上之深林兮杳冥蒙而不已鸟为花兮猿为子纷荡瀁兮言莫拟夏云隂兮若山秋水平兮若天冬沙飞兮淅淅春草靡兮芉芊感四节之默运知造化之潜迁伴衆鸟兮寒渚望孤帆兮日边虽欲贯愁膓於巧笔纺离梦於哀弦是心也非模放之所逮将有言兮是然将无言兮是然
畏途赋
青泥路白马关云足蹑霞手攀忠臣往兮孝子还陟羊肠临鸟道搏絶岸援蔓草悬梁婻娜以树接虚阁穹崇而烟抱风雨栉汩兮崩泉而险湍图画诡屈兮红峯而碧峦林黝黝而人静山嵾嵾而地寒客有梦兮在城阙背芳萱兮心不歇悯秋草之坠露吊穷崖之飞月闻哀猿之一鸣忧人宿昔兮生白发
长安应制诗五首
侍宴三思山第【得风字】
梁王池馆好晓日凤楼通竹町【音挺】罗千卫兰筵降两宫清歌芳树下妙舞落花中臣学筵中听还如大国风
侍宴蘘荷亭
回銮青岳观帐殿紫烟峯仙路迎三岛云衢驻六龙园林看花塔坛墠识余封山外闻箫管还如天上逢
侍宴临渭亭
青郊上已艳阳年紫禁皇游祓渭川幸得欢娯承湛露心同草树乐春天
侍宴滻水【得浓字】
千行发御柳一叶下仙筇青浦宸游至朱城佳气浓云霞交暮色草树喜春容蔼蔼天旗转清笳入九重
桃花园马上
林间艶色骄天马苑里穠粧伴丽人愿逐南风飞帝席年年含笑舞青春
景龙应制【睿宗】侍宴隆庆池
灵池月满直城隈黻帐天临御路开东沼初阳疑吐出南山晓翠若浮来鱼龙百戏分容与鳬鷁双舟较泝洄愿似金堤青草馥长承瑶水白云盃
奉和春日幸望春宫
别馆芳菲上苑东飞花澹荡御筵红城临渭水天河静阙对南山雨露通绕殿流鸎凡几树当蹊乱蝶许多丛春园既醉心和乐共识皇恩造化同
奉和登骊山瞩眺
寒山上半空川眺尽园中是日巡游处晴光远近同波明分渭水树暗辨新丰嵓壑清音暮天歌起大风
奉和圣制幸白鹿观应制
洞府寒山曲天游日旰回披云看石镜拂雪上金台竹径龙骖下松庭鹤辔来双童还献药五色耀仙材
扈从幸韦嗣立山庄应制【二首】
寒灰飞玉琯汤井驻金舆旣得方明相还?大隗居悬泉珠贯下列帐锦屏舒骑远林逾密笳繁谷自虚门旗椠复磴殿幕里通渠舞凤随公主雕龙起婕妤地幽天赏洽酒乐御筵初菲才叨侍从连藻愧应徐
西京上相出扶阳东郊别业好池塘自非仁智符天赏安能日月共回光
奉和送金城公主应制
青海和亲日潢星出降时戎王子壻宠汉国舅家慈春野开离讌云天起别词空弹马上曲讵减凤楼悲先天应制奉和同皇太子过慈恩寺【二首】
翼翼宸恩永煌煌福地开离光昇宝殿震气绕香台上界旛花合中天日月来愿君无量夀仙藻屡徘徊朗朗神居峻轩轩瑞像威圣君成愿果太子拂天衣至乐三灵会深仁四皓归还闻涡水曲更绕白云飞
先天应令
三阳丽景早芳辰四序嘉园物候新梅花百般忘障路垂柳千条暗回津鸟惊真为飞风叶鱼跃都由怯岸人唯愿圣主南山夀何愁不赏万年春
奉和春日出苑
禁林艶裔发青阳春望逍遥出画堂雨洗亭臯千亩緑风吹梅李一园香鹤飞不去随青管鱼跃翻来入彩航睿赏欢承天保定遒文更覩日重光
墨令答讃【四言】
入相论道资孝为忠朗如明镜穆若清风既调饥鹤又擅雕龙有则有典是为文雄
张燕公集卷一

[book_title]卷二
钦定四库全书
张燕公集卷二
唐　张说　撰
杂诗
【附】喜雪　　　　　　　　　　明皇御制
日观卜先征将廵顺物情风行未备礼云密遽飘霙委树寒花发萦空落絮轻朝如玉已会庭似月犹明既覩肤先合还欣尺有盈登封何以报因此谢功成
奉和喜雪应制
圣德与天同封峦欲报功诏书期日下灵感应时通触石云呈瑞含花雪告丰积如沙照月散似麺从风舞集仙台上歌流帝乐中遥知百神喜洒路待行宫
同刘晃喜雨
节变寒初尽时和气已春繁云先合寸膏雨自依旬飒飒飞平野霏霏静暗尘悬知花叶意朝夕望中新
应制和同刘晃喜雨
青气和春雨知从岱岳来行云避师出洒雨待车回厌浥尘清道空蒙柳映台最宜三五夜晴月九重开
【附】游兴庆宫作【并序】　　　　明皇御制
暇日与兄弟同游兴庆宫登勤政务本及华萼相辉之楼所以观风俗而劝人崇友于而敦睦诗以言志歌以永言情发於衷率题此什
代邸青门石离宫紫陌垂庭如过沛日水若渡江时绮观连鸡岫朱楼接雁池从来敦棣萼今此茂荆枚万叶传余庆千年志不移凭轩聊属目轻辇共追随务本方崇训相辉保羽仪时康俗易渐德薄政难施鼓吹迎飞盖弦歌送羽巵所希覃率土孝弟一同规
奉和暇日游兴庆宫作应制
汉武横汾日周王宴镐年何如造区夏复此睦亲贤巢凤新成阁飞龙旧跃泉棣华歌尚在桐叶戏仍传禁籞氛埃隔平台景物连圣慈良有裕王道固无偏问俗兆人阜观风五教宣献图开益地张乐奏钧天侍酌衢樽满询刍谏鼓悬咏言形友爱万国共周旋
【附】观拔河俗传此戏必致年丰故命北军以求岁
稔　　　　　　　　　　明皇御制
壮徒恒贾勇拔拒抵长河欲练英雄志须明胜负多噪齐山岌嶪气作水腾波预期年岁稔先此乐时和
奉和观拔河应制
今岁好拖鈎横街敞御楼长绳系日住贯索挽河流鬭力频催鼓争都更上筹春来百种戏天意在宜秋
奉和寒食作应制
寒食春过半花浓鸟复娇从来禁火日会接清明朝鬭敌鸡殊胜争球马絶调晴空数云点香树百风揺改木迎新燧封田表旧烧皇情爱嘉节传曲与箫韶
【附】过大哥宅探得歌字韵　　　明皇御制
鲁卫情先重亲贤爱转多冕旈丰暇日乘景暂经过戚里申高宴平台奏雅歌复?为善乐方验保山河
奉和过宁王宅应制
进酒忘忧观箫韶喜降临帝尧敦族礼王季友兄心竹苑龙鸣笛梧宫凤绕林大风将小雅一字尽千金【附】同玉真公主过大哥山池　　明皇御制
澄浑皎镜石崖嵬万壑千岩暗緑苔林亭自有幽真趣况复秋深爽气来
地有招贤处人传乐善名鹜池临九达龙岫对重城桂月先秋冷苹风向晚清凤楼遥可见髣髴玉箫声
石桥铭
梁园胜躅碣馆佳游苔深山暗山斜路幽桥非七夕节是三秋爰停弄杼共此淹留
奉和同玉真公主游大哥山池题石壁【二首】
池如明镜月华开山学香炉云气来神藻飞为鶺鴒赋仙声扬出凤凰台
緑竹初成苑丹砂欲化金乘龙与骖凤歌吹满山林爽气凝情迥寒光映浦深忘忧题此观为乐赏同心
石桥铭
玉梁架迥碧沼涵空石边海上鏁锻河中横汉飞鹊规天拖虹仙圣来往风云路通
【附】赐诸州刺史以题座石　　　明皇御制
眷言思共理监寝想惟良猗欤此推择声绪着周行贤能既俟进黎献实伫康视人当如子爱人亦如伤讲学试诵论阡陌勤耕桑虚誉不可饰清知不可忘求名迹易见安真德自彰狱讼必以情教民贵有常恤惸且存老抚弱复绥强朂哉各祗命知予眷万方
奉和圣制赐诸州刺史应制
文明遍禹蹟鳏寡达尧心正在亲人守能令王泽深朝廷多秀士熔链比精金犀节仝分命熊轩各外临圣主赋新诗穆若听薰琴先言教为本次言则是钦三时农不夺午夜犬无侵愿使天宇内品物遂浮沉寄情羣飞鹤千里一扬音共蹑华胥梦龚黄安足寻
【附】赐崔日知往潞州　　　　　明皇御制
潞国开新府壶关宠旧临妙旌循吏德特悦庶民心礼乐中朝贵仁明列郡钦扬风非赠扇易俗是张琴蕃镇讴謡洽行宫雨露深会书丞相策先赐颍川金
奉和赐崔日知应制
圣情留曩镇佳气翊兴王增戟雄都府高车转太常川横八练濶山带五龙长连帅初恩命天人旧纪纲饯涂飞御藻阖境自生光明主徵循吏何年下凤凰
【附】饯王晙巡边　　　　　　　明皇御制
振武威荒服扬文肃远墟金坛申将礼玉节授军符冠胄三方外衔刀万里余昔时吴会尽今日虏廷虚分阃仍推毂援桴且训车风扬旌斾远雨洗甲兵初坐见台堦谧行闻祓祲除檄来虽插羽箭去亦飞书舟楫功斯着盐梅望匪疎不应陈七德欲使化先敷
奉和送王晙巡边应制
六月歌周雅三边谂夏卿欲施攻战法先作简稽行礼乐知谋帅春秋识用兵一劳堪定国万里即长城策有和戎利威传破虏名军前雨洒道楼上月临营别藻瑶华降同衣锦襮荣关山由义近戈甲为恩轻丝竹路旁散风云马上生朝廷谓吉甫邦国望君平
奉和圣制送宇文融安辑户口应制
至德临天下劳情遍九围念兹人去本蓬转将何依外避征戍数内伤亲党稀嗟不逢明盛胡能照隐微柏台简行李兰殿赐朝衣别曲动秋风恩令生春辉使出四海安诏下万心归怍无夔龙佐徒歌鸿雁飞
【附】春中兴庆宫酺宴　　　　　明皇御制
夫抱器怀才含仁藴德可以坐而论道者我於是乎辟重门以纳之作扞四方折冲万里可以运筹帷幄者我於是乎悬重禄以待之是故外无金革之虞朝有缙绅之盛所以岩廊多暇垂拱无为不言而海外知归不教而寰中自肃元亨之道其在兹乎况乎天地交而万物通隂阳和而四时序所宝者粟所贵者贤故以宵旰为忧黎民在念尽力沟洫不知宫室之已卑致敬鬼神不知饮食之斯薄往以仲冬建子南至初阳爰诏司存式陈郊祀挹夷夏之诚请答神人之厚睠烟归太一礼备上玄足以伸昭报之情足以极严禋之道然心融万类归雷雨之光春庆洽百寮象云天而高宴岁二月地三秦水泛泛而龙池满日迟迟而凤楼曙青门左右轩庭映梅柳之春紫陌东西帟幕动烟霞之色撞钟伐鼓云起云飞歌一声而酒一盃舞一曲而人一醉诗以言志思吟湛露之篇乐以忘忧慙运临汾之笔
九达长安道三阳别馆春还将听朝暇回作豫游辰不战要荒服无刑礼乐新合酺卑土宇欢宴接羣臣玉斚飞千日琼筵荐八珍舞衣云曳影歌扇月开轮伐鼔鱼龙杂撞钟角觝陈曲终酣兴晚须有醉归人
奉和春中兴庆宫酺宴应制
千龄逢启圣万域共来威庆接郊禋後酺承农事稀御楼横广路天乐下重闱鸾凤调歌曲虹霓动舞衣合声云上聚连步月中归物覩恩无外神和道入微镐京陪乐饮柏殿奉文飞徒竭秋萤影何资春日晖
【附】春晩宴两相及礼官丽正学士【并序】明皇御制
朕以薄德只膺历数正天柱之将倾纫地维之已絶故得承奉宗庙垂拱岩廊居海内之尊处域中之大然後祖述尧典宪章禹蹟敦睦九族会同四海犹恐蒸黎未乂徭戍未安礼乐之政亏师儒之道丧乃命使者衣绣服行郡县因人所利择其可劳而劳所以使亿兆也乃命将士擐介胄冒矢石审山川之向背应岁月之孤虚所以静边陲也乃命礼官考制度稽典则序文昭武穆享天地神只所以申严洁也乃命学者缮落简缉遗编纂鲁壁之文章缀秦坑之煨烬所以修文教也故能使流寓返枌榆之业戎狄称藩屏之臣神只歆其禋祀庠序阐其经术既家六合时巡两京函秦则委输斯远鼎邑则朝宗所利封畿四塞从来测景之都城阙千门自昔交风之地隂阳代谢日月相推可使春色虚捐韶华坐歇乃置旨酒命英贤有文苑之高才有掖垣之良佐举盃称庆何乐如之同吟湛露之篇宜振凌云之藻於时岁次乙丑开元十三年三月二十七日
探得风字
乾道运无穷恒将人代工隂阳历调象礼乐报玄穹介胄清荒外衣冠佐域中言谈延国辅词赋引文雄野霁伊川緑郊明巩树红冕旒多暇景诗酒会春风
侍宴探得开字
圣政惟稽古宾门引上才坊因构书立殿为集贤开髦彦星辰下仙章日月回字如龙负出韵是凤衔来庭柳余春驻宫鹦早夏催喜承芒阁宴幸捧柏梁杯
【附】夏首花萼楼观羣臣宁王山亭宴回楼下申之
以赏乐赋诗　　　　　明皇御制
万物莫不气兆乎上而形视乎下铁石异品云蒸并湿草木无心春来咸喜故圣人弘道先王法天酒星主献酬之义需卦陈饮食之象近命羣臣欣时乐宴尽九春之丽景匝三旬之暇日畅饮桂山掉歌沁水醉以养德味以平心本将道达阳和助成长育亦朝廷多庆军国余闲者也前月之晦细风飘雨繁弦中止列席争醉佳辰易失絶兴难追良可惋也今年带闰节候全晩暑气犹清芳草未歇申布雅意复叙初筵披乐善之邸坐忘忧之观东郊跬步南山在目足以缔夏首之新赏补春饮之坠欢朕登览上宫俯临长陌畅衆心之怡虞懽归骑之逶迤鼓之以琴瑟宥之以筐篚衢樽意洽场藿思苗赋我有嘉鱼之诗奏君臣相悦之乐踟蹰西日吟玩南风不知衷情发於翰墨也
今年通闰月入夏展春辉楼上风花晩城隅宴赏归九歌扬政要六舞散朝衣天喜时相合人知事不违礼中推意厚乐处感心微别赏阳台乐前旬暮雨飞
奉和花萼楼下宴
万心翘乐宴三舍缓昌时山接夏云险台留春日迟节移芳未歇兴隔赏仍追醉後传嘉惠楼前舞圣慈皇恩与时合天意若人期故发前旬雨新垂湛露诗
【附】端午三殿宴羣臣【并序】　　　明皇御制
律中蕤宾献畴之象着火在盛德文明之义燀故以式宴陈诗上和下畅者也朕宵衣旰食缉声教於万方卜战行师总兵钤於四海勤贪日给忧忘心劳闻蝉声而悟物变见槿花而惊候改所赖济济朝廷视成鵷鹭桓桓边塞贵辨熊罴喜麦秋之有登玩梅夏之无事时雨近霁西郊靃靡而一色炎云作峯南山嵯峨而异势正当召儒雅宴高明广殿肃而清隂生列树深而长风至厨人尝散热之馔酒正行逃暑之饮庖捐恶鸟俎献肥龟新筒裹练香芦角黍恭俭之仪有序慈惠之意溥洽讽味尧老致息心於真妙抑扬游夏涤烦想於诗书超然玄览自足为乐何止柏枕桃门验方术於经纪彩花命缕观问遗於风俗感婆娑於孝女悯枯槁之忠臣而已哉叹节气之循环美君臣之相乐凡百在会咸可赋诗五言纪其日端七韵成其大数岂独汉武之殿盛朝士之连章魏文之台壮辞人之并作云尔
五月符天数五音调夏钧旧来传五日无事不称神穴枕通灵气长丝命绩人五时花竞巧九子糉争新方殿临华节圆宫宴雅臣进对一言重遵文六义陈股肱良足咏风化可还淳
端午三殿侍宴应制【探得鱼字】
小暑夏弦应微隂商管初愿齐长命缕来续大恩余三殿褰珠箔羣官上玉除助阳尝麦彘顺节进龟鱼甘露垂天酒芝花捧御书合丹同蝘蜓灰骨共蟾蜍今日伤虵意衔珠遂阙如
【附】千秋节宴【并序】　　　　　　明皇御制
令节肇开情兼爱庆率题八韵以示羣臣
兰殿千秋节称君万寿觞风传率土庆日表继天祥玉宇开花萼金悬动会昌衣冠白鹭下帟幕翠云长献遗成新俗朝仪入旧章月衔花绶镜露缀彩丝囊处处祠田祖年年宴杖乡深思一德事小获万人康
和千秋节应制
五德生王者千龄启圣人赤光来照夜黄云上覆晨海县衔恩久朝章献夀新高居帝座出夹道衆官陈槊杖洗清景磬管凝秋旻珠囊含瑞露金镜抱仙轮何岁无乡饮何田不报神薰歌与名节传代幸羣臣
【附】千秋节赐羣臣镜　　　　　明皇御制
铸得千秋镜光生百链金分将赐羣后遇象见清心台上氷华澈窗中月影临更衔长夀带留意感人深
奉和赐王公千秋镜应制
宝镜颁神节凝规写圣情千秋题作字长绶带为名月向天边下花从日里生不承悬象意谁辨照心明
张燕公集卷二

[book_title]卷三
钦定四库全书
张燕公集卷三
唐　张说　撰
杂诗
【附】早登太行山中言志　　　　明皇御制
清跸渡河阳凝笳上太行火龙明鸟道銕骑遶羊肠白露霾隂壑丹霞助晓光涧泉含宿冻山草带余霜野老茅为室樵人薜作裳宣风问耆艾敦俗劝耕桑凉德慙先哲徽猷慕昔皇不因今展礼何必冒垂堂
奉和太行山中言志应制
六龙鸣玉銮九折步云端河脊南浮近山经北上难羽仪映松雪戈甲带春寒百谷晨笳动千嵓晓仗攅皇心感韶节敷藻念人安既立省方馆复建礼神坛扈跸参天老承荣忝夏官长勤百年意思见一胜残
【附】爰因巡省途次旧居　　　　明皇御制
朕昔在初九佐贰此州未遇扶摇之力空俟海沂之咏洎大横入兆出处斯易一挥宝剑遽履瑶图承历数而顺讴謡着天衣而御区夏嗟乎向时沉默驾驷马而朝京师今日逍遥乘六龙而问风俗爰因巡省途次旧居山川宛然人事无间忽其鼎革周游馆宇触目依然虽迹异汉皇而地如丰邑击筑慷慨酌桂留连空想大风题兹短什
三千初系浪九万欲抟空天地犹惊否隂阳始遇蒙存身斯历试佐贰伫昭融多谢时康理良惭宝剑功长怀问鼎气夙负拔山雄不学刘琨舞先歌汉祖风英髦既包括豪杰自牢笼人事一朝异讴謡四海同如何昔朱邸今此作离宫雁沼澄澜翠猿岩落沼红小山余桂馥长坂旧兰丛即是淹留处乘欢乐未穷
奉和爰因巡省途次旧居应制
葱郁兴王郡殷忧启圣图周成会西土汉武幸南都岁卜銮舆迈农祠鴈政敷武威棱外域文教靡中区警跸干戈捧朝宗玉帛趋旧藩人事革新化国雄殊壁有真龙画庭余鸣凤梧藂觞祝尧寿合鼎献汤厨阳乐寒初变春恩蛰更苏三耆颁命服五稔复田输君赋大风起人歌湛露濡从臣观玉叶方愿纪灵符
【附】过晋阳宫　　　　　　　　明皇御制
缅想封唐处实惟建国初俯察伊晋野仰观乃参墟井邑龙跃斯城池凤翔余林塘犹沛泽台榭宛旧居运革祚中否时迁命兹符顾循承丕构怵惕多忧虞尚恐威不逮复虑化未孚岂徒劳辙迹所期训戎车习俗问黎人亲巡慰里闾永言念成功颂德临康衢长怀经纶日叹息履庭隅艰难安可忘欲去良踟蹰
奉和圣制过晋阳宫应制
太原俗尚武高皇初奋庸星轩三晋躔乐土二尧封北风遂举鹏西河亦上龙至德起王业继明赖人雍六叶启昌期再兴广圣踪传呼大驾来文物如云从连营火百里纵观人千重翠华渡汾水白日临崒峯枌榆恩赏洽桑梓旧情恭往运感不追清时惜难逢诗发尊祖心颂刋盛德容愿君及春事回舆绥万邦
【附】早渡蒲关　　　　　　　　　明皇御制
钟鼓严更曙山河野望通鸣銮下蒲坂飞斾入秦中地险关逾壮天平岭尚雄春来津树緑月落戍楼空马色分朝景鸡声逐晓风所希常道泰非复俟繻同
应制奉和
蒲阪横临晋华芝晓望秦关城雄地险桥路扼天津楼映行宫日堤含宫树春黄云随宝鼎紫气逐真人东咏唐虞迹西观周汉尘山河非国宝明主爱忠臣
【附】初入秦川路逢寒食　　　　　明皇御制
洛川芳树映天津霸岸垂杨窣地新直为经过行处乐不知虚度两京春去年有闰今年早曙色和风着花草可怜寒食与清明光辉并在长安道自从关路入秦川争到何人不戏鞭公子途中方蹴踘佳人马上发秋千渭水长桥今欲渡忩忩渐见新丰树远看骊岫入云霄预想汤池起烟雾烟雾氛氲水殿开暂拂香泉归去来今岁清明行已晩明年寒食更相陪
应制奉和
上阳柳色唤春归临渭桃花拂水飞总为朝廷巡幸去频教京洛少光辉昨从分陕山南口驰道依依渐花柳入关正投寒食前还京遂落清明後路上天心重豫游御前恩赐特风流便幕那能镂鸡子行宫善巧帖毛裘渭桥南渡花如扑麦陇青青断人目汉家行树直新丰秦地骊山抱温谷春池春溜水初平预欢浴日照京城今岁随宜过寒食明年陪宴作清明
【附】途中经华岳　　　　　　　明皇御制
饬驾去京邑鸣銮指洛川修途经太华回跸暂周旋翠崿留斜影悬崖冒夕烟四方皆石壁五位配金天髣髴看高掌依希听子先终当铭岁月从此记灵仙
应制奉和
西岳镇皇京中峯入太清玉銮重岭应缇骑薄云迎霁日悬高掌寒空类削成轩游会神处汉幸望仙情旧庙青林古新碑緑字生羣臣愿封岱还驾勒鸿名
【附】潼关口号　　　　　　　　明皇御制
河曲回千里关门限二京所嗟非恃德设险致天平
应制奉和
天德平无外关门东复西不将千里隔何用一丸泥
【附】过王濬墓　　　　　　　　明皇御制
吴国分牛斗晋室命龙骧受任敌已灭策勲名不彰居美未尽善矜功徒自伤长戟今何在孤坟此路旁不覩松柏茂空余荆棘场叹嗟悬剑陇谁识梦刀祥
应制奉和
牛斗三分国龙骧一统年智高宁受制风急肯回船有策擒吴嚭无言让范宣援孤因势屈功重为谗偏旧迹灰尘散枯坟故老传百代逢明主何辞死道边
【附】经河上公庙　　　　　　　明皇御制
昔闻有耆叟河上独遗荣迹与嚣尘隔心将道德并讵以天地累宁将宠辱惊矫然翔寥廓如何屈坚贞玄玄妙门启萧萧祠宇清冥寞无先後那能记姓名
应制奉和
河上无名老知非汉代人先探道德要留待圣明辰玄妙为天下清虚用谷神化将和气一用与太初隣灵庙观遗像仙歌入至真皇心齐万物何处不同尘
【附】途次陕州　　　　　　　　明皇御制
境出三秦外途分二陕中山川入虞虢风俗限西东树古棠隂在耕余让畔空鸣笳从此去行见洛阳宫
应制奉和
周邵尝分陕诗书空复传何如万乘睠追赏二南篇郡带洪河侧宫临大道边洛城将日近佳气满山川【附】行次成臯途经先圣擒建德之所缅怀功业感
而赋诗　　　　　　　　明皇御制
有隋政昏虐羣雄已交争先圣按剑起叱咤生风云饮马河洛竭作气嵩华惊克敌睿图就擒俘帝道亨顾慙嗣宝历恭承天下平幸过剪鲸地咸慕神且英
应制奉和
夏氏阶隋乱自言河朔雄王师进谷水兵气临山东前扫成臯阵却下洛阳宫义合帝图起威加天宇同轩台百年外虞典一巡中战罢思王业倚马赋神功
【附】经邹鲁祭孔子而叹之　　明皇御制
夫子何为者栖栖一代中地犹邹氏邑宅即鲁王宫叹凤嗟身否伤麟怨道穷今朝两楹奠当与梦时同
应制奉和
孔圣家邹鲁儒风蔼典坟龙骖回旧宅凤德咏余芬入室神如在升堂乐似闻悬知一王法今日待明君
【附】野次喜雪　　　　　　　明皇御制
拂晓辟行宫寒臯野望通繁云低远岫飞雪舞长空赋象恒依物萦回屡逐风为知勤恤意先此示年丰
应制奉和
寒更玉漏催晓色御前开泱?云隂积氤氲风雪回山如银作瓮宫见璧成台欲验丰年象飘颻仙藻来
温汤对雪
北风吹同云同云飞白雪白雪乍回散同云何惨裂未见温泉水宁知火井灭表瑞良在兹庶希可怡悦
应制奉和
瑞雪带寒风寒风入隂琯隂琯方凝闭寒风复凄断宫似瑶林布庭如月华满正叹挟纩词非近温汤暖【附】惟此温泉是称愈疾岂予独受其福思与兆人共之乘暇巡游乃言其志
桂殿与山连兰汤涌自然隂崖含秀色温谷吐潺湲绩为蠲邪着功因养正宣愿言将亿兆同此共昌延
应制奉和
温泉媚新丰骊山横半空汤池薰水殿翠木暖烟宫起疾逾仙药无私合圣功始知尧舜德心与万人同【附】校猎逢大雪题八韵以示羣官　明皇御制
弧矢威天下旌旗游近县一面施鸟罗三驱教人战暮云成积雪晓色开行殿皓然原隰同不觉林野变北风勇士马东日华组练触地银麞出连山缟鹿见月兎落高缯星狼下飞箭既欣盈尺兆复忆磻溪便
奉和圣制义成校猎喜雪应制
文教资武功郊畋閲邦政不知仁育久徒看禽兽盛夜霰氛埃灭朝日山川静绰仗飞走繁抨弦筋角劲帝射参神道龙驰合人性五豝连一发百中皆先命勇爵均万夫雄图罗七圣星为吉符老雪作丰年庆喜听行猎诗威神入军令
【附】幸凤泉汤　　　　　　　　明皇御制
西狩观风俗南山历汉宫荐鲜知路近省殿觉年丰隂谷含神?汤泉养圣功益龄仙井合愈疾醴源通不重鸣岐凤谁矜陈宝雄愿将无限泽沾沐衆心同
应制奉和
周狩因岐礼秦都辨雍名献禽天子孝存老圣皇情温润宜冬幸游畋乐岁成汤云出水殿暖气入山营坎意无私结乾心称物平帝歌流乐府溪谷也增荣
扈从温泉宫献诗
温泉启蛰地氛氲渭浦归鸿日数羣骑仗联联环北极鸣笳步步引南薰松间彩殿笼佳气山上朱旗绕瑞云不知远梦华胥国何如亲奉帝尧君
宿直温泉宫羽林献诗
冬狩美秦正新丰乐汉行星陈玄武阁月对羽林营寒木罗霜仗空山向夜更恩深灵液暖节效古松贞文武皆王事输心不为名
羽林恩召观御书王太尉碑
陇首名公石来承圣札归鱼龙生意态鈎剑动鋩辉字得神明保词慙少女徽谁家羽林将文逐凤书飞
玄武门侍射【并序】
开元之初季冬其望天子始御北阙朝羽林军礼修事厥後二日乃命紫微黄门九卿六事与熊罴之将爪牙之臣合宴焉侑以纯锦颁以珍器尔其射堋新成布侯既设槊仗林立帷轩雾布衆官半醉皇情载悦卷珠箔临玉除唐弓在手夏箭斯发应弦命中属羽连飞弧矢以来未之有也若夫天地合道星辰献仪端视和容内正外直自近而制远耀威而观德思无不通神无不极用是射也其惟圣人乎於时繁云覆城大雪飞苑天人同泽上下交懽退食怀恩赋诗颂义凡若干篇
射观通玄阙兵栏辟御筵雕弧月半上画的晕重圆羿后神幽赞灵王法暗传贯心精四反饮羽妙三联雪鹤来衔箭星麟下集弦一逢军宴洽万庆武功宣
张燕公集卷三

[book_title]卷四
[集部,别集类,汉至五代,张燕公集]
钦定四库全书
张燕公集卷四
唐　张说　撰
杂诗
扈从南出雀鼠谷
豫动三灵赞时巡四海威硖关凌曙出平路半春归霍镇迎云罕汾河送羽旗山南柳半密谷北草全稀迟日宜华盖和风入夹衣上林千里近应见百花飞
【附】答张说南出雀鼠谷　　　　明皇御制
雷出膺乾象风行顺国人川途犹在晋车马渐归秦背陕关山险横汾鼓吹频草依阳谷变花待北岩春闻有鵷鸾客清词雅调新求音思欲报心迹竟难陈
【附】奉和圣制答张说南出雀鼠谷　宋　璟
秦地雄西夏并州近北胡禹行山啓路王在邑为都忽视寒暄隔深思险易殊四时宗伯叙六义宰臣铺徵作宫常应星环日每纡盛哉逢合道良以致亨衢
【附】奉和圣制答张说南出雀鼠谷　苏　頲
雨施廵方罢云从训俗回密途汾水卫清跸晋郊陪寒着山边静春当日下来御祠玄鸟应仙仗緑杨开作颂音传雅观文色动台更知西向乐宸藻协盐梅
【附】奉和圣制答张说南出雀鼠谷　王　丘
襟带三秦接旗常万乘过阳源淑气早隂谷沍寒多花缛前茅仗霜严後殿戈戍云开晋岭江鴈入汾河北土分尧俗南风动舜歌一闻天乐唱恭逐万人和
【附】奉和圣制答张说南出雀鼠谷　袁　晖
魏国山河险周王警跸回九旗云际出万骑谷中来石岸行将尽烟郊望忽开赏矜垂柳发春畏落花催兴逸横汾体恩褒作颂才小臣瞻日月延首咏康哉
【附】奉和圣制答张说南出雀鼠谷　崔　翘
硖路绕河汾晴光扫曙氛笳吟中岭树仗入半峯云顿觉山原尽平看邑里分早行芳草末晩想好风薰嘉颂推英宰春游扈圣君共欣承睿渥日月照天文
【附】奉和圣制答张说南出雀鼠谷　张九龄
设险诸侯地承平圣主巡东君朝二月南斾拥三辰寒出重关尽年随行漏新瑞云藂捧日芳树曲迎春舞咏先驰道恩华及从臣汾川花鸟意并奉属车尘
【附】奉和圣制答张说南出雀鼠谷　王光庭
省俗恩时遍巡方路稍回寒随汾谷尽春逐晋郊来云骑传行漏尘旄引从台惠风初应律和气正调梅雅颂通晨禁天文接曙台霸城桃李色应待日华开
【附】奉和圣制答张说南出雀鼠谷　席　豫
鸣銮初幸代旋盖欲横汾山尽千旗直郊平五校分前林已暄景後壑尚寒氛风送箫韶曲花铺黼黻文盐梅推上宰礼乐统中军献赋纡天札飘飘飞白云
【附】奉和圣制答张说南出雀鼠谷　梁昇卿
何忽重关道千年遇圣皇幽林承惠泽闲客见清光日御光途远山灵献寿长寒云入晋薄春树隔汾香国佐同时雨天文属岁阳从来汉家盛未若此巡方
【附】奉和圣制荅张说南出雀鼠谷　赵冬曦
轩辕应顺动方牧正趋陪道合殷为砺时行楚有材省方西礼设振旅北方回地理分中壤天文照上台寒依汾谷去春入晋郊来窃比康衢者长歌仰大哉
【附】送张说廵边　　　　　　　明皇御制
端拱复垂裳长怀御远方股肱申教义戈剑静要荒命将绥边服雄图出庙堂三台入武帐八座起文昌宝胄匡韩主华宗辅汉王茂先慙博物平子谢文章尽节恢时佐输诚御寇场三军临朔野驷马即戎行鼔吹威夷狄旌旗溢洛阳云台先着美今日更贻方
【附】饯张尚书赴朔方奉勅撰序　　贾　曾
王者大司马制军诘禁封国正朔惠绥蛮貊刑齐猾夏其仪尚矣天子道穆三象功清六合截海畏威穷荒揆教将以静流服度藩畿削平凌暴昭苏寡弱乃命元宰兵部尚书燕公专节朔方授律羣帅涉河之外距关之西公皆统之重分阃也公智以阐物精以造微文为一变之英武有万人之敌历登庶尹王猷载宁三宅台衡帝采惟亮虽坐堂足以制胜而勤国忘其定居阉茂次年仲臯贞闰拜手东洛驰诏北阙备官而行成旅以从是日也景风斯至星火殷霄伯赵鸣而戒隂爽鸠习而扬武礼可以升高远望诗可以出宿饯行有诏具寮爰开祖宴且申後命宠以繁锡天章赋别御札题牋副衣勉挟纩之诚兼壶喻投醪之旨筐篚以将其贶笔砚以表其文前载忝书今策斯覩侍中安阳公以仁体国中书令河东公以德熙朝燮赞功成訏谋景暇恭采薇之恩典怅伐木之朋思询彼甸师卜兹郊候鼎门右转岐路旁分当阙塞之断山接华林之高树幕人宿设重帟云平太官饔举百羞霞错四夏六胤之变朱羽皇羽之容雷殷川原电烻林薄朝倾多士巷无居人接盖隂衢扬袂风野羽觞遽进列坐酣而不譁清铙间发将士激而逾厉视日知其吉气吹律验其商声则已景列穹都风腾漠野西域轻郅支之使东胡息冒顿之虞顾夫南仲于征吉甫薄伐不其远也若木还照前茅启行听阗阗之去鼓目悠悠之转斾歌事者每怀靡及念离者跂予望之诚志在心发言同唱天子有命式叙清风请编出车之什以继丞人之雅
将赴朔方军应制
礼乐逢明主韬钤用老臣恭凭神武策远御鬼方人供帐荣恩饯山川喜诏廵天文日月丽朝赋管弦新幼志传三略衰材谢六钧胆由忠作伴心故道为隣汉保河南地胡清塞北尘连年大军後不日小康辰剑舞轻离别歌酣忘苦辛从来思博望许国不谋身
【附】奉和圣制送张尚书巡边　　　源乾曜
匈奴迩河朔汉地复戎旅君子择英才朝端出监抚流星下阊阖宝钺专公辅礼物生光辉宸意备恩诩有征示矛戟制胜惟罇俎彼美何壮哉桓桓擅斯举声华振台合功德标文武奉国知命轻忘家以身许安人在勤恤保大殚襟腑此外无异言同情报明主
【附】奉和圣制送张尚书廵边　　　张嘉贞
天锡我宗盟元戎付夏卿多才思将相必勇独横行经纬称人杰文章作代英山川看是阵草木想为兵不待河氷合犹防汉月明有谋当系丑无战且绥氓阃外专三略云中冀一平感恩共心尽怅别屡魂惊直视前旌掣遥闻後骑鸣还期方定日复此出郊迎
【附】奉和圣制送张尚书廵边　　　宋　璟
帝道薄存兵王师尚有征是开司马法爰命总戎行画阃崇威信分麾盛宠荣聚观方结辙出祖遂倾城圣酒山河润天词象纬明德风边地偃胜气朔云平宰国推良器为军挹壮声至和常得体不战即亡精以智泉宁竭其徐海自清迟还庙堂坐赠别故人情
【附】奉和圣制送张尚书廵边　　　卢从愿
上将发文昌中军静朔方占星引旌节择日拜坛场礼乐临轩送威声出塞扬安边俟帐幄制胜在岩廊作鼓将军气投醪将士觞戒途遵六月离赠动三光槐路清楳暑蘅臯赴麦凉时文仰雄伯耀武震遐荒衽席知无战兵戎示不忘伫闻歌杕杜凯入系名王
【附】奉和圣制送张尚书廵边　　　许景光
文武承邦式风云感国祯王师亲赋政庙略久论兵汉主知三杰周官统六卿四方分阃受千里坐谋成介胄辞前殿壶觞宿在营赏延颁赐重宸赠出车荣龙武三军气鱼钤五校名郊云驻旌羽边吹引金钲振旅方称德安人更克贞伫观铭石罢同听凯歌声
【附】奉和圣制送张尚书廵边　　　韩　休
一德光台象三军掌夏卿来威申庙略出总协师贞受钺辞金殿凭轩去鼎城晓光揺组甲晩吹绕云旌左律方先凯中鼙即训兵定功彰武事陈颂纪天声祖宴初留赏宸章更宠行车徒零雨送林野夕隂生路极河流远川长朔气平南辕迟返斾归奏谒承明
【附】奉和圣制送张尚书廵边　　　徐知仁
圣德膺三统皇威被八埏大明均照物小丑未宁边国相台衡重元戎庙略宣紫泥方受命黄石乃推贤问罪隂山下安人属国前度关行照月乘帐坐销烟北阙纡宸藻南桥列祖筵耀威当夏日杀气指秋天鼙鼓鼋鼍振旌旗鸟兽悬由来词翰首今见勒燕然
【附】奉和圣制送张尚书巡边　　崔禹锡
供帐何煌煌公其抚朔方羣寮衔饯酌明主降离章关塞重门下郊圻禁苑旁练兵宜雨洗卧鼓候风凉炎景宁云惮神谋肃所将旌揺天月迥骑入塞云长赫赫皇威震油油圣泽滂非惟按车甲兼以正封疆叱咤隂山道澄清潮海阳虏垣行决胜台座伫为光
【附】奉和圣制送张尚书巡边　　　王　翰
紫盭尚书印朱軿丞相车登朝身许国出阃将辞家不惮炎蒸苦亲尝走集赊选徒军有令誓卒尔无譁帝乐风初起王城日半斜宠行流圣作寅饯照台华骑历河南树旌揺天北沙荣怀应尽服严杀已先加业峻灵祗保功成道路嗟宁知凿空使远致石榴花
【附】奉和圣制送张尚书巡边　　　苏　晋
方汉比周年兴王令在宣亟闻降虏拜复覩出师篇圻父万邦式英猷三略传算车申夏政茇舍启戎田严问盟胡苑军容济洛川皇情怅关旆诏饯列郊筵路接禁园草地分御井莲离声轸去角居念断归蝉三捷岂云永七擒良信然具寮有诚寄望凯秋风前
【附】奉和圣制送张尚书巡边　　　王光庭
贤相德符充朝推文武雄海波先若镜关草预从风钺助将军勇威成天子功琼章九霄发锡宴五衢通玉辗龙盘带金装凤颈骢虎貔纷儗儗河洛震熊熊戈剑千霜白旌旟万火红示刑夷夏变流惠鬼神同寇息军容偃尘销朔野空用师敷礼乐非是为獯戎
【附】奉和圣制送张尚书巡边　　　袁　晖
出师宣九命分阃用三台始应幕中画言从天下来丹青不独任韬略遂双该坐见威棱洽弥章事业恢旌旗晓霜送鼙鼔朔风催虏气销残月边声送落梅羽书雄北地龙汉寝南垓宠战黄金尽输诚白日回离章宸翰发祖宴国门开欲识恩华盛平生文武材
【附】奉和圣制送张尚书巡边　　　席　豫
圣帝重兵权分麾属大贤中军仍执政丞相复巡边翕习戎装动张皇庙略宣朝荣承睿札野饯转行旃亭障东缘海沙场北际天春冬见严雪朝夕候烽烟已勒燕山颂犹开遣戍篇五营将月合八阵与云连经略图方远怀柔道更全归来画麟阁蔼蔼武功传
【附】奉和圣制送张尚书巡边　　　张九龄
宗臣事有征庙算在休兵天与三台座人当万里城朔南方偃革河右誓扬旌宠锡从仙禁光华出汉京山川勤远略原隰轸皇情为动薰琴唱仍题宝剑铭威风六郡勇计日五戎平山甫归应疾留侯功复成歌钟旋可望枕席岂难行四牡何时入吾君忆履声
【附】奉和圣制送张尚书巡边　　　徐　坚
至德抚遐荒神兵赴朔方帝思元帅重爰择股肱良累相承开地深筹协子房寄崇专斧钺礼备设坛场鼙鼓喧雷电戈殳凛雪霜四骐将戒道十乘启先行圣锡加恒数天文曜宠光出郊开帐饮寅饯盛离章雨濯梅林润风秋麦野凉燕山应勒颂麟阁伫名扬
【附】奉和圣制送张尚书巡边　　　崔日用
轩相推风后周官重夏卿庙谋能允迪韬略又纵横吉日四黄马宣王六月兵拟清鷄鹿塞先指朔方城列将怀威抚匈奴畏盛名去当推毂送来伫出郊迎絶漠蓬将断华筵槿正荣壮心看舞剑别绪应悬旌睿锡承优旨乾文复宠行暂劳期永逸赫矣振天声
【附】奉和圣制送张尚书巡边　　贺知章
荒憬尽怀忠梯航已自通九攻虽不战五月尚持戎遣戍徵周牒恢边重汉功撰车命元宰授律取文雄胄出天弧上谋成帝幄中诏旗分夏物专锡谢唐弓帐宿伊生右钲吹晋苑东饔人藉蕡实乐正理丝桐岐陌涵余雨离川照晓虹恭闻咏方叔千载舞皇风
【附】送张说集贤上学士　　　　明皇御制
广学开书殿崇儒引席珍集贤招衮职论道命台臣礼乐沿今古文章革旧新献酬罇俎列宾主位班陈节变云初夏时移气尚春所希光史策千载仰兹晨
【附】集贤殿书院奉勅送学士张说上赐讌序
张九龄
集贤殿者本集仙殿也上不以惟睿作圣而犹垂意好学用相必本於经术图王亦始於师臣及乎鸿生硕儒博闻多识之士自开元肇建以迄於今大用徵集焕乎广内而听政余暇式讌在兹忠臣嘉宾得尽心之所聪明文思有光被之德故下以道亲上亦懽甚即於御座爰发德音以为候彼神人事虽千载传於方士言固不经遂改仙为贤去华务实且有後命增其学术是以集贤之庭更为论思之室矣中书令燕国公外弼庶绩以奉沃心之谋内讲六经以成润色之业故得出入华殿师长翰林惟帝用臧固天所赖拜命之日荷宠有加降圣酒之罍下御厨之膳食以乐侑人思德饱时则有侍中安阳公等承恩预焉学士右散骑常侍东海公等摄职在焉或禹稷大贤泉云诸彦文王多士周室以宁武帝得人汉家为盛而高视前古独不在於今乎咸可赋诗以光鸿烈
赋得辉字
侍帝金华讲千龄道固稀任将贤士设书共学徒归首命深燕隗通经浅汉韦列筵荣赐食送客愧儒衣贺燕窥檐下迁莺入殿飞欲知朝野庆文教日光辉
【附】赋得迎字　　　　　　　　源乾曜
盛业光书府微人尽国英丝纶贤相称羣俊学为名宠命垂天锡崇恩发睿情薰风清禁籞文殿述皇明日霁庭隂出池新水气清欢娯此无限诗酒自相迎
【附】赋得昇字　　　　　　　　裴　崔
问道图书盛尊儒礼教兴石渠因学广金殿为贤昇日月恩光照泉云宠命膺谟猷言可范舟楫事斯凭宴喜明朝洽光辉湛露凝大哉尧作主天下颂歌称
【附】赋得兹字　　　　　　　　苏　頲
肃肃金殿里招贤固在兹锵锵石渠内庠序亦同时宴锡欢谈道文成贵说诗用儒今作相敦学旧为师下济天光近中孚帝渥滋国朝良史载能事日论思
【附】赋得西字　　　　　　　　韦　杭
广殿临璧沼多士侍金闺英宰文儒协明君日月齐集贤光首拜改殿发新题早夏初移律余花向拂溪壶觞接云上经术引关西圣德鸿名远将陪玉检泥
【附】赋得回字　　　　　　　　程行谌
圣主崇文化锵锵得盛才相因归梦立殿以集贤开象系微言阐诗书至道该尧罇承帝泽禹膳自天来礼洽欢逾长风恬暑更回国朝将舜颂同是一康哉
【附】赋得催字　　　　　　　　李　暠
偃武尧风接崇文汉道恢集贤更内殿清选自中台佐命留侯业词华博物才天厨千品降夏日百壶催鵷鹭方成列神仙喜暂陪复欣同拜首叨此颂良哉
【附】赋得登字　　　　　　　　萧　嵩
帝曰简才能旌贤在股肱文章体一变礼乐道逾弘芸阁英华入宾门鵷鹭登恩延过所望圣泽实超恒夏叶开红蕊余花发紫藤微臣亦何幸叨此预文明
【附】赋得私字　　　　　　　　李元紘
硕儒延凤诏金马被鸿私馔玉还丹禁牋花降紫墀衔恩倾旨酒鼔舞咏康时暂构羣书缉逾昭盛业丕接筵欣有命搦管愧无词自惊一何幸太阳还及葵
【附】赋得谟字　　　　　　　　贺知章
西学垂玄览东堂发圣谟天光烛武殿时宰集鸿都枯朽沾皇泽翾飞舞帝梧迹同游汗漫荣是拔泥涂三叹承汤鼎千欢接舜壶微躯可不答空欲咏依蒲
【附】赋得今字　　　　　　　　陆　坚
圣主崇文教层霄降德音尊贤泽既厚式宴宠逾深复有夔龙相良哉简帝心得人惟迈昔多士谅推今书殿荣光满儒门喜气临顾惟成滥吹徒此接衣簪
【附】赋得宾字　　　　　　　　刘　昇
图书应明主策府宴嘉宾合耀临东壁乾光自北辰网罗穷象系述作究天人圣酒千锺洽仙厨百味陈成山徒可仰涉海讵知津幸逢文教盛还覩颂声新
【附】赋得筵字　　　　　　　　王　翰
东堂起集贤得见衆神仙首命台阶老将崇御府员送人锵玉佩中使拂琼筵和乐薰风解湛恩时雨连长材成磊落短翮强翩翾徒仰蓬莱地何阶不让缘
【附】赋得莲字　　　　　　　　　赵冬曦
浅术方观海恩深忽见天学开丹殿籍名与石渠贤良辅膺休命微生谬采甄春余仍哢鸟夏近未舒莲牋札来宸禁衣冠集诏筵史臣知醉德欲记升中年
【附】赋得华字　　　　　　　　　韦　述
修文中禁啓改字令名加台座徵人杰书坊应国华赋诗开广宴赐酒酌流霞云散明金阙池开照玉沙掖垣留宿鸟温树落余花谬此天光及衔恩醉日斜
【附】左丞相说右丞相璟太子少傅乾曜同日上官
命宴东堂赐诗　　　　　　明皇御制
赤帝收三杰黄轩举二臣由来丞相重分掌国之钧我有握中璧双飞席上珍子房推要道仲子讶风神复缀台衡老将为调护人鵷鸾同拜日车骑拥行尘乐聚南宫宴觞连北斗醇俾予成百揆垂拱问彞伦
【附】丞相少傅拜职天子作三杰之诗以命宴序
苏　晋
惟圣宝贤以齐皇极有若左丞相燕国公右丞相广平公太子少傅安阳侯皆正人硕德皇国元老道着廊庙绩宣华戎由是懋其成功锡以元吉咨日於朔择时於秋俾对命王庭受职公府见羣属揖庶寮礼官辨章掌舍陈次工备侑饔献烝大卿拜下以成仪三事自天而来贺秩秩宾序晖晖旅酬玉纬垂文南风和雅颂之变金浆降醴云天光饫酌之宜宰德贵和尽庄敬具瞻之范羣才尚洽预周旋宴语之欢方将一心天工勠力帝载寝黑山之柝包清海之戈云雨贤才水火菽粟日咏鱼藻岁陈由庚颐殷赵之年留鲁阳之景爰命在宴乃赓载歌
奉和御制
大块熔羣品经生偶圣时猥承三事命虚忝百僚师右揆谋华硕前星传重资连骞求旧礼滥点乐贤诗赐釡同荣拜摐金宴宰司菊花吹御酒兰叶捧天词宝历休明盛颓年晷漏衰少留青史笔未敢赤松期
【附】同前　　　　　　　　　　宋　璟
丞相邦之重非贤谅不居老臣庸且惫何德以当诸厚秩先为忝崇班复此除太常陈礼乐中掖降簪裾圣酒山河润仙文象纬舒冒恩怀宠禄陈力省空虚郭隗惭无骏冯谖愧有鱼不知周勃者荣幸定何如
【附】同前　　　　　　　　　　　源乾曜
睿作超於古湛恩育万人逓迁俱荷泽同拜忽为隣道合音徽畅芳驰景命新鼓钟崇享礼鵷鹭集朝伦窃位思官谤雕容谢木春慙多无以叙拙备实难陈进级怀三少承光尽百身自当归第日何幸列宫臣
【附】同前　　　　　　　　　　萧　嵩
审官思共理多士属惟唐历选台庭旧来熙帝业昌入朝师百辟论道协三光垂拱资元老亲贤辅少阳登荣崇礼送宠德耀宸章卿酒飞觞洽仙闱雅乐张荷恩思有报陈力愧无良愿罄忠公节同心奉我皇
【附】同前　　　　　　　　　　裴光庭
乐贤闻往诰褒德偶兹辰端揆升元老师谋择累仁紫庭崇让毕粉署礼容陈既荷恩荣旧俱承宠命新天文悬瑞色圣酒泛华茵杂遝陈箫鼓欢娯洽缙绅掖垣招近侍虚薄厠清尘共保坚贞节常期雨露均
【附】同前　　　　　　　　　　宇文融
申甫生周日宣慈举舜年何如偶昌运比德迈前贤宠护元良密荣瞻端揆迁职优三仕老立极百僚先北极回宸渥南宫饬宴筵飞文瑶札降赐酒玉杯传谬列台衡重俱承雨露偏誓将同竭力相与效尘?
奉萧令嵩酒并诗
乐奏天恩满盃来秋兴高更蒙萧相国对席饮醇醪
奉宇文黄门酒
圣德垂甘露天章下大风又乘黄阁赏愿作黑头公
奉裴中书酒
西掖恩华降南宫命席阑讵知鷄树後更接凤池欢【附】同二相以下羣官宴乐游园　明皇御制
撰日岩廊暇需云宴乐初万方朝玉帛千品会簪裾地入南山近城分北斗余林塘垂柳密原隰野花疎帟幕看逾暗歌钟听自虚兴阑归骑转还奏弼违书
恩赐乐游园宴
汉苑佳游地轩庭近侍臣共持荣幸日来赏艶阳春馔玉颁王篚摐金下帝钧池台草色徧宫观柳条新花绶光连榻朱顔畅饮醇圣朝多乐事天意每随人
【附】同前　　　　　　　　　　宋　璟
侍饮终酺食承恩续胜游戴天惟庆幸选地即殊尤北向祗双阙南临赏一丘曲江新溜煖上苑杂花稠亹亹韶弦屡戋戋贲帛周醉归填畛陌荣耀接轩裘
【附】同前　　　　　　　　　　崔　沔
五日酺初毕千年乐未央复承天所赐终宴国之阳地胜春逾好恩深乐更张落花飞广座垂柳拂行觞庶尹陪三吏诸侯具万方酒酣同拚跃歌舞咏时康
【附】同前　　　　　　　　　　张九龄
实筐延后命供帐序羣公形胜宜春接仪文建礼同曦阳人以露解愠物从风朝庆千龄始年华二月中辉光遍草木和气发丝桐岁岁为无事徒知乐九功
【附】同前　　　　　　　　　　胡　皓
五酺终宴集三锡又欢娯仙阜崇高异神州眺览殊南山临皓雪北阙对明珠宰座鵷鸿满昌庭驷马趋绮罗含草树丝竹吐郊衢衔杯不能罢歌舞恣唐虞
【附】同前　　　　　　　　　　　王　翰
未极人心畅何如帝道明仍嫌酺宴促复宠乐游行陆海披珍藏天河闓斗城四关清蔼合数处白云生饪餗调元气歌钟溢雅声空慙尧舜力至德睿难名
【附】同前　　　　　　　　　　　崔　尚
春日照长安皇恩宠庶官合钱承罢饮宴帛赐追欢供帐凭高列城池入迥寛花催相国饮鸟和乐人弹北阙云中见南山树杪看乐游宜缔赏舞咏惜将阑
【附】同前　　　　　　　　　　赵冬曦
爽垲三秦地芳华二月初酺承奠璧罢宴是合钱余柳翠垂堪结桃红卷欲舒从容会鵷鹭延曼戏龙鱼喜气通空物欢声来里闾圣恩将厚意请述记言书
张燕公集卷四

[book_title]卷五
钦定四库全书
张燕公集卷五
唐　张说　撰
杂诗
东都酺宴诗五首【并序】
先天元祀孟冬十月东都留守韦公夤奉圣朝述宣嘉旨乃合洛京之五省招河尹之二县将吏咸集佩章有序锵锵济济侃侃誾誾供帐於兴教之门式酺宴也原夫乐生於心非因结风之奏和达於气无待阳春之节盖泽之所及也深则情之所感者远国家天地一统君臣百年朝荣旧德之序野赖先畴之业玄化渐渍洪恩既久太上功德不宰夏后命子之初皇帝孝理无为汉祖事亲之日生尧舜於天属见文武於同时前古未逢斯人何幸是日六乐振作万舞苒弱鸟兽徘徊士女踊跃则知衆庶观听之所乐也旨酒络驿大庖燔炙芳溢风烟醉流阡陌又知衣冠之所适也由近而视远万国之庆皆然自明而察幽三灵之欣可接若夫吟咏德泽播越人声斯固雅颂之余波政教之遗美凡我词客安敢阙如赋诗展事垂列於後
其一
尧舜传天下同心致太平吾君内举圣远合至公情锡命承丕业崇亲享大名二天资广运两曜益齐明道畅昆虫乐恩深朽蠧荣皇舆久西幸留镇在东京合宴千官入分曹百戏呈乐来嫌景遽酒着讶寒轻喜气连云阁欢呼动洛城人间知几代今日见河清
其二
重华昇宝历轩帝眇闲居政成天子孝俗返上皇初忘味因观乐欢心寄合酺自怜疲马意恋恋主恩余
其三
朱城尘曀灭翠幕景情开震震灵鼍起翔翔舞凤来雕盘装草树绮乘结楼台共喜光华日酣歌捧玉盃
其四
晓月调金鼔朝暾对玉盘争驰羣鸟散鬭伎百花团遇圣人知幸承恩物自欢洛桥将举烛醉舞拂归鞍
其五
恺宴惟今席余欢殊未穷入云歌嫋嫋向日妓丛丛驶管催酣兴留关待曲终长安若为乐应与万方同
晦日诏宴永穆公主亭子【赋得流字】
堂邑山林美朝恩晦日游园亭含淑气竹树绕春流舞席千花骑歌船五彩楼羣欢与王泽岁岁满皇州三月三日诏宴定昆池官庄【赋得筵字】
凤皇楼下带天泉鹦鹉洲中杂管弦旧识平阳佳丽地今逢上已盛明年舟将水动千寻日幕共林横两岸烟不降玉人观禊饮谁怜醉舞拂宾筵
舟中和萧令潭字
暮春三月日重三春水桃花满禊潭广乐逶迤天上下仙舟揺衍镜中酣
清明日诏宴宁王山池【赋得飞字】
今日清明宴佳境惜芳菲揺扬花杂下娇啭鸎乱飞渌渚传歌榜虹桥度舞旗和风偏应律细雨不沾衣承恩如改火春去春来归
三月二十日诏宴乐游园【赋得风字】
乐游形胜地表里望郊宫北阙连天顶南山对掌中皇恩贷芳月旬宴美成功鱼戏芙蓉水莺啼杨柳风春光看欲暮天泽恋无穷长袖招斜日留花待曲终
四月十三日诏宴宁王亭子【得好字】
何许承恩宴山亭风日好緑嫩鸣鹤洲隂穠鬬鸡道果思夏来茂花嫌春去早行乐无限时皇情及芳草
药园宴武辂沙将军【得洛字】
东第乘余兴南园宴清洛文学引邹枚歌锺陈卫霍风高大夫树露下将军药待闻出塞还丹青上麟阁
凤楼寻胜地
西掖持醇酒东山就白云开轩緑池映命席紫兰芬舞度花为伴鸎来管作羣太平多乐事春物共氛氲
皇帝降诞日集贤殿赐宴
仲秋金帝起五日土行昭瑞表壬寅露光传甲子宵隂风吹大泽梦日照昌朝不独华封老千年喜祝尧
恩制赐食於丽正殿书院【得林字】
东壁图书府西园翰墨林诵诗闻国政讲易见天心位窃和羮重恩叨醉酒深缓歌春兴曲情竭为知音
洛桥北亭诏饯诸刺史
离亭拂御沟曲岸舞船楼诏饯朝廷牧符分海县忧股肱还入郡父母更临州扇逐仁风转车随零雨流恩光水上溢荣色柳间浮预待羣方最三公不远求
修书院学士奉勑宴梁王宅【赋得树字】
虎殿成鸿业猿岩题凤赋既荷大君恩还蒙小山遇秋吹凝弦管凉云生竹树共惜朱邸欢无辞洛城暮
夕宴房主簿舍【并序】
旅听清管崇扃宴钥岩云暗山微月白夜悄羣动之俱息感孤鸿之远音有美房公霞海其量友我以丝竹好我以罇俎纾藴结之雅怀豁悠旷之陈意满堂既醉同赋是诗
岁晏关雍空风急河渭氷薄游羇物役微尚惬远凭旅馆月宿永闭扃云思兴伊人美修夜朋酒惠来称交谈既清雅琴吹亦凄凝不逢君蹇涸幽意长郁蒸
岳州宴姚绍之【并序】
姚司马往在柏台每钦骨鲠及兹荒服偶得官联复有令弟美胤芬芳袭予山寺外庐幽深形胜童冠是集欢言赋诗
杞梓滞江滨光华向日新难兄金作友媚子玉为人山水含秋兴池亭借善邻檐松风送静院竹鸟来驯翠斚吹黄菊琱盘鱠紫鳞缓歌将醉舞为拂绣衣尘
幽州夜饮
凉风吹夜雨萧瑟动寒林正有高堂宴能忘迟暮心军中宜剑舞塞上重笳音不作边城将谁知恩遇深
温泉冯刘二监客舍观妓
温谷寒林薄羣游乐事多佳人蹀騣马乘月夜相过秀色燃红黛娇春发绮罗镜前鸾对舞琴里凤传歌妬宠倾新意衔恩奈老何为君留上客欢笑敛双蛾
行从方秀川与刘评事文同宿
方秀美盘游频年降天罕水共伊川接山将阙门断捧日照恩华攀云引疲散野宿霜入帐孤衾寒不暖静闻宫漏疎卧视庭月满开罏命温酎中夜发清管风送关山长气遒星岁短寓言情思惬适兴真意坦寰中病羁挂方外嫌纵诞愿君乐盛时无嗟带纕缓
崔礼部园亭
窈窕留清馆虚徐步晩隂水连伊阙近树接夏阳深柳蔓怜垂拂藤苗爱上寻讶君轩盖侣非复俗人心
城南亭作
珂马朝归连万石矟门洞启亲迎客北堂珍重琥珀酒庭前列肆茱萸席长袖迟回意绪多清商婉转目腾波旧传比翼侯家舞新出将雏主第歌汉家绦灌余兵气晋代浮虚安足贵正逢天下金镜清偏如日饮醇醪意谁复遨游不复归闲庭莫畏不芳菲会待城南春色至竞将花柳拂罗衣
对酒行巴陵作
留侯封万户园令夀千金本为成王业初由赋上林繁荣安足恃霜露逓相寻鸟哭楚山外猿啼湘水隂梦中城阙近天畔海云深空对忘忧酒离忧不去心
清夜酌
秋隂士多感雨息夜无尘清罇宜明月复有平生人
醉中作
醉後乐无极弥胜未醉时动容皆是舞出语总成诗
张燕公集卷五

[book_title]卷六
钦定四库全书
张燕公集卷六
唐　张说　撰
杂诗
送赵二尚书彦昭北伐
虏地河氷合边城备此时兵连紫关路将举白云司提劒荣中赏衔珠盛出师日华光组练风色焰旌旗投笔樽前起横戈马上辞梅花吹别引杨柳赋新诗
送郭大夫元振再使吐蕃
犬戎废东献汉使驰西极长策问酋渠猜阻自夷殛容发徂边岁旌裘敝海色五年一见家妻子不相识武库兵犹动金方事未息远图待才智苦节输筋力脱刀赠分手书带加餐食知君万里侯立功在异域
送郑大夫惟忠从公主入蕃
凤吹遥将断龙旗送欲还倾都邀节使传酌缓离顔春碛沙连树秋城月对关和戎应赏魏定远莫辞班送李侍郎迥秀薛长史季昶同赋水字
汉郡接胡庭幽并对烽垒旌旗按部曲文武惟卿士薛公善筹画李相威边鄙中冀分两河长安各万里籍马黄花塞蒐兵白狼水胜敌在安人为君汗青史
送赵颐真郎中赴安西
絶镇功难立悬军命匪轻复承迁相後珍重任贤情将起神仙地才称礼乐英长心堪系虏短语足论兵日授休门法星教置陈名龙泉恩已署鷰颔相终成月窟穷天远河源入塞清老夫操别翰承旨颂升平
送崔二长史日知赴潞州
东山怀卧理南省怅悲翁共见前途促何知後会同莫轻一筵晏明日半成空况尔离庭阙思归迷梦中
同贺八送兖公赴荆州
畴昔同声友骞飞出凤池风云一荡薄日月屡参差此别黄叶下前期安可知唯怜楚南树不为岁寒移
送高唐州
常时好闲独朋旧少相过及尔宣风去方嗟别日多淮流春婉晩江海路蹉跎百岁屡分散欢言复几何
送苏合宫頲
都邑羣方首商泉旧俗讹变风须恺悌成化伫弦歌畴昔珪璋友雍容文雅多振缨游省闼锵玉宰京河别曲鸾初下行轩雉尚过百壶非饯意流咏在人和
送王晙自羽林赴永昌令
将星移北洛神雨避东京为负刚肠誉还追强项名白云向伊阙黄叶散昆明多谢弦歌宰稀闻桴鼓声
同王仆射山亭饯岑广武羲得言字
闻道长岑令奋翼宰旅门长安东陌上送客满朱轩琴爵留佳境山池借好园兹游恨不见别後缀离言
送乔安邑备
书阁移年岁文朋难复辞欢言冬雪满恨别夏云滋外尹方为政高明自不欺老人骖驭往童子狎雏嬉日茂西河俗寂寥东观期遥怀秀才令京洛见新诗
送任御史江南发粮以赈河北百姓
河朔人无岁荆南义廪开将兴泛舟役必借济川才花月临江浦春云立楚台调饥坐相望绣服几时回送王尚一严嶷二侍御赴司马都督军
汉掖通沙塞边兵护草腓将行司马令助以铁冠威白露鹰初下黄尘骑欲飞明年春酒熟留酌二星归
送李问政河北简兵
斗酒贻朋爱踟蹰出御沟依然四牡别更想八龙游密亲仕燕冀连年迩寇雠因君閲河朔垂泪语幽州
送薛植入京
青组言从史鸿都忽见求款言人向老饮别岁方秋髣髴长安陌平生是旧游何时复相遇宛在水中流
送宋休远之蜀任
求友殊损益行道异穷申缀我平生气吐赠薄游人结恩事明主忍爱远辞亲佳丽成都俗膏腴蜀水滨如何从宦子坚白共缁磷日月千龄旦河山万族春怀铅书瑞府横草事边尘不及安人吏能令王化淳
送梁知微渡海东
今日此相送明年此相待天上客星回知君渡东海
别平一师
王子不事俗高驾眇难追茅土非屑盼倾城无乐资晏坐深林中三世同一时皎皎独往心不为尘网欺朅来已复去今去何来思回首谢同行勤会安清期
送武员外郎中春赴秀师嵩山塔下舍利
怀玉泉恋仁者寂灭真心不可见空留影塔岩嵩下宝玉四海转千轮金壜百粒送分身山中二月娑罗会虚呗遥遥愁思人我念过去微尘刼与子禅门同正法虽在神仙兰省间常持清浄莲花叶来亦好去亦好了观车行马不移当见菩提离烦恼
送尹补阙元凯琴歌【公善琴】
凤哉凤哉啄琅玕饮瑶池栖崑仑之山哉中国有圣人感气飞来飞来自歌自舞先王册府骐驎之台羁雌衆雏故山曲其鸣喈喈其鸣喈喈欲往衔之欲去来去别鸾凤心徘徊明年阿阁梧桐花叶开羣飞凤归来羣飞凤归来
送王光庭
同居洛阳陌经日嬾相求及尔江湖去言别怅悠悠楚云眇羁翼海月倦行舟爱而不可见徒嗟芳岁流
新都南亭送郭大元振卢崇道
行径女萝溪莲洲文石堤静深人俗断寻玩往还迷碧潭秀初月素林惊夕栖褰幌纳蟾影理琴听猿啼佳辰改宿昔胜寄坐睽携长怀赏心爱如玉复如珪
相州前池别许郑二判官景先神力
数步圆塘水双鸿戢羽仪一飞乔木上一返故林垂澹泊含秋景虚明抱夜规无因留絶翰云海意差池
岳州宴别潭州王熊
丝管清旦哀一曲倾一盃气将然诺重心向友朋开古木无生意寒云若死灰赠君芳杜草为植建章台缙云连省阁沟水遽西东然诺心犹在容华岁不同孤城临楚塞远树入秦宫谁念三千里江潭一老翁
【附】奉荅张岳州　　　　　　　　王　熊
长沙辞旧国洞庭逢故人薰兰敦久要披雾转相亲岁月方嗟老江山不惜春忽闻黄鹤曲更作白头新平生共风月倏忽间山川不期交淡水暂得款忘年兴逸方罢钓帆开欲解船离心若危斾朝夕为君悬【附】余昔忝省阁与岳州张使君潭州都督同官联事後承朝谴各自东西张公与王都督别诗二首情颇殷切余览以耿叹因遥申和云
韦嗣立
茂先王佐才作牧楚江隈登楼正欲赋复过仲宣来黄鹄飞将远雕龙文为开宁知昔联事听曲有余哀昔时陪二贤缨冕会神仙一去驰江海相连共播迁无因千里驾忽覩四愁篇览讽欢何巳欢从徒怆然
岳州别王十一赵公入朝
昔滥貂蝉长同承雨露霏今参鱼鼈守望美洞庭归浦树悬秋影江云烧落辉离魂似征斾恒往帝乡飞
【附】奉别燕公　　　　　　　　　王　琚
五载朝天子三湘逢旧寮扁舟方辍棹清论遂终朝远树烟间没长江地际遥帝城驰梦想归帆满风飇
岳州别梁六入朝
远莅长沙渚欣逢贾谊才江山疲应接风日复晴开江树云间断湘山水上来近洲朝鹭集古戍夜猿哀岸杼含苍捄河蒲秀紫台月余偏地赏心尽故人盃自我违京洛嗟君此泝洄容华因别老交旧与年颓梦见长安陌朝宗实盛哉
【附】奉别燕公　　　　　　　　　梁知微
华容佳山水之子厌承明符竹迂小郡江湖被泽声三年计吏入路指巴丘城鳬舟才结缆驺驾已相迎别离他乡酒委曲故人情孤屿早烟泊长波晩气清辛勤方远骛胜赏屡难并回瞻洞庭浦日暮愁云生
送梁六自洞庭山作
巴陵一望洞庭秋日见孤峰水上浮闻道神仙不可接心随湖水共悠悠
广州萧都督入朝适岳州宴饯【得冬字韵】
孤城抱大江节使往朝宗果是台中旧依然水上逢京华遥比日疲老飒如冬窃羡能言鸟衔恩向九重婚礼知无贺承家叹有辉亲迎骥子跃吉兆凤雏飞温席开华扇梁门换褧衣遥思桃李日应赋采苹归
岭南送使【三首】
秋雁逢春返流人何日归将予去国泪洒子入乡衣饥狖啼相聚愁猿喘更飞南中不可问书此是京畿狱中生白髪岭外罢红顔古来相送处凡得几人还万里投荒裔来时不见亲一朝成白首看取报家人
南中别王陵成崇
握手与君别岐路赠一言曹卿礼公子楚媪馈王孙倏尔生六翮翻飞戾九门常怀客鸟意会荅主人恩
石门别杨六钦望
燕人同窜越万里自相哀影响无期会江山此地来暮年伤泛梗累日慰寒灰潮水东南落浮云西北回俱看石门远倚棹两悲哉
端州别高六戬
异壤同羁窜途中喜共过愁来时举酒劳罢或长歌南海风潮壮西江瘴疠多於焉复分手此别伤如何
南中别蒋五向青州
老亲依北海贱子弃南荒有泪皆成血无声不断肠此中逢故友彼地送还乡愿为枫林叶随君渡洛阳
南中别陈七李十
二年共游处一旦各西东请君聊驻马看我转征蓬画鷁愁南海离驹思北风何时侣春鴈双入上林中
南中送使【二首】
传闻合浦叶曾向洛阳飞何日南风至还随北使归红顔渡岭歇白首对秋衰高歌何由见层堂不可违谁怜炎海曲泪尽血沾衣
待罪居重译穷愁暮雨秋山临鬼门路城绕瘴江流人事今如此生涯尚可求逢君入乡县传我念京周别恨归途远离言暮景遒夷歌翻下泪芦酒未消愁闻有胡兵急深怀汉国羞和亲先是诈欵塞果为雠释系应分爵蠲徒几复侯亷颇诚未老孙叔且无谋若道冯唐事皇恩尚可收
张燕公集卷六

[book_title]卷七
[集部,别集类,汉至五代,张燕公集]
钦定四库全书
张燕公集卷七
唐　张说　撰
杂诗
赠崔公
我闻西汉日四老南山幽长歌紫芝秀高卧白云浮朝野光应絶榛芜年貌秋一朝驱驷马连辔入龙楼昔避高皇去今从太子游行藏唯圣节福祸在人谋卒能匡惠帝岂不赖留侯事随年代远名与图籍留平生饮淳德慷慨景前修蚌蛤伺隂兎蛟龙望斗牛无嗟异飞伏同气幸相求
留赠张御史张判官
旅窜南方远传闻北使来旧庭知玉树合浦识珠胎白发因愁改丹诚托梦回皇恩若再造为忆不然灰
赠高六戬
北极辞明代南溟宅放臣丹诚由义尽白发带愁新鸟堕炎洲气花飞洛水春平生歌舞席谁忆不归人
赠广平公宋大
亚相本时英归来复国祯朝推长孺直野慕隐之清传节还闽障皇恩入汉京宁思江上老岁宴蹇无成
赠赵公
湘东股肱守心与帝乡期舟楫中途蹇风波复来思嘉我常联翼金貂侍玉墀迹参前马圣名缀鬻熊师寒暑一何速山川远间之宁知洞庭上独得平生时精义微絶简从权讨妙棊林壑为予请纷蔼发华滋流赏忽已散惊帆杳难追送君在南浦侘傺投此词
【附】奉答燕公　　　　　　　　　王　琚
谁道零陵守东过此地游友寮同省阁昆弟接荆州我逐江潭雁君随海上鸥屡伤神气阻久别鬓毛秋疑岭春应遍阳台雨欲收主人情未尽高驾少淹留
语别意凄凄零陵湘水西佳人金谷返爱子洞庭迷旧馆逢花发他山值鸟啼江天千里望惟见緑苹齐
赠赵侍御
禄放迹异端偏荒事同蹇苟忘风波累俱会云壑践险式压西湖桥庐对南岘夜楼江月入朝幌山云卷山势远涛连江途斜汉转坐啸予多暇行吟子独善并辔躧郊郭方舟玩游演虚声万籁分水色千里辨不知岸隂谢再见春露泫緑壤发欣顔华年助虫篆上世时难接古人情可选泊渚烦为媒多才怨成褊长沙鵩作赋任道可知浅请从三已心荣辱两都遣
伯奴边见归田赋因投赵侍御
尔家叹穷鸟吾族赋归田莫道荣枯异同嗟世网牵黄陵浮汩渚青草会湘川去国逾三岁兹山老二年寒鴞鸣舍下昏虎卧篱前客泪堪斑竹离忧欲赠荃放言久无次觞兴感成篇
【附】奉酬见归田赋垂赠之作　　　赵冬曦
穷鸟婴笼缀孤飞任播迁鹪鹩王佐用复此挫冲天楚云何掩郁湘水亦回邅怀哉愧木鴈忽尔枉兰荃愈疾同枚叔销忧比仲宣归途书可畏弱操石犹坚覆载虽云广涔阳直块然
翻着葛巾呈赵尹【岳州作】
昔日接?倒今我葛巾翻宿酒何时醒形骸不复存忽闻有嘉客躧步出闲门桃花春径满误识武陵源
【附】同前　　　　　　　　　　　赵冬曦
美酒值芳春醒余气益真降欢时倒屣乘兴偶翻巾徐榻思方建庄车理自均傲然歌一曲一醉濯缨人偶游龙门北溪忽怀骊山别业呈诸留守
幽谷杜陵边风烟别几年偶来伊水曲磎嶂各依然傍浦怜芳树寻崖爱緑泉岭云随马足山鸟向人前地合心俱静言因理自玄短才叨重寄尸禄媿妨贤每揖挂冠侣思从初服旋稻粱仍欲报岁月坐空捐助岳无纎芥输溟谢未涓还悟北辕失方兹南涧田
奉酧龙门北溪作
石涧泉虚落松崖路屈回闻君北溪下想像南山隈近念鼎门别遥思云障陪不同奇觏往空覩斯文来岁後寒初变春芳前未开黄蕤袅?柳紫萼拆春梅尽室兹游玩盈门几乐哉嗟游洛阳陌梦诣建章台野失巢由性朝非元凯才布怀钦远迹幽意日尘埃
【附】同前　　　　　　　　　　　崔泰之
关塞临伊水骊山枕灞川俱临隐路侧同在帝城边谢公兼出处携妓玩林泉鸣雏喷梅雪飞盖曳松烟闻琹幽谷里看传古岩前落月低帏帐归云绕管弦叨荣惭北阙微尚爱东田寂寞灰心尽萧条尘事捐朝思登絶?夜梦弄潺湲宿怀南涧意况覩北岩篇
【附】同前　　　　　　　　　　　崔日知
夙龄秉微尚中年忽有隣以兹山水癖遂得狎通人迨我南京道闻君北业新岩前窥石镜河畔踏芳茵既怜伊浦渌复忆灞池春连词谢家子同欢冀野宾聚闲鱼共乐情洽鸟来驯谁念昔游者只命独留秦萧条颍阳恋冲漠汉隂真无由陪胜躅空此玩书筠
【附】同前　　　　　　　　　　魏奉古
有美朝为贵幽寻地自偏践临伊水汭想望灞池边是遇皆新赏兹游若旧年藤萝隐路接杨柳御沟联道惬神情王机忘俗理捐遂初诚巳重兼济实为贤迹是东山恋心唯北阙悬愿慙经拾紫多谢赋思玄未躧中林步空乘上藻传阳春和已寡扣寂竟徒然
【附】仆自汤还都经龙门北溪庄宿张左丞崔礼部崔光禄并枉垂光顾数公宿敦道义雅尚林壑谓急於幽寻故此命驾遂不知别有胜赏偶然相过寒暄未周神意已往云霞之致蔑而不存逸辔放驱清尘徒企耿叹不已而赠是诗
韦嗣立
栖闲有愚谷好事枉前轩树接前驱拥岩传後骑喧褰帘出野院植杖候柴门既拂林下席仍携池上罇深期契幽赏实谓展欢言末眷诚未易佳时游更敦俄看啸俦侣各已共飞骞近睇尽朝目长怀通夜魂空闻岸竹动徒见浦花繁多愧春莺曲相承意独存
酧韦祭酒自汤还都经龙门北溪见赠
闻君汤井至潇洒憩郊林拂曙携清赏披云觏緑岑欢言游览意款曲望归心是日期嘉客同山忽异寻桃源花路转杨柳间门深泛舟伊水涨系马香树隂繁弦弄水族娇吹狎沙禽春满汀色媚景斜岚气侵怀仁殊未远重德匪转临来藻敷幽思连词报所钦
冬日述怀奉呈韦祭酒张左丞兰台名贤崔日知
弱龄好经籍披卷即怡然覃精四十载驰骋数千言孔壁采遗篆周韦考絶编远公论剑术孙子叙兵篇鲁史君臣道姬书日月悬从师改炎燠负笈遍山川上异西河夏中非北海玄光荣拾青紫名价接通贤既重万锺乐宁思三顷田长戟同分虎高冠亚附蝉晩怀重虚旷养志息雕镌登高慙思拙匠物谢情奸不慕张平子宁希王仲宣谁为登龙日翻成刻鹤年循循劳善诱轧轧思微牵琢磨才既竭鑚仰德弥坚朽木诚为谕扪心徒自怜终期吞鸟梦振翼上云烟赋成先掷地词高直掞天更执抠衣礼仍开函丈筵露披槐市蔼水静璧池圆愿逐从风叶飞舞翰林前
酬崔光禄冬日述怀赠答【并序】
太极殿衆君子分司洛城自春涉秋日有游讨既而韦公出守兹乐便废顷因公讌方接咏言崔光禄述志论文首贻雅唱诸公嘉德叙事咸有报章若夫盛时荣位华景胜会此四者古难一遇而我辈比实兼之至於精言探道妙识发义戏谑而逢规戒指讽而见师表益过三友岂易得乎谓膏泽旁润芝兰久袭韦公近之矣以文会友以友辅仁崔公近之矣其余寻声响答望形影赴故亦峻碧池之涟漪增瑶林之沃若是用缀集勒成一卷永存几阁之玩无忘欢好之时焉
徐陈尝并作枚马亦同时各负当朝誉俱承明主私夫君迈前侣观国骋奇姿山似鸣威凤泉如出宝龟才雄子云笔学广仲舒帷紫绶拂三寺朱门临九逵昔我含香日连尔缙云司朝携兰省步夕退竹林期中路一分手数载来何迟求友还相得羣英复在兹留台少人务方驾递寻追涉玩怀同赏沾芳忆共持迎宾南涧饮载妓东城嬉春郊緑亩秀秋涧白云滋名画披人物良书讨滞疑兴来光不惜欢往迹如遗岁晏罢行乐层城间所思夜魂灯处厌朝髪镜前衰忽枉崔駰什兼流韦孟词曲高弥寡和主善代为师齐戒观华玉留连叹色丝终慙起予者何足与言诗
【附】酬光禄冬日述怀【并序】　　　韦嗣立
光禄崔卿公旷怀通识济时良具负材器耽图籍爱林泉不遗琴咏门多长者善与人交仆忝台阁早经联事虽幸揖风彩而不接殷勤崔公以雅道自居未尝至偃之室及仆积抱羸疾屡祈放退朝廷恩假职以优闲多取急归林服饵为事门堪罗雀庭见狎鸥崔公则多存访不避风雨方知向时迹也今晨情也兰菊春秋自芳竹柏岁寒无变仆敬之重之故不能忘也尝谈及词翰颇申掎摭忽枉赠章因以投报云尔
亭伯负高名羽仪称上京魏珠能烛乘秦璧许连城六月飞将远三冬学巳精洛阳推贾谊江夏贵黄琼推演中都术旋添河尹声累迁登御府移拜践名卿庭聚歌钟丽门罗棨戟荣鹦盃飞广席兽火列前楹散诞林园意殷勤敬爱情无容抱衰疾良宴再招迎契得心逾重言忘道益真相朂忠义节共谈词赋英雕虫曾靡弃白凤已先鸣光接神愈骇音来咏不成短歌甘自恶鸿藻迹难清东里方希润西河敢窃明厚诬空见迫丧德岂无诚端守宫闱地寒烟朝暮平顾才无术浅怀器识忧盈月下对盈阙风前闻夜更昌年虽共偶欢会此难并为怜漳浦曲沉痼有刘祯
【附】同光禄弟冬日述怀韦祭酒张左丞二公并廊庙伟才朝廷旧相咸光首和殊为佳作辄继阳
春深增愧悚　　　　　　　　崔泰之
吾族白眉良才华动洛阳观光初入仕应宿始为郎飞萤玩书籍白凤吐文章海卿逾往雅河尹冠前张择才绥郢殊化被江湘高楼临广陌甲第敞通庄别馆邙山下疏亭洛水旁昌年丰赏陌暇日悦林塘衣冠皆秀彦罗绮尽名倡隔岸闻歌度临池见舞行门庭寒变色棨戟自生光穷隂方靉靆杀气正苍茫感时兴盛作晩岁共多伤积德韦丞相通神张子房束草编簪绂逸韵合宫商功名留守省滥迹在文昌家园遥可见台寺近相望无庸乘侍谒有暇共翺翔棣华依雁序竹叶拂鸾觞水坐怜秋月山行弄晩芳恩荣慙服冕友爱朂垂堂无由报天德相顾咏时康
【附】桐竹　　　　　　　　　　李伯鱼
北竹青桐北南家緑竹南竹林君早爱桐树我初贪凤栖桐不媿凤食竹何慙栖食更如此余非凤所堪
荅李伯鱼桐竹
结庐桐竹下室迩人相深接垣分竹迳隔户共桐隂落花朝满岸明月夜披林竹有龙鸣管桐留凤舞琴奇声与高节非君谁赏心
和魏仆射还乡
富贵还乡国光辉满旧林秋风树不静君子叹何深故老空悬剑邻交自散金衆芳摇落尽独有岁寒心
和张监观赦
日御临双阙天街俨百神雷舒作解气岁复建寅春喜候开星驿欢声发市人金环能作赋来入管弦新
和张监游终南
宿怀终南意及此语云峯夜闻竹涧静晓望林岭重春烟生古石时鸟戏幽松岂无山中赏但畏心莫从
和朱使欣道峡似巫山之作
江如晓天静石似暮云张征帆一流览宛若巫山阳楚客思归路秦人谪异乡猿鸣孤月夜再使泪沾裳
和朱使欣【二首】
南土多为寇西江尽畏途山行阻篁竹水宿碍萑蒲使越才应有征蛮力岂无空传人赠剑不见虎衔珠江势连山远天涯此夜愁霜空极天静寒月带江流思起南征棹文高北望楼自怜如坠叶泛泛侣仙舟
同赵侍御巴陵早春作
江上春来早可观巧将春物妬余寒水苔共绕留乌石花鸟争开鬭鸭栏佩胜芳辰日渐暖然灯美夜月初圆意随北雁云飞去不待南州蕙草残
【附】乾湖作【并序】　　　　　　　赵冬曦
巴丘南?湖者盖沅湘澧汩之余波焉兹水也沦汇洞庭澹澹千里夏潦奔注则沃为此湖冬霜既零则涸若平野按尔雅云水返入为?斯名之作有由焉尔而此乡炎暑十月草生弥望青青相与游籍岂盈虚之可叹亦风景之多伤感物增怀因书其事
三湖返入两山间畜作?湖湾复湾暑雨奔流潭正满微霜及潦水初还水还波卷溪潭涸緑草芊芊?崭岝适来挥棹共洄旋已复扬鞭恣行乐道旁耆老步跹跹楚言兹事不知年试就湖边披草径莫疑东海变桑田君讶今时尽陵陆我看明岁更沦连来今自昔无终始人事回环恒若是应思阙下声华日谁谓江潭旅游子初真正喜固当然往蹇来誉宜可俟盈虚用舍轮与旋勿学灵均远问天
同赵侍御乾湖作
江南湖水咽山川春江溢入共湖连气色纷沦横罩海波涛鼓怒上漫天鳞宗殻族嬉为府弋叟罛师利焉聚攲帆侧拖弄风口赴险临深遶湾浦一湾一浦怅邅回千曲千溠怳迷哉乍见灵妃含笑往复闻游女怨歌来暑来寒往运洄洑潭生水落移陵谷云间坠翮散泥沙波上浮查栖树木昨暮飞霜下北津今朝行鴈度南滨处处沟洚清源竭年年旧苇白头新天地盈虚尚难保人间倚伏何须道秋月皛皛泛澄澜冬景青青步纎草念君宿昔观物变安得踟蹰不衰老
同赵侍御望归舟
山亭迥迥面长川江树重重极远烟形影相追高翥鸟心肠并断北飞船
遥同蔡起居偃松篇
清都衆木总荣芬传道孤松最出羣名接天庭长景色气连宫阙借氛氲悬池的的停华露偃盖重重拂瑞云不借流膏助仙鼎愿将桢干捧明君莫比冥灵楚南树朽老江边代不闻
同刘给事城南宴集
水竹幽闲地簪缨近侍臣雍容乘暇日潇洒出嚣尘树定思朋鸟池深入养鳞管弦高逐吹歌舞妙含春老子叨专席懽游隔缙绅此中情不浅遥寄赏心人
出湖寄赵冬曦二首
西泛平湖尽参差入断山东瞻岳阳郡汗漫太虚间窘步同行乐遒文互屡看山戍上云桂江亭临水关川途倏忽间风景依如昨湘浦未赐环荆门犹主诺何时与美人载酒游宛洛
寄姚司马
共君春种瓜本期清夏暑瓜成人已去失望将谁语裛露摘香园感味怀心许偶逢西风便因之寄鄂渚
寄许八
万类春皆乐徂顔独不怡年来人更老花发意先衰乳鹊穿坛画巢蜂触网丝平生美容色宿昔影中疑远道何由梦同心在者谁西风欲谁语悯默遂无词
代书荅姜七崔九
婀娜金阙树离披野田草虽殊两地荣幸共三春好花殊鸟飞处叶镂虫行道真心独感人惆怅令人老
代书寄吉十一
一鴈雪上飞值我衡阳道口衔离别字远寄当归草目想春来迟心惊寒去早忆乡乘羽翮慕侣盈怀抱零落荅故人将随江树老
代书寄薛四
孤鴈东飞来寄我纹与素纹足经三象素当综羣务远见故人心一言重千金荅之彩毛翰继以瑶华音岁寒衆木改松柏心常在
寄天台司马道士
世上求真客天台去不还传闻有仙要梦寐在兹山朱阙青霞断瑶堂紫月闲何时枉飞鹤笙吹接人间
寄刘道士舄
真人降紫气邀我丹田宫远寄双飞舄舄飞不碍空
书香能和尚塔
大师捐世去空余法力在远寄无碍香心随到南海
张燕公集卷七

[book_title]卷八
钦定四库全书
张燕公集卷八
唐　张说　撰
律诗
被使在蜀
即今三伏尽尚自在临邛归途千里外秋月定相逢
正朝摘梅
蜀地寒犹暖正朝发早梅偏惊万里客已复一年来
蜀道後期
客心争日月来往预期程秋风不相待先至洛阳城
过蜀道山
我行春三月山中百花开披林入峭壁攀蹬陟崔嵬白云半峯起清江出峡来谁知高深意缅怀心幽哉
再使蜀道
眇眇葭萌道苍苍褒斜谷烟壑争晦深云山共重复古来风尘子同眩望乡目芸阁有儒生轺车倦驰逐青春客岷岭白露揺江服岁月正羁孤山川长返覆鱼游恋深水鸟游恋乔木如何别亲爱坐去文章国蟋蟀鸣户庭蠨蛸网琹筑
深渡驿
旅宿青山夜荒庭白露秋洞房悬月影高枕听江流猿响寒岩树萤飞古驿楼他乡对揺落并觉起离忧
古泉驿【於陵仲子宅也】
昔闻陵仲子守义辞三公身赁妻织屦乐亦在其中岂无穷贱苦羞与倾巧同长白临河上於陵济入东我今行至此感叹石泉空
下江南向夔州
天明江雾歇洲浦棹歌来绿水逶迤去青山相向开城临蜀帝祀云接楚王台旧知巫山上游子共徘徊
江路忆郡
雾敛江早明星翻汉将没卧闻峡猿响起视榜人发倚棹攀岸条凭舩弄波月水宿厌洲渚晨光屡挥忽林泽来不穷烟波去无歇结思笙竽里遥情游侠窟年貌不暂留欢愉及玄发云?恋山海禽鸟怀燕越自非行役人安知慕城阙
广州江中作
去国岁方晏愁心转不堪离人与江水终日向西南
江中诵经
实相归悬解虚心暗在通澄江明月内应是色成空
江中遇黄领子刘隆
危石江中起孤云岭上还相逢皆得意何处是乡关
却归在道中作
陈焦心息尽死意不期生何幸光华旦流人归上京愁将网共解眼与代俱明复是三阶正还逢四海平谁能定礼乐为国着功成
还至端州驿前与高六别处
旧馆分江口凄然望落晖相逢传旅舍临别换征衣昔寄山川是今伤人代非往来皆此路生死不同归
喜渡岭
东汉兴唐历南河复禹谟宁知瘴疠地生入帝皇州雷雨苏虫蛰春阳放鸟鸠洄沿炎海畔登降闽山陬岭路分中夏川源得上流见花便独笑看草即忘忧自始居重译天星已再周乡关絶归望亲戚不相求弃杖枯还植穷鳞涸更浮道消黄鹤去运啓白驹留江妾晨炊黍津童夜濯舟盛明良可遇莫後洛城游
过汉南城叹古坟
旧国多陵墓荒凉无岁年汹涌蔽平冈汩若波涛连上世千金子濳卧九重泉松栢剪无余碑记灭罔传葬於不毛地咸谓楚先贤事尽情可识使人心怅然
至尉氏
夕次阮公台啸歌临爽垲高名安足赖故物今皆改吾兄昔兹邑遗爱称良宰桑中雉未飞屋上乌犹在途逢旧甿吏城有仝寮寀远见咸相迎拂馆来欣待慈惠留千室友于存四海始知鲁卫间优劣相悬倍
襄州景空寺显融上人兰若
高名出汉隂禅阁跨香岑衆山皆圆绕长川复回临云峯晓空变风木夜虚吟碧甃龙池满苍松虎径深旧知青岩忆偏入杳冥心何由侣飞锡从此脱朝簪
四月一日过江赴荆州
春色沅湘尽三年客始回夏云随北帆仝日过江来水漫荆门出山平郢路开比肩羊叔子千载岂多才
襄阳路逢寒食
去年寒食洞庭波今年寒食襄阳路不辞着处寻山水祗畏还家落春暮
巡边在河北作二首
去年六月西河西今年六月北河北沙场碛路何为尔重气轻生知许国人生在世能几时壮年征战髪如丝会待安边报明主作颂封山也未迟
抚剑空余勇弯弧遂无力老去事如何据鞍长叹息故交索将尽後进稀相识独怜未死心尚有寒松直
入海二首
乘桴入南海海旷不可临茫茫失方面混沌如凝隂云山相去没天地互浮沉万里无涯际云何其广深潮波自盈缩安得会虚心
海上三神山逍遥集衆仙灵心岂不同变化无常全龙伯殊人类一钓两鳌悬金台此沦没玉真时播迁问子劳何事江上泣经年隰中生红草所美非美然
清远江峡山寺
流落经荒外逍遥此梵宫云峯吐月白石壁淡烟红宝塔灵僊涌悬龛造化功天香涵竹气虚?引松风檐牖飞花入房廊激水通猿鸣知山静鱼戏辨江空静默将何贵所贵心境同
相州冬日早衙
城外宵钟歇闺中曙火残朝光曜庭雪宿冻聚池寒正色临厅事疑词定笔端除苛囹圄息伐枳吏人寛河内功犹浅淮阳疾未安镜中星发变顿使世情阑
相州北亭
晓雾南亭少风烟北院多山花迷径路池水拂藤萝萍散鱼时舞林幽鸟乍歌悠然白云意乘兴抱琴过
相州山池作
尝怀谢公咏山水陶嘉月及此年华衰徒看衆花发观鱼乐何在听鸟情都歇星汉流不停蓬莱去难越邺中秋麦秀淇上春云没日见尘物空如何静心阙
岳州作二首
水国生秋草离居再及瓜山川临洞穴风日望长沙物土南州异关河北信賖日昏闻鸺鸟地热见修蛇远人梦归路瘦马嘶去家正有江潭月徘徊恋九华
夜梦云阙间从容簪履列朝游洞庭上缅望京华絶潦收江未清火退山更热重欷视欲醉懵满气如噎器留鱼鳖腥衣点蚊?血髪白思益壮心玄用弥拙冠剑日苔藓琴书坐废撤唯有报恩字刻意长不灭
岳州行郡竹篱
山郡不沟郭荒居无翳壅爱人忠主利善守闭为勇苟非小勤瘁安得期逸宠板筑恐土疎襄城嫌役重藩栅聊可固筠篁近易奉差池截浦沙缭遶缘隈陇矗似长云亘森如高戟耸预絶豺狼忧知免牛羊恐闾里寛矫步捧藂咨踏踵始果游处心终日成闲拱
【附】陪燕公行郡竹篱　　　　　　赵冬曦
良臣乃国祯麾守去承明外户人无闭浮江兽已行随来晋盗逸民化蜀风清郛郭从彞典州闾荷德声小人被天渥流宅巴丘城所赖中和正优游凿与耕
荆州亭入朝
巫山云雨峡湘水洞庭波九辨人犹摈三秋鴈始过旃裘吴地尽髫荐楚言多不果朝宗愿其如江汉何
岳州城西
水国何辽旷风波遂极天西江三汜合南浦二湖连危堞临清境烦忧暂豁然九围观掌内万象閲眸前日去长沙渚山横云梦田汀葭变秋色津树入寒烟濳穴探灵诡浮生揖圣仙至人今不见迹灭事空传
岳州山城
山城丰日暇闭户见天心东旷迎朝色西楼引夕隂书观千载近学静二毛深忽有南风至吹君堂上琴
奉和山城
郡馆临清掌闲扃坐白云讼虚堂户?观静竹檐曛悬榻迎宾下趋庭学礼闻风传琴上意遥向日华纷
岳州晩景
晩景寒鸦集秋声海鴈归水光浮日去霞彩映江飞洲白芦花吐园红柿叶稀长沙卑湿地九月未成衣
游洞庭湖湘二首
平湖晓望分仙矫气氛氲鼓枻乘清渚寻峯弄白云江寒天一色日静水重文树坐参猿啸沙行入鹭羣缘源班筱密罥径绿萝纷洞穴传虚应枫林觉自薰双童有灵药愿取献明君
缅邈洞庭岫葱蒙水雾色宛在太湖中可望不可即剖竹守穷渚开门对奇域城池自絷笼缨绶为徽纆靡日不思往经时始愿克飞棹越溟波维舟恣攀涉?窱入云步崎岖倚松息岩坛有鹤过壁字无人识滴石香浮溜垂崖灵草植玩幽?雾阻讨异忘曛逼寒沙际水平霜树笼烟直空宫闻莫覩地道窥难测此处学金丹何人生羽翼谁传九光要几拜三仙职紫气徒想像清潭长眇默霓裳若有来觏我云峯侧
【附】秋夜游?湖二首【并序】　　　　尹?
燕公以盖司马初到赵侍御客焉聿理方舟嬉游?壑览山川之异探泉石之奇骋望崇朝留樽待月一时之乐岂不盛欤赋诗者列之如左河间尹?词也
熊轼巴陵地鷁舟湘水浔江山与势远泉石自幽深杳蔼入?壑冥茫见道心超然无俗事情宴有空林江上饶奇山漓罗云水间风秋树色杂苔古色文斑巴俗将千溠?湖凡几湾嬉游竟不尽乘月泛舟还
前题二首
?湖佳可游既近复能幽林里栖精舍山间转去舟鴈飞江月冷猿啸野风秋不是迷乡路寻奇处处留坐啸人事闲佳游野情发山门送落照湖口望升月林寻猿狖居水戏鼋鼍穴朔风吹北鴈芳草亦云歇
前题二首
政理常多暇方舟此泝洄吹笙虚洞答举檝便风摧山暗云犹辨潭幽月稍来清溪无数曲未尽莫先回烟霭夕微蒙幽湾尚未穷舣舟待初月褰幌招远风鹤声聒幽浦人火明暗丛东山云壑意不谓尔来同
前题二首
远水沉西日寒沙飞夜鸥平湖乘月满飞棹接星流黄叶鸣栖吹苍葭扫暗洲愿移沧浦赏归待颍川游湾潭幽意深杳霭涌泉岑石痕秋水落岚聚夕阳沉澄澈天为底渊玄月作心青溪非大隐归弃白云浔
游?湖上寺
湖上奇峯积山中芳树春何知絶世境来遇赏人心清旧岩泉乐呦嘤鸟兽驯静言观听里万法自成轮
【附】前题　　　　　　　　　　　王琚
春山临远壑水木自幽清夙志怀微尚兹焉一放情云间听弄鸟烟上摘初英地侧方无闷逾知道思精
【附】前题　　　　　　　　　　　赵冬曦
江外多山水招要步马来琴将天籁合酒共鸟歌催岩坐攀红药溪行爱绿苔所怀非此地游望亦徘徊
【附】泛洞庭　　　　　　　　　　尹?
风光淅沥草中飘日采荧荧水上揺幸奉潇湘云壑意山傍容与动仙桡
前题
平湖一望上连天秋景千寻下洞泉忽惊水上光华满疑是乘舟到日边
?湖山寺二首
空山寂历道心生虚谷迢遥野鸟声禅室从来尘外赏香台岂是世中情云间东岭千重出树里南湖一片明若使巢由同此意不将萝薜易簪缨
楚老游山寺提携观画壁扬袂指辟支睩眄相鬭?险哉透撞儿百金赌一掷成败身自受傍人那叹惜
早霁南楼
山水佳新霁南楼翫初旭夜来枝半红雨後洲全绿四运相终始万形纷代续适临青草湖再变黄鸎曲地穴穿东武江流下西蜀歌闻枉渚邅舞见长沙促心陋【阙】神和生自足白髪悲上春知常谢先欲
奉和早霁南楼
闲曙跻南楼凭轩四遐瞩物华荡暄气春景媚晴旭川霁湘山孤林芳楚郊缛列岩重疉翠远?逶迤绿风帆摩天垠艇人散湾曲鸿冥鹤舞送猿叫莺声续羣动皆熙熙噫予独羁束常钦才子义问鸺伤蜷局雅向骚人文怀沙何迫促未知二贤意去矣从前欲
奉陪登南楼
君子每垂眷江山共流眄远水林外明近岩雾中见终日西北望何处是京县屡登春台高徒使泪如霰
前题
危楼写洞湖积水照城隅命驾邀渔父通家引凤雏山晴红蕊匝洲晓绿苗铺举目思乡县春光定不殊
【附】前题　　　　　　　　　　　赵冬曦
寛慰何以欢隂气亦登望孤岛?雾里行舟白波上目萦西北云心醉东南象昔日青溪子胡然此无状
前题
客来巳两春更瞻韶光早花鸟翫环合江山复骈抱楼形写北潭堞势凌青岛白云谢归鴈驰怀洛阳道
别?湖
念别?湖去浮舟更一临千峯出浪险万木抱烟深南郡延恩渥东山恋宿心露花香欲醉时鸟转余音涉趣皆留赏无奇不遍寻莫言山水间幽意在鸣琴
【附】奉和别?湖　　　　　　　赵冬曦
南湖美泉石君子翫幽奇湾澳陪临泛岩峿共践窥秋风頳桂竦春景绿杨垂郢路委分竹湘滨拥去麾枉帆怀胜赏留景惜差池水木且不弃情游良可知
巴丘春作
日出洞庭水春山挂断霞江涔相映发卉木共纷华湘戍南浮阔荆关北望賖湖隂窥魍魉丘势辨巴蛇岛户巢为馆渔人艇作家自怜心问景三岁客长沙
石门墨山二山相连有禅堂观天下絶境
囷轮江上山近在华容县常涉巴丘首天晴遥可见佳游屡前诺芳月愆幽眷及此符守移欢言临道便既携赏心客复有送行掾竹径入隂窅松崖上空蒨草共林一色云与峯万变探窥石门断缘越沙涧转两山势争雄峯巘相顾盼药妙灵仙宝境华岩壑选清都西渊絶金地东敞宴池果接围畦风烟迩台殿高寻去石顶旷览天宇遍千山纷满目百川壑对面骑来云气迎人去鸟声恋长揖桃源士举世同企美
游龙山静胜寺
每上襄阳楼遥望龙山树鬰第吐冈岭微蒙在烟雾下车岁已成饬马问余步霜苦裛野草爱日阳江煦云对石上塔风吹松下路禅室宴三空人祠同六趣儿童共嬉谑猿鸟相惊顾南识桓公台北辞先贤墓世上人何在时闻心不住唯传无尽灯可使有情悟
一柱观
旧说江陵观初疑神化来空中结云阁绮靡随风回柰何任一柱斯焉容衆材奇功非长世今余草露台
登九里台【是楚樊姬墓】
楚国所以霸楚姬有力焉不怀沈尹禄谁谙叔敖贤万化茫无在孤坟独岿然北分阳台陌南识郢城阡漠漠渚宫树苍苍云梦田登高形胜出访古令名传自我来符守因君树蕙荃诗书将变俗缔纩忽弥天志阐三折后愁此二毛前伫立帝京路遥心寄此篇
怀王墓
咿嚘不可信似此败怀王客死嶢关路返葬岐江阳啼狖抱山月饥狐猎野霜一闻怀沙事千载尽悲凉
庾信宅信
兰成追宋玉旧宅偶词人笔涌江山气文骄云雨神包胥非救楚随会返留秦独有东阳守来嗟古树春
张燕公集卷八

[book_title]卷九
钦定四库全书
张燕公集卷九
唐　张说　撰
杂诗
钦州守岁
故岁今宵尽新年明旦来愁心随斗柄东北望春回
岳州守岁
除夜清罇满寒庭燎火多舞衣连臂拂醉坐合欢歌至乐都忘我冥心自委和今年只如此来岁知如何夜风吹醉舞庭户对酣歌愁逐前年少欢迎今岁多桃枝堪辟恶竹爆好惊眠歌罢留今夜犹言惜旧年
幽州新岁作
去岁荆南梅似雪今春蓟北雪如梅共知人事何常定且喜年华往复来边镇戍歌连夜动京城燎火彻明开遥遥西向长安日愿上南山夀一盃
元朝
元日今岁乐不谢往年春智向来心道谁为作夜人
耗磨日饮
耗磨传兹日纵横道未宜但令不忘醉翻是乐无为
前题
上月今朝减流传耗磨辰还将不事事同醉俗中人
【附】前题　　　　　　　　　　　赵冬曦
春来半月度俗忌一朝闲不酌他乡酒无堪对楚山
晦日
晦日嫌春浅江浦看湔衣道傍花欲合枝上鸟犹稀共忆浮桥晩无人不醉归寄书题此日鴈过洛阳飞
湘州九日城北亭子
西楚茱萸节南淮戏马台宁知洹水上复有菊花杯亭帐凭高出亲朋自远来短歌将急景同使兴情催
【附】九日陪登高　　　　　　　　隂行先
重阳初启节无射正飞灰寂寞风蝉至连翩双鴈来山棠红叶下岸菊紫花开今日桓公坐多愧孟嘉才
岳州九日宴道观西阁
揺落长年叹蹉跎远宦心北风嘶代马南浦宿阳禽佳此黄花酌懽余白首吟凉云霾楚望蒙雨蔽荆岑登眺思清景谁将眷浊隂钓歌出江雾樵唱入山林鱼以嘉名采木为美材侵留为洞庭观望古意何深大道由中悟逍遥匪外寻参佐多君子词华妙赏音
九日进茱萸山诗
家居洛阳下举目见嵩山刻作茱萸节情生造化间黄花宜泛酒青岳好登高稽首明庭内心为天下劳菊酒携山客萸囊系牧童路疑随大块心似问鸿蒙九日重阳数三秋万宝成时来谒轩后罢去坐蓬瀛晩节欢重九高山上五千醉中知遇圣梦里见寻仙
春雨早雷
东北春风至飘颻带雨来拂黄先变柳点素早惊梅树蔼悬书阁烟含作赋台河鱼未上冻地蛰已闻雷美人宵梦着金屏曙不开无缘一啓齿空酌万年杯
闻雨二首
穷冬万化匝永夜百忧攒危戍临江火空斋入雨寒断猿知屡别嘶鴈觉虚弹心对炉灰死顔随庭树残旧恩怀未报倾胆镜中看
多雨絶尘事寥寥入太玄城隂疎复合檐滴断还连念我劳造化从来五十年悞将心徇物近得还自然闲居草木侍虚室鬼神怜有时进美酒有时泛清弦声真不世识心醉岂言诠
夜坐
怀藏四璧时未有五都价百金谁见许斗酒难为贳落花生芳春孤月皎清夜复逢利交客题户遥相谢
岳州夜坐
炎洲苦三伏永日卧孤城赖此闲庭夜萧条夜月明独歌还太息幽感见余声江边鹤时叫山深猿屡鸣息心观有欲弃知返无名五十知天命吾其逹此生
山夜听钟
夜卧闻夜钟夜静山更响霜风吹寒月?窱虚中上前声既舂容後声复晃荡听之如可见寻之定无像信知本际空徒挂生灭想
冬日见牧牛人担青草归
塞上棉应折江南草可结欲持梅岭花远竞榆关雪日月无私照山川何顿别苟齐两地心天问将何设
岳州观竞渡
画作飞鳬艇双双竞拂流炫装山色变急棹水华浮土尚三闾俗江传二女游齐歌迎孟姥独舞送阳侯鼓发南湖溠标争西驿楼并驱恒诧速非畏日光遒
看黄叶
白首看黄叶徂顔复几何空惭棠树下不见政成歌
戏草树
忽惊石榴树远出渡江来戏问芭蕉叶何愁心不开微霜拂宫桂凄吹扫庭槐荣盛更如此惭君独见哀
咏瓢
美酒酌悬瓢真淳好相映蜗房卷堕首鹤颈抽长柄雅色素而黄虚心轻且劲岂无雕刻者贵此成天性
咏镜
宝镜如明月出自秦宫様隐起双盘龙衔珠俨相向常恐君不察匣中委清量积翳掩花光虚心蔽尘状傥蒙罗袖拂光生玉台上
咏尘
仙浦生罗袜神京染素衣裨山期益峻照日幸增辉夕伴龙媒合朝随凤辇归独怜范甑下思遶画梁飞
道家奉勑撰四首
金坛启曙闱真气肃微微落月衔仙宝初霞拂羽衣香随龙节下云逐凤箫飞暂往蓬莱戏千年始一归窈窕流精观深沉紫翠庭金奁调上药宝案读仙经作赋看神雨乘查辨客星祗应辨人俗轻举托云軿金炉承道诀玉牒启玄机云逐笙歌度星随宫殿飞乘风嬉浩荡窥月弄光辉惟有三山鹤应同千载归道记开中籙真官表上清焚香三鸟至链药九仙成天上灵书下空中妙妓迎迎来出烟雾渺渺戏蓬瀛
杂诗四首
抱薰心恒焦举斾心恒揺天长地自久欢乐能几朝君看西陵树歌舞为谁娇
山间苦积雨水落悲时遽赏心凡几人良辰在何处触石满堂侈洒我终夕虑客鸟怀主人衔花未能去剖珠贵分明琢玉思坚贞要君意如此终始莫相轻问子青霞意何事留朱轩自言心远俗未始迹辞暄过蒙良时幸侧息吏途烦簪缨非宿好文史弃前言夕卧北窗下梦归南山园白云慙幽谷清风媿泉源十年兹赏废佳期今复存挂冠谢朝侣星驾别君门
默念羣疑起玄通百虑清初心灭阳艳复见湛虚明悟灭心非尽求虚见後生应将无住法修到不成名
蜀路二首
云埃夜澄郭山日晓晴鲜叶落沧江岸鸿飞白露天磷磷含水石羃羃覆林烟客心久无绪秋风殊未然徭蜀时未改别家乡念盈忆昨出门日春风发鲜荣及兹旋辕地秋风满路生昏晓思魏阙梦寐还秦京秦京开朱第魏阙垂紫缨幽独玄虚阁不闻人马声艺业为君重名位为君轻玉琴知调苦宝镜照胆清鹰饥常啄腥凤饥亦待琼於君自有属物外岂能轻
惠文太子挽歌词二首
碣馆英灵在瑶山美諡尊剪珪悲曩戏攻玉怆新恩宫仗专驰道朝仪送国门千秋谷门外明月照西园梁国深文雅淮王爱道仙帝欢同宴日神夺上宾年旒旐飞行树帷宫宿野烟指言君爱弟挥泪满山川
韦谯公挽歌二首
五瑞分王国双珠映后家文飞书上凤武结笥中蛇出预荣前马回鸾丧後车衮衣将锡命泉路有光华国骋双骐骥庭仪两凤凰将星连相位玉树伴金乡歌舞侯家艳轩裘戚里光安知杜陵下碑版已相望
右丞相挽歌词二首
王宰丹青化春卿礼乐才缁衣传旧职华衮赠新哀路泣羣官送山嘶驷马回佳辰无白日宾阁有青苔闾歌出野田冠带寝穷泉万事皆身外平生尚目前西垣紫泥綍东岳白云篇自惜同声处从今遂絶弦
崔尚书挽词
相宅龙坤宝承家占海封庭中男执鴈门外女乘龙鸣玉游三省摐金侍九重一朝宾客散留剑在青松
右常侍集贤院学士徐公挽歌二首
才美临淄北名高淮海东羽仪二省遍渔猎五车同玉殿孤新牓珠英落旧丛徒悬一宝剑何处访徐公叹息书林友才华天下选并赋三阳宫集诗集贤殿具物衣如在咄嗟长不见既哀薤露词岂忘平生眷
崔司业挽歌二首
海岱英灵气胶庠礼乐资风流满天下人物擅京师疾起扬雄赋魂游谢客诗从今好文主遗恨不同时象设存华馆威仪下墓田凤池伤旧草麟史泣遗编帷盖墟烟没千旌陇日悬古来埋玉树流恨满山川
李工部挽歌三首
锦帐为郎日金门待诏时杨宫先上赋栢殿几联诗瞬息琴歌断凄凉箫挽悲那堪灞陵岸回首望京师宅兆西陵上平生雅志从城临丹阙近山望白云重会葬知元伯看碑识蔡邕无由接神理挥涕望青松常时好宾客永日对弦歌是夕归泉下伤心无奈何墓庭人已散祭处鸟来过碑石生苔藓荣名岂复多
赠工部尚书冯公挽诗三首
忠鲠难为事平生尽畏途如弦心自直秀木势恒孤诏葬南陵道神迁北斗枢贵门传万石余庆在双珠爵位题龙旐威仪出凤城路傍人泣送门外马嘶迎万事非吾有千悲是世情昔焉称夏日今也諡冬卿窅然长夜台举世可哀哉泉户一朝闭松风四面来石碑填驳藓珠服聚尘埃谁言辽东鹤千年往复回
徐高御挽歌
蒲密遥千载鸣琴始一追公卿传世范仁义续灵基不待南游禄何先北帝期玉棺从此闭金鼎代相欺
节义太子杨妃挽歌二首
西华三公族东闱五可才玉环初受庆金玦反逢灾桂殿花空落桐园月自回朝堂将暮雨长绕望思台昔日三朝路逶迤四望车綉腰长命绮隐髻连支花今春戾园树索然无岁华共伤千载後唯号一王家
河上公
尊师厌尘去精魄知何明形气不复生弟子空伤情济北神如在淮南药未成共期终莫遂寥落两无名
伤妓人董氏四首
董氏娇饶性多为窈窕名人随秋月落韵入捣衣声粉蕊粘粧簏金花喝翠条夜台无戏伴魂影向谁娇旧亭红粉阁宿处白云关春日双飞去秋风独不还舞席沾残粉歌梁委旧尘独伤窗里月不见帐中人
张燕公集卷九

[book_title]卷十
钦定四库全书
张燕公集卷十
唐　张说　撰
诗
邺都引一首
君不见魏武草创争天禄羣雄睚眦相驰逐昼携壮士破坚阵夜接词人赋华屋都邑缭绕西山阳桑榆漫漫漳河曲城郭为墟人改代但见西园明月在邺傍高塚多贵臣蛾眉?睩共灰尘试上铜台歌舞处唯有秋风愁杀人
五君咏五首【达志美类刺异感义哀事顔氏之心也拟焉】
齐公生人表向天闻鹤唳清论早揣摩玄心晩超诣入相廊庙静出军沙漠霁见深吕禄忧举後陈平计甘心除君恶足以报先帝
许公信国桢克美具瞻情百事资朝问三章广世程处高心不有临节自为名朱户传新戟青松拱旧茔凄凉丞相府余庆在玄成
李公实神敏才华乃天授睦亲何用心处贵不忘旧故事遵台阁新诗贯宇宙在人忠所奉恶我诚将宥南浦去莫归嗟嗟蔑孙秀
代公举鹏翼悬飞磨海雾志康天地屯适与云雷遇兴丧一言决安危万心注大勲书王府窄命沦江路势倾北夏门哀靡东平树
耿公山岳灵才杰心亦妙鸷鸟峻标立哀玉扣清调协赞休明启思华日月照何意瑶台云风吹落江徼湘流下浔阳洒泪一投吊
离会曲
何处送客洛桥头洛水泛泛中行舟可怜河树叶萎蕤关关河鸟声相思街鼔喧喧日云夕去棹归轩两相迫何人送客故人情故人今夜何处客
安乐郡主花烛行
青宫朱邸翊皇闱玉叶琼蕤发紫微姬姜本来舅甥国卜筮俱道凤凰飞星?殷冬献吉日夭桃穠李遥相匹鸾轭风传王子来龙楼月伴天孙出平台火树连上阳紫炬红轮十二行丹鑪飞铁驰炎焰炎霞烁电吐明光绿绀幰纷如雾节鼔清笳前启路城隅靡靡稍东还桥上鳞鳞转南渡五方观者聚中京四合尘烟涨洛城商女香车珠结网天人宝马玉繁缨百壶渌酒千斤肉大道连延障锦轴先祝圣年夀万年复祷宜家承百禄珊瑚刻盘青玉罇因之假道入梁园梁园山竹凝云汉仰望高楼在天半翠幕兰堂苏合薰珠帘挂户水波纹别起芙蓉织成帐金缕鸳鸯两相向罽茵饰地承琱履花烛分阶移锦帐织女西垂隐烛台双童连缕合欢盃蔼蔼绮庭嫔从列峩峩红粉扇中开黄金两印双花绶富贵婚姻古无有青歌棠棣美王姬流化邦人正夫妇
时乐鸟篇【并序】
伏见天恩以灵异鹦鹉及熊延京所述篇出示朝列臣按南海异物志有时乐鸟鸣云太平天下有道则见验其图丹首红臆朱冠绿翼莺领文背糅以五色今此鸟本南海贡来与鹦鹉状同而毛尾全异其心聪性辨护主报恩固非凡禽宝瑞经所谓时乐鸟延京虽叙其事未正其名望编国史以彰圣瑞臣窃同延京献诗一首
旧传南海出灵禽时乐名闻不可寻形貌乍同鹦鹉类精神别禀凤凰心千年待圣方轻举万里呈才无伴侣红茸糅綉好毛衣清吟呕哑好言语内人试取御衣牵啄手瞋声不许前心愿阳乌恒保日志嫌隂鹤欲凌天天情玩讶良无已察图果见祥经里本持符瑞感明王还用文章比君子自怜弱羽讵堪珍喜共华篇来示人一见嘤嘤报恩鸟多慙碌碌具官臣
开元乐章十九首奉勑撰
迎神永和之乐三章
肃九室谐八音歌皇慕动神心礼宿设乐妙寻声明备祼奠临　律迓气音入玄依玉几御黼筵聆忾息僾周旋九韶遍百福传　信工祝永颂声来祖考听和平相百辟贡九瀛神休安帝孝成
皇帝行太和之乐一章
时文圣后清庙肃雍致诚勤荐在貌思恭玉节肆夏金锵五钟绳绳云步穆穆天容
酌瓒登歌肃和之章
天子孝享工歌溥将躬祼鬰鬯乃爇膋芗臭以逹隂声以求阳奉时蒸尝永代不忘
迎俎雍和之乐二章【每章八句】
在涤嘉豢丽碑敬牲角握之牡色纯之騂火传阳燧水溉隂精太公胖俎傅说和羮　斋戒丰洁俎豆有馨亦有和羮既戒既平鼓钟管磬肃唱和鸣皇皇后祖来我思成
酌献用文舞一章
圣谟九德真言五千庆集昌胄符开帝先高文仗钺克配彼天三宗握镜六合焕然帝其承祀率礼罔愆图书雾出日月清悬舞形德类咏念功传黄龙蜿蜒彩云蹁蹮五行气顺八佾风宣介此百福於皇万年
宣皇帝室光大之舞一章
肃肃艺祖滔滔濬源有雄玉剑作镇金门玄王余绪后稷谋孙肇禋九庙四海来尊
光皇帝室长发之舞一章
具礼崇德备乐承风魏推幢主周赠司空不行而至无成有终神兴王业天归帝功
景皇帝室大政之舞一章
於赫元命权舆帝天天齐八柱地半三分宗庙观德笙镛乐勲封唐之兆成天下君
元皇帝室大成之舞一章
帝舞季历袭圣生昌后歌有蟜胎炎孕皇天地合德日月齐光肃雍孝享祚我万方
高祖神尧皇帝室大明之舞一章
赤精乱德四海困穷黄旗举义三灵会同早望春雨云披大风溥天来祭高祖之功
太宗文武圣皇帝室崇德之舞一章
皇合一德朝宗百神削平天下大拯生民上帝配食单于入臣戎歌阵舞晔晔震震
高宗天皇大帝室钧天之舞一章
高皇迈道端拱无为化怀獯鬻兵戢句骊礼尊封禅乐盛来仪合位娲后同称伏羲
中宗孝和皇帝室大和之舞一章
退居江水郁起丹陵礼物还旧朝章中兴龙图反及骏命恭膺鸣球香瓒大糦是承
睿宗大圣真皇帝室景云之舞一章
景云霏烂告我帝符噫帝冲德与天为徒笙镛遥远俎豆虚无春秋孝献因复此都
皇帝受福酒胙福和之舞一章
备礼用乐崇亲致尊诚通慈降敬彻爱存献怀称夀啐感承恩皇帝孝德子孙千亿大包天域长亘不极
送文舞迎武舞一章
六钟翕协六变成八佾徜徉八风生乐九韶兮神人感美七德兮天地清
亚终献武舞凯安之乐四章
瑟彼瑶爵亚维上公室如屏气门不容躬礼殷其本乐执其中圣皇所慕天地幽通　礼匝三献乐变九成降修轩陛仰欷皇情福与神合德因孝明百年神畏四海风行　总总干戚填填鼓钟奋扬增气坐作为容离若鸷鸟合如战龙万方观德肃肃雍雍　烈祖顺三灵文宗威四海黄钺诛羣盗朱旗扫多罪戢兵天下安约法人心改大哉干羽意长见风雨在
彻豆登歌一章
止笙磬彻豆笾廓无响窅无文主在室神在天情余慕礼罔愆嘉黍稷屡丰年
送神一章
眇嘉乐援灵爽感若来思如往休气息回风上返寂寞还惚恍怀虚驾结空想
赠崔二安平公乐世词一首
十五红粧侍绮楼朝承握槊夜藏鈎君臣一意金门宠兄弟双飞玉殿游寜知宿昔恩华乐变作潇湘离别愁地湿莓苔生舞袖江声怨叹入箜篌自怜京北双眉妩会待南来五马留
十五日夜御前口号踏歌词二首
花萼楼前雨露新长安城里太平人龙衔火树千灯艳鸡上莲花万岁春
帝宫三五戏春台行雨流风莫妬来西域灯轮千影合东华金阙万重开
苏摩遮五首【为窦家作】
摩遮本出海西湖琉璃百服紫髯须闻道皇恩遍宇宙来将歌舞助欢娱【亿岁乐】
绣装帕额宝花冠夷歌骑舞借人看自能激水成隂气不虑今年寒不寒【亿岁乐】
腊月凝隂积帝台齐歌急鼓送寒来油囊取得天河水将添上夀万年杯【亿岁乐】
寒气宜人最可怜故将寒水散庭前惟愿圣君无限夀长取新年续旧年【亿岁乐】
昭成皇后之家亲荣乐诸人不比人往日霜前花委地今年雪後树逢春【亿岁乐】
破阵乐词二首【六言】
汉兵出顿金徽照日明光铁衣百里火燔焰焰千行云骑騑騑?踏辽河自竭鼔噪燕山可飞正属西方朝驾端知万舞皇威
少年胆气凌云共许骁雄出羣疋马城南挑战单刀蓟北从军一鼔鲜卑送欵五饵单于解纷誓欲成名报国羞将开口论勲
舞马词六首【六言】
万玉朝宗凤扆千金率舞龙媒眄鼔凝骄躞蹀听歌弄影徘徊【圣代昇平乐】
天鹿遥徵卫叔日龙上借羲和将共两骖争舞来随八骏齐歌【圣代昇平乐】
彩旄八佾成行时龙五色因方屈膝御杯赴节倾心献夀无疆【四海和平乐】
帝皂龙驹沛艾星兰骥子权奇腾倚骧洋应节繁骄接迹不移【四海和平乐】
二圣光天合德羣灵率土可封系石骖驔紫鷰摐金愿步苍龙【四海和平乐】
圣君出震应籙神马浮河献图足踏天庭鼔舞心将帝乐踟蹰【四海和平乐】
舞马千秋万岁乐府词三首
金天诞圣千秋节玉醴还分万夀觞试听紫骝歌乐府何如騄骥舞华冈连骞势出鱼龙变躞蹀骄生鸟兽行岁岁相传指树日翩翩来伴庆云翔
圣皇至德与天齐天马来仪自海西腕足徐行拜两膝繁骄不进踏千蹄?髵奋鬛时蹲踏鼓怒骧身忽上跻更有御杯终宴曲垂头驒尾醉如泥
远听明君爱逸才玉鞭金翅引龙媒不应兹白人间有定是飞黄天上来影弄日华相照耀喷含云色且徘徊莫言阙下桃花舞别有河中兰叶开
张燕公集卷十

[book_title]卷十一
钦定四库全书
张燕公集卷十一
唐　张说　撰
颂
圣德颂
太古厥初遗文阙矣书祖二典聿陈五教唐虞之训历代宗焉孰同理而不休奚同乱而克韪皇唐之典也道积四圣时将百年泽浸生人自根流叶孝和晏驾嗣子幼冲凶臣嬖女蹙弱王室人甚崩角之危朝深缀旒之叹赖天奨忠勇大戮鲸鲵尊文庙而安神清帝宫而待圣少主奉天命以至禅皇上拒天命以固违羣公卿士胥进曰陛下孝弟之至历数在躬处储闱有让元子之德居藩邸有辞太弟之高六合欣戴三灵允协为天下君其谁与让皇帝义不得已曰吁所忧之长也乃被帝服陟元后延羣臣见兆人是日也景云至兹岁也戎狄来其尤祥极瑞杂沓异类盖翫狎而不记矣上方谨庶务览衆则履乾乾怀翼翼游道德之灵圃从鸾鹭之珍羣视天下之所不见听天下之所不闻帝典皇纲於斯备矣宜定效报之礼革封禅之则答神贶扬玄德不然者则二宗无类帝之坛五岳无省方之馆矣若夫汤颂传於考父文什着於周公臣下之志不可阙也敢作颂曰
天祚圣唐啓我明主大哉皇帝与天同矩天乎盖之地乎载之阳和化育怀生赖之孝乎惟孝告成乎天灵坛神岳思皇嘏焉皇哉皇哉胡可舍旃大君受命景云来翔流天泛日烂漫成章稽诸瑞典昔祚轩皇而今表圣土德以昌西戎远国畏君之灵古称即叙今乃来庭帝女是降其从如星天人偃革以迄太宁北胡狙犷狃於征伐帝初历试护彼穷髪怀哉好音稽颡天阙遐哉大同天子之功
上党旧宫述圣颂
维开元十有一祀正月皇帝展仪于河东挟右太行留宴上党整兵耀武入于太原设都建颂以崇王业南辕汾脽祈谷后土天清日润神歆如答三月庚午饮至长安六军解严四方和会迩观法象遐咏德泽大虞巡之典修美汉祠之礼举人心翕而一变神物效而无方於是邠王臣守礼寜王臣宪申王臣范薛王臣业献书於内开府仪同三司臣憬尚书臣晙臣象先臣頲御史大夫臣漼抗疏於外佥曰陛下受天历数稽圣典谋道贯三灵仁育万类扫隂沴而覩日开辟之功也尊文考而御天帝王之孝也天以陛下为子人奉陛下为君万殊之福祈应毕臻三代之风颂声咸作今潞人怀代邸诛泗亭采圣瑞建玄石将表潜龙之馆勒启圣之图勤亦至矣陛下推而不报其何以下塞衆望上对神休哉臣闻天之所启人之欣戴必凭睿圣玄懿之德元命真符之纪功业见乎变德施加乎时德厚者施溥功玄者应速或阶晦以彰或由难而昌盖生其德之谓天授其时之谓命天有成命其可没乎陛下昔居是州也紫云在天神光照室白鹿来扰黄龙上昇陇出仙洞而神鱼跃山开禅穴而灵钟韵謡言合?巨迹引途嘉李傍连神蓍自起当此时也金石预变狱颂先归政殷六府人重五教陶无窳器渔有让泉神而化之人不知力昔龙负图而大舜登狼衔钩而后殷昌元珪锡於夏禹赤伏归於汉光犹言先运吐符希代称宝未有穷祥极瑞俶傥?异如今之至者矣若玄贶集而不彰则神心不悦鸿业成而不赞则祝告无闻是掩天休而盖圣德也臣子之罪将何解焉愿听潞人以扬丕烈帝曰往者中宗违代国步微艰天祚我唐大命集于睿宗大圣真皇帝朕畏天将命不敢怠遑其乾符坤珍皆先圣之余福朕何力之有焉然重违昆弟公卿之请抑以敬从无为虚美重朕不德也羣臣游圣荡莫能名约乎旧史敢颂成绩曰
帝德广运乃圣乃神天祚圣兮唐虽旧邦其命惟新再受命兮帝初正人降居上党天下往兮黄龙昼见攀天而上九五象兮帝适于野紫云之下求必在兮帝寝于堂变龙有光观者骇兮天迹星謡木连蓍立总神异兮灵锺化穴缟鹿赤鱼可诡异兮上天无声托类附形觉悟人兮圣皇斋栗在得戒失照事神兮皤皤潞老乐我王道爱旧宫兮赫赫颂功与天比崇摅无穷兮
答制
往者中宗违代国步微艰天祚我唐大命集于睿宗大圣真皇帝朕以寡昧嗣守丕业?奉遗训不敢怠荒至天地休徵人神灵贶皆先帝圣德之余庆朕何力之有焉至若登太行留上党颂功业建都畿休兵太原为农脽上并国之典礼朕奉而行之何足称者而羣臣固请纪颂衆心难违卿藻思菁华扬过其实自视虚缺为媿尤多
皇帝在潞州祥瑞颂十九首奉勑撰
日抱戴
皇帝初临潞州景龙元年四月二十有七日其日日抱戴颂曰
日告帝符王起乘土重光五色四方之主或抱或戴气华晖妩大明经天岂忘忠辅
月重轮
皇帝临潞州景龙元年七月十有四日夜月重轮颂曰维帝潜德受天眷命月之重轮示我金镜璧彩内澈环规外映君心用明神道协庆
赤龙
皇帝临潞州景龙二年四月二十五日厅事据按假寐百姓白鹤观道士宋大辨等三十余人同见赤龙在案颂曰
圣寐无体神融气涣蜿然赤龙垂首据案昔有王媪预覩兴汉今此潞人亦兆灵观
逐鹿
皇帝景龙二年二月二十有八日巡属县至潞河有鹿奔走渡河水深三丈帝驰鞭逐鹿水不及马鞯应时获鹿司户参军崔弼随帝而涉才入数步马溺焉颂曰王者之畋必有天佐逐鹿深水乘跃而过不失其驰舍矢如破後骑没溺乃验灵迹
嘉禾
皇帝临潞州景龙二年八月二十有五日长子县界内有嘉禾合穗颂曰
灵气滋液嘉禾族生或分九穗有合双茎昔效唐叔归功太平今於历试抽此德萌
黄龙
皇帝临潞州景龙二年九月五日黄龙见于州城东五里伏牛山南冈迟留久之观者如堵颂曰
黄龙二精五方之长在田而见文明厥象轩图瑞来夏匮妖往惟德可应恃神难誷
羊头山北童謡
皇帝临潞州景龙二年九月已後尝有童謡云羊头山北作朝堂其州南六十里有羊头山颂曰
荧惑降精是为天使会合龆龀讴謡街市通贤妙识采断来事山北朝堂此明天位
仙洞
皇帝临潞州襄垣县北有仙洞忽然自开十数里仙乳灵液凝膏注玉颂曰
凭乘山穴应吴建号襄垣洞开神亦我报玉膏滴沥石巷幽奥天将佑之隂灵启道
大王山垒
上党记禹治水而登此山因名焉魏书云望气者言其山有天子气故太武垒石为三欲以厌之颂曰
昔望兹山当出天子太武心忌压以军垒地气虽废河清有俟三百余年圣人方起
疑山凿断
上党记後魏太和末孝文帝自代幸洛见此山有伏龙疑而不进遂断山东麓以厌之其断处犹存因名疑山颂曰
王命必有厌胜多无不徵缘错虚役丹徒旧山伏气今圣灵符魏虽穿凿能违天乎
赤鲤
皇帝景龙三年三月巡属县至襄垣南漳水上有赤鲤鱼腾跃颂曰
龙或鱼服鲤同国姓跃泉将飞告我天命鳞昭武德翼赞兴庆昔去随仙今我迓圣
黄龙再见
皇帝临潞州景龙三年六月十五日黄龙再见于伏牛山颂曰
蜿蜿黄龙既见将跃气动云绕精流电烁文明刚健妩媚纎弱万物覩焉圣人其作
紫云
皇帝临潞州景龙三年九月九日与羣官壶口山界坐其时东北有紫云翩翩而来光彩照日明日上党县丞王敬宾等白刺史刘怀一并启皇帝请上状奉教不许颂曰
天临壶口露座山眉紫云来覆如盖如帷毕景不灭含风自持一人有庆兆民赖之
李树
皇帝临潞州延唐寺有李树连理皇帝亲自验见之御书额焉颂曰
李兴帝族寺牓延唐异枝同干双名合祥花转瑶萼子缀珠光本支百代永永蕃昌
神蓍
皇帝临潞州景龙三年九月十有五日召百姓韩拟礼蓍筮卦未成而一蓍翘立拟礼曰此天人之瑞洎帝践阼授拟礼游撃将军长上折冲颂曰
纎纎灵蓍下有伏龟天生神物以决狐疑一蓍特起自天立之无卦之卦告帝之期
金桥
金桥在潞南二里常有童謡云圣人执节度金桥皇帝景龙三年十月二十有五日由此桥朝京师颂曰出郡二里横路金桥圣人南度驷马西朝运及诛吕时当换尧却寻後事一合童謡
紫气
皇帝临潞州景龙三年十月二十有五日还京後州内所居寝堂有紫气七日不散
王往京国倾城恋惋紫气浮宫七日不散斐亹牕户轮囷台观都人系心瞻仰云汉
大人迹
皇帝从临潞州还京後其宅内及州街并有大人迹长二尺五寸自东而西布武相继颂曰
百神从王一举西适衆观空廨联步云迹蹑似郊媒痕同雷泽旷古奇事存乎帝籍
神人传庆
皇帝唐隆元年六月二十日夜除妖孽後其明日州佐吏索崇嗣於州南门外闻空中有人云临淄王诛韦氏相王得天下其崇嗣告长史裴思裴思以妖惑罪之禁锢累日逢其月二十一日赦到获免案牍犹存
天帝下席承韦干命王赫斯兴拨乱反正撃凶尊主一麾大定神人相欢肸响传庆
开元正历握乾符颂
客有嘲臣曰圣主正新历握乾符百寮赓歌以美时六合鼔舞以颂德先生独宴默书阁舍翰词林奚其为?儗也臣应之曰斗水不能评巨壑之量隙光未足议大明之体何者见褊而守隘也握乾符者不谓执天命与执天命者非夫广德休历交相表里况命者夫子之罕言也焉可偏赞而总握符之盛哉如作者略大本举小节不亦仲尼之门所听莹也是以洞思乾虑久难其述客无异焉客曰请终余论粤若我大唐庆始白云道昇紫气属汉东失驭淮南不返高祖举晋阳之甲戡定关西太宗因傒后之师削平天下高宗收图海外检玉封中九域黎人重代饮泽虽鸣鸑改号神龙中兴周鼎归唐玄圭祀夏中宗违代嬖?窥国於是乎圣上起藩邸入鈎陈一麾水心羣凶泥首崇复大圣越践少阳受禅当宁而光大前烈垂统拜璧而慎宁後嗣四海有覆盂之安百代无委裘之隙是之谓圣人握符之大宝也四星入辅五将出御倚礼乐为国计仗仁义为军势英贤集殿而文教成干戚舞阶而武功振敬让光于九族孝慈行於万宇碛嶂西南渤瀚东北织皮火毳暍炎山汚热海向风来王黑貂駮骏浮天溟絶氷漠连岁献欵鸟兽无猜人之意草木无不逹之气升中于天比天同贵是之谓圣人握符之大政也历试上党黄龙飞天入清中禁白虹指日瘗汾脽宝鼎见柴岱宗卿云蔚非应事而呈瑞者虽多狎而不纪矣是之谓圣人握符之大祥也以数推气以气定朔以星殷时以闰成岁考星闰而革疏度置岁差而辨误日立大衍之纪参大浑之晷合锺律之声极鬼神之情是之谓圣人握符之大历也若夫仁圣根於内菁华发於外祥兆秘於前謡?灼於後自然之理也彼洛下闳者汉太初时一巧历耳云後八百岁当差一日有圣人正之斯人也抑将露才扬术预证来圣有耆旧之传记无史策之明文然至隋之开皇及麟德圣历三家创法一引为徵约之年代则邻近稽之图籙则暧昧未有如新历之昭昭者矣在昔唐虞之际以斗精受命者七人得四均间气而生者又二十八人所谓三十五际者也禹以金德王故夏后之有天下也生数四百年契以水德王故殷人之有天下也成数六百年稷以木德王故周人之有天下也成数八百年伯益之命中天而尧族以火德乘之故汉室之有天下也生数再及二百年其间距王而兴不能复大禹九州之迹及胜残百年之命者皆五神之余气也咎繇降德皇唐复兴土精应王厚德载物生数五百成数千年命历有归此其大较修德增祚与天无穷转筭之徒莫能究也纬以入元三百四岁为德运七百六十岁为代轨千五百二十岁为天地出符四千五百六十岁为七精返初天人相应合若符节自尧典命羲和修重黎之旧理颛顼之历上元甲子千五百余岁得孔圣而春秋之历序暨开元十二年甲子凡三千四十岁遇圣上而大衍之历兴是时也土德入生数之元天命当出符之会信矣伏惟圣上聪明文思道德之具也豁逹大度皇帝之体也艺总六经汉光之学也文通三变魏祖之才也缘情定制五礼之本也洞音度曲六乐之宗也神於弧矢黄轩之威也圣於翰墨苍颉之妙也兄弟善友王季之之心也子孙衆多周文之福也大宝以定天位大政以布广德大祥以合灵符大历以启成命德位兼才临照如此符命介福粲章如彼所谓广德休历交相表里之效也善历者必推来运以自神兴王者不俟往言以表圣设徵夫洛下闳之语也其不有容成之事乎且如恃有命比於日孰是夏王之福也赖卜年衰其德岂谓周公之训也故曰王者执天命在於俟天符致天符在於顺天德布天德在於保天位四者备矣然後陈其盛德告於神明舍此道也胡可语正天历握乾符哉谀臣懵学谢生玄造乐虞典之歌舜羡周诗之美文敢不敦信辞荐清乐厌上客之诮托衆篇之後云尔
维皇六叶於赫啓圣步玉斗握金镜地维续天柱正山川授方雷雨施令清庙九佑尧门百庆郊稷尊祖择昌定命德自我流艺从我修龟易八卦龙书九畴文含玉律字吐金鈎鸣丝鹤舞调箭猿愁集贤牓殿花萼名楼神用外表事行先兆万目朝彻千心暗晓卿云烂漫黄龙窈窕游姑射神人窅登太山天下小飞祥定瑞均灵踳类鞮译穷天琛维尽地烁此金戟铸为农器匪直也然探玄索秘轴止轮运辰居星转得一神凝吹万情辨发敛濳合晦明幽阐阶蓂朝开宫槐夜卷正我长历同符大衍天地清焉日月贞焉四时行焉万物生焉穷神知化美功成焉金版玉牒远颂声焉
起义堂颂
尧以天下禅舜舜以天下禅禹禹将宅百揆总万国一让於稷卨再让于臯繇稷卨先举彼商与周以之更盛臯繇後天我国家于兹受命非舜以考天而畴咨审灵命之隂隲非禹以享天而德让知历数之有归及乎玄元间出光大前庆垂道德而统运依清虚而立法天祚我李厥惟旧哉并州起义堂者皇天造帝之初高祖誓衆之地也隋氏失御国乱无家小道自贤大才胥忌惟宫室陂池之好惟沈湎暴慢是保上帝不歆黎人咸戚六军踰海而东败万乘过江而南覆豺狼入邑猰?争人黔首嚣然方将无诉我高祖感之乃龙跃晋水凤翔太原百神前驱万姓来奔开咸阳入天门用汤武之兵静新室之乱遵唐虞之典承太王之基率百官受终于文祖辑五玉班瑞于诸侯类圆禋方之礼备封功爵德之议允约法惟简代虐以寛子惠困穷怀柔蛮貊金石一变日月重华近古以来未有革命易姓若此之盛者也非天私我有唐惟天佑于积德非唐求于人庶惟人怀于累仁当此之时太宗内启圣谋外行专断躬擐甲胄跋履山川驾英雄而为奥主一区域而定大业周诗曰昊天有成命二后受之信今之谓也若夫修德以降命奉命以造邦源濬者流长根深者叶茂天人报应岂相远哉观周之兴始于后稷公刘承以大王王季皆勤俭忠厚克广前烈至于文王成之武王啓之康王安之故卜世三十卜年八百天所命也我唐之兴也始于臯繇玄元承以景皇元帝皆立言迈德垂裕後昆至于高祖受之太宗有之高宗守之中宗复旧业睿宗新景命比之周室我何谢焉且如陈德明刑庶其躬稼之绩玄宗道要小其避狄之仁化流率土狭其江汉之域义寜大朝羞其牧野之战故武德中太行出大声曰唐兴理万年盖天之所命年代未可涯也仲尼曰惟天为大惟尧则之又曰韶尽美矣又尽善也非至德其孰能如此其大者乎於戏先后舍元子而立予主鬯烦大位而付予天下自高祖创业百有六战钦承丕绪十有四载东西南北无思不服山川鬼神亦莫不宁实惟艺祖储福之所致岂予幼孙菲德之能及方将运心于玄妙之境励志于造化之炉发令为祥符施惠为霖雨任贤为两曜仗能为四时俾天之下有形者遂全怀生者自足树铺野茧田种嘉谷斵雕为朴捐珠弃玉追大庭而齐风梦华胥而同俗非曰能尔愿凭宗祏而效焉癸亥之岁献春正月济河横汾省方展义存问黎老缅慕本邦城郭岿然桑梓如旧览风物之忧思寻王业之艰难惟高祖若天地之开辟化成万类惟太宗若日月之照临光于四表举晋阳之甲除君侧之盗由唐侯之封升天子之号肇基发迹实在于兹仙驾无所或顾怀于旧土灵魄无方倘来归于北堂郡县之所宜严奉前人有言曰礼不忘本乐保其德如姬咏周原而刘歌沛邑思我烈祖如闻叹息之音嗟尔後人无忘成功之颂颂曰皇矣上帝临下有赫降监四方求人之瘼吁彼隋炀其政不获眷我高祖此惟其宅天辅臯陶明刑弼教道尊老氏同玄体妙仁表四乳明烛独照随父托心史良辨貌高祖诞灵神光夜耀天妹作合日兄梦绍祚生文帝膺运会昌首唱高祖骞飞晋阳万夫一心元戎启行火旗炎炎云乌洋洋五星迓帝万国讴唐天网恢疎王师节制威惟连戮老生摧毙山祗引军河龙渡帝渭仓散积离宫弛闭关辅来苏远方咸惠长安宫室上法太微隋迁宝鼎唐在璿玑仗入双阙诏出九围三灵协载百禄同归帝谓太宗表正封略涛荡飈扫霆驰电烁劔不摧锋弩无再彍西平汧陇东取河洛杲密德充头悬面缚北走獯鬻南逹蛮荆辽碣作乂梁岐底平风动神行海隅苍生莫不来庭於昭义堂誓衆资始天命所起于胥颂美维予小子夙夜敬止於戏皇王绪思不忘
大唐祀封禅颂
皇唐六叶开元神武皇帝再受命致太平乃封岱宗禅社首凿石纪号天文焕发儒臣志美立碣祠坛曰厥初生人俶有君臣其道茫昧其风朴略因时而欻起与运而纷落泯泯没没无闻焉尔後代圣人取法象立名位衣裳以等之甲兵以怛之於是礼乐出而书记存焉反其源致敬乎天地报其本致美乎鬼神则封禅者帝王受天命告成功之为也閲曩圣之奥训考列辟之通术畴若天而不成曷背道而靡失由此推之封禅之义有三帝王之略有七七者何传不云道德仁义礼智信乎顺之称圣哲逆之号狂悖三者一位当五行图籙之序二时会四海昇平之运三德具钦明文思之美是谓与天合符名不死矣有一不足而云封禅人且未许其如天何言旧史者君莫道於陶唐虞舜臣莫德於臯陶稷卨三臣降德皆有天下仲尼叙帝王之书系鲁秦之誓明鲁祀周公用王礼秦承伯益接周统孔圣微旨不其效欤然秦定天下之功高享天禄之日浅天而未忘庭坚之德也故大命复集于皇家天之赞唐不惟旧矣其兴之也玄灵启廸黄祗顾怀应归运以义举抚来苏以利见濩也无放夏之慙武也无伐殷之战高祖创业四宗重光德有格天漏泉蒸云濡露菌蠢滋育氤氲涵煦若天地之覆载日月之照临溥有形而归景罄无外而宅心百有八年于兹矣皇帝攘内难而啓新命戴睿宗而缵旧服宇宙更辟朝廷始位盖羲轩氏之造皇图也九族敦序百姓昭明万邦咸和黎人於变立土圭以步历革铜浑以正天盖唐虞氏之张帝道也天地四时六官着礼井田三壤五圻成赋广九庙以尊祖定六律以和神盖三代之设王制也武纬之文经之圣謩之神化之然犹战战兢兢日慎一日纳规诲以进德遂忠良以代工讲习乎无为之书讨论乎集贤之殿宠勇爵贵经门翼乎鵷鸾之列在庭毅乎貔豹之师居鄙人和傍感神宝沓至乾符坤珍千品万类超图溢谍未始闻记我后以人瑞为心初不以物瑞为异王公卿士俨然进曰休哉陛下孝至于天政合乎道前年祈后土人获大穰间岁祀圜丘日不奄朔祥感以祈圣因事以观天天人交合其则不远意者乔丘拭路望华翠之来上帝储恩俟苍璧之礼久矣焉可专让而废旧勋羣臣固言勤帝知罪至于再至于三帝乃揖之曰钦崇天道俯率嘉话恐德不称敢惮于勤其撰巡狩之仪求封禅之故既而礼官不戒而备军政不谋而辑天老练日雨师洒道六甲按队八阵警跸孟冬仲旬乘兴乃出千旗云引万戟林行霍濩磷烂飞焰扬精原野为之震动草木为之风生历郡县省謡俗问百年举百祀兴坠典葺阙政攸徂之人室家相庆万方纵观千里如堵城邑连欢丘陵聚舞其中垂白之老乐过以泣不图蒿里之魂复见乾封之事尧云往舜日还神华灵郁烂漫乎穹壤之间是月来至于岱祗祓斋宫涤濯静室凝神玄览将欵太一议夫太山者圣帝受天官之宫天孙总神灵之府自昔立国莫知万数克升中而建号惟七十而有五我高宗六之而今七矣非夫尊位盛时明德旷代辽阔难并之甚哉先时将臻夫大封也累封疆於高冈筑泰坛於阳趾夫其天坛三袭辰陛十二咸秩衆灵列座有次崇牙树羽管磬镛鼔宫悬於重?之内干戚钗殳鈎戟戣戵周位於四门之外伐国重器传代絶瑞旅之於中庭玉辇金毂翠冒黄屋夹之於端路庶官百僚羌夷蛮貊褒成之後让王之客序立於礼神之场髦头弩牙铁马金镞介胄如雪旗帜如火远匝於清禁之野於是乎以天正上元法驾徐进屯千乘於平路留羣臣於谷口皇帝御六龙陟万仭独与一二元老执事之人出天门临日观次沆瀣宿巉岩赤霄可接白云在下庚寅祀高祖於上封以配上帝衆官於下位以享衆神皇帝冕裘登坛奠献俯偻叶金奏佾羽舞撞黄锺歌大吕开阊阖与天语清将信公奉斗布度懋建皇极勤恤苍生招嘏乎未兆禳灾乎未萌上下传节而礼成乐遍福夀同归而帝赐神策乃检玉牒於中顶扬柴燎於高天庶忠诚之上逹若凭焰而驾烟日辔方旋神心余眷五色云起拂马以随人万岁山呼从天而至地越翌日尊睿宗侑地祗而礼社首遂张大乐觐东后国风惟旧无黜幽削爵之诛王泽惟新有眚灾大赉之庆不浃日至化洽於人心不崇朝景福遍於天下然後藏金匮於祏室回玉鸾於上都煌煌乎真圣朝之能事而高代之盛节者也于斯之时华戎殊俗异音同叹曰兵合多雨山峻多云岂有大举百万之师克期千里之外及行事之日则天无点翳地无纎尘严冬变为韶景寒谷郁为和气非至德其孰能动天如此其顺者乎昔人云自西自东自南自北无思不服今信知圣人作而万物覩其心服之之谓矣或曰祭泰折主先后非礼欤曰是礼也非宜也王者父事天母事地侑神崇孝无嫌可也且夫柴瘗外事帝王主之烝尝内事后妃助之是开元正人伦革弊礼起百王之法也故令千载睹末光聆絶韵咀甘实漱芳润烁玄妙之至精流不已之淑声臣悦作颂告于神明四皇坟而六帝典虽吉甫亦莫能名徒采彼舆人之诗曰大矣哉惟天为大惟皇则之率我万国受天之祺子孙百代人神共保绥之云尔而已矣
大唐开元十三年陇右监牧颂德碑奉勑撰
周礼校人掌王马之政天子十二闲马六种闲为一廏马二百一十六应乾之策也六廏成校五良一驽是之谓小备校有左右闲成十二合月之道也驽马三良马之数凡三千四百五十六是谓之大备秦并一海内六万骑之国马尽归之帝家则周制陋矣汉孝武富文景俭扃乏积雄卫霍张皇之势勒兵塞上廏马有四十万匹及东汉魏晋国马陵夷不可复逮武帝时矣後魏胡马入洛蹴蹋千里军阵之容虽壮和鸾之仪亦阙大唐接周隋乱离之後承天下征战之弊鸠括残烬仅得牝牡三千从赤岸泽徙之陇右始命太仆张万岁葺其政焉而奕世载德纂修其绪肇自贞观成于麟德四十年间马至七十万匹置八使以董之设四十八监以掌之跨陇西金城平凉天水四郡之地幅员千里犹为隘狭更?八监布於河曲丰旷之野乃能容之于斯之时天下以一缣易一马秦汉之盛未始闻也张氏中废马官乱职或戎狄外攻或师圉内寇垂拱之後二十余年潜耗太半所存盖寡开元神武皇帝登大宝受灵符水瑞感而河龙出星精应而天驷下二年春帝乃简心腑善畜之将福佑宜生之长俾领内外闲廏使焉即开府霍公其人也公名毛仲姓王氏开元佐命之元勲东国亡王之後裔四伯辅禹与治水之谟四七兴汉在经星之列清明虚受察含氷监筹谋先觉虑出蓍龟竭无私之忠而善归天造输不懈之力而元同日用故腾跃风云攀附日月策功第一承恩莫二庭罗魏绦之钟鼓第赏京邑之山林文马蕃锡於晋侯御衣亟分於韩信庶姜如玉则降荣彤管衆子垂髫则抱拜朱第圣人之见也必逌尔为之四顾而满志圣人之不见也乃恤然若无与乐其天下仲尼所谓是必才全而德不形者也夫处其身则立无跂正也视无还端也听无耸诚也言无远慎也国有忧未尝不戚国有庆未尝不怡其御下则明利害之乡阜财求之务使之趋善而避恶怀德而畏威身不离於阙庭令远行於垌牧亦有不学而暗合於古未更而悬辨其事然其从政必问於遗训而资於故实者也若夫春祭马祖夏祭先牧秋祭马社冬祭马步敬其本也日中而入焚原燎牧除蓐舋廏时其事也洁泉美荐庌凉栈湿翘足而陆交颈相靡宣其性也攻驹教駣讲驭臧仆刻之剔之覊之策之就其才也不反其性故亲人乐艺节乐如舞之心自生不穷其才故闉扼鸷曼窃辔诡衔之态不作尔乃举其神异则望騊騟騕袅乘黄兹白来仪外廏呈伎内枥朝刷阆风夕洗天泉圣皇一驭长夀万年别其种类则有妍蹄繁鬛小领远志曰龙曰騋曰戎曰骥差其毛物则有苍白骊黄騂紫驈皇骓駓驒骆駰騢駵骆骝駮驓駩騧骐騽騝豪骭?足狼尾鱼目宗庙齐豪戎事齐力田猎齐足罔不毕有元年牧马二十四万匹十三年乃四十三万匹初有牛三万五千头是年亦五万头初有羊十一万二千口是年亦二十八万六千口皇帝东巡狩封岱岳辇辂既陈羽卫咸备大驾百里烟尘一色其外又有闲人万夫散马千队骨必殊貌毛不杂羣行如动地止若云屯百蛮震耸四方拚跃威怀纭纷壮观挥霍回衡饮至朝廷宴乐上顾谓太仆少卿兼秦州都督监牧都副使张景顺曰吾马几何其蕃育卿之力也对曰帝之福也仲之令也臣何力之有因具上其状帝用嘉焉霍公口无伐辞貌无德色朝髦庠齿歆以多之於是明威将军行右卫郎将南使梁守忠忠武将军行左羽林中郎西使冯嘉泰右千年长史北使张知古左骁卫中郎将兼盐州刺史盐州监牧使张景遵陇州别驾循武县男东宫监牧韦衡都使判官果毅齐琛总监韦绩及五使长户三万一千人佥曰自开府庇我十三年矣畜有娩息人无乏匮克厌帝心莫匪嘉绩且如停西南两使六顿人夫藁谷计八十万工围石以息人约费其政一也纳长户隐田税三万五千石以俭私肥公其政二也减太仆长支乳酪马钱九千三百贯以窒隙止散其政三也供军筋胶十万七千斤以收绢缮工其政四也莳茼麦苜蓿一千九百顷以茭蓄御冬其政五也使监官料旧给库物新奏置本收分其利不丧正钱二万五千贯以实府宜官其政六也贾死畜贮绢八万往严道市僰僮千口以出滞足人其政七也五侯长户数盈三万垦田给食粮不外资以劝农却挽其政八也敢问羣牧之事孰能加於此乎然则称伐计功前典所贵上以美圣主择才之得人下以赞忠臣受任之尽节末以道官属承风之成事竟以示後代昭前之令闻是四烈者不可废也既而大君有命旧史书功吟咏?奇篆刻金石秦汧渺渺尚想非子之风鲁野区区犹传史克之颂试从此而观彼夫何足以言哉颂曰
皇天考牧兮圣之君四十三万兮马为羣堑汧渭兮垣陇坂飞黄皁兮昆蹄苑山崆峒兮水呜咽泉喷玉兮草汗血聚如花兮散如云性既驯兮才亦絶维国家之大事驾时龙兮祭天地和銮发矣文物备维皇帝之七德总戎马兮威万国彩髦翻兮金介胄有霍公之掌政择张氏之旧令天王驾兮仗黄麾太仆骖兮展辂仪舞月驷兮蹀云螭神倜傥兮态权奇骐骥溢野兮牛羊日多子孙荣位兮思宠如何颂皇灵兮篆石鼓万斯年兮羣王府
广州都督岭南按察五府经略使宋公遗爱碑颂
维唐御天下九十有八载苍生贲乎海隅玄泽漫乎荒外天子念穷乡之僻陋徼道之修阻吏或不率不驯人或不康不若乃命旧相广平公宋璟镇兹裔壤式是南州笃五管之政教总三军之旗鼓幅员万里驯致九译诏书下日靡然顺风曷由臻斯威名之先路也公曩时执白简登琐闼推诚蹇谔不私形骸忤英主之龙鳞蹹奸臣之虎尾挫二张之鋭则声怛寰域折三思之角则气盖风雷由是极有四星维帝之辅地有五岳维天之柱其入宰也君之股肱其出守也人之父母至於此邦之长人也饮食有节衣服有常清心而庶务简正色而羣下一瑟兮僴兮赫兮喧兮固以不怒而威不言而信虽有文身凿齿被髪儋耳衣卉面木巢山馆水种落异俗而化齐言语不通而心喻矣其率人板筑教人陶瓦室皆涂塈昼游则华风可观家撤茅茨夜作则灾火不发栋宇之利也自今始祖国之舶车海琛云萃物无二价路有遗金殊裔胥易其回途远人咸内我边郡交易之坦也有如此故能言之士举为美谈盖微子去殷以後王者襄公伐楚将得诸侯尚书东汉之雅望黄门北齐之令德宋氏世名公其济美诗所谓无念尔祖聿修厥德广平有焉若夫往者屈也来者伸也往来相召而哀乐继之鸿飞遵渚於汝信处龙章衮衣以我公归郁陶乎人思嗟叹之不足广府司马谭?番禺耆老某乙等相与刻石传徽斯文予春秋之徒也岂将苟其辞哉雅敬宋公王臣之重次嘉谭子赞德之义遥感耆旧去思之勤越裳变风知周公之才之美吉甫作颂见申伯于藩于宣观政将来恶可废也颂曰
降王宰兮远国灵歌北户兮舞南溟酌七德兮考六经政画一兮言不再草木育兮鱼鼈宁变蓬屋兮改篱墙鱼鳞瓦兮鸟翼堂洞日华兮皎夜光火莫炖兮风莫扬事有近兮惠无疆崑仑宝兮西海财几万里兮岁一来舟如岛兮货为台市无欺兮路无盗旅忘家兮扃夜开越井冈兮石门道金鼓愁兮旌斾好来何暮兮去何早犦牛牲兮菌鸡卜神降福兮公夀考
龙门西龛苏合宫等身观世音菩萨像颂
我闻上古有圣人心入羣有身包大空普观察一切音声其名曰观音菩萨日月有尽光明无际天地有终神通不灭礼其形像随愿而成功称其名号应时而获果龙门西龛等身像者此都人士思贤令苏君之所造也天下之大都有五而河洛总其中皇居之赤县有二而合宫是其一四隩辐凑万商厖谬政颇财黠刑放宠佑所由然旧矣故强毅临之则攫敛猋扰虤虐不辜以抶扑睚眄是称辨吏寛厚处之则乾没淫诡相诈莫御以息偃简怠谓之风流其伤弊一也武功苏君名頲字廷硕隋右仆射邳国公之玄孙今吏部尚书怀远公之元子相门华列儒庭善训雍容文雅当代知名通才博艺於何不可御史天宪也抗执简之雄郎官星象也高握兰之选帝车西幸皇眷东遥四方之极一台归妙苏君於是乎始为政於京邑籍田户以衍赋彻考资畜以程力任董逋逃以业浮廋诘奸慝以豫?嫠制事典以示好恶敦术学以兴礼义省法罪狱吏无作威煦邮馹圉人不敢产加以躬亲足以励勤谋始足以作则端庄足以易暴清俭足以息贪夫如是简往而事行正身而人慕轻薄束修而归厚流亡襁负而来复曾未朞月迁给事中既而人吏父老聚而谋曰咨休哉明府之惠人也春风畅之时雨霂之心乎爱矣何以祝之朝廷岂不念下民之郁陶乎奚其为夺我君而不省留
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 10:26:12-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>