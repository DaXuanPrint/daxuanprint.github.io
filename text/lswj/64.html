<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="《临川文钞》引,卷一·上书,卷二·札子、疏、状,卷三·表、启,卷四·书,卷五•书,卷六•序,卷七•记,卷八•记,卷九•论,卷十•论、原、说、解、杂类,卷十一•碑、状,卷十二•墓誌铭,卷十三•墓誌铭,卷十四•墓誌铭,卷十五•墓誌铭,卷十六•墓表、祭文,临川文钞全文在线阅读,临川文钞全文在线下载,大玄古籍书库">
<meta name="description" content="十六卷。宋王安石撰,明茅坤选评。坤(1512—1601),字顺甫,号鹿门。归安(今浙江吴兴)人。嘉靖十七年(1538)进士,官至大名兵备副使。文学家、藏书家,曾选编《唐宋八大家文钞》一百四十四卷、《二苏文钞》四十八卷并加评语刊行于此。是本也坤所选编并加评语,红黑二色套印本,盖万历年间所刊。王安石文16卷,计上书1篇,札子、疏、状7篇,表、启36篇,书35篇,序12篇,记22篇,论、原、说、解、杂著25篇,碑状、墓志、表、祭文73篇。_临川文钞_全文在线阅读_临川文钞_全文在线下载_大玄古籍书库">
<title>临川文钞_王安石_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">临川文钞</span> <br/>
          作者： <span class="inputVal" id="bkauthor">王安石</span> <br/>
          朝代： <span class="inputVal" id="bkdate">宋代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">类书文集,诗文集,完结</span> <br/>
          字数： <span class="inputVal" id="bknum">[book_length]128572</span> <br/>
          说明： <span class="inputVal" id="bkdec">十六卷。宋王安石撰,明茅坤选评。坤(1512—1601),字顺甫,号鹿门。归安(今浙江吴兴)人。嘉靖十七年(1538)进士,官至大名兵备副使。文学家、藏书家,曾选编《唐宋八大家文钞》一百四十四卷、《二苏文钞》四十八卷并加评语刊行于此。是本也坤所选编并加评语,红黑二色套印本,盖万历年间所刊。王安石文16卷,计上书1篇,札子、疏、状7篇,表、启36篇,书35篇,序12篇,记22篇,论、原、说、解、杂著25篇,碑状、墓志、表、祭文73篇。</span> <br/>
          封面： <span class="inputVal" id="bkimg">Z_18253.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]临川文钞
[book_author]王安石
[book_date]宋代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]类书文集,诗文集,完结
[book_length]128572
[book_dec]十六卷。宋王安石撰,明茅坤选评。坤(1512—1601),字顺甫,号鹿门。归安(今浙江吴兴)人。嘉靖十七年(1538)进士,官至大名兵备副使。文学家、藏书家,曾选编《唐宋八大家文钞》一百四十四卷、《二苏文钞》四十八卷并加评语刊行于此。是本也坤所选编并加评语,红黑二色套印本,盖万历年间所刊。王安石文16卷,计上书1篇,札子、疏、状7篇,表、启36篇,书35篇,序12篇,记22篇,论、原、说、解、杂著25篇,碑状、墓志、表、祭文73篇。
[book_img]Z_18253.jpg


[book_title]《臨川文鈔》引
王荊公湛深之識、幽渺之思，大較並本之古六藝之旨，而於其中別自為調，鑱刻萬物，鼓鑄羣情，以成一家之言者也。其尤最者，上仁宗皇帝書與神宗本朝百年無事諸劄子，可謂王佐之才。此所以於仁廟之鎮靜博大，猶未能入，而至於熙寧、元豐之間，劫主上而固魚水之交，譬則武丁之於傳說、孔明之於昭烈，不是過巳惜也。公之學問，本之好古者多，而其措注當時，亦狃於泥古為患，況以矯拂之行而兼之以獨見，以執拗之資而恣之以私臆，所以呂、章、邢、蔡以下紛紛附會，熒惑天子，流毒四海，新法旣壞，并其文學，知而好之者半，而厭而訾之者亦半矣。以予觀之，荊公之雄不如韓、逸不如歐、飄宕疎爽不如蘇氏父子兄弟，而匠心所注，意在言外，神在象先，如入幽林邃谷，而杳然洞天，恐亦古來所罕者。予每讀其碑誌墓銘及他書，所指次世之名臣、碩卿、賢人、志士，一言之予，一字之奪，並從神解中點綴風剌，翩翩乎凌風之翮矣，於史漢外別為三昧也。予首錄其上仁宗皇帝書一首、次及劄子疏狀七首、表啓三十六首、與友人書三十五首、序十二首、記二十二首、論原說解雜著二十五首、碑狀墓誌銘表及祭文七十三首、釐為一十六卷。歸安鹿門茅坤題。

[book_title]卷一·上書
上仁宗皇帝言事書
荊公以王佐之學與王佐之才自任，故其一生措注，已盡於此書中，所以結知主上，亦全在此書中。然其學本經術，故所言非漢、唐以來宰相所能見，而其偏拗自用，大較與商鞅所欲變法處相近，故其功業亦遂大壞，而反不如近世浮沉者之得。學者須具千古隻眼看之。
此書幾萬餘言，而其絲牽繩聯，如提百萬之兵，而鈎考部曲，無一不貫。
臣愚不肖，蒙恩備使一路，今又蒙恩召還闕廷，有所任屬，而當以使事歸報陛下。不自知其無以稱職，而敢緣使事之所及，冒言天下之事，伏惟陛下詳思而擇其中，幸甚。
臣竊觀陛下有恭儉之德，有聰明睿智之才，夙興夜寐，無一日之懈，聲色狗馬，觀遊玩好之事，無纖介之蔽，而仁民愛物之意，孚於天下，而又公選天下之所願以為輔相者，屬之以事，而不貳於讒邪傾巧之臣，此雖二帝、三王之用心，不過如此而已，宜其家給人足，天下大治。而效不至於此，顧內則不能無以社稷為憂，外則不能無懼於夷狄，天下之財力日以困窮，而風俗日以衰壞，四方有志之士，諰諰然常恐天下之久不安。此其故何也？患在不知法度故也。
今朝廷法嚴令具，無所不有，而臣以謂無法度者，何哉？方今之法度，多不合乎先王之政故也。孟子曰：「有仁心仁聞，而澤不加於百姓者，為政不法於先王之道故也。」以孟子之說，觀方今之失，正在於此而已。
夫以今之世，去先王之世遠，所遭之變，所遇之勢不一，而欲一二修先王之政，雖甚愚者，猶知其難也。然臣以謂今之失，患在不法先王之政者，以謂當法其意而已。夫二帝、三王，相去蓋千有餘載，一治一亂，其盛衰之時具矣
。其所遭之變，所遇之勢，亦各不同，其施設之方亦皆殊，而其為天下國家之意，本末先後，未嘗不同也。臣故曰：當法其意而已。法其意，則吾所改易更革，不至乎傾駭天下之耳目，囂天下之口，而固已合乎先王之政矣。
雖然，以方今之勢揆之，陛下雖欲改易更革天下之事，合於先王之意，其勢必不能也。陛下有恭儉之德，有聰明睿智之才，有仁民愛物之意，誠加之意，則何為而不成，何欲而不得？然而臣顧以謂陛下雖欲改易更革天下之事，合於先王之意，其勢必不能者，何也？以方今天下之才不足故也。
臣嘗試竊觀天下在位之人，未有乏於此時者也。夫人才乏於上，則有沈廢伏匿在下，而不為當時所知者矣。臣又求之於閭巷草野之間，而亦未見其多焉。豈非陶冶而成之者非其道而然乎？臣以謂方今在位之人才不足者，以臣使事之所及，則可知矣。今以一路數千里之間，能推行朝廷之法令，知其所緩急，而一切能使民以修其職事者甚少，而不才苟簡貪鄙之人，至不可勝數。其能講先王之意以合當時之變者，蓋闔郡之間，往往而絕也。朝廷每一令下，其意雖善，在位者猶不能推行，使膏澤加於民，而吏輒緣之​​為奸，以擾百姓。臣故曰：在位之人才不足，而草野閭巷之間，亦未見其多也。夫人才不足，則陛下雖欲改易更革天下之事，以合先王之意，大臣雖有能當陛下之意而欲領此者，九州之大，四海之遠，孰能稱陛下之指，以一二推行此，而人人蒙其施者乎？臣故曰：其勢必未能也。孟子曰：「徒法不能以自行。」非此之謂乎？然則方今之急，在於人才而已。誠能使天下人才眾多，然後在位之才可以擇其人而取足焉。在位者得其才矣，然後稍視時勢之可否，而因人情之患苦，變更天下之弊法，以趨先王之意，甚易也。今之天下，亦先王之天下，先王之時，人才嘗眾矣，何至於今而獨不足乎？故曰：陶冶而成之者，非其道故也。
商之時，天下嘗大亂矣。在位貪毒禍敗，皆非其人，及文王之起，而天下之才嘗少矣。當是時，文王能陶冶天下之士，而使之皆有士君子之才，然後隨其才之所有而官使之。詩曰：「豈弟君子，遐不作人」。此之謂也。及其成也，微賤兔置之人，猶莫不好德，兔置之詩是也。又況於在位之人乎？夫文王惟能如此，故以徵則服，以守則治。詩曰：「奉璋峨峨，髦士攸宜。」又曰：「周王於邁，六師及之。」文言王所用，文武各得其才，而無廢事也。及至夷、厲之亂，天下之才，又嘗少矣。至宣王之起，所與圖天下之事者，仲山甫而已。故詩人嘆之曰：「德輶如毛，維仲山甫舉之，愛莫助之。」蓋閔人才之少，而山甫之無助也。宣王能用仲山甫，推其類以新美天下之士，而後人才复眾。於是內修政事，外討不庭，而復有文、武之境土。故詩人美之曰：「薄言採芑，於彼新田，於此葘畝。」言宣王能新美天下之士，使之有可用之才，如農夫新美其田，而使之有可采之芑也。由此觀之，人之才，未嘗不自人主陶冶而成之者也。
所謂陶冶而成之者何也？亦教之、養之、取之、任之有其道而已。
所謂教之之道何也？古者天子諸侯，自國至於鄉黨皆有學，博置教道之官而嚴其選。朝廷禮樂、刑政之事，皆在於學，學士所觀而習者，皆先王之法言德行治天下之意，其材亦可以為天下國家之用。苟不可以為天下國家之用，則不教也。苟可以為天下國家之用者，則無法在於學。此教之之道也。
所謂養之之道何也？饒之以財，約之以禮，裁之以法也。何謂饒之以財？人之情，不足於財，則貪鄙苟得，無所不至。先王知其如此，故其制祿，自庶人之在官者，其祿已足以代其耕矣。由此等而上之，每有加焉，使其足以養廉恥，而離於貪鄙之行。猶以為未也，又推其祿以及其子孫，謂之世祿。使其生也，既於父子、兄弟、妻子之養，婚姻、朋友之接，皆無憾矣；其死也，又於子孫無不足之憂焉。何謂約之以禮？人情足於財而無禮以節之，則又放僻邪侈，無所不至。先王知其如此，故為之制度。婚喪、祭養、燕享之事，服食、器用之物，皆以命數為之節，而齊之以律度量衡之法。其命可以為之，而財不足以具，則弗具也；其財可以具，而命不得為之者，不使有銖兩分寸之加焉。何謂裁之以法？先王於天下之士，教之以道藝矣，不帥教則待之以屏棄遠方終身不齒之法。約之以禮矣，不循禮則待之以流、殺之法。《王制》曰：「變衣服者，其君流」，《酒誥》曰：「厥或誥曰『群飲，汝勿佚。盡拘執以歸於周，予其殺！』」夫群飲、變衣服，小罪也；流、殺，大刑也。加小罪以大刑，先王所以忍而不疑者，以為不如是，不足以一天下之俗而成吾治。夫約之以禮，裁之以法，天下所以服從無抵冒者，又非獨其禁嚴而治察之所能致也。蓋亦以吾至誠懇惻之心，力行而為之倡。凡在左右通貴之人，皆順上之欲而服行之，有一不帥者，法之加必自此始。夫上以至誠行之，而貴者知避上之所惡矣，則天下之不罰而止者眾矣。故曰：此養之之道也。
所謂取之之道者，何也？先王之取人也，必於鄉黨，必於癢序，使眾人推其所謂賢能，書之以告於上而察之。誠賢能也，然後隨其德之大小、才之高下而官使之。所謂察之者，非專用耳目之聰明，而私聽於一人之口也。欲審知其德，問以行；欲審知其才，問以言。得其言行，則試之以事。所謂察之者，，試之以事是也。雖堯之用舜，亦不過如此而已，又況其下乎？若夫九州之大，四海之遠，萬官億醜之賤，所須士大夫之才則眾矣，有天下者，又不可以一二自察之也，又不可以偏屬於一人，而使之於一日二日之間考試其行能而進退之也。蓋吾已能察其才行之大者，以為大官矣，因使之取其類以持久試之，而考其能者以告於上，而後以爵命、祿秩予之而已。此取之之道也。
所謂任之之道者，何也？人之才德，高下厚薄不同，其所任有宜有不宜。先王知其如此，故知農者以為后稷，知工者以為共工。其德厚而才高者以為之長。德薄而才下者以為之佐屬。又以久於其職，則上狃習而知其事，下服馴而安其教，賢者則其功可以至於成，不肖者則其罪可以至於著，故久其任而待之以考績之法。夫如此，故智能才力之士，則得盡其智以赴功，而不患其事之不終，其功之不就也。偷惰苟且之人，雖欲取容於一時，面顧僇辱在其後，安敢不勉乎！若夫無能之人，固知辭避而去矣。居職任事之日久，不勝任之罪，不可以幸而免故也。彼且不敢冒而知辭避矣，尚何有比周、讒諂、爭進之人乎？取之既已詳，使之既已當，處之既已久，至其任之也又專焉，而不一二以法束縛之，而使之得行其意，堯、舜之所以理百官而熙眾工者，以此而已。書曰：「三載考績，三考，黜陟幽明。」此之謂也。然堯、舜之時，其所黜者則聞之矣，蓋四凶是也。其所陟者，則皋陶、稷、契皆終身一官而不徙。蓋其所謂陟者，特加之爵命、祿賜而已耳。此任之之道也。
夫教之、養之、取之、任之之道如此，而當時人君，又能與其大臣，悉其耳目心力，至誠惻怛，思念而行之，此其人臣之所以無疑，而於天下國家之事，無所欲為而不得也。
方今州縣雖有學，取牆壁具而已，非有教導之官，長育人才之事也。唯太學有教導之官，而亦未嘗嚴其選。朝廷禮樂刑政之事，未嘗在於學。學者亦漠然自以禮樂刑政為有司之事，而非
己所當知也。學者之所教，講說章句而已。講說章句，固非古者教人之道也。而近歲乃始教之以課試之文章。夫課試之文章，非博誦強學窮日之力則不能。及其能工也，大則不足以用天下國家，小則不足以為天下國家之用。故雖白首於庠序，窮日之力以帥上之教，及使之從政，則茫然不知其方者，皆是也。蓋今之教者，非特不能成人之才而已，又從而困苦毀壞之，使不得成才者，何也？夫人之才，成於專而毀於雜。故先王之處民才，處工於官府，處農於畎畝，處商賈於肆，而處士於庠序，使各專其業而不見異物，懼異物之足以害其業也。所謂士者，又非特使之不得見異物而已，一示之以先王之道，而百家諸子之異說，皆屏之而莫敢習者焉。今士之所宜學者，天下國家之用也。今悉使置之不教，而教之以課試之文章，使其耗精疲神，窮日之力以從事於此。及其任之以官也，則又悉使置之，而責之以天下國家之事。夫古之人，以朝夕專其業於天下國家之事，而猶才有能有不能，今乃移其精神，奪其日力，以朝夕從事於無補之學，及其任之以事，然後卒然責之以為天下國家之用，宜其才之足以有為者少矣。臣故曰：非特不能成人之才，又從而困苦毀壞之，使不得成才也。又有甚害者，先王之時，士之所學者，文武之道也。士之才，有可以為公卿大夫，有可以為士。其才之大小、宜不宜則有矣，至於武事，則隨其才之大小，未有不學者也。故其大者，居則為六官之卿，出則為六軍之將也；其次則比、閭、族、黨之師，亦皆卒、兩、師、旅之帥也。故邊疆、宿衛，皆得士大夫為之，而小人不得姦其任。今之學者，以為文武異事，吾知治文事而已，至於邊疆、宿衛之任，則推而屬之於卒伍，往往天下姦悍無賴之人。苟其才行足以自託於鄉里者，未有肯去親戚而從召募者也。邊疆、宿衛，此乃天下之重任，而人主之所當慎重者也。故古者教士，以射、禦為急，其他伎能，則視其人才之所宜，而後教之，其才之所不能，則不強也。至於射，則為男子之事。苟人之生，有疾則已，苟無疾，未有去射而不學者也。在庠序之間，固常從事於射也。有賓客之事則以射，有祭祀之事則以射，別士之行同能偶則以射，於禮樂之事，未嘗不寓以射，而射亦未嘗不在於禮樂、祭祀之間也。易曰：「弧矢之利，以威天下。」先王豈以射為可以習揖讓之儀而已乎？固以為射者武事之尤大，而威天下、守國家之具也。居則以是習禮樂，出則以是從戰伐。士既朝夕從事於此而能者眾，則邊疆、宿衛之任，皆可以擇而取也。夫士嘗學先王之道，其行義嘗見推於鄉黨矣，然後因其才而託之以邊疆、宿衛之士，此古之人君，所以推干戈以屬之人，而無內外之虞也。今乃以夫天下之重任，人主所當至慎之選，推而屬之姦悍無賴，才行不足自託於鄉里之人，此方今所以諰諰然常抱邊疆之憂，而虞宿衛之不足恃以為安也。今孰不知邊疆、宿衛之士不足恃以為安哉？顧以為天下學士以執兵為恥，而亦未有能騎射行陣之事者，則非召募之卒伍，孰能任其事者乎？夫不嚴其教，高其選，則士之以執兵為恥，而未嘗有能騎射行陣之事，固其理也。凡此皆教之非其道也。
方今制祿，大抵皆薄。自非朝廷侍從之列，食口稍眾，未有不兼農商之利而能充其養者也。其下州縣之吏，一月所得，多者錢八九千，少者四五千，以守選、待除、守闕通之，蓋六、七年而後得三年之祿，計一月所得，乃實不能四五千，少者乃實不能及三四千而已。雖廝養之給，亦窘於此矣，而其養生、喪死、婚姻、葬送之事，皆當出於此。夫出中人之上者，雖窮而失為君子；出中人以下者，雖泰而不失為小人。唯中人不然，窮則為小人，泰則為君子。計天下之士，出中人之上下者，千百而無十一，窮而為小人，泰而為君子者，則天下皆是也。先王以為眾不可以力勝也，故制行不以己，而以中人為製，所以因其欲而利道之，以為中人之所能守，則其志可以行乎天下，而推之後世。以今之制祿，而欲士之無毀廉恥，蓋中人之所不能也。故今官大者，往往交賂遺、營貲產，以負貪污之毀；官小者，販鬻、乞丐、無所不為。夫士已嘗毀廉恥以負累於世矣，則其偷墮取容之意起，而矜奮自強之小息，則職業安得而不弛，治道何從而興乎？又況委法受賂，侵牟百姓者，往往而是也。此所謂不能饒之以財也。
婚喪、奉養、服食、器用之物，皆無制度以為之節，而天下以奢為榮，以儉為恥。苟其財之可以具，則無所為而不得，有司既不禁，而人又以此為榮。苟其財不足，而不能自稱於流俗，則其婚喪之際，往往得罪於族人婚姻，而人以為恥矣。故富者貪而不知止，貧者則強勉其不足以追之。此士之所以重困，而廉恥之心毀也。凡此所謂不能約之以禮也。
方今陛下躬行儉約，以率天下，此左右通貴之臣所親見。然而其閨門之內，奢靡無節，犯上之所惡，以傷天下之教者，有已甚者矣。未聞朝廷有所放絀，以示天下。昔周之人，拘群飲而被之以殺刑者，以為酒之末流生害，有至於死者眾矣，故重禁其禍之所自生。重禁禍之所自生，故其施刑極省，而人之抵於禍敗者少矣。今朝廷之法所尤重者，獨貪吏耳。重禁貪吏，而輕奢靡之法，此所謂禁其末而弛其本。然而世之識者，以為方今官冗，而縣官財用已不足以供之，其亦蔽於理矣。今之入官誠冗矣，然而前世置員蓋其少，而賦祿又如此之薄，則財用之所不足，蓋亦有說矣。吏祿豈足計哉？臣於財利，固未嘗學，然竊觀前世治財之大略矣。蓋因天下之力，以生天下之財，取天下之財，以供天下之費。自古治世，未嘗以不足為天下之公患也。患在治財無其道耳。今天下不見兵革之具，而元元安土樂業，人致其力，以生天下之財，然而公私嘗以困窮為患者，殆亦理財未得其道，而有司不能度世之宜而通其變耳。誠能理財以其道，而通其變，臣雖愚，固知增吏祿不足以傷經費也。方今法嚴令具，所以羅天下之士，可主謂密矣。然而亦嘗教之以道藝，而有不帥教之刑以待之乎？亦嘗約之以制度，而有不循理之刑以待之乎？亦嘗任之以職事，而有不任事之刑以待之乎？夫不先教之以道藝，誠不可以誅其不帥教；不先約之以制度，誠不可以誅其不循理；不先任之以職事，誠不可以誅其不任事。此三者，先王之法所先急也，今皆不可得誅，而薄物細故，非害治之急者，為之法禁，月異而歲不同，為束者至於不可勝記，又況能一二避之而無犯者乎？此法令所以滋而不行，小人有幸而免者，君子有不幸而及者焉。此所謂不能裁之以刑也。凡此皆治之非其道也。
方今取士，強記博誦而略通於文辭，謂之茂才異等、賢良方正。茂才異等、賢良方正者，公卿之選也。記不必強，誦不必博，略通於文辭，而又嘗學詩賦，則謂之進士。進士之高者，亦公卿之選也。夫此二科所得之技能，不足以為公卿，不待論而後可知。而世之議者，乃以為吾常以此取天下之士，而才之可以為公卿者，常出於此，不必法古之取人然後得士也。其亦蔽於理矣。先王之時，盡所以取人之道，猶懼賢者之難進，而不肖者之雜於其間也。今悉廢先王所以取士之道，而驅天下之才士，悉使為賢良、進士，則士之才可以為公卿者，固宜為賢良、進士，而賢良、進士亦固宜有時而得才之可以為公卿者也。然而不肖者，苟能雕蟲篆刻之學，以此進至乎公卿，才之可以為公卿者，困於無補之學，而以此絀死於岩野，蓋十八九矣。夫古之人有天下者，其所慎擇者，公卿而已。公卿既得其人，因使推其類以聚於朝遷，則百司庶府，無不得其人也。今使不肖之人，幸而至乎公卿，因得推其類聚之朝廷，此朝廷所以多不肖之人，而雖有賢智，往往困於無助，不得行其意也。且公卿之不肖，既推其類以聚於朝廷，朝廷之不肖，又推其類以備四方之任使；四方之任使者，又各推其不肖以佈於州郡。則雖有同罪舉官之科，豈足恃哉？適足以為不肖者之資而已。其次九經、五經、學究、明法之科，朝廷固已嘗患其無用於世，而稍責之以大義矣。然大義之所得，未有以賢於故也。今朝廷又開明經之選，以進經術之士。然明經之所取，亦記誦而略通於文辭者，則得之矣。彼通先王之意，而可以施於天下國家之用者，顧未必得與於此選也。其次則恩澤子弟，庠序不教之以道藝，官司不考問其才能，父兄不保任其行義，而朝廷輒以官予之，而任之以事。武王數紂之罪，則曰：「官人以世。」夫官人以世，而不計其才行，此乃紂之所以亂亡之道，而治世之所無也。又其次曰流外。朝廷固已擠之於廉恥之外，而限其進之路矣，顧屬之以州縣之事，使之臨士民之上。豈所謂以賢治不肖者乎？以臣使事之所及，一路數千里之間，州縣之吏，出於流外者，往往而有，可屬任以事者，殆無二三，而當防閒其奸者，皆是也。蓋古者有賢不肖之分，而無流品之別。故孔子之聖，而嘗為季氏吏，蓋雖為吏，而亦不害其為公卿。及後世有流品之別，則凡在流外者，其所成立，固嘗自置於廉恥之外，而無高人之意矣。夫以近世風俗之流靡，自雖士大夫之才，勢足以進取，而朝廷嘗獎之以禮義者，晚節末路，往往怵而為奸，況又其素所成立，無高人之意，而朝廷固已擠之於廉恥之外，限其進取者乎？其臨人親職，放僻邪侈，固其理也。至於邊疆、宿衛之選，則臣固已言其失矣。凡此皆取之非其道也。
方今取之既不以其道，至於任人，又不問其德之所宜，而問其出身之後先，不論其才之稱否，而論其歷任之多少。以文學進者，且使之治財。已使之治財矣，又轉而使之典獄。已使之典獄矣，又轉而使之治禮。是則一人之身，而責之以百官之所能備，宜其人才之難為也。夫責人以其所難為，則人之能為者少矣。人之能為者少，則相率而不為。故使之典禮，未嘗以不知禮為憂，以今之典禮者未嘗學禮故也。使之典獄，未嘗以不知獄為恥，以今之典獄者，未嘗學獄故也。天下之人，亦已漸漬於失教，被服於成俗，見朝廷有所任使，非其資序，則相議而訕之，至於任使之不當其才，未嘗有非之者也。且在位者數徙，則不得久於其官，故上不能狃習而知其事，下不肯服馴而安其教，賢者則其功不可以及於成，不肖者則其罪不可以至於著。若夫迎新將故之勞，緣絕簿書之弊，固其害之小者，不足悉數也。設官大抵皆當久於其任，而至於所部者遠，所任者重，則尤宜久於其官，而後可以責其有為。而方今尤不得久於其官，往往數日輒遷之矣。
取之既已不祥，使之既已不當，處之既已不久，至於任之則又不專，而又一二以法束縛之，使不得行其意，臣固知當今在位多非其人，稍假借之權，而不一二以法束縛之，則放恣而無不為。雖然，在位非其人，而恃法以為治，自古及今，未有能治者也。即使在位皆得其人矣，而一二以法束縛之，不使之得行其意，亦自古及今，未有能治者也。夫取之既已不詳，使之既已不當，處之既已不久，任之又不專，而一二以法束縛之，故雖賢者在位，能者在職，與不肖而無能者，殆無以異。夫如此，故朝廷明知其賢能足以任事，苟非其資序，則不以任事而輒進之，雖進之，士猶不服也。明知其無能而不肖，苟非有罪，為在事者所劾，不敢以其不勝任而輒退之，雖退之，士猶不服也。彼誠不肖而無能，然而士不服者何也？以所謂賢能者任其事，與不肖而無能者，亦無以異故也。臣前以謂不能任人以職事，而無不任事之刑以待之者，蓋謂此也。
夫教之、養之、取之、任之，有一非其道，則足以敗亂天下之人才，又況兼此四者而有之？則在位不才、苟簡、貪鄙之人，至於不可勝數，而草野閭巷之間，亦少可任之才，固不足怪。詩曰：「國雖靡止，或聖或否。民雖靡膴，或哲或謀，或肅或艾。如彼泉流，無淪胥以敗。」此之謂也。
夫在位之人才不足矣，而閭巷草野之間，亦少可用之才，則豈特行先王之政而不得也，社稷之託，封疆之守，陛下其能久以天幸為常，而無一旦之憂乎？蓋漢之張角，三十六萬同日而起，而所在郡國，莫能發其謀；唐之黃巢，橫行天下，而所至將吏，無敢與之抗者。漢、唐之所以亡，禍自此始。唐既亡矣，陵夷以至五代，而武夫用事，賢者伏匿消沮而不見，在位無復有知君臣之義、上下之禮者也。當是之時，變置社稷，蓋甚於弈棋之易，而元元肝腦塗地，幸而不轉死於溝壑者無幾耳！夫人才不足，患蓋如此，而方今公卿大夫，莫肯為陛下長慮後顧，為宗廟萬世計，臣切惑之。昔晉武帝趣過目前，而不為子孫長遠之謀，當時在位，亦皆偷合苟容，而風俗蕩然，棄禮義，捐法制，上下同失，莫以為非，有識固知其將必亂矣。而其後果海內大擾，中國列於夷狄者，二百餘年。伏惟三廟祖宗神靈所以付屬陛下，固將為萬世血食，而大庇元元於無窮也。臣願陛下鑑漢、唐、五代之所以亂亡，懲晉武苟且因循之禍，明詔大臣，思所以陶成天下之才，慮之以謀，計之以數，為之以漸，期為合於當世之變，而無負于先王之意，則天下之人才不勝用矣。人才不勝用，則陛下何求而不得，何欲而不成哉？夫慮之以謀，計之以數，為之以漸，則成天下之才甚易也。
臣始讀孟子，見孟子言王政之易行，心則以為誠然。及見與慎子論齊、魯之地，以為先王之制國，大抵不過百里者，以為今有王者起，則凡諸侯之地，或千里，或五百里，皆將損之至於數十百里而後止。於是疑孟子雖賢，其仁智足以一天下，亦安能毋劫之以兵革，而使數百千里之強國，一旦肯損其地之十八九，而比於先王之諸侯？至其後，觀漢武帝用主父偃之策，令諸侯王地悉得推恩分其子弟，而漢親臨定其號名，輒別屬漢。於是諸侯王之子弟，各有分土，而勢強地大者，卒以分析弱小。然後知慮之以謀，計之以數，為之以漸，則大者固可使小，強者固可使弱，而不至乎傾駭變亂敗傷之釁。孟子之言不為過。又況今欲改易更革，其勢非若孟子所為之難也。臣故曰：慮之以謀，計之以數，為之以漸，則其為甚易也。
然先王之為天下，不患人之不為，而患人之不能，不患人之不能，而患己之不勉。何謂不患人之不為，而患人之不能？人之情所願得者，善行、美名、尊爵、厚利也，而先王能操之以臨天下之士。天下之士，有能遵之以治者，則悉以其所願得者以與之。士不能則已矣，苟能，則孰肯捨其所願得，而不自勉以為才？故曰：不患人之不為，患人之不能。何謂不患人之不能，而患己之不勉？先王之法，所以待人者盡矣，自非下愚不可移之才，未有不能赴者也。然而不謀之以至誠惻怛之心，亦未有能力行而應之者。故曰：不患人之不能，而患己之不勉。陛下誠有意乎成天下之才，則臣願陛下勉之而已。
臣又觀朝廷異時欲有所施為變革，其始計利害未嘗熟也，顧一有流俗僥倖之人不悅而非之，則遂止而不敢為。夫法度立，則人無獨蒙其幸者，故先王之政，雖足以利天下，而當其承弊壞之後，僥倖之時，其創法立制，未嘗不艱難也。以其創法立制，而天下僥倖之人亦順悅以趨之，無有齟齬，則先王之法，至今存而不廢矣。惟其創法立制之艱難，而僥倖之人不肯順悅而趨之，故古之人欲有所為，未嘗不先之以徵誅，而後得其意。詩曰：「是伐是肆，是絕是忽，四方以無拂。」此言文王先徵誅而後得意於天下也。夫先王欲立法度，以變衰壞之俗而成人之才，雖有徵誅之難，猶忍而為之，以為不若是，不可以有為也。及至孔子，以匹夫遊諸侯，所至則使其君臣捐所習，逆所順，強所劣，憧憧如也，卒困於排逐。然孔子亦終不為之變，以為不如是，不可以有為。此其所守，蓋與文王同意。夫在上之聖人，莫如文王，在下之聖人，莫如孔子，而欲有所施為變革，則其事蓋如此矣。今有天下之勢，居先王之位，創立法制，非有徵誅之難也。雖有僥倖之人不悅而非之，固不勝天下順悅之人眾也。然而一有流俗僥倖不悅之言，則遂止而不敢為者，惑也。陛下誠有意乎成天下之才，則臣又願斷之而已。
夫慮之以謀，計之以數，為之以漸，而又勉之以成，斷之以果，然而猶不能成天下之才，則以臣所聞，蓋未有也。
然臣之所稱，流俗之所不講，而今之議者以謂迂闊而熟爛者也。竊觀近世士大夫所欲悉心力耳目以補助朝廷者有矣。彼其意，非一切利害，則以為當世所不能行。士大夫既以此希世，而朝廷所取於天下之士，亦不過如此。至於大倫大法，禮義之際，先王之所力學而守者，蓋不及也。一有及此，則群聚而笑之，以為迂闊。今朝廷悉心於一切之利害，有司法令於刀筆之間，非一日也。然其效可觀矣。則夫所謂迂闊而熟爛者，惟陛下亦可以少留神而察之矣。昔唐太宗貞觀之初，人人異論，如封德彝之徒，皆以為非雜用秦、漢之政，不足以為天下。能思先王之事，開太宗者，魏鄭公一人爾。其所施設，雖未能盡當先王之意，抑其大略，可謂合矣。故能以數年之間，而天下幾致刑措，中國安寧，夷蠻順服，自三王以來，未有如此盛時也。唐太宗之初，天下之俗，猶今之世也，魏鄭公之言，固當時所謂迂闊而熟爛者也，然其效如此。賈誼曰：「今或言德教之不如法令，胡不引商、周、秦、漢以觀之？」然則唐太宗事亦足以觀矣。
臣幸以職事歸報陛下，不自知其駑下無以稱職，而敢及國家之大體者，誠以臣蒙陛下任使，而當歸報。竊謂在位之人才不足，而無以稱朝廷任使之意，而朝廷所以任使天下之士者，或非其理，而士不得盡其才，此亦臣使事之所及，而陛下之所宜先聞者也。釋此一言，而毛舉利害之一二，以污陛下之聰明，而終無補於世，則非臣所以事陛下惓惓之義也。伏惟陛下詳思而擇其中，天下幸甚！

[book_title]卷二·劄子、疏、狀
本朝百年無事劄子
此篇極精神骨髓，荊公所以直入神宗之脅，全在說仁廟處，可謂搏虎屠龍手。
臣前蒙陛下問及本朝所以享國百年、天下無事之故。臣以淺陋，誤承聖問，迫於日晷，不敢久留，語不及悉，遂辭而退。竊惟念聖問及此，天下之福，而臣遂無一言之獻，非近臣所以事君之義，故敢冒昧而粗有所陳。
伏惟太祖躬上智獨見之明，而周知人物之情偽，指揮付托必盡其材，變置施設必當其務。故能駕馭將帥，訓齊士卒，外以捍諸邊，內以平中國。於是除苛賦，止虐刑，廢強橫之藩鎮，誅貪殘之官吏，躬以簡儉為天下先。其於出政發令之間，一以安利元元為事。太宗承之以聰武，真宗守之以謙仁，以至仁宗、英宗，無有逸德。此所以享國百年而天下無事也。
仁宗在位，歷年最久。臣於時實備從官，施為本末，臣所親見。嘗試為陛下陳其一二，而陛下詳擇其可，亦足以申鑒於方今。
伏惟仁宗之為君也，仰畏天，俯畏人，寬仁恭儉，出於自然。而忠恕誠愨，終始如一，未嘗妄興一役，未嘗妄殺一人，斷獄務在生之，而特惡吏之殘擾。寧屈己棄財於外敵，而終不忍加兵。刑平而公，賞重而信。納用諫官御史，公聽並觀，而不蔽於偏至之讒。因任衆人耳目，拔舉疏遠，而隨之以相坐之法。蓋監司之吏以至州縣，無敢暴虐殘酷，擅有調發，以傷百姓。自夏人順服，蠻夷遂無大變，邊人父子夫婦，得免於兵死，而中國之人，安逸蕃息，以至今日者，未嘗妄興一役，未嘗妄殺一人，斷獄務在生之，而特惡吏之殘擾，寧屈己棄財於夷狄而不忍加兵之效也。大臣貴戚、左右近習，莫敢強橫犯法，其自重慎或甚於閭巷之人。此刑平而公之效也。募天下驍雄橫猾以為兵，幾至百萬，非有良將以御之，而謀變者輒敗。聚天下財物，雖有文籍，委之府史，非有能吏以鉤考，而斷盜者輒發。兇年饑歲，流者填道，死者相枕，而寇攘輒得。此賞重而信之效也。大臣貴戚、左右近習，莫能大擅威福，廣私貨賂，一有奸慝，隨輒上聞。貪邪橫猾，雖間或見用，未嘗得久。此納用諫官、御史，公聽并觀，而不蔽於偏至之讒之效也。自縣令京官以至監司臺閣，升擢之任，雖不皆得人，然一時之所謂才士，亦罕蔽塞而不見收舉者。此因任衆人之耳目、拔舉疏遠而隨之以相坐之法之效也。升遐之日，天下號慟，如喪考妣，此寬仁恭儉出於自然，忠恕誠愨，終始如一之效也。
然本朝累世因循末俗之弊，而無親友群臣之議。人君朝夕與處，不過宦官女子，出而視事，又不過有司之細故，未嘗如古大有為之君，與學士大夫討論先王之法以措之天下也。一切因任自然之理勢，而精神之運有所不加，名實之間有所不察。君子非不見貴，然小人亦得廁其間。正論非不見容，然邪說亦有時而用。以詩賦記誦求天下之士，而無學校養成之法。以科名資曆敘朝廷之位，而無官司課試之方。監司無檢察之人，守將非選擇之吏。轉徙之亟既難於考績，而遊談之衆因得以亂真。交私養望者多得顯官，獨立營職者或見排沮。故上下偷惰取容而已。雖有能者在職，亦無以異於庸人。農民壞於徭役，而未嘗特見救恤，又不為之設官，以修其水土之利。兵士雜於疲老，而未嘗申敕訓練，又不為之擇將，而久其疆場之權。宿衛則聚卒伍無賴之人，而未有以變五代姑息羈縻之俗。宗室則無教訓選舉之實，而未有以合先王親疏隆殺之宜。其於理財，大抵無法，故雖儉約而民不富，雖憂勤而國不強。賴非夷狄昌熾之時，又無堯、湯水旱之變，故天下無事，過於百年。雖曰人事，亦天助也。蓋累聖相繼，仰畏天，俯畏人，寬仁恭儉，忠恕誠愨，此其所以獲天助也。
伏惟陛下躬上聖之質，承無窮之緒，知天助之不可常恃，知人事之不可怠終，則大有為之時，正在今日。臣不敢輒廢「將明」之義，而苟逃諱忌之誅。伏惟陛下幸赦而留神，則天下之福也。取進止。
自本朝以下，節節議得的確，而荊公所欲為朝廷節節立法措注處，亦自可見。神廟所以以伊傅周，召任之信之而惜也。荊公之志雖劖畫，而學問淵源則得之講習考覈者多，而非出於疏通博大之養也。沉其強愎自用，得之天授而偏見所向。至於并其同心同志，稍稍隔絕，及其位高勢危，寵專而氣銳。所以材佞之士，得投間以入，而平生所自喜者，反為左右所閼而國家亦多故矣。惜哉！
上五事劄子
荊公建變法之議，存之。
陛下即位五年，更張改造者數千百事，而為書具，為法立，而為利者何其多也。就其多而求其法最大、其效最晚、其議論最多者，五事也：一曰和戎，二曰青苗，三曰免役，四曰保甲，五曰市易。今青唐、洮、河，幅員三千餘里，舉戎羌之眾二十萬獻其地，因為熟戶，則和戎之策已效矣。昔之貧者舉息之於豪民，今之貧者舉息之於官，官薄其息而民救其乏，則青苗之令已行矣。惟免役也、保甲也、市易也，此三者有大利害焉。得其人而行之，則為大利，非其人而行之，則為大害；緩而圖之，則為大利，急而成之，則為大害。
傳曰：「事不師古，以克永世，匪說攸聞。」若三法者，可謂師古矣。然而知古之道，然後能行古之法，此臣所謂大利害者也。蓋免役之法，出於《周官》所謂府、史、胥、徒，《王制》所謂「庶人在官」者也。然而九州之民，貧富不均，風俗不齊，版籍之高下不足據。今一旦變之，則使家至戶到，均平如一，舉天下之役，人人用募，釋天下之農，歸於畎畝，苟不得其人而行，則五等必不平，而募役必不均矣。保甲之法，起於三代丘甲，管仲用之齊，子產用之鄭，商君用之秦，仲長統言之漢，而非今日之立異也。然而天下之人，鳧居雁聚，散而之四方而無禁也者，數千百年矣。今一旦變之使行，什伍相維，鄰里相屬，察奸而顯諸仁，宿兵而藏諸用，苟不得其人而行之，則搔之以追呼，駭之以調發，而民心搖矣。市易之法，起於周之司市，漢之平準。今以百萬緡之錢，權物價之輕重，以通商而貰之，令民以歲入數萬緡息。然甚知天下之貨賄未甚行，竊恐希功幸賞之人，速求成效於年歲之間，則吾法隳矣。臣故曰：三法者，得其人，緩而謀之則為大利；非其人，急而成之則為大害。故免役之法成，則農時不奪，而民力均矣；保甲之法成，則寇亂息，而威勢強矣；市易之法成，則貨賄通流，而國用饒矣。
論館職劄子
若今之經筵官，當亦準此博訪考言，以為儲養公卿之選。
臣伏見今館職一除，乃至十人，此本所以儲公卿之材也。然陛下試求以為講官，則必不知其誰可；試求以為諫官，則必不知其誰可；試求以為監司，則必不知其誰可；此患在於不親考試以實故也。《孟子》曰：「國人皆曰賢，然後察之，見賢焉，然後用之。」今所除館職，特一二大臣以為賢而已，非國人皆曰賢。國人皆曰賢，尚未可信用，必躬察見其可賢而後用，況於一二大臣以為賢而已，何可遽信而用也？
臣願陛下察舉眾人所謂材良而行美、可以為公卿者，召令三館祗候。雖已帶館職，亦可令兼祗候。事有當論議者，召至中書，或召至禁中，令具條奏是非利害及所當設施之方。及察其才可以備任使者，有四方之事，則令往相視問察，而又或令參覆其所言是非利害。其所言是非利害，雖不盡中義理可施用，然其於相視問察能詳盡而不為蔽欺者，即皆可以備任使之才也。其有經術者，又令講說。如此至於數四，則材否略見，然後罷其否者而召其材者，更親訪問以事。訪問以事，非一事而後可以知其人之實也，必至於期年，所訪一二十事，則其人之賢不肖審矣，然後隨其材之所宜任使，其尤材良行美可與謀者，雖嘗令備訪問可也。此與用一二大臣薦舉，不考試以實而加以職，固萬萬不侔。
然此說在他時或難行。今陛下有堯、舜之明，洞見天下之理，臣度無實之人不能蔽也，則推行此事甚易。既因考試可以出材實，又因訪問可以知事情，所謂敷納以言，明試以功，用人惟己，辟四門、明四目、達四聰者，蓋如此而已。以今在位乏人上下壅隔之時，恐行此不宜在眾事之後也。
然巧言令色孔壬之人，能伺人主意所在而為傾邪者，此堯、舜之所畏，而孔子之所欲遠也。如此人，當知而遠之，使不得親近。然如此人亦有數，陛下博訪於忠臣良士，知其人如此，則遠而弗見；誤而見之，以陛下之仁聖，以道揆之，以人參之，亦必知其如此，知其如此，則宜有所懲。如此，則巧言令色孔壬之徒消，而正論不蔽於上。今欲廣聞見，而使巧言令色孔壬之徒得志，乃所以自蔽。畏巧言令色孔壬之徒為害，而一切疏遠群臣，亦所以自蔽。蓋人主之患在不窮理，不窮理則不足以知言，不知言則不足以知人，不知人則不能官人，不能官人則治道何從而興乎？
陛下堯、舜之主也，其所明見，秦、漢以來欲治之主，未有能仿佛者，固非群臣所能窺望。然自堯、舜、文、武皆好問以窮理，擇人而官之以自助，其意以為王者之職，在於論道，而不在於任事，在於擇人而官之，而不在於自用。願陛下以堯、舜、文、武為法，則聖人之功必見於天下，至於有司叢脞之務，恐不足以棄日力、勞聖慮也。以方今所急為在如此，敢不盡愚。
臣愚才薄，然蒙拔擢，使豫聞天下之事。聖旨宣諭富弼等，欲於講筵召對輔臣，討論時事，顧如臣者，材薄不足以望陛下之清光，然陛下及此言也，實天下幸甚。自備位政府，每得進見，所論皆有司叢脞之事，至於大體，粗有所及，則迫於日晷，已復旅退。而方今之事，非博論詳說，令所改更施設、本末先後、大小詳略之方，已熟於聖心，然後以次奉行，則治道終無由興起。然則如臣者，非蒙陛下賜之從容，則所懷何能自竭？蓋自古大有為之君，未有不始於憂勤而終於逸樂。今陛下仁聖之質，秦、漢以來人主未有企及者也，於天下事又非不憂勤，然所操或非其要，所施或未得其方，則恐未能終於逸樂、無為而治也，則於博論詳說豈宜緩？然陛下欲賜之從容，使兩府並進，則論議者眾而不一，有所懷者或不得自竭，謂宜使中書密院迭進，則人各得盡其所懷，而陛下聽覽亦不至於煩。
陛下即以臣言為可，乞明喻大臣，使各舉所知，無限人數，皆實封以聞。然後陛下推擇，召置以為三館祗候。其不足取者，旋即罷去，則所置雖多，亦無所害也！
相度牧馬所舉薛向劄子
區畫處甚悉。
臣等竊觀自古國馬盛衰，皆以所任得人失人而已。汧、渭之間，未嘗無牧，而非子獨能蕃息於周。河隴之間，未嘗無牧，而張萬歲獨能蕃息於唐。此前世得人之明效也。使得人而不久其官，久其官而不使得專其事，使得專其事而不臨之以賞罰，亦不可以成功。今臣等相度陝西一路買馬監牧利害大綱，已具奏聞。
伏見權陝西轉運副使薛向，精力強果，達於政事，河北便糴，陝西榷鹽，皆有已試之效。今來相度陝西馬事，尤為詳悉。臣等前奏已乞就委薛向提舉陝西買馬及監牧公事，今欲乞降指揮，許令久任。緣今來馬價，多出於解池鹽利、三司所支銀綢絹等，又許令陝西轉運司兌換見錢。今薛向既掌解鹽，又領陝西財賦，則通融變轉，於事為便。兼臣等訪問得薛向陝西係官空地，可以興置監牧處甚多，若將來稍成次第，即可以漸興置。
監得西戎之馬，牧之於西方，不失其土性，一利也。因未嘗耕墾之地，無傷於民，二利也。因向之材而就令經始，三利也。又河北有河防塘泊之患，而土多舄鹵不毛，戎馬所屯，地利不足。諸監牧多在此路，所占草地多是肥饒，而馬又不堪，未嘗大孳息。若陝西興置監牧，漸成次第，即河北諸監有可存者，悉以陝西良馬易其惡種；有可廢者，悉以肥饒之地賦民。於地不足而馬所不宜之處，以肥饒之地賦民，而收其課租，以助戎馬之費。於地有餘而馬所宜之處，以未嘗耕墾之地牧馬，而無傷於民。此又利之大者也。
如允臣等所奏，即乞薛向所奏舉官員及論改舊弊，朝廷一切應副，成功則無愛賞，敗事則無憚罰。如此則臣等保任薛向必能上副朝廷改法之意。如將來敗事，臣等各甘同罪。取進止。
進戒疏
於亮陰初以聲色二字為遠佞人之本，便是荊公得力的學問。
臣某昧死再拜上疏皇帝陛下：臣竊以為陛下既終亮陰，考之於經，則群臣進戒之時，而臣待罪近司，職當先事有言者也。
竊聞孔子論為邦，先放鄭聲，而後曰遠佞人，仲虺稱湯之德，先不邇聲色，不殖貨利，而後曰用人惟己。蓋以謂不淫耳目於聲色玩好之物，然後能精於用志；能精於用志，然後能明於見理；能明於見理，然後能知人；能知人，然後佞人可得而遠，忠臣良士與有道之君子，類進於時有以自竭，則法度之行、風俗之成，甚易也。若夫人主雖有過人之材，而不能早自戒於耳目之欲，至於過差，以亂其心之所思，則用志不精；用志不精，則見理不明；見理不明，則邪說詖行必窺間乘殆而作，則其至於危難也豈難哉。
伏惟陛下即位以來，未有聲色玩好之過聞於外，然孔子聖人之盛，尚自以為七十而後敢縱心所欲也。今陛下以鼎盛之春秋，而享天下之大奉，所以惑移耳目者為不少矣，則臣之所豫慮，而陛下之所深戒，宜在於此。天之生聖人之材甚吝，而人之值聖人之時甚難。天既以聖人之材付陛下，則人亦將望聖人之澤於此時。伏惟陛下自愛以成德，而自強以赴功，使後世不失聖人之名，而天下皆蒙陛下之澤，則豈非可願之事哉？
臣愚不勝拳拳，惟陛下恕其狂妄，而幸賜省察。
上時政疏
荊公劫主上之知處，往往入人主肘腋。細看自覺與他人不同。
臣某昧死再拜上疏尊號皇帝陛下：臣竊觀自古人主享國日久，無至誠惻怛憂天下之心，雖無暴政虐刑加於百姓，而天下未嘗不亂。自秦已下，享國日久者，有晉之武帝、梁之武帝、唐之明皇。此三帝者，皆聰明智略有功之主也。享國日久，內外無患，因循苟且，無至誠惻怛憂天下之心，趨過目前，而不為久遠之計，自以禍災可以無及其身，往往身遇災禍而悔無所及。雖或僅得身免，而宗廟固已毀辱，而妻子固已困窮，天下之民固已膏血塗草野，而生者不能自脫於困餓劫束之患矣。夫為人子孫，使其宗廟毀辱，為人父母，使其比屋死亡，此豈仁孝之主所宜忍者乎？然而晉、梁、唐之三帝以晏然致此者，自以為其禍災可以不至於此，而不自知忽然已至也。
蓋夫天下至大器也，非大明法度不足以維持，非眾建賢才不足以保守。苟無至誠惻怛憂天下之心，則不能詢考賢才，講求法度。賢才不用，法度不修，偷假歲月，則幸或可以無他，曠日持久，則未嘗不終於大亂。
伏惟皇帝陛下有恭儉之德，有聰明睿智之才，有仁民愛物之意，然享國日久矣，此誠當惻怛憂天下，而以晉、梁、唐三帝為戒之時。以臣所見，方今朝廷之位，未可謂能得賢才，政事所施，未可謂能合法度。官亂於上，民貧於下，風俗日以薄，財力日以困窮，而陛下高居深拱，未嘗有詢考講求之意。此臣所以竊為陛下計而不能無慨然者也。
夫因循苟且，逸豫而無為，可以僥幸一時，而不可以曠日持久。晉、梁、唐三帝者不知慮此，故災稔禍變生於一時，則雖欲復詢考講求以自救，而已無所及矣。以古準今，則天下安危治亂，尚可以有為。有為之時，莫急於今日，過今日，則臣恐亦有無所及之悔矣。然則以至誠詢考而眾建賢才，以至誠講求而大明法度，陛下今日其可以不汲汲乎？《書》曰：「若藥不瞑眩，厥疾弗瘳。」臣願陛下以終身之狠疾為憂，而不以一日之瞑眩為苦。
臣既蒙陛下采擢，使備從官，朝廷治亂安危，臣實預其榮辱，此臣所以不敢避進越之罪，而忘盡規之義。伏惟陛下深思臣言，以自警戒，則天下幸甚。
辭集賢校理狀
荊公於清要之選，每每固辭至於八九。予僅錄此首與辭同脩起居注之二，以見公之難進之概云。
右臣今月二十二日準中書差人齎到敕牒一道，除臣集賢校理。
聞命震怖，不知所以。伏念臣頃者再蒙聖恩召試，臣以先臣未葬，二妹當嫁，家貧口眾，難住京師，乞且終滿外任，比蒙矜允，獲畢所圖。而門衰祚薄，祖母、二兄、一嫂，相繼喪亡，奉養婚嫁葬送之窘，比於向時為甚。所以今茲才至闕下，即乞除一在外差遣，不願就試。
以臣疵賤，謬蒙拔擢，至於館閣之選，豈非素願所榮。然而不願就試，正以舊制入館則當供職一年，臣方甚貧，勢不可處。此臣所以不敢避干譽朝廷之罪，而苟欲就其營養之私。不圖朝廷不加考試，有此除授。臣若避犯命之罰，受而不能自列，則是臣前所乞為以私養要君，而誤陛下以無名加寵也。又聞朝廷特與推恩，不候一年，即與在外差遣，且一年供職，乃是朝廷舊制，臣以何名，敢當此恩，而累朝廷隳廢久行公共之法？
又見新制，近臣薦舉官吏，非條詔指揮，不得用例施行。令出已來，未能十日。今臣有此除授，乃因近臣薦舉，不加考試，又非條詔指揮，臣雖不肖，獨何敢冒過分之寵，而以身為廢法之首乎？
伏望聖慈察臣本意，從臣私欲，追還所授，特與除一在外合入差遣，則使公義不虧於上，私行不失於下，臣不任激切祈恩待報之至。所有敕牒，臣不敢受，謹具狀奏聞。

[book_title]卷三·表、啟
除參知政事謝表
承弼之任，賢智所難，顧惟缺然，何以堪此。仰膺成命，弗獲固辭。（中謝。）竊以古先哲王，考慎厥輔，皆有一德，用成眾功。伏惟皇帝陛下，含獨見之明，踐久安之運，甫終諒闇，將大施為。宜得偉人，與圖庶政。如臣者，徒以承學，粗知義方，本無他長，可備官使。退安私室，自絕榮塗，既負采薪之憂，因逃竊位之責。大明繼燭，正路宏開，付以蕃宣，還之侍從。清閑之宴，或賜開延，淺陋所聞，每蒙知獎。以為奉令承教，庶幾無尤，至於當軸處中，良非所稱。寵光曲被，震愧交懷。此蓋伏遇皇帝陛下德懋旁求，志存遠舉。隆寬盡下，故忠良有以輸心；公聽並觀，故讒慝不能肆志。矧睿謀之天縱，方聖敬之日躋，思稱所蒙，敢忘自竭？遠猷經國，雖或愧於前修；直道事君，期不隳於素守。
除平章事監修國史謝表
臣某言：伏奉恩命，特授金紫光祿大夫、行尚書禮部侍郎、同中書門下平章、事監修國史、上柱國，進封開國公，加食邑一千戶、實封四百戶，仍賜推忠協謀佐理功臣，尋具表陳免，蒙批答不允，仍斷來章者。
揚於大庭，寵以高位，歸之翊戴之重，諉之宰制之平，聖心方慎於旁求，小臣知難於上稱。〈（中謝。）〉臣聞人君代天而理物，人臣資父以事君。然而君臣之大義有方，非若父子之至恩無間。須倡而後和，則誠意每患於難通；不入而後量，則忠力或嫌於自獻。唯成湯之聽伊尹，與傅說之遇高宗，皆以疏遠而相求，何其親厚之獨至。蓋所趣非由於二道，故所為若出於一身。夫豈於越夷貉之異心，是謂元首股肱之同體。二臣既以此獲展事君之義，兩君亦以此得成理物之功。苟非其人，孰與於此？
臣受材單寡，逢運休明，初涉獵於藝文，稍扳緣於祿仕。曩塵近侍，積愧空餐，悲遽隔於庭闈，分長依於丘壟。俄值纂承之慶，繼叨收召之榮。責以論經，尚少知於訓詁；使之與政，曾莫助於猷為。矧以拙直而見知，遂為奸回之所忌。伏遇皇帝陛下納之以天地之量，照之以日月之明，數加獎勵之恩，每辨讒誣之巧。重遭卜相，申敕備官，終遜避之無繇，更兢慚於非據。伏惟皇帝陛下樂古訓之獲而忘其勢，惡邪辭之害而斷以心。勿貳於任賢，務本以除惡。使萬邦有共惟帝臣之志，萬姓有一哉王心之言。則進無求名之私，退有補過之善。臣之願也，天實臨之。
觀文殿學士知江寧府謝上表
臣某言：伏奉制命授臣觀文殿學士、吏部尚書、知江寧府事，臣已於六月十五日到任訖。
久妨賢路，上負聖時，苟逃放殛之刑，更濫褒揚之典。逸其犬馬將盡之力，寵以丘墓所寄之邦。仰荷恩私，皆逾分願。（中謝。）臣操行不足以悅眾，學術不足以趣時，獨知義命之安，敢望功名之會？值遭興運，總領繁機，惟睿廣之日躋，顧卑凡而坐困。秋水方至，因知海若之難窮；大明既升，豈宜爝火之弗息。加以精力耗於事為之眾，罪戾積於歲月之多，雖恃含垢之寬，終懷覆餗之懼。伏蒙陛下志存善貸，為在曲成。記其事國之微誠，閔其籲天之至懇，撓黜幽之常法，示從欲之至仁。經體讚元，廢任莫追於既往；承流宣化，收功尚冀於方來。
除平章事昭文館大學士謝表
臣某言：伏奉制命特授臣同中書門下平章事、昭文館大學士兼譯經潤文使，加食邑一千戶，食實封四百戶，仍改賜推忠協謀同德佐理功臣，尋具表陳免，蒙降批答不允，仍斷來章者。
承流宣化，方虞失職之誅；經體讚元，更誤選賢之舉。（中謝。）臣竊惟人物之會通常寡，實以君臣之遇合至難。自匪同聲氣之求，孰能偕功名之享？伏惟皇帝陛下天縱大聖，人與成能，乘百年久安之機，飾千歲積壞之蠱。士誠服矣，而持祿養交之習未殄；民允懷矣，而樂事勸功之志未純。近或長阨，而仁義之澤未流；遠或虛僑，而道德之威未立。宜選於眾，舉格於皇天之材；使暨乃僚，纘迪我高後之事。冀勝所任，以濟斯時。
而臣蚤見知於隱約之中，久獨立於傾搖之上。勳庸弗效，恩禮更加，托備外藩，俯鄰期歲，遂叨詔獎，還冠宰司。自視羈單，所懷蹇淺。方古耕築，則有其陋，為世聘求，則無其賢。然以投老之軀，而遭難值之運，苟貪歲月，趣就涓埃。且上之施既光，則下之報宜厚。與之戮力，仰承睿智之臨；罔不同心，俯賴忠良之協。誓殫疏拙，圖稱休明。
辭免使相判江寧府表
臣某言：近具表辭免恩命，伏蒙聖慈批答不允者。
寵私未憖，更加褒勉之恩；分義所存，敢冒叨貪之恥。（中謝。）伏念臣江湖一介，特荷聖知；帷幄七年，再陪國論。久居亢滿，所以深懼災危；積致衰疲，所以懇辭機要。若猶屍將相之厚祿，且復殿方面之大邦，則是於惡盈之時，欲富而弗止，以宣力之地，養痾而自營。聖慈雖或優容，官謗何由解免？伏望皇帝陛下俯垂念聽，特賜矜從。使聖世無虛授之嫌，孤臣有少安之幸。
朱炎傳聖旨令視府事謝表
臣某言：三月二日，提舉江南路、太常丞朱炎傳聖旨，令臣便視府事者。
使指遄臻，訓辭俯逮，敢圖衰疾，尚誤眷存。（中謝。）伏念臣曲荷搜揚，久孤付屬。有能必獻，未嘗擇事而辭難；無力可陳，乃始籲天而求佚。然方焦思有為之日，以此懷恩未報之身，苟營燕安，豈免慚悸？伏蒙陛下仁惟求舊，義不忘遐，乃因乘軺將命之臣，更喻推轂授方之意。踦履無用，誠弗忍於棄捐；朽株匪材，尚奚勝於器使？永惟獎勵，徒誓糜捐。
差弟安上傳旨令授敕命不須辭免謝表
臣某言：伏蒙聖恩差弟安上提點江南東路刑獄，以臣衰疾，就令照管，仍傳聖旨令臣便授敕命更不須辭免者。
江海衰殘，雲天悠遠，恩言狎至，感涕交流。（中謝。）伏念臣積荷知憐，初無報稱，豈圖賤質，上簡聖心，數遣中人，間因外使，喻以眷懷之至意，慰其憂苦之餘生。惠焉既久而彌加，告矣雖頑而未舍。乃至召見同產，馳賜十行之書；使營私門，就捐一路之寄。訪逮纖悉，矜及隱微。追千載之遭逢，殆無前比；顧百身之糜殞，安可仰酬？唯當祗聖訓之鴻私，豈敢固愚衷之小諒。重念無傷於國體，乃為不負於天慈。欲以里居之安，而屍官廩之厚，固已犯明義而累食功之實，況復干隆名而長昧利之風？至於詞窮，雖兢慚於屢黷：可以理奪，終冀幸於矜從。
賀南郊禮畢肆赦表
臣某言：伏睹今月初五日南郊禮畢大赦天下者。
精明條達，神眷顧而依懷；膏澤川流，人歡呼而蹈厲。（中賀。）臣聞語孝之至，莫大於配天；議禮而輕，不足以享帝。能舉厘事，實歸聖時。恭惟皇帝陛下鴻化已昭，康年屢應。奔走籩豆，有董正之治官；潔豐粢盛，有底慎之財賦。禮成穀旦，恩浹綿區。雖洛誦之休明，尚難譬稱；豈寬之淺納，能盡揄揚？臣夙荷慈憐，方嬰衰瘵。望九賓之紳笏，獨遠勾傳；狎百獸於山林，猶知率舞。
賀正表
馭正夏時，更端周曆。體一元而敷惠，適與春浮；斂諸福以代新，方侔川至。〈（中賀。）〉恭惟皇帝陛下誕昭明德，祗燕孫謀，齊七政以當天，順五辰而凝績。用來協氣，以阜嘉生。閱千古之上儀，肆三朝之盛會。仰同星拱，悚百辟以在庭；追效嵩呼，極萬年而薦壽。臣桑榆晚景，麋鹿並遊。進莫預於臚傳，退但知於率舞。
賜生日禮物謝表
臣某言：伏蒙聖慈特差入內內侍省內東頭供奉官馮宗道傳宣撫問，及就府賜臣生日禮物，金花銀器一百兩、衣著一百匹、衣一對、金鍍銀鞍轡一副並纓復、馬二匹，湯藥一銀盒御封全者。
微勞不效，僅逃三典之科；厚禮有加，尚躐九儀之等。〈（中謝。）〉臣外叨寄屬，仰誤眷憐，已隳考翼之基，重負母慈之教。迫劬勞於晚節，方不自勝；惟蕃庶之舊恩，終無以稱。伏蒙皇帝陛下，更馳膚使，曲喻至懷，駔駿靈珍，琛奇組麗。豈下流之敢及，皆前此之所無。金厄淑旂，多錫誠榮於既往；鉛刀駑馬，強扶難冀於將來。雖天地弗責其謝生，顧臣子敢忘於致死。
甘師顏傳宣撫問並賜藥謝表
臣某言：膚使寵辭，載華原隰。寶奩珍劑，加賁丘園。臣（中謝。）伏念臣少出衡茅，晚陪帷幄，德寄重，才淺知深。但念里居，長負丘山之責；敢期宸眷，尚留簪履之矜。此蓋伏遇皇帝陛下天幬無疆，海涵不棄。戴難忘之盛德，豈特銘肌；撫易盡之餘生，唯當結草。
李舜舉賜詔書藥物謝表
臣某言：輟宮闈親近之臣，臨湖海寬閑之野，授之藥物，撫以訓辭。屍厚祿而無勞，謂當誅絕；捐大恩而不報，彌所兢慚。臣（中謝。）伏念臣本出羈單，自甘淪棄，晚由材學，上誤聖知。智曾昧於保身，忠每懷於許國。讒誣甚巧，切憂解免之難；危拙更安，特荷眷憐之至。況遠跡久孤之地，實邇言易間之時，而離明昭晰於隱微，解澤頻繁於疏逖。此蓋伏遇皇帝陛下以上仁含垢，以大智容愚。弗使南箕得侈簸揚之狀，更令北戶坐蒙臨照之光。苶然垂盡之病軀，沱若橫流之感涕。惟困窮無理，猶致命於一餐；顧冒昧不貲，敢忘懷於九死。
中使撫問謝表
臣某言：孤臣疲曳，自阻進趨，上主慈憐，猶加撫諭。〈（中謝。）〉伏念臣晚陪休運，特荷異恩。橫草無功，每恨棄軀之晚；負薪有疾，仍慚制祿之優。豈謂陛下所總萬機，不忘一物，乃因軒之出，俯逮踦屨之遺。仰荷眷私，唯知感涕。
中使宣醫謝表
臣某言：乘衰攖厲，敢意浼聞。軫舊垂矜，曲加寵數。即馳近御，兼飭太醫，錫以寶奩，實之珍劑。創殘再肉，顛旬更蘇，遝被慈憐，不勝負荷。臣叨恩缺報，昧祿取災，果崇降以疾殃，至上煩於湣惻。此蓋伏遇皇帝陛下屨簪念厚，軒幄眷深，天弗籲而亦臨，雲甫瞻而既雨。哀逾察父，感劇孤臣。論可報之涓埃，難知稱效；顧未填之溝壑，徒誓糜捐。撫涕汍瀾，捫心躑躅。
請皇帝御正殿復常膳表
臣等言：奉聖旨以祈雨未應、避正殿減常膳者。
陽春生物，偶沾澤之稍愆；睿意恤民，遽側身而自抑。德已修於銷變，數或繫於非常，當復彝儀，用安群下。（中謝。）恭惟皇帝陛下天仁溥施，神智曲成，躬忘旰食之勞，坐講日新之政。四時協序，萬物至和。適當化養之辰，宜得涵濡之澤。少違常候，深軫清衷。退師氏之正朝，約太官之盛饌。仰窺謙德，志在憫民。然而殊俗來朝，當即法宮之位；誕辰入慶，合陳宴俎之珍。事有所先，禮難偏廢。伏願仰回淵聽，俯徇輿情，夙御九筵之居，並羞十閤之具。上以全於國體，下以副於臣誠。
請皇帝御正殿復常膳表二
臣某等言：近上表請御正殿復常膳，蒙降批答不允者。
時澤偶愆，屢勤齋禱，聖衷愈勵，曲盡焦勞。將損己以召休，因退次而貶食。列陳剡奏，尚缺嗣音，在臣列之靡遑，伏帝閽而再扣。（中謝。）恭惟皇帝陛下體居離正，德稟乾剛，期揉俗以致康，嘗納隍而興念。七載於此，繼獲豐穰；一春而來，或罹愆亢。皇慈深軫，群祀遍修。恐狴犴乖則親錄其囚，懼黼黻美則躬變其服。仍損內饔之舉，兼虛正寧之朝。然而禮貴從宜，事難泥古。而況甫臨誕節，交舉慶儀。有列辟拜萬年之觴，有殊俗修兩朝之好。苟虧彝制，難副群情。少屈淵衷，特從誠懇，天臨廣廈，日御常珍。親事法宮，廓宣於政治；惟辟玉食，昭示於等威。仰以慰兩宮之慈，俯以安群下之望，
乞罷政事表一
臣某言：竊以使陪國論，惟亮天功，必用強明，乃能協濟。豈容昏瞀，可以叨居。進冒聰明，罄陳危悃。（中謝。）伏念臣逮侍先帝，列官外朝，晚以喪歸，因為病廢。伏遇皇帝陛下召還辭禁，擢預經筵，收於眾惡之中，諏以萬機之事。構讒誣而並至，輒賜辨明；推孤拙以直前，每蒙開納。陛下所以遇臣者，可謂厚矣。臣之所以報國者，終於缺然。豈理勢之獨難，抑才能之素薄。方懼過尤之積，乃罹疢疾之加。比欲外乞州藩，冀以就營醫藥。重念采薪之弗給，尚何守土之敢謀？輒緣不能者止之言，庶免貪以敗官之悔。伏望皇帝陛下曲垂仁惻，俯記愚忠，賜以分司一官，許以江寧居止。則天地之德，實有施於餘年；犬馬之勤，冀或輸於異日。
乞罷政事表二
臣某言：近具表乞罷政事分司，伏奉手詔封還，不允所乞者。
私懷懇至，已具布聞；聖訓丁寧，未蒙開納。敢冒崇高之聽，再輸悃愊之情。（中謝。）臣聞任賢之方，要其有用，陳力之義，止於不能。苟弗集於事功，且重罹於疢疾，豈容叨據，以累明揚。伏念臣猥以孤生，親逢盛世。昧於量己，志欲補於休明；失在信書，事浸成於迂闊。每煩眾論，上慁聖聰。久知素願之難諧，繼以積痾而自困。辭而去位，庶逃竊食之誅；勉以就工，重荷包荒之德。雖貪順命，終懼妨功。伏望皇帝陛下閎度並容，大明俯燭，特垂矜允，俾遂退藏。如此則孤進之身，獲全生於末路；具瞻之地，得改命於時材。臣無任。
乞出表一
臣某言：竊以丞相之職，天子是毗。方當圖政之憂勤，難以養痾而昧冒，輒輸情素，仰丐恩憐。〈（中謝。）〉臣叨被鴻私，誤屍榮祿。堯仁天覆，幸荒穢之兼包；湯聖日躋，顧卑凡而自絕。尚惟許國，姑誓忘軀。豈意眩昏，甫新年而寢劇；更知駑蹇，難重任之久堪。伏惟皇帝陛下明燭隱微，惠綏羈拙。閔其積疢，收還上宰之印章；賜以餘年，歸展先臣之丘壟。生當擊壤，以詠矜容之德；死當結草，以酬含育之恩。
乞出表二
臣某言：今月十一日，輒輸情素，仰丐恩憐，實以抱疢之深，難於竊位之久。過蒙敦獎，未賜矜從。事有迫於懇誠，理必祈於哀惻。（中謝。）臣信書自守，與俗多違。審容膝之易安，因忘擇地；知戴盆之難忘，遂廢占天。豈圖憂患之餘，更值清明之始。寒之之日長而暴之之日短，植之之人寡而拔之之人多。尚誤聖知，驟妨賢路。摩頂放踵，雖願效於微勞；以蚊負山，顧難勝於重任。矧復瞀昏而曠事，若猶冒昧以屍官，是乃明憲之所不容，豈特煩言之為可畏？伏惟皇帝陛下天地覆載，日月照臨，賜以曲成，容其少愒。區區旅力，或未憖於餘年；斷斷小能，冀尚施於異日。
乞退表一
臣昨具表乞解機政，伏奉手詔未賜俞允者。
明主訓辭之寵，宜即奉承；匹夫志守之愚，敢覬矜允。（中謝。）竊以品制百為，總裁萬務，任怨蓋難於持久，服勞安可以獨賢？所以中外迭居，是為祖宗故事。況於疲曳，加以瞀昏，若由昧冒而無慚，其必顛隮而不救。臣過叨睿獎，備進近司。當循名責實之時，故任怨特多於前輩；兼蠲令改制之事，故服勞尤在於一身。雖蒙全度之恩，僅免譴訶之域。某於多故，實以難支。矧疾疢之交攻，且事為之浸廢。伏望陛下昭其悃愊，假以優遊。使得休養於衰疲，以示保全於孤拙。
乞退表二
臣某言：近具表乞解機務，伏奉手詔未賜俞允者。
聖恩所及，有隆天重地之施；私義未安，有深淵薄冰之懼。（中謝。）竊惟成湯、高宗之世，有若伊尹、傅說之臣，其道則格於帝而無疑，其政則加乎民而有變。後惟時乂，相亦有終。迨乎中世之陵夷，非復古人之仿佛。忠或不足以取信，而事事至於自明；義或不足以勝奸，而人人與之為敵。以此乘權而久處，孰能持祿以少安？此臣之慮危於居寵之時，而昧死有均勞之乞，況於抱病，浸以瘝官。伏惟皇帝陛下道與日躋，德侔乾覆。哀一夫之失所，樂萬物之皆昌。矧夫眷遇之優，既已勤劬之久，宜蒙善貸，使獲曲全，賜其疲賤之身，假以安閑之地。則敝車無用，猶可具於勞薪；棄席未忘，或再施於華幄。
乞退表三
臣某言：伏奉聖旨令臣入見，赴中書供職者。
螻蟻微誠，屢關省覽；天地大德，未賜矜從。（中謝。）臣聞周之士也貴，秦之士也賤；周之士也肆，秦之士也拘。其縱之為貴，其拘之為賤。賤故尚勢利而忘善惡，貴故尊行義而矜廉恥。士之尊行義而矜廉恥，宗廟社稷之安，而天下自治也。伏惟陛下言必稽堯、舜，動必憲文、武，故視遇天下之士，欲其貴不欲其賤，欲其肆不欲其拘。
臣以羈孤，旁無佽助，一言寤意，特見甄收。適遭欲治之盛時，實預扶衰之大義。事或乖於眾口，而陛下力賜辯明；言有逆於聖心，而陛下常垂聽納。此臣所以履艱虞而不忌，服勤苦而不辭。雖百度搶攘，未就平成之敘；然四年黽勉，非無夙夜之勞。今特以心氣之衰疲，目力之昏耗，哀祈外補，冀幸小休。而乾剛確然，莫可回奪。則是親直周家之忠厚，獨為秦士之賤拘。事與願違，能無竊歎；理當情恕，豈免上煩？實望聖慈俯昭愚款，外賜優閑之地，少安疾疢之身。須其有瘳，乃責外效。臣生當損軀以報德，死當結草以酬恩。
乞宮觀表一
臣某言：疏榮特異，敢忘圖報之忠；陳力弗能，當布可辭之義。（中謝。）伏念臣晚陪興運，久汙近司，戇愚弗逮於清光，衰疾更成於瘝曠。苟免大訶之責，乃叨異數之加，授以戎旃，班之宰席。松楸舊國，實使鎮臨；蒲柳殘年，足為榮耀。顧在宣化承流之地，方當循名責實之時，疲曳難支，顛隮可畏。仰祈睿眷，俯徇愚衷，並解將相之官，外除宮觀之任，托依田里，瞻守丘墳。倘憑休養之私，終獲夷瘳之福，敢忘策勵，復誓糜捐。
乞宮觀表二
臣某言：近具奏乞以本官外除一宮觀差遣，伏蒙聖慈特降中使賜臣詔書不允者。
天地至恩，實知難報；螻蟻微息，尚竊有懷。輒冒隆威，更輸危悃。伏念臣遭逢異甚，稱效蔑如。苟旅力之可陳，豈餘生之足惜？顧以憂傷而至弊，重為疢疾之所攖。偷假便州，必負曠瘝之責；過屍厚祿，更懷叨昧之慚。伏望陛下本末燭知，始終護念，俯徇籲天之懇，俾無累國之尤。尚冀寧瘳，誓終糜殞。
乞宮觀表三
軺傳俯臨，璽書狎至，仰荷眷存之厚，第懷感悸之深。任有不勝，勉非所及，輒輸危懇，再冒天威。伏念臣久誤至恩，難圖報稱；過屍榮祿，易取災危。力憊矣而弗支，氣喘焉而將蹶。窮閻掃軌，斯為待盡之時；幕府建旄，豈曰養痾之地？所懼曠瘝之責，敢辭逋慢之誅。伏望陛下照以末光，遂其微請。使壇陸之鳥，無眩視之悲；濠梁之魚，有從容之樂。庶蒙瘳復，更誓靡捐。
手詔令視事謝表
臣某言：伏蒙宣示言者所奏，輒具劄子，乞博延公議，改用賢人，伏奉詔獎勵，令視事如故者。
謗議升聞，已賴舜聰之豁達；懇誠上訴，更煩周誥之丁寧。竊以作威者王之權，待察者臣之禮。蓋雖蒙非常之厚遇，亦將避可畏者之煩言。臣志尚非高，才能無異。舊惟所學之迂闊，難以趨時；因欲自屏於寬閑，庶幾求志。惟聖人之時不可失，而君子之義必有行。故當陛下即政之初，輒慕昔賢際可之仕，越從鄉郡，歸直禁林。或因勸講而賜留，或以論思而請對。愚忠偶合，即知素願之獲申；睿聖日躋，更懼淺聞之難副。重叨殊獎，忝秉洪鈞。所宜引分以固辭，乃敢冒恩而輕就，實恃明主知臣之有素，故以孤身許國而無疑。人習玩於久安，吏循緣於積弊，窾言不忌，詖行無慚。論善俗之方，始欲徐徐而變革；思愛日之義，又將汲汲於施為。以物役己，則神志有交戰之勞；以道徇眾，則事功無必成之望。恐上辜於眷屬，誠竊幸於退藏，猶貪仰附於末光，亦冀粗成於薄效。比聞獨斷，謂合僉言，但輸承命之忠，遂觸招權之毀。因請避眾賢之路，庶以厭異議之人。伏蒙皇帝陛下敦大兼容，清明旁燭，賜之神翰，諭以至懷。君臣之時，嘗千載而難值；天地之造，豈一身之可酬？敢不自忘形跡之嫌，庶協神明之運。
詔以所居園屋為僧寺及賜寺額謝表
臣某言：基跡叢祠，冀鴻延於萬壽；錫名扁榜，竊榮遇於一時。臣生乏寸長，世叨殊獎。賤息奄先於犬馬，頹齡俯迫於桑榆。獨念親逢，莫有涓埃之補報；永惟宏願，豈忘香火之因緣？伏蒙皇帝陛下俯徇祈誠，特加美稱。所懼封人之祝，終以堯辭；乃塵長者之園，遽如佛許。仰憑護念，誓畢熏修。
依所乞私田充蔣山太平興國寺常住謝表
臣某言：緣恩昧冒，方虞慁上之誅，加意畀矜，遂竊終天之幸。伏念臣少嘗陻阨，晚誤褒崇。榮祿雖多，不逮養親之日；餘年向盡，更為哭子之人。追營香火之緣，仰賴金繒之賜。尚復祈恩而不已，乃將徼福於無窮。伏蒙陛下眷遇一於初終，愛恤兼夫存沒，特撓常法，俯成私求。雖老矣無能，莫稱漏泉之施；若死而未泯，豈忘結草之酬？
百寮賀復熙河路表
臣某等言：伏睹修復熙、河、洮、泯、疊、宕等州，幅員二千餘里，斬獲不順蕃部一萬九千餘人，招撫大小蕃族三十餘萬，各降附者。
奮張天兵，開斥王土。旌旃所指，燕及氐、羌；樓櫓相望，彌誕河隴。（中賀。）竊以三年鬼方之伐，高宗所以濟時；六月玁狁之徵，宣王所以復古。政由人舉，道與世升。伏惟陛下溫恭而文，睿智以武，講周、唐之百度，拔方、虎於一言。我陵我阿，既飭鷹揚之旅；實墉實壑，遂平鳥竄之戎。用夏變夷，以今準古，是基新命，厥邁往圖。臣等均被明恩，具膺榮祿。接千歲之統，適遭會於斯時；上萬年之觴，敢愆忘於故事。
除雱正言待制謝表
臣某言：伏奉聖恩除臣男雱右正言、天章閣待制兼侍講，特降中使宣諭，令便受告敕，不須辭免者。
孚號明恩，實由中出；美官要職，弗以次加。知榮耀之及私，顧僭差而累國。雲天在望，冰炭交懷。（中謝。）臣出於羈窮，好是拙直。道常違俗，宜芻狗之致妖；才不逮人，何藿蠋之能化？皇帝陛下收之末路，付以繁機，距滔天之眾讒，責經世之來效。施及賤息，度越稠人，延登朝行，使嗣講業。方仰陪於膝席，俄中廢於骭瘍。雖進趨之禮久妨，而問勞之恩狎至。莫知報稱，但負兢慚；豈意眷憐，更加超擢。待制之為職，以陪侍禁嚴；正言之為官，以諫救遺失。承金華之舊學，親玉色於燕朝。並叨殊私，甚駭群聽。此蓋伏遇皇帝陛下攬取同智，無小大之遺；搜揚眾材，無久近之間。苟或不肖，概嘗有聞，必垂甄收，以示勸獎。四方之訓於我，無競維人；多士之生斯時，不顯亦世。永惟遭值，孰與等夷。君臣以事道相求，是惟希世；父子以傳經見用，鮮或同時。雖愧皋陶濟美之材，敢忘狐突教忠之義。
進字說表
臣某言：竊以書用於世久矣，先王立學以教之，設官以達之，置使以喻之，禁誅亂名，豈苟然哉！凡以同道德之歸，一名法之守而已。道衰以隱，官失學廢，循而發之，實在聖時，豈臣愚憧，敢逮斯事？
（中謝。）蓋聞物生而有情，情發而為聲，聲以類合，皆足相知。人聲為言，述以為字。字雖人之所制，本實出於自然。鳳鳥有文，河圖有畫，非人為也，人則效此。故上下內外，初終前後，中偏左右，自然之位也；衡邪曲直，耦重交析，反缺倒仄，自然之形也；發斂呼吸，抑揚合散，虛實清濁，自然之聲也；可視而知，可聽而思，自然之義也。以義自然，故仙聖所宅，雖殊方域，言音乖離，點畫不同，譯而通之，其義一也。道有升降，文物隨之，時變事異，書名或改，原出要歸，亦無二焉。乃若知之所不能與，思之所不能至，則雖非即此而可證，亦非舍此而能學。蓋唯天下之至神，為能究此。伏惟皇帝陛下體元用妙，該極象數，稽古創法，紹天覺民。乃惟茲學，隕缺弗嗣，因任眾智，微明顯隱。蓋將以祈合乎神旨者，布之海內。眾妙所寄，窮之實難。而臣頃御燕間，親承訓敕，抱痾負憂，久無所成。雖嘗有獻，大懼冒浼。退復自力，用忘疾憊，谘諏討論，博盡所疑。冀或涓塵，有助深崇。謹勒成《字說》二十四卷，隨表上進。
除知制誥謝表
臣某言：今月初二日，伏蒙聖恩賜臣誥敕，除臣知制誥者。
高華之選，欲報常艱；固陋之身，以榮為懼。（中謝。）竊以自昔招智能之士，因使為侍從之官。豈特賴其虛名，謂能華國，蓋將收其實用，相與致君。矧號令文章之為難，而討論潤色之所寄，苟失職不稱，則為時起羞。伏惟皇帝陛下躬上聖之姿，撫久安之運，趨時有救弊之急，守器有持盈之難，當得俊良，使陪遺忘。則典司明命，出入禁門，一有瘝官，尤為累上。臣羈單賤士，樸鄙常人，仕初有志於養親，學遂不專於為己。比更煩使，稍竊謬恩，內懷屍祿之慚，仰負食功之意。又蒙采擢，以致超逾。蓋君之視臣，不使同犬馬之賤；則下之報上，亦欲致岡陵之崇。況臣少習藝文，粗知名教，遭逢一旦，度越眾人，唯當盡節於明時，豈敢尚懷於私計？
除翰林學士謝表
臣聞人臣之事主，患在不知學術，而居寵有昧冒之心；人主之畜臣，患在不察名實，而聽言無惻怛之意。此有天下國家者所以難於任使，而有道德者亦所以難於進取也。
學士職親地要，而以討論諷訁幾為官。非夫遠足以知先王，近足以見當世，忠厚篤實廉恥之操，足以谘諏而不疑，草創潤色文章之才，足以付托而無負，則在此位為無以稱。如臣不肖，涉道未優。初無犖犖過人之才，徒有區區自守之善。以至將順建明之大體，則或疏闊淺陋而不知。加以憂傷疾病，久棄里閭，辭命之習，蕪廢積年。黽勉一州，已為忝冒，禁林之選，豈所堪任？伏惟皇帝陛下躬聖德，承聖緒，於群臣賢不肖已知考慎，而於言也又能虛己以聽之，故聰明睿知神武之實，已見於行事。日月未久，而天下翹首企踵，以望唐、虞、成周之太平。臣於此時，實被收召，所以許國，義當如何？敢不磨勵淬濯已衰之心，繹溫尋久廢之學，上以備顧問之所及，下以供職司之所守。
賀韓魏公啟
伏審判府司徒侍中寵辭上宰，歸榮故鄉，兼兩鎮之節麾，備三公之典策。貴極富溢而無亢滿之累，名遂身退而有褒加之崇，在於觀瞻，孰不慶羨？
伏惟某官受天間氣，為世元龜，誠節表於當時，德望冠乎近代。典司密命，總攬中權，毀譽幾致於萬端，夷險常持於一意。故四海以公之用舍一時為國之安危。越執鴻樞，遂躋元輔。以人才未用為大恥，以國本不建為深憂。言眾人之所未嘗，任大臣之所不敢。及臻變故，果有成功。英宗以哀疚荒迷，慈聖以謙衝退托。內揆百官之眾，外當萬事之微，國無危疑，人以靜一。周勃、霍光之於漢，能定策而終以致疑；姚崇、宋璟之於唐，善政理而未嘗遭變。記在舊史，號為元功。未有獨運廟堂，再安社稷，弼亮三世，敉寧四方，崛然在諸公之先，煥乎如今日之懿。若夫進退之當於義，出處之適其時，以彼相方，又為特美。某久叨庇賴，實預甄收。職在近臣，欲致盡規之義；世當大有，更懷下比之嫌。用自絕於高閎，非敢忘於舊德。逖聞新命，竊仰遐風，瞻望門闌，不任鄉往之至。
上杭州范資政啟
某近遊浙壤，久揖孤風，當資斧之無容，幸曳裾之有地。粹玉之彩，開眉宇以照人；縟星之文，借談端而飾物。羈瑣方嗟於中路，逢迎下問於翹材。仍以安石之甥，復見牢之之舅。茲惟雅故，少稔燕閑，言旋桑梓之邦，驟感神庥之詠。寫吳綾之危思，未盡攀瞻；憑楚乙之孤風，但傷間闊。恢台貫序，虛白調神，禱頌之私，不任下懇。

[book_title]卷四·書
上相府書
某聞古者極治之時，君臣施道以業天下之民，匹夫匹婦有不預其澤者，為之焦然恥而憂之。瞽聾、侏儒，亦各得以其材，食之有司。其誠心之所化，至於牛羊之踐，不忍不仁於草木，今《行葦》之詩是也。況於所得士大夫也哉？此其所以上下輯睦而稱極治之時也。
伏惟閣下方以古之道施天下，而某之不肖，幸以此時竊官於朝，受命佐州，宜竭罷駑之力，畢思慮，治百姓，以副吾君吾相於設官任材、休息元元之意，不宜以私慁上，而自近於不敏之誅。抑其勢有可言，則亦閣下之所宜憐者。某少失先人，今大母春秋高，宜就養於家之日久矣。徒以內外數十口，無田園以託一日之命，而取食不腆之祿，以至於今不能也。今去而野處，念自廢於苟賤不廉之地，然後有以共裘葛，具魚菽，而免於事親之憂，則恐內傷先人之明，而外以累君子養完人材之德。濡忍以不去，又義之所不敢出也。故輒上書闕下，願濱先人之丘塚，自托於管庫，以終犬馬之養焉。
伏惟閣下觀古之所以材瞽聾、侏儒之道，覽《行葦》之仁，憐士有好修之意者，不窮之於無所據以傷其操，使老者得養，而養者雖愚無能，無報盛德，於以廣仁孝之政，而曲成士大夫為子孫之誼，是亦君子不宜得已者也。黷冒威尊，不任惶恐之至。
上執政書
竊以方今仁聖在上，四海九州冠帶之屬，望其施為以福天下者，皆聚於朝廷。而某得此時備使畿內，交遊親戚知能才識之士，莫不為某願，此區區者思自竭之時也。
事顧有不然者。某無適時才用，其始仕也，苟以得祿養親為事耳。日月推徙，遂非其據。今親闈老矣，日夜惟諸子壯大，未能以有室家，而某之兄嫂尚皆客殯而不葬也，其心有不樂於此。及今愈思自置江湖之上，以便昆弟親戚往還之勢，而成婚姻葬送之謀。故某在廷二年，所求郡以十數，非獨為食貧而口眾也，亦其所懷如此。
非獨以此也，某又不幸，今茲天被之疾，好學而苦眩，稍加以憂思，則往往昏聵不知所為。以京師千里之縣，吏兵之眾，民物之稠，所當悉心力耳目以稱上之恩施者，蓋不可勝數。以某之不肖，雖平居無他，尚懼不給，又況所以亂其心如此，而又為疾病所侵乎？歸印有司，自請於天子，以待放絀而歸田里，此人臣之明義，而某之所當守也。顧親老矣而無所養，勢不能為也。偷假歲月，饕祿賜以僥一日之幸，而不忖事之可否，又義之所不敢為。竊自恕而求其猶可以冒者，自非哀憐。東南寬閑之區，幽僻之濱，與之一官，使得因吏事之力，少施其所學，以庚祿賜之入，則進無所逃其罪，退無所托其身，不唯親之欲有之而已。
蓋聞古者致治之世，自瞽蒙、昏聵、侏儒、蘧蒢、戚施之人，上所以使之，皆各得盡其才；鳥獸、魚鱉、昆蟲、草木，下所以養之。皆各得盡其性而不失也。於是《裳裳者華》、《魚藻》之詩作於時，而曰：「左之左之，君子宜之。右之右之，君子有之。惟其有之，是以似之。」言古之君子，於士之宜左者左之，宜右者右之，各因其才而有之，是以人人得似其先人。又曰：「魚在在藻，依於其蒲。王在在鎬，有那其居。」魚者潛逃深渺之物，皆得其所安而樂，王是以能那其居也。方今寬裕廣大，有古之道，大臣之在內有不便於京而求出，小臣之在外有不便於身而求歸，朝廷未嘗不可，而士亦未有以此非之者也。
至於所以賜某者，亦可謂周矣。為其貧也，使之有屋廬而多祿廩；為其求在外而欲其內也，置之京師，而如其在外之求。顧某之私不得盡聞於上，是以所懷齟齬而有不得也。今敢盡以聞於朝廷，而又私布於執事矣。伏惟執事察其身之疾而從之盡其才，憐其親之欲而養之盡其性，以完朝廷寬裕廣大之政，而無使《裳裳者華》、《魚藻》之詩作於時，則非獨於某為幸甚。
上曾參政書
某聞古之君子立而相天下，必因其材力之所宜，形勢之所安，而役使之。故人得盡其材，而樂出乎其時。今也某材不足以任劇，而又多病，不敢自蔽，而數以聞執事矣。而閣下必欲使之察一道之吏，而寄之以刑獄之事，非所謂因其材力之所宜也。某親老矣，有上氣之疾日久，比年加之風眩，勢不可以去左右。閣下必欲使之奔走跋涉，不常乎親之側，非所謂因其形勢之所安也。伏惟閣下由君子之道以相天下，故某得布其私焉。
論者或以為事君使之左則左，使之右則右，害有至於死而不敢避，勞有至於病而不敢辭者，人臣之義也。某竊以為不然。上之使人也，既因其材力之所宜，形勢之所安，則使之左而左，使之右而右，可也。上之使人也，不因其材力之所宜，形勢之所安，上將無以報吾君，下將無以慰吾親，然且左右惟所使，則是無義無命，而苟悅之為可也。害有至於死而不敢避者，義無所避之也；勞有至於病而不敢辭者，義無所辭之也。今天下之吏，其材可以備一道之使，而無不可為之勢，其志又欲得此以有為者，蓋不可勝數。則某之事，非所謂不可辭之地而不可避之時也。
論者又以為人臣之事其君，與人子之事其親，其勢不可得而兼也。其材不足以任事，而勢不可以去親之左右，則致為臣而養可也。某又竊以為不然。古之民也，有常產矣，然而事親者猶將輕其志、重其祿，所以為養。今也仕則有常祿，而居則無常產，而特將輕去其所以為養，非所謂為人子事親之義也。且某之材，固不足以任使事矣，然尚有可任者，在吾君與吾相處之而已爾。固不可以去親之左右矣，然任豈有不便於養者乎？在吾君與吾相處之而已爾。
然以某之賤，未嘗得比於門牆之側，而慨然以鄙樸之辭，自通於閣下之前，欲得其所求。自常人觀之，宜其終齟齬而無所合也；自君子觀之，由君子之道以相天下，則宜不為遠近易慮，而不以親疏改施。如天之無不燾，而施之各以其命之所宜；如地之無不載，而生之各以其性之所有。彼常人之情，區區好忮而自私，不恕己以及物者，豈足以量之邪？
伏惟閣下垂聽而念焉，使天下士無復思古之君子，而樂出乎閣下之時，而又使常人之觀閣下者不能量也。豈非君子所願而樂者乎？冒黷尊威，不任惶恐之至。
上杜學士書
竊聞受命改使河北，伏惟慶慰。國家東西南北，地各萬里，統而維之，止十八道。道數千里，而轉運使獨一二人。其在部中，吏無崇卑，皆得按舉。雖將相大臣，氣勢烜赫，上所尊寵，文書指麾，勢不得恣。一有罪過，糾詰按治，遂行不請。政令有大施舍，常谘而後定。生民有大利害，得以罷而行之。金錢粟帛，倉庾庫府，舟車漕引，凡上之人，皆須我主。信乎，是任之重也。
而河北又天下之重處，左河右山，強國之於鄰，列而為藩者，皆將相大臣，所屯無非天下之勁兵悍卒，以惠則恣，以威則搖。幸時無事，廟堂之上，猶北顧而不敢忽；有事，雖天子其憂未嘗不在河北也。
今執事按臨東南，無幾何時，浙河東西十有五州之吏士民，未盡受察，便宜當行，而害之可除去者，猶未畢也。而卒然舉河北以付執事，豈主上與一二股肱之臣，不惟付予必久而後可要以效哉？且以為世之士大夫無足寄以重，獨執事為能當之耳。
伏惟執事名行於天下，而材信於朝廷，而處之宜，必有補於當世。故雖某蒙恩德最厚，一日失所依據，而釋然於心，不敢恨望，唯公義之存，而忘所私焉。
上杜學士言開河書
十月十日，謹再拜奉書運使學士閣下：某愚，不更事物之變，備官節下，以身得察於左右，事可施設，不敢因循苟簡，以孤大君子推引之意，亦其職宜也。
鄞之地邑，跨負江海，水有所去，故人無水憂。而深山長谷之水，四面而出，溝渠澮川，十百相通。長老言錢氏時置營田吏卒，歲浚治之，人無旱憂，恃以豐足。營田之廢，六七十年，吏者因循，而民力不能自並，向之渠川，稍稍淺塞，山谷之水，轉以入海而無所瀦。幸而雨澤時至，田猶不足於水，方夏歷旬不雨，則眾川之涸，可立而須。故今之邑民最獨畏旱，而旱輒連年。是皆人力不至，而非歲之咎也。
某為縣於此，幸歲大穰，以為宜乘人之有餘，及其暇時，大浚治川渠，使有所瀦，可以無不足水之患。而無老壯稚少，亦皆懲旱之數，而幸今之有餘力，聞之翕然，皆勸趨之，無敢愛力。夫小人可與樂成，難與慮始，誠有大利，猶將強之，況其所願欲哉！竊以為此亦執事之所欲聞也。
伏惟執事，聰明辨智，天下之事悉已講而明之矣，而又導利去害，汲汲若不足。夫此最長民之吏當致意者，故輒具以聞州，州既具以聞執事矣。顧其厝事之詳，尚不得徹，輒復條件以聞。唯執事少留聰明，有所未安，教而勿誅，幸甚。
上郎侍郎書
某啟：昔者幸以先人之故，得望步趨，伏蒙撫存教道，如親子侄。而去離門牆，凡五、六年，一介之使，一書之問，不徹於隸人之聽。誠以苛禮不足報盛德，空言不能輸欲報之實，顧不知執事察不察也。
去年得邑海上，塗當出越，而問聽之謬，謂執事在焉，比至越，而後知車馬在杭。行自念父黨之尊，而德施之隆，去五六年，而一書之不進，又望門不造，雖其心之勤企而欲報者猶在，而執事之見察其可必也，且悔且恐，不知所云。輒試陳不敏之罪於左右，顧猶不敢必左右之察也。不圖執事遽然貶損手教，重之蜀箋、兗墨之賜。文辭反復，意指勤過，然後知大人君子仁恩溥博，度量之廓大如此。小人無狀，不善隱度，妄自悔恐，而不知所以裁之也。
一官自綴，勢不得去，欲趨而前，其路無由。唯其思報，心尚不怠。
上田正言書
正言執事：某五月還家，八月抵官。每欲介西北之郵布一書，道區區之懷，輒以事廢。揚，東南之吭也。舟輿至自汴者，日十百數，因得問汴事與執事息耗甚詳。其間薦紳道執事介然立朝，無所跛倚，甚盛，甚盛！
顧猶有疑執事者，雖某亦然。某之學也，執事誨之；進也，執事獎之。執事知某，不為淺矣，有疑焉不以聞，何以償執事之知哉？初，執事坐殿廡下，對方正策，指斥天下利害，奮不諱忌。且曰：「願陛下行之，無使天下謂制科為進取一塗耳。」方此時，窺執事意，豈若今所謂舉方正者獵取名位而已哉？蓋曰行其志云爾。
今聯諫官朝夕耳目天子行事，即一切事非無不可言者。欲行其志，宜莫若此時。國之疵、民之病亦多矣，執事亦抵職之日久矣。向之所謂疵者，今或痤然若不可治矣；向之所謂病者，今或痼然若不可起矣。曾未聞執事建一言寤主上也。何向者指斥之切而今之疏也？豈向之利於言而今之言不利邪？豈不免若今之所謂舉方正者獵取名位而已邪？人之疑執事者以此。
為執事解者，或曰：「造辟而言，詭辭而出，疏賤之人，奚遽知其微哉？」是不然矣。《傳》所謂「造辟而言」者，乃其言則不可得而聞也，其言之效，則天下斯見之矣。今國之疵，民之病，有滋而無損焉，烏所謂言之效邪？
復有為執事解者，曰：「蓋造辟而言之矣，如不用何？」是又不然。臣之事君，三諫不從則去之，禮也。執事對策時，常用是著於篇。今言之而不從，亦當不翅三矣。雖惓惓之義，未能自去，孟子不云乎：「有言責者，不得其言則去。」盍亦辭其言責邪？
執事不能自免於疑也，必矣。雖堅強之辯，不能為執事解也。乃如某之愚，則願執事不矜寵利，不憚誅責，一為天下昌言，以寤主上；起民之病，治國之疵，蹇蹇一心，如對策時，則人之疑不解自判矣。惟執事念之。如其不然，願賜教答。不宣。
上田正言第二書
某聞公卿大夫才名與寵兼盛於世，必有大功以宜之，否則君子撝之。執事姿略穎然，出常士之表，應進士，中甲科，舉方正為第一。將朝車通舉刺史事，又陳善策，得璽書召。名與寵不已兼盛於世邪？所未較著者功爾。
本朝太祖武靖天下，真宗文持之，今上接祖宗之成，兵不釋翳者蓋數十年，近世無有也。所當設張之具，猶若闕然。重以羌酋梗邊，主上方攬眾策以濟之。天下舉首戴目，屬心執事者，難以一二計。為執事議者曰：「朝廷藉不吾以宜，且自讚以植顯效，酬天下屬己之意。矧上惓惓然命之乎？此固策大功之會也。」抑聞之：「嶢嶢者易缺，皦者易汙。」執事才名與寵，可謂易汙、易缺者，必若策大功，適足宜之而已，可無茂邪？
恭惟旦暮輔佐天子秉國事，修所當設張之具，復邊人於安，稱主上所以命之之意，使天下舉首戴目者，盈其願而退，則後世之書，可勝傳哉？董仲舒有才名，顧不獲此寵；公孫季有此寵，不成此功。有此寵而成此功者，宜在執事，不宜在它。草鄙之人，不達大誼，辱獎訓之厚，敢不盡愚。
上運使孫司諫書
伏見閣下令吏民出錢購人捕鹽，竊以為過矣。海旁之鹽，雖日殺人而禁之，勢不止也。今重誘之使相捕告，則州縣之獄必蕃，而民之陷刑者將眾，無賴奸人將乘此勢，於海旁漁業之地搔動艚戶，使不得成其業。艚戶失業，則必有合而為盜，賊殺以相仇者，此不可不以為慮也。
鄞於州為大邑，某為縣於此兩年，見所謂大戶者，其田多不過百畝，少者至不滿百畝。百畝之直，為錢百千，其尤良田，乃直二百千而已。大抵數口之家，養生送死，皆自田出，州縣百須，又出於其家。方今田桑之家，尤不可時得者，錢也。今責購而不可得，則其間必有鬻田以應責者。夫使良民鬻田以賞無賴告訐之人，非所以為政也。又其間必有扞州縣之令而不時出錢者，州縣不得不鞭械以督之。鞭械吏民，使之出錢，以應捕鹽之購，又非所以為政也。
且吏治宜何所師法也？必曰古之君子。重告訐之利以敗俗，廣誅求之害，急較固之法，以失百姓之心，因國家不得已之禁而又重之，古之君子蓋未有然者也。犯者不休，告者不止，糶鹽之額不復於舊，則購之勢未見其止也。購將安出哉？出於吏之家而已，吏固多貧而無有也；出於大戶之家而已，大家將有由此而破產失職者。安有仁人在上，而令下有失職之民乎？在上之仁人有所為，則世輒指以為師，故不可不慎也。使世之在上者，指閣下之為此而師之，獨不害閣下之義乎？上好是物，下必有甚者。閣下之為方爾，而有司或以謂將請於閣下，求增購賞，以勵告者。故某竊以謂閣下之欲有為，不可不慎也。
天下之吏，不由先王之道而主於利。其所謂利者，又非所以為利也，非一日之積也。公家日以窘，而民日以窮而怨。常恐天下之勢，積而不已，以至於此，雖力排之，已若無奈何，又從而為之辭，其與抱薪救火何異？竊獨為閣下惜此也。在閣下之勢，必欲變今之法，令如古之為，固未能也。非不能也，勢不可也。循今之法而無所變，有何不可，而必欲重之乎？
伏惟閣下，常立天子之側，而論古今所以存亡治亂，將大有為於世，而復之乎二帝三代之隆，顧欲為而不得者也。如此等事，豈待講說而明？今退而當財利責，蓋迫於公家用調之不足，其勢不得不權事勢而為此，以紓一切之急也。雖然，閣下亦過矣，非所以得財利而救一切之道。閣下於古書，無所不觀，觀之於書，以古已然之事驗之，其易知較然，不待某辭說也。枉尺直尋而利，古人尚不肯為，安有此而可為者乎？
今之時，士之在下者，浸漬成俗，苟以順從為得，而上之人亦往往憎人之言，言有忤己者，輒怒而不聽之。故下情不得自言於上，而上不得聞其過，恣所欲為。上可以使下之人自言者惟閣下，其職不得不自言者某也，伏惟留思而幸聽之。文書雖已施行，追而改之，若猶愈於遂行而不反也。干犯云云。
上淩屯田書（代人作）
俞跗，疾醫之良者也。其足之所經，耳目之所接，有人於此，狼疾焉而不治，則必欿然以為已病也。雖人也，不以病俞跗焉則少矣。隱而虞俞跗之心，其族姻舊故，有狼疾焉，則何如也？末如之何，其已，未有可以治焉而忽者也。
今有人於此，弱而孤，壯而屯蹶困塞，先大父棄館舍於前，而先人從之，兩世之柩，窶而不能葬也。嘗觀傳記，至《春秋》過時而不葬，與子思所論未葬不變服，則戚然不知涕之流落也。竊悲夫古之孝子慈孫，嚴親之終，如此其甚也。今也獨以窶故，犯《春秋》之義，拂子思之說，鬱其為子孫之心而不得伸，猶人之狼疾也，奚有間哉？
伏惟執事，性仁而躬義，憫艱而悼厄，窮人之俞跗也，而又有先人一日之雅，某之疾庶幾可以治焉者也。是敢不謀於龜，不介於人，跋千里之途，犯不測之川，而造執事之門，自以為得所歸也。執事其忽之歟？
上人書
嘗謂文者，禮教治政云爾，其書諸策而傳之人，大體巋然而已。而曰「言之不文，行之不遠」云者，徒謂辭之不可以已也，非聖人作文之本意也。
自孔子之死久，韓子作，望聖人於百千年中，卓然也。獨子厚名與韓並。子厚非韓比也，然其文卒配韓以傳，亦豪傑可畏者也。韓子嘗語人以文矣，曰云云，子厚亦曰云云。疑二子者，徒語人以其辭耳，作文之本意不如是其已也。孟子曰：「君子欲其自得之也。自得之，則居之安；居之安，則資之深；資之深，則取諸左右逢其原。」孟子之云爾，非直施於文而已，然亦可托以為作文之本意。
且所謂文者，務為有補於世而已矣。所謂辭者，猶器之有刻鏤繪畫也。誠使巧且華，不必適用；誠使適用，亦不必巧且華。要之以適用為本，以刻鏤繪畫為之容而已。不適用，非所以為器也。不為之容，其亦若是乎？否也。然容亦未可已也，勿先之，其可也。
某學文久，數挾此說以自治。始欲書之策而傳之，其試於事者，則有待矣。其為是非邪，未能自定也。執事正人也，不阿其所好者，書雜文十篇獻左右，願賜之教，使之是非有定焉。
與參政王禹玉書
某啟：繼蒙賜臨，傳喻聖訓，徬徨踧躇，無所容措。某羈孤無助，遭值大聖，獨排眾毀，付以宰事，苟利於國，豈辭糜殞？
顧自念行不足以悅眾，而怨怒實積於親貴之尤；智不足以知人，而險陂常出於交遊之厚。且據勢眾而任事久，有盈滿之憂；意氣衰而精力弊，有曠失之懼。歷觀前世大臣，如此而不知自弛，乃能終不累國者，蓋未有也。此某所以不敢逃逋慢之誅，欲及罪戾未積，得優遊里閭，為聖時知止不殆之臣，庶幾天下後世，於上拔擢任使，無所譏議。
伏惟明公方佐佑大政，上為朝廷公論，下及僚友私計，謂宜少垂念慮，特賜敷陳。某既不獲通章表，所恃在明公一言而已。心之精微，書不能傳，惟加憫察，幸甚。不宣。
與馬運判書
運判閣下：比奉書，即蒙寵答，以感以怍。且承訪以所聞，何閣下逮下之周也！
嘗以謂方今之所以窮空，不獨費出之無節，又失所以生財之道故也。富其家者資之國，富其國者資之天下，欲富天下，則資之天地。蓋為家者，不為其子生財，有父之嚴而子富焉，則何求而不得？今闔門而與其子市，而門之外莫入焉，雖盡得子之財，猶不富也。蓋近世之言利雖善矣，皆有國者資天下之術耳，直相市於門之內而已。此其所以困與？在閣下之明，宜已盡知，當患不得為耳。不得為，則尚何賴於不肖者之言耶？
今歲東南饑饉如此，汴水又絕，其經畫固勞心。私竊度之，京師兵食宜窘，薪芻百穀之價亦必踴，以謂宜料畿兵之駑怯者，就食諸郡，可以舒漕挽之急。古人論天下之兵，以為猶人之血脈，不及則枯，聚則疽，分使就食，亦血脈流通之勢也。儻可上聞行之否？
與王子醇書
某啟：得書喻以禦寇之方。上固欲公毋涉難冒險，以百全取勝，如所喻甚善，甚善。
方今熙河所急，在修守備，嚴戒諸將，勿輕舉動。武人多欲以討殺取功為事，誠如此而不禁，則一方憂未艾也。竊謂公厚以恩信撫屬羌，察其材者，收之為用。今多以錢粟養戍卒，乃適足備屬羌為變，而未有以事秉常、董氈也。誠能使屬羌為我用，則非特無內患，亦宜賴其力以乘外寇矣。自古以好坑殺人致畔，以能撫養收其用，皆公所覽見。且王師以仁義為本，豈宜以多殺斂怨耶？喻及青唐既與諸族作怨，後無復合，理固然也。然則近董氈諸族事定之後，以兵威臨之而宥其罪，使討賊自贖，隨加厚賞，彼亦宜遂為我用，無復與賊合矣。與討而驅之，使堅附賊為我患，利害不侔也。事固有攻彼而取此者服，誠能挫董氈，則諸羌自服，安所事討哉？
又聞屬羌經討者，既亡蓄積，又廢耕作，後無以自存，安得不屯聚為寇，以梗商旅往來？如募之力役及伐材之類，因以活之，宜有可為，幸留意念恤。邊事難遙度，想公自有定計，意所及，嘗試言之。春暄，為國自愛。不宣。
上邵學士書
仲詳足下：數日前辱示樂安公詩石本，及足下所撰《復鑒湖記》。啟封緩讀，心目開滌。詞簡而精，義深而明，不候按圖而盡越絕之形勝，不候入國而熟賢牧之愛民，非夫誠發乎文，文貫乎道，仁思義色，表裏相濟者，其孰能至於此哉？因環列書室，且欣且慶，非有厚也，公義之然也。
某嘗患近世之文，辭弗顧於理，理弗顧於事，以襞積故實為有學，以雕繪語句為精新，譬之擷奇花之英，積而玩之，雖光華馨采，鮮縟可愛，求其根柢濟用，則蔑如也。
某幸觀樂安、足下之所著，譬猶笙磬之音，圭璋之器，有節奏焉，有法度焉，雖庸耳必知雅正之可貴，溫潤之可寶也。仲尼曰「有德必有言」、「德不孤，必有鄰」，其斯之謂乎？
昔昌黎為唐儒宗，得子婿李漢，然後其文益振，其道益大。今樂安公懿文茂行，超越朝右，復得足下以宏識清議，相須光潤。苟力而不已，使後之議者必曰：「樂安公，聖宋之儒宗也，猶唐之昌黎而勳業過之。」又曰：「邵公，樂安公之婿也，猶昌黎之李漢而器略過之。」則韓、李、蔣、邵之名，各齊驅並驟，與此金石之刻不朽矣。所以且欣且慶者，在於茲焉。
郡庠拘率，偶足下有西笑之謀，未獲親交談議，聊因手書，以道欽謝之意，且賀樂安公之得人也。

[book_title]卷五•書
與王深甫書
某拘於此，鬱鬱不樂，日夜望深甫之來，以豁吾心。而得書，乃不知所冀，況自京師去潁良不遠，深甫家事，會當有暇時，豈宜愛數日之勞而不一顧我乎？朋友道喪久矣，此吾於深甫不能無望也。
向說天民與深甫不同。雖蒙丁寧相教，意尚未能與深甫相合也。深甫曰：「事君者，以容於吾君為悅；安社稷者，以安吾之社稷為悅；天民者，以行之天下而澤被於民為達。三者，皆執其志之所殖而成善者也，而未及乎知命，大人則知命矣。」
某則以謂善者，所以繼道而行之可善者也。孔子曰：「智及之，仁能守之，莊以蒞之，動之不以禮，未善也。」又曰：「《武》盡美矣，未盡善也。」孔子之所謂善者如此，則以容於吾君為悅者，未可謂能成善者也，亦曰容而已矣。以容於吾君為悅者，則以不容為戚；安吾社稷為悅，則以不安為戚。吾身之不容，與社稷之不安，亦有命也，而以為吾戚，此乃所謂不知命也。夫天民者，達可行於天下而後行之者也。彼非以達可行於天下為悅者也，則其窮而不行也，豈以為戚哉？視吾之窮達而無悅戚於吾心，不知命者，其何能如此？且深甫謂以民繫天者，明其性命莫不稟於天也。有匹夫求達其志於天下，以養全其類，是能順天者，敢取其號亦曰天民，安有能順天而不知命者乎？
深甫曰：「安有能視天以去就，而德顧貶於大人者乎？」
某則以謂古之能視天以去就，其德貶於大人者有矣，即深甫所謂管仲是也。管仲，不能正己者也，然而至於不死子糾而從小白，其去就可謂知天矣。天之意故常甚重其民，故孔子善其去就，曰：「豈若匹夫匹婦之為諒也，自經於溝瀆而莫之知也。」此乃吾所謂德不如大人，而尚能視天以去就者。
深甫曰：「正己以事君者，其道足以致容而已。不容，則命也，何悅於吾心哉？正己而安社稷者，其道足以致安而已。不安，則命也，何悅於吾心哉？正己以正天下者，其道足以行天下而已。不行，則命也，何窮達於吾心哉？」
某則以謂大人之窮達，能無悅戚於吾心，不能毋欲達。孟子曰：「我四十不動心。」又曰：「何為不豫哉？然而千里而見王，是予所欲也。不遇故去，豈予所欲哉？王庶幾改之，予日望之。」夫孟子可謂大人矣，而其言如此，然則所謂無窮達於吾心者，殆非也，亦曰無悅戚而已矣。
深甫曰：「惟其正己而不期於正物，是以使萬物之正焉。」
某以謂期於正己而不期於正物，而使萬物自正焉，是無治人之道也。無治人之道者，是老、莊之為也。所謂大人者，豈老、莊之為哉？正己不期於正物者，非也；正己而期於正物者，亦非也。正己而不期於正物，是無義也；正己而期於正物，是無命也。是謂大人者，豈顧無義命哉？揚子曰：「先自治而後治人之謂大器。」揚子所謂大器者，蓋孟子之謂大人也。物正焉者，使物取正乎我而後能正，非使之自正也。武王曰：「四方有罪無罪，惟我在，天下曷敢有越厥志！」一人橫行於天下，武王恥之。孟子所謂「武王一怒而安天下之民。」不期於正物而使物自正，則一人橫行於天下，武王無為怒也。孟子沒，能言大人而不放於老、莊者，揚子而已。
深甫嘗試以某之言與常君論之，二君猶以為未也，願以教我。
與王逢原書
某頓首逢原足下：比得足下於客食中，窘窘相造謝，不能取一日之閑，以與足下極所欲語者，而舟即東矣。
間閱足下之詩，竊有疑焉，不敢不以告。足下詩有歎蒼生淚垂之說。夫君子之於學也，固有志於天下矣，然先吾身而後吾人，吾身治矣，而人之治不治，繫吾得志與否耳。身猶屬於命，天下之治，其可以不屬於命乎？孔子曰：「不知命無以為君子。」又曰：「道之將行也歟，命也。道之將廢也歟，命也。」孔子之說如此，而或以為君子之學汲汲以憂世者，惑也。惑於此而進退之，行不得於孔子者有之矣。故有孔不暇暖席之說。吾獨以聖人之心未始有憂。有難予者曰：「然則聖人忘天下矣！」曰：是不忘天下也。否之象曰：「君子以儉德避難，不可榮以祿。」初六曰：「拔茅茹以其彙，貞吉。」象曰：「拔茅貞吉，志在君也。」在君者，不忘天下者也。不可以榮以祿者，知命也。吾雖不忘天下，而命不可必合，憂之其能合乎？《易》曰「遯世無悶」、「樂天知命」是也，《詩》三百如《柏舟》、《北門》之類，有憂也，然仕於其時而不得其志，不得以不憂也。仕不在於天下國家，與夫不仕者，未始有憂，《君子陽陽》、《考槃》之類是也。借有憂者，不能奪聖人不憂之說。孟子曰：「伊尹視天下匹夫匹婦有不被其澤者，若己推而納之溝中。」可謂憂天下也。然湯聘之，猶囂囂然曰：「我處畎畝之間，以樂堯、舜之道，豈如彼所謂憂天下者，僕僕自枉，而幸售其道哉？」又論禹、稷、顏回同道，曰：「鄉鄰有鬥者，被髮纓冠而救之，則惑也。」今窮於下，而曰我憂天下，至於慟哭者，無乃近救鄉鄰之事乎？孔子所以極其說於知命不憂者，欲人知治亂有命，而進不可以苟，則先王之道得伸也。以慕而已乎？世有能諭知命之說而不能重進退者有矣，由知及之，仁不能守之也。
始得足下文，特愛足下之才耳。既而見足下衣刓屨缺，坐而語，未嘗及己之窮，退而詢，足下終歲食不葷，不以絲忽妄售於人，世之自立如足下者有幾？吾以謂知及之仁又能守之，故以某之所學報足下。
與趙卨書
某啟：議者多言遽欲開納西人，則示之以弱，彼或倔強。以事情料之，殆不如此。以我眾大，當彼寡小，我尚疲弊厭兵，即彼偷欲得和可知。我深閉固距，使彼不得安息，則彼上下忿懼，並心一力，致死於我，此彼所以能倔強也。我明示開納，則彼孰敢違眾首議欲為倔強者？就令有敢如此，則彼舉國皆將德我而怨彼，孰肯為之致死？此所以怒我而怠寇也。老子曰：「抗兵相加，哀者勝矣。」此之謂也。
至於開納之後，與之約和，乃不可遽，遽則彼將驕而易我。蓋明示開納，所以怠其眾而紓吾患；徐與之議，所以示之難而堅其約。
聖上恐龍圖未喻此旨，故令以書具道前降指揮。如西人有文字，詞理恭順，即與收接聞奏。宜即明示界上，使我吏民與彼舉國皆知朝廷之意。
與祖擇之書
治教政令，聖人之所謂文也。書之策，引而被之天下之民，一也。聖人之於道也，蓋心得之，作而為治教政令也，則有本末先後，權勢制義，而一之於極。其書之策也，則道其然而已矣。
彼陋者不然，一適焉，一否焉，非流焉則泥，非過焉則不至。甚者置，其本求之末，當後者反先之，無一焉不悖於極。彼其於道也，非心得之也，其書之策也，獨能不悖耶？故書之策而善，引而被天下之民反不善焉，無矣。
二帝、三王引而被天下之民而善者也，孔子、孟子書之策而善者也，皆聖人也，易地則皆然。
某生十二年而學，學十四年矣。聖人之所謂文者，私有意焉，書之策則未也。間或悱然動於事而出於詞，以警戒其躬，若施於友朋，褊迫陋庳，非敢謂之文也。乃者，執事欲收而教之使獻焉，雖自知明，敢自蓋邪？謹書所為書、序、原、說若干篇，因敘所聞與所志獻左右，惟賜覽觀焉。
請杜醇先生入縣學書
人之生久矣，父子、夫婦、兄弟、賓客、朋友，其倫也。孰持其倫？禮樂、刑政、文物、數制、事為，其具也。其具孰持之？為之君臣，所以持之也。君不得師，則不知所以為君；臣不得師，則不知所以為臣。為之師，所以並持之也。君不知所以為君，臣不知所以為臣，人之類，其不相賊殺以至於盡者，非幸歟？信乎其為師之重也。
古之君子，尊其身，恥在舜下。雖然，有鄙夫問焉而不敢忽，斂然後其身似不及者。有歸之以師之重而不辭，曰：「天之有斯道，固將公之，而我先得之，得之而不推餘於人，使同我所有，非天意，且有所不忍也。」
某得縣於此逾年矣，方因孔子廟為學，以教養縣子弟，願先生留聽而賜臨之，以為之師，某與有聞矣焉。伏惟先生不與古之君子者異意也，幸甚。
請杜醇先生入縣學書二
惠書何推褒之隆而辭讓之過也。仁人君子有以教人，義不辭讓，固已為先生道之。今先生過引孟子、柳宗元之說以自辭。孟子謂「人之患在好為人師」者，謂無諸中而為有之者，豈先生謂哉！彼宗元惡知道？韓退之毋為師，其孰能為師？天下士將惡乎師哉？
夫謗與譽，非君子所恤也，適於義而已矣。不曰適於義，而唯謗之恤，是薄世終無君子，唯先生圖之。示詩質而無邪，亦足見仁人之所存，甚善，甚善！
答曾公立書
某啟：示及青苗事。治道之興，邪人不利，一興異論，群聾和之，意不在於法也。孟子所言利者，為利吾國，利吾身耳。至狗彘食人食則檢之，野有餓莩則發之，是所謂政事。政事所以理財，理財乃所謂義也。一部《周禮》，理財居其半，周公豈為利哉？奸人者，因名實之近，而欲亂之，以眩上下，其如民心之願何？
始以為不請，而請者不可遏，終以為不納，而納者不可卻。蓋因民之所利而利之，不得不然也。然二分不及一分，一分不及不利而貸之，貸之不若與之。然不與之而必至於二分者，何也？為其來日之不可繼也。不可繼，則是惠而不知為政，非惠而不費之道也，故必貸。然而有官吏之俸，輦運之費，水旱之逋，鼠雀之耗，而必欲廣之，以待其饑不足而直與之也，則無二分之息可乎？則二分者，亦常平之中正也，豈可易哉？公立更與深於道者論之，則某之所論，無一字不合於法，而世之譊譊者，不足言也。因書示及，以為如何？
答孫元規大資書
某不學無術，少孤以賤，材行無可道，而名聲不聞於當世。巨公貴人之門無可進之路，而亦不敢輒有意於求通。以故聞閣下之名於天下之日久，而獨未嘗得望履舄於門。比者得邑海上，而聞左右之別業實在敝境，猶不敢因是以求聞名於從者。卒然蒙賜教督，讀之茫然，不知其為愧且恐也。
伏惟閣下，危言讜論，流風善政，簡在天子之心，而諷於士大夫之口。名聲之盛，位勢之尊，不宜以細故苟自貶損。今咳唾之餘，先加於新進之小生，疑左右者之誤，而非閣下之本意也。以是不敢即時報謝，以忤視聽，以累左右，而自得不敏之誅，顧未嘗一日而忘拜賜也。
今茲使來，又拜教之辱，然後知閣下真有意其存之也。夫禮之有施報，自敵以下不可廢，況王公大人而先加禮新進之小生，而其報謝之禮缺然者久之，其為非也大矣。雖聰明寬閎，其有以容而察於此，而獨區區之心，不知所以裁焉。
答曾子固書
某啟：久以疾病不為問，豈勝向往！
前書疑子固於讀經有所不暇，故語及之。連得書，疑某所謂經者佛經也，而教之以佛經之亂俗。某但言讀經，則何以別於中國聖人之經？子固讀吾書每如此，亦某所以疑子固於讀經有所不暇也。
然世之不見全經久矣，讀經而已。則不足以知經。故某自百家諸子之書，至於《難經》、《素問》、《本草》諸小說，無所不讀。農夫女工，無所不問。然後於經為能知其大體而無疑。
蓋後世學者，與先王之時異矣，不如是，不足以盡聖人故也。揚雄雖為不好非聖人之書，然於墨、晏、鄒、莊、申、韓亦何所不讀。彼致其知而後讀，以有所去取，故異學不能亂也。惟其不能亂，故能有所去取者，所以明吾道而已。子固視吾所知，為尚可以異學亂之者乎？非知我也。方今亂俗不在於佛，乃在於學士大夫沉沒利欲，以言相尚，不知自治而已。子固以為如何？
苦寒，比日侍奉萬福。自愛。
答李資深書
某啟：辱書勤勤，教我以義命之說，此乃足下忠愛於故舊，不忍捐棄，而欲誘之以善也。不敢忘，不敢忘。
雖然，天下之變故多矣，而古之君子辭受取舍之方不一，彼皆內得於己，有以待物，而非有待乎物者也。非有待乎物，故其跡時若可疑；有以待物，故其心未嘗有悔也。若是者，豈以夫世之毀譽者概其心哉？若某者，不足以望此，然私有志焉，顧非與足下久相從而熟講之，不足以盡也。
多病無聊，未知何時得復晤語。書不能一一，千萬自愛。
答李秀才書
昨日蒙示書，今日又得三篇詩。足下少年，而已能如此，輔之以良師友，而為之不止，何所不至？自涇至此，蓋五百里，而又有山川之阨，足下樂從所聞，而不以為遠，亦有志矣。
然書之所願，特出於名，名者，古人欲之，而非所以先。足下之才力，求古人之所汲汲者而取之，則名之歸，孰能爭乎？孔子曰：「君子去仁，惡乎成名？」古之成名，在無事於文辭，而足下之於文辭，方力學之而未止也。則某之不肖，何能副足下所求之意邪？
答韶州張殿丞書
某啟：伏蒙再賜書，示及先君韶州之政，為吏民稱誦，至今不絕，傷今之士大夫不盡知，又恐史官不能記載，以次前世良吏之後。
此皆不肖之孤，言行不足信於天下，不能推揚先人之功緒餘烈，使人人得聞知之，所以夙夜愁痛、疚心疾首而不敢息者以此也。先人之存，某尚少，不得備聞為政之跡。然嘗侍左右，尚能記誦教誨之餘。蓋先君所存，嘗欲大潤澤於天下，一物枯槁以為身羞。大者既不得試，已試乃其小者耳，小者又將泯沒而無傳，則不肖之孤，罪大釁厚矣，尚何以自立於天地之間耶？閣下勤勤惻惻，以不傳為念，非夫仁人君子樂道人善，安能以及此？
自三代之時，國各有史，而當時之史，多世其家，往往以身死職，不負其意。蓋其所傳，皆可考據。後既無諸侯之史，而近世非尊爵盛位，雖雄奇俊烈，道德滿衍，不幸不為朝廷所稱，輒不得見於史。而執筆者又雜出一時之貴人，觀其在廷論議之時，人人得講其然不，尚或以忠為邪，以異為同，誅當前而不栗，訕在後而不羞，苟以饜其忿好之心而止耳。而況陰挾翰墨，以裁前人之善惡，疑可以貸褒，似可以附毀，往者不能訟當否，生者不得論曲直，賞罰謗譽，又不施其間。以彼其私，獨安能無欺於冥昧之間邪？善既不盡傳，而傳者又不可盡信如此。唯能言之君子，有大公至正之道，名實足以信後世者，耳目所遇，一以言載之，則遂以不朽於無窮耳。
伏惟閣下，於先人非有一日之雅，余論所及，無黨私之嫌，苟以發潛德為己事，務推所聞，告世之能言而足信者，使得論次以傳焉，則先君之不得列於史官，豈有恨哉？
答徐絳書
某啟：某鄙樸，未嘗得邂逅，而蒙以書辱於千里之遠，固已幸甚。足下求免於今之世而求合於古之人，不以問世之能言，而欲有取於不肖，此某之所以難於對也。
自生民以來，為書以示後世者，莫深於《易》。《易》之所為作，不出足下之所求。文王以伏羲為未足以喻世也，故從而為之辭。至於孔子之有述也，蓋又以文王為未足。此皆聰明睿智、天下至神，然尚於此不能以一言盡之，而患其喻之難也。況以區區之中材，而遇變故之無窮，其能皆有所合而卒以自免乎？雖能有所合而有以自免，其可以易言而遽曉乎？此某夙夜勉焉而懼終不及者也，其能遽有以進左右者乎？
然學者患其志之不同，而有志者欲其為之不已。某與足下，幸志同矣。如為之不已，他日邂逅，得各講其所聞，擇其可以守之，庶其卒將有得焉。蓋古人其成未嘗不以友者，此亦區區有望於君子也。
答段縫書
段君足下：某在京師時，嘗為足下道曾鞏善屬文，未嘗及其為人也。還江南，始熟而慕焉友之，又作文粗道其行。惠書以所聞詆鞏行無纖完，其居家，親友惴畏焉，怪某無文字規鞏，見謂有黨。果哉，足下之言也？
鞏固不然。鞏文學論議，在某交遊中不見可敵。其心勇於適道，殆不可以刑禍利祿動也。父在困厄中，左右就養無虧行，家事銖發以上皆親之。父亦愛之甚，嘗曰：「吾宗敝，所賴者此兒耳。」此某之所見也。若足下所聞，非某之所見也。鞏在京師，避兄而舍，此雖某亦罪之也，宜足下之深攻也。於罪之中有足矜者，顧不可以書傳也。事固有跡然而情不至是者，如不循其情而誅焉，則誰不可誅邪？鞏之跡固然邪？然鞏為人弟，於此不得無過。但在京師時，未深接之，還江南又既往不可咎，未嘗以此規之也。鞏果於從事，少許可，時時出於中道，此則還江南時嘗規之矣。鞏聞之，輒瞿然。鞏固有以教某也。其作《懷友書》兩通，一自藏，一納某家，皇皇焉求相切劘，以免於悔者略見矣。嘗謂友朋過差，未可以絕，固且規之。規之從則已，固且為文字自著見然後已邪，則未嘗也。凡鞏之行，如前之云，其既往之過，亦如前之云而已。豈不得為賢者哉？
天下愚者眾而賢者希，愚者固忌賢者，賢者又自守，不與愚者合，愚者加怨焉。挾忌怨之心，則無之焉而不謗，君子之過於聽者，又傳而廣之，故賢者常多謗，其困於下者尤甚。勢不足以動俗，名實未加於民，愚者易以謗，謗易以傳也。凡道鞏之云云者，固忌、固怨、固過於聽者也。家兄未嘗親鞏也，顧亦過於聽耳。足下乃欲引忌者、怨者、過於聽者之言，縣斷賢者之是非，甚不然也。孔子曰：「眾好之，必察焉；眾惡之，必察焉。」孟子曰：「國人皆曰可殺，未可也，見可殺焉，然後殺之。」匡章，通國以為不孝，孟子獨禮貌之以為孝。孔、孟所以為孔、孟者，為其善自守，不惑於眾人也。如惑於眾人，亦眾人耳，烏在其為孔、孟也？
足下姑自重，毋輕議鞏。
答楊忱書
承賜書，屈欲交之，不知其為懼與愧也，已又喜焉。聞君子者，仁義塞其中，澤於面，浹於背，謀於四體，而出於言，唯志仁義者察而識之耳。然尚有其貌濟其言匱、其言濟其實匱者，非天下之至察何與焉。
某嘗竊觀古之君子所以自為者，顧而自忖其中則欿然。又思昔者得見於足下，甫數刻爾，就使其中有絕於眾人者，亦未嘗得與足下言也。足下何愛而欲交之邪？或者焯然察其有似邪？夫顧而自忖其中則欿然，其為貌言也，乃有以召君子之愛，宜乎不知其為懼與愧也。
然而足下自許不妄交，則其交之也，固宜相切以義，以就其人材而後已爾，則某也甚有賴，其為言也可以已邪？
答張幾書
張君足下：某嘗以今之仕進為皆詘道而信身者，顧有不得已焉者。舍為仕進則無以自生，舍為仕進而求其所以自生，其詘道有甚焉，此固某之亦不得已焉者。獨嘗為《進說》以勸得已之士焉，得已而已焉者，未見其人也，
不圖今此而得足下焉。足下恥為進士，貴其身而以自娛於文，而貧無以自存，此尤所以為難者。凡今於此，不可毋進謁也，況如某少知義道之所存乎？今者足下乃先貶損而存之，賜之書，詞盛指過，不敢受而有也。惟是不敏之罪，不知所以辭，敢布左右，惟幸察之而已。
答錢公輔學士書
比蒙以銘文見屬，足下於世為聞人，力足以得顯者銘父母，以屬於不腆之文，似其意非苟然，故輒為之而不辭。不圖乃猶未副所欲，欲有所增損。鄙文自有意義，不可改也。宜以見還，而求能如足下意者為之耳。
家廟以今法準之，恐足下未得立也。足下雖多聞，要與識者講之。如得甲科為通判，通判之署有池台竹林之勝，此何足以為太夫人之榮，而必欲書之乎？貴為天子，富有天下，苟不能行道，適足以為父母之羞，況一甲科通判！苟粗知為辭賦，雖市井小人，皆可以得之，何足道哉？何足道哉？故銘以謂閭巷之士以為太夫人榮，明天下有識者不以置悲歡榮辱於其心也。太夫人能異於閭巷之士而與天下有識同，此其所以為賢而宜銘者也。至於諸孫，亦不足列，孰有五子而無七孫者乎？七孫業之有可道，固不宜略。若皆兒童，賢不肖未可知，列之，於義何當也？諸不具道，計足下當與有識者講之。
南去愈遠，君子惟順愛自重。
答陳柅書
某啟：伏蒙不遺不肖，而身辱先之，示之文章，使得窺究其所蘊，又取某所以應見問者序而存之，以寵其行。足下之賜過矣，不敢當也。某懦陋淺薄，學未成而仕，其言行往往背戾於聖人之道，擯而後復者，非一事也。自度尚不足與庸人為師，況如足下之材良俊明，安能一有所補邪？雖然，足下過聽，所序而存者，或非某所聞於師友之本指也，則義不得默而已。
莊生之書，其通性命之分，而不以生死禍福累其心，此其近聖人也。自非明智，不能及此。明智矣，讀聖人之說，亦足以及此。不足以及此，而陷溺於周之說，則其為亂大矣。墨翟非亢然詆聖人而立其說於世，蓋學聖人之道而失之耳。雖周亦然。韓氏作《讀墨》，而又謂子夏之後，流而為莊周，則莊、墨皆學聖人而失其源者也。老、莊之書具在，其說未嘗及神仙，唯葛洪為二人作傳以為仙。而足下謂老、莊潛心於神仙，疑非老、莊之實，故嘗為足下道此。老、莊雖不及神仙，而其說亦不皆合於經，蓋有志於道者。聖人之說，博大而閎深，要當不遺餘力以求之。是二書雖欲讀，抑有所不暇。
某之聞如此，其離合於道，惟足下自擇之。

[book_title]卷六•序
周禮義序
士弊於俗學久矣，聖上閔焉，以經術造之。乃集儒臣，訓釋厥旨，將播之校學，而臣某實董《周官》。
惟道之在政事，其貴賤有位，其後先有序，其多寡有數，其遲數有時。制而用之存乎法，推而行之存乎人。其人足以任官，其官足以行法，莫盛乎成周之時。其法可施於後世，其文有見於載籍，莫具乎《周官》之書。蓋其因習以崇之，賡續以終之，至於後世，無以復加。則豈特文、武、周公之力哉？猶四時之運，陰陽積而成寒暑，非一日也。
自周之衰，以至於今，歷歲千數百矣。太平之遺跡，掃蕩幾盡，學者所見，無復全經。於是時也，乃欲訓而發之，臣誠不自揆，然知其難也。以訓而發之之為難，則又以知夫立政造事追而復之之為難。然竊觀聖上致法就功，取成於心，訓迪在位，有馮有翼，亹乎向六服承德之世矣。以所觀乎今，考所學乎古，所謂見而知之者，臣誠不自揆，妄以為庶幾焉，故遂昧冒自竭，而忘其材之弗及也。
謹列其書為二十有二卷，凡十餘萬言。上之御府，副在有司，以待制詔頒焉。謹序。
書義序
熙寧二年，臣某以《尚書》入侍，遂與政。而子雱實嗣講事，有旨為之說以獻。八年，下其說太學，班焉。
惟虞、夏、商、周之遺文，更秦而幾亡，遭漢而僅存，賴學士大夫誦說，以故不泯，而世主莫或知其可用。天縱皇帝大知，實始操之以驗物，考之以決事，又命訓其義，兼明天下後世。而臣父子以區區所聞，承乏與榮焉。然言之淵懿而釋以淺陋，命之重大而承以輕眇，茲榮也，祗所以為愧也歟！謹序。
詩義序
《詩》三百十一篇，其義具存，其辭亡者六篇而已。上既使臣雱等訓其辭，又命臣某等訓其義。書成，以賜太學，布之天下，又使臣某為之序。謹拜手稽首言曰：
《詩》上通乎道德，下止乎禮義。放其言之文，君子以興焉；循其道之序，聖人以成焉。然以孔子之門人賜也、商也，有得於一言，則孔子悅而進之，蓋其說之難明如此，則自周衰以迄於今，泯泯紛紛，豈不宜哉？
伏惟皇帝陛下內德純茂，則神罔時恫，外行恂達，則四方以無侮。日就月將，學有緝熙於光明，則《頌》之所形容，蓋有不足道也。微言奧義，既自得之，又命承學之臣訓釋厥遺，樂與天下共之。顧臣等所聞，如爝火焉，豈足以賡日月之餘光？姑承明制，代匱而已。
傳曰：「美成在久。」故《棫樸》之作人，以壽考為言，蓋將有來者焉，追琢其章，纘聖志而成之也。臣衰且老矣，尚庶幾及見之。謹序。
熙寧字說序
文者，奇偶剛柔，雜比以相承，如天地之文，故謂之文。字者，始於一二而生生至於無窮，如母之字子，故謂之字。其聲之抑揚開塞，合散出入，其形之衡從曲直、邪正上下、內外左右，皆有義，皆本於自然，非人私智所能為也。與夫伏羲八卦，文王六十四，異用而同制，相待而成《易》。先王以為不可忽，而患天下後世失其法，故三歲一同。同之者，一道德也。秦燒《詩》、《書》，殺學士，而於是時始變古而為隸。蓋天之喪斯文也，不然，則秦何力之能為？
余讀許慎《說文》，而於書之意，時有所悟，因序錄其說為二十卷，以與門人所推經義附之。惜乎先王之文缺已久，慎所記不具，又多舛，而以余之淺陋考之，且有所不合。雖然，庸詎非天之將興斯文也，而以余讚其始？故其教學必自此始。能知此者，則於道德之意，已十九矣。
老杜詩後集序
予考古之詩，尤愛杜甫氏作者。其辭所從出，一莫知窮極，而病未能學也。世所傳已多，計尚有遺落，思得其完而觀之。然每一篇出，自然人知非人之所能為，而為之者惟其甫也，輒能辨之。
予之令鄞，客有授予古之詩世所不傳者二百餘篇。觀之，予知非人之所能為，而為之實甫者，其文與意之著也。然甫之詩，其完見於今者，自予得之。世之學者，至乎甫而後為詩，不能至，要之不知詩焉爾。嗚呼，詩其難惟有甫哉？自《洗兵馬》下序而次之，以示知甫者，且用自發焉。
靈谷詩序
吾州之東南，有靈谷者，江南之名山也。[1]龍蛇之神，虎豹、翬翟之文章，梗柟、豫章、竹箭之材，皆自山出；而神林、鬼冢、魑魅之穴，與夫仙人、釋子恢譎之觀，咸附托焉。[2]至其淑靈和清之氣，盤礡委積於天地之間，萬物之所不能得者，乃屬之於人，而處士君實生其阯。[3]
君姓吳氏，家於山阯，豪傑之望，臨吾一州者，蓋五六世，而後處士君出焉。其行孝悌忠信，其能以文學知名於時。惜乎其老矣，不得與夫虎豹、翬翟之文章，梗柟、豫章、竹箭之材，俱出而為用於天下，顧藏其神奇，而與龍蛇雜此土以處也。然君浩然有以自養，遨遊於山川之間，嘯歌謳吟，以寓其所好，[4]終身樂之不厭，[5]而有詩數百篇，[6]傳誦於閭里。他日，出《靈谷》三十二篇，以屬其甥曰：「為我讀而序之。」惟君之所得，蓋有伏而不見者，豈特盡於此詩而已？雖然，觀其鑱刻萬物，而接之以藻繢，非夫詩人之巧者，[7]亦孰能至於此！
石仲卿字序
子生而父名之，以別於人云爾。冠而字，成人之道也。奚而為成人之道也？成人則貴其所以成人而不敢名之，於是乎命以字之，字之為有可貴焉。孔子作《春秋》，記人之行事，或名之，或字之，皆因其行事之善惡而貴賤之。二百四十二年之間，字而不名者，十二人而已。人有可貴而不失其所以貴，乃爾其少也！
閩人石仲卿來請字，予以子正字之，附其名之義而為之云爾。子正於進士中名知經，往往脫傳注而得經所以云之意。接之久，未見其行己有闕也，庶幾不失其所以貴者歟！
送李著作之官高郵序
君之才，搢紳多聞之。初君視金陵酒政，人皆惜君不試於劇而淪於卑冗，君將優為之，曰：「孔子嘗為乘田、委吏矣，會計當而已矣，牛羊蕃而已矣。」既而又得調高郵關吏，人復惜君不試於劇而淪於卑冗，君言如初，色滋蔓喜。
於戲！今之公卿大夫，據徼乘機，鑽隙抵巇，僅不盈志，則戚戚以悲，吾乃然反之，此蒙所以高君也。抑有猜焉，古之柄國家者，有戢景藏采，恬處下列，拔而致之朝，使相謨謀。今豈不若古邪？奚遂君請而弗拔也？
送陳興之序
先人為臨江軍判官，實佐今駕部員外郎陳公。其後二十五年，公之子興之主泰之如皋簿，某為判官淮南，以事出如皋，遇之，相好也。其後二年歸京師，興之亦以進士得嘉慶院解，復遇之，相好加焉。
興之試禮部有日，今宰相，其世父也，試前奏罷之以避嫌。興之當遠官，逾數月，乃得泉之晉江主簿去。陳公世大家，仕官四十年，連坐謫流落，不得所欲，其意不能毋望興之貴富世其家也。興之亦誠博學，能文詞，有氣節，吾意其為進士宜有得焉。今失所欲，又為所謂主簿者，遠其親三千里不啻，是其心獨能毋介然者邪？夫大公之道行，上之人子弟苟賢者，任而進之無嫌也，下之人固亦不以嫌之。今興之去，知者皆憐其才之可以進焉而不得，無以慰其親也。吾於興之又世故，故又為之思所以慰其親，豁其心之介然者，不得其說，而獨以悲大公之道不行焉。
送陳升之序
今世所謂良大夫者，有之矣，皆曰「是宜任大臣之事者」。作而任大臣之事，則上下一失望，何哉？人之材有小大，而志有遠近也。彼其任者小而責之近，則煦煦然仁而有餘於仁矣，孑孑然義而有餘於義矣。人見其仁義有餘也，則曰「是其任者小而責之近，大任將有大此者然。」上下俟之云爾，然後作而任大臣之事。作而任大臣之事，宜有大此者焉，然則煦煦然而已矣，孑孑然而已矣，故上下一失望。
豈惟失望哉！後日誠有堪大臣之事，其名實蒸然於上，上必懲前日之所俟而逆疑焉；暴於下，下必懲前日之所俟而逆疑焉。上下交疑，誠有堪大臣之事者，而莫之或任。幸欲任，則左右小人得引前日之所俟懲之矣。
噫！聖人謂知人難，君子惡名之溢於實，為此則奈何？亦精之而已矣。惡之則奈何？亦充之而已矣。知難而不能精之，惡之而不能充之，其亦殆哉！
予在揚州，朝之人過焉者多，堪大臣之事，可信而望者，陳升之而已矣。今去官於宿州，予不知復幾何時乃一見之也。予知升之作而任大臣之事，固有時矣。煦煦然仁而已矣，孑孑然義而已矣，非予所以望於升之也。
送胡叔才序
叔才，銅陵大宗，世以貲名。子弟豪者，馳騁漁弋為己事；謹者務多辟田以殖其家。先時，邑之豪子弟有命儒者，耗其千金之產，卒無就。邑豪以為諺，莫肯命儒者，遇儒冠者，皆指目遠去，若將浼己然，雖胡氏亦然。
獨叔才之父母不然，於叔才之幼，捐重幣逆良先生教之。既壯可以遊，資而遣之，無所靳。居數年，朋試於有司，不合而歸，邑人之訾者半，竊笑者半。其父母愈篤不悔，復資而遣之。
叔才純孝人也，悱然感父母所以教己之篤，追四方才賢，學作文章，思顯其身以及其親。不數年，遂能褒然為材進士，復朋試於有司，不幸復詘於不己知。不予愚而從之遊，嘗為予言父母之思，而慚其邑人，不能歸。予曰：「歸也。夫祿與位，庸者所待以為榮者也。彼賢者，道朋於中而襮之以藝，雖無祿與位，其榮者固在也。子之親，矯群庸而置子於聖賢之途，可謂不賢乎？或訾或笑而終不悔，不賢者能之乎？今而舍道德而榮祿與位，殆不其然！然則子之所以榮親而釋慚者亦多矣！昔之訾者、竊笑者，固庸者爾，豈子所宜慚哉？姑持予言以歸，為父母壽，其亦喜無量，於子何如？」
因釋然寤，治裝而歸，予即書其所以為父母壽者送之云。
送孫正之序
時然而然，眾人也；己然而然，君子也。己然而然，非私己也，聖人之道在焉爾。夫君子有窮苦顛跌，不肯一失詘己以從時者，不以時勝道也。故其得志於君，則變時而之道若反手然，彼其術素修而志素定也。時乎楊、墨己不然者，孟軻氏而已；時乎釋、老己不然者，韓愈氏而已。如孟、韓者，可謂術素修而志素定也，不以時勝道也，惜也不得志於君，使真儒之效不白於當世，然其於眾人也卓矣。嗚呼！予觀今之世，圓冠峨如，大裙襜如，坐而堯言，起而舜趨，不以孟、韓之心為心者，果異眾人乎？予官於揚，得友曰孫正之。正之行古之道，又善為古文，予知其能以孟、韓之心為心而不已者也。夫越人之望燕，為絕域也。北轅而首之，苟不已，無不至。孟、韓之道去吾黨，豈若越人之望燕哉？以正之之不已而不至焉，予未之信也。一日得志於吾君，而真儒之效不白於當世，予亦未之信也。正之之兄官於溫，奉其親以行，將從之，先為言以處予。予欲默，安得而默也？
1《古文評註》：先點靈谷
2《古文評註》：先從物說起俱是襯筆
3《古文評註》：此段見主意迤邐說來皆有情致
4《古文評註》：好去聲
5 《古文評註》：樂去聲
6 《古文評註》：此處方點詩
7 《古文評註》：夫音扶

[book_title]卷七•記
虔州學記
虔於江南地最曠，大山長谷，荒翳險阻，交、廣、閩、越銅鹽之販，道所出入，椎埋、盜奪、鼓鑄之奸，視天下為多。慶曆中，嘗詔立學州縣，虔亦應詔，而卑陋褊迫不足為美觀。州人欲合私財遷而大之久矣。然吏常力屈於聽獄，而不暇顧此。凡二十一年，而後改築於州所治之東南，以從州人之願。蓋經始於治平元年二月，提點刑獄宋城蔡侯行州事之時，而考之以十月者，知州事錢塘元侯也。二侯皆天下所謂才吏，故其就此不勞，而齋祠、講說、候望、宿息以至庖湢，莫不有所。又斥餘財市田及書，以待學者，內外完善矣。於是州人相與樂二侯之適己，而來請文以記其成。 余聞之也，先王所謂道德者，性命之理而已。其度數在乎俎豆、鐘鼓、管弦之間，而常患乎難知，故為之官師，為之學，以聚天下之士，期命辯說，誦歌弦舞，使之深知其意。夫士，牧民者也。牧知地之所在，則彼不知者驅之爾。然士學而不知，知而不行，行而不至，則奈何？先王於是乎有政矣。夫政，非為勸沮而已也，然亦所以為勸沮。故舉其學之成者以為卿大夫，其次雖未成，而不害其能至者以為士，此舜所謂庸之者也。若夫道隆而德駿者，又不止此，雖天子，北面而問焉，而與之迭為賓主，此舜所謂承之者也。蔽陷畔逃，不可與有言，則撻之以誨其過，書之以識其惡，待之以歲月之久而終不化，則放棄、殺戮之刑隨其後，此舜所謂威之者也。蓋其教法，德則異之以智、仁、聖、義、忠、和，行則同之以孝、友、睦、姻、任、恤，藝則盡之以禮、樂、射、御、書、數。淫言詖行詭怪之術，不足以輔世，則無所容乎其時。而諸侯之所以教，一皆聽於天子，天子命之矣，然後興學。命之曆數，所以時其遲速；命之權量，所以節其豐殺。命不在是，則上之人不以教，而為學者不道也。士之奔走、揖讓、酬酢、笑語、升降，出入乎此，則無非教者。高可以至於命，其下亦不失為人用，其流及乎既衰矣，尚可以鼓舞群眾，使有以異於後世之人。故當是時，婦人之所能言，童子之所可知，有後世老師宿儒之所惑而不悟者也；武夫之所道，鄙人之所守，有後世豪傑名士之所憚而愧之者也。堯、舜、三代從容無為，同四海於一堂之上，而流風餘俗，詠嘆之不息，凡以此也。
周道微，不幸而有秦，君臣莫知屈己以學，而樂於自用，其所建立悖矣。而惡夫非之者，乃燒《詩》、《書》，殺學士，掃除天下之庠序，然後非之者愈多，而終於不勝。何哉？先王之道德出於性命之理，而性命之理出於人心。《詩》、《書》能循而達之，非能奪其所有而予之以其所無也。經雖亡，出於人心者猶在，則亦安能使我舍己之昭昭而從我於聾昏哉？然是心非特秦也，當孔子時，既有欲毀鄉校者矣。蓋上失其政，人自為義，不務出至善以勝之，而患乎有為之難，則是心非特秦也。墨子區區，不知失者在此，而發「尚同」之論，彼其為愚，亦獨何異於秦。
嗚呼！道之不一久矣。揚子曰：「如將復駕其所說，莫若使諸儒金口而木舌。」蓋有意乎辟雍學校之事。善乎其言，雖孔子出，必從之矣。今天子以盛德新即位，庶幾能及此乎！今之守吏，實古之諸侯，其異於古者，不在乎施設之不專，而在乎所受於朝廷未有先王之法度；不在乎無所於教，而在乎所以教未有以成士大夫仁義之材。虔雖地曠以遠，得所以教，則雖悍昏嚚兇、抵禁觸法而不悔者，亦將有以聰明其耳目而善其心，又況乎學問之民？故余為書二侯之績，因道古今之變及所望乎上者，使歸而刻石焉。
繁昌縣學記
奠先師先聖於學而無廟，古也。近世之法，廟事孔子而無學。古者自京師至於鄉邑，皆有學，屬其民人相與學道藝其中，而不可使不知其學之所自，於是乎有釋菜、奠幣之禮，所以著其不忘。然則事先師先聖者，以有學也。今也無有學而徒廟事孔子，吾不知其說也。而或者以謂孔子百世師，通天下州邑為之廟，此其所以報且尊榮之。夫聖人與天地同其德，天地之大，萬物無可稱其德，故其祀，質而已，無文也。通州邑廟事之，而可以稱聖人之德乎？則古之事先聖，何為而不然也？
宋因近世之法而無能改，至今天子，始詔天下有州者皆得立學，奠孔子其中，如古之為。而縣之學，士滿二百人者，亦得為之。而繁昌，小邑也，其士少，不能中律，舊雖有孔子廟，而庳下不完，又其門人之像，惟顏子一人而已。今夏君希道太初至，則修而作之，具為子夏、子路十人像。而治其兩廡，為生師之居，以待縣之學者。以書屬其故人臨川王某，使記其成之始。夫離上之法，而苟欲為古之所為者無法，流於今俗而思古者，不聞教之所以本，又義之所去也。太初於是無變今之法，而不失古之實，其不可以無傳也。
慈溪縣學記
天下不可一日而無政教，故學不可一日而亡於天下。古者井天下之田，而黨庠、遂序、國學之法立乎其中。鄉射飲酒、春秋合樂、養老勞農、尊賢使能、考藝選言之政，至於受成、獻馘、訊囚之事，無不出於學。於此養天下智仁、聖義、忠和之士，以至一偏一伎、一曲之學，無所不養。而又取士大夫之材行完潔，而其施設已嘗試於位而去者，以為之師。釋奠、釋菜，以教不忘其學之所自；遷徙、偪逐，以勉其怠而除其惡。則士朝夕所見所聞，無非所以治天下國家之道，其服習必於仁義，而所學必皆盡其材。一日取以備公卿大夫百執事之選
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 10:23:13-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>