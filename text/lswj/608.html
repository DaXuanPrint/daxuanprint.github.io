<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="提要,目録,原序,卷一,卷二,卷三,卷四,卷五,卷六,卷七,卷八,卷九,卷十,卷十一,卷十二,卷十三,卷十四,卷十五,卷十六,附録,文毅集全文在线阅读,文毅集全文在线下载,大玄古籍书库">
<meta name="description" content="十六卷。明解缙撰。解缙字大绅,一字缙绅,江西吉水人。洪武二十一年(1388)进士。授中书庶吉士,上万言书,指斥时弊,帝称其才,改任御史。以其年少令还家进业。明太祖卒,解缙奔丧至京,有司劾以非诏旨入京,谪河州卫史。永乐初,擢为侍读,并与黄淮、杨士奇等人直入文渊阁,累进翰林学士,兼右春坊大学士,主持纂修《永乐大典》,很受明成祖重视。后为汉王高煦所恶,数构谗言,先谪广西,又改交阯,永乐九年(1411)被逮下狱死。著有《白云稿》、《东山集》、《太平奏疏》、《文毅集》、《春雨杂述》等。但解缙殁后多已散佚。天顺初,金">
<title>文毅集_解缙_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">文毅集</span> <br/>
          作者： <span class="inputVal" id="bkauthor">解缙</span> <br/>
          朝代： <span class="inputVal" id="bkdate">明代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">类书文集,诗文集,完结</span> <br/>
          字数： <span class="inputVal" id="bknum">[book_length]154478</span> <br/>
          说明： <span class="inputVal" id="bkdec">十六卷。明解缙撰。解缙字大绅,一字缙绅,江西吉水人。洪武二十一年(1388)进士。授中书庶吉士,上万言书,指斥时弊,帝称其才,改任御史。以其年少令还家进业。明太祖卒,解缙奔丧至京,有司劾以非诏旨入京,谪河州卫史。永乐初,擢为侍读,并与黄淮、杨士奇等人直入文渊阁,累进翰林学士,兼右春坊大学士,主持纂修《永乐大典》,很受明成祖重视。后为汉王高煦所恶,数构谗言,先谪广西,又改交阯,永乐九年(1411)被逮下狱死。著有《白云稿》、《东山集》、《太平奏疏》、《文毅集》、《春雨杂述》等。但解缙殁后多已散佚。天顺初,金城黄谏始辑刻其遗文为三十一卷。嘉靖中,罗洪复与解缙从孙解桐辑成十卷。此集共十六卷,为康熙五十七年(1718)其十世孙解悦所补辑。解缙才气故逸,为文兴之所至下笔千言,倚马可待,当时有才子之目。其文雄健奇古,佳者直逼司马迁、韩愈,甚有功力。至于其奏议,如《大庖西封事》、《白李善长冤》诸篇,俱明白剀切、流畅颇有气势。其诗风格与文章相似,“颇似李杜”,蔡朔认为其诗“豪纵放逸,一自胸中流出,譬之长江大河,一泻千里,览者为之心惊目骇。”</span> <br/>
          封面： <span class="inputVal" id="bkimg">Z_18797.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]文毅集
[book_author]解缙
[book_date]明代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]类书文集,诗文集,完结
[book_length]154478
[book_dec]十六卷。明解缙撰。解缙字大绅,一字缙绅,江西吉水人。洪武二十一年(1388)进士。授中书庶吉士,上万言书,指斥时弊,帝称其才,改任御史。以其年少令还家进业。明太祖卒,解缙奔丧至京,有司劾以非诏旨入京,谪河州卫史。永乐初,擢为侍读,并与黄淮、杨士奇等人直入文渊阁,累进翰林学士,兼右春坊大学士,主持纂修《永乐大典》,很受明成祖重视。后为汉王高煦所恶,数构谗言,先谪广西,又改交阯,永乐九年(1411)被逮下狱死。著有《白云稿》、《东山集》、《太平奏疏》、《文毅集》、《春雨杂述》等。但解缙殁后多已散佚。天顺初,金城黄谏始辑刻其遗文为三十一卷。嘉靖中,罗洪复与解缙从孙解桐辑成十卷。此集共十六卷,为康熙五十七年(1718)其十世孙解悦所补辑。解缙才气故逸,为文兴之所至下笔千言,倚马可待,当时有才子之目。其文雄健奇古,佳者直逼司马迁、韩愈,甚有功力。至于其奏议,如《大庖西封事》、《白李善长冤》诸篇,俱明白剀切、流畅颇有气势。其诗风格与文章相似,“颇似李杜”,蔡朔认为其诗“豪纵放逸,一自胸中流出,譬之长江大河,一泻千里,览者为之心惊目骇。”
[book_img]Z_18797.jpg


[book_title]提要
钦定四库全书　　　　　集部六
文毅集　　　　　　　　别集类五【明】
提要
【臣】等谨案文毅集十六卷明解缙撰缙字大绅吉水人洪武戊辰进士永乐初官翰林学士出为江西参议改交址为汉王高煦所譛下狱死事蹟具明史本传缙所着有白云稿东山集太平奏疏等书殁後多散佚天顺初金城黄谏始辑其遗文为三十卷後亦渐湮嘉靖中同邑罗洪先复与缙从孙相辑成十卷千顷堂书目又载有似罗隐集一卷学士集二十卷今并未见此本十六卷则康熙戊戌其十世孙悦所补辑也缙才气放逸下笔不能自休当时有才子之目迄今委巷流传其少年夙慧诸事率多鄙诞不经故李东阳怀麓堂诗话谓其诗无全稿真伪相半盖出於後人窜乱者为多然其中佳句间存亦复不减作者至其奏议如大庖西封事白李善长寃诸篇俱明白凯切黄汝亨狂言纪略诋其文议繁偶使当贾长沙直是奴隶苛矣又案大庖西封事中有云陛下好观韵府杂书抄辑秽芜略无文彩若喜其便於检閲愿集一二儒英随事类别勒成一经云云其後成祖修永乐大典缙实为总栽官果用分韵编类之法勒为巨帙一切遗文坠简竟赖以传於今日以待
圣朝之表章即以功在典籍而论其着作亦宜存录可不必铢铢两两而绳之也乾隆四十三年五月恭校上
总纂官【臣】纪昀【臣】陆锡熊【臣】孙士毅
总校官【臣】陆费墀

[book_title]目録
钦定四库全书　　　　　集部六
文毅集目録　　　　　　别集类五【明】
卷一
奏疏
表
卷二
颂言
卷三
四言古
五言古
卷四
七言古
卷五
五言律
五言排律
七言律
五言絶
卷六
七言絶
卷七
序一
卷八
序二
卷九
记一
卷十
记二
卷十一
传
行状
卷十二
墓表
卷十三
墓志铭
卷十四
碑
赞
卷十五
铭
书
说
卷十六
题跋
附録

[book_title]原序
文毅集原序
大江之西山川之灵秀最多者由得天地盛大流行之气为多也山川之灵秀磅礴而郁积必锺而为人蕴乎道德发乎文章着为事业以炳燿天下而埀万世者非得天地之气为尤多者乎惟其得是气之多实为雄伟俊杰宏博硕大之才以埀丕隆之运而昌其所得盛大流行之气其宏辞钜笔足以铺张神藻纂叙鸿业铿乎有声熠乎有光弥满宇宙超轶前古使天下知朝廷之大远夷知中国之尊後世知今日之盛其为用甚博者不本於是气之所为乎自有元运隳光岳之气分至国朝始混一西江山川灵秀所锺而吉水解先生大绅出焉文章始复大振故在当时天下之广人物之衆以及四夷之远千百世之悠久皆知有先生者又非本诸文章之发见乎古人之文见於经者是也岂雕琢而为之哉其出言吐辞於论事之顷皆成文章盖以太朴始散淳龎大雅之气在人犹多故也汉唐以来治虽不如古而述作乃或有古之风者抑幸而际夫天地之气漓而复合也以天地之气混合而为一未有盛於今日如先生岂非得盛大流行之气於混合之日而西江山川孕灵毓秀之所生者乎谏在童稚始知人事时即知先生名先生先谪河州河州去敝邑才二百里谏生也晚恒以未识先生面为平生恨每得断纸点墨以为珍玩日临写之如接先生於几席之上暨得所作上高庙书六十余事及五七言诗歌读之其论切时务其言格君心其忠犯人主其学之赡才识之高如布帛菽粟充溢庾藏视金玉虽贵锦绣虽美而卒有益於人国之用莫若是也其诗如古体诸篇使入太白集中孰别其为近时之作其言非雕琢其意卓然有见而非泛其气象严峻凛然而有不可犯之色也岂非一代雄伟俊杰宏博硕大之才也与及来京师访其全集於先生仲子中书舍人正亮家谓先生之於文有求辄应下笔滔滔不待思索虽千万言顷刻立就诸作流播天下遗稿不复尽拾今存万无一二於是遍求大夫士家及闻人口诵而录之共得古今诗稿百五十五首文杂体共七首为之校编成集分为六卷乃积所得俸资托宗友用和誊刻五七言絶句五十首因被命修史日趋馆阁不暇为南京国子监吴祭酒与俭闻之复寄诗一集及御医胡秉常处又得序记十余首所未载者仍为并入又增六卷自喜所得之富盖有待以完也今年春皇上光复宝祚谏叨进侍读职朝回无事欲毕前工无几使交南命又下矣兹功不果就重为慨然秋九月使自南回过广西龙川太平至横州贵县皆先生经行之地於致仕萧教谕凤岐诸君处共得杂文六十余篇诗百首梧州又得广西何布政孟焕所寄诗数首曩尝以类广而未考其作之先後兹於舟中按地里岁月远近而次第之共成三十卷先生虽终交广参议而学士则天下人所共称而易知者也因名曰解学士先生集先生於洪武戊辰自吉来京师时中江西乡试第一隐然名重公卿间暨登第即蒙宠眷授中书庶吉士日侍左右谘访政事补禆甚多尝进封事切中时宜皆见采纳时先生年方十九毅然以天下自任虽老成练达莫之或先比之贾谊尚少而才亦优故高庙之待遇又远过文帝虽百绦灌之毁而终莫易帝意此高庙洪度如天地又岂汉文之所及哉奈何龙去鼎湖而竟遭权臣之害远谪西陲文庙正大统首召为翰林侍讲寻陞学士凡朝廷诏勅及大制作大经典皆出先生手与凡大政事大议论有关国家生民之重者先生皆与之建储之议羽翼之功尤多其知之深信之笃任之专一时文臣未有及者虽在位不久而道行当时功施国家泽被生民声名之在天下虽遐方异域以及千百世之远无不知之初非待文而後显也诚以先生得之天地锺於山川本诸道德着为事业以炳耀天下而埀後世者必於是焉发之则先生之可传者未必不在是也呜呼西江山川所锺前乎公而有欧阳修文天祥数百年後复於先生见焉使先生久於其位其匡君泽民不在二公下使在德佑景炎之日其精忠大节凛然不可夺又未必不与文山相颉颃也观平日之直言正论如所谓事有不穷之变必有不易之主与全躯不学禇渊生嚼舌甘为杲卿死之语则先生之心可见矣余虽未识先生而於先生之文见先生之心读者尚於此求之明天顺元年冬十月望日赐进士及第奉议大夫尚宝司兼翰林院侍讲金城黄谏序古今人论文曰理为主曰以载道曰昌其气大要不出孟子知言养气而已古之人动静语默无非文者岂操觚翰而後为文也哉後世之文愈趋而愈下非文之下也文与行岐而二之也今翰林解公大绅自生七年以来至於今其文若干卷一时耆俊皆属而序论之余幸同朝读之徒不释手而莫措一辞其间深自咎其言未至也因公之行以序论公之文庶几不至於谀亦不至於诬也闻公自幼能言惇敏超絶郡守令至其家或抱置膝上应声成文皆错愕惊叹稍长小心静密识量过人知读书为文皆不劳而习既敏而益勤父母惟其病之忧也时时劝之少息为文口占操笔皆立就未尝起草其简才数语已足其多至万言不穷命一题一心不厌倦而思益精到崇正学而辟异端不为支离诞谩之说不为艰难辛苦之态随事着作洞视万世而耻观摹古人求其归则未尝异於古人也此锺山川河汉之灵南方极盛之会天资之明大非人所可企而及矣甫十九江西以第一人贡於京师士大夫素闻其盛名相期会连袵结驷往见公应答举止如平常不以为异既登高第擢巍科上及东宫奇其才眷注之隆前此未有即入中书知制诰兼翰林内外制皆掌之谒告时刻上辄问安在尝与闲语屡上封事上辄自持入其论思献纳亲故莫闻而中正才敏两制皆自以为莫及也廷辨直言闻者肃然其自处犯而不校居常恂恂尤善开导人心奬劝後学休休乐善爱人之心一息不间浩然之气发心由理所以年甚少而巍然有硕大之望又尝自诵曰处其心常在熙春丽日之间则天下无可怒之人咸以为名言公之文所以汪洋大肆而无龃龉其间正直闳深而无偏陂之失也兼说万有贯通而时出之浚其源於六经要其归於周孔虽不求工文与行如影响之出於形声也浑然天成卓尔出类集义养气孳焉未已余何足以知公之万一哉公名缙大绅其字也其族自唐家吉已七百余年每举进士必父子兄弟聨叠以为常至宋有讳元者破乌珠累功至封王元初从祖讳诚连三世国公其讳真我者以名进士死节赠中书平章其祖也以名进士勅修宋书讳观者其从祖也其父元末辞参知政事为世大儒学者称筠涧先生公生名家道授有绪姿淳頴秀望之玉立天子爱惜其德操材量与其楷书至亲为之持研行草精妙絶伦善议论古事皆如目覩初与伯兄纶俱登第履历华要远方异域皆能诵说其名而天子每临羣臣诵以为荣且朂励诸王贵人皆注视之余非欲评公之文与行事如此以见公之为文天资学问充积发见不能自己而至於如此初非若操觚翰而学为文者之所能至也明礼部侍郎襄阳任亨泰序
始予游东山经三麓而後跻浮黎浮黎者东山之巅也据是返顾培塿层叠环以百数当是时第谓高厚必资积累理固然耳後数年友人相期於衡百里而近望其高与东山似即而仰攀百折萦纡穷日乃至祝融之峰自峰顶下视旁无倚附缘麓一谷横四十里盖拔坤维入汉纪特立而博敷诸山非其伦也又数年入匡庐其它不异东山独五老峭峙得衡一体於是悟曰物固有至钜者乎彼名岳者山之至钜不由积累而高厚者也匡以五老亦得名岳譬之形貌两人戴立岂不矗然而不可为钜偏长拘行无以语圣贤之大亦犹是也夫圣贤至矣彼略毁誉轻利害视天下事无不可为而不可罔以世俗之见故卒应王佐而称豪杰若是者亦谓钜人春雨解公几之方高皇挥斥英雄濯拭宇宙此何时也而公未弱冠天眷独隆成祖之初契符鱼水观其应制寓讽封事犯顔有郑公之正乳儿朝贵敝屣爵位有沅湘之奇忤权蹈危投荒厉节有太白之迈保储忘身徙家戍边有柬之之烈是果积累得之否乎即使未优於圣域亦当不失为豪杰何则其才固自殊也世之知公者浅类以词翰赏之至论平生莫定题品伏闻仁庙尝曰人言解缙狂缙非狂士呜呼非日月之明哉公亦有言宁为有瑕玉莫作无瑕石斯固其自况矣公蒙祸既酷藁附外氏洪先再过其下欷歔叹息不忍辄去会柱史遵化古松段君来江省吊古采言檄县礼葬将刻其遗文以传公天才逸发援笔万言不事属藳而又经籍没故多散亡从孙桐缉录凡十卷求加诠次稍剔其伪不尽删繁亦以见公不屑屑尺寸间所谓不由积累一验也呜呼览斯集者其辨人中之岳安在无徒高卑之校也哉嘉靖壬戌春邑後学罗洪先撰

[book_title]卷一
钦定四库全书
文毅集卷一
明　解缙　撰
奏疏
大庖西封事
臣伏奉圣旨朕今命尔义则君臣恩犹父子当知无不言古云尔有嘉猷嘉谟则入告尔后于内尔乃顺之于外曰斯谟斯猷惟我后之德呜呼人臣咸若时惟良显哉臣谓成王於是失言矣历观载籍以来固以进谏之臣为善亦未尝以纳谏之主为非唐虞君臣更相劝戒更相推让光昭不穷载为盛美昔人有譛魏徵於唐太宗者为其录前後谏章以视起居郎禇遂良虽未必然借令有之亦足埀世臣主同休後至停婚仆碑臣窃谓太宗怒非其怒矣陛下当同符尧舜师表百王岂宜下比太宗则非臣之所愿望也臣愿与臯夔比肩不愿与魏徵同列则臣之感恩服义恳切以为言者尤愿陛下毋自狭小诚万世一时也陛下聪明天亶一统华夷功高万古此放勲也得国之正皆非汉唐宋所及真所谓取天下於羣盗救生民於涂炭命将出师皆受成筭不假良平不倚信布徐定燕都市不易肆女宠外戚寺人藩镇之患销融底定皆处之有法朕兆不萌矣不迩声色不为游畋既皆远过於汉宋又何谦逊於唐虞惟愿陛下笃惇信之本加慎独之功登临若对之初益加密不覩不闻之地能无间虽处深宫之内一如郊祀之时即前日郊祀之敬继今日存养之功推所以爱臣之心爱天下推所以待臣之心待万物喜怒哀乐一听於天理上下四旁一视而同仁以天地为一体以天下为一人令出惟行也不宜於数改刑期无刑也宁失於不经盖令数改则民疑疑则不信刑太繁则民玩玩则不清国初至今将二十载无几时无变之法无一日无过之人陛下尝教臣云世不絶贤岂亿兆之人果无一贤如古之人而尽皆不才者哉陛下尝教臣云民不畏死奈何以死惧之良由陛下诚信之有间而用刑之太繁也宜其好善而善不显恶恶而恶日滋善未必蒙福而恶未必蒙祸也尝闻陛下震怒锄根剪蔓诛其奸逆矣未闻诏书褒一大善赏延於世复及其乡尊荣奉恩始终如一者也或朝赏而暮戮或忽罪而忽赦施不测之辱则有之矣诚以陛下每多自悔之时辄有无及之叹是非私意使然也存养之功须臾少加密耳是以有过不及也陛下天性素严或差於急克伐怨欲臣知陛下圣性所无也臣见陛下好观说苑韵府杂书与所谓道德心经者臣窃谓甚非所宜也说苑出於刘向向之学不纯溺於诞妄所取不经且多战国纵横之论坏人心术莫此为甚韵府出元之隂氏鄙猥细儒学孤识陋蝇集一时兎园寒士抄缉秽芜略无可采陛下若喜其便於检閲则愿集一二志士儒英臣请得执笔而随其後上泝唐虞夏商周孔之奥下及关闽濓洛之传根实精明随事类别以备劝戒删其无益焚其谬妄勒成一经上接经史岂非太平制作之一端也与今又六经残缺而礼记出於汉儒踳驳尤甚宜及时删改日御经筵访求审乐之儒大备百王之典作乐书一经以惠万世以承唐虞尊祀伏羲神农黄帝尧舜禹汤文武臯陶伊尹太公周公稷契夷益傅说箕子於大学而孔子则自天子达於庶人通祀以为先师而以顔子曾子子思孟子配自闵子以下各祭於其乡而鲁之阙里仍建叔梁纥庙赠以王爵而以顔路曾晳孔鲤配一洗历代之因仍肇起天朝之文献岂不盛哉若夫祀天宜复扫地之规尊祖宜备七庙之制奉天不宜为筵宴之所文渊未备夫馆阁之隆太常非俗乐可肄官妓非人道所为禁絶倡优俾於变之民不迁於淫巧易置寺阉尊天子之贵不近於刑人执戟陛墀皆为吉士虎贲趣马悉用俊良虽门户扫除之役命公卿子弟之贤任诸侯王於衆职定久任法而加封待臣子以一体示天下之为公除山泽之禁税蠲务镇之征商木辂朴居而土木之工勿起布垦荒田而四夷之地勿贪释老之壮者驱之俾复於人伦经咒之妄者火之俾絶其欺诳断所谓瑜珈之教禁所谓符式之科絶鬼巫破淫祠汰冗员减细县痛惩法外之威刑永革京城之工役流十年而听复杖八十以无加妇女非帷簿不修毋令逮系大臣有过恶当诛不宜加辱治历明时授民作事但申播殖之宜何用建除之谬方向煞神事甚无谓孤虚宜忌亦且不经东行西行之论天德月德之云臣料唐虞之历必无此等之文所宜着者日月之行星辰之次仰观俯察事合逆顺七政之齐正此类也元首丛脞则股肱惰而万事皆隳人君不以察为明帝德罔愆则民志应而天命用休人君惟以德为政陛下拳拳於畏天畏鬼神而所谓畏民者则未至孳孳於治民治强暴而所以治心者犹未极且粢盛之洁衣服之齐修举之时仪文之备此畏天畏鬼神之文也岂诚足以尽事天事鬼神之道哉簿书之期狱讼之断诏诰之勤鈎钜之巧此治民治强暴之末也岂真足以尽治民治强暴之术哉古云天视自我民视天听自我民听子曰听讼吾犹人也必也使无讼乎惟一於敬则心即天祭不必凟而受无咎之福神不必劳而享无为之治与天地合其德日月合其明四时合其序而鬼神合其吉凶矣近年以来台纲不肃果若人言以刑名轻重为能事以问刑多寡为勲劳甚非所以励清要长风采也夫人自救过之不给何暇劾人之过人自以言为讳何能有谏诤之言御史纠弹皆承密旨未闻举善惟曰除奸但闻上有赦宥则必故为执持意谓如此则上恩愈重而不知被赦之人疑上好谀此辈皆市井小人趋媚効劳之细术陛下何不肝胆而镜照之哉何尝真有一夫持法固争谓某不当刑某当刑如舜曰杀之三臯陶曰宥之三哉臣笃知陛下轻天下之士者皆此辈无以称塞渊衷也然谁不愿其父母妻子安荣哉所以谏诤实难祸愆不测入人之罪或谓无私而出人之罪必疑受贿逢迎甚易而或蒙褒营救甚难而多得祸祸不止於一身刑必延乎亲朋谁肯舍父母妻子而批龙鳞犯天怒哉陛下进人不择於贤否授职不量於重轻建不为君用之法所谓取之尽锱铢置朋奸倚法之条所谓用之如泥沙监生进士经明行修而多困於州县屈於下僚孝亷人材冥蹈瞽趋而或布於朝省骤历清华椎埋嚚悍之夫闒茸下愚之辈朝捐刀镊暮拥冠裳左弃筐箧右绾组符剔履之贱衮绣巍峩负贩之佣舆马赫奕虽曰立贤无方亦盍忱恂有德是故贤者羞为之等列庸人悉习其风流以贪婪苟免为得计以亷洁受刑为饰辞故有无钱工役无盘纒之俚谚胡膀官人没商量之童謡出於吏部者无贤否之分入於刑部者无枉直之判黜陟无章举错乖方八议之条虚设五刑之律无常天下皆谓陛下任意喜怒为生杀而不知皆臣下之乏忠良也古者乡隣善恶必记今虽有申明旌善之举而无党庠乡学之规互知之法虽严训告之方未备序礼讲学必有其地有其时先之以仁义而後之以法制则庶乎磨之有渐而行之有效如影之随身也今也应故事立虚文善恶二字芜秽而莫之顾长幼之民掉臂而不相揖纪纲不立节目无依势使然也臣欲求古人治家之礼睦隣之法若古蓝田吕氏之乡约今义门郑氏之家范布之天下世臣大族率先以劝旌之复之为民表率将见作新於变渐次时雍至於比屋可封不难矣陛下不可视为迂濶谓非当今急务也陛下天资至高悉合於道凡百家神怪诞妄恍惚臣知陛下洞烛之矣然犹不免欲以愚弄天下若所谓以神道设教者臣谓不必然也一统之舆图已定矣一时之人心已服矣一切之奸雄己慴矣天无变灾民无患害圣躬康宁圣子圣孙继继绳绳所谓得真符者矣何必兴师以取宝为名谕衆以神仙为徵谓有某仙某神孚佐国家者哉且以传国宝论之潞王从珂已焚之矣屡求屡得真伪莫明假令真有之则区区李斯之书秦政之制何足为宝哉周武之世未有神仙符应书之所载可见也已而古今享国之长未有如周者神仙释老诞嫚恍惚何足稽哉臣观地有盛衰物有盈歉而商税之徵率皆定额是使其或盈也奸黠得以侵欺其歉也良善困於补纳夏税一也而茶椒有粮菓丝有税既税於所产之地又税於所过之津何其夺民之利至於如此之密也且多贫下之家不免抛荒之咎或疾病死丧逃亡弃失今日之土地无前日之生植而今日之征聚有前日之税粮里胥不为呈州县不为理或卖产以供税产去而税存或赔办以当役役重而民困又土田之高下不均而起科之轻重无别或膏腴而税反轻瘠卤而税反重此丈量之际里胥之弊也欲拯其困而革其弊莫若行授田均田之法兼行常平义仓之举积之以渐至有九年之食无难者臣愚所谓愿除天下之征商者此也臣闻仲尼曰王公设险以守其国故小邑必有城隍重门击柝以待暴客圣人之所制也而近世狃於宴安隳名城销锋镝禁兵讳武以为太平一旦有不测之虞连郡至望风而靡良平不暇谋贲育不暇鬭武备隳之过也及今修治不宜动衆但勅有司以时整葺寛之以岁月守之以里胥额设弓手课之以弓弩兼教民兵习之以兵农开武举以收天下之英雄广乡校以延天下之俊乂古时多有书院遗基学田旧业贡士有庄义田有族皆宜兴复而广益之夫罪人不孥罚弗及嗣连坐起於秦法孥戮本於伪书今之为善者妻子未必蒙荣有过者里胥必?其罪唐虞之世四凶之罪止於流窜故殛鲧而相禹禹不以为仇舜不以为歉况律以人伦为重而有给配妇女之条听之於不义则又何取夫节义哉此化原之所系也孔子曰名不正则言不顺故贾生欲易服色而定官名尚书侍郎内侍也而以加於六卿郎中员外何职也而以名於六属御史词臣所以居宠台阁郡守县令不应回避乡邦同寅协恭相倡以礼而今内外百司捶楚属官甚於奴隶是致柔懦之徒荡无亷耻之节擎跽曲拳於进退下气怡色而奔趋一为下官肌肤不保甚非所以长孝行厉节义也臣以为自今非犯罪恶解官笞杖之刑勿用催科督厉小有过差蒲鞭示辱亦足劝惩矣臣但知罄竭愚衷欲言固不止此奉命忖量急於陈献所陈略无次序亦不暇组织成文冀以将来取誉唯陛下幸埀鉴焉
太平十策
臣闻有尧舜三代之君而法尧舜三代之治则超越唐宋而太平千万世者理道之必然也钦惟皇帝陛下德侔天地诚尧舜三代之君而今之治尚未及唐宋此臣所以日夜有望於陛下也况臣蒙陛下之恩至重至厚刻骨铭心思所补报是以思当今之急务王政之大端不过十事而已一曰参井田均田之法二曰兼封建郡县之制三曰正官名四曰兴礼乐五曰审辅导之官六曰新学校之政七曰省繁冗八曰薄税敛九曰务农十曰讲武谨条陈以献名曰太平十策惟陛下悯其愚忠少加采览焉一曰参井田均田之法本无难事但以为江南地狭田少不可井治沟洫劳民而不易成且一时动揺令民失业故历代纷纭莫知适从唐太宗固有意矣而无其臣周世宗亦有志矣而无其时则太平万世之法固有待於今日也为今之计参井田均田之法而行之不必拘拘於方里而井劳民动衆设沟治涂而事事合古也宜令户部会天下丁口若干田亩若干令民二百丁为一里里同巷过失相规出入相友守望相助疾病相扶持中为堂右为塾左为庠推其父老年高德厚一人处於中堂朝夕告谒而取正焉择其文行一人居於右塾民年八岁者入焉教以洒扫应对礼乐射御书数之文一人居於左庠民年十五者入焉教以诗书礼乐修己治人之方毋敢纵逸每丁受田若干亩庐舍邑居池井畜牧山林蔬菓之地若干亩树艺各随其土之所宜一里之人各治其私田若干亩而共耕公田若干亩山林畜牧之地亦如之民年二十受田老免及身後还田卖买田地则有重刑朝而毕出各事其事暮而毕入习学左庠後为中堂妇人相聚以治女工有地狭人稠土地硗瘠之乡有司资以舟车给其衣食徙之江淮之间闲旷之地孰不懽然以相从哉如此贫富何患其不均词讼何患其不息天下何患不治太平万世理有必然也一先将古人井田均田小宗之法及小学朱子家礼顔氏家训吕氏乡约女教及今义门郑氏家范等书类聚考订刋行天下长幼习读有亲族异产者务要即时同居共爨如有不遵迁於化外二曰兼封建郡县之制夫衆建诸侯而少其力此万世不易之论周家以是长久天下之所共知也世儒议论纷纭不足稽考为今之计异姓不可封也惟诸王所封之地宜以一县令主治之一循古者诸侯之制择贤以辅惟世子袭爵其庶子十岁以上者宜於水陆都会山川要害之处别封以一县择贤能之人辅之如此则岁有封建不过五六年之间州县将尽为侯国而天下诸侯皆陛下子孙矣岂不万年磐石之固哉一惟帝子封王王之嫡子袭封王爵庶子定封侯九年考其贤者封王次贤者封公其有过降为伯子男封地广狭并同有无子者他国庶子继立务要亲疏昭穆得其至当一先将古者侯国制度考定成书刋行天下通知先给一本诸王一古人削地之法不可行盖削地益地後致强弱不同三曰正官名今之六部即古之六官而尚书之官本汉朝内臣如尚衣尚宝之类而以为六卿名实不相符矣侍郎之名亦自不通宜改从古四曰兴礼乐一今天下祭祀无乐宜详定颁行天下一古者庶人皆通音乐今天下和平宜令百姓并习音乐一宜令天下访求精晓音律通究礼典者条陈画图以进一天下生员每间日习礼乐如出榜画图晓示之後无能通晓者或选乐生往教或令自求师如是数年之後今太常乐舞生及教坊司皆可罢斥矣一禁天下胡琴羌笛一应俗乐禁庶人不可作圜社一京城及天下官路宜分为五级广若干步中为御道高於地若干丈其左官员儒士路一农商行路一其右工人行路一妇人行路一使四民不收之人无自出焉古人男妇异路亦此意也并以栏墙隔之墙高及肩於上印刻禁戒不许参越其士农工商之人异其衣冠使四民不收之人无容其身士缁布冠乌纱深衣漆为之骨簪履袜以白皮布任用黑质白缘其常服许戴今之头巾及明帽圆领衫丝縧皂靴等生员并同农工商贾不许农台笠棕草任用上衣稍长下及於膝布裳履袜以布布草任用色以皂工帽以皂皮为之布褶履袜以布布草任用色以皂商台笠以竹直领衫履袜白布布草任用色以白五曰审辅导之官夫辅导诸王宜择方正之士以佐王王必敬而礼之朝夕谘访今後凡王府官宜审试之一教世子之法及左右前後之官今皆未备宜先令搜求古法及贾生之策而行之六曰新学校之政一每县学生员三十人府学百人每岁春秋二季县之儒士试於学试中曰俊士始入县学县设公宴迎榜至其家县官亲送二年各县之生员试於府以八月试中曰选士始入府学宴迎之礼亦如之三年乡试会试殿试如今制始曰进士每岁府学贡十人於国学曰贡士试中县官传榜名至其家府县滥取并有重罚一开科取士不用大臣保举余从宋制宜少取数名并赐进士及第前进士及三甲者许应一宜令天下投进诗书着述官为刋行令福建及各处书坊今国学见在书板文渊阁见在书籍参考有无尽行刋完於京城及大胜港等处官开书局就於局前立碑刻详书目及纸墨二本令民买贩关津免税每水陆通会州县立书坊一所制度如前一法帖本亦宜求善本类聚刻石一本七曰省繁冗一州县地方民户大小不均宜均平之官员繁冗不足为治州县繁要去处止用正官一员首领官一员僻远去处止用一员若所用得人一人为之有余矣一各处卷宗长幅大卷常有遗失今後每年一县将簿十二本赴京用结勘合回县书写案卷其各衙门行移状词等项删去繁文上用小纸勘合一张广狭随文多少务要与簿相等立卷随即粘上於簿岁终六本解赴京六本收本处一後堂设案六只橱六个吏当官前写办丈书一置一柜於公厅专收文簿朝则官启之暮则官封之一如事多未一年而卷满者许奏添一以里长代吏胥禁子一年而一更此亦絶奸吏之良法也一各宜立铸钞库一伪造钞者滋多刑之不絶宜於钞上置半印勘合流?字号盖一贯一号两贯同号真伪可辨矣八曰薄税歛一宜令天下钱钞金银谷帛金银使用一商贾之利有盈亏都会之地有兴废今税有定额民必受害宜令各处税课随时多少从实徵收或令百姓各人户上先行补纳官收税钱至冬均给还之则衆轻易举官民俱利百姓无巡拦之困矣九曰务农农者天下之本而食者民之天故蓄积多而备先具兵荒水旱诚不足忧也及今天下丰岁正宜於天下要害之处每岁积粮若干民乐近输而国受长久之利计之善者也一每一里设田畯一人以今之耆宿为之专一巡察以警勤惰以农桑集要等书教之一先将农桑集要齐民要术及树艺水利等书类聚考订颁行天下令各家通晓一义仓之法宜悉讲求即令天下民自建立则虽有水旱不足忧矣十曰讲武一宜依唐宋旧制开武科盖郭子仪之徒亦出於是也一古今通患郡县无城器械不完刍粮不给妖贼长驱所在风靡今太平之世正宜於各处州县皆立城池令民冬月修筑就各处立武学一各处夜则击柝守城各处生员尤当讲兵书习武事文武并用长久之术也一军器木石草谷宜於武学之後各置仓库每岁成造时时检閲务要坚良一武举准科举之制一国学宜高大其制环之以水春秋教以礼乐冬夏教以诗书早则升堂一揖退而会食各处其所听其自相讲贯学门之内聼其自然止禁其戏言戏动无故而出学四时之季一试有不善责令改之一不改降之下等再不改免冠责之三不改加刑焉四不改屏之远方三年而不悔投之四裔终身不齿一将武经之属考校而使之习武举定式宜参唐宋制一大将凯旋宴於学宫凡武举之子皆令入学可用则授之以职其不才则罢黜之右十策谨如前万一可采伏望内降手勅付大臣施行臣复窃念前者妄论边谋干渎圣听战兢累日以待斧钺之诛蒙陛下埀怜赦其罪戾臣愈感恩浸入心骨陛下既以臣为亲臣矣臣固不敢自同於衆人也若此陈献非云报国以见臣一介愚蒙拳拳之忠耳至於臣之许国天长地久皆建功立效之时惟陛下幸埀怜之
代王国用论韩国公寃事状
臣闻君亲无将春秋诛意臣子事嫌於不轨固天下之所共诛幽明之所同愤者也然於事嫌不轨之中辨析几微之际此祸机之所不测骨肉之所难言者惟明主能察焉窃见太师李善长与陛下同一心出万死以得天下为勲臣第一生封公死封王男尚公主亲戚皆被宠荣此人臣之分极矣志愿亦已足矣天下之富贵无以复加矣若谓其自图不轨尚未可知而今谓其欲佐胡惟庸者揆之事理大谬不然矣人情之爱其子必甚於爱其兄弟之子安享万全之富贵者必不肯侥幸万一之富贵今善长於胡惟庸则侄之亲耳於陛下则子之亲也岂肯舍其子而从其侄哉使善长佐胡惟庸成事亦不过勲臣第一而已矣太师国公封王而己矣尚主纳妃而已矣岂复有加於今日之富贵者乎且善长岂不知天命之不可幸求取天下於百战而艰危也哉当元之季欲为此者何限莫不身为虀粉世絶宫汚仅保首领者几人此善长之所熟见也且人之年迈气颓精神意虑鼓舞倦矣偷安苟容则善长有之曾谓有血气之强暴动惑其中也又其子事陛下托骨肉至亲无纤芥之嫌何得忽有深讐急变大不得已之谋哉凡为此者必有深讐急变大不得己而後父子之间或至挟以求脱祸图全耳未有平安晏然都无形迹而忽起此谋者也此理之所必然也若夫天象告变大臣当灾则杀人以应天象夫岂上天之所欲哉不幸己失刑而臣恳恻为明之犹愿陛下作戒於将来也天下孰不曰功如李善长今尚如此臣恐四方之解体也且臣至疎贱非不知言出而祸必随之然耻立於圣明之朝而无谏诤之士始者侧听私室引耳朝端意谓羣臣岂无忠智左右近侍必有为陛下言者公卿大臣必有为陛下言者台谏御史必有为陛下言者而事寃未已羣臣杜口究无一人为陛下言者臣所以忘其疎贱冀陛下感悟臣甘就鼎镬无所复恨矣
论袁泰奸黠状
臣谨按袁泰本一奸凶素无学术谬登科甲忝辱宪台居无乡曲之誉仕无州县之声获罪刑徒尚遗贿赂侈然自安陛下洗涤陞迁不思补报一恃权奸肆无忌惮亷耻荡然放僻尤甚槩其大节则不忠疏其细行则无礼枉曲直之是非纵喜怒为轻重法所当宥则深文巧诋必致其辜法所当刑或匿重见轻而缓其狱凡其罔上之语尽是入人之私私卖恩惠於隐微诈受公平於奏对心毒口甘阳助隂挤伺察渊衷转意簧舌包藏衆祸倾巧百端专行己意莫可谁何每有奏闻恣其改削衆庶衔寃官僚蓄恨君恩不得下施舆情不得上达此固天地不容人神共怒者也而况数其鄙猥尤可羞慙久玷清华大兴怨谤面目可憎素乏温和之气语言难状絶无恺悌之词轻佻肆虐躁怒发狂出秽詈於朝堂视同寅如奴隶微而服食之骄吝传播儿童之笑言贪黩穿窬恬不知耻皆奴辈小人之所不为者臣将悉数其罪然不觉自慙汗心伏望发自渊衷退人以礼解其机务投置四夷以称唐虞之治
表
进实录表
伏以圣人受命启万世之鸿基史氏纂书示百王之大法是故尧舜之事载於典谟文武之政布在方策昭明日月炳燿丹青俾文献之足徵实古今之通义矧创业垂统皆在於贻谋而继志述事敢忘於纪载鼎彛有勒圣哲相承铺张极盛之宏休扬厉无穷之伟绩历述前闻之作允为达孝之规钦惟太祖圣神文武钦明启运俊德成功统天大孝高皇帝应千年之景运集羣圣之大成天命眷顾之隆起徒步不阶於尺土人心悦服之固未三年巳定於京都龙飞云从而华夏蛮貊罔不率服日临月照而山川鬼神莫不攸宁有过化存神之妙有绥来动和之应英杰不期而会遐迩不令而从尽收当世之贤才大拯生民於水火羣臣归命不戮一夫元主遯荒礼遣其嗣四方幅员之广亘古所无中国先王之典悉复其旧传圣贤道学之统守帝王心法之言罢黜百氏弥纶六经范围化工曲成万物天休滋至而兢业贯乎始终诸福毕臻而谦抑统乎表里在位之久三十余年升遐之日万方哀悼比於近古邈焉罕俦汉高年不登於中寿光武运仅绍於中兴唐高祖因隋之资宋太祖乘周之业元世祖席累世之威皆未有若此之盛者也钦惟孝慈昭宪至仁文德承天顺圣高皇后天生圣善克相肇基侧微德迈於嫔虞开创功超於胥宇永协坤元之吉夙开文定之祥鸣鸠均衆子之恩螽斯衍百男之应保合承天之庆简能造化之仁历考古之后妃盖莫盛於周室然挚任诞圣而无辅运之绩邑姜辅运而无诞圣之祥矧皆起於邦君或克成其世绪降及近世皆非等伦若夫同起布衣化家为国调元翊运参机赞谋正位中宫十有五年慈训昭明文德通理家邦承式天下归仁诞育圣躬万世永赖自古以来未之有也钦惟皇帝陛下体合乾坤重华日月上天申命卓然中兴焕帝尧之文章缵武王之继述孝事太祖有见而知发兰台记注之书而徵以藩邸之副抽金縢石室之秘又考於世家之藏爰当嗣位之初首颁修史之诏臣缙总裁臣某等纂修慎选多士宴锡便蕃即开馆於禁中屡繙閲於几暇以百人之衆历期年之久惟务校讐之事实无黼黻之能巍巍道冠於百王荡荡功超於千古是知礼乐征伐所自必有训诰之文云霞华卉之生何劳绘画之力仰青天而瞻象纬尚奚罄於名言开玉府而见璠璵惟自庆其希遇因文序次莫抽一辞之赞扬据事直书永示万年之大训谨譔述太祖实录一百八十三卷缮写成一百二十五册谨伏阙上进臣缙等无任瞻天仰圣惭惧屏营之至谨奉表以闻
文毅集卷一

[book_title]卷二
钦定四库全书
文毅集卷二
明　解缙　撰
颂言
河清颂【有序】
臣缙承诏总裁太祖圣神文武钦明启运俊德成功统天大孝高皇帝实录自渡江七年辛丑冬十一月三门碛下黄河清实启圣之徵帝业由是遂成明年平江汉又明年服荆楚又明年定两浙又明年克姑苏廓清中原四表宁一乃即帝位纪元洪武之二年三门碛下黄河复清帝业由是而盛高丽来朝为海外诸国先殊方接武而至逾三十年皇帝陛下重华协德瑞应同符纪元永乐之二年冬十二月戊辰朔十七日甲申三门碛下黄河清先是荣光烛天隐隐纷纷倏然卷收洞彻见底沦涟五采间日迭耀乙酉之旦河两傍近白光荡滉如金在熔如铅在汞如玻瓈色悠漾不定素练卷而掣之也居二日有玄文如绡轻幕水上如犂云隐空已乃若漆光可监黝然静深非涅而缁洞絶渣滓又二日乃见浓緑又如翡翠如青琉璃如远山黛绕碛下如苍虬翠蛟飞舞於流荇文藻之间望之而可掬也二日後如朝霞映日红云上波初阳迤逦花卉纷披倏如胭脂浮流薄腻一洗下见沙石如芙蓉丹砂灿然郁列於毺锦绮之间可指而数也後二日如泥金霏屑隐约浮沉流薄彩凤羽毛鳞鬛泳飞濳动金芝晕文琮玉在链错杂班映莹无纎尘又如筑琥珀以为堤酿金香而注之也己乃微碧与天一色横渡乱流者扣舷鼔枻洞见眉髪疑若步空凌虚倒影挽银河而下之也於是夹河观者耄倪欢呼旷古罕遇自河津传播於晋绦之人相率来观肩相摩也自韩城播告於秦陇之人观者扶擕背项相望足相蹑也四方之人行旅过之莫不为之惊喜叹息阅玩坐起裵而不能去晋高平王遣使驰奏之既而吏民报至皆图其状秦王上表贺献图与晋人允合於是羣臣上表永乐三年春正月戊戌越十八日乙卯乃复其旧实三旬有二日按所上图咨询羣言既审异同恭惟皇帝陛下谦抑弗居谓何德臻兹称太祖高皇帝神灵然自陛下即位以来四方万国之外感恩慕德不召不约咸至於庭瑞应大来震动天地不可掩抑太平之业由是而极盛臣缙职司纪载欢欣无已谨拜手稽首而献颂曰
天启圣明休命赫奕洪河屡清龙门之碣昔在太祖广运神武银河昭囘洗涤九土洪河孔神佳气协顺应兹昌运岁在辛丑云雷构屯河清献瑞既肇龙门天戈所指六合风靡景贶朝宗如河之水功德格天即位纪元龙门河清应於明年东夷始服三陲接踵如河奔趋有赴无壅我皇继统永乐纪元龙门河清亦越明年惟此龙门神禹所辟功在生民宇宙无极惟兹瑞应先後同符太祖在天昭昭不诬禹功帝德世万世亿帝德禹功与河俱东河源崑仑太古积雪九河骏奔溅自沃铁辟石回泷盘束地底龙门天开弦激蝟起冲奔九地灭电走影声喧怒雷淖汨沸鼎经纬天文横絶地纪贯一百川罗络万里五行之生莫先於水四渎之列莫大於此於此考祥粤古是常昭兹大运塞其荣光虹飞雨翳雾密霞流倏阳忽隂乍辟乍收其腾氲氲其下缤缤其旁囷囷其隙纭纭海市青红仙神艶淑翼凤骖麟朝暾若木转盼一空伏波凝席沉沙跃金垩壤荐璧惊鸥鷁羣下顾毛羽隔岸见鱼空行曳尾星芒耀珠月影夹镜倒浸回光动植交映既白既玄翕忽丹青黄旗紫盖春卉秋英五方岁融五纬宣精五运合一五彩流形事有絶世久而後应物有絶伦久而後盛地辟天开多历年所尧舜重华卓冠万古草木咸若卿云烂埀干羽苗格箫韶凤仪於时河清荣光既塞不游不惊贡赋络绎冀通岛夷夹石兖导九河转输济漯浮於积石龙门会於渭汭匪缓而渟曷胜舟载盈变谦流时移代易不有来今曷知古昔於昭大明圣圣相承殊音重译日造在庭尧舜惟钦我皇圣敬寤寐丹书典谟金镜祥不谓祥圣不自圣惟谦受益惟仁无竞洪河载清尚或如带圣寿齐天万世永赖河流载清龙门如砺圣寿齐天永覆万世
御书赞【有序】
右丹书义字我太祖高皇帝御书今吏部尚书詹事府詹事臣蹇义为中书舍人时洪武丁卯春三月七日赐名也十有八年於此矣义初名熔洪武乙卯进士孝陵亲擢为侍从掌外制时最重两制官非有文章学行亲结上知不能得而得仕者亦皆合时誉义赐名後以忧去乘传归蜀臣缙以戊辰进士承乏词垣兼知制诰亲闻上语称其笃实明年复起同官出示此卷俾识其下方辞让而受命为御史监察本贯江西未暇也又明年侍父南归缙之父载朝於京师许为之颂以劝亦不果但归而语缙曰圣天子知人之明事必传於世宜有以赞扬之为天下训也缙尝念之不敢忘兹蒙恩俱属东宫又同官也义因复出此卷惊喜感泣不知所云尚惟君父之遗言加以朋友之同心仰瞻奎画之照临益竦寸心之惕厉继自今而臣缙臣义之心敢有一顷刻一毫厘之非义乎他日史官书之可使之得无间然之义乎赞曰
神明载兴开天应期经高纬厚翊赞书诗谟明训彰汪汪百川宣金绌玉要约一言天尊地卑非义不定人灵物生非义不成仁爱之施非义则墨礼贵适中非义则忒知有变通非义则僻忠信非义尾生守拙惟义在心理之中正万物是制万物是宜裁成辅相左右范围造化非宜圣人制之尺度权衡是有是持勿长以欲勿短以私勿以好昂勿以恶低勿高下手与人推移刚毅有执金石匪坚虹光贯日剑气彻天人惟爱生有重於生人惟恶死有重於死惟义之归俯仰无愧惟义之全生顺死安於穆高皇天作君师殊音鼓舞庶草蕃滋矧兹近臣日毂月轨朝渐夕摩沦肌浃髓丹书煌煌嫓於天光天光宵晦丹书不昩耿若河汉五纬昭回夜光明月拱璧琼瑰古人命名侈言嘉瑞岂若大训惟德惟义岂若帝训无偏无陂岂若丹书敬戒怠欲高皇师善惟日不足今皇继统图任旧人凡昔簪履既秉衡钧孜孜赞赞战战兢兢思恩思义遍告在廷
嘉禾颂【有序】
洪武二十有八年秋九月壬辰朔庚戌北平永清卫之龙门禾有异茎同穗之祥其三干合为一仍三穗者二二穗合为一仍二穗者六是岁大熟今上为藩王时遣使来进羣上表贺太祖圣神文武钦明启运俊德成功统天大孝高皇帝亲御翰为诗一章以赐今上其诗首言创业之艰天命之不易除暴禁乱之师抚民致治之略中言天赐丰登之屡史书埀示之严明堂禋荐之重末示谦冲戒谨之意为善不足之诚大矜下民之惠与民同乐之盛心溢於言表盖不以嘉禾为可矜而以为可惧而思以自勉圣不自圣兢兢业业足以埀训於千万年今上皇帝服膺圣训念手泽之存讽诵追维不能自已乃永乐三年九月朔旦用摹勒於石拓本装治成轴分赐诸王及近臣於是臣缙亦得与赐焉又适有嘉禾之瑞臣缙仰维日月之光华昭着於天地其溢而上者为庆云为景星为霞五色其下为璿珠为美玉为丹砂使人欣慕而宝爱者皆日月之余光也古先圣帝明王有日月光华之德其礼乐文章流风遗韵之传若诗书所刻百世之下光景常新犹足以使人欣慕与景星庆云诸福之物同一快覩而况身被其泽目覩其盛鼓舞涵濡其有不发而为华封之祝康衢之謡以自鸣其庆幸之万一乎爰拜手稽首而献颂曰
洪武乙亥秋谷登朔方龙门嘉禾生三穗二穗交两腾异本同类同敷荣蕊珠金粟隔露凝亲藩锡贡来神京玉匣上有黄云蒸衮衣当日御彤廷百辟忭嘉陈休徵四野欢呼传颂声帝曰俞哉稽之经旅命归禾凛不矜作诗致戒大丁宁昌言受命畏天明降福穰穰恐弗胜庸锡亲藩锺圣情亦知元德由兹宏十年事验天威灵圣孝通天推至诚永乐重华信有正赐诗日阅心屏营手泽犹存训服膺每御翰墨怀墙羮想当睿思玉几凭智周八极通杳冥重念稼穑忧农耕暑寒怨咨怜独?祗愿年登百谷成羣臣环列忭且惊百神降鉴来轩楹云霞灼烁飞陶泓鸿章圣藻驱风霆造化万彚皆流形工巧人为何足称奎章烂烂不可名但见东壁余光精刻以端溪紫玉英摹本装以龙鸾绫颁赐羣臣荷宠荣天球大训河图并人物至宝奠八紘夜夜红光烛太清圣子圣孙万亿龄万世黎民歌太平
白象颂【有序】
粤稽成周辂之饰以象礼大夫之笏用象诗称象揥禹贡言齿革则象之为中国服用久矣交趾之国即唐虞以来南交之地五服五长之所疆理以象为贡岂古昔之常制也与惟我圣明受天明命全复唐虞成周之地迨南交顺附而驯象蕃息於辇毂之下者四十余年矣迩者交人作乱圣天子命将征之师行未逾时而白象来献臣按昔周获白鱼而胜殷汉得白麟而通西域唐得白龟而平淮蔡白象之献安南克平之先兆也若彼汉晋魏唐宋九真林邑陀罗文犀之献以为异者以求而得之又皆无其应岂可与今日之盛相挈而拟伦哉臣谨再拜稽首而献诗曰
圣人埀衣朝太清四方万国皆来庭考图按籍一疆理田赋贡错稽诸经占城交趾古荒服汉唐列郡犹连城自从宋季历当否沦入异域谁能征蠢蠢小丑作威虐清问赤子行天兵感兹白象来入贡执讯获丑斯吉徵维南巨兽有驯性视瞻四体多震惊肉丰体厚鼻卷食齿贝侧理雷纹萦时来变化比赭玉隐约有似蛟龙腾智能拒害思报谢驾车服戟由性灵传闻西竺多此物治平之世来南溟黄金罗辔眩晴雪琉璃络索分水晶月光夜寒催立仗露珠下滴揺光星天河浴出云浪涌玉山迤逦空中行杨花暖风吹不起白雨一洗堆银屏乃知和气有充塞地不爱宝皇华英中朝贤俊出济济泽及鸟兽通幽冥鷄鸣犬吠桑柘黑百谷纷披野云蒸圣情谦撝励宵旰虑及八表多鳏?圣德万岁白象顾但喜指日南交平南交赤子被圣德万岁万岁歌神明
文毅集卷二

[book_title]卷三
钦定四库全书
文毅集卷三
明　解缙　撰
四言古
解氏世系歌
悠悠我祖系出平阳後徙鴈门累叶重光迄於退翁李唐进士讳隐官蕲德远其子作刺吉州因家於此肃宗之初世乱未靖同水臻善南山形胜鹧鸪迹符胥宇延庆禹字德远生干宏材参军武卫兄弟鼎台軿字德舆贞白赐諡进士兼善从美其讳金吾仆射一门皆贵桓桓世隆自西徂东建第营寨吉阳肇封力走黄巢退不言功子弼臯谟吴加尚书吴唐叔世家袭紫朱文灿丽正儒将知兵保身亢宗迓宋之平希孟伯轲魁名天圣生安及定吉甫彦圣熙宁进士吉甫参军五子文儒持国尤醇千龄千秋必达必文敬之讳寅世精典坟五世辟雍世亦罕同笃於生春漕魁神童进士选川其字厚甫龙翔天飞纂图序谱庄山上舍忠抗奸权辰峰典教德拟平园竹梧死节光於信史二妙同升人谓有子家君夀考训我奉先拜手陈诗几千万年
五言古
题吴山伍子胥庙
朝驱下越阪夕饭当吴门停车吊古迹霭霭林烟昏青山海上来势若游龙奔星临斗牛域气与东南吞九州排怒涛壮哉天地根落日见海色长风卷浮云山椒戴遗祠兴废今犹存香残吊木客树古哀清猿我来久沉抱重此英烈魂吁嗟属镂锋寘尔国士寃峩峩姑苏台荆棘晓露繁深宫麋鹿游此事谁能论因之毛发?落叶秋纷纷
过曲江谒张九龄祠
停舟曲江浒吊古谒遗祠伟哉始兴公遗泽芬在斯堂倾风雨萃碑断苔藓滋芳春奠行旅落日归文狸唐宫甘无事衡监良独持弼谐展嘉猷谠论非诡随雝雝朝阳凤粲粲补衮丝侧闻卧病没九庙烟尘飞渔阳突骑来中华震鼓鼙壮哉砥柱功用舍共安危昭陵铁马空仙李祚久移惟闻兰菊在千秋恒若兹我来荐微诚再拜当前墀顾瞻相貌间丰度犹可师武溪何渊渊芙峰亦巍巍只今相业隆就与前修期临风一长啸山雨来霏霏
题胡忠简公敕书
渡江炎德衰颠倒由奸桧胡公进谠言直欲扫萧艾居然新州谪名震天壤内恢复事己非能保清净退孝皇眷先臣拔擢起滞废羽仪廊庙间议论尤正大丘园将佚老耿耿丹心在耆朋既凋谢一札重恩赉矫首仰乾淳芳猷传异代龙章俨如新字画有余态前修不可作展卷一长喟
谒青阳公祠
维舟大江浒西登皖城隅遐思浩无际怀古在踟蹰桓桓青阳公忠节溢寰区坚军守兹垒七载枕戈殳上书久不报援絶形势孤全家俱守死取义捐厥躯时去事己往令名天壤俱入祠拜英姿灵爽犹俨如褒封显幽愤庙食扬休都起敬仰余烈临风发长吁嫓美巡与远伟哉皆丈夫
墨菊
春苗茁芳露贞脆无异姿濯濯等鲜妍猗猗竞华滋秋风飒然至殒落纷蓬茨独兹异衆艹烈士当艰危佳色不为艳贞心常自持禀性夙已定造化无容私
题杏林精舍图
岐黄去我久世情恒忌医所以卢扁俦韫光隐蓬茨我爱东垣公着述无瑕疵逝将有知巳千载能求师庐陵市闤闠同姓业在兹翩翩去炎热寂寞山水涯再传志隐逸湖海自游嬉环州结精舍种杏成隂翳开花二三月遶天红雨埀勃如赬霞烂郁若云离披朱实破緑叶金丸坠春泥未有驯虎异林密衆鸟栖鸟喧景益静坐起无愁思疾有不讳者问药施与之岁久功益茂孚信理不疑悠然顺造物自咏精舍诗采椽无梦寐藻棁非所宜户牖洞虚敞轩楹直无欹此居成豁达足与明轩岐我家文水上爽垲颇自怡倦游二十载会有归来时医书亦通晓杏树隂成帷斯民跻仁夀皥皥同雍熙环州许来往共享黄发期
送刘日昇南游
枫落字江云霜侵寒夜月飘飘刘贞长挥手捐佩玦鸿宝箧中书久作红罏雪近别心己遥遐思几时辍明明空前镜照见丝与发子行勿迟留出门志己豁人心不如镜对面异燕越佩玦无用捐赠以双巨阙
西行寄同乡诸友
昔与六七友颉颃丽江乡上泝濓与洛下俯班与扬齐声逞逸翮万里云中翔都俞冀稷契熙皥窥虞唐未重闾里选誓作邦家光荣名各忝窃进退齐轩昂周子最英特雄剑白有芒春秋六经学明月抱文章上下数千载历历陈兴亡刘君事高节友谊金玉相轻财好结客慷慨非猖狂落落遂寡合悲风激清霜於中独步者江夏真无双总角贯经史下笔殊辉煌错落灿星斗翻腾倒湖江典章夙所习不愧琼与香风波荡萍梗各在天一方十年屡屈指会晤不可常死生遂契濶悲痛切中肠缅怀鬻熊后喧嘲孤凤凰饮啄既孔时??出扶桑安定得吾弟接翅迎朝阳我行忽万里飘飘在河湟严亲且百岁慈母事未襄仰天指日哭泪若东海洋鸡鸣引霜角羞逐奴辈行积雪照夜白羇孤转凄凉侏迩羌羯被服马与羊平波漉如赬鸟鼠凌苍苍人掘得鼠者此鸟悲傍徨神哉斯怪异稽首夏禹王禹功遍安丰此土功最详我欲事着述有笔长如扛鬼神或呵护金石犹铿锵秋成买宝笈持以献吾皇
南行寄友
结发事明主摛文翔凤池载笔侍帷幄衣绣当前墀?煌沐恩眷觐省归庭闱十年遭运否河陇孤栖迟东还未展翮一麾复南驰时来过乡郡访旧同遨嬉留连接欢宴不忍暂相违稚子知我去寤寐牵裳衣小妾中夜泣为言归何时丈夫志四方离别何足悲今逢天子圣底定如京圻多才实济济中外罗星棊治效日熙皥斯民信无为自当安蹇拙守此年命奇圣恩喜谢事乐矣不复疑壶觞集羣彦迟我从南归
题画
春阳忽将违红芳坐来歇山深云木稠流水鸣呜咽楼观隐空青幽人息环辙望来不可亲未得与世别夏云敛虚壑轻飈散林垧袒息坐幽宇曾无尘事撄磑泉响非聒聊且均凡情骐骥甘伏枥饲秣便清泠物情已俱逸樵路无商声
秋山风露寒林莽忽摧落山家乐余暇宾客时剥啄开门扫败叶隔屋供醴酪忘情系城府野兴转淳朴白云淡无心红树相罗络山僧亦忘机逍遥俯虚壑此景良己佳何用翔寥廓
冬岭森瑶林积雪缟絶壁天飞失孤鸟万境归一寂何物行路人旅骑犹历历天高人事异长途未遑息独有高居朋纶巾座方适幽观失欢喜感遇相劳逸孤舟尽日横桂楫空倚石立待东方暾迢遥思无极
文毅集卷三

[book_title]卷四
钦定四库全书
文毅集卷四
明　解缙　撰
七言古
题文文山上己诗後
崖山云寒海舟覆六载孤臣老燕狱东风杜宇三月三五陵望断春芜緑墨花皇皇五十六写出江南愁万斛当时下笔眼如虎日落天低鬼神哭扬帆昔走仪真船手持鳌柱擎南天间关岭海血洒檄囘首家国随飞烟六宫粉黛黄埃里汉火无光吹不起全躯肯学禇渊生嚼舌甘为杲卿死蓟门草碧春凄凄高官不换西山薇哀吟一曲肝肠裂劲气万丈蛟龙飞当年恨杀葛岭贼恨不刳心食肉血堂堂忠义行宇宙白日青天照遗墨落花寒食风雨时展卷如对虎龙姿再拜酹公金屈巵有酒不读兰亭诗
题赵文敏杜陵戴笠图
碧鷄坊里春风颠浣花溪边晴日暄浩歌一曲花弄影慷慨不及开元前饭颗山头忆相见历下新亭旧时面吟诗未遣髭须愁愁絶边尘暗河县平生落笔五岳摇调笑不作儿女娇锦袍仙人伯仲耳孰谓有作徒相嘲诗卷长留两不灭玉顔癯骨俱清絶万古诗人照胆寒松柏苍然傲氷雪吴兴公子真天人落影自与韩衆亲新图古色照秋水如此子美方逼真槎翁老仙我所敬十年寤寐游珠林新诗墨妙聚片纸今我观之谐夙心嗟余岂是诸公徒青天空行一字无纷纷余子风斯下独立惟见明星孤吁嗟杜陵焉可呼
题陈所翁画龙
海潮怒卷天风急白浪嵯峩雪山立老龙戏浪蛟蜃随爪甲尽带烟云湿古来画者谁最工神妙独有陈所翁嗟哉此图多变化雷雨淋漓笔锋下兴来展卷为君题不数僧繇擅高价
吴山书舍诗
天开象纬日与星地灵川岳万彚形羲书奎画河图呈万世照耀传六经贤传羽翼衆喙鸣博通贯一量重轻譬犹作室矩度程羣材咸萃无奇嬴曲可使直陂可平指顾左右集大成吴山屹立太古清书舍临高疎牖棂紫云红雾栖前楹万家玉树森在庭牙籖历历黄金縢万轴架插明星荧斗牛午夜红光倾天官早岁尝躬耕养志余力篝火灯布帷黝黑积晕成秋囊或贮山下萤有草如带似尧蓂隐德自足通山灵时来九万随风鹏桥门璧水扬华英铁冠珥笔朝承明绣衣持斧白玉京从龙天飞掌铨衡春官侍从鸳鸯停乃知读书助修能万事转圜无滞凝他年有待悬车荣锦袍山下濯冠缨买舟相送试一登吴中俊彦来相迎欢呼共覩贤公卿乡人子弟传颂声重作吴山书舍铭
为罗御史赋葵轩
御史罗公玉色奇示我葵轩之好诗种葵遶轩花匝地心与赤日同光仪钱塘本是繁华县罗公犹有葵花羡娇痴不恃儿女怜独与太阳看正面金鸡飞上扶桑红湛露沾衣吹紫茸霞盏金盘日初上锦袍赤芾大星东须臾拜罢看重曈火龙巳驾青天中不欹不侧甚正直开口论事丹心同晚风吹天翠盖偃济济重臣皆蹇蹇戟手辛毗欲引裾毅色班姬正辞辇少年看花当作诗未觉造化如此奇暑雨移根补芳榭秋风折朶寄天涯惆怅相逢北阙下为言旧宅多潇洒开轩云影八窗流闭户风泉两楹泻是时读书奉母慈名轩已有青云期忽来移栽九天上誓与皎日明相随旧宅又如官舍好醴泉甘露生朱草葵性年年似旧时緑衣换得斑衣早会看骢马昼游归故园葵色生光辉
题刘于京行乐图
刘郎不是寻常者风流肯在他人下手中绾着青丝缰街头走跨青骢马狎儿挟弹黄金丸刘郎坐据黄金鞍?新衫子青沥沥细腻棕粒光团团焦桐藏在紫金囊袖得玉帕花罗香囘头一顾二三子含娇含态变鸣璫刘郎半掩东风面桃花上脸阿堵光人生行乐须及时河沙草緑骢马肥草头露曦君始出花梢月上君未归门前曲巷新甃玉家有黄金无不足子孙孙子满眼前如叶如花千万斛
题龙山李氏行乐图
金陵客舍惊秋早故旧相逢即倾倒未询市上新富儿且访山中旧遗老李君自昔称文儒双瞳炯炯长髭须石田茆屋堪为记流水飞云山自娱闲来乘兴无远迩竹杖芒鞋随去止世人笑咤任纷纷荣辱升沉同逝水别来五载未承顔几囘清梦到柴关借问君今年几十庞眉鹤发顔如丹有时高斋成独坐心事悠悠忘物我秋风吹老涧边薇寒禽嗙熟庭前果开壶与客更忘怀天然之乐谁相猜盃中緑酒经年熟几上朱弦旧日谐豪歌大醉便起舞华月窗前夜当午大儿三十喜延贤小孙七岁能猎古知尔幽居乐更多渭川盘谷岂能过或从仙洞骑黄鹤每倚池亭看白鹅嗟予少小慕芳躅亦欲相从结茅屋禁林空忝受君恩为赋新诗在空谷
听琴歌
有美人兮弹素琴天风落指生徽音大弦泠泠小弦作九臯彷佛闻唳鹤初拟石间泻出泉又似松飈鸣万壑有时雪里对玉梅还将三弄相裵数行吹度听不见卷入仙阙金银台仙人闻之应叹息乘云便欲来相识手持一束白鸾纸与君扫却瑶坛石请君便弹天上谱天香满袖天花舞归来不记海生田世事凄凉半尘土殷勤便待人间曲清韵琳琅少能续市桥太守那得知时时击碎崑山玉
题万竿烟雨图
高君豪气如长虹挥手画竹如画龙烟云卷舒白日动雾雨变化当晴空长林倏忽千万垒尺纸摇撼银河通荆扬山开洞庭拆宇宙飒飒生凉风纵观未辨节与叶脱略形似超凡庸画名书法两不论笔墨之外疑天工为爱夏官少司马极口称道不觉言词重便将妙墨等淇澳传播四海来诗筒大篇短章悉絶好金宣玉振歌舂容此君心事比造化岂大声色惊盲聋誓将松桧历氷雪笑拂蔓草纷青红夏官尚书更潇洒邀我赋咏无雷同太平达官賸闲暇几欲径造轩窗中推窗见画犹见竹烧笋作饭畴能供击鲜酾酒集佳客为奏流水朱丝桐剧谈古今合风雅俛仰贤圣追冥鸿万竿烟雨坐来霁共听彩凤声??
题龙门行乐图
龙门山高插天起龙门水清深见底大风吼雪翻银涛天上火云烧赤尾东连螺浦西钓台三十六湾相萦回白昼彷佛号春雷怪石如龙云作堆南阳公子好潇洒行乐向此龙门下锦囊绣袱緑瑶琴紫裘乌帽玉骢马有时跻险蹑崔嵬洞观波浪胸怀开小姑二山不盈尺鄱阳一水大如盃兴来长啸山下去自觉精华与神遇酒酣握笔赋归欤飒沓吟笺有神助信知出处非寻常九苞之凤巢梧岗天子龙门异岩穴何日携手入庙廊
春萱堂
越州孝子事行役彩侍潘舆映朝日岁时力作禾黍登昕夕承顔起居吉薰风种得萱草花北堂宴坐觞流霞人间五鼎未足羡世上浮名徒自夸雍雍琴瑟既在御嘒嘒埙箎亦相逓四时乐事满庭闱一点闲愁无梦寐人言萱草解忘忧不知和气能相求若将陟岵兴哀叹得见宜男应更愁信知草木有同味薰莸自古难同器屈生蕙茝落沅湘谢氏芝兰长庭砌越州孝子独苦心二亲存殁思慕深生祥下瑞无休日孙子绳绳嗣好音
筠窗读易
我家监湖山水僻七百年来读周易化龙江上栖凤林云淡风暄奏金石後来端简白玉堂鸾坡万竹听鸾凰蓍草丛生紫云拥龟文落箨占星芒君家亦在欧乡住藜焰光辉旧游处深丛密筱映河图人在筠窗淡思虑秋宵露华滴蕊珠凉月正照窗中书研朱和露画奇偶轇轕造化论锱铢与君相见应明年细论一画羲皇前变易不易乃易理孔圣晚岁亲韦编淡泊谁能味元酒希声雅奏难为传高攀璿玑饮玉醴醉倒宇宙空中船希夷歌诗念旧隐陶令作赋思归田筠兮筠兮有生意春雨一夕龙腾天
送曾仲浚归任海州
吉州属邑雄西昌龙河武姥青玉光霸先城头雾气紫山谷祠下洪流泷黄头将军击妖贼万鼓天齐响桥侧至今父老传诵之忠义名邦字深勒曾君世系出西昌初来吏部神扬扬三年佐郡压青兖九载相逢归故乡我服衰麻世所哀君今衣绣世所荣哀荣共在故乡好明日分襟无限情
泰和普阁寺壁顔辉画
凃生少与鬼神遇家在我乡社山住踏破山河画得名顔辉服役从之屡清贫四壁自挥手旋题粉垩分新旧匣移好事为汝留百年风雨人间夀泗水一盂卷沧海娉婷妖孽顔如灰水平咄嗟具汤沐运持万斛青莲开胡奴金童发拳曲鼗鼓声喧叫万囘玉环堆坏不能扶天台惠林游国都杖头三国几英杰识者当时知有无忽从殿角出彪虎仓皇悔不弯弓弩走过盘拿值一龙前额披鳞咸争武两禅痴坐殊不惊松隂露滴秋冥冥寒山拾得笑何事老佛垂发东南行定光亦向长汀去千年猕猴作人语徵也光华照末来胡雏那得相宾主光中兵甲血相溅石勒诸儿眼如鼠括囊笑杀万缘空醯鸡起灭何匆匆男儿一身佩宇宙万亿刼後应相逢神交语了未可终金鸡飞出扶桑红静巷道人正结夏赤脚拟踏崚嶒峰邀我题诗观明月如此风流何远公古来梦幻当相续天地茫茫有形梏生事不逢随眼前世间何事非蕉鹿跨牛庵前芳草緑直上青天放黄犊机锋禁署腾玉霄风流太史黄山谷
句容县茅山观道官东白能文章且长於诗予无以为夀集杜子美诗二十句以赠
冰壶玉衡悬清秋神仙中人不易得往时文采动人主自怪一日声辉赫忆昨逍遥供奉班风雨不动安如山词源倒流三峡水时闻杂佩声珊珊先生早赋归去来鲸鱼跋浪沧溟开致身福地何萧爽石田茅屋荒苍苔绣衣春当霄汉立云近蓬莱常五色池上於今有凤毛秋水为神玉为骨百花潭水即沧浪星宫之君醉琼浆西望瑶池降王母南极老人应夀昌
三峰嵓真寺重修法堂
嵓真之峰青插天中有佛手盘之圆佳花美竹秀以娟艳艳嵓窟开金莲大雄楼殿虬龙骞禅伯歌笑云里眠昔年曾此书石镌当时宾客何骈阗即今一十有七年梵宇咸备施周垣矧有余力及福田离相兴国危复存两贤高谊古所敦仁爱吾儒将赧然天龙守护鬼神跧坐看沧海思绵绵
题夀星图
玉堂燕寝眠紫云梦谒蓬莱东海君手招太白搴若木身骑箕尾跨南辰是时秋分日在丙南极老人坐真境精神散作白银光烟雾葱茏出东井萧萧两鬓明如雪笑我青年无华发手持緑玉当我前度我长生九还诀朝来旭日开曈曨按图忽见白头翁不知宇宙几甲子丹光满面生潮红长松团空结深緑芝草琅琅满空谷一泓清沼活灵龟数尺阶除伏驯鹿滔滔逝水催时改碧桃花发春常在请君细和白云谣小住崆峒八千载
将进酒
故人手攀金屈巵进酒与君君莫辞仲子不援同产服孟公肯顾尚书期当歌感激风相结吴姬楚苎莫停舞黄河东走不复囘白日经天岂能驻田文昔日尝经过朝酣暮乐艳绮罗高台己倾曲池废只今谁听雍门歌我有一曲侧君耳世事悠悠只如此子云浪作投阁人贾生空吊湘江水春风南园花满枝莫待秋风摇落时东山啸起徒为耳乘时莫负高阳池
寄族中诸昆弟
自从到此忽三月每日扬鞭历城阙花骢蹴踏御苑尘南风处处飘香屑天阙黄云身世高亲舍白云情更切诸兄飘然絶世姿每念情亲思激烈江湖千里多风沙恨不日日见顔色都门柳色长青青上林莺声如有情长淮万古去不尽锺山朝日摩青冥又闻征鸿叫河渚双双紫燕鸣雕楹纵观万物皆得所感我踯躅心未平乡人前日西江至欢呼倒屣争相迎家书一字千黄金何得许久无叮咛梦寐常思诵棠棣觉来不忍歌鶺鴒我宗之盛闻自昔未有遗子金满籝干将莫邪世不识屠龙斩虎人始惊丈夫落落事高洁苍蝇贝锦徒营营生逢尧舜难自弃况有门户凭谁撑古云学非以干禄但愿无忝尔所生天生富贵时与命岂肯逐逐为纵横况闻进鋭者退速人有高才须检束但能鞭辟近里来左右逢源无不足古云兄弟真天伦怡怡勿以疎间亲千金万户皆外物岂以外物伤天真千流万派同一源千葩万卉同一根如何同气有乖刺致使天下夸雷陈兴言及此贵敦本毋以彼此分玉珉我今惭愧临风前铿金戛玉闻钧天诸兄历落俱羣仙明珠孕蚌发光彩瑜瑾在璞晴生烟信知囊括自无咎遯肥可以栖林泉高歌击壤天地寛仰事俯育俱陶然简夫轩轩气盖世飘飘直有凌云志银河万斛洗胸中日解千牛刃方试思量展转不得寐零露瀼瀼鹤初唳同辈诸弟赖琢磨要使家声无废坠乘风翩然好下来素书先遣征鸿至最念从兄及朝弟自从生长无遗戾临池弦诵喜忘飱清夜高谈不知寐江南江北万重山今年去年别时泪在家长日思登天到此何由能缩地康宁足可齐中郎好与荣也相颉颃茅穿溅土利霜戟宝剑出匣生寒芒读书可以继祖父有道自足轻侯王我言再三尔当记正宜弩力斯世康
与胡郭二驸马奉天门和韵
珠帘月冷风惊幄翠被宵寒悄无乐小奴鼾睡呼不醒起见银河渐将落金罏添火试沉香隅坐高吟动寥廓当今贵人君最贵衮衮貂蝉事天爵甘心巳许同断金苦口宁辞充一药我曹一官自身致看尽浮云生碧落少年莫学儿女情上古圣贤志当作宴安奢侈有深戒君不见汉家金张与卫霍
草书歌
我生十载灯窗间学书昼夜何曾闲墨池磨竭沧海水秃笔堆作西眉山豪来酒倾八百斛醉後颠狂随所欲手持兔毫任锋鋩扫破鸾笺千万幅一笔横一笔直金枪竪地锥穿壁白虹界破青旻天清泉泻下丹崖石一点大一点小夜半流星随月皦飞空弹石上云霄出海骊珠灿穹昊媚如扱花美女逞新粧勇如操戈勇士当战塲动如彩鸾紫凤争翺翔劲如秋蛇春蚓各奔茫态如浓云千万变势若晴空闪雷电秋空排云鸿雁飞春江汹涌蛟龙战君不见王右军当年曾作笼鹅人丈夫有志亦如此笔下自有鬼与神
友恭堂歌
猗嗟鞠子之歌兮念父母及兄弟予信兮况妻子之好合兮宜兄宜弟之具兮乐怡怡且孺兮令绰绰而裕兮视鶺鴒之於急难兮瞻鸿鹄之於嘹唳兮感历山之号泣兮与荆蛮之逃避兮虽我生之庸兮犹或授之大器彼圣贤之重谊兮视天下其如寄矧琐尾之私利兮纷冥顽兮绊示聆汉谣於舂粟兮感郑庄之投饵宜人类之不为兮彼欣然而得计噫昏昏其流俗兮斯明明於今世堂赫赫以宏构兮联璧璫其琼珶棠様兮复承杜湑兮附丽琴雍雍而瑟和兮箎嘒嘒而埙递尚由由其引类兮庶斯民之攸噫
琴清轩
大瀛海上三神洲飞仙挟我同遨游银台金阙丽霄汉琪花瑶草凉如秋中有神人粲霞绮脸若丹砂玉为指遥持三尺爨下之枯桐凤喙龙唇半焦尾芙蓉隐褥青石床博山罏薰沉木香珊瑚鴈足水晶轸吴丝絙弦冰缕长一弦初试韵殊絶松梢轻缕鸣骚屑二弦再鼓声琅琅石上寒泉洒晴雪弹之再三沉且幽空谷猗兰香雾浮祥云捧月海底出海色含光凝不流移宫变徵逾五六凤飞冥冥秋气肃神栖贝阙凛乎不可留离鸾翔飞鹤惊宿泠泠抚遍七弦终方壶员峤来天风神鱼跃出九渊浪濳蛟腾舞冯夷宫神仙惊骇揽衣起毛发萧骚飒如水恍然不知天宇皆清肃只疑身在冰壶里我亦与之渡海堧仙凡间隔三千年几囘梦寐想丰采妙音落落无由传近登羣玉峰遍踏丹崖石望见紫兰溪涓涓湛沉碧路逢当曰岛中仙谪降尘寰人不识玉童犹抱一张琴囊封古锦徽黄金开怀为我奏一曲坐令万木含幽隂羣雄杳渺迥高迈似就钧天破聋瞶万斛烦襟歘扫除目旷神怡絶纎芥君莫是攀龙曾上九天飞学得轩辕数曲之所为又莫是早年出入宫禁侍虞舜记得五弦琴上南风诗不然何事列仙籍复向人间寄踪迹收琴且莫寻旧游共展飈车跨鳌极跨鳌极登玉京君弹山水调我续升天行与君唱和永终日尽写乾坤万古情
笔妙轩
管城子尔能图天文又能貌地理六经修纂点画明羣书着述文章美作之之始称蒙恬後来毛州刺史传近代喜称陆文宝如锥如凿还如椽善书不择新与故一锋杀尽山中兔江淹梦断多才华班超投却成奇遇闻君制作非寻常尖齐员健良有方当窗特书风雨作临池点染烟云香百体书中尽神妙金雀虎爪生辉燿悬针埀露更清新不作拙工使人诮陆君早为人所称英气凛凛当青春何时携取献天子图画麒麟阁上人
行路难
倚剑且莫叹听歌行路难世途反覆多波澜焦原九折未为艰君不见汉谣斗粟歌未阑长门潇潇秋草残骨肉之间尚如此何况他人方寸间又不见绦侯身荣转系狱贾生空对长沙哭功成更觉小吏尊才高宁避谗言逐所以赤松子远避中林期谁能吴江上见笑鸱夷皮骊龙有珠在沧海劝君逆鳞无浪批子推介山下屈原湘水湄当时凿枘一不量至今憔悴令人悲行路难难为言沧浪一曲且归去长安大道横青天
采石吊李太白
吾闻学士真风流豪气直与元气侔金銮殿上拜天子叱呼宠幸如苍头贵妃捧砚恬不怪力士脱靴惭复羞平生落魄嬴得虚名留也曾椎碎黄鹤楼也曾踢翻鹦鹉洲也曾弃却五花马也曾不惜千金裘呼儿换取采石酒花间满泛黄金瓯醉来问明月月映金波流大呼阳侯出江海骑鲸直向北极游我来采石日已暮潮生牛渚聊舣舟白浪一江雪滚滚黄芦两岸风飕飕我欲起学士相与更唱酬恐惊水底鱼龙眠不得上天星斗散乱难为收草草留题吊学士学士不须笑吾俦磊落与尔同千秋
中秋不见月
吾闻广寒八万三千修月斧暗处生明缺处补不知七宝何以修合成孤光洞彻乾坤万万古三秋正中夜当午嫦娥韬光匿何所酒杯狼籍烛无辉天上人间隔风雨玉女莫乘鸾仙人休伐树天柱不可登虹桥在何处帝阍悠悠叫无路我欲斩蟾蜍驱玉兔坐令天宇絶纎尘世上青霄灿如故黄金为节玉为辂缥缈鸾车烂无数水晶帘外河汉横冰壶影里笙歌度云旗尽下飞元武青鸟衔书报王母但期岁岁奉宸游来看霓裳羽衣舞永乐中中秋开宴不见月上心不怿公口占风落梅一阕云姮娥面今夜圆下云帘不着羣臣见今宵倚阑不去眠看谁过广寒宫殿上览之欢甚为停杯以待夜午月复明上笑曰解学士真才子夺天手也命宫人满酌宣劝尽欢而罢此事家乘向未及载见郎瑛七修类稿中附録於此
月中丹桂歌
高天桂树五千尺广寒宫中遮月色八月秋清桂吐花天香散乱神仙宅西湖吴叟乌角巾帝遣伐桂三千春终朝倚困倦无力婵娟兔笑嫦娥嗔我有开山新钺斧手持直上清虚府金桥银桥忽在前笑观霓裳羽衣舞一斫折枝柯二斫折婆娑三斫桂树月中倒四海不觉清光多太隂之君邀我见封章直奏通明殿玉皇亲赐天樵民留我天庭十日宴明日宴罢踏层云思量唯有斧随身袖中带得一枝出天下方知第一人
霁月楼
夜梦乘槎度斗牛直到黄姑天柱头嫦娥手把一轮镜邀我广寒宫里游广寒之宫九霄上玉宇琼楼屹相向白羽翠烟紫雾笼蛟龙盛住黄金榜天孙裁衣云锦香玉女织绮成文章左招南极益遐筭右攀北斗倾天浆一枝古桂隂婆娑吴刚持斧休蹉跎千载寒苍塞宇宙八埏举棹逢山河是时白帝行秋令天与初秋金气应金茎欲采露花宜银汉无声云气静我起问嫦娥员缺何太苦何不长教似玉盘一片团团照千古嫦娥笑我何太愚世间万物有盈亏不论春花何浓艳当时秋叶还凋衰四时寒暑迭来往百岁光隂犹反掌顔囘好学陨青春彭祖千年亦黄壤问答未及竟铜壶催晓筹金盘半欹倒忽向天西流金鸡酬唱忽惊觉毛发?立寒飕飕向来行乐皆如此身在清江霁月楼
元日作
喜鹊双飞鸣飞鸣报春晓元日红云上赤乌万国山河青未了我曹与世真奇逢年年此日朝飞龙几囘遥拜黄金阙几囘导驾乾清宫彩笺曾献平蛮颂莲炬斜辉宫锦红屡得升堂拜家庆彩衣犹荷君王圣玉枕初疑凤翼飘金声忽响盘龙磬南隣修善颂佛经东家吾伊读书声读书诵经心总好同善同心歌太平
求志山房歌
云在山龙在渊云未霖养晦於隂壑龙未震蛰迹而蜿蜒所以古来隐居以求志长山大谷往往多才贤君不见孔明天下士志气凌苍天当年未受三顾宠躬耕只在南阳阡又不见鹿门有英杰别是人中仙耕云自得隐居志日令妻子耘其前我尝寄迹文江里独抱遗经究终始乱云堆土结松巢一片闲心彻秋水闲来却访朋江滨落花流水迷通津溪囘路转得幽胜深邃彷佛桃源春中有高世徒隐居谢世棼身同鸥鹭侣盟与泉石亲不识季伦富不知原宪贫胸中万事等孤鹤独立瑶台百尺之上月色传其真冥观六合间湛照无纎尘我时一见之翛然清我神呼儿具酒鱠金鳞瑶琴古剑乌角巾自言足幽志不是甘隐沦酒酣壮气横秋旻为君起舞君莫嗔山房之下日云迈苍生有待山中人鞭起九云之潜蛰共驾万斛之飞云致身直入九重内要使皇图万亿茫无垠
送赵用哲赴举
凤飞五云里意欲周八极浩荡乘天风超遥纵八翼赵兄英妙行玉山青云羃?巫云间扪参附井弄明月挽汲平玉归伊顔深灌莽络罗美才子云相如安在哉何时破浪驾飞艇共看玉峡之水从天来
梦仙歌
明珠昨夜纷跳荡天风吹梦直上九天上银浦流云压锦衾露脚斜飞湿罗幌是时月姨捣药临丹炉霓裳曲奏皆仙徒泰阶欲升若无力玉童两两争相扶须臾丰隆阿香左右总来到驾风鞭霆飞过蓬莱岛不老时吞玉液霜长生饱食金光草周旋遍历寰宇中九垓十极随飞翀安期羡门几同笑木公金母常相从手阅隂符与金纂往来玉房与琼馆或遇滕六巽二扇威不知寒或到阳谷扶桑行行不知暖觉来飞落洞庭壖犹呼我是云中仙潇湘极浦知何处云雨荒台空惘然呜呼人间亦自有真仙何必跨鹤凌云飞上天
听琴歌
君是洪都人文采何彬彬一生节操冰霜励十载交游湖海春有才不肯事生业往来惯作侯门客楼船海上钓金鳌车马门前攅绣轭行囊只载书与琴秋来冬去寻知音文弦弹出白鹤舞武弦调出苍龙吟一声小盘内明珠走未了梅花落地听无声云淡风轻天杳杳一声高狂风大海翻波涛梧桐叶落敲牕响半空灵籁声嘈嘈一声缓松篁戛玉潇湘畔水声呜咽下寒川猿啸青萝夜将半初弦急切二弦迟鹤鸣华表风凄凄少陵无人谪仙死黄金难铸锺子期三弦四弦间徵羽美人帘下低低语清风明月不等闲白雪阳春奚足比五弦音韵谐宫商将军剑佩鸣锵锵游鱼跃波侧耳听五马仰秣思腾骧个中希声谁晓会伯牙志在千山外一似仙人蓬岛归云路天风响环佩琴中之乐乐孔多琴中之趣当如何琴调能使妻子合琴调能使君臣和琴兮琴兮有深意三尺枯桐托交契龙唇凤沼擅嘉名玉轸金徽富精缀君不见大舜弹五弦又不见孔子操杏坛大哉圣人去己久天风漠漠难为攀方今圣德开光耀九重屡下求贤诏正当携此造金门律应箫韶入廊庙
题山水
溪山有逸趣苍崖凌紫烟远峰落天半中有飞来泉苍茫楼观出林杪丘园四顾居人少夕阳往往见渔樵古树隂隂乱啼鸟望中峰高云锦张如此溪山犹故乡元坛观里三峰出白鹭洲边二水长碧梧翠竹连江岸菊潭秋屿花争乱好景偏宜白日游年华每被青春换寄语溪水如有情氤氲佳气常锺灵山中美酒置千斛待我归来寻旧盟
题双鹤图
翼轸白榆光随地化作长禽如老翁瑶池莲花雪中朶末叶微露丹砂红轩昂有意出尘表九万余里骞长风上天下天诉真宰朝食幽都暮琼海月中清唳露弹珠日下和鸣云散彩或随天帝骖龙翔或驾羣仙翳凤凰翡翠巢高混茫上皇皇四达无门傍溟渤崑仑所栖息天地侧身思咫尺吴都卫国两无情芳草含烟几迥碧鸡羣误落终昂昂闲情不语春风长羁栖岂为稻粱计且与高士商行藏君不闻薛少保青田写真出天造一笔能将万壑开冰丸雪茧传皆好又不闻杜少陵大篇短章鬼神惊长禽自可千百岁加之诗画何声名嗟哉二老世岂无何将军有双鹤图梅萼横絶角井孤水出花开香欲刳竹石落落莓苔敷饮啄不受爱者呼麾之不去喜欲舞招之不来不可笯落落岂有轩车汚不饥不渴天为徒如此高洁世所无如此高洁世所无上帝何不唤取归清都
题松竹白鹤图
松夀千年龄竹苞四山植仙驭何方来偶此共栖息东游扶桑略西极下上九天仅咫尺时囘啄食向苍苔会见培风展轻翼松花雪落金粉香竹食贮以供鸾凰九臯一声彻云表怪此人立何昂藏临臯梦断洞箫谱但见赤壁山苍苍丹砂作顶耀朝日白玉为羽明元裳金芝瑶草尚厌饫肉食岂足充君肠清风徐来山月白起舞琪雪参差光乘轩肯受淇澳侮携琴羞与西山将天长地久护松竹凤鸾备驾天门翔松为栋梁竹为簜羽衣常侍北斗傍北斗斟酌白玉壶南崖灿烂沧海枯万夀千年应瑞图
庐山揽秀图歌
昔年拄玉杖去看匡庐峰远山如游龙半入青天中四顾无人独揽秀五老与我同舂容手弄石上琴目送天边鸿二仪自高下吴楚分西东洪涛巨浪拍岸下波光上与银河通汲涧元猿弄晴影长松舞鹤号天风天风吹我不能立便欲起把十二青芙蓉弱流万里可飞越因之献上蓬莱宫羲娥倏忽遂成晚往往梦里寻仙踪如今不知何人抚此景树下一老与我襟裾同披图题诗要相赠气腾香雾秋蒙蒙子归烦语谢五老几时白酒再熟来相从
朝天歌送周长史考满
大夫益国之云仍高曾累世家庐陵忆昨元季四海沸先亲避乱依锦城锦城从来山水好岷峨高高倚晴昊扶舆清淑锺伟人容斋先生得名早丰姿不与凡俗同秀眉大颡仍方瞳携书三载齿胄监折桂一日登蟾宫先皇召见延英阁除书远逐辽东鹤练卒朝骑白鼻騧谈兵夜坐青油幕军中励志夸才雄飞书上奏明光宫万乘解顔双阙下千官囘首五云中讣音吹风动盈耳麻衣归卧青山里贾谊先蒙太守徵谢安仍为苍生起天门重叩瞻飞龙承恩来郡佐花封化雨三春桑柘緑东风九县桃花红公余扫榻看家谱静念故乡应在迩梦中听雨怀松楸马上看云敬桑梓去年入塞按边储将士百万随专车英风可继李北海令名不让侯尚书归来螺浦春光早种得棠隂花满道黄堂太守驰朱幡白发仙人拾瑶草又骑瘦马来文江巽楼下榻书满床我时得侍文章伯再瞻风采题凤凰别来相忆心如病闻道朝天思报政庞统元非百里才郭公自是中书令官船明日泛长河杨花飞雪南风多攀辕卧辙计无已挥毫写就朝天歌
送刘孟雍之官清漳
去年三月金门下爱子清姿最潇洒笑剪锺山五色云赠君自是知音者我时正买西江船君亦送我龙江边长淮无波碧於淀杨花落雪东风颠今年相逢春又暮之官复指清漳去罗衫红暎海榴天纱帽香生紫薇露一觞难尽别离情闽山楚水烟冥冥太平正好事绥抚若有人来烦寄声
为李士鼎赋南楼歌
昔年看遍江外山屐齿折尽今始还满身犹带云气湿双袖尚染莓苔斑归家却恨归不早景物无如城东好盘谷回环不易寻桃源幽邃终窅窅故山日夕佳气浮水深流出东城头山光水色清掩映好处正在君家楼昼闲庭户无尘杂芝兰满砌天香发夕露浮沾处士衣清风为扫幽人榻池中水暖萍香时鲤鱼鳞甲光参差碧桃映日锦为树岸柳临风金作枝苍松拥盖鸣皓鹤清夜泠泠漱声作瑶琴抱取月中弹玉酒携来花下酌赏心与景不相违山水旦暮含清辉陶令遥闻即解印谢公到此欲忘归桐隂午巷辘轳响鸳鸯飞出荷花荡采山钓水恣幽寻停雨看云任疎爽丹枫离离蜀锦红脆蒲袅袅生清风朝从涧阿拾瑶草暮向水底搴芙蓉昨宵寒梅放新蕊朔风冻合城东水要知清兴逼人来置身疑在冰壶里积庆孙子多才贤城内幽室城外田四时乐事都不减中间好处君独偏楼中有书数千帙山光倒浸溪流急好将佳景赋新图墨花染透金壶汁便令下笔絶尘埃四面玲珑窗户开胸中自有凌云志明日韩公骑马来
赠写真萧士信
太史公疑张子房状貌不称如女郎如何运筹帷幄里儿抚丸转诸侯王今喜萧郎来画我雄伟魁梧无一可只许双瞳傲月华祥云丽曰春风坐粲然一笑笔生花香云合沓霏红霞谓予眉宇照今古鸳鸯岂羡为乌鸦我感此言因叹息此言只许邹轲识凌烟功臣褒鄂奇房杜癯然乃无敌萧郎胸怀亦光霁脱略形神有真秘请君更写英雄人笔健如山挟真气
赠友
凤凰麒麟不世出往者空闻今见之乃知神物别有种天生才隽超明时君当妙年好丰采毛骨自是千金姿方驾曹刘宜独步抗辞扬马复先谁逸气棱棱久无敌射策金门真破的试将一剑决浮云巳觉万人皆辟易白简晨惊玉笋班青鸾夜上金銮直阁外亲收进讲书榻前醉草平蛮檄紫塞无尘四海清承恩衣绣许趋庭遥瞻日月辞龙衮笑拨烟霞上鹤翎长林花开啼早莺金龟解换双玉瓶春风如此不一醉壮怀磊落何由平
赋得字水成文送陈子鲁
章江飞出贑石来大臯渡头羣玉开神螺浦翠晓光发天狱山高青练囘东江西江小水合章水中流何壮哉双洲横作两龙剑交锁石濑鸣春雷一点分明飞作笔上字成文下成吉沧田桑海说荒唐焉用河图洛书出文水生祥不可休坐谈孔孟思伊周萧曹管乐不足数倦游往往思扁舟陈君更在水西住几囘击楫歌中流鹧鸪洞前薜荔晓赤石潭下芙蓉秋天风吹云卷大旗玉文深发清涟漪君今归去事仙赏我亦乘之歌式微
为李君题桃源图
丹青妙手称良工笔端造化真无穷绞绡一幅如掌大江山尽入画图中晴云终朝锁峻岭钓叟长年棹孤艇鸟鸣洞口不闻声日出扶桑树无影仙桃己去花犹红严冬草色尽青葱人行相逢路间陌鹤飞不到岩前松衆山环绕如盘谷流水萦纡武陵曲旁徨几欲造其间去路迢迢难着足
题画梅
我观白榆千万树花绕天河看花去仙人不识造化奇种在江南更沮洳蒸翻朔雪冻作香唤囘梦影凝新粧梅仙梅仙谁所指六籍己见数顷筐堂堂傅相九天上商家霖雨来苏望化作盐梅鼎更深从此功名几千丈黄金铸鼎未论功白玉开花鹘神旺岳云遶空飞不去瞥见西湖一千树却同天上白榆花大庾山头更相遇诗人穷肩瘦於鹤长篇短章岂仓卒黄昏踈影弄横斜赋得蓬莱建安骨建安诸子昔未赋北客哀吟楚三户屈子无情不肯招离骚读罢长歌些月华辉辉大如斗浸在寒潭落虚牖倒源水冷起青冥化作盘空好身手我观画梅如画龙变化岂与常流通自从瑶台厌丹粉独立阊阖歌清风
枯木竹石
高堂白石风雨起怪石苍苍势碕礒藂深野竹动猿哀疑在湘江层叠里举头却见青天青老树偃蹇虬龙形盘根九土比金石势与五岳争风霆丝萝引蔓自蒙翳苔藓附丽相纵横霜繁露重日栗冽坚冰积雪时亏盈栋梁之姿不易得天意岂肯随飘零新条旧发更修直老干轮囷更错节翠帷密叶膏沃光云景芳华重结实扶桑倚注启明东峥嵘载捧青霄日
题墨竹
江南处处多修竹凉雨潇潇响寒玉孤根送出龙欲驰怒箨才舒虎犹伏霁景时开忽往来清隂迥遶天埀緑我昔金銮夜直时月下风前适见之天然妙影落牕畔展转江南劳梦思归来竹林时宴眠断渠流水分清妍深丛嫩筱山鸡语唤醒骑龙朝日边故人示我新图好华林金谷空烟草此君贞节万世同纵有冰霜自能保
西川四景
巫山天下无
夏云迢嶤影空翠十二巫峰堕平地化作奇峰天下雄飞入西川作形势楚襄微事何足云宋家小子雕虫文君不见今古兴亡几番雨世间何事不浮云
眉山天下秀
娥眉春月鬭婵娟雷砰夜响空中泉江南客子喜空翠踏破平羌江水边归来梦寐遶岩壑千花烂锦明帷幄起来如在娥眉巅画史新图为君作陇西太白去不还浣花堂草苔石斑西川风景世间少令人长忆娥眉山
雪山天下高
雪山山高在西极下视九州皆历历自从积雪雪未消万古寒冰坚比石五丁力士移不来画师忽遣秋毫开南州溽暑昼方永展此清景何快哉君不闻啮氊使者去已久鲜能知味令心哀
瞿塘天下险
惊湍触石石欲落絶壁与天争一握峡东冲激转奔雷白日蛟龙怒相角望中砥柱何崔嵬曾见当年征战来禹凿汉江犹在眼金舆铁镇成寒灰行人记取秋风里云是瞿塘灧澦堆
题马
秋露团团玉花白金鞍紫骝度香陌奚官稳控青丝缰天仗从容闲玉策归来意气闲且都欲饮灵泉惊砂碛何当披甲骑尔行一日长鸣空冀北
长安别邹生
西行十月至长安邹生万里东南还为言曾度六盘山山下临洮河与涧此行不必凋心顔大雪恐坠层冰间在城饮酒强自寛明日东西岐路难我渐辞家君渐留君在甘州思越州一去三年边月苦归到家时消百忧我心尤切念庭闱九十严亲双鬓埀倚门斜曰望子归临风托寄平安字寒梅花发报君知
西行示侄祯期还家
平生不作汗漫游骨肉满前寛我忧一尊时醉黄花下万事不醒江波流早岁攀龙客天府浪得声名满环宇归来自分闭门过岂料更为名所苦旅影西行万里遥黄叶飘萧更无数我向黄河似泛槎阿宜别我思还家一天雁影闲秋色两地月色愁蒹葭蒹葭苍苍露为霜朔风吹汝征衣裳料应一步一囘首归到家时心转伤弟妹若相问为言各康强严亲且祝加飡饭我行十月应还乡
送友人起服北上
结发相与友不异雷与陈风波荡萍梗所历为参辰君行初向河南时轻裘快马悬明珠光辉五色照行路悔不相从同曳裾遥闻鸿雁声嘹喨冀得云中尺素书素书宛见陈重面我亦扬舲别乡县京华为客忽相逢雕盘绮食谐欢宴岂知宴集乐未终风惊木落亲庭空讣音一纸泪成血擗踊袒括何匆匆我苦辞亲思显扬只言得禄荣高堂潘舆娱侍志所望墓木己拱情可伤祭之列鼎陈簠簋不似生前欢菽水更有暌离行役时去住存殁无能知君今得遇昇平日忠孝兼全两无失三年再上青云路万口称扬声籍籍脱却麻衣换锦衣千军骏马如翬飞但看苍苍佩印绶与君同向江西归
西行寄甥文莹
祖陇西山鴈门下西行正值秋潇洒秋日雕弓射孽狐雪中玉勒驰天马却过并州是故乡先公并国汉侯王西江有家未千载南望白发怀高堂吾甥夙所亲执手未忍别黄叶下江臯离愁正如割我当归思如渴相思凄恻重绸缪远在明年二三月
寄胡敬方
梁鸿海曲窜贾谊长沙谪儋耳苏子瞻夜郎李太白君家忠简在幽州功名自分随烟流一朝行召入宣室君臣鱼水还相投我视诸公岂俦匹十年曾侍金銮侧朔风吹梦入河州细语荒郊秋一叶临行天语重丁宁万里西行劳圣心乡人怜我休太息飞鸟终当还旧林
卢氏秋夜赋寄王院判
羇怀不自释终夜卧复起长风吹河声泻入茅屋里青天高高素月横露华凄落罗衫轻干将莫邪欲自见中夜忽作双龙鸣志士遭逢苦不早远道忧心急於捣漫说咸阳与洛阳昨日莺花今日老我有母江之南盈簪白发丝鬖鬖柴门半掩緑树下落日凝望情何堪我有弟湖之北云梦关山万里隔三月归鸿又尽飞相思一字无由得金兰交契王使君一日不见心氤氲适来离别忽三载梦魂踏遍江东云平生只欲事高洁骨肉交游总踈絶慷慨临风一洒然泪痕满袖都成血衣袖初乾夜向晨古来忠义多艰辛江乡有路且归去秋风野水堪埀纶
寄新野袁上舍
孔明信卧龙士元亦雏凤南阳千载人星芒相摇动友人为道留至今新野文学如乔林松根木下伏琥珀桂枝月晕生黄金云台先辈会风云鹿门肥遯犹清芬登高吊古歌慷慨冒使荣名羞後尘泮池芹藻如碧玉济济游歌思乐育琴瑟鼔奏合周诗义理周旋论更仆正如美玉在崑山山辉白虹五采斑又如璿珠孕漯渊午夜腾腾光烛天干将韫匣射斗牛骐骥絶足超燕然今年射策应相见承恩早拜金銮殿凤凰台上聚星期先寄长歌如会面
赠薛相士铁崖
铜之监可以见妍?不若书之监可以见是非人之监可以见善恶之端祸福之机河东薛相士自称老监师一双神瞳秋水碧三寸长舌霹雳飞曾相水边遗英作贵子道上单丁为富儿前年山东睡汉是龙虎今年雁山华胄非熊罴谈言一中理予夺无依违见子劝以孝见父劝以慈见臣劝以忠直则正邪则欹监道如此颇合古人之箴规铁崖道人曾读书与诗误蒙进士赐绯衣龙门上客一日速十年不调官何迟五湖相见谈出处许我再觐黄金墀我心复监复自断子卿唐举毋容知醉来吹笛客自去天青月在梨花枝
河州正月十五夜有感
少年行坐依慈母送腊迎春事樽俎自从元日说隂晴且向岁时将十五儿童夹路爆竹喧高引红灯笑嫫姥青狮傀儡动地来歌钟彻夜兼鼙鼓驱傩击筑鬭喧呼剪纸拈花作歌舞黄金蛟龙珠翠鳞十丈流泉口中吐登州海市未足怜河阳花县何须数我家不与世俗同弟兄伯叔联簪组满堂宾客皆雄奇新吟健笔争蠭午我时七步诗即成诸生学士观如堵年年岁岁盛繁华只说江南好风土那知少壮遇有殊欢乐相兼又愁苦布衣十五步蟾宫年年看灯天九重金门夜开星斗落玉柱尽作扶桑红羣仙邀我饮河鼓大醉尚吸沧溟空南风飘飘亲舍远乘之便往辞飞龙十年宫锦灯花下都与从前欢乐同一从秋暑别京国山川万里音书隔东风一夜百花开散与羇怀助吟癖湛阳江月暂淹留何侯祠前听棹讴江船万烟芙蓉渚赛杀两岸琉璃球今夕何夕在河州平生之交懽相酬微霰飘洒灯不收更催添注龙鳞油醉来身披紫绮裘移船更作汗漫游岂知夜永风雪道冰作灯笼森白矛逐日沥冻成以鞲衬以五彩悬银鈎大雪大似金兜鍪我疑天公与人谋剪下玉屑如雕镂边城凉薄天所賙真成玉宇兼琼楼烹龙炮凤楼上头他人异域自风流羇客向隅双泪流任他欢乐弹箜篌严亲念我应不休灯光为我达宸旒相思何日大刀头
夜牕吟
更深坐久烛花短人静红炉火初煖朔风吹得笙簧寒碎剪霜华上银管揽衣拭目雁行细梅梢月到松梢未敲冰化水浇醉肠写向吟牕敌寒气鼔鼙冻损声不动别院人添翠衾重笔尖欲挽阳和囘蝴蝶无情入春梦朝来闲倚阑干立忽听林鸦报晴日殷勤细读中夜诗一笑云边乱山出
长歌行
有泪莫泣鲛人珠有足莫献荆山玉赤心徒使按剑看至宝翻令笑鱼目千金蹈海称达人五噫出关东去秦负刍无复遇知己空歌白石南山春楚卿相弃复何有於陵甘作灌园叟爰鶋偶集鲁东门惆怅胡能事杯酒长风萧骚百草残长剑悲歌涕翻澜金台骏骨久已化瑶水风波不可攀畏途羊肠能折轴作诗为谢云间鹄海上三峰久负期醉归休托平原宿
踏青行
春风緑遍天涯路满院残红不知处西家有酒不肯賖愁坐茅檐日将暮出门时作踏青行晴川云煖花冥冥时人埙管吹落日难为一段江南情
送萧检讨引高南归
新雨不成泥?舟树上啼征夫怀远路家在大湖西别家今几度杨柳江边树念乡车轮下渐是中年路万事中年尚可期人生且莫长别离长别离向何方九河落花晴浦香玉雎斑斑鳬乳黄南望不见二高堂奈此游子思故乡我家萧君济世早功成身退合天道当时未必去者贤挽不囘之卧烟岛後来亲閲亏成事始识从初去时好我不能赤手缚虹霓又不能委身同草木生逢尧舜时肯受泥涂辱昨者误奋龙门雷蝘蜓嘲之自云足忧者举觞酧白日惟有皇天照空谷张公云吴江生我有千载意不羡身後名为君写作送行曲曲中摧曳难为情君行不听我意不平明日买船棹秋声送秋东下窥沧瀛飘然如去白玉京须君禹穴相逢迎相见不见须相待客行虽迟心不改
刘希夔丁忧还乡作此送之
我有一斗酒青天洒浮云浮云散尽月光醉天地与我同氤氲我有一掬泪送君归洒文江波人生禄仕为亲养得禄亲丧将奈何去年八月秋风清我尚衰麻辞玉京匆匆流电别乡里蚤夜载笔趋承明今年八月送君归忍着衰麻更彩衣寄言具庆高堂者莫遣徒为风木悲
送友人载入蜀
昔年君去西川时白头慈母纫征衣衣成五彩相陆离出门意气生光辉扁舟泝尽瞿塘险料想一险一度思庭闱白头慈母中夜叹严父寄书令子归归来复向西川去相看又作明年期人生倏忽百年内春叶青青秋已稀辞亲掩卷怀李密酒酣击筑思渐离丈夫孝子俱可怜明年与君重相违君行慷慨当恐惧父母之年不可以不知父母许尔行勿疑
送杨教授之邵武
昔在匡山下杏花手自栽杏花遶天发先生归去来归来双阙下故人满京华争修荐剡非所欲东望闽海囘云车铜章四寸郡文学夏楚不用施方略诚能动物物皆春人间无如教官乐臯比坐拥春风喧服事弟子来如泉问咨唯喏皆圣贤教官之乐不可言为尔再赋菁莪篇
望潜山歌
东望望见九华远西望望见潜山高江中洲渚不可数但觉万舰春云涛前船远似飞沙起後船烟中来似螘人生快意如此时顺风微波日千里安庆城池居要冲一掬之地能消万古之英雄纷纷谁可掇将去恨血不染江波红惟有龙眠老居士画得山川及文字更有余忠宣公百战死荆扬夜夜天光紫乔家泪滴江水浑红顔得失何足论三千年事堪消魂举气嘘天天亦昏幸遇太平息征战却忆先皇泪如霰吞声踯躅愁云屯仰视红日东方暾
池口阻风
避风贵池口维?临川渚白浪如山卷雪花墨云匝地飞隂雨此时鱼龙争沉浮江湖石裂无安流冯夷击鼔怒鼍吼恍惚可以追冥搜须臾云散风暂息移船买酒浇胸臆鲜鱼须得岂问钱纵饮高歌忘岑寂便觉红日催人顔推篷且看池阳山九华苍翠杯中堕对景不复论乡关尊前?手有知已前程嗟叹徒为尔青云有路待我来一日南风歘千里
繁昌阻风
繁昌峡前风阻客逆浪牵船滞行色坐数归船疾如箭俄顷飞帆浪中没我非寻常流宕人等闲不遇闲悲辛读书学得万人敌直将富贵轻埃尘君不见当垆逸才题驷马不如安石济天下古来豪杰为世出肯逐青牛度关者丁宁北风且少停会看一举登玉京未把升沉问聃尹欲共姬周论治平不须对此叹坎坷世事到头须勘破成功他年拂衣归直向东山日高卧
白扇歌
剡溪白茧青篔簹素练翠涛霜雪光金刀剪出云一片入手飒飒清风凉奢俭适中不盈束舒卷因时惬人欲碧波潋灧海天平清香潇洒淇园緑絶胜娥眉山月半轮秋又如渤海玉树珊瑚鈎白羽之轻不足比齐纨虽洁那能俦伟哉官様何从得不方不圆亦不缺鼋鼍跃破玻璃纹凤凰踏断琅玕节疑似嫦娥月下裁狂风吹堕天山侧又疑冯夷捧出碧波心江妃水仙惜不得祝融南来鞭火龙闾阎尽在红炉中牕下书生当此际便觉两腋习习生清风飘然如在蓬莱宫又如驾驭羽轮飇车渡弱水十洲挂在冰壶里翺翔三千界扶摇九万里排云叫阊阖乾坤净如洗何须避暑子云亭何须濯热瑶池冰何须远访芙蓉城青冥风露非人世何如此扇之清清玉川子丹邱生胡不持之朝帝阙为我扫除天下热
答胡光大
去年雪中寄我词一读一囘心转悲结交谁似金兰契举世纷纷桃李姿我观百岁须臾耳人在乾坤犹酿器清浓糟粕总成空四海滔滔不知醉我是浮云与世乖醉醒各判自难谐天地悠悠尚应尽百年草草为形骸吟诗作赋愁肝肾绝颖屠羊争笔阵劳筋苦骨竟何为一榻清风万年尽襄阳太守何其愚沉碑水底夸龙鱼至今人笑陵谷改亡吴帝晋竟何如我有穷愁何日寛醯鸡起灭闲独看痴儿细子能萋菲毁誉荣辱吾何干今年春到花应早预拟南园踏芳草细看春色天上来万树芳花照晴昊庄生久矣喜逍遥陶令何曾恨枯槁啜醨一醉也徒然一诺千金永相保
过苍梧峡
广西下来滩复滩三百六十长短湾潭心緑水缓悠悠长湾短湾凝不流涓涓千尺静见底隔岸空行鱼曳尾忽然路绝山势回峡口江声如怒雷石嘴凿凿森鲸牙龙潭虎锯如囘车我行已过正月半一夜水生浮汉槎龙潜虎伏杳不见但见满江圆浪花浪花雪飞卷万瓦船下高滩疾於马浪船俱起空中击举柁齐挽不容力舟师持篙眼逾疾抵住石头轻一掷水痕奔箭石窦急老稚怀忧多掩泣齿声卜卜叩神灵抛纸烧香齐起立为言水浅仅容舠篙师失手争纎毫水声怒起两厓近撇漩指顾随洪涛龙君水伯似相晓此水不大亦不小纸船偏得铁梢公稳似春游在灵沼翻思初下象鼻山怕问行人多苦顔惊心乐水昭平驿虑患防虞不暂闲忽见苍梧山在目已闻莺语自间关须知平地风波恶何处安留不险艰此心常似初来日三峡沧溟任往还
题扇
疎疎雨湿湘江云湘江美人思断魂苍梧帝子去不归锦城公子何时回我欲攀天借取清风明月三万斛扫除闲愁与昆明之劫灰刘郎刘郎絶代颇希有秋菊寒泉酌元酒谈中风味心自知天下炎凉一挥手
纸
剡溪藤鱼网线捣剉如麋浸水涀神工抄作五色笺凤舞鸾翔云片片汉庭帝子爱如宝诏下蔡侯多制造文华殿上赋新诗御墨淋漓尽章草
笔
未用怨头白用时头转黑未用暂幽闲用时何逼迫须臾索我风雷惊明时用我致太平君子用我流芳名鬼神见我俱潜形五经文字传今古苍颉由来知我苦十万雄兵我解和那用敲金兼击鼓
墨
北方黑帝驱松使松使嘘烟满天地神工幻作元霜飞一敛捣成乌玉剂脑麝匀胶香屑屑巧制如琴复如月休论价值重如金贵在玉堂堂上列出处相同毛与楮生也同生死同死结隣好个石乡侯亲我更亲二君子天池共沐恩波惯彩凤龙光几璀璨五经载道孰为先匪我传来那得见
砚
我家住在端溪里窈窕白云最深处吾宗骨肉徒纷纭惟我幸为明时器瑜麋见我性质实俾我日里相摩擦毛颖先生常似渴一插池中水将絶玉堂金马许多人惟尔三子情最亲爱我坚心磨不磷案头长立待君恩
水滴
月窟一蟾蜍变化何所之秀拔三峰峦更蟠两蛟螭或化北海鱼或变南山鹿长河与百川一插归吾腹须臾噀出云烟起濡毫细写龙鸾字笔底囘春有生意能使云行兼雨施
寄周吉士
青原白鹭城迢迢下有文水明珠桥闾阎扑地钟鼎食多是先朝旧宦僚周家双井名最久华萼堂深介眉夀天章奎画动星躔大册高文埀宇宙昔人作郡多仁恩耄倪卧辙留攀辕遂令奕世有家族千百里内棠隂连白沙翠竹槎溪上别墅山泉恣幽赏百年嘉庆毓英贤二十青春登虎榜凤凰池上忽相逢却忆埀髫欢爱同风波萍梗荡离合日月梦寐随西东禾川送别情何及龙田立马看山色对月高歌共扣舷簸荡元潭老蛟窟画船晓发清江湄望望庭闱思欲飞平原緑野有真趣西洞溪桥劳梦思前年重会箕山下独鹤孤琴暂潇洒当时霜雪徧郊原但见青松与桐檟愿君且保金石姿岸芷汀兰堪佩?与尔重寻旧时约青山白首同游嬉
东湖揽胜
十年不到豫章城锁蛟宫中新水生澹台祠下日乍午触热更上聘君亭聘君亭前无乱蛙此事或有非人夸聘君高风自千载况有湖水明丹霞望中西山青似幕参差开彻芙蓉花登高揽胜兴未已柳风吹天凉似洗青眼故人殊已稀慨慷更读南丰碑
题百子图
天无一日备四时人无一母生百儿何人笔端夺造化天时人事俱备知三三两两如鱼队日长游戏栏干外攀花折柳争後先采菊东篱相向背昨观此图三抚几多忧只为多男子生子当如孙仲谋人生一夔亦足矣
怨歌行
弦奏钧天素娥之宝瑟酒斟流霞碧海之琼盃宿君七宝流苏之锦帐坐我九成白玉之仙台台高帐煖春寒薄金缕轻身掌中托结成比翼天上期不羡连枝世间乐岁岁年年乐未涯鸦元粉白各相宜卷衣羞比秦王女抱衾谁赋宵征诗参差双凤裁筠管不谓年华有凋换楚园未泣章华鱼汉宫忍听长门鴈长门萧条秋影稀粉屏珠缀流萤飞苔生舞席尘蒙镜空傍闲堦寻履綦宛宛青阳日将暮惆怅君恩弃中路妾心如月君不知斜倚长云和泪埀
桂林歌赠友
永乐第八年庚寅春王正月廿有四一阳真人驾诗槎爱煞江流学文字游游漾漾清湖边清湖万顷涵青天桑野馍糊藏暮雨柳州锦亘锁朝烟诗槎泊在沧洲背忽见高林挺高桂桂家住得最清高不比寻常岩穴巢借问春桂何事独无花不与羣卉争繁华姚黄魏紫矜富贵桃红李白纷豪奢桂不能言答以意芬芳要在风霜际千林万木摇落时白蕊丹心方表异翡翠堆里金粟黄千朶万朶联秋芳金风满天散露气明月万斛悬天香昔年曾到广寒宫芳菲絶似金林中玉兔捣药不顾盼彩鸾起舞犹雍容嫦娥双双劝我酒蟾蜍蹲踞来称夀自言捣得不死丹昂头捧献前稽首金丹入手光陆离呼吸元气餐紫芝遂令卖药遍天下至今卖药仍卖诗卖诗卖到桂家去桂家留我久停住婆娑老树凝冰霜延蔓新枝庭下聚皎如玉树森成林湛如明镜磨精金君家兄弟不易得一门同气还同心戒审屏改警非意【五兄弟名戒非审非屏非改非警非】瑶环瑜珥敦信谊读书不负功名期好比燕山之窦氏昨朝林下华筵开花香飞入黄金罍门前长有车马至座间尽是鸿儒来相逢不饮真负人明香一炷时自熏兴来一扫千百纸龙蛇腾跃随风云随风云度银汉瑶池宴罢天上囘斫桂烧丹金不换
赠阆溪友人之子入觐
我昔曾游阆溪上阆苑仙人过相访开筵醉月坐琼花气吐虹霓各千丈葛山对面如屛帷白雨一洗青琉璃衔红飞鸟忽来下勾漏丹砂明日归武城公子?客来卿家欢甚怀抱开传觞踊跃催打鼓倒挽河水添金盃高悬大画白鴈飞画者濠梁崔子西濡毫请我作诗句大玺尚有宣和题聿来宾从甚杂遝论古称今恣欢洽门?迢嶤百岁坊翠柳黄鹂声恰恰翻思此地盛文儒六一文星照碧虚凤凰瑞世西山真於菟孝感徐东门龙潭学士登金岳武城真院祠先人当时墟曲胜邹鲁弦诵日夜声相闻繁华事往文字存灵芝瑞草香氤氲麒麟绣绂光堕地鸑鷟和鸣鸾凤羣别来倏忽二十载重寻旧梦无时改亭亭玉树立当霄天马空行见风采鱼笺索我远游诗并道严君劳梦思半生足迹厌江海陶令欲赋归田诗如何更有驱驰想壮士飘飘九天上买舟东下朝玉京彭湖匡阜入眼青大江横流作天堑万国如此宗神明观光禁御日五色访道桥门奏金石蕊珠宫里阅琼文金粟林中话空寂草堂古篆两三行正如金薤埀琳琅吴人天玺殒星石皇家字画蛟龙翔暇时载酒一坐卧明珠径寸当空堕拾装又作蓟门行析津之水浮蓬瀛天囘北斗运此杯地合九城通杳冥黄发含哺鼓腹歌常从五夜听云和周宣中兴有石鼓奠鼎国学包山河君能覩此实奇伟下视五岳如陂陀会当拓取一万本便可拂袖归山阿买田筑室守金玉扶老?幼瞻羲和重来阆溪为翁夀与君握手同游歌
春来曲
人逢春来喜我逢春来悲春来春去催人老百年光隂能几时去年当春发如漆今年逢春鬓若丝人逢春到好顔色我见春来头愈白一片飘潇似雪埀纵有春风清不得忆我初年十四五每到春来强欲舞读书一目数行下醉後传觞不知数一朝辞家入京国正是莺花二三月东风满路马蹄轻挥鞭走遍长安陌此时红顔方少年瀛洲步武如飞仙常临螭陛奉清跸时拂云笺近御筵自从衰病困怀抱一囘见春一囘老趋朝上马要人扶形态龙锺貌枯槁寻常怕雨又悲风白日看花如雾中酒肠不惯易成醉诗句懒题那得工昔何勇鋭今如此始信蹉跎真老矣吁嗟天运本自然寒暑倏忽相推迁老?彭祖今安在瑶池弱水皆虚传眼前岂无旷达者击节和我春来篇
文毅集卷四
<集部,别集类,明洪武至崇祯,文毅集>

[book_title]卷五
钦定四库全书
文毅集卷五
明　解缙　撰
五言律
太皇太后挽歌
妊姒兴周祚涂山啓夏王万方仁覆下奕世壼仪光赤子天空吁元宫地永藏哀歌随逝水河汉遶天长翊运符坤厚承天协睿谋星华光帝座月彩丽神州仙驭蟾宫远祥云凤阙收万方俱失恃挥泪湿清秋
囘京
圣恩寛逐客万里听归来未上凌烟阁先登望海台水翻翠浪拥地拓碧天开目断云飞处终身愧老莱
赠东平侯韩勲之云南
青春二十余文武竟谁如手握千钧鼎胸蟠万卷书誓心依日月尽力剪夔魖称尔封侯贵云台画匪虚
凤凰台
久游龙虎国每上凤凰台一水浮衣带三山落酒杯东南形胜在远近画图开有感风云会从天五马来
听雪轩
虚檐迸玉鸣入夜转分明风响不相似雨声无此清倚窗情不倦拨火耳须倾想是梅花落梅花落更轻
寄友
一自登天府声名举国传凤池皆缩首禁苑尽推贤威凤青云上祥麟白日边上林人共喜几度锦衣还风高楚天碧秋醉凤凰池京国三年客扁舟归独迟满倾桑落酒折尽桂花枝政尔相思处逢君又别离鹤发重华簪都门酒共斟家传三世学橐有二疏金圣主恩如海故山云满林承家贤子在相朂嗣徽音
寄胡光大
前日及柴扉行休颇自怡问人别後事得女寄来诗处世的如梦劳生能几时冰霜惟自洁穷达任何知上蔡音书近高谈复论文六经悬白昼千载信浮云汉简何多凿秦坑亦合焚操觚任缓颊安得见华勲斯文天所赋吾道晚初成闲若陶元亮狂为祢正平登高天以旷对月镜逾清坐到晨钟发寂寥三四声
寄宋子环
圣恩寛逐客不遣过轮台谈笑潼关去云霞仙掌开故乡深念汝远道竟能来明日相思处高秋鸿雁囘
发龙江
龙江候明发恋阙倍思亲风急囘征鴈舟行别故人望中知里閈梦想听韶钧後夜多遥念风生淮水滨仲氏同我去伯兄还帝城重来应有日此别不胜情一一帆樯去双双鸥鹭迎到家无限好桑梓尽经行
拏吒石
巨石水中流漓岏水面浮端然劳砥柱恍若隔瀛洲风雨波涛险鱼龙窟宅幽江湖多胜迹来往一凝眸
李杨河
自入李杨河青山两岸多马当峰夹险龙渡峡流梭突兀一拳石奔腾万顷波今朝逢小至击楫大风歌
小孤山
海门第一关巨石水中间隂雨蛟龙出天晴鹳鹊还一川浮玉笋两岸见青山亦有摩崖宇苍苔点点斑
彭泽
青山围一县隐隐见人家乱石江边出孤山带日斜翠添官舍柳香泛驿楼花不见陶彭泽湓城起暮鸦
庐山
扁舟过彭蠡远远见匡山巨石危将堕隂云去复还平铺三百里高出九霄间久在风尘际览观心自闲
清江晚眺
清江临望处一一见乡山玉笥浮云去金川夕照残维舟访旧隐飞鸟倦初还归到仁山下渔樵日日闲
五言排律
赠常熟陈二尹
十载交游谊应同雷与陈论心偏慰藉谈道最清真乔木风烟旧哦松岁月新循良振名邑易简悦居民百里桑麻盛千门桃李春自惭空白首喜得重相亲
七言律
武英殿喜雨
春殿微微动好风密云将雨下长空鱼龙变化九天濶草木敷荣大地同宫涧夜添三尺水京华日长万花丛小臣賸有为霖志一滴天瓢海宇丰
宴文华殿时雪方霁宫树皆如玉石刻镂上命取玛瑙盘和以蔗浆且啖且赋
万年枝上雪花寒摘下传呼玛瑙盘薇露洒时珠的沥蔗浆凝处玉阑干鵷班左右题诗急鹤驾从容带笑看闻道征西人最苦飞书昨夜到金銮
随驾登紫金山赐果
天晴随驾共登山中使传宣荐玉盘金谷人游红步幛石房仙炼紫华丹猩红浥露珊瑚软鹤顶迎风玛瑙寒侍从词臣知此味渴中无惜齿牙酸
随驾往观江东桥
江东一带驾舆梁鳌背金鳞漾水光夷狄称番来贡献君臣际世共明良云随凤辇三千骑日照龙袍十二章万福攸同寰宇静一人有庆兆民康
万夀节恭纪
御气排空雉扇开金衣照日近臣来緑囊已进千秋监黼座还称万夀杯王子吹箫双凤阙羲娥揽辔六龙囘侍臣此日承恩泽散作祥风遍八垓
早朝
紫禁追趋曙色寒景阳钟动漏声残两行银烛通双阙一道朝仪引百官星斗遥临花外落旌旗只在仗中看侍臣欲进阳春曲圣主恩深赋转难
银烛荧煌夜色阑西华楼下漏声残天门掩映莺花曙黄道澄清淑气寒香袅玉罏开雉翼烛摇金殿见龙顔仙郎奏对封题罢一曲阳春和更难
武英殿应制
琼阶玉殿迥无尘天子临轩策小臣绦蜡珠帘光照曙紫驼银瓮色浮春扶摇九万飞腾异礼乐三千制作新草野书生何以报愿随丹禁捧丝纶
春日早朝
金陵自古帝王闉此际风云庆会晨凤阁九重仙仗肃鸎花三月锦城新云开御苑千峰晓气转阳和万户春安得致身青锁闼愿随冠服侍枫宸
早朝赐宴
君臣千载共明良侍宴枫宸锡宠光乌帽簪花摇翠緑金盘荐果间青黄九重天上鸣钧乐五色云中进玉觞丹陛拜扬酧圣主锦衣犹带御罏香
退朝即事
紫殿隂隂?薜萝小窗无事客频过緑槐夹道蝉声集碧藓沿阶鸟迹多待诏金门须倚马退朝紫禁共鸣珂丹心一片期忠孝争奈高堂远别何
呈诸阁老
黄阁编摩属老成文章落笔鬼神惊几囘青琐陪高宴每有微言起後生细雨乍过西掖树薰风遥听上林莺自惭浅薄才无补愿竭忠勤答圣明
蒙恩赐归省恭纪
文楼清晓听鸡人独立丹墀拜紫宸三着锦衣怀往事两辞金阙觐双亲吾家自信多余庆圣主何私宠近臣霄汉有心惟捧日阳和布德物皆春
思亲
一拜严亲二载余晨昏定省竟疎违黄金殿上晴云动白玉堂前晓日晖一片丹心留上国几囘归梦遶庭闱朝囘讨论丝纶阁独坐黄昏对紫薇
挽郭驸马
凤池当日掌丝纶亲侍红云选玉人华盖早辞占瑞鹊春和赐带绂龙麟新诗每到蓬莱和高论时将古议陈蜚仗竟违成死别东风将泪洒车尘
前年草草生离日竟是平生死别时屡遣小诗将问讯何堪飘泊在天涯归期只拟同?手覔句应同一解颐几许月明禁不得满江春水伴愁思
夜宿道院留题
明月中天云雾消酒醒凉思逐风飘星河不动秋空濶钟鼓无声夜寂寥露下远山应唳鹤水来沧海缅生潮仙家俗事无缘到虚负璚楼品玉箫
赠茅山道士
雨余重过冶城来岩下松扉只半开绕屋清隂多翠竹满庭春色有红梅道心尽在琴三叠交谊何妨酒一杯明日寻君?鹤至休嫌踪迹破苍苔
登中华山
山号中华福地偏一峰晴耸五云边削成翠玉三千丈立自洪荒几万年天上有灯浑是幻人间无事便为仙闲来最爱东头阁笑拂烟霞白昼眠
题冲虚观
遍览冲虚益旷哉悬崖峭壁起楼台每逢嘉客岩边过疑有仙真天际来水底尽教龙稳卧松巅时遇鹤飞囘道人采药迷归路洞口云生扫不开
正月初三祭始祖濮州公族议欲更旧门符山林城市寻常屋唐宋诗书第一家者予意不可因赋一律呈诸父
九朝靖节扶龙驭十世联魁到凤池青史盛传当日事新桃莫换古人诗正三日祀参军庙七百年来显祖规共喜族人同北阮清明有约莫相违
西行思亲
慈闱弃世已经年九十严亲雪满巅徒步一身辞北阙苦寒万里到穷边斗牛注目青霄入葵藿倾心白日悬后土皇天应眷念蚁忱先已赋归田
寄内
一去京华已十秋梦魂常在锦江头堂前尘土勤勤扫架上诗书好好收禾黍熟时烦出纳园篱破处务培修高堂当奉儿当训辛苦终为远大谋
和王驸马见赠元韵
忆昔金闺忝後尘莺花窈窕禁园春身随红日当霄汉笔遶青云动鬼神秦地山河形胜旧楚天风雨客怀新遥怜九十严亲在黄发萧萧忆远人
述怀
闻道西羌路坦夷三千里外一娥曦奔忙南北寻常事老大悲伤九十稀夜月书闱归梦远秋风驿路鴈声迟儒官莫恨文章误中正和平好俟时
豁如轩
掘井为山积学功高轩新筑日曈曨量包元气鸿蒙外心与先天太极同洞达八荒归尺寸澜翻万卷入陶融东山出慰苍生望只在君家雅度中
竹溪春晓图为刘孟雍题
武陵溪远桃千树汴水春深柳万条何似此君多节槩偏宜清隐絶尘嚣翠禽啼处烟如织锦箨裁来雪未消却笑此生惭六逸相思为寄白云谣
题一梦老人卷
高卧蓬莱最上峰希夷独许往来同三生风月形骸外百岁乾坤寤寐中槐树午凉秋袂薄梨花云暖夜牀空栩蘧自满平生愿不管东牕曙色红
潭溪刘氏秋江亭
空亭屹立俯长流占断潭溪千古秋一派清商人倚槛半篙寒緑客呼舟芙蓉露白江波冷梧竹风高枕簟幽车马红尘应不到此身何异在瀛洲
琴月轩
月来轩外自相寻人在轩中鼔素琴半榻影斜天浸水七弦声动鴈投林光涵石几秋无际冷逼冰弦夜正深我忆戴逵惭未识拟乘高兴借清音
杏林小隐为华山英先生赋
小隐当年远市尘杏花深处转幽偏一村矮屋疑勾漏数亩青山似辋川流水通桥舂药碓闲云将雨润芝田华陀今见孙枝好雅度浑如董奉贤
从父原复新除华容赋一律奉赠
拜命趋朝出紫宸一官初授渥恩新来时共泛西江月去日平分上苑春彭蠡望穷怀故国洞庭到处是通津华容凋弊劳苏息莫对双松岸帻巾
松石轩
手植青松不计年根株峙石翠相连勿嫌落子惊幽梦惟爱闲云伴醉眠半夜风声寒作雨一林阳气煖生烟画长与客敲棋局忘却人间俗事缘
翠筠轩
闻说华轩俯碧湍竹林适有晋衣冠光凝翡翠秋偏好色漾玻璃夏亦寒留客何妨对棋局濯缨兼可把渔竿几囘有意来相访应与王猷一例看
题刘郎中归隐竹轩图
闻说刘郎似谪仙竹轩不减洞中天蛟龙嘘气成楼阁岛屿无波列市尘鹤到诗坛通远信人看棋局惜流年卜居自爱三山好赢得烟霞满目前
除夕寄萧时徽
曾约同斟守岁杯荒城日听足音来地偏每取亲邻外客久何堪节序催刻烛有情同赋咏颂椒无侣重徘徊前盟独有寒梅在肯向庭前带雪开
戏题鷄卵
形体难分圆与方却将天地尽包藏欲知内外两重白全在中央一点黄混沌未分先有象乾坤已判见低昂养成羽翼冲霄汉化作金乌运太阳
海东青
万里飞来渡海西灵禽玉爪不沾泥身欲抉羣鵞队展翅能追天马蹄万里纵横嫌地窄千层冲突觉天低何须更结鸾凰友应与云鹏力量齐
菖蒲
三尺青青古太阿午风池畔荡晴波长桥有影蛟龙惧流水无声昼夜磨两叶带烟生杀气五更弹雨和渔歌愁来只怕西风起消尽锋鋩恨转多
送友人还乡
九月江东白鴈飞京华游子赋南归湖天水落邮程速泽国霜清浦树稀为念庭闱勤侍省岂知闾里重光辉秋风双桂堦前好定有天香拂彩衣
送王指挥还京
共在红云侍禁闱经年离别思依依愁冲毒雾湘南去荣捧天书日下归焦尾素琴重拂拭黄金锁甲旧光辉青春入奏随冠冕一片丹心对紫薇
送刘御史弟子渊还西昌
鴒原分手思悠悠乌府情多不可留归梦岂因为客久还家足慰倚门愁都城花落春犹在远岫云寒雨半收逆旅相逢仍送别好传消息到沧洲
子进惠柑
九月明江日尚迟秋园果熟正离离故人尺素青云下惠我黄柑玉露埀颗晕中央金作粟蒂攅高干翠为枝常年锡贡来京国尚想金盘进御时
赠刘编修归娶
少年归娶奏金銮喜得天顔一笑看红锦裁云朝奠鴈紫箫吹月夜乘鸾灵椿堂上承中馈宝镜台前结合欢从此梅花消息好青绫不似玉堂寒
送友
早辞天禄校书荣又赋三休遂逸情夜近玉堂看月色晓趋金阙听钟声红尘轩盖今无梦白日岩扉旧有盟归到故园松菊在门前五柳识先生
寄友
章贡河边送别时挥毫谩为写新诗可怜萍梗多离合自信金兰有赠贻衮职尽心惭计拙乡关入梦虑归迟华山秋尽应偏好检点芳林桂树枝
送中书舍人唐存恕归省
与君同出周姬姓同住江西路未遥万里东归才识面扁舟南去又乘潮赐荣足慰庭帏念承乏深惭禁籞朝心折断云无一寸不堪分袂镇河桥
送侍郎出使
侍郎将命出金銮中使传宣左右欢关内官曹迎使节汉中父老识衣冠云开太华三峰晓雨过黄河九曲寒寄语渭川千亩竹西风愿早报平安
送刘御史按交趾
虬髯白晳绣衣郎骢马南巡古越裳城郭新开秦郡县山河原是汉金汤天连铜柱蛮烟黑地接珠崖海气黄莫说炎荒冰雪少须令六月见飞霜
赠参政任勉之闽中
饶州棠树緑初浓又佐闽藩镇国东海甸帆樯千里外蓬莱宫阙五云中风囘画省榕隂合雨过青林荔子红莫谓内廷官位重古来方岳拜三公
送弟朝夫及第还乡
东风擢第上瑶京金榜天门列姓名拜命已承丹诏重还家先着锦衣荣九霄日月瞻龙衮三月莺花出凤城自是送君乡思切仁山字水远含情
送侄祯期还家
殷懃送子出京华文水城东是我家万里一身依旧业五年三载在天涯缄书欲寄青毛凤衣锦仍乘白鼻騧归到故园耆旧问圣恩留赏上林花
和姚少师广孝见寄之作
名在三孤第一人乌纱白发照青春平生诗格刘公干晚岁风流贺季真袍赐麒麟红锦丽诰颁鸾雀紫泥新身闲燕坐清如水始觉灵台絶点尘
题临桂七星岩
早饭行春临桂东野花榕叶色交红七星岩曲篝灯入百转峰囘覔径通石溜滴余成物象古潭深处映层穹却归为恐衣沾湿洞口云生似雨蒙
就日门前春水生伏波岩下钓船轻漓江倒影山如画榕树交柯翠夹城村店日中鸡唱午游人陌上酒?罂殊方异俗同熙皥欲进讴歌合颂声
桂水东边度石桥村民淳朴见渔樵丛祠歌吹迎神女野庙苹蘩祀帝尧附郭有山皆积石仙岩无路不通霄日长衣绣观民俗比户熙熙荷圣朝
谒周瑜庙
永乐庚寅四月晦日船过周郎祠下与其裔孙季良予泉观将坛因赋二律
巴丘古县周郎庙从祀甘黄【甘宁黄盖】共俨然三国已兴吴社稷二乔同泣汉婵娟漳河碧草迷宫沼【指曹操铜雀台】皖水青林遶墓田【周郎墓在今安庆宿松县】盖世英雄瑜与亮东风赤壁忆当年
都督峰高玉峡山【都督峰周郎点兵处】真君楼下水湾环周郎遗庙经千载三国声名振百蛮緑暗丘园春树合锦铺坛墠古苔斑祈灵几度椒浆奠遥望神灵未易攀
中秋
天上平分一半秋千岩万壑月华流蟾宫有客曾攀桂牛渚何人学泛舟燕赏不须徒酩酊高歌聊复寄交游嫦娥肯尽来宵兴再遣寒光照九州
天风吹我上南楼为报嫦娥得旧游宝镜莹光开玉匣桂花沉影入金瓯清涵宇宙三千界冷浸山河百二州醉倚画楼吹铁笛一声惊破九天秋
苍梧即事
苍梧城北系龙洲水接南天日夜流冰井鳄池春草合火山蛟室夜光浮千家竹屋临沙嘴万斛江船下石头伏枕梦囘霄汉近佩声犹在凤凰楼
梧州旧治扶桑国虎圈山名记大藩蜑户举罾看水影舟人移橛认潮痕苹婆果熟红包拆荔子花开緑萼繁北望九疑云尽处重华端拱太微垣
桂岭东来下恶滩苍梧细柳彩云间拍天二水通交广耸日高城跨北山茆屋竹牌依古濑筒槽渔艇满江湾驿亭笳鼓中宵发又报南天使节还
交趾即事
交趾名藩百雉雄高骈塔在古城东弓刀选士军容肃铙角迎风奏节同蛮女艳粧争粉黛夷人村鼓聚儿童可怜新息犹遗庙铜鼓荒凉草棘中
交趾囘送安成谢礼献
几度扁舟往复还野情只是爱家山冲寒凛冽逾西徼触热炎蒸出百蛮暂对鴈行倾别酒又随鵷序簉朝班天书定许归来早洞里相寻亦解顔
倒叠前韵
驱驰万里觐天顔夜梦红云玉笋班传道雷霆收北虏已将霖雨洗交蛮陈情白日辞深殿解绶黄云返故山洞里桃花烦致意叶心朱实待人还
北流勾漏洞
北流县下古铜州平地山岩耸玉楼谁为丹砂赴勾漏人传蝴蝶满罗浮杨妃井塌风烟古葛令祠荒草树秋却忆故乡山更好锦袍归去棹扁舟
过思明府
太子泉头曙色开仙桃花影覆层台摩天岭势龙骧去交趾人从鸟道来蕃族金符犹什袭汉廷桐柱久倾颓西风笳鼓连云起共看山中猎骑囘
早春舟发文江时将赴都门
北风吹冷薄寒裘万里遥怜上国游雪色迷人明两岸江声入夜到孤舟春归忽听云霄鴈昼卧惟闻渚水鸥葵草向阳余素志故园虽好敢淹留
游合皁山
合皁云兼野水流漫传先圣昔曾游岂知汉晋遗风远只有宋元文字留山势北来开菡萏关门南下壮金牛野翁为说天书降曾有红云捧玉楼
元宵泊豫章
寒雪微消画舫轻晚来适泊豫章城万家灯火遥看影半夜笙歌自有声佳节催人惊老大月华照客喜分明同游赖有知心在市酒相倾到二更
江西访孔宅赠孔氏昆仲
卿家难弟复难兄诗礼相传厪过庭派接鲁邦承教雨天开东壁见文星八州事业空尘土三孔衣冠尚典型沐浴精光今寂寞愿从洙泗受遗经
豫章怀古
地入洪都景物稠界分吴楚重干掫滕王有阁空芳草孺子无亭但古丘西去帆樯皆北向南来江水自东流消沉多少英雄客李蔡封侯广不侯
小孤山
两岩相夹石为门万水东流去若奔拔地一峰形自险擎天独柱势尤尊鱼龙并跃春初暖风雨来时昼易昏想见当年禹疏凿神功万古至今存
吊李太白
几度青山访谪仙思君风格在高天自为采石江头客无复长安市上眠问罪夜郎悲枉屈吟诗宫禁忆便娟浣花又有高风在应与先生万古传
重阳
几囘客里度重阳五岭兹辰望故乡薏苡肯将归上国丹砂不为向炎方竹林客散应多暇菊径花繁尚未荒待得明年还上国登高宠锡酒千觞
立春日寄萧子郁
仙蓂七叶报初春气转洪钧雨露新已有香醪试生菜却无故友赏芳辰梅花东阁千林雪乌帽青山万里身为问锦官城里客几时借马到江津
五言絶
小儿何所爱
余未言时颇知人教指梦人授五色笔上有花如菡萏者当五六岁有作未能书往往不复记忆此由从祖渊静先生戏命赋成诗颇传颂不忍弃置因识於此聪明不及於前时道德日负於初心益见韩子之言为信
小儿何所爱爱此芝兰室更欲附飞龙上天看红日人道日在天我道日在心不省鸡鸣时泠然钟磬音小儿何所梦夜梦笔生花花根在何处丹府是吾家圣人有六经天地有日月日月万古存六经终不灭
奉敕题虎顾彪图
时仁庙未正位东宫谗言朋兴因作此讽谏
虎为百兽尊谁敢触其怒惟有父子情一步一囘顾
赠西平侯沐英
彩凤有遗雏喤喤泣载途神龙亲哺育跃马赞皇图
简胡学士光大
圣主开东阁羣贤已满朝早骖孤凤尾侧目望云霄青云坊下路万里此分襟俟有传书鴈相期弋上林
谪西河
作吏谋全拙从军事亦非乡心秋塞鴈尽日向南飞
题白头翁图
倦飞甘白首竹实正穰穰不敢先尝食留之待凤凰
赠写真刘士荣兼送还乡
仆也慙瓌伟丹青赖尔传皇风清蓟北有待画凌烟春尽故乡来秋深别我归宦情同纸薄只是念庭闱
送欧阳永清训导之官韶州
献策黄金阙之官岭外州送君离恨少江水共悠悠
题清沂书隐
清沂河上路芳草东西渡时有读书声云山自朝暮
李仲侃客蜀忘归作此柬其子
寄语君严父乌江锦似花故园如此好安得不归家
闻莺
惊觉蘧蘧梦频闻恰恰啼只疑窗纸外却在柳隂西
题棠雀图
秋实正离离低徊若有思朝阳鸣凤起还向上林枝
题胡马图
破衲自风沙兼天压雪花草间狐兔尽归去帝王家
鴈
昔与鴈同归今来雁北飞殷勤吩咐鴈来往莫相违
芙蓉
木末有芙蓉宛在水中沚若向春风开无人看桃李
竹
春雨蛟龙变不妨苔藓侵苍苍孤直者空洞本无心
文毅集卷五

[book_title]卷六
钦定四库全书
文毅集卷六
明　解缙　撰
七言絶
河边緑柳
御柳青青近緑池迎春濯秀不违时皇恩天地同生育雨露无私亦共知
漫漫春风入舜韶緑杨舒叶乱莺调君王不肯娱声色何用辛勤学舞腰
退朝即事
圣主恭勤日万几每因朝退问前疑挥毫亲写蝇头字常见宫官报酉时
赤栏红映夕阳齐蹀躞天骐度不嘶侍讲报来应锁甲乘舆又过御桥西
?子南来百粤中黄藤纯束赤筠笼恩颁内阁分?去犹有大官黄纸封
大将平胡兀亮阿旌旗云拥照山河明朝借我双雄凤直上青天听凯歌
北京官酒甜於蜜高品传宣侑膳珍圣主御筵犹未饮便令分赐及儒臣
寄胡郭二驸马并柬王左军
年年荣近六龙车共拂红云被日华一自山中杜门後几囘清梦到天家
白鸡冠花
鸡冠浑是臙脂染今日如何浅淡粧只为五更贪报晓至今犹带满头霜
夜雨泊江西
扁舟日泛水云乡夜雨秋风宿豫章预恐寒惊慈母线起来先看旧衣裳
东刘日昇
见说文园多病後又?书册卧乡山新秋诏许归来早药裹诗籖任往还
安庆江上守风
莫叹风波行路难舟船指日是长干东山不为功名出天下苍生望谢安
登镇江报恩寺超然楼
帝城天近瓮城高梵宇嵌岩结构牢试向超然楼上望大江东去涨银涛
西行
八千里外客河湟鸟鼠山头望故乡欲问别来多少恨黄河东去与天长
贬河州述怀
梦里心惊长乐钟几囘趋侍语从容十年去国伤心泪洒向天河载六龙
一身去国片云轻白苎衣单万里程九十严亲离别苦夕阳挥泪倚门情
堂上白头亲九十西行万里赴轮台人间此是生离别何日金鸡遇赦囘
万里羇孤只忆归将心日日到庭闱封书寄与南囘鴈此去无劳更北飞
登镇边楼
陇树晴云万里秋思亲独上镇边楼几年不见南来雁真个河州天尽头
西行途中即事
圣主恩深寛逐客西行不遣过轮台河州犹在人寰内百二山河去却囘
四年寒食困羁囚山谷先茔无奈愁想见故园诸弟在夕阳挥泪更登楼
交年节日有感
白云亲舍楚江头安得天河着地流惟有月明相识旧夜来相伴倚门愁
时俗江南重小年河湟此夜重凄然抱衾冀作还家梦想见严亲尚未眠
去年我为慈亲哭此夜严亲为我愁万里悲欢那可测何人灯下说河州
己卯元日有感
家住江南似监湖料他春色到平芜不知此日参军庙谁写新桃换旧符
闻莺有感
朝囘缓步午门西烟柳和风满御堤塞北阵寒飞鸟絶莺声只恋上林啼
送董伦南还次其留别元韵二首
九十严亲两鬓华孤身万里倍思家高飞却羡南囘雁又到金陵楚水涯
莫将琴剑老京华到处溪山即是家惟有薰风能解愠不辞相伴到天涯
寄徐逊
十年天远神京路荣辱升沉两不闻此去双江才咫尺崆峒山隔万重云
客中元夕
去年今日宴传柑两袖天香御酒酣今夜客中风又雨可无归梦到江南
寄子享参谋
多病文园渴未消自从人日到花朝不知杨柳将春色緑到淮扬第几桥
寄何岳
君家伯仲情如海一望南云思一回好护庭前双桂子初平去後几花开
过新淦寄胡能定
紫淦提封十万家市南多见使君车凭将旧日阳春曲散作侯官棠棣花
许逊山林紫淦边弹琴耽酒过年年信知伴鹤游诸洞何用攀龙上碧天
永乐己丑恭遇太祖圣节感旧
少事高皇仅十年每因圣节赐归船丁宁天语看严父八十闲居似列仙
瞻望宸游又十年三年宦辙到穷边天回地转星河近夜梦陞朝奉御筵
送淳夫弟南归
扁舟新自海门来兄弟承恩入上台金匮琅函多写遍锦袍新逐早春囘
我家诗礼旧箕裘当代承恩孰与俦三入翰林真忝窃莫言投笔可封侯
芙蓉山下有唐阡算到於今八百年归去殷勤看松柏白云常望五云边
送张教授子彛之成都
之官远向锦官城不用金牛役五丁庠序贤才古邹鲁献王声誉汉东平
送沈诚庄还臯兰兼东徐叔拱
画船载酒过枫桥送到东风雪未消此日相逢又相别蓝桥西去路迢迢
送刘日昇
灞桥轻雨落尘沙送子南行访汉槎为寄音书大庾岭腊前有客看梅花
赠萧世英
十九年中别更逢逢君又别意重重煎茶扫地同明月相对弹琴到晓钟
再次前韵
江乡一别异乡逢十九年中意万重沽酒满船賖月色同寻流水听疎锺
赠萧宗兼以留别
乡里相逢簇绣鞍客中重见别离难新诗为写齐纨扇一度相思一检看
峡江送高峻
梅雨初收欲晓晴白沙官路马蹄轻大安桥上簪缨集为送高人上玉京
从容语笑见天真交谊平生有几人明日分襟江上去多情怕见柳条新
新篁如戟草如茵锦江风细波粼粼忍歌三叠阳关曲絶胜汪伦送故人
留别周巽
二十年前同虎榜八千里外客殊乡匆匆又说明朝别离恨长江有许长
寄朝夫文夫朋至三弟
我已西行及早囘南山松柏好栽培平生忠孝兼兄弟常有音书日下来
寄张叔豫刘孟恂二君子
绕县清江月一湾君家别墅在屏山当时故老犹能说晴日笙歌夹路还
节义庐陵古所夸宋朝冠盖盛中华张君旧住禾川上里巷传呼御带家
东华观古?乔松先月楼高倚碧峰莫向山头吹铁笛清声唯恐引蛟龙
送刘子龄
高骈庙下青松树每到源头驻马看红雾白云多散尽只宜霜雪共清寒
寄非空上人
禾川岭上最高峰飞锡时敲碧落钟檐卜花香月明里金盂分水受降龙
寄邓维翰
经年两度还乡里九载相逢话夙心曾见诛茅新筑室门前嘉树总成隂
寄黄元斋
来时萧峡驻轻舟惆怅初年作远游梦里相思不相见武功山下月轮秋
寄孟链
每到秋时只忆家监湖秋水浸明霞湖中莲子秋成实粒粒凉心滴露华
微凉正好课书篇熟读千囘见昔贤七略五车多閲遍此心方解欲无言
零落归来万里身圣皇深眷语谆谆偷生抱病文阳水洗得西风万斛尘
寄东湖诗隐仲山江丈
诗隐东湖看白云青莲翠竹自为羣一从亡友哀歌断罇酒何人与论文
寄康中振
相别春云绾柳条相思千里路遥遥丘隅养就冲天翼迟尔乘风上碧霄
留别刘南洲
禾水云阳地势连君家习隐在南田条桑种杏闲清昼何必桃源别有天
待我悬车返故山相从吹笛月明间鹭江螺浦寻渔伴便胜神仙共往还
兵书峡
百尺苍崖吼石麟兵书峡在楚江滨人心只是推诸葛木石无神自有神
湖南忆子
昔年陇右思严父此日湘南忆穉儿父子恩深总情切可堪囘首望天涯
全州杂兴
陶生岩畔午风清唐介坟前江水平两岸鹧鸪啼不尽画船挝鼓到全城
全城三面临湘水扑地闾阎着姓家侍女画船争渡处采莲采得并头花
清湘书院何年起共说湘州柳仲涂想见臯比弦诵处孔顔名理训生徒
国朝太守张君复种得青松夹路长夏日行人多驻马全州万树比甘棠
灵川发舟
百丈山头雨乍晴灵川江上水初生薰风隔岁如相约两度吹船上玉京
桂林午日感旧
去岁端阳奉御筵金盘角黍下遥天黄封特赐开家宴囘首薰风又一年
过三合驿
荔枝子结虫窠緑倒黏花开女脸红望见石城三合驿便分岐路广西东
上北刘
金鸡驿前津吏迎金鸡岩下江水声金鸡飞上九天去唯有空岩余旧名
三月藤江听子规桐花细雨湿征衣遥知乡里逢寒食处处人间上塚归
化州
石龙江上水云腥巨浸东南合四溟神电卫城何处是半边山色一痕青
龙州
龙州百尺石为城万户层楼暮霭横举网得鱼沽美酒满船明月棹歌声
波罗蜜树满城闉铜鼓声喧夜赛神黄帽葛衣墟市客青裙锦带冶游人
交州出到龙州路瘴雨荒烟泣鹧鸪始信玉关长闭好欲将封事赞皇图
过交趾市桥
上将勲庸动百蛮偏禆威略重如山市桥一堠当千里横槊青天白昼闲
市桥会郭千户作
沙碛茫茫塞草肥桔橰峰上暮烟飞交河北去天连海苏武曾将汉节归
交趾和友人
香罗着体叠雪轻赐出彤庭忆圣君午夜薇垣清梦里漏声犹似日边闻
清远峡山寺
绕涧木犀冬着花上方台殿頫烟霞云迷石室和光洞犹是轩辕帝子家
重过南安
少年见说张横浦曾访南安旧谪居趺迹宛然存石础至今重到已成墟
黄金市镇水湾环屋瓦高低竹树间西北有峰如翠黛舟人说是酒壜山
六出飞花玉满汀碧波江上晚扬舲羊裘不怕江风冷但看天边兆客星
过十八滩
白浪滩滩跳雪珠青山片片翠萦纡杜鹃啼得花如血正是行人在半涂
交趾还途中赠士谦
碧落嬉游大醉中偶来岭外寄行踪玉堂金马频频梦黄菊青罇处处逢
处士年年种菊枝几囘霜雪满东篱春风天上移根种又见新承雨露时
二十年前处士家淋漓宫锦醉黄花即今童稚皆成长留客焚香细煮茶
赤壁
芦荻烧残孟德舟洞箫吹彻子瞻愁昨从赤壁矶头过水冷鱼惊月一鈎
九华山
忽报荆山有堕弓生民挥泪湿秋风孤臣泪尽丹心在一似扶桑晓日红
九日南还纪程
庐阜横江气势雄飞流银汉与天通八千里外南归客肯靳鄱阳一夕风
曾上松湖看赤城仙人道士远相迎一樽元酒十年醉此日经过始解酲
题孤鸦图
栖迟顾影自堪怜肯逐羣飞噪野田海色曈曨朝雨歇又随红日上青天
竹
河湟雪压松千尺不似江南竹一枝龙卧肯随风浪起朝阳还有凤来时
题芦雁图
闲随明月宿芦花摇落江南未怨嗟万里不辞天路远帛书曾到帝王家
霜影沉沉起暮寒秋云荷叶护阑干形骸已在希夷外不怕王孙金弹丸
题青山白云图送廷琛
宦游谁不爱青山世上浮名好似闲绾住白云巗际宿任他流水去人间
南行题扇
行藏用舍皆由命舒卷炎凉动合宜莫向秋风怨摇落明春还发上林枝
记得天门颁赐时翬飞凤羽下龙墀只今流落江南去还有清风及四夷
题石田茅屋图
石田茅屋归来计长日呼龙种玉芝高卧熟眠应不忘五更风雨道涂时
戏彩堂
春风庭砌长兰苕堂上慈亲冠凤翘彩服尊前映朝日囘銮紫诰下青霄
题蔡君谟真蹟
汴水东流宋社移中郎名字日星垂精神翰墨犹生气想见彤庭赐对时
端明书法继锺王佩玉琼琚在庙堂见说当年推第一米家应自笑疎狂
为王衡题画竹
美人手持白纨扇画出亭亭竹数竿为爱此君心事好最宜炎暑最宜寒
题蔡学渊墨竹
能画故人今不见空余翰墨寄高情何时归到螺江上共倚琅玕听凤鸣
题雪竹双禽图
雪压篔簹翠叶低文禽声寂不闻啼上林春好无情到荆棘丛卑只共栖
翠竹寒消雪未收双栖梦醒更何求君王六合皆灵囿饮啄飞翔得自由
菜
蔬茹甘香可疗饥莫云长是在茅茨调羮宝鼎挥金椀肉食曾无厌饫时
题贤母卷
吾伊声断熊丸胆灯火烟消墨篆帷不但古人有贤母看碑挥泪痛慈闱
题观奕图
去年曾到烂柯山看着残棋不肯还自是太平舒化日神仙都只在人间
题岁寒图
羣芳摇落尽凋残唯有孤松耐岁寒为道沧洲深雪里独留苍翠与君看
松
石上青松百尺长松花落涧水生香丁宁樵斧休戕伐留待他年作栋梁
竹
修篁解箨出林梢劲节扶疎长凤毛伫看他年坚似玉裁竿东海钓金鳌
桂
桂树团团翠欲流灵根原自月中求东风吹动黄金粟散作人间富贵秋
梅
潇洒寒梅吐玉葩暗香浮动老仙家应知鼎鼐调羮味几向园林傲雪华
和山隂宋太史韵
大秀千峯菡萏开玉梁高接九仙台预从山顶结茅屋待等先生跨鹿来
令子能书逼右军新诗妙墨总超羣明朝又向江头别遥望文星隔五云
戏题卓撒
一斧不成两斧成暂於低处立功名虽然未得居台辅且在人间正不平
墨鹰
凛凛东风日未西珊瑚枝上暂幽栖千山万怪藏踪迹野旷青天不敢啼
黑鹰度海下林峦怒目雄惊胆气寒良史笔端参造化为留英气画中看
题画
楼观青红锁翠烟树寒浓郁障空天此中谁是孤休客还有严装下濑船
退朝即事
少年天子重边功亲到凌烟画阁中勅赐勲臣绘图本常将殿扆作屏风
延英影对碧衣郎端砚纎毫各别床天子垂帘亲考试宫人手里过茶汤
云驳花骢各试行一般毛色一般缨殿前来往重骑过欲得君王别赐名
柬某明府
都门卿相尽弹冠賸有文章送县官他日轺车采循吏蒲鞭应尚笑刘寛
赵广文来辱寄诗开缄云采动涟漪字江不用栽棠树丹桂林中寄一枝
赠澹泉罗彛伦
故人散尽独君存风雨相逢海上村尊酒饮阑情不尽更留余烛照黄昏
送镏若斋
社燕秋鸿各自飞我来君去若相违西湖西畔梅如雪应有林逋待子归
万柳千花拂酒旗南陵北苑草离离居庸关下泉呜咽又是东风欲去时
寄友
昨日金门进讲书君辞丹扆下阶除遥知彩服趋庭日何异神仙上碧虚
祖帐高歌易水滨风波萍梗旧雷陈明年定有归来日共醉青湖玉带春
黄金径拟飱秋菊紫翠楼将倚晚松听彻雨声旋入梦唤醒恨杀五更钟
寄于仲寛
欲写乡书寄故园行人已远意空存举头忽见南来雁个个随君度塞门
游采石古塘寺
古塘姑熟小江边一路芭蕉緑更妍破衲老僧余九十细谈太祖渡江年
过池州
日日南风送客舟舒州才过又池州九华云卷芙蓉帐挂在青天白玉鈎
安庆道中
半帆初日皖州城千古英雄此用兵金阙剑光腾紫雾龙眠山色趁新晴
连日桐城阻去舟长江无奈拍天浮川灵解识朝天客数遣风涛着意留
小孤山
彭湖水合大江东孤柱中流势独雄千古狂澜资汝障不徒行客仗灵风
鞋山
凌波仙子夜深游遗得仙鞋水面浮岁久不随陵谷改化为砥柱障中流
泊江西赠友
江西水清石凿凿士生其间多异才今去欧黄还未远要须力挽古风回
慧禄寺
慧禄寺前江水流萋萋芳草满汀洲十年不到临江郡依旧青松接画楼
新淦县
早春游望过欧潭青竹红桃水似蓝钓艇画船山色里令人只是恋江南
忧患中哭沧江兄
为忆螺陂字水西兄为和墨我题诗看山纵酒?宾客此是平生得意时
生离死别太匆匆兄骑西行我棹东囘首白沙江上路夕阳黄叶怨秋风
弟兄同年复同道对床风雨每相期那知但隔篱东水不见生离死别时
少小同游白下门五人今有一人存江山花柳年年发折柳看花欲断魂
共泛西昌月下舟家贫为有稻梁谋却云但得长如此不愿人间万户侯
共看芙蓉天马山遥怜世上几人间田家有酒邀皆去尽醉相随步月还
冲虚观里看江涨又上中华礼白云还赴故人鸡黍约沉沉春夜细论文
到家几日南荒去文水江头送别时惆怅吞声泪垂血此情只有两心知
送友人还山隂
金凤洲头倒玉壶铜塘浦口送飞舻他时记得分?处花雨春深听鹧鸪
挽凤岐父尹平御史
凤衔丹诏下天来圣主临轩策俊才二十三年悲短命乡人空望绣衣回
青春白简绣衣郎六月寒飞满面霜文水东流有余恨此生不复见张纲
读柴望小传
故旧三丧不弃捐柴君高望世人传当时泪滴坟前土应作黄金彻九泉
题仲兄小像
彭城风雨夜连床说尽眉山感雁行亦记建文初二载丹青曾画解中郎
咏小松
小小青松未出栏枝枝叶叶耐严寒如今正好低头看他日参天仰面难
夜泊茶陵
山遶荒村水遶城蒻蓬藤簟水滩声秋风淅沥秋江上人自思乡月自明
白头鸟
风景萧条凤不鸣双栖田野更关情为谁愁得头先白一段愁心画不成
题许由弃瓢图
白云松下日逍遥时掬清泉意更饶借问先生行此乐宫中圣主是唐尧
哭季岳黄金华
旅邸魂惊月在床昨宵梦里见黄香废城衰柳空残雪哭断斜阳过大梁
寄倪以孚
孔壁遗经义可寻都因传注惑人心从头且莫生枝节记得全文直万金
忧患中寄友
金屋晓寒龙砚湿玉阶春暖燕泥融如何一夜思乡梦只在文山字水东
手扶日月归真主泪洒乾坤望掖庭身死愿为陵下草春风常护万年青
文毅集卷六

[book_title]卷七
钦定四库全书
文毅集卷七
明　解缙　撰
序
廖自勤文集序
充充乎文哉诗书六艺之文礼乐法度之文与凡立言埀训之文堪以载道者皆可谓之经天纬地之文也所以维持人心扶植世教事事物物各有条理非苟为是无用之具而已故皆自圣人发之後世学焉譬诸由道以入国所由入者正大深远而不可测则其出也无穷昔者仲尼於诗书六艺礼乐法度立言垂训皆由下学上达以入於文王周公之道以至乎尧舜集其大成吐辞为经尚惧夫天下後世学者不知所从入也删诗书定礼乐赞周易修春秋以为学文者所归往舍是而他求者非惟不足经天纬地而且有害焉庄周之学入於遯世其出也荒唐而已申韩之学入於刑名其出也惨刻而已苏张之学入於利害其出也纵横而已其为天下之害可胜言哉庄周簧鼓老氏之说因以起虚无之教而贾谊亦学申韩之文观其鵩赋已深有释氏之微意岂非人心世教之害至於今尤烈欤若夫学圣人之文者沛然而莫能御粹然而入於正邹孟氏而已耳其他所入者可量则其出也有限驳而无以议为也譬诸商人身历远方珍怪之所象犀珠贝之物知之不密得之不多其出有限而应无穷则又假杂贋以欺人耳目非其文之善为杂也由其学之浅少无以应人之求也近世为文者尤甚患此反从事史汉战国百家方外之书剽窃奇漏纵横腐败神鬼荒忽极其镌巧形容以为此古文也论及性理则以时文鄙之援及诗书则以经生目之是将为天地人心世教之害有不胜言者此予之所甚忧也吾友廖君自勤乃祖及其尊君其叔父其季昆与予连世为道谊之交讲性理之学予与自勤少之所习耳之所闻惟六经圣人之训虽传注训诂长而後能诵之也是以出诸其口而笔之於书为文辞所谓荒唐惨刻纵横驳杂之说不惟有所择而取亦无所闻而不能焉予厥後稍喜观欧曾之文得其优游峻洁其原固出於六经於予心溉乎其有合也自勤之家法尤严目不覩非圣之书其先祖常举为训是以自勤之文得於邹孟氏为多养气以直故充塞两间而奔放浑灏知言有要故明辨切实而引喻曲当不矜谈天雕龙之巧絶无怪奇隐僻之说即其事之体而措之用语其理之常而尽其变未尝或昧於仁义道德外经史而别为之辞也间尝得其近稿观之多所改定盖微近於荒唐辄改之微近於惨刻纵横驳杂辄改之所谓沛乎其不可御粹然而出於正者其几矣且其於文不惮改如此其学之所至心之所得有不可测者为何如哉若文之淳庞驳杂过其目如辨黑白昭乎其不可惑也与之言理益辨而词益谦学益进而心益下听之而不厌诵之而不能已於予心益溉乎其有合而所忧者不必忧也其将息邪说正人心树世教以进乎经天纬地之文也予何足以知之
周佥宪彦奇文集序
永乐庚寅春予自交广入朝道经虎头城下云南佥宪周君彦奇奉表行在驿舟夜呼相见欢甚出其文一编示予诘朝别去自贑至吉五百余里昼夜观之几忘寝食乡山在望不暇应接忽焉泊舟文江至家而尚在手宾客皆传观之共叹君之仕日显而文与之俱进也盖君生名家自少颖敏为学官宣城宣城名郡君不以为人师自侈也来试禁中问五经百史时务如古所谓宏词科一挥万言百解更端辞义俱伟廷中莫不叹服寻除国博不拜擢刑科给事中日与左右司豪辨昌言力争百辟皆靡遂超擢今官当方面之寄而奠夷夏之交勲旧宿将相与共事较之他方面实为难能人有日不暇给者而君乃从容於文章若是其富也非不恃其敏而益勤学能如是乎及今又得其全而观之盖其所经历山川之雄伟又有以豁其气识畅其志趣而煦以发之也慨予平生所履与君有小异者尝登华岳穷河源而观於周秦汉唐宋之所经营亦颇有以豁其气焉然不若君之所历者远且大也君之示予盖甚幸焉虽然昔孔子惟南至楚西至河予与君之所历者皆圣人之所未尝覩也而圣人之文存者可见议论有易大传叙事有春秋其答问言行有论语是岂有待於外哉周君以为然乎
顾太常谨中诗集序
臣缙少侍高皇帝蚤暮载笔墨楮以侍圣情尤喜为诗歌睿思英发神文勃兴雷轰电逐顷刻间御制沛然数千百言一息无滞臣缙辄草书连幅笔不及成点画即速上进稍定句韵间或不易一字上惟喜诵古人铿鍧炳烺之作凡遇咿喑鄙陋以为衰世之制不足观故天下之士为诗鲜有能得上意者有诗僧宗泐尝进所精思而刻苦以为最得意之作百余篇高皇一览不竟日尽和其韵雄深濶伟下视泐韵大明之於爝火也盖如泐者之不足以当圣意圣凡度量相越固如是耶近奉侍内廷获覩先皇所御书籍见其题曰顾録诗集二编盖先皇所尝置诸左右深有得於圣情者臣缙亟取而读之见其有高一世之怀而谓人莫己知洞万古之志而谓圣贤可及谓麒麟凤凰可驯狎而九天可安行帝所可趋而进也谓亿千百年为须臾而日月可抚弄星辰可挤掷也谓风云可嘘吸雷电可奔走造化鬼神可叱咤而使令也其所以自持者盖将与金石常存而为三不朽之一也此所以上合高皇帝喜其诗不置而天下之知者以为云行水流与物无竞而不知者以为狂为愚也此皆不足以知之惟高皇帝知之臣缙知之於今而後世复有知之而将叹其不可及矣谨中松江人初以太学生典太常簿高皇帝郊祀有执事之荣後以才名数为人所排毁高皇帝怜而保全之今上嗣位擢为蜀王府教授重以啓沃亲藩之任予素相知而未相识也时年五十余矣一见如平生欢倾情洽且以其诗集示予因序其意如右云
西游集後序
余友康君以宁吉之永新人也洪武甲子举进士为太平府推官谪居横浦二十余年每岁集其迎送序述悲喜离合与夫玩物适情之作以较其今昔学问所进与友朋往来岁时事物之代谢取以备闲居之览而非有所刻削求工以夸多而鬭靡狥外而为人也前序为范君仲纶作称庐陵文章自欧阳後世有传续其论当矣特未知吾庐陵诗学之源流也盖自周末有避秦者九人隐於玉笥多为四言诗刻之石间郡人往往效之而庐陵四言诗始盛汉封安成王长沙王而淮南王宾客多往来荒祠古冢鑱
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 10:26:35-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>