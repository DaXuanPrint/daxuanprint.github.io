<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="提要,卷一,卷二,卷三,卷四,卷五,卷六,卷七,卷八,卷九,卷十,忠正德文集全文在线阅读,忠正德文集全文在线下载,大玄古籍书库">
<meta name="description" content="宋代诗文别集。。10卷。赵鼎著。赵鼎事迹见《宋史》本传。绍兴五年(1135),赵鼎监修宋神宗、宋哲宗二朝实录成书,宋高宗亲书“忠正德文”4字赐之,因此名集。史称其为文浑然天成,凡军国机事,多其视草,有奏疏诗文200余篇。陈振孙《直斋书录解题》著录作10卷。旧本久佚不传。今本系清初修《四库全书》时,馆臣从《永乐大典》搜辑而成。计有奏议64篇,骈体书启14篇,古今体诗274首,词25首,笔录7篇。又据《历代名臣奏议》增补12篇,仍编为10卷。《四库全书总目》评日:“鼎南渡名臣,屹然重望,气节学术,彪炳史书。本">
<title>忠正德文集_赵鼎_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">忠正德文集</span> <br/>
          作者： <span class="inputVal" id="bkauthor">赵鼎</span> <br/>
          朝代： <span class="inputVal" id="bkdate">宋代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">类书文集,诗文集,完结</span> <br/>
          字数： <span class="inputVal" id="bknum">[book_length]78220</span> <br/>
          说明： <span class="inputVal" id="bkdec">宋代诗文别集。 10卷。赵鼎著。赵鼎事迹见《宋史》本传。绍兴五年(1135),赵鼎监修宋神宗、宋哲宗二朝实录成书,宋高宗亲书“忠正德文”4字赐之,因此名集。史称其为文浑然天成,凡军国机事,多其视草,有奏疏诗文200余篇。陈振孙《直斋书录解题》著录作10卷。旧本久佚不传。今本系清初修《四库全书》时,馆臣从《永乐大典》搜辑而成。计有奏议64篇,骈体书启14篇,古今体诗274首,词25首,笔录7篇。又据《历代名臣奏议》增补12篇,仍编为10卷。《四库全书总目》评日:“鼎南渡名臣,屹然重望,气节学术,彪炳史书。本不以词藻争短长,而出其绪余,无忝作者。盖有物之言,有不待雕章绘句而工者。观于是集,可以见一斑矣。“除《四库全书》本外,《乾坤正气集》本分为8卷。</span> <br/>
          封面： <span class="inputVal" id="bkimg">Z_18748.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]忠正德文集
[book_author]赵鼎
[book_date]宋代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]类书文集,诗文集,完结
[book_length]78220
[book_dec]宋代诗文别集。 10卷。赵鼎著。赵鼎事迹见《宋史》本传。绍兴五年(1135),赵鼎监修宋神宗、宋哲宗二朝实录成书,宋高宗亲书“忠正德文”4字赐之,因此名集。史称其为文浑然天成,凡军国机事,多其视草,有奏疏诗文200余篇。陈振孙《直斋书录解题》著录作10卷。旧本久佚不传。今本系清初修《四库全书》时,馆臣从《永乐大典》搜辑而成。计有奏议64篇,骈体书启14篇,古今体诗274首,词25首,笔录7篇。又据《历代名臣奏议》增补12篇,仍编为10卷。《四库全书总目》评日:“鼎南渡名臣,屹然重望,气节学术,彪炳史书。本不以词藻争短长,而出其绪余,无忝作者。盖有物之言,有不待雕章绘句而工者。观于是集,可以见一斑矣。“除《四库全书》本外,《乾坤正气集》本分为8卷。
[book_img]Z_18748.jpg


[book_title]提要
钦定四库全书　　　　　集部四
提要
忠正德文集十卷　　　别集类三【宋】
【臣】等谨案忠正德文集十卷宋赵鼎撰鼎字元镇号得全居士解州闻喜人登崇寜五年进士第累官尚书左仆射同中书门下平章事兼枢密使卒赠太傅追封丰国公谥忠简事迹具宋史本传初绍兴五年鼎监修神哲二宗实录成高宗亲书忠正德文四字赐之因以名集史称其为文浑然天成凡军国机事多其视草有奏疏诗文二百余篇绍兴正论陈振孙书录解题皆作十卷今久佚不传仅就永乐大典散见各条按时事先後分类裒缀得奏议六十四篇骈体十四篇古今体诗二百七十四首诗余二十五首笔录七篇又据历代名臣奏议增补十二篇仍厘为十卷计所存者尚二百九十六篇与宋史所称二百余篇不符疑其集本三百余篇传刻宋史者或偶误三字为二字与鼎南渡名臣屹然重望气节学术彪炳史书本不以词藻争短长而出其绪余无忝作者盖有物之言有不待雕章绘句而工者观於是集可以见一斑矣乾隆四十六年九月恭校上
总纂官【臣】纪昀【臣】陆锡熊【臣】孙士毅
总校官【臣】陆费墀

[book_title]卷一
钦定四库全书
忠正德文集卷一　　　　　宋　赵鼎　撰
奏议上
陈防秋利害【建炎三年五月十五日奉旨许郎官以上条具防秋利害二十五日上　按鼎以建炎三年四月除司勲员外郎】
臣窃惟东晋之迁国势微弱惟其设淮上之备以严外户扼荆襄之要保有上流是以能建都江左历年滋久今车驾驻跸建康则荆淮之防托沿流之斥堠诚为急务斥堠之不明以措置不专劝赏不立也自来委之军中及沿路州县而军或散亡城亦失守仓皇阻絶力所不暇今欲自御营及诸军州县各选募使臣兵级立定人数信赏必罚不任出战城守之责专令探报如此则人得尽力而事不失实矣防托之不谨以事出仓卒不能预备也自来俟有警急乃始调发而阵未成列兵刃已交退无所归披靡逃溃今欲前期选閲受成而出各使分擘远近占据形势习熟其山川险易之宜以为出入邀袭之计广积刍粮严设堑栅出而揜击入而拒守如此则前有以阻遏而後能牵制矣虽然防托之任正惟其人未得其人计将安出臣窃谓黄帝时诸侯相侵伐暴虐百姓於是习用干戈以征不享然而迁徙往来无常处以师兵为营卫所以能战炎帝伐蚩尤逐荤粥以去天下之不顺者今陛下欲久留此耶愿如臣所陈谨斥堠防托之备慎将帅委任之选保无後患坚守不动为长远之计可也苟或未然则维扬之祸可不鉴哉臣愿陛下深惩既往之失常为去就之谋以六宫所止为行宫以车驾所至为行在吏部注授并依八路户部金帛贮之诸州凡宗庙祭祀礼文法物及六曹百司之闲慢者并归之行宫而差除陞擢号令赏罚出於行在随驾之兵不在多选择万余以备仪卫其余兵将分布江淮预设控扼既有以分军食又有以相应援行在官兵既省则用度易足进退简便或驻江浙或临淮甸延见父老省察风俗旌别善恶搜扬人才召集军兵振耀威武使敌人知有预备而莫测廵幸定居之所则恐未敢再谋窥伺然後别遣能臣出使关陕收六郡良家子募为効用优诸路弓箭手足其阙额以至蠲私田之税如弓箭手法推之全陕诸郡因其民俗复唐府兵之制待以岁月训练精熟则四方之事庶有可为者且关中四塞之国周以龙兴秦以虎视汉高祖所以卒能并强楚成帝业者以其先得关中之地是知古先帝王欲大有为於天下莫不在此今固未可幸陛下他日图之论屯兵疏【建炎三年　按此篇永乐大典不载今从历代名臣奏议增入】
臣伏见比来臣寮上殿奏陈利害并羣臣应诏条具及二府大臣延见宾客献陈已见江淮监司郡守前後申请防秋要切之务不过控扼上流防托淮甸固护江浙一带自四月迄今百有余日虑之固已无遗策大率以兵为先而分兵固守占据地形习熟其山川险易之宜以为出入邀袭之计要在前期而遣则军行从容民不骇愕今已秋矣未见分兵而出也一旦边报有警敌骑南来风劲马骄倏至泗上则淮甸震惊声揺江左陛下其安能居於此乎或谓俟杜充至然後分遣今道路梗澁充若久之未至终将不遣邪傥预为拨发各使安堵俟充之至尽以付之有何不可自来出兵例皆留滞今日上画一明日请器甲今日支借请钱粮明日散起发犒设般挈老小编排舟船动有十日半月之事比至按队渡江各到屯泊去处又须旬余非可传箭而集举鞭而行也待其有警而後发不亦晚乎是时上下惶骇军情忧疑将有去留向背之意安在其为控御哉若以谓淮甸上流自有兵将分擘已定不须遣兵则幸也苟或不然臣实忧之後时之悔其可再邪臣愿降旨开具上自荆襄下及楚泗屯泊地分所屯兵马大将谓谁置司处所先声後实未必皆然多作条画掲示一牓姑以安士民之念亦使敌人知吾有备所谓伐谋也
论时政得失【日历并扈从録载建炎三年六月初三日奉圣旨以久雨多寒召郎官以上赴都堂条具时政得失可以收人心召和气弭天变者吕颐浩奏之令实封以闻】
臣闻雨阳寒暑过差之节系之隂阳逆顺盛衰之理春秋洪范之所纪汉诸儒之论载之详矣臣不暇推证有勤圣览臣窃谓久雨多寒隂沴之候其应则兵祸不解民心离散小人道长也臣尝求其致之之说敢献於陛下窃惟祖宗之有天下也历五季兵火之余险阻艰难皆目击而身蹈之故其建立足以垂法万世以圣继圣至於仁宗四十余年号称极治子孙守而勿失复何加焉厄运所锺社稷不幸乃有王安石者用事於熙宁之间以一巳之私拂中外之意巧增缘饰肆为纷更祖宗之法扫地殆尽於是天下始多事而生民病矣假辟国之谋造作边患兴理财之政困穷民力设虚无之学败坏人材奬小人抑君子塞言路喜奸谀扇为刻薄轻浮之俗日入於乱赖宣仁垂帘深鉴其害首因改元昭着至意所行者仁宗之法所用者仁宗之人涵养十年民瘼小愈夫何治世之日少乱世之日多复有蔡京者崛起於崇宁之初窃尧舜孝悌之说托绍述熙丰之名毕力一心祖述安石以安石之政敷衍枝蔓浩然无涯至於不可限极而後已兵连祸结外侮交乘二圣北辕朝廷南渡则安石辟国之谋而蔡京祖述渎武之患也繁文酷吏上下相绳鞭挞追呼农亩失业则安石理财之政而蔡京祖述厚歛之患也侥冒躐进依阿取容当官有营私之心而临难无仗节之义此又安石败坏人材之科而蔡京祖述宾兴贤能之患也渎武而兵祸不解厚歛而民心离散至於宾兴贤能之弊则习为软熟柔佞之资无复礼义廉耻之节士风雕丧君子道消矣故凡今日之患始於安石成於蔡京自余童贯王黼辈曾何足道今贯黼巳诛而安石未贬犹得配享庙廷蔡京未族而子孙饱食安坐臣谓时政阙失无大於此者其欲收人心召和气乌可得哉故於陛下播越之中示此隂沴之戒天之警悟不啻谆谆之告冀陛下知其所自痛惩而亟革之也伏覩近降赦文遵用嘉佑勑令周恤党臣之家是将以元佑为法而有意乎仁宗之治矣呜呼无聊憔悴之民兹亦有少安之渐乎然而德意未敷天灾未弭者以政令未归於一致风俗犹裂於多岐谈诗书陈治乱者非安石之学则蔡京之人也遗患流毒浸淫人间牢不可破甚於胶漆徒使陛下焦心劳思孜孜访问虽日下求言之诏是诚何补风俗之难移从古所患唯陛下明於听览果於取舍其或中外臣寮因事奏请有涉於安石蔡京之遗意者皆不利社稷之人愿明正典刑播告天下使四方万里之远皆知陛下用心所向庶几变之有渐此风一变然後可以言治其他细故不足为陛下陈之
论明善恶是非【扈从録载建炎三年六月二十日除司谏先有旨奏事未对间差除至七月初一日上殿自是言事数对不复记】
臣尝谓天下有公论不可以力制不可以智胜由尧舜周孔以迄於今如权衡之设黑白之辨自一人之善恶至朝廷之赏罚一付於此则天下治矣国家陵迟衰弱之渐人皆谓敌国之为患其亦知有以致之乎以善恶是非之倒置公论久郁而不明也其来久矣祸胎至深固宜痛心疾首亟变而力新之如救灾溺唯恐不及如去恶草絶其本根使风敎纯一物情和会则人之所欲天必从之悔祸於我其或在是缙绅者间犹昧此或狃於术业之异或牵於恩旧之私隂有所怀巧为沮遏忘乎大公至正之道而甘心於亡国丧家之术亦其人之不幸欤非特其人之不幸也宗庙社稷天下生民之不幸也靖康之初发蔡京之罪録党籍之家而议者则曰今边事未息军政未修忽而不省乃复为此不急之务建炎之初辨宣仁之谤复词赋之科而议者又曰今二圣未还两河未复置而不问乃复举此迂阔之议其言一行奸计潜发遂使上皇引咎哀痛之诏半为空文渊圣绍复祖宗之言讫无成效噫太平之治须太平而为之抑亦为之而後至耶苟惑於其说如前所云则天下之事无时而可为虽善恶是非久郁於公论者亦不得而措辞矣必欲厌服人望得其欢心不亦难哉唐宪宗用皇甫鏄程异为相裴度论之曰可惜者淮西荡定河朔底宁承宗歛手削地韩洪舆疾讨贼岂朝廷之力制其命哉但以处置得宜能服其心耳德宗当奉天之难诏问陆贽一时急务何者切直贽对以理乱之本系於人心况当变故揺动之时在危疑向背之际人之所归则植人之所去则倾安可不审察羣情同其欲恶使亿兆归趋以靖邦家此诚当今之急务也以裴度陆贽之才非不知高城深池坚甲利兵与夫折冲制胜为御侮防患之策而纳忠於君者其言如此诚知弭乱之本欤陛下绍膺大统适兹多难欲大有为必知其要念宪宗中兴之业在处置之得宜察陆贽理乱之言系人心之向背凡祖宗之法复而未尽崇观之患染而未除以至进退赏罚苟当於人心而合乎公论虽流离颠沛而因革可否不可一日而废唯公论着善恶明舆议攸归士风丕变则慕德向化心悦而诚服之矣宁谓已往之事无益於今耶若夫积粟练兵之计攻守奇正之谋当责之有司而朝廷之上朝夕之所讲明者正宜在此唯陛下不以疏阔而忽之
乞不指前朝过失状【按自此至乞劝奬翟兴疑皆为司谏时所上】
恭惟太上皇帝在位二十六年慈仁厚德涵育四海每诏令之下未尝不勤勤恳恳以爱恤百姓为言也不幸朝臣失政专务阿谀积稔蔽欺驯致祸乱今天下父老恨委任之非人痛太上之北狩未尝不叹息流涕焉陛下承嗣大统适丁多难修身慎行期底康平上欲以推太上慈爱之心下欲以拯中原涂炭之苦至诚之德可格於天惟是四方封奏百僚献陈尚以崇观宣政为言谅惟陛下以父子之爱所不忍闻也夫政事惟议其是非人材惟审其邪正因革进退归之於至当之论则可矣况当时误国之人悉已窜逐奚必纷纷然深指前日之过哉愿明降诏旨使中外之人皆知圣意伏乞施行
愿法太祖仁宗劄【按历代名臣奏议载此系建炎三年】
臣窃惟国家之有天下也始以太祖之武建创业垂统之功继以仁宗之仁得持盈守成之道致治之术先後相成垂裕後昆为法万世哲宗时讲官顾临进言曰今不必远引尧舜三代之法如祖宗之法则陛下之家法也宰相吕大防因举祖宗之法切於时政者十数事当时以为美谈恭惟皇帝陛下承列圣之後履兹厄运孜孜图治亦知有所稽法哉近降赦文遵用嘉佑勑令是将法乎仁宗之仁矣至於临部伍申号令亲戎旅之事推腹心同甘苦协将士之情赫斯一怒旋乾转坤又以法乎太祖之武则中兴之治诚不难致是皆陛下之家法也举而措之事业之间复何加焉尚愿持之以不倦之诚而期於必成之效则天下幸甚
论听纳不讳
臣闻治安成於所忧而祸患生於所忽古之人君所以兢兢业业不敢逸豫者慎之至也昨未渡江时朝廷便谓无事志得意满偷安苟容士大夫知其恶闻边患也则务为太平之说以投合其好亦因以得美官争先相高惟恐说之不售而听者滋惑矣於是忽其所忧缓其所急储金帛修礼文偃然为经远之谋而无复外寇之虑一旦仓皇难作不复支持譬犹病者讳而不语人或告之以病证之萌则拂然不悦其不至於丧亡则幸也方事之初以为得计漫不加省为患必深至其已然悔恨何及臣愿陛下防微杜渐每惟祸乱之忧屈已虚心不以颠危为讳或进言之人谓强敌已骄不难殄灭盗贼细故不足剪除如某人之为将可倚於成功如某处之财力可取以足用此维扬之遗风谀佞之所为也亦愿陛下力拒其言不以容悦见纳亦犹病者眷眷焉唯求安是念虽复沉痾之痼而良医善药日簉门下庶几其有瘳矣区区愚忠敢以此为献唯陛下留神省察请核军功疏【建炎三年　按此篇永乐大典不载今从历代名臣奏议增入】
臣窃谓国家武功之不立以军政之不修军政之不修以劝赏之不明也自崇观用兵以来积为斯弊至有殒身锋镝之下而不蒙恤赠执役权要之门而反被优恩进退取舍无复公道劝赏如此何以责人死力玩习之久今犹未除遂使辕门之士扼腕窃议愤愤不平实祸乱所由兴也虽然赏不患乎吝患乎滥赏至於滥与无赏等盖赏以待有功以功被赏人则为荣乐事赴功率为我用今也有功者赏无功者亦赏得之固不为荣亦何必有功而可得幸门百出贿赂相高临敌当先果谁用命奏功来上人得挂名淆乱其间公私相半受赏者则怀恩於私室无赏者则归怨於朝廷是皆冒滥之弊有以致之不可不察也前此固不可以概举昨勤王之赏最为有法高下品第人无间言虽朝廷立意尽公不容少紊而有司受情作弊岂得无私窃闻常州通判梁汝嘉之弟身在衢州常州推官林逹卿之弟身在福建挂名功状随例补官足迹未尝及军将士不识其面与临阵効死之人同被战功之赏此物论所以未免纷纷也然臣所知止此二人而已其所不知可胜计哉臣愚欲望特降指挥别作措置今後将帅及应干有司保明功状未尝立功而辄敢挂名者重立赏钱许人告捉有官人夺所有之官无官人夺所冒之官尽以授之量事大小更与推恩保明官吏及冒赏之人重寘於法所给赏钱亦令均备稍革弊病以劝忠勤是乃君天下役使羣动之术也
乞措置吏部参选事
臣窃惟士之失职责在朝廷比缘国步艰难例不得调有势援者堂中择阙而寒远坐受困弊陛下灼见其事已令措置尽还部阙士大夫方有赴调之期无不欣快然臣闻参选之人多被沮抑既无案籍稽考则法令随事变更吏得因缘为奸而以书铺为假手之地故一人参选谓之铺例者不下数十千至如召保官之类费尤不赀参选巳如此况注拟耶臣以谓宜令吏部裁定保官之数如行在职事官一员用本司印状许保尽参选注拟诸事仍饬吏部长贰戒励书铺毋得妄生沮抑过为侥求傥致士人词讼即送所司究治如此则参选之士稍无留难以称陛下优恤寒远之意其他常行禁饬条法更宜明加申戒牓示施行
论省部取受
臣尝谓文昌政事之原朝廷号令之所出而四方之所取则也自分建六部增添吏禄所以责其尽公比因案牍散亡遂敢高下其手莫见首尾更相芘蒙大开贿赂之门啓觊觎之弊无复忌惮肆其经营或当缓而复先或巳失而复得使孤远寒士怀愤不平所向稽留无以伸诉此风不革为害滋深臣愚欲望圣慈特降睿旨应部有所取受及与之并行用者一等坐之厚立赏钱许人赴御史台陈告密令有司捕捉然後申闻取勘得实并於常法外重作施行庶几振起颓纲厌服人意
论役法劄【按历代名臣奏议载此系建炎三年】
臣窃惟免役之法起於熙宁之初当时中外臣僚论列利害不可槩举大率优上户歛下户优富民歛贫民虽单丁女户以至僧道皆不获免以其所歛养吏之余谓之寛剩是谓一税之外更起一税大失祖宗寛民之意行之六十余年今则由之而不知其害也陛下灼见纷更之弊既不能复循旧制今乃於原额之外重增三分官户更不减半其於祖宗之意益远矣又如钞旁等钱乃前日残民之术靖康初即已罢之近降指挥虽不卖钞而犹随钞纳钱卖钞纳钱规图苛细已非朝廷美事乃令随钞纳钱是何名目凡取於民亦须有名取之无名不得无辞矣今国势微弱强敌未和高城深池不足恃坚甲利兵不足恃臣所恃者惟民而已安可横歛加赋重失其心耶比来州县用度不足虽知此法之弊而不以为言者幸其所歛以资阙乏独京畿运判上官恪能言之仍乞诸路依此施行其意甚善虽奉圣旨权免京畿而诸路未罢也臣愿陛下如恪所请遍行诸路且使斯民知此二事昨因臣僚建言而行今因臣僚申请而罢皆非朝廷本意则心悦而归之此尧舜得民之道也祖宗得天下之术也幸陛下毋忽
乞劝奬翟兴【按宋史兴以建炎三年正月由京西北路兵马钤辖为河南尹京西北路安抚制置兼招讨使】
臣恭惟祖宗弓劒永閟伊洛乃自多事以来祭享有阙今唯权西京留司翟兴提兵保护亦稍严肃近闻差官到阙乞割邓州以隶西京及乞借补官资奬劝有功朝廷行下宣抚司相度窃详京西止有翟兴人马体国输忠专以保护陵寝为意即非其他统制之比除乞割邓州等事当下所司相度外所有借补官资欲乞量事应副及於唐邓比近县分支移税赋并每岁支降度牒百十道并仰专切崇奉陵寝仍乞降诏褒嘉不独激励一方忠义之士亦以副陛下奉先思孝之意
论防江民兵【日历载建炎三年闰八月二十二日有旨防江丁夫且令放散】
臣闻有益於时者不计其所损有利於国者不恤其为害非常之言黎民惧焉者凡以此故若於时无益而所损则多於国无利而为害则大不为可也审量损益之宜明计利害之实变而通之以成天下之务而已臣窃见近降措置防江民兵指挥条具详悉灿然有理然以臣观之特文具非实效也点配科差骚动闾里拘留往返夺其农时既失民心有累子育元元之德重歛民怨必生意外不测之虞此皆所损之大者则其为害可胜言哉虽然有益於时有利於国则民间祸患有所不顾於今之时为国之计将如之何恃此长江以保宗社而已若指民兵为防江之用则非也臣愿择守臣重其事权选大将严其号令凡关津紧要分立寨栅轮差别将领兵廵逻大江限隔之远不能驰突舟檝风水之虞不能毕济如将能率衆兵不溃亡据地利之宜持牵制之势虽有强敌未易遽前然而太行天险非不关防大河要津岂无堤备而卒致都城之祸者以将不能率衆而兵多溃亡也今之所患正在於此苟能作新士气恢张国威不特防江可以防淮不特防淮可以长驱深入收复两河不难也於此未得其术而欲以区区疲瘁之民为防托御敌之策臣窃惑之四方之俗勇鋭好武莫如西民而太平之久流於骄惰使之运饷筑城犹可驱之而去责之防托御敌则望风而遁矣臣不知江湖之民得与西民而比乎西民且不可用而欲以责江湖柔弱之民可乎今以人丁点差摆布铺分遇有警急驰报县官各有地分驰至本界躬亲守御防江民兵的确利便独在於此臣不知沿江村民曾习战否乎沿江县官曾统兵否乎今之县官非学校士人则衣冠子弟使之率疲瘁柔弱之民以扞强敌虽立军法日斩万人臣知其必不为用矣灼知其不可用而徒尔纷扰欲何为乎臣所谓特文具非实效也流离失业远近惊疑虽有免税之文而自齎粮糗自办器甲以至勾追点集之费未足偿万分之一江湖风俗轻浮易为揺动方腊青溪之变可不念哉有损而无益有害而无利於兹可见意者或曰民兵防江本非战鬭但令执帜近岸列为疑兵而已臣谓不然平日无事不必设此万一贼至中流鼓噪而进吾之正兵坚立不动能复有几良善乡民将救死不暇其能成列不退乎蹂乱正兵因而失利者或有之矣若夫选委土豪占集忠勇乘危据险保护乡闾虽未足为防江扞敌之用不犹愈於点丁而差不择强弱不问贫富取充数而已邪臣僻陋书生不习用兵之利陛下试以臣言询诸大将沿江之民可用以为扞御之兵乎今之县官可用以为统兵之将乎如其不可臣愿陛下速赐罢去选委土豪召集忠勇各为保护乡闾之计毋使怨嗟之余潜生变乱乘间而起重贻陛下之忧臣故不避烦言极陈其弊惟陛下省察
论敌退事宜【按宋史建炎四年正月已未金人陷明州乘胜破定海以舟师来袭御舟张公裕以大舶击退之辛未命臣僚条具兵退之後措置之策驻跸之所时鼎为御史中丞此下五篇以文义考之当即此时所上】
臣昨奉圣训条具目今事宜臣窃谓今日之事所先者正在却明越之兵然後图取攻之效江左宁静始可议立国之地臣尝上言乞诏周望分兵出广德邀其归路今乞遣使督王进军宣州与周望会合仍责以不策应杜充之罪俾立功自赎及乞诏刘光世渡江驻军蕲黄牵制荆南之兵与杜充相为声援并促韩世忠一如前来所奏为邀击之计或令与杜充会合於楚泗之间敌如江北兵衆归路稍艰必有退军之渐或占据临安建康涉春不退即乘暑热倂军攻击期於克复而後已至於遴选监司守臣抚绥疲瘵分委重臣大将招纳溃亡计朝廷巳有定议亦宜前期措置才俟事定即日施行如廵幸所宜则愿以今岁为戒臣谨别具已见仰凟圣聪
论修具事宜
臣窃谓国家多事之时固宜博询衆议以究利害之实至於参酌可否实当在庙堂之上若一委之於下则纷纷辨论何所适从比蒙陛下诏谕羣臣条陈敌退事宜各具已见悉已上闻矣今敌衆引去回銮有期傥欲渐图恢复之谋则必经营立国之地臣愿陛下明诏大臣采摘羣策有便於今者取而施行之分隂可惜毋贻後时之悔臣区区愚恳惟圣聪加察
论西幸事宜状【按此篇永乐大典不载今从历代名臣奏议增入】
臣昨蒙圣训条具目今事宜除已奏闻外臣窃惟东晋渡江全有淮甸羣贤协力仅保一隅亦以其外无陵侮之忧故也今强敌南侵视大江如履平地淮南故非我有而江左郡县凡都会形势之地悉经蹂践其视东晋万万不侔矣虽欲立国於此其可得乎况能平定齐鲁恢复晋赵定建极宅中之计惟关中奥区兵民可恃太祖皇帝时巳有迁都之议陛下必欲经营中原当自关中始今关中半失之矣欲经营关中当自蜀中始欲幸蜀中当自荆南始虽然汉中邻长安而兴利邻秦凤太平之久负贩往来山谷险絶皆成蹊径昨长安溃兵径趋兴元全无阻遏自兴元趋劒门更无栈道而劒门两间亦有捷路可至成都然则蜀中所恃之险尚须措置使絶不通行然後可保张浚之行专委召集西兵未闻营度守蜀也今岳鄂路通可择使臣三两人齎诏付浚及选除利州夔峡等路监司守臣委之协谋为守蜀之备俟浚回报然後决意西行且驻荆南徐图所向为今日计无踰於此者谨具条画下项臣尝谓天下之事必有一定之论匹夫之谋一身商贾之谋一家亦不可缪悠然转徙终无所守况欲立国为久远之业去岁四月初陛下发临安幸建康慨然有克复中原之意臣尝上言欲守江南当以淮为外户乞早发诸将屯守淮南委杜充节制之兵既不遣充亦不行淮卒不守也後欲守江以民丁为兵以王羲叔为使臣尝上言民不足恃羲叔不可用言卒不行而江亦不守也始议廵幸不敢为战守之策间关水陆栖泊会稽及洪州失守复幸平江为决战之议已而兴国有警进不能前则移跸四明自始及终元无定论傥林之平所遣海船不到则束手端坐更无脱免之计每思及此为之寒心故臣谓廵幸之宜愿以今岁为戒也今秋既不可再登海船则舍上流荆襄之行无术矣臣区区愚陋不足仰承睿训惟陛下决择
论驻跸戎服
臣见陛下自渡江及幸吴越每经郡邑必御戎服亲部伍诚欲震耀神武激励将士示以同甘苦之意然而人君之举动不可以简约自卑朝廷之规模不可以权宜日削恭闻朝夕驻跸行宫臣愚欲乞诏有司益禁旅乘舆服御正人君之威仪羽卫导从备朝廷之典礼应如平日廵幸故事稍加整肃虽不能庶几万一亦足以张国威消奸宄慰远民望幸观瞻之愿
论畏避苟且欲上下任责
臣尝谓方今之事所以易败而难成者其害有二台谏不尽言朝廷不任责不尽言则昧於利害之实不任责则忽於成败之几其欲保邦致治不亦难哉台谏之不尽言也以朝廷恶闻其事拒之而不得言言之而不得行与不言何异畏弃地之讥中变连和之策惧避敌之论力沮渡江之谋遂使遗患都城流毒淮甸生民沦陷社稷阽危是皆不任责以致之祸可既哉今陛下深鉴其失矣然今日之事与前日不侔议和之使系踵於道而兵祸不解初幸浙西再临江左而防托未备则朝廷之责益重矣惟陛下与大臣图之毋蹈前车之失至於祖宗基业付托之重孰为之子孙四海生灵归附之心孰为之父母此则陛下之责也当斯时负此责顾不艰哉唯自任不疑力行不屈赫然丕变庶几有济其或畏避苟且幸其无事则沦胥以败未见有振起之渐昔刘备起汉疏属志在靖难困败沮辱之中而刚果之气略不少衰一时豪杰皆为其用卒能以区区疲蜀屡困中原之师後世称之号为英主今陛下两经大变艰难颠沛亦已极矣而天下之责犹不得辞之臣愿陛下持志宜益坚临机宜益壮奋发天威之断激昂神武之姿至大至刚终始如一凡今日未获之事躬自任之以风励天下使公卿任公卿之责将士任将士之责则内修外攘举在是矣实宗社之幸斯民之幸也
论回跸【扈从録建炎四年三月初四日有旨以初十日车驾进发鼎力言其不可初六日有旨展至月半】
臣於今月初一日尝具愚恳仰渎圣听乞候浙西平定及建康已有渡船的耗乃议进发窃闻昨日已降指挥初十日廵幸平江外议纷然颇谓未便臣不知朝廷有无探报所报如何浙西之寇即今何之平江境内曾无侵犯建康之衆曾未渡江若平江之吉凶未知建康之去留未审则今来车驾将安往耶闻欲暂驻越州徐图所向因为就食之谋然越州百里之内悉遭掳掠不过取之衢婺诸州而陆路修阻艰於运漕傥未接济何以支吾仓皇之中益难措手兼敌人未远狡诈难防万一分兵出奇姑为回戈之势则行在咫尺宁无震惊人心一骇变故莫测臣虽浅陋虑犹及此也或谓军储窘廹不能安居彼此不殊何由足备臣愚欲乞先遣王等军分屯严婺不惟减省行在用度亦足张大声势应援浙西以俟建康宁息及平江保守无虞然後移跸北还似未晚也恭惟陛下以万乘之尊负宗庙社稷之托凡兹举动要当万全前日颁降德音固已失之太遽如今日回跸之事尚愿少留圣虑岂可坚执前议不虞後患臣采之衆论如此非臣管见敢有异同伏幸留神省察论亲征【日历载建炎四年四月十五日奉诏据李光等奏金人已节次渡江劄付台谏照会】
臣窃闻陛下径欲廵幸浙西道路传言人情震惧臣在温台胪贡愚恳及每因奏事未尝不开陈利害欲朝廷远布耳目俟浙西宁静及建康之寇尽已渡江然後回跸徐议所之今闻朝廷遽有此举必韩世忠之报敌骑穷蹙可以剪除陛下欲亲总六师为亲征之计万一世忠所报不实及建康之衆未退或为回戈冲突之势陛下何以待之胜败兵家之常虽有万全之策犹不免蹉跌况欲侥幸於意外耶兼饶信魔贼未除王溃军方炽陛下遽舍之而去或结连窥伺宁无回顾之虞兹乃社稷存亡之几至危之道也臣愿陛下少加睿察益严探报俟敌骑渡扬子乃幸浙西此亦圣虑所及前日训谕之语臣尝亲闻之者若谓敌已穷蹙决保无他即遣将袭之可也何至亲烦车驾以?不测之祸设若有成不足言功或万一有失非如将佐可以脱身而遁事或至此悔无及矣惟幸留神省览
论放商税等事状【按笔録建炎三年间八月车驾在建康召百官议廵幸利害旋有诏幸浙西明年四月自温台至明越所过焚烧殆尽鼎论奏宜有以优恤之上恻然诏免商税及租役】
臣窃见去岁之秋移跸浙右尝诏郎吏以上条具廵幸之宜凡有可以加惠远方者莫不举行之德至渥也今自温台复临吴会所至郡邑悉经寇攘无聊憔悴之民欲赴诉於陛下者不啻赤子之投父母饥渇之丐饮食嗷嗷之情又非前日陛下怀恻怛之心视兹困弊亦将哀其穷而副其所欲乎愿诏有司严饬州县应经残破之家特蠲今年赋役差率等事及竹木甎瓦米麫之类权与免税使之营葺生理以渐复业起凋瘵之疾变愁叹之声因之弭奸宄以消无穷之患矣敌骑长驱肆行残杀陛下无力以救之固非得已凡兹优恤之事力所可至者谓宜无惜至诚而神孰不忻戴是乃固邦本之术谋恢复之渐也幸陛下诚心至意果於必行要令蒙被实惠不徒为挂墙壁之空文斯为尽善事若缓而急者惟陛下加察
乞令侍从荐举人才【建炎四年五月十一日】
臣访闻湖南北及江东西诸路帅守往往阙人行在侍从除台谏外止有綦崈礼汪藻两人近汪藻在假不出而郎官百司局务多差外官权摄昨虽有旨召谢克家等又皆散在四方不能即至亦不闻再行催促不惟国体卑弱无以示天下缓急大事何所谘访邦家以得贤为基而人主以任贤使能为职固不可缓也今帅守有阙欲自外除授则多以事不行或不知居止所在欲自行在遣行而又阙人如此远方憔悴之民何所赴愬去岁渡江之初首颁明诏许左右司郎官已上各荐二人令所在州差人给券限三日发赴行在审察赐对随材任使仍令执政大臣同共采择在外侍从虽在谪籍别无大过而政事才学实可用者广行召擢庶几间有来者以备献纳论思之职
论福建两川盐法奏【按此篇永乐大典不载今从历代名臣奏议增入】
臣窃惟国家历兹厄运频岁艰虞皇皇之民虽流离困苦之极而未尝一日忘宋者以祖宗剏业之始结民心为基本故也其於川广福建之民尤加优恤以其疾苦赴诉去朝廷特远而变乱窃发遽难救止故凡盐酒之利与民同之而不之榷近以国用窘急始议榷福建之盐寻欲榷福建之酒台谏臣僚数已开陈其弊言犹未行而近见张浚申明欲措置四川盐酒为经久之利是何中外不谋而同远方之民亦不容其少安邪浚蜀人也蜀之利病宜自知之愿陛下手诏谕浚俾令裁酌及令三省详议福建盐法所得所失孰大孰小毋致重失民心斯为尽善惟祖宗肇造艰难欲垂法万世而一时建立扫地殆尽独此民心未至离散若并此而失之则大事去矣幸陛下留意
乞支降岳飞军马钱粮状
臣今月二十六日凖枢密院劄子三省枢密院同奉圣旨除臣江南安抚制置大使【按宋史鼎除江东安抚大使系绍兴二年十月】岳飞除本路沿江制置使所以防秋合行事件令同共商议疾速措置条具闻奏臣除已遵奉施行及候岳飞到日别行条具外契勘本路江州兴国南康军并系沿江控扼合屯军马去处其岳飞一军月支钱一十二万三千余贯米一万四千五百余石数目浩大近蒙朝廷差拨岳飞军兵一万人往江州驻劄岳飞止差五千余人前去未敢尽数起发盖缘去年本军在彼屯泊之日钱粮阙乏转运司应副不继有误指准致本军杀马剪发卖鬻妻子博易米斛几致生事今来措置防秋尽发军马沿江把守兵衆费广理合预行桩办不可少有欠阙臣见将岳飞一军逐月所用粮食催督转运司接运本路米斛起发外唯是全阙见钱支遣若不控告朝廷给降应副将来定致阙絶有误军事欲望圣慈体念本路阙乏特降睿旨支赐钱四十万贯准折金银降下以充本军三月之用或将吉州榷货务见今入纳钱物截日尽数就便支拨候过防秋日住罢庶免临时往复奏请有误国事
乞下湖北帅司堤备贼马状
臣昨据本路制置使岳飞申诸处探报李成刘麟会合金人有直趋蕲黄渡江之计臣以本路正当冲要控扼江浙实系行朝利害不敢隐默节次具奏庶几中外预得为备不至仓猝失措自十一月二十日以後探报少缓而臣不即以闻者以敌情不测万一所传不审有失堤防或致冲突之患当料其有不料其无勿恃其不来恃吾有以待之也今李成尚留汉上虽未闻追袭之耗而经营襄邓用意不浅盖轻兵追袭为患速而小占据上流为患缓而大计朝廷已有措置非臣愚虑所及缘上流既失即自汉阳而下沿江诸郡皆顺流可至之地不可一日弛备非特防秋而已臣已奏禀乞支降钱物打造战船不唯本路合行计置窃恐沿江诸路亦当如此兼闻光州顺昌府各储粮十数万今则未见动息观其意向必有所用臣除不住移文制置使岳飞及本司所遣兵马远布耳目益严防守并召募硬探直往襄阳以来伺察敌情外所有汉阳沌口系汉江下流湖北帅司所隶更望圣慈特降睿旨严切戒约过为堤备庶免意外不虞之患
乞下湖北帅司防托武昌等处状
臣契勘已依凖圣旨措置沿江防秋事务缘昨来金人自黄州张家渡渡江由湖北路鄂州武昌县上岸方入兴国军大冶县界取山路以犯江西臣今相度如今路兴国军大冶通山等处见候岳飞到摆布防托外有武昌县尤为上流要害之地与大冶县相去不远欲乞朝廷指挥湖北路帅臣速行措置选发将兵於武昌县等处分布屯守不测有警庶几两路张大声援迭为犄角之势共济国事伏望圣慈特降睿旨详察施行
[集部,别集类,南宋建炎至德佑,忠正德文集]

[book_title]卷二
钦定四库全书
忠正德文集卷二　　　　　宋　赵鼎　撰奏议中
知洪州乞支降钱米状【按鼎移江西安抚大使知洪州在绍兴三年三月】
臣契勘江西比年以来自张俊韩世忠相继提领大兵招捕盗贼及目今屯驻岳飞二万三千余人供亿浩大竭一路财力仅能应副盖缘本路一十州军皆屡经兵火百姓未尽归业财赋所入比旧十分才及二三而官用所出比旧数几十倍积靡以至今日承此末流之弊财用愈窘民力愈困支吾不行本司合用钱米从来全仰漕司依数支移又不足则不免干紊朝廷乞支降钱物接济补助臣今初到任首以养兵理财为急务点检得见在米只支得四月一月以後未有指凖所有今年春衣并无一钱一匹俵散兼蕲黄等州逐月不住申乞钱粮无可那融其按月按旬合支见钱唯仰洪州日逐酒税课利所收亦是不多去纳税月分尚远委是不能继续支遣若不仰干天听窃虑缓急措手不及欲望圣慈许於岁额钱米外特赐睿旨支降钱三十万贯於吉州榷货务支拨见钱及本路上供米内截拨米五万石付本司赡给官兵以救目下新陈未接数月之急及缓急差发将兵出入支用庶几不误国事臣已奏乞宫观差遣然既到官因见事势如此不敢隐默兼恐後来帅臣愈更费力伏望圣慈特赐矜察
贴黄契勘朝廷数颁诏令务在寛恤民力不许州县科率骚扰臣昨闲居山野间具见此患今待罪守臣断不敢经赋之外毫髪横歛若不开具阙乏伸告陛下即本司钱粮无所从出伏望圣慈出自宸断特依臣所乞行下庶几不败事以?罪辜惟陛下矜察臣不胜万幸臣昨任建康过阙陛辞蒙陛下圣谕候到江东应有伸陈事理当一一应副然江东所管军马不多可以随宜措置除支降到银三万两外更不敢紊烦圣听今来江西窘乏既非江东之比而所管军马约及三倍有余岁额钱米不惟取拨不足设使依数应副到司亦自支遣不给兼今来正当不相接济急阙之际若不蒙朝廷特赐支降则臣之孤踪决不能自保臣虽已乞宫观窃恐未离任间别生事变重烦圣虑惟陛下哀怜之臣无任沥血祈恳之至
奏乞应副李横状【按历代名臣奏议系知洪州时上】
臣契勘襄阳府在江淮上流当川陕襟喉之地自三国用武之际未尝不先留意於此晋武帝平吴羊祜杜预亦由此以成大功昨以李横为襄阳府路镇抚使【按宋史绍兴三年正月以李横为襄阳府邓随郢州镇抚使】盖因其衆据此要害增重荆襄之势诚为得策缘朝廷方遣使和议已曾戒饬边臣不得用兵今据探报李横牛臯约起兵往东京以来收复州县又闻伪齐亦会合金人及遣李成领衆西去切虑缘此纷扰不定遂有并吞之意是时岂李横乌合之衆所能备御不能备御则襄阳决至失守襄阳不守则川陕路絶荆湖震动自江以南皆顺流可至之地其利害有不可胜言者近有人自襄阳来臣因询访横用兵之状云止是军中阙乏兼冬寒在近欲擘画些小冬衣然则横之出兵固非得已臣窃思朝廷既以襄阳为上流要害之地以横忠义曾有劳効遂付以一路镇抚之权不可使窘急如此以至引惹重生边患臣愚欲望陛下特诏有司时有以资给之使横衣粮足备不假他图即严降诏旨丁宁约束责其谨守疆场缮修城垒休兵牧马养鋭待敌为持久之计自非敌人侵犯及奉朝廷指挥不得辄因小利出兵生事臣以不才误蒙委寄而上流利害实有相关者今兹所陈亦臣之职并乞圣聪加察
贴黄臣契勘李横今来出兵不知曾无被受指挥若因防秋使之牵制亦须谕横探伺敌人已发兵马然後批亢捣虚既有却顾之虑即无深入之谋今未闻敌人起兵而横兵先出彼必破横乃敢引兵南向即更无後救矣臣私忧过计如此更乞睿察
乞拨米应副襄阳李横军马状
臣勘会本司先奉圣旨令於仓部郎官孙逸所起上供米内支拨一万石应副襄阳府郢州镇抚使李横系孙逸分定於临江军吉州桩拨本司节次行下逐处及发遣李横差来人船前去交装却据临江军申本军上供米巳尽数起发了絶即无未发米数本司巳具状申明朝廷去讫臣契勘李横见管军马万数不少见今措置收复?没州军巳见立功本司不住据本镇申陈急阙米粮无以养赡人兵及差到人船在本路日久今来孙逸分定取拨粮斛并是虚数即无见在臣遂急於本司刮刷到见在应副洪州见屯本司诸军日下要用粮米内支拨一千石付李横差到人船先次装发外伏望圣慈恤念李横急阙粮食速降睿旨下有米去处接续支给所贵不致阙误
乞免上供纸
臣契勘洪州年额合发绍兴三年上供纸八十五万张内一半本色一半折发价钱依年例下分宁武宁奉新三县收买解州装发据逐县申自建炎四年以前各有窰户二百余名抄造中卖後来累遭贼马人户死及九分已上见今并无纸户委是难以抄造应付乞蠲免收买臣今照对分宁武宁奉新县自建炎四年十二月已後被赵延夀马进张莽荡等贼马侵犯占据县道烧刼乡村杀掳人民後来收复继续又遭赵进曹成田进刘忠及绍兴二年十月内交广贼马侵犯分宁武宁县绍兴三年正月内李宗亮侵犯分宁县三月内又有草寇侵犯奉新县遍於管下乡村放火杀掳人民被害深重委是逐县原抄纸窰户例遭杀掳目今全无人户抄纸兼本州除分宁武宁奉新三县外别无出产去处若不申陈切恐有误上供岁计致负旷责伏望睿慈特与蠲免买发
乞下邻路防托虔寇【按宋史绍兴三年三月诏岳飞捕?贼六月飞自?州班师此下三篇当是四月擒斩彭友等後所上】
臣契勘?吉之民素号顽狡平日不事生产至秋冬收成之後即结集徒党出没侵掠累年以来朝廷方事外寇未暇扫除由是患害日滋根株益固上劳圣虑遣发王师今虽破荡巢穴使之着业而渠魁间有窜逸者虽苟目下少安冬春之间不能保其无事臣只候岳飞班师即分那人马逐处弹压窃虑积习未悛再有啸聚定须侵扰邻路州军伏望圣慈特降睿旨下福建广南相接本路?吉州南安军界添屯人马声援相应使凶恶之党知所至有兵不敢妄动加以岁月渐革凶残之气化为良善之民使安田亩永絶後患
乞免勘乔信
勘会洪州近承提刑司公文録准今年五月六日勅节文臣寮上言本州统领官乔信措置龙泉县贼彭友等端坐万安县多日并不将军马追攻贼寨止就隔江抄截贼中所遣打掳人妄申获捷等事奉圣旨乔信令本路宪臣根勘具案闻奏本州见送左司理院取勘乔信军马昨自去年十二月内就袁州差发前去吉州管下把截捕杀彭友尹花八甯十二等贼火臣寮所按本军久不进兵固当坐罪缘乔信部下官兵止一千人彭友等三头项徒党万数不少衆寡不敌是以不能成功又缘本军见分屯沿江兴国军控守边境而洪州取勘未巳信麄人不晓文法既被勘劾罔测罪名轻重日夕忧疑不能安职今来防秋用人之际正要将佐缓急使唤欲望圣慈详酌特降睿旨将乔信特降官资免行取勘或与放罪责其後効
乞免摄文广状
臣契勘洪州近准湖南提点刑狱马居中牒奉圣旨躬亲前来根勘李澡曾钦承等公事臣窃详臣寮所论李澡不法情罪有无虚实臣固不可得而知内一项李澡受本司统领官文广金二百两巳经临江军鞫治勒令文广甘伏军令文状在案今来马居中恐须再勾文广入院照勘缘文广原系刘忠党中第二名首领忠既败走即投伪齐广独不从率其部曲渡江以受招安随行资财尽为刘忠所刼广亦不愿顾藉又自到司以来小心谨慎每事宣力尝差往?州捕贼率先立功广麤人不晓文法负罪来归未知何所向纵有所贿情亦可悯兼其下千余人皆骁勇可用见其主将对狱亦恐疑虑生事臣愚欲望圣慈特降睿旨止令文广在外供答文字与免追摄入院如干照人等指证分明实有前件事迹广亦不敢隐讳庶几安慰衆心不致反侧
措置防秋事宜【按宋史绍兴三年九月以鼎为江西安抚制置大使是年八月诏岳飞赴行在留精兵万人戍江州时车驾驻临安此下三篇以文义考之当即此时所上】
臣契勘即日防秋是时臣虽夙夜惕励思所以广为堤备第念事势相形利害安危固有缓急轻重傥非先事建明远凟圣听恐一旦措手无及恭惟清跸见驻临安二浙闽中为近辅江东淮甸为要藩自行朝达镇江建康屯宿重兵无虑十万距京师约三千里非不深且远可恃以安然江西一路北际陈蔡庐夀西连潭衡荆襄比他路边面最为濶远伪齐见遣兵将力守光州为备数年颇闻农种渐广自汴由陈蔡至光才三百里复与蕲黄接界亦粗有粮可因伪齐万一会合金人再来南侵当数路并进而镇江建康既巳有备必由光州直捣蕲黄旬日便到江上掳船造栰乘间南渡声揺江湖人心摧於伤弓当鸟惊鱼散支吾不暇将见行朝亦不得奠枕则建康镇江虽屯重兵固已无益於事矣况巳酉冬敌骑巳尝出武昌岸径趋兴国缘山疾驰数日薄洪州城下【按已酉系建炎三年是年十月金人自黄州济江由大冶县趋洪州见宋史本纪】前车之戒未远则江西今日利害安危岂不重且急乎臣计本司见管军马共一万六千余皆是招收乌合之衆除辎重火头等外可使出战仅及万人才足以屯防近里州县堤备盗贼岂堪前当大敌近奉圣旨留岳飞全军先分万兵驻九江士马精劲似可倚仗臣愚见尚有二患边面濶而伪境近则师不可不益师旅增而赡给广则财不可不聚谓如江州兴国军西抵岳鄂皆?大江上游曲折千里控扼要害受敌处多自湓浦以上江渐狭隘至霜降水落则一箭可及一苇可航非若下流深濶多阻未易侵越也今计岳飞兵数二万一千有余除火头辎重守寨疾病人外实得战士一万五千人忽有警急迎敌保城临时应机犹恐分布不给兼岳鄂人马无多安能使犄角应援臣欲乞朝廷更摘那数头项堪任出入将兵时暂付臣相兼使用又本路州县屡经兵火残毁继以连岁讨贼大兵往来民力凋弊官用空虚今既留岳飞全军复丏益师则军储愈窘若止仰漕计必致阙误臣欲乞朝廷广行支降钱物及就拨本路应千诸司上供钱帛并榷货务见在及日後收桩之数并行付臣斡旋相兼支遣仍乞选户部官一员前来与漕臣协议应副庶几兵势稍强财用粗足可以待敌且免临时扰攘失措之患臣才识庸暗所见止此伏望圣慈察其势廹计穷早赐睿旨详酌施行
乞於岳鄂屯驻岳飞人马状
臣勘会神武副军都统制岳飞全军人马先奉圣旨起发赴行在续蒙存留在本路?吉州平荡贼火臣契勘湖北岳鄂州系在大江之南与江州洪州兴国军地相连接最是沿江上流控扼淮甸京西实为荆湖川陕喉襟要害之所今来防秋在近鄂岳之间理合预作措置防备不可无重兵扞御其鄂州虽有帅臣屯兵数少及本路见管军马计一万余人头项不一其间大半是招收乌合之人以至器甲大段未备万一有警深虑难以支吾臣今相度欲乞将岳飞军马候讨捕?吉贼火了日特降指挥令往鄂岳州屯驻所有合用钱粮专委湖北及邻路漕臣分认应副如蒙俞允不惟江西藉其声援可保无虞而湖南两广江东两浙亦获安妥及江路通快舟船往来悉无阻碍欲望圣慈详酌特降睿旨施行
奏乞节制岳飞状
臣契勘神武副军都统制岳飞先奉圣旨於本路驻劄弹压盗贼系听本司节制续奉朝旨赴行在未起发间再奉圣旨令李回协和岳飞敦遣措置?州管下盗贼今来本军招捕?贼了当蒙朝廷分屯江州防秋欲望特降睿旨许依旧听本司节制所贵缓急集事如蒙圣慈特赐允许即乞作朝廷措置行下
乞收留宿迁官吏状【按此下二篇皆为参政时上鼎参知政事在绍兴四年三月】
臣伏见淮东宣抚司申宿州宿迁县知县张泽结约官吏二千余人来归宣司恐碍去年六月间所降指挥不敢收受【按绍兴三年六月禁诸路招纳淮北人及中原军来归者见宋史本纪】臣前日亲闻玉音以为若拒而不纳恐失东北人心仰见陛下至仁恻隐不忘斯人之意而朝廷恐於和议未便止行下宣司从长相度宣司既有执守必无肯受之理臣窃详去年六月指挥止是一时行遣即非今来遣使所议要约虽公受之亦无妨碍如谓和议大事不可少有动揺即乞陛下宣谕宰执令以书谕韩世忠遣亲密沉稳近上兵官提兵数千并遣文臣属官一员至界首密受之然後移文宿州云近有宿迁人民数千南来本司以朝廷约束不敢收受遂於本界恃衆作过今已遣兵驱逐溃散是亦兵家一术也臣谓此事所系至重若峻阻之则进不能不为伪齐所戮退则聚为淮甸之寇必至於诛杀而後巳如此则淮北之人絶望矣辄効愚忠或有一得如其可采即乞作圣意宣谕臣初蒙陛下擢貮机政不敢与同列故作异同故密具所见尘浼圣听唯陛下裁之
贴黄臣愚欲乞密下韩世忠辨认奸细如无他意即密切受之既受之後将有官人且留军中军人充军使唤百姓放令逐便
乞曲赦?寇
臣访闻?州自从卫军民交变以来凡十县之间失业之民率聚为寇虽圣恩寛厚贷其胁从亦既累年而犹家藏兵器未尝输官州县既不能止絶又且听讼理狱往往许以追证旧事闾里骚然各怀反侧则是朝廷已赦之罪官吏犹得治之使德泽阻於布宣人情积於忿怨一旦奸心不能自惩则投兵剚刃势有必然者因而聚衆阻险无由自新昨遣岳飞再已平定而前日怨仇之讼纷纷犹未巳也臣区区愚见欲望圣慈依昨来建州平范汝为体例特降曲赦或止降诏书贷其往咎及应干优恤等事并检举施行如此则人获安业盗贼潜消矣【按宋史绍兴四年七月曲赦?州】
除宣抚处置使朝辞疏【按宋史绍兴四年八月以鼎知枢密院事充川陕宣抚处置使寻改命都督川陕荆襄诸军事此篇永乐大典不载今从历代名臣奏议增入】
臣疏远之迹荷陛下特达知遇恨无死所图报大恩方国家多事中外乏人乃委臣摠师远戍边镇主忧臣辱其何忍辞然自惟念渡江以来遭逢器使扬历台谏再叨枢筦与闻政事趋走殿陛密勿冕旒拙诚获申无复顾惜虽圣主全度见谓朴忠而万目睽睽指为迂濶今乃以奇孤寡偶之身将使于万里之远曾无一毫之善可辱记怜安得不少陈悃愊以凟聪听臣窃见自古人君善用人者莫不专其委任假以事权任专则媢嫉必生权重则嫌谤立至唐之贤臣勲业如郭子仪犹困于鱼朝恩程元振之谤伤名德如裴度亦被沮于元稹魏洪简之朋比子仪明哲自将仅免危疑之累而度辨论激切卒隳幽镇之功况勳名宠眷未及两人求其成功亦巳难矣向者陛下当建炎图治之初遣张浚出使川陕国势事力百倍於今浚于陛下有补天浴日之功陛下待浚有砺山带河之固君臣相信内外相资委任之笃今古无有而终致物议以就窜逐臣顷在绍兴人或指臣党浚故浚之责不敢以一言及其是非今考究其用心推寻其情实丧师失地错缪之迹则有之未必尽如言者之甚也大率专黜陟之典受不御之寄则小人不安于分义谓名器可以虚授爵赏可以苟求一不如意便生觖望川蜀之士至于醵金募士诣阙陈论展转相传以无为有一经指摘何以自明是以有志之士虽欲冒犯死亡为国立事而每以浚为鉴戒也虽然浚固有罪矣台臣抨弹之可也谏官论列之可也人君赫斯震怒虽诛殛之浚亦无憾今乃下至草泽布衣之士行伍冗贱之流凡有求浚而不得者上书投牒人人诟骂肆言丑诋及其母妻甚者指为不臣跋扈极人间之大恶皆归之於浚呜呼一何甚哉夫以浚之功与陛下之信也而谤者至此则明君不能自信矣今臣无浚之功陛下之信臣无如浚以有功而见知也乃当此重责远去朝廷臣恐好恶是非行且纷纷于聪明之下昔乐羊一箧之谤几?诬蔑赖文侯之明乃成中山之功魏尚数级之失遂致吏议唯文帝晚悟後有云中之效伏望睿明鉴古今之得失念事功之难成悯臣孤直曲加庇覆使得展布四体竭志毕虑以寛陛下西顾之忧非特臣之幸也意廹情切干犯明威臣不胜恐惧俟罪之至
奏乞参酌吕颐浩等申请指挥状
勘会近具画一奏请内一项臣今来系出使荆襄川陕其合行事件欲乞将吕颐浩张浚孟庾昨申请到江淮荆浙都督府并宣抚处置使司巳得指挥遵依施行如事有窒碍即许臣参酌别行申请仍乞朝廷行下六曹取索逐件指挥送臣以凭照使奉圣旨依除窒碍事件见行参酌别具申请外勘会内参谋等官人吏等除理任并带新旧任请给於吕颐浩张浚元申请画一别无相妨外有别给赡家驿劵添给食钱恩例已于窒碍事件内别行申请请给除旧请外名色一同从一多给恩例从优见别作施行外吏部供到检准建炎二年二月五日勑中书省尚书省送到太府寺少卿黄锷劄子契勘本寺自来出给使臣请受文历依法合以朝谢後限一月参部如违据岁月不支请受校尉以参部日起支副尉不到部官料钱勿给近来使臣校副尉往往规避在部重难差遣不赴公参侥求一时权局并非泛差使称不合参部虽已具因依告示终是词讼不絶切缘差使既系时暂干办若便行永远勘行不惟虚费廪禄有失元立法意今相度欲乞今後将合参部使臣校副尉并依条候参部日起支请受如有差遣或时暂或住程亦许依条参部了日给历如不到部止据本处添给其请受依旧法据岁月不支仍勿给料钱候指挥【二月三日三省同奉圣旨依又绍兴元年十月七日勑中书门下省尚书省送到白劄子勘会户部出给官员请受文历依近降圣旨须候参部了日出给近有见任差遣使臣等止为出给文历赴吏部公参缘使臣依法初补或得替许赴部公参注授差遣其已有差遣之人不合到部其请受文历自不合出给十月七日奉圣旨申明行下八月二十七日奉圣旨内差到统制统领将佐等官出给文历一节令检照见行条例施行余并依】
条具宣抚处置使司画一利便状
近具画一奏请内一项臣今来出使荆襄川陕其合行事件欲乞将吕颐浩张浚孟庾昨申请到江淮荆浙都督府并宣抚处置使司巳得指挥遵依施行如事有窒碍即许臣参酌别行申请奉圣旨依除合遵依事件见逐旋施行外有下项合行参酌并条具申请
一臣今来出师系都督诸军事其所管路分自宣抚镇抚制置司以下及应统兵将帅并听本府节制
一所部逐路财赋许酌度多寡有无通融移那不以拘碍截拨应副
一臣勘会昨张浚在川陕日自帅臣以下皆许便宜黜陟浚既被召续有指挥帅臣监司每遇有阙止许宣抚司每一阙具奏三两名听旨除授後来王似等申如遇帅臣监司有阙不免即便选官填替若具两三名奏听指挥窃虑被差之人疑虑不该除授不务究心职事已奉圣旨帅臣监司如差待阙替人窠阙令本司并约程前期每一阙具奏三两名听旨除授非次见阙不可待报许一面拟差臣契勘川陕至行在道路窵远如事局繁简才干能否深恐朝廷未能详知缓急之际或致误事今欲乞并依张浚已得指挥施行
一臣勘会官员合该讨论之人如举辟差遣之类并合候审量了日放行访闻川路似此之人不少多是私计不便或无力前来整会致妨食禄不无留滞之叹窃见朝廷巳有追降体例欲乞行下吏部开具元讨论审量指挥及已追降体例各三两件付下候至川陕路如有似此之人从臣酌量追降放行差注之类仍具奏知庶几士人不致失所
一臣勘会昨来张浚在川陕日官员等因功赏补转官资往往有司不与理元受月日即与不曾被赏无异今来官员等如因功赏补转官资乞并自受本府劄子日理为补转月日
一臣勘会昨张浚在川陕日官员等若有功效合量行推赏之人系与减年磨勘今来有司须要换给吏部公据了日方许收使访闻其间多是无力前来行在改换致卒无收使之期今後如有合与减年之人从本府分明置簿立定字号勘会给据特免换给如投下磨勘之类即从臣验实收使不惟使有功之人便得祗受赏典亦可以革絶奸伪之弊
一臣契勘今来川陕等路如有剏置官司或收复州县便合要印记行使若给降稽缓深恐行移无以凭信今欲乞下行所属遇逐路有合铸印记并限两日铸造交付专差人齎擎前来庶免失坠留滞
一臣契勘宣抚处置使司旧日给降付身差劄依元降便宜黜陟圣旨系是正行补授近缘到行在换给却於所补官上加以借字虽於元补官资别无减降缘有借字是致人心疑惑今欲乞行下有司将来如有换给更不添入借字
一本府合要准备将领使唤今欲乞不限员数辟差其请给理任等并依准备差使使臣体例施行
一逐路官如差出干事虽有拘碍亦不得占留辞避一乞依吕颐浩例给降空名年月金字牌旗牓三十副准备缓急招收盗贼使用
一逐路应见任官如实有疾病或怯懦不堪倚仗或有賍私罪犯并见阙及未差替人去处并许选官填替讫具奏乞给降付身内疾病并怯懦不堪倚仗之人与不理遗阙被差官自到任日理为在任若未受朝廷付身间有按察官等保举许行收使
一臣勘会昨张浚出使日曾蒙朝廷支降钱物止是专充激犒使用臣今来前去川陕荆襄合依例陈乞激犒钱物兼契勘本府系经由大江一带州军例经残破及岳鄂至归陕以来并无人烟又四川财赋累年应副大军与昔日事体不同所至州军或有阙乏去处亦须本府补助支遣今欲乞朝廷支降金银计一百万贯绢三万匹空名度牒二万道紫衣师号各二千五百道并专充激犒并应副缓急支用其度牒等依宣抚处置使司体例专用本府勘合所有礼部给到号簿从本府收掌如遇支使据所支数目别用本府勘合号簿同付给降去处书填飜改
一臣勘会逐路豪户如愿纳钱物斗斛补助军须或缓急劝诱博籴若不命之以官窃虑无以激劝今欲乞给降空名承节承信廸功郎告进义校尉绫纸各二百道给付本府准备使用仍乞依绍兴三年洛西劝诱博籴巳得指挥施行
贴黄称臣契勘昨来浙西籴买日承节廸功郎各系四千贯承信郎三千贯进义校尉一千贯今来川陕等路斛斗等价直及行使铜铁钱轻重不同欲乞从臣勘量书填伏乞睿照
一臣今将吕颐浩等体例参酌乞置参谋官一员参议官二员计议官四员书写机宜文字二员主管机宜文字四员干办公事一十员准备干办一十员武臣准备差遣二十员准备差使二十员其应干事件合遵依吕颐浩张浚孟庾巳得指挥及体例施行内请给除旧请外名色同者从一多给恩数从优
贴黄称臣契勘内计议官缘张浚到川陕日为有官资稍高及不欲令干预文字之人添置上项名目今欲依例添置伏乞睿照
一今依孟庾例差置点检文字三人主管文字一十三人书写文字一十四人书表司四人发放文字大程官八人亲事官四人装界作一名发递工匠二人三省枢密院主事以上驿劵缘张浚与吕颐浩等体例轻重不同欲酌中依秉义郎则例支破官序高者自从高其余应干事件合遵依吕颐浩张浚孟庾巳得指挥及体例施行内请给除旧请外名色同者恩数从优
一签厅欲置人吏四人其抽差请给恩例等并依本府诸房书写文字例施行
一本府合置降赐公使库今欲乞逐库各差主管官二员专知官一名降赐库手分二人书写人一名主管官於有官人内指差专副以下许差白身人其余并依张浚已得指挥施行
一乞於内外指差医官二人克择官一名除见请外日给进武副尉劵一道官序高者从本等无旧请人更支一十贯内医官每月更支合药钱七贯
一臣勘会本府官吏等系据即目事务或依例差置若将来事务繁剧人力不胜欲乞从臣量度增添其请给等并依已差置人体例施行
一臣今来系由两浙淮南江南东西荆湖北路前去其一行大军等合用钱粮若不指定名色取拨窃虑漕司无以应办欲望圣慈特赐睿旨逐路各专委漕臣一员将应干诸色及不以有无拘碍并上供经制常平等米斛钱物应副经过支使贵免阙误
一臣随行合要绍兴勑令格式并吏部七司条法兵工部都官迁材格法及将官勑照使欲令所属各行印造一本供纳如无印本如法抄録仔细点对内将官勑於枢密院关取
一臣契勘本府一行辎重并官属等合用骡马不少及所须什物等若旋行计置窃虑枉费官钱昨张浚孟庾结局日有系省骡马驴及氊帐兵幕从物器皿家事行军什物等并见在三省枢密院激赏库殿前司省马院神武中军左藏库等处寄管欲乞拘收赴本府应副使用
一吕颐浩等昨来出师其一行官吏将佐以下皆有支破起发钱物体例缘地里远近不同是致不一今来前去川陕水陆万里比之张浚出师之时尤为艰辛所有起发钱物更不敢陈乞增置只乞依昨张浚体例施行一依例合差进奏官一名承送往来申奏文字今欲乞从本府指差不罢本身职事兼行主管依例与免本院差遣每日别给食钱二百文就本院历内勘支
一行遣纸札朱红及发递皮角牌子等及油单黄蜡点照油烛收盛文字笼仗打角官物合用物色等并具数於临安府取索限日下供应内纸令左藏库支供在外并於所至州军关取伏望圣慈特降睿旨施行
乞辟差官属依例带出见任职事状
臣今出使川陕荆襄其合行事件巳得圣旨依吕颐浩张浚孟庾昨申请到江淮荆浙都督府并宣抚处置使司已得指挥契勘张浚下属官张宗元冯康国并带出郎官职事所有臣今来踏遂辟官差到官属内有见任行在职事人亦欲依例
督府申请援乞降诏旨并録赐张浚诏书缴进朕嗣承大统遭时多难夙夜以思未知攸济政赖中外有位之臣悉力自効共拯倾危今遣知枢密院事张浚往谕密旨黜陟之典俾得以便宜施行卿等共念祖宗之勤勉人臣忠义之节以身徇国无贻名教之羞同德一心共建兴隆之业当有茂赏以答殊勲
臣窃观陛下励精求治志图恢复慨念中原久罹涂炭以川蜀荆襄为腹心根本故特命大臣往宣德意而臣猥以庸陋误被使令委以专征之权付以黜陟之典责任之重前此所无欲使叛亡怀归强隣讋伏士卒奋励奸吏革心不间遐迩知尊朝廷非有丁宁告戒之辞无以一新远人耳目伏见昨来张浚出使之日曾降诏书道陛下委任之意今来欲出自宸衷特以诏旨付臣前去至所部州郡观风问俗之间告以明天子勤劳西顾恻怛至诚之意庶几武夫悍卒流涕而思用命垂髫戴白扶携以听德音其於远方观望所系甚重伏乞睿慈特垂赐可臣不任恳切之至所有赐浚诏书谨録如上论防边第一疏【按此下二篇永乐大典不载今从历代名臣奏议增入】
臣窃观古者用兵以谓国之大事至重至慎不敢少忽告之宗庙卜之蓍龟谋之卿士然後授以成筭所请必听所欲必得纤悉曲折无不周致信任既笃乃始责以成功此将帅所以竭忠而士卒所以用命也秦欲伐楚王翦须兵六十万人一旅一卒不可阙陈平间楚君臣用汉金三十万斤惟意所出入高帝不问也郭子仪幕府之盛至将相者六十余人当时不以为过所以成就其功固当如此陛下轸念西陲宵衣旰食以图劳来安集之方故遣大臣往将使指是宜上下戮力以寛君父之忧汲汲皇皇协济厥事若但为侥幸之图姑行尝试之说一切苟且恬不介意号曰出师其实何补今臣备员督府近在阙庭施置之间巳多龃龉请兵於诸军非为臣之使令也将以备出战入守也请给於公帑非为臣无资财也将以劝功赏士也辟士於幕府非为臣私亲旧也将以得人为用也然所谓兵者不满数千半皆老弱不胜甲胄疲癃跛倚可笑可怜所齎金帛至为微少犹控顔沥恳几同乞丐荐举士人皆惮远适面得睿旨令除京局以重观望荐章甫上弹奏巳行使臣意气忧沮举措畏忌退视宾僚有腼面目士大夫间或笑其单弱或忧其无成皆谓事大体轻有名无实顾臣一身亦何足道顾国事安危不知安在孤踪远去君门万里若或更加沮抑臣亦何能自辩伏望陛下察此行之重轻悯微臣之拙直凡有所请略赐主张无使臣茫然遐徼之外欲自诉於陛下则不可欲尽载之纸笔则不能怅焉自失莫之为计也臣词意廹切不觉至此惟陛下矜察
论防边第二疏
臣闻战不必胜不苟接刃攻不必取不苟劳衆帝王之兵以全取胜贵谋而贱战盖谓此也臣观汉宣帝时赵充国伐先零群臣上攻战之谋求速务快议论蠭起充国以为非素定庙胜之策不可用方且审料敌情图上方略垦辟田土会计米盐槀秸器用之具邮亭畎浍之饰无所不备优游安静不求近功虽簿责之使辈至问状之诏日闻守其成谋牢不可破卒能沮羣议克强敌国无大费功遂名立臣窃慕之然自惟念臣本书生不闲军旅陛下圣度兼容无所求备徒知臣愚不谋身戆不避事付以重任责其所难义不得辞黾勉承命惟敌人寇蜀於今累年侵轶之兵岁深一岁始者接锋五路其後直抵梁洋既已弃和尚原寻又失饶风岭蜀势之危廹於累卵所恃者吴玠一军忠勇可仗守关则仅足出战则无余设或吴玠不能支吾即是四川更无存理若今冬末幸敌不来则臣至蜀之日宣陛下恩信问百姓疾苦劝课农桑蠲削浮费协和将士简练师徒谨守关梁密行间探取谋问计养鋭蓄威凡智虑所逮无不竭尽以副陛下委寄之意此则愚臣之所能也或吴玠之兵声势大振四川财赋移用有余虽深入秦川尽还故壤於臣志愿岂不欲之或兵威不加於前敌势无损於旧虽曰蜀道险难固亦未易保守况欲及其他哉若大言无实轻举妄动侥幸成功於万一此则非愚臣之所能也今者明天子谓臣为可使军民谓臣为可行蜀人喜庙堂辄遣大臣敌国闻朝廷再开督府内外观望事体非轻而兵将单弱无以压蜀兵骄悍之气金帛鲜少无以省蜀民馈饷之劳虽自治之术犹未知攸济乃欲勉强其所不能多见其不知量矣曩张浚之行也谋欲恢复秦晋渐定中原卒之失五路失梁洋坐此被谴原浚用心岂不伟壮而议者谓浚不得无罪以其自信太重许陛下者太过而功名不能副其初议是乃昧於自知而勉强所不能者也臣窃惜之臣今行有日矣窃意宸衷之所经营执事者之所讲究必有成筭如赵充国所谓素定庙胜之策者幸举以见授臣当度德量力奉命而行尚或觊觎薄效归报陛下傥不赐照察而责臣以必能臣恐异时纷纷之论赤族不足以塞责浚有大功廹於物议犹不能免况如臣者哉故自受命以来日夕忧恐莫知为计虽然量能授官者人君之职陈力就列者人臣之义与其依违隐忍卒使陛下有失望之叹曷若以其所能及其所不能者明以告於陛下尚庶几获免欺君之罪惟圣明怜察
乞降指挥桩管粮食状
勘会都督府官兵等将来到荆府换易舟船并等候陆行军马合暂屯驻一行粮食切虑本府阙乏无可应办及自荆南入川沿路粮食亦未有指拟伏见朝廷近降指挥令衡州将见桩广西提刑司起到常平钱所买金银等於夔州路收籴米斛至荆南府桩管欲於数内支取米一万石应副庶免阙误伏望圣慈速赐指挥乞降旨乘载辎重老小船并合逐军自行备办状
勘会本府军马已降指挥先次选差一万人系於诸军内摘那差拨所有乘载辎重老小舟船并合逐军自行备办欲望圣慈特降睿旨行下照会
[集部,别集类,南宋建炎至德佑,忠正德文集]

[book_title]卷三
钦定四库全书
忠正德文集卷三　　　　　宋　赵鼎　撰奏议下
除右相论防秋【按鼎以绍兴四年九月除尚书右仆射同中书门下平章事兼知枢密院事】
臣契勘韩世忠属官陈桷等赴阙臣即子细叩问世忠防秋措置观桷等所说可见世忠之意桷言世忠已过淮南相视控扼因桷等之来专令乞兵防守建康一带意欲令张俊分占江上同负此责亦如张俊聚兵之意也臣以为敌若不能渡江只留淮甸即委世忠专切固护通泰万一采石等处不能支吾则敌骑深入遂有无穷之患虽能保守通泰亦复何益今若便令世忠保守建康又缘敌骑未渡之间当且以通泰盐利为重臣之愚意欲乞戒饬世忠且在承楚极力扞御或采石等处已闻敌骑南侵即令世忠全军而还径趋江东或浙西冲要去处或腰击或尾袭虽不能遏其来路亦足牵制少阻南侵之势不能深入所有通泰盐利在所不顾也臣本不知兵更愿陛下召张俊与议之或以为然即乞召陈桷等面授此意及亲洒宸翰以赐世忠不可坐视安危恬不为意遂如议者所料也【张俊尝言一旦江上有警即世忠光世等各携老小登舟为自安之计必矣】臣一介书生辱陛下眷遇致身至此敢不黾勉图报万分自入夏以来每以防秋为念而议论不一何由措手既入七月方二使南归而又朱胜非求去纷纷十数日不定八月初即有川陕之命万里之行无一人一骑日夕经营自救不暇是以不能专一留心朝廷之事今事势已廹乃蒙陛下擢寘宰司万一小有蹉跌万死不足塞责臣已力陈恳欵辞免误恩或未赐矜从即乞陛下博选中外忠诚可倚之人寘之二府庶几协济少分陛下宵旰之忧臣不胜万幸
贴黄陈桷言世忠患一军老小留在镇江非便臣乃与桷议欲令迁来平江等处桷以为然此亦张俊之意也并乞圣裁臣昨晚已奏禀乞令陈桷等上殿奏事如陛下不欲召见即乞令与臣等议定速遣还军或别有处分韩世忠事亦乞降出付桷等以归
乞亲笔付诸将防托【按事见宋史绍兴四年十月】
臣窃见吕祉奏到金人已犯滁州界窃虑径自桓州直趋江上即建康一带仓卒惊扰乘间济渡别无阻遏大兵未集人心易揺思患预防理宜堤备今欲备坐今来探报劄付韩世忠疾速措置如承楚大兵并来滁和窥伺渡江即仰带领精兵扞御掩击兼张俊人马已趋苏常即浙西可保无虞兼劄刘光世疾速统领人马前来建康府防托太平州等处并劄张俊等疾速差人硬探滁和敌骑动息万一江上有警即仰整龊人马应援建康一带缘浙西非骑兵所长纵使济渡不能冲突唯有建康最为紧要深恐光世人马未至间遂致侵犯臣愚欲望圣慈用臣此意亲洒宸翰以赐三将责其备御勉以功名且令宣导陛下问劳将士暴露辛苦之意所有三将省劄见令修写来进入
措置防托画一事宜状
臣昨日已具滁州探报事宜闻奏催督三将劄子适已进今别有愚见仰凟圣听伏幸睿察
一承楚敌衆恐非重兵虽临江上未必敢渡缘近报濠州对岸涡河口亦有人马今承楚之人既至滁和即庐夀隔絶势须奔避而涡河之兵与承楚合而为一万一乘虚窥伺便有冲突之患理须过为堤备
一已议欲先遣大臣或圣意以谓目今可遣即乞批出姓名且使乘传自余杭由广德以抵建康伺察敌情号召诸将增重江东之势俟刘光世军到议定防扞会合之策即复趋行在所
一张浚人马昨日发絶浚亦出门前去杨沂中老小不肯先发意欲同行即今别无措置事务臣愚欲乞择定车驾进发之日行下三将照会使知临幸有日即不敢稽留观望
一初二日敌犯滁州界【按史绍兴四年十月已卯金人犯滁州以丙子朔推之当是初四日】今已六日刘光世初四日承受移军文字治行三日初七日始能成行而驰至建康七百余里势恐未能相及即采石一带唯有杜琳?琼李贵三项人马不相统摄难以责办不得不过为之虑臣偶有所见敢不竭尽伏幸圣聪裁酌可否
论亲征【按史绍兴四年十月丙子朔与鼎定策亲征戊戌御舟发临安】
臣今日扈从车驾登舟出余杭门窃见道旁观者无问老幼皆以手加额咨嗟流涕以陛下冒犯风雨亲总师徒激励将臣抗御强敌为宗庙生灵之计自靖康用兵以来未尝有此举措故得民心如此虽然千金之子坐不垂堂知命者不立岩墙之下陛下以万乘之尊履兵戈至险之地苟怀爱君之心莫不忧之而臣待罪揆路实负此责是以不寒而栗当食忘味臣非不欲被坚执锐摧锋?阵为士卒先而书生懦慑之资不娴战鬬之事又事不素备势难遽为府库无半岁之储关津乏控扼之具随宜经理取办仓皇徒有过差无补毫末所愿陛下悯怜驽钝虑致於乖方开广聪明兼收於衆智下哀痛之诏捐内帑之金唯至诚足以感动於羣情唯劝赏足以激扬於士气坚恻怛艰虞之念革偷安苟且之风则功业之成曾无难者此帝王之事在陛下神谋睿断思而勉之而已存亡所系安可忽诸故於进发之初辄贡区区之恳傥少裨於万一而臣亦预有荣焉臣不胜万幸
奏承楚事宜状
臣等据两日探报承楚敌兵挽舟北向似有回意及据秦州赵康直申已措置收复承州固已疑其别有奸谋今日询问得承州之北新开湖可以通天长河入六合县河内由瓜步可以出江果如此则凡清河之舟皆可为用无复阻滞矣又沈晦奏称敌骑聚於六合【按史绍兴四年十一月韩世忠遣兵刼金人营於承州破之金人犯六合县】则贼之计谋深有可虑者臣等已作圣旨下沿江诸将过作堤备更乞陛下亲笔以赐诸将责其必保万全不得少有透漏及令和同协济以纾今日之急
奏吕祉所陈状
臣适蒙降出吕祉奏状祉言敌已遁去固未敢深信而所陈二策亦未宜遽作行遣俟别有的实探报然後措置施行似未为晚兼臣已作书祝张浚如果有追袭之计即如祉所言戒约诸将勿令妄杀伏乞圣慈更赐裁酌
论降亲笔付邵溥等【按事见宋史绍兴五年五月】
臣前日奏禀欲降亲笔付邵溥吴玠奨谕裁损冗费等事臣退而契勘溥等议事在两月前计今归司已久犹未见裁损各件候奏到乃降亲笔似为允当合具奏知
乞除朱震职名状
臣窃见孟庾等已入文字面奉圣训范冲除徽猷阁待制充资善堂翊善朱震充赞读【按史系绍兴五年五月】范冲恩命臣除别具辞免外臣伏见朱震文学行谊素为士林推重今与范冲同膺圣眷冲既陞次对则震不可独无恩数起居郎虽日侍清光终非两制臣愚欲望圣慈亦除震待制与冲并命不唯公论允协亦不欲独宠冲益重臣亲嫌之谤伏惟圣聪加察
乞许亢宗与职名除郡
臣累奉圣训在廷之臣趣向异同者稍澄汰之庶几风俗丕变治道归一仰稔陛下灼见崇观之弊不为时学所惑臣每愧绵薄不足奉承睿旨窃见近日召对许亢宗者乃叶梦得妹壻议论学术宗师梦得奏对劄子首以知兵不知民为说意有所指但不名耳陛下不可不察以大臣荐进例有恩数且乞优与职名除近阙知州军差遣似於公议允惬不至纷纷来日当进呈合先具奏禀
进廖刚世彩堂集劄
臣今早进呈廖刚乞以一官回授封赠祖父已得旨依所乞施行窃惟陛下以孝治天下故凡人子欲褒显其亲者莫不曲留圣意俯遂其请臣愚固知陛下孝养之心未尝少忘今复览廖氏事迹圣怀不无感叹所有廖刚所编世彩堂集谨具进入
奏某人差除状
臣今早蒙宣谕近所对与臣所闻之语大异臣即尝奏陈乞少待兼来日系国忌日不应降宣命容臣十八日留身奏禀讫然後施行
乞追赠邵伯温状【按此篇永乐大典不载今从历代名臣奏议增入】
臣伏见故右奉直大夫提举江州太平观邵伯温康节先生雍之子伯温自少出入富弼司马光吕公着韩绦韩维范纯仁之门程颐范祖禹深知之元佑初伯温为布衣韩维以十科荐可备讲读後以经明行修命官维又荐学官范祖禹荐于经筵司马光卒其子康亦亡乃特差伯温西京教授俾教其孙植因以经纪光家事绍圣初章惇作相意欲用伯温伯温安于筦库澹如也元符末以上书得罪名书党籍坐废者四十年靖康初召用一时名士谏议大夫吕好问荐为谏官宰相吴敏欲以东宫官处之时戎事方兴不果用建炎初除利州路转运判官遂请宫祠以卒臣宦学关陕二十年接其议论熟其为人尝叹其不可企及也窃惟陛下褒贤念旧凡党籍上书人皆被优恤况伯温大贤之後行义显着平生所学迄不获用深为圣朝惜之臣辄録伯温元符末所上书进呈伏望圣慈特赐褒録优加追赠以示宠光岂独伯温九泉之荣实为士夫名节之劝臣不胜幸甚【按宋史伯温传鼎少从伯温游及当相乞行追录始赠秘阁修撰】
论行遣章蔡状
臣伏奉宸翰以章惇蔡卞罪恶贯盈当议追贬并其子孙亲戚不得与在内差遣仰认陛下崇奉宗庙之意臣虽驽钝敢不奉承今日方取见卞等见存官职来日取旨行遣然臣愚意止欲及其子孙若并亲戚斥之恐伤陛下仁恕之德合具奏知【按宋史绍兴五年八月追贬惇昭化军节度副使卞单州团练副使子孙不许在朝不及亲戚当即从鼎奏也】
援任申先第一疏【按申先伯雨子以布衣特起至中书舍人】
臣适蒙陛下降出任申先辩诉言章奏状缘两日假故未及进呈又缘亲笔不敢住滞为复只今行出或容臣二十一日奏禀讫然後施行从来从官落职不可无名必坐其奏状乃降指挥臣详观申先所陈意以论列沈与求因缘致此言诚过差不为无罪臣愿陛下廓天地之量少赐容忍以全事体若所言别无过当则何缘落职唯其肆言不屈衆所难堪而陛下能容忍之是乃盛德事臣区区之愚尚有曲折唯圣聪省察申先之得罪於陛下激怒於衆人本因与求之事今若坐其所奏落职行遣臣恐张浚不免忧疑而章惇蔡卞之党懽忻鼓舞於外矣以陛下寛仁大度不能容一狂直使大臣不安羣小交贺臣窃为陛下惜之臣备位宰辅无所补报惟有朴忠敢不竭尽
贴黄臣於申先非有所厚昨申先论列沈与求臣深不以为然亦尝奏禀计陛下尚能记忆今申先奏章有议者谓臣不当与台谏立敌此臣戒申先之言也又言大臣方行台谏之言以示无私则申先于臣不无怨望而臣不避谴逐辄敢冒凟圣听诚以责一申先为小故而其间所系利害为甚大臣非敢倚张浚为重隂济其私意也伏幸睿照
援任申先第二疏
臣昨日尝以任申先落职事叙陈曲折烦凟聪听伏蒙圣慈俯鉴愚恳特赐亲笔许令奏禀讫施行仰认天地之仁少霁雷霆之怒不唯申先保全进退亦使臣下遇有所见得尽区区无所隐避则陛下涵容之德高明溥博阔略细故所志者远大矣幸甚幸甚然臣尚有欲告于陛下者初陛下以伯雨之言追贬惇卞録用申先所以旌别淑慝明辩是非虽在九泉之下犹知惩劝则足以为万世臣子善恶之戒当时中外咸知此道复兴者以陛下聪明絶人洞见底藴不为浮议惑而臣亦不量微薄不避衆怨身任而当之今曾未几时申先乃蒙斥逐诚以台谏四人之请陛下不得已而行之若又因其赴诉之言更加削夺则非所谓十世宥之之道也臣恐惇卞之党有以窥伺圣意祸机一发奸计遂行不特申先粉碎虽如微臣势难苟免是不得不惧臣故辄为申先一言亦所以自为谋也并幸慈怜矜察
乞刘寜止等上殿【按宋史绍兴六年二月遣刘寜止如镇江总领钱粮是月张浚至江上会诸将议事】
臣今早得张浚书以江上诸军钱粮阙乏欲令刘寜止向子諲早到镇江议事今日已降指挥令寜止等於今月二十四日内殿辞缘寜止等远去各有奏禀职事欲许辞日特令上殿如蒙俞允伏乞早赐批出
乞抑内侍奏【按此篇永乐大典不载今从历代名臣奏议增入】
臣前日奏事殿中伏奉圣训以言官张致远论列士大夫有隂结内侍者陛下既骇且怒以谓此风寖不可长宣政之祻流毒至今不可不戒宜降诏开谕且令有司立法禁止臣待罪宰辅亲承玉音仰见陛下不惑於甘言无狃於近习洞鉴覆车之迹灼知滋蔓之端好恶一分邪正自辨帝王盛德事也虽然小人无他志在进取不复顾藉至於坏风俗紊纪纲唱谗佞之风塞公正之路以及於丧国亡家之祻皆所不恤兹宜可畏欤今虽有所斥逐而潜形秘迹人莫得知物论所讥圣心未悟者臣不知其有无而亦不能保其必无也臣愿陛下力惩而亟革之与其沮遏波流孰若絶去根本之为愈臣尝见齐威王封即墨大夫故事及本朝欧阳修奏疏仁宗皇帝其议论事迹皆可稽考谨録在前用见臣区区将顺之意亦因以献规於陛下伏幸寛仁察斯忠恳知绍兴乞差兵马防海道【绍兴七年三月二十六日　按笔録鼎以绍兴六年十二月引疾除观文殿大学士充浙东安抚制置大使知绍兴府】
臣检凖枢密院劄子节文已降诏旨廵幸建康见令有司择日进发切虑四方传闻不一三省枢密院同奉圣旨令诸路帅臣监司散牓分明告谕使军民通知仍多方措置弹压务在安静及常切检察部内如日前积弊有害军民事件悉行革去续承旨符照会车驾廵幸今月初九日已到建康讫本司已行下本路诸州府措置弹压及从本司出榜分送晓谕军民通知去外缘本路见管禁军人数不多以至器械例皆少阙兼管下明州边临大江海面冲要不止备御山东贼界缘接连福建不测海寇出没若非朝廷差兵屯驻无以弹压今车驾移跸建康兵马事力悉在江淮之上则浙东一带委是空缺愚民好乱浙俗易揺食菜事魔之人处处有之未易遽革万一乘隙窥伺别起事端虽不能大段为患如白马源缪罗等辈不保其无是时虽多方措置抚恤终不若少屯兵马之为实利也本路禁军共有六千余人除老弱不堪及差出之外不过有三四千人分在七州之内占破使用例不能免可以凖备使唤曾无三二千人而相去稍远逐州各欲为备缓急不能团结又全无器甲虽取会见管乞令修整非目下所可办集深恐临时悞事欲望圣慈特赐睿察差拨兵马三五千人长在明州驻劄或更於留守司添兵数千则虽朝廷在远使诸州缓急有所赴诉诚为利便臣以衰病已乞宫祠然本路有此利害不敢缄默仰凟圣聪无任陨越
经筵论事第一疏【按鼎以绍兴七年八月除万夀观使兼侍读此下二篇永乐大典不载今从历代名臣奏议增入】
臣向蒙陛下不以臣不才寘之宰辅前後二岁迄无寸功圣度兼容忘其所短恳辞去位礼意益隆粉骨捐躯未知所称今者待罪藩郡使得自佚曾未朞年遽叨召命俾预经幄示不终弃自惟何者辱陛下知遇如此然臣区区之愚有不得已者不免仰凟天听臣窃惟陛下绍祖宗之业当艰难之时简拔儒臣列侍讲读非欲分章摘句为书生事业必将论道之余访以当世之务臣虽学识迂僻不足仰裨聪听亦欲少施所藴时有献替是廼祖宗设置经筵之义况於今日乎臣谓陛下所当谘访於讲读之臣者内则政事之得失外则边事机筹而已臣之思欲献之於陛下者亦无以踰此臣素不知兵然两经扞敌粗识事宜谓先固本根乃议攻战屯大将於江滨分精锐於淮上首尾足以相应声援足以相及敌虽强梁欲谋深入前廹大军之势後有尾袭之虞而我之漕运既省民亦少安设或长驱头举而身随矣跨河越岱无不可者故於临机应变之间反复忧虑以持重为先或欲置之危地必取成功非不可胜之策也若今之边事规模宏远事势恢张固已尽善但与臣所见偶不同耳亦非怯懦者所能知也臣昧於治体然昨在揆路妄意区别谓朝廷之上屡立党与吕夷简范仲淹之党可合也学术政事所同而其人多忠厚老成之士王安石吕惠卿之党可合也学术政事所同而其人多才能少俊之流至若元佑之人与夫绍圣崇观之党则不可合也学术政事不同而品流趣向之异也故於进退赏罸之际申严劝沮使人知所向或欲混善恶於一途则善类必沮伤纳君子小人於同域则小人必胜理之自然害政之大者也若今之政事议论好恶黜陟取舍固已尽善但与臣所见偶不同耳亦非浅陋者所能及也此两事之外其他所不同者固不一而臣亦不敢自以为是顾顽冥之资执其所见而已今措置已定法令已行羣心退听习俗丕变矣陛下傥欲采用臣言重为更革则中外扰扰何时而已臣行年五十有三衰疾侵寻死亡无日亦安能遽丧所守俛仰从人傥使厠迹诸儒议论之末陛下将何所谘询臣亦自度无可献之陛下者如其遂非不悛执迷难化永为弃物不复可用亦其分也是以闻命而来逡廵恐惧屡陈辞恳不敢但巳诚恐进对之言与时不合奉身求退重取慢命偃蹇之诛非陛下畴昔顾遇许以保全之意况自夏及秋足疾增剧痛楚浮肿有妨拜趋臣已别具劄子奏乞改除一在外宫观外辄敢尽布腹心密闻於陛下惟陛下怜之俾臣终老山林死无所恨
经筵论事第二疏
臣已具愚见仰凟圣聪尚虑所言未究所藴重为陛下陈之且车驾驻跸所在天下之根本也外设藩篱之固中严堂陛之居然後从中制外运动得宜譬之人身有腹心有手足不可易置也今舍二浙泽国险阻之区而都建康显敞冲要四达交争之地修饬宫城移置官府悉库藏金帛随之不鉴维扬仓卒之祸而为久远安居之计实臣所未喻也若谓建康古帝王之宅得形势之利然自尧舜三代秦晋而下建都不一各便其所宜而未尝相因不闻後王之兴必居前王之地也若谓北临淮甸足以系中原之心便於进取之势然移跸已复半年矣进取之计果如何中原之人归者几何响应而起者又几何若谓易於号令然前此两经扞敌车驾进临鼓作士气诸将奋励承命即前倘朝廷威令不行驾驭无术虽在营垒中无益也不考利害之实不度时措之宜采书生之高谈按史册之故事而先自致於顚危之地乃曰欲图恢复臣窃以谓不可虽然臣知定都建康未为得策而陛下苟因臣说遽议回銮臣亦以谓不可也自朝廷南渡中外臣民莫不以恢复之说献於陛下臣自郎官历台谏至践宰辅前後进计於陛下亦以此为先陛下笃於孝悌固亦未尝不在是也然而臣所期於陛下者不忘恢复之念常为恢复之谋仰顺天心俯鉴人事度德量力观衅而动不敢轻举而易发也今恢复之势已张恢复之名已正凡平日献议之人以谓恢复之功可跂而待乃欲旋幸二浙偷安目前自为退缩削弱之计必以陛下为不孝不悌之主以臣为不忠不义之人夫不孝不悌之名固陛下不可受而不忠不义之罪臣亦安敢当之此议论之臣他日必不见贷者臣所谓欲议回銮亦不可也盖一动移之间便有强弱之势不可遽也呜呼采虚名忘实利张虚声受实祸其利害为如何而浮言易动主听易揺使任责者难於致力而天下之事所以易败而无功也今为陛下计唯是委任羣臣不责近效俾尽前日措置之策必取今日规模之利用副陛下孝悌之心不难也如臣怯懦愚闇实不足以及此人有能不能前日之规模措置臣之所能也今日之规模措置非臣之所能也不强其所不能古人所取也今以不能之事责人以必能其人杀身不顾也赤族不恤也其如国事何进读帷幄虽不预国论万一陛下谘访见及臣之所言不过如此其言非今日之宜则其人难语以今日之责矣然则何所用之臣所以不避雷霆之怒仰干斧钺之诛披写血诚控告陛下诚不敢愉悦取容以欺聪听耳伏幸察臣哀切之恳曲垂恻隐之仁恢廓?罗保全腰领投之於无用之地臣虽死之日犹生之年
建康府军兵强夺民物等状【按史绍兴七年三月帝至建康八年二月发建康鼎再相在七年九月】
臣闻天子所至曰幸以其布德泽问疾苦号令风化所从而出今车驾驻跸建康宜其加惠斯民使之忻戴而军律不严郡政不举以强凌弱无复纪纲每兵数人结为一党或强夺所卖之物不还价钱或抑令空手之人般负钱米小不如意殴击随之寃痛之声闻者伤恻将佐自以为得志厢界亦不敢谁何遂使闤闠之中日有横逆之苦臣尝建言乞令三衙广布察视分占地分严立赏罚及令诸军贴差使臣应有所犯以次坐之不知曾无降出而民间之患甚於前日今欲检举臣前章早作措置仍乞责问建康府纵容弛慢坐视不恤之罪或令所在火保团头等常切觉察应有似此之人即仰率衆捕捉如敢拒捕不以所犯重轻并依军法捉事人量加激赏如此则奸恶小戢而嗷嗷疲悴之民有所赴愬矣
论水军作贼劄子
臣尝上言府城侧近往来舟船间被刼掠乞令三衙广布察视分占地分及乞诸军贴差使臣分统其衆应有所犯以次坐之後因城中军兵强夺人物再乞检举前章仍乞诘问建康府弛慢容纵坐视不恤之罪臣不知曾无措置施行今闻城外刼掠益甚数日前权上元县窦经前鄜州通判朱褒舟至近城皆被刼夺骨肉痛遭伤害行李一扫无余流离异乡无所伸诉然臣所知者止此而不知者日有之不可胜计也皆云多是水军作过以其在城外得以自如又有小舟可以出没若将之不得其人御之不得其术则沿江往来肆其患害殊未已也不知主将为何人虽谙晓水军利害而纵其部曲不能钤制犹当责罚使之畏惧若其泛泛一武夫则贬而黜之可也别选晓军政能统辖者代之仍乞指挥建康府重赏捕贼期於必获寘之重典并以坐其部辖之人庶几少戢不为江路往来之患此细故责在有司不当缕缕仰凟圣听若有司非人则朝廷安可置而不问臣是以辄言之
奏韩世忠屯军事宜状
臣昨日伏蒙降出韩世忠劄子奏屯军事宜并世忠与臣书及世良到臣处所说世忠之意一听朝廷指挥臣见再作书与世忠议所留人数俟议定乃敢决留更当招温济到此详论曲折然後施行合具奏知
乞辨黄锾事【绍兴七年十二月十九日】
臣前日伏蒙圣训黄锾差除有人论列臣虽未见所论章疏伏闻有买田交结之事锾浙人两年前不记何人荐引召对改官臣以素无雅旧未尝欵语亦不曾与差遣锾乃请宫祠而去自後声问相絶所谓交结不知指为何人因言者奏对伏望陛下面叩之如得其主名然後再加询究考证有实寘之於法亦不足恤万一风闻不审事涉疑似使士大夫暧昧受谤不能自明恐非陛下爱惜人材之意臣不欲频留故此奏禀干凟圣聪无任皇恐战栗之至
又
契勘连日节假未有言官班次或降亲笔询问俾令密奏庶几早得主名免惑圣听先帝临朝时每因臣僚论事或有所训谕往往密降御笔臣於御史中丞陆德先家多见之并乞睿照
又
臣伏蒙降出李谊言章乃是泛言结识未必实有主名然臣私忧过计遽以狂瞽仰凟圣聪顾虽九殒不足塞责其余曲折容臣别日奏禀李谊章疏谨复进入请与潘良贵等职名宫观状【绍兴八年　按此篇永乐大典不载今从历代名臣奏议增入】
臣昨日入省致齐不当趋朝奏事伏见亲笔批谕潘良贵及常同差遣臣以不签书刑罚文字兼职名未定须俟面奏然後施行臣尝谓朝廷贵在安静安静则和气蒸薰天下自然蒙福今幸朝多君子无乖异之人搅扰其间足以坐致安静之风而良贵天夺其魄轻举妄发而常同辈又不分别曲直随俗毁誉自作不靖致此纷纷仰惟陛下以日月之明照临百辟天威神断曲尽事情在臣之愚无复可议然尚有一得之虑欲已不能冒犯威顔无所迯罪臣於此数人者何有厚薄之异至於进退取舍实关国体在臣不敢不言也张绚良贵皆二浙之士与臣本无契分常同虽尝荐之然自作言官屡以语言侵臣尝因此恳求避位子諲始识於种师道宣司幕中虽戚里贵游子弟而好学乐善文雅有余平日交游议论之间凡有补於正论有助於善类者未尝不竭其诚心士大夫以此称子諲而子諲亦以此受知於陛下至如良贵常同辈皆子諲素相钦重者今常同既出张绚决不可留是因子諲而致此数人相继而去恐於子諲不甚光美亦非其本心也臣辄献愚忠愿陛下少留圣虑如子諲无罪不当外补或陛下不欲私潜藩之旧即乞优与职名处之近郡非晚复可召用良贵与次等职名即与小郡与本等职名即与宫观如此则重轻一分而赏罚之意天下晓然知之矣常同张绚且降不允指挥俟行遣良贵等了絶然後徐为区处或移闲慢或令补外无不可者庶几朝廷安静士论厌伏足以彰陛下包纳狂直之美而子諲去就之间亦复尽善矣且良贵等今日之过诚不可恕若考其平素亦曰端良之士倘一旦并逐深恐子諲心怀忧欝益不自安盖其人畏义而乐善故也臣区区愚直岂敢怀私党庇如陛下不以臣言为然即一如亲笔批谕行遣未晩然臣待罪宰辅实不欲呶呶之徒妄议朝廷亦所以爱惜子諲耳不避烦渎重取诛谴唯陛下深加省察臣不胜万幸
乞赐岳飞亲笔
臣今日得岳飞书已定十月十九日出师臣窃惟大军一举所系非轻臣愿陛下以收复境土拯救生灵为念诚心默祷克享成功仍乞亲笔赐飞勉以尽忠体国之义使之激励将士共立功名臣已累具奏陈乞在外宫观然备位大臣不敢以中外为间并幸睿察
罢政奉祠奏议【绍兴九年正月十六日　按鼎以绍兴八年十二月请祠除醴泉观使任便居住】
臣昨蒙恩罢政甫离行阙即闻人使及境既而得请宫祠杜门养疾其外事絶不相关今月初六日伏见绍兴府宣示赦书乃知大义已定悉如向来临遣之旨然臣在田里间窃听士民之论间有疑而忧之者谓一旦通和之後兵政武备势必少弛万一复有乘隙侵凌之患仓卒何以待之此盖远方之人不知朝廷自有措置而私忧过计妄意如此其区区之心有足嘉者臣受恩最深既老且病永乖图报之効尚有纳忠之愚伏望陛下俯察舆言重留圣意深念前日之祸益思善後之谋上自圣躬下逮庶政兢兢业业毋忘泛海防秋时用以释天下忧疑之心图社稷久长之计慎终如始永底丕平而臣犬马余龄侵寻无几所苦渴疾日益增加固虽老死海隅会有返国乡关之日臣不胜至愿

[book_title]卷四
钦定四库全书
忠正德文集卷四　　　　　宋　赵鼎　撰四六
辞免知枢密院川陕宣抚处置使
囊封荐布觊诚悃之上昭纶诏宠颁顾愚衷之未谅辄复冒昧终幸慈怜【中谢】伏念臣才不逮人学非适用偶缘际会遂致叨踰曾微尺寸之功积有邱山之衅林泉陋质寜裨帷幄之筹诗礼腐儒曷奋干戈之卫遽膺简擢第剧震惊自知甚明岂复堪於重任人言可畏将上累於眷私伏望皇帝陛下乾覆博临离明洞照仰屈盖高之听俯推从欲之仁特发俞音示曲全於终始庶陈緜力或未至於颠隮
谢除知枢密院事川陕宣抚处置使
进登右府深愧超踰专任西陲曷胜负荷恩隆天地惧甚氷渊【中谢】窃惟关陕之雄壮观万国巴蜀之利沾溉九州自古恃形胜以威华戎列圣宿骁锐以固根本上天畀祸强敌兴戎万乘远狩於海隅数路尽寘之度外膏腴千里遽为荆棘之墟强盛百年忍弃俘累之辱虽长鞭未及於马腹顾夕烽未靖於狼烟经营淹历於岁时忧顾上勤於宵旰载谋元帅宜属英才伏念臣智术迂?技能寡薄误蒙异眷骤越稠人再陪帷幄之严蔑有锱铢之报位高宠厚缾罍之器已盈任大责深驽蹇之力弗任矧空言不必有实而腐儒未尝知兵岂意圣明猥加推择此盖皇帝陛下焦劳图治寤寐进贤思致中兴之隆灼知当务之急眷惟西土欲臻休息之期庸遣迩臣往布拊循之惠付之以本兵之寄假之以专阃之权将备责於施为固不容於逊避臣敢不仰遵胜筭益懋良图志殄仇雠傥可伸於素愿身先士卒敢自爱於微躯
重修神宗皇帝实録缴进表【按宋史绍兴五年九月鼎上重修神宗实录】
臣闻三代而上尧舜禹汤文武之相传五伯以还秦汉魏晋隋唐之殊袭不有经史孰鉴兴亡故历代官有其常俾後世信而可考【中谢】恭以神宗皇帝躬刚健笃实之美禀聪明睿知之资志大有爲功收不宰布诸典册灿若日星逮绍圣之改元彼日録之来上假名继述公肆诋欺尽虚美熙寜变更之臣反归坐元佑谤讪之罪用以胁持於上下岂惟攘窃其猷爲人不敢言史成此祸忠臣义士抱懑积年仰惟陛下肇开中兴克绍先烈虽干戈未定居尝愤记史之诬而岁月寖深大惧失贻谋之实载颁明诏复俾儒臣念兹皇祖之弥文有待翼子之所燕臣谬膺揆路兼领史权猥资僚属之能获与纂修之首朱书新録墨本旧文凡去取之不同皆存留於考异详原私意灼见奸言初忧头白之无期不谓汗青之有日百端抵牾一切编摩告功合雅颂之称尊王法春秋之旨大君有命鋭然成不刋之书小子何知例以为不急之务允矣七闰之业大哉万世之谟愿勤乙夜之观益见後昆之裕油云霈雨曾不须臾白日青天终难掩蔽所有神宗实録二百卷并考异二百卷谨缮写成册除已各先进五十卷外其余卷帙谨随表上
辞免实録成除特进表
愚衷自列惧锡命之过优聪听未囘致俞音之尚閟情深怵惕罪实僭踰【中谢】窃谓简策所传古今取信惟纪事之有实虽历世而可知苟或异同固当参考矧一朝之大典付三馆之羣儒刋正是非发明谟烈逮更累岁方奏成书考其论譔之功宜有襃嘉之异顾兹职守止预监修宠数荐加战兢无所伏望皇帝陛下曲囘造化俯赐照临推王者从欲之仁狥匹夫难夺之志悯危机之可惧收涣汗以何嫌冒犯威顔甘俟诛谴
谢恩数【进书辞免光禄大夫特进从请赐银绢对衣金带一子六品服　按绍兴正论作三品服】
信书进御初无是正之功宠典荐加卒冒分颁之赐固辞莫遂拜贶爲惭【中谢】伏念臣学识迂?材能浅陋久玷枢机之任适临紬绎之司窃惟皇祖之诒谋昭若曜灵之垂象虽尝窜以私録迄难蔽於奸言粤稽同异之归具存前後之史发扬渊懿悉本於清衷刋定谬诬兼资於衆智敢期优渥猥及妄庸赏以劝能顾微臣之何力服之称德假贱息以奚名此盖伏遇皇帝陛下增贲尧文仰绳祖武成一王之大典传百世之鸿休爰褒笔削之勤滥被振提之末焕身章於父子感佩君恩旅珍币於家庭实惭民力誓期尽瘁上答殊私
谢史馆进书囘授恩例表
崇阶极品恳辞甫遂於愚诚命服优恩光宠复加於贱息省循非称悚惧增深【中谢】伏念臣起自寒微备尝险阻晩叨眷奬浸被使令初无臯陶可绩之谟荐承傅说交修之训经纶无术曾未济乎艰难撰述何功遽首蒙於涣渥恩沦骨髓光动阶庭静言庸违实为侥冒此盖伏遇皇帝陛下懋昭舜孝克广尧仁念继序而不忘俾纂修之尽善第推恩数示劝臣邻臣谨当佩服诏音益严师训日闻诗礼敢怠於教忠志在国家誓图於尽瘁
谢生日赐牲饩表【绍兴六年】
垂弧既远方感於劬劳赐品有加遽沾於庆赉荷分颁之甚腆思称效以弥囏【中谢】伏念臣偶玷荣求居慙固陋职参师律莫施借箸之筹位忝台司久负作霖之命惟期罢黜少弭烦言伏蒙皇帝陛下茂举彞仪优隆近辅俯记始生之日曲推乃圣之仁锡以稻?申之牢醴怜蒲柳之弱质俾续於年龄均庖廪之余珍用资於燕喜仰衔覆育誓罄糜捐
谢知绍兴到任【绍兴六年十二月初八日除七年正月十五日到任】
揣分求闲宜从上印疏恩示宠乃辱分符崇以秘殿之班抚此连城之俗朝廷密迩闾里安闲何所施为自然康靖【中谢】伏念臣区区末学蹇蹇孤忠久烦临照之私窃觊糜捐之报自尘揆路再阅年华亮采惠畴未有丝毫之効陈力就列空惊齿髪之雕盖屡渎於聪明愿少休於疾病及兹得请载冒殊恩初期退奉於祠宫稍勤香火岂谓更优於藩翰付以人民矧此稽山望隆越絶露章传舍尝称汉吏之荣修禊兰亭尝想晋人之逸有何劳効获此便安兹盖伏遇皇帝陛下爱厚股肱恩隆体貌使之出守示无内重而外轻借曰无功犹恐前愚而後智於臣进退可见保全臣敢不仰戴深仁益殚晩节宅心平易布政中和顾久侍於前旃孰宣德意但躬行於圣训即副民情
谢进哲宗实録书成除特进表【按笔録绍兴八年九月哲宗实録书成授特进宋史及绍兴正论系六月误】
忱辞屡贡方俟於俞音温诏荐颁莫囘於聪听逡廵拜命感惧交怀【中谢】窃以特进崇阶盖参一品之贵实封加邑必由三岁之祠其间耆德夙望之隆或是将帅勲劳之着膺此异数乃恊师言矧信史之告成因旧文而刋定紬书载笔虽阅岁时振领提纲曾何绩効遽叨光宠但切战兢此盖伏遇皇帝陛下仁孝生知聪明时宪念泰陵之继序辨圣烈之谤诬累年於兹大典克备肆推褒锡首及庸虚臣固当仰体眷私益思策励而久妨贤路常怀患失之讥退奉真祠即控辞荣之恳尚祈天造俯鉴物情
谢再除绍兴到任表【按鼎以绍兴八年十月除检校少傅奉国军节度使充浙东安抚大使知绍兴府】
尸荣揆路无裨庙算之奇假守稽山复叨阃制之重恪宣条诏遄留部封【中谢】伏念臣性质颛愚器能譾薄少从师学计已拙於谋身晚被圣知心但期於许国两膺枋任四阅岁华破朋党之相倾惟贤是荐惩风俗之大弊所见必闻徒殚驽蹇之诚莫效?埃之报臣犹自愧人岂无辞敢图陈力之方积有妨贤之畏力求闲退尚辱眷存怜其心膂之近僚付以股肱之大郡戴恩甚惧抚已增慙此盖伏遇皇帝陛下齐德乾坤同明日月扩勾践养胎之义恻昭王恤病之仁而臣久侍清光备观宸断逮兹临遣得以遵承谨当细大必躬夙宵弥励庶收薄效少答鸿私
谢泉州到任表【四月二十一日　按鼎以绍兴九年二月除知泉州】
愚诚上逹方逃会府之繁申命中颁复拜名藩之宠仰衔至意不敢终辞亟引道以腾装已合符而视事异恩山重危涕雨零【中谢】伏念臣才不适时学非闻道初心耿耿誓许国以忘身末路区区欲庇民而尊主适中兴之昌运荷特逹之深知顾晚节以何堪谓朴忠而可信间登帷幄荐冠钧衡不知权变之宜奚补艰难之际阅时寖久属疾难胜亦既就闲再叨假守命出九天之邃道更千里之遥俟驾靡遑褰帷戾止退循疵吝曷称使令此盖伏遇皇帝陛下志在宅中仁深及物驾驭英杰肆成克复之功体貌旧臣重责蕃宣之効纶言有耀汗号莫囘臣敢不祗服训辞恪施条教持身率则革闽俗之浮夸刻意咨询究海邦之利病或少输於报効当继请於便安
泉州谢落节表
罪尤昭着合正明刑仁圣优容止从寛典恩深沦骨涕下交颐【中谢】伏念臣奋迹寒乡莅官远服覊孤寡与进取何阶历半生州县之劳分沈白首偶千载风云之会遂躐华途粤自渡江之初首寘思言之列旋从枢筦荐守侯藩独持将相之权两冠钧衡之任处人臣之极地蔑着劳能蹈富贵之危机拙於周慎叨尘既久违缪滋多自信直前执迷不反咎将安往罚其可逃是致烦言并尘睿览即其衅戾当永弃於穷荒保以初终尚远临於民社此盖伏遇皇帝陛下明齐日月德合乾坤念犬马之服勤尝叨任使悯桑榆之廹暮有足哀矜用全体貌之私并示臣邻之劝臣仰衔恩纪祗服训词寸髪寸肤荷再生於洪造一邱一壑祈终赐於余龄
谢到潮州安置表【按鼎以绍兴九年十月责授清远军节度副使潮州安置】
省躬知过宜汤?之不遗屈法施仁荷尧云之曲庇徒知幸免何以自容【中谢】伏念臣才不通方力难任重冒窃宠灵之久积成衅戾之多屡揣分以祈闲亦蒙恩而赐可而臣忧患踵至羸癃日增始抱疾以还家即衔悲而哭子齿髪雕瘁於感伤之後精神昏耗於驱驰之余其谁为之无足怜者载念百为之俱谬寘之九死以奚逃自信直前安处危机之上执迷不返卒投罪罟之中幸沐洪私止流荒裔闻命就道寜辞险阻之备尝杜门省愆更觉悔尤之自取噬脐莫及流涕何追此盖伏遇皇帝陛下天度并包离明旁照曲全体貌奬劝臣工怜臣簪履之余尝叨顾遇察臣桑榆之暮不足诛夷臣敢不上体不杀之仁益励自新之志身留瘴海分甘老於渔樵目断云天心永倾於葵藿
谢到吉阳军安置表【按笔録绍兴十四年十月移吉阳军十五年二月至吉阳宋史及绍兴正论系十四年九月误】
一谪五年咎将谁执再投万里戚本自贻罪大难名恩深莫报【中谢】伏念臣起从孤远幸际休明猥被眷知叨逾宠数既昧祸福之倚伏不虞罪恶之贯盈宜自省循益疎周慎天其或者将必至於颠隮臣犹知之固难逃於谴罚苟全要领有愧面顔此盖伏遇皇帝陛下性藴尧仁躬行舜孝王者之法难犯固有刑章圣人之德好生终归善贷如臣缪戾尚辱哀矜白首何归怅余生之无几丹心未泯誓九死以不移
[集部,别集类,南宋建炎至德佑,忠正德文集]

[book_title]卷五
钦定四库全书
忠正德文集卷五　　　　　宋　赵鼎　撰五言古诗
已亥秋陪伯山游中条穷尽山中之胜明年春迓王毅伯再过山下呈伯山
条山有佳色不入俗子眼结庐傍洓水永与山作伴一脚落宦游坐叹千里远长恐山灵檄重令猿鹤怨朅来河之湄用意固不浅拟从水石行稍释烟霞恋而於闤闠中举首即相见相看犹有情不改旧顔面自怜非故吾抚心祗媿赧唯公絶俗姿体道任舒卷笑揖浮邱伯双鳬脱覊绊步武招我陪放歌容我乱窅窕空翠间风驭蹑云栈山亦为君容景态互明焕别去今几时兹游倏飞电所思在岩壑欲往不得便此身被官缚事廹胡可缓东风涨边尘羸马注长坂崎曲余百里尽日期往返问途策而前不复微吟欵向来经行处犹作生绡展怅念扪萝手去敛趋庭板忽放微云开顾我一笑筦出没高树端退避还偃蹇俗驾良已非尘容更增腼解鞍迫昏暮假榻憇疲懒夜梦五老人诘诟不容辨局促将安之勇退在能断利害甚白黑胡为两交战语已去飘忽欲留不可挽那知有志士居以贫为患求田亦本谋他日当能办伏枥马告劳投林鸟知倦岁时耕耨余食息桑榆暖优游聊卒岁谁复议樗散却坐洓水傍适我结庐愿
陪王毅伯游柏梯寺次毅伯韵
伊昔耐辱人【司空表圣自号耐辱居士】诛茅此山谷爱闲如爱官食薇如食肉酌泉吸山光清泠饱空腹故居今宛然修篁蔽山麓我亦困尘笼暮年思退缩道人梯柏处梦想长在目崎岖乃夙心宁问隘车毂危蹬乱水石悲风号竹木欵步转嶔岈举头蒙朴?径欲走其颠仰羡孤飞鹜层峯拥户来何啻三十六幽人岂知此相对一茅屋真成拓异境不胜无遗镞夜枕却生寒尚烦盃酒燠清梦那得长鱼鼓惊晨粥五老晓相迎雾雨如盥沐引我眺北岭坐觉天宇蹙朝日涌地低明霞疑可掬欲留采黄精媿此鬓髪秃正恐泛槎星已见君平卜
次韵
平生隐遁资白驹在空谷傥令眼有山宁问食无肉要当揖爽气涤此勤书腹得官大河滨枕带首阳麓如闻五老胜坐使山峰缩扪萝上巉絶作意快心目却视宇宙间万化转一毂道人真有道直上驾危木神光秘岩隈灵草蒙朴?空令莲社子纷扰乱鳬鹜先生志高古真游穷六六飘然清夜梦时到山头屋念此感尘迹一往如飞镞哦诗示观览律吕囘春燠作字纪经行典刑余食粥使我蒙鄙心蓬首加栉沐致我外尘垢益叹生理蹙夜漱落箭泉明月冷盈掬朝飰过灵峰何惮屐齿秃兹焉毕余龄更无疑可卜
再次韵
苍顔五老人潜此十里谷孤标面有棱瘦骨饥无肉手挥云雾开絶涧坦其腹乃知奇伟状未省出山麓穷幽偶见之欲遁不及缩亦怜麋鹿资笑睨囘青目政欲挽渠衣未应囘我毂却顾岩壑底郁郁耸乔木尚兹遗栋梁况乃问朴蓛我亦脱网罗江湖?孤鹜念此难折腰本无苏印六何意从公游大嚼渠渠屋公仍为销写妙语矜破镞一看云卧冷固鄙权门燠悬知飰藜羹不换咄嗟粥笑我漫弹冠短髪不胜沐真恐缘壁枯莫作蜗行?但当葺诗业万象入吾掬要与麯生狂一扫中书秃此计是耶非更拟从公卜
王官谷夜归次伯山韵
读公出谷诗语峻有骨肋使我两目明烛笼照昏黑欲和辄复已夜漏下几刻
出郭次伯山韵
道心日和平向人絶城府雅意在泉石外物等泥土终寻勾漏公丹砂养龙虎
欲游静林不果
林泉共一山欲往不得暇我不如陶生日到远公社安得缩地术坐我云门下
翠微阁
秋山挿半空山半倚危阁游子山下行秦川正摇落日暮天宇寛西风卷云幕
南泉
隂液沦山颠天匠凿其腹喷薄涌飞泉散落珠百斛幽人时一来但爱消烦溽何当作膏雨万里蒙霡霂
还城次必强韵
俗驾不可?归途无乃遽未饱爱山心复?还城路今彼城中人朝暮催钟鼓
独乐园夜饮梅花下再赋
我有一樽酒为君消百忧当春梅盛发去作花间游嫦娥从东来爱此亦迟留便欲买花去玉玦恋枝头花动月光乱月移花影流横斜满盃盘酒面香浮浮举觞吸明月与花相劝酬君若不尽饮恐为花月羞缅想李太白对酒无朋俦当时明月下还有此花不
次韵酬赠元长少卿
夫子禀家学玉德润无色搢绅先生间早岁声籍籍晚乃落筌蹄云空鸟灭迹功名翰墨场一笑儿时剧
寄赠向叔美二首
夫子氷玉质未肯汚膏粱坐此困州县一饱犹皇皇怀才几时用鬓髪行老苍今世无伯乐不识真乘黄结交恨不早天意非人谋论文一樽酒邂逅古虞州我尝评其人请从前辈求纷纷此薄俗定将谁与俦
梦觉一首时将解安邑赴调
明月入破窗一室炯如晓幽人睡易惊遥夜正寒悄自缘怀抱恶安得梦寐好推枕惘不乐念念堕空杳所思天一涯忽忽令人老老境足悲伤穷愁更萦绕嗟余竟奚为滥为策名早漫浪戏一官不觉成潦倒况此百日中随分接纷扰跧如辕下驹孤甚沙洲鸟未妨公事多但使痴儿了州县定劳人侏儒尚能饱毋作腐鼠吓要同牛骥皂更怜爱酒陶未免空囊赵去矣莫留行峥嵘岁云杪三宿恋桑下千载归华表更堪无定居惊飈转蓬葆卧闻南飞鹊悲鸣树三遶念尔将安之天濶风霜渺不如刷劲翮去蹑鸿鹄矫
龟山寺诗
夕照衔半壁烟霏淡横练呼风挂帆席晚着淮东岸波流荡伏龟山脚挿秋汉白塔歘飞动绀宇锁华焕小阁候潮平微径依山转云林杳霭间历历皆奇观十年客京洛每抱辕驹叹何意顿萧然朝来舟出汴眼界霄壤分骨相仙凡换鲈从秋後肥米到淮南贱幸脱兵火余苦为尘网绊沧海寄余龄去此不难办招邀谪仙人骑鲸游汗漫
仪真宫玉清昭应宫成铸圣像於此
楼观俯长江竹树蔽修岭入门却立惊清旷非人境福地包形胜真仪入范熔护持国祚永报贶年谷丰蓬莱杳莫寻弱水三万里我欲试丹诀诛茅或在此神僊可学否要且扶颓龄生当兵火日飘泊安得宁爱之不可留弛担休信宿白鹤唳石坛香烟遶云屋夜久万籁息松风度玉琴潇然不能寝相伴一哀吟
舟行着浅夜泊中流
雪涨秦淮水春生白鹭洲洲前棹歌发送此一叶舟转柂起帆席快甚谁能收舟师拙於事遂作中滩留支撑莫动摇喘汗徒呀咻弹绳测河道篙竿伺潮头踈篷鸡栅低兀坐如拘囚仰羡双飞鹄安得从之游日落暮云碧波光澹如秋四顾渺无极黯黯令人愁黑风卷半夜大浪掀中流傲兀不能寝取酒聊相酬人生天地间大海一浮沤风水审如此蛟龙应见求未脱干戈地敢为身世谋醉酣还就枕吾已信沉浮
吴帝庙
阿瞒鬼之雄掌握弄神器孙刘相继踵分争足鼎峙支吾仅自保终作降囚系智力非不如亦各论其地吾闻隆凖公几为强楚毙转粟收散兵正赖关中势中原乃腹心四肢吾所制英雄建立初岂但夸一世处之或不然果非长久计古人今复生此论无以异
泊震泽道中步游善宥寺观芍药回舟中小饮用范四韵
非才与时背空手行路难朱门极严冷仰首不可干初欲効寸进挽舟八节滩雅意同心人赠之云锦端虽云食破砚渇拟囘狂澜胸次竟莫吐千丈虹蜺蟠谁复议行藏浩歌空倚栏南来寄踈蓬虾菜岂所欢寻幽偶一笑芳葩发奇观念尔托根远香色不易完姓名逋客晦风味书生酸作诗慰流落激烈穷雕顽愁人多苦语步遶吟且看归怀止惋结赖此杯酒寛忽忽时岁迈凄凄风雨残曷当三径归暂卜一枝安宠辱何定物向来心已阑
过平望趋吴兴阻风游殊胜寺用益谦韵
羃羃踈雨歇冷冷晚风清扁舟泊清浅落日涵空明门临稻畦没水浸莎岸平欠伸得寛旷杖屦喜微行招提掩深靓房户开斜横纷纷诸衲子尚作迎送情神武行挂冠吴市今变名及闻名理谈顿觉肝胆倾凡笼了无着古佛当自成已复外身世何者为官荣同游有亚父早定登坛盟归来不受赏慨慷羞论兵闾阎取封侯健儿胜书生因之发深省种种鸿毛轻
过子陵滩题僧舍壁
山水莽囘互转眄图画间念此清絶地昔人所盘旋舟子相叹嗟示余子陵滩有台出山半藤萝蒙藓斑缅想建武功用人及茅菅躐取汝颍士列宿枢极环中有贫贱交客星犯帝关其能荣辱之但及平生懽志愿乃有在归欤一渔竿高风邈千载独立谁跻攀山僧本何知结屋临清湾笑谓舟中客何为争嶮艰权门有遗啄造请无寒暄嗫嚅到童仆俛仰惭衣冠所得谅几何赩汗流面顔偃鼠不过饱鹪鹩亦求安子能了此义分子一席闲
奉送吕若谷县丞任蒲东归五首
着鞭愧後发挟矢争先登肯顾危机在尚以智力矜曷不往试之投足还兢凌寄谢娄罗儿老矣病未能三年巽亭上看尽洛中山山亦为君好朝昏图画间那知张季鹰高兴不可攀忽见秋风起东随洛水还巽也幕府旧【聪问叔巽】阿升交分深【丕问季升】与君均骨肉况乃相知心遽复舍我去倍觉伤离衿高亭东望眼从此费登临
夫子有高趣一官聊尔耳独骑破虎鞯憔悴洛城里缅想文穆公青嵩照伊水百年风烈在须公一振起忽忽岁华暮悠悠心事违此行元自懒前计颇知非公有酒堪隐我无田可归月明枝未稳谁念鹊孤飞
真率会诸公有诗辄次其韵
山林与钟鼎出处无异趣刍豢等藜藿同是一厌饫此心无适莫外物曾何忤奚独淡交游未肯厠纨袴故寻漫浪人要作寻常聚主既不速客客亦随即赴倾谈剧悬河泻酒快流霔百年人醉醒万物皆侨寓云何造请门日满户外屦却想耆英游风流甚寒素淡然文字欢一笑腥膻慕我亦蹭蹬余早向危机悟絶意鸳鹭行幸此松萝附君诗妙铺写纵横俱中度我老学荒废一词不能措独於樽酒间不惜淋漓汚何当赋归欤去敛头角露家有譍门儿稍能随指顾鷄黍林下期视此犹应屡有兴即放言安能限章句
寄金陵诸幼
去年都城开南下相继踵我亦具扁舟携汝百指衆汝宁为我累我独於汝重今而暂相远愁亦虑汝共因人问在否未语先悸恐泪下复吞声寝愕不成梦倘有相见期勿复藉官俸一饱不求余去办南山种
七言古诗
乙已二月初八日集独乐园夜饮梅花下会者宋退翁胡明仲马世甫张与之王子与林秀才及余凡七人以烱如流水涵青苹为韵赋诗分得流字
孟公饮狂车辖投不适遂与俗沉浮谪仙醉吟惊冕旒气侮权幸无悔尤不如渊明此意俱悠悠飘然不系之虚舟偃蹇不从刺史游遇酒或能道上留介不为高通不偷亦知出处非人谋人生一世罹百忧惊风变灭波上沤胡为滞此胸中愁圣贤清浊皆友俦九老前尘邈难求七交高躅或可侔百年典刑今在不振起此风须此流亭亭玉立郡督邮文采秀发中甚遒绦帐先生两清修和音相答鸣琳球靖居之孙髯而修昂藏野鹤横高秋林生风度和且柔抗论直欲轻王侯河南游刃无全牛弟兄传家才术优老成不堪冠屦囚人怜拙甚营巢鸠覊穷动辄遭寇雠但欲缩首眠黄紬何意独蒙公等收欢然一笑囘青眸空囊未分一钱羞典衣犹得事劝酬南州竹树相庇庥步随流水寻清幽尚嫌白日多喧啾少待月出东南陬黄梅一株香飕飀青苹浮水涵春洲那知落雪纷满头但觉香露沾衣裘一釂百罚宁论筹呜呜自作秦人讴快谈慨慷杂嘲咻凛如武库森戈矛天地万物穷雕锼往往出语夸何刘却视万物皆蚍蜉便拟骑鲸跨九州谁能叠麯筑糟邱所愿酒泉生酒瓯此生痛饮无罢休
次韵退翁游北山之什
孤云天末山数峯峯头隐隐衔乌龙遥临北岭望故国行歌负贩舟车通时当高秋雨霜後木叶纷乱号悲风声华一梦水流去名迹千古山争穹津桥烟草阙双峙驰道莓苔门九重鸣銮飈驭杳何许蓬莱顶上云蒙蒙徒惊朝市屡更变遑问邱壠多英雄鼎湖龙去自不返非烟长锁琉璃宫当年真圣受天命香生菡萏祥光红宫前父老尚能说顾瞻遗宇悲涕中桥山松柏閟弓剑有时宝气飞长虹今主绍述更神武囘眸一视云烟空请封章疏几时上振跸行闻来自东功成亦念剏基业从此不复言兵戎我生多难伤暌离茫然却顾当何归伏辕不作马思奋塌翼应怜鸟倦飞临风且共一盃酒要看酒面吹澜漪不须遐想念今昔吾庐好在寻归期
雪中独坐退翁索诗
东风解放狂花飞何乃尚容寒作威了无宾客共携酒更有人家来索诗天高云漏不遮月皎洁上下同澄辉亭前有树高百尺为借惊乌安一枝
戊申正月行在参吏部示诸幼
秋风鼓棹长芦渡吾与若曹俱豁然脱迹干戈玩清絶收身沟壑厌肥鲜折腰为米岂所愿卖剑买牛端可贤韩公雅欲却穷鬼赵壹其如无一钱罢官清坐乃吾分号寒啼饥谁汝怜政缘兹事藉升斗使我不得休林泉日 下扬州行在所寸长片善希陶甄汗衣尘帽门户底包羞忍耻王公前此行宁复作此态畴昔相知吏部铨谨严资格可驯致虽甚不才无弃捐我已投诚永结好相从緑髪至华颠矧复鸳鹭满台阁功名合在中兴年缩头袖手正应尔敢问祖生先着鞭
京师次韵邵泽民忆拟江梅花
忆并条山访云屋渡水凉飈散芬馥一枝璀璨端可人步遶微吟揩病目作意题诗向我夸只今窗户知谁家伶俜瘦马京尘恶障面羞看檐上花
役所寒食即事
疲民正苦淘泥沙彼何人兮怒且譁麄狂不肯道姓字呼前醉态犹欹斜自言寒食身无事快意欲嚼遑恤他覊愁我自感节物遣去不问徒咨嗟
余去秋七月登舟逮此一年矣六月晦日午睡觉闻儿女辈相谓曰明朝又是秋风起推枕怅然走笔记之
流萍断梗飞花委四海茫然无定止古今本是一邮传况乃其中悲转徙秦淮霜叶乱枫林苕霅春风泛苹芷薄酒时时伴儿女踈篷处处愁烟水故乡知是几长亭眼暗相望越千里怅念征鸿一纸书明朝江上秋风起泊桐庐县合江亭下昔有得道之士不知姓名结庐山间手植桐数本因谓之桐君县亦以此得名【是日雨】
桐庐县前江合流合江亭下多客舟红楼参差出木末小市宛转依岩陬桐君手植碧桐树岁岁春风柯叶柔白云一去凤不至暮雨丁零生客愁
舟中呈耿元直
念昔一笑相逢初我时尚少君壮夫十年再见辇毂下我鬓斓斑君白须落魄朋游嗟我在艰难兵火与君俱酬恩未拟填沟壑强顔忍复陪簪裾浩然胡不径投劾老矣难堪归荷锄田园坟壠乱戎马是身是处长羁孤解维汴岸一篙水小舟漂兀如鷖鳬对床推枕坐叹息此行未肯悲穷途胸中炯炯时一吐与生俱坐宁籧除只今云台罗俊彦鄙贱老丑憎朴踈跃马食肉付公等浮家泛宅真吾徒与君转柂从此逝秋风万里吹江湖
阅陶集偶有所感
彭泽县令八十日束带耻为升斗汚二十四考中书令端委庙堂挥不去两公於此固无心钟鼎山林随所寓慎勿蹉跎两失之岁晚要寻栖息处
谢人惠麦穗
愚轩卧病空瓶储市米不得如求珠邻翁馈麦穗盈筥或揉或簸喧庭除磨雷隐隐破霜瓣家童执?烟生厨须臾粥成劝我食齐眉举案烦妻孥病余聊复润喉吻软滑盈盈如膏酥宛然长粳欲争长加以白豆为参舆童儿作颦若不足老夫大笑为有余虎头食肉非不美囘视利害为何如平生不耕啖此物壠头汗滴惭耕夫淡中有味足养福为君努力飡一盂
五言律诗【五排附】
车驾还汴
孝感天心格忧勤国步艰贾生休赋鵩贡禹欲弹冠白髪他乡客清尊此夕懽如闻京兆尹拜表请囘銮
围城次退翁韵
甲马分诸道舟车会此都前王端有意异世肯同途人物风流尽公私府库虚百年余故老相遇涕涟如
将归先寄诸幼
扰扰干戈地悬悬父子情人间正多故身外复何营我已忘官宠儿须办力耕归家休歇处团坐话无生
还家示诸幼
避地重遭乱还家幸再生一身今见汝寸?敢留情更恐死生隔浑疑梦寐惊吾今犹有愧未遂鹿门耕
还家
但切思家念那知行路难盃盘无作具菽水自加餐竹老风声劲山深夜气寒肯教孤枕梦容易到长安
马靖国後轩
性静交游少身闲日月长忘言千句偈宴坐一炉香世有流离苦人趋声利塲此间亦何事高卧傲羲皇蒲中次韵提举赵正之秦亭唱和五首
云端贝阙见鳌负海山来瑞气元非雾天风不染埃颁常八柱建象魏五门开肯构经营念贻谋丕显哉丁丁谷声响泛泛棹歌来净港时吹浪中流或起埃亦知从地出几若凿山开帝室须梁栋斯功当念哉陇树迎人去关云逐马来凄风摇白草落日蔽黄埃仗节身方远逢山眼暂开却临分水处蜀道赋高哉要作哦诗伴何妨结驷来琼林有余韵水槛絶纎埃醉胆江山阔吟毫花草开只应闻鴈夜梦枕思悠哉追随六郡子深入塞云来关路春飞雪沙塲夜涨埃戱围千骑猎笑挽六钧开历历经游处初心已矣哉
再到蒲中游穆氏园
怀感花无数其时春正深如今重对酒感旧独伤心山鸟那知此向人犹好音东城多乐事畴昔共幽寻
赠普照监院【陕人也】
飘泊嗟何往归来恨莫从师犹作秦语我已效吴侬水浅长河浪山低太华峰几时携手去南北本同宗
六合县相僧
门外江南道潇然谁与同禅心达生死道眼识穷通聊为机缘起悬知色相空有人真勇退不到急流中
中秋呈元长
江上中秋月天边白髪翁一轮还自满千里共谁同扰扰干戈後栖栖羁旅中持盃那复问一釂百分空谁作清光伴潇然属两翁他乡多病後竟夕一樽同孤杵征衣泪寒沙战角风何由遂心赏幽思渺秋空
中秋醉後
顾影不成舞披襟欲御风人怜经岁别月与旧时同鹤警露华白鱼潜水监空举盃还径醉归梦广寒宫
九日置酒坐上呈元长
未厌山林僻那知节序迁高闲爱重九安健又今年物外无缰锁樽中有圣贤黄花自衰晚勿复笑华颠
毗陵道中
烟水毗陵道光涵落月空梦魂尘外眼界画图中舟?安期鲤帆飞御寇风监湖如可乞归老浙江东
登兰溪亭
帆落溪风转山明雾雨收登临本乘兴惝恍却生愁独鴈竟安往潜鱼不可求何年定归计复此过扁舟左冯翊寄东镇张致一兼简闻喜亲旧
一官冯翊郡为况定如何水似古桐苦风如东镇多幽心迷簿岭断梦阻关河赖有清樽酒时时一醉歌
次韵富季申寄示
相期念畴昔道在敢忧贫分手便千里论心复几人微词动招谤烂醉可藏身第恐先求旧黄麻起世臣次韵富季申雪中即事时闻北敌起兵京师戒严二首
东风花万点落我酒盃间欲和郢中曲先颓坐上山威棱徒料峭生意自斓斑谁是淮西将提兵夜斩关无才居客右孤坐一窗间梦到广寒殿人来姑射山舞低明佩冷粧罢落花斑便欲凌风去天门隔九关
後数日雪再作
三见江南白端来伴酒樽作寒催岁暮流润压冬温云卧山容湿天低水气昏东风犹有信昨夜到前村
发杭州有讶太遽者
未着絶交论但歌招隐诗人间审如此身外复奚疑丧乱物情薄奔驰智力疲溪山有佳处?老更何之
东轩即事二首
投闲非避世导引学修真物外元无事壶中别有春水声清梦寝山色上衣巾已矣将安往乡关渺战尘原宪贫非病渊明懒是真诗留百年债酒占四时春泉石高凉地祠官自在身叨蒙有如此何以効涓尘
闻有长沙之命
安土无南北论情皆弟兄休寻卓庵处要便打包行萍迹虽无定葵心终有倾相望得安健有使即传声泊小金山觉渡寺僧言建德知县桐庐知县婺州教授皆被召
敢叹边氛炽今闻公道开中原非世事南国自人材朱履羞弹铗黄金谩筑台天涯转蓬恨何地赋归来
登舟示邢子友
尽室嗟何往穷年浪自悲才踈身潦倒地远迹孤危风雨江南岸豺狼天一涯畏途端可悯薄宦竟奚为已失田园计难忘升斗资毋烦俗子问有媿达人嗤病马思春草惊乌遶夜枝登舟一长叹此意只君知
闻郭瑾怀甫除郎【开封司仓】
至治本无为何曾帝力知人惟求俊彦天畀济艰危鼎席尊黄髪星郎用白眉锋芒森武库律吕奏咸池海内想风采朝中增羽仪余光被草木盛事播声诗感会唯千载飞腾各一时着鞭今更懒投劾去奚疑亦有乘轩恋其如续胫悲衔芦聊避弋遶树未安枝念旧多生死思乡久别离自余复何道湖海是归期
七言律诗【七排附】
秋试锁宿府学
悄无人语到高堂爽气侵凌枕簟凉木叶雕风秋瑟瑟檐花流雨夜浪浪灯明疎幔孤光暗蛩咽空堦怨绪长心愿无期清梦断一炉沉水自焚香
登第示同年
氤氲和气凤城春正是英豪得志辰雨露九重均造化丹青千字富经纶古来将相皆由此今见诗书不悞人何处寒乡少年子緑袍归拜北堂亲
守官长道之岷南过马务寨示知寨石殿直
夜关不锁戍无兵负贩行歌乐太平緑野牛羊新牧地颓垣烟草古边城山川自昔留形势基业今谁问战争陇上少年多意气弯弓徒自诧功名
酬赠黄倅
翰墨文章妙若神风流谈笑絶纎尘才华最盛东西蜀闻望相高一二人清夺峨眉千岁雪丽如锦水万花春我生不识东坡老犹及颐庵见後身
冯翊次韵邵子文寄赠之什
三见西风洛水秋归心长共水悠悠扁舟未遂蓴鲈愿俗驾空贻猿鹤羞可见飘零疎酒盏更惭落魄问朋游回头一笑君应会薄有田园归去休
夜送客至马鸣桥
满眼尘埃懒据鞍暂逢清景即怡顔月明夜水平低岸烟淡秋林倚半山隐退谩留他日计居贫未放此身闲老来媿取移文诮会整怱怱俗驾还
从军滑台
中原何自假游魂帷幄奇谋妙若神沙漠宣威元有将燕然勒颂不无人山川流恨荒凉地桃李无言寂寞春炯炯孤怀竟何补犹能狂饮吐车茵
碌碌功名安用之更堪心事巧相违秪缘叔夜此生懒更悟渊明前日非客舍那知春色暮东风但见柳花飞潇湘亭下烟波好送我如将短艇归
登廓轩用王穆之秀才韵
临高怀远怅夷犹放目微吟竟日留一鴈北来天杳杳片帆东下水悠悠云烟惨淡关河暮风雨凄凉观阁秋囘首何由叫虞舜苍陵山色向人愁
河南留守王大资
退卧东山自在身幡然犹肯慰斯民名高海内推前辈德冠朝中号伟人紫诰即看还旧物黄扉终许秉鸿钧瑶池花有千年实更看东风几度春
洛阳九日次韵县尉【是日司马文季西归因以寄之】
谁遣孤标最晚芳寒蜂冷蝶尚能狂不禁清瘦西风紧薄洗铅华晓露香照影一樽聊作伴诛茅三径莫相忘他年载酒能来否相见悬知话更长
贫病侵寻不少寛行藏何事更凭栏儿曹不解市朝隐我辈政宜文字欢客恨向来随处有秋风待此着人寒宾鸿旅燕元无定莫把黄花取次看
次韵县尉
劳人州县若为情蹭蹬穷途已半生愁满西风双鬓白梦囘中夜寸心惊每惭彭泽辞升斗终合吴门变姓名且把黄花泛盃酒秋深萧寺有余清
县丞吕若谷置酒巽亭
凉风收雨断晴霓漠漠青山白鹭飞竹树蔽亏涵野色楼台灭没淡烟霏凌波鸣佩杳何许驾鹤吹笙殊未归怅念夷犹凄望眼碧云千里又斜晖
荒烟蔓草接平林景物萧萧秋意深水濶山长人去远云闲天淡鸟飞沉宫前离黍他年恨关外西风别夜心莫倚栏干重留客子山从此费悲吟
再用前韵
万里高空卷素霓徘徊几点暮鵶飞波平洛浦棹歌远风袅宫楼香雾霏猿鹤山中应怨别蓴鲈秋後合思归此间自有江淹赋不用桓伊恨落晖
一枝枝自寄深林何得飜然着意深塞上亦知无马失江边谁问有舟沉烦君烂漫千锺酒慰我登临一寸心醉後狂歌歌更切未应愁减越人吟
次韵张与之登巽亭
百年遗恨了难平只有南山不改青桥下温波秋渺渺楼头霏雾晚冥冥祥锺福地衣冠盛气润中天草木灵那得丹青绘缣素烦君妙语写无形
霜洗残秋暮吹惊长林蔓草敛余青忘机独鸟临清浅避弋孤鸿入杳冥老矣未成南亩计归欤空媿北山灵独怜亭下潇潇栢能伴幽人槁木形
洛中次韵河南令王子与观梅
桃李丛中独立难自怜孤艶怯春寒微风只解分香去流水犹能照影看冷落霓衣慵按舞斓斑粧粉未胜冠留连芳酒无嫌晚要与凉蟾共倚栏
定海路中观梅
傅粉生香作意开柔情似欲挽人回犹怜行役怱怱去不是寻芳得得来姑射山头若氷雪谢家林下絶尘埃空江月落东风冷谁并孤舟一笛哀
建隆寺诗
天上旌旗照海隅规模想像百年余雷霆号令推神笔龙虎风云识?书顾盼八方平僭乱讴歌几世乐耕锄他时谁唱纷更术不念艰难树立初
红门埽役所观河
砥柱西倾朔野寛鱼龙掀舞去漫漫润蒸霏雾一川暗怒激惊风千里寒九折势须回故道三山天为障狂澜寻源不作乘槎计沧海他年一钓竿
役所寒食晚归
永巷踈林栖鸟还幽花蔓草惨荒烟悄无人语寒食後时有雨点黄昏前孤坐何从得言笑一樽不复论圣贤酒酣缩首絮衾底屋头浩浩南风颠
之官开封泛洛东下先寄京师故旧
沧波东下武牢关物色人情共惨然草檄旧传骠骑府浮家今在孝亷船向来戎马知何补老去江湖定有缘无限青云着鞭处固应分付祖生先
暮春
花开花谢縂无心转首薰风緑满林人事不随春事了眼云空与暮云深锦鸠呼妇商量雨白蚁排兵做弄隂除却墙头老山色更无佳客肯相寻
和元长暮春
坐叹空山落景催几时江上叶舟囘初无妙术留春住强覔余欢傍酒来体力寒多便故絮齿牙衰甚怯新梅秦川洛水繁华事白首天边共此盃
别张德远诗
残蟾衰柳伴牢愁把酒悲歌汴水秋契濶死生俱泪下功名富贵此心休杀鸡为黍思前约问舍求田媿本谋又向春风话离别此生生计日悠悠
清凉寺
数垒小山松桂幽能令盛暑作凉秋故宫於此有遗迹客子暂来生许愁万顷云波朝古堞一簔寒雨送扁舟他年图画归携取要使北人清两眸
将发泗上
客里寻欢岂易谋牢歌谁与散幽忧可怜伧父双蓬鬓长寄吴侬一叶舟陶令早知今日是庾郎能赋此生愁残年流荡归无处兰芷潇潇江上秋
至宿闻陆昭中病痁
伟干亭亭叹辙鳞弊裘破帽厌京尘一官耻作儿女态扁舟去卜渔樵邻他乡未办饘粥计何物更能寒热人努力扶持饱吃饭秋风江上正鲈蓴
示陆昭中
执耒田园正所图无心重整少时书功名常若归难必拙直悬知退有余避谤杜门宾客絶病痰妨饮酒盃疏平生刚笑孔文举老我年来百不如
六月十三日书呈元长
心远由来絶世纷更寻邱壑避嚣尘门阑已觉贫无事宾客应怜老畏人诗不名家免招谤酒虽作病要全身香山千载流风在鷄黍他年早卜邻
用元长韵赠空老
虚怀无地着纎尘独鹤孤云寄此身琴发清弹庐阜月诗探妙意武林春少陵深契赞公语惠远能知陶令真扰扰今谁同此趣容车山下两闲人
夜坐
寺楼钟断锁长廊谁共萧斋一炷香书册自能留久坐灯花还解劝余觞风回絶壑沉虚籁雨入幽林送嫩凉老懒由来贪睡美秋衾不怕夜初长
泊真州闸外诗
南来系?楚江臯孤客羁心正郁陶海气连空山色暗秋隂覆地水风高屋头氷雹敲寒雨枕底春雷簸怒涛一点青灯双白鬓可无樽酒伴离骚
过高邮饮张才甫家作诗为别
短棹人谁识姓名相逢况是十年兄江关契濶秋来恨兵火流离别後情高论看君挥麈柄雄图怜我付楸枰酒阑月落孤舟起便是江湖万里行
和郑有功次范元长韵
凭陵风雪不相贷逋客向来生事寒京国回头九关隔江湖吊影一身单着鞭意气初非浅唾手功名不作难老矣收心定何许蓴鲈聊馔腐儒飡
岁晏感怀
欲雪浓云冻不收凄寒偏着敝貂裘客愁有许要排逐岁事无多难挽留畴昔谩怀三径约飘零聊用一樽酬即看瑶草光风转作意湖山汗漫游
扫荡边氛渐有期此生已复叹差池眼中种种无聊赖身外悠悠徒尔为彭泽归来那得酒少陵穷甚但哦诗卑栖傥遂桑榆晚敢并鸳鸿接羽仪
卧病一首【已酉正初】
此生已复外升沉出处由来着意深拙甚但知闲可乐灾余犹有病相寻贫难调护漳滨卧老自消除魏阙心庄舄锺离各怀土吴儿莫笑作秦音
次韵子苍诸公韵
乱来那复较升沉愁极仍嗟病骨侵双袖龙锺羁客泪一樽倾倒故人心沙寒独雁难求侣山近浮云易作隂落轸断弦非衆听暮年淮海叹知音
再用前韵示范六
举目山河往恨沉吴霜一点鬓毛侵飘零顾我非前日慷慨唯君识此心香散药畦花漫漫波侵蝶沼竹隂隂平生载酒论文地鸿鴈归时问信音
将至三衢杨村道中小饮
衢江波上半帆风散髪篷?笑傲中晚境但深耽酒癖穷途犹愧作诗工天边壠坂三秦阻海上山川百越通得尽余龄安一饱此身何敢较西东
长沙倅刘元举寄示参议伯山酬唱之什因亦次韵二首
挥毫曾看妙如神倾泻明珠百斛珍畴昔笑谈知寡和後来风度絶无人应怜老矣纡朱绂早约归欤岸角巾明镜未须羞鬓髪一樽相与永青春
秋风泽国正鲈蓴归意长随陆海珍簿领穷年迷旧学疮痍千里愧斯人?中本是钓竿手头上无非漉酒巾节物惊心劳梦寐衢江西岸小梅春
送张京与之宰解县
忆尝从事舜蒲州把酒论文并俊游千古关河增义气一时人物最风流飘零无复相从乐潦倒难堪送别愁为我去寻山下路疏云流水五峯秋
得蜀信
云水关山恨渺茫尺书能慰九回肠劒南亲旧知安健陕右兵民亦奋扬契濶十年悲故国飘零百指滞殊乡何由结伴春风暖也向襄阳下洛阳
寒食日书事
江海飘零几送春飞蓬无地寄孤根梦回南浦人千里醉倚东风酒一樽可是今年暗寒食不堪多病怯黄昏儿童自趁秋千约花落空庭独掩门
清明诗
乡书难附北归云燕子犹寻旧主人流水迢迢长念远飞花糁糁又伤春向来轩冕非吾意何处园林托此身只有长歌一樽酒暮年风味最情亲
和元长书怀二首
神灵久愤敌尘侵畀付经营惜寸隂闻道倒戈回易水行看休战牧桃林宁论少壮非前日及见升平亦本心乱後亲朋无恙否试凭北鴈寄归音
孤怀讵胜百忧侵息影由来贵处隂志谢长嘶走千里身如倦翼返深林云山处处明双目樽酒时时洗寸心更赖清诗为陶写朱弦流水叹遗音
晚风定放小舟江心
荡漾扁舟入渺弥一夫摇橹疾如飞涵空监影月光淡衬地罗纹风力微未拟然犀穷水府犹能酌酒劝江妃眼中清絶非人世定使鲁连何许归
同苗秀才杨山人登舟
本无筹策堪人用盍挂衣冠遂物情官职向来滋味薄干戈经此梦魂惊君犹极口谈经义我已无心卜死生何必吴门变名字烟江万里叶舟轻
靖安道中见梅
尘容俗状早知非脱迹归来喜复悲陇上人遥千万里江边花发两三枝兵戈阻絶书难到雪霰飘零鴈去迟跋马东风一回首落英还与泪纷披
又泊兰溪亭
孤帆薄暮转清溪空翠回环望眼迷梦想莫知家远近羁游将遍浙东西归来分合投闲散老去情犹惜解携明月深林有乌鹊悲鸣未许一枝栖
发四明奔昌国用韩叔夏韵呈觉民参政
晓挂危樯两席开孤城西望几时囘飘摇一舸随潮去彷佛三山入眼来身世从今寄云海亲朋何在渺风埃乘桴肆志吾安敢就戮鲸鲵亦快哉
过石佛洋
鸣铙叠鼓两山傍晓泛囘潮石佛洋漠漠东风吹瘴雾曈曈暖日上扶桑如闻鹤驭来空濶知有神洲在渺茫何必山林啗灵药他年鼓枻访东皇
越土水浅易涸而近山无木可采故常有薪水之忧既归黄冈遂脱此责作诗示同舍
经年薪水困行朝一日归来百念消决决溪流鸣枕下丁丁谷响应山椒小安课伐犹多事无复移居莫见招老矣羞为吴市隐买田从此混渔樵
丁未冬同陆昭中渡江泊秦淮税亭之侧癸丑三月自建康移守南昌登舟顾览即昔年系缆之所也时昭中亡矣感叹存没作诗寄黄冈亲旧
江湖南北寄飞蓬叹息流光俛仰中千里月明人念远一年春事水流东惊心存没风花转阅世悲欢梦境空欲寄此情那可尽相逢唯有一樽同
次张真君韵
闻君结屋临山磵多种黄精与紫芝云气每占华盖顶松隂长护玉津池溪流盘转近百里山色清虚无一姿传得僊人新句法封题遥寄五言诗
中秋夜清坐读欧阳公正统论二首
稍觉清凉换縠衣独怜衰鬓与秋期清樽浪作经年计黄卷长怀万古悲蛩咽幽吟愁露草鹊飜寒影遶风枝此生此念能忘否梦破苍龙西去时
露濯秋空灏气生沉沉天宇夜空明南楼老子兴不浅赤壁先生梦更清小艇拟寻银汉路哀砧还起玉关情何心把酒论欢赏细字文书对短檠
九日晚坐独酌一杯
木落江城风露寒坐惊芳岁逼雕残晚来自爱一杯暖老去元无九日欢拟借灵均兰作佩尚余陶令菊堪餐平生徧挿茱萸处短梦悠悠行路难
泊舟盐桥儿子洙辄於市买历尾题云客里其如日费多因取笔足成一诗
蹭蹬生涯一钓簔东西淮海信涛波乱来益觉人情薄客里其如日费多麟阁壮图今老矣菟裘归计奈贫何越吟楚奏那能已时倚哀弹拍棹歌
雪中与洙辈饮
朝市邱园定孰优要将闲适换深忧门阑终日断还往父子一樽相劝酬云锁山林寒悄悄风吹雪霰暮悠悠醉余身世知何许莫向东陵覔故侯
大雪连日不已
日日愁隂惨不开惊风和雪振穷埃百年未省南州见千里应随北客来塞马晓悲沙上月陇人遥恨笛中梅独怜寸草滋荣意知道春从斗柄回
雪晴东轩独坐
云山回合翠重重不放幽人远目穷高竹有时催冻雪饥禽竟日咽悲风悠悠事与本谋异扰扰人谁此意同却坐蒲团聊袖手更无一语可书空
过石门洋
平生戎马踏尘埃晚看沧波眼渐开眩转忽从千仭落低昂时见一山来风头淅沥吹成雨枕底铿轰怒作雷雅欲骑鲸傲人世吾其於此赋归哉
丙子夏病卧汗後【按鼎卒於绍兴十七年丁卯逆溯丙子则年才十二岁不应有残生儿女之语疑是绍兴十四年甲子之误】
枯肠得水若通灵溟汗周身一雨零行客筋骸困方歇醉人心骨唤初醒病蝉移梦入新殻老鹤息神梳旧翎乞得残生对儿女不愁无粟贮陶瓶
河中太守
抡才梁栋定谁须耸拔长松第一株令闻允为时属望丰功当在帝都俞将令异日作霖雨暂使斯民歌袴襦播物仁风随扇发向人和气与春舒请看嶷嶷诸郎秀是应诜诜盛德符广陌乘黄将骥子丹山威凤带鵷鶵声名最重连城宝文采光腾照夜珠贾谊着书惊一世平津射策冠诸儒传经固自卑刘向遗直犹资见魏謩便向萱堂生月桂更寻云路种星榆人从碧海偷桃实客自朱门坠舄鳬性静緑龟宜作伴身轻灵夀不须扶金波满泛鹅儿酒香雾争持鹊尾炉要识东人念公意岩廊千载赞昌图

[book_title]卷六
钦定四库全书
忠正德文集卷六　　　　　宋　赵鼎　撰七言絶句
听琴次退翁韵
梦寻仙子访瀛洲怨入春泉遶指流酒病着人无物解更烦一鼓为扶头
正月十八日枕上
空笼疎幔晓寒清小醉醒然不作酲欹枕谁能寻断梦卧闻童子诵经声
山中书事
心远身闲眼界清潇然囬首万缘轻更将满耳是非语换作松风溪水声
山居次韵止老
衣巾翠湿隂隂竹屐齿寒生步步云莫向清流还洗耳世间言语不曾闻
再用花字韵示止老二首
灵龙夜吠千年木丹鼎光腾九转砂鹤驭云軿竟何许岩前老尽碧桃花
寻师杳隔蓬莱水炼药长怀勾漏砂闻道高人犹笑此春风无处不开花
次韵止老见赠
谁是繙经清净侣毋烦杖履过前溪不如多置葫芦酒直使渊明醉後归
老媪折山樱一枝观其开落
坐看余香作雪飞春风犹恋折来枝何如就赏芳丛下留到丹丸结实时
有送生鸠者放之使去
山林是处有依栖及此秋晴唤妇归随分谋生何厌拙莫因饮啄傍人飞
登第西归过甘罗庙题诗壁间
初无勲德在生灵徒以游谈致上卿血食官祠尚千载男儿要自勉功名
宿宣化鎭僧寺
收罾渔浦青裙女出米商舡白紵郎水小交关江上市空山落日暮烟苍
斋厨冷落山头寺人物萧条水上村几叶商船泊清浅一星渔火照黄昏
蒲中杂咏
安民堂
恺悌颁条坐啸余自书下考拙催租编民不解歌襦袴凿井耕田一事无
吏隐堂
玉麈逍遥岸葛巾鸾钗宝瑟奉清樽寄声与问鸳行旧何似栖栖金马门
进思合【府衙】
萧生雅意定何哉何复留情任剸裁但把一杯无事酒幕中年少尽长才
颁乐堂
堂上新音锡燕开坐收和气入樽罍已应倦听渔阳掺客右不无鹦鹉才
赏心亭
玉山颓倒莫来扶富贵功名不让渠文举平生一樽酒苦逢儿辈议才疎
红云阁【府园】
香风百步锦江秋片断明霞晚不收幕府诸郎总清丽一樽相与最风流
名阃堂
有美东吴胜事?醉翁遗恨阻跻攀只应名阃山河秀亦在先生几案间【公尝除知河中不到名阃有美皆以赐诗得名】
逍遥楼
元龙高兴絶尘寰笑傲乾坤眼界寛斥鷃鵾鹏俱定分行藏何用倚栏干
白楼【府城】
寸断吟膓柰此何临高怀远足悲歌若敎尽写凄凉意东阁郎君语更多
文瑞堂【倅厅绘韩退之柳子厚司马子长文中子四人像】
辛苦鱼虫老着书一生冷淡笑迃儒何当马上提三尺去作凌烟大丈夫
建安堂【以茶名】
潇然一枕北牕凉唤取樵青发嫩香净洗西州羊炙口要看妙语落氷霜
必种轩
此君风度固萧然谁解招邀到此轩要识维摩真面目支离瘦骨寂无言
河山阁【提刑司】
干戈险阻恃河关祸乱相寻一转丸千载太平归有道牂牁青海尽衣冠
种学轩
诗书千亩浩从横蚤岁勤劳费笔耕纨袴儒冠定谁饱年年妻子笑谋生
精思轩
穷年兀兀究遗编圣处工夫也自贤政苦虀盐食不足诸生毋诮腹便便
竹轩【行香院府官多燕集於此】
笙箫声断一盃残翠袖云鬟共倚栏要藉余隂清晚醉酸寒莫作子猷看
北阁【南衙寺前有周太祖劒甲陵破李守正时世宗驻军於此故谓之南衙北阁】
一时相见万夫雄蔓草荒陵劒甲空争战百年无处问高城弦管正春风
鹳雀楼
目断河梁有许愁人生离合最悠悠遥怜别夜登临怨不减清秋燕子楼
披风亭
飞步临风亦快哉雌雄何苦赋兰台只凭一弄渔舟笛唤得凉飊渡水来
矴斋【河上张芸叟命名如舟之下矴也】
长波浩渺拍青山细雨蓬牕一觉眠但向急流能暂止从他蛟鳄怒垂涎
临川亭【河上】
卷落银潢天汉涯坐观河伯势雄夸游人不识支机石拟向津梁问客槎
河西亭
波光山色雨溟蒙粉雉红楼杳霭中自是人间佳丽地不须寻访水晶宫
行庆关
振跸鸣銮万马环悲歌应鄙汉楼船关头老吏亲曾见千丈荣光夜烛天
铁佛寺【宝山阁】
波面香风落磬声夕阳楼殿更分明蓬莱弱水端难到聊与人间作化城
李园【城南李武臣累典边郡有伎人为人所诱而去】
射虎将军竟不侯脱身锋镝老菟裘柳枝折尽东风晚闲对酴醿一醉休
淙玉亭【亭在栖岩寺】
跳珠溅雪满空岩疏涤心灵爽气严彷佛瑶台明月下佩环声在水晶帘
逍遥亭
欝欝亭前三四松苍髯疑是采芝翁归欤莫作终南卧无限英雄落彀中
此君亭【万固寺】
飘零谁复问平安只得幽人冷眼看流水空山云暮合此君无乃太清寒
御波亭
泠然我欲御波行身世由来水上萍好笑安期空狡狯犹须赤鲤渡沧溟
王母观
月下何人唱步虚如闻仙子好楼居五云缥缈星河阁肠断青鸾一纸书
面山堂【普救寺面山堂郡人刘氏功德院也刘多将帅】
老去收身百战塲厌闻皷吹奏西凉凭君剩把珠帘卷要与青山共此觞
涵虚合【城南】
鹊飞乔树月临波仿佛天孙掷夜梭卷尽纎云风不动却从直下看星河
南轩【南禅寺桂娘墓在其侧】
璧月沉沉过女墙时闻桂子落天香三山碧海无消息双燕归飞秋色荒
虞乡道中菊
沍露低烟拟怨谁凄然亦自惜余姿无人为买蒲城酒正是柔桑叶落时【桑落酒蒲中故事也】
和通守王元美二絶句
断无车马访闲曹背暖儿童罢抑搔叹息深林有兰蕙谁能收拾赋离骚
志士犹来惜寸隂青铜那觉二毛侵留连春色一樽酒未必东风识此心
和倅车韵
斯文天意属吾曹技痒何由一快搔莫抚断弦思凤髓如公便可将风骚
高标聊复寄尘凡此意难从俗子谈烂醉狂吟公勿怪公犹如此我何堪
解池役所大风
初从苹末转飘揺回薄山林势益豪好笑堤边肤寸水便能平地作波涛
解梁别李氏女子晚宿静林寺
满眼西风恨别离路逢萧寺叩柴扉团栾一听无生话更觉前谋种种非
山下人家鷄黍时解鞍那暇拂尘衣宦游无况田园薄自问此生何以归
森森竹树晓生寒病怯秋衾梦易阑欲驾征鞍慵未起卧听渔皷吼空山
客舍重九
半月征衫困路尘一樽芳酒谩情亲心知不是陶彭泽只恐黄花解笑人
扬州竹西亭
路入扬州秋草残竹西亭上曲栏干而今那复闻歌吹黄叶西风薄暮寒
锦?牙樯一梦愁行人空击木兰舟玉箫吹断青楼鎻二十四桥风月秋
大明水
咫尺城中膏火煎空山竹柏固苍然赠君盃酌清心骨此是人间第一泉
秋江晚渡
木落空江淡夕霏疎篷一叶并渔矶秋风几许蓴鲈兴亦欲临流唤渡归
雨夜不寐
西风吹雨夜潇潇冷烬残香共寂寥要作秋江篷底睡正宜牕外有芭蕉
泊秦淮雪中一絶
不知门外月波寒但觉樽前酒量寛向道东风莫吹去暂教楚客作花看
次韵退翁雪中书事
营邱图画展霜绡眩转寒光监影揺更待东风开夜色月明洛水断氷消
纎柔醉捻小梅花顾影娇春玉凤斜不觉牕前三尺雪夜风万里卷龙沙
章台走马最多情不怕春衫扑粉英半夜归来寒梦短潇潇卧听打牕声
笔头造化渺无边闻道春来思涌泉定向山台得佳句湿云残雪冷侵天
阻风囬舟泊新河口饮李氏酒肆後轩
西风吹面浪如山却并寒沙夜系船两日不能离故处人间岐路敢争先
八节愁闻上水滩江流东下许艰难青帘招我非无意端为疎篷夜枕寒
满眼豺狼兵火余我今那暇哭穷途青鞋踏雪江南?试覔黄公旧酒垆
泊柴家湾风物宛如北上
雨过平田陇麦青春深桑柘暖烟生恍如身在澜洄曲膓断东风杜宇声
三衢多碧轩
平生爱山心不足寸碧已复明双眸暮年得此幽栖地枕上烟岚万叠秋
将至常山先寄诸幼
经年游宦叹离羣相见提携数候门一笑相看即无事径须归办酒盈樽
送张京与之宰解县
条山
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 10:26:22-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>