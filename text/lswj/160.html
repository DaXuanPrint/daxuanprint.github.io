<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="卷一,卷二,卷三,卷四,卷五,卷六,卷七,卷八,卷九,卷十,卷十一,卷十二,卷十三,卷十四,卷十五,卷十六,卷十七,卷十八,卷十九,卷二十,卷二十一,卷二十二,卷二十三,卷二十四,卷二十五,卷二十六,卷二十七,卷二十八,卷二十九,卷三十,卷三十一,卷三十二,卷三十三,卷三十四,卷三十五,卷三十六,卷三十七,卷三十八,卷三十九,卷四十,卷四十一,卷四十二,卷四十三,卷四十四,卷四十五,卷四十六,卷四十七,卷四十八,卷四十九,卷五十,卷五十一,卷五十二,卷五十三,卷五十四,卷五十五,卷五十六,卷五十七,卷五十">
<meta name="description" content="文总集。清人董浩、阮元等奉敕编。一千卷。此编汇辑唐、五代文章一万八千四百八十八篇,作者三千又四十二人。清人俞樾以为“有唐一代文苑之美,毕萃于兹。读唐文者,叹观止矣”。纂修工作始于嘉庆十三年(1808),成于嘉庆十九年。由董浩领衔,著名学者阮元、徐松等参与,专设“全唐文馆”,编校者达一百余人。编纂体例悉依《全唐诗》,次序为:首诸帝,次后妃、宗室诸王、公主(五代亦依此序次,十国主附五代后),次臣工、释道、闺秀。以清内府所藏旧钞《唐文》为蓝本,采辑《永乐大典》、《文苑英华》、《唐文粹》诸书并参校《四库全书》中唐">
<title>全唐文_董诰_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">全唐文</span> <br/>
          作者： <span class="inputVal" id="bkauthor">董诰</span> <br/>
          朝代： <span class="inputVal" id="bkdate">清代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">类书文集,文集,完结</span> <br/>
          字数： <span class="inputVal" id="bknum">[book_length]8979063</span> <br/>
          说明： <span class="inputVal" id="bkdec">文总集。清人董浩、阮元等奉敕编。一千卷。此编汇辑唐、五代文章一万八千四百八十八篇,作者三千又四十二人。清人俞樾以为“有唐一代文苑之美,毕萃于兹。读唐文者,叹观止矣”。纂修工作始于嘉庆十三年(1808),成于嘉庆十九年。由董浩领衔,著名学者阮元、徐松等参与,专设“全唐文馆”,编校者达一百余人。编纂体例悉依《全唐诗》,次序为:首诸帝,次后妃、宗室诸王、公主(五代亦依此序次,十国主附五代后),次臣工、释道、闺秀。以清内府所藏旧钞《唐文》为蓝本,采辑《永乐大典》、《文苑英华》、《唐文粹》诸书并参校《四库全书》中唐人别集而成。体例仿《全唐诗》。</span> <br/>
          封面： <span class="inputVal" id="bkimg">Z_18349.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]全唐文
[book_author]董诰
[book_date]清代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]类书文集,文集,完结
[book_length]8979063
[book_dec]文总集。清人董浩、阮元等奉敕编。一千卷。此编汇辑唐、五代文章一万八千四百八十八篇,作者三千又四十二人。清人俞樾以为“有唐一代文苑之美,毕萃于兹。读唐文者,叹观止矣”。纂修工作始于嘉庆十三年(1808),成于嘉庆十九年。由董浩领衔,著名学者阮元、徐松等参与,专设“全唐文馆”,编校者达一百余人。编纂体例悉依《全唐诗》,次序为:首诸帝,次后妃、宗室诸王、公主(五代亦依此序次,十国主附五代后),次臣工、释道、闺秀。以清内府所藏旧钞《唐文》为蓝本,采辑《永乐大典》、《文苑英华》、《唐文粹》诸书并参校《四库全书》中唐人别集而成。体例仿《全唐诗》。
[book_img]Z_18349.jpg


[book_title]卷一
李渊（高祖皇帝一）
○授老人等官教
乞言将智，事属高年。耄耋杖乡，礼宜优异。老人等年馀七十，匍匐垒壁。见我义旗，懽踰击壤。筋力之礼，知不可为。肉帛之资，虑其多阙。式加荣秩，以赒其养，节级并如前授。自外当土毫隽，以资除授。
○徒隶等准从本色授官教
义兵取人，山藏海纳，逮乎徒隶，亦无弃者。乃著勋绩，所司致疑，览其所请，可为太息。岂有矢石之间，不辨贵贱；庸勋之次，便有等差。以此论功，将何以劝？黥而为王，亦何妨也。赏宜从重，吾其与之。诸部曲及徒隶征战有功勋者，并从本色勋授。
○授逸民道士等官教
义旗拨乱，庶品来苏，类聚群分，无思不至。乃有出自青溪，远辞丹灶，就人间而齐物，从戎马以同尘，咸愿解巾，负兹羁緤。虽欲勿用，重违其请。逸民道士等诚有可嘉，并依前授。
○献嘉禾教
嘉禾为瑞，闻诸往策。逮乎唐氏，世有兹祥。放勋获之於前，叔虞得之於后。孤今纠合，复逢灵贶。出自兴平，来因善乐。休徵伟兆，何其美欤！顾循虚薄，未堪当此。呈形之处，须表天休。送嘉禾人兴平孔善乐，宜授朝散大夫，以旌嘉应。
○授三秦豪杰等官教
义旗济河，关中响应，辕门辐凑，赴者如归。五陵豪杰，三辅冠盖，公卿将相之绪馀，侠少良家之子弟，从吾投刺，咸畏后时，扼腕连镳，争求立效。縻之好爵，以永今朝。
○罢放栎阳离宫女教
大业已来，巡幸过度，宿止之处，好依山水。经兹胜地，每起离宫，峻宇雕墙，亟成壮丽。良家子女，充牣其间，怨旷感於幽明，糜费极於民产。替否迭进，将何纠逖？驰道所有宫室，悉宜罢之，其宫人等，并放还亲属。
○遣师趋巩洛令
李密趑趄巩洛，自许当涂，王城如毁，忧心孔棘。东都危逼，有若倒悬，西人之子，理本奔命。其左右大都督府所统诸军，并宜戒严。以时式遏，有征无战，是谓义师。招谕不从，勿难还也。初年孟月，春作方兴，不夺农时，宜知其速。
○讨薛举令
大业丧乱，兵革殷繁，天下黔黎，手足无措。孤所以救焚拯溺，平此乱阶。蜀道诸郡，深思苏息，远勤王略，诚有可嘉。方一戎衣，静兹多难，而薛举狂僣，吞噬西土，陇蜀道途，恐相侵暴。今便命将授律，分道进兵。其冲要诸郡县，宜率励各募部民，随机底定。斯则暂劳永逸，贻厥子孙，守国刑家，同享安乐。
○定户口令
比年寇盗，郡县饥荒，百姓流亡，十不存一。贸易妻子，奔波道路，虽加周给，无救倒悬。京师仓廪，军国资用，罄以恤民，便阙支拟。今岷嶓款服，蜀汉沃饶，闾里富於猗陶，菽粟同於水火。曩者储蓄，徵敛实繁，帑藏犹殷，宜垂拯济。木牛流马，非可转输，乐土重迁，理无从薄，则穷通之道，将由革变。外内户口见在京者，宜依本土置龄以下。下官部领，就食剑南诸郡。所有官物，随至籴给，明立条格，务使稳便。秋收丰实，更听进止。
○秦王太尉陕东行台制
论道经邦，任惟勋德；分陕作伯，实寄亲贤。尚书令雍州牧右武候大将军上柱国秦王世民，器宇冲深，智谋英果。义师云举，首赞奇谋，亲率熊罴，搴旗斩将，廓清区夏，忠孝克彰。狡寇逋诛，虔刘西土，总戎薄伐，戡翦无遗。策尚权远，谋猷沈密，宜在鼎司，肃清槐路。今区宇方缉，巩洛犹芜，镇俗治戎，允资望实。可太尉使持节陕东行台，其蒲州、河北诸道总管及东讨诸府兵，并受节度。馀官悉如故。
○秦王兼凉州总管制
京室殷阜，钩陈严秘，肃遏警巡，职务尤重。然而玉门遐阻，控御垂荒，金城冲要，尉候攸属。宣风作牧，亲贤是寄。太尉尚书令雍州牧陕东道行台右武候大将军上柱国秦王世民，地实藩枝，任惟心膂。职参三事，功著二南。识度优闲，性理济（阙）。典戎敷化，声绩备举。宜摄九门，总司八校。抚莅河右，允兼望实。可左武大将军使持节凉甘爪鄯肃会兰河廓九州诸军事凉州总管。其太尉尚书令雍州牧陕东道行台右武候大将军上柱国王如故。
○秦王益州道行台制
蜀郡沃野，曰惟井络，控驭邛筰，临制巴渝。求瘼宣风，朝寄尤重，总司岳牧，是属懿亲。太尉尚书令陕东道行台雍州牧左武候大将军使持节凉州总管上柱国秦王世民，器宇冲深，体识明允。专征阃外，茂绩克宣。敷政京畿，嘉声已著。镇抚岷汉，佥论攸宜。可益州道行台尚书令。
○秦王天策上将制
德懋懋官，功懋懋赏，经邦盛则，哲王彝训。是以华衮龙章，允洽希世之勋；玉戚朱干，实表宗臣之贵。太尉尚书令雍州牧左武候大将军陕东道行台尚书令凉州总管上柱国秦王世民，缔构之始，元功夙著，职兼内外，文教聿宣。薛举盗寇秦陇，武周扰乱河汾，受朕专征，屡平妖丑。然而世充僣擅，伊洛未清；建德凭陵，赵魏犹梗。总戎致讨，问罪三川。驭以长算，凶党窘蹙。既而漳滨蚁聚，来渡河津，同恶相求，志图抗拒。三军爰整，一举克定，戎威远畅，九围静谧。鸿勋盛绩，朝野具瞻，申锡宠章，实允佥议。宜崇徽命，位高群品，文物所加，特超恒数。建官命职，因事纪功，肇锡嘉名，用标茂实。可授天策上将，位在王公上。领司徒陕东道大行台尚书令，增邑一万户，通前三万户。馀官并如故，加赐金辂一、衮冕之服、玉璧一双、黄金六千斤、前后鼓吹九部之乐、班剑四十人。
○封汪华越国公制
汪华往因离乱，保据州乡，镇静一隅，以待宁晏。识机慕化，远送款诚，宜从襃宠，授以方牧。可使持节总管歙宣杭睦婺饶等六州诸军事歙州刺史上柱国。封越国公。食邑三千户。
○秦王领左右十二卫大将军制
御侮折冲，朝寄尤切，任惟勋德，实伫亲贤。天策上将太尉领司徒尚书令陕东道大行台益州道行台尚书令雍州牧凉州总管左右武候大将军上柱国秦王世民。宇量凝邈，志识明劭，爰始缔构，功参鼎业。廓清秦陇，茂绩以彰，戡定周韩，戎威遐畅。河朔馀寇，取若拾遗，济代逋诛，克同振朽。宣风都辇，综务朝端，政术有闻，纲目斯举。宜加襃宠，式兼常秩，总摄戎机，望实惟允。可领左右十二卫大将军，馀并如故。
○皇子元霸智云追封王制
饰终定谥，往代通规；追远增荣，前王令典。第三子元霸，幼挺岐嶷，早茂珪璋；第五子智云，结发仁明，胜衣敏惠。冀其成立，训以义方。未被趋庭，遽同过隙。兴言夭枉，震悼於怀。今王业初隆，庆赏伊始，既式遵於利建，宜稽古於哀荣。元霸可追封卫王，谥曰怀；智云可追封楚王，谥曰哀。
○秦王等兼中书令侍中制
丝纶枢秘，寄任（阙二字），帷扆献纳，职惟显要。望实兼隆，亲贤斯属。我天策上将太尉兼司徒尚书令陕东道大行台尚书令雍州牧十二卫大将军秦王世民，宇量冲深，风神爽悟。任兼文武，声绩著闻。司徒并州大都督稷州刺史左领军大将军右武候大将军上柱国齐王元吉，器怀淹密，业绍英茂。（阙二字）内外，政务克举。用加蝉珥，朝典攸宜。世民可中书令，元吉可侍中，馀如故。
○改元大赦诏
舜禹殊时，禅代存乎揖让；殷周异世，革命事乎干戈。至於据龙图，握凤纪，统御皇极，抚辑黎民，奄有四方，朝宗万国，垂法作训，其揆一焉。朕以寡薄，属彼浇季。大业末年，纲维废弛，三光改耀，九服移心。既戡定时难，辑和庶绩，一匡海内，再造黎元。隋氏以天禄永终，历数攸在，敬禅厥位，授於朕躬。顾惟惭德，属当景运，惧甚履冰，凛乎御朽。上答苍灵之眷，俯顺亿兆之心，宝历初基，普天同庆。所宜布兹宽惠，咸与惟新。可大赦天下，改隋义宁二年为武德元年。自五月二十日昧爽以前，罪无轻重，已发露，未发露，皆赦除之。子杀父、奴杀主，不在赦限。百官及庶人赐爵一级，义师所行之处给复三年，自馀给复一年。孝子顺孙，义夫节妇，旌表门闾；孝悌力田，鳏寡孤独，量加赈恤。
○封隋帝为酅公诏
革命创制，礼乐变於三王；修废继绝，德泽隆於二代。是以鸣条克伐，杞用夏郊；牧野降休，宋承殷祀。爰及魏晋，禅代相仍，山阳赐号於当涂，陈留受封於典午。上天回眷，授历朕躬，隋氏顺时，逊其宝位。敬奉休命，敢不对扬，永作我宾，宜开土宇。其以莒之酅邑奉隋帝为酅公，行隋正朔，车旗服色，一依旧章。仍立周后介公，共为二王后。
○选用前隋蔡王智积等子孙诏
近世以来，时运迁革，前代亲族，莫不诛绝。历数有归，实维天命；兴亡之效，岂伊人力。前隋蔡王智积等子孙，并付所司，量才选用。
○颁示孙伏伽谏书诏
秦以不闻其过而亡，典籍岂无先诫，臣仆谄谀，故弗之觉也。汉高祖反正，从谏如流。洎乎文景继业，宣元承绪，不由斯道，孰隆景祚？周隋之季，忠臣结舌，一言丧邦，良足深诫。永言於此，常深叹息。朕每惟寡薄，恭膺宝命，虽不能性与天道，庶思勉力，常冀弼谐，以匡不逮。而群公卿士，罕进直言。将申虚受之怀，物所未谕。万年县法曹孙伏伽，至诚慷慨，词义恳切，指陈得失，无所回避。非有不次之举，曷贻利行之益。伏伽既怀谅直，宜处宪司。可治书侍御史。仍颁示远近，知朕意焉。
○令陈直言诏
前政多僻，人不聊生，怨讟如雠，尝无控告。黎民易子而食，郡县犹有馀粮。遂使聚敛无厌，穷兵不已，忠良屏迹，邪伪当涂。庆妖怪为祯祥，称希旨为奉法，至於亡灭，上莫之知，静言其事，可为太息者也。朕恭膺宝历，救斯兆庶，思革前弊，念兹在兹。起军以来，於今期月，军书羽檄，日有百数，一言一事，皆亲览焉。未明求衣，中夜不寐，恐一物之失所，虑一理之有屈。但四方州镇，习俗未惩，表疏因循，尚多迂诞。申请盗贼，不肯至言，论民疾苦，每亏实录。妄引哲玉，深相佞媚；假托符瑞，极笔阿谀。乱语细书，动盈数纸，非直乖於体用，固亦失於事情。千里而伫於一言，万机凑於一日。表奏如是，稽疑处断，不知此者，谓我何哉？宜颁告远近，知朕至意。
○加恩隋公卿民庶诏
隋政不纲，行止无度，东西奔骋，靡岁获宁。遂使父子乖离，室家分析；亲老绝晨昏之养，婴孩无抚育之恩。人怀恋本之心，家有望乡之叹。朕上膺灵命，下字黔黎，一物失宜，情深轸悼。思俾惠泽，逮於鳏寡。其隋代公卿已下，爰及民庶，身往江都，家口在此，不预义军者，所有田宅，并勿追收。若有穷困，粮食交绝，具录名簿，速加赈赡。
○赠高颎等谥爵诏
隋太常卿高颎、上柱国贺若弼，并抗节不阿，矫枉无挠；司隶大夫薛道衡、刑部尚书宇文、左翊卫将军董纯，并怀忠抱义，以陷极刑。宜从襃饰，以尉泉壤。颎可赠上柱国郯国公，弼赠上柱国杞国公，各令有司加谥；道衡赠上开府临河县公，赠上开府平昌县公，纯赠柱国狄道县公。
○赠李金才李敏官爵诏
隋右骁卫大将军李金才、左光禄大夫李敏，并鼎族高门，元功世胄，横受屠杀，朝野称冤。然李氏将兴，天祚有应，冥契深隐，妄肆诛夷。朕受命君临，志存刷荡，申冤旌善，无忘寤寐。金才可赠上柱国申国公，敏可赠柱国观国公。
○襃勋臣诏
朕起义晋阳，遂登皇极，经纶天下，实仗群材。尚书令秦王世民、尚书右仆射裴寂等，或合契元谋，或同心运始，并蹈义轻生，捐家殉节，艰辛备履，金石不移。论此忠勤，特宜优异。官爵之荣，抑惟旧典；勋贤之议，宜有别恩。其罪非叛逆，可听恕一死。其太原元谋勋效者，宜以名闻。
○阅武诏
安人静俗，文教为先；禁暴惩凶，武略斯重。比以丧乱日久，黎庶凋残，是用务本劝耕，冀在丰赡。而人蠹未尽，冠盗尚繁，欲畅兵威，须加练习。今农收已毕，杀气方严，宜顺天时，申曜威武。可依别敕，大集诸军，朕将躬自循抚。亲临较阅。
○减用牲牢诏
国初草创，日不暇给，凡厥礼仪，鲜能尽备。且生人未乂，彫弊日多，至於畜产，思致蕃息。祭祀之本，皆以为身，穷极事神，有乖正直。杀牛不如禴祭，明德即是馨香。望古推今，祭神一揆。其祭圜丘方泽宗庙以外，并可止用少牢。先用少牢者，宜用特牲。待时和年丰，然后克循常礼。
○许李袭誉合谱宗正诏
安康郡公袭誉，我之同姓，派别枝分，惟厥祖考，世敦恭睦。袭誉部率宗人，协同义举，立功巴蜀，诚节频闻。宜有襃荣，用超阶序。特听合谱宗正，恩礼之差，同诸服属。
○置社仓诏
朕祗膺灵命，抚字氓黎，方缉隆平，跻之仁寿。田亩之赋，一切蠲除；锱铢之律，悉皆停断。是以特建农圃，本督耕耘，思俾齐民，既庶且富，锺庾之量，冀同水火。宜置常平监官，以均天下之货。市肆腾踊，则减价而出；田穑丰羡，则增籴而收。触类长之，去其泰甚，庶使公私俱济，家给人足，抑止兼并，宣通壅滞。
○遣淮安王神通安抚山东诏
隋德下衰，政荒民散。九州幅裂，四海瓜分。元元无辜，困豺狼之吻；惵々黔首，罹兵革之灾。朕祗膺宝图，救其危坠，一物失所，情深纳隍。今赵魏之人，俱承大化；海岱之境，思禀朝章。然而尚迫寇戎，受拘凶暴，经途遐阻，末繇自达。宣风布教，必伫循良；柔服招，事资明恕。右翊卫大将军上柱国淮安王神通，地惟近属，功参运始，杖节建旟，允当重寄。可山东道安抚大使，其山东诸军事，并受节度。
○罢贡异物诏
逸游损德，昔贤贻训；玩物丧志，前典格言。西旅献獒，召公於是作诫；东齐馈乐，尼父所以离心。隋末无道，肆极奢靡，内骋倡优之乐，外崇耳目之娱。冠盖相望，徵求不息；公私扰遽，徭费无穷。朕受命君临，志在俭约，日旰忘食，昧爽求衣。纂组珠玑，皆云屏绝；雕琢绮丽，久从抑止。其侏儒短节，小马庳牛，异兽奇禽，皆非实用。诸有此献，悉宜停断，宣布远迩，咸使闻知。
○每州置宗师诏
朕受终揖让，君临四海，普天之下，同加惠泽。宗绪之情，义越常品，宜有旌异，以明等级。诸宗姓官宜在同列之上，未有职任者不在徭役之限。每州置宗师一人，以相管摄，别为图伍所司，明立条式。
○禁行刑屠杀诏
释典微妙，净业始於慈悲；道教冲虚，至德去其残杀。四时之禁，无伐麛卵；三驱之化，不取前禽。盖欲敦崇仁惠，蕃衍庶物，立政经邦，咸率兹道。朕祗膺灵命，抚遂群生，言念亭育，无忘鉴寐。殷帝去网，庶踵前修；齐王舍牛，实符本志。自今以后，每年正月五月九月，及每月丁斋日，并不得行刑，所在公私。宜断屠杀。
○大赦并浩等州诏
赦过宥罪，哲王彝训；录旧念功，有国通典。汾晋之地，王迹所基，戮力齐心，夷凶静乱。惟彼士庶，义越常伦，犯禁陷刑，宜从洗涤。其并州、浩州、石州、介州、贾胡堡以北，自武德二年二月二十四日以前，犯辟罪已下，已发觉系囚见徒。悉从原放。
○禁屠酤诏
酒醪之用，表节制於欢娱；刍豢之滋，致甘旨於丰衍。然而沈湎之辈，绝业忘资；惰窳之民，骋嗜奔欲。方今烽燧尚警，兵革未宁，年穀不登，市肆腾踊。趣末者众，浮冗尚多。肴羞曲糵，重增其费。救弊之术，要在权宜。关内诸州官民，宜断屠酤。
○遣太子建成等巡畿甸诏
隋末道消，运为阳九，盗贼蜂起，饥馑荐臻，四海之民，坠於涂炭。是以上天降鉴，爰命朕躬，绥静黎元，克定凶丑。府库仓廪，所在开发，流冗之民，随加镇抚，言念亭育，监寐匪忘。然年穀不登，民多困乏，一物失所，有甚纳隍，宜加存问，救其疾苦。可令皇太子建成巡京城侧近诸县，秦王世民巡京城以东，右仆射裴寂巡京城以西，诣彼闾阎，见其耆老，观省风俗，廉察吏乏绝之徒，量加赈给。如有冤滞，并为申理。高年疾病，就致束帛。
○命行人镇抚外藩诏
画野分疆，山川限其内外；遐荒绝域，刑政殊於函夏。是以昔王御世，怀柔远人，义在羁縻，无取臣属。渠搜即叙，表夏后之成功；越裳重译，美周邦之长算。有隋季世，黩武耀兵，万乘疲於河源，三年伐於辽外，构怨连祸，力屈货殚。朕祗膺宝图，抚临四极，悦近来远，追革前弊。要荒藩服，宜与和亲。其吐谷浑已修职贡，高句丽远送诚款，契丹、靺鞨，咸求内附。因而镇抚，允合机宜，分命行人，就申好睦，静乱息民，於是乎在。布告天下，明知朕意。
○曲赦凉甘等九州诏
朕恭膺宝命，绥静氓黎，思俾宇内，跻於仁寿。而河湟之表，比罹寇贼，勾连凶丑，壅隔朝风。元元之民，匪遑宁宴，夙兴轸虑，旰食忘疲。重劳师旅，不令讨击，驭以遐算，且事招怀。而慕化之徒，乘机立效，兵不血刃，费无遗镞。今凶狡即夷，西垂克定，远人悦附，政道惟新，宜播惠泽，与之更始。可曲赦凉、甘、瓜、鄯、肃、会、兰、河、廓九州，自武德二年五月十六日以前，罪无轻重，已发系囚见徒，悉从原免。桀犬吠尧，非无前喻，弃瑕荡秽，列圣通规。有恶言不顺，及邪谋惑计者，并从洗涤，一无所问。
○旌表孝友诏
民禀五常，仁义斯重；士有百行，孝敬为先。自古哲王，经邦致治，设教垂范，莫尚於兹。叔世浇讹，民多伪薄，修身克己，事资诱劝。朕恭膺灵命，临驭遐荒，愍兹弊俗，方思迁导。雍州万年县乐游乡民王世贵，孝性自天，力行无怠，丧其所怙，哀毁绝伦。负土成坟，结庐墓侧，盐酪之味，在口不尝，哭泣之声，感於行路。安福乡民宋兴贵，立操雍和，主情友睦。同居合爨，累世积年，务本力农，崇让履顺。宏长民教，敦睦风俗，宜加襃显，以劝将来。可并旌表门闾，蠲免课役，布告天下，使明知之。
○令国子学立周公孔子庙诏
盛德必祀，义存方策，达人命世，流庆后昆。建国君人，宏风阐教，崇贤彰善，莫尚於兹。自八卦初陈，九畴攸叙，徽章既革，节文不备。爰始姬旦，匡翊周邦，创设礼经，大明典宪。启生人之耳目，穷法度之本源。化起二南，业隆八百，丰功茂德，冠於终古。暨乎王道既衰，颂声不作，诸侯力争，礼乐陵迟。粤若宣父，天资睿哲，经纶齐、鲁之内，揖让洙、泗之间，综理遗文，宏宣旧制。四科之教，历代不刊；三千之徒，风流无攵。惟兹二圣，道济群生，尊礼不修，孰明襃尚。朕君临区宇，兴化崇儒，永言先达，情深绍嗣。宜令有司於国子学立周公、孔子庙各一所，四时致祭。仍博求其后，具以名闻，详考所宜，当加爵土。
○修武备诏
天生五材，司牧资其器用；武有七德，拨乱所以定功。故黄帝垂衣，尚有阪泉之战；放勋光宅，犹称丹浦之师。禁暴安人，率由兹道，创业垂统，莫此为先。是以周置六军，每习蒐狩；汉增八校，毕选骁雄。故能化行九有，威震百蛮，奸宄不萌，虔刘息志。自季叶凌替，军政湮亡，行列不修，旌旗舛杂。部伍符籍，空有调发之名；逗挠乏兴，竟无讨袭之用。遂使戎狄放命，盗贼交侵，战争多虞，黔黎殄丧。朕受天明命，抚育万方，爰自义师，克成帝业。至如超乘之士，莫匪百金，彀骑之才，岂惟七萃。今虽关塞宁谧，荒裔肃清，伊雒犹芜，江湖尚梗。役车未息，戎马载驰，武备之方，尤宜精练。所以各因部校，序其统属，改授钲鼓，创造徽章，取象天官，定其名号。庶使前茅后劲，类别区分，玉帐绛宫，刑德允备。蹈兹汤火，譬彼椒兰，大定戎衣，止戈斯在。
○讨王世充诏
世充僣逆，拘逼黎元。向化之徒，无繇自达。朕恶烦百姓，不欲兴戎；久戢兵戈，未穷征讨。然而纵溢弥甚，暴虐不悛，愍彼方隅，久遭涂炭。贼既粮尽计竭，众叛亲离，恶稔贯盈，亡徵已见。今则分命骁勇，步骑齐趋，直指雒滨，冲春巢穴。招纳降附，拯救阽危，务在安人，岂实求利。兵马所到，有因事立功擒敌制胜者，重颁爵命，厚加襃赏。其金玉府藏，分赐将士，酬赏之科，仍依另格。宜明申布，咸使知闻。
○太常乐人蠲除一同民例诏
太常乐人，今因罪谪入营署，习艺伶官，前代以来，转相承袭。或有衣冠世绪，公卿子孙，一沾此色，后世不改。婚姻绝於士类，名籍异於编甿。大耻深疵，良可哀愍。朕君临区宇，思从宽惠，永言沦滞，义存刷荡。其大乐鼓吹诸旧人，年月已久，世代迁易，宜得蠲除，一同民例。但音律之伎，积学所成，传授之人。不可顿阙，仍依旧本司上下。若已仕官，见入班流，勿更追呼，各从品秩。自武德元年以来配充乐户者，不入此例。
○燕公罗艺封燕郡王赐姓上籍宗正诏
昭德以爵，前王令范；功懋懋赏，有国遗训。使持节幽州总管上柱国燕公艺，早悟机权，夙展诚节。革运之始，立功燕代，镇守边要，驭控遐荒。忠绩既宣，宜加宠昵。可赐姓李氏，上籍宗正，封燕郡王，食五千户。
○赦逃亡募人诏
朕祗膺灵命，君临区宇，承凋弊之馀，拯横流之难。虽复蠲除徭赋，督课耕农，安集黎元，与之休息，然而鲸鲵未翦，四海多虞，师旅洊兴，事不获已。及其士卒浮惰，苟求逸乐，惮於征役，离其营伍，因此逃窜，潜匿崎岖，盗窃为资，规免朝夕。良繇劝励不明，部署失所，弛慢之责，在於朕躬。琴瑟不调，已云变革，多坠刑网，情兼轸悼，宜从宽宥，许以自新。其义士募人有背军逃亡者，自武德二年十月二十日已前，罪无轻重，皆赦除之。饥寒困弊，不能自存者，所在官司，随事赈给。士非素厉，难以应敌，设法垂宪，期於不犯。自今已后，有背军镇征役者，随即科处，必无容贷。宜明宣告，咸使知闻。

[book_title]卷二
高祖（二）
○令裴寂等升殿奏事侍立诏
贵爵尚齿，列代通规，进秩优贤，有国彝训。尚书左仆射魏国公寂、太子少保新昌县公纲、左武候大将军陈国公抗、太常卿沛国公元璹、纳言汉东郡公叔达、内史令宋国公瑀、兵部尚书蒋国公通、户部尚书荥阳郡公善果、右武候大将军罗侯、御史大夫滑国公无逸等：或历任前代，职位隆显；或耆年夙望，德迈老成，翊戴经纶，功绩茂重；或险夷契阔，情兼惟旧；并职司近侍，任兼心膂。恩礼所加，义从隆渥，特宜襃异，俾越常伦。寂已下奏事及侍立令升殿。
○遣使安抚益州诏
朕承天明命，抚育万方，康俗济民，无忘寝寐。西蜀僻远，控接巴夷，厥土沃饶，山川遐旷。往者隋末丧乱，盗寇交侵，流寓之民，遂相杂挠。游手堕业，其类实繁，敓攘矫虔，因此而作。王业伊始，务从草创，牧宰庶寮，随事迁易，州县分析，权宜废置。然而王道未洽，民瘼犹存，静言思之，夙夜轸念，澄源正本。义在更张。可令秦州总管酂国公轨、御史大夫滑国公无逸，为益州道安抚大使。宣扬朝典，进擢廉平；贬黜苛暴，申理冤滞。孝弟贞节，表其门闾；鳏寡孤独，量加赡恤。事有便宜，并委处分。
○断屠诏
有隋失驭，丧乱宏多，民物凋残，俗化踰侈。耽嗜之族，竞逐旨甘；屠宰之家，瓷行刳杀。刍豢之畜，靡供肴核之资；胎夭之群，莫遂蕃滋之性。伤财堕业，职此之繇，敓攘穿窬，因兹未息。《礼》曰：“君无故不杀牛，大夫无故不杀羊，士无故不杀犬豕，庶人无故不食珍。”非惟务在仁爱，盖亦示之俭约。方域未宁，尤须节制，凋弊之后，宜先蕃育。岂得恣彼贪暴，残珍庶类之生，苟循目前，不为经久之虑。导民之理有未足乎？其关内诸州，宜断屠杀。庶六畜滋多，而民庶殷赡。详思厥衷，更为条式。
○楚王杜伏威进封吴王赐姓附属籍诏
五等列爵，茂绩超於恒典；四岳分官，连帅总其常赋。山河之赏，义在酬庸；方伯之任，实资贤哲。使持节和州总管和州刺史东南道行台尚书令上柱国楚王伏威，往因丧乱，纠合徒旅，绥静淮濆，缉宁江介。闾阎安堵，吏民率职，远禀朝化，具申忠款。仍请立功，扫除多难，诚节既表，志识可嘉。委以招怀，特宜受命，宠礼之序，式加常秩。可使持节总管江淮以南州诸军事扬州刺史东南道行台尚书令淮南安抚大使上柱国，进封吴王，食邑五千户。赐姓李氏，附属籍。
○收葬道殣诏
自隋室不纲，政刑荒废，戍役烦重，师旅荐兴。元元无辜，堕於涂炭，转死沟壑，暴骨中原。宗党沦亡，邑居散逸，坟陇靡讬，营魂无归。朕受命君临，为民父母，率土之内，情均亭毒。一物失宜，寝兴轸虑，念兹道殣，义先吊恤。虽复令已颁下，普遣葬埋，犹恐吏不存心，收葬未尽。宜令州县官司，所在巡行，掩骼埋胔，必令周悉。使邮亭之次，无复游魂，窀穸之下，各安所厝。姬文惠化，恩及枯骸，庶踵於前，此焉非远。
○赦晋潞等州诏
朕发迹太原，陈师汾澮，氐定皇室，廓清函夏。惟彼晋魏，事等丰宛。近者妖寇凭陵，侵斥郊境，害虐良善，拥逼吏民。大军东讨，义存拯难，芟夷丑类，实在吊民。凡厥渠魁，已就歼殄，胁从之辈，情有可原，宜许自新，义深荡涤。其晋州、潞州、隰州、并州等四总管内，自武德三年四月二十二日以前，被刘武周、宋金刚等所诖误者，罪无轻重，皆赦除之。各令复业，一无所问。州县城堡，有固守忠节抗御凶徒者，具录闻奏，别加襃赏。
○命秦王征王世充诏
取乱侮亡，圣王於是致治；民和众泰，汤武所以成功。兵革之兴，义资靖难，出军命将，盖非获已。自隋氏数穷，天下鼎沸，豺狼交争，黔庶凋残。朕受命君临，志存宁济，率土之内，咸思覆育，声教所覃，莫不清晏。惟彼伊雒，尚隔朝风，世充作梗，肆行凶暴。害虐良善，拥迫吏民，反道乱常，日月滋甚。祸盈衅积，夭亡有徵，心腹猜携，党援孤绝。农亩荒废，粮廪内空，城隍社稷，势皆殄溃，吊民问罪，今实其时。可令陕东道行台上柱国秦王世民总统诸军，东踰崤渑，分命骁勇，百道俱进，救彼涂炭，诛其凶渠。凡此授律，义在拯民，府库货财，一无所利。克敌制胜，效策献功，官赏之差，并超常典。其有背贼归款，因事立勋，即加宠授，务隆优厚。
○襃高开道来降诏
襃德叙功，有国彝训；任贤赏善，列代通规。伪燕王高开道，家本海隅，志怀慷慨。有隋之末，州域彫残，招集徒旅，自保边塞，缮修斥堠，捍御寇戎，民吏肃清，仓库完实。既而审达机变，远慕朝风，阖境献诚，归款内属，请申经略，辑宁燕代。厥功以茂，宜从襃宠，礼命之差，用超常级。可使持节蔚州诸军事蔚州总管，加授上柱国。赐姓李氏，上属籍宗正。封北平郡玉，食邑五千户。
○襃胡大恩来降诏
畴庸旌善，哲王彝训；任贤使能，有国通典。胡大恩往因隋季，夷狄交侵，缮甲聚徒，辑宁边境。既而阻隔戎寇，自保方隅，远慕朝风，因机立效。摧破凶党，亭徼无虞，抗疏阙庭，以申诚节。忠义克举，宜隆宠命，因其所统，即加荣秩。可使持节代州诸军事代州总管，加授上柱国。封定襄郡王，食邑五千户。赐姓李氏，上属籍宗正。
○赦代州总管府内诏
祝网泣辜，彰乎旧典；赦过宥罪，著自前经。往者刘武周窃据边陲，拥逼良善，石岭以北，皆罹其弊。虽复武周奔窜，寄命蕃夷，而残党馀氛，尚怀旅拒。致使朔漠犹警，关塞未宁，屡动干戈，久违声教。代州总管定襄王大恩，勤绩允著，安辑边境，讨击未宾，率其从化。朕君临天下，义存抚育，念彼彫弊，若纳诸隍。但朔方黎元，逆命日久，今虽归附，仍怀反侧。其代州总管府内石岭以北，自从武德四年二月二十九日以前，所有愆犯，罪无轻重，悉从原宥，可并令安居复业，勿使惊扰。
○检校益州夔州狱讼诏
缓刑议狱，哲后彝训；解网泣辜，前王茂轨。朕君临海内，抚育黎元，一物乖所，纳隍兴虑。其益州道行台及夔州总管府，众务臻集，统摄遐长，囚徒禁系。其数不少。或控告未申，多有冤屈，或注引肆志，滥及贞良。致使文案稽延，狱讼繁拥，念彼枉滞，情深愍恻。其益州总管内诸州，委御史大夫无逸检校；夔州管内，委赵郡公孝恭检校。所有囚悉令覆察，务从宽简，小大以情。但有负罪逃亡，离弃乡邑，无问轻重，悉令归首。明加劝导，务修垦植，庶使家给人足，称朕意焉。
○赐秦王获窦建德手诏
闻获建德，竟如汝所料，画策者虽吾，平定者汝也。吾闻黄河千年一清，乃当今日，汝功一也；隋氏分离，崤函隔绝，两雄合势，一朝清荡，汝功二也；兵既克捷，更无死伤，无丑为臣，不忧其父，汝功三也；吾今开怀抱，养苍生，尽其天年，心无外虑，汝功四也。
○平窦建德大赦诏
自隋氏失驭，政散民流，盗贼交侵，区宇离析。惵々黔首，俱被焚溺之灾；元元无辜，并困豺狼之吻。朕受天明命，君临八极，克除暴乱，大拯黎民。声教所覃，无思不服，惟彼赵魏，尚隔朝风。建德往因丧乱，连群结党，窃州据邑。擅置官寮，叛涣一隅，恣行凶虐。朕愍彼河朔，久遭涂炭，纳隍轸虑，无忘兴寝。但以彫弊之后，恶烦士众，且事含宏，未先讨击。然而游魂放命，数稔贯盈，驱率犬羊，图为侵斥。与王世充欲相救援，辄来举斧，以抗大军。兵威所临，丑徒皆溃，生擒建德，囚致军门。凡厥支党，皆就虏获，历年逋寇，一举廓清，荡涤遗民，与之更始。可赦山东诸州旧为建德诖误者。自武德四年五月八日以前，皆赦其罪。仍令太子左庶子郑善果为山东道抚慰大使，考功郎中李觐玉、膳部郎中高正表为副，存问民俗，宣布朝章。其有率众全城因机立效者，量其功绩，就加职任，奇才异行，随事旌擢。其亡命山泽，仍为结聚，诏书到后三十日不来归首者，复罪如初。
○令太子建成统军诏
稽胡部类，居近北边，习恶之徒，未悉从化。潜窜山谷，窃怀首鼠，寇抄居民，侵扰亭堠。可令太子建成总统诸军，以时致讨。分命骁勇，方轨齐驱，跨谷弥山，穷其巢穴。元恶大憝，即就诛夷，驱掠之民，复其本业。行军节度期会进止者，委建成处分。
○赦河南诸州诏
朕初膺灵命，抚育万方，一物失宜，忧责在己。是以昧旦丕显，昃食忘劳，思流惠泽，被於率土。日者世充作梗，僣擅一方，侵虐士民，阻绝声教。巩洛之地，比邑连城，受制凶威，莫能自勉，翘足引领，乞师请降。朕愍彼黎庶，独为匪民，命将出军，用申抚吊。兵威所震，丑徒慴伏，元恶顿颡，面缚军门。殄灭氛祲，混同文轨，拯彼烝民，出乎涂炭，宜从荡涤，与之更始。可赦河南诸州旧为世充所诖误者。自武德四年六月四日已前，皆赦其罪。若有率其部众保城邑，因事立功以归朝化者，量其效绩，就加职任。奇才异行，随事旌擢，鳏寡孤独，以时恤理。亡命山泽，诏书到后三十日不来归首者，复罪如初。
○平王世充大赦诏
天生烝民，树之司牧，光宅区宇，抚字黎庶。日月照临，文明於是统极；雷雨作解，顺时所以布化。往者隋氏代衰，政刑废缺，九服云扰，五岳尘坌。率土之民，坠於涂炭，瞻天蹐地，控告无所。朕愍彼横流，志存拯溺，投袂鞠旅，肇建义旗，伐暴除残，克宁宇县。灵祗叶赞，遐迩乐推，景运所集，祗膺宝位。戡翦多难，绥辑遗氓，溥彼万方，情均覆育。然而世充放命，扰乱周韩；建德游魂，虔刘赵魏。害虐良善，阻绝朝风，言念匪民，久罹凶毒。满堂之乐，犹有向隅，纳隍之叹，无忘旦夕。是以出军命将，伐罪吊民。宗庙威灵，卿士效节，旌旗所拂，丑徒冰泮，二凶授首，万方廓清。车轨大同，氛祲澄荡，边候解柝，烽燧无虞，振旅休徒，凯歌里忭。今既九围尽谧，八表乂宁，思与吏民，励精更始。
又惟寡德，政道多违，阴阳不调，致兹亢旱。深思惕惧，震悼于怀，解网崇恩，宜流恺泽。可大赦天下。自武德四年七月十二日昧爽已前，大辟罪已下，已发露未发露，悉从原免。自武德二年十二月三十日已前亡官失爵者，量听叙用。天下民庶，给复一年。其陕、鼎、函、虢、虞、芮六州，供转输之费，幽州管内，久隔寇戎，给复二年。身死王事，量加襃赠。律令格式，且用开皇旧法。孝子顺孙，义夫节妇，所在详列，旌表门闾。奇才异行，随状荐举，高年惸独，量加赡恤。
○授张镇周陈知略淮南岭南行军总管诏
三楚之地，江山遐阻；五岭之表，经涂辽敻。自有隋失驭，盗贼交侵，声教莫通，方隅隔绝。朕受图膺运，君临区宇，率土之滨，情均抚字。方今函夏宁乂，文轨大同，尉侯无虞，要荒率职。然而江蠡之泒，咸阻寇戎；闽禺之乡，未闻正朔。左武侯将军黄国公张镇周、大将军合浦县公陈知略，二方首族，早从历任，思展诚效，辑宁州里。镇周可淮南道行军总管、知略可岭南道行军总管，以安抚之。
○襃授岐平定等诏
今东应义旗，西开幕府，设官分职，本在忠诚。道士岐平定，铲迹求真，销名离俗，恬淡荣利，无闷幽闲。而能彻损衣资，以供戎服，抽割菽粟，以赡军粮。忠节丕嘉，理须标授。平定宜授金紫光禄大夫，已下并节级授银青光禄大夫，以酬其义。
○令京官五品以上及诸州总管刺史各举一人诏
择善任能，救民之要术；推贤进士，奉上之良规。自古哲王，宏风阐教，设官分职，惟才是与。然而岩穴幽居。草莱僻陋，被褐怀珠，无因自达。实资选众之举，固藉左右之容，义自搜扬，理宜精擢。是以贡士有适，爰致加锡之隆，无益於时，必贻贬黜之咎。末叶浇伪，名实相乖，取非其人，滥居班秩，流品所以未穆，庶职於是隳废。朕膺图驭宇，宁济兆民，思得贤能，用清治本。招选之道，宜革前弊；惩劝之方，式加常典。苟有才艺，所贵適时，洁己登朝，无嫌自进。宜令京官五品以上及诸州总管刺史举一人，其有志行可录，才用未申，亦听自己具陈艺能，当加显擢，授以不次。赏罚之科，并依别格。所司颁下，详加搜别，务在奖纳，称朕意焉。
○赐方亮诏
使持节庐申二州诸军事本州刺史方亮，往因丧乱，保据邑土，识达事几，蚤归朝化。勋庸克著，诚效达彰，念此勤劳，嘉叹何极。今四方平泰，九有廓清，宜慰部人，修营产业。秋渐冷，卿比平安好在否？
○命太子建成讨刘黑闼诏
（阙）罪止凶渠，诖误胁从，并无所问。其有弃恶思顺，自拔而来，随即安罪。给其优赏，咸使附业，各令安堵。虽贼之魁帅，久同叛逆，必能临机效节，因事立功，并即叙勋班赏，量才授任。如其不从告谕，敢怀迷执，然后肃正军法，齐以大刑。其陕西东道大行台及山东道行军元帅，河南、河北诸州，并受建成处分。其间经略筹筭，赏罚科条，要在合机，皆以便宜从事。
○修魏周隋梁齐陈史诏
司典序言，史官记事，考论得失，究尽变通，所以裁成义类，惩恶劝善，多识前古，贻鉴将来。伏牺以降，周秦斯及，两汉传绪，三国受命，迄於晋宋，载籍备焉。自有魏南徙，乘机抚运，周隋禅代，历世相仍，梁氏称邦，跨据淮海，齐迁龟鼎，陈建宗祊，莫不自命正朔，绵历岁祀，各殊徽号，删定礼仪。至於发迹开基，受终告代，嘉谋善政，名臣奇士，立言著绩，无乏於时。然而简牍未编，纪传咸阙，炎凉已积，谣俗迁讹，馀烈遗风，泯焉将坠。朕握图驭宇，长世字民，方立典谟，永垂宪则。顾彼湮落，用深轸悼，有怀撰次，实资良直。中书令萧瑀、给事中王敬业、著作郎殷闻礼、可修魏史；侍中陈叔达、秘书丞令狐德棻、太史令庾俭，可修周史；兼中书令封德彝、中书舍人颜师古，可修隋史；大理卿崔善为、中书舍人孔绍安、太子洗马萧德言，可修梁史；太子詹事裴矩、兼吏部郎中祖孝孙、前秘书丞魏徵，可修齐史；秘书监窦璡、给事中欧阳询、秦王文学姚思廉，可修陈史。务加详覈，博采旧闻，义在不刊，书法无隐。
○罢差科徭役诏
《诗》不云乎：“民亦劳止，汔可小康。”自有隋失驭，政刑板荡，豺狼竞起，肆行暴虐，徵求无度，侵夺任己。下民困扰，各靡聊生，丧乱之馀，百不存一。上天降监，爰命朕躬，廓定凶灾，乂宁区域。念此黎庶，凋弊日久，新获安堵，衣食未丰。所以每给优复，蠲减徭赋，不许差科，辄有劳役，义行简静，使务农桑。至如大河南北，离乱永久，师旅荐兴，加之饥馑，百姓劳弊，此焉特甚。江淮之间，爰及岭外，涂路悬阻，土旷民稀，流寓者多，尤宜存恤。此等诸处，往隔寇戎，自经开泰，岁月未久，犹恐士民积习，不改前弊，州县官人，未称所委，迎送往来，尚致劳费。其河北江淮以南，及荆州大总管向西诸州，所司宜便班下。自今以后，非有别敕，不得辄差科徭役，及迎送供承。庶令安逸，明加简约，称朕意焉。
○申禁差科诏
隋末丧乱，豺狼竞逐，率土之众，百不存一。干戈未静，桑农咸废，凋弊之后，饥寒重切，永言於此，悼於厥心。今寇贼已平，天下无事，百姓安堵，各务称职。家给人足，即事可期，所以新附之民，特蠲徭赋。欲其休息，更无烦扰，使获安静，自修产业。犹恐所在州县，未称朕怀，道路迎送，廨宇营筑，率意徵求，擅相呼召。诸如此例，悉宜禁断，非有别敕，不得差科。不如诏者，重加推罚。布告天下，咸知此意。
○授裴寂萧瑀左右仆射诏
端揆之职，综理百司，任望斯重，勋贤攸寄。尚书左仆射魏国公寂，风格清粹，局量宏雅，早预经纶，元功特著，燮谐治本，茂绩以宣。中书令宋国公瑀，志怀忠确，业履冲素，历居显要，厉精理术。献纳惟允，周慎有闻，宣穆彝章，允厘庶政。寂可尚书左仆射，瑀可尚书右仆射。
○幸故宅大赦诏
朕恭膺大宝，克隆景祚，永言孝思，聿追罔极。肇惟自昔，葺宇旧居，王迹所基，积庆攸在。桑梓之敬，每怀践历，日不暇给，以迄於兹。今既氛祲廓清，区夏宁谧，民休俗泰，天成地平。爰择良辰，言还邑里，礼同过沛，事等归谯。故老咸臻，族姻相会，肃恭荐享，感庆兼集。思俾欢心，逮於众庶，愍兹幽滞，有怀宽泽。都辇之地，宗祏所居，祚固万邦，义越常等。时惟孟夏，方申长育，宜顺天心，宣兹惠泽。可曲赦京城内系囚见徒，及被推问应集之人，死罪已下，并从放免。其内有於政切害情理难原者，宜降死从流。
○劝农诏
有隋丧乱，区宇分离，百姓凋残，弊於兵甲。田亩荒废，饥馑荐臻，元元无辜，堕於沟壑。朕膺图驭极，廓清四海，安辑遗民，期於宁济，劝农务本，蠲其力役。然而边鄙馀寇，向或未除，顷年以来，戎车屡出。所以农功不致，仓廪未登，永念於兹，无忘寤寐。今既风雨顺节，苗稼实繁，普天之下，咸通茂盛。五十年来，未尝有此，仓箱之积，指日可期。时为溽暑，方资耕耨，废而不修，岁功将阙。宜从优纵，肆力千顷，其有公私债负，及追徵输送，所至处且勿施行。寻常营造，役使工匠，事非急要，亦宜停止。见在囚系，事未决断，傍引支证，未须追摄。百司常务，并宜且停，内外官人行署以上，量事分番，皆尽九月三十日。其军机急速，及盗贼之事，不在停限。州县牧宰，明加劝导，咸使戮力，无或失时。务从简静，以称朕意。
○讨辅公祏诏
禁暴辑兵，昔王於是致治；乱常干纪，有国所以明刑。东南道行台尚书左仆射上柱国辅公祏，本自凡伍，素无艺用。往因扰乱，连结徒旅，与吴王杜伏威同心协力，保据江淮。早率数部，远归朝化，录其功效，授以官爵。任官方隅，荣宠兼至，不能励身奉上，克保名节，遂乃包藏祸心，图为不轨。自伏威入朝之后，公祏恣行专擅，违犯朝宪，不顾典章。徵敛谷帛，掠夺子女，肆其残忍，妄行诛杀。驱役士民，招聚奸盗，毒流众庶，怨结遐迩。国家务存含养，未申刑罚，每加惩诫，冀其自改。今乃称兵内侮，假相署置，驱扇蚁徒，敢行抄窃。惟彼凶逆，速宜剿定，命将授律，义在安人。已令天策上将太尉领司徒尚书令陕东道大行台雍州牧领十二卫大将军上柱国秦王世民为江州道行军元帅，统率骁勇，风驱电击，麾旆所临，当即奔溃。凡此罪恶，止在魁渠，胁从之徒，一无所问。纵有已陷贼党，非其本心，拔难而来，因立功效，此等之类，皆从官赏。江淮以南，比遭毒螫，吏民困辱，各不聊生。平定之后，普给优赏，即令抚慰，各令安堵。勋赏之科，具如别格，宜明宣布。咸使闻知。

[book_title]卷三
高祖（三）
○令诸州举送明经诏
六经茂典，百王仰则；四学崇教，千载垂范。是以西胶东序，春诵夏弦，说《礼》敦《诗》，本仁祖义，建邦立极，咸必由之。自叔世浇讹，雅道沦缺，爰历岁纪，儒风莫扇。隋季以来，丧乱滋甚，眷言篇籍，皆为煨烬。周孔之教，阙而不修，庠塾之仪，泯焉将坠。非所以阐扬徽烈，敦尚风范，训民调俗，垂裕后昆。朕受命膺期，握图驭宇，思宏至道，冀宣德化，永言坟素，深存讲习。所以捃摭遗逸，招集散亡，诸生胄子，特加奖劝。而凋敝之馀，湮替日久，学徒尚少，经术未隆，《子衿》之叹，无忘兴寝。方今函夏既清，干戈渐戢，搢绅之业，此则可兴。宜下四方诸州，有明一经已上未被升擢春，本属举送，具以名闻，有司试策，加阶叙用。其吏民子弟，有识性开敏，志希学艺，亦具名状，申送入京，量其差品，并即配学。明设考课，各使励精，琢玉成器，庶其非远，州县及乡，各令置学。官僚牧宰，或不存意，普更颁下，早遣立修。夫安上治民，莫善於礼，出忠入孝，自家刑国，揖让俯仰，登降折旋，皆有节文，咸资端肃。末叶疏惰，随时将废，凡厥生民，各宜勉励。又释奠之礼，致敬先师，鼓箧之义，以明逊志，比多阙略，更宜详备。仲春释奠，朕将亲览，所司具为条式，以时宣下。
○赐学官胄子诏
自古为政，莫不以学，则仁、义、礼、智、信五者俱备，故能为利博深。朕今欲敦本息末，崇尚儒宗，开后生之耳目，行先王之典训。而三教虽异，善归一揆，沙门事佛，灵宇相望；朝贤宗儒，辟雍顿废，王公以下，宁得不惭。朕今亲自观览，仍徵集四方胄子，冀日就月将，并得成业，礼让既行，风教渐改。使期门介士，比屋可封；横经庠序，皆遵雅俗。诸王公子弟，并皆率先，自相劝励。
○平辅公祏大赦诏
自有隋失驭，盗贼交侵，四海群飞，六合云扰。上天降鉴，爰命朕躬，戡定凶灾，廓清宇县。然而江湖之外，水乡僻远，向化之民，未能自达。逆贼辅公祏，驱扇凶丑，蚁聚蜂屯，侵虐黎民，扰动城邑。朕悯兹涂炭，义在吊抚，命彼偏师，聊申薄伐。沿流而下，应机雷克，氛祲清荡，遐迩乂宁，文轨大同，朝野咸庆。今朱明戒节，时方长育，宜顺天心，播兹仁惠，可大赦天下。自武德七年四月一日昧爽已前，大辟罪已下，已发露未发露，击囚见徒悉原免。其犯十恶劫贼，官人枉法受财，主守自盗，及常赦不免，流已上道者，并不在赦例。亡命山泽，挟藏军器，百日不首者，复罪如初。其江州道行军，经途悠远，非无劳倦，应供运转，及从军之内，有犯除解官人立勋效者，并复官爵，仍依本品，随才处分。扬越之民，新沾大化，见在民户，给复一年。其与贼同心，共为逆乱，非被迫胁，情状难原者，不在此例。
○颁定科律诏
古不云乎：“万邦之君，有典有则。”故九畴之叙，兴於夏世；两观之法，大备隆周。所以禁暴惩奸，宏风阐化，安民立政，莫此为先。自战国纷扰，恃诈任力，苛制烦刑，於兹竞起。秦并天下，隳灭礼教，恣行酷烈，害虐蒸民，宇内骚然。遂以颠覆。汉氏拨乱，思易前轨，虽复务从约法，蠲削严刑，尚行菹醢之诛，犹设锱铢之禁。安民之化，实有未宏，刑措之风，以兹莫致。爰及魏晋，流弊相沿，宽猛乖方，纲维失序，下陵上替，政散民凋，皆由法令湮讹，条章混谬。自斯以后，宇县瓜分，戎马交驰，未遑典制。有隋之世，虽云厘革，然而损益不定，疏密无准，品式章程，罕能甄备。加以微文曲致，览者惑其浅深；异例同科，用者殊其轻重。遂使奸吏巧诋，任情与夺，愚民忘触，动陷罗网。屡闻厘革，卒以无成。
朕膺期受箓，宁济区宇，永言至治，兴寐为劳，补千年之坠典，拯百王之馀弊。思所以正本澄源，式清流末，永垂宪则，贻范后昆，爰命群才，修定科律。但今古异务，文质不同，丧乱之后，事殊曩代，应机適变，救弊斯在。是以斟酌繁省，取合时宜，矫正差违，务从体要。迄兹历稔，撰次始毕，宜下四方，即令颁用。庶使吏曹简肃，无取悬石之多；奏谳平允，靡竞锥刀之末。胜残去杀，此焉非远。
○擢史孝谦诏
自隋以来，离乱永久，雅道沦缺，儒风莫扇。朕膺期御宇，静难齐民，钦若典谟，以资政术，思宏德教，光振遐轨。是以广设庠序，益召学徒，旁求俊异，务从奖擢。宁州罗川县前兵曹史孝谦，守约邱园，伏膺道素，爰有二子，年并幼童，讲习《孝经》，咸畅厥旨。义方之训，实堪励俗，故从优秩，赏以不次。宜普颁示，咸使知闻，如此之徒，并即申上，朕加亲览，特将襃异。
○立社诏
厚地载物，社主其祭，嘉谷养民，稷惟元祀。列圣垂范，昔王通训，建邦正位，莫此为先。爰暨都邑，建於州里，率土之滨，咸极庄敬。所以劝农务本，修始报功，敦序教义，整齐风俗。末代浇浮，祀典亏替，时逢丧乱，仁惠弛薄，坛壝阙昭备之礼，乡闾无纠合之训。朕握图受历，菲食卑宫，奉珪璧以尊严，洁粢盛而禋燎。尚想躬稼，励精治本，永言享祀，宜存往纪。是以吉日维戊，亲祀大社，率从百僚，以祈九穀。今既南亩俶载，东作方兴，州县致祀，宜尽祗肃。四方之民，咸勤殖艺，随其性类，命为宗社。京邑庶士，台省群官，里闬相从，共尊社法。以时供祀，各申祈报，兼存宴醑之义，用洽乡党之欢。且立节文，明为典制，进退俯仰，登降折旋。明加诲励，递相劝奖，齐之以礼，有耻且格。布告天下，即宜遵用。
○授裴寂司空诏
槐路清肃，台阶重峻，经邦论道，变谐是属。然而表德优贤，昔王令典，庸勋纪绩，列代通规。尚书左仆射魏国公寂，地胄清华，风神閒悟，立志温裕，局量宏雅。爰自义旗，早参缔构，冥契所感，实资同德。譬兹梁栋，有若盐梅，翊替绸缪，庶政惟允。历居端揆，彝章缉穆，元功懋德，膺兹重望。可司空。
○加齐王元吉司徒诏
三台望重，仰叶辰曜；五教任隆，俯安邦国。实资懿德，式寄亲贤。侍中并州大都督左卫大将军上柱国，齐王元吉，器量凝邈，风神爽迈，徽猷夙著，嘉誉早隆。出莅方岳，政绩兼懋；入侍帷扆，献纳允属。推毂阃外，备展勋庸；职司禁旅，戎章以缉。燮理之任，朝典攸宜，可司徒，馀如故。
○沙汰佛道诏
门下：释迦阐教，清静为先，远离尘垢，断除贪欲。所以宏宣胜业，修殖善根，开导愚迷，津梁品庶。是以敷演经教，检约学徒，调伏身心，舍诸染著，衣服饮食，咸资四辈。
自觉王迁谢，像法流行，末代陵迟，渐以亏滥。乃有猥贱之侣，规自尊高；浮惰之人，苟避徭役。妄为剃度，托号出家，嗜欲无厌，营求不息。出入闾里，周旋闤阓，驱策畜产，聚积货物，耕织为生，估贩成业，事同编户，迹等齐人。进违戒律之文，退无礼典之训。至乃亲行劫掠，躬自穿窬，造作妖讹，交通豪猾，每罹宪网，自陷重刑，黩乱真如，倾毁妙法。譬兹稂莠，有秽嘉苗，类彼淤泥，混夫清水。又伽蓝之地，本曰净居，栖心之所，理尚幽寂。近代已来，多立寺舍，不求闲旷之境，唯趣喧杂之方。缮筑崎岖，甍宇舛错，招来隐匿，诱纳奸邪。或有接近鄽邸，邻迩屠酤，埃尘满室，膻腥盈道。徒长轻慢之心，有亏崇敬之义。且老氏垂化，本实冲虚，养志无为，遗情物外。全真守一，是为元门，驱驰世务，尤乖宗旨。
朕膺期驭宇，兴隆教法，志思利益，情在护持。欲使玉石区分，薰莸有辨，长存妙道，永固福田，正本澄源，宜从沙汰。诸僧、尼、道士、女冠等，有精勤练行守戒律者，并令就大寺观居住，官给衣食，勿令乏短。其不能精进戒行有阙者，不堪供养，并令罢退，各还桑梓。所司明为条式，务依法教，违制之事，悉宜停断。京城留寺三所，观二所，其馀天下诸州各留一所，馀悉罢之。
○诛建成元吉大赦诏
朕恭膺宝位，临驭万方，绥育黔黎，於兹九载。欲使仁惠之政，达於天下；德义之方，孚於宇宙。岂谓莫大之衅，近发萧墙，反噬之恶，灭於天性。皇太子建成，地居嫡长，属当储贰，处以少阳，冀克负荷。遂昵近群小，听受邪谋，蔑弃君亲，离阻骨肉，密图悖逆，潜为枭獍。司徒齐王元吉，寄深盘石，任惟翰屏，宠树既厚，职位非轻。背违天经，协同元恶，助成隐慝，递相驱扇，丑心逆迹，一旦尽彰。惟彼二凶，罪穷数稔，祸不旋踵，用取屠戮。念兹丑恶，惭恨盈怀。今祸难既除，氛祲澄荡，国步夷坦，政道惟新，思与万民，涤除更始。可大赦天下。自武德九年六月四日申时已前，罪无轻重，已发露未发露，系囚见徒悉原免。凶逆之事，止在二人，自馀徒党，其被诖误，一无所问，各从旷荡。其僧尼道士女冠宜依旧，军国事皆受秦王处分。
○立秦王为太子诏
储贰之重，式固宗祧，一有元良，以贞万国。天策上将太尉尚书令陕东道大行台尚书令益州道行台尚书令雍州牧蒲州都督领十二卫大将军中书令上柱国秦王世民，器质冲远，风猷昭茂，宏图夙著，美业日隆。孝惟德本，周於百行，仁为重任，以安万物。王迹初基，经营缔构，戡翦多难，征讨不庭，嘉谋特举，长算必克。敷政大邦，宣风区隩，功高四履，道冠二南，任总机衡，庶绩惟允。职兼内外，彝章载叙，遐迩属意，朝野具瞻，宜乘鼎业，允膺守器。可立为皇太子。所司具礼，以时册命。
○令皇太子断决机务诏
朕君临率土，劬劳庶政，昧旦求衣，思宏至道。而万机繁委，成务殷积，当扆日昃，实疲听览。皇太子世民，夙禀生知，识量明允，文德武功，平一宇内。九官惟叙，四门以穆。朕付讬得人，义同释负，遐迩宁泰，嘉慰良深。自今以后，军机兵仗仓粮，凡厥庶政，事无大小，悉委皇太子断决，然后闻奏。既溥天同庆，宜加惠泽。为父后者，若有封爵，皆令袭继。诸赤牒拟授职事官，见任者并即为真。其已得替者，参选之日，听依阶叙。亡官失爵者，量加擢用。逋租宿赋，及先负官钱物，悉从蠲免。文武官人，节级颁赐，务存优洽，称朕意焉。
○禅位皇太子诏
乾道统天，文明於是驭历；大宝曰位，宸极所以居尊。在昔勋华，不昌厥绪，揖逊之礼，旁求历试。三代以降，天下为家，继体承基，裔嗣相袭。故能孝飨宗庙，卜世长远，贻庆后昆，克隆鼎祚。朕膺期受命，握图阐极，大拯横流，载宁区夏。然而昧旦丕显，日昃坐朝，驭朽兢怀，履冰在念，忧勤庶政，九载於兹。今英华已竭，耄期倦勤，久怀物表，高蹈风云。释累遗尘，有同脱屣，深求闲逸，用保休和。
皇太子世民，久叶祥符，夙彰奇表，天纵神武，智韫机深。自云雷缔构，霸业伊始，义旗之举，首创成规，京邑克平，莫非其力。乃皇极已建，天步犹艰，内发谋猷，外清氛祲。英图冠世，妙算穷神，伐暴除凶，无思不服。薛举负西戎之众，武周引北狄之兵，蝟起蜂飞，假名窃号，元戎所指，折首倾巢。王世充藉府库之资，凭山河之固，信臣精卒，承闲守险；建德因之，同恶相济，金鼓才震，一纵两擒。师不踰时，戎衣大定，夷刘闼於赵魏，覆徐朗於谯兖。功格穹苍，德孚宇宙，雄才宏略，振古莫俦，造我大唐，系其是赖。既而居中作相，任隆列辟，百揆时总，三阶以平。地属元良，实维固本，万邦咸正，兆庶乐推。晷纬呈象，休徵允集，华夏载伫，讴颂知归。今传皇帝位於世民，所司备礼，以时册授。公卿百官，四方岳牧及长吏，下至士民，宜悉祗奉，以称朕意。
夫政惟通变，礼贵从宜；利在因民，义存適要。条章法度，不便於时者，随事改易，勿有疑滞。昔汉祖拨乱，身定大功，群臣推奉，光宅帝位，而事父资敬，五日一朝，备礼尊崇，号称太上。朕方游心恬淡，安神元默，无为拱揖，宪章往古，称谓之仪，一准汉代。庶宗社之固，申锡无疆；天禄之期，永安勿替。布告天下，咸使知闻。
○封王兰英为永寿郡君诏
师仁乳母王氏，慈惠有闻。抚鞠无倦，提携遗幼，背逆归朝，宜有襃隆。以赐其号，可封永寿郡君。
○赐萧瑀手敕
得公之言，特存社稷。运智者之策，以能成人之美；纳谏者之言，以金宝酬其德。今赍公黄金一函，以报智者，勿为推退也。
○徙居大安宫诰
《书》云：“知人则哲，唯帝难之。”《易》曰：“通其变，使民不倦。”故太伯端委，周室以隆，东海就国，汉基方永。立权致治，不其然乎？朕世袭缁衣，家传鼎业，佐魏及周，勤劳王室。有隋御历，地居戚里，尝以补天在虑，纳揆为心。大业道丧，皇极如毁，倾维折柱，天下分离。涂炭纳隍，黔黎殆尽，顾兹九有，锋镝纵横，静念持扶，计无所出。世民幼怀大度，性合天道，韫经纬之奇文，包汤武之宏略。深谋秘策，沃朕拯溺之心；壮思雄图，起予救焚之志。因其感激，许以经纶，纠合义师，投袂而起。车次於平阳之郊，剑及於孟津之会，元戎所指，冰消雾卷。曾未浃旬，廓清京邑，定非常之业，建不世之功，三古以来，未之闻也。朱旗西指，则仁杲丧元；白羽东临，则世充泥首。摧武周如拉朽，收建德若拾遗。至若黑闼逋诛，圆朗小丑，三捷七擒，不可胜计。一人之力，冠今超古，暴之遐迩，岂待昌言。
往以建成嫡长，冀其养德日就，不谓匿怨友于，忌能毁善，谗言屡发，殆至铄金。赖天启朕心，宗社降福，密悟凶邪，指麾歼殄。朕丑受浸润，深念元功，乃敬授帝图，先天传政。惧其溢满骄上，未称三灵之心；纵欲肆情，不恤万方之重。朕故仍居紫极，处之肃成，察其复礼，观其齐政，露往霜来，四载于兹矣。比闻思我王度，克难克艰，昧旦丕显，去奢去泰。朝夕视膳，蒸蒸之性日严；昃景忧民，翼翼之情日慎。南越骤水，北狄款关，四海晏然，五兵偃戢。招君璋之众，只用尺书；屠师都之城，无亏寸刃。公卿辑睦，远迩乂安，金鼓绝於疆场，玉镜悬於亿兆，尽善尽美，吾无閒然。匪天祐之，孰能至此？令月吉辰，风调雨顺。朕俯观人事，仰鉴穹旻，当养性别宫，使其正位居极。宜令有司具礼，务在周备，朕得脱屣高蹈，拟迹於轩辕；授历传玺，爰属於启诵。大宝既固，卜年惟永，付托有所，何乐如之。
百辟卿士等，或晋阳从我，同披荆棘；或秦邸故吏，早预腹心。并以德举言扬，进忠显孝，保乂社稷，天平地成。惟当带砺山河，与国休戚，可悉心辅弼，无党无偏，罔或隳哉！替尔丕绩，善事元首，称朕意焉。
○答太宗陈让表手诰
君之於臣，尚须探察，父之审子，岂可同常。汝夙怀忠孝，吾爱汝亦过於诸子，况立功德，具如前诏。所恨吾受谗言，几至投杼。上元降福，神器安宁，此乃宗庙有灵，非独吾之幸也！比察汝布政，听汝德音，洋洋盈耳，副吾所望。昔齐有粃政而致小白，晋有艰难而获重耳，今天下庆赖，在汝一人。顷者寒暑不调。水旱乖节，止是吾之与汝，安处未得其位，乃致承乾所居，非少阳之体。吾今往西宫，方思万代之福，汝何劳捴抑，频此言请。且深思大道，永保社稷，善始令终，无或懈怠。奉行吾诰，勿以小让为怀。至公之言，彼宫此室，势何殊也？异姓贤者，尚欲权之，今汝已克负荷，应兹当璧，极慰吾意，宜绝常辞也。
○遗诰
呜呼！夫受命终毕，人之大伦，修短之所共同，圣贤之所不免。朕往逢丧乱，思济黎元，栉风沐雨，东征西伐。克平宇内，从此乐推，遂膺景命，恭承宝历。但蒙犯矢石，羁束戎旅，久厌干戈，常思闲逸。是以拂衣高谢，归老栎阳，爰委万几，属之才子。所授得人，遐迩宁辑，四海清晏，八表来庭，养志怡神，於今十载。但去秋已来，夙疾咸发。自尔弥留，至於大渐，皓首归全，斯何恨矣！
洮颒凭几，略陈素志。朕每览汉文《遗诏》，殷勤叹焉，以为当今之世，咸喜生而恶死，厚葬而破业，重服以伤生，吾甚不取。且朕既不德，无以佐百姓，今崩，又使重服久临，以罹寒暑之数，以重吾之不德，谓天下何！吏民令到，出临三日，皆释服。无禁嫁娶饮酒食肉。此岂非深达天命，哀矜百姓者欤！又魏文《终制》亦有可取。朕虽德愧古人，岂忘景行？属纩之后，三日便殓。文武官人，三品已下，三日朝晡哭临，十五举音，事讫便出。四品已上，临于朝堂。殿中当临者，非朝夕临时，无得擅哭。其方镇岳牧，在任官人，各於治所，举哀三日。且今王师四讨，军机急速，小殓既竟，嗣子宜於别所视事，军国大事，不得停阙，寻常闲务，任之有司。其服轻重，悉从汉制。以日易月，於事为宜。其园陵制度，务从俭约，斟酌汉魏，以为规矩。百辟卿士，孝子忠臣，送往事居，勿违朕意焉。
○举义旗誓众文
夫天地定位，否泰迭其盛衰；日月著明，亏昃贬其贞满。惟神莫测，尚乃盈虚，矧兹王道，能无悔吝？古先帝世，炎汉商周，拨乱乘乾，多历年所。厥嗣坠绪，时属艰危，则其股肱宰衡，藩屏亲戚，戮力同奖，推心翼戴。颠或可扶，糺合而奔官守；恶不可救，废放而安宗社。伊、霍、桓、文，并其人也。率尔踵武，代有其事，布在方策，可得而言。
日者苍精云谢，炎运将启，上天眷命，属乎隋室。于是我高祖文皇帝以后父之尊，周亲入相，豹变陕左，龙飞汉东。诛尉迥於韩魏，则神钲遏响；剿王谦於巴蜀，则灵山斯镂。四罪咸服，九有乐推，经纶帷幄之闲。揖让岩廊之内，造我区夏，不更期月，舜禹以来，受终未有如斯之易者。以故临朝恭已，庶绩为心，亲览万几，平章百姓，兢兢慎於驭朽，翼翼惧於烹鲜，齐六合为一家，等黔黎於赤子。有陈不率，殄虐政於江湖；獯丑相屠，降封虏於沙漠。其吊民也如彼，其和戎也若兹。散马牛於山林，铸剑戟为农器，求瘼恤隐，讼息刑清，轻徭薄赋，家给人足。仓库流衍於里闾，职贡委输於帑藏，岂独水衡贯朽。常平粟红而已哉！加以爱民治国，节用而敦本，深根固蒂，因河而践华。肆觐朝宗，止於京邑，元览纵观，弗逾岐下。遐迩叶和，内外禔福，凯泽洋溢，休祥绍至。一世之氓，咸赖仁寿，二纪之治，可谓隆平。扬榷往初，历选前辟，《诗》、《书》所美，莫之能尚。
然圣人千虑，失於知子，以正万国，轻易元良。废守器之长，立不才之庶，兆乱之萌，於是乎在。异哉今上之行己也，独智自贤，安忍忌刻，拓狂悖为混沌，苟鸩毒为恣睢。饰非好佞，拒谏信谗，敌怨诚良，仇雠骨肉。巡幸无度，穷兵极武，喜怒不恒，亲离众叛。御河导洛，肆舳舻而达江；驰道缘边，径长城而傍海。离宫别馆之所在，车辙马迹之所向，咸堑山而陻谷，毕结瑶而构琼。辽水屡征，歼丁壮於亿兆；伊谷转输，毙老幼於百万。禽荒罄於飞走，蚕食穷於水陆。征税尽於重敛，民力殚於劳止。十分天下，九为盗贼。荆棘旅於阙廷，豺狼充於道路。带牛佩犊，辍耕者连孤竹而寇潢池；锄耰棘矜，大呼者聚萑苻而起芒泽。青羌白狄，剽夷道而（阙二字）；黄巾赤眉，屠闾左而窃号。暴骸如莽，僵尸若麻。敌国满画鹢之舟，胡越绕和鸾之毂。四海波振而冰泮，五岳尘飞而土崩。踞积薪以待然，钳众口而寄坐。明明皇祖，贻厥无人，赫赫宗隋，灭为亡国。
某以庸虚，谬蒙嘉惠，承七叶之馀庆，资五世之克昌。遂得地居戚里，家称公室，典骁卫之禁兵，守封唐之大宇。义无坐观缀旒之绝，不举勤王之师，苟利社稷，专之可也。废昏立明，敢遵故实。今便兴甲晋阳，奉尊代邸，扫定咸雒，集宁宇县。放后主於江都，复先帝之鸿绩，固配天於圜寝，存司牧於苍生，岂谓一朝？言及於此，事不获已，追增感欷。凡厥士民，义旅豪杰，敏究时难，晓达权谋，家怨国耻，雪乎今日。从我同盟，无为贰志，有渝此盟，神其殛之。
○即位告天册文
皇帝臣某，敢用元牡昭告於皇天后帝：生人以来，树之司牧，眷命所属，谓之大宝。历数所在，罔或偷安。故舜禹至公，揖让而兴虞夏；汤武兼济，干弋以定商周。事乃殊途，功成一致，后之创业，咸取则焉。
某承家庆，世禄降祉，曰祖曰考，累功载德，赐履参墟，建侯唐旧。地居戚里，门号公宫，承绪建基，足为荣矣。但有隋属厌，大业爽德，饥馑师旅，民胥怨咨。谪见咎徵，昭於皇鉴，备闻卑德，所不忍言。某守晋阳，驰心魏阙，援手濡足，拯溺救焚。大举义兵，式宁区宇，惩边荒之辫发，辑兆庶之离心，誓以捐躯，救兹生命。扫除丧乱，期之乂安，有功继世，无希九五，惟身及子，竭诚尽力，率先锋镝，誓以无二，再蒙宏诱，克济艰离，电扫风驱，廓清天邑。传檄而定岷峨，拱手而平关陇。西戎即叙，东夷底定，非启非赞，孰能兹速。尊立世嫡，翼奉宗隋，戮力辅政，无亏臣节。
值鼎祚云革，天禄将移，讴歌狱讼，聿来唐邸。人神符瑞，辐凑微躬，远近宅心，华夷请命。少帝知神器有適，大运将去，逊位而禅，若隋之初。让德不嗣，群情逼请，六宗阙祀，七政未齐。罪有所归，恐当天谴，请因吉日，克举前典。设坛肆类，祗谒上帝，惠兹下人，翼子谋孙。罔敢愆德，则小则大，无或有违，对越鸿休。伏深惭惧，谨遣太尉公裴寂等，用荐告之礼，瑞册苍璧，秬鬯清酌，芗合芗萁，明粢嘉蔬，禋祀於皇皇后帝。明灵降享，（阙）备羽仪法物，临轩大赦天下，改义宁二年为武德元年。
○册秦王天策上将文
维武德四年，岁次辛巳，十一月甲申朔二日乙酉，皇帝若曰：於戏！咨尔太尉尚书令左右武候大将军陕东道行台尚书令凉州总管秦王世民，夙标器望，早树风猷，业创经纶，功高运始。重以廓清秦陇，剪伐鲸鲵，扫荡河汾，芟夷凶逆。周韩大盗，赵魏逋诛，二寇弗宾，用阻朝化。严兵巩洛，总率戎麾，内运奇谋，外申威略。凶渠摄窜，假命危城，河朔蚁徒，来相赴援。一鼓誓众，以擒建德，回戈旋指，遂获世充。二方克定，师不再举，武节既宣，朝风遐畅。宏规懿绩，独冠卿尹，宜锡宠章，式加殊号，光备礼物，特超恒典。是用命尔为天策上将，位王公上，领司徒陕东道大行台尚书令，增邑二万户，通前三万户。馀如故。加赐金辂一乘，衮冕之服，玉璧一双，黄金六千斤，前后二部鼓吹，及九部之乐，班剑四十人。钦哉！恭承宠命，可不慎欤！
○命皇太子即皇帝位册文
夫天生蒸民，树以司牧，三灵辅德，百姓与能。粤百夏殷，传业裔祚，轨物长世，率繇兹道。朕祗膺灵命，肇开宝历，声教所覃，无思不服。然而万几填委，九区辐凑，明发不寐，极夜观书，听政劳神，经谋损虑，深思闲旷，释兹重负。咨尔聪明神武，德实天生，君人之量，爰备夙成。王业初基，云雷伊始，英谋独断，秘策潜申。及拓定关陇，澄清河雒，北通元塞，东静青邱，宏图遐举，元功克茂，氛雾廓清，鲸鲵斯尽。泽霑方外，声畅无垠，总统机衡，百工以乂。敷宏德化，四门允穆，讴歌所属，宇内宅心。象纬告徵，灵命斯在，朕是用上稽苍昊。俯顺黔黎，推而弗居，就垂显号，致皇帝位於尔躬。今命司空上柱国魏国公寂、尚书左仆射上柱国宋国公瑀赍玺绶授尔，其纂承洪绪，对扬休命，式隆宝祚。以康四海。
○草堂寺为子祈疾疏
郑州刺史李渊，为男世民因患，先於此寺求佛。蒙佛恩力，其患得损。今为男敬造石碑像一铺，愿此功德资益弟子男及合家大小，福德具足，永无灾鄣。弟子李渊一心供养。
○赐高丽王建武书
朕恭膺宝命，君临率土，祗顺三灵，绥柔万国。普天之下，情均抚字，日月所照，咸使乂安。王既统摄辽左，世居藩服，思禀正朔，远修职贡。故遣使者，跋涉山川，申布诚恳，朕甚嘉焉。方今六合宁晏，四海清平，玉帛既通，道路无壅。方申辑睦，永敦聘好，各保疆场，岂非盛美。但隋氏季年，连兵构难，攻战之所，各失其民，遂使骨肉乖离，室家分析，多历年岁，怨旷不申。今二国通和，义无阻异，在此所有高丽人等，已令追括，寻即遣送；彼处有此国人者，王可放还，务尽抚育之方，共宏仁恕之道。
○谕李袭志书
卿昔久在桂州，仍属隋室运终，四方圯绝，率众保境，未知所统。朕抚临天下，志在绥育，眷彼幽遐，思沾声教。况卿朕之宗姓，情异于常，一家弟侄，并立诚效。公又分遣首领，申谕诸州，情深奉国，甚副所望。卿之子弟，并据州县，俱展诚绩，每所嘉叹，不能已已。令并入属籍，著於宗正。
○赐许绍敕书
昔在青衿，同游庠序，博士吴玉，其妻姓仇。追想此时，宛然在目，荏苒岁月，遂成累纪。且在安州之日，公家乃莅岳州；渡辽之时，伯裔又同戎旅。安危契阔，累叶同之，其闲游之处，触事可想。虽卢绾与刘邦同里，吴质共曹丕接席，以今方古，何足称焉？而公追砚席之旧欢，存通家之曩好，明鉴去就之理，洞识成败之机。爰自荆门，驰心绛阙，惠怀士庶，糺合宾寮，逾越江山，远申诚款。览此忠至，弥以慰怀。
○劳涪州刺史刘瞻书
涪州之全，卿之力也。功绩垂成，念自勖励。富贵之事，非卿而谁。

[book_title]卷四
李世民（太宗皇帝一）
○临层台赋
惟万几之暇景，屏千虑於岩廊。元英移其暮节，白日黯其斜光。郁金阶兮起雾，碧玉宇兮流霜。延复道於阿阁，启重门於建章。尔乃崇基回构，危檐闲出。暑结冬台，寒浓夏室。望雕轩之拱汉，观镂槛之擎日。柱引桂而圆虚，芬舒莲而倒实。霞观近兮红逼，烟楼遥兮翠密。念作者兮为劳，愧居之而有逸。
于是慨然自思，情怀不怡，虽移新之建址，实从故而裁基。鉴前王之御世，亦因机而化之。换卑宫於穴处，改巢树於茅茨。何燥湿之殊致，乃浇淳之换时。有前前之累改，无后后之相师。则若阿房初制，穷八荒之巧艺；甘泉始成，极三秦之壮丽。工靡日而不劳，役无时而暂憩。加以长城亘地，绝脉遐荒，叠鄣峙汉，层檐映廊，反是中华之弊，翻资北狄之强。烽才烟而已备，河欲冻而先防。玉帛殚於帑藏，黎庶殒於风霜；喷胡尘於渭水，腾朔马於渔阳；罄有限之赋敛，给无厌之豺狼。
既陵轹於千古，乃虔思於百王。属虚躬之纂武，登皇图而御宇。宏三策於庙堂，变千机於狂虏；顿王纲於沙漠，制云罗於海浦。移种落，殄凶渠，卷毳帐。埽穹庐。门无关於地轴，户不纳於天枢，肆黎元於耕凿，一文轨於车书。循今踪兮览前迹，俯层城兮临太液。鉴高深之外固，荡心神而内益。有土木之二劳，非干戈之两役。虽复重基数仞，异细柳之初营；叠岸盈丈，开上林而玩兵。彼露台之一俭，乃延德於苍生；此崇基之渐泰，方起谤於黎甿，利怀小而忘大，害弃重而思轻。是犹蜀侯之贪金，丧其国於岷峨；智伯之纵辩，迷自灌於洪波。鉴损益而为寡，殊祸福而成多。故庸愚之尚志，岂贤达之殊智，至若膏雨云飞，八纮广被。信触类而流泽，非有求於报施。故谓施而不自矜者，亦成功之大义；受而不知感者，乃悖德之深累。澄遣心意，坐怡情抱，一德是珍，万物非宝。不避辱於真恶。岂求荣於伪好？既同德而同心，共流芳於王道。
○感旧赋（并序）
余将问罪东夷，言过洛邑，聊因暇景，散虑郊畿。流盼城阙之闲，睹弱龄游观之所。风云如故，卉木维新，少壮不留，忽焉白首。追思曩日，缅成异世，感时怀旧，抚辔忘归。握管叙情，赋之云尔。
惟端扆之馀隙，属凝阴於暮年。时观兵於九伐，聊息驾於三川。登临原隰。怅望郊壥，览绮纨之游践，观畴昔而依然。地不改其城阙，时无异其风烟；想飞盖於河曲，思解佩於芝田；挟弹铜驼之右，连镳金谷之前。薪指倏其代谢，舟壑俄而贸迁。属隋季之分崩，遇中原之丧乱。濯龙变为汙池，平乐化为京观。天地兮厌黩，人神兮愤惋。遂收袂而电举，乃奋衣而云翔。据三秦兮凤跱，出九谷兮龙骧；挥宝剑之虹彩，回雕戈於日光；扫欃枪兮定六合，廓氛沴兮静八荒。昔总戎於藩屏，今拱已於岩廊。营馀故柳，垒有残墙。怀壮龄之慷慨，抚虚躬而自伤。观世俗之飘忽，鉴存亡於宇宙。林何春而不花，花非故年之秀；水何日而不波，波非昔年之溜。岂独人之易新，故在物而难旧。岁月运兮寒复暑，日月流兮夜还昼。信造化之常经，孰圣贤之可救。於是停舆郊郭，极眺山川，信兹都之壮丽，乃卜宅於姬年。兴亡兮代袭，隆替兮相沿。惟在德而为故。实弃道而难全。仰烟霞兮思子晋，俯浩汗兮想张骞。叹高踪之靡觌，嘉令誉之空传。聊凭轼而静虑，怀古人而怅焉。况复气结隆冬，岁穷馀律；对洛景之苍茫。听寒风之萧瑟；云散叶而无蒂，雪凝花而不实；雾岭断兮疑连，烟林疏兮似密。节物同於前载，欢忧殊於曩日。扣沈思而多端，寄翰墨而何述。
○小山赋
何四序之交运，转三阳之暮时。风辞暄而入暑，树替锦而成帷。想蓬瀛兮靡觌，望昆阆兮难期。抗微山於绮砌，横促岭於丹墀。启一围而建址，崇数尺以成岯。既无秀峙之势，本乏云霞之资。承坠宇之残露，挂低空之断丝。尔乃参差绝巘，葳纡短迳，风暂下而将飘，烟才高而不暝。寸中孤嶂连还断，尺里重峦欹复正。岫带柳兮合双眉，石澄流兮分两镜。尔其移芳植秀，擢干抽茎；松新翠薄，桂小丹轻。细影杂兮俱乱，弱势交兮共萦。才有力以胜蝶，本无心而引莺。半叶舒而岩暗，一花散而峰明。何纤微之同景，亦卑细以相成。於是换浮欢於沈思，赏轻尘於胜地。俯蚁垤而有馀，仰终南而多愧。非为固於九折，庶无亏於一篑。聊夕玩而朝临，足摅怀而荡志。
○小池赋（并序）
许敬宗家有小池，作赋赐之。
若夫素秋开律，碧沼凝光，引泾渭之馀润，萦咫尺之方塘。竹分丛而合响。草异色而同芳。徘徊踯躅，淹留自足。叠风纹兮连复连，折回流兮曲复曲。映垂兰而转翠，翻轻苔而动绿。牵狭镜兮数寻，泛芥舟而已沈。涌菱花於岸腹，擘莲影於波心。减微涓而顿浅，足一滴而还深。於时景落池滨，雾黯疏筠：舒卷澄霞彩，高低碎月轮；露宿鸟之全翮，隐游鱼之半鳞。岸随年而或故，流与日而终新。虽有惭於溟渤，亦足莹乎心神。
○威凤赋
有一威凤，憩翮朝阳。晨游紫雾，夕饮元霜。资长风以举翰，戾天衢而远翔。西翥则烟氛閟色，东飞则日月腾光。化垂鹏於北裔，训群鸟於南荒。弭乱世而方降，膺明时而自彰。俯翼云路，归功本树，仰乔枝而见猜，俯修条而抱蠹。同林之侣俱嫉，共榦之俦并忤。无桓山之义情，有炎州之凶度。若巢苇而居安，独怀危而履惧。鸱鸮啸乎侧叶，燕雀喧乎下枝。惭已陋之至鄙，害他贤之独奇。或聚咮而交击，乍分罗而见羁。戢凌云之逸羽，韬伟世之清仪。遂乃蓄情宵影，结志晨晖。霜残绮翼，露点红衣。嗟忧患之易结，欢矰缴之难违，期毕命於一死，本无情於再飞。幸赖君子，以依以恃，引此风云，濯斯尘滓。披蒙翳於叶下，发光华於枝里，仙翰屈而还舒，灵音催而复起。盼八极以遐翥，临九天而高峙。庶广德於众禽，非崇利於一已。是以徘徊感德，顾慕怀贤，凭明哲而祸散，讬英才而福延。答惠之情弥结，报功之志方宣。非知难而行易，思令后以终前。俾贤德之流庆。毕万叶而芳传。
○皇德颂
厥初造化，人伦既兴，乃建君长，司牧黎烝。肇自爻画，爰代结绳，轩昊既谢。唐虞以升。后隋德衰，顺时革命。三季之末，干戈是争。赫矣神武，经期作圣。下括九围，上齐七政。业统文武，勋迈高光。何险不济，何患不攘，士女绥悦，篚厥元黄。斯物之至，昭於我王。我王覆育，资生怀造。配尧登唐，方周在镐。翕受敷施，明徵定保。允迪厥德，惟清帝道。帝道钦明，天下和平；三时不害，百谷以成；我庾斯积，如坻如京；既富而教，讼息刑清。明明天子，令闻不已。百姓为心，万邦在己。家赖宽政，朝称多士。齐一华戎，混同书轨。东池溟渤，西苑隅邱。八蛮职贡，六狄怀柔。至德潜洽，元化旁流。日慎一日，虽休勿休。先天不违，灵物效质；丹羽仪韶，翠黄承辔；甘露零草，祥风应律；嘉禾醴泉，比焉自出。符瑞见兮焕图书，坛场设兮望銮舆。至人忘已体冲虚，凝神姑射厌宸居。厌宸居，叶冥契，龙驾昇兮邈遐逝。垂元范兮光来裔，与元象兮长昭晰。飞英声兮越三代，永锡祚兮万亿载。
○赐真人孙思邈颂
凿开径路，名魁大医。羽翼三圣，调和四时。降龙伏虎，拯衰救危。巍巍堂堂，百代之师。
○答薛收上谏猎书令
览读所陈，实悟心胆，今日成我，卿之力也。明珠兼乘，岂比来言？当以诫心，书何能尽。今赐卿黄金四十锭，以酬雅意。
○二名不偏讳令
依礼，二名义不偏讳。尼父达圣，非无前指。近世以来，曲为节制。两字兼避，废阙已多；率意而行，有违经语。今宜依据《礼》典，务从简约，仰效先哲，垂法将来。其官号、人名及公私文籍，有世及民两字不连读者，并不须避。
○置文馆学士教
昔楚国尊贤，崇道光於申穆；梁邦接士，楷德重於邹枚。咸以著范前修，垂芳后烈，顾惟菲薄，多谢古人，高山仰上，能无景慕。是以芳兰始被，深思冠盖之游；丹桂初丛，庶延髦俊之士。既而场苗盖寡，空留皎皎之姿；乔木从迁，终愧嘤嘤之友。所冀通规正训，辅其阙如。故侧席无倦於齐庭，开筵有待於燕馆。属以大行台司勋郎中杜如晦、记室考功郎中房元龄、于志宁、军谘祭酒苏世长、天策府记室薛收、文学褚亮、姚思谦、太学博士陆德明、孔颖达、主簿李道元、天策仓曹李守素、王府记室参军虞世南、参军事蔡允恭、薛元敬、颜相时、宋州总管府户曹许敬宗、太学助教盖文达、谘议典签苏勖等，或背淮而至千里，或適赵以欣三见。咸能垂裾邸第，委质藩维，引礼度而成典则，畅文词而咏风雅，优游幕府。是用嘉焉。宜令并以本官兼文馆学士。
○建置二王后国官庙宇制
二王之后，礼数宜崇。寝庙不修，廪饩多阙，非所以追崇先代，式敬国宾。可令所司，量置国官，营立庙宇。
○册封突利可汗制
突利可汗阿史那什钵苾，志怀英果，识机能断，情深独悟，实惟先觉。往在北蕃，位在兼重。早知慕化，特布款诚。及漠北降灾，龙荒兆乱，潜图决策，弃难归朝，披露胆肝，备陈丹赤，转祸为福，厥义可嘉。宜有襃隆，用彰宠渥。锡兹茅土，职参戎禁。可右卫大将军，封北平郡王，食邑千户。
○加李靖特进制
高秩厚礼，我属茂勋，贵德崇让，用光彝典。尚书右仆射代国公靖，器识恢宏，风度冲邈，早申期遇，夙投忠款。宣力运始，效绩边隅；南定荆扬，北清沙塞。皇威远畅，功业有成。及参闻政本，职重端副，绸缪翌赞。勤劳宴绩。知无不为，岁寒弥厉。既怀冲挹，以疾固辞，表疏恳至，情理难夺。烦以吏职，有乖养贤，宜加优宠，申其雅志。可特进勋如故，并赐帛一千段。尚乘马两匹，禄赐国官府佐及亲事帐内防閤等，并依旧给。患若小瘳，每三两日至门下中书平章事，患若未除，任在第摄养。
○令所司与礼官议宗庙制度制
朕以不造，惸惸在疚。日月如流，星灵浸远，霜露所感，触目殒绝。宗庙之制，有国大典，皇运之始，且事因循。今山陵有日，迁祔非远，宜允旧章，永世作则。可令所司与礼官等详议奏闻。
○授郐王元裕等官制
门下，膏腴之地，允属茂亲，藩屏之重，寄深盘石。郐王元裕，谯王元名。并器怀韶令，业尚明敏，望兼梁赵，誉冠酆郇。并建之议可归，按部之职斯重。加兹宠命，仰惟国章。元裕可使持节邓州诸军事邓州刺史，改封邓王；元名可持节寿州刺史，改封舒王。食邑并如故。
○授高士廉左仆射制
司会政本，执法任隆，历选攸难，惟贤是属。特进尚书申州刺史上柱国申国公高士廉，器宇冲邈，机神峻远，材称栋干，望重搢绅。地惟姻娅，乃诚著於畴昔；业预经纶，嘉庸彰於夷险。出总方岳，入赞机衡。献替之情，誉光八舍；铨总之美，声洽九流。启沃是寄，盐梅斯在，宜贰端右，允副式瞻。可尚书左仆射。特进刺史勋官封如故。
○授颜师古秘书监制
秘书望华，史官任重，选众而举，历代攸难。守秘书监颜师古，体业淹和。器用详敏。学资流略，词兼典丽，职司图书，亟经岁序。朱紫既辨，著述有成。宜正名器，允兹望实。可秘书监。
○授长孙无忌太子太师房元龄太子太傅萧瑀太子太保制
明两之重，实固宗祧；辅导之职，莫先师保。是以吕望、召奭，胜芳於有周；叔孙、元成，继美於隆汉。司徒赵国公无忌，器范宏邈，风鉴秀远。材称栋干，地兼姻戚。佐命之功，勒乎钟鼎；论道之誉，穆乎台槐。股肱是属，邦国攸赖。教谕少阳，佥望斯在。司空梁国公元龄，体业忠肃，识具宏通。诚著霸图，功宣鼎业。奉上之节，所怀必尽；益国之事，知无不为。必能厉兹六行，审喻三善。特进宋国公瑀，操行清约，识局贞正。夙受先遇，早升朝右。立身之操，必在於直道；体国之心，无忘於忠义。辅翼储贰，望实攸归。无忌可太子太师，元龄可太子太传，瑀珂太子太保。
○授邓王元裕等刺史制
门下：维翰之寄，允属茂亲；藩屏之重，必资令望。邓州刺史邓王元裕襟神韶令，理识清确。寿州刺史舒王元名，体业夷雅，志尚淹和。并夙膺朝宠，早莅藩任，政令著於谣俗，嘉誉洽於搢绅。宜加荣命，允兹朝典。元裕可梁州刺史。元名可许州刺史，封并如故。
○授安州刺史吴王恪等官制
门下：体国经邦，资懿亲而作屏；设官分职，俟方岳以宣风。用能式固本枝。克隆盘石。前安州都督吴王恪等，并识量明允，体业贞固。礼高彝器，望重维城。学艺之誉日新，忠孝之风早茂。分命有典，佥议攸归。可依前件。
○授魏王泰雍州牧制
门下，牧伯之重，莫先畿甸，周卫之职，任切巡警。详求今古，必俟贤戚。扬州大都督魏王泰，器业凝远，文藻夙成。好学见称，乐善不倦。入作卿士，抑有前规。重司文武，允膺佥政。可雍州牧。
○即位大赦诏
惟天为大，七政所以授时；惟辟奉天，三才於是育物。故能弥纶宇宙，经纬乾坤，大庇生灵，阐扬洪烈。我大唐诞膺嘉运，载协昌期，丕受龙图，肇开凤纪。太上皇徇齐作圣，睿哲钦明，奄有八荒，光宅四表。牢笼轩昊，跨蹑殷周，金镜俯临，玉烛遐被。然而至德弗宰，成功不居，高谢万邦，委兹重器。郊禋旷典，士民翘属，钦惟宗社，义存享献。朕以寡昧，实膺统绪，辞不获免，式纂洪业。灵命既臻，用升宝位，君临兆庶，继轨百王。若涉大川，罔知攸济，方资令哲，共康治道。
今绍祚伊始，奉答天休。思敷惠泽，被於黎献。可大赦天下。自武德九年八月九日昧爽以前，罪无重轻。已发觉未发觉，系囚见徒，悉从原免。武德元年以来流配者亦并放还。凡厥庶僚。进爵一级。其五品已上先无爵邑者封开国男，六品已下各加一级。关内及蒲、芮、虞、秦、陕、鼎六州，免二年租调。自馀率土，普给复一年。八十已上各赐米二石，绵帛五段；百岁已上各赐米四石，绵帛十段；仍加版授，以旌尚齿。鳏寡孤独不能自存者，量事优恤。其有至孝纯著，达於乡党，徵诣阙庭，厚加襃擢；节义之夫，贞顺之妇，州府列上，旌表门闾；高年硕学，直言正谏，所在长官，随状荐举。亡命山泽，挟藏军器，百日不首，复罪如初。敢以赦前事告言者，以其罪罪之。
○加淮安王神通燕郡王艺开府仪同三司诏
襃崇贤戚，有国彝典，厚秩清阶，式隆朝望。左武卫大将军上柱国淮安王神通，宗室之长，德品优宏；缔构之初，早树勋绩。右武卫大将军上柱国燕郡王艺，夙著嘉庸，志怀强毅，久司戎禁，见称贞确。宜加荣宠，式允具瞻。并可开府仪同三司。
○放宫女诏
爰始正家，刑於四海，王者内职，取象天官。上备列宿之序，下供扫除之役。肇自古昔，具有节文，末代奢淫，搜求无度。朕嗣膺宝历，抚育黔黎，克己厉精。庶几至理。顾省宫掖，其数实多，恐兹幽闭，久离亲族。一时减省，各从罢散。归其戚属，任从婚娶。
○备北寇诏
城彼朔方，周朝盛典；缮治河上，汉室宏规。所以作固京畿，设险边塞，式遏寇虐，隔碍华戎。自隋氏季年，中夏丧乱，黔黎凋尽，州城空虚。突厥因之，侵犯疆场，乘闲幸衅，深入长驱，寇暴滋盛，莫能御制。皇运以来，东西征伐，兵车屡出。未遑北讨，遂令胡马再入，至於泾渭。蹂践禾稼，骇惧居民，丧失既多，亏废生业。朕分命师旅，挫其锋锐，频获名王，每夷渠帅。然而凶狡不息，驱侵未已，御以长算，利在修边。其北道诸州，所置城寨，粗已周遍。未能备悉。今约以和通，虽云疲寇，然蕃情难测，更事修葺，佥曰宜之，朕以版筑之功，方资力役，畚锸之用，兴发且多。念彼劬劳，用深怵惕，加以普给优复。诏书始下，旋即科召，有若食言，百姓将疑，谓予不信。但民为邦本，本固邦宁。丑虏冯陵，实为民患。其城寨镇戍，须有修补，审量远近，计度功力，所在军民。且共营办。所司具为条式，务使成功，宣示闾里，明知此意。
○封吏部尚书长孙无忌等诏
襃贤昭德，昔王令典；旌善念功，有国彝训。吏部尚书上党县公长孙无忌、中书令临淄县侯房元龄、右武侯大将军尉迟敬德、兵部尚书建平县男杜如晦、左卫将军全椒县子侯君集等，或夙参谋谟，绸缪帏幄，竭心倾恳，备申忠益；或早从任使。契阔戎麾，诚著艰难，绩宣内外。义冠终始，志坚金石，誓以山河，实允朝议。无忌封刘国公，元龄封刑国公，敬德封吴国公，如晦封莱国公，君集封潞国公。邑各三千户。
○谕崇笃实诏
立人之道，曰仁与义；为国之基，德归於厚，自有隋驭宇，政刻刑烦，上怀猜阻之心，下无和畅之志。遂使朋友游好，庆吊不通，乡土联官，请问斯绝。至有里门相接，致胡越之乖；患难在身，忘救恤之义。风颓俗弊，一至於此，化民以德，岂斯之谓。朕纂历膺斯，思宏至道，因兆民之所赖，求万国之欢心。凡厥庶寮，咸使辑睦，君臣之际，期於无隐，永言前失，特宜敦励。自今内外官人。须相存问，勿致疑阻。有遇疚疾，递加询问，为营医疗，知其增损，不幸物故，及遭忧恤。随事慰省，以申情好，务从笃实，各存周厚。朝廷无拘忌之节，交游有久要之欢，遵道而行，率履不越。斯则上下交泰，品物咸亨，惠政所加，达于四表，布告天下，咸知朕意。
○立中山王承乾为皇太子诏
尚书奏议：以为少阳作贰，元良治本，虔奉宗祏，式固邦家。中山王承乾。地居嫡长，丰姿峻嶷；仁孝纯深，业履昭茂，早闻睿哲，幼观《诗》、《礼》；允兹守器，养德春宫。朕钦承景业，嗣膺宝位，宪则前王，思隆正绪，宜依众请，以答佥望。可立承乾为皇太子。
○封孔德纶为襃圣侯诏
宣尼以大圣之德，天纵多能。王道藉以裁成，人伦资其教义，故孟轲称生人以来，一人而已。自汉氏驭历，魏室分区，爰及晋朝，暨於隋代，咸相崇尚，用存禋祀。朕钦若前王，宪章故实，亲师宗圣。是所庶几，存亡继绝，抑惟通典。可立孔子后为襃圣侯，以隋故绍圣侯孔嗣悊嫡子德纶为嗣，主者施行。
○改元贞观诏
朕遐观方册，历选前王，大道既隐，至公斯革，莫不思树风声，用隆鼎命。太皇膺箓受图，功成治定，鄙圣人之馀事，顾天下而窅然。永言俗累，高居物表。爰以大宝，俯授微躬。自肃奉神器，亟移灰律，属三正在旦，万国来庭，长世之术既宏，惟新之命方始，体元居正，今则其时。可改武德十年为贞观元年。
○令有司劝勉民闲嫁娶诏
昔周公治定制礼，垂裕后昆，命媒氏之职，以会男女，每以仲春之月，顺时行令。蕃育之礼既宏，邦家之化攸在。及政教凌迟，诸侯力争，官失其守，人变其风，致使谣俗有失时之讥，鳏寡无自存之术。汉魏作教，事非师古，道随世隐。义逐时乖。重以隋德沦胥，数锺《迍》、《剥》，五都俱覆，万方咸荡。暨参墟奋旅，救彼艰危，区县削平，总斯图籍。顾瞻禹迹，提封尚存；乃眷周余，扫地咸尽。痛心疾首，寤寐无忘。盖惟上元之大备曰生，蒸民以最灵为贵，一经丧乱，多饵豺狼。
朕肃奉天命，为之父母，平定甫尔，劬劳未堪。厚生乐业，尚多疏简，永言亭育，用切於怀。若不申之以婚姻，明之以顾复，便恐中馈之礼斯废，绝嗣之衅方深。有怀怨旷之情，或致淫奔之辱。宪章典故，实所庶几。宜令有司，所在劝勉，其庶人之男女无室家者，并仰州县官人，以礼聘娶。皆任其同类相求，不得抑取。男年二十女年十五已上，及妻丧达制之后，孀居服纪已除，并须申以媒媾，令其好合。若贫窭之徒，将迎匮乏者，仰於其亲近，及乡里富有之家，襃多益寡，使得资送以济。其鳏夫年六十寡妇年五十已上，及妇人虽尚少而有男女。及守志贞洁者，并任其情愿，无劳抑以嫁娶。刺史县令以下官人。若能使婚姻及时，鳏寡数少，量准户口增多，以进考第。如其劝导乖方，失於配偶，准户减少，以附殿失。
○禁官人违律诏
朕恭膺宝命，抚临率土，永鉴前王，宪章典故。虽文质递变，沿革不同，而发号施令，殊涂一揆。皆所以成当世之典谟，开生民之耳目，纳之轨度，令行禁止。自律令颁下，积有岁时，内外群官，多不寻究，所行之事，动乖文旨。此乃臣有所隐，民不见德，与夫不令而诛，何以异也？斯岂守道履正徇公奉法者乎？自今以后，官人行事与律乖违者，仰所司纠劾，具以名闻。
○授长孙无忌尚书右仆射诏
望隆朝右，任重国钧，尚想风猷，义惟贤戚。吏部尚书齐国公长孙无忌，识量宏远，神情警发。道照搢绅，才资文武。樽俎之策，电断风驰；干戈所指，云销雾散。几深之虑弥著，忠义之节以彰。斯固立德佐时，降灵辅阙，宜以翼赞。授之端揆。可尚书右仆射。
○缓力役诏
周氏设官，分掌邦事；汉家创制，允定章程。故使百工咸理，五材异用。虽沿革有时，而此途莫爽。但钦明之后，役自子来，昏乱之朝，期尽民力。或祁寒隆暑，未获小康；或俾夜作明，继之以烛。淫费不已，凋丧为期。朕祗奉明命。抚临亿兆，爱育之心，发於寤寐。每谘谋卿士，询访刍荛，何尝不以节俭为怀。忧矜在念，自非田畴耘获，军国资须，未尝别使一人，辄求一物，每有丁匠之所。常申戒作之司，令其宽大功程，务从闲逸。少府僚属，莫不闻知，而营造矛铠。催督非理，竭人之力，以求己功。朝夕左右，尚乖期约，远方劳役，何以克堪？虽四海之内，无烦经始，然缮治器械，修葺城隍，及堤防浸决，桥梁坏毁，事不获已，必藉人功。须慰彼民心，缓其日用，宜颁告天下，知朕意焉。
○赈关东等州诏
虫霜为害，风雨不时，政道未康，咎徵斯在。朕祗奉明命，抚育黔黎，忧闵之至，实切怀抱。轻徭薄赋，务本劝农，必望民殷物阜，家给人足。而阴阳不和，气候乖舛，永言罪己，抚心多愧。河北燕赵之际，山西并潞所管，及蒲虞之郊，豳延以北，或春逢亢旱，秋遇霜淫；或蝥贼成灾，严凝早降。有致饥馑，惭惕无忘，特宜矜恤，救其疾苦。可令中书侍郎温彦博、尚书右丞魏徵、治书侍御史孙伏伽、检校中书舍人辛谞等，分往诸州，驰驿检行。其苗稼不熟之处，使知损耗多少？户口乏粮之家存问，若为支计，必当细勘。速以奏闻，待使人还京，量行赈济。
○襃奖崔季舒等诏
齐故尚书仆射崔季舒、给事黄门侍郎郭遵、尚书右丞封孝炎，昔仕邺中，名位通显。志存忠谠，抗疏极言。无救社稷之亡，遂风龙逢之酷。其季舒子刚、遵子云、孝炎子君遵，并以门遭时谴，淫刑滥及。宜崇褒奖，特异常伦，可免内侍，量才别叙。
○允长孙无忌逊位诏
昔东汉功臣，莫任机密；西京戚里，或存退让。故能长守富贵，不惧危殆。尚书右仆射齐国公无忌，神识清举，风彩凝映，贤戚之望，朝野所推。比轩禁不虞，衅生虑表，仓卒之闲，厥功以茂。自居枢要，声实俄远。然以椒掖之亲。处权衡之地，深知止足，有戒满盈。收衽之言，情词恳切，宜遂其心，以厉贪竞。可解尚书右仆射，仍进散位开府仪同三司。
○旱蝗大赦诏
宥过肆眚，列圣所以垂风；一面三驱，至人所以被物。故知画冠化俗，义在无刑；击磬求情，志存疏网。然去圣滋远，淳风渐薄，上陵下替，狱讼繁兴。罪名日积於简书，深文亟陈於嘉石。自非帝尧临政，皋陶作师，观色听声，哀矜靡失，虽复三章两造，能无冤滥？自新改过，其道何由？朕以虚薄，恭膺大宝，虔对三灵，君临九服。昧旦求衣，夜分忘寝，履薄乘奔，未足为喻。兢兢业业，惧弗负荷。是以详询卿宰，下及刍荛，务求切直，救其不逮。推赤心於万物，罄诚言於多士，惟以苍生在念，岂矜黄屋之尊。嗟四海之未宁，虑一物之失所，饬躬厉己，无忘晷刻。率斯道也。庶感幽明，思与群辟，俱兴至治。而世教未康，元风尚郁。去岁霖雨，既损秋场；今兹旱蝗，又伤宿麦。万姓嗷然，悬罄已甚。此皆朕之不德，兆庶何辜？将由视听弗明，刑罚失度，遂使阴阳舛谬，时序乖违。矜物罪己，载怀忧惕。若使年穀丰稔，天下乂宁，移灾朕身，以存万国，是所愿也。甘心无吝。此言之信，有同皦日。故披露胸臆，义在无隐，八方率土，想见朕心。今东作方兴，而膏泽不降，仰彼云汉，翘心何已？宜布宽大之恩，以顺雷雨之德，可大赦天下。
○收埋骸骨诏
隋运将尽，群凶鼎沸，干戈不息，饥馑相仍，流血成川，暴骸满野。朕往因军旅，周览川原，每所临视，用伤心虑。自祗膺宝命，义切哀矜，虽道谢姬文，而情深掩骼。诸有骸骨暴露者，宜令所在官司，收敛埋瘗，称朕意焉。
○贬裴虔通诏
天地定位，君臣之义以彰；卑高既陈，人伦之道斯著。是用笃厚风俗，化成天下。虽复时经治乱，主或昏明，疾风劲草，芳芬无绝，剖心焚体，赴蹈如归。夫岂不爱七尺之躯，重百年之命？谅由君臣义重，名教所先，故能明大节於当时。立清风於身后．至如赵高之殒二世，董卓之鸩宏农，人神所疾，异代同愤。况凡庸小竖，有怀凶悖，遐观典策，罔不诛夷。辰州刺史长蛇县男裴虔通，昔在隋代。委质藩僚。炀帝以旧邸之情，特相爱幸，遂乃忘蔑君亲，潜图弑逆。密伺间隙，招结群丑，长戟流矢，一朝窃发。天下之恶，孰云可忍？宜其夷宗焚首，以彰大戮。但年代异时，累逢赦令，可特免极刑，投之四裔，用明逆顺之理，以奖君臣之义。可除名削爵，迁配驩州。
○致仕朝参在见任本品之上诏
尚齿重旧，先王以之垂范；还章解组，朝臣於是克终。释菜合乐之仪，东胶西序之制，养老之义，遗文可睹。朕恭膺大宝，宪章故实，乞言尊事，弥切深衷。然情存今古，世踵浇季，而策名就列，或乖大体。至若筋力将尽，桑榆且迫，徒竭夙兴之勤，未悟夜行之罪。其有心惊知足，行堪激厉，谢事公门，收骸闾里。能以礼让，固可嘉焉。内外文武群臣，年高致仕，抗表去职者，参朝之日，宜在见任本品之上。
○禁奏祥瑞诏
昔自帝王受天明命，其有二仪感德，百灵效祉，莫不君臣动色，歌颂相趋。朕恭膺大宝，情深夕惕，每见表奏符瑞，惭恧增怀。且安危在乎人事，吉凶系於政术。若时主肆虐，嘉贶未能成其美；如治道休明，咎徵不能致其恶。以此而言，未为可请。自今已后，麟凤龟龙大瑞之类，依旧表奏。自外诸瑞应奏者，惟显在物色目及出见处，更不得苟陈虚饰，徒事浮词。
○为战亡人设斋行道诏
门下，刑期无刑，皇王之令典；以战止战，列圣之通规。是以汤武干戈，济时静乱，岂期不爱黔首，肆行诛戮，禁暴戢兵，盖不获已，朕自隋末创义，志存拯溺，北征东伐，所向平殄。然黄钺之下，金镞之端，凡所伤殪，难用胜纪。虽复逆命乱常，自贻绝殒。恻隐之心，追以怆悯。生灵之重，能不哀矜？悄然疚怀，无忘兴寐。窃以如来圣教，深尚慈仁，禁戒之科，杀害为重。永言此理，弥增悔惧。今宜为自征讨以来。手所诛翦，前后之数，将近一千，皆为建斋行道，竭诚礼忏。朕之所服衣物，并充檀舍。冀三途之难，因斯解脱，万劫之苦，藉此宏济。灭怨障之心，趣菩提之道。

[book_title]卷五
太宗（二）
○耕耤诏
周宣在位，已坠兹礼。近代以来，弥多所阙。朕祗承大宝，宪章典故。今将履千亩於近郊，复三推於旧制。宜令有司，式遵典礼。二十一日亲祭先农，耤於千亩之甸。
○授房元龄杜如晦左右仆射诏
尚书政本，端揆任隆，自非经国大材，莫或斯举。中书令兼太子詹事邢国公房元龄，器宇沈邃，风度宏远，誉彰遐迩，道冠簪缨。兵部尚书检校侍中蔡国公杜如晦，识量清举，神彩凝映，德宣内外，声溢庙堂。朕自克平宇县，缔构资深，叶赞经纶，厥功甚茂。深谋秘略，动合规矩，忠议谠言，事多启沃。及典司枢要，绸缪宸扆，开物成务，知无不为。可谓神降英灵，天资人杰，并宜总司衡轴，光阐大猷。元龄可尚书左仆射，如晦可尚书右仆射，馀如故。
○赐孝义高年粟帛诏
百行之本，要道惟孝；一言终身，恕而已矣。春生夏长，宽仁之令行焉；齐礼道德，耻格之义斯在。朕爰自幼年，夙禀庭训，岂徒学闻《诗》、《礼》，因令匡定家国。是以提三尺之剑，起一旅之师，戮鲸鲵於原野，救黎蒸於涂炭。云雷缔构，备尝夷险，仁发於心，义形於色。大敌必勇。匪为身谋；大憝必诛，志安天下。
太上皇留心姑射，尚想轩辕，驻跸太安。使朕正居紫极，顾惟虚薄，辞不获免。祗奉制诰，负扆当朝，乃眷官宇，载怀冰谷。未明求衣，乙夜忘寝，静思七政，言念九功，何以答上元之心，称严君之意？庶欲勤恤典刑，举直措枉，允厘人瘼，亲贤用能，拯济困穷，抑损浇伪。开直言之路，广不讳之门，闻所未闻，日慎一日，望人皆见德，变於志道。若一物失所。一人有恶，则朕躬之责，训道不明也。朕闻《书》曰：“至诚感神”，况於兆庶乎？比闻远近黔黎，耻为盗贼，州县囹圄，多并空虚。岂由德教至此，自是人心厌乱，因其迁善，可以化之。
朕往因征伐，行天下多矣。每见村落邱墟，未尝不抚膺太息。自登九五，不得横役一人。惟冀遐迩休息，得相存养，长幼有序，敬让兴行。其孝义之家，赐粟五石。高年八十以上粟二石，九十以上三石，百岁加绢二匹。妇人正月以来生男者粟一石。鳏寡茕独，不能自存，逃户初还，家无粮贮，州县长官，量加赈恤。诸州官人：或正直廉平，刑清讼简；或贪婪货贿，害政损人，宜令都督刺史，以名封进。白屋之内，闾阎之人：但有文武材能，灼然可取；或言行忠信，堪理时务；或在昏乱而肆情，遇太平而克己；亦录名状，与官人同申。泣辜慎罚，前王所重。枉系一日，事等三秋，州县法司，特宜存意。普告天下。知朕意焉。
○祈雨求直言诏
朕以眇身，祗膺大宝，讬王公之上，居兆亿之尊，励志克己，详求至治，兢兢业业，四载於兹矣。上不能使阴阳顺序，风雨以时；下不能使礼乐兴行，家给人足。而关辅之地，连年不稔，自春及夏，亢阳为虐。虽复洁诚祈祷，靡爱斯牲。膏雨愆应，田畴废业。斯乃上元贻谴，在予一人，元元何辜？罹此灾害。朕是用食不甘味，寝不安席，瞻西郊而载惕，仰云汉而疚心。内顾诸已，永怀前载，既明不自见，德不被物，岂赏罚不衷，任用失所，将奢侈未革，苞苴尚行者乎。文武百辟，宜各上封事，极言朕过，勿有所隐。
○为战阵处立寺诏
门下：至人虚己，忘彼我于胸怀；释教慈心，均异同于平等。是知上圣恻隐，无隔万方；大悲宏济，义犹一子。有隋失道。九服沸腾，朕亲总元戎，致兹明罚，誓牧登陑，曾无宁岁。老弱被其桀犬。愚惑婴此汤罗。衔须义愤，捐躯抗节，各徇所奉，咸有可嘉。日往月来，逝川斯远。虽复项籍方命，封树纪於邱坟；纪信捐生，丹青著於图史。犹恐九泉之下。尚沦鼎镬；八难之间，永缠冰炭。愀然疚怀，用忘兴寝，思所以树其福田，济其营魄。可於建义以来交兵之处，为义士凶徒陨身戎阵者，各建寺刹，招延胜侣。望法鼓所震，变炎火於青莲；清梵所闻，易苦海於甘露。所司宜量定处所，并立寺名，支配僧徒，及修造院宇，具为事条以闻，称朕矜愍之意。
○大赦诏
天生蒸民，树之司牧，莫不仰膺灵命，克嗣宝图，用能永享鸿名，常为称首。朕君临八方，於今四载，夙兴夜寐，无忘晷刻。履薄驭朽，思济黔黎，推心至诚。庶几王道。上荷苍昊之眷，下藉股肱之力，宇内休平，遐迩宁泰。率此区域，致之仁寿，憬彼獯戎，为患自昔，轩昊以来，常罹寇暴。是以隆周致泾水之师，强汉受白登之辱，武夫尽力於关塞，谋士竭虑於庙堂，征伐和亲，无闻上策。有隋灾乱，凭陵转甚，疆场之萌，曾无宁岁。朕韬干铸戟，务在存养。自去岁迄今，降款相继，不劳卫霍之将，无待贾晁之略，单于稽首，交臂藁街，名王面缚。归身夷邸，襁负而至，前后不绝。被发左衽之乡，狼望龙堆之境，萧条万里，无复王庭。惟颉利挺身，逃窜林穴，天网云布，走伏何所。大同之世，谅在兹日。斯皆上元降祐，清庙威灵，岂朕虚薄，所能致此。方欲至仁化物，宜存宽惠，思与万邦，同享斯福。可大赦天下。自贞观四年二月十八日昧爽已前，罪无轻重。自大辟以下，系囚见徒，皆赦除之，逋负官物，三分免一分。其谋反大逆，妖言惑众，及杀期亲以上尊长，奴婢部曲反主，官人枉法受财，不在赦例。鳏寡孤独不能自存者，州县量加赈济。赐天下大酺五日，敢以赦前事相告言者，以其罪罪之。
○令皇太子承乾听讼诏
皇太子承乾，宜令听讼，在兹恤隐。自今以后，诉人惟尚书省有不伏者，於东宫上启，令承乾断决。今若有固执所见，谓理不尽，然后闻奏。
○定服色诏
车服以庸，昔王令典；贵贱有节，礼经彝训。自末代浇浮，采章讹杂，卿士无高卑之序，兆庶行僣侈之仪。遂使金玉珠玑，靡隔於工贾；锦绣绮谷，下通於皂隶。习俗为常，流遁亡反，因循已久。莫能惩革。朕继踵百王，钦承宝运，思宏典制，垂范后昆，永鉴前失，义存厘改。其冠冕制度，已备令文，至於寻常服饰，未为差等。今已详定，具如别式，宜即颁下，咸使闻知。
○授李靖尚书左仆射诏
端右望隆，寄任尤重，实资勋德，朝难其选。左光禄大夫行兵部尚书代国公李靖，识度宏远，才略优赡，博综机务，兼资文武。诚著夷险，效彰出纳，便蕃省闼，详谨有闻。宜缉彝伦，允兹名器，可尚书左仆射。
○致祭古圣贤陵墓诏
朕丕承先绪，积庆累仁，上纟赞鸿基，克隆宝祚。钦若稽古，缅想往册，英声茂实，志深襃尚。始兹巡省，眺瞩中涂，汉氏诸陵，北阜斯讬。寂寥千载，邈而无祀，揽辔兴怀，慨然遐念。开辟以降，肇有司牧，历选列辟，遗迹可观。良宰名卿，清徽不灭，宜令所司，普加研访。爰自上古，洎於隋室，诸有名王圣帝，盛德宠功，定乱弭灾，安民济物，及贤臣烈士，立言显行，纬武经文，致君利俗。邱垄可识，茔兆见在者，各随所在，条录申奏。每加巡守，简禁刍牧，春秋二时。为其致祭。若有隳坏，即宜修补，务令周尽，以称朕意。
○收埋突厥暴骸诏
突厥种落，往逢灾厉，病疫饥馑，殒丧者多。暴骸中野，前后相属，幽魂靡讬，醊奠无所，永言矜悼，有怀恻隐。宜令所司，於大业长城以南北分道巡行。但有骸骨之所，酒脯致祭，速为埋瘗。务令周悉，以称朕意焉。
○赦岐陇二州诏
朕恭膺宝命，握图驭历，属丧乱之后，承凋弊之馀。宏宣德化，励精治道。遐迩肃清，要荒来服。聊因务暇，观省民风，遵彼岐梁，言臻汧渭。百年之老。俱称鼓腹，五尺之童，咸欣击壤。眷言曩昔，亟游此地，岁月逾迈，以迄於兹。周览原隰，怅然怀旧，延问乡党，僚吏犹存。事异宛谯，情均丰沛，民和俗阜。上下欢洽。宜宣恺泽，俾同庆幸。可特赦岐陇二州管内，自贞观四年十月一日昧爽已前，大辟罪以下，悉从原免。二州户民，无出一年租赋。八十以上，鳏寡笃疾，及旧任二州杂职佐史以上，赐物各有差。百岁以上，就加优恤。行经咸阳、始平、武功三县，见禁之囚，徒罪以上各降一等，杖罪以下并宜释放。年八十以上，及鳏寡笃疾，并武功县旧军主帅，亦加赐物。凡此界内名山大川，望秩之礼，备加牲币。孝子顺孙，义夫节妇，随事襃显，旌表门闾。其赐物之差，宜依别敕。务从周厚，以称朕意。
○曲赦武功诏
武功旧居，与岐陇不异，前令减罪，未称朕心。其武功一县，曲赦其罪，及赐帛免租赋等，特宜同岐陇二州。
○答赵郡王孝恭等请封禅手诏
省表具怀：自有隋失道，四海横流，百王之弊，於斯为甚。朕提剑鞠旅，首启戎行，扶翼兴运，克成鸿业。遂荷慈眷，恭承大宝，每日昃思治，弗敢康宁。兢兢夕惕，用忘兴寝，履薄驭朽，不足为喻。赖三灵显命，百辟同心，海外无尘，远夷慕义。但流遁永久，凋残未复，田畴多旷，仓廪犹虚。家给人足，尚怀多愧。岂可遽追前代，取讥虚美。所望恂恂济济，协力尽诚，辅其不逮，致之王道。如得雅颂形於金石，菽粟同於水火，反朴还淳，当如来议。
○令诸州划削京观诏
甲兵之设，事不获已，义在止戈，期於去杀。季叶驰竞，恃力肆威。锋刃之下，恣情翦馘。血流漂杵，方称快意，尸若乱麻，自以为武。露骸封土，多崇京观，徒见安忍之心，未宏掩骸之礼，静言念此，悯叹良深。但是诸州有京观处，无问新旧，宜悉划削，加土为坟，掩蔽枯朽，勿令暴露。仍以酒酺，致祭奠焉。
○封长孙无忌等子郡县公诏
惟王建国，厚礼被於元勋；惟帝念功，茂赏隆於延世。是以亲贤作屏，著在周经；支庶毕侯，义存汉典，开府仪同三司齐国公无忌、尚书左仆射邢国公元龄、故尚书右仆射蔡国公如晦、灵州都督吴国公尉迟敬德、左光禄大夫吏部尚书许国公高士廉、兵部尚书潞国公侯君集、右卫大将军郢国公宇文士及、左武卫大将军翼国公秦叔宝、泸州都督宿国公程智节等：或宇量凝深，地兼贤戚；或风鉴宏远，功参帐幕；或志怀强正，便蕃左右；或干略宏举，契阔戎旃；或委质藩朝，陈力王室，诚著出纳，节表屯夷，经文纬武，忠勤恳至。固已契叶风云，寄深舟楫。虽襃贤之道。已纪於旂常；而推恩之令，未洽於胄绪。宜赐宠章，式遵故实。无忌、元龄、如晦、敬德、各封一子郡公；士廉、君集、士及、叔宝、知节，各封一子县公。俾夫拜前拜后，比踪曩烈；如带如砺，垂裕后昆。
○令宗室勋贤作镇藩牧诏
钦明慎徽之朝，稽古为本；体国经野之制，利建为先。莫不因可大之功，宏可久之德，与万邦同其乐，百姓共其安。飨祚遐长，卜年用永，疏爵以五，锡壤惟三。周监二代，焕乎前史，魏晋迄今，旧章浸废，维城之义缺如，建侯之道斯绝。王纲蹔弛，内无拯救之臣；国步纔迍，外无藩屏之卫。致令大盗猖獗，动有窥觎，蒸庶板荡，屡遭涂炭。进乖为民之策，退失象贤之典，宁邦固本，其可得乎？
朕祗膺大宝，钦承景命，励精治术，安辑夷夏。九服同轨，六合一家，日月所临，无思不服。岂伊人力，天实赐之，既荷殊施，休宏大赍。疆理都邑，襃锡亲贤，与夫懿戚元功，共享其利。自我作古，不必专依前典，允今约古，隆基垂统。世禄传家，足以载德；图身厚己，足以竭诚。自然国有常奉，民获其福。皇家宗室，及勋贤之臣，德行可称，忠节显著者，宜令作镇藩部，宣条牧民。贻厥子孙，嗣守其政，非有大故，无或黜免。酬勤报效，仍宜有差，宜令所司，明为条例等级，具以奏闻。
○答虞世南上圣德论手诏
卿所论太美，但朕德甚寡薄，恐有识者窥卿，为后人所笑。卿引古昔无为而治。朕未敢拟伦，比之近代，乍逾之耳。卿睹朕之始，未见朕之终，宜付秘书，若朕能慎终如初，则可为也。如违此道，不用后代笑卿焉。
○令州县行乡饮酒礼诏
比年丰稔，闾里无事，乃有隳业之人，不顾家产，朋游无度，酣宴是耽，危身败德，咸由於此。每览法司所奏，因此致罪，实繁有徒，静言思之，良增轸叹。自非澄源正本，何以革兹弊俗？可先录《乡饮酒礼》一卷，颁示天下，每年令州县长官，亲率长幼，依礼行之。庶乎时识廉耻，人知礼节。
○加杨恭仁特进诏
尊贤尚德，义存致治，高秩厚礼，允属勋庸。左光禄大夫行扬州大都督长史观国公恭仁，识宇凝正，风度夷简。器惟瑚，琏，望重缙绅。历官有声，岁寒若一，而志在虚静，固求闲任。辞理恳至，确乎难夺，宜成其美，加兹宠命。可特进。
○禁锢乱臣子孙诏
宇文化及、弟智及、司马德戡、裴虔通、孟景、元礼、杨览、唐奉义、牛方裕、元敏、薛世良、马举元、武达、李孝本、李孝质、张恺、许宏仁、令狐行达、席德方、李覆等：大业季年，咸居列职，或恩结累世，任重一时，乃包藏凶慝，罔思忠义。爰在江都，遂行弑逆，罪百阎赵，衅深枭獍。虽事是前代，岁月已久，而天下之恶，古今同弃，宜从重典，以厉臣节，其子及孙，并宜禁锢，勿令齿叙。化及既为魁首。又窃名号，一门之内，凶德尤甚。但其兄士及，不预逆谋，虽云昆季，仅免诛戮。自委质皇朝，勋庸克著，彰善瘅恶，抑有旧章。士及一房，不在此例。布告天下。咸使闻知。
○授长孙无忌司空诏
论道台阶，实赖明哲，丹青神化，寄深燮理。自非盐梅是属，栋干有归，则旷职俟能，罔或必备。开府仪同三司齐国公无忌，器宇凝正，风度峻远，才包文武，地兼贤戚。诚著草昧之辰，业预艰难之始，功侔十乱，声高三杰。亮采铨衡，庶僚有序，仪形端右，彝常以穆。自任参鼎司，位班槐路，捴挹之美，形於缙绅；翼赞之规，彰於帷扆。宜崇名器，允副具瞻，可司空。所司具礼，以时册命。
○报长孙无忌让司空诏
昔黄帝得力牧而为五帝先，夏禹得咎繇而为三王祖，齐桓得管仲而为五伯长。朕自居藩邸，公为腹心，遂得廓清宇内，君临天下。以公功绩才望，允称具瞻，故授此官，无宜多让也。
○遣使巡省天下诏
昔者明王之御天下也。内列公卿，允厘庶绩；外建侯伯，司牧黎元。惟惧淳化未敷，名教或替，故有巡狩之典，黜陟幽明，行人之官，存省方俗。用能遐迩遂性，情伪无遗，时雍之化，率由兹道。朕祗膺宝命，临御帝图，禀过庭之义方，荷上元之嘉祉，四荒八表，无思不服。而夙兴夕惕，勤躬约己，日慎一日，虽休勿休，欲万国欢心，兆民有赖。推诚待物，近取诸身，实谓群官受拜，贤能自励。乃闻连帅刺举，或乖共理之寄；县司主吏，甚多黩货之罪。有一於此，责在朕躬。是用终夜怃然，昃景辍食。宜遣大使，分行四方，申谕朕心，延问疾苦，观风俗之得失，察政刑之苛弊。耆年旧齿，孝悌力田，义夫节妇之家，疾废茕嫠之室。须有旌赏赈赡，听以仓库物赐之。若有鸿材异学，留滞末班，哲人奇士，隐沦屠钓，宜精加搜访，进以殊礼，务尽使乎之旨，俾若朕亲睹焉。
○讨吐谷浑诏
朕嗣纂鸿业，思恢至道，端拱垂裳，於兹九载，式修文德。宁谧区宇，徼外君长，海表猷渠，无远不庭，无思不服。而吐谷浑蕞尔小蕃，负固河右，地不远千里，众不盈一万，不量其力，不恤其人，肆情拒命，抗衡上国。朕每遣行人，入蕃晓谕，并引其使者，临轩戒勖，示以善道，劝以和亲，欲使境上无虞，各安其业。训导积年，凶顽未改，剽掠边鄙，略无宁息。今上书傲很，拘我使人，内外百僚。华夷兆庶，同心愤怨，咸愿诛讨。宜乘吊伐之机，以展鹰鹯之志，长驱克期，穷其巢穴。罪止吐谷浑可汗昏耄之主，及天柱王一二邪臣，自馀部落，皆无所问。夷凶息暴，称朕意焉。
○水潦大赦诏
天地播气，垂生育之德；皇王御极，宏覆帱之仁。故能财成万类，光宅八表。朕祗奉慈训，嗣守鸿业，承百王之季末，属四海之凋残。夜兴夕惕，无忘兆庶。克己勤躬，思隆政道。欲使阴阳顺序，干戈载戢，庶几前烈，致兹刑措。而山东之地，频年不稔，水雨为灾，饥馑相属。蠢尔西戎，屡扰边境，事不获已，遂劳兵车。良由诚未动天，德不被物，兴言念此，抚己多惭。加以浇伪尚繁，典刑仍用，虽复留心听断，明慎庶狱，尝恐缧绁之中，含冤靡诉，宪网所及，无辜致罪。一物有怨，责深在余。今岁惟暮春，时属生长，宜顺天布泽，与物更新，可大赦天下。自贞观九年三月十六日昧爽以前，大辟罪已下，皆赦除之。其常赦不免者，不在赦例。鳏寡茕独不能自存者，所在官司，量加赈恤。
○太上皇康复诏
《书》不云乎：“一人有庆，兆民赖之。”朕虔奉太安，爱敬崇极，日严之养，祗慄斯在。近日圣躬违豫，寝前有亏，忧惧在怀，不遑宁处。博求医术，备尽蠲疗，祈告明灵，具陈恳笃。上元降福，遂蒙昭祐，应时康愈，万福咸宜。庆幸之隆，实兼家国，思班恺乐，洽於卿士。然而尚齿兴孝，德教所先，飨饩是加，义超常等。诸州都督刺史，及文武官人，老人八十以上，并孝子旌表门闾者，并宜节级赐物。以申飨宴。庶使万国之内，同此欢心，施於四海，皆知朕意。
○复建吐谷浑诏
伐罪吊人，前王高义，兴亡继绝，有国令典。吐谷浑擅相君长，窃据荒裔。志在凶德，政出权门。猷渠携贰，种落怨愤，长恶不悛，野心弥炽。莫顾藩臣之节，曾无事上之礼。草窃疆场，虐割氓庶。积恶既稔，天亡有徵。朕君临四海，含育万类，一物失所，深责在予。所以爰命六军，申兹九伐，义存活国，情非黩武。其子大宁王慕容顺，隋氏之甥，志怀明悟，长自中土，早慕华风。爰见时机，深识逆顺，以其父愎怀违众，独蹈迷途。遂诛邪臣，存兹大计，翻然改辙，代父归罪。忠孝之美，深有可嘉，子能立功。足以补过，既往之衅，特宜原免。然其建国西鄙，已历年代，即从废绝，情所未忍，继其宗祀，允归令子。封顺西平郡王，食邑四千户，仍授趉胡吕乌甘豆可汗。所司量遣使人，备礼册命。
○命皇太子权知军国事诏
朕以不天，夙罹偏罚，假息旦暮，分沈苫壤。仰赖先皇慈恩鞠育，爰自幼年。至於成家，未及弱冠，仍属乱离。翼奉义旗，身当矢石，克平多难，任居藩屏。遂复委以万机，膺庇景命。祗惧虚薄，弗克负葆，日夜兢兢，不遑宁宴。加以气患，屡幸九成，晨昏定省，废於朝夕。今岁停行，尽行养礼，不谓殃罚深重，大行崩背。号天叩地，无所逮及，伏奉遗诏，追迹汉文。以日易月，降其常期，顾命之旨，诚不可违。然三年之丧，自天子达，殷周以来，罔弗遵用，汉文变古，有乖前式。且慈颜日远，忻谒无由，俯就之文，理即遵奉。然朕之情切，不可循前，荼毒之心，何可堪忍。皇太子承乾，文过志学，秉性聪敏，频年治国，理务允谐。今欲於东宫平决，朕得尽哀庐室，终其丧纪，望群公卿士，股肱王室。兴言及此，唯增哽绝，朝多君子，恕朕哀心。
○度僧於天下诏
门下：三乘结辙，济度为先，八正归依，慈悲为主。流智慧之海，膏泽群生；翦烦恼之林，津梁品物。任真体道，理叶至仁；妙果胜因，事符积善。朕钦若金轮，恭膺宝命，至德之训，无远不思，大圣之规，无幽不察，欲使人免盖缠，家登仁寿，冥缘显应，大庇含灵。五福著于洪范，三灾终於世界。比因丧乱，僧徒减少，华台宝塔，窥户无人。绀发青莲，栉风沐雨，眷言凋毁，良用怃然。其天下诸州有寺之处，宜令度人为僧尼，总数以三千为限。其州有大小，地有华夷，当处所度多少，委有司量定。务须精诚德业，无问年之幼长。其往因减省还俗，及私度白首之徒，若行业可称，通在取限。必无人可取，亦任其阙数。若官人简练不精，宜录附殿失。但戒行之本，惟尚无为。多有僧徒，溺於流俗：或假托神通，妄传妖怪；或谬称医筮，左道求财；或造诣官曹，嘱致赃贿；或钻肤焚指，骇俗惊愚。并自贻伊戚，动挂刑网，有一於此，大亏圣教。朕情深持护，必无宽舍，已令依附内律，参以金科，具陈条制，务使法门清整，所在官司，宜加检察。其部内有违法僧不举发者，所司录状奏闻，庶善者必采，恶者必斥。伽蓝净土，咸知法味；菩提觉路，绝诸意垢。
○录先朝姻旧臣僚诏
高祖大武皇帝天纵神武，膺箓受图，可久之德，格乎区宇。敦睦九族，协和万邦，贤能必进，德化潜洽。革百王之弊，兴三代之风，天平地成，迩安远肃。至德被於四海，休烈光於千载，巍巍荡荡，无得而称焉。朕嗣膺宝祚，夙夜兢惕。思述先志，被之率土。其内外姻戚，生平故旧，太原元从官人，及历试之所，文武寮佐，爰及胥吏，往虽每降国恩，恐未周悉。或才用不申，阶品屈滞；或家道贫匮，子孙沈沦。须有矜量，咸使得所。先朝忧劳庶政，惟以恤民为本，诸州都督刺史有政绩可称者，具以名闻。其诸州百姓奉营山陵者，亦宜量有蠲免。可令所司详为条例闻奏，并务从优厚，称朕意焉。
○议於太原立高祖寝庙诏
昔周监二代，崇文武之典礼；汉绍三王，尊高光之功烈。斯固有国之彝训，不刊之令范。高祖大武皇帝聪明神武，叡圣徇齐，应天顺民，拨乱反正。德侔造化，道济区夏，靖率土之沸腾，拯黔首之涂炭。一戎大定，四海宅心，制治定之礼，作功成之乐。天地交泰，品物咸宁，声教遐洎，休徵杂沓。蛮夷戎狄之长。辐凑藁街；麟凤龟龙之祥，光映图史。然犹日慎一日，推而弗居，迈邃古之鸿名，逾前王之至治。朕以寡昧，丕承景业，缅惟永往，攀慕终天。思宏尊亲之治，庶展罔极之志。窃惟太原之地，肇基王迹，事均丰沛，义等宛谯。理宜别建寝庙，以彰圣德，详观汉典，抑有成规。但先皇遗旨，务存俭约，虔奉训诫，无忘启处。宜令礼官与公卿等详议以闻。
○令侯君集等经略吐谷浑诏
近以吐谷浑常恃其遐阻，屡扰疆场，肆行凶虐，种类乖离。爰命将士，申兹吊伐，有征无战，所向摧殄。渠魁窜迹，自贻灭亡，朝威远畅，边诞靖谧。朕君临寰宇，志在含宏，不欲因彼危乱，绝其宗祀。乃立伪主之子大宁王慕容顺，抚招馀烬，守其旧业。而顺曾不感恩，遽怀贰志。种落之内，人畜怨愤。遂创大义，即加剿绝。虽复权立其子，所部又致扰乱，竞动干戈，各行所欲。朕忧劳兆庶，无隔夷夏，乃眷西顾，良用矜惕。若不星言拯救，便恐涂炭未已。兵部尚书潞国公侯君集等，咸才兼文武，寄深内外。嘉谋著於庙堂，茂绩书於王府。必能宣风阃外，克定遐方。可量其事机，绥抚经略，分遣使人，明加晓谕。如有不遵明旨，敢兴异志，即合精锐。随便翦扑，尽威怀之道，称朕意焉。
○节省山陵制度诏
朕既为子，卿等为臣，爱敬罔极，义犹一体，无容固陈节俭，陷朕於不义也。今便敬依来议。
○荐举贤能诏
朕遐想千载，旁览九流，详求布政之方，莫若荐贤之典。是以元凯就列，仄微可以立帝功；管隰为臣，中人可以成霸业。朕缅怀曩烈，虚己英奇。断断之士，必昇於廊庙；九九之术，不弃於闾阎。犹恐在阴弗和，独善难夺，永言髦杰，无忘鉴寐。是以去夏之中，爰动翰墨，披露丹腑，畴咨海内。尺木既树，思睹游露之群；云罗宏举，伫降翔庭之翼。而诸州所举，十有一人，朕载怀仄席，引入内殿，借以温颜，密访政道，莫能对扬，相顾结舌。朕仍以其未睹阙庭，能无战悚，令於内省，更以墨对。虽构思弥日，终不达问旨。理既乖违，词亦庸陋，岂可饰丹漆於朽质，假风云於决起者哉！宜并放还，各从本色。其举主以举非其人罪论，仍加一等。
然则今之天下，犹古之天下也。宁容仲舒、伯起之流，遍锺美於往代；彦和、广基之侣，独绝响於今辰。故其见知也。则平津与乐安并进；其不用也。则敬通与亭伯同悲。淮阴所以兴言，子长所以贻叹，因斯论之，良由俊造难进，或固栖迟之节；牧宰循常，未尽搜扬之道。抚事长息，弥用怃然。今州县依前荐举，皆集今冬，奇伟必收，浮华勿采。无使巴人之调，滥吹於箫韶；魏邦之珍，沈光於汉水。务尽报国之义，以副钦贤之怀。
○九嵕山卜陵诏
夫生者天地之大德，寿者修短之常期。生有七尺之形，寿以百龄为限，含灵禀气，莫不同焉。皆得之於自然，不可以分外企也。虽回天转日之力，尽妙穷神之智，生必有终，皆不能免。是以《礼记》云：“君即位而为椑。”庄周云：“劳我以形，息我以死。”圣人之至鉴，通贤之深识，著之典诰，诒之话言，显说正词，曾无隐讳。末代以来。明辟盖寡，靡不矜黄屋之尊，虑白驹之过，并多拘忌，希慕遐年。谓云车易乘。曦轮可驻，异轨同趋，其蔽甚矣。
有隋之季，海内横流，豺狼肆暴，吞噬黔首，邑里凋残，鞠为邱墟。朕投袂发愤，情深拯溺，扶翼义师，济斯涂炭。赖苍昊降鉴，股肱宣力，提剑指挥，天下大定。氛祲清殄，区宇平一，反浇弊於淳朴，致王道於中和，此朕之宿志，於斯已毕。犹恐身后之日，子子孙孙，尚习流俗，犹循常礼，加四重之榇，伐百祀之木，劳扰百姓，崇厚园陵。今预为此制，务从俭约，於九嵕之山，足容一棺而已，积以岁月，渐以备之。木马涂车，土桴苇籥。事合古典，不为时用。
又佐命功臣，义深舟楫，或定谋帷幄，或身摧行阵，同济艰危，克成鸿业。追念在昔，何日忘之。使逝者无知，咸归寂寞。若营魂有识，还如畴曩，居止相望，不亦善乎！汉氏使将相陪陵，又给以东园秘器，笃终之义，恩意深厚。古人之志，岂异我哉。自今以后，功臣密戚，及德业尤著，如有薨亡，宜赐茔地一所，给以秘器，使窀穸时丧事无阙，所司依此营备，称朕意焉。
○封慕容诺曷钵河源郡王诏
文德怀远，列圣之宏规；兴亡继绝，至仁之通训。吐谷浑发迹东胡，窜居西域，负险自固，擅立君长。爰在前人，通使中原，或为叛臣，不常厥德。近者慕容步萨钵为主，老而不智，迷而忘返，志怀首鼠，虔刘疆埸。朕频命行人，殷勤诱谕，不纳忠信之言，惟行蜂虿之毒。及六军问罪，尚令申谕，遂无悛革，以至灭亡。其子顺，国蹙事穷，历身无所，委命下吏，舆榇辕门，故令解网释俘，继其宗祀。乃怀贰志，遵彼覆车，曾未浃旬，自贻屠戮。子燕王诺曷钵，弱不好弄，幼称通理。才纂旧业，即逢内难。故遣旌节，远申安抚，遂能率其种类，同竭诚款，尽其巢落，迎谒使者。屈膝顿颡，遵奉朝化，请颁正朔，愿入提封。丹诚内发，深可嘉尚，宜隆宠章，懋兹赏典。可封河源郡王，食邑四千户，仍授乌地也拔勒豆可汗。即遣使人，备礼册命。
○授温彦博尚书右仆射诏
文昌治本，端副望隆，朝纲所属，选众斯在。中书令虞国公温彦博，体业贞固，学艺该明，器惟瑚琏，材称栋干。任总丝纶，职居近密，乃心著於帷幄，嘉谋表於樽俎。寄深启沃，义切盐梅，宜升礼闱，允兹彝序，可尚书右仆射，勋封如故。
○许魏徵逊位手诏
留侯名相，济北之志已高；疏传人师，东都之迹弥著。后进仰其遗烈，前策以为美谈，谅可以砥节砺行，化俗宏风者也。左光禄大夫侍中郑国公魏徵，器量沈敏，轨仪详正，文思优赡，学业该通。自参赞机衡，绸缪帏幄，知无不为，心力备尽，格言弗隐，正义日闻。一德载宣，四聪斯达，实赖嘉猷，用康治道。而深执谦损，志怀冲退，词诚恳切，良用怃然，杼轴於怀，屡移气序，而固陈丹款。义在难违。今使伸其雅志，以成厥美，可特进，封如故，仍知门下事，朝章国典。参议得失，自徒流以下罪，详事奏闻。其禄赐及国官防閤等，并同职事。
○悼元琬律师诏
元琬律师戒行贞固，学业精通。方冀宏宣正法，利益群品，不幸没世，情深恻悼。

[book_title]卷六
太宗（三）
○颁示礼乐诏
先王之辨方正位，体国经野，象天地以制法，通神明以施化，乐由内作，礼自外成，可以安上治民，可以移风易俗，揖让而天下治者，其惟礼乐乎！固以同节同和，无声无体，非饰玉帛之容，岂崇钟鼓之奏。日往月来，朴散淳离，淫慝以兴，流湎忘本。鲁昭所习，惟在折旋；魏文所重，止於郑卫，秦氏纵暴，载籍咸亡，汉朝循缉，典章不备。时更战国，多所未遑，雅道沦丧，历兹永久。
朕恭承明命，嗣膺宝历，惧深驭朽，情切纳隍。凭宗庙之灵，资股肱之力，上下交泰，遐迩乂安。率土阽危，既拯之於涂炭；群生遂性，思纳之於轨物。兴言正本，夕惕在怀。盖知礼乐之情者能作，识礼乐之文者能述，作者之谓圣，述者之谓明。朕虽德谢前王，而情深好古。伤大道之既隐，惧斯文之将坠，故广命贤才，旁求遗逸，探六经之奥旨，采三代之英华。古典之废於今者，咸择善而修复；新声之乱於雅者，并随违而矫正。莫不本之人心，稽乎物理，正情性而节事宜，穷高深而归简易。用之邦国，彝伦以之攸叙；施之律度，金石於是克谐。今修撰既毕，可颁天下，俾富教之方，有符先圣；人伦之化，贻厥后昆。
○令河北淮南诸州举人诏
朕以寡薄，嗣守鸿基，实资多士，共康庶政，虚己侧席，为日已久，投竿舍筑，罕值其人。自亲巡东夏，观省风俗，兴言至治，夕惕兢怀。然则齐、赵、魏、鲁，礼义自出；江、淮、吴、会，英髦斯在。山川所感，古今宁殊，载伫风猷，实劳梦想。宜令河北淮南诸州长官，於所部之内，精加访采。其孝悌淳笃，兼闲时务，儒术该通，可为师范；文词秀美，才堪著述；明识治体，可委字民；并志行修立，为乡里所推者：举送雒阳宫。各给传乘，优礼发遣，当随其器能，擢以不次。若有老病不堪入朝者，具以名闻，庶岩穴靡遗，俊乂可致，务尽搜扬之道，称朕意焉。
○功臣世袭刺史诏
周武定业，胙茅土於子弟；汉高受命，誓带砺於功臣。岂止重亲贤之地，崇其礼秩；抑亦固磐石之基，寄以藩翰。魏晋已降，事不师古，建侯之制，有乖名实，非所谓作屏王室，永固无穷者也。隋氏之季，四海沸腾，朕运属殷忧，戡翦多难。上凭明灵之祐，下赖英贤之辅，廓清宇县，嗣膺宝历，岂予一人，独能致此。时迍既共资其力，世安而专享其利，乃眷于斯。甚所不取。但今之刺史，即古之诸候，虽立名不同，而监统一也。故申命有司，斟酌前代，宣条委共理之寄，象贤存世及之典。司空齐国公无忌等，或材称人杰，望表国章，论道庙堂，寄深舟楫，用资文武，诚著艰难，折冲阃外，隐如敌国；或志力忠烈，实为心膂；或气干强果。是曰爪牙。策名运始，功参缔构，义贯休戚，效彰夷险。嘉庸懿绩，简於朕心，宜委以藩镇，改锡土宇。无忌可赵州刺史，改封赵国公；尚书左仆射魏国公元龄可宋州刺史，改封梁国公；故司空蔡国公杜如晦可赠密州刺史，改封莱国公；特进代国公靖可濮州刺史，改封魏国公；特进吏部尚书许国公士廉，可申州刺史，改封申国公；兵部尚书潞国公侯君集可陈州刺史，改封陈国公；刑部尚书任城郡王道宗可鄂州刺史，改封江夏郡王；晋州刺史赵郡王孝恭，可观州刺史，改封河间郡王；同州刺史吴国公尉迟敬德，可宣州刺史，改封鄂国公；并州都督府长史曹国公李勣可蕲州刺史，改封英国公；左骁卫大将军楚国公段志元可金州刺史，改封襃国公；左领军大将军宿国公程知节可普州刺史，改封卢国公；太仆卿任国公刘宏基可朗州刺史，改封夔国公；相州都督府长史鄅国公张亮可沣州刺史。改封郧国公。馀官食邑并如故，即令子孙奕叶承袭。
○答魏徵手诏
省频抗表，诚极忠款，言穷切至，披览忘倦，每达宵分。非公体国情深，匪躬义重，岂能示以良图，救其不及，朕在衡门，尚惟童幼，未渐师保之训，罕闻先达之言。值隋祚分离，万邦涂炭，惵々黔黎，庇身无所。朕自二九之年，有怀拯溺，发愤投袂，便提干戈。蒙犯霜露，东西征伐，日不暇给，居无宁岁。降苍昊之灵，禀庙堂之略，义旗所指，触向平夷。弱水流沙，并通輶轩之使；被发左衽，化为冠盖之域。正朔所颁，无远弗届。及恭承宝历，寅奉帝国，垂拱无为。氛埃静息，於兹十有一载矣。盖股肱罄帷幄之谋，爪牙竭熊罴之力，协德同心。以致於此。自惟寡薄，厚享斯休，每以大宝神器，忧深责重，尝惧万几多旷，四聪不达，何尝不战战兢兢，坐以待旦。询於公卿，以至隶皂，推以赤心，庶几刑措。但顷年以来，祸衅既极，又缺嘉偶，荼毒未几，悲伤继及。凡在生灵，孰胜哀痛，岁序屡迁，触目摧感。自尔以来，心虑恍惚，当食忘味，中宵废寝。是以三思万虑，或失毫厘，刑赏之乖，实繇於此。昔者徇齐叡知，资风牧以致隆平；翼善钦明，赖稷契以康至道。然后文德武功，载勒於钟石。淳风至德，永传於竹素。克播鸿名，永为称首，朕以虚薄，多惭往代。若不任舟楫，岂能济彼巨川；非藉盐梅，安得调夫鼎味。
朕闻晋武帝自平吴以后，务在骄奢，不复留心治政。何曾退朝，谓其子劭曰：“吾每见主上，不论经国远图，但说平生常语，此非贻厥子孙者也。尔身犹可以免。”指诸孙曰：“此等必遇乱。”及孙绥，果为淫刑所戮。前史美之，以为明於先见。朕意不然，谓曾之不忠，其罪大矣。夫为人臣，当进思竭诚，退思补过，将顺其美，规救其恶，所以为治也。曾位极台司，名器隆重。当直词正谏，论道佐时，今乃退有后言，进无廷谏，以为明智，不亦谬乎？颠而不扶，安用彼相？
公之所谏，朕闻过矣。当置之几案，事等弦韦，必望收彼桑榆，期之岁暮，不亦康哉良哉！独惭於往日。若鱼若水；遂爽於当今，迟复嘉谋。犯而无隐，朕将虚衿靖志，敬伫德音。
○量修雒阳宫诏
雒阳宫室，创自有隋。朕因其成功，无所改作。今屋宇湮坏者，宜量加修葺，使才充居处。自外材木，宜分赐雒州郭内贫民因水损居宅者。
○赐功臣密戚墓地东园秘器诏
乾坤合德，爰著易简之功；君臣一体，克成中和之治。远取诸物。若舟楫之济巨川；近取诸身，犹肱之戴元首。同心叶契，存殁以之。故诸侯列葬，周文始创其礼；大臣陪陵，魏武重申其制。去病佐汉，还奉茂乡之茔；夷吾相齐，终托牛山之墓。兹盖往圣垂范，前贤遗则。录曩昔之宿心，笃始终之大义者也。皇运之妆，时逢交丧，扫除多难，光启鸿业。谋臣武将，竞进辕门之前；明德异才，争趋魏阙之下。或云雷伊始，功参缔构；或光华在旦，绩著弼谐；及密戚懿亲，旧齿宿德，委质先朝，特蒙顾遇者：自今以后，身薨之日，所司宜即以闻，并於献陵左侧，赐以墓地，并给东园秘器。事从优厚，庶敦追远之义，以申罔极之怀。
○令道士在僧前诏
老君垂范，义在清虚；释迦贻则，理存因果。求其教也，汲引之迹殊途；穷其宗也，宏益之风齐致。然大道之兴，肇於邃古，源出无名之始，事高有形之外。迈两仪而运行，包万物而亭育，故能经邦致治，反朴还淳。至如佛教之兴，基於西域，逮於后汉，方被中华。神变之理多方，报应之缘匪一。洎乎近世，崇信滋深，人觊当年之福。家惧来生之祸。由是滞俗者闻元宗而大笑，好异者望真谛而争归，始波涌於闾里，终风靡於朝廷。遂使殊俗之典，郁为众妙之先；诸华之教，翻居一乘之后。流遯忘反，於兹累代。朕夙夜寅畏，缅惟至道，思革前弊，纳诸轨物。况朕之本系，出於柱史。今鼎祚克昌，既凭上德之庆；天下大定，亦赖无为之功。宜有改张，阐兹元化。自今以后，斋供行立，至於称谓，其道士女冠，可在僧尼之前。庶敦本之俗，畅於九有；尊祖之风，贻诸万叶。告报天下，主者施行。
○荆王元景等子孙代袭刺史诏
皇王受命，步骤之迹以殊；经籍所纪，质文之道匪一。虽治乱不同，损益或异。至於设官司以制海内，建藩屏以辅王室，莫不明其典章，义存於致治，崇其贤戚，志在於无疆。朕以寡昧，丕承鸿绪，寅畏三灵，忧勤百姓，考明哲之馀论，求经邦之长策。帝业之重，独任难以成务；天下之旷，因人易以获安。然则侯伯肇於自昔，州郡始於中代。圣贤异术，沿革随时，复古则义难顿从，寻今则事不尽理。遂规模周汉，斟酌曹马，采按部之嘉名，参建侯之旧制，共治之职重矣，分土之实存焉。已有制书，陈其至理，继世垂范，贻厥后昆，维城作固，同符前烈。荆州都督荆王元景、梁州都督汉王元昌、徐州都督徐王元礼、潞州都督韩王元嘉、遂州都督彭王元则、郑州刺史郑王元懿、绛州刺史霍王元轨、虢州刺史虢王凤、豫州刺史道王元庆、邓州刺史邓王元裕、寿州刺史舒王元名、幽州都督燕王灵夔、苏州刺史许王元祥、安州都督吴王恪、相州都督魏王秦、齐州都督齐王裕、益州都督蜀王愔、襄州刺史蒋王惲、扬州都督越王贞、并州都督晋王治、秦州都督纪王慎等：或地居旦、奭，夙闻《诗》、《礼》；或望及闲、平，早称才艺。并爵隆土宇，宠兼车服。诚孝之心。无忘於造次；风政之举，克著於期月。宜冠恒册，祚以休命。其所任刺史，咸令子孙代代承袭，有司仍准前诏，详为条制奏闻。俾克本枝之盛，随天地而长久；刺举之荣，与山河而无绝。
○大水求直言诏
暴雨为灾，大水泛溢，静思厥咎，朕甚惧焉。文武百寮，各上封事，极言朕过，无有所讳。诸司供进，悉令减省，凡所力役，量事停废。遭水之家，赐帛有差。
○册封薛延陀二子为小可汗诏
天地之德，平分於四时；皇王之道，无偏於万物。故能亭育黎庶，覆焘区忧。声教咸洎於遐方，爵命不遗於殊俗。薛延陀真珠毗伽可汗，器宇沈毅，识具明允，夙见时机，早禀正朔。忠诚峻节，克著於塞外，贡献琛尽，不绝於王府。加以训勖裔嗣，辑宁种落，俱率藩职，咸慕朝风。其子沙耽弥叶护拔酌、达度莫贺咄设颉利苾，并志怀敦确，气干强果。或深竭忠款，乃心阙延；或远经朝觐，拜首轩陛。言念丹诚，良以嘉尚，宜锡徽号，用申襃宠。拔酌可肆叶护可汗，仍赐狼头纛四鼓四，颉利苾可达度莫贺咄叶护，赐狼头纛二鼓二。仍令左领军大将军梁方师持节备礼册命。
○赠尧君素蒲州刺史诏
隋故鹰击郎将尧君素，往在大业，受任河东，固守忠义，克终臣节。虽桀犬吠尧，有乖倒戈之志；而疾风劲草，实表岁寒之心。爰践兹境，追怀往事，宜锡宠命，以申劝奖。可追赠蒲州刺史，仍访其子孙以闻。
○封怀化郡王李思摩为可汗诏
天地大德，覆载极於八荒；日月贞明，照临周於万物。是以哲王抚运，圣人垂范。经邦立政之道，取法於造化；兴亡继绝之义，靡隔於华夷。惟彼北戎，代居荒塞，养畜牧於天山之外，擅勇敢於瀚海之滨。逮其末叶，狂愚嗣位。侵盗之衅，祸结於诸华；苛暴之风，毒被於大漠。酋豪携贰，部众离阻，革面者相望於道路，请命者填委於阙廷。朕情切纳隍，志存怀远，乃令上将，拯其将溺。元戎才动，倒戈相继，既而屠耆归命，单于反接。分地之长，解辫而来王；引弓之民，尽落而内附。龙城既殄，狼望遂空。朕愍其破亡，恕其瑕衅，解缚焚榇，赐以再生，收电回霜，宥以宽政。於是选内外之职，分珪组以授之；择肥饶之地，设州县以处之。开仓库以恤其饥寒，驰輶轩以问其疾苦，恩侔中夏，礼均旧臣，十载於兹矣。
朕受命三灵，因心百姓，爰初薄伐，非贪辟土之功。洎於克定，实宏安民之道，久欲存其亡国，返其遗萌，尚恐疮痍未瘳，衣食不足。今岁月已积，年谷屡登；众种增多，畜牧蕃息。缯絮无乏，咸弃其毡裘；菽粟有馀，靡资於狐兔。便可复其故庭，继其先绪，归三祠於沮泽，旋十角於卢山。使复会蹛林，弭其依风之思；重宴乐水，遂其向日之欢。然则左方既建，右地已设，必俟君长，一其号令。自非蛮鞮贵种，醢落忠诚，何以宣布朝化，辑宁蕃服。右武候大将军化州都督怀化郡王李思摩，器怀沈毅，识用详明，早慕皇风，夙效丹款。故宠以赐姓。荣以高爵。内典徼循之重，外受连率之寄，誉光朝职，诚简朕心，锡以藩号，绍其宗祀。可乙弥况孰俟利苾可汗，并赐之鼓纛，仍令就其部备礼册命。突厥及胡在诸州安置者，并令渡河，还其旧部。俾夫世作藩屏，同之带砺，长保边
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 10:23:57-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>