<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="总目,原序,卷一,卷二,卷三,卷四,卷五,卷六,卷七,卷八,卷九,卷十,卷十一,卷十二,卷十三,卷十四,卷十五,卷十六,年谱,行状,神道碑,颜鲁公集全文在线阅读,颜鲁公集全文在线下载,大玄古籍书库">
<meta name="description" content="诗文别集。三十卷,其中诗一卷。唐颜真卿撰。按鲁公行状,其佐吉州时有《庐陵集》,刺杭州时有《临川集》,刺湖州时有《吴兴集》。但这些集子,历经五代战乱,全部亡逸。北宋时,吴兴沈侯采掇遗逸,辑编为十五卷,刘敞为之序。此为最早的辑本。后宋敏求广加采录,重编为十五卷,目次已非沈氏之旧。南宋宁宗嘉定(1208—1224)间,留元刚以其所得宋敏求残本十二卷,益以拾遗一卷,又撰《年谱》一卷,并附行状、碑传为一卷,仍合十五卷之数。以上诸本皆已不见。今所传通行本为明世宗嘉靖二年(1523)锡山安国据吴郡都穆重编十五卷本重梓的">
<title>颜鲁公集_颜真卿_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">颜鲁公集</span> <br/>
          作者： <span class="inputVal" id="bkauthor">颜真卿</span> <br/>
          朝代： <span class="inputVal" id="bkdate">唐代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">类书文集,诗文集,完结</span> <br/>
          字数： <span class="inputVal" id="bknum">[book_length]80977</span> <br/>
          说明： <span class="inputVal" id="bkdec">诗文别集。三十卷,其中诗一卷。唐颜真卿撰。按鲁公行状,其佐吉州时有《庐陵集》,刺杭州时有《临川集》,刺湖州时有《吴兴集》。但这些集子,历经五代战乱,全部亡逸。北宋时,吴兴沈侯采掇遗逸,辑编为十五卷,刘敞为之序。此为最早的辑本。后宋敏求广加采录,重编为十五卷,目次已非沈氏之旧。南宋宁宗嘉定(1208—1224)间,留元刚以其所得宋敏求残本十二卷,益以拾遗一卷,又撰《年谱》一卷,并附行状、碑传为一卷,仍合十五卷之数。以上诸本皆已不见。今所传通行本为明世宗嘉靖二年(1523)锡山安国据吴郡都穆重编十五卷本重梓的《颜鲁公文集》十五卷。《四库全书》所收即此本,《四部丛刊》亦据以影印。《四库全书》本又增安氏本未收的诗文作品增入《补遗》卷内。后来的不少版本即源自此本,如明神宗万历十七年(1589)刘思诚翻安氏本,万历二十四年颜胤祚重刻本等。其中颜胤祚本多脱漏舛误,尽失其旧。颜集遗佚颇多,清德宗光绪三十二年(1906)有《文忠集拾遗》四卷,专收其佚文。今搜集最备之本,当属清宣宗道光(1821—1850)间黄本骥刊《颜鲁公集》,总题三十卷,内多附有关鲁公的资料,道光二十五年(1845)黄氏三长物斋有刊本,后收入《三长物斋丛书》。此本包括《颜鲁公集》十二卷、《外集》八卷、《书评》十卷、《补遗》一卷。《四部备要》据以排印。</span> <br/>
          封面： <span class="inputVal" id="bkimg">Z_19559.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]颜鲁公集
[book_author]颜真卿
[book_date]唐代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]类书文集,诗文集,完结
[book_length]80977
[book_dec]诗文别集。三十卷,其中诗一卷。唐颜真卿撰。按鲁公行状,其佐吉州时有《庐陵集》,刺杭州时有《临川集》,刺湖州时有《吴兴集》。但这些集子,历经五代战乱,全部亡逸。北宋时,吴兴沈侯采掇遗逸,辑编为十五卷,刘敞为之序。此为最早的辑本。后宋敏求广加采录,重编为十五卷,目次已非沈氏之旧。南宋宁宗嘉定(1208—1224)间,留元刚以其所得宋敏求残本十二卷,益以拾遗一卷,又撰《年谱》一卷,并附行状、碑传为一卷,仍合十五卷之数。以上诸本皆已不见。今所传通行本为明世宗嘉靖二年(1523)锡山安国据吴郡都穆重编十五卷本重梓的《颜鲁公文集》十五卷。《四库全书》所收即此本,《四部丛刊》亦据以影印。《四库全书》本又增安氏本未收的诗文作品增入《补遗》卷内。后来的不少版本即源自此本,如明神宗万历十七年(1589)刘思诚翻安氏本,万历二十四年颜胤祚重刻本等。其中颜胤祚本多脱漏舛误,尽失其旧。颜集遗佚颇多,清德宗光绪三十二年(1906)有《文忠集拾遗》四卷,专收其佚文。今搜集最备之本,当属清宣宗道光(1821—1850)间黄本骥刊《颜鲁公集》,总题三十卷,内多附有关鲁公的资料,道光二十五年(1845)黄氏三长物斋有刊本,后收入《三长物斋丛书》。此本包括《颜鲁公集》十二卷、《外集》八卷、《书评》十卷、《补遗》一卷。《四部备要》据以排印。
[book_img]Z_19559.jpg


[book_title]总目
钦定四库全书　　　　　集部二
颜鲁公集总目　　　　　别集类一【唐】
卷一
奏议
卷二
表上
卷三
表下
卷四
碑
卷五
碑
卷六
碑
卷七
碑
卷八
碑
卷九
碑
卷十
墓碣墓志
祭文
卷十一
书帖
讃
题名
卷十二
序
卷十三
记
卷十四
记
卷十五
诗
卷十六
补遗
【臣】等谨案颜鲁公集十五卷补遗一卷唐顔真卿撰後附以年谱及碑状真卿事蹟具唐书本传其集见于艺文志者有兴观集十卷庐陵集十卷临川集十卷至北宋皆亡有吴兴沈某者采掇遗佚编为十五卷刘敞为之序但称沈侯而不着名字嘉佑中又有宋敏求编本亦十五卷见馆阁书目江休复笔録极称其采録之博至南宋时又多漫漶不完嘉定间留元刚守永嘉得敏求残本十二卷失其三卷乃以所见真卿文别为补遗并撰次年谱附之详为考订而宋沈所编全书皆不存後人复分元刚之十二卷为十五卷以当之迨明而流传益罕今世所行本乃明万历中真卿裔孙允祚重刋脱漏舛错尽失其旧独此本为锡山安国所刻虽已分十五卷然犹元刚原本也真卿大节炳着史册而文章典博庄重称其为人集中庙享议等篇说礼尤为精审特遗文在宋散佚已多故元刚所编亦不免缺略今去唐益远而其文之见于石刻者尚间有可采谨详加搜辑得殷府君夫人颜氏碑铭一首尉迟迥庙碑铭一首太尉宋文贞公神道碑侧记一首赠秘书少监颜君庙碑碑侧记碑额阴记各一首竹山聨句诗一首奉使蔡州书一首皆有碑帖现存又政和公主碑残文颜元孙墓志残文二篇见江氏笔録陶公栗里诗见困学纪闻今俱采出增入补遗卷内至留元刚所録禘祫议其文既与庙享议复见而篇末时议者举然云云乃新唐书陈京传叙事之辞亦非真卿本文又干禄字书序乃颜元孙作真卿特书之刻石元刚遂以为真卿文亦为舛误今并从刋削焉後附年谱一卷旧亦题元刚作而谱中所列诗文诸目多集中所无疑亦元刚因旧本增辑也元刚字茂潜丞相留正之子官终起居舍人云乾隆四十五年八月恭
校上
总纂官【臣】纪昀【臣】陆锡熊【臣】孙士毅
总　校　官
【臣】陆费墀

[book_title]原序
颜鲁公集原序
鲁公极忠不避难临难不违义是其尘垢糠粃犹祗饰而诵习之将以劝事君况其所自造之文乎然鲁公没且三百年未有祖述其书者其在旧史施之行事盖仅有存焉而杂出传记流於简牍则百而一二铭载功业藏於山川则十而一二非好学不倦周流天下则不能徧知而尽见彼简牍者有尽而山川者有坏不幸而不传则又至於千万而一二未可知也吴兴沈侯哀鲁公之忠而又佳其文惧久而有不传与虽传而不广也於是采掇遗逸辑而编之得诗赋铭记凡若干篇为十五卷学者可观焉盖君子多见则守之以约沈侯好学喜聚书聚书至三万卷若是多矣然犹常汲汲如不足者至其集鲁公之文使必传於天下必信於後世可谓守之以约而尚友者乎予是以序其意刘敞

[book_title]卷一
钦定四库全书
颜鲁公集卷一
唐　颜真卿　撰
奏议
请复七圣諡号状
谨按礼记曰先王諡以尊名节以一惠故行出於已而名生於人使夫善者劝而恶者惧也而虞夏之质殷周之文至矣而禹汤文武之君咸以一字为諡言文则不称武言武则不称文岂圣德所不优乎盖羣臣称其至者是以子不得议父臣不得议君天子崩则臣下制諡於南郊明受之於天也诸侯薨则太子赴告於天子明受之於君也至於周室卑大朴散諡始以两字为重人或以虚美为荣汉承战国余烈参而用之君臣易名事归至当少不以为贬多不以为褒虽美衆所归可一言而尽矣魏晋以降盖不足徵圣唐钦明宪章周汉爰初创业顺考古道高祖諡太武用汉制太宗諡曰文行周道也名正理顺垂之无穷上元中政在宫壼乱名改作始建神尧文武大圣之号盖非高宗之所获已洎玄宗之末奸臣窃柄析言而乱旧法轻议以改鸿名遂广累圣之諡有加至十一字者皇帝则悉有大圣之号皇后则皆有顺圣之名使言之者惑於今行之者异於古非旧制也其後剑门下罪已之诏叙高祖已下累圣悉用旧諡则玄宗悔既往之失亦以明矣宝应中二圣山陵有司议諡事不师古变而行权去古质而尚浮华舍旧名而广新諡谓一名不足以节惠乃十倍於古焉而累圣諡名悉以字多者为定是废高祖太宗之令岂曰爱君今制諡非古人皆知之有司因循其事而无敢言者假使当今守之而不改後人议之以为非然所失岂不大哉何者臣子之於君父莫不欲广其美称先王制礼不敢过也故至敬无文至文尚质质之数极於一尧舜之美足以彰矣文之数极於二孝文孝景之德亦以明矣质则近古文则近今此高祖太宗所以更用其法後王所宜守之法也非天下之至圣其孰能定之此天皇所以兴圣主而正鸿名太宗所以待孝孙而修废典微臣所以守经义而崇圣朝陛下宜奉天心继先太宗之志使子孙蒙其法而万代守之此天下之能事也臣愚以为高祖已下累圣諡号悉宜取初諡为定谨按旧制宜上高祖为武皇帝太宗为文皇帝高宗为天皇大帝中宗为孝和皇帝睿宗为圣真皇帝其二圣諡名字数太广有逾古制臣愚请择其美称而正之谨按諡法秉德不囘曰孝照临四方曰明宜上玄宗为孝明皇帝又按諡法圣善周闻曰宣宜上肃宗为孝宣皇帝仍准汉魏及国朝故事於尚书省议定奏御夫文敝则救之以质至敬也名惑而反之於正至明也祖作之而孙述之至孝也三者备矣然後能立天下之大本正天下之大名建天下之大名建天下之大业能事毕矣伏惟皇帝陛下详择
论元皇帝祧迁状
王制天子七庙三昭三穆与太祖之庙而七又礼器云有以多为贵者天子七庙又伊尹曰七世之庙可以观德此经典之明证也七庙之外则曰去祧为坛去坛为墠故历代儒者制迭毁之礼皆亲尽宜毁伏以太宗文皇帝七代之祖高祖神尧皇帝国朝首祚万叶所承太祖景皇帝受命于天始封于唐元本皆在不毁之典代祖元皇帝地非开统亲在七庙之外代宗皇帝升祔有曰元皇帝神主礼合祧迁或议者以祖宗之名难於迭毁昔汉朝廷近古不敢以私灭公故前汉十二帝为祖宗者四而已至後汉渐违经意子孙以推美为先自光武以下皆有庙号则祖宗之名莫不建也安帝以谗害大臣废太子及崩无上宗之奏後自建武以来无毁者因以陵号称宗至桓帝失德尚有宗号故初平中左中郎蔡邕以和帝以下功德无殊而有过差不应为宗及余非宗者追尊三代皆奏毁之是知祖有功宗有德存至公之议非其人不居盖三代立礼之本也自东汉已来则此道丧矣魏明帝自称烈祖论者以为逆自称祖宗故近代此名悉为庙号未有子孙践祚而不祖宗先王者以此明之则不得独据两字而为不祧迁之证假令传祚百代岂可上存百代以为孝乎请依三昭三穆之义永为通典宝应二年升祔玄宗肃宗则献祖懿祖已从迭毁伏以代宗睿文孝皇帝卒哭而祔则合上迁一室元皇帝代数已远其神主凖礼祧而禘祫之时然後飨祀
庙享议
议者或云献祖懿祖亲远庙迁不当祫享宜永閟於西夹室又议者云二祖宜同祫享与太祖并列昭穆而空太祖东向之位又议者云二祖若祫同享即太祖之位永不得正宜奉迁二祖神主祔藏於德明皇帝庙臣伏以三议俱未为允且礼经残缺既无明据儒者能比方义类斟酌其中则可举而行之盖叶於正也伏以太祖景皇帝以受命始封之功处百代不迁之庙配天崇享是极尊严且至禘祫之时暂居昭穆之位屈已伸孝敬奉祖宗缘齿族之礼广尊天之道此实太祖明神烝烝之本意亦所以化被天下率循孝悌也请依晋蔡谟等议至五年十月祫享之日奉献祖神主居东面之位懿祖太祖洎诸祖宗遵左昭右穆之列此有以彰国家重本尚顺之明义足为万代不易之令典也又议者请奉迁二祖神主於德明皇帝庙行祫祭之礼夫祫合也故公羊传曰大事者何祫也若祫祭不陈於太庙而享於德明庙斯乃分食也岂谓合食乎名实相乖尤失礼意固不可行
论百官论事疏
御史中丞李进等传宰相语称奉进止缘诸司官奏事颇多朕不惮省览但所奏多挟私谗毁自今论事者诸司官皆须先白长官长官白宰相宰相定可否然後奏闻者臣自闻此语已来朝野嚣然人心亦多衰退何则诸司长官皆达官也言皆专达於天子也郎官御史陛下腹心耳目之臣也故其出使天下事无巨细得失皆令访察回日奏闻所以明四目达四聦也今陛下欲自屏耳目使不聦明则天下何述焉诗云营营青蝇止于棘谗言罔极交乱四国以其能变白为黑变黑为白也诗人深恶之故曰取彼谗人投畀豺虎豺虎不食投畀有北则夏之伯明楚之无极汉之江充皆谗人也孰不恶之陛下恶之深得君人之体矣陛下何不深回听察其言虚诬者则谗人也因诛殛之其言不虚者则正人也因奬励之陛下舍此不为使衆人皆谓陛下不能明察倦於听览以此为辞拒其谏诤臣窃为陛下痛惜之臣闻太宗勤於听览庶政以理故着司门式云其有无门籍人有急奏者皆令监门司与仗家引对不许关碍所以防壅蔽也并置立仗马二疋须有乘骑便往所以平治天下正用此道也天宝已後李林甫威权日盛羣臣不先谘宰相辄奏事者仍托以他故中伤之不敢明约百官令先白宰相又阉官袁思艺日宣诏至中书玄宗动静必告林甫先意奏请玄宗惊喜若神以此权柄恩宠日甚道路以目上意不下宣下情不上达所以渐致潼关之祸皆权臣误主不遵太宗之法故也陵夷至于今日天下之弊尽萃于圣躬岂陛下招致之乎盖其所从来者渐矣自艰难之初百姓尚未雕敝太平之理立可便致属李辅国用权宰相专政逓相姑息莫肯直言大开三司不安反侧逆贼散落将士北走党项合集土贼至今为患伪将更相惊恐因思明危惧扇动却反又今相州败散东都陷没先帝由此忧勤至於损寿臣每思之痛切心骨今天下兵戈未戢疮痏未平陛下岂得不日闻谠言以广视听而欲顿隔忠谠之路乎臣窃闻陛下在陕州时奏事者不限贵贱务广闻见乃尧舜之事也凡百臣庶以为太宗之理可翘足而待也臣又闻君子难进易退由此言之朝廷开不讳之路犹恐不言况怀猒怠令宰相宣进止使御史台作条目不令直进从此人人不敢奏事则陛下闻见只在三数人耳天下之士方钳口结舌陛下後见无人奏事必谓朝廷无事可论岂知惧不敢进即林甫国忠复起矣凡百臣庶以为危殆之期又翘足而至也如今日之事旷古未有虽李林甫杨国忠犹不敢公然如此今陛下不早觉悟渐成孤立後纵悔之无及矣臣实知忤大臣者罪在不测不忍孤负陛下无任恳迫之至
朝会有故去乐议
周礼大司乐职云诸侯薨令去乐大臣死令弛悬郑注云去谓藏之弛谓释下也是知哀轻者则释哀重者则藏又按庾蔚之礼论云晋元后秋崩武帝咸宁元年享万国不设乐永嘉元年冬惠帝三年丧制未终司徒左长史江充议二年正会不宜作乐又章皇后哀限未终后主已入庙博士徐乾议曰周景王有后嫡子之丧既葬除服叔向犹议其晏今不宜悬宋书礼制云晋武帝已来国有大丧废乐三年又按江都集礼说晋博士孔恢朝廷遏密悬而不作恢以为宜都去悬设乐为作不作则不宜悬孟献子禫悬而不乐自是应作耳故夫子曰献子加於人一等矣非谓不应作而犹悬也国丧尚近谓金石不可陈於庭又徐广晋史曰闻乐不怡故申情於遏密谅闇夺服虑政事之荒废是故秉权通以变常量轻重以降差臣以周礼去乐之文宋志终丧之证徐广之论宁戚孔恢之说禫悬理既可凭事又故实伏请三年未毕都不设悬如有齐衰丧及遇大臣薨殁则量轻重悬而不作
颜鲁公集卷一

[book_title]卷二
钦定四库全书
颜鲁公集卷二
唐　颜真卿　撰
表上【并批答】
皇帝即位贺上皇表
臣某言六月二十七日伏承贼陷潼关驾幸蜀郡李光弼郭子仪等正围博陵郡收兵入土门王师既还百姓震恐忧惶危惧若无所归臣不胜悲愤之深遂遣脚力人张云子间道上表犹恐不达又差招讨判官信都郡武邑县主簿李铣相继行铣及云子前後并到灵武郡奉皇帝七月十二日勑伏承陛下命皇太子践阼改元皇帝上陛下尊号曰上皇天帝臣及官吏僧道耆寿百姓等蹈舞拚跃其张云子囘皇帝授臣工部尚书兼御史大夫其李铣囘又授臣银青光禄大夫顾以庸微频叨宠命道路隔絶辞让无由进退失图伏增惶惧窃以逆贼安禄山孤负圣恩凭陵?县祸盈恶稔尚稽天诛今皇帝抚军苍生贾勇丰镐河洛指期可平伏愿陛下垂拱颐神以覩廓清之庆臣官守有限不获随例阙庭无任恳欵悲恋之至
批荅
凶逆乱常侵侮中夏潼关失守京国不宁朕因涉岐梁至於巴蜀遂命皇帝肇登宝历爰静妖氛今官军益振回纥効欵即拟南行共为翦灭卿忠惟奉国孝则保家怀不二之心秉难夺之操皇帝累申宠命兼以崇班宜有懋於深功且用光於重守让宪部尚书表
臣某言臣闻无功受赏为善不劝有罪不罚为恶罔辩陛下尅复之期匪朝伊夕至如赏罚二柄事在必行苟或不明於何取则臣以愚懦叨守平原属逆贼安禄山背叛圣恩扰犯河洛臣堂兄杲卿以常山太守首开土门臣与河北诸郡因之固守人臣本分夫有何功上皇授臣户部侍郎兼知招讨采访等使已失人望缘贼未灭遂不敢辞又令李光弼郭子仪贺兰进明等与臣计会同讨凶逆三数月间河北向定属潼关失守大驾西巡光弼等却入土门诸郡危逼陛下御极又録臣无功宠以非次常伯亚相一时猥集臣兄允南弟允臧等连荣台省一男三侄皆授好官在臣一门叨幸斯极殒身碎首无以上报臣常使判官钜鹿郡南和县丞贾载侄男永王府典军广成及行官邓昌珍杨神功裴法成等十余人将彩物绢帛相继渡海与刘正臣计会共和三蕃正臣等尅期南来行巳有日属逆贼史思明尹子奇等乘其未至悉力急攻诸郡无援相次陷没皆由臣孱懦无谋致此颠沛诚合殉命危难死守孤城以为归罪阙庭愈於受擒贼手所以僶俛偷生过河缘刘正臣使杨神功将牒与臣索兵马及盘瓶锦张【同帐】令应接奚契丹等不与其勾当伏恐陛下贻忧又恩勑先超授吴郡司士郑毓乐安郡太守令於江淮南两道度僧道取钱与臣召募士马令应接河北臣由此未获即赴行在遂至广陵丹阳等郡各与采访使计会竟不得兵马即累奉圣旨许臣入奏行至武当郡又奉恩命除臣宪部尚书兼令使者送告身与臣捧戴殊私不任惶惧陛下纵含弘善贷不忍明刑在臣腼冒至深胡颜自处臣忝为大臣系国休戚损臣益国臣受其益损国益臣臣受其损若受任失守还朝屡迁示国无刑於臣大损非敢外饰实披至诚又臣名节虽微任位颇重为政之体必在律人恩先逮下罚当从上今罪一人则万人惧若怙於宠四海何瞻伏愿陛下重贬臣一官以示天宪使天下知有必行之法则知有必赏之令宠荣过於尚书远矣无任恳悃之至云云
批荅
卿才推翰苑望重朝廷昆弟成名俱効忠节顷蜂虿纵毒郡邑多虞卿能审事宜扞御凶盗虽平原不守而功効殊高自远归朝深副朕望允膺曳履之命无至免冠之请
谢兼御史大夫表
臣某言伏奉今日制书以臣兼御史大夫本官如故恩荣累及成命曲临捧戴殊私慙惶靡据【中谢】臣孱微有素抗直无闻比守平原困於凶贼不能死节负义归朝斧钺之诛甘心待命崇高之位不次频叨孟夏之中始操刑柄数旬之内兼緫宪司抚巳缺如负乘斯甚将何以明刑天下振举朝纲臣闻秦汉之时凡有制诏皆下丞相御史府人到于今称为副相东方朔举自古贤圣以次百官乃以孔丘为御史大夫则知其官何可妄授况列曹尚书古之常伯如天之有斗岂易其人昨以表辞非敢矫举恐烦天听僶俛就班候隟请间方拟牢让不图荣宠又集微躯圣恩频繁固令即上陈请莫遂惶惧益深又臣窃见近日朝列之内或有身兼数官苟贪利权多致颠覆害政非一妨贤实多臣尝忿之其忍自冒无任恳迫屏营之至谨诣合门陈谢以闻倘天聦听卑犹冀少回恩送停臣一职别授忠贤则虽死犹生期於毕力臣某云云
批答
卿德重才博久而益彰深竭忠贞克着名节乃今再造区夏籍卿以振朝纲曳履之荣允膺其象弄印之宠无以易卿既简朕心不至谦让所谢知冯翊太守上表谢
臣某言伏奉某月日恩制除臣冯翊太守以某日至郡上讫受命祗惧伏增战越【中谢】臣自失守平原万里归命甘心斧钺用儆败亡陛下録纎芥之诚舍丘山之罪超司秋典再长宪台宗伯亚相一时猥集在臣叨幸何以克堪誓当粉骨碎身少酬万一而力微任重福过灾生?尘莫効咎愆仍积上负圣明之恩下慙鲁卫之士盘木加剑未塞深尤御魅投荒乃为殊造陛下识其眉目矜其要领待罪犹忝於左冯黜官不离於本秩感念恩德瀹于心髓木石知变况在微臣伏惟陛下察其戆愚收其後效臣虽万死实荷所天窃以此郡破亡再陷凶逆生灵涂炭邑室空虚杀伤者虽或盖藏逃亡者尚未归复谨当励精悉力宣谕皇明旬月之间望有所校伏惟陛下减省圣虑不以此郡为忧则臣之愚忠生死万足其户口实数并利害切急者伏望容臣括责续状奏闻无任感恋之至
批答
卿夙负名器列在朝廷委弄印之传兼曳履之宠而乃事乖执法情未灭私朕念以旧勲遂从寛宥今左辅之郡凋敝之余宜加抚存以申来効所谢知
蒲州刺史谢上表
臣某言臣今月十一日伏奉五日恩制除臣使持节蒲州诸军事蒲州刺史充本州防御使臣缘同州先无佐官蒲州书鱼未到迟回累日不敢赴上中使张抱诚至奉宣恩命令臣与将军赵琐计会游奕兵马昨以十八日至州上讫祗承宠命伏增感惕【中谢】臣窃以此州之地尧舜所都表里山河古称天险余凶未殄防御是先况振秦晋之喉抚幽并之背既号股肱之郡实资心膂之贤伏惟光天文武大圣孝感皇帝陛下道冠生人恩涵坠履方建非常之业不遗易忘之臣特委大邦俾之集事戴荷殊奬无忘寝食但臣愚驽有素智勇缺然将以镇遏艰虞导扬德泽拜命之日以荣为忧唯君知臣敎其不及勤恤人隐动必以闻陛下不以为烦则臣死而获考矣无任感戴屏营之至
批答
卿簪绂之端名节素重出镇藩翰克効忠勤况自同及蒲襟带相接宣风布化实伫於卿特委股肱尤当勉励防虞恤隐必应事宜所谢知
谢浙西节度使表
臣某言伏奉六月九日恩制以臣为昇州刺史充浙西节度使兼江宁军使圣德含弘不遗簪履舍其罪戾假以麾幢感戴恩荣死生知报【中谢】臣以为全吴旧国分阃重权煮东海以自资堑西河而作固九州天险之地六代帝王之都是以魏文兴嗟甘从南北之限苻坚怙侈爰丧百万之师岂不以形胜是先腹心斯切亲贤重寄镇遏攸难矧在庸微宁堪及此是以拜命之日以荣为忧制书以今月四日至饶州臣以今日发赴本道取都统节度观察使李峘处分讫即赴昇州即当缮修甲兵抚循将士观察要害以备不虞假陛下英武之威遵陛下平明之理一心勠力上答天慈伏惟陛下察臣愚忠则死且不朽无任感戴屏营之至
批答
卿学行有闻谋猷克壮屡经寒岁不改松筠且江宁古之帝都实为巨防自非宿德其可滥居委卿忠诚俾当连帅宜弘筹略为朕缉绥所谢知谢户部侍郎表
臣某言伏奉某月日恩命以臣为户部侍郎荣宠自天感戴交集【中谢】臣闻地官之任邦敎是资侍郎之职非贤不授况臣资性愚蒙行能无取频以疎拙获罪朝廷五年之间三贬官次先朝皇极犹佐藩条官阶勲封尽蒙黜削待罪三年分从遐弃属陛下以聪明睿哲嗣圣登庸恩宥广覃授臣利州刺史诏书始下才涉旬朔不遗易忘之臣忽奉待诏之命生死骨肉受赐已深对见之辰又蒙假以章服小臣怀惠寤寐无宁圣泽频繁叨戴斯授循涯省分盈量则多粉骨糜躯罔知攸答无任感戴惶惧之至
批答
卿门传儒行代挹公才忠义在躬干蛊从政顷升八座式昭水镜之规往镇两河能鸣风雨之晦比虽因事见贬今则念旧録功然以地官务殷惟才是属周行所举殊惬朕怀所谢知
谢吏部侍郎表
臣某言伏奉某月日恩制以臣为吏部侍郎又奉某月日恩制加臣银青光禄大夫浃辰之间殊泽洊至恭承宠命戴荷交驰【中谢】窃以国之所急必在官人铨综之司非贤弗授伏揆虚薄祗惧实深常恐上尘则哲之明下负窃位之责未酬万一再沐恩私宠命忽临旧阶旋复叨荣既甚宥过何深佩玉腰金实惧在梁之刺忘躯拜赐惟怀粉骨之诚施重力微罔知攸措无任荷戴屏营之至
批答
卿郁然词宗雅有朝望高标劲节历霜霰而不渝握镜悬衡鉴人伦而式叙是用特加命数光乃纯臣复银青之旧阶鸣水苍之杂佩伫闻密啓以定九流举其朝纲佥曰惟允所谢知
谢荆南节度使表
臣某言伏奉二十七日恩制除臣江陵尹兼御史大夫充荆南节度观察处置使宠命自天战荷无地【中谢】窃以荆南巨镇江汉上游右控巴蜀左联吴越南通五岭北走上都寇贼虽平襟带尤切虽叔子仁德元凯智囊居之犹或病诸过此岂宜滥据祗承睿顾伏深慙惕无任感戴屏营之至
批答
卿明迈伟才忠贞壮节夙推公器累践周行专城高魏尚之勋会府着山涛之绩而七泽交带三江要冲式资统尹之方雅属旌旄之寄人存政举其在兹乎所谢知
颜鲁公集卷二

[book_title]卷三
钦定四库全书
颜鲁公集卷三
唐　颜真卿　撰
表下【并批答】
谢赠官表
臣某言伏奉二月十七日恩制臣亡祖故曹王属曹王晋王侍读先臣昭甫特蒙圣恩超赠使持节华州诸军事华州刺史天慈锡类泉壤疏荣捧戴殊私阖门感庆【中谢】窃以臣亡祖伏膺文儒克笃前烈能读三坟五典八索九丘特为伯父故秘书监先臣师古之所赏爱师古每有注释未尝不参预焉又与学士令狐德棻等同侍天皇得备顾问有时无命夭阏盛年臣亡父故薛王友先臣惟贞亡伯故濠州刺史先臣元孙等并褓襁苴麻孩提未识养於舅氏殷仲容以至成立臣堂兄故卫尉卿兼御史中丞杲卿即元孙之子及臣兄弟等幸承贻厥之训遭遇明圣之朝各以微诚皆蒙殊奬杲卿虽死为不朽矣臣亦何人屡叨荣禄夙夜祗惧惭戴巳深不谓霈泽曲沾褒赠俯及特蒙加等之礼实为非常之恩感戴屏营万死非报无任战荷之至谨因中使内谒者监张抱诚冒死陈谢以闻云云
批答
卿之乃祖当为硕儒既高倚相之能遂有臧孙之後不坠其业在卿之门式覃追远之恩俾蒙贻厥之庆加赠方岳以表哀荣所谢知
乞御书天下放生池碑额表
臣某言臣闻帝王之德莫大於生成臣子之心敢忘於讃述臣去年冬任昇州刺史日属左骁卫左郎将史元琮中使张庭玉等奉宣恩命於天下州县临江带郭处各置放生池始于洋州兴道讫于昇州江宁秦淮太平桥凡八十一所恩沾动植泽及昆虫发自皇心徧于天下历选列辟未之前闻海隅苍生孰不欣喜臣时不揆愚昧辄述天下放生池碑铭一章又以俸钱於当州采石兼力拙自书盖欲使天下元元知陛下有好生之德因令微臣获广昔贤善颂之义遂绢写一本附史元琮奉进兼乞御书题额以光扬不朽缘前书点画稍细恐不堪经久臣今谨据石擘窠大书一本随表奉进庶以竭臣下慺慺之诚特乞圣恩俯遂前请则天下幸甚岂惟愚臣昔秦始皇暴虐之君李斯邪谄之臣犹刻金石垂於後代魏文帝外禅之主锺繇偏方之佐亦於繁昌立表颂德况陛下以巍巍功业而无纪述则臣窃耻之谨昧死以闻伏增战越云云
批答
朕以中孚及物亭育为心凡在覆载之中毕登仁寿之域四灵是畜一气同和江汉为池鱼鳖咸若卿慎徽盛典润色大猷能以懿文用刋乐石体含飞动韵合铿锵成不朽之立言纪好生之上德唱而必和自古有之情发于中予嘉乃意所请者依
颜鲁公集卷三

[book_title]卷四
[集部,别集类,汉至五代,颜鲁公集]
钦定四库全书
顔鲁公集卷四
唐　顔真卿　撰
碑
天下放生池碑铭【并序】
皇唐七叶我乾元大圣光天文武孝感皇帝陛下以至圣之姿属艰虞之运无少康一旅之衆当?山强暴之初乾巩劳谦励精为理推诚而万方胥悦克已而天下归仁恩信侔於四时英威达于八表功庸格天地孝感通神明故得回纥奚霫契丹大食盾蛮之属扶服万里决命而争先朔方河东平卢河西陇右安西黔中岭南河南之师虓阚五年椎锋而効死摧元恶如拉朽举两京若拾遗庆绪遁逃已蒙赤族之戮思明跧伏行就沸鼎之诛拯巳坠之皇纲据再安之宗社迎上皇於西蜀申子道於中京一日三朝大明天子之孝问安视膳不改家人之礼蒸蒸然翼翼然真帝皇之上仪诰誓所不及已历选内禅生人以来振古及隋未有如我皇帝者也而犹妪煦万类勤唉四生乃以乾元二年太岁已亥春三月已丑端命左骁卫右郎将史元琮中使张庭玉奉明诏布德音始于洋州之兴道泉山南剑南黔中荆南岭南江西浙西诸道汔于昇州之江宁秦淮太平桥临江带郭上下五里各置放生池凡八十一所盖所以宣皇明而广慈爱也易不云乎信及豚鱼书不云乎鸟兽鱼鳖咸若古之聪明叡智神武而不杀者非陛下而谁昔殷汤克仁犹存一面之网汉武垂惠才致衔珠之答虽流水救涸宝胜称名盖事止於当时尚介祉於终古岂若我今日动者植者水居陆居举天下以为池罄域中而蒙福乘陁罗尼加持之力竭烦恼海生死之津揆之前古曾何髣髴微臣职忝方面生丁盛美受恩寖深无以上报谨缘臯陶奚斯歌虞颂鲁之义述天下放生池碑铭一章虽不足雍容明圣万分之一亦臣之精恳也敢刻金石着其词曰
明明皇帝临下有赫至德光天乾元啓赜纬武戡乱经文御历孝感神明义形金石仁覆华夏恩加蛮貃道冠巍巍威深虩虩遘兹多难克广丕绩庆绪既诛思明辟易人道助顺天心恶逆扑灭之期匪朝伊夕乘此宝祚永康宗祏业盛君亲功崇列辟交禅之际粲然明白迥映来今孤高往策去杀留惠好生立辟率土之滨临江是宅遂其生性庇尒鳞翮环海为池周天布泽致兹忠厚罔弗怡怿动植依仁飞沉受获流水长者徒称往昔宝胜如来畴庸允格德力无竞慈悲孔硕相时传闻尚赖弘益矧在遭遇其忘敷锡真卿勒铭敢告凡百臣贞卿以乾元三年春三月戊辰撰至大历七年秋九月已亥自抚州刺史蒙除湖州八年秋七月戊戌於州骆駞桥东追建吴文休镌
湖州乌程县杼山妙喜寺碑
州西南杼山之阳有妙喜寺者梁武帝之所置也大同七年夏五月帝御夀光阁会所司奏请置额帝以东方有妙喜佛国因以名之旧置在州西金斗山唐太宗文皇帝升极之六年春二月移於此山山高三百尺周回一千二百步盖昔夏杼南巡之所今山有夏王村山西北有夏驾山皆后杼所幸之地也晋吴兴太守张玄之吴兴疏云乌程有墟名东张地形高爽山阜四周即此山也其山胜絶游者忘归前代亦名稽留山寺前二十步跨涧有黄浦桥桥南五十步又有黄浦亭并宋鲍昭送盛侍郎及庾中郎赋诗之所其水自杼山西南五里黄蘖山出故号黄浦俗亦名黄蘖涧即梁光禄卿江淹赋诗之所寺东偏有招隐院其前堂西厦谓之温合从草堂东南屈曲有悬岩径行百步至吴兴太守何楷钓台西北五十步至避它城按说文云它虵也上古患它而相问得无它乎盖往古之人筑城以避它也有处士竟陵子陆羽杼山记所载如此其台殿廊庑建立年代并具于记中大历七年真卿蒙刺是邦时浙江西观察判官殿中侍御史袁君高巡部至州会於此上真卿遂立亭於东南陆处士以癸丑岁冬十月癸卯朔二十一日癸亥建因名之曰三癸亭西北於藂桂之间创桂棚左右数百步有芳林茂树悉产丹青紫三桂而华叶异各树桂之有支径以袁君步焉因呼为御史径真卿自典校时即着五代祖隋外史府君与法言所定切韵引说文苍雅诸字书穷其训解次以经史子集中两字已上成句者广而编之故曰韵海以其镜照源本无所不见故曰镜源天宝末真卿出守平原已与郡人渤海封绍高篔族弟今太子通事舍人浑等修之裁成二百卷属安禄山作乱止其四分之一及刺抚州人左辅元姜如璧等增而广之成五百卷事物婴扰未遑刋削大历壬子岁真卿叨刺于湖公务之隙乃与金陵沙门法海前殿中侍御史李?陆羽国子助教州人禇冲评事汤某清河泉太祝柳察长城丞潘述县尉裴循常熟主簿萧存嘉兴尉陆士修後进杨遂初崔弘杨德元胡仲南阳汤涉顔祭韦介左兴宗顔策以季夏於州学及放生池日相讨论至冬徙于兹山东偏来年春遂终其事前是顔浑正字殷佐明魏县尉刘茂括州録事参军卢锷江宁丞韦宁夀州仓曹朱弁後进周愿顔暄沈殷李莆亦尝同修未毕各以事去而起居郎裴郁秘书郎蒋志评事吕渭魏理沈益刘全白沈仲昌摄御史陆向沈祖山周阆司议丘悌临川令沈咸右卫兵曹张着兄謩弟荐蒍校书郎权器兴平丞韦柏尼後进房夔崔密崔万窦叔蒙裴继侄男超岘愚子顾往来登历时杼山大德僧皎然工於文什惠逹灵晔昭於禅诵相与言曰昔庐山东林谢客有遗民之会襄阳南岘羊公流润甫之词况乎兹山深邃群士响集若无记述何以示将来乃左顾以求蒙俾记词而蒇事铭曰
夏后南巡山名是因梁王东暌寺牓攸询形胜天絶?模鼎新避它城古垂钓台堙棚以桂结浦由黄申二庾迢遰三癸嶙峋径列御史传纡逸人纷吾着书羣彦惠臻海韵源镜自秋徂春编同贯鱼学比成麟幸托胜引亟倍僧珎庶斯见传金石不泯
开府仪同三司行尚书右丞相上柱国赠太尉广平文贞公宋公神道碑铭
於戱逆鳞劘上匡救之义深守死不回人臣之致极况乎文包风雅道济生灵建一言而天下倚平含九德而三光式序超无友而独立者其惟广平公乎公讳璟字【阙二字】邢州南和人其先出于殷王元子七代祖弁魏吏部尚书袭烈人子祖钦道北齐黄门侍郎并事迹崇高各见本传高祖元节定州田曹曾祖弘俊大理丞祖务本皇栎阳令父玄抚卫州司户赠户部尚书自田曹至于尚书皆实浮於名而位不充量事见许公苏頲所撰神道碑公七岁能属文一遍诵服鸟赋丁尚书府君忧水浆絶口者五日八九岁时尝梦大鸟衔书吐公口中公吞之遂乘而直上倏忽惊寤犹若下在胷间自後藻思日新襟怀益爽年十六【阙二字】或读易旷时不精公迟而览之自亥及寅精义必究明年进士高第补上党尉转王屋主簿相国苏味道为侍御史出使精择判官奏公为介公作长松篇以自兴梅花赋以激时苏深赏叹之曰真王佐才也转合宫尉长夀三年从调判入高等有司特闻天后亲问所欲公以代为唐臣不求荣达诡奏云家本山东愿得魏之一吏遂手诏授録事参军拜舞趋出后异而召还又手诏拜监察御史里行寻丁齐国太夫人忧服阕筑室反耕志图不起俄而即真迁殿中侍御史同列有博于台中者将责名品而黜之博者惶恐自匿翌日公独正辞引过天后悦而释之迁天官员外郎凤阁舍人御史中丞乃谓所亲曰吾比欲优游自免不图要近骤至於斯其敢废所职乎乃悉心纳忠无所回避时张易之昌宗兄弟席宠胁权天下侧目公危冠入奏奋不顾身天后失色苍黄欲起公叩头流血誓以死争拾遗李邕奏曰陛下坐则天下安起则天下危内史令?公出公曰天顔咫尺亲奉德音不劳宰臣擅宣王命词气慷慨左右震悚遂俱摄诣台庭立切责二竖股栗气索不敢仰视自朝至於日昃勑使驰救之公不得已而罢又令诣公谢罪公拒之後有惨恤二竖来吊公辞曰贵近不宜与执法通同假满朝士慰公二竖又欲序进公举板迎揖之不得成礼而去神龙之兴复也公实佐其谋及当畴康让而不受曰清宫问罪事出五王祀夏中兴功归明主非曰逃赏谁敢贪天俄拜朝散大夫吏部侍郎兼谏议大夫迁黄门侍郎尝遇梁王武三思於朝三思方欲言事公正色谓之曰当今复子明辟王宜以侯就第何得尚干朝政三思慙惧而退请急累月俄而兼摄尚书左丞玄宗将幸西蜀深虞北鄙乃兼检校并州大都督府长史又改兼贝州刺史与数人同辞三思独揖公住公顾谓之曰诸人已出不可独留遂揖之而去属年谷不登国租罢入三思食邑公悉蠲之既屡挫其锋亦处之自若俄而真拜转杭州又复迁相州寻入为洛州长史唐隆初拜吏部尚书同中书门下三品唐隆初即景云元年也是年六月甲申改元唐隆七月已已改元景云璟之拜命在丁已未改景云之前故曰唐隆初宰相表统言之故曰景云粤五日兼右庶子寻加银青光禄大夫玄宗之在储闱镇国太平长公主潜谋废立尝於光范门内坐步檐中讽宰臣以此旨诸相失色莫敢先言公盛气诘之曰东宫有大功宗庙社稷主也安得异议遂奏妇人干政恐生祸阶请不令朝谒俄而男又纵横公奏之繇是贬楚州刺史主亦竟以凶终无何复拜银青历魏兖冀三州兼河北按察使寻迁幽州都督兼御史大夫复为魏州入为国子祭酒东都留守开元二年寻拜御史大夫兼京兆尹贬睦州刺史转广州都督充按察经略讨撃使又兼御史大夫特许便宜从事前是首领桀骜多据洞不宾公之下车无敢不蔇彼之风俗兢趋苟简茅茨竹比屋鳞次火灾岁起煨烬无余公教之度材变以陶瓦千甍齐翼万堵皆兴于今赖焉燕国公张说着为碑颂无何使中官杨思朂召公公拜恩而就马便行在路竟不交一言思朂以将军贵幸泣诉于帝帝嗟叹久之拜刑部尚书四年迁吏部兼黄门监修国史五年改号侍中明年幸洛阳至三崤驰道险隘行不得前河南尹李朝隐知顿使中丞王怡并坐当降黜公奏曰必若致罪二臣将来必受其弊遂命公舍之曰陛下责之以臣免之是过归於上恩由於下臣请使且待罪然後俾其复职上遂嘉而从之玄宗尝命公名诸皇子及公主邑号既而又令各定一美名公奏称七子均养鸣鸠之德锡以名号不宜有殊若母宠子爱恐非正家之道王化所宜玄宗悦而从之八年拜开府仪同三司进爵广平郡开国公策勲上柱国狂竖权梁山构逆长安有司深探其狱勑公按覆如京兆司録李如璧等百余家皆以借宅假器悉当连坐公以婚姻假借天下大同至于京城其例尤衆知情即是同反无罪不合论辜凶渠之外一切原免天下欣服焉中书令河东张公杰出将明之材独运庙堂之上镜机朝澈见事风生求公规模悉閲堂案每至危言谠议执正守中未尝不废卷失声汗流浃背其为通贤所服也如此十三年【新旧史并作十二年】驾幸东都以公为西京留守公极言得失无有所隐玄宗感悦制曰所奏之言置之座右出入观省以诫终身因赐彩物二百疋明年又兼吏部十七年拜尚书右丞相雅善戏谑不常矜庄与故户部尚书王晙为莫逆之友晩而弥笃凡所谈谐人辄疏取端五日蒙赐锺乳命医归链或以为上药异殊不宜委之公曰推诚求信犹惧不应猜以待人信其可得闻者慙退二十一年【新旧史作二十年】抗疏告老至于再三手诏优许遂特给全禄赐绢五百疋还东京公以为大臣归休不宜关通人事遂杜絶宾客其年【新旧史作二十二年】驾幸洛阳公迎拜道左玄宗亲驻龙跸使荣王琬劳问者数四自後中使往来赏赉不絶方崇乞言之典以极师臣之敬二十五年仲冬月十九日寝疾薨于东都明教里第享年七十五天下失声玄宗震悼追赠太尉諡曰文贞公赙物米粟常数有加丧葬官供仍诏河南少尹崔释之充监护使夫人齐国夫人博陵崔氏沧州长史艺之女淑慎严整高明柔克训诸子而慈且有威佐丞相而德无违者门内之理一以见咨蹑公而殁允终偕老呜呼公有七子复同州司功先公而卒昇尚书郎太仆少卿尚汉东太守浑职方郎中谏议大夫御史中丞东京畿采访使太子左谕德恕都官郎中延原少尹华判入高等登封尉尉氏令衡右散骑常侍兼御史中丞河南节度行军司马或肃或乂或哲或义克笃前烈以休令闻以戊寅岁五月二十九日处奉遗约归葬公于沙河县太尉乡丞相原之先茔夫人合而祔焉礼也惟公间气降神应期杰出生知礼度天纵才明玉立殿天子之邦介然秉大臣之节震电凭怒谠言而不有厥躬鼎镬沸前临事而义形于色蠢迪检押难常情之所易志深直谅易古人之所难外其身而富贵不离行其道而死生勿替非夫含一之德格于皇天不二之心形于造次则何以异是乎允所谓振古之元龟皇王之威宝者矣且夫公之德烈充塞寰?公之谋猷着明日月大历五年冬十二月孙俨惧遗盛美不远求蒙以真卿天禄校文叨太仆之下列宪台执简承谕德之深知虽青史传信实録已编於方册而丰碑勒铭表墓愿备於论譔谨凭吏部员外郎卢僎所上行状略陈万一多恨阙遗其辞曰
天命玄鸟降而生商汤孙之绪微子分疆词招正则尉翼文皇吏部黄门纷纶耿光忠贤世出信史相望笃生丞相祚我有唐文明纯嘏毅烈坚刚恒卫间气星辰降芒嶷然山立铿尔金锵忠孝之盛人伦纪纲垂髫能文梦鸟发祥通昔究易冲龄擅场胜冠结绶历政洋洋乃尉合宫贰轺琅琅赋嗤梅艶篇美松长苏公嗟称才必佐王满岁从调试言高骧登闻黼扆骤列绣裳簉迹天官如珪如璋司言凤阁纶綍煌煌乃作中丞威棱莫当志除凶狡廷劾二张天后愕眙百寮震惶公独凛然出身激昂义形言色精贯穹苍皇室中兴嘉谋克彰功成生让事轶屠羊贰职选曹谏议是匡载清流品屡奏封章乃侍琐闱时维夕郎悉心糺正庶绩咸康三思睢盱席宠于常责之就第慙惧靡亢左曹摄辖大卤于襄兼刺贝立朋辞鴈行三思揖语公独循墙处之不怍转斾于杭既迁邺城遂尹洛阳乃作冢宰訏谟庙堂俄兼宫相亟绾银黄玄宗登储镇国是遑潜谋废立謡□相翔厥男挠政累奏愆殃聿临楚邦荐察冀方总督幽蓟飜飞国庠亚相烈烈尹京趪趪旋临建德郯莅南荒俚帅咸蔇茅是攘张公颂德隽永甘棠所忠来召拜命即装略无交言帝用式臧载司刑吏八座抑扬兼监黄枢钧轴是将匪躬謇謇终始洸洸乃拜仪同允厘保鄣河东阅故汗洽流浆狂竖犯关凶渠既戕命公覆狱咸脱死亡乃陟右揆庶政泱泱每谑王君岂常矜庄悬车告老庶保康强方崇馈酳孤映缣缃天不憖遗萎哲坏梁一人震悼九有凄凉市既罢贾舂仍絶粻乃赠太尉饰终礼滂返葬沙河羽仪央央阖朝倾祖河尹护丧生荣死哀行路感伤令人孺慕攀泣喤喤高坟崔嵬钜鹿剧旁森梢宰树缭绕连冈吁嗟广平宅此不阳孝孙翼翼论譔靡忘丰碑碣坚万古訾相
开府仪同三司太尉兼侍中河南副元帅都知河南淮南淮西荆南山南东五道节度行营事东都留守上柱国赠太保临淮武穆王李公神道碑铭
昔宗周之中兴也时则有若方叔召虎总师于肇敏之业南威蛮荆东截淮浦以左右宣王诗人歌之列在风雅我皇唐之反正也时则有若临淮汾阳秉文武忠义之资廓清河朔保乂王室翼戴三圣天下之人谓之李郭异代同德今古一时公讳光弼京兆万年人也曾祖皇左威卫大将军幽州经略军副使府君讳令节祖鸿胪卿兼檀州刺史府君讳重英父云麾将军左领左羽林二军大将军朔方节度副使蓟郡开国公赠幽州都督司空讳楷洛皆以英果沉勇累叶将边憺威棱於幽碣公即蓟公之第四子也体浑元之正性秉弘毅之高躅天予纯嘏生知礼度谟谋炳邃默识冲深杰出经武之才郁为兴王之佐故能东征北伐厌难康屯挺草昧不世之功允苍生具瞻之望社稷威宝公之谓欤初天后万岁中大将军燕国公武楷固为国宿将威震北陲有女曰今韩国太夫人才淑冠族尝鉴之曰尔後必生公侯之子因择蓟公配焉後果生公公年六岁尝抚鹿而游蓟公视而诲之曰儿勿更尔公振手而起遂絶不为童戏未冠以将门子工於骑射能读左氏春秋兼该太史公班固之学开元中起家左卫左郎将历丰夏二都督府长史寻迁别驾加朝散大夫丁父忧以毁闻终丧不入妻室太夫人高明整肃有慈有威公下色怡声承顺而每竭其力虽已官达小不如意犹加诲让是以卒能济其勲业天宝二年拜宁朔郡太守四载迁灵武道率兼安北都护仍充朔方行军都虞候五年为王忠嗣河西节度兵马使加游骑将军守右领军赐紫金鱼袋仍充赤水军使八月袭封蓟郡开国公八载迁右金吾卫将军充节度副使以破吐蕃及招讨吐谷浑加云麾将军左武卫大将军十一载拜单于副都护十三载为安思顺朔方节度兵马使思顺慕公信义请为婚姻公辞不获免遂托疾罢官西平王哥舒翰闻而韪之奏归京师遂守道屏居杜絶人事十四年冬十一月安禄山反范阳天下驿骚朝廷旴食聿求虓之将爰统鹰扬之师明年春正月起公为银青光禄大夫鸿胪卿兼云中郡太守摄御史中丞持节充河东节度度支营田副大使知节度事仍充大同军使二月拜摄御史大夫魏郡太守充河北道采访使俄除范阳郡大都督府长史充范阳节度使初公以朔方马步八千人出土门其月既望收常山郡前是太守顔杲卿洎长史袁履谦杀禄山土门使季钦凑擒其心手高邈何千年属太原尹王承业不出救兵杲卿履谦为史思明所陷战士死者蹈藉於滹池之上公亲以衣袂拂去其上沙尘因恸哭以祭之分遣恤其家属城中莫不感激一心史思明正围饶阳驰来拒战公屡摧陷之诏拜公兼御史大夫俾今尚书令汾阳王郭公子仪悉朔方之衆与公合势南收赵郡又败之於沙河夏六月战于嘉山大败之斩获万计思明露发跣足奔于博陵穷蹙无计归节於禄山禄山大恐逆徒几溃属潼关不守肃宗理兵于灵武尽追朔方之师加公太原尹公以麾下及景城河间之卒数千人至秋八月拜户部尚书同中书门下平章事史思明既有河北之地与蔡希德悉衆来攻累月不克而退公自贼逼城於东南角张帐次居止竟不省视妻子每过府门未尝回顾是後决遣事务信宿方归至德二年拜司徒冬十二月十五日肃宗既还京师策勲换司空兼兵部尚书封郑国公食实封八百户公弟光进亦以懋功同制封拜乾元元年八月拜侍中其年冬十月与九节度围安庆绪於相州明年春三月史思明至滏阳屡絶我粮道衆咸请公简精鋭以撃之交锋竟日思明奔北于百里之外公反斾而归烟尘亘天诸将皆以为贼军大至遂南渡黄河公至则无见矣乃归于太原是年夏五月除范阳节度使寻代汾阳王为朔方节度使秋八月充天下兵马副元帅以数千骑东巡追兵马使张用济会于汜水用济独来上谒公数其罪而斩之因追都知兵马使御史大夫仆固怀恩怀恩中夜驰赴鱼贯而前再宿遄至秋毫不敢犯公趣河而东及滑州闻史思明已过河遂迎强旅以至东京移牒留守及官吏等悉皆回避公独与麾下趣河阳桥城贼先锋已下倒愁坂公至石桥命秉烛徐行一夜方达贼望之不敢近思明来至城下请见公已於城上谓之曰我三代无葬地一身必以死国家之患尔为逆虏我为王臣义不两全我若不死於汝手汝必死於我手将士闻之无不激励相持凡八月思明暴露不敢入东京乾元二年冬十月甲申贼将周贽悉河北之衆萃于河阳城北思明以河南之衆顿于河阳南城之南南北夹攻表里受敌公设奇分锐袭其虚而大破贽军临阵擒其大将徐璜玉杀获略尽贽仅以身免收军资器械不可胜数思明心悸气索烟火不举者三日官军大振初公以为战者危事胜负难必每临阵尝贮伏突於靴中义不受辱至是登城西向拜舞因?欷不自胜三军见之无不泪下三年春正月迁太尉兼中书令其年改元上元冬十一月攻拔怀州擒其伪节度安太清二年春二月统仆固怀恩自河阳趋河清与史思明合战于邙山属风雨晦冥王师不利公收合余卒屯于垣县遂引过请罪恳让太尉肃宗不能违之二月拜开府仪同三司中书令兼河中尹节度使夏五月十有一日复拜太尉兼侍中充河南副元帅都知河南淮南淮西山南东荆南五道节度行营事出镇临淮时史朝仪乘邙山之捷围逼申安等一十三州自领精骑围李岑於宋州公之将吏皆凶惧议南保扬州公谓之曰临淮城池卑陋不堪镇遏不如径赴彭城俟其东寇蹑而追之贼可擒也遂趋徐州因召田神功宴慰与同寝宿以宋州之难告祖道郊外俾先饮以宠之分麾下隶於其将乔岫仍令兵马使郝庭玉与岫犄角而撃之贼遂一战而走使来告捷公已屈指俟报俄而吉语至焉今上登极宝应元年夏五月进封临淮郡王广德元年秋七月加实封三百户通前後凡二千户赐铁劵名藏太庙仍图画於凌烟阁冬十一月上在陕州以公兼东都留守制书未下久待命於徐州将赴东都属疾痢增剧公知不起使使賫表奉辞广德二年秋七月五日已亥薨于徐州之官舍初将吏等问以後事公曰吾久在京中不得就养今为不孝子矣夫复何言哉因取已封布绢各三千疋钱三千贯鬻麦以分遗将士衆皆感痛不自胜及公云亡遂以其布为公制服庚申哀问至上都上痛悼之辍朝三日太夫人一恸而絶终夕方苏上使开府鱼朝恩就宅敦喻京兆尹第五琦监护丧事九月已未追赠太保十二月太常议行諡曰武穆夫人薛国夫人太原王氏洎长子太仆卿义忠并先公而逝次曰太府少卿太仆卿象殿中丞彚等皆保家克荷备闻诗礼无忝燕翼过庭之训冬十一月二十七日庚申泣而咨于王母?窆公于富平县先茔之东礼也於戏公以吉甫文武之姿兼樊仲将明之德王国多难羣胡构纷藉朔方偏师之旅入井陉不测之地思明挫鋭於恒定禄山息望於江淮守太原而地道设奇保河阳而云梯罔冀破周贽於温沇擒太清於覃怀走史朝义叛涣之衆於梁宋救仆固瑒已危之军於瀛莫皆意出事外虏坠计中天下无赘旒之患此皆公之力也公兄遵宜遵行仕至将军洎弟光琰并不幸早世次曰光顔特进鸿胪卿皆有才略见称时辈季曰光进【阙三字】三太子太保兼御史大夫渭北节度使凉国公清识表微沉谋絶衆刚亦不吐柔而能立与公并时仗钺分阃凌霄翼圣既有戴天之功华原统帅独闻禁暴之德方当会同正至荣耀君亲入侍黼帷峨二貂乎泰阶之上归联彩服顿双节於高堂之下斯欢未究遗恨何居昔斛律丞相与弟并州同务烈於北齐贺拔行台与兄荆州亦宣力於西魏咸称义烈各懋勲庸而风树寂寥偏隅隘陿比之我族事则不侔真卿昔守平原困於凶羯繄公莅止获保余生束带兴居空想北平之礼操觚论撰敢坠中郎之辞铭曰
羯胡猖狂俶扰皇纲降生临淮佐我兴王维此临淮万夫之望爰初发迹罔或弗臧出入忠孝人伦激昂其心铁石其行圭璋天宝末造河朔怀匡天子命公经营冀方沙河嘉山我伐用张思明归节禄山震惶潼关勿帅丑虏其亡肃宗有命大卤于襄应变如神凶徒靡亢介珪入觐台座用光俾公东征北国是皇长围邺下望入河阳擒斩渠魁霆撃龙骧淮濆镇定徐土翺翔田蓟蠖屈料?鹰扬不有神筭畴戡暴强弟兄同时秉钺煌煌方期凯旋双映旗常晨趋法座夕庆高堂如何不辰愆此百祥素輀反葬白骥局箱箫皷悲鸣羽仪分行万乘致祭千官送丧生荣死哀身殁名扬渭水川上坛山路旁唯余丰碑突兀连冈往来必拜万古沾裳
顔鲁公集卷四

[book_title]卷五
钦定四库全书
顔鲁公集卷五
唐　顔真卿　撰
碑
河南府参军赠袐书丞郭君神道碑铭
夫骐骥千里之足踣於庭唐之内鸿鹄四海之志窘於坠渗之羽此倜傥奇伟之士所为叹息者也取之於人在於郭君矣君讳揆字良宰太原人也郭本虢叔之後春秋洎汉细侯得政事之美有道冠人伦之目素丝作咏青溪招隐信为多士宜称盛族五代祖昶隋骠骑大将军开府仪同三司高祖澄皇朝朔方道大总管泾鄜坊庆丹延夏七州刺史赠荆州都督谥曰忠曾袓某朝散大夫太子洗马祖义朝议大夫赠郑州刺史父虚已银青光?大夫守工部尚书兼御史大夫蜀郡大都督府长史持节充劒南节度度支营田副大使本道并山南西道采访处置使上柱国赠太子太师谥曰献君生而聪明不为戏弄之事长而清峻罔杂绮纨之流辩对则江夏之童志意则山东之妙大夫府君以其于氏之出故幼名封奴嘉有应务之器故长字良宰盖取待封宰割之义也观其言必顾行动必由礼读书不取其糟粕为仁罕忘於造次亦足以保其嘉名楚之正则汉之台卿乃其比也年十七崇文生明经及第侍郎韦陟扬言於朝称其稽古之力许其青冥之价後调集侍郎李彭年嗟君所判足冠後生擢才子於公庭贺大夫於私第美声洋溢时莫与京授太常寺太祝加敬莅事陈信正辞每巡陵及郊必有歌咏潘河阳籍田之赋顔光禄明祀之作复见前贤之致矣无何改授河南府参军天宝五载大夫总度泸之师繄君奉循陔之养南中汚下遂得气疾先大夫怜其?剧命访秦毉太夫人惧其不起继自蜀至何神不祷靡药不尝依亲自强望父增叹以天宝八载二月十八日终於安兴之私第时年二十四皇帝闻而悼之赠袐书丞呜呼斯人不起子丕未识亦可为长恸者矣君子曰夫孝弟之至絜矩之道文章之絶周旋之仪可谓成人矣方将培雄风罩白石怜乎得二几乎第一是以其疾即御医坐门其亡即天使归赠陈师境上推以雨露之私修文地下赠以蓬莱之职吊客多其文行操诔尽於作者以五月二十一日葬于首阳乡大茔之侧君志也先大夫懿其天姿亲疏行状叙其参玄之美叹其老成之风方崇南岘之碑以慰西门之感伏滔受遇为人父也若斯祁奚至公其知子也如此斯文未建颓山遂及太夫人东海于氏凌虚坠翼开缄悼心望汝絶归来之期抱孙有无时之哭遂成刋刻之意以寄零落之哀铭曰
粲粲门子菲菲国香家传玉树人咏金相风流小禇才貌潘郎一经自逹六义名扬闻于密啓寘此周行为子道备从亲路长既铭絶壁亦奉垂堂雾露成病膏肓遂亡天向京兆坟归洛阳江堙初流水毁寒霜茫茫蔓草萧萧白杨苦月坟上丰碑道傍披文相质谁不沾裳右武卫将军赠工部尚书上柱国上蔡县开国侯臧公神道碑铭
公讳怀恪字贞节东莞人其先出于鲁孝公之子彄字子臧大夫不得祖诸侯其孙以王父字为氏僖哀二伯既纳忠於鱼鼎文武两仲亦不朽於言哲丈人成功而遁迹子原抗节而舍生义和辞金饰之器荣绪奋阳秋之笔贤逹继轨纷纶至今曾祖满隋骠骑将军祖宠皇通议大夫灵州都督府长史父善德朝散大夫赠银州刺史咸务远图克开厥後锡胤之庆世祀宜哉公即银州之第三子也身长六尺一寸眉目雄朗须髯洒秀雅善骑射尤工尺牍沈静少言寛仁得衆奇谋冲邈英勇冠伦友于弟兄谨尒乡党每敦诗而执礼不茹柔以吐刚莅事而剖判泉流临戎而智略锋起古所谓文武不坠高明有融者焉少以勲劳亟纡戎级开元初尝游平卢属奚室韦大下公挺身与战所向摧靡繇是发名玄宗闻而嘉之拜胜州都督府长史锐精佐理絜矩当官朔漠不空边隅用人俄拜左卫率府左郎将转右领军中郎将兼安北都护中受降城使朔方五城都知兵马使戎事齐足十万维羣我伐用张军威以肃由是深为节度使王晙所器奏充都知兵马使尝以百五十骑遇突厥斩啜八部落十万余衆於狼头山杀其数百人引身据高环马御外虏矢如雨公徒且殱遽而绐之曰我为臧怀恪敕令和汝何得与我拒战于时?固怀恩父设之适在其中独遮护之诸部落持疑不肯公刲羊以盟之仗义以责之衆皆感激由此获免遂与设之部落二千帐来归後充河西军前将盘禾安氏有马千驷怙富不?一族三人立皆殴毙军州悚栗畴敢不祗用为节度相国萧嵩所赏後充河源军使兼陇右节度副大使关西兵马使拜右武卫将军吐蕃不敢东向者累年俄封上蔡县开国侯开元十二年岁次甲子春二月二十有六日薨于鄯城之官舍享年五十有六其年八月二十三日诏曰故具官某顷以干能亟承任使操行逾谨劳效未酬不幸迁殂良增追悼可赠右领军卫大将军即以其年冬十月庚戌迁窆于京兆府三原县北原礼也呜呼公兄左羽林军大将军平卢副持节怀亮以方虎之才膺爪牙之任孔怀斯切致美则深七子游撃将军崇仁府折冲希崇丰州别驾赠宋州刺史希昶左武卫将军朔方节度副使赠太子宾客希忱右卫左郎将剑南讨撃副使赠汝州刺史希愔右骁卫郎将静边军使赠袐书监希景宁州刺史左金吾卫将军赠扬州大都督希晏开府仪同三司行太子詹事兼御史大夫邠宁山南观察使集贤待制工部尚书渭北节度使鲁国公希让等夙渐诗礼恭承教义芬润挺兰玉之姿英威矕虓之质而希让识度弘远器谋沉邃仁亲以孝殿国以忠绰裕冠於人伦勲劳懋於王室至德中今上为元帅东伐肇允押牙从收两京陟降左右入侍帷幄既崇翼戴之功出拥麾幢载叶澄清之寄加以笃睦羣从糺绥宗族吉凶赡恤终始无渝行道之人孰不嗟尚肃宗以公有谋翼之勤乾元三年春三月赠魏州刺史宝应元年冬十月又赠太常卿广德元年冬十月诏曰孝以立身可扬名於後世忠能事主故追荣而及亲开府仪同三司兼御史大夫元帅都虞侯鲁国公臧希让亡父赠太常卿怀恪业茂勲贤地华簪绂佩忠信而行已包礼乐以资身守节安卑幽贞自处养蒙全正声利不营虽与善无徵促龄悲於逝晷而积善垂裕余庆光於後昆故得业济艰难功参缔构出有藩条之寄入多爪牙之任位以德迁礼宜加等父由子贵赠合超伦宜登八座之荣式慰九原之路又赠工部尚书襃异之典於斯为盛臧氏自骠骑而下世以材雄朔陲尚书既还特以功懋当代兄弟子姓勲贤间出自天宝距于开元乘朱轮而拖珪组者数百人迨于今兹繁衍弥炽绾军州而握兵要者相望国都有後之庆固殊异於他族者矣真卿早岁与公兄子谦为田苏之游敦伯仲之契晩从大夫之後每接尝寮之欢故公之世家窃备见闻敢述遗烈将无媿辞铭曰
鲁史襃者臧孙有之陈鱼则谏纳鼎以规殁贵言立时称圣为仁昭典坟智叶蓍龟世济忠肃光光羽仪以至夫公英明雄毅鹗视腾彩龙骧作气锋淬霜棱妙穷金匮谋猷泉泻翰墨风驶儒勇是兼勲庸以位介驰戎马猛奋虓虎絶漠援孤连兵战苦万虏鸣镝纷纷如雨一身抗词谔谔连柱精贯云日气雄征鼓狄人义激?固诚全眇漫穷裔随降几千野静沙雪风恬塞烟我骑如云我旗连天牧无南向凯有北旋天子休之命侯开国谓福而夀康衢骋力奚令之邅幽扃是即十城玉折万里鹏息阵云苍苍日暮无色令人趋奉天眷孔明九原不作八座哀荣勇列徽范芳时懿名里成冠盖族茂簪缨万古千祀瞻言涕零
东莞臧氏糺宗碑铭
德有三孝弟称其至常有五仁道原其终故兴化所基则曰侯其在矣死丧相恤畴能亦莫吾闻鶺鴒於焉譬急难常棣所以朂趺萼糺宗绥族所贵因心谁其庶乎吾见之於臧氏矣爰自伯禽国鲁公子氏彄鱼赂太谏於僖哀言圣两垂於文武朗陵会吴而灭蜀东郡感张而絶袁建义而辞器归高奋笔而阳秋与直贤明之盛今古莫崇积庆所锺克生隋骠骑将军府君讳满满生皇朝通议大夫灵州都督府长史府君讳宠宠生银青光禄大夫银州刺史赠太子少师讳善德咸怀忠良克续徽烈古称有後今见其然少师生三子曰右武卫将军赠幽州大都督【阙三字】怀庆冠军左羽林大将军兼营府都督御史中丞充平卢节度采访两蕃使怀亮河源军使安北都护右领军将军上柱国上蔡县开国侯累赠太常卿魏州刺史工部尚书怀恪皆行冠人伦才兼文武并时迭将为国虎臣朔漠之间峻风斯在其功庸志业各具三原县先茔神道碑怀庆五子曰左金吾中郎将范阳节度经略副使希古右威卫将军中受降城使希真殿中监朔方经略副使希宾原州长史监牧副使希昢银青北平太守仍充军使希逸怀亮五子曰胜州都督朔方节度副使敬亷金紫文安太守范阳节度副使希庄左清道率幽州经略副使敬之太常卿特进武州刺史今上元帅都知兵马使让左监门将军敬此怀恪七子曰右卫中郎将赠宥州刺史希崇丰州别驾赠宋州刺史希昶左骁卫中郎将赠太子宾客希忱忠武将军赠汝州刺史希愔壮武将军左威卫中郎将赠袐书监希景云麾麟宁三州刺史左金吾将军左街使赠扬州大都督希晏鲁国公希让并禀训义方丕崇阀阅遭逢明盛备展材良能挺虓之姿【阙三字】举藴韬钤之略检纵攸资糅兰玉而辉映阶庭画隼熊而光联旟轼勲庸之盛当世无伦源长流深德盛祀远开元天宝间宗族之纡青紫佐麾幢者已数十百人迨乎今上当宁而诸孙冠军左羽林将军赠太子詹事彦英忠武左清道率瑗左清道率则少府监彦佺金紫太?卿涉特进殿中监玠左金吾大将军彦璟正议湖州长史随并不幸早世银青棣州刺史瑜特进殿中监慈州刺史瑀特进鸿胪卿均特进太常卿彦昭开府太常卿彦暠正议杭州别驾巽银青鸿胪少卿涣鸿胪卿颐朝散明州长史叔献少府监楚卿朝散台州司马晋卿朝散洋州司马叔雅符宝郎齐卿泾阳县尉云卿左金吾卫长卿千牛叔卿京兆府参军叔清
容州都督兼御史中丞本管经略使元君表墓碑铭
呜呼可惜哉元君君讳结字次山皇家忠烈义激文武之直清臣也盖後魏昭成皇帝孙曰常山王遵之十二代孙自遵七叶王公相继着在惇史高祖善禕皇朝尚书都官郎中常山郡公曾祖仁基朝请大夫襃信令袭常山公祖利贞【唐书作名亨字利□】霍王府参军随镇改襄州父延祖清浄恬俭历魏城主簿延唐丞思闲辄自引去以鲁县商余山多灵药遂家焉及终门人谥曰太先生宝应元年追赠左赞善大夫君聪悟宏逹倜傥而不羁十七始知书乃受学于宗兄德秀常着说楚赋三篇中行子苏源明骇之曰子居今而作真淳之语难哉然世自浇浮何伤元子天宝十二载举进士作文编礼部侍郎阳浚曰一第污元子耳有司得元子是赖遂登高第及羯胡首乱逃难于猗玕洞因招集邻里二百余家奔襄阳玄宗异而徵之值君移居瀼溪乃寝乾元二年李光弼拒史思明於河阳肃宗欲幸河东闻君有谋略虚怀召问君悉陈兵势献时议二篇上大悦曰卿果破朕忧遂停乃拜君右金吾兵曹摄监察御史充山南东道节度参谋仍於唐邓汝蔡等州招辑义军山棚高晃等率五千余人一时归附大压贼境於是思明挫锐不敢南侵前是泌南战士积骨者君悉收瘗刻石立表命之曰哀丘将吏感焉无不勇励玺书频降威望日隆时张瑾杀史翽於襄州遣使请罪君为闻奏特蒙嘉纳乃真拜君监察仍授部将张远洎田瀛等十数人将军属荆南有专杀者吕諲为节度使諲辞以无兵上曰元结有兵在泌阳乃拜君水部员外郎兼殿中侍御史充諲节度判官君起家十月超拜至此时论荣之属道士申泰芝诬湖南防御使龎承鼎谋反并判官吴□宜等皆被决杀推官严郢坐流俾君按覆君建明承鼎获免者百余家及諲卒淮西节度使王仲鼎为贼所擒裴茂与来瑱交恶远近危惧莫敢谁何君知节度观察使事经八月境内晏然今上登极节度使留後者例加封邑君逊让不授遂归养亲特蒙襃奬乃拜着作郎遂家于武昌之樊口着自释以见意其略曰少习静于商余山着元子十卷兵起逃难于猗玕洞着猗玕子三篇将家瀼滨乃自称浪士着浪说七篇及为郎时人以浪者亦漫为官乎遂见呼为漫郎着漫记七篇及家樊上渔者戏谓之聱叟岁余上以君居贫起家为道州刺史州为西原贼所陷人十无一户才满千君下车行古人之政二年间归者万余家贼亦怀不敢来犯既受代百姓诣阙请立生祠仍乞再留观察使奏课第一转容府都督兼侍御史本管经略使仍请礼部侍郎张谓作甘棠以美之容府自艰虞以来所管皆固拒山谷君单军入洞亲自抚谕六旬而收复八州丁陈郡太夫人忧百姓诣使请留大历四年夏四月拜左金吾卫将军兼御史中丞管使如故君矢死陈乞者再三优诏襃许七年正月朝京师上深礼重方加位秩不幸遇疾中使临问者相望夏四月庚午薨于永崇坊之旅馆春秋五十朝野震悼焉二子以明能世其业名虽着而官未立以其年冬十一月壬寅?葬君于鲁山青岭泉陂原礼也呜呼君其心古其行古其言古躬是三者而身重於今虽拥旌麾幢总戎於五岭之下弥纶秉宪对越於九天之上不为不遇然以君之才之德之美竟不得专政方面登翼太阶不能感激为之太息也君雅好山水闻有胜絶未尝不枉路登览而铭赞之感中行见知之恩及亡至今分宅以恤其子其不偷也多此类中书舍人杨炎常衮皆作碑志以抒君之志业故吏大历令刘衮江华令瞿令问故将张满赵温张协王进等感念旧恩送哭以终丧竭资鬻石愿垂美以述诚真卿不敏常忝次山风义之末尚存?往敢废无媿之辞铭曰
次山斌斌王之荩臣义烈刚劲忠和俭勤炳文华国孔武宁屯率性方直秉心真纯见危不挠临难遗身明允全德今之古人奈何清贤素志莫申羣士立表垂声不泯
顔鲁公集卷五

[book_title]卷六
钦定四库全书
顔鲁公集卷六
唐　顔真卿　撰
碑
特进行左金吾卫大将军上柱国清河郡开国公赠开府仪同三司兼夏州都督康公神道碑
竭诚奉主之谓忠率义忘躬之谓勇忠勇不犯则名登于明堂子仕教忠之谓慈战阵能勇之谓孝孝慈有裕则道存乎方册兼此四者其惟清河公之族乎公讳阿义屈逹于姓康氏柳城人其先世为北蕃十二姓之贵种曾祖颉利部落都督祖染可汗驸马都知兵马使父颉利发墨啜可汗卫衙官知部落都督皆有功烈称於北陲公即衙官之子也正直忠鲠以信行闻为国人所敬长於谋略工骑射其弓十钧二十三为阿史那颉佚施默啜等九可汗宰相秉心颛一立言无二不吐刚以茹柔必蹈道而履义可汗每有过失未曾不极言切谏蕃人中重焉以比国家之丞相宋璟初默啜弟拔悉密时勤尝擎药弑可汗公窃而藏之密持示默啜默啜大怒将诛之公以为请但令归于部落默啜知公至忠繇是益加亲信同列四人莫与公比其後公以孤直屡见疑譛遂请退归可汗察公非罪寻复追为宰相先是毗伽可汗小杀为其大臣梅录啜所毒小杀觉之尽灭其党既卒国人立其子伊然可汗无何病卒又立其弟登利可汗华言登利犹可报也其母曒欲谷之女与其小臣饫斯逵干预国政登利从叔父因左杀右杀东西分掌其兵马登利与其母诱斩右杀尽并其衆左杀惧及乃攻杀登利自立为乌苏米施可汗拔悉密撃败之脱身遁走国中大乱天宝元年公与四男及右杀妻子默啜之孙勃德支持勒毗伽可汗女大洛公主伊然可汗小妻余塞匐登利可汗女余烛公主及阿布思阿史德等部落五千余帐并驼马羊牛二十余万欵塞归朝朔方节度使王斛斯具以上闻秋八月至京师玄宗俾先谒太庙仍於殿庭引见御花萼楼以宴之仍赋诗用纪其事拜公左威卫中郎将属范阳节度使安禄山潜怀异图庶为巳用密奏公充部落都督仍为其先锋使公既不得已僶俛从之四载以破契丹功迁右威卫将军俄拜范阳经略副使五载又破契丹功居多拜左武卫大将军仍充节度副使玄宗嘉之玺书慰勉盈溢箧笥十四载冬十一月九日甲子安禄山反范阳公以天子有命陷身凶逆举家见质自拔莫由既至东归公泣血吁天次於寤寐欲与诸子逃归国家为贼邢州刺史康节所告遂被收系傔奏被诛者二十余人公之四子各奔于外贼恐衆情不安贳之而後出至德二年阖门二百余口被安庆绪胁至安阳属今上为天下兵马元帅统今尚书今汾阳王郭子仪朔方之师诸节度回纥之衆东收二京公率四子及孙侄等十余人冒死南奔至汲郡为从者所告家人殱焉二子没野波英俊挺身行前二子屈须弥施英正持满殿後没野波妻阿史那氏为公控马登于西山至高平界遇贼蔡希德以精骑三百遮路邀撃没野波英俊马奔之先杀四十余人生擒四人冬十有一月七日投今上行营至焉帝闻而嘉之欲以开府仪同三司处公仍加实封公固辞乃受因以为金吾卫大将军加特进增封清河郡开国公食邑三百户策勲【阙十二字】卫大将军【阙二字】卿【阙三字】射【阙四字】开府仪同三司太常卿殿前衙前射生兵马俄加上柱国姑臧县开国子没野波云麾将军左金吾卫大将军上柱国射生散骑常侍骠骑大将军左武卫大将军兼鸿胪上上柱国殿前射生使清河郡开国公英俊等官秩各有差因留公及屈须弥施英正供奉射生以没野波英俊勇冠三军并令东随故太尉李光弼于太原後邺郡瓦阵官军与安庆绪相逼王思礼为其所败贼势既盛太尉与思礼相顾气索没野波英俊勃然奋怒遂直抵薄河当锋击之杀获二千余人贼衆方退太尉诸公覩而骇之赏杂彩百尺并以转分麾下一无所纳三军钦羡焉没野波居常谦谨临事勇鋭战则先锋前无强敌捉生游奕所向必摧九节度之围安阳也史思明悉衆来救没野波以十五骑过河逆撃之并马刺倒者数人生擒数十人後撃怀州思明又自来救?爽之际侵轶柴篱没野波领甲骑三十御之贼军王子人一时摧败真卿之弃平原也没野波为贼骑将缓策不追及闻渡河然始奔蹑是以得脱於难平原人至今称之英俊瞪视耽耽姿气雄果发劲矢持大枪嶷然万衆之中左右驰突无不辟易而退尝随太尉讨思明于河阳贼骁骑万余於中阐城索闘将莫敢应者英俊挺身奔撃之应枪落者二十余人英俊被抢刺颊贯喉而出摆首而去之犹杀二人而还太尉壮焉遂以从父兄子妻之故天下之言勇者以没野波英俊兄弟为称首广德元年上幸陕州公之诸子皆当扈从公以体貌瓌硕难於举动方与之死诀没野波妻为公介马扶奔华州公虑不免谓左右曰我若为贼所得无累我儿子乎汝曹何不杀我衆人感惧叫然皆哭遂竭力舁公至于行在上深嗟赏之方极尊荣以终宴喜上天不惠以二年青龙甲辰冬十有一月二十日甲寅感肺疾薨于上都胜业坊之私第春秋七十有五亲事左右莫不厘面截耳以哭初凌霄之难公实援立滻水之屯公亲总统上之反正父子从焉帝畴厥功遂有开府仪同三司兼夏州都督之赠夫人清河郡太夫人交河石氏左卫中郎将珍之孙左金吾卫大将军三奴之女温敏淑慎柔明端雅有女师母仪之德克懋於家不幸遘疾以天宝十五载春三月八日先公而薨永泰元年春二月十日壬申与公合祔于万年县之长乐原礼也呜呼公以沉果之姿抗英威之志降精昴宿炳粹天街忠肃表於生知义勇形于造次属国家多难沦胥以痛壮一心而来事我君贯四时不改柯易叶义方恳到相携於契阔之中臣节激昂三见於危亡之际天子感焉既受腹心之托禁旅资焉俱列爪牙之地勲庸克茂声问攸归丛彩衣於玉帐之前罗五戟於一门之内不其盛矣昔萧相国举宗佐命金日磾七叶珥貂望古俦今可谓同德其孤等勿穷孺慕靡所寘哀聿求不腆之辞庶播无疆之美铭曰
北方之强欤十有二姓强哉矫部落之雄者康执兵柄缅乎眇特进诞生兮实登邦政德不扰曒女灭国兮乌苏不竟愠羣小三滨九死兮举族致命丹心曒一门万石兮彰厥诚敬皇恩了生为忠臣兮後有余庆其不夭家有孝子兮严亲翊圣王之爪乃立丰碑兮百代遗咏鸿名表忠孝之际兮於斯为盛远图窅
金紫光禄大夫守太子太傅兼宗正卿赠司空上柱国陇西郡开国公李公神道碑
昔周武以二公股肱王室然而允厘西土师保万人者其惟召公乎汉室以二傅羽翼储宫然而亮采东朝仪刑百辟者其惟萧傅乎则九德之师六行之傅亲贤既美亦何代无其人哉陇西公才为国之垣翰位为天之喉舌德为朝之元老行为帝之信臣盖所谓宗室之间生士林之杰出者也公讳齐物字道用陇西成纪人自若水导其灵源而圣人作高丘峻其曾构而才子生玄元为宋帝之先兴圣有勤王之举盛德弥於百祀灵根固於千叶太祖景皇帝功高佐魏庆始封唐家崇八柱之勲地半三分之业亦犹殷人之祖契周室之宗文公即景皇帝之五代孙也郑王亮之玄孙淮安王神通之曾孙淮安王皇朝开府仪同三司尚书左?射赠司空盘石开府介圭锡瑞尚周之晋郑西汉之间平祖孝锐盐州刺史父璟陇州司仓赠弘农太守并清白贻范仁贤继轨连华公族济美专城公禀乾刚之正性体坤顺之中德爰自岐嶷特锺美秀俨然王公之量郁有台鼎之姿固已超等夷而出羣萃矣神龙初起家左右千牛备身历尚辇直长许州司马华州司兵时方振拔势巳飞腾此则江汉之滥觞嵩华之覆篑也丁太夫人忧公有至性毁瘠过礼扶杖于家哭不絶声者累月倚庐于墓衣不解带者终丧天子特降玺书就庐慰勉非常之泽近古未闻服阕授鸿胪丞除尚辇奉御迁北都军器监事太原为一都之雄镇军器掌五库之禁兵故乾没之赃一徵百万缮完之利费省巨亿少尹严挺之连奏课最擢拜长安令陆海殷凑五方浩剧公以威禁暴以恕用刑邑里之人陶然大化迁将作少匠殿中少监太府少卿怀陕二州刺史虽汉之宗室不典三河而周之懿亲先分二陕惟良之寄实在於公尝以黄河经砥柱之艰有覆舟之患遂奏疏九派凿三门属役而坚冰大合兴功而烈火潜炽不愆于素若有神焉人皆以公至诚之所感也又於石获古铭曰平陆遂以名县焉玄宗异之赐貂裘一领绢三百疋特加银青光禄大夫鸿胪卿并公之先陇州府君专城之赠上尝赐公玉尺一诏曰谓之尺度可以裁成卿实多能故为此赐识者知公必将金玉王度代天之工岂唯从容九列而已拜河南尹仍水陆运使属左相李公适之尚书裴公寛京兆尹韩公朝宗与公为飞语所中公遂贬竟陵郡太守时陆羽鸿渐随师郡中说公下车召人吏口之曰官吏有簠簋不修者僧道有戒律不精者百姓有泛驾蹶?者未至之前一无所问而今而後义不相容数年间一境丕变熙然若羲皇之代矣哀孤重老有隐逸奴道者常骑马於里巷之中亲自恤问量移安康即日上道老幼遮拥不得发者三辰转汉阳蕲春其政如一公虚中自牧接下愈恭与物尽推诚之心正身无气焰之忌每上春行令大户閲农轻裹糇粮重烦县道化流江汉如时雨焉故郡历数四课事第一去思之感人到于今称之天宝末徵拜将作监重授鸿胪卿纵壑巨鳞还游旧浦凌风劲翮俄返故林时国忠包藏於内【下阙】
中散大夫京兆尹汉阳郡太守赠太子少保鲜于公神道碑铭
公讳向字仲通以字行渔阳人也其先出于殷太师周武王封于朝鲜子仲食邑於于因而受氏汉有京兆尹襃襃十二世孙康後魏秦州刺史直阁将军武威郡公忠於本朝为齐神武所害康玄孙匡赞隋冠氏长义宁初通议大夫匡赞生士简士迪并早孤为叔父隆州刺史匡绍所育因家于新政士简士迪皆魁岸英伟以财雄巴蜀招徕宾客名动当时郡中惮之呼为北虏士简生令徵公之父也倜傥豪杰多奇画尝倾万金之产周济天下士大夫与妻兄着作郎广汉严从洎殿中侍御史何千里俱以气槩相高不肯仕官竟以夀终天宝九年赠遂宁郡太守广德元年又赠太常卿公少好侠以鹰犬射猎自娱轻财尚气果於然诺年二十余尚未知书太常切责之县南有离堆山斗入嘉陵江形胜峻絶公乃慷慨发愤屏弃人事凿石构室以居焉励精为学至以鍼鈎其脸使不得睡读书好观大略颇工文而不好为之开元二十年年近四十举乡贡进士高第二十六载调补益州新都尉视事二十日谢病去二十七年长史张宥奏充剑南采访支使宥方谋拔安戎独与公计画幕中之事一以咨公司马章仇兼琼恶之及代宥节度乃移郡收公月余仍释之俄令摄判使事监越隽兵马复奏充采访支使尽护叩南军事首尾二载冒暑渡泸者凡一十八度公秉操坚忮吏人望而畏之改授新繁尉充山南西道采访支使顷之云南蛮动琼请公往以便宜从事公戮其尤害者数人蛮夏慴服山南盗贼旧多光火公察其名居悉倾巢穴人到于今赖焉俄拜左卫兵曹例迁也琼以两道采访节度使务悉以委公无何摄监察御史充剑南山南两道山泽使迁大理评事充西山督察使五载户部侍郎兼御史大夫郭公虚已代琼节制郭以庶务一皆仗公公素怀感激竭诚受委故幕府之事无遗諝焉六载拜监察御史公诛羌豪董哥罗等数十人以靖八州之地郭公将图弱水西之八国奏公入觐玄宗骇异之即日拜尚书屯田员外郎兼侍御史蜀郡司马剑南行军司马既略三河收其八国长驱至故洪州与哥舒翰陇右官军相遇於横岭鸣鼓而还及郭公云亡恸哭之曰公亡矣吾无为为善乎初郭公对?天休每荐公有文武之材堪方面之寄至是遂拜公为蜀郡大都督府长史兼御史中丞持节充剑南节度副大使公当大任既竭丹诚射讨吐蕃摩弥城拔之改洪州为保宁都护府堑弱水为蕃汉之界收户数十万辟土千余里属恩敕命召祗赴京师至临臯驿上令中贵人劳问赐甲第一区又锡名马兼供御馔俄拜司农卿将不远而复十一载拜京兆尹公威名素重处理刚严公初善执事者後为所忌十二载遂贬邵阳郡司马灌园筑室以山泉琴酒自娯赋诗百余篇俄移汉阳郡太守下车闭合唯读玄经以自适不幸感疾以十三载闰十有一月十有五日终于官舍春秋六十有二十五载春正月归葬于新政县嘉陵江之西岸先茔宝应元年追赠卫尉卿广德元年又赠太子少保公凡着坤枢十卷文集十卷并为好事者所传於戏公负不羁之才怀当世之志方及知命始擢一第从宦十年超登四岳拔身巴江之下自致青云之上非夫珪璋特达圣贤相遭则何以凌厉沈浮若斯之速既而吉凶糺纒庆吊相随天睠排於贼臣雄图屈於促景有足悲矣有子六人仲曰赠左金吾卫郎将昊随公陷于西二河力战而殁季曰前乡贡明经晃神清才秀先公而卒伯曰壁州刺史昱克笃孝行见称衣冠公之捐馆也万里迎丧泝湍而皲瘃拔险段子章之称乱也阖门逃贼安亲而晨夕板舆叔曰万州刺史炅雅有父风颇精吏道肃宗之幸凤翔也竭诚幕府以佐公家今上之命庶僚也由华原之政骤登省闼作牧万州政绩尤异有诏迁秘书少监寻又改牧巴州幼曰青城尉晏雅曰成都府参军景皆保家之主亦着令闻公弟晋字叔明笃厚温敏少以任侠闻事公以悌称与朋以信着好读书而不为章句精吏道而尤擅循良再为法官三秉天宪二登郎署一宰洛阳从其兄之讨南蛮也两军交战仗忠信而必使其间佐宁国之如回纥也絶域奉辞布皇明而皆得要领肃宗襃异擢拜商州刺史无何超迁京兆尹不十年而兄弟相代论者伟之永泰二年秋八月有诏自太子左庶子复拜为卭州刺史兼御史中丞卭南八州都防御观察等使真卿与公同在御史亡兄国子司业允南弟今江陵少尹允臧又与少尹同时台省既接通家之欢载敦世亲之好以为徂谢永久所存者徽猷陵谷虽迁不朽者金石铭功篆美敢坠所闻其词曰洪范垂休系殷封周鲜于身繇派渔阳兮世掌汉历子孙舄奕代有丕绩洎定襄兮冠氏促龄二孙夙丁随官不宁肇定疆兮嘉陵淼淼云台矫矫降生京兆为龙光兮有武有文刚严不羣克懋鸿勲制惟梁兮既靖巴蜀既清辇毂日闻啓沃播周行兮结友不终孤我深衷如彼飞虫反予戕兮邵阳典午汉阳纡组孰云心苦坦行藏兮天不憖遗哲人其萎反葬江湄怛其伤兮此令有裕教忠有素天介景祚炽而昌兮三世尹京二子专城一门载荣余庆彰兮丰碑巍巍盛业晖晖举世是希与天长兮
顔鲁公集卷六

[book_title]卷七
[集部,别集类,汉至五代,颜鲁公集]
钦定四库全书
顔鲁公集卷七
唐　顔真卿　撰
碑
郭公庙碑铭
昔申伯翰周降神於维岳仲父匡晋演庆於筮淮而犹见美诗人腾芳史册岂比夫神明积高之壤百二悬隔之都三峰发地而削成九□浮天而喷激炳灵毓粹奕叶生贤括宇宙而禀和总河山而藴秀莫与京者其惟郭宗乎其先盖出周之虢叔虢或为郭因而氏焉代为太原着姓汉有光禄大夫广德生孟儒为冯翊太守子孙始自太原家焉後转徙於华山之下故一族今为华州郑县人夫其筑台见师瘗子致养家承金穴之贵政有露冕之高或哲或谋或肃或乂皆海有珠而鸟有凤也阀閲之盛其流益光隋有金州司仓讳履球府君懋其德辉不屑下位克己复礼州邦化焉笃生唐凉州司法讳昶府君能世其业以伸其道远近宗之不陨厥问生美原县主簿赠兵部尚书讳通府君清识澈照博综羣言始登王畿郁有佳称道悠运促靡及贵仕垂於後昆没而见尊是生我讳敬之府君府君幼而好仁长有全德身长八尺二寸行中絜矩声如洪锺河目电照虬须蝟磔进退闲雅望之若神以仲由之【阙一字】事兼翁归之文武始自涪州録事参军转瓜州司仓雍北府右果毅加游击将军申王府典军金吾府折冲兼左卫长上原州别驾迁扶州刺史未上除左威卫左郎将兼监牧南使渭吉二州刺史侍中牛仙客韪君清节奏授绥州迁寿州累加中大夫策勲上柱国以天宝三载春正月十日遘疾终于京师常乐坊之私第春秋七十有八乾元三年春二月以公之宝胤开府仪同三司司徒兼中书令柱国汾阳郡王曰子仪有大勲于王室乃下诏曰故中大夫寿州刺史郭敬之果君子之行毓达人之德才光文武政美中和生此大贤为我良弼顷以孽胡作乱黔首罹殃朕於是郁兴神武之师克扫欃枪之气而子仪帅彼劲卒赫然先驱取京洛如拾遗剪凶残犹振槁功存社稷泽润生人是用宠洽哀荣义申存殁可赠太保於戏府君体含弘之素履秉冲邈之高烈言必主於忠信行不违於直方清白为吏者之师死生敦交友之分端一之操不以夷险槩其怀坚明之姿不以雪霜易其令用情不间於踈远泛爱莫遗於贱贫拳拳服膺终始靡二故所居则化所去见思人到於今称之斯不朽矣传曰德盛必百代祀其有後也宜哉恭惟令公先皇之佐命臣也少而美秀长而瓌伟姿性质直天然孝悌寛仁无比骑射絶伦所莅以清白见称居常以经济自命弱冠以邦乡之赋骤膺将帅之举四擢高第有声前朝三为将军再守大郡累典兵要必闻休绩天宝末安禄山反于范阳令公以节度使拥朔方之衆围高秀岩於云中破史思明于嘉山先帝之幸朔方赴行在於灵武击同罗于河曲走崔乾佑于蒲坂今上之为元帅也首副旄钺会回纥於扶风摧凶寇于洨水追余孽於陕服长驱河洛弼成睿图再造生灵克清天步乂函夏之未乂安天下之未安一年之间区宇大定岂不休哉观其元和降精间气生德感星辰而作辅应期运以济时忠於国而孝於家威可畏而仪可象盛德系物寛身厚下用人由已从善如流沉谋秘於鬼神精义贯於天地推赤诚而许国蹈白刃以率先霆击于云雷之初鹰扬於庙堂之上大凡二历鼎司两升都座四作元帅九年中书历事三圣而厥德维懋易相二十而受遇益深盖尅复上都者再戡定东京者一其余麾城摲邑得儁摧锋亦非遽数之所周也信可谓王国之虓虎生人之廕庥者欤非太保之迈种不孤则何以锺美若是况於友于着睦矕龙虎者十人贻厥有光纡青紫者八九勲庸举集今古莫俦昔奋号尊荣红粟才沾於万石恽家全盛朱轮不出於十人繇我观之事不件矣於乎清庙之兴所以仁祖考鸿伐之刻亦以垂子孙爰剏制於旧居将永图而观德中堂有侐丕构克崇感霜露而怵惕以增叙昭穆而敬恭斯在庶乎观盥顒若既无斁于永怀入室僾然必有觌乎其位哀荣既极情礼用申仁人之所及远哉孝子之事亲终矣岂惟温温孔父远称鑱鼎之铭穆穆鲁侯独美龙旗之祀其词曰
郭之皇祖肇允虢土逮於後昆实守左辅徙华阴兮【其一】源长流光施于司仓凉州兵部克炽而昌载德深兮【其二】笃生太保允懋厥道神之听之永锡难老式如金兮【其三】於穆令公汶阳啓封文经武纬训徒陟空简帝心兮【其四】含一不二格於天地恺悌君子邦之攸塈昭德音兮【其五】芝馥兰芳羽仪公堂子子孙孙为龙为光锵璆琳兮【其六】乃立新庙肃雍允劭神保是听孝思孔炤亶居歆兮【其七】乃立高碑盛美奚?日月有既徽猷永垂映来今兮【其八】广德二年岁次甲辰十一月甲午朔二十一日甲寅建
银青光禄大夫海濮饶房睦台六州刺史上柱国汲郡开国公康使君神道碑铭
君讳希铣字南金其先出於周武王同母少弟卫康叔封之後也史记云成王长用事举康叔为周司寇赐卫宝祭器以彰有德封子康伯支庶有食邑于康者遂以氏焉代为卫大夫至汉有东郡太守超始居汲郡超之裔孙魏强弩将军权权生晋虎贲中郎将泰泰生【阙一字】太守威威生兰陵令奋节将军翼随晋元帝过江为吴兴郡丞因居乌程事见山谦之吴兴记翼生豫章太守镇镇生征虏司马建武将军钦信钦信生宋晋熙王兵曹参军黯黯生南台【阙一字】高高生齐骠骑大将军孟真孟真生梁散骑侍郎僧朗僧朗生陈给事中五兵尚书宗【阙一字】为山阴令子孙始居会稽遂为郡人焉曾祖孝范江夏王府法曹临海县令祖英隋齐【阙二字】骑曹江宁县令皇朝随郡王行军仓曹父国安明经高第以硕学掌国子监领三馆进士教之策授右典戎卫録事参军直崇文馆太学助教迁博士白兽门内供奉崇文馆学士赠杭州长史君郎长史府君之叔子也年十四明经登第补右内率府胄曹应词藻宏丽举甲科拜秘书省校书郎转左金吾卫録事参军应博通文史举高第授太府寺主簿转丞又应明於政理举拜洛州河清令加朝散大夫【阙一字】州司马德州长史转定州属突厥侵【阙一字】君以偏师抗之迁海州刺史【阙一字】功以勑书赐方岳绣袍一领杂彩二百段下车未几诏择政术尤异者察使奏公恩制襃异迁濮州加银青光禄大夫累封汲郡开国公策勲上柱国转饶州入为国子司业以【阙二字】贬房州转睦州迁台州所至之邦必闻美政开元初入计至京抗表请致仕玄宗允许仍【阙一字】三年请归乡敕书襃美赐衣一袭并杂彩等仍给传驿至本州冬十月二十有二日不幸遘疾薨于会稽觉胤里第春秋七十一夫人陈郡殷氏太子中舍人闻礼之曾孙右清道率令德之孙【阙一字】州録事参军子恩之第五女【阙三字】先天二年封丹阳郡夫人公薨之年殁于东都章善坊私第春秋六十九嗣子朝散大夫婺州司马袭汲郡公元【阙一字】会稽县男元瑾宣州司士京兆府奉先尉会稽县男元瑒朝议郎前获嘉丞元怀等?以天宝四载【阙一字】月四日窆于山阴县篱渚村之先茔卜远日而葬合焉礼也呜呼君负不器之姿包周身之智【阙二字】且惠慤愿而恭金玉其相敬明其道文意【阙二字】二雅所祗政事优【阙一字】百【阙一字】所则尝撰自古以来清白吏图四卷仍自为序赞以见其志宰相黄门侍郎韦承庆中书舍人马吉甫等美而同述焉盛行於世赴海州时君兄德言为右台侍御史【阙一字】为偃师令俱以词学擅名时同请归乡拜扫朝野荣之与狄仁杰岑羲韦承庆嗣立元怀景姚元崇友善至是咸倾朝同赋诗以饯之近代未有此比君之四代祖至于大父为诸王掾属者七人历尚书郎给事中侍御史者二人君之先君崇文学士府君有文集十卷注驳文选异义二十卷汉书【阙一字】十卷自述文集二十卷元昆修书学士显府君文集十卷撰词苑丽则二十卷海藏连珠三十卷累壁十卷侄秘书监集贤院侍讲学士【阙一字】元撰周【阙三字】累义二十卷秀州长史元瓌着于録宝典三十卷侄刑部员外郎璀男美原尉南华撰代耕心镜十卷【阙六字】百二十卷君之先君至南华四代进士登甲科者七人举明经者一十三人时【阙四字】门颇盛美矣君之女曰辨惠盩厔县令陕郡长史郜象釴妻君之孙台州司今户参军【阙二字】岁而卒汾州司田参军真弼德州平昌县令辅旻崇玄学生曙怀州武陟尉憺宣州南陵尉渭乡贡明经纬纶皆修身践言敦诗悦礼绍承余训克禀义方及君告老邹自然陈光壁间邱景阳陶暹送至越州邑子谢务迁僧陆鉴校书郎陈齐卿恒为文酒之会论者休焉惬求旧之【阙一字】崇乞言之礼天乎不憗其恨若何大历十一年元瓌【阙九字】乞愿言刻勒惧没徽猷求无愧之词垂不朽之事顾惟末学曷足当仁铭曰
汲公恂恂德懋【阙四字】多士东南有筠缉熙代业词章发身佐军貔虎典校麒麟三擢崐玉再司【阙五字】汭骥展河漘骤贰嘉州锡命斯频绣宠方岳荣加搢绅六登【阙一字】洽胶庠【阙六字】华墓表申【阙二字】见节文昭友仁悬车告老衣锦熙神连壁袭懿梓泽齐彬馈酳未济舂蒙遽沦朝廷惋悼远近悲辛季子象贤恐惧郁堙於赫鸿伐千秋不泯
游击将军左领军卫大将军兼商州刺史武关防御使上柱国欧阳使君神道碑铭
使君讳琟字【阙】渤海人其先出自帝颛顼高阳氏汉有欧阳伯和伯和孙高高孙地余并列儒林晋有坚石着名文苑贤达继轨其来邈乎六代祖僧宝始自渤海徒居长沙五代祖頠陈山阳郡公高祖纥陈开府仪同三司左屯卫大将军交广等十九州诸军事广州刺史袭山阳郡公功业并着於前史曾伯祖询皇朝银青光禄大夫给事中率更令崇贤馆学士以词学德行见重前朝笔法孤标垂名不朽曾祖胤年十七以门子入侍见赏太宗十八加正议大夫鲁王传奉使和突厥不拜虏庭朝廷嘉之回封南海郡公施光二州刺史祖谌洛州巩县令父机汉州什邡令以休懿传世着闻于家邦使君即什邡之第四子志尚恬旷颛精於诗易春秋尤明吏术所居则理开元十八年解褐安西大都护府参军充汤嘉惠节度推勾官外忧去职服阕补北庭大都护府户曹参军节度使盖嘉运奏授金满令仍充营田判官以破贼功当迁请回授幼弟孤侄者三人教义称之二十九年河西节度使奏授晋昌郡户曹参军摄晋昌令转张掖郡张掖令摄司马知郡事按吏赃罪罪人诬讼于使司百姓苖秀康顺忠等三十人皆截耳称寃节度使王捶骇焉奏与上下考转岳州长史时属荒旱人多莩馁君以禄俸职田并率官吏食饿者千余人凡月余遂多全活剑南节度使杨国忠奏知三峡转运改衡阳郡长史赐绯鱼袋天宝末羯胡作乱统江湖之兵先至南阳加赐紫金鱼袋充鲁炅南阳节度副使摄淮南郡长史充当郡防御使时南阳为贼所围诸将选懦莫敢先救至德元载君以当郡防御士至新野芙蓉乡遇贼合战斩其将犯围而入炅壮而德之贼围解加游击将军左金吾卫中郎将兼南阳郡司马迁右骁卫将军兼上洛郡太守充武关防御使肃宗降玺书云卿以特达之姿抱殊常之略武关防守委卿一人属贼陷商於复围【阙六字】浙川以保乂人吏逆贼悉力来攻六十余日粮尽救絶遂陷贼庭贼将甘言怵君令至城下以绐炅君忠勇感激舍生徇义抗声谓炅曰凤翔诸将已收长安琟不能效死军前辱大夫所使愿大夫保守忠义克终令图贼以兵刃殴君君志气弥厉因被执送洛阳今天子收复两京仅得脱祸其事具向城令王潇南阳记炅又奏君充节度兵马使君遂辞疾不行税驾于郑之别墅君所居以清白廉慎闻於朝廷禄俸之余必賙亲族之贫者先畴旧业悉畀群从一簪不私于其身又常持诵金刚净名经向逾三纪不茹荤血者十年至是无儋石之储而处顺安时不改其度盖澹如也识者归高焉粤以上元二年秋九月十四日寝疾而终春秋六十有五夫人高平徐氏安西都护高平县公钦识之女妇顺母仪克明休德以大历二年夏六月二十五日终于岳州客舍享年五十有六其孤嵩臮中子仑少子峰等衔恤允穷竭力襄事以大历十年冬十月二十四日合祔君臮夫人于荥泽县广武原遵理命也仑不远千里泣而求蒙敢述无愧之词式扬不朽之烈铭曰
猗那使君世诵清芬颛经饰吏休有令闻天子命我参卿西军骤迁大县克懋殊勲让行亲睦耳截寃分縻禄食饿驰师解纷孤城再邑罢卒益振麾守商於移兵浙濆绸缪宸睠焜燿天文力尽寇多师陷身屯诡词绐贼解路是羣脱祸归朝义高天云乞骸延阙税驾洧溱志敦禅诵茹絶羶荤处顺齐终聊乐我云刻诸金石永永不泯
顔鲁公集卷七

[book_title]卷八
钦定四库全书
顔鲁公集卷八
唐　顔真卿　撰
碑
朝议大夫赠梁州都督上柱国徐府君神道碑铭
自古遭盛名而功不立都卿相而名不称者盖有之矣其或荷丕构而继志不忘在下位而能伸其道克扬前烈以承後昆其唯徐君乎君讳秀东海郯人也其先出於伯益实掌舜虞裔孙偃王躬行仁义遂因国命氏焉厥後乐以文侍金门稺以礼优尘榻仙人寄傲于贤圣伟长首冠於应刘英达相仍有自来矣宋有中书侍郎逵之司空羡之兄秘书监钦之钦之子尚书仆射中书令湛之湛之生黄门侍郎聿之聿之生齐太尉孝嗣孝嗣生梁侍中绲绲生陈五兵尚书君敕君敕生丹阳尹温自司空已还四为上公五降帝女尹生隋民部侍郎唐赠秘书监讳恕监生金紫光禄大夫右散骑常侍兼礼部尚书讳筠尚书生库部郎中万年令太子詹事讳昕皆以盛德济美垂於世家君即詹事第三子也幼而聪悟笃学能属文事继亲以孝称十余岁时父友凤阁侍郎姚元崇示君五百字诗一览便诵姚公奇之因谓纳言狄公曰徐子珠华玉洁【阙二字】後但不知命何如耳年十五为崇文生应举考功员外郎沈伦期再试东堂壁画赋公援翰立成沈公骇异之遂擢高第调补幽都县尉充相国尚书赵彦昭朔方节度判官以事去职又历蔡州参军为御史宋遥关内覆囚判官公鋭精鞠讯多所全活宋公以为言公正色谓之曰仆从祖父司刑卿天授中详理寃狱振雪者七十余家今子孙犹困於襄陵岂忍以束湿之事以自便也因顿首请去宋谢而留之无何或讼寃於执事者召公问状则他判官之为也宋欲别白旌公公曰仆虽不材岂可藉人之过以为已功乎论者休之户部侍郎徐知仁请为招慰南蛮判官奏课居最转瀛州司法参军侍御史赵颐贞辟宣慰判官历湖州德清长城润州丹阳三县令天宝二载春二月加朝散大夫敇摄新安郡别驾采访使齐澣梁昇卿并奏为判官六载秋七月拜临淮郡长史加朝请大夫九载夏四月除济南郡司马加朝议大夫十二载春三月拜信都郡长史不幸感疾天宝十三载秋七月九日终於郡之官舍春秋七十公先世茔壠宅於京师少陵原詹事府君巡按河南薨於洛汭因葬於缑氏县西南大寇原公啓手足也顾命其子今侍御史演曰吾家代俭约不欲华衆归全之後其以布车一乘?祔先茔演泣而奉之及其葬也茔小无便地於次东马鞍山下得紫龙饮乳冈之原龟筮从也夫人南阳县君樊氏户部尚书子盖之曾孙袁州刺史文器之孙庐江太守季节之女仁孝柔明闲於礼度左右图史雅善琴碁中外孤弱躬自收视俾夫远近咸怀安之春秋六十有八弃堂帐于相州之安阳天宝十五载秋八月十有四日爰遵周公之典而合祔焉礼也广德二年春二月皇帝有事于南郊追赠君都督梁州诸军事梁州刺史夫人南阳郡太君盖以演簪白笔於赤墀董财赋於巴汉是用有永锡之宠纡襃崇之命哀荣之盛不其至矣君凡四为纲佐六奉使轩所至之邦必闻异绩举天下之政事莫不咨折中焉【阙二字】清贫室无长物孤茕丛萃皆仰於君既婴沈痼之疾绵历三载演请就上国之医庶其逢吉君曰阖门之资者寸禄也【阙三字】命也吾不以一身易百口竟不从而殁识者哀之或谓君曰吾奉养嫠姊用度万钱【阙一字】粻诸姑缣才五两姑见【阙三字】君笑而不答退谓演曰吾见其抚孤不见其怨德教义之士有以见其用心也君怡淡寡欲雅好摄生在新安或指灵叟於【阙一字】君斋心四日罙入其阻而後觌之讯其来由陈思王东阁祭酒蒋觊也说魏时事历历可听君稽首而蕲之叟曰从我乎必可度世君以王事靡盬退而辞焉比回顾则为茅草矣初君上计济南展羣祖之墓松檟森然徽猷莫纪留居论譔以日【阙一字】成先德之不忘【阙三字】繄是举也呜呼君体聪頴之上姿恬旷之夷度寛明足以济衆和义足以长人口絶莠言目无还视立身先张仲之志与朋服子路之言内行可以质神明清规可以励风俗宜克享胡耉荷天之龙光辅乎汉之得人高视乎周之列位而道之将丧命不偶时屈舆骥於身前【阙四字】殁後吁足叹也春秋贵九世卿族汉史称七叶珥貂陪臣于下士【阙二字】絶属於天潢戚里岂比夫登台者四世尚主者五人焜燿於数朝之间蝉聨於百代之下可同年而语矣演懿文懋学峻节清标天宝末陷居贼中为伪命连辟辞疾不起谋使家人与本朝通计为部曲所发遂遭禁诘一日之中议刑者数焉俄而官军大至贼党奔北由是获免乾元中奉使巴渝属段子璋构逆流辈十人皆被屠害以演高名欲留同恶期之以死承剑不回【阙一字】诸道徵求之不堪命演至之邦必荷仁信如期而毕则【阙三字】将崇必复之矣宁止当朝之望俾铭功伐敢坠斯文其辞曰
益为帝虞偃不异途世表东海其惟徐乎或文
或武或哲或儒休美後昆厥德不孤猗那都督克懋远图邦国四佐輶轩六徂树声长世与道为徒爰觌幽【阙一字】无宁集枯【阙六字】何【阙一字】仁义都尽彭殇曷殊所嗟人纪莫展嘉谟马鞍山北龙乳冈隅於焉崇祔先志靡渝丰碑崔嵬宰树萦纡【阙六字】沾濡
京兆尹御史中丞梓遂杭三州刺史剑南东川节度使杜公神道碑铭
征镇四出凿门之寄崇邦畿千里内史之官?非夫任均周召名轶赵张则何以展心膂之谋光缿筩之制者矣公讳济字应物京兆杜陵人晋征南大将军当阳侯元凯十四代孙周礼部侍郎殿内监【阙一字】棠公懿之来孙隋符玺郎乾佑之玄孙皇度支员外主客郎中续之曾孙朝散大夫明堂丞赠润州刺史让之孙高陵令赠太子少保惠之第三子也器识通简履怀坦易以文饰吏用晦而明逗机而举无遗諝涖事而照有余地早岁以寝郎从调书判超等为李吏部彭年所赏补梁州南郑主簿州主司马垂为山南西道采访使引在幕下俄丁内艰终制转许州长社尉阳光翽都督陇西奏公为法曹皇甫侁采访江西奏公为推官授大理司直摄殿中侍御史赐绯鱼袋除正除殿中俄宰郿县相国李岘尹京兆奏公为渭南尉仆射裴冕为剑南奏公为成都令迁绵州刺史赐紫金鱼袋属徐知道作乱使禆将曹怀信招公公执以归朝除户部郎中加朝散大夫广德中检校驾部郎中上柱国公善与人交於严武情均莫逆武再充剑南节度为武行军司马郭英义之代武也矫宣恩命毁玄宗宫为节度使宅公惊其异谋移疾不视事今司空冀国公崔宁既诛英义请知使事公坚卧不起仍俾通泉令今前殿中侍御史韦都宾密使家僮潜表事实大历初杜鸿渐分蜀为东西川公为副元帅判官知东川节度拜大中大夫绵剑梓遂渝合龙普等州都防御使梓州刺史兼御史中丞公以威信驭戎寛明莅俗克念八州之地【阙一字】靖两川之人朝廷嘉之寻拜东川节度使俄而移军复为遂州都督徵拜给事中间岁拜京兆少尹明日迁京兆尹出为杭州刺史不逾周岁风化大行不幸感疾又闻代到请寻医于晋陵以大历十二年岁次丁已秋七月二日辛亥薨於常州之别馆春秋五十有八夫人京兆韦氏曰平仲房州刺史景骏之孙礼部尚书琅琊王邱之外孙太子中舍迪之第三女也精识高明正家柔克移天有干夫之蛊宜室多绥族之仁六姻称其壼则四德被於彤管生三子四女而公即世夫人昼哭茹毒星言割哀留子壻袐书省校书郎范阳卢少康臮二子匡陟缉宁家残独与子肃匍匐万里以祗护丧榇冬十一月至上都二十四日壬申?窆公于万年县洪原乡之少陵原祔先茔也仍自为祭文以杼意其略曰周旋吴蜀备历艰危不陷寇难赖君携持一朝孤立更复何依鱼失水而鳞悴树无根而叶萎词理清婉才情恳到闻者伤愍焉於戏公以杰俊之材当艰虞之际伸其智略宣力盛时颉颃鸳鹭之间总统龙犀之节旋登琐闼骤陟尹畿方当焜燿高衢升凌台序而一麾出守铩翮江臯竟吉往而凶归齎此志而殁地吾道憯矣真卿何幸得忝维私未终倚玉之欢遽切据梧之恨吁足痛也铭曰
杜侯峩峩令闻猗那其用於世为猷匪他理称易简政絶烦苛州县发迹云霄切摩化存江浒威肃岷嶓巴蜀靖谧精诚孔多琐闱久拜亚尹遄过始陟京兆旋移浙河云如不吊遘此凶瘥哲妇哭昼获丧崩波祔于先垄映蔚条柯曷用表德勒铭坟阿
顔鲁公集卷八

[book_title]卷九
钦定四库全书
顔鲁公集卷九
唐　顔真卿　撰
碑
晋紫虚元君领上真司命南岳夫人魏夫人仙坛碑铭
夫人讳华存字贤安任城人晋司徒剧阳文康公舒之女也师於小有清虚真人王裒裒命中侯上仙范邈为立传其略云夫人挺琼兰之流映体自然之灵璞志逸云霞明洁鲜蔚天才卓异玄标幽拔少读老庄三传五经百子无不该览性乐神仙味真慕道少服胡麻散茯苓丸吐纳气液摄生夷静亲戚往来一无关见常欲别居闲处父母不许年二十四强适太保掾南阳刘文幼彦生二子璞遐幼彦後为修武令夫人心期幽灵精诚苦尽逮子息粗立乃离隔室宇斋于别寝清修百日忽有太极真人安度明东华大神方诸青童扶桑碧河汤谷神王景林真人小有仙王清虚真人王裒来降裒谓夫人曰闻子密纬真气太帝君敕我授子神真之道青童曰清虚尔之师也度明曰子苦心求道道今来矣景林曰虚皇鉴尔勤感太极已注子於玉札子其朂哉青童又曰子不受闻上道内法晨景玉经者仙道无缘得成也後日当会阳洛山中尔勤密之矣三君乃命侍女开玉笈出太上宝文八索隐身大洞冥经高仙羽玄等书三十一卷手授夫人焉此皆王君昔遇南极夫人西城真人王方平於阳洛山所受之本经也山中有洞台是清虚之别宫王君至是北向祝誓於夫人曰太上三元九皇高真虚微八道玉清玉泉裒为太帝所敕于魏华存又说太极白简青籙金刻玉文有得见此三十一卷书者之姓名也凡此宝书起自清虚真人授太师西城王君紫元夫人从是当七人得之以白玉为简青玉为字至是夫人为四矣於是景林又授夫人黄庭内景经令昼夜诵读万遍乃得洞观鬼神此乃不死之道也於是四真吟唱各命玉女弹琴击钟吹箫合节而发歌歌毕王君乃解语夫人向所授书存思指归宝经节度行事口诀诸要粗讫徐乃别去凡二夕一日共会在曲静之中自此之後王君及西城真人诸元君夫人互有来往或与隔壁共庭初不骇悟已而幼彦以暴疾殒世值天下荒乱夫人抚养内外傍救穷乏超羣先觉乃携细小径来东南及儿息各大并处官位至于守静之思与日而进也凡在世八十三年以成帝咸和九年岁在甲午王君乃与东华青童来降与夫人灵药两齐使顿服之尅期会于阳洛宫夫人服药称疾闭目寝息饮而不食七日夜半太一玄仙遗飇车来迎夫人用藏景之法托形神剑化成死骸始终外朗仙化内逸冥变隐适从此而絶子璞时为庾司空司马遐时为陶太尉从事中郎安城太守故夫人自此隐化沦景须臾至阳洛山明日青童君太极四真人清虚王君三天法师张道陵等凡四十七真人降教夫人于隐元之台王君令夫人清斋五百日读大洞真经并分别登真秘奥道陵授以新出明威章【阙一字】入静存祝吏兵符籙之诀衆真各标至训三日而去道教所以备教委曲者以夫人在世为女官祭酒领职理故也夫人遂修斋读经诵研万过积十六年顔如少女於是龟山九灵太真西王母金阙圣君南极元君乃共来迎夫人遂白日升晨北诣上清宫玉阙之下太微天帝中央王老君三素高元君太上玉晨大道君太素三元君扶桑大帝君金阙後圣君各令使者致命授夫人玉札金文位为紫虚元君领上真司命南岳夫人比秩仙公使治天台大霍山洞台之中主下训奉道教授当真仙者而男之高仙曰真人女曰元君於是夫人受锡事毕王母及金阙圣君南极元君各去使夫人於王屋小有之中更斋戒三日毕九微元君龟山王母三元夫人冯双礼珠臮诸衆仙并降夫人於小有清虚上宫绦房之中时夫人与王君为宾主焉神肴罗陈金觞四奏各命侍女陈曲成之钧九云合节八音零粲於是西王母击节而歌歌毕冯双礼珠弹云璈而答歌余真人各歌须臾司命神仙请隶属及南岳神灵迎官并至虎旗龙辇激曜数百里中西王母诸真乃共与夫人东南行俱诣天台霍山台又便道过句曲金坛茅叔申宴会二日二夕又共适于霍山夫人安驾玉宇然後各别初王君告夫人曰学者当去疾除病因受甘草丸所谓糓仙方也夫人服之而仙夫人能隶书为王君立传事甚详悉又述青精?飰注黄庭内景经自後屡降茅山子璞後至侍中蒙使传法于司徒琅琊王舍人杨羲护军长史许穆穆子玉斧并升仙事具陶弘景真诰所呼南真即夫人也初夫人既渡江徧游名山至临川郡临汝水西立坛置精舍院东百余步造冢圹又於石井山建立坛塲往来游憇岁月深久榛芜沦翳虽备载图经而略遗无迹有唐女道士黄令微道行高远八十而有少容蹀屣而行奔马不及时人见其顔色殊异号曰花姑闻夫人灵迹长寿二年岁在壬辰冬十月乃讯於洪州西山道士胡超超能通神明遥指郭南六里乌龟原有石龟每犯田苗被人击首折其处是也姑与道流寻访见龟在坛中央其下得尊像油瓮枪刀灯盏之类俄梦夫人指九曲池於坛南获之塼砌犹在景云中睿宗使道士叶善信将绣像幡花来修法事仍於坛西置洞灵观度女道士七人开元初玄宗使醮祭祈祷不絶每有风雨或闻箫管之声入室礼谒必须严洁不尔必有蛇虎惊吼之异时时有云如乌鸟羣飞垂带直下坛上倏忽不见西出如向井山前後非一已而花姑肸蠁间如有告者曰井山古迹汝须崇建俄闻异香从西来姑行宿洞口闻钟磬之音迟明入山果遇坛殿余址遂建立屋宇屡闻仙梵之响环坛数里有采斫及不精洁者必有恠异之警有野象中箭来投花姑姑为拔之後每斋前则衘莲藕以献姑开元九年姑欲上升告弟子曰勿钉吾棺可以绦纱羃之已而霆雷震击纱上有孔大如鸡卵棺中唯有被覆木简屋上穿可容人座前奠瓜数日生蔓结实如桃者二每至忌辰则风雨郁勃直入室内玄宗闻而骇之覆视明白使道士蔡伟编入後仙传二十九年春三月乙酉使道士齎龙璧来醮忽有白鹿自坛东出至冢间而灭五色仙蛾集坛上刺史范阳张景佚以为圣德感应立碑颂述天宝八载以夫人得道升仙之所度女道士二人见修香火大历三年真卿叨刺是州言崇礼谒郊郭蒙邃雚蒲震惊女弱曹逃豺狼窟聚真仪如在坛殿岿然瞻仰徘徊悄焉若失有仙坛观道士谭仙岩者修真目远法侣是宗请以男官黄道士二七人抽隶洞灵共申洒扫高行女道士黎琼仙七人萃居坛院精力住持已久率励往来增修观宇从之不日遹暨厥成仙迹之载崇师之力也敢备其本末而为颂云铭曰
紫虚元君维魏夫人位列五岳名高七真凝华台胤夺志刘嫔太帝昭恳清虚降神群仙毕会玉笈斯陈服道日损精心益勤蜕形神剑托驭飈轮适抵阳洛遄登隐元黄庭朗咏白日升辰西降王母东过叔申传法侍中许杨【或作阳非】为隣伊昔南渡爰居汝滨坛塲处所埋没荒榛实赖花姑谂于胡尊果获灵迹乌龟之原次寻井山实叶曩言嫣然简解纱羃空存野象衔藕灵瓜吐根恠异昭彰不可殚论二圣竦骇屡崇明禋于嗟女弱香火堙沦真卿刺州谒拜思频乃命仙子增修鼎新花姑侍傍异代同尘曷表玄德铭功翠珉垂诸来裔坱□无垠
抚州临川县井山华姑仙坛碑铭
华姑者姓黄氏讳令微抚州临川人也少乃好道风神卓异天然絶粒年十二度为天宝观女道士年八十髪白面红如处子状时人谓之华姑牒屣而行奔马不及闻魏夫人仙坛在州郭之南草木榛翳结庐求之不得长寿二年岁在壬辰冬十月壬申朔访于洪州西山胡天师天师名超能役使鬼神见其恳切遥指姑所居南二百步曰乌龟原中有石龟每蹂践田苗百姓患之乃击断其首即其处也明日与姑登山顾望西面有池水焉天师谓姑曰池中有所见乎曰无师遂举左手令姑自腋下观之四仙浴焉师曰余有道分必当得之因留与语数日?诚寻访遂获石龟於坛中央掘其下得尊像及刀锯各一油瓮五口灯盏数十个天后闻之尽收入内姑尝于旦夕精思想象之间忽有告曰坛南有九曲池汝可开之姑从而获焉塼砌尽在他日有异香彩云从西南而来其夕梦有人谓姑曰井山道塲何不修葺姑未及往忽然感疾姑曰得非违尊教所致乎翌日病愈又闻异香而宿于谷口闻钟声迟明入山果获坛殿地砌北半峰有自然石井深可三尺濶丈余故名井山天欲雨则云雾先起姑既建置精舍时闻仙梵之音环坛五七里间莫敢樵采姑遂洒扫修葺极其力焉人或不洁不诚必遭虵虎恠异之警迷不能出矣至今犹然有野象为猎人所射来姑前姑为拔箭其後每至斋时即衔莲藕以献姑开元九年欲上昇之际忽谓弟子曰不须钉吾棺可以绦纱羃之数夕有雷震绕视纱顶孔如鸡卵屋穿容人棺中唯被覆木简而已弟子奠瓜数日生蔓长数尺结实二颗其大如桃姑同学弟子黎琼仙恒服茯苓胡麻絶粒四十余秋年八十齿髪不衰六七岁时亲覩其事每至忌晨即风云蓊郁直入室内村墅路人往往见彩云白鹤飞入洞口清斋行道时每有一朱鬃白马在坛侧逼之则奔而出外舍之则随而复来灵异昭彰不可谈悉仙岩史玄同左通玄等每至三元恒修斋醮大历三年真卿获刺是州明年春三月山下有女道士曾妙行梦一女师令上层华树层层掇飡及悟犹饱因是不食尝於观中见黎琼仙跪而拜曰梦中所见乃尊师也因请依之于今觉韶顔润泽?修香火於此山遐迩骇慕焉於乎昔麻姑得道而名山南真仙昇於龟原华姑翥於兹岭琼仙妙行接踵而出非夫天地肸蠁从古以然则何以仙气氤氲若斯者矣真卿幸因述职亲覩厥猷若默而不言则来者奚述乃为铭曰
绰绰华姑真仙品徒芳莲比色逸骏争驱南郭从魏西山访胡腋窥浴泉原获龟乌灵迹既俨曲池犹汚鼎新庙貌焕发规模名曰井山终焉不逾象来藕献马见鬃朱简解空存纱穿上徂奠瓜吐实蔼室云趋妙行精持高真是俞勒铭翠琰永播玄都
浪迹先生玄真子张志和碑
士有牢笼太虚掖玄造摆元气而词锋首出轧无间而理窟肌分者其唯玄真子乎玄真子姓张氏本名龟龄东阳金华人父游朝清真好道着南华象罔说十卷又着冲虚曰马非马证八卷代莫知之母留氏梦枫生腹上因而诞焉年十六游太学以明第擢第献策肃宗深蒙赏重令翰林待诏授左金吾卫録事参军仍改名志和字子同寻复贬南浦尉经量移不愿之任得还本贯既而亲丧无复宦情遂扁舟垂纶浮三江泛五湖自谓烟波钓徒着十二卷凡三万言号玄真子遂以称焉客或以其文论道纵横谓之造化鼓吹京兆韦诣为作内解玄真又述太易十五卷凡二百六十有五卦以有无为宗观者以为碧虚金骨兄浦阳尉鹤龄亦有文学恐玄真浪迹不还乃於会稽东郭买地结茅斋以居之闭竹门十年不出吏人尝呼为掏河夫执畚就役曾无忤色又欲以大布为褐裘复徐氏闻之手为织纩一制十年方暑不解所居草堂椽柱皮节皆存而无斤斧之迹文士効柏梁体作歌者十余人浙江东观察使御史大夫陈公少游闻而谒之坐必终日因表其所居曰玄真坊又以门巷湫隘出钱买地以立閈闳旌曰回轩巷仍命评事刘太真为叙因赋柏梁之什文士诗以美之者十五人既门隔流水十年无桥陈公遂为剏造行者谓之大夫桥遂作告大夫桥文以谢之常以豹皮为度騣皮为屩隐素木几酌班螺杯鸣榔杖拏随意取适垂钓去饵不在得鱼肃宗尝锡奴婢各一玄真配为夫妻名夫曰渔僮妻曰樵青人问其故鱼僮使捧钓收纶芦中鼓枻樵青使苏兰薪桂竹里煎茶竟陵子陆羽校书郎裴修尝谓问有何人往来答曰太虚作室而共居夜月为灯以同照与四海诸公未尝离别有何往来性好画山水皆因酒酣乘兴击鼓吹笛或闭目或背面舞笔飞墨应节而成大历九年秋八月讯真卿于湖州前御史李?以缣帐请焉或挥洒横抪【音布】而纎纩霏拂乱枪而攅毫雷驰须臾之间千变万化蓬壶髣髴而隐见天水微茫而昭合观者如堵轰然愕贻在坐六十余人玄真命各言爵里纪年名字第行于其下作两句题目命酒以蕉叶书之授翰立成潜皆属对举席骇叹竟陵子因命画工图而次焉真卿以舴艋既敝请命更之答曰傥惠渔舟愿以为浮家泛宅沿泝江湖之上往来苕霅之间野夫之幸矣其诙谐辩捷皆此类也然立性孤峻不可得而亲踈率诚澹然人莫窥其喜愠视轩裳如草芥屏嗜欲若泥沙希迹乎道丈夫同符乎古作者莫可测也忽焉去我思德兹深曷以寘怀寄诸他山之石铭曰
邈玄真超隐沦齐得丧甘贱贫泛湖海同光尘宅渔舟垂钓纶辅明主斯若人岂烟波终此身
茅山玄靖先生广陵李君碑铭
先生姓李氏讳含光广陵江都人本名弘以孝敬皇帝庙讳改焉二十一代祖宏江夏太守避王莽徙居晋陵遂为郡人高祖文嶷陈桂阳王国侍郎曾祖荣皇朝雷州司马祖师龛隐居以求其志徙于江都父孝感博学好古雅修彭?之道与天台司马链师子微为方外之交尤以笃慎着于州里考行议谥曰正隐先生母琅琊王氏贤明有德行先生孩提则有殊异晬日独取孝经如捧读焉羁丱好静处诵习坟典年十八志求道妙遂师事同邑李先生游艺数年神龙初以清行度为道士居龙兴观尤精老庄周易之深趣执丧过哀口不尝甘旨之味食唯穬麦而已封植膳羞皆经其手号毁骨立亲族莫不伤之开元十七年从司马链师於王屋山传授大法灵文金记一览无遗综核古今该明奥旨玄宗知先生徧得子微之道乃诏先生居王屋山阳台观以继之岁余请居茅山纂修经法频徵皆谢病不出天宝四载冬乃命中官齎玺书徵之既至延入禁中每欲谘禀必先斋沐他日请传道法先生辞以足疾不任科仪者数焉玄宗知不可强而止先生尝以茅山灵迹剪焉将堕真经秘籙亦多散落请归修葺乃特诏於杨许旧居紫阳以宅之仍赐绢二百疋法衣两副香炉一具御制诗及序以饯之又禁於山侧采捕渔猎食荤血者不得辄入公私祈祷咸絶牲牢先生以六载秋到山是岁诏书三至渥泽频繁辉映崕谷初山中有上清真人许长史杨君陶隐居自写经法历代传宝时遭丧乱散逸无遗先生奉诏捜求悉备其迹而进上之先时玄宗将求大法请先生为师先生竟执谦冲辞疾而退洎七载春玄宗又欲受三洞真经以其年春之三月中官齎玺书云其月十八日尅授经诰是日於大同殿洁修其事遂遥请先生为玄师并赐衣一袭以伸师资之礼因以玄靖为先生之嘉号焉仍诏刻石於华阳洞宫以志之是岁夏五月隐居先生合丹之所有芝草八十一茎散生於松石之间诏俾先生与中官啓告灵仙缄封表进夏又诏以紫阳观侧近二百户太平崇元两观各一百户并蠲其官徭以供香火秋七月又徵先生既至请居道观以养疾九载春辞归旧山其年夏六月前生灵芝之所又产三百余茎煌煌秀异人所莫覩先生又图而奏之是岁冬又徵先生於紫庭别院馆之十载秋先生又恳辞告老御制序诗以饯之十有一载先生奉诏与门人韦景昭等於紫阳之东郁冈山别建斋院立心诚肃是夜仙坛林间遍生甘露因以上闻特诏嘉异初隐居先生以三洞真法传昇玄先生昇玄付体玄先生体玄付正一先生正一付先生自先生距於隐居凡五叶矣皆总集妙门大正真法所以茅山为天下道学之所宗矣於戏是非可齐也我物均焉生死可忘也觉梦同焉如出可域心於变化之际哉先生以大历已酉岁冬十一月十有四日遁化於茅山紫阳之别院春秋八十有七其年十二月八日门人赴丧而至者凡数千人号奉冠舃迁窆于雷平山之西陲遗命以松棺竹杖木几水瓶香奁香炉置於藏门内弟子等仰奉嘉猷克遵俭德先生识真气淳业行高古道穷性情之本学冠天人之际所以优游句曲郁为王者之师出入明庭特宠肩舆之贵是知顺风而问昔称於黄帝望山而请今见於玄宗矣又博览羣言长於着撰尝以本草之书精明药物事关性命难用因循着音义两卷又以老庄周易为洁静之书着学记义略各三篇内学记二篇以续仙家之遗事皆名实无违词旨该博初先生幼年颇工篆籀而隶书尤妙或赏之云贤於其父因投笔不书玄宗诏山人王旼强请先生楷书上经一十三纸以补杨许之阙先生能於阴阳数术之道而不以艺业为能极於转链服食之事而不以夀养为极但冥怀素朴妙味玄津非夫博大之至人孰能尽於此真卿乾元二年以昇州刺史充浙江西节度钦承至德结慕玄微遂专使致书於茅山以抒诚恳先生特令韦链师景昭复书於真卿恩眷绸缪足励超然之至然可师可仰望紫府而非遥王事不遑寄白云而悠远洎大历六年真卿罢刺临川旋舟建邺将宅心小岭长庇高踪而转刺吴兴事乖夙愿徘徊郡邑空怀尊道之心瞻望林峦永贞借山之记而景昭洎郭闳等以先生茂烈芳猷愿铭金石乃邀道士刘明素来托斯文真卿与先生门人中林子殷淑遗名子韦渠牟尝接采真之游绪闻含一之德敢强名於巷党曷足辨於鸿蒙其词曰
抱一混茫人之纪纲先生以之气王神强乃啓玄旨玄门以彰乃为帝师帝道惟康甘露呈瑞灵芝効祥上士云感高风再扬鹤返仙庙云辞帝乡退归而老妙识行藏德本无累道心有常寔曰形解孰云坐亡代石表墓勒铭传芳谷变陵迁厥迹弥光
顔鲁公集卷九

[book_title]卷十
钦定四库全书
颜鲁公集卷十
唐　颜真卿　撰
墓碣墓志
曹州司法参军秘书省丽正殿二学士殷君墓碣铭
善父母之谓孝睦昆友之谓悌孝悌也者其仁之本欤经天纬地之谓文博古知今之谓学文学也者其德之藴欤谁其兼之即我伯舅殷君其人矣君讳践猷字伯起陈郡长平人五代祖不害【旧集作不古非】以孝见梁书高祖英童周御正中大夫麟趾学士曾祖闻礼唐太子中书舍人弘文馆学士祖令言校书郎淄川令父子敬太常博士吴令累叶皆以德行名义儒学翰墨闻于前朝君即吴县之元子幼而聪悟絶伦长而典礼不易年十三日诵左传二十五纸读稽圣传一遍亦诵之博览羣言尤精史记汉书百家氏族之说至於阴阳数术医方刑法之流无不该洞焉与贺知章陆象先我伯父元孙韦述友善贺呼君为总龟以龟千年五聚问无不知也君性方正志业淳深识理清远人皆望而服之解褐杭州参军刺史宗璟以相国之重简贵自居无所推揖每见君必特加礼敬政事之诿諈者皆咨决焉开元初举文儒异等授秘书省学士寻改曹州司法参军丽正殿学士与韦述袁晖同修王俭今书七志及羣书四录流别铨次皆折衷於君璟与苏頲既入相每引君询以当代之务友于兄弟羣从宗党必尽纠绥之恩长妹兰陵郡太夫人真卿先妣也中年孀嫠遗孤十人未能自振君悉心训奬皆究恩意故能长而有立开元九年秋七月九日有叔父临黄尉子玄之丧哀恸呕血终於京师通化坊之私第夫人兰陵萧氏司空瑀之玄孙括州司马宋国公兴宗之女贤和齐肃秉修礼度能读论语周易泛观史传率诸妇以和义故闺范修睦焉君之捐馆以清白留遗家道索然夫人躬甘菲粝劝勉桑穑晏息晨兴以率励僮仆行之数岁经费羡焉教诲三子摄寅克齐等皆克负荷摄大斌令克齐高平尉为真卿河东覆屯军试判官并不幸早世寅聪达有精识能继先父之业有大名於天下举宏词太子校书永宁尉箠杀谩吏贬移澄城丞久疾将殁顾瞻太夫人欲诀不忍其子监察御史亮年未志学隐而潜?之及寅卒斩指剪髪寘于棺中誓事太夫人不敢渝常日【阙一字】有疾不脱衣带者数年故白燕巢于苫楣乾元元年太夫人季女适于邠州司法陆超板舆随牒俄而遘疾三月朔日终于超之官舍春秋八十有一龟筮未从因权殡于三水亮以校书郎迁夀安尉为真卿荆南节度推官广德二年十有二月与弟今荣阳尉永匍匐徒步力护双榇合祔君夫人于新安县之龙涧原三子茔从理命也呜呼以君之才之美被服纯行加人数等清修素业为代元龟竟不得赞皇极而叶彛伦登泰阶而仪百辟不其惜矣嗟乎仲尼圣者也终于鲁司寇而【阙一字】官与之比公明达者也年才四十八而君夀与之齐岂圣贤之道有遭遇乎将运命之数有穷通乎兹小子所以献疑而述报施也大历五年夏五月真卿以恩宥刺抚于州采石刻颂丹寄碣于墓左铭曰
殷之後昆奕叶儒门盛烈存兮君能济美於穆不已明德尊兮运促道长身殁名扬教义敦兮合袝先窆述遵理命哀顺孙兮高坟崔嵬龙涧之隈映鲜原兮斯焉窆止以望吾子慰营魂兮
京兆尹兼中丞杭州刺史劒南东川节度使杜公墓志铭
九有无虞 行师贵於衽席四方取则鈎距资乎浩穰谁其有之则杜公其人矣公讳济字应物京兆杜陵人皇主客郎中续之曾孙明堂令知让之孙赠太子少保惠之第三子姿度韶举心灵敏达在家必闻既藴睦亲之志所居则化多称不器之能解褐南郑主簿州主司马垂引在使幕转长杜尉陇西法曹皇甫侁江西采访推官授大理司直摄殿中侍御史赐绯鱼袋寻正除殿中历宰郿渭南成都三县绵将刺史赐紫金鱼袋户部郎中加朝散大夫广德中检校驾部郎中上柱国允严武剑南行军司马杜鸿渐分蜀为东西川以公为副元帅判官知东川节度拜大中大夫绵剑梓遂都防御使梓州刺史兼中丞时寇盗充斥公示以威信八将之不陨公之力焉寻拜东川节度使俄而移军复为遂将都督徵拜给事中间岁拜京兆少尹明日还京兆尹出为杭州刺史公务清简庭落若无吏焉不幸感风疾以大历十二年岁次丁已秋七月二日辛亥薨于常州之别馆春秋五十有八夫人京兆韦氏太子中舍迪之第三女也沉敏精深高明柔克干夫之蛊以懋厥家生三子四女而公即世夫人星言昼哭躬护榇轊与子杨以冬十一月二十有四日壬申归窆公于万年县洪原乡之少陵原袝先茔也呜呼以公之志业材力宜其振□鳞翮凌厉清浮而命迮成山功亏长世吁足恨也真卿忝居友壻亟接周行痛音徽之永隔感存殁其何已铭曰蔼蔼顒顒时维杜公业先台省政洽军戎乃尹京师乃麾江东帝方俟理命则不融内子护丧哀哀送终祭文
祭侄季明文
维乾元元年岁次戊戌九月庚午朔三日壬申第十三叔银青光禄大夫使持节蒲州诸军事蒲州刺史上轻车都尉丹阳县开国侯真卿以清酌庶羞祭于亡侄赠赞善大夫季明之灵惟尔挺生夙撰幼德宗庙瑚琏阶庭兰玉每慰人心方期戬糓何图逆贼间亹称兵犯顺尔父竭诚常山作郡余时受命亦在平原仁兄爱我俾尔传书尔既归止爰开土门土门既开凶威大蹷贼臣不久孤域围逼父陷子死巢倾卵覆天不悔祸谁为荼毒念尔遘残百身何赎呜呼哀哉吾承天泽移牧河关泉明比者再陷常山擕尔首榇及兹同还抚念摧切震悼心顔方俟远日卜尔幽宅魂而有知无嗟久客呜呼哀哉尚飨
顔鲁公集卷十

[book_title]卷十一
[集部,别集类,汉至五代,颜鲁公集]
钦定四库全书
顔鲁公集卷十一
唐　顔真卿　撰
书帖
与李太保帖
不审所苦何如奉计已痊复真卿缘马病朝回巳乏未遂驰谒谨勒参候不次谨状十一日刑部尚书顔真卿状上李太保大夫公阁下又千手赞检未得帖之谨空比拙於生事举家食粥来巳数月今又罄竭祗益忧煎辄侍深情故令投告惠及少米实济艰勤仍恕干烦也真卿状
隂寒不审太保所苦何如承渴已损深慰驰仰所检赞犹未获望於文书细检也病妻服药要少鹿肉脯有新好者望惠少许幸甚幸甚专驰谒不次谨状二十九日刑部尚书顔真卿状上李太保大夫公阁下谨空
与卢仓曹帖
昨奉辞但增怅仰承已过埭不得重别情深惘然珍重谨此不宣真卿白二十四日
与蔡明远帖
蔡明远鄱阳人真卿昔刺饶州即尝趋事及来江右无改厥勤靖言此心有足嘉者一昨缘受替归北中止金陵阖门百口几至餬口明远与夏镇不远数千里冒涉江湖连舸而来不愆晷刻竟达命于秦淮之上又随我于?沟之东追攀不疲以至邵伯南埭始终之际良有可称今既已事方旋指期斯复江路悠缅风涛浩然行李之间深宜尚慎不宣真卿报
闻邹游与明远同来欲至采石计其不久亦合及吾淮泗之间脱若未到见之宜传此意遣此不宣真卿报蔡明远
与夫人帖
真卿顿首奉承十四日迁厝承问悲慕不能自胜惟攀慕不及搉毁何堪痛当奈何痛当奈何凝寒惟动静支适儿子等保侍真卿离官已久事须十间前至郑州汴州已来专奉侍一日只拟一驿计过大事後发犹恐迟必望知此缓急勿迟滞足下不来义无独去之法必请矜此狼狈所望今到汴州水下不愁河冻书祭器等先下舡去真卿十一日且发东京伫望早来早来谨不次真卿顿首夫人阁下　十一月八日　问讯颂翽蒙郎郎和奴光严深远忆或至十三日得发
寒食帖
天气殊未佳汝定成行否寒食只数日间得且住为佳耳
蔡州帖【题驿舍壁】
真卿奉命来此事期未竟止终忠勤无有旋意然中心悢悢【悢旧集作恨非】始终不改游于波涛宜得斯报千百年间察真卿心者见此一事知我是行亦足达於时命耳人心无路见时事只天知【旧集後二句不载】
与郭仆射书
十一月日某谨奉书于右仆射定襄郡王郭公阁下盖太上有立德其次有立功是之谓不朽抑又闻之端揆者百寮之师长诸侯王者人臣之极地今仆射挺不朽之功业当人臣之极地岂不以才为世出功冠一时挫思明跋扈之师抗回纥无厌之请故得身画凌烟之阁名藏太室之廷吁足畏也然美则美矣而终始之难故曰满而不溢所以长守富也高而不危所以长守贵也可不儆惧乎书曰尔唯弗矜天下莫与汝争功尔唯不伐天下莫与汝争能以齐桓公之盛业片言勤王则九合诸侯一匡天下葵丘之会微有振矜而叛者九国故曰行百里者半九十里言晩节末路之难也从古至今暨我高祖太宗已来未有行此而不理废此而不乱者也前者菩提寺行香仆射指麾宰相与两省台省巳下常参官并为一行坐鱼开府及仆射率诸军将为一行坐若一时从权犹未可何况积习更行之乎一昨以郭令公以父子之军破犬羊凶逆之衆衆情忺喜恨不顶而戴之是用有兴道之会仆射又不悟前失竟率意而指麾不顾班秩之高下不论文武之左右苟以取悦军容为心曾不顾百寮之侧目亦何异清昼攫金之士哉甚非谓也君子爱人以礼不闻姑息仆射得不深念之乎某窃闻军容之为人清修梵行深入佛海况乎收东京有殄贼之业守陕城有戴天之功朝野之人所共贵仰岂独有分於仆射哉加以利衰涂割恬然於心固不以一毁加怒一敬加喜尚何半席之座咫尺之地汩其志哉且乡里上齿宗庙上爵朝廷上位皆有等威以明长幼故得彝伦叙而天下和平也且上自宰相御史大夫两省五品已上供奉官自为一行十二卫大将军次之三帅三公令仆少师保傅尚书左右丞侍郎自为一行九卿三监对之从古以然未尝参错至如节度军将各有本班卿监有卿监之班将军有将军之位纵是开府特进并是勲官用?即有高卑会讌合依伦叙岂可裂冠毁冕反易彝伦贵者为贱所凌尊者为卑所偪一至於此振古未闻如鱼军容阶虽开府官郎监门将军朝廷列位自有次叙但以功绩既高恩泽莫二出入王命衆人不敢为比不可令居本位须别示有尊崇只可於宰相师保座南横安一位如御史台衆尊知杂事御史别置一榻使百寮共得瞻仰不亦可乎圣皇时开府高力士承恩传宣亦只如此横座亦不闻别有礼数亦何必令他失位如李辅国倚承恩泽径居左右仆射及三公之上令天下疑怪乎古人云益者三友损者三友愿仆射与军容为直谅之友不愿仆射为军容佞柔之友　又一昨裴仆射误欲令左右丞勾当尚书当时辄有训对仆射恃贵张目见尤介衆之中不欲显过今者兴道之会还尔遂非再谒入座尚书欲令便向下座州县军城之礼亦恐未然朝廷公讌之宜不应若此今既若此仆射意只应以为尚书之与仆射若州佐之与县令乎若以尚书同於县令则仆射见尚书令得如上佐事刺史乎益不然矣今既三厅齐列足明不同刺史且尚书令与仆射同是二品只校上下之阶六曹尚书并正三品又非隔品致敬之类尚书之事仆射礼数未敢有失仆射之顾尚书何乃欲同卑吏又据宋书百官志八座同是第三品隋及国家始升作二品高自标致诚则尊崇向下挤排无乃伤甚况再於公堂喝咄常伯当为令公初到不愿纷披□俛就命亦非理屈朝廷纪纲须共存立过尔隳坏亦恐及身明天子忽震电含怒责斁彝伦之人则仆射其将何辞以对【补□】
赞
李侍御写真赞
前殿中侍御史正议大夫行洛阳县令陇西李构年三十七
洛阳精坚强项称贤粉缋图出风?宛然睟容昭写卓立神全举板迎揖吾将答焉
题名
华岳庙题名
皇唐乾元元年岁次戊戌冬十月戊申真卿自蒲州刺史蒙恩除饶州刺史十有二日辛亥次于华隂与监察御史王延昌大理评事摄监察御史穆宁评事张澹华隂令刘嵩主簿郑镇同谒金天王之神祠
东林寺题名
唐永泰丙午岁真卿以罪佐吉州夏六月壬戌与殷亮韦桓【桓旧集作栢非】尼贾镒【镒旧集作监非】同次于东林寺则同愔熙怡二公惠秀正义二律师洎杨鷫存焉仰庐阜之鑪峰想远公之遗烈升神运殿礼僧伽衣覩生法师尘尾扇谢灵运翻湼盘经贝多梵夹忻慕之不足聊写刻于李张二公耶舍禅师之碑侧
西林寺题名
唐永泰丙午岁真卿以踈拙贬佐吉州夏六月癸亥与殷亮韦桓尼【桓旧集作栢非】贾镒【镒旧集作监非】杨鷫憇于西林寺有法真律师深究清净毗尼之学即律祖师志恩之上足余内弟正义之阿闍黎也缅怀远见二公之遗烈导余跻重阁示余以张僧繇画卢舍那佛像洎梁武帝蹙线绣鉢袋因寓题欧阳公所撰永公碑隂
靖居寺题名
唐永泰二年真卿以罪佐吉州闻青原靖居寺有幽絶之致御史韩公涉刺史梁公乘尝见招欲同游而不果大历二年十月壬寅评事韦甫已使将归乃与别驾李【阙二字】清河房澄同官主簿陆涓甫男七步真卿子侄蔡泚颐旰等同宿于下坊明日及僧明则智清而登礼焉因覩行思天师经始双泉之灵迹道契律师纂戎【阙】路之秘藏徘徊瞻仰乃援翰而勒于碑隂
题湖州碑隂
太保谢公东晋咸和中以吴兴山水清远求典此郡郡西至长城县通水陆今尚称谢公塘及迁去郡人用怀思刻石记功焉历代至皇唐天宝末羣盗起公之碑志失於所在眷求芜没深为怆然借旧史遗文敬刋息石公之雅量弘度盖嗟叹之不足
顔鲁公集卷十一

[book_title]卷十二
钦定四库全书
顔鲁公集卷十二
唐　顔真卿　撰
序
尚书刑部侍郎赠尚书右仆射孙逖文公集序
古之为文者所以导达心志发挥性灵本乎咏歌终乎雅颂帝庸作而君臣动色王泽竭而风化不行政之兴衰实系于此然而文胜质则綉其鞶帨而血流漂杵质胜文则野於礼乐而木讷不华历代相因莫能适中故诗人之赋丽以则词人之赋丽以淫此其效也汉魏已还雅道微缺梁陈斯降宫体聿兴既驰骋於末流遂受嗤於後学是以沈隐侯之论谢康乐也乃云灵均巳来此未及覩卢黄门之序陈拾遗也乃云道丧五百岁而得陈君若激昂颓波虽无害於过正榷其中论不亦伤於厚诬何则雅郑在人理乱由俗桑闲濮上胡为乎绵古之时正始皇风奚独乎凡今之代盖不然矣其或斌斌彪炳郁郁相宣膺期运以挺生奄寰瀛而首出者其惟仆射孙公乎公讳逖河南巩人其先自乐安武水寓于涉而从焉父嘉之以词学登科官至宋州司马公风裁徵明天才杰出学穷百氏不好非圣之书文统三变特深稽古之道故逸气上跻而高情四达羌索隐乎混元之始表独立於常均之外不其盛欤年数岁即好属文十五时相国齐公崔日用试土火炉赋公雅思遒丽援翰立成齐公骇之约以忘年之契尔後遂有大名故其试言也年未弱冠而三擅甲科吏部侍郎王丘试竹帘赋降阶约拜以殊礼待之相国燕公张说覧其策而心醉其序事也则伯乐川记及诸碑志皆卓立千古传於域中其为诗也必有逸韵佳对冠絶当时布在人口其词言也则宰相张九龄欲掎摭疵瑕沈吟久之不能易一字公之除庶子也苑咸草诏曰西掖掌论朝推无对议者以为知言凡斯夥多庸可悉数故燕国深赏公才俾与张九龄许景先韦述同游门庭命子均垍施伯仲之礼江夏李邕自陈州入计缮写其集齎以诣公托知已之分其为先达所重也如此公文雅有清鉴典考功时精核进士虽权要不能逼所奬擢者二十七人数年间宏词判等入甲者一十六人授校书者九人其余咸着名当世巳而多至显官明年典举亦如之故言第者必称孙公而已夫然信可谓人文之宗师国风之哲匠者矣公凡所着诗歌赋序策问赞碑志表疏制诰等不可胜纪遭二朝之乱多有散落子宿绦成等夙奉过庭之训咸以文章知名同时台省乃编次公文集为二十卷列之于左庶乎好事者传写讽诵以垂乎无穷亦何必藏名山而纳石室也真卿昔观光乎天府实荷公之奬擢见命为序岂究端倪时则永泰元年仲秋之月至若世系阀閲盖存诸别传此不复云
怀素上人草书歌序
开士怀素僧中之英气概通踈性灵豁畅精心草圣积有岁时江岭之间其名大着故吏部尚书韦公陟覩其笔力朂以有成今礼部侍郎张公谓赏其不羁引共游处兼好事者同作歌以赞之动盈卷轴夫草藁之作起於汉代杜庆崔瑗始以妙闻迨乎伯英尤擅其美羲献兹降虞陆相承口诀手授以至于吴郡张旭长史虽恣性颠逸超絶古今而楷法精详特为真正某早岁尝接游居屡蒙激劝教以笔法资质劣弱又婴物务不能恳习迄用无成追思一言何可复得忽见师作纵横不羣迅疾骇人若还旧观向使师得亲承善诱亟揖?模则入室之宾舍子奚适嗟叹不足聊书以冠诸篇首
送刘太冲序
刘太冲彭城之华望者也自开府垂明於宋室泽州考绩於国朝道素相承世传儒雅尚矣夫其果行修洁斯文彪蔚鄂木照乎栘华龙骥骧乎云路则公山正礼策高足於前冲与太真嗣家声於後有日矣昔余作郡平原拒胡羯而请与从事掌铨吏部第甲乙而超升等夷尔来蹉跎犹屑卑位虽才不偶命而德其无隣故冲之西游斯有望矣江月弦魄秦淮顶潮君行句溪正及春水朂哉之子道在何居
送辛子序
醇白之士曰陇西辛晃锐业班汉颛门名家十五而志学克明五十而励精益懋拳拳不失慕囘也之服膺衮衮可听同茂先之善说昔我高叔祖郓州使君着决疑一十二卷问答称为大顔曾伯祖秘书监府君集注解成一十二帙【阙】儒斟酌烦省捃摭英华勒成三十篇名之曰汉略夫其发凡举例晃序言之巳详惜乎困於缣缃不获缮写遂使精义沈郁闇然未彰吁足叹也二月初吉金陵气暖抵淮上之诸侯所如必合及滁川之美景未至方欢羣子赋诗以宠之
顔鲁公集卷十二

[book_title]卷十三
钦定四库全书
顔鲁公集卷十三
唐　顔真卿　撰
记
东方先生画赞碑隂记
东方先生画赞者晋散骑常侍夏侯湛之所作也湛字孝若父庄为乐陵太守因来觐省遂作斯文赞云大夫讳朔字曼倩平原猒次人魏建安中分猒次为乐陵郡又为郡人焉猒次今移属乐安郡东去祠庙二百里故猒次城今在平原郡安德县东北二十二里庙西南一里先生形像今则揑素为之并二细君侍焉郡尝为德州其赞开元八年刺史韩公思复刻于石碑真卿去岁拜此郡属殿中侍御史平公列监察御史阎公寛李公史鱼右金吾胄曹公謇咸以河北采访使东平王判官巡巡按押至真卿候于境上而先生祠庙不远道周亟与数公暨家兄淄州司马曜卿长史前洛阳萧晋用前醴泉尉李伯鱼徵君左骁卫兵曹张璲麟游尉韦宅相朝城主簿韦夏有司经正字毕燿族弟浑前参军郑悟初同兹谒拜退而游于中唐则韩之刻石存焉佥叹其文字纎靡驳癣生金四十年间巳不可识真卿於是勒诸他山之石盖取其字大可久不复课其工拙故援翰而不辞焉至若先生事迹则载在太史公书汉书风俗通武帝内传十洲记列仙神仙高士传此不复纪焉有唐天宝十三载季冬辛卯朔建
鲜于氏离堆记
阆州之东百余里有县曰新政新政之南数千步有山曰离堆斗入嘉陵江直上数百尺形胜缩矗欹壁峻肃上峥嵘而下回洑不与衆山相连属是之谓离堆东面有石堂焉即故京兆尹鲜于君之所开凿也堂有室广轮袤丈萧豁洞敞虚闻江声彻见人羣象人村川垻若指诸掌堂北磐石之上有九曲流杯池焉悬源螭腹蹙喷鹤咮酾渠股引迾坐环溜若有良朋以倾醇酎堂南有茅斋焉游於斯息於斯聚宾友於斯虚而来者实而归其斋壁间有诗焉皆君舅着作郎严从君甥殿中侍御史严侁之等美君考盘之所作也其右有小石廅焉亦可?而踆据矣其松竹桂栢冬青杂树皆徙他山而栽莳焉其上方有男宫观焉署之曰景福君弟京兆尹叔明至德一年十月尝在尚书司勲员外郎之所奉置也君讳向字仲通以字行渔阳人卓尔坚忮毅然抗直易有之曰笃实辉光书不云乎沈潜刚克君自高曾巳降世以财雄招徕贤豪施舍不倦至君继序其流益光弱冠以任侠自喜尚未知名乃慷慨发愤於焉卜筑养蒙学文忘寝与食不四三载展也大成着作奇之朂以宾荐无何以进士高第骤登台省天宝九载以益州大都督府长史兼御史中丞持节劔南节度副大使知节度事劔南山南西道采访处置使入为司农少卿遂作京兆尹以忤杨国忠贬邵阳郡司马十有二载秋八月除汉阳郡太守冬十有一月终於所任官舍悲夫雄图未伸志业巳空葬于县北表附先茔礼也君之薨也冢子光禄寺丞昱匍匐迎丧星言泣血自沔泝峡湍险万重肩槁足局板笭引舳凡今几年皲瘃在目因心则至岂无僮仆洎昱之季曰尚书都官员外郎炅克笃前烈永言孝思恳恳一志反葬于兹行道之人孰不跋而真卿犹子曰紘从父兄故偃师丞春卿之子也尝尉阆中君故旧不遗与之有忘年之契叔明昱炅亦笃世亲之欢真卿因之又忝宪司之寮亟与济南蹇昂奉以周旋益着通家之好君兄允南以司膳司封二郎中弟允臧以三院御史偕与叔明首末聨事我是用饱君之故乾元改号上元之岁秋八月哉生魄猥自刑部侍郎以言事忤旨圣恩全宥贬贰于蓬州沿嘉陵而路出新政适会昱以成都兵曹取急归觐遭我乎贵州之朝留游缔欢信宿陉岘感今怀昔遂援翰而志之叔明时刺商州炅又申掾京兆不同跻陟有限如何帝唐龙集後壬寅仲夏巳卯朔十五日甲午刻于门序之左右
抚州宝应寺律藏院戒坛记
如来以身口意三业难调伏也净尸罗以息其内行住坐卧四威仪摄善心也明布萨以昭其外故曰波罗提木义是汝之师则憍陈如之善来迦叶波之尚法诸声闻三归约衆十四年以八敬度尼羯磨相承其致一也至汉灵帝建宁元年有北天竺五丧门支法领等始於长安译出四分戒本兼羯磨与大僧受戒至曹魏有天竺十尼自远而来为尼受其後秦姚苌弘始十一年有?僧佛他耶舍译出四分律本而关内先行僧祗江南盛行十诵至魏法聪律师始阐四分之宗聪传道覆覆传慧光光传云辉愿愿传理隐乐洪云云传遵遵传智首首传道宣宣传洪洪传法励励传满意意传法成成传大亮道宾亮亮传云一宾岸超惠澄澄传慧钦此皆口相授受臻于壼奥钦俗姓徐洪州建昌人盖汉孺子之後也二十二寻师于临川楮山後五岁削髪隶于高安龙岗寺遂受戒有唐义净则译经上足曰洪州之灵杰其秉宣羯磨者曰两京涤法【旧集与文粹同石本作两京清涤使法下文断缺当考】鋭钦智度冲深神用高爽行无权实身絶开遮阐律藏而日月光明骋辩才而龙象蹴蹈江岭之外凛然风生开元末北游京充福先大德常诵大湼盘经而讲之兼明俱舍论维摩金刚经每登讲座其下日有二三千人由是名动辇毂属禄山作乱杖锡南归居于西山洪井双岭之间慕高僧观显之遗踪於寺北剏置兰若山泉之美颇极幽絶钦虽坚持律仪而志在弘济好读周易左传下笔成章着律仪辅演十卷尝撰本州龙兴寺戒坛碑颇见称於作者三年真卿忝刺抚州东南四里有宋侍中临川内史谢灵运翻大湼盘经古台阶扃俨然轩构摧圯有高行头陀僧智清者首事修葺安居住持明年秋七月真卿绩秩将满有观察使尚书御史大夫赵国魏公愿以我皇帝降诞之成奏为宝应寺仍请山林高行僧三七人冬十月二十三日圣恩允许於是鼎新轮奂其兴也勃焉仍请止观大师法源法泉襄阳乘觉清源善弘罗浮圆觉佛迹十喻余杭慧逹洎当州海通海岸等同住薰修以资景福佥以为学徒虽增毗尼未立明年三月乃请钦登坛而董振铎焉仍俾龙岗道干天台法裔招提智融白马法胤衡岳正觉同德义盈香城藏选龙兴藏志开元明彻等同秉法事於是远近骏奔道塲侧塞圣像放光而龙王不雨者四旬僧尼等三百五十七人而文士正议大夫前卫尉少卿张延臯脱俗归真其名曰坏纲为称首焉又钦比年已年为受具者凡一万余人江岭湖海之间幅员千余里像法於变此皆钦敎道之力焉临川在岭隅未尝弘律於是二衆三百余人谓法裔敷演而依止之後有上都资圣寺高德曰还本律主伟兹能深辨嗟叹而赞美之请於寺东南置普通无碍禅院院内立镇国观音道塲请善弘居之以开悟心要云一上足曰智融精持本事如会尊衆乃命智光等於普通道塲东置律藏院剏立戒坛以伫钦公之来仪且施肇纪之不朽经营未几坛殿郁兴庶乎渡海浮囊分毫絶罗刹之请严身璎珞照耀有摩尼之光则入佛位而披伽梨者名香普薰神足无极其可胜纪而芜絶乎有唐大历辛亥岁春三月行抚州刺史鲁郡开国公顔真卿书而志之
抚州南城县麻姑山仙坛记
麻姑者葛稚川神仙传云王远字方平欲东之括苍山过吴蔡经家教其尸解如蝉蜕也经去十余年忽还语家言七月七日王君当来过到期日方平乘羽车驾五龙各异色旌旗导从威仪赫奕如大将也既至坐须臾引见经父兄因遣人与麻姑相闻亦莫知麻姑是何神也言王方平敬报久不行民间今来在此想麻姑能蹔来有顷信还但闻其语不见所使人曰麻姑再拜不见忽已五百余年尊卑有序修敬无阶思念久烦信承在彼登山颠倒而先被记当按行蓬莱今便蹔往如是便还还即亲观愿不即去如此两时间麻姑来来时不先闻人马声既至从官当半於方平也麻姑至蔡经亦举家见之是好女子年十八九许顶中作髻余髪垂之至要其衣有文章而非锦绮光彩耀日不可名字皆世所无有也得见方平方平为起立坐定各进行厨金盘玉杯无限美膳多是诸华而香气达於内外擗麟脯行之麻姑自言接侍以来见东海三为桑田向间蓬莱水乃浅於往者会时略半也岂将复还为陆陵乎方平笑曰圣人皆言海中行复扬尘也麻姑欲见蔡经母及妇经弟妇新产数十日麻姑望见之已知曰噫且止勿前即求少许米便以掷之堕地即成丹砂方平笑曰姑故年少吾了不喜复作此曹狡狯变化也麻姑手似鸟爪蔡经心中念言背痒时得此爪以爬背乃佳也方平即知经心中所言乃使人牵经鞭之曰麻姑者神人汝何思其爪可以爬背邪见鞭着经背亦不见有人持鞭者方平告经曰吾鞭不可妄得也大历三年真卿刺抚州按图经南城县有麻姑山顶有古坛相传云麻姑於此得道坛东南有池中有红莲近忽变碧今又白矣池北下坛傍有杉松皆偃盖时闻步虚钟磬之音东南有瀑布淙下三百余尺东北有石崇观高石中犹有螺蚌殻或以为桑田所变西北有麻源谢灵运诗题入华子冈是麻源第三谷恐其处也源口有神祈雨骤应开元中道士邓紫阳於此习道蒙召入大同殿修功德二十七年忽见虎驾龙车二人执节在庭中顾谓其友竹务猷曰此迎我也可为吾发愿欲归葬本山仍请立庙於坛侧玄宗从之天宝四载投龙於瀑布石池中有黄龙见玄宗感焉乃命修僊宇真仪侍从云鹤之类於戏自麻姑发迹於兹岭南真遗坛於龟原花姑表异於井山今女道士黎琼仙年八十而容色益少僧妙行梦琼仙而飡花絶粒紫阳侄男曰德诚继修香火弟子谭仙岩法籙尊严而史玄洞左通玄邹欝华皆清虚服道非夫地气殊异江山炳灵则曷由纂懿流光若斯之盛者矣真卿幸承余烈敢刻金石而志之时则六年夏四月也
梁吴兴太守柳恽西亭记
湖洲乌程县南水亭即梁吴兴太守柳恽之西亭也缭以远峯浮於清流包括气象之妙实资游宴之美观夫构宏材披广榭豁达其外睽罛其中云轩水阁当亭无暑信为仁智之所创制原乎其始则柳吴兴恽西亭之旧所焉世增崇之不易其地按吴均入东记云恽为郡起西亭毗山二亭悉有诗今处士陆羽图记云西亭城西南二里乌程县南六十步跨苕溪为之昔柳恽文畅再典吴兴以天监十六年正月所起以其在吴兴郡理西故名焉文畅尝与郡主簿吴均同赋西亭五韵之作由是此亭胜事弥着间岁颇为州僚处而有之日月滋深室宇将坏而文人嘉客不得极情于兹愤愤悱悱者久矣邑宰李清请而修之以摅衆君子之意役不烦费财有羡余人莫之知而斯美具也清皇家子名公之胤忠肃明懿以将其身清蕳仁惠以成其政弦歌二岁而流庸复者六百余室废田垦者三百顷浮客臻辏迨乎二千种桑畜养盆於数万官路有刻石之堠吏厨有飡钱之资敦本经久率皆如是略举数者其余可知矣岂必夜鱼春跃而後见称哉於戏以清之地高且才而励精於政事何患云霄之不致乎清之筮仕也两参隽乂之列再移仙尉之任毗赞於蜀邑子男於吴兴多为亷使盛府之所辟荐则知学诗之训间缉之心施之於政不得不然也县称紧旧矣今诏升为望清当受代而邑人巳轸去思之悲白府愿留者屡矣真卿重违耆老之请启於十连优诏以旌清之美也某不佞忝当分忧共理之寄人安俗阜固有所归虽无鲁臣掣肘之患岂尽子言用力之术由此论之则水堂之功乃余力也夫知邑莫若州知宰莫若守知而不言无乃过乎今此记述以备其事惧不宣美岂徒媿词而已哉大历一纪之首夏也
吴兴沈氏述祖德记
南齐徵士吴兴沈君名麟士郡人也藴道德晦于邑之余不溪家贫
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 10:30:27-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>