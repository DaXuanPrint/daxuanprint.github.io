<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="提要,原序,卷一,卷二,卷三,卷四,卷五,卷六,卷七,卷八,卷九,卷十,卷十一,卷十二,卷十三,卷十四,卷十五,卷十六,卷十七,卷十八,卷十九,卷二十,卷末,文溪集全文在线阅读,文溪集全文在线下载,大玄古籍书库">
<meta name="description" content="宋代诗文别集。20卷。李昴英著。《四库全书总目》称“其文质实简劲,如其为人;诗间有粗俗之语,不离宋格,而骨力遒劲,亦非靡靡之音”。其诗词题材丰富,颇具特色。有的透露了农村丰收时节的喜悦:“负郭平田阔,秋深获课勤。短镰行缺月,多稼剪黄云。旧腊占三白,今年稔十分。太平村舍里,堕穗饱鸡群。”(《观获》)《过严子陵钓台》一诗则生动地表现了出世与入世的思想矛盾:“船重只因将利去,船轻又恐为名来。如今羞见先生面,夜半撑船过钓台。”在〔兰陵王〕词里又以婉约的风格塑造一个柔弱多情的女性形象,反映爱情生活上的波折和苦恼,与">
<title>文溪集_李昴英_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">文溪集</span> <br/>
          作者： <span class="inputVal" id="bkauthor">李昴英</span> <br/>
          朝代： <span class="inputVal" id="bkdate">宋代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">类书文集,诗文集,完结</span> <br/>
          字数： <span class="inputVal" id="bknum">[book_length]67710</span> <br/>
          说明： <span class="inputVal" id="bkdec">宋代诗文别集。20卷。李昴英著。《四库全书总目》称“其文质实简劲,如其为人;诗间有粗俗之语,不离宋格,而骨力遒劲,亦非靡靡之音”。其诗词题材丰富,颇具特色。有的透露了农村丰收时节的喜悦:“负郭平田阔,秋深获课勤。短镰行缺月,多稼剪黄云。旧腊占三白,今年稔十分。太平村舍里,堕穗饱鸡群。”(《观获》)《过严子陵钓台》一诗则生动地表现了出世与入世的思想矛盾:“船重只因将利去,船轻又恐为名来。如今羞见先生面,夜半撑船过钓台。”在〔兰陵王〕词里又以婉约的风格塑造一个柔弱多情的女性形象,反映爱情生活上的波折和苦恼,与诗歌的通俗风格又大异其趣。本集有《粤十三家集》本、《四库全书》本。</span> <br/>
          封面： <span class="inputVal" id="bkimg">Z_18800.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]文溪集
[book_author]李昴英
[book_date]宋代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]类书文集,诗文集,完结
[book_length]67710
[book_dec]宋代诗文别集。20卷。李昴英著。《四库全书总目》称“其文质实简劲,如其为人;诗间有粗俗之语,不离宋格,而骨力遒劲,亦非靡靡之音”。其诗词题材丰富,颇具特色。有的透露了农村丰收时节的喜悦:“负郭平田阔,秋深获课勤。短镰行缺月,多稼剪黄云。旧腊占三白,今年稔十分。太平村舍里,堕穗饱鸡群。”(《观获》)《过严子陵钓台》一诗则生动地表现了出世与入世的思想矛盾:“船重只因将利去,船轻又恐为名来。如今羞见先生面,夜半撑船过钓台。”在〔兰陵王〕词里又以婉约的风格塑造一个柔弱多情的女性形象,反映爱情生活上的波折和苦恼,与诗歌的通俗风格又大异其趣。本集有《粤十三家集》本、《四库全书》本。
[book_img]Z_18800.jpg


[book_title]提要
钦定四库全书　　　　　集部四
文溪集　　　　　　　　别集类三【宋】
提要
【臣】等谨案文溪集二十卷宋李昴英撰昴英字俊明番禺人宝庆三年廷对第三淳佑初官至龙图阁待制吏部侍郎致仕卒諡忠简文溪其退居之地也张端义贵耳集载昴英初任临汀推官陈孝严激军变尽出家资抚定之曾冶凤帅广激曾忠之变崔菊坡临城借用经略使印抚谕李缒城入贼晓以祸福五羊城郭得全贼之肇庆就捕朝廷录功名之首除荣王府教授力辞不供职但云素无学问难以移气习士论韪之云云则昴英盖具干济之才而又能介然自守者其後劾史嵩之赵与□直声动天下有自来也是集为元至元间其门人李春叟所辑凡奏稿杂文一百二十二篇诗词一百二十五首明成化中重刻陈献章为之序其文质实简劲如其为人诗间有粗俗之语不离宋格而骨力犹健亦非靡靡之音盖言者心声其刚直之气有自然不掩者矣乾隆四十七年十月恭校上
总纂官【臣】纪昀【臣】陆锡熊【臣】孙士毅
总校官【臣】陆　费墀

[book_title]原序
文溪集原序
天地之精英人得之以为文可以黼黻朝廷芬芳宇宙存乎胸中必有浩然独立乎万物之表者此天地之正气也故论人之文当先观其人之所养先生昭代伟人年弱冠以雄文魁天下追风絶尘之资刷燕秣越其进也孰御而居官守当言责则宁为国死宁以言去身与家不遑恤何官爵崇卑足计哉则其所养可知矣居官多惠政及民未易缕数姑以立其大者观之初筮汀幕适有军变郡侯束手就执僚属鼠窜不暇公独奋身直前谕以祸福脱郡侯於虎口不崇朝而大难立解後数岁家食循阳戍卒倡衆直捣广城震撼一道清献崔公判乡郡选幕下士谕贼人人相顾股栗公以廷绅赞阃画毅然请行缒城诣贼垒言未竟聨事者已血刃颈儗刃向公恬不为动从容陈义以调伏其心贼为逡廵退却卒歛兵去城赖以完探虎穴料虎头设不幸则男儿死耳岂全躯保妻子之为者真丈夫哉既而入乌府立朝若少屈意穹班可以一武至公方碎首玉阶与天子争是非辩可否出袖中弹文对仗斥宰相借尚方剑斩佞臣苟利国家虽鼎镬不避一言枘凿拂衣径归视轩冕去来太虚一微尘耳孤忠突兀凛然与氷雪争严三学诸生送行诗有庾岭梅花清似玉一番香要一番寒之句闻者壮之刚方正大之气蟠郁胷次泄而为文光芒自不可掩大者中圭瓒小者锵佩环奇峭者如怪石之倚断崖清丽者如明星之炯秋汉进而立朝则论奏丹青言言药石皆足以裨主德格君心而深衣独乐则嬉笑怒骂字字箴规皆足以植民彛垂世范盖忠义以为之骨学识以为之根故芬郁葩华烂熳宣吐不自知其为文也而文益工天收其声山颓笔絶遗编散落浩不可收仆从先生游旧矣赐墙及肩未覩阃域方将拟集大成以俟识者世运中更衣冠祸烈主家十二楼竟堕昆明刼火中斯文何辜例坐此厄噫尚忍言哉先生有子五人今中峯独存诸孙竞爽追抱往恨皇皇乎赤水元珠之求春叟耄矣於师门无能为役大惧放失永负夙心於是勉收烬余仅得奏藁杂文一百二十二篇诗词一百二十五首编次成集命之曰文溪存藁卷饬而归之羣玉府俾登诸梓以夀其传尝鼎一脔知味者有遗恨焉虽不幸而不得其全也犹幸斯文之未尽丧也杲日行天照映穹壤先生之节卓乎不可尚已先生之文泰华之毫芒耳所可传者仅止此其所不传者又孰得而窥其际哉掩涕濡毫抚卷长叹九原不可作吾谁与归先生名昴英字俊明宋朝赐之諡曰忠简文溪则其自号云峕至元三十一年甲午中元节门人李春叟百拜敬书
士之生世当以气节为主文章次之古今文人凡几穷者涵蓄山林逹者显着朝路然文之行世穷者恒多逹者气节难全而易亏少亏则以其文俱废矣文溪先生登丙戌科第三人声名已赫赫初宦於汀州戍卒閧欲害守公以身翼蔽之守获免及里居循戍卒叛回围广城公缒城出谕贼退城获全威武不能屈如此初登言路以直谏去再持从槖亦以直谏去富贵不能淫如此树立高则言辞伟故其文隆崛崔崒渊沦濆瀑千态万状皆气节之所充也晩岁闲适无日不登临无日不赋咏自骑鲸後六丁取将者不少大震初受公训常撰杖屦惜不掇拾以富箧笥五十年间往来怀抱一日其孙宪文以文携存稿见示感怆久之既喜二文之如姚珽又恨大震不如李汉也公号文溪以郡北诸山泉滙於所居後元有此名盖地灵所锺也噫溪以文显不以愚辱山川亦有所遭云大德戊戌夏门人陈大震书予尝语李德孚曰士从事於学功深力到华落实存乃浩然自得则不知天地之为大死生之为变而况於富贵贫贱功利得丧屈伸予夺之间哉今观其先世文溪先生遗藁初涉其流渺弥汪洋若江河之奔驶而又好为生语险怪百出读者往往惊絶至或不能以句以为文溪直文耳徐考其实则见其重内轻外难进而易退蹈义如弗及畏利若懦夫卓乎有以自立不以物喜不以已悲盖亦庶几乎吾所谓浩然而自得者矣然後置书以叹曰嗟乎此文溪所以为文也亟读而亟思之执卷务尽乃至目倦神疲欠伸欲起辄回顾屑屑焉不忍舍也夫因言以求其心考迹以观其用故人之深浅毕见愚不敢自谓有得於文溪之藴顾平昔所以告德孚者乃区区愿学而未能忽焉亲诸?册之中麤若冥会虽不尽解其说要其归与此异者盖寡矣则以之而嗟叹慕悦尚奚疑哉传曰生乎百世之上百世之下闻者莫不兴起此之谓也德孚念先绪之落落遗稿仅存复多讹缺乃深自愳恧悉访诸族之人得旧所刋本与所誊本参校阙其所疑刻之家塾命嗣子昭董其事而俾予为序之於乎自予为儿时已闻文溪名而喜少长益向慕而独恨未识其心胷气象为何如比岁京师获交德孚亦尝一阅其世谱今幸寄目於先生之文而知富贵果不足慕贫贱果不足羞功利得丧屈信予夺一切果皆不足为累天地之为大死生之为变自得者果不可得知而奋乎百世之上兴起百世之下孟轲氏果不予诬其所恃者盖有在也故士必志道然後足以语此德孚好学老当益壮昭也尚亦有激於予之斯言也乎成化庚寅九月同郡陈献章公甫书

[book_title]卷一
钦定四库全书
文溪集卷一　　　　　　宋　李?英　撰记
肇庆府放生咸若亭记
人与物林林然宇宙间气之正偏性之灵冥物不得同於人如其肖形然而同一生意天生圣人所以厚羣生使各安其受於天者然後无负於天之付托我者每岁誔弥日郡国臣子既瓣香祝万夀於佛老氏之宫必笼禽而林之盘鱼而溪之端笏如植视其翬翬而高洋洋而深乃再拜而退筌者罗者争前期生致以供官之须是犹狱无罪之民徐脱释以恩之亦稍顿挫困悴矣终不若此不放彼不捕之适其性也三代而後以好生之德脉其国无如本朝禁翠饰罢蜂贡放洛鲤止庖羔见虫蚁而避却鹑兎之进列圣之心即天之心今天子聪明神武而不杀日月所照霜露所坠皆在圣德包涵中翔走蠢蝡之微孰有出此心天地之外盖无一物不得其所初不待一日之间纵舍百千万亿以示小惠然故典沿袭久谓不如是非所以归美报上也故莫之敢改世以是爲尊君一事则掲?之地崇大爲宜端之放生亭旧不专设始即送迎之驿又迁之僧廜?仅扁之寄州枵然大守臣类窘於支吾姑湫褊简陋之仍霅章侯莅鎭垢刷蠧剔俭其出勤其积再踰年而後有羡力事无如此重且急者亟濒江经营焉七星岩秀郁倔奇爲一郡最胜处若屏幛其後役起重阳而落之腊题曰咸若谓万物无不蒙被帝泽非止斯亭岁所放者也敞拓华壮簪绅雍容旅进退舆隶堵立其旁猝风雨有所庇潜龙藩体貌始称亭虽三间而关系大法当得书虽然君子仁民而爱物爱出於仁而民又先乎物者也夫子恐廐焚伤人而马不问非恝然於物者齐宣不忍一牛而百姓不见保则所厚者薄矣人主履大宝位推行天地曰生之大德二千石分土而治所以流布此德也物吾与且恻然全护况民吾同胞乎毋寃系如笼闭毋横歛如竭泽毋暴政逞威怒空其室庐离散其妻子如覆巢毁卵饥溺犹已手拊息嘘使仰事俯育熙熙怡怡安乐之而不自知环千里皆放生亭讵止一林之栖尺水之泳而已哉必如是始无愧於受而爲牧之寄侯於仕学优念此已熟其勉润泽之侯名励爲端平朝士云淳佑九年二月既望
广帅方右史行乡饮酒记
田复井民必棼战复车卒必奔古之泥今之弊固也若夫乡饮酒昔人岁时讲之常尚贤而人趋善先齿而人兴逊俗以懿世道以升此礼更千万世当如一日人情往往乐简仍陋非有害而惮非小补而忽迂之曰理军市焉用彼苛之曰起伏烦碎将难行力回古风於二千余年之後岂易事耶方公大琮之鎭南服也一年政优二年化周将古饮其州命宾佐日在泮与领袖士讨论之林君公琰出一编曰此某人近岁行於泉者足证也余君震洪君天锡取其本参以仪礼颇不合共质之公公曰吾从周於是议始定宏纲细节必考必据间一二从时宜而可以谊起人习之咸说未旬而熟谋宾介得顾君梅陈君应辰僎则常平使者王公铎愚何人斯而俾赘僎以德凉齿劣辞不获廼二月十有二日质明凡在位者顒其幅巾粲其深衣大带垂垂方屦几几以次即其席如植羣喙一默惟献者酢者酬者执其事者交际应接翼如襜如莫不舂颂中度罍洗也尊勺也爵觯也?豆俎也様上世而新就歌瑟堂亷笙钟磬在下间合铿鍧夫人目盛容耳正音油然心之良驩然情之真自以爲身苍姬之元而无昌黎不及揖逊其间之恨盛矣哉主人拜凡七十有奇爵于上篚焉取于东荣焉洗于尊前焉实于席前焉授与其他进退升降无算手献宾主人之党二百三十人辩又疑立观二百三十人旅酬辩既彻俎始膝席座以燕漏过三十刻强有力者犹不胜公静专肃庄以至送於庠门曾不少?礼仪三百威仪三千所以行之者一积诚定力也礼成诸友合词以请曰吾乡乡饮酒百年几见乾道间龚庄敏尝行之惜纪载脱遗虽宿辈不可得而闻公一循去圣之仪制非碣其大略来者将安稽子与行礼焉此笔宜属之子因吿之曰夫礼者天理之节文学者所以立也平居视听言动一之或非是先失其恭敬之本而物欲得以乘之矣一旦动容周旋於广衆中必周章失措微之不可揜於此可以观其人焉原其初心以衆人自恕谓若昔圣人非可学而至故自弃至此亦可哀已今师帅蒐讲旷典服古器古乐古岂徒崇美名侈美观要使乡人士君子秉古心行古道不睹不闻之境俨若对大宾时已克而礼复自然於其家雍於其里恭於其国也忠无一毫愧於古将见暴慢消鬬争息陶一方之民皆古观乡之效易易盖不诬唐人饮礼稍仿古耳赞皇公在常登歌降饮人犹知劝裴文献在宣歌白华等章且有泣者二子亦直声而公所学过之是举也礼乐犹备人心感发又当何如衆曰唯至於度数文爲之详则有编次在此不书淳佑四年三月朔
东莞县学经史阁记
莞号广闻邑罗浮址之厚海负之钜产秀民爲多设学宜称是淳熙此焉始基开禧丙寅迁大成殿於西嘉定辛巳因移黉舍其前面势眂厥初差易位而当胜处至绍定已丑而後对辟斋庐重作南门才具体而微亦艰矣世俗吏类急期会迂化本鞠蔬积弗治老屋将压新筑亦敝何易也温陵许公以海内大儒来爲宰士相庆曰吾邑其幸乎吾道其泰乎嘉熙之元元日公始庙谒喟庠序圮陋谓第一义不可臯出来槖十万授监河张君朴庀缮其事繇殿而庑而祭器库而门而庖而湢鼎鼎伟观乃躬程试收其隽尤育之淑之员倍给腆衿佩自远方至于于弦歌洋洋前此未有也邑有没入之田一顷八十三亩有奇金银爲钱五十万有奇法当上之宪台公请并归於学绣衣吴公旗素敬公慨然弗靳继粟益裕以其钱即直庐而阁其上轮奂雄峙博收图籍?之万籖森架士得读所未见餫使陈公畴亦捐三十万相厥役又不足则鸠节用之赢资其成成而虞其坏储十万爲後日补饬费虑周矣学垂百年草剏未完公一手营之学田閲几令漠不问公独能增益之然皆其余事公之学得伊洛紫阳之心传所至山斗後进异时横经番山规矩严条教悉日夜至斋房与诸生讲论有一艺能极口称奬不中不才者亦循循善诱卒使爲成人一时席间士皆卓然有立广人德之深共建生祠於泮宫之东至今朔望罗拜其下如初菊坡清献公自蜀归闻而嘉叹方言状於朝时未识公也公兹来莞人孚其德望民曰吾父也士曰吾师也公亦爱其民而子之乐与其士而弟子之县务虽甚烦剧必时诣学与生徒接始月书季考砺术业始立小学迪童蒙无小无大日讲论语中庸而诲以微旨凡经子厚指教爲文皆有法士习新美文风丕畅邑人士仿郡庠生祠之先是累大比不荐一人复有齿贤书者延钱君益长於学遂登儒科亦教化绪效也盖公以道爲己任尹一邑则欲行於一邑如明道先生扶沟兴学故事他日大其用以斯道觉斯民使天下皆在道化中即百里规模之充也某弱冠游芹泮公期待之独厚且尝至是邑撰杖屦行黉舍敬识其实公名巨川字东甫尝中异科云淳佑四年二月朔门人朝请郎直秘阁李昴英记
增城新创贡士库记
曲江以文献重增城以清献重清献起陋巷取巍科至於今六十年矣其间踵名第不乏人文风郁乎日以盛白屋之贫则今犹昔也县去行都里以千计者四负笈一诣费比中州数倍州劝驾馈钱缗百此天下都国所无窭儒道敝犹有失其常产者南冠仕进不如北方之多非艺之不敌特病於地远而发身之难耳淳佑元年圣天子颁兴贤诏凤?经义词赋皆预选久欝忽伸明府何君喜邑人之所喜礼遇视故例有加以风动百里一日升堂语诸生曰愚不敏学制相乡与衿佩日周旋士习淳古薰然有清献遗风可敬也汉制习先圣之术与计偕县实给食将久远利之亟三百千之损而更掌以学职听民持所有抵而出之复入则收其赢什二积三岁爲羡钱若干新贡士人五十千合所得於州者可不损家藏铢粒但囊书襆被足以优游往返先荐送今还试者抑於贡额之狭而激昂璧水试者皆厚给有差策名飞捷至又助之犒区条画目纎悉曲尽士驩然相吿曰业患不精何患裹粮之不充自此西笑惟一意温故知新无复向来皇皇焉办装之窘将又有清名高节如前修者出惠岂细哉凡力振人之匮缺必艰难险阻备尝之人也君虽身诗书之泽未尝口虀盐之味而拳拳爲寒酸地若深计其子孙於无穷是真知斯文之爲重发於良心善性油然不可御天资过人远甚傥益之问学充拓其功用将大可观琴堂主人奋繇布衣扉屦相望贡士库乃自君创始他治状未暇论只此一事已无沗特笔矣余又怪近世士大夫欲盖其厉民之迹必厚於内交士谓游谈聚议足以好丑我浓墨大字足以轻重我也则礼貌焉赠遗焉惟恐少失懽盖蠢且弱之莫予毒也则渔猎椎剥苟可以自丰殖无所不至不知一得罪於百姓已得罪於名教虽日畀之千金安能遏乡校议政者之喙彼是非之心转移於小濡沫是贱丈夫箪食豆羹见於色者乌得爲士乎增城斗絶一隅学者尽在庠序乡居惟石滩爲士区至於深山穷谷家牛犊人耒耜寥寥弦诵声利於士信美矣必充周於民而後其泽溥君盍推所以膏润後进者施之田里毋苛取毋曲决孰爲之利必兴孰爲之害必除则四民均受抚字赐虽古鲁卓何以加君名籍月湖尚书其祖也月湖在石城送人赴省有道在功名小之句此意又超然利禄之表试与友朋味之五年上巳日郡人李昴英记
广州新创备安库记
汉以来使粤岭自陆大夫始携二千金去而人不非入南者遂以黩货爲当然刺史一经城门例四千万传闻可愕千余年问亷牧率载史牒寥寥晨星中人以上自拔於汚俗者岂特近世少哉吾州全盛巨舶衔尾笼江望之如蜃楼屭贔殊蛮穷岛之珍浪运风督凑於步豪贾四方至各以其土所宜贸民以饶侈使家赋额足以周兵额而羡故用溢而储实迩来唐儿罕到狮国编户以财雄惟桀贼频啸重屯屡赘多乎战劳乎戍人人得絫资级给倍无艺竭其有共亿而州骤贫余三十年所目击公私气象繇丰美入狭啬岁甚一岁也江湖猺峒错落巢险苞蘖出草无时裹盐啸羣千百所过寻衅起剽敓艚寇驶风涛出没飘忽难孰何水火旱螟不可谓无备宜豫万一大调度诸台力屈富囷无可指殆哉柱史方公十乘来自莆刘公克庄谓公曰日将漕於南帅唐公璘每言郡计岁缺六万尝摄事稽其籍大约欠四万然办未易也公曰州不难则夫人可自见焉用我辈爲既至教化焉古其治狱讼焉时其眡余力焉治其赋而垢翫淄蠧迎刃去未尝严趣苛歛民信之租不逋商乐之税不慢财用之充政事之治自衣食其军外凡不急无益费一切省鸠所余就百役而又有余比及四年得钱以缗计者三十万别藏之爲甲乙丙库库十万曰猝一方警遽甚无他镪可支取诸此名曰备安所以备非常安远甿也听民以物抵质而微取其息官民相资生生无穷异时号健敏手科润屋卖吏家无虚月犹不足公秪据赋常锱铢与公之天家以公宜南人难其代许借留又将再考而後得遂所储安有他谬巧哉士大夫职思其忧已可书公切切焉去职之後之思岂誉之沽所至力行好事盖初心然乙巳夏五晦狂怒突遏夜潮不得退复驾昼潮沓之西北江淫潦适暴至濒海室庐倏在四五尺湍浸中凡八千余家灾也公充犹已溺之之心巡拊賙赈爲钱缗若干腊初大雪三日积盈尺银城瑶林羣犬狺狺炎方昔所未见瑞也公充犹已寒之之心城表窭民与诸营健儿给有差爲钱缗若干皆库所获利毫芒之积效亦速矣虑患之深智也流惠之长仁也所学稍出肤寸已如此清献崔公晚岁郤奉祠之廪帅乡部亦不受俸镪踰二万米斛二千有奇留州家无何问之仓库氏则乌有矣人一身所须几何贪夫满意囊匮将遗云仍曾不足以供騃子孙一笑用清白留芳厥後必昌穹秩备禄其来莫御积之於官者其家之无尽藏也贤者规来者随繇三十万推广之而百万千万可坐而至也纵无所增益能爱护俾勿坏尚不失爲中人若夫括羡赢辇献之巧名色羽化之惟已贵富是规使邦人缓急失所凭而受其害则中人以下亦不肯爲也直小人不畏天命者耳独爲君子实公所耻淳佑六年正月
文溪集卷一

[book_title]卷二
钦定四库全书
文溪集卷二　　　　　　宋　李昴英　撰记
元老壮猷之堂记
唐合四管疆西道而大府部自爲东一当四广莫可知水数千里旁午必趋漓东下清海一大都会盖天造地设也鎭治雄压粤连偪後城两浦臂挟之尤胜者石柳子厚飨军堂记谓治城西北陬泉池如在林壑弥望极顾莫究其往黄髪相传即此地握穗骑羊之仙幻五石其前老夫臣故台之山闯睥睨送青入巨石竛竮倚池立如呀如伛如蹲如舞疑海神挥巨灵擘崑仑鞭驱之来狗脚朕强以月峡珠池号石君终傲兀不肯得本朝名人题刻其间益重嘉定壬申有堂於池之北扁壮猷者架以脆耎成之遳劣怒风雨残剥之久而莫之葺帅方公大琮治一路视其家据案勤文书至於日中昃无倦胸次有方壶处浩穰纷纶中益竞爽从颂意行伟境之倔奇而陋堂之非敌也命毁撒徙去除榛秽展其狭走畚锸起其卑规模巧出心匠匠伯巧图位置不敢秋毫之差千夫砉其斤风争奋鋭骋拔栋隆崈其鳌立梁蟉其虹跨椽嶟嶟瓦濈濈欲飞动入霄汉绮疏闓敞文甃缜致蹑数级而前楹又进数级始堂亷藩以濬房殿以邃阁望之岳岳也即之闳闳也游焉近而息焉閟也尺其从百有十而衡八十有四堂之北苍莨玉立千个风月无尽藏旁筑梯城路二幪复屋而上有亭东曰连天观阁凭虚引览则远峰竦烟霏翠冥蒙湿晴空野濶溪长琉璃田渺千顷西曰先月楼台於圆牖中见层楼拥乔木宛其桂影婆娑与广寒宫隐映堂之南运石洲大湖甲品列于前七奇拔端凝可敬可友修廊翼如演迤纡纾以夷繇散屦东凡二十有七间西羡一焉运甓斋飨军堂对敞其上存古也界池矼方桥联络之穹栏横槛若长龙饮泱漭爪鳞撑拒轮奂四面相缪碧渥彤融交煜可鉴偶彩榭爲舫舲舣步上下水木芙蓉浮游出桥之南登对越亭则桥以北渠渠躭躭之屋尽成罨画堂东北隅又廊遶燕寝之背过东园梅桂兰菊所至而有随物态着小斋短轩曲折丈室行窝雅有壶翁橘叟趣妙巧无以踰之若夫旷垠衍沃登闳曷奕则西园专美仿佛乎秘林木天但未知海上三山玲珑五云之宇何如尔有大宾客则张具横陈歌乐递作堵妓围棚优狡缥缈乎幔亭之集?也军有劳则竿鱼旃熊旗威蕤垂云戚柲櫜?森肃乎後先元帅戎服中坐诸将俯伏拜庭下局蹐就位鼓磅硠然士伍鞮鞪铠扞俛听号令无譁徐解緑沉黄间席地于庑行以列甚整渑酒坻肉滂浪脂腴莫不浃匝属厌轰腾乎魏博之欢雷也花时无禁邦人羣敖争先?桐之耋骑竹之稚韶妆缦裳之丽遍绣台馆秋千蹴鞠姱嬉老榕高柳边杂遝乎滁亭之游人也公於财用爱惜锱粒出不妄凡可以新美炎邦被无穷者则倾倒弗靳是役也最钜且完固可坚久非苟焉欲速成比厥费无算皆撙缩之赢乎出民未尝劳其劳故乐其乐停杯说军府者咸曰丕哉铄乎州自汉初以来未有此也于以抗毋伏天吴瘴雾蜃气一洗空之岂徒靡曼赫戱骇?南人哉按州志蒋公之奇尝隅城筑石屏台湮没无复遗迹龚公茂良辟广平堂来者润色之常如新二公皆十连两地後之有人心者好恶则甚公公天粹其姿浑涵歛圭角立朝特劲敢言清名厚德重一世天子久倚公哯呕葭萌调虞猺蛮治声休其称最行且入爲明堂一柱是堂也将与潞国之德威韩魏公之画锦俱不朽额曰元老壮猷之堂沿旧名而广益之也客曰公其以方叔自况乎公曰不然夫一之谓元先觉之谓老正大之谓壮而猷道也能正而一是闻道先乎人可以爲师帅矣留南垂五年幸士民熟信而相亲验之政揆之心粗无愧是道也尝闻之诸老不敢不勉且有望於後之主此堂者进此道以福此民也老以齿言肤矣客曰唯淳佑六年正月
德庆府营造记
高皇帝受命中兴亿万载鸿业基於康州得爲府宜与国初之应天并官府非壮丽无以重龙藩鎭侏儒菌蠢然已非称欹弗支鏬弗补岂惟风雨之忧抑国之羞邑赋例郡家自督庸资吏贪肥已安得余力及土木虽德庆踰百年仍昔之康耳鄞冯侯光裒左鱼来驾左朱喜其俗醇真用古循吏法摩以简静民各安其天而心化徐索财计源柢廋斯抉渗斯窒泛斯裁赢斯絫鋭欲起百废而力副其志廼抚廼址廼才廼工故陋撒去尽而新是图仪门辟棨戟严丽谯巍鼓角壮外爲雄楼县永庆军扁而双门其下宣诏颁春之亭翼然东西向犴院与敖仓皆二鼎鼎峻整藩屏之体貌隆矣阁焉宸章焕殿焉素王俨庑焉从祀序讲堂宏宏棂星崈崈射有圃童有校又相攸香山下流泉??注其前收揽奇胜着贡院数十间由是青衿思乐乎芹泮白袍踊跃乎棘闱士气张百倍矣除地圹百亩如坻閲武榭弹压之鼓行旗舞行阵以疾徐进退军威畅千里矣庙城隍而饰其像邃严殊诡灵赫冯依以福其土人所以敬神也近郊侈驿邸来迎往饯高车大驷息焉所以礼宾也城之外西北隅限以关庄逵画如枰各华表其冲憧憧者知所趋所以使民不迷也亭西山之麓碧溪带环事隙一登眺领僚佐舂颂觞咏其间所以与邦人共乐也几人传舍眡苟秩终去官帑未尝羡役百兴费万计兹不见其窘庸者受欺贪者自欺不能者与不爲者之失均清白守秋毫必公家用而财足以自办顾何事不可爲侯睟然德人望之已可敬疏通而密察事大小悉中节盖天姿近道者衔右大夫萧然如韦布生胸中古今流笔下璀璨可观则其绪余耳若士若民若走卒交颂不容口贤哉教授郑君梦翀书来俾识营缮次第昴英曰东南旺气聚兴王地云龙五色常郁葱亘天臣子任藩翰寄铺张发挥当极其崇大今轮奂突其干霄雘碧煜其耀日山川改观可以占国祚灵长尊国大节也宜特书淳佑二年夏五月朔朝奉大夫直秘阁主管建康府崇禧宫李昴英记
罗浮飞云顶开路记
岭以南之山长罗浮一岛浮海来?于罗传疑昉汉地志窍通句曲茅山闻之老隐岂尽诬负抱大标韵高若张崔人品以越产重天下伟矣始隐桃稚子又丹稚川巢其间日以夥蜕解枯寂之流不书所至有佳泉怪石奇植瑞羽忽如雪片棼员散飞林谷蝶也忽如天孙断织大练下垂瀑也忽如垂云揜日隂亘数十里乔木也山行者沿人迹所易及已应接弗暇飞云顶兀四千丈十步九折其下陵深壑暗无底足蠒心悸辄尼兴中画故至者鲜天子赐赵侯履於惠得护名山衔命醮祭已亟领客排丛薄陟崒巉或屏轩朱榰曲末仰扳千岁藤延缘毅往俄身在山巅飃飃然坐鹏背御长风宇宙茫茫八极一眡某州某山髣髴可指点云气猝起衣袖莫认对面侯竦然曰真灵境也触石肤寸不崇朝而雨徧嘻其是欤路之不治来无以栖爲地主羞之默识所经行地势折旋归而指画授其属相险易取便捷补?阙隘夷峭曲直设横木栉比级而上迎辖脂纳屐齿乘月冲雨俱可诣每历一峯望之壁立层蹑徐以进不觉其爲峻遂成通涂亭于冲要五少憇亦占胜概平麓曰屐云峒户曰僊春邝僊石之前千玉树横斜明葩异馥仙种非人世有曰梅花村路中分处度短磵小石室砑其傍蔚苍周遭曰横翠过朝真石石矶砥焉横出俯见大小石楼椀盂覆万阜曰拂松最上峯筑庵五间宿好事者俟鸡一呜观烛海曰见日费於俸材於山工於庸作此山千年未有事刻期而成胜士朋来于于纶巾羽服跰跹若遨仙山中人谓创见戴白席地饮瓦盆村髫拍手歌熙然无怀大庭氏俗太守与衆乐也此路既开辟人人有飞云分无复蓬莱弱水叹彼县壶叟仅引长房入壶中狭矣且计及久远别庵於见日左延山老王宁素以居买田岁得五十缗入食其徒使好看客时时省道路坏必葺非若驾箸之梯掷巾之桥神幻顷刻而已今世版图中名山之大者几适境内有之而曰无与治殿最姑舍是可乎侯了公家事则整寓趣佳山水则暇改观丰湖祠先贤十二曦高趋正真有古心三践朱明洞抉幽捜隐收之吟篇略尽风骨不凡超然立尘表宜胸中丘壑如此昌黎好奇登华山絶峯不能返县令百计取之乃得下使先有令如侯凿通綫路岂误翁至此哉余半生梦罗浮是岁再游逍遥乎登临谁之赐欤侯名汝【阙】雪庐其自号云淳佑五年十月南海李昴英记并书
义鹿记
端平之元夏五朔府帅曾公纵鹿二於白云山昨岁六月十日菊坡先生夀公物也始豢之郡圃攸伏既入层林荟翳间噳噳得所犹屡顾不忍去逾月邦人争炉瓣芗祝初度颂声讙雷龢气熏春方称觥公堂鹿雄雌追随繇城北隅复遄绕旗幢呦鸣伎跃如舞已去四十日诘屈二十里是胡为来若五仙羊导之万衆诧诩属某笔一段奇事夫物各性其天惟至诚能尽物之性乐忭百兽信孚豚鱼不期然而然公莅广其政仁眡民物不二推俸倾槖廪饥赈穷充是心将使飞潜动植咸若鹿尝侣西归龟鹤来处已不凡矧圃贤牧德?中宜若是谊古循吏白鹿随车岂诞且诬物恋恋不忘人心爱怀又可知矣然公非姑息爲仁狌鼯啸林鲸鲵舞海稍出奇略一网成禽鉏奸束猾弗宥毫缕固异夫内欺校人惠而不知爲政者云公名治凤字君辉清源人番禺李昴英记
诗隐楼记
何谓隐自适其安而已庐人境而襟物表奚必蹈高遯远哉吾友昭武黄君希声工晚唐诗游五羊获登菊坡先生门因筑舍其旁前爲重楼俯坡山控越冈萃堵坡童童如?笔书空树林远近罨画成图碧瓦差池玻璃千顷地据三城正中四面平远故宜楼掲李杜写真贮唐人诗卷至人寄目天末拥鼻风前一景物之歆一兴趣之味尽入句眼方其会心得意且不知身之楼居而何有耳之市声耶字楼以诗隐其志也或谓昔人之市其隐者君平以卜伯休以药诗则未闻盖红尘浩荡中未免催租人至非灞桥雪中驴上何处有诗余则曰心有动静地无喧寂阮籍竹林之游王戎後至籍曰俗子来殊败人意戎谓如卿之意政易败耳此山林而动者贾浪仙链敲推二字触京尹前导而不知此城府而静者诗隐主人其浪仙後身乎矧才高志大不止嚬呻痛痒属者顽童叫突菊坡起帅乡部绣使彭公督师衔密画往来其间迄清乱略闲则诗人用则国士潜虽伏矣亦孔之昭希声自此不得隐矣希声名镛其诗有樵溪初藁云端平丙申元日
夀安院记
天地之大德生而已所以无终穷生意不息而已凡物囿形其数之自然惨舒其气之使然彭殇椿菌固不容强齐亦各正性命焉大君位乎中妙赞化育分羣有司代天工要使生意流布充满覆载间无一物不得其所国朝置福田院恤穷疾与天地同一好生常平仓专使领爲凶荒疾疫设将以救民病而或者反以政事病民今天子轸远方元元选物望民庸兼者畀右司刘公仓氏节公一意推广皇泽进耆老诹之曰赋过重痏吾民欤役不均瘠吾民欤官吏饕朘吾民欤追呼数恼吾民欤豪断椎剥吾民郁不吐欤闻一事繋戚休亟罢行不终日南人如解沉疴积痼豁然苏快无复愁嗟公犹以爲未也广山寛海钜岚雾散泄故无瘴土饶醲鲜细人恣属厌亦易疾鳏寡孤独之穷川浮陆负之贾驰书传檄之价才病於主家旅馆则畏其累已廹遣之往往转徙闾巷虽受病本轻而不粒不剂且风且露困顿久必僵厢逻又视爲奇货重诛求於死所爲邦人害最大公恻然傚东坡在杭蓄钱粮作病坊故事乃相爽垲址於威远门之内穹堂闳闳严祷祠香火干僧其左医局其右修廊渠渠对辟十室可容十人男东女西界限有别病无依者以吿随得入诊必工药必良食必精烹煎责两童缁必恪日欲闻所苦重轻课医之效募夫妇愿俱庸者共凡役庖斯整湢斯洁百尔器用色色具奄奄无聊赖之人忽处广厦适眠飱所需如意顿使神醒气伸居养所移半药力既康强则资之归脱不可疗则歛瘗如法租收之田赢取之库所入足以当所出画爲成规可行之悠久外峙崇门曰夀安顔其院因人情所欲也扶曳来居无虚日全活甚衆人病之者既能厝之安天病之者亦欲拯之生公之心无愧於两间无负於吾君矣夫人爲三才之一仁人心也与天地心本不二如果核中有仁生意在焉恻隐其端不特发见於孺子将入井时虽草木禽兽之微萎瘁不得宁其生亦悯焉动念病栢病橘病马病鸱杜诗韩笔且不遗而况於民吾同胞乎苟其位其力可以利衆庶而呻吟叫呼在吾境若不闻良心安在哉公可以爲仁人矣盖元佑相国忠肃公其六世祖也家学源流有所自来公名震孙字长翁渤海人
文溪集卷二

[book_title]卷三
钦定四库全书
文溪集卷三　　　　　　宋　李昴英　撰序
重修南海志序
志州之土地风气莫先於表其产之良以矜式生乎後之士此一书大纲领也唐贤相起炎方者三曰韶之张曰日南之姜最後得刘瞻於湟是时闽聚犹未有此然皆奇拔於支郡筦府以广名甚大山伟海钜秀灵鸠凝又迟三四百载菊坡翁始名在白麻卧龙蒲涧之阿勤天使走半万里莫能致古未有命之相不屑者高风全节可兴百世是邦宜有纪载以俟太史氏而久焉犹缺帅方公大琮檄张君雷震曰邱聚不修且四十年矣郡文学尔职盍讨论润色之乃视故府延问老成人分授以凡例使各以其见闻述然後合而参订是正焉壅疏漏袽诞去实存又布之衆使疵瑕咸以爲精当乃已南国一大典获寓目其成何幸余何敢涉笔其间乎惟广素号富饶年来浸不逮昔而文风彪然日以张虽蕉阜桄林之墟蛎田蠏窟之屿皆渠渠斋庐币良师以玉其子弟弦歌琤相闻挟艺待试上都者数甚啬每连聨登名与中州等惜人士重於簦笈远游所以发其身秖乡举一途故仕进者鲜虽然中天地而立爲世所珍必有卓然殊於流俗者穷逹不论也匹夫匹妇以一行称於乡皆可书或高显通贵而泯沦无闻幢节来南前後凡几清名媺政照图牒有几人使仕此而州志之观其孰无强爲善之心哉亦扶持世教一助也若曰山川之扁兵赋之额鸟兽草木之名而已耳焉用志淳佑七年四月朔职方氏李昴英序
方帅山判序
吾儒本领在所学而发用在所笔心正则笔正矣平居辩经疑破衆史百氏误以祛天下後世惑此笔也其至外服则锄恶束奸恤窭伸枉片言分两造之曲直此笔也时有用舍用有内外而所学所志无不行方公藩峤南晨出厅事吏拥连牍牛腰然森立庭下次第而进不竟不已晏且暮不知也落笔絫千言原情据法必曲必尽虽刑之夺之无怨第一义则厚人伦美风俗故道化孚畅所部大治一判出佐属争手抄久焉所编钜廼彚分而梓於寄来者稽焉知学校兵防财计之本末与炎人之情僞习尚能推行其说流惠益远矣公治广之懿固不专在此而五年目力心思大槩聚於此泯没可乎判可称者唐香山我朝武溪然拘牵俪对或未能尽写其意公之判斡旋顿挫只字不苟真可爲吏师世方纎巧诗词新集捷出在在有真可酱瓿此刻皆及物实功不腐宜哉
西畴常言序
孝以显亲爲大先训之善而世无传爲子安乎立言如河汾犹不免六籍奴婢之讥有福畤分宗辩类至今脍炙人口盱江何公坦宪岭东折奸洗贪风力凛凛难犯余以廛民见则温其和气有古君子典刑既一纪过淩江涂之人多谈郡纠贤盖其子铸也捧公所着常言来试閲无艰深可怪语诚如所编其书者参以圣贤儒先论议则愈读愈有味学焉治焉此其纪纲於世教非全无禆不但可私藏家淑後而已纠曹睹手泽怆然谨布於刻昌其传繇是心而充其公其廉其勤必能率父道矣或谓韩笔独步有唐虽根银之痴而书不坐是废也噫千载所共师尊如昌黎代能几士稍出其类平生学力岂尽无所得他人且叹鸡肋矧必箕必裘而忍高阁束之耶有是言西畴未必闻有是子西畴将不朽纠曹可谓能显其亲矣孝哉孝哉
游忠公监虚集序【代】
君子立言不独以书传也苟於世教无关於人国无禆不过组篇镂句落儒生口耳虽或可托姓名以不朽而萎然无复生意矣子云邃於元不如更生攻外戚一疏子厚雄於文不敌昌黎论佛骨一表盖其言用舍系当时安危千载下犹使忠臣谊士闻风而兴起尚论古人大节爲先不专在言语文字间也果斋游公年少长负奇节在东西州爲名进士官幕府时腾书制总条列戎情民病自立已崖然孤高绍熙癸丑以小朝士言五事首曰隆孝德反覆推明天理冀感悟上心且谓退宰相不以礼给谏论驳不行姜特立不当召入陈源不可亲信明年夏五吁天乞车驾省重华辞皆激切乞先以身膏鈇钺踰月国有大故上下汹动公折简忠定赵公趣断大计宁皇以太后旨履宝位人心始安多公力也然?胄浸用事公屡讽忠定早爲计不能从朱文公去国复抗疏乞留积爲权奸所忌忠定被逐公即丐郡归言者指爲党魁至诬以从臾异图将?奇祸幸秖罢免久之以荐得利路节逆曦包祸惮未敢发密谋代之公闻乱发植眦裂遣子若友约制阃诸人起义藐无有应者兵势披猖人爲惴惴又不肯避吁其濒於死者几矣方忠定秉国最为雅故仅班六院且閲月十有九日不迁嘉定更化异时号僞党者皆超擢不次公力请挂冠而得祠诸贤言状才进一秩夷考其平生出处未尝希进至於遇大事敢言临大变不怵死生祸福不入胸次盖爱君爱国发於至诚无一毫邀誉之心谅乎其爲忠也余昔参滇蜀见公之子景仁期以远器荐之力归老海滨景仁时时相问如一日比走书来示以公遗文俾序其元余耄矣思涸笔枯恐不足以发潜幽张芳润窃谓文以气爲主犹林茂而影稠钟巨而声迥非可强而致公从诸老游学粹养洪充之浩然可塞天地笔下流出自无软腐语诗律尤老劲深诣理妙如世荒耽齐竿士弱同楚囚羣枉傥未杜谁正君心非靡靡工雕镂何益真儒事顽里订身三昧得蒙中养正一心虚等语亦非颦呻敲推辈所能到也景仁绍定间以直言不合去再入论思愈峭拔不诡随忠公教忠之训不孤矣王晋公谓吾不作儿子必作纳君於善者有後岂诬也哉公字子正监虚其自号也
代李守作柳塘诗序
士处沉郁顿挫之极不能无酸楚愤激之辞三闾大夫醉浊一世长沙太傅溷视余子岂惟贻媢流污着此胸次适自累耳逹人大观等是非於梦蝶悟祸福於塞马行废委之命公论付天下後世未始怨天尤人幽圄重爻围厄弦歌浩如也故履患难而安柳塘陵君守兴宁如子思骂贼如顔杲卿羁穷重困吐不平之气於诗累累成集覔余着语余谓?围中复弃官流落蜀湘间系台狱贬黄斥惠徙海外气味略同然感时写物之章则皆浑涵隐婉襟期轩闳可以游造化狎宇宙毁誉荣辱渺不容滓高矣哉余敢以二贤之所养广柳塘之见
代李守作汀郡诸寨图序
闽宼根汀蔓邵祸於甿最烈至烦朝廷颛大阃调大兵余扈戎环其境则山狞劒鋩战人睫湍怒戟声豗人耳虽激衅繇吏不良亦风土致然安平时犹有桀孽薮其间两郡比壤旧各列岩卒籍虚援遥猝遇刼敓莫能御招捕陈公以邃猷奇略铲凶涤秽一道晏澄必欲长杜乱萌廼探狡窟俯枭巢分筑营堡而军其壮悍者度地迩远量屯多寡使气势连属相应如常山蛇楼鼓递鸣铠仗齐出鼠辈将无所容蹟虑亦永矣是役也清漳判佐陈君乘之庀其事触热履险不畏劳募士必好身手剏栅皆奇面势月閲三以竣事吿余得其图观之喟然曰贤者立大规模可利百世亦须强敏人任责乃克办韩魏公招关陕兵有属官薛向乘传料理今元戎傅君此行盖不下薛也吾郡蒙成实多喜而笔诸帙首
送潼川宪胡元琰序
君所命臣所敬致其身而已矣士见理明而後临事果惟知主恩重而身轻国事重而家轻名节重而祸福利害轻故犯可畏办至难而安蜀之将坏也名家豪族槖百珍航千指下瞿唐惟恐臯不幸而蜀果残亲戚坟墓便如隔世始而悲渐而怠久而忘结屋访田姑东南乎寓亦其势然朝廷勤西顾往往择才於其土使就经理自是无只轮敢向难於上青天果然耶胡君景玉蜀於产柳於牧已脱产地久乐郊夫谁不怀其安乃逢人感慨有申包胥必复楚意天子壮之命绣衣仗斧使於潼即奋然杖而西岂计穴中虎子?侬桀横时余襄公帅桂奏曰贼在东而徙臣西诏经制广西东盗贼即疾趋南海盖勇於赴乡国之急者君是役略同而所遭艰余尝一接论议爲人胆略必能负担问之蜀士谓厥居孔道大敌几过门皆相戒莫敢犯数千里瓦砾突然鲁灵光德於人又可知西人望之如父母君视之犹子弟忠声义槩豪杰作兴必争出死力救井里折哨骑全蚕丛将有吉语闻孔明盛心处在开诚布公临分特爲同志赠
送赵新班崇垓序
我朝恩公族厚度越古先计偕寛其额科级升其名阙簿先其注至於荐状登格而後易京秩则侪之庶姓何哉盖繇此等而上之外则郡守部刺史焉内则爲郎爲卿爲公无所不可者任益以重系生民休戚益以大故必严其所从入之途使自砥砺职业以求知於其长而恩不得施焉祖宗之意何其深长也宗室子落南海仅数十其英英者崇垓以唐身言书判选观其人皆卓然优然第进士二十年始通金闺籍积其所至治最以得之非若世之假权力胁人以荐已者将西候班见余知其可与爲善也勉之曰富贵如浮云俄顷变灭名节则日月也可千万古光明汉宗盟有爲宰相者人虽齿牙之不得更生列九卿而谏疏鲠鲠至今不朽吾子自此升矣请择於斯二者
送陈公储序【名容所斋】
孟子谓士之豪者异於凡民何谓豪浩然之气之充也馁其中而放於礼法之外若晋之人是反中庸无忌惮也焉能豪陈君公储才气豪一世百家九流之说无不通古今天下事事物物必?极所以然长章巨篇杰壮奇诡酒酣气张急取墨汁作千万丈龙於尺素间云蒸雨飞天垂海立腾骧夭矫幽怪潜见疑前身豢龙氏役风驭霆尽护角鳞之族故能逼真如此所至相追随多可人而学之所到心之所存人未必尽知之盖抱负伟而志未信政屈贾沉郁无聊时方汗漫尘表有轩轩自得意胸中定力兹可验矣诗焉画焉托焉耳一日我知得与朝廷大论议疏上累百不止即走笔作歌行手也其豪爲刚拥百万重兵止旗鼔分合之鏖隂山之北缨单于颈凯还玉门关即解衣盘薄写龙时意思也其豪爲勇豪之禆人国不细狂者进取圣人所予或以是欤余於斯人敬之深其将如京师而来别也语之曰君当蘧伯玉知非之年而克己功夫过之爱助何言惟勤饭以厚气之豪踈饮以夀气之豪
送周士元序
贫无以养由也伤之菽水尽欢子谓之孝士之身於贫甑釜尘箪瓢空安处而无求焉固也若夫半菽不充亲无欢顔未免皇皇奔走以追斗升岂获已哉余馆清漳逆旅邂逅宁德周士元问其来愀然曰双亲耄矣缾无储粟不遥千里将控诸谊人而未遭也乐岁闻之人仰事不足之叹不觉涕下执其手语之曰子处人所未尝之贫而爲人所不能之孝因至贫而至孝着焉使子有二顷田侍两安舆庖猩熊裘狐貉以顺适其志则子之职尽而孝之名何有是如临难捐躯而得忠义名非幸也夫孝者诚之发诚至则天通地感况人乎世固有拥厚资家垂白犹健以备甘旨之奉者见子之来必忻然同志举千金以賙子身美官戱彩娱侍以遂禄养之志者见子之来必懽然锡类辍三釡之余以赠子子姑持此诚以往必有诚於孝者应如胶漆如符契矣子其行绍定庚寅月正李昴英序
送循州余法掾仲宣之官序
幼学壮行一命皆可及物三尺法系人死生忍背所学惟上官喜怒狥哉余少日游泮与余仲宣爲最密友渊乎其蕴藉精乎其践履真可严敬短窻孤灯话到夜半每谓我辈得行所志必惠利生民爲先余仕媿前君後十年决科乂四年爲循阳法掾天将大其任故厚其养如此余以着局归班即扁舟送过灵洲临分曰残夏当之官子盍言余应之曰畴昔所讲论仕以行其学当官奉法无高下其手有不平必争争不得则去是即他时定大议临大事之推自诿官卑才一事放过将终身悔其何追国朝岭服人物秖说二公襄自君家好様菊坡远业亦发轫於梅仲宣勉旃
送纠曹吴雍之官序
自于公以治狱兴其门世遂有故纵以觊觎後福者君子不可无辩也夫于公谓未尝有所寃者曷尝以有罪爲无罪哉特不以无罪爲有罪耳笞其当笞者墨其当墨者大辟其当辟者至尽得其情实而无枉虽戮其身而无怨事事皆然其爲隂德已不细有後宜哉故罪疑惟轻可也事白而出之爲惠奸宥过无大可也故犯而释之爲党恶存心过於寛固盛德事然杀人者获免挺刃必交於途夺于货者弗治剽攘必纷於市姑息於一二贻害已千百恶人多幸而善良惧如此而能昌其子孙天意殆不其然乡大夫吴公纯臣温厚有古人风祥刑于岭之西以恕称子雍是似且甚秀爽来访于文溪之上且别焉问之何官曰新纠曹又问赏之逐瘴之犯何也曰初心欲有所平反以成先志耳余嘉其志而赠以言曰吴氏父子视于氏父子官崇卑不尽同而再世俱典狱子惟清惟明惟平小大之狱本其情无以私意有所重轻必身享驷马高盖车之荣矣
送判县杨侯汪中入京序
公论消长与世道俱大道之行也夫人不失其是是非非之心之天岂惟大廷贤不肖若白黑闾阎之匹夫匹妇好善而恶恶皆断以理之正不以一毫私意参其间污世反是以大佞爲大忠以至贪爲至亷士穷逹有命焉宁以是休戚而关於人之国大矣菊坡先生老於乡余与杨侯日撰杖屦起居言动必见必闻缒城骂贼同部入幕侯清白於氷玉有关西夫子风天知之先师知之宰庐陵之政若士若民安之平生壁立万仞不稍下卖菜佣飞语蜂起或者竟投杼焉夷而跖之渭而泾之他人不能平侯谓官职傥来耳泰然不以蔕胸中所养未易涯也贫驱复入京余送之江皋曰朝廷清明公论自定不疑之金必有能辨之者侯笑而已侯名汪中
吴荜门杜诗九发序
草堂诗名辈商评尽矣反覆备论爲一书者盖鲜莆田吴君泾思覃句中意索言外寻音响泝脉络举纲目工部胸襟气象模写曲尽皆前人所未到余味之隽永深叹其用工之精户掾余君得藁维桑捐金锓梓盖深於杜诗者谓是编不可无也足未万里途不读万卷书莫读杜诗信哉
文溪集卷三

[book_title]卷四
<集部,别集类,南宋建炎至德佑,文溪集>
钦定四库全书
文溪集卷四　　　　　　宋　李昴英　撰题跋
书胡致堂叙古千文後
文定胡公潜心春秋四十余年而後徐出其说致堂其亲传故笔削皆有法叙古字凡千不重虽饮席间谈笑成之而上下数千载关系大处包撮略尽兴君昏主之理乱哲佐悖臣之功罪吾道异端之正偏一字森严百世确论不但可以习童稚而已古千文偎陋不伦乃盛行於世俗盖未知有此作也其书一经朱文公表掲遂传广帅宋公慈里两翁之里学两翁之学既梓之衡阳又梓之广之泮宫自此流布天下人人得讽咏有功於人心多矣南岳之高南海之深不泯不磨致堂之心淳佑十年月正元日後学李昴英书
题章公权进论藁
金珠珍矣饥寒不可衣食则适用莫粟布若也雄深倔奇之文自鸣一家人争宝之价诚金珠矣使非切於时无禆人之国亦徒可玩而已矣读章衡之进论辞气平畅若不求工於文者然论古成败商今利害实可见之施行其日用之布粟欤世之舍金珠取布粟者几人耶毋怪乎天下之未平治也
题郑上舍玠大学策藁
士试於有司曰时文志於得而已郑君对策天子学乃极言天下事皆有关於君德有禆於世道方鲠论崛起与国论争锋祸且不避宁得失计耶胸中所存定非寻常诸生拔尺寸比是真不负皇朝淑养之意衡文者拔其尤则公论犹未泯可爲斯文贺君其坚此志勿渝厚其养勿馁大建立於世垂声名无穷毋使人曰此徒议论之士吾党所望也嘉煕庚子四月
跋许广文一鹗廷对
士初试大廷多未脱时文气读许孟翀对藁体制全似奏疏首排李清臣叶祖洽媒进阿世条陈切时病而言甚直虽屈第七视绍圣初力诋元佑诸老窃榜亚者相去霄壤均爲莆产气禀自不同然历国初以来三百年间名公钜卿由第七人者絶少若有所待勳业与名节俱不朽深有望焉孟翀勉之
跋清献崔公手墨
嘉熙已亥某在着庭清献崔公自南海寄书来别纸如此公拜集贤相天子遣中使踰岭趣行且赐金二百两治装蒲轮日在门而公之病已深矣累疏力辞始得请以金付武臣邓祖禹护纳内库盖公帅乡部时祖禹实爲事务官所以委之也此役他人所难而祖禹不惮劳费似知慕独乐园之守园者亦可尚也偶閲公手泽俾模刻而藏之淳佑五年元日
题菊坡水调歌头後
清献崔公劒阁赋长短句卷卷爱君忧国遑恤身计此意类出师表雅趣欲结茅庾岭边一琴一鹤繇湘桂归南海竟不得践緑隂青子约然幅巾藜杖徜徉老圃寒花间十有六年晏岁之乐不减洛中耆英也好事者掲此词山中惜非公手迹某敬以所藏本授横浦校官赖君栋使刻之文献张公始凿岭路而未有祠着公同龛爲宜此则地主事非过客所得专也淳佑六年三月既望门人李昴英
附刻崔菊坡水调歌头
万里云间戍立马劒门关乱山极目无际直北是长安人苦百年涂炭鬼泣三边锋镝天道久应还手写留屯奏烱烱照心丹　对青灯掻白髪漏声残老来勲业未就妨却一身闲蒲涧清泉白石梅岭緑隂青子怪我旧盟寒烽火平安夜归梦到家山
跋菊坡太学生时书藁
此清献公初入太学寄其友林介仲书也吾州去在所四千里水浮陆驰大约七十程士以补试虽登名犹未脱韦布也故稍有事力者犹劳且费之惮而尼其行寒士又可知矣公奋然间关独往一试预选随取高第平生勋业名节实贤关基之长短句有人世易老之叹必期三年成名而归书所云云立志已卓然不凡至於述斋舍之费颇悉闻其入京参斋时皆朋友相资助故书报之详贫者士之常公之贫有人不堪其忧者处之甚安所以富贵不能淫而清白照一世也林介仲名介增江老儒者生没在公之前後人不能宝有此纸转落士人之家某近始得之公以岁庚戌入在胶庠庚戌而此书出若有数然外侄陈某往试桥门持此授儿子守道守道亦就试且壻菊坡之门公手泽宜归之淳佑十年二月朔
跋节愍王公行实
舍生取义所欲有甚於生者平生讲之熟故临难处之雍容非猝然勉强能之敌之犯益也节愍王公翊以议官权宜肘制置使印收烬兵支孤城野战不胜巷战又不胜然後徐结缨而入於井此他人之责而身之不避壮矣哉先是菊坡崔公贻之书曰一段冰清万仞壁立窃意公平生忠义自许惟菊坡深期之其子阊募死士赴难道遇兵且鬬且前创甚偶不死今爲东莞丞遂得见公行实与守城日记风节凛凛使人慨慕且三叹菊坡知人之明淳佑辛亥冬至文溪李昴英书
跋邓运判柞行实【始兴人】
予闻耆老言桂漕邓公平难事英气奥谋不在杜杞下老桧欲啖以美官使摧残谪客则崖然正色拒之士志於立功少定力公则将之以学故能不爲势利所移高广於上书布衣中识拔南方一杰可谓无遗才矣淳佑八年八月二十日
题循阳通守黄必昌大学中庸讲义
吾友黄京甫主濓堂日沃诸生胷次以大学中庸之味掲宏举要阐邃析微探圣贤妙旨於千百载之下取儒先绪论蔽之片言间体认真切处如良画状人物考察精密处如历家步星气於义理无少差盖渊源乎北溪而根柢乎考亭者爲後学之益多矣京甫循循修谨人一语不妄发意其於二书心之身之久不但工诵说而已然士之讲学岂惟独善要推以泽民利物与上官相可否毋有所恐惧见义必爲行之以勇又持此书判千里矣勉之哉淳佑九年六月二十五日
题诸葛珏北溪中庸大学序
大学中庸之微旨朱夫子发挥备矣北溪翁从之游久以所得鸣漳泉间泉之士有志者相帅延之往教翁指画口授不求工於文彩务切当於理义诸生随所闻笔之成帙韶别驾诸葛君当时席下士之一也广其传於梓嘉与後学共使之繇北溪之流遡紫阳之源而窥圣涯不徒口耳且必用力於实践则曰希圣希贤功夫可循循而诣矣余过曲江得见所未见茅塞豁然尹番禺而始创黉舍者此诸葛君也珏其名淳佑五年三月朔
跋西山真先生送李教桂高序
士生遐陬学无名师诵无全书得於气禀或秀而文职教者复不屑诲士习日降而庳岂颛士之咎哉莫远於苍梧有陈钦明左氏爲博士眡闽欧阳詹始举进士且先数百年而恩人士至今湮晦其间岂无瑰奇不模不范无以玉而成也温陵李君茂先繇胶庠登隽科以先正尝教授於恩勇践前志逹尊真先生有言侈其行勉其以实理淑诸人以实学充诸已盖厚於其偏方之士而周於望当世之贤皆乐教英才盛心也茂先可爲师者而温知不废青衿叩请洪钟应之学者能心契意领矩步规趋固无异登西山之堂而亲承謦欬也异日卓然以道鸣世渊源盖有自来者番禺子弟远从胡安定游恩之士坐闻长者之余论幸矣亦可见先生之言之教所被者远矣敬书诏後俟抠趋墙仞而质正焉
跋陈侯赠曹贡元士圭诗
儒将雍容气象与武夫不同孔明七擒孟获而卒纵之非力不能杀不忍耳总管陈侯以文武兼材假右科发身策勲北垂浩然赋归澹如也汀甿凭险裒凶天朝起侯付以外阃扑屯蜂蹂聚蚁叱咤顷耳尚欲招致而生之涵澄一意宇宙并量笔之诗章布宣盛德视竞病之句陋矣安得渤海解刀张婴面缚刃不血而功全此诗季将军一诺也曹邱生善游扬之绍定己丑良月朔
跋第二首
手劒要盟曹子也望辙眡旗亦曹子也磜宼阻兵曹君士圭请於郡身蹈狡窟晓以逆顺祸福此举甚谊而壮陈侯延之玉帐间从容札所爲诗以赠空巢成禽之句非戾拊柔之意盖不执安之之说而废胜之之画此正元戎高处万一鼯怙终罔悛则兵其可已乎夫苟不可已也则曹君又将移其前日之凭轼口伐者而櫜鞬相从矣此诗旨也
跋魏鹤山赠医者曾贯诗
宋清氏以子厚传之闻姜大中以转物翁词之着二医皆工已疾而不祈人之酬者也长洲曾君客五羊大书其门曰病且贫者诊乎我药施之是不忝鹤山赠句矣淳佑甲辰仲春
跋魏鹤山题尹商卿自信斋诗
伊川先生曰孔孟之门人不敢信已而信其师之说朱文公曰信者真知其理之如此而无毫髪之疑也尹君试思之
书杜去非所藏西山帖
西山嘉与人士接遗墨落四方最多杜正甫所藏帖则许之深勉之力其人盖可想而知也
跋录曹吴雍所藏邹南谷书墨
枢密南谷邹先生名德穹博海内人士所宗垂五十年矣平日於一字之褒不轻与人春秋法也曩由夕郎拜帅西广南海吴公纯臣古君子人也以宪节同寅其子雍宝藏乃翁所得先生书所得褒语则清通仁厚而已辞甚不费而曲尽绣衣公平生所爲士大夫作时様书尺颂德或累百言观此可少媿矣吴氏子资禀頴特於此四字克肖而齿方少里人李昴英爲先生门人辄发明言外之旨曰清也通也厚也皆仁中有也宜益克己使人欲净尽天理混融以全吾固有之仁所到岂易量哉先生闻旧同僚之有子必亦喜淳佑二年五月望
跋陈光庭所藏蒋实斋遗墨
细数在世繇科级梯贵显凡几能全节始终有几容容温饱固不足算乖初心而谬末路良可悯惜方老奸擅权以区区官爵笼天下士鄙夫争吞炭爲哑以媒进取一世习熟谓敢言爲狂实斋蒋公始召忽大声长鸣於仗马问聩者愕默者愧正论命脉赖以挽回其忧时爱主之忠甚至於病且死不渝也科目得如此士庶亦不沗陈君元实布衣时登其门最久而密贮遗墨盈幅读之凛凛犹有生气元实今尉增江甚公甚亷甚恕使家稍抑之羣邑人叩台府乞留非术驱利诱使然观其字与公之名斋同益信端人端友平日相资讲切皆实理也百里人心德之不忘其实学功用小验云嘉禧戊戌臈
跋吴都统所藏菊坡先生帖
清献崔公护坤维晩必自出伺烽火至报稍急辄通夕不寐思所以应乃心无顷刻忘边忧也指纵诸将每手笔驿以授情通如家人而人乐爲之用都统吴侯彦公所识擢荐之之词曰宣力边防轻财得士卒心介胄之士才且亷世不多得公以清勤身帅之验也是时全蜀如金瓯无少玷缺续貂以狗而贻祸遂至於不可救药吴侯久已摈去流落天南邂逅共谈西事慷慨愤激有老马千里志归斯人於乡国使经理残碎地岂不愈於用新进辈哉同时有李侯绅受知於公後以死节闻公知人之明类此故并识之淳佑三年良月
文溪集卷四

[book_title]卷五
钦定四库全书
文溪集卷五　　　　　　宋　李昴英　撰题跋
题潜守黄连传
雪岩潜君起传黄连以其味苦而能愈疾犹言忠而能救缺遗也然苦易厌忠易踈古今同一病此佳传可药天下後世岂但体物游笔力而已哉予尝谓黄连最甘举世莫晓盖不适口顷刻耳爲身已安非甘乎物之甜人其害有沉痼不可疗者非苦乎日昃不暇食文亦劳止终与民皆欢乐元宗末年声色岂不大快意卒不宴於蜀明验可睹夫君心苦身苦学苦行苦其性黄连其气味黄连宁自苦而欲遗世以至甘故言尤苦必有持是言进之上者国脉庶其有瘳乎唐博士岭南贡蜜菓诗曰政恐无禆益所出非和平上林宁少此下箸安可轻在惠阳作也其忠爱深矣黄连传惠阳所着二篇政堪作对
跋潜守治狱好生方
治狱好生方雪岩潜起所制也方所主者一曰仁其用有三曰硏之实辨之白决之早余始读之意其如世医虽能处方未必有真见定力能察脉投剂也南海値厄运漕邱廸嚞摄帅尉陈知章摄倅以残虐爲能以多杀爲功时号大小屠伯虎噬蟒吞俘平民爲宼累累血刀杌绣衣陈公均久知君檄之详讯凶人方煽威焰胁制同列或劝君引避可以免君奋然曰人命至重但平心睹是己之祸福利害在所不论乃躬审问具得情实赖以更生者十九与唐眉山序萧师顔明兴元狱非叛活数十人事颇相类人始服君有活人手能用此方矣既随试效不得不广传
书菊坡先生蒲涧生祠记後
端平二年二月二日广人奉菊坡先生像生祠之先生拒之峻不能止也衆属参预宏毅斋游公佀秉记笔文絶奇伟先生戒毋刻尤力盖谦不肯当吁先生骑箕尾去矣餫使刘公克庄始入记於石命其客锺大鸣视工以淳佑之元中元後三日立先生所以惠其乡国人所以尊其老来者有稽焉游公之文也抑刘公之力也菊坡祠二在蜀仙游阁刘後溪赞之在南海之蒲涧刘後村碣之铺敡大贤者盛德垂之无尽两刘氏之意俱丰而後村慕前修於既往勤勤焉非利而行之此则过人远甚邦人士谓宜识俾先生之门人李昴英书
书泷水赵宰汝軏生祠後
端平二年二月七日狂卒曾忠啸衆突南海城余缒出行其垒且周晓以逆顺祸福羣凶帖听遁而西又四年读泷水民立赵令君生祠记而後知贼据古端日康之人大恐泷境内鮀黎獠假防县爲名鸣刃噪庭下令从容折以理即解散去时菊坡公帅乡部如此好汉惜郡将不以闻余方在幕府实负蔽贤媿赵君有靖百里功未尝口微邑人载之碣殆不传今士大夫几大树将军矧宗室子君名汝軏敏才而力学所至有政可称南海李昴英书
书士友张德明拥书楼
余友张君讳允廸字德明奇伟士也自言出曲江文献公派尝都城共邸见其挟册竟昼夜吟不辍心甚敬之无何挈入璧流斋房就访焉则壁横墨本二大字曰拥书盖菊坡笔也谓余曰某不才辱乡逹尊不鄙夷其敢暴弃而战其艺南宫辄北俛就西廊试入前龟迄不肉食余来宝安登其藏书楼二大字宛其旧识而故人隔世久矣爲之怆然且仰叹大老先生乐与後进惜天不夀斯人少副所期也其三子斗文翼文光济皆力学克支门户皆与漕计自此能刻厉以成先志则德明犹不死也勉旃嘉熙二年六月二十二日
书胡侯竹巢七思集
细诵胡侯大学七思之作迎驾谒殿之篇其纲领与君之仁所以教育我师之道所以作成我功与天地并盖终身受其赐如之何勿思侯去璧水几年而卷卷然形之声诗视世之豢富贵而忘虀盐者大迳庭矣兹牧千里将行夫子之言以泽天子之民推广其所思则天下有溺者饥者皆在吾念虑中侯必勉之宝佑三年七月二十三日南海李昴英书
题刘浔州必成三分集
嘉熙丁酉秋余被命衡文贡闱右科中得一奇士掲之解首则刘君必成也明年君廷对魁其伦又十年以清浔使君寓南海始熟其标致论议竞爽可人与其所爲文不异而吟尤工豪逸雅澹兼衆体题所编曰三分取东坡戱郭功甫语也谦退不自足如此进未易涯虽然世有擅八义之才而他无可书者器识先而文艺後也立身行已当如前辈所谓八九分人推以及物必寛之一分君所学所志盖有余所期望者不但进於诗而已
题郑宅心山居藁
余乙酉与乡老进书郑君宅心由东广漕闱举名始闻未之面也嗣岁识之於期集所邸寓又相隣日夜剧谈不休盖博物而多艺者又十年四月邂逅烂柯山喜其诗益工相与道旧留三日而别未几以死闻同榜中如斯人岂易得哉君之弟宅仁收遗藁得数千首将板传之可谓笃友于之义矣佳士不可作同年多凋谢拊卷怅然淳佑丙午
题危志仁恕斋诗藁
四体具而爲人而夫子所谓成人异於是则知杜子美诗成泣鬼神之句非成章之谓谓功夫到成处也庐陵危容孙出家尊恕斋吟篇句而琢字而链兴高而味长一读知爲老苍辈庶几於成者此足以成恕斋名矣奚必仕
题三衢陈大经诗卷
陈君自号岫云所以寄萧闲之趣非以是状其诗也而澹乎物表纳宇宙之大於胷次吐之成韵自然清絶不尘君诗多态度蔼蔼春空云必有赏音如昌黎翁者淳佑八年八月八日
题节推张端义荃翁集
士行乎患难可以验学力所至深浅苟闻道矣虽濒於死不变有饱鸡粥鼾睡以须者羁困旅逆又焉能动其心姑苏张君端义以选人三上书帝阍最後书言最狂端平明禋雷雨时也天子戅之仅於韶以置乃得与监门侠谪所隣老矣落南依败屋然破釡竹榻纸衿凄其谁堪而顔丹如气虹如不作顦顇无聊状其诗累篇骨处实眼处活峭奇而非怪含婉而不怒多从胸中书流出他日将与名相久远而後知数年数千里外所以充充然自适而忘秋风蓴鲈之感者心寄於诗也或问离骚荃喻其王而君荃翁号何余应之曰荃香草也特寓焉以自别於薋葹辈耳周大君在上楚莫非臣是於义无嫌淳佑三年重九文溪李昴英书
题郑南瑞砾銕集
銕随取而有人得而凡之然极其至精有天下至宝不能当者一剑而敌千金已珍矣一鼎而夀国且千祀谁得而价哉闻郑君南瑞标所业曰砾銕自谓其文如銕藏沙砾中俟淘链之工而未遇也意则甚谦矣銕亦岂易方耶能坚其志刚其气学成而器於时则肠焉宋广平面焉赵清献可不朽百世彼锥以刺砚以磨徒欲资笔舌铮铮旦暮间君子不贵也返其行卷书以厉之若曰铸人则予不敢淳佑三年十一月一十三日
题郭景舒梅埜百咏
暗香踈影一聨出梅孤山和靖成三高盖工之难岂多之贵耶郭君蜚卿颇有王谢家子弟风嗜於诗酷诗於梅独富趣尚殊不尘然年盛气鋭往往成之易出之早才性固自佳特未逢好师友砥砺砻磨耳岁月益宿推敲宜苦华收实在潦尽石见观旧作当自知郭功甫自谓一世豪东坡於其诗才许三分蜚卿能勉用力将不止此家数淳佑二年七月文溪李昴英俊明父书
题郑宅仁诗藁
诗词虽寄兴写物必有学爲之骨有识爲之眼庶几鸣当世落後世不然是土其形绘其容望之宛然若人也置雨中败矣余识郑君宅仁已数年今见其近作如此君同年之弟也爱而莫之助可乎淳佑六年三月朔
题赵公玉新昌纪咏
澹庵谪仙人一疏请尚方劒前後三十咏始落南荒公去新几年仕宦新几人傚其数而诗惟一赵公玉盖勇於步趋前修者诗寓焉耳
题彭昌诗下车録
下车而揖戴笠此布衣交富贵毋相忘之约耳若夫一言而善介卿下堂一字之工大尹驻驭前逹之赏识士不必旧尝半面也士有安穷阎而陋结驷寄饮市而傲召轮又曷尝汲汲焉觊贵显者之一顾盼哉穷逹不足以论士新故不足以论交所以意气相与惟其人而已人如彭君昌诗所至谁不倒屣谁不下榻帙此以谒诸公庶几他日一邂逅虽似乎赘视世俗所谓云萍录泛泛然纪载则大异矣余方耕钓文溪上效东坡雨笠曳屐则轩渠甚适乘车骛荣途者甚多矣君必欲颓然山夫笔其编甚矣其迂之过我也淳佑十年四月既望
题郑宁行卷
云峯所爲文曾经真魏宗工指教既数年矣笔力当益进必不止是编恨未尽见也
书赵经干彦扞自鸣录
赵君御贼龙川余方阖户恤居不得耳颠末逆卒犯城以後事则身其间历历犹在眼也是时肉食者争藏深遁远宼退亟呈身从而论功者亦衆矣君入与毗富道兵偕自言泝韶溪趣之来援似权以济事而心未暴白於人竟爲法受恶朝廷徐知其无他过赐之环访余出一编曰将持此鸣其不平请爲我一语以证余生平不解絶物而笔不逐世情君异时督捕诚有跋履之劳今自惠来此邦人士相唁问不絶於馆亦必有人心未能忘者是则可录嘉熙戊戌臈
书方右史请田知白作濓泉堂宾书後【缺全文】
是邦老成人无踰田知白者闻其壮即厌科举专志理学使领?书生爲宜知白长余三十岁有疑必就质焉而不敢友也因从【阙】
文溪集卷五

[book_title]卷六
钦定四库全书
文溪集卷六　　　　　　宋　李昴英　撰奏议
端平丙申召除太博赐金奏劄
臣闻与治同道罔不兴与乱同事罔不亡善觇国者惟观诸此人主以其履之身措之天下质之理蔽之心焉道侔盛际庶几同符事袭衰季将至合辙考古验今断断不易有天下者宜知所决择也恭惟皇帝陛下资不世出志大有为五三登闳一蹴可到然欲祈天永命而雨血告妖如晋承康识者有刘石之忧欲复恢境土而戎马践淮如宋元嘉江右凛荷担之惧襄岘失而江陵孤三山溃而夔门危祖宗区宇将半陆沉亿万生灵重罹涂炭大势日蹙通国惧亡自去冬以来然矣陛下自视今为何时反观行事果皆通治之道否耶夫势之安危反掌易置理之当否亘古不移陛下傥若慨然於兴王之规模惕然於亡国之龟监必蚤夜以思凡是理所安人心所同者皆治之基也则如趋康庄不可趦趄而进凡坏常戾正咈衆狥已者皆乱之阶也则如避?穽惟恐诖误其间圣贤明训若掲科条设违其言罔不取败臣谨昧死为陛下陈之酣嗜峻雕未或不亡此谨身之戒也陛下尝因明禋之天变而撤乐尝以诞节之震雷而辍宴盖深自警省矣是或抑畏於遇灾之时恐易怠忽於已私之累缦立望幸之衆易至移人天锡饮量之洪宁免过度作无益则玩物丧志营不急则宴安易怀锡赉之数无涯宫庭之费不会此衣布冠帛之时毋曰贵为天子不得一举手足也此坐薪尝胆之时毋曰惟辟福威玉食也陛下傥念三陲之民转徙无依必不忍适一已之安逸傥思多难之际日不暇给必不肯汩圣躬之清明媿脱簪之谏周室所以中兴坚覆觞之志晋元所以再造此岂甚高难行之事哉无法家拂士者国常亡此用人之戒也陛下选拔言官多采直声或俾再入间由外擢其寄耳目也重矣而切於救国者疑其矫激忠於报上者谓其好名絶江而归无复谕留之虚文与郡以出似非优待之美意何以奬犯顔之直气已顿殊导谏之初心年来人物凋谢存者几何正当爱护岂堪顿挫不容过阙致抱没身之恨朝野悼嗟皆有殄瘁之忧守辅郡者人方喜其名而成命竟寝赞幕府者衆皆惜其去而列疏未俞圣主本无厌薄忠良之心中外窃有疎忌贤者之惑陛下傥念国所以存仅此一脉必使台谏得以尽其言傥思强本折冲在乎衆正必使庄士得以伸其气卫多君子国未可量汲黯在朝淮南寝谋岂无益於人之国哉乱其纪纲乃底灭亡此守法之戒也陛下非不恪遵先朝之成宪而干请为挠非不故使臣下之奉命而威令渐轻给舍缴建节之滥而终莫回大臣进除拟之目而不尽用近习乘间而宫府非一体旁蹊捷出而政事或多门宸札叮咛鬬虎未分制书符移束阁弗顾赏罚无章功罪奚别法制不立军伍豢骄朝廷之政本未清军国之威权几?自昔陵夷鲜不由此无纪纲而周之祚微有凭藉而唐之命永可不监哉四维不张国乃灭亡此厉俗之戒也陛下欲洗濯士心而意向未明欲旌崇节义而风厉未至权臣孽息褒荣加渥羣憸虽斥简记弗忘上之好恶或偏下之趋向必异昧进退之义者不恤人言倒善类之戈者勇犯不韪挟敌自固欺诞无忌求得欲纵躁竞愈滋平居习为顽顿无耻之风临难必无仗节死义之士国何利焉尚名节而东都之祚延贱名检而典午之祸作可不惧哉阅兴亡之大无出於四者安危之机当决於一心陛下以今之为合古之法迹其所以致治监其所以召乱者取舍殊途了然而易见也我高宗皇帝间关六飞基图万载中兴鸿业贻谋具存焦思先吾身之诗放宫嫔损服御之诏谏官所言多寡置簿以考面对不及阙失降秩以惩大臣勒令内品责军令状而上为改容亲笔戒以军法而外阃震恐謟谀之人不使厠身於班列振拔名节以起士气之委靡宏规懿范最为切近陛下有志中兴能循高宗之治法则亦古之治法矣臣愿陛下赫然发愤幡然改图念祖宗土地不可尺寸与人厉披舆地图之志毋使人有几如是而不及郢之叹当如炎绍之初敌至必战毋悠悠岁月而自误於不可信之和也大臣开诚布公鞠躬尽瘁屏常程之碎务以澄心静虑移堂除於吏部而一意筹边当如李纲以去就争天下大计毋徒曰镇之静也士大夫当如宗泽所谓非臣子安居美食之时共摅主忧臣辱之忿各办趋事赴功之心毋徒覩风景而感慨也边臣当如刘錡所谓背城一战於死中求生而并力拒敌毋徒靠撒花以为缓围之策也君臣上下共惜分隂共商紧着日课其事月计其功常若勍敌之在前常若祸至之无日庶几无秋高尘起之仓皇而取襄葺蜀固淮之规模立矣臣区区忧国之心不识忌讳陛下裁赦取进止
公未奏劄子间上曰前此五羊之寇卿能缒城谕贼可见胆略公奏云疎远小臣辱陛下简记岂胜感激公奏第一劄读至愧脱簪之谏周室所以中兴上曰多事之时正当以中兴为法读至赞幕府者人皆惜其去而列疏未俞上曰日来士大夫多尚虚名而无实用公奏云名者衆之所推予也亦宜留之以慰物望与其使之在外不若使之在内读至临难必无仗节死义之士上曰士大夫全少气节公奏云亦在上之激昂耳
嘉熙戊戌衔命勉谕崔相囬朝奏劄
臣闻储才宜预捜才宜博虽书生之常谈实今日之急务也强敌挻祸浸淫累年去冬之变尤可痛心步骑才二千而潼益不支哨马或数百而淮郡已震碎我城邑糜我赤子其来莫拒其去罔追非彼实强由我自弱国之无人甚矣臣尝妄论洪水怀襄而伯禹能平之虎豹犀象而周公能驱之自古无不可为之事荆尸後劲而败於鄢陵鄋瞒长狄而败於宋鲁自古亦未有不可制之敌苟得天下之奇才斯能就天下之伟绩田单一逃难者耳守区区即墨而复齐七十余城祖逖一司州主簿耳以千人廪募衆铸兵而自河以南复为晋土非天下之奇才孰能办此陛下近命臣韡兼制淮右布着已定机括已回沿边将士前日之勃郁者今吐气诸寨豪勇前日之怨怒者今属心臣韡亦当以单逖之功名自期求副陛下专委之隆江淮重寄体统渐有所归列障广莫分任须令可托代郡边吏或当科琐翰孰可代先科其人洞开胷襟容纳衆长以为辅车之助此大阃责也广设网罗收拾羣豪以备重弓之需此朝廷事也淹恤百里犹晦凤栖低回治中未展骥足州县岂无遗才草庐卧龙深识时务褐衣扪虱剧谈方略山林岂无遗才苟徒采取於目前不思蒐索於度外毋乃示人以狭乎臣愿陛下明诏大臣於朝荐绅进人才之外申命诸路帅守监司各举堪充沿边任使者不拘限员明着其状如先儒所谓某人能吏也尝因某事以知其能之意博参公言精加考察或寘之残破之地以观其经理或处之风寒之冲以观其御防不以资格拘之不以绳束待之必有非常之才出建非常之功矣柳开以文士请兵果能制契丹之部落虞允文以儒者视师卒能成采石之骏勲安知今无若人乎惟陛下与大臣图之取进止
读至非天下之奇才孰能办此上曰天下事有人才便可为近日更张帅阃卿亦知否公奏云陛下区处得宜切中事机读奏劄毕上曰右相有来期否朕自更化之初简在朕心仪图共治渇欲一见公奏云臣崔与之遐方一老辱陛下殊常之遇但高年久病而又道远恐未能上副陛下延伫之意上曰闻其年事虽高体力尚强可勉为朕一出公奏云崔与之居家庭之间或可以勉强涉道路之远恐难以驱驰上曰卿近得书否公奏云此月初旬得二月十六日书云云上曰可作书道朕切望之意勉其亟就道以共图匡济之功公奏云谨当作书谕以圣意
嘉熙已亥着作郎奏劄
臣闻天变狎至所以仁爱人君也人言交进所以忠爱人君也天惟不言故告戒寓於灾异臣当尽言故论谏出於忧危均为悟圣心之一机均欲扶国脉於一綫人主於此大惕惧而进德不已广听受而改过不吝则积忧啓圣一言兴邦未可量也不然天人方爱助之厪在已无畏警之实则上下之望孤而莫之救矣若曰天变不足畏人言不足恤此王安石所以误先朝者在今日可不深戒哉恭惟皇帝陛下聪明生禀历数躬膺圣学精微圣度恢广将与盛帝显王而比隆盖非中才庸主之可及皇穹眷命久而弥笃羣下归戴谁忍负之陛下亟思所以仰承天意而俯惬人心可也然自往岁以来飞廉动威回禄扇焰雨雹流沴旱蝗为妖怒涛浸逼於都城列纬数愆於舍次一警之不悟而咎证叠见焉屡谴之不悟而大变异出焉是仁爱之已极且转而为震怒矣畏天之威于时保之陛下所以应天者当何如哉敬天之图未必见於躬行亲祷降礼乃及期而遽饬醮祭之繁文若为感通奇衺之异教无乃渎慢古人虑女谒之盛而剪爪自责庇勳旧之罪而席藁南郊於严恭之际未始狥虚文也陛下非无应天之念也然灾至而惧既久而忘能保此念之常坚否乎谏纸来上迩臣直前轮班敷陈投匦径逹上而规切於清躬下而枚列於缺政公论以为是则衆论无异词前日以不用去而来者亦不敢嘿是忠爱之所激虽批鳞有所不顾矣人之多言亦可畏也陛下所以听言者当何如哉拔山去佞犹或疑其心违如羮之和尚或议其貌厚边臣轻视於朝廷言者凡几而玩?犹故宫掖不会於费用论者非一而节约未闻在昔御史条奏则宦寺亟归於故郡一言感悟至谓高庙神灵使之於听纳之际未始留难也陛下非无听言之明也然顾问虽详施行实少能保此明之常新否乎夫天人之际本无二致人君之心当主一忱积此忱以消变推此忱以受言上下感通悉本乎是今天下之势亟矣吾国正忧元气之坏强敌尚稽绥服之期兵弱财殚境蹙民散自非陛下发一悔心以感动彼苍奋一勇心以主张公议将恐天下见异而鲁以衰仗马俱瘖而唐以乱岂不大可惧哉臣愿陛下充此悔而持之以敬不容一息之怠荒民天民也念转壑之可忧职天职也毋旁蹊之捷出陟降常在於左右戒惧如对於覩闻以吾之心合天之心庶可以转祸而福矣充此勇而行之以公不容一毫之私意言及缺失不惮於改行言及贵近母过於回护以伸衆正之气以杜羣枉之门即一人之心合千万人之心庶可以易乱而治矣机括既回精神立起一念之烈旋乾转坤犹之穷冬千林摇落一气才复何物不春力量大则功効速天下尚乌有不可为之事哉疎贱瞽言触突睿聪惟陛下察而赦之
第二劄
臣闻邪正之用舍国家之安危系焉於君子不可以过疑於小人不可以偏信盖君子直道以行肮脏难近而临大节不可夺者斯人也小人诡遇求获柔佞易亲而误天下国家者斯人也武帝不悦汲黯而黯能寝淮南之谋成帝雅厚张禹而禹竟稔西都之祸人主於用人之际可不鉴哉陛下无私如天地至明如日月臣下贤否如辨白黑可谓有知人之哲矣然於取舍不暇计也不然岂不容嘿之多後福何苦为是强聒哉陛下可以察其心矣以得罪公论去以不惬物望去仅一二耳或楥麟周章而穹班非据或城狐依凭而美职如携窃意陛下不过信其无他肠耳信其无显过耳彼之操心惟知贪冒於宠荣而已於人国无益也万一利害怵乎其前安保其不易所守哉陛下亦可以察其心矣今正论稍伸正气渐复政隂阳消长之机也臣愿陛下公道宏开私意尽克收人望重朝廷以示圣德之广大远庸邪清班列以彰圣断之刚明则衆贤协和同心同德共壮国脉共起治功尚何孤立之虑哉惟陛下留神
文溪集卷六

[book_title]卷七
钦定四库全书
文溪集卷七　　　　　　宋　李昴英　撰奏议
淳佑丙午侍右郎官赴阙奏劄
臣畎亩五年退居庸陋圣恩不弃叨擢郎闱万里一来岂为荥进清光再望誓竭愚衷臣闻处难为之势而有可为之机此天下之所望也当改为之时而无勇为之力此识者之所忧也盖机者矢之发而力者矢之至也一发而未数步焉安望其能中哉以英明之君值艰难之运幸而诸贤翕集世道挽回人孰不曰此倾否为泰之候转危为安之兆也海内顒顒日望一日规模未立效验良赊一剂起九隂之脉而邪气尚蛊於膏盲一筹活将败之棋而取胜未工於後着不升不降决於此举紧切用力犹足扶持不然则所谓难为者终付之不可为是听其沦胥而已岂不大可惧哉恭惟皇帝陛下鋭精欲治二十三年矣天灾所警策而德日以进敌患所婴拂而虑日以深閲天下之义理熟而见日以精充而上之盛帝显王不劳方轨乃者发乾之刚奋夬之决斥逐负国之权奸屏弃朋私之丑类正路开辟化弦更张此一机也惜乎心术纯白者天不愸遗阿匼取容者尸如充位以自顾年老子孙弱之心谋吾国以两吏扶持之耄状而赞万机摸棱岁余竟成何事陛下察其昏谬亟听引去此又一机也【此段论范锺】君明臣良可谓千古之遇合而宏纲机要未见一二之设施夫以太子之少漆室妇人犹知隐忧陛下上继列圣之炎图亲授宁王之大宝岂不欲隆万世丕大之绪臣下进说今几历年前代明鉴援引略尽窃意陛下往来於心自不能以顷刻忘也小学内建茂淑宗英躬督课程日以为常阅之多则选必妙教之专则成必速而称谓未闻少异中外岂能无疑事体最重固难草草以易谈而大本所在讵可悠悠而不决故凡圣意之所向当使外廷之与闻胡不谋之二三大臣胡不谋之老成从臣傥尽惬於衆情宜亟定於大计於以系四方之属望於以杜奸萌之窥觎何至迟迟之久而虚前星之次耶是陛下於正国本犹未勇也高宗皇帝曰朕怀此久矣卿言适契朕心非成宪乎【此段论建储】杞鬼虽窜而德宗念之不衰盖不知其为奸邪也陛下大明当天魑魍焉逃遗其亲者必後其君苟患失之何所不至陛下亦既灼知其凶悖矣似闻捐金置局厚结贵近潜伺上意动息必知以一人之独恶恐不能终胜左右之交誉以三数端人之牢拒亦安能尽絶余党之交通大抵小人之谋险而君子之术疎彼必多方以相误因得求疵以藉口今出力为陛下扞御外邪者如提重兵对勍敌万一里言浸润渊听动摇是开门纳寇也处骑虎之势者何所置身乎臣子事君祸福奚恤而宗社安危关系非轻胡不明正其罪诏告天下以安善类之心而委曲掩覆养痈护疽耶是陛下去奸臣未勇也苏辙曰党与互进气势一合岂惟臣等奈何不得亦恐朝廷难奈何矣非後戒乎【此段论史嵩之】王媪拥宝扇於斜封墨勑之时盖由中宗之昏庸仇士良以球猎悦天子使不观书乃可以窃柄陛下清明在躬缉熙典学岂不知女子小人近之不逊曾谓旧邸之使令殿省之洒扫得以容穴鼠之干请恣城狐之凭依乎闳筑鹤观而土木之僭奢外设狡窟而踪迹之诡秘虽宸衷匪石妇口何施而势焰熏灼趋者如市陛下不得而知也天下所少者忠臣义士耳老练宫人谅亦不乏又何必玩视人言而不勇於抑絶耶计臣莫塞其溪壑之欲而终代去鎻闼声言其以挺之罪而不尽行虽威严若神断无假借而朝夕?近巧於逢迎日渐月渍恐有时而转移矣履霜坚氷由来者渐乌可谓其未至於大肆而不勇於禁束耶庆历上东门之押出恐见其人祥符重入内高品之刑而一时忻庆可以为法也【此段论吴知古】事无急於此者充此心之力而勇行之则其余可次第举矣厥今事会之来无涯而事力之穷靡底要必如创造之刻苦岂宜袭承平之故常留一弊袴专待有功韩昭侯犹能之独不能撙裁宫掖之费以助战士之赏乎匹马毅往周行寇垒晋明帝犹能之独不能振厉用武之志以作六军之气乎为宰相者当自任栋梁之重毋曰畏避形迹而徒勤细务为执政者当助成推车之势毋曰分听任责而不相为谋为给谏者当各奋鸇逐之忠毋曰宣谕有旨而言不敢尽张浚曰人主一心合天何事不济所谓天者天下之公理而已人主之心一为嗜欲私溺所移则失其公理矣举错无有不当而远人之服臣愿陛下坚定力於上每事揆之公理以求合天心诸臣协忠力於下相与持之正道以共消厄运庶几兴起大势渐至小康苟不强为善而诿曰时难岂不孤天下生灵之望耶狂戅小臣不识忌惮惟陛下裁赦
第二劄
臣窃观今日边用无艺而民力垂罄时艰未靖而人物晨星州县凛焦熬之忧临事兴乏使之叹岂天地之藏有限而土产不足光岳之气已分而奇才顿稀耶臣妄谓今日欲培养根本莫先於久麾节之任欲网罗英俊莫先於寛资格之拘虽书生常谈而切实救时之策无以易此舆图非旧仕版日增循资序者皆可得一州一县之寄执权衡者岂尽知孰臧孰否之真阙不多而求者纷如予不审而夺之亦亟或一岁而屡易或旬月而骤更新旧送迎动费累万贪夫席卷甚至扫空民之膏血吮啜靡遗国之命脉缓急何恃可不亟思所以救其弊乎臣以为宜从台谏公举亷能之士可以为监司牧守者大臣考其已试而纳之夹袋有阙必以此选补焉治绩显着则稍进职名而仍使因仕岁月寖久则擢寘班行以昭示奬劝数年之後庶几在在稍有余蓄民力少纾矣千人之羣必有拔乎千人者万人之聚必有出乎万人者谓天下果乏才是厚诬当世也欲共扶缓弱之势宜大啓功名之门而今日之仕进者苦於远次而观光难困於举削而通籍难壮盛之年駸寻而晩暮劲毅之气销蚀而巽柔幸而一遇焉而精神筋力已衰矣又有抱负奇伟而终身不遇者岂不甚可惜耶臣以为宜令帅守监司各举其属之贤且才者明着实迹勿徇私情大臣参之物论以取其尤异核之都堂以观其人品使条陈当世之务以觇其器识如果可采则稍出资格之外或委之边面风寒之地或置之钱粟浩穰之塲真才实能必有以自见他日膺隆委胜重负者於此乎出其有益於国家岂小哉高宗皇帝谕宰相择监司郡守皆使成资以省送迎之费又尝因台臣言资格太拘有曰使有豪杰之士虽自布衣峻擢可也是皆中兴之良规惟陛下与二三大臣图之取进止
上曰卿去国几年奏云臣以嘉熙三年叨福建庾节以台臣劾去上曰是彭方第一劄读至犹足扶持上曰此全在大臣辅国读至以两吏扶持之耄状而赞万机上曰范锺年老废事亦多奏云范锺老而且懦读至以建小学茂淑宗英上曰朕於小学之教极留心读至大本所在讵可悠悠而不决上曰其年尚未读至胡不谋之二三大臣奏云此国家重事须与大臣参决不可使宦官女子干预上曰自是读至捐金置局上曰果有置局之说否奏云臣闻之国人之言皆然陛下当先絶蹊迳使无以自通读至以安善类之心上曰如何区处奏云如近日臣僚所谓或欲毁麻或欲勒令致仕皆可行上曰此则不可已与宫观但不用之足矣奏云如此恐中外之心愈疑望陛下更作区处使圣意明白读至气焰薰灼趋者如市上曰朕未尝容之干政不知外间何以有此说奏云臣来自道途已闻人言籍籍若非陛下决意抑絶使内外明知之则人意愈见纷纷异日书之史册亦为圣德之累读至履霜坚氷由来者渐奏云范晔作东汉宦官传赞亦引大易履霜坚氷之戒盖谓汉末宦官之祸因汉君不能防微以至於此上曰固当防微杜渐第二劄读至贪夫席卷甚至扫空上曰贪吏未戢一至於此未见有亷吏者闻陈恺亦廉是否奏云闻其人亦清约读至数年之後在在皆有余蓄奏云如方大琮在南海颇与士民相安百废具举而清苦自将故能积羡钱近四十万缗治绩为诸镇之冠其人又时望所归者宜召用之以示激劝上曰如果有奇才当不拘资格闻广中斡腹之传如何奏云臣本欲作一劄敷陈此事然事关机密恐播传於外上曰极是极是因奏云云上曰已令徐敏子去体探奏云此事须是纯实可托者方可信若喜功生事者徒知为一身功名计又恐别生事说则不惟广西受弊必欲通广东之兵财而两路俱受其弊矣上曰沿路来如何奏云沿途蚕麦皆熟雨阳时若更在陛下增修圣德使天意常顺又问外间有何所闻奏云臣之所闻已尽见於奏劄中矣
淳佑丙午十月朔奏劄
臣闻人君之心必无愧於天人臣之心必无负於君盖人君履大位有四海皆受之於天容一念之私则为有愧矣人臣享高爵饱厚禄皆受之於君容一念之私则为有负矣厥今之大势危急为甚蜀碎而淮残兵单而财竭楮轻如毛民流如鸿农扈麤登而星变累形哨骑倏退而戎情叵测此正一人敬德以祈天命之时此正羣臣尽瘁以报国恩之时可不各尽其道哉恭惟皇帝陛下睿资高明圣度轩豁日御经筵深研理要躬决机务熟知政体可谓不世出之英君矣然察之时机良可隐忧难靠人谋全望天助犹祈能感动何耶陛下试端坐而静观凡平日一念敬忽之殊而上天之应如响斯答隐显无间其不可诬必道心主一而不制於人心阳明常存而不滓於隂浊成汤声色不迩货利不殖盖恐人欲一胜则天理必微陛下神明之舍果皆对越而无愧否欤宇宙之大民物之衆所恃以立者公道也台谏所以主国是委曲而宣谕则非所以养直气名器所以待贤才轻?於内降则非所以塞幸门黄门之依凭假托或未能峻其防朱邸之非意干请或未能裁以正是皆牵於私情而未契乎苍苍者也臣愿陛下举动一事凛凛然常在帝之左右将见天心悔祸庶可以转危为安矣揆路爰立以其有朔望也政地延登以其久引恬也二臣之策孰不以协志并力共济艰难之期然寛者畏缩而欠大事自决之力量狭者躁急而有互失不和之气味周颐以无断为柔恶以猛隘为刚恶盖事未必可为而强为私也事到当为而不为亦私也胡不弦韦其气质之偏而乃矛盾於议论之异中持两可者又复差池鼎足承君责望谓何貌厚而心不然言甘而情不孚是皆未免角立之私岂不孤陛下委寄之隆乎方巨奸傍睨要杜其来岂宜同室之操戈边燧未消盍严其备乌可同舟而秦越猝有警急人各异议岂国家之利哉况不靖之徒交鬬其间嫌隙生於嗫嚅躁激起於纵臾二三大臣不咸而国不竞其负吾君又甚矣臣愿陛下申谕大臣俾之去私见而徇公家释小嫌而就大事则扶顚持危庶乎其共济昔高宗皇帝曰朕在宫中声色未常经心只是静坐内省求所以答天意者此可为陛下法张浚赵鼎本相善如兄弟因二家宾客离散遂至失欢此可以为大臣戒臣不胜惓惓取进止
文溪集卷七

[book_title]卷八
钦定四库全书
文溪集卷八　　　　　　宋　李昴英　撰奏议
除正言上殿奏疏
臣生远迹孤学肤识狭陛下拔之疏散俾缀谏曹圣恩如天誓图报塞臣拜观国史范镇擢知谏院即上疏曰陛下置谏官者所以为宗庙社稷计也为谏官而不以宗庙社稷事陛下是不知谏官之任也拳拳之忠首以正国本为言臣何人斯讵敢望镇万一於忠国爱君之职分则不敢不尽焉臣闻正天下之大本贵乎豫定天下之大计贵乎果三王家天下其初心岂专为子孙地所以弭争端於未萌杜厉阶於未形而欲措斯世於久安耳副贰早建所以系海内之望成谋坚凝所以释人心之疑讵容一日稍缓哉恭惟皇帝陛下诞膺宝历光绍鸿图惟天惟祖宗岂私於陛下将以垂统无穷为万世开太平者望陛下也春秋寖盛苍震尚虚羣臣恳切交疏而力陈四方倾耳翘首而耸听几年於此矣陛下环视而未有定向迟回而不轻一发事大体重於谋始宜谨非常情所能测识也迩者谒飨宗庙驳雾划开惟天之眷惟祖宗之灵默赞大计随洒宸章选纳犹子嘉名宠锡圣意丕昭朝野鼓舞神祗欢悦然虽有举棋将定之喜不能无羽翼未成之虑臣於此时叨被亲擢事莫此为大谨以三说上渎圣聪惟陛下垂听焉一曰正名文帝即位初年有司遽以建太子为请今不可谓早计矣历观往昔当璧而拜之观惟神之所予有心无聊之欢惟人之所付是皆牵纒已私不克断制陛下此一盛举蔽自圣衷度越前古出於同气天属为最亲储以继体人道为极顺倘或犹豫能不动摇名号未正恐无以塞从旁之觊觎体统未一恐无以收衆望之归向谓宜亟正青盖车之制伫开日重光之祥侍膳问安自此全天性之乐主器承祧足以衍国祚之长天下咸曰吾君有子矣则宗庙社稷之福也普安真王之封宰臣请以冠属籍高宗皇帝曰可便为皇子此陛下所当法也二曰保养保其身体列职周官养於掖庭有汉故事挺生岐嶷之质犹在髫稚之年必先葆固其天和庶可自贻於哲命昔人有嗜鲍之动戒有玉契之严惟所关所系者不细故防微杜渐者至悉出入起居宁卫防之过密饥饱寒暑必调适之得宜此天下之大器也岂止於椟拱璧培桐梓之譬哉谓宜专属禁闼之尊曲加抚摩之爱宫人之老成谨厚者左右弥缝之奇衺侧媚之人不得与乎其间则宗庙社稷之福也高宗皇帝因大臣宫人可托否之问有曰若不先择宫嫔可虑之事更多陛下所当法也三曰教道道之礼义周过其历傅之刑名秦祚遽危盖少成若天性习惯如自然古者有褓教有齿学莫不於其初而渐渍入之是必妙选於师儒所当涵养其德性毋徒事章句之末技毋但拘讲诵之常程俾善言正行日接於见闻非心邪念不萌於方寸则凡朝夕宴处之际无非薰陶淑廸之功又当择臣之有物望者时视其德业之进因以为内学之重他日恭敬温文发达於性资孝友仁爱着闻於中外则宗庙社稷之福也陈俊卿每入必传经啓沃且殚讽谏之益陛下必得若人而委之辅导可也厥今时艰未靖国势未强隂邪譸张於肘腋之间敌气滋煽於边庭之外消弭奸党镇压羣疑全在此着臣愿陛下上念祖宗付托之不轻下慰生灵徯望之甚切决意建置无堕因循亿万载无?之休实根本乎此惟陛下留神取进止
论史丞相疏
臣末学陋闻误蒙睿知擢聨翠幄获执麟经日昨进讲至鲁隐公二年郑人伐卫因考寤生之无主其恶根於城頴之寘母以为世之大不忠皆大不孝者为之夫子无其位故诛奸臣於直笔陛下操必罚之柄昭惩恶之公傥不孝於亲且将不利於国者幸免焉此岂圣人作经有望於後之明天子之意哉臣曩在岭海间竦聆陛下雷发英断山拔巨奸至於穷陬僻区之人莫不欢呼鼓舞日以俟谓之渡崖确之徙新也踰年而秪闻二三邪党之贬羽翼虽剪元恶未除天下已共疑而切议矣臣今夏造朝首乞明正渠魁之罪圣意尚需迟而欠决容德天涵或以其未终丧姑有待焉今服阕近在於旬日而官刑未举於司败人言籍籍通国皇惑臣而隐嘿言责谓何臣窃观昔之所谓四凶者非如後世大奸剧恶之甚也投畀魑魅舜岂少恩盖小人衷险裒狡乘间辄发一旦得志则君子必被其祸生民必罹其毒有不胜穷者操之已蹙盛古且然嵩之谲诈贪婪狠愎残忍罪浮於四凶前後白简之所擢数皂囊之所鸣攻既详且悉臣不敢更渎天听大抵其挟敌要君如秦桧其嫉贤妬能如李林甫其隂害忤已者如卢杞其藉权宠厚赀积如郑注其与近习盘结如元载其秽行丑声如杨国忠其匿丧不持服如李定其怀宰相不足为之心如宗楚客人臣有一於此皆宜在诛絶之科况身兼衆恶乎去位家居日常囓齿握拳书空击地愤愤然规复出以快报复私布驶传於道路多设狡窟於京都赂贵近以觇伺人主之言动结浮士以刺探中朝之议论羣不逞为之耳目为之爪距者在在布满也鸱枭乘暗鼷鼯睨昏磨虎狼之牙喷蛇蜮之沫意欲何为哉鄙夫患失无所不至万一通神计行回天力到必将惩前日之轻失积邪心而动於恶无所不为矣此天下之巨蠧潜伏而未发而曰此不复然灰耳可惧哉又况国本渐定正要保持坚决为宗社计人望稍聚正要协比聨固为世道计岁事少稔正要涵润苏息为生民计小人之根未去宗社之危安世道之升降生民之休戚关焉利害暁然而未即加罚或谓陛下外示寛洪之恩意中寓覊縻之微权卒有缓急或堪倚仗又臣之所未谕也盖自陛下收揽大柄亲决万机以来区画边防亦未尝失事机人才陛下之人才兵财陛下之兵财自有而用之若大臣降心相从商量恰好天下事岂难办集彼小人者於谋身则周密於谋国则架漏已试明验大略可覩矣臣侧闻陛下有对越高庙神灵之诗有奸邪终摈斥之句则知定见不惑定力不移决不至来外邪以坏局面然化弦更张亦既久矣而大纲领犹未正大机括犹未定此一事顚末未备恐无以垂汗青诏後世陛下亦尝思及此乎章惇才免父丧便提举洞霄宫俄而得政遂啸凶俦毒善类为国厉阶往辙可鉴臣愚欲望陛下俯从舆议独运精刚亟烦宸札寝嵩之服阕与宫观之命仍削官爵远窜荒裔使羣隂扫迹衆正伸气於以安人心於以夀国脉天下幸甚取进止
贴黄论史丞相
臣昨论奏史嵩之奸恶罪状皆国人之公言今既累日未蒙付出欲乞陛下决行宗社大计早赐区处恭俟睿断
列奏史丞相疏
臣等各有疏论列史嵩之罪恶俯伏俟命未蒙报可遂具劄白之二三大臣冀其密勿开陈近闻陛下宣引宰执必有商?在朝莫不懽跃耸听窜责共驩之命又累日矣嵩之得罪宗社得罪纲常通国一辞谓宜诛絶而陛下迟回至今罪名未正当明主可为忠言之时而感动之难如此岂非臣等敷词未能真切不足以开悟渊听耶岂非二三大臣无非畏避不肯尽情以告陛下耶又岂非诸大臣国人皆曰之公论不足以胜阿谀之口耶臣等窃谓臣之事君犹子之事父谏而不止又敬不违乃职分当然谨不避鈇鑕聨合以请欲望陛下察臣等拳拳愚衷出於为国早赐处分以前所奏付外施行傥臣等屡言不行而强顔宪地岂不上负陛下之亲擢下负海内之责望乎谨録奏闻伏候勅旨
再论史丞相疏
臣闻苏轼曰祖宗委任台谏养其鋭气借之重权所以折奸臣之萌也奸谋未成犹当亟遏絶之既滋蔓矣除恶本或不力焉岂祖宗设台谏初意哉此臣所以早夜以思忘寝与食也臣昨疏列史嵩之奸状将涉兼旬屡入催奏未闻制可圣意渊深外庭未孚始相顾而疑今相语以忧矣陛下一则曰保全大臣二则曰保全大臣恶盈其贯显灼昭白天地鬼神所不赦陛下独委曲包容惟恐伤之圣度恢恢前古未有臣何敢不将顺然事有害大祸深与吾国势不并立者则宁有犯无隐求不负圣门之训乃所以不负天子也夫君视臣如手足臣视君如腹心相须之义然也嵩之包藏祸心窃据相位不以事天事陛下而视国家如仇此凶人耳罪人耳复以大臣待之可乎自其漏我师期於是乎有京洛之败假挟北使於是乎有邀索之辱导敌入寇於是乎有淮甸之祸是为卖国之贼臣席卷部内之帑藏囊括诸路之利源借国用匮乏之名鹾贩货易笼归私室富且数倍於国是为蠧国之盗臣给谏宰掾朋分杂布以障蔽人主之耳目以窃弄人主之威柄是为擅国之强臣科抑太繁而民怨劵给不均而兵怨扼遏摧沮之过甚而士大夫怨是为误国之奸臣抽移江上之军入补周庐之额用意殊叵测向非陛下洞烛邪奸力拒不纳且将为害国之乱臣矣大臣以道事君者也嵩之凶悖奸诈隂险忮毒於臣道何有齐豹位司寇作而不义春秋书之曰盗嵩之尚得为大臣乎孟子曰无君无父是禽兽也以若所为尚不得齿於人类尚可以谓之大臣乎天下者祖宗之天下所以植亿万年本根者深且固而嵩之日寻斧斤焉虽肆诸两观未足以上慰祖宗在天之灵踰两年而罪名未正陛下宁不动心於见宗庙之时乎陛下刚健中正与天同运傥以姑息为至仁以不断为盛德是有春而无秋有雨露而无霜雪雷霆非天之所以为天也臣於嵩之无纎芥之怨发於忠愤不容但已苟利社稷一身之祸福所不暇计欲望陛下尽取前後臣下所言书疏参考其不道之本末亟赐睿旨并臣先所奏付外施行使天下臣民明知去邪之真意千载而下竦服锄奸之伟断臣退而渎犯天威之诛死无所恨区区血忱惟陛下察之
理宗御笔
昨史嵩之预乞挂冠今已从请可从所守本官职致仕已降宫观指挥更不施行
论帝属贵臣不趋早朝奏劄
臣二十一日缀四参官起居因俟候奏事窃观帝属之班稀疎为甚赤墀步武殆类晨星退而询问则知迩者常参或秪一二人趋趂夫鸣玉曳组鵷列鹭行以进退朝廷之礼貌也冕旒端复威顔咫尺而着定在前尚多旷阙欲门庭之外事事整肃难矣陛下大昕而南面虽隆寒不惮贵臣或连日不望清光理恐未安昔人有盛服假寐者有驻车待漏者夙兴匪?自是臣子分内事况清晨一觐而退他无职业傥复於此忽略岂一德尊天子之义乎辉辉覩明圣济济行俊贤唐人形容早朝之盛若此陛下正朝廷百官要以心为本欲其平旦清明敬心油然而生非但贵其仆仆拜起以侈容貌采章之美也臣以为其间真有采薪之忧不能造朝者当察其情至於无他故而屡不至焉是则豢安成惰可不略加警策乎欲望陛下申儆有位使咸造在朝庶几人心不玩主势益尊所以肃朝仪而振朝纲亦非小节也
文溪集卷八
<集部,别集类,南宋建炎至德佑,文溪集>

[book_title]卷九
钦定四库全书
文溪集卷九　　　　　　宋　李昴英　撰奏议
淳佑丙午十二月正言奏劄
臣闻舜戒其臣曰予违汝弼汝无面从孔子论事君之道曰勿欺也而犯之人臣纳君於道秪当辨事之是非据理之可否必其美而後可以将顺如其不善则不可以逢迎以责难为恭以非道不陈为敬若夫视指意而迁就觇辞色而转移则是诡随容说而非忠爱其君者也世之砥柱特立者常少桔橰俯仰者常多得丧交战於其中操守易变於其外人主设或喜脂韦而疎骨鲠爱迎合而恶拂婴是导之从谀也孰不俛然惟上意之所欲哉原其初心亦不过求以固位而已求以希宠而已遂至於误人国家事有天下者奈何忽安危之大计而遂邪臣之私情乎汉之祸成於张禹对成帝之一言唐之祸基於李积对高宗之一语自欲保其家而忍於负国自欲存其身而忍於欺君此固佞臣之罪亦二君素不能容受謇谔固应有此也国朝兵不如汉富不如隋土地不如唐而鸿基骏业与天地并恃有直言谠论以为元气耳有为宰相而补缀裂奏以复进者有为执政而争事立庭下不去者手诏趣书读语甚峻而八上章竟寝其命者给舍也以弹疏之烦见厌而上前自讼求罢去者言官也手引上衣使复就坐决其事者员外郎也上不以犯顔逆耳为奸事事付之公论而私意不行下争以披肝沥胆为忠事事决之正理而身计不恤一脉之夀以至于今陛下俯接臣隣威顔天霁乐闻剀切德量海涵人臣遭逢明主而不能致诸三五之登闳则为有负然往往多逢迎而少正救工揣摩而畏触突隂摸棱而欠直截以可为忠言之时而犹若此岂非陛下於忠佞之间好恶未明自欤臣妄谓今之世不患无文墨之士而患无气节不患无议论之士而患无骨力不於平时奬劝招徕激昂砥砺而遇事责其奋不顾身何可得哉故论事无所避则临大节而不可夺也依阿以求媚则临难而苟免者也至於阳附正论内怀二心缓急又乌可保哉陛下静观而密察则无不洞见其衷藴矣昔汲黯有内多欲而外施仁义之语武帝殆不能堪而不冠不见最为严惮且期以古社稷臣之事观人如武帝庶乎得其真矣臣愿陛下於柔佞者疎之絶之忠直者亲之信之得如黯数十辈布之朝廷为吾国之倚仗他时宗社终必赖之区区愚忠惟陛下留神
论陈枢密疏
臣闻罪莫大於背国恶莫大於庇奸两地之重职为大臣一言之发关系不细倘或立异论以沮大计怀私意以昧公非羣情为之动摇衆口从而噂?良由心术颇僻识见猥庸用过其分不觉呈露事既关於宗社责 难逭於简书臣切见通议大夫参知政事兼同知枢密院事陈韡自负胆略亦鋭功名江闽讨寇虽屡书劳妄杀平民颇多枉滥後来调兵过江之轻举遂至匹马只轮之不返志广才疎前功俱废且莫当於一面尚可望其远猷陛下念其久闲擢之近辅勉思所以上答主恩下副人望可也理财专局略无设施褊性狠态时复妄发此犹未足深责也国本始定神人所同喜韡独出语不逊识者骇愕奸相负罪神人所同怒韡犹盛称其孝识者忿之陛下决天下之大计去天下之巨蠧断自圣心超越前古身为执政不能从容密赞乃持论悖谬如此心事可知矣夫沮抑普安之事非秦桧之奸不敢为而营救蔡确者虽以范纯仁王存之贤不免黜罚臣采之公论皆谓韡之叨尘已极矧其猜忮嗜杀使自得恣流毒必广斥去为宜臣旧尝为之属不敢以私情废公法欲望陛下察其非忠退之以礼职名藩寄华其暮途爰示寛恩之曲全式彰清议之不贷使臣子各厉忠纯之节天下明知是非之公实世道之幸取进止
尝閲近世言行録载知院陈公韡行状一段云先公侍郎任汀州推官激军变陈公时为招捕使尝欲劾之後居言路遂劾陈公以报怨噫有是哉世所谓行状皆各家子弟自为之辞非信史所载不足证也先公侍郎初筮汀推不过一寮属耳郡政不在手何以激变此乃郡守陈公孝严实激之为叛卒所执辱几殒厥躯先公挺身为之排难公论在人不可诬也使激变果出公手招捕公纵不见劾郡守岂容不闻於朝以自白此理甚明观其词曰尝欲劾之而不果如是则当德之不暇又何怨之云且台谏为天子耳目官朝廷选擢委寄非轻所言皆社稷大计若区区为报私憾之地小丈夫尚耻为之先公大节表表而肯为是耶况先公之於陈公本无纎芥之憾行状所云欲之一字特曲为之词耳既无是理必无是事私门纪述姑以文过岂可使先公受诬於地下而千万世之人受欺於曲笔故不得不为辨正【孙际明识】
论赵京尹疏
臣闻国朝旧制不以宗室居宰辅以其有逼近之嫌也其为虑远矣畿府号衆大之区委寄隆重有利权有兵柄有狡黠健悍之徒为之分布奔走是虽非宰辅之位而权力过之纵使处是职者果宗贤且难久任盖积威积惠之深人心所重在彼非国家之便也今有帅雄繁之地涉嫌疑之迹而顽然不知引退者衆情皇惑人言权故事优畀职名遣镇外服不惟国本安固可以一人心之趋向乃所以福与□於安全之地亦亲亲之仁也小臣不识忌讳罪当万死惟陛下赦之取进止
缴奏劄子
臣一介孤远误蒙睿简擢之谏职非由大臣荐进举朝共知臣朝夕自厉惟知报君父惟知卫社稷惟知利国家一身祸福且不暇恤虽圣谕亦不敢阿顺讵肯俛受他人风旨哉臣今早上殿读第一劄将毕陛下问臣次劄所论何人臣以陈韡赵与□对天语再三止之令不须展读臣辩说移时圣意坚执倍力亦不许纳奏劄秪得局蹐而退缘臣所言二臣皆於国本有关既切宗社皆是国人之公论臣所职者言若置之不闻而捃摭琐碎以塞谏纸则物议交责臣何顔立於风宪之地乎谨不避诛殛连元本缴进欲望圣意察臣愚衷秪是为国非出於胷臆之私特垂省览亟赐付外施行仍乞睿旨放臣归田里实荷圣恩保全之赐
宝佑甲寅宗正卿上殿奏劄
臣闻人主之心必有大警悟则天下之势不患其岌岌然甚矣东南舆图寖非全璧之旧吾国事力何异垂罄之虚外侮内攻之多虞百孔千疮之毕露如居败屋东撑西柱於疾风苦雨之中如驾漏船左支右吾於汪洋惊涛之上此非出一奇所能振起亦非变一法所能维持也治乱存亡之基全在人主之心此心虽微而万世基业四海生灵关系甚大出理则入慾去私则进公上而为三代之隆此心也降而为陈隋之季亦此心也自古艰危之世岂无可以挽回之机括其君迷而不复迄无幡然改易之良图遂致圮坏竟难收拾廼若穆王荒於驰骛王业几殆然一闻祈招之诗其心止焉而周鼎重矣武帝毒於征伐海内已虚然一下轮台之诏厥心悔焉而汉祚复矣一念之勇不俟终日力量之决坤转乾旋穆王犹得享国百余年武帝且不失为七制之贤而况不为二君者乎恭惟陛下天锡勇智度越古先日就缉熙独得道要昔人主之退君子也有弃置终身者陛下洞察其忠则不旋踵而收用昔人主之惑小人有专任而不疑者陛下既知其奸则或斥或贬略无留难明习久而利害周知密察精而是非立决和顔乐受於苦言每事悉从於羣议此天下臣民所共赞咏以为不世出之主也临政愿治余三十年宜盛而有衰之形宜治而有乱之兆灾谪频仍帝怒未息流离愁恨民情寖暌强隣窥伺敢据户庭之间鋭旅侵凌近在股肱之郡楮不行而钱币竭物踊贵而兵民贫事事驾漏色色穷空症候转危景象愈蹙陛下深居九重虽闻知而未必尽知也人情隔於耳目之所不及者易疎而日亲於左右者易入陛下固勤劳於时艰而有可娱之具陈於前则有时而纵固焦劳於外惧而无可骇之言接於听则有时而忘陛下揆之心前乎几尝悔艾而复?几尝愤发而复沮人欲终能胜天理隂浊终能胜阳明所以为此之累者必有由矣故言汤之美者首曰不迩声色不殖货利而继之曰改过不吝汤自责之辞曰女谒盛欤苞苴行欤汤曷尝有是而惕然恐其有此其所以为圣也西邸厚藏琼林充积竟成何用秪为乱阶孟轲谓国之危由交征利臧孙逹谓官之败由宠赂章其言至此遂验可为後世戒臣去国八年重违阙下意谓陛下学力益深义理益熟圣德日跻弊事日除而籍籍涂巷之切议彰彰封疏之敷陈廼无异於畴昔殆有甚焉此臣之所甚骇也陛下非不知普天率土皆吾藏富之所区区外物於清躬何补而认为已有哉如闻北司窃弄藉势招权掖庭嬖妮凭宠干请幸门四辟贿径多蹊前者得而後者慕名藩巨镇视如探囊好官美职争欲染指无耻之顽因应澜倒尝自爱者亦复效尤岂所以杜羣枉厉四维乎雀鼠之讼亦彻宸听虮虱之吏上烦圣决至於修内司之献助取浙东西之上腴所过需求见谓骚扰不几於下行有司之事与民争利乎文昌八座执政之储也以处恩泽侯之琐庸卿监郎闱侍从之选也半是王家之子弟外焉郡国之麾节类多戚属之膏?政事既非其素闲民物何从而得所进有德以尊朝廷选良吏以安田里其庶乎夫私情胜而後女谒行私爱牵而後恩意?一私胶固始犹根蟠旦旦行之明知其非而安之以为常事人人言之明知其是而玩之以为常谈内降多而视中书为奉行文书之官节贴宣谕多而待台谏为奉承风旨之地世当承平犹不宜有今何如时私意感召乖戾应之为兵戈为雨淫为潮决极而为开元末年宫中之怪识者隐忧焉陛下不於此时大警省大惩剏亟思所以转移之而待何时乎不使冯野王为显官恐人议其私後宫亲属汉元帝犹能之邵光超以中使受缣而被罪其徒悉弃所获於山谷唐德宗犹能之诏以别贮钱物以所占陂田归之有司唐文宗犹能之数君皆庸主也曾何足道陛下聪明神圣可以为尧舜而不能勇於为善岂不甚可惜哉欧阳修曰枉费财物利悉归衆中外讥议则陛下自受朱熹曰有私用而後有私人有私人而後有私财二臣之言明逹的切似为今日发臣愿陛下思祖宗付托之不轻念国势阽危之已极克已如胜敌窒慾如防川戒谨恐惧无一息之间断精粹纯白无一毫之瑕疵痛惩前失猛剗宿弊如人之久病力救幸而有瘳多方防其复作陛下悔过之心既坚上天悔祸之心必速则外患潜消天下事可以渐就吾之条理矣不然君臣不悛以乐玩忧将有如唐晋季世之叹可不惧哉臣又谓正心以正朝廷百官者在人主而格君心之非则大臣责也故都俞而有吁咈焉将顺而有正救焉纵未能使人主严惮正之於念虑未萌之先亦当与人主相可否审之於命令将出之顷酌以道义参以人言从容啓沃必求其是庶几上可以感动渊衷下可以惬服羣望倘遵奉之惟谨而规正之不闻国何赖焉或告唐宪宗曰德宗自任圣智不信宰相而信他人使奸臣乘间弄威福宪宗曰朕幼在德宗左右见事於得失当时宰相未有再三执奏者皆怀利偷安卿辈亦宜用此为戒当力谏不已勿畏朕谴怒而遽止此又陛下所当责之大臣者也臣拳拳忧国之忠不敢少隐惟陛下留神
乞罢幸西太乙劄子【阙全文】
其略曰方四郊多垒此正卧薪尝胆时湖山在目日涉游观道路颇遥驾还必暮意料之外事非一端
乞行御史洪天锡劾阉寺之言疏【阙全文】
其略曰今岁以来天变频仍正当修人事以应之倘人事又变是以变弭变天怒何从而释耶台臣非他官比今以劾寺璫而去纪纲紊矣是非易置去留倒施人事之变孰大於此【疏入不报】
再疏乞与洪天锡俱贬【阙全文】
其略曰迩来北司专恣日甚一日他人不敢言察臣天锡独言之俄而解言职以去中外莫不骇愕始天锡登朝臣实荐之如不行其言乞俱贬【公遂与御史俱出国门】
文溪集卷九

[book_title]卷十
钦定四库全书
文溪集卷十　　　　　　宋　李昴英　撰书
上郑丞相书【戊申九月乞免知贑州】
昴英楷题既襞不敢琐碎仪式恐贻溷渎之谴首乞钧照昴英疎远之踪狂迂之性不识事体沙斥固宜自归三迳杜门扫轨诵习故书求以克去气质之偏获逭谪徙已为万幸安敢作荣进梦忽叨误渥予郡起家圣天子乾坤同量不弃蝼蚁之微庙堂包荒不遗葑菲之贱得之如惊感深以愧自合奔走奉职少见寸尺以赎往愆实缘一春行役冲雨湿感风邪百疾交攻精力全衰偷安泉石间尚可以徐徐疗治倘冒焉当繁剧之任必至败缺不惟身计之误而误国之罪大矣心之精微尽在免牍谨録副申呈五羊去天四千里驶辈一往返动是三閲月而虎城重地宜亟选长才所以不避诛殛缴回省劄者盖欲一时而遂所请非特为身计实为公尔计也欲望钧慈为之密啓於冕旒之前庶几小臣真切之悃获彻崇高之听收回成命畀以丛祠使进退稍安不得罪於物议其荣过於二千石多矣此身未填沟壑他日尚能蹈刀锯鼎镬以报国恩干冒钧严不胜战惕之至
与秘书徐霖劄子【戊申】
某去腊束担出六和塔朝士送者才四执事其一也相与促膝攅眉语至暮而後出别後忽十阅月怀贤耿耿一食息不能忘也四千里跋涉春晏方抵弊庐杜门扫轨一字不敢出门故於畏友亦一例似疎絶迩者耸闻大声疾呼之疏上拂衣径归天子洒翰大臣聨札清班追挽竟不能回天马之驰向来首摇冰山已立罗浮四千丈之上此举前无古人又在祝融峯九千丈之巅矣卓乎高哉不可跂而及也已敬叹敬叹某婆娑三迳熟复故书麤得静味忽误渥予郡起家乃与重名同一除书厠秽形於玉侧颇觉羞愧圣天子天地其量超轶古昔恩宠殊常本不敢控辞私念平日受教菊坡公讲明出处最不草草深惧得罪清议为先师辱故以真实之悃写之免章切度公朝必见察可以遂所请凡可以开发者幸不鄙相去三千余里无从握手倾倒倚风惘惘乞为伟器自爱不宣
与广帅徐意一荐僧祖中书
某数年不到罗浮梦寐见之近招宝积僧祖中来出缾中卓锡泉烹石楼新茗共谈山中事清风忽起坐间飘飘然如行飞云顶也某岁在甲辰两游罗浮至必住旬日山广大深远不可穷而山中人絶少道人则有王宁素年八十余碧瞳炯然照人头陀则有祖演年高过之髪色如黄金僧可语者仅仅斯人耳此大梦德因之子而克肖者也将辞归中阁必欲识意一而後去渠无他求必有异乎人之求者风雨如许政斋阁焚香静坐时试延之前使呈露所藴必不能谩具眼得闻侍郎一声归山林作话柄窃度其所求不过如此而已进之退之惟所以命
与广权帅邱廸嚞治盗书
某晦藏林谷不敢与闻户外事每荷庞汉阳先候之厪且惧杜周甫寒蝉之诮有闻而不以告终愧於心民吾同胞也况父母之邦之民乎方此上下疑惧之时某傥以利害不切已而不知恤桑梓之人交责以义无以自立於父母之邦矣夫治盗固贵於严尤贵於审惟非盗或遭横戮而真盗未必能获此贼盗所以滋多也前乎尝闻途人之言曰某人以姓名同而捕某人以盗贼之亲属而捕几人善良也亦皆捕未几则某人脔矣某人枭矣某人截手足而死矣心甚悼之而悔不先以此闻彻足下伯仁由我而死之念至今不忘日来所闻又有甚焉盖官司捉贼不容不倚办於隅总而为隅总者类皆小人不识道理但知凭威势为奸利安知人命之为重往往半公半私以快其所欲或宿怨之未偿或厚需之未厌或党与之所仇隂嗾使之甚其诬揑送於官彼觊厚赏者利於俘数之多略不分别躬自讯鞫穷极惨酷谁不承伏虽分丽诸狱然羣有司非卓然自立者未有不承望风旨自为身谋何敢可否於其间足下以疾恶之心视已成之牍则皆死有余罪有非其实情足下乌得而知之利归於小人谤归於足下使足下知之必不肯轻於笔矣自清远凶徒日就擒获则足下之功亦伟矣必不藉此区区数辈以张功状非通徭而为通徭非贼而诬以贼岂足下之本心哉今士窃议於途什什伍伍颦蹙私语而某於朔旦固尝面言其略既而闻用事者有遂非之意恐足下竟为憸巧转移草菅斯民亏足下之盛德某连日思之食不下咽寝不安席私念此身非侥幸一官家在城市安保此祸之不及也惟视人犹已之心噤不一语安乎故盛服焚香吁天而布此札稍有一毫私心天地鬼神其诛殛之惟足下是非之间审之又审谨之又谨与其杀不辜宁失不经使平民免於屠戮于门之隂德岂易涯邪某狂妄之言至此极矣不敢复有言矣若足下不以为然而不加之意则是邦之民遭此厄会某抑末如之何也已惓惓爱助之心惟足下其察之
状
辞免知贑州状
照对某淳佑七年十二月初九日准当年十一月空日尚书省劄子备据某状辞免缴回差知贑州省劄十一月三日三省同奉圣旨不允并元省劄付某者殊渥仍颁微躬无措某切谓荣宠廼人情之同欲威令宜臣子之钦承矧闲废而得州合驰驱而徇国伏念某最凉其分不竞於才咸谓之迂非剸裁之敏手而有斯病由忧惧之熏心字对眼以如遮事转头而随忘曾是可当於剧任冒然缴纳於除书虽不加以方命之诛犹例待以具文之逊量已莫禆於世用吁天更积於衷忱控告庙堂奏彻旒冕悯此柳蒲之脆质许其香火於真祠二千石起家之除不为弃物一再伛循墙之避庶附全人所有省劄二道寄留广州军资库未敢祗受须至申闻者
辞免除福建提刑状
照会某淳佑八年正月二十二日准淳佑七年十二月二日三省同奉圣旨李某依旧直秘阁除福建提刑劄付某者异恩?至小已若惊伏念某起自单寒最为绵薄樗栎散材之无用岂适时宜草茅习气之未除易与物忤内徒污於班缀外何有於民庸侥荣颇越於分涯未老已成於衰证怔忡多忘视听难真一障承流尚虑驽疲之弗称列城折狱自怜鼯技以奚堪敢贪斧绣之荣檩有针氊之惧莫禆国事徒速官刑仰祈宰路之奏陈特畀祠庭之闲散倘必待其旷败而後加汰斥孰若察其真切而早赐存全退处山林庶可疗采薪之病稍迟岁月不敢辞蹈刃之难所有省劄寄留广州军资库未敢祗受须至申闻者
请諡李韶方大琮状
昴英窃惟端平更化当时言官皆上亲擢修名直节翕然可称今其存者悉已显庸其殁者悉已节惠独有内翰端明殿学士李公韶右史宝谟阁学士方公大琮节行立於朝功德着於民乃声实彰着人所共知者且其官品皆应命諡而既殁数年易名未举非阙典欤昴英待罪奉常不敢自嘿窃见李公韶自为太学博士已有直声方公大琮早登高科服劳州县三十余载耻及权门人知二公卓然有立迨蒙拔擢感激思奋声猷相继至今若存李公韶为台谏侍从为词臣出入数十年间弹击奸孽呵斥近侍明辨和戎之非乞正首兵之罪权奸挟君柄国则援春秋世卿之法以攻之权奸服除予祠则帅从官合词以夺之其辞召命率是经年其居要涂无非去日其知道州则葺元公故居録子孙於学提泉舶则尽郤兼司非额之宿例治临漳则极言遣使秤楮之弊端其清名劲节终始不衰方公大琮居言路侍右螭兼词掖不一二年首疏明纲常再疏正君心斥旧璫之蛊媚抑後宫之滥恩建明国本则乞立内学以重教养爱惜时望则力与给舍争辩是非奴才守边者禠之重名器也揣摩得官者革之息邪说也其将漕福建举行荒政赈粜有方寛弛盐政与民均利移帅岭隅首尾五载洁白自持恩威并着订正释奠礼则取淳熙新仪按其服器而一新之举行乡饮酒礼则沿中兴旧典本之以仪礼而屡讲之买田入濓溪书堂节用创备安四库增补军额而盗贼不敢犯境禁买南物而蕃贾至为立祠其英声茂实内外如一尝观状李公之行者曰忠厚纯实平粹简淡於人物无臧否而遇事敢言无所避忌而状方公之行者亦曰谦和冲澹奉已约薄闲居不见喜怒之色至其立殿陛争是非凛不可犯始李公在台端劾内侍女冠方公以言官请故相罪两疏同时闻者耸动谓仁者之勇会明禋免相李公除权工部侍郎方公亦除起居舍人是其制行同志尚同出处进退皆同而其未及尽用也亦同昴英每念人才难得晩节难保若二公者生为名臣殁为全人稽之典礼宜得美諡以明公朝劝善之意是用转闻於上
文溪集卷十

[book_title]卷十一
钦定四库全书
文溪集卷十一　　　　　宋　李昴英　撰判
太学果行斋学生蔡顺孙等劄子乞差充鹭洲书院学宾职事判
太学生蔡君顺孙旧识之於南海别去两年矣忽偕其弟源来访於贑亦太学生也文皆倔奇可观而丰标洒落倾一座如双璧相照映使人起敬问其衣何以墨则曰有母之丧也问其所以来则曰为贫所驱也昆季方淹恤而不惮远役岂其得已哉且致辞曰鹭洲书院有学宾无限员监司帖差前此甚多愿得此以餬口庶专心学问也昔范文正居忧尝掌学事今欲为书院泛职於理无碍况书院之设政欲储四方英俊相与讲贯以上庠之士乃屑预籍其间亦可谓下乔矣不犹愈於其他滥吹者乎照所陈帖差充鹭洲书院学宾夫所谓宾者当以客礼待之每月钱米宜加优厚少俟服除即参太学亦非久縻廪稍者也
蠲除受纳官事例钱判
朝廷置仓受纳苖米所以给诸军月请计民之产而取之甚非得已也民之输官剜肉补疮岂其所乐哉官员吏卒每石立为定数而诛求之不知作俑於何时沿袭既久目为常例吏卒小人不足责也官员自有俸禄差充坐仓董纳亦职分中事乃公然取受略无愧怍习以成风所在皆然而钱数未有如江西之多也故於未开仓之前争营求为受纳官上官或委之私人明言照顾之盖有一年在仓而获数千缗者此钱何从来哉皆民之膏血也当职起自闾阎久知此事思欲一洗陋俗去腊承乏摄郡未欲便行改易姑止将苖仓事例钱自官员至吏卒痛加裁减虽所减之数若不多然积而计之民之蒙惠亦不细今年次第开仓所合先期告谕士自一命以上皆当以爱物存心临财母苟得必义然後取士非吏卒比也上件钱既令甲所不载委是违法而诿曰有例受之安乎为士夫不自贵重乃下同於吏卒其人品亦可知矣今一时同官亦多端洁好修之士岂甘自污下特前此未有人说破故为受纳官者未能自拔於流俗之中耳今自开仓日为始监纳官并不可接受分文事例州家每月自有添支钱会一十五贯文尽可以供入仓饮食之资若能洗手奉职革弊察欺自当剡荐以示旌异其吏卒等人且照去年榜文裁减数目不得过取分文仍不得故作邀阻因而索覔如招词诉定行决配揽户仰照官司除去官员事例一项减价接揽不得欺瞒乡民如违重作施行案只今备榜仍报提刑司遍牒本路军州一体施行
发妓孙惜回南安军判
当官籍妓使终身不得复为良人非盛德事也本司昨见阿锺之词盖念妇人无知一犯不韪则妓之是无以开自新之路此涂通判之拟未敢以本官施行为是此亦忠厚之论也今观本军所申则孙姓妇人元是路妓散乐因公吏盗官钱游其家事发系籍则其人先已为不籍之妓矣又非可以有专夫者并论籍之似不为过本军以为此事有关名分在本司何可固必虽然为路妓人则其身可以东西南北逐食为妓则老死於其土而不得释如鸟之入樊笼鱼之在盆盎见其他鳞羽翔泳於天寛海濶之乡健羡而不可得仁人君子见之亦必恻然今从申将孙惜押回本军留之纵之惟地主所命已照施行
革?酤弊判
官酿则弊积於吏卒之侵欺难於遽革以漓薄强人饮而售其直官之取利奚安民之受害未艾税酒民甚便之而所收难以豫计则郡计有不足之虑至於城外拍户尤要区处得宜不然则前日之耗於吏卒之蠧者所失犹少而税酒之後耗於奸民之隐蔽者所失更多始谋要当谨重审详不宜草草须是商量利害到底为一定而不可易之论方可见之施行不然则朝行夕改徒为纷扰观陈事宜共一十八纸会计出入之数关防内外之弊讨论裨助之策亦可略备今专请涂通判集两司佥廰商议取所陈切当者次第之详为规画立定格式庶几经久可行而不可变此非止为一时计若行之而官民俱便则闻於朝乃百世之利也切望同寅留意早有成说
行状
崔清献公行状
崔与之字正子增城人家贫力学自奋先广士有当试成均者率惮远不行公毅然勇往既中选朝夕肄业足迹未尝至廛市礼部奏名廷策极言宫闱皆人所难言擢乙科广人由胄监取第者自公始历浔州司法淮西检法官皆有守法持正之誉改秩宰建昌新城素号难治公始至岁适大歉民有强发廪者公折其手足以狥因请自劾守大异之开禧用兵军需苛急公悉以县帑收市一毫不取於民和籴令下公依时直躬自交受民自?不扰而办为诸邑最赵漕使希怿令诸邑视以为法且特荐於朝他司相继论荐时相欲留中公不就通判邕州荐者咸以为讶勉公使留公不可诸公申其请有旨与在内陞擢差遣公抗章控避乞俟满而後受从之邕守武人惟苛刻御禁卒无状相率为乱公时摄宾阳闻变亟归叛者将拥门拒之公疾驰以入执首乱者戮之纵其徒不问阖郡帖然擢守宾阳提点广西刑狱甫建台徧历所部二十五州大率皆荒寂之地朱崖隔在海外异时未尝识使者威仪公至父老骇异诸郡县供帐之类一切不受兵吏不给劵携缗钱自随计日给之停车决遣无顷刻暇奬亷劾贪多所刺举风采震动召除金部属金人南奔边声震恐淮东密迩故汴朝廷谋将帅难其人除公直宝谟阁知扬州安抚淮东公言边衅已开相持六年凡所措置大抵虚文从事宜择守将集民兵以固基业除公工部侍郎寻加焕章阁待制知成都府本路安抚使公言实边斯可安边益州为四路心腹惟恃钱谷厚於他郡军兴帑庾告匮宜厚储积以壮边陲拜疏即行初安丙檄西夏夹攻金人不克敌乘胜数入边蜀大扰丙薨公便宜度劔以镇关表除公制置使尽护西蜀之师西北二国合从攻凤翔叩凤州借粮於我公条画事宜密授诸将随宜酬答誊榜谕陕西五路遗黎俾筑坞自固倚我军为声援建言成都滩瀬险远艰於漕运立运米常格奏行之自是兵皆足食蜀赖以全五年丐归除礼部尚书公轻舟出峡径归五羊自是不复出矣筑室所居之西偏扁菊坡刻韩魏公老圃秋容淡黄花晩节香之句於门塾盖雅志也公之门无杂宾连帅部使者时候其门岁仅一再见未尝一问外事端平乙未二月摧锋叛兵自惠阳拥衆扣州城郡守曾治凤宵遁官吏羣造里第请公登城公肩舆至开谕祸福又遣门人李昴英杨汪中缒城亲谕之其徒俯伏听命咸欲释甲以归而倡谋者黠甚以尝害博罗令惧不免相率遁去入据古端州以自固俄有旨依旧端明殿学士广东经略安抚使兼知广州公即家治事区处条画揣摩调度动中事机召兵四集贼一战不支聚其衆於苦竹岭穷蹙乞降公命分隶降卒於诸军而戮其桀黠者俄拜参知政事八辞不受踰年拜右丞相上遣中使促召命守帅彭铉劝请又命郎官李昴英衔命而至逊辞凡十三疏上知公志不可回诏即家条上时政公手疏数万言上皆欣纳家藏御札七通有文集若干卷其文明白谨严家大酉书其端曰东海北海天下老亦有盍归西伯时白麻不能起南海千载一人非公谁公善知人平生荐引惟游侣洪咨夔林略魏了翁李性传程公许後皆为公辅公尝度劔阁留题词蒲涧清泉白石怪我旧盟寒里人采其语立公生祠於其地及薨赠太师谥清献初公持节广右见於施行者维扬倅高惟肖锓梓曰崔公岭海便民榜珠崖之人又编次其罢行扰民之政曰崔公海外澄清録在蜀人绘公像於仙游阁与张忠定咏赵清献拚并祠号为三贤淳佑甲辰广帅方大琮祠公与张文献九龄於学号为二献
文溪集卷十一

[book_title]卷十二
钦定四库全书
文溪集卷十二　　　　　宋　李昴英　撰祭文
祭许象州文
维淳佑十年岁次庚戌二月朔越祭日门人朝散大夫李某谨以清酌告於近故判府朝议钝斋许公先生钝斋之学本源一诚文最近古诚之着形政先及物诚之流行问无不知惟诚故精事至能应惟诚故明诚则无欲氷蘖自清诚则无营轩冕甚轻师道自任南海横经曾入范模一一玉成士德之深共祠之黉至今朔望罗拜於庭弦歌东筦课试始程亦崇厥祠书阁峥嵘菊坡西山皆极口称才可经纶位不公卿既踰七袠乃仅双旌辍俸廪士食续贡英藻饰泮宫百废并兴米入斛减盐出衡增宁捐公家以寛远氓曾未期月洋乎政声老不废卷细书如蝇斯文之厄泰山俄倾志未尽伸用未及宏夫人惜嗟而况诸生某少撰杖屦早蒙旦评诲犹药石爱犹父兄犹记厦旃荐公姓名年貌几何清问亲聆未几去国竟负师承灵輀来东酹洒涕凝返筑未能何敢不铭伏惟尚飨
祭锺子鸿文
维年月日朝散大夫直秘阁李某敬奠於故友堂长秘校子鸿之灵潮号士区君名最早昂藏标度磊磈胷抱天文地理瞿昙庄老博识其书妙处精到桂湘闽浙江淮蜀道名山古迹穷极幽讨文窥先秦诗轧郊岛长章钜篇奋笔一扫小奚蹇驴轻裘短?掀髯挥尘广座倾倒所至交其豪杰诸老爱如至宝缾粟屡空充然养浩斗酒孤酌丝桐一操不屑意於科举趣林泉而高蹈乐窝之叟茹芝之皓喜方外之散侣对王公而睨傲逹观大方齐物自号希年少一素无病恼卧才数日遽以讣告幸有诸郎收拾遗藁某三十年间情笃交好日从吾游研索理奥益者亡矣可胜悲悼寸心惘惘一奠草草尚享
祭广帅右史方铁庵大琮公文
厥今人望若晨星稀公老远播天复夺之岂惟广人之悲海内善类盖莫不歔欷也鸣呼公之学探圣门之微公之文根理窟而奇静者其性而敬以持暄日霁风接物怡怡见义勇为铁石不移敢言动天无愧拾遗使部其乡肯故人私盖海旗幢前谁五朞精神筋力毕竭於兹器古乐成幅巾深衣乡饮凡三动中礼仪斋庐闳闳书阁巍巍玉女青衿贤哉帅师牍累千言判墨淋漓两造息争晓之片辞雪轸尔寒荒恤尔饥手拊遐氓父母其慈崇堂大榭辟圃东西杖屦婆娑民共敖嬉突兀军门雄视南维库曰备安贮缗不赀为此州千年计而百废必治子产之仁校人犹欺孝肃之明吏计得施人知公心如玉无疵大书连篇几德政碑万人香火在在生祠盖信之久德之深不待其去而後思诏徙洪都将以公归素无病恼一卧不支语音朗然易箦之时面貌如生卒袭之尸所养又可知也某畴昔尝寮今巢一枝肺肝不隔真切相规商评古今竟日尘挥公不可作何所质疑酒落涕俱世少子期
又路祭方右史文
輀车东浮兮黄水之湾倾城挽送兮积涕回澜鱼龙泣护海山惨顔恶人多夀兮贤者不使之生还天不可问兮时事愈囏十年缔交兮相照胆肝色笑若平生兮梦寐之间罗浮之约付渺茫兮冷月空山想像苍蚪於炎洲兮一酹招魂
墓志铭
林隐君墓志铭
昔之以卓行名不必皆仕者也懿於一念奇於一节太史氏笔之则闻灭没无传亦多矣南海林君乡曲称好人焉闓其名端甫其字讷然言颓然貌而所存踰人远甚不心乎利名不色乎喜怒不耳乎人之过屋闤闠中恶其嚣辟隙地於後窠花盆荷观鱼狎鹤寄意尘表或穷年不出户妖卒噪城下官委之登陴执戈为里闾先时窭民窘食指囷以给有述前古吉凶人明验可为世劝戒者君模本散布费不赀不靳已乐善且欲夫人皆为善己不敢为恶且欲夫人皆不为恶用心类如此安然一生七十有一岁而终将以宝佑七年八月甲申窆之於番禺县峩官山子一人名洪娶余女弟者拜且泣以铭请可书於其人不於其姻曰
秉彛之真古之遗民茂其後昆此为种德之根
学士林君墓志铭
君讳植字建之谱系古汴名阅也国朝南渡初乃先世着作郎佐郎俛始徙其族浮光絶复规菟裘遂定居於闽之长溪厥後簪缨代不乏人如家汴时迨君之曾大父坦随季父宦游南海遂之番禺家焉坦生君之王父清臣清臣生君之皇考申早声场屋为庠序冠冕俪於扶风氏生君甫髫龄夐頴悟暨长娱色养必愉必婉以至於失怙恃哀?终丧无嘉容且终其身濡露履霜之思弗少替噫孝已夫孝为百行原宜乎君之行着於乡咸曰义人也同胞五人有?原急难君屡蹈死弗顾亲党里閈有窭不自赈者有及期不能婚嫁者君罄所蓄赈之兹皆厚於事亲故推其余以往所薄者厚也亦宜使假君以年则强为善当益充惜也其数七七而止宝佑甲寅正月初五日殁於正寝易箦之际作数诗偈皆蜕生死语悲夫君室陇西氏子元申弱冠嗜绩文婚於玉牒时漘之女女二人长适予之长孙亨宝次将笄戊午七月辛酉龟筮袭吉其孤泣血托槥竁於郡之永泰里虎栏之原祔先茔也余识其邱陇铭曰
君义人孝天性世茂阀喜余庆宅大宵闷魂永檟栱兮後昆盛
杂着
韶石说送曲江赵广文
韶尽善之乐也以名州嘉矣名之则昉於唐初去舜之时如此其远也山有异状石耆老相传尝於此九成焉故石之形肖之其说甚荒唐无稽粤岭秦始通南廵狩故未必至此然圣人声教之溥如日月所照霜露所坠粤当舜之世独不在舜之天地中乎甚矣圣人之德感人之深且久矣後乎舜千有余岁季札观乐三叹不已夫子闻遗音肉食焉而不味至於今又千有余岁而石其思庙其依常隐然在人心舜何以得此於州之人州之人何以不能忘於舜也孰谓州之人非其遗民乎则此石特人心感触之一机不必致疑可也教授赵君崇禋既模南海礼乐器以文丁奠且将乐於有虞氏之祠以实是州之名好古敏以求之者也舜何人也有为者亦若是此当求之於金石丝竹之外赵君淑诸生而古其心必有道矣淳佑八年二月朔
送邵淑
肉食者得良客难尚矣象床之谏迹是而心差倾坐之琴人高而行秽欲避正堂夫谁能当况治狱官乎馆尤难於客贫者因以货愚者为所卖卓然自立之人事决之心揆之理得矣彼既无所容其欺假托焉於货主人之公见偶与彼之私情暗合则人竞趋之矣虽身贤而奚以白於人为累岂细哉余同年生顾君云仕於时为郡理狴犴事亷平声孚於吏民三年矣而未闻有客也一日邵君淑来访衔袖有诗问奚自曰顾君馆舍也语叩其隐其来纚纚心敬之不专章顾君贤究所自树能不以一介轻取与节可尚也他日得其位行其志操守可知行窝将出领可无言以分一中造化心上经纶归而求之家有余师
赠怀集莫贡士
不见莫君瑞应八年忽叩门访小隐留之对荷花细酌因谈怀集产水晶石莹明特异惜吾邑无能攻治之者列之几案供拊玩清寒照人亦天成奇物也余曰君亦犹是夫一日遇良工具眼稍加琢磋即成美器矣时有龙舟跃至小溪君喜甚举大白满引淳佑十年夏五月朔
赠香山王公
先人与香山王公为莫逆交余儿时撰杖屦侍左右见其情好亲密如兄弟先人下世今九年执友凋几尽独翁一个在扁舟远远入城叙契阔余适有季弟之戚不能欵曲陪色笑而遽辞归使人感慨不忍别翁六十有九强健不少衰许明年重来必不渝此盟也
赠传神张森
建张材叔以能模写晦庵翁名江湖间艺工也而多从名公卿游气象犹士也非若世之庸手但能看人顔面弄粉墨探理义之精微岂不有得於公之心也哉余曩使建将绘公像问孰能之者皆首称材叔後致之果奇笔也别十余年忽来访山居技益老老益穷南山数千里逐食役役无宁岁蜀僧之霭传神得妙柳仲涂谓其至艺天与纤无差忒写太宗龙顔天为之笑宠荣冠一时品题连篇不止一仲涂而材叔至今不遇何耶遇不遇有命焉归寻旧隐集西山数老宿褒字遗子孙足以不朽孰谓材叔不遇哉淳佑十年端午日
送相士朱杞
士大夫赠相者之言多誉喜其美已也相者对士大夫之言多佞望其利已也彼此交相悦遂无是非之心俗之不古类如此或荐谈相朱翁杞来曰此以其眼得品题於诸老者袖出复斋西山遗墨而信意其见必真守必固试历指坐客使鉴别则多?而少否乃心果无所利果无所隐乎忽以将东归告不赠之觊而言之乞褒字之为惠不费吾何斩惧同乎流俗而不自抜也故不敢
从学者题名疏
李子先经义知名湖海间尤长於论策训经生固其本色赋友欲师其後场之文无不可者先疏来学者姓名岂若世之有求於人者哉盖欲知其为如何人耳【李子先春叟字也】
谕乡饮酒行礼者
某承乏此邦愧无善状惟於风教所关不敢後已涓吉旦迎宾僎介於庠行乡饮酒将与多士共兴礼逊此盖以古风相期待也礼云礼云岂虚文之谓揖逊升降进退周旋亦可以验其人平日之所存礼之有仪所主者敬仪之不肃斯焉取斯行礼之日执事者各供乃职在列者各谨威仪头容必直手容必恭足容必重毋惰以羞於傍观毋譁以乱我边豆德音孔昭视民不恌凡我同志敬之毋忽
谕乡饮酒观礼者
某讲行乡饮率由古礼俾邦人皆得寓目焉政有望於相观而善也动作有法容止可观执事者固在所谨然观者亦当整襟正视屏气肃容摄以威仪共成嘉礼倘或跛倚谑笑是干大礼以自取轻此岂真好礼之士哉观礼者固欲观行礼者之敬忽而观礼者之敬忽行礼者亦於是而观焉
谕峒长文
有子曰其为人也孝弟而好犯上者鲜矣不好犯上而好作乱者未之有也
善事父母为孝善事兄长为弟犯上是干犯在上之人作乱是为争鬬悖逆之事盖人能孝其父母敬其兄长便识道理知名分少有犯其上者既不犯上必不肯作乱大凡世间作犯上作乱底事即是不孝顺父兄底人若是孝顺父兄底人便不肯做犯上作乱底事有子之言最为亲切然人虽至愚未有不可化者监司郡守才见有一二梗化之人便一切待以非类加以刑戮他既冥顽无知而长民者又无以开谕训诲之使误入於恶者终无自新之路良可悯也今进尔父老於庭谕以此言尔其归告乡党子弟宜细思父母所生我者须当孝顺兄长同胞而先我者须当敬逊则此心和顺自不为恶汝等得与父母兄弟妻子同乐官司亦得与田里相安岂不甚美其有暴狠不率者则是孟子所谓禽兽而非有子所谓人也国有常刑後悔无及
文溪集卷十二

[book_title]卷十三
钦定四库全书
文溪集卷十三　　　　　宋　李昴英　撰诗
五言古诗
送广帅赵平斋汝暨解印趋朝
海濒老同年五载依宇下春风舞簔笠爱日曝田舍喜无撞搪吏追逐欵段马剧谈许绦褐得趂公余暇达官来三迳小队隣翁诧明公杰俊人麟族称大雅典刑様诸老胷次郁酝藉西????溯其源境物入陶写才高事无难只手擘太华乘轺始踰岭风采贤使者堂堂开大阃部属肃鞾帕台端有老蜮闯影含沙射孤忠冕旒知还许河内借铃斋安独处冷淡闲僧夏例钱推不受金贝视土苴首祠酌泉翁坐使饕俗化葭萌细摩拊生意被原野循良渤海遂平理颍川霸威风戢偷窃德意销诡诈能令毋伏默祷雨师洒开仓散穷闾俭岁低粒价贡场宏敞拓芘士千间厦历观古贤牧美政公其亚谗夫真枉了有识共唾骂君子竟何伤徽誉愈脍炙诏还九棘班明发不俟驾倾城送津亭牵缆不忍舍老夫前致辞再拜进离斚立朝要敢言切勿效喑哑此行衆所望磐石巩宗社
送荆门王广文之官
京都士如云一见知好修未尝广文饭已替肉食谋炎门耻曳裾漫郎肯从游惊座吐倔奇倚尘觉我羞穷边人惮之长笑驱行舟远烽乱夕烟戎马骄高秋淸野空子衿丛棘荒半流此去欲何之幕府应拔尤吾道岂空谈取胜在一筹献馘早归来平步班瀛洲
久住白云呈镇长老
桑下戒三宿我此尚留恋曹溪悟一宿我复无知见镇公房逊客所须如执劵园丁晓供茹行者时灌砚饭奴更蒭马纸帐费香篆主人真好事应答色无倦欲归兴未阑欲住面有腼飞锡肯三迳亦有伊蒲馔
游峡山和东坡韵
双虬挟泓玉奥入百转湾向无长公诗草木今何顔此山二百年偃蹇客往还长风驾余舟老人急开关逢迎欠高僧喜有识面山平生癖幽壑便合茅三间君命何敢留归棹随赐还惭愧和光翁笑指靑童鬟
酌别张子元二首【并序】
子元已注今年班籍去臈余以言职免归子元不待引见毅然相随南还兹再入京送之至鉴空阁下用东坡韵酌别
去冬初去国逆旅等顺境祸机衆危之沙伺人影拂衣肯同归荒驿灯夜永幸脱妖蟇口黑月重磨镜勤君再行役我愧心耿耿陛下皇明穹贤聚纤邪屏石渠盛此士岂复松厅冷胷中贮奇策可以靖边警平生羞辕驹看取囊露頴堂堂曲江翁芳躅在梅岭
其二
南士如君几妙处方寸境撑肠五千卷落笔擅三影喜谈狂朱云耻作谀谷永忧时点髭雪未肯疎镊镜摩挲匣中龙起视斗牛耿每同画灰语寒夜僮仆屏吾侪期岁晏世俗任炎冷江亭挥别酒谑笑鬬机警景文兄弟情亩异禾同颖日边多便驿频书来越岭
重九游郁孤台和座客韵
座上多俊人奇倔角拔犀追风飈馆游鼍鸣玉龙嘶夕阳催归鞭更酌樽重携怀开钩钩帘语合印印泥似与花神期拈出糕字题壮哉千尺台虎踞谯之西枰中十万家一目城市低乘风巾可桥取月箸可梯豪气压崆峒双月照虹溪响山慨怀古妙句吾家鸡邦人趂遨头壶榼山之蹊最喜秋事成千亩黄云齐
是日至马祖岩和前韵
九秋天地香赣产饶木犀登高诣其巓风健戏马嘶偷得一日闲古锦奚奴携秋阳阁霏雨飞盖换障泥举扬马祖禅拂摩老坡题菊茰劝人饮猛吞玉东西凭阑视九州莽苍烟水低如何昌黎翁华岭须缚梯野性淡无嗜所乐惟山溪每羞名利区得失争虫鸡意行契真趣荒苔踏成蹊嘉辰且尽欢聚散或不齐
肇庆府倅王庚应平反广府帅司寃狱诗以纪其事
人生天地间本是同胞出贵贱与贤愚分殊而理一上帝立君师朝廷设官职凡百有司存各欲尽其责一或无人心何以顺天则广南十四州官吏几满百公道孰扶持田野多菜色大桀作威福小桀肆蟊贼周兴而爪牙郄超而宾客君禄君忍欺天民天弗恤贪饕事篚苞残忍尚徽纆可怜田舍翁骈首膏斧鑕可怜富家儿鞭背遭黥墨怒气剧炎火谗言易转石恩门甘仰面墦间争屈膝喑哑一世人天高云雾黑岂无贤大夫留此一綫脉堂堂西蜀翁愤气塡胸臆尚友周濓溪拙矣谋身策念我同胞人罹此操戈厄苦语为平反片言天可质细閲拙録篇事事皆隂隲孟子谓非人由其无隐恻此翁仁者勇奸谀诛以笔天道本昭昭彼巧竟何益吾皇本好生桁杨西列棘安得百于公落落参邦国
苦秋暑引【并序】
己酉岁广漕邱迪嚞摄帅苛虐流毒朝廷劄赵仓汝塈兼摄帅漕其人刓忍不授印故作是诗
商金久得柄老火未退舍甑中着寰宇赫酷甚於夏池汤颇殃鱼田龟应害稼桃笙亦浆汗水国无凉榭扇挥腕欲脱忍渴畏杯斚树间寂秋声矩令何时下四序本循环寒暑相代谢炎炎推不去谁与诘造化人思濯淸泠风露愿一借再拜祈蓐收西陆早命驾
七言古诗
观入试者
钟撼鸡鸣万家起月下纷纷白袍子提壶挈榼春游閙擎箱擐箧谁家徙通衢隘塞行人絶露坐欠伸奴跛倚远闻雷噪轰应答近亦汹汹殊聒耳轧然棘户破晓色阵脚忽移去如蚁壮夫先入护几案儒雅雍容行且止垂髫趂閧未知苦戴白相持叹衰矣自从明诏到郡国士出深山集城市但能操笔不曳白秋榜人人都准拟分明结社战所兵投合主司谁得髓昨科试人今或亡三年场屋能消几功名信分置勿言身健频来已堪喜槐黄早脱吾侥幸因送儿曹得观视傍人休笑李秀才三十年前亦如此
再用观入试韵
涵育累朝士兴起薄海弦歌争教子籯金世守韦一经俎豆少成孟三徙尽从科举梯进取?发望深门日倚艺先德後己非古心术乖违徒口耳天门髣髴冯为马隂德却关桥度蚁时来乳臭亦观光潦倒英雄频坎止棘闱投卷姑应之桂籍题名先定矣可怜数千困眊氉仅二十人夸利市近岁词场尚剽拾文体腐陈难古拟倩人者幸耘人贪气习陋污沦骨髓主司头脑易冬烘目色不迷世能几所忧程文悞後学岂但升沉系悲喜他人爱子亦如我何敢庸心秦越视愿言通榜皆实才如已得之无彼此
送梁伯隆归丹谷旧隐
秋堂之客自建上来省擕以偕行
昔人入山访隐君每恨见山不见人子持画图走踆踆人虽可即山非真自言谷中万修筠泉鸣琮琤石嶙峋谁甘混迹麋鹿群雅意远游濶见闻飞筇遂过南海濒翻海一洗征衣尘东望絶域天无垠药洲风月蒲涧云间出奇语颇自珍奚囊十袭而三熏槿花猩血荔锦纹何如故圃桃李春江湖社友杯十分何如族聚情话亲行路之难多酸辛还家火急埋车轮拂拭矶苔开径榛畹兰篱菊庭古椿赠篇满箧不疗贫几人炼药能轻身本分荷锄驱犊西畴耘武夷山下击壤为尧民
罗浮何君佑夫相访惠诗又出所作水墨鱼戏题卷末
山头钓引千钧鱼铁桥曾逢稚川奴风波平地误点额戏取墨汁翻馍糊纵观濠上契妙趣浩浩胷次涵江湖墨云忽从砚池起拨剌跳出形模殊大鱼腾骧撼风雨小鱼琐碎游荇蒲技如元放几许奇金盘一个松江鲈试张亭前涨波影舂锄飞下傍睢盱世间画史少活笔描写终类鲋肆枯文溪一湾浮钓徒欠得龙眠为严濑羊裘图
三山亭
山中招提鼎足踞路如丁字分头入远看港汉纷长绳俯见阜邱才小笠班荆坐仆纵之息争解緑荷撮红粒羣然饮涧忽喧噪石兀深丛疑虎立我起胡床划孤啸前峯响答松风急举头云端尚天半搘竹扳萝进千级
题石室木
似屈才伸蛇解蛰似断还连龙蜕骨天河失却古槎橜落在人间撑突兀若非胷中磊块洒浇出老死画工无此笔
题东坡竹
叶叶枝枝各标致密密疎疎总风味笔为化工壁为地顷刻种成此君子虽然月影水影写真似安得千年尚生意
河南扫松访古胜寺不遇主僧
主僧走城磨驴儿廊僧闭门缩头龟长髪行者披鹑衣瀹我苦茗行相随禅床破簟客自展急呼苍头挥大扇卧到夕阳暑力软归趂潮平柁流转
文溪集卷十三

[book_title]卷十四
<集部,别集类,南宋建炎至德佑,文溪集>
钦定四库全书
文溪集卷十四　　　　　宋　李昴英　撰五言律诗
送郑雪屋归里
征衣点落红君去与春同贫到归时见吟多醉後工不应冠尚鶡自许气如虹急着看山眼飞帆吸快风
送连推黄端简赴班
端简山谷之後其兄端亮余丙戌同年也
别我谷之盘今谁似二难西江诗种好南斗剑光寒千里依莲重三年食蘖安头班人品称春意暖征鞍
武夷观
闲乘石鏬船又到浙江边回向初心地皈依古洞天成丹呼鹤舞喷酒起龙眠雨意偏留客杯茶定宿缘
建仓解归诗复徐意一二首
恨未澄淸尽孤踪已不安缪悠臣罪大感激上恩寛乡国三千里人心百八盘梦归今始验为我谢言官
其二
吏擎双印出便觉此身轻物我忘恩怨渔樵寄姓名笛声黄犊背诗兴白鸥盟故旧休相讶无书到帝城
题雪峯因大梦顶相
终朝咬菜根那得许精神自笑形为赘从渠画不真闲云留片影活佛化千身大梦何时觉痴人问木人
赠始兴顺首座
江湖三十载败笠破袈裟老面阿罗汉全身小释迦定无牛犯稼不见鸟衔花一笑西湖上相逢且吃茶
景泰寺
树合疑山尽攀缘有路通远鸦追夕照低鴈压西风瀑势雷虚壑松声浪半空凭栏僧指似涨雾是城中
挽钝斋先生许象州三首
家学存斋授渊源自晦庵【存斋公伯祖也晦庵为名斋且为之记】魁文行海内师道重天南衔未冰条一州才刀梦三芳名却千载俎豆拜祠龛
其二
义重人谁及高风有古人已田分友子【友人林司法初筮西广终於官妻子贫先生割已田赡之】黎事保羁臣【顔琼守羁广西先生以经干告身保荐顔起废抚定黎峒有功朝廷嘉之授琼筦守】抱负耕莘
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 10:26:36-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>