<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="提要,卷一,卷二,卷三,卷四,卷五,卷六,卷七,卷八,卷九,卷十,浣川集全文在线阅读,浣川集全文在线下载,大玄古籍书库">
<meta name="description" content="诗文别集。南宋戴栩(约1224年前后在世)撰。十卷。栩字文子(或作立子),永嘉(今浙江温州)人。叶适弟子,嘉定元年(1208)进士,为太学博士,迁秘书郎,出知临江军,不赴。后复起为湖南安抚司参议官。著述颇丰。有《五经说》、《诸子辨论》、《东都要略》等。此集系据《永乐大典》辑出,收诗凡百余首,词一阕,文百一篇。诗以五、七言律诗为多。其文多为应酬之作,亦有论政之篇。诗风近四灵诗派,但又注重词句锻炼,刻苦求工。有《四库全书》本,《敬乡楼丛书》本,增补遗一卷。_浣川集_全文在线阅读_浣川集_全文在线下载_大玄古籍书库">
<title>浣川集_戴栩_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">浣川集</span> <br/>
          作者： <span class="inputVal" id="bkauthor">戴栩</span> <br/>
          朝代： <span class="inputVal" id="bkdate">宋代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">类书文集,诗文集,完结</span> <br/>
          字数： <span class="inputVal" id="bknum">[book_length]47428</span> <br/>
          说明： <span class="inputVal" id="bkdec">诗文别集。南宋戴栩(约1224年前后在世)撰。十卷。栩字文子(或作立子),永嘉(今浙江温州)人。叶适弟子,嘉定元年(1208)进士,为太学博士,迁秘书郎,出知临江军,不赴。后复起为湖南安抚司参议官。著述颇丰。有《五经说》、《诸子辨论》、《东都要略》等。此集系据《永乐大典》辑出,收诗凡百余首,词一阕,文百一篇。诗以五、七言律诗为多。其文多为应酬之作,亦有论政之篇。诗风近四灵诗派,但又注重词句锻炼,刻苦求工。有《四库全书》本,《敬乡楼丛书》本,增补遗一卷。</span> <br/>
          封面： <span class="inputVal" id="bkimg">Z_19032.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]浣川集
[book_author]戴栩
[book_date]宋代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]类书文集,诗文集,完结
[book_length]47428
[book_dec]诗文别集。南宋戴栩(约1224年前后在世)撰。十卷。栩字文子(或作立子),永嘉(今浙江温州)人。叶适弟子,嘉定元年(1208)进士,为太学博士,迁秘书郎,出知临江军,不赴。后复起为湖南安抚司参议官。著述颇丰。有《五经说》、《诸子辨论》、《东都要略》等。此集系据《永乐大典》辑出,收诗凡百余首,词一阕,文百一篇。诗以五、七言律诗为多。其文多为应酬之作,亦有论政之篇。诗风近四灵诗派,但又注重词句锻炼,刻苦求工。有《四库全书》本,《敬乡楼丛书》本,增补遗一卷。
[book_img]Z_19032.jpg


[book_title]提要
钦定四库全书　　　　　集部四
提要
浣川集十卷　　　　　别集类三【宋】
【臣】等谨按浣川集十卷宋戴栩撰栩字文子朱彞尊经义考引王瓒说作字立子未知孰是也永嘉人登嘉定元年进士为太学博士迁秘书郎出知临江军不赴後复起为湖南安抚司参议官焦竑国史经籍志载所着浣川集十八卷案栩有絶句云近来万境心如洗笑改斜川作浣川盖其罢官後所自号因以名集也外间久无传本今从永乐大典采掇编次厘为十卷栩与徐照徐玑翁卷赵紫芝等同里故其诗派去四灵为近然其命词琢句多以镂刻为工与四灵之专主清瘦者气格稍殊盖同源异流各得其性之所近至其文章法度则本为叶适之弟子一一守其师传故研链生新与水心集尤为酷似中如论圣学论边备诸劄子亦复敷陈剀切在永嘉末????可云尚有典型惟是史弥远柄国之时栩献诗谀颂不一而足而胡知柔以争济王事忤弥远谪赴象台栩又赋诗赠行深致惋惜前後若出两辙昔韩愈上京兆尹李实书深相推挹及作顺宗实録乃具列其罪文人前後异论虽往往而然然不应一时之内半面笑啼覆雨翻云至于如是岂非内托于权幸外又附于清流欤其人殊不足道以词采取之可矣经义考载栩所着有五经说注曰已佚今考其说惟谓周礼特周公大约之书当时未必尽行其立论颇为有识至于谓诗坏于卫宏之序春秋误于公羊之传易由於三圣系爻彖象之互入书失于孔壁序传简编之相乱大抵南宋诸人轻诋汉儒之余唾虽不存可也乾隆四十六年九月恭校上
总纂官【臣】纪昀【臣】陆锡熊【臣】孙士毅
总　校　官
【臣】陆　费　墀

[book_title]卷一
钦定四库全书
浣川集卷一　　　　　　　宋　戴栩　撰五言古诗
书怀
随牒沧海隅两见初月吐缅怀故山友飘散等风雨低头繙簿书仄足随步武荒哉旧时学千石压一缕泾渭谁浊清荼荠互甘苦痴儿了官事朝饭或过午聊为五斗淹未受三命俯有得那免失无阙孰为补门前流水车六辔去如组忽逢阮生途微径何由取夸者类死权所死固已粗人生天地间谁客复谁主蛙鸣傥适意贤於两部鼓蜗角起相攘战剧赤白羽息机自搰搰独趣甘踽踽喧寂不相谋笑人从邓禹行藏正有时倚楼追杜甫固知抱书癖未肯学钱虏长缨覊单于尺纸招赞普古来磊落人过眼蚊蚋聚且复对青山天外修眉妩悠然成独酌醉语免童羖是时秋冬交寒事欲墐户蛩螿夜唧唧草木霜莽莽新诗从何来令我隘寰宇飒然出世姿一蜕尘与土海风入书帏吟和鸥鸦?夜光惊照室恍若珠还浦拂研染松煤自汲寒井甒恶语未用删意澹声节古起看参斗横的历挂枌栩
寄题林上舍真意堂用其元和渊明韵二首
趋赢厌市寂洗聼嫌瓢喧襟素倘相越取舍谁为偏卓哉靖节翁人境得僊山有真谅无膺无往岂有还唯彼南山云朝夕可晤言
山云将雨忙山风得松喧嗟我无用世懒癖抱奇偏鸳鸿玷清宁猿鹤猜旧山羡君不浪出悔我今空还三复和陶什慙谢不能言
和叶水心会昌观小集
深居抱穷空弱质资冻暴蹑齐迩高堂凌隂得重燠败素谅难迁窘逼尚可复再拜窥着书甘以谢华毂涉海浩无津眩汗颈为缩万葩拾一二浅心自兰菊喟焉怀世情否泰几翻覆经纶委道周伊谁获已熟哲人信委蛇爱士比金玉盖摩集云门艇凑思远凟一觞为我陶千载期尔朂岁晏霜雪交故林有乔木
次韵水心端午思远楼小集
衆嫭容独丑孤正轧羣倾何必远者思今古同一情士方慕洁修各以好自萦一旦履华膴争夺遗世名枭獍随诋凤蝼螘起困鲸醉中触灵均到今唤不醒朋社角曼衍冶游眩轻盈无情湘水窟有恨郢山棱
赏梅游中塘分韵得影字呈水心
神僊宅空碧下亦爱人境中塘岂所私羣物贲华景始憇罗浮舟水迅山石矿三冈肇兹源清旷可百井踈起樵屋烟密竚玉娥影陇狮鼓雪鬃石乌延帨颈未竟前後村忽迤东西岭洁谐竹买隣丑愧栎生瘿岁晏泽澍枯日燥霜力猛翩其千万芳阻此一半骋穷哦吊羇艶炽炬药酷冷谁料风骚家敢夺造化秉儿童骇新观父老发旧省初斸莎根移肃布花阵整春筐望雨肥月桥任枝?胡为浪鈎引衆喧侵独静滋味已足冠色香难自屏徘徊重徘徊天北大星耿【狮子陇乌雅石皆地名】
後园老梅为园丁斧而薪之有所存者直干危梢耳近亦放三四花吁嗟梅兮生非其地傥移在离骚园中肯作如是观耶故诗以吊之
尔梅生不辰失身蔬茹圃虽沾灌溉力却受秽浊侮未能同臭味秪得共甘苦青随菜甲肥翠引蒿芽吐与时自高下何意较尔汝畦丁厌长成恐碍寸金土清隂仰密叶日日逢而怒踈柯并柔枝旦旦伐而斧如此氷玉姿若为荆棘伍孤标余寸息老命悬一缕四围苍藓黏半心蚀虫蛊禁持几霜雪剥落久风雨潜阳动地脉生意顿鼓舞涂抹三四花岂自矜媚妩香清不如少骨劲不嫌古试问白玉堂何如破茅宇毕竟天地间贵贱各有主苟非吾所安虽荣亦何取说与此花知善自且撑拄须有岁寒人徙根松竹坞知汝非错薪肯容刈其楚巡檐一笑春能忘在莒不
送袁着作守徽州
明月峩进贤飞霞粲朝服归着莱氏斑堂前问凉燠肘旁一印悬字刻新安牧清时宝静恬颓俗迷返复而君膝上传賸此名节馥頳鲤跃天池羣鲰荡相逐中廼有一鳞不洄亦不洑骊龙雷电威闪光注两目未知豢者谁欲使同豭鹜君家此二图厥理探已熟翩然九门去饫尔万家福风移户赋稠雨足山苗彧一将兰芸香尽洗筩缿牍手别阻齐房心期属帆轴昔闻孔敬康埋采彼深谷迟君膏觐车後乘载幽独
送翁灵舒赴越帅分韵得欲字
越峯罗四围越水镜相烛我昔扁舟来十日看不足天垂禹祠旁海入秦望曲荒寒暝色归牛背下鸲鹆兴亡百粤乡俛仰千载俗恨我劣风骚眼到笔不属君今挟此游万象困搜斸有类古趫将敌勍乃所欲市驱羲献军降竪元贺纛策勲六义右正始渺丝粟秋风吹虫声桂菊渐结束京华万种身聚散碁着局吾徒日夕偕文字当杯醁奈何夺此翁为我谢州督
定海饯王郎中
曈曈明月佩奕奕朝霞裳握兰侍帝所搴兰思衡湘衡湘渺何许玉节耿有光耄倪九城民喜色纷迎将曰予逢圣代有君冠虞唐臯禹翊元化万宇如一堂欲销庾籍蠧乃借芸籖香我闻生人初此屋有盖藏官渔吏为罟頳此百尾鲂湖南素清絶帛贱米不翔揽辔亦何事谈笑还循良归来倡九牧论思助时康此别非久隔此怀讵暂忘湖风开绉碧柳雨滋柔黄朋簪各有赠再拜献一觞短章不成琢愧彼金玉相
五言排律
上丞相夀
某伏以六十载循环衍甲申於周历五百年同轨混南北於汉京锺上哲以挺生懋元勲而未艾恭惟少傅枢使大丞相国公先生道光圣偶德冠民彛帝载熙而元首尊天縡穆而国体正四夷是则丕昭明翼之功三夀作朋永介昌耆之福某身陶恩冶心炷诚熏炳耀形容莫继清风之颂推原本始敢希崧岳之词谨缀成唐律三十韵冒献钧墀仰祝椿夀某下情无任欣拚赞咏之至
人统开璿历【甲申为人统】台符焕紫躔数如环复始天与夀无边麟阁精神异龙舆宠数专先朝称旧弼潞国最长年辽币犹增遣河流未肯旋争如今日盛独致太平全青社归传檄隂山息控弦堤成江势却疆辟稻畦连燮理功何钜勤劳意自便寒分编户粟雪赐羽林钱吉日登符宝中天敞栋梴九重申骏命一德共蝉聨吾道今隆矣人文益粲然来归褒衍圣访後续伊川美绩随时现神谋应物圆基扶周鼎晏色补舜衣妍独立观昭旷中持斡化权通融文共武销压党兼偏位乃昭文右功惟尚父先福流寰海遍谦守此心坚卦象黄裳繇诗家緑竹篇流传皆琬琰赓颂几歌弦峻极千龄际中和二日前沙堤春骀荡凤沼晓澄鲜绮席纷才俊瑶台映列仙一经韦继汉百两姞归燕贱子叨卑钥清晨染贺牋所慙恩似海安得笔如椽举目看霖润禔身拟化甄愿同松与石洁操在平泉
贺丞相家庙诗
某恭谂肇新庙制宠答功崇宗蕃室以暨贤光于宰辅康周公而赐鲁閟我烝尝厥基永休孔曼且硕恭惟少傅枢使丞相国公先生心传经济德绍弼谐洪采薇天保之规率循初志奏苞枿河平之凯克敉前功上方揆本以畴勲古盖缘情而起礼师相拥真王之贵宗祊增别室之崇荐事惟寅流泽斯广某耸观异数陪激愉悰拜後拜前夙闻佚诰之册俾昌俾夀敢赓克颂之篇谨缀成唐律三十韵申献冒犯钧尊某下情无任欣拚赞咏之至
有永恢皇祚中兴挺世臣王封一品贵庙锡五筵新日月临华表璇玑近彩晨秀当吴峤色流自鄮江津给吹仪褒燧铭功鼎赐枸神游来燕日吉朔契龟辰驺骑传呼閧仪鸾供帐陈九街收雨净午漏带钟匀从以簪缨贵来羞俎豆珍思随时共肃懽与律回春感激思亲泪舂容致主身羣工瞻礼乐百两溢车轮粤若今为盛应无古与伦王珪渐寂寞诸葛抱酸辛父子千龄并明良一德纯秉心同此学锡福遍生民日者邦维固天令敌运屯版图重入汉玉玺已收秦遵养谋先定?恢气遂振相仍鸣鸑鷟双玉上麒麟帝谓先朝旧卿勲不数人何官崇宠渥无地匪经纶礼始昭陵建恩参潞国均有严京邑宇还望越祠邻牺象时觞洁貂蝉月拜频烟芬沾杳霭云气护轮囷龟泗提封衍韦平系绪诜祝宗辞不媿善庆泽无垠永辅乾坤晏同濡雨露仁小儒松桶颂留笔纪苍珉
龙湫瀑
石壁百寻高噀空飞雪涛鸟窥翻进退龙住本雄豪长啸势随壮细听声忽逃沬霏侵佛像境净絶谿毛峻顶闻通海残流不着舠虹霓无故见灵恠有时遭久对崖疑动迟行路不劳贯休蒙雨句人咏入诗骚
同水心吊薛子舒墓
自劚青云去长途坠玉镳有名天所吝无病药为妖月斧千家寂霓梭五色销梦灵虚吐凤数短实如鴞筦库嗟常调弓旌欠特招贵儿嫌苦淡盛叶不萧条往忆京华旅相随柳外桥行藏今止此岁月忽同飘留札寛亲抱缄文付穉髫敬亭花自发族陇木仍乔稍待刋铭志从知慰泬寥友朋如昨日来往未辞遥酹散窻生雾吟寒斗挂杓百年齐一尽终誉在山椒
五言律诗
宿山寺
湔祓六根尘来寻下榻盟梦回秋已至心定暑初清急雨打窗过飞泉落涧声佛灯犹弄影趺坐到天明
劝耕题正觉寺诗次王文康韵二首
渤澥东南极何年梵室开地形缘水尽潮势挟山来古市朝仍暮遥帆去若回老僧无一事窻日射飞埃海山春过半未见一花开岩溜无时滴松风尽日来前生身已到归路首重回祗恐山灵笑衣巾着吏埃
清源寺
踏破祖师关参黄仍吊顔龙分一脉水鹤占半屏山塔影浮云外松隂落照间本因闲到此吟苦不能闲
自龙湫出灵岩
四山奇更峭外看未知山藏此千峰在多应一壑闲飘湍洗云骨灵异出人寰埋没尚多有寄言榛与菅
罗汉寺
崖势石龙如中为大士居茗花时现异檀施最缘渠竈爇山枝湿灯悬龛影虚山门难即去奇嶂列前除
题石龙【亦名龙鼻水】
嵌崖双合处罅石隐龙形鳞甲从人看莓苔自旧青两洼唯一滴尽日不盈瓶饮此清甘极全令尘思醒
白鹤寺作
子晋昔游处平台片石成寺名犹记鹤松响却疑笙岩壁飞双瀑金沙照一泓野人岂仙伴随鹿过溪行
寄刘成道【寓吴门】
归淮方向浙度尽一年寒想见添诗卷传闻摄酒官雨多江溆暗米贱客愁寛旧友参台幕应留看牡丹
宿局次韵卢直院炎夜之作
市屋炎蒸极爱眠官署亭洒泉清坐石疏纸出危棂露草有尘色风枝无动形怀人兼述句钟尽钥开扃定海寒食西湖忆卢玉堂葬西湖之上近传有僧请大仙降者是其笔
寒食无朝谒闲携载酒车燧青宫蜡火雨白野棠花旧友频游处荒阡一酹賖传闻有仙笔丽句落僧家
送蒋德瞻弋阳
下车先访俗期减月桩银亷使旧知己长官贤过人吏稀中路接山密道家隣县谱传无用祗将琴谱亲坐中有一桃花自屋栈飞下因而即事
幽意静中见春风处处通层阶生晕碧罅瓦落飘红禅语关诗趣寒隂出酒功人家社日近翠饵捣香蓬
送宋君辅迎母往总所
步合趋台阁人於此去疑定应中路召早是十年迟草奏怀边略开缄得贺诗从亲登赏处花发小春枝
送卢次夔赴仲父校书之诏
离家向京国客思独从容有句诗人读无书馆吏供蛰雷先一月晴岭沓千峰马上思亲处题缄寄所逢夏肯父为先都仓求水心墓志未得而归社中诸友皆赋诗送其行
文星金石笔许尔有新铭寛作春风约归看宰树青房留僧闭月舟渡鴈移汀凭寄梅花酹先贤必典型
饯曹西士宰南康
君名华省里庐岳未应过夀日人兼饯凉风湖际多茶醒怜鹤睡琴寂听渔歌候骑新来说先声衆已和
送西士之南康
秪听留行语难工送别诗清才今少比循吏古为师水转朝京路山迎近县时种莲曾有社应共逸人期
农家
农家何所有挂壁一锄犂岁计唯供赋门前自好溪剥麻稭覆日缲茧蛹分鸡不复知炎月南风焚稻泥
久雨记农父语
炊烟不出窟雨久未知晴冷缩秧芽烂滋含树耳生南风愁甲换湿土怕星明朝客惭无补归来伴耦耕
眠轻
眠轻梦不定晨户入踈风清坐一遐想古人皆大空少言训俗客忍事付天公只了此生足不嗟吾道穷
蔡尚书挽词二首
又报文昌拆耆儒去玉除经纶於世密趋和与时踈闽地祠常衮词臣说仲舒香名五十载终竟道如初廊庙平戎策诗书谕善箴十年才一召未昃忽先隂史局收遗藁宫寮出赐金门生私恸处即是万人心
徐少卿挽词
盛业清朝选香名早岁芳所忻逢舜禹宁肯学于张卿月高秋部恩波彻夜郎谁嗟贤哲事身外欠周防忽作严州梦难随上雍班行藏天分巧夷险世机闲瘴酒云生緑铭旌露湿斑保昌钟梵晓依旧是家山【曾梦作严州及谪象郡閲图经乃知象郡为古严州】
陈民表挽词【陈厚之同年之父三子皆擢第本姓吴葬吴平山】
住僻宜玄晏门高聚?诜没犹存议论生岂恨沉沦旧姓符占地新铭胜写真登堂曾独拜愧见德星人
奚帑院挽词二首
历官凡有几五驾令君车健吏犹难色儒生未必踈廪饥祠有像乡饮礼成书惜阻蒲轮召申公八十余藜杖脱朝缨萧闲物外情问梅添旧句爱石品新铭鹤侣归何处鸡牛梦已成中庸余旧业留付後儒耕夏迪简都仓挽词【有子曰诏堂　水心作墓铭全记黄岩登科人】
圣代难平进仓官不厌卑恨无终岁夀名有上臣知事业空流水科名在墓碑儿能起门户何止继前基
林酒库挽词【林先之提举为墓铭葬时先之亦下世】
静梦钟催漏荣恩露昡花能镌题墓语终认读书家壤乐齐裘褐风酸送旐车竹轩孙几辈又减鴈行斜
宋叔简挽词
上国曾随计香名衆所闻百年犹是短寸禄不沾分笛送邻家月楼藏卧处云生刍何必奠徐穉有铭文郭伯山挽词【东阳人其先招致诸老教授其子弟余先伯父亦曾舘其西园缘晚得恩科连辟三任自盱眙録甫参归而?】
叹息名流远西园事亦新辟书三度晚归计一庭春魂结忧边梦真传苦学身双峰寒改色应为失高人
挽张知县词
卓絶为官事碑铭字画深万钧持重力一点觉圆心天地空轮迹贤愚荒草林老来频閲世有泪不沾襟
少文挽词
尘外拾科名儒袍一半青凄凉余旧友端的墓新铭池浃骚人墨山空隐士星没言犹戒佛引葬只刍灵戴君挽词【往岁戴君令子见访颇记有与余同名者独未识君尔】
旧识黄岩族与余名姓同碑呈今日志君继古人风活弟寜怜子通身是至公松冈磷湿雨读易玩泉蒙
前休处士余君挽词
事向生前了名逾死後新谿山三尺冢诗酒四时春急义先乡社忧民问搢绅蜃江才一苇恨阻送车尘
王秘监夫人挽词
五桂堂深处霜萱竟不春独从前崦路重见道山人检点哀词衆推寻碑事真应言嫁时物纵在亦为尘

[book_title]卷二
钦定四库全书
浣川集卷二　　　　　　　宋　戴栩　撰七言古诗
上丞相夀
某窃以奉珍而贺正月上方畴辅弼之功间气而应千龄世咸仰父子之懿生贤有数溢庆维歌恭惟少保枢使大丞相国公先生一德登庸明谟洪济缵戎祖考聿成中兴未成之勲辅相国家宜备太平难备之福某一官刍秣四体陶埏曩吏於太白峯之旁如瞻崧岳今照以紫微垣之度敢祝泰阶谨缀成古长句一首称夀冒犯钧尊某下情无任欣拚赞咏之至
玉麒麟表中兴瑞江左风流自韶濩我朝宰相越王家身为中兴开瑞数去年宝献扑鹿花春风端门散恩华丛丛万额扣香穗祝公夀福逾堤沙披舆地图上意肯黄河不浑青海静经纶有道鼎年多惠利无边壶昼永冠蝉衣衮真天人却笑凌烟色易陈调娱乾坤入掌握飱茹沆瀣长精神鑪冶小儒蓬室底倏忆宝从元佑起元佑堂堂森钜公亦有文章六君子欲赓烝民继周雅笔欠如椽聊尔耳不然从头颂勲庸砚蟾应渴西湖水
春风行为判府韩郎中夀
鸿蒙何物转胶轕春风万里来阊阖佳哉可爱不可名协气穰穰如响答去年浙水皆春波今年鄞江春最多桃源洞口一披拂花胎柳骨含天和散作油云三日雨田家喜气充环堵藜肠得米停春雷共向清流浸秔稌秔稌可种麦可耘今年上瑞应十分不知化工费多少化工不自书其勳归来阊阖门四敞更展经纶九天上坐令八极一春台物物大钧融溥畅君不见古往今来春复春春风岁岁长如新
题顾凯之画洛神赋欧阳率更书高宗御跋夀右司
建安七子云锦裳东阿冠佩俨帝傍美人依约驻何许巵言和饰含芳芗虎头妙处似痴絶丹青貌出花边月空词无色重徘徊多态有颦转萧屑软风吹香熊耳苍蘅臯芝田晴翠长玉笙飘断牵情梦羽葆翻开顾影光兰钗横峩双凤翥调高不染巫峯雨龙髓生霞谢露铅蝉衫如水萦金缕瀛洲学士老率更服暗编简谁施嫱平生肝肠忽妩媚神气鈎画同飞扬阅晋经唐今几昔光景常鲜日月白绍兴天子曾品题价重珊瑚何翅百吾闻商雒神灵居祗今王会临皇舆愿公翊我九畴主更覩龟呈绿字书
杨子京益壮楼【有兄先为江东将领】
征蛮老将何矍铄马如飞龙铠如石不记腥云毒雨时苦忆阿游乘下泽累累薏苡化明珠谗夫萋菲何代无说死嗜生非烈士欲行辄止真贾胡江东领军今独步快剑雄笔风雨过壮骨无身宰树高壮怀有弟楼名大楼前万象供指呼远苍近绿开画图荣谢随时各稚耋宇宙不改同朝晡请君清坐自探索此本无亏何所益次韵卢直院题秀邸所赠春龙出蛰图
中兴断鳌四极立黄河不动银河湿羣龙作御翊天飞岂有泥蟠初破蛰画家画甜难尽神诗家诗苦空絶尘上圣调合二能事从此角鬐成活身王门沉沉风铎语妙舞停弯歌罢句夜半祥光挟电生知从所赐春龙处明朝黄麻出汉宫草麻因赠玉堂翁见者传观互矜诧我为指点开鸿蒙九州未画一丰草龙豢於官犹在岛後来盛理称太平麟凤不厌郊原小我愿万物常安舒泽焦润槁旱已拘百灵有职不相袭崑仑日月自出入
题吴明辅文集後
水心序陈夀老文古今文字尽此矣吴君明辅夀光的传也峭似其师读此序则并知明辅矣余何敢赘颇忆从水心游时遇佳题辄令同赋而送夀老诗余未有述也追和其韵以赠明辅
氷蚕续丝犀琢轸欲奏南薰终不近水心归宴白玉楼一代词华为渠尽有客触热来相过手挈朗月披烟萝笔阵森森万马肃夜雪未搅千羣鹅游鞭戱镝偶独出见者惊降什六七掊摘世故穷高深鈎揣物情悬得失子云老去方草玄雕虫往往羞少年水心不学骈俪语评麻品制空现前子今古文自星斗笑杀时流牛马走人间百短见一长留此一短无何乡【水心不屑作四六笺表付之朋友尝云韩氏当国一日欲令直学士院急振手谢不能手几坠地矣】
走笔代书答西士
帝城百司官事少故府庭闲长春草独余人事十倍多一月束书逾束藁我于其间厌见之语可摹印百不移深处难论浅处俗今我下笔如黏黐自得君书手不置报章飒飒生新意漫将长句替寒温临流胜寄相思字久不哦诗诗律疎字字偃蹇烦麾呼羡君作邑康庐下柔强伏梗妥以愉廼知万事共一法神熟意便功转捷听讼固应哲士能理赋未省通儒怯往时蔡子尹黄岩欲试自疑龟屡占祗今登用颇衮衮似此县债偿亦亷期君?模卓鲁上随世功名真漫浪幸勿弃我频琢磨中年师友半凋丧西湖柳色逓晴隂蒲江远矣谁共寻近闻乡里一奇事宿觉庵边祠水心
捕蝗回奉化泊剡源有感
十月五日江信风小舟摇兀芦苇丛云端初月吐复翳时有鹳鹤鸣寒空梓荚离离挂石髪松萝矫矫垂羽幢徒步长歌者谁子乍抑乍扬惊远厖令人惨淡百感集呼酒不饮心未降自从作吏涴泥滓故书蛛网尘满窗海田无雨种十一是处犇走祈渊龙龙慵不报蝗四起茹草啖叶无留踪早击暮遮夜秉火遗子已复同蜩蛩吏无功德可销变勉力与尔争长雄矮屋三间自寒暑居无十日甘憧憧却忆莱堂应梦我白云正隔西南峰人生富贵亦何用长年菽水胜万锺一丘一壑自不恶我欲从之邴曼容
刈麦行自灵岩归示赵丞
大儿牵衣镰在手小儿擕篝并畦走陌翁语妪切莫迟梅风温云晴不久两手便熟镰无声黄云卷地苍坡平一声长歌出台笠麦蛾飞起缘其缨炊烟幕幕暗杨柳大妇壶飱仍榼酒酒沉飱冷未暇尝腰骨酸辛一骧首
程郎中生日
明光殿前双侍史瑞氛晓逐炉烟起玉壶一段氷作澌风流汉署参差是迩来邮馆持节归御花金带红氍毹何假通侯聨八座此真汉相惊单于遐哉东海一万里浴日涵星渺无沚只有潮声似政声日夜流传喧两耳男耕女织桴鼓闲四民不动安如山愿公端委穆天縡歌謡处处同东海
七言律诗
上丞相夀
仰惟宝庆三禩王正既月少师枢使大丞相国公先生初度载临薄海内外惟拚惟歌是月也册宝告成飨献洊举天地开霁民物和怿皇上宠答元勳恩隆意浃锡以御服之鞶进以上公之位大丞相方尔谦冲不居巽谢唯谨君臣之间至美全尽可谓盛矣某得之朝野以为大丞相所以翊辅圣躬虽饮食起居犹属之意懿哉此社稷无疆之福也某身出甄陶喜倍夷等爱切者情深忠过者辞僭窃谓用人大权要在察微驭外长算不必务速因献斯语以庶几穆如之颂若夫某之镂恩铭德虽殚南山之竹未足叙也谨缀成唐律七言十首以侑万有千岁之夀冒犯钧尊某下情震惕怔营之至
篆金成宝玉成编春满东朝万象妍黼衮有尊天子圣盐梅无迹上公贤日开喜色临黄道风逓和声下碧躔清晓两宫齐锡夀三槐影里沸传宣【右册宝】
宗祊享德本无私手捧羲轮上玉墀牺象洁新亲荐处鳬鷖燕乐守成时重闉昔诵明光赋硕辅今赓圣德诗一体君臣同五福无穷无极太平基【右飨献】
天心妙处不难通祗爱忠勤与至公云映礼容呈晓霁雪符腊令报年丰的於何处容人力诚到无言是极功试向璇玑观大象三台夜夜色齐同【右天春】
帝里熙熙笑语闲新春胜事总相关眼看长乐鸿名建心爱淳熙盛象还雪晓万家沾廪玉月宵九陌涌灯山昇平此德将谁报一炷晨香斗柄间【右人和】
万钉宝璐价连城赐勑初宣上不名虹彩助成霖雨润龙光叠映衮衣荣五湖四海归蟠际万岁千秋侍圣明应笑唐家于阗玉不於房杜表忠精【右玉带】
上傅新加鼎铉金辞荣几度至如今力陈逊表撝谦甚细想神毫注意深道合明良关数运礼隆典册答羣心越王盛业辉煌在欲把缁衣百遍吟【右太傅】
圣主千龄不易逢直应护养到清躬观书子夜勤毋过颐志宸庭乐自融盛有聪明称帝舜深於保辅是周公治平元佑从头数此是皇家第一功【右翊辅】
手引羣工上帝庭常须吉士认仪型一般笙磬方同曲千古蒿兰各异馨泰道正应分内外前贤错是说调停愿歌周雅卷阿什鸣凤喈喈梧叶青【右用人】
古来要镇及边城祗在深谋不在兵庙算何曾有遗策将臣容易欲要名弱翁持重羌还服裴度经营蔡自平靖定?模天广大会须混一到神京【右驭外】
天地深仁不自知物才有识荷恩私前年仓钥尘遮面今日朝班笏拄颐宛若凌虚生羽翮了无报效及毫丝平生金石不移志只在钧陶听所之【右自叙】
贺水心先生七十
欲盟鸥鹭老昌湖其奈君恩未许何迟此经纶今日後定须酬折得年多着书新藁天无尽阅世闲心海不波七十却嫌人贺夀缭墙闭雨长庭莎
题朝爽轩
不须拄笏覔西山太白峯头雪未乾物景四时俱是爽江流三面此为寛惯来幽鸟遗巢在欲纵香苞和雨寒我有一言君记取勿栽高树近栏干
题云岩寺
才见好山疑近寺却寻流水入山来坡头上下无平屋松色中间有落梅越地此方全是海唐碑其字半生苔万庵老子吾家客说到儒门眼倍开
题觉海寺庙二首【用商宰韵】
山头金碧入层天下瞰平坡百顷田灵迹解扶明圣运断碑犹记会昌年日飜鸟鹊觚棱过风落蠨蛸玉帐缘祭罢数翁沙际立暮潮一舸去翩然
秋云阁雨暗江天雨外锄犂治废田作吏自慙空送日尔农何事不逢年荒村独往无人识古寺频来有佛缘暂借茶炉供煮药松风遶鼎却泠然
祈雨二古迹【刘伶墓不知何自在此庙前置一巨盌炀帝庙盖海商所立因见其羽卫于海上归而祠之绍兴中以二妃灵应有诏加封】
已出郊垧曙色微田翁指点路分岐门前大白刘伶墓壁上箜篌炀帝祠五斗精神醒亦醉二妃恩宠死相随何如一挽天河洗却为君刋万古碑
题方干墓
生前知己人谁是今日人人识姓名葬地不封秋树死诗坛空在墓山平子孙零落行人酹画像微茫钓渚清惟有寒蝉思凄切别枝依旧曳残声【方干监湖西岛诗云世人若便无知己应向此谿成白头此语良足悲今墓在监湖鹤盘远势投孤屿蝉曳残声过别枝此方干警句也】
大水次友人韵
天公岂是出新奇涨潦茫茫秋暮时牵浪何曾传雨信回南不用掣风旗拍浮瓮盎鸣相属颠倒篱墙去若驰数日羲和尚羞澁嫩黄晴影浸清漪【乡间风水多作於七月必须醖酿数日而成谓之牵浪既雨之後又须待作南风方霁谓之回南今此九月作水才雨即骤欲霁亦不复作南风矣一作万物可怜刍狗似朝来晴影漾清漪】
和卢直院秋怀
因秋又动长年情老却於秋分外清病骨汗销衣亦健水窗影净日添明有声无谱寒蛩切似定还狂暮叶轻不为鲈鱼未归得问言微宦欲何成
答徐提干移居之问
借居僧榻淡於僧欲筑三间屋未能诸盗忽闻黄榜捷空园亦喜緑隂增梅天气湿常留火草岸蚊多懒近灯自笑病衰无可用梦中檄就笔飞腾
曹徽猷生日二首
东皇缥仗下层云来驾和风再浃辰勲阀此时生鸑鷟天家满意抱麒麟方瞳的皪辉迟日绿鬓扶疎受蚤春太史谈公甚奇异老人星即是前身
天圣隂功天下母庆源重此毓英豪政区贤否澄氷监诗得江山妙线毫已使列城歌既醉可无衆口赋崧高油幢谁道容温席行从君王宴碧桃
送陈叔方闽县丞
两年湘岸听筹声又向闽峯住冷厅可是初阶带朝籍已闻独荐起斋铃秋边梧叶无风下旱後苗根一雨青客路方新世路熟莫将彩笔鬬英灵
送陈漫翁教授官满赴都下
嫩黄千点糁槐枝此别诸生倍所思判牒署名书字小开经酬问具餐迟竹边亭在谁招隐囊里书成合济时东府主人偏爱士为歌厦屋杜陵诗

[book_title]卷三
钦定四库全书
浣川集卷三　　　　　　　宋　戴栩　撰七言律诗
送侯居甫监军器所门
青云直上不留难也向神京效一官御带禁严曹事少员分省户荐书寛明时兰錡曾何用昨夜边烽未肯寒定有囊封神庙略还同新句寄来看
送蔡子重知松阳县
叶岭书翻昨夜风主人应辟出山中长淮再定因前画小邑频难试後功办得分明归版籍写将清静入丝桐朝堂赴日勤延问应说无它只至公
送赵端行殿试
杏园诗句定无如却拟琱弓赐得绯立仗陛郎无唱姓过江宗相有传衣红尘辇路桐阴满翠箔人家燕子飞过马传呼齐指处鞭丝一半拂金鞿
送先室归葬西山
结束遥装异昔时江头送尔一沾衣五年客殡依禅寂千里香魂与梦归闺美欲书碑易尽龙封新斸草应稀西山便想西湖是云树深深谷鸟飞
送庐陵胡季昭梦昱以上济邸封事贬象州
古郡荒凉象迹新君行况是去装贫此愁欲别柳边雨明日初程桂外人从古不多如意事加飡宜惜未归身春风未必天涯尽木槲花开瘴水深
渔浦
久惭窃食侣鵷鸿尚以诗名玷至公喜对亲慈说田里了无事鄙到船蓬涨流暂急潮差候阴霭俄销月在空梦读道经人一笑却怜踈直有仙风
赵开府仪国公挽词
郎星卿月递辉光忽着蝉冠换鹭行人世阅来知幻境钧天归去侍先皇棠阴政惠人人说花底篇章字字香一段风流埋不得传家玉雪照人旁
西湖曾伴玉堂仙我亦陪登李郭船便有荐书如旧识賸怀此意忽重泉西风引旐笳吹咽东国疏封宝册鲜如此哀荣将底恨泪因知己自澘然
卢直院挽词
五十一回春梦中兄悲子哭愬东风别司制勑归天上不共尘凡住域中幌拂幽弦琴自语奁遗残粒药无功松颸九里凄歌薤依旧西湖不负公
吴状元兄泳挽词
理学通深艺学高一官俄逐盛年抛门中晁董刋新志海内陈雷哭旧交黄落已空秋半叶清芬未着腊寒梢魂兮有句重吟否谢眺山孤月转?
莆门陈东野挽词【楚望之父】
碧海云边为小隐暮年世味等空蒙笑看朝友题衔阔爱共邻翁话岁丰书述南轩儿自注诗参东野字应同一丘裘褐甘寒梦逗晓踈钟出梵宫
挽张金都郎中词
唤作郎官三十年淡於名爵自应贤摩天灵焰诸生笔匝地春风使者旃手种路松添墓色门开族井洌炊泉淳熙耆旧今无几忍把豪华万口传
挽林知县朝奉词
两拜恩纶世泽垂皇天老眼未嫌迟百年忽失古君子四海难逢今吏师祖奠兼排遮道帐影祠别写憇棠碑湖堤荪满读书处雪意将云万叠悲
林节推挽词
屋角皇天眼最明君今吉报在佳城独佥緑水花边字不并黄金砌上行权量无私堪宰物诗书有泽合销兵峩峩工部新铭出安固江流分外清
朱邵州挽词【未赴邵州】
湖湘梦断两旌红素业俄随逝水东邑政清平民是子京钱流转楮如铜祗今吏道通才少况尔家庭友谊崇欲挽九原无好句漫同回札寄飞鸿
挽陈县尉歌词【太守徐澄题墓额】
欲裁薤曲问耆贤见说声华四十年六馆已推天下士一官何羡吏中仙白砂旧事渔樵老缥轴新铭蜡墨鲜便覔当今徐穉笔榜知如玉在松阡
夏运属挽词【有园名湘中】
我愧文襄漫述铭喜闻诗挽遍羣英俗媮万事皆漓薄子孝重泉独显荣着脚官尘能道远委身王事不求名故园引得湘江水依旧东流彻底清
东山隐士曾公挽词
儿袍已緑鬓丝鲜尚爱寒檠对夜编里不闻喧钦德重诗能藏巧得名全慈平心是今时佛隐卧身多晋传贤晓奠所亲凝恸处忆曾持酒夀新年
丘处士挽词
自移小隐寄西闤终是高人性爱闲梦到春潮生荻渚眼看旧友上蓬山碁声忽背樵风远书影空涵櫂月弯令子相过犹昨日不堪衰鬓泪沾斑
哭周茂洪
清襟无物最怜才怪傲飜从怨口来於我此生同管鲍昔人何处觅陈雷龙驹有种长途见宝镜无言衆丑猜一恸欲从天外酹吴门斜日起云埃
徐太博母夫人挽词【介婺之兰江人墓铭载其家昔以礼学登科】
孙荣子贵问何如边斚盈庭学鲁儒若尽礼宗天下少纵修彤史古人无归眠山馆还知命赐吉朝衣得暂娱欲寄升堂千点泪兰风吹雨暗前湖
朱尚书夫人洪氏挽词【尚书福州朱文靖公之孙东冈其功德院也】
八座方新玉铉家粧台忽掩五云賖徽声不愧古彤管觉性能空昙鉢花夜月东冈踈磬度春风南国去旌斜所亲多少酬恩泪待看重封燎诏麻
裴府陈夫人挽歌词【礼部刘郎中为墓志】
玉闺还是佛中身只采苹花了世尘闲度芳年孤月晓贵聨戚畹一庭春青枝路接藁砧近瑞锦辞翻黄绢新我亦卜邻平乐里忍听歌薤咽清晨
林孔英岳母卢夫人挽词
南涧承家事遍经东床得壻衆知名纵於人世百年短添得儒门一倍清科第旋收夫又子空缘自解殁犹生新阡闻与姑茔近松霭朝昏管送迎
五言絶句
官满寓济川馆得叶嘉仲和朱宰梅花诗次韵云作梅花诗当用欧公雪中酬唱今凡诗家常用字一切屏去乃佳朱令君仆未识面见足下道其语差强人意又与斯君德润善乃赓此诗以兴譬诸草木吾臭味也
一径过寒竹所知三两僧自怜入山浅孤立本无朋经年一会面危坐拥寒灰絶胜对余子一朝来百回爱日经檐煖游蜂扑纸窻吾生岂拘束一笑俯涛江伊谁同岁晚怀抱向君开烟雨閟芳信望君来不来饥雀啄芳蕾蠧苔侵碧枝是中浑不较刻画未嫌时旷野多风雪阳和一点通不应歌兕虎吾道岂其穷草木有麟凤衆中分等流终然浪题品麟凤自知不
七言絶句
斜川晚书
水减桥痕晕翠霓弄花小女立晴堤蜻蜓欲下嗔飞去击溅惊流过树西
永康道中
涨渌无风影自摇芡花生刺藕花娇山禽不记春归去深树一声婆饼焦
油笠芒鞋筇一枝晚秋天气半春时雨多樵径行人少山崦青红叫画眉
泥沙过迥人家少烟树几行山一围渐近界牌听唤酒柳塘春水鹭鸶飞
佛舍利塔
海天五月气阴清单綌无功絮有情踏半浮屠见沧海风摇铃铎是商声
定海九龙山
佛灯孤照浄琉璃吟尽踈星印水湄更觅九龙飞下处人言山僻过于诗
育王涵秋亭
流水山间只似秋碧天无雨自飕飕寺童逻笋时敲竹竹与水声相共幽
宿育王河头庵
晚霭图成绀碧天鹭鸶无数起平田渡船委岸人家闭却向僧床听雨眠
次赵常博题净慈僧昙印得御书真赞【僧号松岩】
黄纸书涵雨露恩春风寂寂闭岩门松间时有神光现不是孤园礼世尊
僧道晖疏泉叠石种松竹梅有诗求和次韵
松下煮茶氷折玉梅梢挂衲藓黏緑莫侵石坞竹边行行处明年减新竹
赠黄叔向二絶【买屋建康名曰舣艇昨曾从军】
常恐清吟不疗时软弓轻剑学兵书君今得句欹纱帢马上功名更莫疎
艇舣江南几度春几时遡洛向咸秦若应只载闲风月击楫英灵笑杀人
赠朱子文因寄朱元刚二絶【朱法曹余同年进士也子元刚从余游近见其词藻进长忽从兄子文访余於萧寺询以乃弟风骨云当遂有成病中因子文求诗辄和水心先生韵并寄元刚】
僻寄僧房鎻月萝惊来客屐卿云莎病侵瘦骨寒於水却说冲和占得多
故人墓木半藤萝儿侄东西鴈一莎絶喜阿连新笔长契君风鉴爱渠多
五月一日出局偶书
坐局无营饭又茶楚骚词里记年华小窻不厌经宵雨红到葵梢第一花
题浣川
五十知非雪鬓鲜尚将疎褊谪尘缘近来万境心如洗笑改斜川作浣川
浣纱元是此川名鸥鹭蒲荷物物清人把渊明居并拟如今倒换学渊明
两山影浸青於染十亩光涵玉不玼里外无斜又无曲新名换得最相宜
仙都示马令克
钓鱼自荐桃花饭借麴新蒭竹叶醪一段清贫眼中见定非装点入诗骚
集句
上丞相夀
某恭遇某官维岳降神自天锡嘏喜歌驩咏海?攸均某窃惟繇嘉定善治以来历载二八纪度修明朝野恬晏用能缉熙庶功迓续兴运齐鲁赵魏归于职方玉宝诞膺竹帛登载诚足以扬鸿休而铺景铄也乃正月之吉褒崇儒先奎阁隆名宝鞶穹渥推予不靳煌煌乎元佑之盛心矣覆载之间物物顺轨格天元勲昭着炜奕夫业钜者报丰美备者福茂则万有千岁媚于一人鼎鼐安乐衣冠昌衍皆天意人心所叶顺者某词荒学纇窘於形容谨集唐人句为十解庶声之九龙簴与宋无斁冒渎钧尊某下情震惧讋栗之至
赤墀黄阁自从容【温庭筠】人咏元和第一功【张籍】万象晓归仁夀镜【李建勲】旌旗初下玉关东【戎昱右隆相业】
後汉今周喜再昌【杜甫】无人金阙议边兵【陈陶】二仪清浊还高下【杜甫】万国笙歌醉太平【杜牧右开中兴】
澶漫山东二百州【杜甫】君恩如水向东流【李商隐】楼前立仗看宣赦【王建】白璧黄金万户侯【高适右收山东】
河北将军尽入朝【杜甫】九重春色醉仙桃【杜甫】沿边千里浑无事【姚合】云卷长天圣日高【杜光庭右复河朔】
翔鸾阙下谢恩初【刘禹锡】玉印前头卤簿车【顾况】每日请来金凤纸【王建】修成几卷太平书【姚合右纪进宝佑新修仪注】今春喜气满乾坤【杜甫】应有蒲轮辗白云【汪遵】恩与内分金带赤【杜甫】草堂焉敢更移文【杨嗣复右礼耆英】
去年沙觜是江心【皇甫松】近日汀洲緑菼深【李端】龙伯驱风不敢上【温庭筠】杨花不动树阴阴【白居易右靖海涛】
万岁千秋奉明主【杜甫】坐令四海如虞唐【韩愈】一门累叶凌烟阁【杨巨源】功业汾阳异姓王【杜甫右介夀祺】
十二楼头花正繁【温庭筠】朝回环佩五云间【车□】金鳞不动春塘满【温庭筠】天上仙人爱静闲【周贺右新潭府】
曲江汀滢水平杯【韩愈】便觉春光四面来【令狐楚】荀令凤池文杏别【顾非熊】先於门外百花开【刘禹锡右袭世科】
词
柳梢青
登岳阳楼
袖剑飞吟洞庭青草秋水深深万顷波光岳阳楼上一快披襟　不须携酒登临问有酒何人共斟变尽人间君山一点自古如今

[book_title]卷四
<集部,别集类,南宋建炎至德佑,浣川集>
钦定四库全书
浣川集卷四　　　　　　　宋　戴栩　撰奏疏
圣学疏
臣仰惟陛下英明冠古圣德缉熙凡在列之臣得以面清光者无不以讲学为言所谓讲学者中庸大学其首也臣不佞以为陛下之所讲羣臣之所对未免寖流於虚文臣请掇其切於实用者言之臣闻中庸之学自谨独入大学之学自致知入中庸曰喜怒哀乐未发谓之中发而皆中节谓之和致中和天地位焉万物育焉夫能谨於喜怒哀乐即自其谨独而得之人虽中智其不知戒惧徒以隐显殊制作辍靡常惟於不睹不闻者谨之则诚意所积流通无间今陛下临朝若神非不严恪恭已南面非不粹渊然退而寒之者多矣?御使令慧黠顺适者获进巧诈迎合者见容燕饮之不节举动之少轻宫庭隐微一有过差皆足以千隂阳之大和近者星象违度隂雨弥旬?螽为沴谷价腾踊疵疠洊作流离日繁陛下反之於躬真足以位天地育万物乎然後谨独之学可验也大学曰在明明德在新民在止於至善夫能底於至善即自其致知而得之天下事物无穷而莫不有定理其本末有伦先後有序惟事事物物求其至焉一理既通触类自悟今陛下精一之谈不絶於口危微之旨日陈於前然尊所闻行所知者鲜矣处事用人明辨是非者有几别白邪正者有几号令所出朝更而夕变除授所加倏佞而忽贤朝廷施设一或失宜皆足以召天下之衅侮近者讹言迭兴叛孽间起其事未作而人疑其无成某人未用而人疑其必败陛下反之於躬真足以明明德而新民志乎然後致知之学可验也臣愿陛下取二书而观之不以广诵泛说为能而以切问近思为贵执中必如虞舜继志必如文武克明俊德必同於尧日新其德必同於汤守之以诚养之以敬日夜去其所未合而不忘其所已合然後讲学之功有补矣且夫中庸大学一理也中庸之九经即大学所以治国平天下者也大学之毋自欺即中庸之莫见乎隐莫显乎微者也书二而理一陛下能自得师则优游餍饫皆是实谊左右逢原莫非妙用惟当使此诚此敬无一息不存耳昔唐德宗出宫女屏远玩好淄青将士投兵相谓曰圣主出矣吾属犹反乎及其猜忌一生以推诚为无益则正元之敝有甚於肃代陛下於此察之使言而民莫不信行而民莫不说声名洋溢於中国施及蛮貊则主势日隆独非今日之急务乎唐宪宗平淮蔡制驭强藩当时论者谓非朝廷之力直以措置能服其心及其骄侈一萌任用便嬖聚歛之臣则元和之治终愧於二祖之风烈陛下於此加省焉知善则得之不善则失之惟命不于常则天命日固独非今日之永图乎夫以陛下耽玩此学之久嗜幕此学之笃而又体察此学之详臣申复其端则不以为赘辨明其实则不以为忤而臣进对之始亦姑论其大略而未敢徧举也狂瞽之言罪当万死惟陛下裁幸
劄子
乞补外劄子
某一介极陋百尔无堪分甘选海之藏敢起周行之梦忽超故府旋厠儒官既不繇班次以通闺又获免尘劳而作县侥踰已甚恩造难名某早夜忖思髪肤誓报岂不愿効驽钝以酬洪遇岂不欲苟岁月以希叙迁第惟怵迫于?门所合披投于化冶伏念某有母八十景薄桑榆卧病频仍日亲药石若非求就养之便恐莫遂怡顔之期敢望朝廷曲赐敷奏察小巳由衷之悃体方今迭补之规特与陶铸在外一小小合入差遣庶几上广锡类之仁下全知分之耻某感戴恩纪铭镂心扃傥未弃於明时尚勉殚於异日惟是资历至浅躐控非宜突犯威尊下情无任震灼俟命之至
再乞补外劄子
某一介么愚辄冒钧威申沥悃忱某粤从筦库徼幸学官可谓窭儒之至荣岂非旷世之奇遇黾勉寸职图报明时廼分攸宜亦某夙志唯是有母八十抱病沉绵日起枌榆之思欲亲药饵之便某比者控祈补外出于由衷未拜俞音复叨峻擢载循微琐实不遑安或自速于颠隮恐倍烦于造化欲望朝廷特赐敷奏陶铸某在外一小小合入差遣庶几就养以广锡类之孝服劳以体更迭之规天地恩隆髪肤誓报干渎严尊某下情无任震灼俟命之至
祧庙议劄子
某一介么琐误蒙拔擢寘在故府仰惟大丞相国公先生识学渊深动与古合而议者乃谓英庙当祧某辄输管见以备采择某窃谓不必祧者二不可祧者三夫天子七庙之制昉於书详於礼今之所以议祧者正以庙数已多不合於七庙之制耳某谓此知七庙之说而不知七世之实者也夫所谓世者父昭子穆各为一世若兄弟则同此昭穆不得以世言昔者仁宗祔庙礼院欲以太宗为一世而迁僖祖於夹堂孙忭以为太祖太宗共为一世合存僖祖以备七世之数有诏从之今兹大行皇帝以世数遡而计之自一祖四宗功德巍巍百世不迁之外英宗为一世哲宗徽宗为一世钦宗高宗为一世孝宗光宗各为一世其与大行皇帝才六世耳况高宗又为不祧之宗其实为五世於七庙之制未为溢数此其不必祧者一也议者谓若以兄弟同为一世自太祖而降距今大行皇帝犹为十世某谓此知所谓世数而不知宗在庙数之外者也夫所谓宗者皆在七庙之外刘歆以为有功德则宗之不可豫为设数周公举商三宗以劝成王则是宗无定数故班固定诸儒之议取刘歆为博而笃以其合情义之中也本朝一祖而下太宗有戡定宇内之功真宗有藻饰太平之功仁宗有又安天下之功神宗有肇正法度之功至我高宗中兴其功尤茂凡此五宗百世不迁景佑元符绍熙诏书固已备述要皆在於七庙之外以此数之安在其为十世耶此其不必祧者二也且古之所谓祧者以远庙而为之耳祧之与庙本非有所降杀特以久近示有别异而已若有所降杀则是子孙得择其祖而事之非为礼之意矣故曲礼所载自考庙而上凡五而以二祧足之考周官守祧之注则周以文武为二祧而其後各以昭穆附之修除黝垩精严若一今若议祧则必如周人文武二祧之制自太祖而下皆择其亲尽者奉之於祧方为允称若独祧英宗则於情义有所未安此不可祧者一也议者谓今特用唐人之制迁之於夹室自僖祖顺祖翼祖宣祖固行之矣某以为不然夫四祖者皆未始亲有天下特以太祖初兴肇立亲庙故备数而祀之今英宗抚有四海笃生神宗圣圣继承以迄於今其在先庙翼祖既祧而复旧宣祖当祧而不迁其谨之重之犹若此及孝宗祔庙太宗正东向之位而後宣祖僖祖始迁於夹室今英宗之事与四祖不同此其不可祧者二也又所谓祧者以亲尽而迁也汉人谓亲庙四故有五世亲尽之说按经传明文天子七庙则安得六世而遽迁者且汉人五庙迭毁之说本出矫枉盖汉在京师之庙百七十六所而上食卫士祝宰乐人至七八万人故贡禹始为迭毁之说今祖宗之庙专严简静本非有碍於事宜揆之以祖功宗德不在庙数之限则英宗庙在七世之内岂得谓亲尽而迁乎此其不可祧者三也夫宗庙之议至严至重若非出於至当则不可轻动况子孙之於祖从其厚不从其薄惟情有所止义有所极则不得不为之节今既有不必议之实而欲行不可为之议则几於薄矣前日九世之庙而为十二堂本袭唐人九庙之制今若布告中外使知一祖五宗百世不祧在於庙数之外则虽祔大行皇帝复增一室犹不害其为正七庙之名也而又何必更张乎惟并观於羣议之合遝而独得於庙谟之精微则於礼制有光矣冒凟钧严下情无任震灼怔营之至
答两项祀礼劄子
某伏蒙台翰以某前日斋宫曾话及先农武成王祠日重赐垂问极佩隆谦某意以吉亥飨先农当在祈谷祀上帝之後盖所谓吉亥乃是涓亥之吉者非谓上亥也若未祈谷祀上帝则於上辛以後选吉亥而用之亦何不可唐制既用十八日又用二十八日二十九日岂得为上亥乎上戊祀武成王亦当在上丁祀文宣王之後盖月令仲春上丁命乐正习舞释菜此上丁见於礼经者唐开元立上戊祀武成王之礼特取其降於宣圣耳非礼之旧也若上戊在朔日则自宜展用中戊唐贞元中从议礼者之请遇上丁释奠与大祀同日则展用中丁丁犹可展而况於戊乎若两项祀礼如此施行方得允当今检唐会要数项并唐志签出申呈伏乞台詧【嘉定十七年正月二日己亥祀先农四月辛丑始祈谷上帝二月朔日戊辰释奠武成王十日丁丑始释奠文宣王故有此议】
论抄劄人字地字格式劄子
古今以立法为最难不独朝廷之法凡州县议一政处一事其创立格式未有可易为者盖区画议论之初本皆以美意为之及其思虑微有不周则奉行益讹而实利不及于民矣窃覩大府颁下抄劄格式厘为三等有力自给之家为天字号不粜不济其次则地字者粜人字者济彼有力自给之家固为易见若其以粗有田产艺业者为地字鳏寡孤独癃老疾病贫乏不能自存者为人字某窃谓立式容有可思者且田既不种矣虽有数亩之产安所得食乡里既皆贫乏矣虽为工为匠为刀镊为负贩谁其用之且既有数亩之田则不得不谓之田产既为工为匠为刀镊为负贩不得不谓之艺业若此者而不归之地字号则抄劄之官且以失实获戾矣闻他县官吏有疑畏过甚者必鳏寡孤独癃老疾病而後归之人字如此则得济者几何人哉是固不知抄劄立式之本意且既云鳏寡孤独癃老疾病六者同济矣何止及于六者而不及於贫乏也今定海抄劄之人字固无此患而其所可虑者止地字号耳盖官吏拘于格式不得不以田产艺业为地号若官司必曰地字者止粜而略无以济之未见其可也某遍走阡陌备知其疾苦而深得其情状大率中产之家与贫乏之家其为缺食而仰给于官则一尝闻其言率多怨怼曰吾薄产之家岁输秋夏二税以报国家今吾田荒不种无所得食而国家止济无产之家耶且吾输纳义仓政以为歉岁备今若官不给我则俟隣户得米攘之而已又每见抄及鳏寡孤独癃老疾病之人则譁然来曰明春耕种必须强壮之丁今强壮坐视其饥饿而残弱独蒙济给可乎夫人情无厌固难尽狥然反覆思之亦殊有理或者乃持文王发政施仁必先斯四者之说某以为此非为救荒设也文王治岐耕者九一民乐其业本无穷困之民文王犹虑其然故仁政之施必以四者为急非谓举世皆穷民而仁政独以此为先也今乃欲以文王乐岁之政而为饥年救荒之策是岂谓知理者哉为今之计莫若使人字者五日一济地字者十日一济去赈粜之虚名而使民被赈济之实惠此策之上者也又不然则地字之家计其大口之数或两小口当一大口其及三大口者摘济一口五口以上则摘济其二或口数颇多次第增添庶几一家之内足以小补不至全然阙食觖望而争此又策之次者也若曰吾以人地两字分为济粜今又混之不可某谓此二策者固已分别地字人字俾所济有等差矣非混然费官司之米而无辨也若必欲使人字者济而地字者粜人情见其家之有无不甚相远也彼空手而得米此持钱而後得之其能帖然乎大则喧閧生事小则讼牒繁兴咎将谁任伏惟大府少垂察焉
乞将清泉两管均济摘济劄子
某一介庸孱过蒙使府驱策将清泉两管去岁被旱最极去处令某监散赈济米斛某除已同官长钱宣教一一详议斟酌施行外见本乡东西两管绵地五十里以户计者凡千二百六十一以口计者四万三千九百六十四其间省地字号人户例欲求赈济扶老携幼怀牒纷然稍不得志动以死生胁吓官吏某既日与受词犹复诣提督府判寺簿等使衙变名易第陈乞不已某载惟始者抄劄崇丘等乡已曾妄陈便宜於府谓地字人户与人字相去不远宜少有以赈给之今崇丘灵岩两乡已蒙府判寺簿申禀使府添给米斛矣百姓获此甚大惠也某窃计使府米斛有限难以尽行添给某遂将两管所结给散甲分其乡里足以相知者遍行访覆具知其家之有无锱铢不忒有家力相去不远而一家至於全给又有一家略不沾惠者遂令通融或辍半口一口以遗无给之家使其厚薄不致殊絶名曰均济间有死亡事故者俟其家葬埋已毕旋与收上亦以给所合均济之人更不别请官米唯是东管地字号者稍多不免照崇丘乡例随宜摘济却以都正吴俊等米添给计其为数亦不甚腆除别状供申外欲乞台慈特与申府照应
论边备劄子
某僭有出位之悃惶申禀边备一事大丞相庙谟默运已极周密某海濒之人又尝试吏定海窃见温台明越海道所接实为要切似闻曩者海舟往戍多为山东所留今者山阳余党若以重兵讨之恐彼怀侵轶之计出吾不意则海道之近於山东者不可不为之备明越犹为重镇若温台则素无兵备守令自财赋期会之外未尝过而问焉谓宜密谕守臣凡军器之未饬者饬之军额之未补者补之私贩竞渡之酋乡豪雄长之辈皆隂籍其姓名使足应仓卒之用而不在于张皇此亦预备之一端也某书生窃亦有志於事功区区报国之忠每欲自竭而恐无益於时今当去国辄陈一二更乞钧慈特赐详酌如某言无可采得寛诛斥之?实万感幸退惟婴突下情无任震汗之至

[book_title]卷五
钦定四库全书
浣川集卷五　　　　　　　宋　戴栩　撰碑
定海云雩三公庙碑
絶县港东南行为灵岩复阜重峦递互隐映益南距郭八十里麓漫原衍有神祠飞跂翼出丛薄间问其名曰三公云雩庙也县负海抱江数旱旱辄请羣祀余熟知云雩之秩祀籍而不知其壮且丽也堂甚敞挟两夹室仰眡其修梁则岁月与重建之姓名咸在曰某年某月某人诘其初置耆老莫知所因惟道其灵验事不絶口余考图志云雩山属鄞与定海分壤盖二县之镇也夫山益峻其神益灵呼吸云气触石肤寸能润泽其人故雩必先有事於山川其在方国得即其封内祭之自祀礼讹逸神有庙庙有像凡被服俨坐於坛壝而当牲牢酒醴之荐者率唐迄今之袍帻也独云雩不然缲旒九就黈纩两耳山龙黼黻上下辉绚真古三公之饰斯非谷梁氏所谓应乎上公而通乎隂阳者欤然则神之从来古矣而古今几变也古者自吾身而达之政理所以槖龠太龢坯范元化既靡所不用其极间遇咎沴则自省自艾而齐栗禳祈亦与之并行盖容有轻重而非以为简也谷梁氏曰时穷力尽然後雩是知古人求神之简而不知古人销变之详已大异矣後世人事缺圮又一切求之神神将不胜其应也则劳劳而无斁兹神所以愈弗可忘已乃作送迎之诗使歌以祀神其词曰海浮天兮扬素涛江怒鲸兮生两潮拥咸沬兮空滔滔功莫概兮杪与毫猗云雩兮山之高乘隂阳兮凌九霄悯我民兮殖艺劳畀嘉泽兮润土膏操天弧兮服灵弢举长矢兮射魃妖驱雷车兮驾风镳挹明河兮翻斗杓羌儵忽兮霈四郊纷耕耔兮闲我橰神安翔兮反翠旓云隐隐兮閟鼔箫之帝阍兮宾以朝饬百职兮毋怠骄祛祲氛兮锺吕调百囷庾兮乐且饶神之惠兮德孔昭恧不腆兮牲若醪长思神兮仰泬寥後三光兮孰使雕
记
江山胜槩楼记
谢康乐守永嘉垂七百年郡人始即城北门为楼以康乐泛中川涉孤屿历览倦乎江壖因取北亭叙别之诗借楼以表之然晋志永嘉属临海合三郡户不满二万今较以一县何翅倍蓰计其当时荒凉寂寞翳为草莽之区与今之鄽肆????列闤闠队分者迥不侔矣以故市声澒洞彻子夜晨钟未歇人与鸟鹊偕起楼跨大逵自南城直永宁桥最为穰富俗以双门目之而罕以谢称也独郡有大醼会守与宾为别席更衣之地酒三行登车迎导殿诃回集府治往往快里陌观瞻而已其在斯楼也或牖扃弗啓帷帟复张曾未觌江山之面而讵能识康乐之心哉四明史公以奎阁月卿藩宣我邦尝按图牒登楼而翫之病其庳陋不敞且颓栋落楹础没而瓦漂嘅曰江山信美而谁与领之乃辟旧址乃鸠新材两庑旁翼三闼洞开周以栏楯临以罘罳白漈界其前峙罗浮接其右隈斗山四缭迭为崔嵬大江横以东下势欲去而徘徊见夫云霞出没景魄往来寺塔映乎林壑艘舶凑乎帆桅於是江山之胜与目力不约而谐矣牓曰江山胜槩以与衆共之而题康乐诗於屏间然则康乐始独受是楼之名而不专其名今同享江山之实而得全其实公与康乐神契於七八百年之上非所谓善学康乐者欤虽然昔人论江山之胜者以险持壮以德持险而观眺之胜不与焉非以为不足也先立其大者而观眺之胜从之也郡城之门十而北隅居其五盖屏蔽大江便於守御自郭山抵海坛然後达於三隅延袤十八里承平既久隳圮日增公尝曲虑密筹计丈尺度土功将请於朝节郡费以新之可谓得设险之政矣双门本唐名後易为望京郡俗侈外而窭中高车大盖填巷塞途冠裳履服士隶亡别故公每欲辨名分崇礼节而民狃於故习未遽革也惟举善而教使之见义而心服闻过而意消则人和之效又在於设险之先者兹不亦政德之两全欤夫合内外具本末公之为是郡也允协於古道则江山之胜备吾观眺者暇日从公而登之可援笔而赋矣
永嘉重建三十六坊记
分画井鄽摽表术衖此政也而有教焉何谓教示以好恶而着之风声兴其视听而纳之轨物斯为教矣古者闾必有门孝友睦婣任恤有学昕出夕入实具而名未立也唐人以在市为坊坊门纵闭水沴禳焉然则唐之坊古之闾也其後植以双木结屋覆之门不设而掲扁於上为美名以志名者教之所自出也讵容漫漶而就湮摧圮而终废哉永嘉州郛延袤十八里较诸雄藩会府虽不及眡列城则过之在昔民聚未稠甲乙可数比缁黄者称寺观目姓氏者兼艺能大略有以辨识足矣质而俚厖而未纯者弗计也後乃文化寖成藩饰聿至祥符图经坊五十有七绍圣间杨侯蟠定为三十六坊排置均齐架缔坚密名立义从各有攸趣故摭其胜地则容城鴈池甘泉百里是已遡其善政则竹马棠隂问政德政是已挹其流风则康乐五马谢池墨池是已否则歆艳以儒英掖导以世美梯云双桂儒志棣华与夫扬名袭庆绣衣昼锦云者彪布森列可景可效而最切於防范俾家警户省则孝亷孝睦之号遗忠遗爱之目或旌以招贤从善或蕲以简讼平市义利明而伦类彰取舍审而操向正有不说之教焉独嘅夫风霜之剥泐水火之荡毁百二十余年而沈守枢更建如杨侯之旧又五十年而焕章少卿史公实来其规设益逾於沈矣观其博栋竦楹翼以楗础飞榱延橑被之藻彤阡周陌匝绚焉如眉目之在人出者入者触名感义一覩而三思焉渠不知所以自懋哉绍其续增者曰状元衮绣祈报丰和复其续废者曰崇仁荣亲又永宁噀酒宝珠井莲为一郡都会撤而新之还明伦曰登瀛易浣纱曰鼎桂总四十而仍旧称以杨侯重也初杨侯既名其坊又什以咏之曰三十六坊月一般今夜圆至今稚髫弱娈交口诵道岂非以其人藴藉而平易近民之效哉今焕卿公以锐志恢永图以余力辑小务凡城郭途路役之至难者既已灿然毕就其於区坊琐琐若不足为公纪而郡人请伐石以侈之盖公不独优於治办而其礼贤下士有足多者乡饮释菜日与诸生周旋揖逊士至歌而颂之如鲁泮然公於教思无穷之义其必有得於政理之外矣
浙东路分新厅题名壁记
人之趣量相越其官业絶殊可叹也夫事条物画细大毕尽不为苟且是之谓贤士大夫而不贤者反是且庐宇以庥其躬有吏有卒萃而为赋政出令之地又其家之寒暑燥湿托焉廼不能兴一日必葺之念而猥曰传舍云者此其人何如哉余去乡之他郡见此类者衆问其故则曰我务实也问何者为实如民如兵如帑藏则又茫然泮然邈无绪绩岂其以坐享给廪加之一意渔猎者为实欤抑亦甘寝饱食偷日惰岁此外皆以为名欤中兴路置铃辖以统州郡厢禁之军官使臣六品位在守倅下斯亦不轻矣日有教春秋有大阅其驻劄之所呵殿出入甚都而居无定廨非人情也其初以渡江草创而不能置其中以旅寄寿宁之佛舍而不暇置其後佛舍又为强有力者夺去而不及置又其後转僦民居递互迁徙而卒无肯置者盖百二三十年而郡守史公实来会稽孙君绍祖始出力为已任告之首得城西废地若干步高明爽垲傍墉而瞰湖建大门为长庑属之厅如邦君之居宾次吏房周设其外而内有堂序牖户下至庖湢无不全好又为亭冠壕上杨柳芙蕖周遮掩映得四时之胜而於观渡尤宜扁曰临流用以涤烦疏欝可谓不苟矣余顷在刍局实与君相後先见其敖廥整治斛釡齐平老胥桀倩尚遵奉其教令此余所见者也其去而宰汉东摄光化统辖京西军马边绩军声鍧耀於榆塞之外余固得以其所见而信其所不见者焉前後方伯巨人泼墨淋漓莫可胜纪兹所谓务实而兼有其名者哉今将去而显用於时复求居是官者列氏名於壁余因掇其要节系之
乐清王次点东岩记
王君次点以诗书周官太史班范书东向为人师者二十年其学长於讲说引类贯伦敛博归约为文峻洁雄特下笔不自休走京邑咸愿馆之已而试辄北束书东归告余曰东岩之屋就矣吾将隐焉屋距县三里自州而游台鴈者必经吾门逸人胜士蹔止遽泊时有扣发彼我交畅左接白沙春扈夏网蠯蠃蚝蜃采掇无算此击鲜酾酒一快也右并东岑佛庐塔户磬梵钟鱼朝暮清越此吟幽玩奇一助也依流而樊通崖而径凝四顾之矑则异植掩映纷红蓊緑趂节妩媚陟十寻之步则钜海淼茫来潮去汐效技献酬屋之狭不数楹而所贮賖矣屋後山也三面平畴也听羽族之和雝胜俗吻之潝訿观土物之茂好胜险心之梗榛若是者可遂隐乎子盍记诸余曰允矣抑余闻昔之隐者或有隐之业故耦而自耕汲而自灌汉魏以降土无块壤则良艰矣甚而庸伍赁舂织畚屦以肥其遯否则殍及之法固应尔君独能倩云月为调度颛笔册为性情哉已仕而禄未仕而馆士之常职也无媿於心而有功於人以自食其道斯不害於隐之义矣君用之则某效子弟从之则某善非孟氏欤余敢质君以其所为隐者
太师史越王祠记
恭惟孝宗皇帝祗遹高庙绍光中兴实惟一德之臣是宪是图粤由初潜以迄内禅所谓自周有终相亦惟终者故太师忠定史越王一人而已内辅国政外饬戎功大丞相所以覆露海隅而此邦爱戴不释者抑岂偶然哉盖闻之荐绅先生善为相者必先立乎国论善谋国者必先当乎天心天心者何曰仁而已矣孝宗每以雠耻未雪思用兵於敌者寝不遑夕独越王谓雠可复也而不可无自治之规兵可用也而不可为尝试之举故每随敌有功而民不困於锋刃庆元权奸儌幸开衅卒使境塞生灵沦胥靡底大丞相起而拯之一遵先算师以直为应不贪胜以自疲将以信为御不先疑以自隙岁币絶矣而北人之辞愈恭城壁增矣而边境之储益裕故百姓沐浴膏泽和乐万里此天心所向而佛菩萨一念慈悯共符合轨者祠之建於是地匪称欤若夫太守之佳政美绩狱无淹囚庭无滞讼百吏畏风四民得职严而卒归於恕明而不流於察实同此仁心之运邦人所欲赞颂特书守力止而亟辞者邦人不得而违也故私记以附其後
定海七乡图记
县东北距海西南属之鄞广轮绵五百里自钱武肃王鏐以其地盐出渔聚始置邑名之国朝熙丰间疆理沿革今之清泉灵绪崇丘灵岩大丘海晏则其乡之定着者也而清泉析为二管总号七乡余尝以县籍考之政和六年户一万六千二百二十六口三万六千二百垦田三千三百顷盖国家极盛时也中兴以来休养生息以迄於今户眡政和几增半之口更逾昔数之半而垦田所加才三十之二焉以故税户益分而客户猥衆然则东南之民虽未富而蕃庶可睹矣往年明越以歉告圣天子为弛赋蠲租大出粟以赡之定海以口受粟仰给於县官者且六万石夫当户口滋衍之时幸其既富而为渔民之政者唐开元是已听其既庶而不暇修养民之法者汉永康是已若其不以取民之易为常不以予民之难为异无丝髪求民而一切应民之求焉此我朝立国之至仁用以延洪庆祚於无极者也余既括七乡而图之并其山川径畛风物古迹敢敬叙圣天子惠养元元之盛旨以谂万世
定海主簿厅壁记
余既图定海之版於壁乃庋其簿书为七使随其乡而出入之客有谓余曰古者图与书相表里周贡赋职九事实与邦中土地分画者并藏汉入关所收地形厄塞尔户口亦与焉今子之为是图与书也使赋敛齐一钩校有考不至叠诛复取以为民病称若职矣然厅壁无记前後居是官者莫可考也毋乃典犹有缺盍记诸余曰子以为揭之壁间者眡藏诸人心者孰愈曰然则河南尹之赞蓝田丞之碑赘耶余曰有二说焉凡官於民者惠利在人所去见思覩其草木犹景哀之而况其姓名乎虽岁月既久观听不接一见其姓若名凛然兴敬乃可贵也其或弗良厥职恫瘝於民人厌苦之惟惧其身去之不速而何望其迹之留也故有闻其事而唾去见其名字而划灭之者矣若是则虽大书深刻愈增愧尔客曰遂书此以记可乎乃为摭诸吏牍自政和以来得三十五人焉其必有遗爱可思者用前之说以侈之而用後之说以自警云

[book_title]卷六
钦定四库全书
浣川集卷六　　　　　　　宋　戴栩　撰表
代贺冬至表
莫报君恩空曝野人之日所期岁美又占太史之云敢对昌辰而歌介福恭惟皇帝陛下握历数纪通天地心静以闭关屏事为於无作和而听律洗氛祲於一空爰届迎长茂开有永臣栖身穷壑缀职近班初散紫宸恍钧天之昨梦共扶黄道付时彦之宏图
代水心贺正表
蔀推十闰聿新纪历之休运启万年爰格迓衡之盛恭惟皇帝陛下与时无斁体道有初届於小往而大来用以乾旋而坤转臣俯栖圭荜遥企觚棱百辟严趋恍隔钧天之梦羣黎徧德懽同击壤之謡
代水心瑞庆节贺表
三登洽德衍凤纪之无疆十月为良标虹流之有庆後天请祝率土承休恭惟皇帝陛下端命穆清履躬元默俭故能广陶庶俗於丕平胜在不争格远人於多助与天心而脗契增神筴以弥新臣窃伏穷栖猥参近缀乾坤数合当符浯颂之大来土木形顽犹是嵩呼之一物
代水心慰皇帝表【太子薨七月初六日】
龙揜前躔震虚宗鬯九陛切锺情之痛万方深失望之悲恭惟皇帝陛下遹骏圣图系隆国本茂铜扉之教久廸温文怆璧宫之哀俄韬辉润有龄莫告所望而思愿惟庙祏之钦承毋至宸衷之过怛
慰皇后表
储德沈晖痛摧中夏母仪隆爱惨结长秋恭惟皇后殿下三善承乾一索得震定汉有司之请实赞睿谟求秦越人之方邃惊慈抱短修有厎哽戚无裨祈少节於悼怀俾尽符於经礼
启
贺丞相冬启
历统肇於三微届七日阳生之庆宰辅通乎四海膺万年帝賫之荣喜溢中邦福隆上衮洪惟某官德参泰极功格皇天布濩湛恩增焕庆云之瑞清平王度允符舒日之长羣隂见晛以默销万物囬春而自遂适应朋来之序宜臻滋至之祥懿典徽章峻潞公之礼貌遐龄永算迈卫武之期颐与国匹休对天无斁某身叨祠粟迹囿化钧望黄道之蜩冠莫预称觞之列控丹衷於茧墨愿赓调鼎之诗颂咏逾勤编摩罔既
贺史敷文冬启
观台云焕畅和气於筩均翘馆日长溢欢声於彩裹敢因亚岁申蒇上仪恭惟某官文莹氷壶德辉珠纬殊庭赋禄期承顺於亲严延阁通班密祗凝於圣眷行冠汉胪之唱遂参商鼎之调茂对昌辰翕膺纯嘏某栖迟穷里瞻遡丛霄荔挺初萌正有资於造化黍寒方极宁无觊於吹嘘因贺以祈此悰莫罄
贺丞相冬启
泰元迎日以推一阳来复上相代天而理万类囬春庆溢寰区福隆英衮恭惟某官勲塞宇宙忠贯羲娥开亿万年周室之休既安既治迈二十四唐人之考益炽益昌祛隂沴以濳销畅至和而旁浃属黄锺之应候宜赤舄之储祥合璧连珠天瑞允符於亚岁备物典册帝心益眷於师臣茂对亨期式昭异数某次需郡佐迹囿钧陶望北阙之衣冠莫陪舞拜羾东曹之牋奏遥祝夀祺颂咏逾勤掞摩匪究
贺敷文冬启
历候璿玑应飞灰於葭琯家传鼎鼐袭和气於槐庭茂对三微遹绥五福恭惟某官峻标峯峙邃度波涵养经济於格天卓尔相门之相寄吟哦於斲雪雅哉诗人之诗方殊庭延阁之余闲适合璧连珠之恊瑞庆由善积道与时偕赞造化之发舒日添宫线简圣明之睠注春在恩纶某需次偏乡囿形全覆奉南山之夀斚莫预鳬趋羾东阁之贺牋第深雀跃涤心赞咏拜手知归
冬至贺丞相启【求荐】
望大农之荐寒荄孰动於孳萌献光范之书暖律独依於坱圠敢以迎长之贺而陈汲短之私伏念某菲质灰轻衰门氷寂举词科於赐第之後惭无绣缕之增工窃禄仕於将母之余仅类韈材之助养粤司贱筦全仰洪钧虽初阳出九地之深微芒特甚而夀域开八荒之大运转何私俾刚长之道亨斯太平之福应故庆历彚进如珠星璧月之相辉洎元佑朋来犹瑞霭祥烟之递见兹为治象尽属明时恭惟某官格天以绍先勲洗日而更大化得机缄之靖定更险阻以晏如符形气之太和融偏党而会正方将消敌氛於分剥之日恢皇祚於昌复之期紫垣夜明黄道日正考两京之锺虡应我乐均封泰岳之检泥光于神筴伟元功之无斁虽一士以不遗顾某何人报恩有地荔逢时而遂挺固知费累於生成鶡在旦而犹鸣所惧聒烦於覆帱叵胜震灼唯誓糜捐
元正贺丞相启
真人抚运法五始以乘乾上宰调元斡三阳而开泰庆绵宝祚福萃鼎司恭惟少傅枢使大丞相国公先生道冒羣工仁熙庶彚躬暨汤而一德已恢济於宏图民载舜以同心方翊扶於初政届小往大来之应辑下蟠上际之龢维春之祺与国无斁某夙尘坯治钦企阶符虽慕结苍梧莫举班庭之礼然心驰贺柄敢忘裁贽之恭俯惧厓芜仰祈钧鉴
贺丞相正启
摄提正于孟陬统岁功而肇始太微应乎上相拱辰极以舒光睠兹弼亮之谟赫乃清宁之佑恭惟某官忠垂简册绩纪旗常同德格天济保衡之专美纯忱辅世阐师衮之大猷两宫欢娯四野晏粲兽樽初发扬言赓咏於岩廊蝉冕增辉颛面显都於槐位谅自天而锡羡期与国以无疆某藐尔廪祠陶乎钧播寸荄氷冷密依坱圠之工夀栢春浮愿上 龎洪之祝熏忱咏赞刋贽拳勤
贺史佑神正启
斗回乾野溢喜气於椒华春在相门集祥光於槐?庆深云拥颂起风驰恭惟某官周鲁传家韦平继绪抱高科而未试魁星密映於台星聨华合以自颐德雨默符於霖雨式应攽墀之历竚施隔座之屏某夙出恩闳兹叨祠廪仰洪钧之一气窃待吹嘘同寒谷之寸荄亦知鼓舞贺忱逾剧缄贽匪?
贺丞相正启
上圣纪元三既盈而启万中阶履泰坤以顺而承乾辑时椒颂之华赞我槐庭之庆恭惟某官敉廸鸿化弼谐燕猷鋗玉锵鸣已助成於熙事师干薄伐行迄奏於肤公维春之祺方夏永佑某衡门屏迹翘馆驰心仰坱圠之洪钧大开夀域回覊孤之暖律傥畀丛祠且贺且祈以惧以惕
贺史宝谟正启
合绍定之昌期肇新历纪茂韦平之令绪宜介春祺敢即舆忱用伸善颂恭惟某官学传黄合美济青氊戒寒士以争名尚?桂华之手与贤才而拔彚益培槐?之基对此泰亨别膺晋接某夙叨恩范自玷官箴念九地之阳春未回穷谷思四天之霖雨庶活枯荄敢羾斐辞仰祈炳鉴
贺丞相得孙启
庆延宰席秀挺孙枝人统肇乎甲申仍崧岳降神之岁斗朔纪于大吕恊鲁邦同日之祥盛事一门驩心万宇恭惟某官家传经济世载忠勤十七年夷夏之敉宁已茂中兴之业亿万载君臣之相悦又开同德之基迩者煌煌之芝产于奕奕之庙於昭珍瑞式应阶庭盖决策安宗社之图功施于国则积善衍公侯之绪燕及其私天意则然地阀加峻某素叨冶铸益侈厚成颂姬召之勲方与周室始终而无斁较韦平之系岂汉世一二而足言喜拚伊深掞陈已浅
谢丞相得倅信州启
奉麻源三谷之祠投闲已忝佐翠岩五峯之郡起废滋荣墨想误以成蝇福殆生於失马得非所觊感极其真窃念某缩朒亡堪际逢自幸繇筦库之下士通朝靡介於先容招学舘之诸生职教特叨於累擢既白风霜之简旋污香火之缘春老萱闱旨甘切望地寒蓬户疾疢薰心方怜羝乳哺以无期讵谓牛喘鸣而有问甫更岁龠仍玷化钧葵藿之倾太阳固日依於临烛江湖之多乘鴈岂或计於去来顾廼察其忠朴之不移遂复许之驰驱而自试出於望外畀以治中然而秀萃鹫山夙标近甸才惭骥足曷展题舆虽怀印以来前亦凛氷而知惧使功不如使过敢负陶埏成始又获成终若为称塞兹盖恭遇少师枢使大丞相国公先生道维宗祏德冒幅员兼中兴太平之功七六经而无媿任夹辅维师之寄亿万载以逾长其为宅揆之至公妙尽知人之能事不以一毁誉而易聼每因衆好恶以默观嘘冷灰於复然録焦桐於已?恩鸿稠渥情蚁怔营某思砺厥初力鞭其後猥凭泥轼歌功敢必於海圻遥企魁符毕志愿酬於材舘翰畦易罄心篆难穷
谢执政启
陪麻源三谷之祠久忘热梦半翠岩五峯之刺遽起寒荄钧陶之恩有加於前铭镂之欵莫知所止伏念某违时自好泥古成迂陞筦库之微厠朝班而知媿忝胶庠之任董晨诲以罔功遂罹栢省之风霜旋饬蕊宫之香火省循知咎觊望奚心乌哺方艰念兰陔之洁养凤鸣未吹觉黍谷之悭春丹炉药疢疾之躯清镜雪尘埃之鬓自分梗萍之永断讵期槖龠之不遗畀以佐州厚於为地顾此鹫山之近甸壮观维多歉然骥足之下材题舆匪寄虽尚賖於涤篆已凛愳於临氷造万物而成始成终包荒信矣取羣才而使功使过报塞谓何兹盖恭遇某官德量涵空神锋耀世身扶昌运植丕图如泰山四维之安学阐正传掲至治於盛帝三王之上鼎彛事业竹帛勋庸方且计吏治之绩以黜升灼臣工之心而进退遂俾沟中之弃质重收?底之新功某仰佩龙光俯殚驽技指大江而东遡缇屏益勉於清箴睇皦日之中临蔀屋复希於普烛敬黔毫楮莫白端倪
武博除太博谢丞相启
陞聨右序方怀倚席之惭改命上庠又玷横经之选宠再新于浃日幸一出于自天坱圠恩深凌兢惕甚伏念某无能为役妄意曰儒起自寒乡乏螘子半丝之援陶于洪造收蟫鱼只字之功爰脱选于吏铨廼充员于学省尘埃尽洗光价潜增曾何分録之劳仅免聚嘲之累虎困皮中之蠧族自为仇鹿悬庖里之须身其召祟矧亲龄之迟暮适卧疢之频仍菽水几何巫医百计诡外庸而自便叨中渥以沓来宜去而迁逾觉面顔之厚以文易武寖惊蹇步之高岂今古之能通实见闻之咸属彼汉重五经之置必久师资若唐自四门而除尚云优选载循薄陋曷称便蕃兹盖恭遇某官勲塞两仪德隆四辅机神明鉴斡海宇之广于范围性道文章发先民之秘于幽渺兹亿万年无穷之事业皆六七经未尽之渊源肆令微生均囿乐育某益坚素尚毋负殊知剖滞析疑虽愧昔贤之博邃黜浮崇雅尚禆圣札之丁宁刳心难铭污简莫赋
贺丞相除太傅启
伏覩三月十四日制书大丞相进加太傅者册涣天庭位升帝傅圣主三年而大报衍慈极之鸿名明公一德以钦承格昊穹之骏惠徽章申锡舆诵祗欢盖闻毕公参坐论於周朝诞彰懋德邓禹进东向於汉世式表元功然而当禋祀合莫之时非必有宁亲教孝之美猗欤今日迥迈前闻德贯两仪而处盛逾谦功塞四海而疏荣屡巽迨勉受於仪典告成之日盖少见夫明良继志之余上固谓何官之可酬人亦曰此恩之已晩恭惟太傅枢使大丞相国公先生道开久大神与哲谋十八载弼宁考之谟纪纲具举数千里恢中原之境宝镇来归既丕翊於重光了不言乎旧伐惟思日孜孜之念皆迓衡穆穆之图搜揽人才则雾滃云蒸申饬戎备则狼驯麕伏里?帖泰国步人安故得南位奉瑄而景宿绚明东朝进册而祥云布濩兹天意之攸属岂人谋之强能载观孝庙之隆卓有越王之懿尝因镂玉爰陟面槐是宜发中旨於龙旒播温纶於鹭序冠冕百辟威容彰絶席之尊师范一人德谊侈如宾之宠并加井赋益重岩瞻追配前文人竚拜维垣之峻延洪大宝命永同过历之休某窃屏丛祠缓聆邮置妻孥陶於一饱仰无穷无极之恩燕雀舞於千间效随见随闻之喜其为赞咏尤倍等伦
除太学録谢丞相启
金耀庀藏居既惭於愒日璧雝分録宠忽冒於自天寖污职事之聨尽脱尘埃之迹化钧所播恩海旁流窃以庠序治世之精神师儒立学之元气斯道升降视人重轻非古今博硕之英必甲乙隽造之选伏念某人品至陋名第亦卑志目中眉堕南省十人之後暴鳞点额乏西掖六题之功望已隔於清华分自甘於冗散敢谓公朝之简俾从故府之游空食罔功第慰循陔之养剡章如式缪成通籍之阶寸心曷报於阳晖高?重滋於露渥与成均之纠正分博士之讨论有英材所乐者三未妨丽泽无吏事不堪者七迥絶嚣氛虽空踈莫称於范模而迂腐粗便於习性侥觎过甚报塞於何兹盖恭遇少傅枢使大丞相国公先生勲冠西朝道关百圣耻一夫之不获躬持伊尹之平得吾相以为师士诵周公之懿龙德方资於夹辅鸿猷益罄於恢张肆令棫朴之微均被菁莪之养作人盛美小已余荣某思宿厥官勉耘其业率诸生以忠孝当少补於清时揆已量之崇卑庸敢昧於素分永言悃愊莫既豪铢
代衢守到任谢丞相启
立朝无补猥参兰省之华领郡非才亟及瓜时之戍延见父老勉宣教条顾望实之甚轻荷甄陶之愈重伏念某早繇庠序旋脱渔樵忧患十年婴家庭之素韠间关万里徧蜀道之青天出选海以来归厠班行而误缀周旋左右之学进登礼乐之司遂玷郎曹获叨铨部追数平生之迟顿忽若昇仙自惟冗食之优游何以报国力祈外补少试民庸敢图旒扆之矜遽假麾符之宠睠信安之沃壤实左淅之名城井邑鳞繁簿书久橐舟车辐辏紵绩未舒必得疏通之材廼当治辨之寄厨传傥疏於过客凛矣羣嘲保障或夺於茧丝难哉两裕载维质朽曷称委隆兹盖伏遇某官扶日元勲格天硕辅开诚心布公道陪圣政以常新霈厚泽浸鸿恩罄羣生而咸遂用舍短取长之意絶重内轻外之偏俯念羇孤特加器使某敢不恪共侯度祗服官箴政在抚循当不出乐职中和之外民无愁叹庶同归大钧坱圠之中镂骨知归矢心誓报
通薛尚书启
斡斗枢於帝室肃瞻上省之辉光守廥钥於神京窃备下陈之趋走矧以拜恩之旧为今受令之新咫尺纳柔万分?假恭惟某官亮天熙采与世作程机神明鉴莫及之量该公辅嚬伸谐戱无隐者照彻迩遐晔然大科异等之名濶矣高足要津之步条疏四百令民自以不寃课?二十人上咨其异绩徧辖中台之纲纪久参右府之訏谟皇家密运於规恢邦縡悉资於方略虑无遗算动则底功内则利人外以救边版储允殖後於论才先於考行诠鉴惟精兼数器以有余历百为而匪懈岂伊经济尚缓登庸取天地以名官虽冠六卿之两职上星辰而聼履合歌左相之一诗某初乏寸长靡逃半瞩雪遍萱闱之髪喜惧兼萦星周杏苑之题俛仰若梦调既陪於受秸戍犹俟於及土锉无烟自笑卖文之难活王城如海谁怜寄隐之空藏正恐碌碌於抱关飜惭坎坎於伐辐惟二天之覆近觉千里之投轻似是骑曹请以马喻震迅而上驰道不辞尽日之泥尘长鸣而顾主人乞与明年之春草归忱逾切琢纇匪工
上赵尚书启【曾移书卫恭劝令剡荐又欲辟为幕属】
文昌八座之尊仰光耀者有日从事十部之重借吹嘘而上天虽禇中之画未酬而宇下之恩自出叙以片言之贽坚其终惠之逢窃以士之湛泊何常谁毁谁誉上之汲引既定不进不休顾荣途万有至难在知已一亦足恃如其诿命则又非情伏念某窘於空疎加以拙讷皇皇就举选始得而顔已衰飘飘从宦游再至而心转苦以萧然垂罄之室赋凄其悼亡之篇独期举主之破员少慰阿?之加饭然而邈无雅素讵敢未同而言久相因依乃或游辞以解大错悔几州之铁洪炉羡万物之铜谋之坐交喟焉长叹平生崔魏非不为少陵着价之高此日严徐空至视枚臯忍穷之久思旧臣之外举仗宗工之里言颇记执吏役於鸣珂尝因进词业而望履卓为特逹自幸庶几借势於王公大人昔尝闻语推毂於卒史下士今果亲逢载观翰劄之丁宁殆越父兄之记虑扪感衷而自涕意蹇运以终通塞翁之倚伏固然谁云失马博子之转跃未定自合成卢恭惟某官掲日月而行符天地之运胷次纳万壑於沧海笔端起微云於泰山不曰秘官登瀛洲已独立神仙之表岂惟都公学宰相盖素高台辅之名既持事本於诸曹实寄政机於一武嘉绩良图之建方共倚於泰平小善片艺之收宜豫储於丰暇重念某懦虽不武差亦自强翁归两器自将敢为健吏斯立二涂取一傥列诸生莫非陶治之私尚俟采择之及且祈且谢以惧以慙
问讯平江赵尚书启
凝燕寝之香违属车八十乘而未远流京师之福与浙水三百里以俱东矧尘埃小吏之踪在推挽大恩之内奏记晚矣矢心以之恭惟某官智略凑乎上前风采闻於天下当其职居喉舌所谓建璇玉以运隂阳迨今郡属股肱岂徒释茧丝而为保障王仲舒之教修可纪杨君发之慈敬为先将使全吴寝还旧事然後兴见闻於观乐之彦慕礼逊於逹节之伦风景逾新独照武丘之明月勲名鼎盛空维笠泽之扁舟政路亟翔宗潢有炜某愚不自揣困亦望升流汗九衢信矣王城之如海垂涎丹鼎难乎凡骨之为僊幸受翰林牀下之知遂申车师屏间之记念先容之无几荷为地之过周以待来年谅不渝於前诺适在今日可自堕於後机敢告曲成庶几终惠具姓名於副墨恨莫随鸿鴈之飞候寒燠于小春但能结桃李之梦未殚归倚尚俟谢裁
贺程刑部尚书启
伏审八座陞班一氷叠组断鳌以立溟极亟当至周召而乃留丰貂以步文昌聊复与臯苏而并驾士方续贺民实具瞻窃惟天开我宋之隆时获异人之用王文恭草治平之诏进端殿所以为参预之阶范忠宣翊元佑之谟迁吏铨所以寄宥密之径盖付危疑於谈笑之自定则处富贵皆勲业之优为若时钜贤重我皇国恭惟侍读直院中书判部尚书四海慕尚百世宗师作为文章何止翔蛟龙跃虎凤措诸事业固已驾风云鞭雷霆历东西台而金玉厥声合内外制而机杼一手人固荣其儒学公未展於绪余属当仓猝之几卓有谋猷之致先皇重付托而定楚璧於五拜主上轸谦冲而对汉玺者三辞与大臣从容其间俾宗祏帖泰如故其伟绩有若此者顾何官可以酬之今兹横经於劝诵之帷曳履於论思之地皇猷益焕事本维新虽总禁诘於秋官尚烦率属然登疑丞於帝辅行穆奋庸庶几亿万年敬天之休不越二三臣同德之内某遂叨属隶素切仪图上焉得人而仰处公朝下焉适愿而自忭私室盖畴昔泛承於謦欬而于今亲入於范围倚墙仭而称门生有天共幸听制麻而同走卒计日以须颂赞之深掞敶则浅

[book_title]卷七
<集部,别集类,南宋建炎至德佑,浣川集>
钦定四库全书
浣川集卷七　　　　　　　宋　戴栩　撰启
谢史佑神启
陪麻源三谷之祠久忘热梦半翠岩五峰之刺遽起寒荄坏埏之恩有加于前铭镂之欵莫知所止伏念某违时自好泥古成迂陞筦库之微尾朝班而知媿参胶庠之任董晨诲以罔功遂罹栢省之风霜旋饬蕊宫之香火省循知咎觊望奚心乌哺方艰念兰陔之洁养凤鸣未吹觉黍谷之悭春丹炉药疢疾之躯清镜雪尘埃之鬓自叹奇穷之作祟讵期终始之垂怜畀以佐州厚於爲地顾此鹫山之近甸壮观维多歉然骥足之下材题舆匪寄虽尚賖於涤篆已若凛於深渊赞天地之发生信有资於雨露报山河之恩德惧无补於涓埃恭惟某官天迪忠嘉家传经济东合之观奇士素得於心目之间西江之起涸鱼特借以齿牙之论知某戅直必能捐糜於一节念某单寒故常剪拂以殊恩有此际逢若爲机感然而某穷途方转弱植易摇譬彼燕巢正赖厦屋帡幪之托殚其驽技愿成海圻康晏之功毫楮虽黔端倪莫白
谢韩提举答叶侍郎啓
姓名不能及远顾曾辱乡先达之知文墨何所取裁遽至动部使者之听虽大贤乐善之心适契而贱子揣分之幸逾荣既卜终身之归敢希一字之宠伏念某赋才最下禀性弗灵点朱勘黄于章句之传但守古人之糟粕取青嫓白于骈俪之习不慙童子之雕虫惟其少窃场屋之名故弗忍老渔樵之伴间关一第荏苒八期祀竈而请比邻自谓寛门之得计代庖而越樽俎不堪鞅掌之惊心剸裁方困于汗顔吟啸尚余于习气彼篇章相寄固爲先生弟子之常然流传以闻敢要王公大人之誉视舌尚在浃背无言幸轮囷蟠木之先容致下体采葑之取节士屈于不知己而伸于知己持此以前今欲自举一人而求得一人曷当是选庶几与点乃遂荐衡兹盖伏遇某官吾道宗师天民先觉博南涧之衣鉢文自成一家言书内殿之屏风政蔚爲诸道最姑暂烦于藩翰即入展于弼谐是司善类之盟克罄上臣之节拆故人之书于夜雨不以穷显炎冷二其心起寒士之叹于秋风岂惜长育成就终其赐遂令庸妄全觊甄陶重念某衰绪沉灰孤身吊影先伯父托门墙之旧天寔爲之下执事怜簪履之遗恩其始此比叨慰藉似轸覊穷将偕特达之知敢叙尘埃之迹况会课已书于下下而抚机切虑于姗姗身三沐以陈辞首九顿而俟命虽云望外或在数中愿同湜籍辈终老韩公门此心一定既笑沮溺苦又哂子云阁末路万分依遡惟勤震惶靡措
上史侍郎啓
厌承明庐而奏最初喜闻东方千骑之回走丞相府而扫门今尚类弱水万里之隔纵身被微官之缚当气苏君子之前率尔一言庶几三语恭惟某官贵名赫乎日月敏识际乎天渊琳琅一门何翅先朝之吕范蓍蔡万事倬爲昭代之箕臯既陪属车豹尾之游宜补衮职龙章之阙力祈勇退亷诡外庸南岳配朱鸟之躔治声更耸北固垂青天之海雅望逾澄翻然爲赋吴江鲈鱠之诗不获已拜阿阁凤巢之命坐令三岛地之胜复见八节滩之清人以爲高公岂在是长松不自知其千尺企者蓬蒿泰华使之视于衆山孰非培塿惟其以人物爲已任初不因中外二其心盖郑武公父子并为司徒本爲好贤之一念韩献肃兄弟相继宰相不踰选士之数言识者所期是则有取伏念某学无师授拙与命谋读书应举而仅免墨水之慙作吏随人而迄无毫发之补昔固有在鲁山得美誉今姓名独不数于诸公昔亦自汜水登朝端今才力乃不堪于一削兴怀及此沉叹久之唯依元礼之龙或遂正平之鹗未见顔色而窃请何敢云然有怜困穷而爲客恃此以进其爲归倚罔既编摩
谢杨侍郎得改官举状啓
五谷之种挂壁久堕空涎千金之契在怀竟酬初诺襞谢笺而欲叙纷感涕以先横伏念某藐无他长早辱异顾介玉堂之乡谊何翅渎者再三讯紫槖之年盟亦尝念其万一非无先绍既拜成言而某命与拙侔时将蹇至歘若代期之迫茫然身事之谐抚赐第之青衫枯黄半改望通闺之墨剡破白全悭孰知钧造之畀矜乃合襟期之先定迄成高义一洗寒顔得赤水之珠信他人之未见挂延陵之剑谅逝者之亦懽有此际逢若爲摧谢兹盖恭遇某官识覃衆妙器韫魁能陪献纳於西清虽曰青氊之旧俾经纶於北省是爲黄合之阶既权衡人物而付之至公必网罗英俊而悯其遗轶睚盱所竢采撷是宜某敢不思其至难谨於自爱寸步以进何知崑仑玄圃之程一枝可栖亦自重地隆天之赐其爲衔戢末易掞摩
贺范侍郎小启
涣敭天宠晋贰春卿演五色以成文已覩真舍人之様咨三礼而作秩遂高小宗伯之联除目甫传舆情胥拚恭惟某官妙宗道阃雄帅文坛徧仪清切之班深被圣明之眷侍螭?而记注粲然青简之编裁凤诰以代言妙矣紫薇之句古学今猷之洞究名辞丽藻之相宣既摅日月献纳之忠宜称夙夜寅清之选果膺休命爰正迩联发挥稽古礼文莫亲此职前後爲时辅相矧在明公绅笏所期寰区允赖某卧病江海阻庆门墙骥足非才敢叹穷阎之留滞燕巢有地正依广厦之帡幪欣跃之私编摩莫既
上杨大卿啓【曾移书金陵爲之求辟不遂既赴科场因上此干荐】
不才谁重空烦翰苑之借言有味兼收终觊大农之荐士譬彼卉草生於庭阿披拂者春风范围者造物非主人特施於一溉则时节将閟其孤芳理伊固然恩岂无待伏念某读书漫漶临事顿迟然尝慕裴度杜黄裳之功名谓皆出方隅诸鎭幕之培养幸而一仕不见格於吏铨营以尺书姑求应於边辟惟将母不可远去在秣陵最爲适中每记吹嘘之厪厪自叹奇蹇之落落朅来此地莫省何官点欠鈎零虽不识字而犹可随荣逐进独幸依公而爲归偶赋有悼亡之篇而问无起废之答阿?十日而五病环堵上陋而下空何以加餐能无愧负米之志庶因剡削可自附奉檄之懽傥更遗之斯穷甚矣恭惟某官精鉴悬乎日月高谊薄乎云天振拔滞淹所以袭迈德之焜燿收储寒畯所以濬经邦之渊源从槖久虚诏泥已熟虽西江之水愈濶而上林之?正浓可使辙鱼不如巢鹊若听灵佺之恸哭惧玷明时或怜靖节之拙词敢期冥报未殚忱愊少俟谢缄
与胡总领啓
大司农领使遥瞻卿月之光华诸掾史辟官骤借春风之坱圠拜履未偿于此滕执鞭已快其初心賸有机缘肃通名字恭惟某官宏猷开济盛德中庸挹江流吉字之文黼藻空乎万古起乾道正人之後琳琅萃于一门盖尝持节于衣锦之乡加以并组于含香之日乃眷之渥不言可知帝曰表里江淮古爲财赋渊薮孰饱中权之劲盍咨外计之良况聚金谷十八州肌骨已削而屯貔貅百万衆保障方严坐俾本根之不摇仍复调度之自给宜邈乎难继者几弄印而留之累年且讙然大用之试掲瓯而召者四辈窃某精神无几局趋太繁衣食夺山林之谋青衫慢着岁月供簿领之役黄卷不灵偶叨台府之剡书获陪京畿之猥局然而有亲暮景鹤发翛翛窃第周星驹隂冉冉念曷供于滫瀡怅可见于头颅不堪期戍之遥求与柬僚之缺虽山公好在自应怜嵇绍之孤顾种暠无他何以备河南之择有如借誉宁不汗顔遽聆特达之音自诧遭逢之会补士安之幕多名辈得无小吏弗称之忧开公孙之馆来贤人豫识上官兼收之意兹爲归向莫既掞裁
通商总领启【前总领辟爲幕属未报】
陞使指以总储方趋上青霄之节听公车而命辟愿终归洪造之炉虽望尘寸地以未阶顾蒙幸一天而有二挚因贺羾忱与翰驰恭惟某官拓千古之心胸炳万微之蓍蔡挹闽峰于磅礴扶舆之上卓负英姿积公望于泓涵演迤之初蔼从壮岁既峻接鵷鸾之武乃独当戎马之冲谊不辞难时将大任庚癸之呼则诺云连广运之艘甲戌之筑惟征月静临边之柝繄功烈如此伟者宜圣明滋欲试之维今江淮表里之雄无复财赋东南之旧使干戈可朽斧钺可钝奚取万全欲蠒丝不竭保障不揺莫如两裕此宸旒所以弄印而温诏得之筹鞭列数百余所之营屯纾其宿饱制三十年通之国用由此奋庸某何以激昂最爲尘陋一第恍同于鹿梦空嗟黄卷之不灵微官端类于马曹益信青衫之误着迄自憎于面目况可见于头颅徒以有母啜菽饮水之怀慨然诸公嘘枯吹生之赐属剡章之未报适驾传之鼎来望画饼以垂涎已笑饥儿之騃续断弦而再鼓或逢流水之知自非垂不赀之恩其何返既失之得虽罗石生而致幕难预英游然慕晏子而执鞭尚谐素愿
通袁少卿启
京兆云霄班棘方升於卿月微官尘场苗亦借於仁风孰占远来千里之逢宛遇命下九重之日喜拂手版敬濡心笺恭惟某官鄞鄮锺以粹英古今发於秘妙占大蔡引神蓍了乎不足以爲明运青萍连太阿随所向而立断宏此事功之富扬于闻望之华处容台策府则炳焕皇猷参宥廷省闼则熙成帝载遂亮畴於民监伊尹正於神京桐影疎疎烟销碧瓦皷声紞紞尘静赤丸曾何浩穰之足云固已首善而称最然上方重货源之寄而公亦优心计之长睠乃穑臣兼于敏手彼湟中之籴不及厥效何疎迨都内之积相因於谁是赖宜俾终於能事用亟缉於殊勳以冢宰周知豫熟国家之此意繇开封大拜矧有天圣之旧章某吹窃诸生灰沉冷绪脱身簿领赐第之梦周星俛仰斗升倚门之发欲雪迨兹走戍尤可笑揄吏鼯窜以弗前车鷄栖而亡有是真爲马圉厮役之伍曾不如兔园册子之时惟怜依德於定川尝亦候尘於上国或者锺事贤之幸遂其成毕世之荣毋俾失人曰大农郑庄之荐士若爲知已犹良骥伯乐之赋刍投悃郅深琢词惧略
通杨大卿启
遡宰僚於北省仍瞻卿月之辉陪候吏於东门猥守廥星之积衔思已旧禀令方新敢自诿於赘文致少亏於彛敬恭惟某官得坤爻之六二符乾运之半千鷄翘豹尾之家声有开鼎辅玉质金相之媺德无间舆谭自慎简於台司因序陞於扈正相时先务爲国广储使阜人节用而有余在诘武笞戎而孰御然而两禁凝严之地紫微名曰帝庭万化密勿之原黄门寔爲政闼既赞禆之绩懋合经济以身亲岂依列寺之联尚缓文墀之步诏泥且熟陟严徐倚从之班汗简是期方稷卨弼谐之驾某庸庸亡取荦荦受知里次穷櫩怅莫供於饮啜辟书饷幕慨屡费於吹嘘每思枭卢不就之祥恐有塞马自归之幸既尘董属复隶提纲虽举员定於造命之权而荐进由於当仁之手譬诸驽蹇长鸣祗望於圉人倘不遐遗终惠伫期於春草投忱逾切琢类匪工
通司农吕寺丞啓
参农扈於棘联峻仰仪朝之望专锁鱼於刍局猥随属隶之尘半生拥篲以未能此日肃缄而何幸恭惟某官识空渣滓声满荐绅出建炎名相之家有光勋阀游永和诸贤之地默悟道微应时所须指景独往奏邸既登於鵷武贰工更倚於鸿筹旒扆之睠罙隆金谷之司是赞干勤活国清明涖人维昔贤之美谈皆今世之急务赓柏梁杨箕之咏暴若丘山陞荷槖簪笔之班瞬而霄汉某最爲尘陋靡所激昂赐第之梦周星脱身簿领倚门之发欲雪俛首斗升方兹碌碌於抱关政恐坎坎於伐辐惟惠慈之幸教获信谨以亡他使其收三百里秸服之功傥可备七十家筦库之列食谷马无乏正事愿尽此心推毂士有味其言敢陈故实兹爲悃塞曷究揣摩
上卫参政启
坐政事之堂畴越具瞻之元老拜集英之第曾爲更化之诸生翩其有逢讫或幸济敢以姓名之陋而千帱载之私伏念某乏具通材腼於适俗踵少游初筮之地望之如?怀南丰一瓣之香供焉者佛盖尝返故山之寂历理旧书之荒芜岂敢嗟老以羞卑所几学遁而习隐然而堂有霜发念爲子何以承顔师若水心谓故人未尝不仕既朅来之数月姑漫迹於一场闻今彯缨隐在荐墨使恬而委分几自弃於明时若竞以苟荣又大缪於初志必得冠世之望可荣庇身之栖韩昌黎之论依归尚引孔门爲极挚杜少陵之怜饿死欲报平津而已疎仪图于衷重拜以进恭惟某官古今发其粹学宇宙逊其盛名议论正实而无颇襟度冲远而有则开浮云於黄道笑谈镇国宗祧卷暮雨於西山岂弟爲民父母盖中外皆太平所寄而始终以善类爲先如潞公之居洛师正巍峩於衆望若司马之相元佑遂号召於羣材顾某至愚自分弗畔三复琼茅之占美庶几似之傥云桃李之满门岂其少此倚需摧谢才露端倪
通秘丞赵右司启
西崑策府益钦宰掾之清华东候苑门方备局员之冗贱缅霄渊其悠隔凭心翰以自通未拜于庭此爲之贽恭惟某官岿泰嵩于国鎭运溟渤于天潢博极羣书指微诣深而有得包越衆妙悬解立断以无留应所际之休明行其知之光大粤登崇于班武亟密赞于机衡角亢象明冠于列宿麟雎瑞应董我皇支洊参东壁之辉复正文昌之绪昔子政燃藜之学最苦剸综未闻彼文饶思亭之决若流领撰亦浅孰若美兼于共二信知才擅于无双学士号登瀛洲由此弼文皇之治都公习爲宰相矧当稽神庙之谟伫有明纶式光属籍某诸生窃吹吟系沉灰星周杏宴之题斯焉再禄雪遍萱亲之发将以远来靖惟勾校于定川泛亦依承于崇仞讵敢谓省车师之面行且将随圉隶之肩恭听提纲倍忻请事抱鏁鱼而奉约束借厩马以喻妄庸伯乐在前当无食日不尽粟之叹杜陵早计或有明年待春草之思投悃郅深琢词惧略
谢赵节使举科目启
箴商隐之太仓最爲漫汗开东平之宾合何自招延岂其恶流俗之蔽贤聊欲使斯文之增气既殊私谢敢荐公言窃以通籍有禄利之媒世竞求於五剡虚名无登庸之实士靡急於十科惟容心则取予罕公惟毋意则是非乃定厥今所获眂彼寔荣如某者少也执糟粕之经长焉涉雕虫之笔两与此选藐乎无营然而叶水心百代之师收张籍於门弟子林西清四明之彦识仇览於县功曹是犹爲耳目之绸缪未有如君侯之特达青帘画舫一瞻杖屦於湖山之间锵佩鸣珂遽屈车骑於衡茅之下自是游从之雨絶但能梦寐於风流岂复料荐宠之缄忽不待绍介而至别有渥洼之种才敢继於儒宗空看碧海之鱼文讵该於衆体有味甚矣过情谓何兹盖恭遇某官倬神秀於天潢标孤高於人爵繁州雄县剸裁喧九牧之声名乡望郡仪羽峻丹墀之武才全德钜属近行尊乃以周室之宗明尉爲刘氏之祭酒惟平时鼓行翰墨之场故今日网罗尺寸之技垂琳金薤方盛爲士苑之流传无当玉巵乃得备王门之宝玩此爲知己亦复几人某曷称所蒙因伏自念述封禅之文於未死既耻不爲着游说之辞於穷愁又非其比不胜慙汗徒激感衷

[book_title]卷八
钦定四库全书
浣川集卷八　　　　　　　宋　戴栩　撰啓
贺高内翰啓
上眷旧人诏登内相得陆贽文可不坠矣姑暂演於丝纶若伊尹学而後臣之当亟调於鼎鼐心知所暨手舞惟钧恭惟修史侍讲内翰表世作程挈道立统经骀荡出馺娑践扬几遍於清华左延义右迩英启沃深谐於密勿天既付以遗上圣人方徯以福羣生岂惟批敕而公辅之望隆盖尝代言而经纶之猷显遂由琐闼擢正銮坡治老癃以德化之成激武将以忠诚之感是亦寄径宁复逾时释笔砚而秉化权择一令日任栋梁而康国步於万斯年某越在丛祠剽聆邮置仰明河之烂烂信可望不可亲依大厦之耽耽第相喜而相贺尚须泚頴以竢续笺
谢李提干许荐唘
歌有客传河尹之诗賸知盼睐读喜士称赞皇之史愿卒依归命未拜而神驰恩弥深而语拙聊凭咫尺敢渎再三伏念某壮不如人少而知学方其鼓箧游乡校之日已尝敛衽诵明公之文窃惟雄深雅健之辞实兼衆体假在犇走扫除之列盖所甘心结清梦以无从抚流年其寖往鸎迁谷换偶预诸生鸾在枳栖更叨藐吏斯其幸者抑有甚焉海角寂寥畴昔莫闻于轺传芝眉绚耀乃令亲拜於履絇虽旅进旅退而怀抱靡宣然咨诹咨度而风謡毕采交友豫忻其遇合私心自贺其机缘亟驰一介之缄果奉千金之诺所谓在下寮而气苏於君子何但论今世而意求之古人乘秋起孤鹗之骞时哉勿可失守株待逸兔之获正尔良独难伏望某官拔茅茹於泰道之彚征种桃李於芳蹊之满?高风耸澄清之辔鼔舞泠然甘雨应平反之车润泽多矣命此山斗门阑之久付以芝桂药笼之新如覆一篑而为山自兹伊始傥连三捷而奏凯厥有繇来某谨当思称所蒙分鞭其後未遇知已道不同耳固应踊跃于今时有如此心天实临之敢不糜捐於异日永言僭迫倍极淩兢
贺张殿院啓
恭审紫禁登贤赤墀执法立五花号七贵虽接武夔龙而寖崇繇一岁凡六迁非方驾周召而未止名流所拚旧吏逾深恭惟某官学粹而德方量宏而节峻挹垂虹长江之浩荡逸韵无双酌北斗元气之淋漓奇文有烂既最藩维之课遂仪清切之班胡三丞两部足以囘翔果一台衆正於兹倚重维时边琐系国隐忧豪杰景附而未坚敌国灰残而更炽昔唐莫分於朋党故河北之寇难平若汉能用於直言则淮南之谋自寝凡明目张胆之地乃折冲御侮之机风采一时精神千里君子有恃小人有惧方大惬於舆情台谏尽言宰相尽行将悉归於能事某久栖德宇侧听除书虽舞手不持此心实共海内而喜然含毫复沮常语敢为门下而陈顾已负於後时聊少伸於称贽诵乘黄待春草之句定累陶钧献崑仑服紫芝之词愿珍鼎餗惓惓祈向蓳蓳掞裁
答李状元唘
簸明月於海水之南香名藉甚奏繁露於帝庭之右鼎甲岿然敢云袖贽之勤肯逮襟期之冷既惭後贺深慊先施恭惟状元正字郎中才擢鲸牙学传麟笔百王轨法不可易究厥本元北方学者未之先是为豪杰果以颉颃之佩彻于清燕之旒得董仲舒公孙弘出焉有光初政若陈了翁韩献肃云者益勉壮图某猥以具员获观盛事前龙媒於伯乐之廐所愧因人投鱼目於隋侯之旁何以为报空怀颡泚莫既心论
答张状元啓
瑞合谿流羣?应魁躔之两声蜚云陛胪传压经佛之千上见晚以兴嗟士得如而适愿歘委长牋之逮賸知谦德之光恭惟状元正字郎中识洞万微学穷三圣负奇志而游河汭怀矣功名雕小说以干天官付之戱笑何目所志而眉中盖齿之宿而意新僴焉先登快我直上旁薄徧于千里请看岳顶之云少却方之一头同是池边之凤某滥随考艺自愧因人听骑导之音隆隆惠然肯顾较附托之俦扰扰兹亦至荣薄言以酬有悃未既
答王状元啓
开亿万年宝历之休大明丽极续四十三黄扉之句魁哲应期方同衣冠交贺之懽乃辱车骑惠来之宠曷酬先贽聊饰片辞恭惟府签状元郎中望屹神人学濒圣处借历代之大训鼓行东序之区压杓端之六星冠在南宫之纪虽谅默未遑於亲策而句传首重於得贤风采耸闻善类快睹不负平生之学是曰初心尽循先辈之规有光旧事某滥焉程校荣此旁观所愧因人览日华而喜愕自知匪报袭云采以珍藏颂咏深勤掞裁难罄
通史守啓
显对帝谟肃开侯度揭九山於斗柄肆班东后之春奉二典於奎躔如接中朝之画旗旄动色稚耋驩心恭惟某官传经济於相门洞本元於学海金相玉质凛气槩以自将雾滃云兴蔚才猷而有用卓然文献之旧着于腾翔之初守符使节之交辉民绩事功之兼懋逮总九府之圜法实持诸道之要权绰有成猷达於上听星闱月寺方直上於禁严蘂馆珠宫乃力蕲於恬雅未容袖手俾近锦邦借延阁之隆名为中州之伟观自取信为廉矣此民抑何幸焉睠我提封夙标名地王谢之流风未远当不费於爬搔邾鲁之击柝相闻已习知其肥瘠非但森戟凝香之可乐何妨鸣禽春草之重吟度雁荡而访龙湫倍觉先声之有喜参鸾台而贰凤阁即闻温诏之趣归某曾此识韩荣於御李不谓穷櫩之需次乃逢贤牧之临藩虽朝蹟之已收寔陶埏之有素受?宇下尚叨官供家请之私伏谒道周敢後涂歌里诵之贺其为忻快莫既掞摩
答交代钱知县啓
奉辟书而守壮县已先膺二千石之知从簿领而拜长官敢敬助三万户之贺方藻思而削牍忽盥手以剥缄倒置後先交集荣惧恭惟某官袭锦绣裹山之庆标玉壶悬秋之清学问久矣一家知殚见洽闻之有自政术特其余事何盘根错节之可言徘徊湖浙之壮游培养国家之重器迄今改命尤属遴才方前逋後负之相乘甫能支拄如沉疴积痛之已定但少康强屈敏手以临之不劳力而济矣长作靖川之嘉话便膺密令之褒除某吏道无师儒酸自锢一第续灯於诸父勉为祀竈而来九品絓鞅於底寮敢期代匠之斵久寒心於司败欲折屐於前驱矮屋可以栖迟尽复本来之面目蠧简更须卒业尚收惊畏之清魂瞻遡百千敷宣一二
答赵知丞啓
烹素书之鱼记分携於蓬荜迎紫气之骑幸扫溉於松槐天怜我辈之味同人喜乡邦之谊厚某官毓神明之正气洽古始之奥闻指青云而图南九万里风斯在下扣丹墀而独对三千字日犹未斜朋游共诧於摘髭能事了无於德色辍殊庭之香火分大邑之弦歌诵遶厅草合之诗聊纡阔步听方底芝封之诏即据要津某何取长裾正堪矮屋向雾天之一角不图至斯对海月之三圆亡庸恐甚赖有尝僚之托逭其司败之羞窃自叹於此时闻似人足音喜矣傥未忘於畴昔见君子我心写兮持此以酬言之不足
答洪宰啓
诏出枫宸宠分蒲璧圣天子图治六载叹宵旰择令之难贤执事为民一来喜锦缆牵江而近敬同此邑仰候先驱恭惟某官逸步独超颖才自露典型是似寔金貂玉铉之流传肯綮备尝亦珠椽碧幢之游戱尚圆五剡屈涖一同鲁邾击柝相闻何劳爬抚王谢起家可纪便有褒除某倚席汰归题舆愧忝尚以未瓜之戍获逢行李之临伏谒道旁幸识鲁山之面目依栖宇下更陶武邑之弦歌忻赞良深掞裁已浅
代水心囘史宰啓
伏审选繇堂授宠即男封孤屿一僻陋之区似非所处相门多经济之手定自不同恭惟某官璧绚缫以齐辉刃淬硎而特发为方伯连帅之佐亦既练详收人民社稷之功固应余裕岂乏汲引而登要地乃恬平进而诡外庸贤者高风兹邑钜幸豫想画帘之靖趣蜚宸诏之华某朽质无春穷檐待死何意琼瑶之词翰堕此一缄尚同乡社之耄倪咏乎三异先施良渥琢报匪工
代薛端明囘史宰啓
明纶敷渥茂宰陞华此日朝堂最重字人之长吾邦岩邑顾迂名阀之英虽公自为计则踈而民之蒙惠良厚某官修能颖脱敏识鉴开风流今在兹家本传於经济富贵吾自有途合上於夷庚乃飞太史之鳬殆屈朝阳之凤窃窥高致无愧前修便应有绿绨方底之书非复拘墨绶铜章之比某一丘自老十世与?未遑庆贽之恭忽拜华缄之辱思魏国夙昔之好永矢弗谖诵阳城抚字之辞敢以为献陋文匪报谦施良惭
答赵县尉啓【交代画鸂鶒滩於厅屏】
簿领沉迷空愧淮海楼之旧迹牋函委逮如挹崇义里之清风後贺既惭先施弥宠某官天潢泒近国器量闳赐秘书之僊图为善乃其最乐燃太乙之藜杖多闻盖以自娱胡为此来似亦少屈然而玉貂衮衮帝眷方隆金印累累玉门自有略展民庸之试便应褒诏之颁鸂?滩头已寻故事鵾鹏海畔共看壮图某名在小儒职惭高士对秋砧於明月岁则一周托夏屋於震风芘斯万幸方稽削牍例辱记名未能与箠楚辞岂亦同於此味相依如辅车势愿有取於其心
通赵寺簿啓
主印月联峻仰中朝之望抱关星廥猥随下走之尘半生拥篲以未能此日肃缄而何幸恭惟某官德辉银笔才冠瑶枝访兴公赋咏之踪地锺清淑探子政校雠之学天与经纶既懋底於民庸乃亟陞於廷蹟惟储帑计筹之历试故源流本末之具知粤从农殖之司特任鈎乘之寄清明四达蠧涴一销岂惟数上於便宜固已密禆於均节歌栢梁杨箕之咏虽则权舆登荷槖簪笔之班是应步武某尘庸太甚濩落何堪霜枯杏苑之袍仅焉再緑雪遍萱闱之发将以远来那知秣之攽但有扊扅之守尚依矞?获免空官食马虑不尽才所觊异知之顾好士为之推毂倘形有味之言投悃罙深琢词非腆
代乐清宰与方倅啓
玉笋辍班蹔题舆於白鹿之垒铜章绾绶行负弩於栖鴈之峯岂惟邦人仍蔽芾之荣抑亦吾党得师承之幸僭裁初贽肃候前旄恭惟某官织云汉以成文探禹穴而发秘越其英妙之岁声实既隆澹若功名之涂进用谓晚袖演纶之手而展转乎学馆屈均财之谟而参禆乎帑储上方招文武之英公自托藩维之佐薄蓬莱而崑仑弗即可谓冲高康海沂而邦国不空亦足惠利趣归有诏宏济是图某滥此附庸居然选调窥斯文之统绪有一瓣香堕今日之尘埃如三斗艾敢谓窃举员而幸去庶几抱素学以知归笑言偃之弦歌傥或取尔咏杜陵之厦屋其自今兹喜忭弥深编摩曷究
通赵倅啓
记班联於朝武不知岁月之驰托临照於贰车忽觉星辰之近僭裁缃简仰候缇屏恭惟某官庆流发乎璇源盛德辉乎银笔养成大用羞崑仑而薄蓬莱自秉精忠经骀荡而出馺娑借司储之寄径为制国之权舆乃眷中川素称近甸谢康乐之池宛在有此平分赵清献之楼岿然无非乐事未应煖席合即赐环海圻忻忻聊与民而留爱政路鼎鼎宜由阶而遂升某何但识韩益荣御李讵谓衡栖之需次又逢舆坐之临藩鹪鹩一枝方喜受?於樾?驽马十驾尚期问政於瓜时赞咏良深揣摩莫既
除架阁谢丞相啓
赋羽林之刍秣曾乏寸长掌金耀之文书忽叨钧播寖以清夷之辙易其尘冗之途熔冶恩深镂藏语浅窃以长倩贻辈流之笑何自抱关东方答客难之辞伊谁掌故盖浊宦清游之必较乃古情今态之悉同傥使得整辔问程渐有投栖之地岂不胜逆风扬櫂了无登岸之期此意难言以荣为忝伏念某材微且樕学落而芜第太常者十七年絶企腾黄之步课考功者岁六稔仅收破白之章虽仰蒙鸿造之穹窿敢谓出选阶之汗漫凡前後有祈於荐牍皆震惶自悸於心扃况象魏庋藏之联为鵷行储养之径崇宁秩令酌六部以分曹中兴官仪吁羣才而弄印不图懵甚亦获滥旃惊梦犹疑岂姓名之误及阖门起舞但手额以知归兹盖恭遇某官德应泰阶道扶辰极以至诚谐国是初靡滞於拘挛以公论叙人才乃先知於窈眇将恢一统之业用成长治之勳繄取舍之所关实规摹之至到仕兹丰水助开数世之仁采彼新田俾收多士之用永弼昭代惠及鲰生某曷酬东合之施唯慰南陔之养窃其余暇傥习睹於旧章缉此见闻或粗供於末用兴言报塞倍极凌兢
谢朱侍郎刑部啓
赋玉台之刍秣曾乏寸长掌金耀之文书误叨殊渥恍平生其未梦溢小己以余荣窃惟仕路由涂辙而分人情得依归为重处鼂错於掌故人知文学之未寒事昌黎於二卿士喜师资之有地使稍出於尘埃之底兼亲承於名胜之前其在斯逢可谓钜幸伏念某本以单疎加之朴讷皇皇就举选始得而顔已衰飘飘从宦游再至而心转苦自刼司於廥钥期寖脱於选阶区釡纵横了何关於古学圉庾尔汝宁复对於高人仅收破白之章空笑化缁之袂忽躐司於象魏殊昔问之马曹事简职闲犹侈小蓬莱之号荐专员的足成圆崒堵之图方倚出於下风岂但谢於今日兹盖恭遇修史判部侍郎庄裕山立孚融玉温浮沅湘而略巴江蚤蔼蕃宣之绩游蓬壶而憩元圃徧仪清切之联登于甘泉重我法从虽究臯苏之能事岂稽伊吕之远猷方将拔彚征之茅合善类於开泰新薄采之?收多士於中兴翊兹明时望在寰海某唯知自好不辱所蒙繙故实以有闻或供近用附贤哲而不朽敢有遐心且谢且祈以愧以惕
贺丞相加恩啓
诞膺显册申衍庆畲辞太傅之三公愈光谦德受加赋之一等勉答圣情海宇交欣庭绅胥庆恭惟某官弼谐新政迓续宏图运精神而折遐冲乾清坤晏观会通而行典礼星润日辉辑四表之懽心昭一人之达孝洎登成於懿铄爰疏锡於徽章虽厚德之欲醻顾何官之可报而乃巽以自牧退然不居论道经邦惟茂燮调之实加地进律姑承睠赏之彞益见君臣之协同兹谓古今之罕俪某身陶恩纪喜溢心扃愧无博士愈之诗以歌硕辅愿观太史佚之诰克敉宗勳僭斐有敷凌兢是惧
答王新恩谢启【建封】
谂兰亭之诸王克世其学得桂林之一郄足张吾军轩玉骢以见临袖华藻而为贽云胡不喜又过所闻伏惟某官姓名已香器局甚茂笔端云凑千岩万壑之轮囷胸次海流五典三坟之醲郁若时得隽夫岂钓荣方圣天子绍开於中兴而子大夫入奉於大对剀切陈当世务览必异焉魁磊光信史间今其始矣某眩於五色见此一斑既意气之相投聊诵言而为谢若曰变崑西之体岂属畸人唯应对渭北之谭愿期他日偶以祠事惭於後时

[book_title]卷九
<集部,别集类,南宋建炎至德佑,浣川集>
钦定四库全书
浣川集卷九　　　　　　　宋　戴栩　撰跋
代礼部御札跋
皇帝濬哲文明嗣无疆大历服廼宝庆二禩实维受郡国计偕之始正月庚寅命臣珌臣应龙臣贵谊典贡举暨其属三百有四人臣端常实司纲肃越二月丁亥上亲洒宸翰云汉绚耀贲於泽宫圣训攸属欲得伟厚正平之士且申禁防勿使侥幸者进忠朴者遗倬哉皇乎真帝王之盛心而我宋之家法也臣等祗惕对扬谨拜手稽首言曰仰惟祖宗以儒立国台莱之盛用康世轨丰芑之休燕及後人其登明选公垂意功令旧矣肆我寜考坯冶多士粤自庆元临御恭默法宫丕饬礼闱审厥去取曰器识伟厚曰议论正平洎于更化虽大廷锡问犹攽诏札豫戒主司用以见寜考之德之纯对越在天靡不维吉士是奬维正论是崇式克跻世熙洽四海归仁皇帝陛下遹骏前烈宣廸景光廼者登耆硕褒逸民録贤裔图象记功恩畅德普罔匪率循先志明示乡趋俾会於有极矧今亲策未遑天府既登亟縻好爵蒐择之重实加曩时是宜圣心厪恻责成有司臣等猥以庸虚滥持文柄虽更相励勉各既廼心柬尤拔颖务惟其人尚惧不足以称塞明诏抑臣等闻之天降时雨山川出云隆昔得贤唯意气感召尔万邦黎献实由帝德光被故敷纳明庶随举辄效今陛下闻昭殊俗化溢方外精神所感俊乂彚征其大者宜有光明俊杰之士出为时用而其小者亦当靖共岂弟一意承休培薄而厚礲偏而平允矣有不足道者诗曰追琢其章金玉其相勉勉我王纲纪四方唯在乎益加之意而已臣等敢以奎画勒之坚珉用谂万叶俾与我有宋无斁
跋方子斯赠奉词山祠杨君不食彘肉诗
自为青城客不唾青城地此杜子美题丈人山祠诗敬其祠不敢唾其地况敢食其所忌乎杨君可谓笃敬君子矣方松山长句大篇阐发幽奥鬼神之德体物而不可遗非烛理者孰知之
无垢先生廷对分録跋
嘉定甲申之春南安教授徐君以无垢先生张公语録见寄余目注心省手不能释也明年新天子改元以公中兴明道锡諡疏封官极一品宠章焕焉士始知侈公之名企公之节而其遗文亦复间出然则天下之於公梦而觉酲而醒圣主褒表之功也而徐君所以景行于公动知取法者则先此槩见矣是所谓豪杰之士欤今又刻公廷对于学且序其後谓士莫大於始进初余承乏癸未礼闱得徐君卷爱其论汉唐不为举子语及上集英对以其藁示余直而不讦婉而不迂事切当世钜细靡不及也有司初第居上已而才缀甲科所谓不诡遇求获者徐君殆以身教非空言也夫大明中天象景旁烛表直木于道固有目者所共凖的也而又有为之引绳者焉则天下之士所以仪型而无愧于公者其必自南安始
跋无垢先生言行
余儿时闻诸长老故侍郎张公无垢先生来守永嘉一以礼义亷耻遇其士民有谰辞以讼者先生亷得其情既而拱手对之曰九成为公惶恐讼者愧汗自悔终其身不至讼庭其他如戒亵语皆与家传相出入又言公去民遮留不获既归辄具起居有传其疾少间因读丁晋公玉带事怒其挟诈要君疾复剧至今诵之以为刚德君子而家传若有所隐讳者何哉夫善善恶恶天下之公理也惟公所以自立於世者直气喷薄故自其对策天子以至筮仕立朝遇不可必行其意始终大节磊落如日星正以其善善恶恶之素明也而岂以无所喜怒为贤哉孟子曰耻之於人大矣又曰无是非之心非人也公以人之耻为已耻以天下之公怒与天下共怒之若是者可以为人矣余故因述所闻而私附其後
跋葛朴翁所和渊明归去来辞
报恩信禅师出示朴翁和渊明归去来辞题者既盈轴矣余未知所以言也会余与师登浮图絶顶注目太空日光掩苒云雾起其下赤松诸山皆积苏累块处处聚落真蚁垤然因叹天地无尽界今古无终期人以世故自绊不翅如蚁之营营而生死去来梦幻不足拟也彼以家为归者固赘矣而以为无适非归者亦得无孟浪于其间哉虽然寒丝饥粟圣贤不得已与人同者也渊明朴翁之赋几是乎遂书于此轴之末宝庆初闰
跋僧独庵拈古
道不属知不属不知知是妄觉不知是无觉余昔闻之禅宗自以为最清切处也今观独庵取古人成案随旨赞扬信手拈出皆向上机具第一义所以阐宏正法昭揭迷津其惠後学不少矣然印肯已涉费辞分疏又添注脚岂尽拨疏钞径指心源必无言无说无示无证而後可以入不二法门欤抑亦诸说现前譬如油爉为烛燃以不言之炬而後始光明灿烂欤此知不知之间所当会也独庵俾余着语余笔阁不得下欲拍膝卓杖以自逃则拟议且晚矣纳此败阙用资莞尔
跋薛叔容游四明洞记
余仕定海以事至彰圣院迹访洞天有僧谓余曰此去五百里近矣石穴四呀谿呑谷蝙蝠家其中然非真四明洞也洞去山窈絶窍玲珑正圆如月景之印空非裹粮两浃旬叵至余固心疑听者交阻递止会雨且檄程严迫遂弃去虽近者亦不果游今观叔容此记所谓四石穴者非耶因思李善注兴公赋谓方石四面自然开牕皇朝志九域又以为山有四面面产异木而不相杂考其指认语似牵附然则骚人墨客毫殚纸费亦直为文字之好耳讵必其真哉虽然以传闻之荒唐疑游览之浅涉余则诞矣请以叔容所记为正
跋楼圣凖得母记
圣凖得母时年已四十讵今七寒暑耳计其孤苦道途之日多而奉懽膝下尚浅也夫终慕者子职之常三乐者人道之极曾莱氏自穉至耋犹复欿然圣凖欲以来今而偿其往昔顾亲髪尽白而圣凖无壮顔矣得非尤曾莱氏所喜惧哉余方囿於喜惧者故重述圣凖之心
跋黄若晦西塍筑室记
黄君若晦玉腴而氷澈文行称其为人高翔逸翥所谓掩浮云而上征者余甚疑西塍不足以留之余非以其地薄丘墟以地虽胜不能当其人之胜也今观若晦所记则异景错陈变幻不可名状若遂逊其美者岂地与人固交相发哉夫以境为乐者常士也以心为境者奇豪也若夫有境不自知而方有羡於是境之外斯则衆万之流矣故山颠水涯跋峯蜚瀑非不聚幽丛秀而俚翁伧父羇庸隶惰曾不疗一饥虽历朝暮俛眉而去之何乐之云至其渐渍耳目流染性情过钜丽之区睹靡曼之会妖歌冶舞危丝脆管未必能尽通其趣而皆有艳慕之侈心焉甚而视重闠之龙近郭之乌犹自以旷年历世不可及也岂不悲哉然则处人之所同囿而诏人之所独诣如若晦者讵可以限域较焉或谓不以隘陋改其乐者顔氏也必以岚烟野色而後乐者若晦也二者无迳庭乎噫有间矣虽然使顔氏子不足以发而以空意自娱则直陋巷一癯耳惟其帝乐王礼卷舒胸次是以信其与虞庭之臣旷载同道而非居隘陋者比也然则若晦岂闭关西塍者哉谨毋以其寄焉者命之
跋朱元刚诗集
余友朱君元刚访余出近作若干篇君文余所知诗亦清婉余於君家兄弟述之屡矣兹复欲赘余语何哉淮盗平是日捷书下郡国余閲报拊手喜甚曩以病止酒且一年谩留君小酌余尽数杯病亦不作因读君诗终帙翛然有世外意如轶风而超惝怳也中有哭吾儿诗读之亦不甚悲岂其喜溢而有是欤姑志其末若夫君所纂余周礼说及君所自着杂文竢日订正而书之未晚
跋朱景囦诗集
余旧友雕谢或散而他游其在者以余衰病不相往来间以事请余力不能应重拂其情俛仰愧惧而已独南荡朱君景渊出必见见无他故必示以诗余与诗絶久矣而君勤勤如此所谓不以荣枯二其心者欤君诗婉丽清密如万舞九奏笙磬间发听者忘倦而何待余之刻画其不可不言者则君之行谊是已君蒲江先生之南容也当蒲江在时賙赠无虚日君亦哀穷悼屈随手散尽馆于戚里毅然不干以私无纎粟累其意徙他馆亦然以故贵人多爱敬之君通诗书礼及韬略之学倦游场屋而以膏馥沾丐取荣名者无德色也斯不亦行谊过人当世之奇男子欤读君集因书其末
跋初机集
杨居示予赋颂诗骚记叙等若干篇余玩读未既亟索余语且诸贤题品富矣余安敢赘每怪文无异道而评文者多异说何也文盖言之黼藻云尔世之方谭俚语彼我相命犹有不能通其意开以端倪者或昧於所宿授以指向者或倚於所趋甚而认杪为本迷朔以南言之难知如此又从而黼藻焉宜其愈不易知也夫以文之不易知而操翰染牍者或体未周而辞先焉趣既狭而辞胜焉或覆之以艰深或张之以孟浪往往文皆出於言之表宜不知者因以为诟否则影褒响赞而已然则古今评文者不胜其异说亦各其见然欤杨君才奇而志远气伟而识高其文如急波壮澜弥漫浩荡不可遏御至其自为洄洑则纎形隐态頫仰且足若遂充之以理奥博之以事变严之以法程陈规腐论不必重袭则径当与古人挹晤於千载之上此文之终事而道之成也然亦岂以当世尽知为贵哉杨君其有以自信而去其未信者焉
祝文
祈雨祝文
天之牖民稼穑维宝丰年穰穰有相之道今适南亩维暮之春既种既戒永观厥成曕仰昊天崇朝其雨有渰萋萋则不我阻暵其乾矣瞻彼阪田泉之竭矣瞻彼溥原嗟我农夫云如何里神之听之莫远具尔南山朝隮兴雨祈祈既沾既足孔惠孔时神之格思职竞用力粒我烝民有实其积斤斤其明濯濯厥灵以享以祀无不尔或承
诸庙祝文
猥以妄庸来试簿领窃闻聪明正直依人而行者神也某敢不砥砺无愧于人以不失神之所依唯尔有神尚克鉴之
池头庙祝文
将母而来簿领兹邑维我庐宇与神为邻公廉勤畏誓坚此心神其知之是用相我
劝农文
定海劝农文
岁二月守令集父老于近郊若国令典以饬田事厥维旧矣相于兹时虽我海邑罔有不穑之民亦罔有不垦之土耄倪丁壮饷饁耕耨耡耰钱鎛如鱼鳞而起人力勤而地力且尽矣然则农不待劝而所当劝者去其害农而已乡闾里閈务相辑睦一语不酬动成睚眦则鬬争之俗宜革也田壥宅区各保分界彼此诈虞自为畦畛则侵冒之习宜屏也积居贮贷懋迁有无左右罔利则人皆贱之谨勿以垄断为也庐室舆马服食器用好奢无法则衅或萃之谨勿以掘閲为也田家作劳斗酒自适维沉维湎盍防厥微婚姻以时男女有别维淫维佚盍杜厥渐若其奕博敓攘嚚顽冥誖我民其必不尔盍亦谨之察之凡兹数者万几一焉则丽于辟闵于有司恫瘝于厥身以及其家而所以害农者蕃矣去是则仰而事俯而育春台熙如协气孔洽隂阳和风雨若螽螟之沴不作维天其相之於田功乎何有父老其诏子弟焉毋忽

[book_title]卷十
钦定四库全书
浣川集卷十　　　　　　　宋　戴栩　撰祭文
祭林侍郎文
繄衆哲之繁兴信兰芳而芷洁渺流风之独继惟松操而筠节姱鄞江之多贤佩琼琚其陆离俨魏国与玟瑰孰典刑而似之昔余之耳公也识昭晰而鉴开剸捷疾而矢度擅拨烦于吏师底金谷以成务非方隅则护三军之饷非大农则版四海之赋盖杰然为衆彦之宗何多多而长裕洎余之目公也按步趋於仁义甘咀嚼於诗书鄙趣办为一切笑敲朴之麄疎居处无华靡之奉服用皆素朴之余盖退然得儒者之范岂声利之区区呜呼敛才而冒以德约器而归诸道兹前修之能事尚老成之是考丧榘矱于前陈宜旁观之慨悼矧宵人之受之超冗贱而独厚蜚剡墨于无媒垂赠言于不朽曾岁月之几何隔死生於翻手倩千山之啼鴂侑苦词于一缶
仙都祭薛瓜庐文
呜呼笑睨浮云宇宙物蜕哭视潜壤师友道替水心往矣我师者谁子又继之我友日稀凡我友朋散而仕游念子块处条春蔕秋侧闻杖屦赤城之麓题句巾山任蕃赧缩示我新集逸响琅球我念子敏世莫与俦语无留听书无停矑千载之精尽遗其麤绳尺弥修芒锷匪厉期子皓首复反卒岁人曰子疾我省则非丹顔戟髯蔚其有辉歘惊饯客甚晳而臞饭不龠合饮水满壶呜呼子竟僊去岂以疾逝诗传鸡林字照四裔家有令儿竞爽齐芳华缔未完克绍其堂烟殽火酿子寜肯歆怆怳敶辞式鉴此心
乡祭赵郎中文
呜呼由藩方领使节而清苦不疗于药资历册府登郎闱而恭选不移于位貌虽昔贤之共然於今世而皆到缅道术之湮微嘅人风之变踔笑冲泊为亡庸指傲桀为见效维公敏超事先健干物右投获以弃匪龊龊者亷也吏欲擅师文希絶辈藏高以卑匪煦煦者谦也自其科世级筮京仕而世固以远器占之矣夫离谤而丛誉积爱而销嫌宜美爵之倾赴胡程促而步殱矧中夀以未艾岂景薄于西崦呜呼哀哉百虑非忧一敬似惧役肝胆以过勤召膏肓而自祟方简服之罙隆勇丏外以迭试易章贡于宣城次犹虞其太遽伟佳儿之擢铨曾弗寘于忻豫视外物为一尘何死生之足计庚歊若焚涛江沄沄歘其归舟翩彼旐旛我酹我哀匪直乡枌
乡祭卢直院文
呜呼辟清华之轨路挟骏駃而上驰才与命以胥偶阔际逢之一时公收勲于艺籍蚤挺拔而芳腴缀明月以为佩建舒虹以为旗遍窥蓬山之户分儤鳌禁之扉纷词头之夜下或庆律而戎机盖十擅其六七何辄出而愈奇兼牋奏于南宫涌泉思而沛余繄余乡之前哲掌帝制其寔稀俨先陈而後蔡粲紫橐之相辉纵窘步而少却胡奄忽以至斯每观公之韫立信才宏而具宜事前迎而却拒理透深而摘微既烛了以鉴裁亦薮藏而煦濡杼逸思於篇什寄余襟於酒棊谓此乐之终竟罄交朋而来期倏五十以嬗化悼贺监之莫追呜呼哀哉乞郡委羽之境筑室太玉之坻使左餐右粥丰及物之德而精笔妙墨富闲居之词靡二者之一遂愬穹苍而孔悲想营魂之留祔陈薄奠以来思
族祭教忠弟令合宜人文
呜呼潘杨父友地擅儒门王谢家秀天嫓隽伦两美之合于古罕闻展如夫人懿积罙芬教成桂堂明经冢妇其养伊甘其荐伊楚相彼夫子如玉斯组和以慈物敏以辑务煌煌天阙着籍以朝朱轓翠节介于幩镳岂不赫奕而色靡骄庆繇顺至天道孔昭繄世阙陷虽天莫巧五福几矣维疾是悼四十二春半为治疗有剂万金莫觌一效呜呼痛哉某等?于萝藟夙稔音徽娣规姒式老睠稚依粤闻告讣涟泗竢归一觞缩酹妥此輤车
墓志
娄南伯墓志铭
南伯娄氏名铸宝庆二年十月乙酉卒君既卒有潜山集若干卷孤谷所纂次也介其状请铭余读之曰文之体不相沿其究一尔且吟咏以情性论着以理义古人未有越此者世所同知而或不能自通於古人以其情性否而理义闇也君诗用元佑律虽绘组故事以就声韵而高睨物表自为开阖不失情性之正其他文伦纪条通劝戒森列往往有益世教若骈俪则君集中居大半夫四六本法不过句偶按昔字辞运今意调随其分量可以称上尤者絶出矣君割制揉合理义默贯然则君之文无觕细非苟应俗者此朋友所以悲君生五十二年而湮汩以死也始君童丱游乡校翔趋阔视见者辟易都讲老师相语曰此娄氏子也夙成炳蔚皆目注之既壮昼繙夜玩经史传记猎采无休时奥篇隐帖览即成诵觚翰所就乡之文学先生愈益赏异而君亦以此不遇场屋俛视黄纸册皆旧等夷或不逮远甚朗歌永啸舒幽散郁间以病告而不知者以为君且得心疾矣夫以君之孝友仁裕门之内雍如也门之外泊如也岂以寻尺得丧尘介其胷次而顾不释然哉此识者所以重为君悲不独时命之难而知心亦罕也虽然以君之才使之得仕展露其所有将不即人而人即之忌媚曶生则讪谤更起嘿嘿可以为傲咢咢可以为倾而其论未知所定矣君既以学娯身不妄出庭阈无争名炫燿之嫌无进取眦睚之怨以此自养其高鸿冥飞而凤远翥其得不既多乎余故谓非所以为君悲而君之意亦必有以自慰欤君之先繇长谿徙水嘉曾祖琯伯祖监察御史寅亮者自谱其系距唐纳言十四世尔祖克亮父世初楚州教授淳绍间知名母何夫人翰林学十溥之女娶刘氏刘之大父歙尉昕与历阳守仲光忘辈行不以壻礼眂君君雅厌俗缴绕二女许嫁长衡阳理掾盘之子炜余季也次湖口丞陈埴之子钜每媒老白二家君曰父余友也可以无一语折难其坦吉如此三男子谷毂慤咸力学文有指授天其卒相娄氏以醻君之志余以为非所患者果不必悲矣君卒明年十二月辛酉葬建牙乡西华山铭曰峩莲峰兮架颖鋩湛岷潭兮濡墨芳跨蜿蜒而上征兮兆曰文字之祥
赵君举墓志铭
宝庆之元圣天子龙飞加惠同姓湛恩濡焉於是赵公君举以屡荐国子监例当上集英对不幸以母夫人王氏忧毁瘠疾侵冬十有二月甲午卒其弟时稼泣言於余曰人所罕能者兄之所能也人所同预者兄之所不得预也兹命矣夫余请究其说乃曰天以我宋克肖厥德宗英竞爽林立颖出较其艺行岂遽不寒士若者然人率疑而弗信也遯而弗偕也予兄以逊顺笃实绚词藻而发之朋游敬爱若一祭酒诸先生往往馆焉先是宗姓无假馆于人者斯特异矣今明主兴太平中外忻忻凡恩典一至春官者咸得齿仕籍予兄独弗获青衫手板与州县吏自展竭簿书犇走间不然但至天子之廷吐其平生韫积虽朝奏暮死亦瞑目奈何钧不及侪辈耶余闻而蹙然更喻之曰能其所不能者君举所以过于人也不得预其所同预者抑天使君举不自混於人也今世多谓宗盟入仕之优故有欲削其数者欲靳其予者使知人之同得而有不能得者焉庶一付之命而议论纾矣兹君举为宗盟地而子何憾焉时稼乃出其谱系行实而读之按君举讳时贤艺祖皇帝介弟秦魏王九世孙也曾大父公孺故忠训郎大父彦□故训武郎父仂夫故秉义郎自高祖武翼扈从南渡因家秀之崇德君举少刻厉寒牕一灯研磨彻旦室虽单空半菽杓水顔色怡如也其教四弟身率行劝以前哲为绳凖举动微过差则抨正之故和而克立巽而知耻咸以器业自致时稼为寜国府司户参军其乞铭於余辞气款恻文而愿者也以此知君举所以教矣君举且死属诸弟曰修短有数吾知之诚安之长往之後故书千卷足遗子以学所大戚者二亲先逝重亲块存无以终养尔吾儒生也歛以深衣勿用缁黄以汩吾尚呜呼信然亦不足於铭欤君举生淳熙之丙午岁娶王氏子二若次未名女一宝庆三年夏四月丁酉祔于临安仁和之先兆实黄山铭曰匪甘而饴味我道腴匪华而袪藻我芳思得匪增峻失匪亏卑於铭不忘鴈行之思
存斋蒋弋阳墓志铭
存斋者蒋君德瞻讳叔舆所自号也君曾祖扶祖厚赠中大夫父行简以朝议大夫知处州最有名赠中奉大夫水心先生铭其墓所云梁普通初为永嘉守其隐於西华者蒋氏之始也道降俗漓士多旅于分域之外其以功名自诡尤莽荡寜复知自存哉昔孟氏谓人之异于物者至无几也存之者君子故推而天地同伦去之者庶民故极而鳞羽无别斯其为教肃矣公之学本末毕具天文地理律历音乐仓扁之书靡不该究而其大者汉唐本朝兵刑财赋之源栉理而组贯之其言八阵牝牡奇正画地成图不翅指掌余尝见其手抄箱积栋充尽天下异书也其学之博如此至觇其所存而验之朋友亲切之际则毫发咸就绳凖奬善箴过无曲谀抵讦之色药病恤难无强知谩应之论不以缔昵为声利不以逖疎为怨嫌其步武实地又何其约而有要哉余是以信君之所存而非其自耀也君以中奉任调扬州司户临安府仁和买纳盐场华阳军节度推官吉州永新丞嘉定九年浙漕荐其文於礼部遇余行都余摘水心语谓曰子以胜流恬于仕进子无干泽可矣奚必以科目为累哉君笑颔之自是不复举进士所在亷平自将条令通久如般陈聚新振举仓职而不以纠发前逋为能住竈起火密防私贩而常以厚支盐本为急其听狱讼虽发讁莫欺而湖北李誾之狱必辨其非杀人祀鬼者其治征赋虽豪户不少假而永新预借督促之扰则寜辞摄邑而後已盖心无适莫唯是之从前後荐主率名守贤使者犹曰改官常举尔荆湖制置大使赵方威名隆盛释属辟椽皆一时选雅敬慕公檄佐其幕有旨禁摄局赵留之不可力荐于朝知信州弋阳县会所知为外台先以书抵之曰月桩为银若干此邑之所以困也榷酤报牛状牒鬻纸此民之所以重困也公其有意苏民瘼乎既至度不可革则曰吾先经理其政可也县为乡九都踰六十令民首实以整诡挟之弊其疆亩肥瘠品等高下各为图以记之保正副物力陞降皆缄之几侧夜漏未尽五刻辄视政吏分案捧文书立庭下无敢丛拥者廋奸匿黠连年累讼一阅牍底立剖不留其委折曲直参互者呼至前儿女谕之或释怨不争而退夏秋二赋与民立期一胥不至乡落宿欠几三万缗收遗拾碎痛自节约迄无少负建社稷壝以崇本兴常平仓以济艰又以余力创薰风楼造了岩李村驿而月解裕足常先於诸县郡将每指以为他令法民家置画像以祠公既得疾文书应报如平常嘉定十六年正月二十六日卒官年六十有二积阶承议郎士民为之出涕具诗颂酒殽旗鼓送其柩至数十里外世率谓获乎上者必厉民而得百姓誉者或速谴上官亦岂尽然哉初公从中奉出峡与兼山郭雍上下其议论而公亲领密受又从袁道洁於夔州亦以所学质焉公迈爽自整幅巾抵掌谈辩如云听之者莫不心醉其所植立麾斥尘滓于八荒之外人莫能涯也余闻古人学聚之外莫大于尚友故友一乡之善士为未足又友一国之善士一国之善士为未足又友天下之善士极而至於千古之人莫不与之神交意会然後谓之好学公於诗则四灵虽调度不合而不废也于文则水心之门友虽意趣间有偏者而不靳也道德性命既已参周程之旨於袁郭而於薛公士隆讲划制度尤详又以管葛自期而寻绎其事於齐语蜀书慨然有拔起之志则公之尚友者岂今人所可到哉夫其合乡国天下之善又推之千载而仅施之一邑可哀也已其配刘氏封孺人阃行勑备後公数月亦卒子焈炗焱煚?女一人宝庆元年正月十二日合葬于瞿屿亥山越二年焈煚以状来乞铭铭曰伊古哲人以识为质淬学磨友朝熙夕缉既成鉴燧坎离自集後之陋者质薄而亏学硗弗入友窳者随譬彼荒甓曷治曷锄伟欤德瞻可以大受书高屋危芳液在髓交匝海区摽律在手施于男邦如郑之侨裁割政幅柔美教条上敬下顺匪偷匪嚣平昔蕴积粗一二试岂其管葛同播异地抑或有逢度越不啻巽峰之宅亥阜之坟兰气彻户松色?原生殁不朽是谓存存
张夫人墓志铭
初余簿定海定海宿楼船军四千与许浦相应援主将吴君英开冶铸治札革揉角炼干凡矛劒刀戟甲兜鍪假面大弓滴油弩之属无不犀利精好手援斧墨为战舰百余艘营部屋庐寸瓦尺壁无剥圮者余数奉檄阅视乃知自嘉定更化朝政清明庙谟渊密虽内地一将无不谨选而咸获其用也吴君间与余语必及忠孝且道其客黄希吕之贤於是余始获与希吕交吴君既移许浦又携希吕以俱齐安之役寇方遁去余孽未平吴君往戍希吕赞以画尽剿其党又偕戍胶西积劳补进义校尉一日希吕以书抵余使其弟武在京学者泣且请曰希吕不天母夫人竟逝矣古云三釡若希吕等何痛如之往返十数余叹曰此常何所以知客忠孝者也按夫人大父某父啓姓张氏家平阳逾笄归同邑黄处士厚之处士孝甚夫人德谐志偶姑晚而丧明易喜怒夫人沐浴抑搔如其意所出药饵唯谨处士及其季升之两室一?夫人与叔姒相佐佑恩意周悉不幸继亡抚其子叔度与已子均教为成人处士既没夫人不荤肉散其子游四方理长缉短俭内勤外葬其仍世未举者五丧嘉定十七年十月乙卯卒夀七十有八宝庆二年十月某日祔于处士之茔实桃源里三子长希吕次武次卫二女长适进士郑去病季适进士孔正大孙男三女一余谓夫人慈养有泣鲤之遗鞠教有鬻髢之勤而又同居以洽爱躬绩以毕终若是者皆可书余独因述希吕而以所闻见者附焉铭曰靡媺不録维邦之谷靡积不昌维家之祥
处州通判墓志铭
戴姓着于永嘉垂百七十年矣知盐官县事士先始擢进士第临江教授述继之与公曾祖中散大夫迅为伯仲订经诹史文辞大振乡人号二戴先生教授与周士行已游至款而状舍人刘公安节行实则中散笔也同从程氏学故教授亡周博士为哀辞且铭其墓祖觊朝请大夫知建昌军有诗名今永嘉志多其题咏父九韶淮东总领所干官未展用而殁以公赠朝散郎公讳若氷景清其字少而风姿頴爽玉雪自将朝散爱而名之且逊以已所补官自以屡举入调主崇安簿临海丞知罗源县或谓选人为令此无病自灸者公辗然弗答既至则审计度躬俭勤闽土硗而狭赋人多倚院寺僧以明年之获鬻今岁之直甚而豫鬻四五年者名曰扑卖至期则窜无从索耆户长厌苦公令先占税而後贸易故督赋不扰而办帅何公澹下其法十一县行之至今侯官有陈氏狱狱疑帅以委公公以为死者趾伤非要害也诘家属得其情乃解鬬而踣亟平反之帅称善欲闻于朝公谢曰是欲置侯官宰何地乎故何公靡由介请剡以京状监行在赡军激赏东酒库考与举如格改官为瑞昌县北兵扰淮纠民护江供亿倍费公栉棼砥棘民不告疲辛巳之役蕲为寇践对境不百里嚣顽幸衅讹言挻惊公随方镇帖衆赖以定民有姻族交讼率以伦彞晓切之劝辟农畲增续学廪居三年化理大洽守宪郑公损留公筠上其绩诸使者荐交于道曰此贤而练达者此茧丝与保障具全者公不以自多秩满造京慨然曰视茫茫而步偻矣老不供世用也部注通判处州阙以归累阶承议郎在瑞昌获伪为州县印但时达等赃贿钜万令该詶赏公辍不复言既而以今皇帝登位恩转朝奉郎得官一子识者谓阶品素定而公之蹈义俟命者贤也宝庆改元三月疾于其家属其子涓历屈指自颔曰某日可矣遂以其日庚申卒得年七十一三年十月己酉葬建牙乡渚浦之东兆夫人刘氏先公二十年卒盖同祔焉余每谓儒宗士系守所见闻而能摅之用者难也发于用矣而能使人信其用者尤难也今世以作邑为繁重未改官则相戒以浼已既改官则曰姑以偿吾债而止虽有絶异之材或疑于自试无他浮声悸之也况儒生沈锢家法世方笑静以钝谤实以疏岂独建置侮卓而盘错訾虞哉公蚤当剧任曾微阻容及其再试如驾轻就熟固其宜尔然通官显僚岂无意见各异而公顾能使声誉如出一口余是以喜公摅发所见而人信之兹不亦克振世德者欤虽然公之永其世德抑有可述者初公既用大父泽而公之子必闻又逊公泽以授其孙耆夀补将仕郎盖其家庭一以孝慈逊顺转相浸浃其不以官爵为一身之私匪待劝诏而能也易曰有子考无咎公其有子承考矣壻锺太初张瑾次孙颐夀孙女三人铭曰伊亳之谯徙于魏陵嘉佑元符世撷儒英既衍既蕃各为芳馨公生儒门而有吏声治办在境孝友在庭两泽四世绵延以兴我观薄流计影析形既迫于谋亦隘于成胡不有裕鉴此德铭
佛夫圹铭
佛夫戴氏余弟三子也永嘉之俗名子者曰亚某某孙独余弟盘名子以夫夫者刚立之称余爱其谊故三子率以夫名佛夫初生其母王氏临蓐梦入梵室有佛危坐头嶢然疎眉秀目凖直而口方旁一老父唱曰与佛有因与佛有缘忽寤而胎下矣视其相如所梦才百晬人孩抚之辄能谁何或教以诵佛合十爪以听因奇之不复以护养经虑侍婢携抱不谨置之厅石上有犬过之惊得癎疾药以保命丹即愈既逾年会乡邻有争浄光山者聚千百衆鸣梆啸吻声撼屋瓦佛夫因惊旧疾复动重以吐泻越两日死是岁八月余官行都寓其柩於广福寺暨七载余始来归遂葬之德政乡头陁村和迦陇陇之下有帆游戴侯庙相距百步铭曰孰来而生天地指孰去而死露电示藏于迦陁结梵纪来嘉定辰去以已厥藏宝庆戊直子辰胃已井子七朏神居冈首佛隩止同我族类锡甿祉

        </div>
      </div>
    </div>
  </div>
</div>
<!--update:2025-08-30 10:27:54-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>