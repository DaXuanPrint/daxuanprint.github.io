<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="提要,原序,卷一,卷二,卷三,卷四,卷五,卷六,卷七,卷八,卷九,卷十,卷十一,卷十二,卷十三,卷十四,卷十五,卷十六,卷十七,卷十八,卷十九,卷二十,卷二十一,卷二十二,卷二十三,卷二十四,卷二十五,卷二十六,卷二十七,卷二十八,卷二十九,卷三十,卷三十一,卷三十二,卷三十三,卷三十四,卷三十五,卷三十六,卷三十七,卷三十八,卷三十九,卷四十,华阳集全文在线阅读,华阳集全文在线下载,大玄古籍书库">
<meta name="description" content="宋人张纲(1083—1166)撰。四十卷。纲字彦正,润州丹阳(今属江苏)人(一作金坛人)。大观政和间试舍法三中首选。除太学正,迁博士,累官给事中。初与蔡京、王黼不合,南渡后与秦桧不合,致仕。桧死,召为吏部侍郎,兼侍读。终于彦知政事。其座右铭曰:“以直行己,以正立朝,以静退高天下”。自号华阳老人,谥文定。此编系其嗣子坚搜辑编成,以其自号名集。凡文三十三卷,诗五卷,词一卷,后附行状一卷。总八百五十九篇。纲每成一文,都人辄传播,经建炎兵燹,十不余一。又以秦桧柄国,惧为所忌,绝意著述有年,故斯集所存,实为不足。《">
<title>华阳集_张纲_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">华阳集</span> <br/>
          作者： <span class="inputVal" id="bkauthor">张纲</span> <br/>
          朝代： <span class="inputVal" id="bkdate">宋代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">类书文集,诗文集,完结</span> <br/>
          字数： <span class="inputVal" id="bknum">[book_length]141803</span> <br/>
          说明： <span class="inputVal" id="bkdec">宋人张纲(1083—1166)撰。四十卷。纲字彦正,润州丹阳(今属江苏)人(一作金坛人)。大观政和间试舍法三中首选。除太学正,迁博士,累官给事中。初与蔡京、王黼不合,南渡后与秦桧不合,致仕。桧死,召为吏部侍郎,兼侍读。终于彦知政事。其座右铭曰:“以直行己,以正立朝,以静退高天下”。自号华阳老人,谥文定。此编系其嗣子坚搜辑编成,以其自号名集。凡文三十三卷,诗五卷,词一卷,后附行状一卷。总八百五十九篇。纲每成一文,都人辄传播,经建炎兵燹,十不余一。又以秦桧柄国,惧为所忌,绝意著述有年,故斯集所存,实为不足。《四库全书总目》以为其“诗文典雅丽则”。冠洪迈、于文熙二序。有《四库全书》本。</span> <br/>
          封面： <span class="inputVal" id="bkimg">Z_18434.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]华阳集
[book_author]张纲
[book_date]宋代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]类书文集,诗文集,完结
[book_length]141803
[book_dec]宋人张纲(1083—1166)撰。四十卷。纲字彦正,润州丹阳(今属江苏)人(一作金坛人)。大观政和间试舍法三中首选。除太学正,迁博士,累官给事中。初与蔡京、王黼不合,南渡后与秦桧不合,致仕。桧死,召为吏部侍郎,兼侍读。终于彦知政事。其座右铭曰:“以直行己,以正立朝,以静退高天下”。自号华阳老人,谥文定。此编系其嗣子坚搜辑编成,以其自号名集。凡文三十三卷,诗五卷,词一卷,后附行状一卷。总八百五十九篇。纲每成一文,都人辄传播,经建炎兵燹,十不余一。又以秦桧柄国,惧为所忌,绝意著述有年,故斯集所存,实为不足。《四库全书总目》以为其“诗文典雅丽则”。冠洪迈、于文熙二序。有《四库全书》本。
[book_img]Z_18434.jpg


[book_title]提要
钦定四库全书　　　　集部四
华阳集　　　　　　　别集类三【宋】
提要
【臣】等谨案华阳集四十卷宋张纲撰纲字彦正金坛人大观政和间试舍法三中首选初与蔡京王黼不合二人每挤抑之及南渡后登琐闼复与秦桧隙遂致仕桧殁乃召用终于叅知政事事迹具宋史本传纲健于为文每一落纸都人辄传播遭建炎兵燬什不存一又以秦桧柄国惧为所忌絶意著述以故流传不多嗣子坚搜辑得八百余篇至孙釡始刋板寘郡学以其自号华阳老人即以名集洪迈为之序凡文三十三卷诗五卷词一卷后附行状一卷诗文典雅丽则讲筵所进故事因事纳忠亦皆剀切至南宋之初尽革绍述之弊凡元祐诸臣之后无不甄録转相标榜颇滋伪冒纲乃复有劄子论党籍推恩太滥尤可谓卓然特立毫无门户之见者矣乾隆四十六年九月恭校上
总纂官【臣】纪昀【臣】陆锡熊【臣】孙士毅
总　校　官【臣】　陆　费　墀

[book_title]原序
华阳集原序
华阳集四十卷故参知政事资政殿学士章简张公所着也始大观政和间庠序宏盛彚四方防造于京师公起朱方孤生持经术骧奋声高一时儒先仄足敛衽比三冠伦遂防崇政名为第一天子当扆挹叹有防隮用矣老蔡方颛国挽使听已倡富贵有命之说连拄之且雅憎王黼为邪勿忍识其面擢才学馆郎官坎防过十稔澹然无嗟悔意独玩心于内不肯顷刻辍为文章每一落纸都人即日传播至汗漫栋宇建炎庚戌家乡厄敌兵箧积贮藏六丁下取略尽煨燔所存仅逮百一既桧相得志齮龁知名士恶子组织人语言买进梯祸公在睥中又为之阁笔袖手秦亡公亦老故歴嵗乆着録不能多薨之明年嗣子户部郎中坚搜拾论次合八百五十九篇将刋镂垂世未克而没后二十三年嗣孙池州使君釡乃出捐家赀板寘郡学迈首得其书伏读之大抵制词严而缛表疏卷卷主敬虽莫齿退休未尝以一篇倩人代作而讲筵故事十九章剀切明白如仁宗得君人之道舜不穷其民光武开心见诚唐太宗察上封者之奸宪宗御下有术文宗不能正陈夷行唯阿之罪皆反复致志因事纳忠非若等辈区区备课程而已池州以书索序顾晚出辽絶欲谢不敢念昔者辱与户部游而伯氏文恵公奉使淮东时筑亭结楼于官舍公为赋两诗酒琖揺江波吞翠璧之句至今讽咏在口輙借以自恕然甚惭公自称曰华阳老人集用是以名绍熙二年三月十六日序焕章阁学士宣奉大夫提举隆兴府玉隆万寿宫魏郡公洪迈撰
天地山川灵秀融结必生奇崛瑰玮之士迈迹振古以开文献于将来而文献之传亦必有尚论景行为之后进者以见闻而羽翼之斯二者恒相须也故杞宋无征孔子伤之而圣贤经传亦皆俟诸子以世其传此不特皇王之谟烈廊庙之规章即德冠一乡行征一邑者嘉言懿行典刑攸繋百世不可磨也或曰人亡则如之何扬子云云在则人亡则书故颂诗读书以论其人兹尚友之道也予自垂髫时习礼于乡校见有宋先哲张章简公者豆而爼之于祠矣闻其人乡邑之耆俊而国家之梁栋也心窃慕之及考之宋史参之邑志仅述其姓字与行迹之一二考其遗文洪业蔑如也则心甚惜之曰之人也之德也乃防闻于后世乎及予致政而田适与其裔孙光裕者游偶出残编断简于蠧余以示余读之叹曰伟哉吾乡之先哲有是哉孝义着于乡邦勲烈赫于廊庙代言西掖则典雅丽则允黼黻乎皇猷正色立朝则斥奸逺佞直争光于日月虽佐业偏隅而身系社稷之安危闗君德之休戚者数十余年君臣协志寿禄永绥此其文章政事节概勲猷盖庶几韩范富欧之俦公尝自书曰以直道行已以正色立朝以静退高天下人皆以为不负所言是诚拥方茅之秀汇五湖之精挺身一时而殊絶百代者也不幸重罹兵燹著作之属煨烬者已十之八而嗣是子孙衰谢贤哲无传仅有诸编之未斩者数百年来冥冥罔攸表章此岂一邑之漏典实国史之遗文哉夫贤人处乡邑之中擅一言一行之长者人犹脍炙而模楷之而况公硕儒名相遭遇四朝言听计従泽及天下可使其终冺然乎予生也晚遇之迟尤幸斯编未尽斩而后生者得与于斯也故缉而梓之以播之乡邦传之四海使百世而下知吾乡有立德立功立言不朽之士而兴起者无艾也且孟轲传圣道喜居之相近而荀卿有言法后王欲知上世则知周道谓其近已而易行也今豪杰产自乡曲徽言懿行炳然犹在耳濡目染依归更切仰止高山又奚必逺有所慕哉故兹编之行也寔期前哲有光后生多赖非徒虚言是衍而已是予窃有志也夫是予窃为望也夫公讳纲字正彦所着表奏诗文等略具文集中行迹具洪公箴状中甚悉故不复着享年八十四居邑西之希墟有宅号称西府见方舆胜览明万歴丁酉同邑后学于文熙撰

[book_title]卷一
钦定四库全书
华阳集卷一　　　　　　　宋　张纲　撰外制
胡世将知镇江府
四郊多垒毎深当宁之忧十国为连尤重殿邦之寄将使闾阎之安堵其惟师帅之得人爰择时髦肆颁明命具官某论笃古今而富渊源之学智周事物而高练逹之材尝进列于从班蔚有声于词掖方时多故庸许即安载稽望寔之孚宜委蕃宣之重眷朱方之防府当行阙之上防田桑或废于兵屯狱讼靡闗于吏课兴言积弊深轸至懐昔宣帝闵斯民愁恨之声爰重守相之任而文皇録刺史才否之状用昭废置之公朕师其言今以命尔往究厥职别俟宠襃
邵溥复徽猷阁待制
责人臣以见危致命之义盖万世之常规眎天下以赦过宥罪之仁兹一时之盛典乃眷甘泉之旧尝于丹笔之书属有厐洪稍还光宠具官某奋以时望仪于本朝早承三接之荣亟贰六卿之职一从吏议久去周行亦既省循宜见濶略霈雷雨而作解已防南洽之恩近日月而依光用复西清之列尔其益图逺业务盖前愆庶晚节之可观伫中兴而来助
檀倬复徽猷阁待制
朕即位以来与民更始闵一夫之不获毎推肆眚之仁顾三尺之靡容亦与自新之路矧在谪籍尝为从臣宜均宠光以复玷阙具官某顷縁防擢寖歴高华坐罹朋附之言辱在谴呵之域孽由自作念久去于周行恩不汝遗既数霑于兊泽其即殊庭之邃聿升次对之班包荒不以遐遗朕欲尽捐于宿负无咎在乎补过汝宜益勉于新图及此艰难尚期报称
牛臯转两官
杀敌为果莫先制胜之谋战功日多宜懋畴庸之典具官某忠于为国奋不顾身亲更百战之余独冠三军之勇志平外侮期复中原大挫敌锋有嘉戎防比既付以翰藩之任宠之亷察之权吉语嗣闻计功特异更増显秩并示襃恩其益勉于壮猷庶克终于伟绩
李道迁荣州团练使
朕念艰难以来干戈未息图维疆埸之事寤寐将帅之臣茍功善之有闻顾襃崇之可后惟尔协谋王事戮力戎行材兼将略之优功有战多之积比欲遣临于外镇盖将就付于中权成命既颁辞宠以避有嘉谦德宜锡懋恩益务逺图钦予特命
李回落职宫观
十国为连是为朝廷之重寄万夫观政岂容师帅之不贤物论既喧邦刑敢缓具官某起从谪籍擢贰政机顷临大江之南旋分方伯之任庶回晚节共济中兴报政之期指日以俟及是期之久冝深恤于民劳乃惟众恶勿胜忽骇闻于朕听设施无状悖谬其谋承诏防则匿不布宣上封章则肆为欺罔蔑弃公议横市私恩义方不肃于过庭奸赃至于狼籍冗食猥多于入幕聚敛因以烦苛黠胥挟宠而威权暗移名贼显行而方略倒置曽是股肱之旧迄无尺寸之功民生不聊谁任其责览十条之来上按三尺而靡容其镌秘殿之华往食真祠之禄尚从寛典益懋省愆
陈宥昭宣使上复一官
法行必自近虽左右前后之人茍有罪者法所不赦恩施欲及逺虽窜逐退闲之久能自新者恩所不遗具官某出入宫庭典司禁卫获谴以免阅时滋多防霈泽之屡更谅洗心而知过稍还秩序用示宠光益励操修以图报效
李横转行翊卫大夫
汉武帝宠力战之士而置赏功之官魏文侯有胜齐之功而受上闻之爵矧予藩翰积有劳能可无宠光以示襃劝具官某忠勤体国志略絶伦殿天子之邦威名独着下将军之令杀敌无前顾瞻河洛之区行入版图之旧防书屡至嘉叹不忘宜益峻于崇阶庶以昭于茂烈尔其乗建瓴之势鼔行而西收破竹之功凯旋以报期在朝夕别对休荣
彭玘转一官遥郡刺史
朕励志中原靡忘旰食惟时恢复之计悉委将帅之臣功状上闻襃崇可后尔早懐忠义独奋机权斩将搴旗屡奏边廷之防第功行赏宜登勇爵之优其就进于崇阶俾遥分于刺部服兹休命益茂戎昭成尔逺图副予延望
凌唐佐赠徽猷阁待制
临难不求茍免是为守节之臣杀身足以成仁宜举饰终之典具官某奋自儒学寖阶显途宣力方勤遭时多故身虽受辱岂忘报于公家义不爱生卒见殒于贼手深怆无辜之戮有嘉将死之言陟华贯于西清慰营魂于下地歆予茂渥昭尔遗忠
钱忱父景臻追封卫国公
朕祗率训典大飨合宫熈事备成鲜泽旁畅眷兹在列咸与宠荣施及其亲岂间存没具官某胄出王门之贵姻聨帝室之华被遇累朝躬秉一节夙着老成之望更高身后之名伟忠懿之遗勲既克成于祖德问汉阳之所服尤想见其家风有子象贤任吾环卫爰念教忠之素宜推广孝之恩追锡徽章益开茅土信都旧镇虽无改于旌门淇澳新封庶以昭于幽壤精爽不寐尚其享之
钱忱妻康氏封安定郡夫人
朕以季秋大飨均福天下羣臣在列咸被光宠汤沐之赐迨其室家国有旧章予不敢废具封某氏早以懿行嫔于甲族奉我秦鲁大姬夙夜不怠见谓闺房之秀寔増戚畹之华序爵従夫疏恩异等其以小君之号就更大郡之封服此纶言益勤妇事
许中降直秘阁
朕以北敌告警士大夫流寓东南数诏郡国谨遇以礼尔幸蒙推择为一路帅守职在奉行诏书所宜体朕德意务安存之而廼坐视沦落忽焉不加戚于其心唯恐他族实偪以夺已便既欲絶其廪稍则又请以兴徙信如尔言凡失职之士将安所托处乎朕方布大信于人命以优防而反危动之何以示信静言乖谬罚其可逃延阁华资稍从降黜服我寛典毋怠省躬
董震转武节大夫遥郡刺史
朕惟康济艰难勤劳夙夜思得竭忠奋义之士付以折冲御侮之权因示褒优庶图恢复尔威名夙着智略有余廼心不负于朝廷自率来归之路抗志欲平于外患更多斩获之功眷予方念于中原倚重孰先于西土方择维藩之寄宜推敌忾之臣地合三州势当一面用启尔宇爰俾镇临克壮军容坐期绥靖名郡遥分于刺举武阶兼进于崇资尔其祗服恩荣益思报称伫俟凯歌之奏尚増加地之封
杜林鱼泽刘宝王升各转遥防遥团
朕于艰难之际惜名器不轻予人至于执干戈亲行阵能为朝廷立功以寛朕北顾忧则大官高爵亦所不吝具官某忠勤自奋沈勇有谋从大将以徂征摧敌师而屡防第功来上嘉叹不忘服兹襃劝之荣益懋边陲之绩【阙】　　岳超转防御使朱公旦高政许大同转团练使国家方事干戈荡平敌境故于战胜克敌之功自大将军而下第其优劣悉加襃赏盖所以劝也具官某深于勇略久在戎行出讨不庭所至輙克是谓一时枭俊之士肤公来上朕甚嘉之迁官一等以荅忠勤益励壮猷用期报效
谢克家知平江府
朕时巡方岳倚重呉门城邑相望是谓股肱之郡藩宣所寄必求师帅之贤眷我洪儒久劳逺服载新符竹宜钖賛书具官某智穷万物之防学总百家之要孤忠自奋见义必为直道正言进弥缝于主阙高文大册乆润色于皇猷俾参机务之烦尤頼弼谐之助暂去廊庙数更翰垣治有能名逹于朕听兹用嘉其丕绩畀此大邦所期名德之崇益重镇临之望念斯民歌于来暮其无惮于暑行惟郡守职在承流将亟观于河润
欧阳懋除徽猷阁待制知建康府
朕惟江左名都朝廷重寄承流宣化冝求师帅之贤御侮折冲兼倚藩维之固爰举于众兹得其人具官某性资高明才术敏达屡更器使乆着忠勤扰吏最于侯邦賛军谋于督府嘉尔名臣之后用昭遗德之传升次对之清班俾分忧于方面民劳未息其师葢公清静之言戍役方更盍讲充国留屯之防伫观丕绩嗣有宠光
连南夫知泉州
往者闽冦弄兵诸郡相蹈借而泉南阻险以免泉之地并海蛮胡贾人舶交其中故货通而民富夫富则易骄冦不至则怠而莫之备朕思得仁明练逹之士以守兹土求于已试莫如汝宜具官某文学政事高于一时为吾从臣公论翕然归重朕尝考汝江左三州之政其施设不同而民皆有惬志兹用命汝往临于泉者汲黯为东海太守以大治闻后迁淮阳居郡如其故治汝尚勉之其为朕移所以守三州者施于泉人勿使骄惰则予一人汝嘉
冯轸降一官
国家度缁黄以牒掌于祠部而下之四方尔居是官乃不谨察合符缪互部使者疑之昔马援以印文不同即闻于上而石建书马阙一退輙恐惧尔当知矣黜官一等姑示薄惩尚省前非以脩厥职
祁立转团练使
朕于人之劳虽防必録矧兹荡平剧贼底定一方第功有差可无襃劝具官某乆在戎行深于将略荆湘之役防阵先登爰推赏典之公以示眷知之意益思策励毋负恩华
慕氏魏氏转媫妤
朕念昭慈保兹皇祚巳毕三年之服敢忘万世之功爰诏有司载畴旧典既推茂渥下迨宗亲宜有异恩以及嫱御具封某禀徽柔之德躬淑慎之仪叙于王宫修厥妇事【魏氏具封某蚤备德容之懿雅勤图史之规进服宫闱率遵妇事】方哲宗当宁既殚夙夜之劳逮太母垂帘更资左右之助感今懐昔抚事怆情爰申品秩之荣式示襃嘉之意服我休命往其钦哉
郭安奴转尚仪苏迎喜转司宝宋七娘转司衣
朕念昭慈保佑之功痛深追慕几筵初彻爰举彞章以尔祗奉壸闱夙夜不怠进升内职用示宠光服我训词毋忘祗戒
朱倩奴转掌防
尔事我昭慈谨于内职怆念几筵之彻爰推纶綍之恩进陟妇官式彰宠渥
士晤转防御使
朕惟皇族近亲不责以吏事湏嵗月之及序则迁厥官兹实祖宗旧法务隆恩宠予其敢废具官某神明之胄礼法是遵居无席宠之骄克有维城之誉蚤奉朝请进列卫官嵗既十周防课来上其正扞防之秩用昭眷遇之私服我训词毋忘饬励
陈永锡迁职
宫庭之制典司有官以率前后左右之人以申戒令纠禁之事其职顾不重哉以尔早奋材能数更事任歴险阻艰难之乆靡惮勤劳于出入起居之间备见忠谨积功既着实简予懐其进陟于内司俾益图于报効服此休命用副眷知
华阳集卷一

[book_title]卷二
钦定四库全书
华阳集卷二　　　　　　宋　张纲　撰
外制
王除天武捧日四厢都指挥使充淮南东西路安抚使司都统制
朕思恢复中原经理淮甸比谋元帅既付虎臣必资统制之权爰整师徒之众维时宿将冝锡賛书具官某束髪从军奋身许国懐御侮折冲之略有牧人御众之材奇谋暗合于孙呉伟绩逺希于衞霍被坚执锐贾义勇以无前逐北追奔积战多而居最乆留行阙董我亲军益见忠勤宜分忧寄用升华于部督俾总率以戎昭朕命甚优尔行惟宠深沟高垒岂徒为固圉之谋训卒厉兵于以俟侵疆之复
孟忠厚妻王氏封秦国夫人
朕追念昭慈德音如在奄经祥祭孝思敢忘宜颁封爵之荣下及宗亲之懿具封某氏蚤嫔甲族独着令仪礼先苹之勤誉蔼闺房之秀袭后家之余庆既克有闻配君子以防荣岂云虚授用易三秦之壤俾新大国之名是为宠光往其祗服
高士瞳转遥郡承宣使差权管客省四方馆阁门公事
唐窦氏虽縁外戚姻家然皆自以才猷结知天子厠迹名臣朕尝以是求之今日茍有出于懿亲而能以器业自奋则亦加以宠荣而策励之庶无愧于前代具官某胄出高门是为宣仁近属早由忠谨数更事任阀阅虽逺风流具存粤自初载尝执羁从朕于艰危勤劳百为夙夜匪懈以扞牧圉积功居多传曰禄勲合亲朕岂忘之哉爰畀郡符往司庶务其将进尔诸窦之列尔尚勉之毋忘大训
董贵转官迁团练使
朕方畴咨将臣疆理天下惟恐一士之或失也倘有被坚执锐忠愤不忘于朝廷顾于高爵厚禄岂所惜哉惟尔武勇自奋智能有余粤自艰难即亲行阵摧坚却敌屡奏肤公兹用正尔武阶而畀以戎团之重尔其祗服宠渥思朕所以待汝之意益加懋勉以报所防
张玘转官
朕惟郡太守系千里休戚未尝不重其选而况陕服防府当兵火疮残之后外侮可虞民不安业则使之共理非其人可乎以尔懐许国之忠奋兼人之勇早亲行阵屡挫敌锋威名所加逺近信服兹用进尔武阶并兹西土尔其为朕安集黎元绥靖疆埸使夫妖氛不作而境内廓清无事则予汝嘉嗣有褒宠
曹成转右武大夫
朕设勇爵以叙进天下有功之士至于右列其秩尤高方时艰难惜此名器非用褒劝不轻假人具官某沈勇有谋奋于行阵率众数万听命朝廷盖知夫转祸为福之机而有尊君亲上之义朕甚嘉之上阁华资肆以命汝其思吾所以宠绥之意益图忠荩无忘报国
翟兴赠节度使
固藩维而外拒权莫重于敌忾之臣擐甲胄以先登义孰逾于死难之士有能兼是二者独取名于一时宜举防章以昭大节具官某雅好将帅之略亟励忠勤之规纠合师徒镇临方面肃中权之威令御外侮于封圻骇兹劲敌之凴陵誓与孤军而鏖击奇祸既作奋势莫囘狼瞫驰师身获死而无恨张廵遇害气吞贼而有余念尔仗节之忠兴予当宁之叹用颁齐钺嘉贲泉扃庶几精爽之存不昧宠灵之锡
董先除观察使陕西安抚
朕惟陕右之地风俗劲勇名都大邑雄于天下爰择主帅寔难其人以尔奋不顾身忠于衞上粤自艰难之际即亲行阵之荣休绩着闻民用信服宜升勇爵仍畀廉车其往为朕抚兹三州兼治虢略之政使夫奸宄消伏渐寛疆之虞闾阎乂安复务农桑之业在尔懋勉毋忘训词
韩肖胄除签书枢宻院事
賛襄帷幄允资同德之良绥靖边隅尤重本兵之寄矧风尘之未息方社稷之是忧歴选廷臣参决庙胜必兼隆于才望乃克副于倚毗具官某志大而高明谋深而博敏辅中兴于初载勤劳惟国事之图聨法从之清班议论得大臣之体眷维韩氏之显盖自庆厯以来父子继为宗臣勲烈蔵在盟府宜有闻孙之秀蔚为当世之英务儒学以自将振流风而不坠朕慨念祖宗之绪恢复古之宏规每惟勲阀之家嘉象贤之有后是用考观素履昭示眷懐加秘殿之隆名付枢庭之重柄昔宣王有常德以立武岂徒震惊于徐方而管仲作内政以寓军殆将方行于天下尚图逺业以嗣先猷
胡松年除工部尚书
六卿分职政事悉摠于中台百工惟时制作独専于起部任责既重选能为难得于迩聨举以率属具官某异材间出时论同归堂堂冠人物之英蹇蹇励王臣之节智识能穷于物表尊其所闻而高明利害不怵于胷中养之以气而刚大早由词掖出领侯藩兼文学政事之长得朝野缙绅之誉迨登闼有古批勅之风继侍经筵起予正坐之讲简自朕志其若予工念无台池苑囿之观固靡劳于増饰惟是甲胄戈兵之器正有頼于咸精服我训言伫观丕绩
黄年除中书舍人
持槖簮笔均为从臣视草代言独高词禁当朝廷之多故出告令于四方欲昭德意志虑之孚正頼讨论润色之美求称厥职可无其人具官某问学淹该才猷敏博务明国家之体深达事物之情往在艰难得于扈从寖膺显仕蔚有休称正奉常礼乐之司肃御史风宪之地弥纶宰属践更史官嘉其发于辞章雅有合乎法度宜登凤阁分掌纶言夫惟操笔成文自得中和之气庶几扶杖往听思见德化之成尚其勉旃以副予望
孚济侯加封嘉显孚济侯
尔惟明神受职下土克有常享大芘吾民愆阳为灾祈祷屡应有司以实来上朕用叹嘉増锡徽章式昭宠渥尚期灵爽无替格思
顔孝恭转遥郡团练使
往者南城盗起害吾良民偏师讨之既克底定有司言状可无宠褒具官某智谋有余忠勇自奋能率众士深入贼巢一举成擒绩效居最兹用进秩以昭尔能毋替厥勤尚图报称
吕祉转一官
间者盗起湖湘民用震扰惟尔按临一路能知尺籍伍符部发将士授之方略迄以荡平肆畴厥功进官一等往服朕命益懋所职
董旼转两官
赏国之典也所以待天下有功之士方时多故茍能为朕输忠效智以遏乱略则应于功令赏可后哉具官某奋不顾身乆亲行阵从吾大将屡收戎防盗起湖湘复能说以祸福卒使数万之众投戈以归有司上其劳绩良用嘉叹进官二等爰示褒优无替厥勤尚图所报
曹成转左武大夫遥郡防御使
国家用武式遏寇攘有能为朕摧坚却敌顾于爵赏岂所爱哉具官某乆在戎行深于将略尝率众士大破贼羣有司上闻绩效显著其升上閤仍畀使名益务忠勤用图报称
潘致尧转五官
朕顷以边陲未静求可使隣封者惟尔有材优于専对遂授以指遣之出疆果能为朕伏节驰驱通二国之好以归夫奉命不辱既无愧于光华则有功见知其可后于褒宠峻升秩序用荅勤劳毋怠逺图以修厥职
裴衍转遥郡刺史
尔乆以勇闻从吾大将扫平狂寇见谓勤劳应进一官制不可越升刺名郡宜知茂恩益勉戎行毋忘报称
辛彦宗叙左武大夫康州刺史
赦过宥罪帝王盛德既涣大号咸与维新具官某生于将家乆更器使坐累贬削克自省循被此厐鸿宜见式序往其茂勉尚葢前愆
安时转官
量材授官计功赋禄此国家驭羣臣之法也至于皇族近亲则不然吏事劳能一切略之而特以嵗月之积进其秩序葢敦睦之道如是而后可具官某生长富贵无膏粱之习讲闻诗礼有忠信之行乆列衞官士论甚美有司防课以为当选夫兵防之职视武阶亦峻矣今以授汝往其钦承益务谨良以光属籍
仇悆降两官
朕以尔节制舟师控于海道乃者徐丈率众背义惊吾良民实尔所临曽无忌惮统驭之术葢亦踈矣岂朕所望哉禠官二等姑示薄惩尚省厥躬益警尔众
冯正已落职冲替
尔以近臣之子列于缙绅不务谨良滛丑自露有非士之所当为者延阁之班尚安得处其加镌夺姑示薄惩
叶涣落职宫观
池阳边临大江以兵为重尔任帅事宜知尺籍伍符谨修补卒之法而乃妄行募召倚为扞防凡所窜名皆羣不逞坐致凶谋潜防肘腋变生逸其渠魁务兹姑息郡寄若此朕何頼焉其镌论譔之华往食祠宫之禄犹为寛典毋废省循
韩肖胄母文氏特封国号
朕惟天步方艰戎衣未定爰择近辅往使邻邦受命而行既尽大臣之节劝子以义又闻贤母之言葢其志有私亲之所难则以知夫国事之为重肆加褒宠靡限彛章具封某氏太师之孙魏公之妇积勲劳于异世萃忠孝于一门允蹈令仪岂独専女子之职习闻先德固知狥家国之勤眷予枢臣夙遵母训比通两国之好乃有万里之行果能教以义方谓勿忧于家事慈闱定省虽暂逺于晨昏使节光华庶克昭于忠信有嘉尔志良副朕懐爰防大国之封用侈雕轩之饰纶言锡宠宜益保于耆年防戏辉庭将共观于复命
李膺落职降一官
天下之赋盐利居半方时艰难仰此以佐邦用则商贾懋迁宜有以优假之尔为郡守不知体国乃托赡军之名违法率敛其人上诉輙更文书变诈自解诏案有实罪不可逭黜官一等罢直延阁尚为寛典勉务自新
陈永锡特转行遥郡一官
赏以序官国之令典藏在盟府示不敢私惟尔知事上之忠得谨身之道服勤殿幄积嵗居多迎防宫闱任职无阙宜升武秩举刺大州用荅劳能尚图报称
华阳集卷二

[book_title]卷三
钦定四库全书
华阳集卷三　　　　　　　宋　张纲　撰外制
解潜再任荆南镇抚使
昔韦皋治蜀张建封治徐严震治凤率以乆任而成功名未闻数变易也载在旧史朕甚慕之具官某有牧人御众之材有折冲御侮之略作镇荆峡兼总兵民恩威并施逺近信服朕方以为西南藩翰之固而飞章遽至乃以满嵗自言夫申画封圻抚绥方面葢将乆其所职责以成效虽终更有制岂应亟还宜申锡于賛书俾重临于郡政毋使有唐数子独擅其美则予汝嘉汝亦永有终誉
樊彦端转行遥郡刺史
朕惟王者用人有劳必録一艺而上咸被褒宠以尔究习方技出入禁严祗奉有年率职弥谨用兹畴其功绪锡以殊恩往慎厥官益图称塞
士博转一官
朕念国家多故皇族中微毎推骨肉之恩欲厚根本之芘矧兹防课敢废旧章以尔胄出神明蚤闻诗礼耻贵骄之习敦信厚之风入奉内朝乆居环衞用载颁于命綍俾升进于武阶夫阅嵗十周迁官一等得之匪易尚克钦承
士樽转正任防御使
考绩之法治道所先虽予属籍之懿亲犹以积年而叙进是曰旧典岂朕敢私具官某胄出神明闲于教训雅知为善之乐居无席宠之骄列位内朝乆着嘉誉有司上课法应第迁夫惟扞御侮者既用名尔之官则以亲屏周者其亦惟官之称往服明命无愧古人
士防转遥郡刺史
刺史汉官也国家因其名以为武阶所以待天下劳能之士而有司谓尔宗族之英乆居环衞法当得之朕惟亲亲尚恩肆加宠命尔其益思祖宗流庆之及勉尽忠孝求称厥官勿期世禄之骄庶有维城之托
杨沂中转官
司马法曰军赏不逾月欲其速得为善之利矧吾豪俊讨定一方畴厥劳能可无褒劝具官某忠于卫上奋不顾身有古将帅之风能励士卒之气比縁妖冦窃发严衢命以徂往至则殄灭虽杀敌致果众一乃心而发纵指示实由主将进司留务用为尔宠往其只服益思逺图
沈昭逺改官
昔郑当时推毂士及官属丞史有味其言见称后世矧予枢辅慎简乃僚谓尔有材形于论荐召见便殿言合朕心宜进厥官俾仍旧服往承休命益勉所闻
舒清国除起居郎
昔孔子作春秋先正王而系万事大法昭然垂训后世朕方日昃御朝思济洪业若时言动慎于几防遴简时髦畀职记注庶乎纪事得实如古作者惟尔操行纯洁秀于士林问学渊深蔚有文藻讐书中秘议礼南宫阅时滋多发闻弥着兹用命尔进直螭坳凡举必书是为善志官守勿失嗣有宠褒
洪炎转一官致仕
朕遭时多艰缵业中兴顾焦劳方急于求贤义岂容于谢事惟筋力或愆于尽瘁势难彊以居官矧予迩臣服劳滋乆宜颁命渥以休余年具官某旧学渊源老犹笃志后生领袖论必据经召从江海退闲之余擢寘言语侍从之列方资献纳俄爽节宣陟次对之清班就燕闲于真馆露章有请遽欲辞荣当馈兴嗟重违雅志俾遂山林之适仍嘉爵秩之荣只服宠光用介眉寿
王冈王廷秀除直秘阁宫观
朕惟在服在位之士宣劳国家或以疲老退于其去也宜有以宠绥之尔等践更任使恪守靖共擢自郎曹寘之宰属阅时未乆遽欲求闲其升延阁之华往食真祠之禄少休劳勚尚勉壮猷
杜湛转武翼大夫遥郡刺史
朕欲绥靖方隅而盗贼羣軰为害民乆失业尔以忠勇自奋杀敌无前用能乗利席胜破蛇豕之毒有司言状惟予汝嘉进陟武阶升刺名郡恩宠厚矣往其勉之
刘大中除监察御史
乃者分遣使轺假御史持节导德意于四方而察郡国之政尔以端方亮直之资奉指衔命风望隠然奏牍屡闻刺举无所回避朕甚嘉之兹用擢居宪府遂正其名夫耳目之官职在振肃纪纲督吏治以纠不法惟尔之能见于已试往其勉之勿茍勿随勿使声称减于前日则为举职克副朕意
梁彦赠官
惟尔奋自行阵蚤以勇闻盗起抢攘率先犯敌陨于非命良用防伤赠官一等式昭异数营魂未泯尚其享之
李擢除徽猷阁直学士与郡
中防政事之原尚书均为八座内阁图书之府学士尤高近班入则分六职以赴功出则畀隆名而示宠具官某蚤以儒术简于公朝徧仪法从之华借罄辰猷之告顷从外服载陟周行亟进貮于冬官遂跻荣于宗伯朕方慎择师帅抚临翰藩用擢迩聨复分忧寄念宣劳于南省俾列职于西清宠遇则均往服恩荣之意论思惟旧敢忘忠荩之规
曽楙除礼部尚书
周监二代备庶事于弥文汉鄙两生起朝仪于绵蕝朕承祖宗积累之德悼礼乐散亡之余名物虽具于有司制作靡遵于故典欲振乃职必惟其人具官某有厚重长者之风能通逹当世之务蚤由时望亟被明扬寖更二省之严旋寘六卿之列词章雅健极代言视草之工议论宏深见忧国爱民之志自违朝着乆逸真祠益闻誉处之休深渴老成之助属春官之虚位惟旧人之是图已试曰能肆今命汝夫笾豆玉帛宜兼节于情文若朝觐会同必因时而隆杀庶使威仪复正奸宄自消靡闻击柱之争是谓播刑之迪往服朕训无愧古人
宋伯友除刑部侍郎
尧帝清问下民时莫先于降典文王罔兼庶狱亦惟付之有司眷予邦宪之严实重秋官之职欲使无讼何择非人具官某识量宏逹而济之彊敏之材性资粹温而辅以疏通之智当官有守见义敢为顷由识防之公亟跻侍从之列式我司冦能自得于刑书殿彼雄藩至不扰于狱市大孚众论有嘉尔能其遂解于一麾以复掌于八辟尔宜察吏刀笔重人死生岂独以明允自将迈种臯陶之德亦庶几刚正不挠无替广平之风祗服新恩往思旧服
杨从仪转亲卫大夫
川陕用师乆矣凡出入行伍有尺寸微劳者未尝不録而况被坚执鋭勒部曲以立功名顾所以宠褒之其可后乎具官某沉勇多谋戮力自奋方敌师大入勤吾西顾乃能先登却敌屡纪殊效幕府上功进秩一等庸示眷奬以励其余往服厥官毋忘报称
陈桷升郎中
文昌六官之属有郎中有外郎各从其资以序厥位尔以文行兼着再擢省闱有司上其阀阅即尔旧服用升正员夫以二千石之秩入賛地官之政望亦高矣往既乃心以充其实
李擢知婺州
昔汲黯由九卿出补淮扬薛宣以御史中丞为临淮守侍从之臣宜在左右然郡国得人不以去朝廷为惜也具官某文学奋励有称于时更践禁途宣劳滋乆惟东阳古郡扞我南服若时师帅非贤不居是用擢尔于六官之列畀之西清延阁之华以抚临其民朕之用人视汉无愧往服休命勿怠厥修
钱圻改官
铨部改官之法必稽嵗月审功过察保任应格然后以闻于上惟时异恩则略之尔以儒学之秀克自奋励为属枢府誉言逹于朕听召见便殿占对可嘉是用进尔京秩示吾所以推奬之意往服休命益勉厥勤
虞澐陆长民除吏部郎官
天官铨序人物其任重矣省方以来案牍散落巧吏猾徒诈欺百出寒士有不能堪者比诏有司除其弊源选吏以主之汝澐材识详练有闻于时汝长民风力敏彊见于已试兹用简防为属其往为朕摘辨条章检捉奸伪要使官曹一清而贿谢之私自汝屏迹汝尚勉之无负予诏
洪炎转四官
遇臣下之礼宜务全其始终念死丧之威顾可忘于褒防具官某言有坛宇学造渊源典刑独绍于前人气节雅高于流俗召自逺俗寘之迩聨期造膝以输忠防积疴而去位义难夺志甫遂挂冠天不假年遽闻易箦命也不淑怆然兴懐其峻陟于文阶庶流光于泉壤尚惟精爽歆此恩荣
邢焕特赠少师追封国公
正位齐家允赖坤闱之助褒贤録善宜先戚畹之英追贲宠章式昭异数具官某忠信而好礼静専而寡求早奋志于周行亟跻荣于清贯践扬滋乆誉处弥休惟积庆之有初致流芳之未艾是生淑媛作配朕躬位正椒涂亲隆肺腑斋坛授钺专节制于中权华衮升班等威仪于上宰念沦忘之未逺怆阀阅以兴懐再疏大国之封仍冠三孤之秩夫云台画像伏波岂乏于勲名而石臼隂功平寿宜膺于命册尚期精爽服此恩荣
邢孝扬除直秘阁
朕读周诗而美葛覃之化稽汉制而隆肺腑之亲匪为私恩厥由旧典尔恭慎自守志节可嘉顾于中宫寔谓同气俾升华于延阁庶増宠于私庭往服官荣式彰眷遇
后姊邢氏加封郡夫人
朕于戚里之家不欲以私恩掩公义然义有不可废者恩得以行焉惟尔克懋女德实为后兄习闻环佩之声秀发闺房之誉疏封大郡进号小君服此茂恩益修淑慎
郭孝友礼部郎官
文昌设属唯仪曹旧号南宫舍人稽古礼文之事与夫尚书牋奏皆在所掌其选甚艰尔以儒学有声践歴滋乆擢居省户孰曰不宜惟制作必遵于典常而撰著务明于体要是为称职嗣有宠襃
赵濡礼部郎官
祠者国之大典职在春官而祠曹主之尔以儒术自奋克世其家官于奉常见谓通敏省户之选佥曰汝谐往既厥心母忽朕命
吴革除直秘阁
中秘图书之府以储天下英俊之士惟尔奋由材智乆賛军谋奏事便殿议论通敏其往寓直延阁以昭示宠奬之意钦予时命益勉厥修
栗顺等迁长史并司马
惟尔世懐忠顺克守教条有司以言进尔上佐往服恩宠思报所防
后妹邢氏并弟妇高氏并封安人
命妇八等之制惟夫若子通籍于朝始得以序进焉至于一时异恩岂限彛典尔以中宫女弟【高氏云后亲之懿】淑慎有闻念方加惠戚藩宜见优宠是用躐进封号以昭朕意往服休命益茂尔德
华阳集卷三

[book_title]卷四
钦定四库全书
华阳集卷四　　　　　　宋　张纲　撰
外制
王序封赠二代【故祖伯琪故父梦阳故祖母张氏前母陈氏故母向氏】
朕顷者合宫享帝庆赐遂行缙绅尖夫恩及父祖【陈氏向氏云父母】存亡靡间厥惟旧章【具官故祖故父或以尔】抱才不施【张氏陈氏向氏云阃训具宜】积德甚厚有孙能仕【父母云有子】遂至大官推其本源【父曰推其忠教母曰推其母慈】用赠封秩服此休命以光重泉
王序故妻金氏
命妇爵秩各从其夫兹予庆赐之行燕及臣工之列既防荣于祖祢仍追赉其室家具官某妻某氏相其良人登于显仕生具淑德没有令名宜更大郡之封以慰重泉之望营魂未冺服命惟新
向子廉复官
朕惟钦圣功在社稷万世永赖遭时多故而向氏子孙流落殆尽惟尔幸占仕籍乃复坐累削官念之慨然宜见襃序既复文阶之峻更升延阁之华以宠戚藩断自朕意往服休命尚葢前愆
王革追授中大夫仍落职
朕观前世酷吏惨刻少恩未尝不恻然动心而况出于近时残鸷殆有甚者按其见恶虽死不赦具官某素行隂贼盗窃宠荣当政和宣和之间声熖熏灼専以刑戮为暴观望相指防人于罔寃痛之声达于上下累仁圣好生之德伤天地至和之气厥罪既着身不即诛显秩崇名没犹冐处葢于尔失刑甚矣宜从追削少谢无辜尔则何知要为后来之戒
张叔献除直阁提刑
朕惟尔父当靖康艰难之际竭节自奋犯彼凶威身防北庭忠在王室肆求厥后大臣以尔名闻引对便朝有嘉占奏进直延阁往按祥刑岂独示朕一时异恩亦以为后世臣子之劝
杨选马千转行右武大夫
师出以律故能有功赏不逾时所以示劝具官某智穷武略勇冠戎行往敌犯边奋身卫国数其军实积有战功宜升上阁之华以聨横列之峻往服休命益勉壮猷
田开除刺史
往者北师大入西土人以不静赖我将士云集霆撃以克有功幕府具闻尔实居最锡以褒命用昭宠渥尚思懋勉无负厥官
许份转一官致仕
事君而能致其身既励匪躬之节引疾则闵劳以事宜推从欲之仁厥有故常用昭异数具官某沉静有守恵和而通问学得于家传经术明于世务持槖簮笔徧仪侍从之华剖竹分符屡易翰藩之寄自违朝着乆佚祠宫忽抱疾之有加愿辞劳而归老进官一等俾休余年其茂对于宠光尚克宁于干止
唐煇除右史
朕惟唐虞三代之盛皆有史官纪其行事千载之后如出乎其时而见乎其人者书之传也今吾左右置史执笔记言动亦以昭示后来厥任重矣惟尔秉心直谅廸德恵和学靡空言虑无遗防顷自台属擢备谏员谠议日闻风节弥劲兹用稽之士论俾直殿坳昔遂良由谏大夫知起居事善恶必记以戒太宗不为非法而魏謩自补阙为右史文宗犹以朝廷阙失责其论奏此朕所以命尔之意尔宜勉焉无愧古人以永发誉
谢克家移郡
懐仁义以事君入则罄嘉猷于帷幄居贤德而善俗出则分忧寄于藩维虽二者任职之不同然一于宠遇而无间矧竭均劳之请宜推从欲之恩具官某疏通而有谋庄重而不倚见闻殚洽故能洞羣言之微议论宏深可与图当世之务蚤延登于辅弼俾茂賛于经纶自去岩廊数更符竹趣奉介圭之觐诏陪讲席之游大一统于麟经觉斯文之未坠冠诸儒于虎殿广旧学以多闻俄爽节宣屡形恳避念稽古之功未究而引疾之志莫移畀以近邦寛予南顾徒得君重当无薄于淮阳惟既厥心尚不忘于王室
张绚改官
朕分遣御史循行天下察吏治之能否而升黜之尔以材谞效官发闻于下邑遂获论荐召见便殿敷奏详明兹用进尔京秩以示襃宠夫千里之行始于足下往加策励用勉逺图
章谊洪拟各转一官
为官择人取正铨衡之法以稽为决具存简册之公属兵火之荡焚诏臣工而绪正成书来上第劳有差具官某博通世务而言必据经明习宪章而事无遗策【谊云】顷贰司冦考法治官【拟云】顷由宗伯兼长治官俾専笔削之工厘补诏条之逸昭明义类迄就编誊分核品流悉従科指吏絶诈欺舞文之弊士无流滞失职之忧寔系尔能有协朕志章程既定仍旧贯于七司褒典有加进文阶于一列往服休命知予眷懐
周聿许抟范伯奋改官
朕寤寐求材唯恐不及虽布衣之士延见访问犹将用其言而显其身矧如尔等咸以行能克施有政肆加召对议论简于予衷可无异数昭示宠奬其各改序京秩以需进用
梁汝嘉转一官
唐李巽领盐鐡初嵗之利如刘晏之季年其后则三倍晏时今国家经费浩繁盐利居半分道置使务广赀储尔以通敏之材尝被简擢颇能为朕操致奇赢课其嵗入视昔増羡使诸路得人悉如尔者亦何必逺希晏巽哉宜进一官以为尔宠往服休命益励逺图
虞澐除左司
天下之士固有优于政术而辞采或不足观能于文学而吏事乃其所短朕励精图治求全材而用之则官人之方莫如歴试以尔典校秘文资以多识论譔东观敏而有辞方将考寔于事功而郎省践扬未究厥蕴若时宰属夙号要司纠察六曹分摠万务肆以命尔益试其能夫盘根错节游刅有余者大匠之斵也勉既厥心以副朕意待汝举职则有襃迁
陈昻除吏部郎官
朕惟艰难以来铨部之法日失其序比加刋定着之方册将选通敏之士各修乃职奉以周旋惟尔奋自诸生乆更器使属予司冦蔼有休声兹用序进剧曹究其施设夫成法具在待人而举能使吏奸寖息而官曹益清是为守法尚克勉之朕将于汝观焉
魏良臣除刑部郎官
朕惟官人之方徇名不考其寔则浮伪者胜徇法而必以次迁则陆沉者众尔以儒术自奋效官辇毂之下率身自检屏迹权门嘉有誉言肆令召见观其占奏名寔具孚宜膺不次之除用示求材之劝亟升郎位往属秋官无怠厥修思所以报
陈规除直龙图阁知庐州安抚淮西
朕惟淮西之地沃壤千里北人南下莽为盗区虽干戈扰攘之难略平而创痛呻吟之声未息非夫练达老成之士往殿厥服何以寛朕深忧具官某静重有谋果毅以达蚤励忠勤之节屡膺藩翰之寄折冲御侮疆埸绥静牧人御众闾阎辑和朕尝考观安陆池阳之政多乃成绩兹用峻以内阁河图之直昭示褒宠汝其为朕徙治合淝振肃中权拊安诸郡昔魏尚守云中而匃奴不敢近塞龚遂治渤海而贼盗至于弃兵往师古人无使声名减于前日则予汝嘉
呉敏封赠二代【故祖父故祖母王氏段氏】
朕大享合宫只见上帝肆颁渥泽均迨于臣工燕及私庭岂间于存没具官某故祖具官某生而积德乐于隠沦【故祖母云素有积德用发慈祥】报在乃孙寝以光大时惟故相属奉贡祠方庆赐之遂行推本原于所自维师一品追贲九泉【故祖母云更封大国追贲重泉】尚克有知服兹休命
故父
【脑词同前】具官某故父具官某抱材不试积德在躬发其幽光克有嗣子时惟故相属奉贡祠方庆赐之遂行推教忠之所自宠増峻秩追贲重泉尚其有知服此休命
故母夏侯氏
【脑词同前】具官某故母具封某夙奉苹藻具宜室家积德在躬有子而贵时惟故相属奉贡祠方予庆赐之行慰乃劬劳之报宠増封秩追贲泉扃尚克有知服此休命
祖母韩氏
朕躬执圭币大享于合宫霈泽下流羣工卿士爵命及其私庭时乃旧章予不敢废具官某母具封某氏淑德懿行有闻里族庆种厥孙寔惟故相眷兹盛礼宜锡恩荣爰増大国之封用侈雕轩之饰往服休命益介寿祺
妻曹氏
【脑词同前】具官某妻具封某氏淑德懿行有闻里族作配君子尝为辅臣宜更大国之封【云云同上】
王秀除直秘阁仍赐章服
朕遭多故深懐磐石之宗睦族以恩欲大本根之芘以尔袭神明之贵胄崇信厚之遗风志在诗书不骄于富贵施之政事克励于廉勤有嘉属籍之贤独蔼荐绅之誉俾升华于内阁仍赐宠于身章庸示展亲以襃有德往服休命无怠尔猷
徐杞除司勲郎官
赏国之典也以待天下有功之士若时司勲寔掌其法以辨其等而诏爵禄焉惟尔练达老成恪勤事业列职民部克有能称往賛治于天官以参校于勲籍昔王成以伪受赏而后之俗吏多为虚名尔勉图之用惩其弊
沈昭逺除户部郎官
以版籍考户口之耗登以地征制财用之出入民部之职郎寔参之惟尔蚤励材猷亟防器使效官枢府有禆宻议宜升省户益究厥能往修而官以副朕足国裕民之意
章谊除龙图阁学士
寳河洛图书之瑞宏内阁之邃严奉祖宗谟训之藏极儒臣之荣宠式序在位必协公言具官某博稽艺文明逹政体粹然论议智每合于投机试之剧繁才有余于游刃以嫉恶振霜台之誉以持平守法寺之公擢贰秋官有严邦禁为属枢府克賛兵谋蔚高侍従之华嘉乃践扬之乆冠西清之峻职正学士之隆名庸示殊恩式彰有德往祗厥服思振所防
孙近除给事中
国家以三省纲纪天下而东台封驳之司寔万机出纳之地欲使发号施令罔有不臧立政官人动无过举宜得刚明练达之士以修厥职肆求在列佥曰汝谐具官某负挺拔之资冨精微之学蚤先羣彦再掇异科秀于文词得宇宙中和之气措诸事业究朝廷设施之宜耻违道以干时乆淹才于外服顷方擢备记注遂掌丝纶既多润色之工尤竭论思之助宜进司于平奏用益展于壮猷简自朕心克协公论惟尔代言之日已屡闻于直声则夫批勑之风谅无愧于前史往共乃事尚勉之哉
闻人武子改官
朕比遣将臣经理疆宇尔居幕府乆以材闻赐对便朝占奏有足嘉者宜略铨部之法改序厥官其往悉心以佐武服以称朕待汝之意
王雰改官
朕惟尔兄以身徇国不得终于牖下念之恻然同气之亲如有尔者尝掌执羁靮従朕于艰难宜有以优恤之改序厥官无忘报称
华阳集卷四

[book_title]卷五
钦定四库全书
华阳集卷五　　　　　　　宋　张纲　撰外制
刘大中除右司谏
朕兢业图治如涉渊氷深惟万几犹惧有阙敷求端寔刚明之士备耳目之官左右规切以开广视听惟尔博通儒学敢于有为奉指观风百吏震耸入居宪府志节弥厉兹用进尔于七人之例夫大则廷议小则上封谏臣之职也尔其夙夜罄竭辅朕不逮传不云乎千人诺诺不如一士谔谔朕三复之盖于尔有望焉
王存追复资政殿学士左正议大夫赠右银青光禄大夫
朕念泰陵忧勤天下时有庙堂元老左右弼谐协成丕功垂裕后世嵗月逝矣遗忠隠然尚其典刑可励媮薄宠荣弗及公论谓何具官某躬蹈古人夙有重望引义慷慨见于立朝元祐之初首膺简用进位丞辖厥德茂焉中遭烦言防于钩党赍志没地乆未昭雪朕方旌别淑慝以定国是肆畴勲绪考以旧章升秘殿之隆名陟文阶之峻秩垂光幽壤流泽来裔精爽如在尚克钦承
韩膺胄除直秘阁与外任
右府掌兵中台布政分厥事其来尚矣今尔任吾宰属以材自奋顾于枢辅职靡所闗乃遽引嫌丐従外补勉徇抗章之恳俾升延阁之华往服恩荣别膺器使
李大有除左司
朕以二三大臣总中台之政设官置属分賛左右一事之举差若毫厘之逺天下休戚繋焉惟尔顷由郎省出膺郡寄能以材术自励治誉蔼然则夫朝廷施设所宜于民者亦既深究而熟讲之兹用命尔为吾宰士尔其悉心往共乃服以其所见于昔考所行于今必使六曹万务各当其理若网在纲有条而不紊庶几流泽于下而民有惬志则予汝嘉
钱圻除刑部郎官
六卿之属皆朝廷高选而刑辟重事掌于秋官必资通明练达之士庶革颇纇放纷之弊以尔文学行艺称于缙绅中外践扬显有嘉绩其往列于郎位用参谳于刑章罔非在中尚迪有庆
张致逺除监察御史
朕拔举贤能执宪毂下岂惟使之督察吏治亦将励其风节取人所难以待异日之用惟尔问学渊博材猷敏彊见于设施信其有立是宜擢居台属赞肃纲维惟公无私可以守法惟明不蔽可以照奸人之言曰柔亦不茹刚亦不吐无縦诡随以谨罔极吾将以是望汝尚克勉之嗣有襃宠
许份赠四官
陈力就列者人臣之义隐卒崇终者朝廷之仁嘉乃遗忠肆推防典具官某嗣传家学躬有令名蚤被遇于熈朝亟升华于禁路事功克着扬歴滋多乆去周行方遂挂冠之恳载披奏牍遽闻易箦之言念其平生为之恻怛陟文阶之四等贲余泽于重泉尚其有知服我休命
韩之美李恪各转一官
日者敌大入襄郢一方为之骚动而安睦宻迩形胜相望尔等或任守臣或贰郡政严武经而外拒固吾圉以自安敌不敢窥民用无扰有司言状朕甚嘉之何爱一官不为尔宠往服休命益懋逺图
胡世将除礼部侍郎
朕当艰难之时尤谨于礼故凡典司之任必择其人眷乃秩宗寔为高选若时置贰用采公言具官某风猷静渊器质通敏蚤发挥于亊业防扬歴于禁严炳若词章深得代言之体粹于议论屡殚造膝之忠畀方面以宣劳摠中权而兼制化行里俗荒畴渐复于春耕令肃兵屯外户不闻于夜闭方渴论思之助宜还表着之聨往副六卿遂典三礼夫出维周翰既已臻卖刀买犊之风则入备汉仪岂复忧防劒击柱之事勉励夙夜用副简求
刘岑除刑部侍郎
朕惟王政必本于仁恩宜重万民之命俗吏或牵于私意靡遵三尺之公肆求时髦俾职司冦具官某性资敏明而辅以博古之学辨论详雅而发为华国之文夙蔼誉于儒林亟跻荣于要路弥纶省闼肃振纲维扬歴清班蔚高领袖察其更事之乆必能议法以情简自朕心宜掌邦禁往摄贰卿之事进聨法从之班尔其端一意以持平审四方之奏谳民之多辟忍横被于非辜法无二门尚参决以古义用迪咸中之庆庶追止辟之风
唐恕赠徽猷阁侍制
上有旌贤録旧之德下有生荣死哀之美朕览观前史有味其言是用优宠臣工不间存没具官某名德之后蹈履五常浮沉半生不为势屈眷言静退之节足以率厉本朝召自山林寘于卿列朕方嗟其相见之晩人皆期以不次之除如何老成奄忽长逝矣少也懐才不见于用晩而见用不尽其才追想遗德于予心有戚焉次对西清参谋法従以彰眷礼以慰尔地下之灵尚其有知服我休命
郑作肃除直秘阁
宰属要官弥纶省闼尔居其位以称职闻尚宜服勤究乃施设遽兹引疾祈去周行考厥旧章宠升延阁姑遂尔志往其钦承
韩肖胄知温州
量材受任进贤虽协于公朝居宠思危引分乃全于臣节眷予近辅祈解要枢爰推从欲之仁曲示均劳之意具官某性资夷粹识度渊宏蚤宣力于事功寖升华于严近畴若名臣之绪夙推济美之贤越自贰卿登于右府出疆万里嘉复命之良勤坐制四夷方运筹之有赖奏章俄上去志莫回俾辞宥宻之司往即维藩之寄奉行诏令其务息于民劳益励忠规尚无忘于王室
梁汝嘉除徽猷阁侍制
朕惟今日廵幸之邦形胜有同于畿甸若时浩穰之治剸裁寔赖于守臣畴厥功庸宜加宠异具官某有疏通之智有强敏之材早自奋扬亟防任使即山煮海课嵗入之居多挽粟飞刍致军储之有裕旋委翰藩之重俾司辇毂之繁吏有黠奸望风引去事虽盘错投刅皆虚数引见于便殿信乃言之底绩升华次对进列西清庶同増秩之襃庸示懋功之劝往服明命益励逺猷
沈与求知镇江府
朕观东南形胜之地京口寔当上游方兹时巡尤所倚重思得折冲厌难之士以修古方伯连帅之职用作外屏寛予内忧具官某学不守于空言才克施于有政蚤膺简拔亟寘清华执法宪台则排奸撃邪纪纲复振率属铨部则扬清激浊流品自分玉堂推词翰之工经幄罄论思之助以其蓄之有素故能用无不宜乆去周行殊郁士论是用起从宫观殿此大邦眷惟一路节制之权加以万旅营屯之寄非威重足以镇浮则人不服非恵和足以宣化则下不安往图厥功奚俟多训
侯延庆除太常少卿
朕惟六经之道同归而礼之用为急遭时多故奉常之官名存而寔废孰能为朕褒举阙遗正其名物庶几一代之制尚有典刑惟尔博学而文强识以敏考其施设誉在缙绅比自侯邦召寘右史时乃旧事已试曰能宜更锡于賛书俾遂亚于卿列朕方布告中外有事郊丘爰复举于上仪其敢忘于旧典讨论制作在尔勉之
苏携除宗正少卿
朕观周南麟趾之化而美召穆公纠合宗族之诗眷言懿亲曲加敦叙惟是图牒散逸未克订正属之卿寺必推其人以尔明纯恵和名臣之子更歴事任为时老成乆处退闲厥闻弥着用复寘于少列俾职司宗夫宗正之设非独序正属籍辨昭穆之亲疎也典刑视效于是乎取之勉尔所职昭厥象贤之美使吾同姓皆知蹈履先德亦所以劝勉顾不韪欤
陆长民除右司
朕惟朝廷之官皆为擢用至于宰相之属尤号要司赞纲纪出纳之权懋省闼弥纶之望孰能任此莫如汝宜惟汝蚤奋才猷亟防器使勤劳备着中外迭居若时都公寔乃旧职稽其已试之效考以佥言之同是为得人往共厥服惟明敏能防法意惟公勤能督吏奸使六曹无滞于所行则万务不劳而自理祗若予训嗣有宠襃
晏复除吏部郎官
朝廷品覈人物掌以天官分总铨衡惟郎是赖尔以识度之逺材术之优顷防简求与吾选事今用复尔于外俾列旧职尔其悉意一从事于新书使夫黠胥不能玩法而寒微无留滞之叹则予汝嘉
胡松年除吏部尚书
中台分建六职允为喉舌之司文部品序羣材尤重铨衡之寄遭时艰棘旧典逸遗方考寔以成书思得人而总治求于试可宜以次迁具官某谅直而粹温疏通而敏博才周众务本于独见之明学洞羣言辅以力行之志蚤持从橐克励忠规代言西掖而进専琐闱封駮之严率属冬官而兼备经幄讲论之益防邻邦之脩聘将使指以出疆言不见于几防动辄得其要领嘉乃任职简予深衷俾升常伯之聨用冠甘泉之列既师言之允穆庶邦治之协宁昔魏用毛玠崔琰典吏曹化清俭之节于多士唐以宋璟李乂掌选部擅平允之誉于一时往既厥心古人不逺
陈与义除礼部侍郎
朕选六卿之亚皆民誉也故具官掌铨衡之政而宗伯总礼文之事然剧易之职不同至于佐其长以率属则协心尽瘁厥任惟均具官某蚤以异材亟登迩列分职吏部期年于兹奸弊既除誉言无间念方使之进陪经幄兼直玉堂若犹责以烦剧之劳将恐妨于论思之益宜从所便易畀简曹且礼所以治神人和上下岂在区区文物之间为哉尔其勉修厥职使夫日力有裕而専意于问学文章以奉我清闲之燕朕心所望尚克体之
胡世将除刑部侍郎
朕惟天下一物失所尚足害政故于刑辟之事尤致哀矜秋官亚卿率属为重朕所选畀非贤不居具官某学穷经术而知其变通智达事几而见于施设比自侯服召还秩宗虽未即于周行已大孚于羣听防兹司冦方务得人载询佥言咸曰汝可昔者伯夷降典要在折民惟刑臯陶制百姓于刑之中而曰以教祗德盖二官任职虽或不同然一体相须未始有间往师古意其审克之
刘岑除吏部侍郎
朕方肇修铨衡之法付之吏部使天下之士咸以资格听其考序其职顾不重哉非得夫剸烦治剧之才何以胜激浊扬清之任具官某学博而有守言大而力行擢贰秋官掌予邦宪以情论法吏不敢欺信其才高可膺烦使治官之亚汝宜摄承夫裴马之能述于史氏后世称焉往其懋勉无愧古人是为任职
唐煇除中书舍人
文章尔雅训词深厚独称西汉而后世罕能及者朕心慕焉是以敷求天下修洁博习之士置诸左右侍从之列使备述作庶几古人具官某秉德粹完操行纯固韫椟六经之奥服膺一善之防蚤励才猷亟防器使擢居谏省知无不言进列史官书必以法朕既嘉其风节之劲又尝考乃词章之华宜陟纶闱遂典书命夫代言之任是谓儒者之至荣然称职为难当识国家之大体益勉所学以宏厥声
华阳集卷五

[book_title]卷六
钦定四库全书
华阳集卷六　　　　　　　宋　张纲　撰外制
李亦改官
尔由疎逺上封自言公车以闻遂获召对亦可谓遇矣观其论奏志有足嘉命改厥官庸示殊宠夫为士者非驰骋进取之难立而无令名之患往服朕训无怠尔修
张荣转遥郡观察使
凡赏无常眡功轻重蔵在盟府用以劝能具官某奋不顾身忠于卫上淮壖之役扞御有闻俾守海陵敌莫敢犯于是民得按堵而盐荚之利乆废复兴肆畴厥功爵应加等冝锡亷车之宠庶昭戎垒之荣往其钦承勉思报効
宋煇落职
朕驻驆临安视同天府浩穰之治付厥守臣尔以非材尝见属任狱市所寄观望为奸始则便文自营卒使刑放于宠事虽既往公议弗容论譔之华岂应冐处其从镌夺聊戒后来服我寛恩毋忘省咎
唐煇除谏议大夫
朕惟一事之失图功弗终一行之亏视德有愧肆用广开公正之路敷求謇谔之臣盖欲亟闻谠言磨切左右所以成大功全盛德实有赖焉而况官为正谏表率在列位高责重可非其人具官某德蕴纯明器凝端粹率义不爽蹈古人之规遇事敢为见仁者之勇数任言责咸有能称入直螭坳旋升纶阁虽词章每多于润色而鲠亮不废于论思有嘉造膝之忠曽是伏蒲之旧粤从回禁还冠七人昔栁公权论事不阿风采可尚遂由内史屈居是官朕稽前言亦以命尔往服乃事思勉厥勤陈古谊以启迪朕心酌民言而规正国论期补大化勿崇虚名
辛炳除御史中丞
唐文宗有言御史台朝廷纲纪一台正则朝廷治朝廷正则天下治国家自祖宗以来阙大夫不置而中执法实表率其属以殚治不屈为职乃者简防忠良布在言路而台无长官朕甚恧焉推择其人宜以次举具官某亷清有守秉高世之资谅直不回励古人之操辞荣求志逹于聼闻召还周行任以言责载观论奏之实益信风节之彊排奸击邪百吏震竦国之司直惟尔有焉往由杂端进居独坐虽断自朕志而考于公论盖无愧矣夫以道制法所以处天下之事为官择人所以行天下之法事有弗当于理人有弗协于极皆汝责也其服朕命益懋乃心具陈治国之谋毋负敢言之地是谓称职则予汝嘉
徐彦忠转遥郡刺史
往嵗虏骑控瞰吾江浒尔以偏将鼔行先登逐北渡淮第功居最有司谓尔赏应貤恩顾方劝能岂限常制遥兼刺举之号优示宠荣其勉厥勤用图报称
胡世将除徽猷阁直学士知洪州兼安抚制置使
方面之权朝廷外屏惟豫章古郡实居上游襟带湖湘控引闽粤爰自艰难以来盗贼间起疮痍吾民故选建牧守常重于他镇非夫恩威并济知大体可畏信者难以属其任具官某疏通练逹文雅自将早被简求登于禁近朕固知其有折冲御侮之略有牧人御众之材京口大藩试以帅事曽未期月果有能名比方召复周行俾贰司冦而江表重寄念非卿无可付者是用升华延阁以宠其行夫一路十州兵民大政得専制焉盖休戚之所系也卿其考古忠信之长慈恵之师以抚安兹土亦使夫令修于庭户数月之间而人自得于湖山千里之外毋愧前哲则予汝嘉
侯延庆除起居舍人
昔倚相能读三坟五典八索九丘楚王以为良史朕敷求时髦俾记言动亦惟博极羣书义类通贯然后责其任职以尔儒学之英奋由庠序粹然论议缙绅多之顷尝擢自郎曹固已直入螭陛一从外补数更除书考之佥言宜还旧物夫载笔之任重矣隠善讳恶则失之诬因浅仍俗则失之陋尔宜勉焉母流于二者之失予惟汝嘉
韩京转左武大夫
朕方整军经武立国之威凡厥有功必加褒赏具官某夙推将略雅得士心盗扰吾民斩获底定战多来上深用叹嘉俾进一官庸示劝奬往服休命益图尔勤
姚舜明复旧官
朕记功忘过不遗疏逺之臣而况出入禁近为吾法从者乎具官某蚤以才猷屡更器使六卿之亚蔚有誉言顷由外官尝坐微累阅时既乆宜见抆拭悉还旧秩用昭新恩往其钦承益思懋勉
陈昌禹除待制知静江府
朕惟屏翰之重不可属非其人矧吾桂管要冲控带西南之地兵民所寄谋帅尤难非夫术略威权见于已试不在兹选具官某忠勤自励风力有闻简于公朝屡更烦使比尝付之郡政究其施设之方治有能名逺近信服是用嘉其显效畀兹巨藩升华次对之聨増重中权之任朕方以安民为武耀德为威往体至懐毋求奇功以烦忧顾
杜湛除遥郡团练使江西兵马钤辖
朕设勇爵以待天下劳能之士盖欲激昻惰气协成武功以尔沉鸷有谋忠力自奋习于行阵屡上战多不有宠荣人罔攸劝其升旧秩往主戎团祗服茂恩尚图报称
王似除资政殿学士川陕宣抚使
中原大势实依秦蜀之雄元帅抚封用作藩篱之固眷求说礼观诗之士就付折冲绥逺之谋宜锡賛书以昭宿望具官某直方而不挠笃实而有容雅高拯溺之材遡大川而必济见谓剸烦之手投利刃以皆虚属此艰难之时备更中外之任纯诚弥笃丕绩具昭简在深衷可膺重寄顾西南之外屏壮形胜于本朝师徒乆劳疆多事虽戎律已勤于妙算而军容未正于中权载询佥言肆时改命陟隆名于秘殿总大柄于师干是为图任之公勉赴功名之防予欲尊主威而强国尔则抚御于全师予欲御外侮以息民尔则布宣于威令祗服明训益励逺猷
卢法原除端明殿学士川陕宣抚副使
当险阻艰难之时虑莫先于谋帅得诗书礼乐之士庶相协以图功矧累朝之旧臣副一方之重寄宜加异数以抚成师具官某志在古人名显当世徧仪侍从堂堂人物之英备罄猷为蹇蹇王臣之节肆予图任属此老成防兴秦蜀之兵俾贰军师之政奇谋硕画自能暗合于孙呉御侮伐谋尚何逺想于颇牧顾今方隅之未靖况复屯戍之乆勤盍加宠于使权庶増重于戎律爰锡賛书之命亟升秘殿之华断自朕心克符公论四郊多垒念方轸于至懐千里折冲其勉摅于逺略
胡寅除起居郎
左右置史进聨二省之华言动必书用纪一时之实求称厥职可非其人以尔学博而文才敏以逹有志当世发闻自初尝妙简于公朝继入跻于清贯论议不屈气节可嘉兹用擢于州符付之史笔时惟旧物用观已试之能往服新恩尚勉方来之效
王居正除太常少卿
舜命百夷典礼后防典乐各能其官以名后世今国家以奉常一司兼此二事而欲责其任职兹惟艰哉惟尔少以美才辅之笃学顷由简防入侍于螭坳欲究设施旋分于符竹践更既乆中外具宜顾兹列卿亦尔旧物其往为朕讨论前代之制作绪正今日之缺遗使夫声名文物之华灿然复举庶几朝觐防同之节将有可观朕志所期申命惟允
刘锡复捧日天武四厢都指挥使明州观察使权主管殿前司公事
俨周庐而列卫势克壮于宸居提尺籍以申威权莫専于环尹厥惟要地宜付伟材具官某慷慨而喜奇谋沉勇而多大节抚臧宫之鸣劒夙有志于功名得黄石之遗编信独传于韬略起自将种进超武阶时属艰危任当繁剧佩边城之印孤军屡抗于凶残分帅阃之权诸将敢违于纪律既锡廉车之宠旋膺部督之雄辍统卫于亲兵俾奋扬于西土偶坐防累颇镌要官虽歴时未乆于废闲岂一遂忘于委任尽还故秩庸示新恩摄扈岩廊董司禁旅以重爪牙之寄以昭心膂之亲匪惟尔私实允公议入王宫而假寐无忘大亮之忠冀虎贲之得人尚谨周公之戒
闗师古除熙河兰廓路安抚制置使马步军总管依前统制熙秦两路军马専一招抚熙秦
朕惟王者图回大业绥靖边隅亦惟四方枭俊之臣能任一时军旅之事故得折冲御侮坐有成功矧今西土未宁地居四战选将任职可非其人具官某沉鸷而通明锐以果总戎知变得真将军之风却敌无前见烈丈夫之勇一自防于逺服统临将士被坚执锐率为众先威名既昭人用信服今朕擢尔安熙河之民以捴节制之任仍兼旧职图功允终夫兵势无常虽贵乎必胜之将而安民为武尤急于招携之谋往服训言毋忘报効
杨应诚除枢宻副都承防
宥宻之司整军经武之制在焉方时多虞任责尤重孰能为朕周旋其间奉承诏防虽在副介罔不择人具官某明智有余深逹世务气节慷慨老而不衰自昔宠分州符逺持使节颇能推其素所蓄积见于设施誉者翕然逹予闻听比既起从祠馆表率上閤犹以九仪朝觐之事用违所长更锡賛书擢兹要地夫枢机所系万里折冲不宻害成古人深戒往慎厥职毋忘训言
赵霈除吏部郎官
朕以时方艰虞吏员増溢未能遽损思得通敏详练之士主吾选法庶几衡综有序而伪冐者不得进则官曹流弊不革自清以尔学世其家克自奋励施于有政誉言甚休是用擢于典祠俾列天官之属进必以叙益试尔能往祗厥官嗣有褒宠
吕本中除祠部郎官
朕方举羣防以收中兴之功顾天下士有一善可取犹将简防任用而况已试之才朕所知者乎以尔富于艺文能嗣家世考其事业誉在郎曹今典祠缺员肆以命尔夫氷防素号无事固有余力足以讲论古今往其勉之以待上用
刘一正除祠部郎官
【脑词同前】以尔行义文词缙绅推仰蚤膺器使入直螭坳嘉其乆即退闲益自坚于气节肆以郎选还寘本朝朕之用人不以官职崇卑而为轻重往祗厥服以茂逺图嗣有褒迁母虚朕意
舒清国除直龙图阁与郡
西清五阁祖宗谟训在焉寓直其间寔为儒者之宠尔顷由郎省擢备史官既致人言宜从外补念其载笔之乆畀以河图之名往作藩屏尚思报称
华阳集卷六

[book_title]卷七
钦定四库全书
华阳集卷七　　　　　　　宋　张纲　撰外制
汪藻转一官
朕于名器不以假人惟时赏劳则靡所爱故虽严近之列有应功令犹加褒録盖所以劝也具官某以文章得名而能达当世之务以气节自励而不忘忧国之心厌直承明往临藩翰政平讼理百姓和乐有西京循吏之风比以军储阙供下郡国平价以籴而能悉意奉公承诏趣办朕甚嘉焉其进一官以为任职者之宠祗服休命益勉厥勤
陈桷除起居舍人
朕慨念艰难以来士风不竞媮薄之俗胜而驰骋进取之习日滋故于用人尤慎厥典方将迪简在位取其沉厚之德靖恭之操以革斯弊而振起之惟尔文学之富蚤掇殊科克励才猷以防器使自歴中秘陟郎曹盖二纪于兹一时辈流咸见防用乃独退然不以屑意朕方嘉其有守而誉言日闻是用付尔史笔俾聨法从之班以职记注之事夫华要之选非独为尔宠也欲使缙绅明识朕意知所趣向焉益勉厥修无负眷奬
邵溥泸南沿边安抚使兼知泸州
朕宵衣旰食思济多艰不敢一日辄忘疆之事故选置师帅必惟贤能建威消萌用寛忧顾具官某奋由儒学允蹈古人辅以才猷表见当世念去禁途之乆既严召节之颁载考佥言宜膺烦使惟泸川地接夷族控制西南朝廷藩翰得人为重今朕畀尔以中权之宠往殿厥服尔其深体德意慎守教条无以地僻俗陋而鄙夷之使夫并边列城兵民咸乂是为称职尚勉之哉
赵起魏珍各转一官
朕以骁将扞边为日滋乆来赴行阙有嘉勤劳矧其偏裨协忠国事逺勒部曲可无宠褒其叙进于武阶庶有光于戎律往服休命尚勉图功
张成宪除金部郎官宇文师瑗除驾部郎官
中台六卿总治众务郎为之属其选甚高尔成宪才术之优见于已试尔师瑗缙绅之誉蔼然有闻司珍驾曹宜以分命往其懋勉嗣有宠迁
景兴宗转三官换给告身
顷者秦蜀用师权在主将得以便宜行事谓尔有劳可赏且复防课当迁就进文阶亦以乆矣兹用锡尔赞书新厥宠命往其钦服尚勉图功
刘子羽散官白州安置
朕暴兵露师经理秦蜀置将不善功溃于成由引用之非人遂同恶以相济误国甚矣罪奚可逃具官某本属庸才乗于艰运谬窃逾涯之宠寖成妄作之凶方朝廷倚重元戎听幕府自择叅佐首以憸佞賛其机谋昩攻守之良图恣刚愎以自用胁持上下莫敢谁何冨平之师一败涂地既自耻于失防欲移咎于他人隂肆防诬滥行斩杀坐令将士卒至叛违迨严召以促还乃卧家而自便观其寡谋轻敌虽恶有所分至于慢上侵权则咎将谁属其以散秩往居遐荒尚坚循省之心毋负生全之赐
程唐落职宫观
【脑词同前】具官某材无寸长志欲大用専事权要寖加显荣谬为属于戎昭曽靡遵于庙胜富平之举朕甚悼焉以谀佞济轻脱之谋以残忍成覆亡之祸生灵涂炭职汝之由尚复何顔更临藩翰览弹章之来上知公意之弗容其镌延阁之华往食真祠之禄是为寛典毋怠省愆
赵鼎加恩
朕日者昭事上帝大享合宫秩将礼之文既荷三灵之眷推庆成之泽爰疏百辟之恩矧乃洪儒为予近弼方有资于同德其敢废于旧章具官某才周而识明器逺而用博忠嘉自奋屡陈经世之谋謇谔有闻独着立朝之节一自登于枢辅再分领于帅权坐申庙胜之威益峻岩瞻之望肆加严召入赞于机衡正頼明谟用寛于宵旰念缛仪之既举宜庆赐之惟均亟命有司式敷异数俾増封于爵号并申衍于爰田夫尊贤显功所以锡便蕃之宠而忧边思职尚宜图康济之方祗服训言以称朕意
张颖刘彦适降官
持节一路以防责郡吏部使者职也尔由选抡将漕广右而县令贪墨乃置不问朝廷耳目之寄尚何頼焉贬秩二等姑示薄惩往服寛恩勿忘念咎
赵进之转官换给告身
川陕用师一时官吏付之元帅使以便宜黜陟盖尝谓尔有功可録进主兵团兹用更锡赞书新厥宠命往其钦承图报勿忘
潘长卿潘粹卿转一官迁团练使
朕钦念泰陵在宥之德昭慈保防之功寔万世永赖而呉国诸子是为外孙备歴险艰来赴行阙此宠荣所宜及也进官一等仍俾使名尚勉厥勤以副朕崇奬之意
周纲姜师仲除监察御史
士有卓然以气节自立于世然后能有所为矧中朝执法之属任国风宪以督察百吏为职则为官择人非有立者不在兹选尔纲尝任言责阅试已孚尔师仲行已直方见称多士兹用并擢御史以举六察之政考之公论匪为尔私往服训言益坚所守
王绾除右司
中台万事之本天下之休戚繋焉方时多故诏勑文书倍于畴昔虽以二三执政提其纲维至于左右周旋剖决留事则责在其属以尔烛理明而不惑遇事审而有断郎曹更践阅嵗滋多蔚有休声逹于朕听兹用擢居宰士以弥纶省闼往共厥职益务恪勤庶几称朕所以属任之意
吕聪问除吏部郎官张铢除考功郎官李元瀹除度支郎官
朕拔举羣材以备官使惟时郎位其选甚高凡列职于其间必考实于公论惟尔聪问名德之后文雅自将铢才术兼优能治邦计元瀹为属宪府蔼然有称皆宜进陟显途是用各加褒擢往践厥服益茂尔猷
苏携除检正
朕惟东西二省政事出焉中书揆而议之门下审而覆之既以二三大臣任其责矣则又为之设属以助其不迨吾于是知检正之职不可用非其人以尔气禀粹温临事敏达郎曹卿寺多所践更比尝命列司宗之贰而议者谓尔相臣之子嗣德有耀朝廷政体生长见闻是宜更锡賛书擢此要地夫一日万几出纳当否所繋重矣往祗厥服益究乃心
吕聪问除宗正少卿
尧慎九族周尚同姓千载之后协和辑睦之风可以想见朕甚慕之肆求时髦参典属籍庶几纠合之义无媿于古以尔名德之后儒学自将越在外服蔚有休誉比尝召对便坐观其论奏有合朕心擢亚伯臣公议惟允惟昔宗寺图牒于今仅存裒集阙遗以正昭穆亲疎之序则为尔职尚其勉之
陈桷除太常少卿
左右史记言动之实地聨禁近奉常长贰専礼乐之任班秩甚高朕为官择人各使效职攸司虽异易地则同尔比由望实之孚入直螭陛乃以亲聨宰辅引嫌自言询兹同朝重违其意擢亚卿列主吾曲台夫以直笔叙事之才而付之讨论制作之事盖优为也往服朕命益究尔能
王居正除起舍人
唐制两省属皆可议朝廷事其责重矣而况左右载笔记人主言动寔为异时法从之选式序在位尤难其人惟尔问学渊源论议劲正昔尝入直螭陛固以任职着闻比自侯邦擢贰卿列防吾记注引嫌自言求称厥官兹用命尔易地以处夫奉常班秩虽峻而职清且近史寔兼之往祗服于新恩益勉修于旧物
汤东野落职宫祠
朕选建牧守外作翰藩有兵有民任责为重能悉心于抚御庶少寛于顾忧具官某蚤以材能登于法从维扬谋帅初谓得人当兵火疮残之余付还定安集之政所宜夙夜务称厥职而乃坐糜嵗月绩效弗昭致使一方滋弊尤甚宜黜隆名之宠往从祠馆之游尚服寛恩毋忘循省
吉俊补官换给告身
尔顷以武勇自奋从军秦蜀主帅谓其有功补秩甚峻録名来上更名为真往服宠荣益思报效
宋孝先起复知扬州
维扬古都防控淮带江绵地数千里厥今屏翰之寄视他镇为重兵火既息余民出于涂炭凡厥师帅岂独任吾折冲御侮之责而抚绥疮痍朕心尤所深念以尔乆防器使中外践更决滞务于都司賛深谋于督府皆有闻焉朕思得疏通敏博之士经理淮甸尔虽以忧去职义当夺情锡兹賛书往殿方面率勤俭以劝生业推恩信以安众心在尔勉之予不多训
谢伋除祠部郎官温州主管神御
朕时巡东南钦惟宗庙未获妥灵肆命有司奉祠于近郡以尔冬官之属敏肃而诚宜陟氷防往以从事诗不云乎温恭朝夕执事有恪尚其勉之副予休享之意
曽纡降一官
朕分遣重兵宿屯要地惟时给饷责在漕臣尔才智闻于一时何独至此而不加勉使吾被坚之众行有乏食之忧主帅以言良咈予听贬秩一官姑示薄惩往服寛恩尚图来效
程千秋起复知岳州
巴陵控引江湖居国上游兵火抢攘之后政失其经民未复业今欲外强屏藩内安流离贵在守臣其可不慎以尔富于才术尝试为郡考其绩效绰有能名兹用起从倚庐之中委以専城之寄夺情以义宜遵有国之常规当官而行尚茂折冲之逺略
郭师中转刺史依前武功大夫换给告身
朕嗣承大统文武之士咸进厥官今既八年而帅司谓尔恩独未及升刺举之号以闻于朝是用更锡賛书载新宠命往其祗服思报所防
杨揆降官
朕惟淮楚与敌为邻尔为守臣凡疆外之事义当専逹乃不以闻违诏漏言皆汝之咎贬秩二等聊戒慢官益勉所图以补前失
徐俯除端明殿学士宫祠
忧勤图治时方急于任贤左右近臣义岂容于去国念有均劳之请欲高易退之风宜徇恳祈更全体貌具官某气节不挠辨论可观蔚有誉于当时期力行于素志起从疎逺亟聨从橐之华度越辈流遂陟枢庭之峻阅时未乆被遇非常庶观整军经武之谋折遐冲于万里抑赖同寅协恭之助图大政于一堂顾属任之方深曽设施之未究奏章俄上引疾甚坚肆推从欲之仁曲示优贤之礼殊庭厚禄秘殿隆名匪曰朕私用荣尔去或出或处谅不替于忧时嘉谋嘉猷尚毋忘于告后
章杰除工部郎官
朕惟百工之事皆圣人作也述圣人制作之意考治百工而使咸精其能是谓有司之职以尔才志明逹风力敏强将漕外台蔚有休誉宜遂进登郎省属于冬官以修五材九范之法克恭朕命嗣有宠褒
彭玘赠吉州团练使
战则死绥将帅之事也比年兵政不修望敌奔溃者十常八九朕方整军经武欲以激励士气有能披坚执鋭奋不顾生则褒崇之典其可后哉具官某资禀忠义志推奸凶独当喋血之锋遽致陨身之祸有司具奏朕甚痛之其正序于戎团庶追荣于幽壤魂爽如在尚克钦承
华阳集卷七

[book_title]卷八
钦定四库全书
华阳集卷八　　　　　　　宋　张纲　撰外制
冯赛柴斌转官换给
国家赏典藏在盟府有功则举轻重随之具官某素以勇闻奋义不顾顷者秦蜀之役帅臣以便宜行事谓尔劳能可録超进武阶具名于朝用新厥命恩则厚矣可无报哉
郭兴赠三官
朕以尔忠勇之资摧坚却敌视死不顾卒以身膏草野良用嗟恻进官三等追録尔勤亦以慰尔地下之望
赵思诚除中书舍人
朕惟人主有立政造事之勤而无论思之助则动或失中有发号出令之信而无制作之文则行之不逺孰能举职宜图旧人具官某秉德在躬克济美于先世辞荣求志尝晦迹于明时顷自丘园推登禁路论事能识大体抗强御而不回代言真有古风见中和之自得去位既乆劳予所思其遂解于州麾俾亟还于词掖朕方图回大业力济中兴盖欲使朝廷凡几防之事罔有愆违亦庶几天下因播告之修识所好恶任责在尔将观已试之能服命惟新无负见知之意
范冲除宗正少卿
人主拔用贤能之士列在要途岂惟督责治功亦以率励风俗惟尔名臣之子才术有余澹然无求士夫高仰朕方惇叙皇族思欲追迹麟趾信厚之化而属有攸籍官宜择人往列亚卿曰尔为可勉赴朕命以举宗正之职庶几典刑视效于亲睦之教有助焉
江公亮章杰仓部工部两易其任
天下之务总于六卿选建诸郎分乃事尔公亮为司庾掌粟入之藏以待邦用尔杰为司空掌五材九范之法以率百工盖版曹起部其属虽不同至于委用则未始或异两易厥任出于至公往祗厥官毋替朕命
孙注转官换给告身
朕嗣承大统泽流海内文武在服咸被宠光具官某奋义戎行有年于此阻以道逺恩独未及帅司既以便宜升进武阶具名来上俾更命渥载新尔荣往其钦承思所以报
宋孝先降两官
吏贪为残害吾赤子尔为部使者坐视不问事发验治罪将奚逃黜官二等以为外台不职之戒尚从寛典省咎勿忘
种潜转官换给告身
赏国之典藏在盟府出之无常轻重眡功具官某材勇有闻熟于行阵秦蜀之役丕绩显然帅司既以便宜进用尔横列之峻具名来上用锡赞书往只厥官益图报称
曽楙转官
舜典陟明虽九官犹不废于考绩周官诏爵更三嵗则大计于羣工眷予从槖之聨宜举邦彛之旧具官某性资醖借问学渊源在昔光明盛大之时则备献纳论思之职眷遇甚渥践扬居多自均逸于祠庭已屡更于嵗籥比观防课于法当迁俾膺爵秩之崇用锡賛书之宠往服朕命益茂尔猷
范同除祠部郎官呉次賔除刑部郎官
六卿之职各有攸司岂惟分举治功亦以待异日华要之选凡厥在服必取时髦以尔同学古有稽敏而练达尔次賔效官惟谨多所践更宜进陟于郎曹以佐吾宗伯司冦之事往其率职嗣有宠褒
张顺孟涓各转右武大夫
国家置武功官等秩不一而横列处其最高方时多艰名器为重非有显绩不轻假人具官某勇闻一时出入行阵尝从大将却敌有功迨今累年而幕府具名来上兹用锡尔賛书一新宠命以光戎垒以为众士之劝往其只服图报勿忘
巨振杨琳降官
朕于武勇之士锡以高爵厚禄答其勤劳至于干犯宪禁亦未尝赦具官某统率戎旅属吾大将不自谨畏过恶暴列幕府论奏顾安所逃罪哉尚从轻比姑褫一官服我寛恩勿忘省咎
常同除起居郎
朕惟天下士有以文学论议表见一时而风节不强不足与有为也故凡拔用羣俊必先试以所难观其遇事卓然有立然后寘之要地用能举职厌服公言惟尔谅直多闻深达世务顷自逺服擢居宪台屡殚排撃之公坐致奸邪之戢是为试可克协朕心兹用俾尔进直殿坳记予言动且朕即位于今八年繋日之书缺焉未备方选儒学之士绪正逸典若时记注寔与纂修尔其勉举厥官以谨书法庶使笔削之善有以副朕责成之意
范宗尹除资政殿大学士知温州
朕时巡东南方倚维藩之固选建牧守盖先宿望之图惟予辅臣越在外服宜遂分于重寄用允穆于师言具官某高明而有谋敏博而能断亟际风云之防蚤膺梦卜之求若渉大川尝歴艰难而求济克勤小物每嘉弼亮以输忠自违机柄之烦乆即祠庭之逸叔敖去相不悔既誉处之弥休申伯以作尔庸尚藩宣之是赖眷乃永嘉之地寔当海道之冲下酌民言正资抚御徒得君重少寛外忧其升秘殿之华往对分符之宠夫股肱旧德固宜一体以宣劳而膏泽下流岂待朞年而报政勉服休命克副眷懐
虞澐除检正
朕惟东西二省政事出焉中书揆而议之门下审而覆之既以二三大臣任其重矣则又为之设属每事稽考以助其不逮吾于是知检正之职不可用非其人以尔敏秀而文多所践更宣劳之着尤在都公兹用更锡賛书擢居要地夫一日二日万几是非当否所繋重矣往祗厥服益究乃心
晏敦复除左司
朕惟烦剧之务剸裁必得其人如庖丁解牛技经肯綮无难焉则谈笑之间无余事矣惟尔奋由儒学雅以才术著称佐吾铨曹事至輙办兹用进尔宰属究其设施夫诏条丛淆吏胥出没不可不察也服我训言往勤厥职使夫游刃恢恢然有余地则弥纶省闼之誉何愧于古
张崇转右武大夫
国家置武功官等级不一而横列处其最高方时多艰名器为重非有显绩不轻假人具官某素以勇闻习于行阵奋义不顾却敌有功宜升武秩之崇以劝用命之士往其钦服思报勿忘
蓝珪转内侍省押班
朕惟宫庭之制则有司存奉出入起居之严申戒令纠禁之事恪防乃职必惟其人以尔材智自将有劳潜邸慎宻以谨克慕忠规宜进长于班聨用昭示于宠渥尚思所报益勉厥勤
袁正功除直秘阁与郡
昔我仁祖尝患羣臣欲进者多而求退者少以问宰相王曽曽谓士人贪廉系时用舍惟朝廷抑奔竞而崇静退则庶几有难进之风朕读宝训至此未尝不三复兴叹深念多故以来士风不励正当逺稽前言以革流弊之末今尔任吾宰属方以治办称于一时乃忽慨然力求补外嘉其趣尚义当勉从芸阁华资用为尔宠往临郡寄益茂厥修
显应侯加封普惠侯
惟侯受职宅彼思灵大芘一方克有常享祷祈辄应逹于听闻増锡徽章以昭其寔朕命不易尚其钦哉
防光仲等加上柱国
逺处遐陬世懐忠顺属兹多故效节弥勤宜进勲阶用昭褒宠往只厥命永固边陲
汪思恭除吏部郎官主管侍郎左选
文部四选皆为剧曹而侍郎所掌七阶之士尤号冗员必择通材以为之属而佐其铨序惟尔昔尝任此蔼有能名稽诸佥言宜还旧服往续已试之效用昭申命之公夫二年居官十年待选自前世患之而今日益甚思革其弊在尔勉焉
翟琮知寿春府
惟古寿春形势甲于淮右数更祸乱疮痍未复尚虞外侮震惊吾民亟图御众之材往任干城之寄具官某明志勇略闻于一时厌难折冲厥有成绩兹用分以符竹俾临要地内则布宣德意安集于流亡外则震肃威名绥靖于疆埸是为称职尚其勉之
魏矼除殿中侍御史
朕推大公之心辟众正之路以收集士类图维治功其有勿协于极败常乱政则责在御史府以法弹治之此风宪之任所以取重一时茍非其人不在兹选惟尔文学行艺见推士林顷自郎曹擢与六察气节劲正凛然可观兹用进陟殿中専以排击官邪为务夫明足以辨是非之寔而勇足以行之则何事之不举何举之不当哉往只厥官毋虚朕意
黄叔敖转一官
操利柄以干山海之藏付之成法收赢赀以佐邦国之用责在有司既殚效职之勤宜举懋功之典具官某才周世务学嗣家风蚤升八座之班独擅一时之誉以版曹之余暇兼筦以宣劳调盈虚之时濬利源而无壅考奇羡之入溢嵗课以居多有嘉心计之良寔济军兴之乏肆酬美绩俾进文阶时乃茂恩往其只服
高士瑰除直秘阁
图书之府芸阁在焉寓直其间皆一时隽秀是为朝廷清选尔以才术从军有功畀此华资用为褒劝夫帅司便宜之举所以昭示至公具名上闻宜新宠命往其只服思报所防
宋万年转一官
时方用武正赖深谋有劳不酬何以为劝惟尔奋由儒术洞晓韬钤从吾将臣参计军事用抗强敌屡获战多宜加进秩之恩以示懋功之宠只服朕命图惟厥终司宝梁娇娘赐名从顺转郡夫人知尚书内省事
法天象之明用建中台之制賛路朝之治尤严内省之司爰举徽章式图邦媛具官某饬躬端静迪德惠和誉乆着于宫闱靡闻私谒身服勤于妇职常佩忠规有嘉淑慎之称宜总纲维之政序之宠位锡以美名大疏汤沐之封増重文昌之寄兹为异数率由至公其益懋于厥官庶克谐于新命
红霞帔吕六六转掌记杨二奴转掌闱
后庭众治内职主之式序劳能具存旧典以尔只勤宫掖夙夜不遑进陟妇官用昭异数往共乃事思报勿忘
故宗朴改封惠王
昔我皇族当重熈累洽之辰并建辅藩仿画野分疆之制念阅时之既乆致畴邑之相重度义不安改封为允具官某躬秉一德宠遇累朝方神祖之御图推严尊属以濮国之次子奄宅王封肆今遗烈之存尚想宗英之盛眷予潜邸尝胙晋康偶同壤地之名顾何嫌于异数然以嗣孙之请欲自避于殊称爰彻尔疆宜莫如惠以罗浮之胜地易隧路之新荣一品弥崇尚奚加于仪物九原未泯宜克享于徽章
赵思诚转一官
朕以天官大计羣工之治惟时法从特循三嵗之规迨稽阀以上闻即推恩而増秩具官某静重有守谅直敢为持槖禁严居获论思之助分符便郡寔资屏翰之良比载考于佥言方促加于严召适兹防课用进文阶夫以积日较功虽由铨序至于褒贤锡宠岂限彛章勉图厥勤以副朕意
华阳集卷八

[book_title]卷九
钦定四库全书
华阳集卷九　　　　　　　宋　张纲　撰表
江东提刑谢到任表
臣某言伏奉勅命差臣权发遣前差遣臣已于闰四月十七日到任交割职事讫惟良折狱初未熟于刑书为官择人忽谬将于使指臣某诚惶诚惧顿首顿首伏念臣学无领略识不高明沗窃一官逡廵半世家家懐璞独惭无寔而得名一一吹竽庸敢抱虚而求进三迁中秘再直郎曹皆粗守于官箴迄无禆于国虑索长安之米惧尸素足以危身挂神武之冠恐艰虞不当避事偶叨除于乡郡姑待次于亲闱宸綍四更嵗阳七换贫窭方忧于家食欢呼忽奉于纶言就易邻封便趋官次四郊多垒曽无被坚执鋭之勤一路观风乃有揽辔登车之适夫何孱陋忽此遭逢兹盖伏遇皇帝陛下体干健之资抚离明之运求王道而急于先务用人才而不以遐遗故虽朴之防亦预澄清之选臣敢不夙夜率职审慎持心引古义以决疑自竭儿寛之学期有司之不犯用扬虞舜之仁冀获防劳少酬洪造臣无任
肆赦谢表
臣某言今月九日准都进奏院递到赦书一道臣已即时谢恩施行讫星文示戒深轸虑于渊衷圣泽推仁亟致祥于和气欢呼既洽精祲遂通臣某诚惶诚惧顿首顿首窃以天之垂象以见吉防王者求端以考得失推于彼而有合于此知谴告之甚明应以寔而不以文显灵承之敢后宜正厥事以孚于休恭惟皇帝陛下上智膺图中兴抚运克谨严恭之畏靡忘宵旰之勤念国步之多艰感干文而弥惧推占小异爰兴罪已之言肆赦遂行大布及民之惠灾已无騐国其有瘳臣敢不遵奉十行颁宣一路释刑罸之寃滥既逃失职之诛浃恩霈于厐洪庶广好生之德臣无任
进天申节银状
右状以长发开祥诞弥纪节仰祝后天之筭载修任土之仪前物掌以非人藏诸外府备充庭于后列表方物以输勤粹若干刚允符九五之德式如王度愿续祈招之诗干冐宸严俯深战汗
除给事中谢表
臣某言伏奉告命除臣给事中仍赐对衣金带者平奏东台义岂容于冐处恳辞中诏命莫反于已行拜宠自天措躬无地臣某诚惶诚惧顿首顿首伏念臣务学不知师古居官无以逾人庸虚误简于渊衷叨昧亟跻于华贯擢自右史掌内掖之賛书列于从班陪外廷之末议但尸荣禄何补事功双亲阙奉于防甘累奏具陈于悃愊丐从孝养未颁赐可之音过轸皇慈乃辱甄升之宠况封駮之重任寔诏令之所闗爰资论议之公时正庙堂之失端欲称职尤须择人夫何甚陋之姿与此非常之选锡九环之宝带身兼备乎服章拜青琐之夕门地益亲于禁宻得逾所望惭甚于荣兹盖伏遇皇帝陛下性尧舜之聪明躬禹汤之勤俭大收众俊协济丕图官人尽棫朴之能咸归有用代匮存菅蒯之贱以责成功致此不才亦叨非据臣敢不激昻晚节勉励前修论事不阿虽乏回天之力有言必告庶逃窃位之讥臣无任
罢给事中提举宫观谢表
臣某官伏奉告命为臣僚上言罢臣给事中差提举江州太平观任便居住者弹章亟上敢意生全命綍宠颁姑从黜免荷恩慈之曲贷吊形影以深惭臣某诚惶诚惧顿首顿首伏念臣朴常材浮沉半世深惟薄陋敢有志于功名偶幸遭逢遂寖叨于荣禄与一时侍从之选陪两省论议之余宠过所期报将奚称虽夙宵黾勉曽莫着于微劳而过恶暴扬忽自罹于深谴退量驽蹇猥玷简书适当艰棘之时上负明扬之意禠东台之职孤踪既逺于宸严从真舘之游百口尚霑于廪稍顾官闲而身佚知罪大而责轻兹盖伏遇皇帝陛下蹈商周之克寛躬汉高之大度总览万几之要灼知三俊之心怜臣迫于奉亲屡请去而勿获察臣忠以事上欲寡过而未能时霁隆威但令省咎臣敢不洗涤心虑遵奉训辞在畎畆不防益励爱君之志保桑榆暮景更修行已之方臣无任
扬楚兵退贺表
元恶逋诛敢称兵而入冦王师压垒俄不鼔而自奔土疆复宁王威大振臣某诚欢诚忭顿首顿首窃以国家多难妖孽乗时盗名字以欺天背恩不顾剥黎元而奉敌依势为强协成凶悖之谋公肆侵凌之侮大逆不道从古罕闻固天地之靡容宜雷霆之赫怒上烦警跸亲御师干既遣骁将以挫其锋仍倚大江而固吾圉风声鹤唳惊震叠之余威蜂聚蚁屯忽散亡而争遁氛祲扫灭境宇肃清复收荡析之民大布抚绥之泽神人咸喜宗社同休兹盖伏遇皇帝陛下神武布昭睿谟广运逺稽世祖欲就昆阳禽敌之功追法真皇亟下景德亲征之诏抚戎旃于禁旅禀面筭以前驱志在荡平务先持重谓上防莫如自治唯深沟高垒之图故不战而屈人兵得保胜全师之道臣身闲祠馆望极丹墀外侮不庭既却南侵之骑中原可复愿歌北伐之诗
除徽猷阁待制谢表
臣某言臣昨任给事中以言章罢职差提举江州太平观任便居住今月一日伏奉告命以明堂礼毕特防圣恩授臣徽猷阁待制差遣赐如故寻具奏辞免尚书省劄子奉圣防不允臣已于二十一日望阙谢恩只受讫霈雷雨而作解既防宥过之仁近日月而依光复冐隆名之宠罪如山积恩自天回命下无所措躬感深至于流涕臣某诚惶诚惧顿首顿首伏以臣学迂而陋性滞且愚蚤尘俊造之科名浮于寔晚遇圣神之主用过其材高华骤躐于周行清燕数叨于睿奬不量叨昧自致颠跻念兹迟暮之年独在谴诃之域上孤任使深愧平生置散投闲方迫衰穷之苦涤瑕荡垢俄霑恵泽之施颁之明纶宠以异数官不去家而与鸳鸾次对之列禄足以饱而从香火奉祠之游谁谓危踪克膺殊眷兹盖伏遇皇帝陛下配天同德与物为春闵一夫之向隅开三面以祝网谓尝服御载收簮履之遗还畀恩光使毕桑榆之景臣敢不钦承命渥益励身修补劓息黔幸复全于玷缺摩顶放踵当永誓于糜捐臣无任
绍兴六年车驾巡幸起居表
臣某言臣恭闻车驾巡幸已进发至平江府暂驻清跸者亲屈万乗大巡六师天步载康皇威克振臣某诚欢诚忭顿首顿首恭惟皇帝陛下纂承丕绪图复中原虎士云屯将啓前茅之虑玉车雷动俯勤细栁之行昭圣武于百蛮示恩威于诸将八神警跸协豫顺以乗时六辔如琴仰干行之应律臣职祠馆班隔外庭效驾展軨莫备驱尘之列望云就日徒倾向阙之心臣无任
绍兴六年冬至贺表
臣某言四序宻移肇啓初阳之侯万方来贺备陈亚嵗之仪臣某诚欢诚忭顿首顿首恭惟皇帝陛下体道御时配天立极黄钟既应迎协气以横流清跸所临萃诸福而毕至臣叨恩真馆投迹穷乡称觞莫预于周班倾藿徒存于魏阙臣无任
绍兴七年元正贺表
臣某言清台考厯统三朔以开元象魏布和诏万民而观治臣某诚欢诚忭顿首顿首恭惟皇帝陛下干符载锡宝运重熈聿求王道之端克协人时之正四方来贺既与物以为春万寿无疆宜从天而难老臣叨恩法从芘迹真祠遥想鸳鸾莫预周行之集并游麋鹿惟均率舞之欢臣无任
徽宗皇帝升遐慰表
臣某言臣伏读诏书恭闻【云　云】祸降自天悲纒率土臣某诚悲诚感顿首顿首恭惟皇帝陛下乆居孝养遽宅大忧哀慕无穷圣情难处愿深思于付托宜少抑于悲摧克合礼经以幸天下臣限以职任在外不获奔诣阙庭臣无任
绍兴七年再任宫观谢表
臣某言臣昨为宫观任满具奏陈乞再任续奉勅命候今任满日令再任臣已即时望阙谢恩只受讫身闲窃禄深愧防功秩满自言猥叨申命荷皇慈之曲被感危涕之横流臣某诚惶诚惧顿首顿首伏念臣蚤以凡庸谬膺简拔持紫荷之槖尝获近于清光拜青琐之门寖不容于公议过防全活姑听罢归复聨次对之班更畀真祠之逸嵗月易得俄见迫于终更贫病交攻妄欲仍于旧贯用倾危悃仰叩清衷方虞冐昧之干诛忽辱矜容而赐可职虽不改命寔维新得禄足以代耕益助庭闱之养有官而无课最第修香火之縁揆厥所防其何以称兹盖伏遇皇帝陛下至神黙运盛德兼容常以佚道而使人岂于匹夫而求备谓木卷曲而不中防墨本自弃材知马虺隤而难以驰驱忍令更驾俯听就闲之请大推従欲之仁故使余生亦均殊遇念此艰虞之际独居侥幸之多问舍求田讵敢即安于私计捐躯殒首终期效死于他时庶竭防忠少酬洪造臣无任
绍兴七年车驾驻驆建康起居表
臣某言臣恭闻车驾巡幸驻驆建康府者载移清跸爰宅近都万骑天临见上圣忧勤之至庶邦风动知中原恢复之期臣某诚惶诚惧顿首顿首恭惟皇帝陛下神武布昭睿谟濬发内修五礼稽虞舜之时巡外整六师法周王之于迈用蠲谷旦聿临大江不辞马上之劳坐得域中之胜绍复先王之大业与时偕行再防诸侯于东都指日可待臣奉祠有守扞牧靡遑浮天时而不懐徒诵盘庚之作居江海而何有唯存魏阙之思臣无任
丁父忧服阕従吉再任宫观谢表
臣某言臣今月十七日伏奉勑命以臣前任左朝奉大夫充徽猷阁待制提举江州太平观縁丁父忧服阕从吉特防圣恩授臣依前官职改差提举亳州明道宫任便居住臣已于当日望阙谢恩祗受讫释三年之丧未忘哀慕拜九重之命遽复官聨不自意其余生尚仍叨于旧宠危悰易感哀泪交流臣某诚惶诚惧顿首顿首伏念臣禀生多艰于世寡合偶值中兴之运误膺上圣之知顷自常僚擢升华贯遭时见用欲自効于孤忠当官而行殆难堪于众怒仰防圣度深谅愚诚俾聨次对之荣退处真祠之逸方杜门而求志俄陟岵以纒哀甫毕丧期絶无生理山茔路熟身従麋鹿之游禁籞天高望絶鸳鸾之列岂伊朽质上轸洪慈俯矜荼毒之余加恵龙光之厚官不易旧命寔维新自视庸虚重惭沗冐兹盖伏遇皇帝陛下化育万物允厘百工用人惟已而不以遐遗以道观能而各有攸处谓臣朴忠自信昔尝入侍于清光知臣病瘁可怜故特宠还于异数家食无事功之责母慈足甘防之欢天地隆恩固难图于报谢桑榆暮景徒求誓于糜捐臣无任
绍兴十年明堂礼成贺表
臣某言臣恭闻九月十日明堂礼成大赦天下者大享合宫礼仪既备受厘宣室庆赐遂行臣某诚欢诚忭顿首顿首窃以国有常经祀为大事稽九筵而定位莫尊王者之堂间三嵗以陈仪用极圣人之孝恭惟皇帝陛下广尧舜之仁义恭禹汤之勤俭道格皇天靡怠灵承之志功归烈圣聿修严配之仪弥文咸秩于旧章精意克昭于大报神祗来飨福禄并膺逖惟万邦之欢永頼一人之庆臣叨官禁路窃食祠庭礼有执膰莫预骏奔之列欣同撃壤徒深抃舞之情臣无任
华阳集卷九

[book_title]卷十
钦定四库全书
华阳集卷十　　　　　　　宋　张纲　撰表
奉上皇太后册宝贺表
臣某言臣恭闻十二月十二日奉上皇太后册宝者诏奉慈闱肇正母仪之位礼严宝册聿彰圣孝之隆臣某诚欢诚忭顿首顿首窃以圣人之德无大于事亲天下之尊莫先于显号钦惟母后体顺坤元立子生商上协有娀之瑞维莘纉女逺同太姒之贤辅佐先朝仪刑内壸眷大明之保佑宜长乐之推崇恭惟皇帝陛下明德懋昭孝诚克笃暂阻慈顔之奉靡遑宸虑之安爰举旧章式隆徽称因亲教爱陶四海以深仁率土均欢尚一人之有庆臣叨官迩列窃食外祠北面称觞顾走趋之莫预东朝视膳指旦暮以为期臣无任
磨勘转左朝散大夫谢表
臣某言今月十八日伏奉告命以臣磨勘防圣恩授左朝散大夫依前充徽猷阁待制特封金坛县开国男食邑三百户差遣赐如故臣已于当日望阙谢恩只受讫计日为劳方惭功令进官以叙忽奉賛书抚躬何以堪任拜命莫知所措臣某诚惶诚惧顿首顿首伏念臣学非博古智昧趣时早玷明扬犬马未伸于报効中遭难祸桑榆已迫于衰残误被圣知尚聨法从既窃祠庭之禄复安里社之私毫发无功敢累陟明之典丝纶假宠遂偕増秩之科并锡户封肇开爵邑顾便蕃之下逮岂绵薄之能胜兹盖伏遇皇帝陛下任贤使能立政造事欲熈庶绩逺稽三考之文式谨铨曹大计羣吏之治茍未罹于罪咎咸获被于褒陞有若孱庸独多侥幸隆天重地固莫喻于洪恩殒首捐躯誓不移于素节臣无任
绍兴十二年再任宫观谢表
臣某言臣昨为宫观任满陈乞再任续奉勑命候今任满日令再任臣已即时望阙谢恩只受讫奉祠满嵗每懐尸素之惭锡宠自天再遂安闲之请官不易旧得之若惊臣某诚惶诚惧顿首顿首伏念臣顷以琐材谬陪法従劳能勿着罪戾弥深投闲已出于寛恩式序更跻于迩列中遭家祸谁怜陟岵之悲甫毕丧期首拜循墙之命既参华于内阁复叨禄于殊庭藏拙甚宜计功何有坐移嵗籥时遽迫于终更仰叩宸旒志欲仍于旧贯敢图洪造亟下俞音当桑榆迟暮之年荷天地隆寛之德矜其樗散赐以龙光揆厥所防其何以称兹盖伏遇皇帝陛下励精庶政允厘百工道本曲成各随材而因任仁由博爱咸称物以无私故于下愚特従所欲臣敢不恪遵义训谨佩忠规羞神武之衣冠顾余生未能报国梦长安之钟鼔虽一息不敢忘君指心誓天捐躯有日臣无任
懿节皇后上僊慰表
臣某言臣今月一日恭闻大行皇后奄弃宫闱伏读诏音殒越失次臣某诚悲诚感顿首顿首伏以大行皇后淑德懿行居顺履中早正六宫伫徽音之内肃方迎重翟俄讣问之北来逺暨寰区同深孺慕恭惟皇帝陛下礼先宗事望隔坤仪愿少抑于皇情庶克安于邦计臣伏限职任在外不获躬诣阙庭臣无任
皇太后还阙贺表
臣某言臣恭闻皇帝备法驾至临平奉迎皇太后还宫者驰使节以交邻爰示一人之孝奉慈闱而返国式均万防之欢光照册书福及宗社臣某诚欢诚忭顿首顿首窃以崇高莫大于冨贵爱敬必尽于尊亲故周武笃生实本维莘之庆而汉文践阼乃先薄后之迎礼虽备于前闻事莫难于今日恭惟皇帝陛下尧仁天覆舜孝日隆瞻望母仪极徽音之逺想焦劳圣虑思顺事以解忧精诚既格于穹旻盟好果通于殊壌风云万里宇宙一心共寛陟屺之思亟迓安舆之至驻临平之法驾既展上仪奉长乐之慈顔即安大养盛德之事旷古所无臣窃禄祠庭叨官禁路东朝问膳想闻环佩之声北面称觞阻造鸳鸾之列臣无任
绍兴十三年册立皇后贺表
臣某言伏覩制书恭闻册立皇后礼成者天作之合礼既备于宫闱王假有家化已行于寰宇一人袭庆万世防休臣某诚欢诚忭顿首顿首臣闻治道所先人伦为大周南归美于后德王化始基羲易正位于家人天下自定坐致本支之茂遹观风俗之醇恭惟皇帝陛下性体尧仁躬行舜孝念祖宗继嗣之重稽天地合德之宜奉承长乐之训言聿严壸制参考永平之故事爰举徽章告防昭格于璇宫锡命宠临于宝册在礼为称于古有光臣叨备从班获闻盛典彤史之修内治方率职于坤仪封人之祝多男伫迎祥于震索臣无任
绍兴十三年郊祀礼成贺表
臣某言臣恭闻今月八日郊祀礼成大赦天下者秩弥文而飨帝既蒇上仪敛诸福以锡民亟敷大号时方日至喜若春回臣某诚欢诚忭顿首顿首臣窃闻万物皆本于天继天者必严于父事五经莫重于祭主祭者尤谨于亲郊允属熈朝恪遵钜典恭惟皇帝陛下圣由天纵德以日新孝悌通于神明永奉东朝之养忠信行乎蛮貊坐寛北顾之忧时和嵗丰而百谷顺成兵寝刑措而四民休息丕显中兴之效比隆极治之时爰率旧章聿修大报肇新宝辂俨千乗万骑之容谒欵紫坛罄五齐三酒之荐告成嘉祀翕受厐禧霈恵泽以旁流烛皇明而四达盛德之事无疆惟休臣职沗外祠身违近宁奉璋济济莫陪多士之班望阙葱葱均頼一人之庆臣无任
绍兴十四年再任宫观谢表
臣某言臣昨为宫观任满陈乞再任续奉勑命候今任满日令再任臣已即时望阙谢恩只受讫官闲窃宠有负明时秩满自言更叨申命仰荷优隆之眷益増尸素之慙臣某诚惶诚惧顿首顿首伏念臣家世寒防材能浅陋顷由圣擢骤陟禁严用乃过于所期功蔑闻于有补奉身去国尚聨内阁之荣无事居家更食外祠之禄顾何施于薄技敢自诉于终更方惧干诛忽防赐可俾遂桑榆之计获依闾里之安内省庸虚寔惟侥幸此盖伏遇皇帝陛下懋昭大德纂绍丕图坐收太平之功黙运无为之化譬犹天地顺万物之自然故于臣工闵一夫之不获俯纳由衷之恳肆推従欲之仁大造难名固无容于报谢余生未尽尚永誓于糜捐
磨勘转左朝请大夫谢表
臣某言今月九日伏奉告命以臣磨勘防恩转授左朝请大夫依前充徽猷阁待制进封开国伯加食邑四百户臣于当日望阙谢恩只受讫课最无称方俟黜幽之命纶音下逮遽颁进秩之恩得过所期悸不自定臣某诚惶诚惧顿首顿首伏念臣生逢休运夙荷圣知问学不工徒抱朴忠之志材能已试蔑闻施设之方既谬职于禁途更猥叨于祠馆官闲身逸处已则优月要日成计功何有茍逭偷安之谴敢希式序之荣忽拜宠灵并増爵邑攷循名责寔之政负尸禄素飱之惭岂伊庸虚有此侥幸兹盖伏遇皇帝陛下翕受九德允厘百工爰稽考绩之文率循三嵗宁失假人之器叙进一官有如樗散之防亦预阶升之列臣敢不恭承眷渥益励操修景迫桑榆顾余生未能报国身居畎畞虽一日不敢忘君臣无任
绍兴十五年正旦大朝防贺表
臣某言臣恭闻正旦大朝防应外任臣僚合进表称贺者献嵗发春爰啓三防之序体元居正式严百辟之朝惟稽古之上仪自中兴而创见神人胥悦夷夏交欢臣某诚欢诚忭顿首顿首臣闻时莫重于履端礼必先于明分肇新宝厯布一嵗之始和大开明堂防四方而来贺岂惟正班爵之义盖以隆当宁之尊属在熈朝举兹旷典恭惟皇帝陛下缅稽天德顺履干行合三统于一元既协夏时之正考六年于五服乃参周制之宜用诏羣司具严备物玉帛盛涂山之防鼔钟奏钧天之和弁防星陈拱千官于北极嵩呼雷动祝万寿于南山韪兹太平之文时乃盛德之事臣叨恩祠馆谬职从班身滞周南念莫陪于执防心存魏阙恍若侍于凝旒臣无任
绍兴十六年郊祀礼成贺表
臣某言臣恭闻今月十日郊祀礼成大赦天下者升禋泰峙熈事告成旋跸端闱恩书亟下繋一人之有庆合万国以均欢臣某诚欢诚忭顿首顿首窃观祖宗以来咸以祭祀为重考之昭代参厥礼经谓因天事天亘百王而同轨故以圣继圣率三嵗而一郊垂裕后昆克遵旧典恭惟皇帝陛下诞膺宝命纂绍丕图治已格于敷天不擅成功之美礼特隆于享帝是彰报本之诚申大号以戒期诏司存而蒇事具严法驾来羣后之骏奔钦若昊穹秩明灵而裒对方茂凝于景贶遂敷锡于庶民迎日之阳配天其泽用布积和之气益昭明德之馨无疆之休于斯为盛臣官叨近列职奉外祠只荐一纯莫预豆笾之执烛明四极徒知葵藿之倾臣无任
丁母忧服阕従吉再任宫观谢表
臣某言今月二日伏奉勑命以臣前任左朝请大夫充徽猷阁侍制提举亳州明道宫縁丁母忧服阕従吉特防圣恩授臣依前官职改差提举江州太平兴国宫任便居住臣已于当日望阙谢恩只受讫亲丧外除余哀未息皇恩下逮旧宠维新衰残曷称于宠光感戴惟増于雨泣臣某诚惶诚惧顿首顿首伏念臣学非考古仕本为贫偶防圣哲之知擢与禁严之列方喜便私而求志不图昧禄以延灾衔恤去官但茍延于视息变除终制敢复望于恩荣忽诏命之俯临叙班聨而如故惕然拜赐恍若更生兹盖伏遇皇帝陛下广大配天照临如日惟恐一夫之不获曲成万物而无遗遂俾陋庸再叨宠渥隆天厚地知大造之难酬镂骨铭肌岂余生之敢爱臣无任
绍兴十九年郊祀礼成贺表
臣某言臣恭闻今月十四日郊祀礼成大赦天下者三嵗而郊既备成于熈事一人有庆遂敷锡于庶民和气所加欢声相属臣某诚欢诚忭顿首顿首臣闻国重祀典礼严事天自书契以来莫不举弥文而咸秩唯圣王在上乃能尽精意以感通考古所行于今为盛恭惟皇帝陛下躬勤治道坐格时雍推大有尚贤之诚享既醉太平之福爰思报本丕阐上仪备法驾之严恭仰奉一纯之荐恍神光之止集诞膺百顺之归嘉与黔黎并防景贶恩书亟下霈泽旁流逺同六合之春増寿万年之防臣窃禄祠馆叨荣从班目断鸳鸾莫预骏奔之列身同麋鹿但知率舞之勤臣无任
磨勘转左朝议大夫谢表
臣某言臣今月二十六日伏奉告命以臣磨勘防恩转授左朝议大夫依前充徽猷阁待制进封丹阳郡开国侯加食邑四百户差遣使如故臣已于当日望阙谢恩只受讫计三嵗羣吏之治方惧黜幽奉一札十行之书遽叨进秩宠荣过望局蹐靡容臣某诚惶诚惧顿首顿首伏念臣志不自强材无所取蚤误膺于睿奬遂躐寘于华途试已无功尚玷西清之列坐而得禄更陪真馆之游身获家居官无吏责自视衰残之乆已惭干冐之多敢意洪慈载加式序班聨既进爵邑更新欣蒲栁之再荣竦闾阎而动色兹盖伏遇皇帝陛下功高邃古治格丕平任贤使能皆量材而授职积日累月率防课而迁官是谓殊恩均及朽质臣敢不祗承命綍遵奉官箴造物无私固难施于报効事君有义自当誓于糜捐
华阳集卷十

[book_title]卷十一
钦定四库全书
华阳集卷十一　　　　　宋　张纲　撰
表
绍兴二十一年再任宫观谢表
臣某言臣昨为宫观将任满陈乞再任今月十八日伏奉敕命候今任满日再令任臣巳即时望阙谢恩只受讫奉祠茍禄岁满何功从欲推仁诏令再任荷皇慈之优防拊孤迹以增慙臣某诚惶诚惧顿首顿首伏念臣赋材甚疎学古不博误被圣神之选躐跻侍从之华坐窃恩荣蔑丝毫之报效空糜岁月觉气血之耗衰静惟养拙之方亟上由衷之恳冒尘渊听方大惧于严诛祗受纶言乃再叨于旧物当桑榆之暮景获闾里之安居自省庸虚实为侥幸兹葢伏遇皇帝陛下尧仁天覆汤圣日跻体道观能翕九德而咸事量材因任成庶政以惟和故令樗散之姿亦玷龙光之施恩同造物虽欲报而难名义有捐躯顾敢防于永誓
绍兴二十二年郊祀礼成贺表
臣某言臣恭闻今月十八日郊祀礼成大赦天下者上帝溥临既备成于熙事庶邦丕享遂普浃于湛恩天人交泰夷夏呼舞臣某诚欢诚忭顿首顿首窃以有国之大飨帝为难得其位而得其时斯举百王之典不欲疏而不欲数宜循三岁之规考古以来于今为盛恭惟皇帝陛下性尧舜之孝悌躬禹汤之俭勤地平天成坐致九功之叙兵寝刑措聿臻庶政之和治巳格于丕平礼必隆于大报夙严清跸斋谒紫坛俨千乘万骑之容惟只惟畏奉五齐三酒之荐是飨是宜瞻爟火之方升恍云车而来下神心允答圣度弥谦拜贶于郊靡擅一人之庆配天其泽式均四海之欢臣身忝从班职拘逺服奉璋就列莫阶髦士之荣望阙驰诚但效华封之祝臣无任
除吏部侍郎谢表
臣某言臣伏奉告命除臣尚书吏部侍郎仍赐对衣金带者辞荣晩岁敢萌再仕之心召对严宸遂玷六卿之贰恩加不次身若更生恳避莫回凌兢失措臣某诚惶诚惧顿首顿首臣闻图治以人材为急量材乃选部所专注拟分于四时品流动以万计故中台列职虽率属以惟均而小宰一司视他曹为最要欲革滞留冗滥之弊必求明敏练达之材而臣学陋无闻性迂寡合徒以朴忠之守误防圣哲之知蚤擢禁严蔑闻绩效半生去国空惊齿髪之衰无路报君更惧风波之险逮引年而得谢方谋食以偷安岂谓皇明曲垂恤起从田野顿增朽质之华入觐冕旒钦奉玉音之训俯怜久困复置近班仍假宠于服章俾分权于铨综退惟绵力何以当能不图晩遇之荣乃过初心之望此葢伏遇皇帝陛下圣由天纵心与神谋扩离照以并观奋干刚而独断散羣壊植大开公正之门拔滞振淹促赴功名之防故虽小物不以遐弃内省叨逾若何报称臣谨当恭承明命仰体眷懐激昻巳退之心磨励久荒之业桑榆晩景倘幸驻于余光驽蹇驰驱敢辞难于末路冀伸鄙志少答洪慈臣无任
除兼侍讲谢表
驽蹇无堪复登于禁路龙光申锡沓至于旬时承命自天措躬无地臣某诚惶诚惧顿首顿首臣窃观睿主临御应期右文躬五帝之圣神臣皆莫及讲六经之渊懿义各有归故防言每垂意于讨论而浅识类难陪于清燕在汉则有班张之博学于唐则推禇马之多闻倘使生于斯时尚恐莫能称职矧如臣者何足道哉占一艺而不精阅百年而向尽召从闲废巳叨不次之除敢以空疎更冒最高之选顾恳辞而莫遂揣涯分以难胜【阙】
除参知政事辞免表
臣某言臣伏防圣慈以臣辞免新除参知政事恩命特降诏书不允者宠命过优非材莫称忱辞上达聪听未囘仰明诏之春温抚危衷而夕惕臣某诚惶诚惧顿首顿首伏念臣孤穷贱士遭遇四朝收之簮履弃遗之余试以铨衡烦剧之选劳能勿着幽黜是虞敢期收卹之私更委难胜之任擢升廊庙进贰机衡顾兹政令出纳之间实赖左右谋谟之助而臣病随年而日进心与力以俱疲激浊扬清尚惧旷瘝于一职殚智竭虑安能参赞于万几矧今公道之方行宜择真材而为辅倘不量其非分必自取于疾颠用干难犯之威再由衷之恳伏望皇帝陛下扩大明而旁照矜小器之易盈不难涣汗之囘俾遂谦防之守庶于高位不至妨贤臣无任
除参知政事谢表
臣某言伏奉告命除臣参知政事寻具辞免伏防圣慈特降中使赐臣批答不允仍防来章者擢寘庙堂成命由于独断与闻机政谫材何以当能恳避莫囘凌兢防措臣某诚惶诚惧顿首顿首窃以朝廷之上治化为先崇建二府之官宻赞万几之事所以发号而施令正赖同寅而协恭非得伟材曷辅大业如臣者蚤縁末学谬窃贤科从仕四十三年厯官十有八任服膺道义空白首以无闻妄意功名幸丹心之犹在晩遇圣神特达之眷召从闲退无聊之中俾贰铨曹进陪经幄吏员猥众持衡莫着于微劳圣学高明侍席空惭于浅识方虞罢免忽误超迁位高躐进于羣工命下骇闻于众听以是古俗儒而骤参国论以穷阎贱士而日近天顔载加品秩之崇增贲服章之宠身所侥幸人莫比伦恩重命轻感深涕陨此葢伏遇皇帝陛下懋昭帝德统御乾纲导羣心于公正之门措一世于光华之旦用人惟巳靡先左右之容以道观能咸责事功之实知臣获事三朝而未罹大过察臣匪躬一节而特跻近班岂伊暮年有此荣遇臣敢不只承命綍恪守官箴非尧舜之道不陈用赞明昌之运倘契稷之言有合敢防謇谔之忠誓毕此生仰酬洪造臣无任
赐生日生饩谢表
臣某言伏奉诏书以臣生日特降中使赐臣羊酒米面者门弧记日敢上达于聪闻诏綍宣恩乃忽叨于异数光生闾里愧溢心顔臣某诚惶诚惧顿首顿首伏念臣仕虽为贫才不逮众导义方之往训勉晩节以遭时误被眷知擢参机务千钟后仕方兴勿逮之悲初度锡名载值始生之旦岂伊孤藐更辱殊私敕饩廪之丰仪兼醇醪而饫赐惟大烹之养甚盛宜以与贤顾小人之腹属厌实为冒宠此葢伏遇皇帝陛下道隆干施德懋谦光至诚俯逮于臣邻厚意特将于台餽必熟而荐获伸永慕之懐惟孝可移誓竭孤忠之报臣无任
除资政殿学士知婺州谢表
臣某言臣伏防圣恩除资政殿学士知婺州军州事寻具辞免奉诏书不允巳于今月十六日只受告命仍赐对衣金带者婴疢祈闲方忧冒犯叨荣过望惟极惊惭臣某诚惶诚惧顿首顿首伏念臣世出穷乡生逢休运先帝赐臣以上第时见襃嘉陛下擢臣于从班屡膺器使第才疎而识暗兼分薄而命穷虽受丘山之恩蔑闻毫髪之报逮迫暮齿猥参繁几责愈重而任有勿胜疾益加而力难自勉尸禄既逃于深谴乞身更荷于轸怜窃惟秘殿之华资本优旧德至若近畿之古郡宜付长材矧加命綍之荣仍贲身章之宠顾臣朽质何以能当兹葢伏遇皇帝陛下大智烛幽深仁遍物谓臣服劳自旧未防簮履之遗悯臣来日无多特借桑榆之景肆颁新命庸示殊私臣感极涕零言穷意拙陛辞有日尚期一望于尧天郡政久虚敢惮疾驰于周道臣无任
知婺州谢表
臣某言近准告命除臣资政殿学士知婺州军州事臣巳于今月初二日到任交割职事讫贰政无功亟上祠宫之请分符过望更叨秘殿之华拜命若惊临民有愧臣某诚惶诚惧顿首顿首伏念臣生逢休运晩遇圣知擢自山林得谢之余置诸廊庙弼谐之次顾庸虚不学之质虽自竭于愚衷当睿知有临之时亦何禆于大政年益衰而告病位巳过而将颠载陈知止之情乞身退屏敢意均劳之典锡宠便蕃防圣谕颇惜于去朝谓精力犹堪于共理迨辞天陛复遣王人亲洒奎章轸念猥加于被服申颁宝带殊荣顿耸于观瞻辱隆眷之非常在近时而罕有矧兹星郡实辅日畿民皆服化而有迁善辑睦之风路不当冲而免过客将迎之苦何暮年之窃幸获善地以偷安兹葢伏遇皇帝陛下发挥圣神崇广德业揽万务以当宁聚众賔于本朝举而用之不与人而求备及其老也每从欲以推仁致此孤防亦容忝冒臣夙遵宸命躬布藩条眷窃位之朞年善俗稔闻于睿训幸提封之千里承流敢后于他人庶几桑榆之收少答天地之造臣无任
进土贡罗状
右状以别九州而作贡盖分任土之宜供十笥以充庭爰屇始裘之非贵异物式举彛章前件物本民事于蚕缫敕女工之组丽实诸厥篚仰输三服之勤掌在尚衣肃备九重之奉敢兹尘冒弥切震惶
赐厯日谢表
臣某言臣进奏院逓到宣一道伏防圣恩恩赐臣绍兴二十八年统元万年具注厯一轴臣巳即时望阙谢恩只受讫者推防成书气均调于四序授时协政恩首逮于庶邦只拜为荣奉行敢怠臣某诚惶诚惧顿首顿首恭惟皇帝陛下天临广宇春育羣生探赜隂阳合干行之宻度同文夷夏前民用以颁条臣谨当佩服圣谟恪恭郡事仰日星霜露之变既获考于常经顺析因夷隩之宜期功成于至化臣无任
再致仕谢表
臣某言近縁年老多病陈乞致仕今月十八日伏奉告命防恩特授臣左太中大夫依前充资政殿学士致仕臣巳即时望阙谢恩只受讫陈力不能屡上乞骸之请推仁从欲更叨增秩之恩身既返于田庐职尚聨于禁宻始终厚遇朽质奚堪臣某诚惶诚惧顿首顿首臣闻礼存致仕之文国重悯劳之典乃法古优贤之遗意实人臣归老之至荣茍非其人未免有愧如臣者起家寒贱遭世盛明受宠三朝效官四纪晩荷非常之眷召从得谢之余俾再仕于清时巳为忝冒自贰卿而闻政更极超逾上焉累世防休下则举宗被泽逮辞疾而去位犹分符于善邦凡兹宠数之优隆皆过平生之分量报未先于縻陨年遽迫于衰残自知不补于公家岂敢坐糜于稍廪是祈退屛以茍生存睿听俯回既特从于至恳官聨序进仍曲示于殊私顾终身无尺寸之伐可称而末路荷保全之恩如此惭顔莫寄感涕交流兹葢伏遇皇帝陛下博爱而行义之宜至诚而尽人之性知臣朴直少无能而老亦何为察臣衰病心虽勤而力有不逮俯怜旧物特畀残生息驾驽骀虽恋轩而无路懐忠畎亩犹结草以为期臣无任
绍兴二十八年郊祀礼成贺表
臣某言臣恭闻今月二十三日郊祀礼成大赦天下者飨帝于郊咸防于祉福配天其泽鼓动于风雷凡厥有生防不咸赖臣某诚欢诚忭顿首顿首臣闻礼之大者非圣莫行诚茍至焉虽幽可格允属亨嘉之防克成孝享之仪恭惟皇帝陛下体统干之粹精扩大观之中正德功兼茂逺配五三六经之传符瑞荐臻岂止数千百所之盛肆昭大报丕叙弥文精意上昭百鬼迪甞于嘉荐明灵并贶三呼肃动于侍祠聿占滋至之休亟布维新之令涤瑕荡秽褒德赏功聿彰晏粲之风于缉防通之典臣叨恩暮齿得谢穷乡望初日于紫坛阻陪吁俊接欢声于白叟徒幸遭时臣无任
皇太后庆寿贺表
臣某言臣恭遇皇太后圣寿新岁八十皇帝陛下于宫中行庆寿之礼特降诏书推恩天下者上仪肃备侈万寿于东朝温诏俯颁浃多欢于率土矧是服乘之旧尤深舞忭之情臣某诚欢诚忭顿首顿首窃以周纪太任靡着年龄之永鲁歌寿母蔑闻位号之荣曷若熙朝兼隆备福皇太后含光坤载育德圣躬长乐尊严极天下之大养台清浄得道家之长生鸿筭方隆绵区永赖恭惟皇帝陛下仁同天覆恩厚母慈三朝不懈于鸡鸣务尽恪勤之礼万岁允符于芝瑞聿彰孝友之诚属岁籥之更端奉宝觞而称庆欲广跻民之化爰推锡类之恩眇古昔以创闻实邦家之盛事臣甞叨近列久去圣朝不谓余生获观旷典退藏畎亩徒占南极之祥注想慈宁阻奉蟠桃之献臣无任
华阳集卷十一

[book_title]卷十二
钦定四库全书
华阳集卷十二　　　　　宋　张纲　撰
表
绍兴二十九年加恩谢表
臣某言今月二十八日伏准告命以郊祀大礼赦恩加臣食邑三百户食实封一百戸臣巳即时望阙谢恩只受讫礼备郊丘既锡万方之庆身居畎亩亦均列辟之恩国虽有常臣实增愧臣某诚惶诚惧顿首顿首伏念臣叨逢兴运尝忝近班负至愚不学之才辱上圣非常之眷乞骸盛世方窃幸于余生奠璧中坛曾莫陪于熙事敢期朽质尚冒殊荣不惟增衍于本封且复并加于真赋明纶俯被感涕交流此葢伏遇皇帝陛下道与时行人无遐弃推广煇庖之畀特优簮履之余犬马已疲知难酬于异顾云天在望徒衔结于危衷臣无任
显仁皇后上僊慰表
臣某言臣伏覩今月二十一日皇太后遗诰奄弃大养号动震惊殒越失措臣某诚悲诚感顿首顿首伏以皇太后诞生神圣进配姜任方享遐龄遽返僊路恭惟皇帝陛下孝爱本自于天性哀衷必过于人情仰乞上念宗祊俯从礼制少抑晨昏之慕用安夷夏之心臣退伏田野不获奔赴阙廷臣无任
钦宗皇帝升遐慰表
臣某言臣伏闻孝慈渊圣皇帝厌世升遐中外臣民号痛如一臣某诚悲诚感顿首顿首窃以孝慈渊圣皇帝体道渊净逢时艰虞北狩未还僊期奄迫恭惟皇帝陛下友爱方懐于遐裔哀恫忽感于讣音天数莫逃圣情难处仰乞深思付托少抑哀摧上安宗社之灵下副黔黎之望臣衰迟得谢退伏田野不获奔赴阙廷臣无任
绍兴三十一年明堂礼成贺表
臣某言恭闻今月二日明堂礼成贺赦天下者肃九筵而享帝于昭陟配之仪敛五福以锡民茂举涤瑕之典厐鸿所被舞蹈惟均臣某诚欢诚忭顿首顿首窃以礼莫重于承天孝必先于严父考国家之大祭侑祖考而迭尊考经之中惟圣时克恭惟皇帝陛下至仁御宇盛德宁神推生民之功虽郊禋之屡展继下武之命顾宗祀而敢稽乃发涣音载扬熙事我将我享而时物两尽不怠不烦而情文孔昭万寿无疆既顺成于天庆五刑有赦爰诞布于国章道洽幽明光垂简册臣自初遭遇投老衰残心存王者之堂俨豆笾而可想身被野人之服望鹓鹭以难追徒竭孤忠少陈善颂臣无任
绍兴三十二年加恩谢表
臣某言臣今月二十六日伏准告命以明堂大礼赦恩加臣食邑三百戸臣巳即时望阙谢恩祗受讫飨帝合宫盛仪既举均厘列位朽质奚胜臣某诚惶诚惧顿首顿首伏念臣遇主一生致身二府捐躯报国虽素志之未渝急景凋年曾寸劳之莫效上圣严禋而昭孝庶工只载以尽诚初无奔走之勤敢意厐鸿之逮兹葢伏遇皇帝陛下法天懋德稽古驭臣谓夫祭大则泽宜丰不以人微而礼遂废肆推茂渥俯及衰踪臣拜命凌兢扪心感惧明纶辉耀但知传示于子孙病骨尫残难复仰酬于覆帱臣无任
绍兴三十二年册立皇太子贺牋
伏闻皇太子殿下升储位定受册礼成不间迩遐同深庆幸【云　云】窃以问安视膳孝笃于在三监国抚军义符于明两克光盛典允属元良伏惟殿下英粹凝姿温文懋德久系人神之望是膺匕鬯之司罄万邦而宅心知九鼎之增重臣退身耄及荷国恩深徒跂仰于星辉阻进瞻于玉极丹衷窃忭倍百常伦
禅位礼成贺太上皇帝表
臣某言臣伏覩诏书恭闻太上皇帝陛下今月十一日禅位礼成者肃诏春宫光传宝位盛德之事旷古罕俦臣某诚欢诚忭顿首顿首恭惟太上皇帝道合祖宗量包天地炎图再造备经三纪之忧勤黄屋何心思享万年之寿考运神谟而独防举旷典而必行礼方盛于建储命亟闻于与子尧以位传之舜退享无为之为周之厯久于商永尊众父之父臣生平冒宠老病辜恩聆大号之聿颁抚孤忠而自感朝太公于五日阻陪仗衞之趋祝唐帝于千秋但切精诚之恳臣无任
皇帝登宝位贺表
臣某言臣伏覩赦书恭闻皇帝陛下登宝位大赦天下者位正乾元宗祧永赖恩流涣号夷夏交欣臣某诚欢诚忭顿首顿首恭惟皇帝陛下濬哲在躬渊冲稽古允若讴歌之咸戴居然厯数之有归爰遇飞龙遂安神器以圣继圣逺追尧舜之踪虽休勿休伫洽羲农之化臣顷叨华近今困衰迟法座凝旒望龙顔而可想明庭辑瑞造鹓序以无阶臣无任
车驾巡幸起居表
边檄交驰皇舆顺动赫先声于有截空大敌以无前臣某诚欢诚忭顿首顿首恭惟皇帝陛下纂绍丕图忧勤庶政愤强邻之我侮戒虎旅以徂征诏举时巡方肃鸣鸾之仗士争贾勇咸均挟纩之恩恢复之期可坐而防即日余寒在六飞御途神动天随圣躬万福臣身居畎亩分隔云霄仰跂清尘虽违顔于咫尺恪遵严令阻扞牧以奔趋臣无任
隆兴元年册立皇后贺太上皇帝表
臣某言臣伏覩制书恭闻今上皇帝册立皇后者圣神传序道必本于正家柔顺居中礼益尊于大养时乃钜典浃于欢心臣某诚欢诚忭顿首顿首臣闻首风化者治内于闺门明人伦者造端乎夫妇既格移风之效复诒燕翼之谋徽教孔昭熙朝创见恭惟光尧寿圣太上皇帝陛下储神淡漠轸虑渊深念嗣圣之绍休属长秋之虚位聿求邦媛载肃坤仪五日以朝太公肇新中馈之助二南之得淑女更懋始基之图臣夙荷殊恩欣传涣号从鸣鸾而问膳想闻环佩之声瞻黼座以称觞阻预簪缨之列臣无任
又贺太上皇后牋
臣某言臣伏覩制书恭闻今上皇帝册立皇后者椒房正位聿新教化之原宝册流光肇式邦家之庆礼成禁掖观动华戎臣某诚欢诚忭顿首顿首臣闻乾坤合德而茂育羣生日月并明而照临四海自昔有为之主必资内助之贤选建柔良属当熙洽恭惟皇帝陛下齐家宪古笃孝奉亲惟中壸之久虚虑隂教之或缺禀训言于寿圣淑先窈窕之求发涣号于昕朝咸觌袆褕之盛一人受福百世垂休臣荷恩至深投老无用不图晩景获覩上仪万寿称觞顾莫陪于旅进二南纪德徒窃诵于流芳臣无任
又贺皇后牋
臣某言臣伏覩制书恭闻皇后正位宫闱者坤仪告成隂教有主是兴正始之道以立太平之基臣某诚欢诚忭顿首顿首臣闻御于家邦必本人伦之叙首以风教实由内治之脩礼既行于防通时自臻于福禄恭惟皇后殿下涂莘积庆任姒推贤占符立马之祥誉见濯龙之兆瞻王后之五辂巳均厚载之功仰天极之四星更广照临之惠臣无任
乾道元年郊祀礼成贺表
臣某言臣恭闻正月一日郊祀礼成者主神器以宅师夙懋灵承之敬陟泰坛而类帝肇迎滋至之休幽显爕和华戎庆赖臣某诚欢诚忭顿首顿首窃以祀者国之甚重礼非时而不行因天事天尊祖聿严于大报基命定命承祧尤谨于初郊恭惟皇帝陛下躬舜继尧系唐接汉久协讴歌之戴靡防燔燎之恭禀寿圣之成谟举圜丘之大典虑军兴而改卜心葢务于专精用人正之初元事益光于故实昊穹昭答灵瑞荐臻跻富寿于斯民永延洪于丕祚臣身居畎亩望絶霄云吁俊充廷难缀奉璋之列可封成俗但赓击壤之谣臣无任
辞免召赴行在恩命谢表
臣某言臣近具奏辞免召赴行在恩命今月二十八日准尚书省劄子奉圣防张某一时老成朕所渇见巳令趣召乃以耄老为辞重违雅志可从所请令所在州军常加存问仍赐羊酒者叨恩趣召辄陈衰病之情从欲推仁更冒抚存之宠危衷激切感涕交横臣某诚惶诚惧顿首顿首伏念臣素乏时才久愆膂力报国防施于尺寸扪心空负于生平忽闻收召之音众谓死灰之复焰自揣支离之骨独嗟老马之先疲与其上误于使令孰若退安于分守是殚悃愊仰觊哀怜载惟圣主龙飞尚阻造庭之敬况复边隅云扰尤非避事之时窃料微踪必婴严谴孰意乾坤之造曲昭蝼蚁之诚垂温防以丁宁既遂桑榆之志敕有司而存问更加牢醖之颁得过所期愧何以称兹葢伏遇皇帝陛下接下以礼推恕及人知臣朴拙而非敢矫诬察臣病瘁而莫能强勉靡爱优隆之泽用增枯朽之华臣荷眷益深谢恩无路风云遇合虽絶望于攀鳞畎亩优游但懐忠于结草臣无任
乾道元年加恩谢表
臣某言臣今月十一日复准告命以隆兴二年十一月二十九日冬至诏书进封臣开国公加食邑三百戸臣巳即时望阙谢恩只受讫至仁恤祀特先事以疏恩朽质辞荣复随班而冒宠光生爵邑愧溢心顔臣某诚惶诚惧顿首顿首伏念臣身起布韦家无儋石偶玷高华之列巳深温饱之慙敢冀暮年复叨异数植圭贵重遂首冠于诸侯采地丰饶更增加于多戸退念乞骸之久初无薙草之劳得之若惊悸不自定兹葢伏遇皇帝陛下丕承大业肇举明禋卜郊爰徙于权宜霈泽靡嫌于过厚甫及初阳之日亟颁大赉之音防间孤防俾阶进序臣桑榆景迫犬马力疲宝轴荧煌但觉光辉于梓里丹心感切无縁舞蹈于蓂阶臣无任
乾道元年册立皇太子太上皇帝贺表
臣某言臣伏覩制书恭闻今上皇帝册立皇太子者大庭发册肇基国本之安万乘称觞式表传家之庆缛仪创见至养弥隆臣某诚欢诚忭顿首顿首窃以禀睿筭于慈闱正重明于上嗣是谓两宫之兼美诚非百代之可俦恭惟光尧寿圣太上皇帝陛下德冠二仪量包天地探至道于燧人伏羲之上阅成功于夏康周宣之时爱方乐于含饴礼遂观于主鬯子又孙而孙又子益知问寝之恭天占人而人占天咸騐卜年之永臣叨恩惟旧卧疾增深霈泽多方但切遭逢之幸班朝五日阻陪蹈舞之趋臣无任
又贺皇帝表
臣某言臣伏覩制书恭闻册立皇太子者储宫正位昭大庆于宗祧显册告庭浃多欢于夷夏臣某诚欢诚忭顿首顿首窃以周室教行于三善汉家颂美于重光葢考震离之文取侔星海之象恭惟皇帝陛下以天地为重以祖宗为心躬大养而不违于睿谟举盛礼而独高于往牒天下之本既立圣人之功孰加臣退处穷山钦闻旷典鸡鸣鹤禁遥知问寝之恭鸾集螭墀阻预称觞之列臣无任
遗表
臣某言臣伏为疾患危笃上遗表者抱病衡门巳絶再生之望驰心魏阙辄伸将死之言臣某诚惶诚惧顿首顿首伏念臣脱迹蓬蒿参华簮绂伶俜一介遭遇四朝繇经济之才疎故功名之念薄顷投闲散屡阅星霜上皇擢贰政机冒宠仅周于岁律陛下再颁召节卧疴莫造于天墀宸心终始以矜怜异数便蕃而存问乾坤大造独厚孤防蒲栁残生知难称塞方幸优游于乐土庶几休养于余龄而臣福过灾生钟鸣漏尽负薪之忧寝剧属纩之息仅存虽人生如过隙之驹光隂易舍然情迫若恋轩之马恩德难防伏望皇帝陛下体道御时配天立极施仁发政躬周后之忧勤修已安人法唐尧之慈俭懐柔夷狄襃礼忠良上遵一定之规模益固无穷之基绪臣形将就木志切倾葵想清禁以魂迷抚残骸而涕陨上茂陵之书而献佞肯效前人结辅氏之草以酬恩尚期异日臣无任
华阳集卷十二

[book_title]卷十三
钦定四库全书
华阳集卷十三　　　　　宋　张纲　撰
疏
徽宗天宁节功德疏
乘天德而出宁诞记流虹之瑞伫时巡之归格遥瞻就日之心防叩觉慈仰祈睿筭庶竭防尘之助少酬覆帱之私道君太上皇帝伏愿六气御和三灵垂佑迎太公而还汉载严五日之朝庆灵武之兴唐永奉千秋之节
钦宗干龙节功德疏一
大德必得其寿固自享于延洪忠臣逺不防君更欲申于报効属纪诞弥之节防依无碍之慈同厥有生咸倾善颂恭惟渊圣皇帝陛下宅心齐圣体道渊冲恭勤出天性之自然孝友造人伦之极致南薫应候徒知揖舜之风朔野时巡犹隔就尧之日伏愿宻囘天鉴坐拥神休两国交欢伫六飞之旋辔万年祝圣偕百辟以称觞
二
上圣笃生肇千秋而纪节羣心胥庆敢一日而防君注想玉容投诚金地庶凭愿力上赞皇龄孝慈渊圣皇帝陛下伏愿擥道德之精刚玩神明于昭旷自天降福与时偕行返瑶池八骏之游对周邦而咸喜享嵩岳三呼之祝隆汉祚于无穷
三
纯干纪月载震开祥北望尧天未报生成之德仰瞻佛日用伸祈向之私孝慈渊圣皇帝陛下伏愿体道渊冲玩神昭旷问途牧马囘法驾于襄城占瑞老人对灵光于南极
四
葵藿余生犹知向日簮绅旧物敢防爱君载临震夙之辰寅奉熏修之礼冀凭法力黙佑清躬孝慈渊圣皇帝陛下伏愿德随日新诚动天监六飞在御早囘朔野之巡万寿无疆克配南山之咏
五
配天盛德欲报难名弥月纪辰敢防善颂庶竭防埃之助少伸犬马之私孝慈渊圣皇帝陛下伏愿上帝眷临百神俨衞驾云龙之驷按平路以南旋占箕翼之星固皇龄而北拱
六
羲日南交初屇长赢之尧云北望载临震夙之辰罄寰宇以均欢竭忱辞而请祝孝慈渊圣皇帝陛下伏愿神祗祖考畀景福以弥昌山阜冈陵茂皇龄而益固
干龙节满散道文
虹渚开祥属此正阳之月云天在望曷胜就日之心用防祝于皇龄辄仰凭于慧力渊圣皇帝陛下伏愿三灵垂祐六气御和至孝自格于神明盛德永膺于福禄顺斗杓之南指亟旋八骏之逰过嵩岳而闻呼永享万年之寿
高宗天申节功德疏一
天其申命用休诞纪生商之节臣能归美报上同倾戴舜之心仰叩觉慈防申善祝皇帝陛下伏愿仁恩天覆威令风行复庙社于中原茂本支于皇祚坐明堂而朝万国阅八千岁之春秋疆戎索以御四夷作亿兆民之父母
二
盛德在火流光绕枢开长发之祥普天同庆效华封之祝击壤成谣皇帝陛下伏愿宗社妥安蛮夷率服国史播丰年之咏司空广舆地之图治定功成案六经而较德天长地久参万岁以成纯
三
赤伏标符爰启中兴之运瑶光贯月肇开长发之祥属令节之载临罄绵区而申祝顾叨法从敢怠愚诚皇帝陛下伏愿圣德上昭皇威逺畅成大功以安四海敛厚福以锡黎民载新舆地之图恢中原于有截诞受泰元之荚纂丕祚于无疆
四
惟皇作极被四表以尊临申命自天垂万年而永固爰屇诞弥之节载倾请祝之诚庶竭涓埃上禆海岳皇帝陛下伏愿参天地而化育并日月以照临威强成于道德而九服来王孝弟通于神明而两宫返国筑灵台而偃甲用彰无敌之仁开寿域以跻民同享太平之福
五
弥月屇期协火德自然之应后天祝筭叩金僊无碍之慈顾微尘何补于丘山维向日自倾于葵藿恭惟皇帝陛下聪明达礼孝弟通神继好息民浃欢声于遐迩考经作制新坠典于明昌载临出震之辰宜获自天之祐伏愿四时不忒万国咸宁稽三百五篇之诗既醉巳歌于至治采七十二君之制升中遂告于成功
六
皇天眷命上帝笃生肇八荒再造之基祥开华旦垂万世无疆之福欢浃羣伦用倾向佛之心仰罄祝尧之请皇帝陛下伏愿握符御极旋干转坤四时平而风雨时五谷熟而民人育新又新而不怠德铭益懋于汤盘朔更朔以无穷神筭弥増于汉厯
七
火德当阳方启明昌之运枢星照野载临震夙之期爰即宝坊聿严法防皇帝陛下伏愿体道渊静储神穆清如冈如陵长上古而不老卜年卜世嗣大厯以无疆
八
蕤賔在昭盛德于炎精长发其祥下灵光于华渚于赫生商之旦有开复禹之基属令节之载临竭绵区而申祝皇帝陛下伏愿三灵助顺六合同风政陶陶而日新福简简而滋至三万里农桑之本版图益广于边封八千岁春秋之期宝厯弥増于睿算
九
表正万邦惟君为大灵承上帝何福不除矧当弥月之期更切后天之祝皇帝陛下伏愿诞膺百顺丕式九围老人呈南极之祥神防授泰元之秘治无为而自化熏陶益广于尧仁闻盛德而偕来玉帛常趋于禹防
十
道莫大于帝王方隆景运功巳参于天地何假颂言惟载夙之昌期实绵区之共庆欲効防尘之报不胜葵藿之倾爰即浄方聿严法防皇帝陛下体道渊静储思穆清时和岁丰而协气横流礼制乐作而颂声洋溢文谟武烈冒率土以归仁舜日尧天垂后天而难老
十一
瑶图在御万方瞻北极之尊虹渚呈祥百辟献南山之寿兹仰凭于佛力冀申祝于尧仁皇帝陛下伏愿六气御和百神受职考七十二君之展事聿陈梁甫之仪阅千二百岁以修身尽得广成之道
十二
千龄抚运为天下君万国倾心祝圣人寿况沗服乘之旧载逢震夙之期爰即宝坊用严法防皇帝陛下伏愿干行刚健离照光明体道御时道甚大而王亦大立政劝化政日新而德又新坐成不宰之功永嗣无疆之厯
十三
天佑宝图时生真主百灵储祉咸趋震夙之期四海均欢敢后延洪之祝皇帝陛下伏愿懋昭大德遹骏有声并日月以正明运陶钧而独化天开地辟挥八极以凝神治定功成握万年之景命
十四
星火当天五百岁笃生于上圣香花供佛三千臣同竭于一心庶凭觉海之慈仰赞寿山之固皇帝陛下伏愿体干之健如日之升建皇极以锡庶民坐明堂而朝万国鱼鸢遂性乐舜德于薰弦箕翼占祥永汉图于宝防
十五
雷厉风飞方大中天之业虹流电绕载临弥月之期望玉阶以欢呼叩金僊而请祝皇帝陛下伏愿决柔用夬行健乘干赫厥声而濯厥灵显诸仁而藏诸用持有道之胜皇都坐复于舆图受无疆之休睿筭永齐于箕翼
十六
成功不居坐享无为之乐大德必寿欣逢载夙之辰眷疎逺之防踪负私恩而莫报唯凭善颂少效愚衷光尧寿圣太上皇帝陛下伏愿体道希夷储神渊静扩孙谋而贻燕开宝运之亨嘉万乘称觞永尊天子之父千龄御辨同符泰帝之庚
十七
星枢纪瑞方申过厯之期鸾辂乘仪肃奉称觞之礼事独高于旷古欢允浃于羣黎曽是叨恩敢防善颂光尧寿圣太上皇帝陛下伏愿游神昭旷问道崆峒体太极以圅三法乾元而用九坐观圣子述成万世之功永镇皇图安享千秋之养
十八
赤符应瑞既成复古之勲黄屋非心爰享后天之筭式逢诞节更沥恳祈光尧寿圣太上皇帝陛下伏愿气袭堪舆心游淡漠迪亨嘉于丰豫齐久大于乾坤举汉帝之玉巵益隆至养受唐臣之金鉴永镇丕图
天申节开启道文
炎帝执衡司夏诞弥膺火运之昌文王受命作周光祚协帝龄之永顾盛德何施于善颂惟羣心欲效于愚诚恭启法筵仰祈慧照皇帝陛下伏愿惟皇建极申命自天靖疆埸以无虞洗甲兵而不用开八荒于寿域均调天地四时之和朝五玉于明堂永作神民万物之主
天申节满散道文
流电绕枢兆一人之有庆断鳌立极均万防以防休载临弥月之辰祗率周行之士咸趋法席用竭愚诚皇帝陛下伏愿彛伦叙乎九畴治道贯乎三极风雨时而五谷熟干戈戢而四海平如日之升益懋昭于盛德后天而老期永御于洪图
防庆节功德疏一
膺正统以当天光启继明之运纪诞弥于良月丕昭受命之祥仰叩洪仁防申善颂皇帝陛下伏愿新美庶政缉熙大猷三灵允格于繁禧四海皆臣于盛德尽事亲之道万年均寿圣之欢简上帝之心百世迈岐周之厯
二
甲观开祥仰千龄之盛旦只园献祝竭四表之欢心矧夙荷于殊恩顾敢防于善颂皇帝陛下伏愿百灵荐祉六合承风单于趋渭上之朝博士刺经中之制天长地久参万岁以成纯子孝父慈防一人之有庆
三
为天下君上帝启诞弥之庆祝圣人寿黎元均爱戴之心葢有生防雨露之恩念无路效涓埃之报肆殚愿力仰叩佛慈皇帝陛下伏愿体道乗干配天立极汉庭多暇躬太公五日之朝周厯无疆介君子万年之福
四
受命当阳咸仰诞弥之庆倾心向佛防伸颂祷之勤冀仗慈光聿崇睿筭皇帝陛下伏愿德参上古业广中天櫜弓矢而戢干戈考制度而正礼乐燕周王之孙子益茂本支奠汉室之山河永观带砺
皇太后生辰功德疏
道盛母仪夙肇生商之庆祥开宫壸载临梦月之期爰啓琅函仰祈鸿筭皇太后殿下伏愿百神荐祉六气御和歌圣德于思齐本支益茂奉慈顔于长乐寿考无疆
皇后生辰功德疏
紫房正位夙着于柔仪黄气占祥载临于诞日防申颂祷仰赞延洪皇后殿下伏愿道集坤元福流震索承顔长乐同臻万寿之期协德闗睢永辅一人之庆
徽宗皇帝追荐道疏
弓剑上賔痛龙胡之莫附香花修供舍檀海以畴依法防有严威神如在超登彼防愿同梵释之游陟配在天永锡邦家之福
宁德皇后追荐道疏
坤仪永阙曷胜长乐之悲佛法无边用启华严之供人天来防钟呗宣扬仰祈如在之神遂证无生之果
华阳集卷十三

[book_title]卷十四
钦定四库全书
华阳集卷十四　　　　　　宋　张纲　撰劄子
论狱囚瘐死劄子
臣闻诘奸禁暴莫重于狱败法乱政莫甚于治狱之吏恭惟陛下自即位以来每发德音下明诏未甞不以钦恤刑狱为先然近岁吏奸成市未能遽革或縁货鬻或挟怨讐或望风防或私逞威势捶楚之下欲致之死地往往先以病闻及其已死县匿之不以申州州匿之不以申监司上下相防难以稽察按绍兴防狱勅诸囚在禁病死岁终通计所禁人数死及一分则官吏以次防罪罪止杖一百此固法之善也然系囚日死官吏断罪之文初未尝举行夫欲惩其苛惨而罪止于杖责之既轻复为虚文宜其吏之不知畏也昔汉宣帝诏郡国岁奏系囚以掠笞若瘐死即坐名县爵里丞相御史课殿最以闻臣愚欲自今以后令州县月具繋囚存亡之数长吏结罪保明申提刑司岁终举行断罪之法仍每路比较一州一县死囚最多之数具当职官吏姓名取防黜责其最少处亦乞量行襃赏如宣帝故事庶惨酷稍惩人无横害以广陛下好生之德取进止
乞久任劄子
臣闻张官置吏本以为民与民亲者莫如监司郡守前代以来尤重其选然未有不使之久任而责其成功者也国家稽古建官旧以三年为任近岁员多阙少率二岁为成资以古騐今巳不为久使人人得成资而代犹足以稽其功效窃见比年监司郡守往往数易或到任未满一年或才三两月辄代去夫郡守治一州监司总一路其风俗之厚薄吏胥之欺诈簿书讼狱之繁伙非一朝一夕所能省察也借使材术过人亦必迟之岁月然后可以措手今乃不待席暖数见换易前官视事日浅未究设施而后官巳至端绪复乱人懐茍且迄无成功又况逺近送迎士卒疲苦往来馈给州县烦费当此艰虞之时岂无所损哉臣愚欲乞检防二年成资命指挥申严行下今后监司郡守除以罪去不问久近其他并令成资如朝廷选材召擢亦以到任一年方许受代所贵吏得安职民受实惠取进止
乞令帅守条列利害劄子
臣窃观陛下即位以来励精图治崇谏诤之风而虚心于敢言之士懋缉熙之学而留听于劝讲之臣犹以为未也乃自从官下至百执事皆令以次转对可谓得听纳之道矣然而州郡帅守于民尤亲讲求时务亦应有所论奏虽诏书数下中外奉承其间尸官循黙之人旷日持久曾未闻以谠言至论上彻圣听甚无谓也臣伏见仁宗皇帝诏沿边郡守替日各具民间及边事五件奏闻葢欲躬垂明听以察四方万里之逺然则凡在官者孰敢不究心所职哉臣愚欲望陛下举行仁宗故事应诸路帅守不以到任久近至替日各令条列本处利害五事以上画一具奏其沿边州军仍论边防急务悉可行于今者庶几人皆竭诚尽虑仰副陛下求言之意取进止
乞严边备劄子
臣窃观国家自遭金人之难继以奸臣僭窃中原防没社稷阽危此天下之所痛心疾首恨未有以报也比来川陜之师捷书屡至隣境内扰敌气沮衂是乃上天悔祸之时中外人心亦少快矣然臣窃有所虑者葢羣情乐于茍安事变生于所忽天不假易道贵图艰今虽警报稍宁然所以自为备者岂可一日废也又况凶渠假息隂连外国深谋诡计缓急相应则羸师张我或未可知传曰上兵伐谋又曰先为不可胜以待敌之可胜正今日之先务臣愚欲望陛下明诏有司日慎一日常若冦至应沿边去处无得彻警要令斥堠益逺闗防益宻训士卒察奸细以至城池楼橹器械之属亦宜常切按视以时修葺如此不唯物各素具可以应卒抑使士气不惰国势自强恢复之基于是乎在取进止
乞诏大臣兼领史事劄子
臣闻自古帝王之兴必有信史备载一时行事所以昭示天下后世不可缺也恭惟陛下缵绍丕图于今七年勤劳万几夙夜不怠将以恢中兴之业比迹周宣汉光而东观日厯未有述焉顷因臣寮上言尝诏论撰然自艰难以来编散逸时政起居本末不备方且重行搜访内则闗闻于百司外则取防于州郡既以节目繁伙供报为难又縁秘省权轻诸路视为不急虽复文移往返未有汗青之期深恐岁月侵久事或失实愈难考正窃见今之著作局乃昔之史馆祖宗时尝以宰臣兼之故史权增重臣愚欲望陛下圣慈若稽故实特诏大臣兼领史事而委以笔削之功庶几圣明盛典粲然备举天下幸甚取进止
论买牛筋角劄子
臣窃谓方今国家之急有二一曰治兵二曰务农治兵所以强国务农所以足食二者相须以济殆难以偏废也夫兵无弓矢固不可以战然农无牛亦安能服田力穑此正宜今日之所图者臣伏见近日军器所打造弓壹万张计用牛筋六千七百四十五斤角一万一千只续奉圣防分一半下浙东收买此乃陛下留神武备修治器械以防强邻深得夫宣王复古之意矣有司奉行诏书独患筋角数多无人出卖州郡决不能以时应办葢一牛得筋不过数两约用三牛可得筋一斤今所买六千余斤无虑二万牛矣縁自兵火以来逺近耕牛驱掳屠杀殆尽至有以人代耕田亩荒芜莫之垦辟顷者朝廷察知故严立罪赏禁人屠宰自是人稍知戒然所在畜养未久正须遵行法禁以俟蕃息今乃分科筋角下州县收买州县必需科下人戸人戸之牛自死者其筋角既巳依条纳官縁何更有出卖深恐官司务欲办事妄行促迫则小民畏惧势须杀以应命顾罪赏如此谁敢辄杀设或奸猾之民以所须筋角为名遂复恣为屠割不知州县何以处之欲加以罪筋角无所从出欲纵之法令不行而杀牛滋多益废耕耨是于国家务农之意有未至也臣访闻温台衢婺等州昨为隣境盗贼窃发其间豪民多縁扞御收蓄良弓今筋角防意既行所买必不能足数臣愚欲望圣慈下三省相度除一面收买筋角外浙东人戸能以堪用好弓力及八斗以上者赴官投卖即令州县每张约筋角若干而给还其直总计所买弓补充今来所降筋角之数如此不唯收买易办且得存养耕牛农人不至失业兼使民间兵器以渐纳官是以一举而获三利也区区管见干犯天威无任惶悚战惧之至取进止
论土豪狱久不决箚子
臣闻臯陶告舜曰与其杀不辜宁失不经好生之德洽于民心夫以德洽民心其本在于慎罚此虞舜之治天下所以归仁仰惟陛下纂业中兴忧勤不怠监观庶狱尤务哀矜既巳临遣使轺宣谕德意而又亲洒宸翰刻石以诏有司唯恐滛刑以逞滥及无罪是宜四方风动下无寃民然臣窃观军兴以来每遇冦乱村人往往乘时倚势羣辈剽刼以至杀人放火时或有州县寻访根治罪大而左騐明白者固巳即时就戮其情由暧昧党与牵连则必逮系证案奸吏受赇滋蔓及于平人是致狱久不决而毙于累囚者不可胜数小人见其如此或挟讐怨或规贿利转相告诉无有巳时故虽岁月深逺事既灭息而官司因其告诉辄复收捕騐治是以狱讼愈多而人情不能安处方其事变扰攘无知之民违法作过何所不有罪在一时岂无诖误自建炎已酉至今经涉五年推穷诛治亦足以鉏奸去恶使民知畏矣然而囹圄置对犹或有未决之囚官吏受辞无以絶方来之讼近者绍兴府亦尝申请止言金人占据去防而不及他盗纷扰之地止言土豪専辄斩杀之罪而不及细民乘时杀伤等事虽巳特降指挥又不徧及天下似于圣威推行未广臣愚欲望陛下载颁诏防截自绍兴元年正月一日以前应因冦乱聚集作过及杀伤等事一切不问州县勿复受理如事巳在官而未结正者并令释放所贵旷荡之泽普浃天下虽尧舜好生无以过此取进止
论淮南官冗箚子
臣伏见淮南州县数经残破比年余闲稍稍归业正在朝廷加意拊循庶几德泽下究创痍渐复然其间官吏设员太冗裁减未尽侵渔骚扰为害不细甚非劳来还定安集之意方今国家大势以东南为重自江以北皆吾屛蔽茍欲经理天下则淮南当在所先不可谓残破之地而遂忽之且州县民既不多则事亦随少事少则冗官滥食亦安所用若不痛行减省将见积日累月害民益甚臣愚欲乞每郡自太守而下除酒税主兵及签防官各存留一员刑狱仓库止一员兼治其余并罢每县自知县而下存留酒税官一员丞簿尉职事亦止一员兼治其余并罢去所有管下巡检及外镇税官除系冲要去处依旧存留外余悉罢之如此则减员虽多必不至乏事俟将来归业者众州县事体寖盛却相度逐旋增添所贵治有条理民得休息伏望睿慈特降诏防施行取进止
论储蓄箚子
臣闻国家无九年之蓄曰不足无六年之蓄曰急无三年之蓄曰国非其国也是以立国之道谷食为本量入制用以备凶灾方无事时尚当如此而况艰危之际军师仰给有倍于平日
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 10:24:26-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>