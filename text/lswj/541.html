<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="提要,卷一,卷二,卷三,卷四,卷五,卷六,卷七,卷八,卷九,卷十,附录,彭惠安集全文在线阅读,彭惠安集全文在线下载,大玄古籍书库">
<meta name="description" content="十卷。明彭韶撰。彭韶,字凤仪,福建莆田人。天顺元年(1457)进士,授刑部主事,迁员外郎。后擢为副都御史,巡抚应天。弘治中,官至刑部尚书。著有《政训》、《从吾滞稿》十二卷。彭韶正色立朝,岿然耆旧。其文虽治台阁之体,而醇深雅正,具有根柢,不同于神瘠而貌腴。此集初名《从吾滞稿》。嘉靖中重刊,乃改题此名。然据郑岳原序,已有遗稿散佚之语。则似己非其旧本,故所收诗仅十余首。如《明诗综》载其临江词一篇,指斥东里,慷慨激烈,足起顽懦,而此集不载。又莆风《清籁集》载其诗十五首,亦半从他书录入。是掇拾散失,尚多未尽。特赖此">
<title>彭惠安集_彭韶_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">彭惠安集</span> <br/>
          作者： <span class="inputVal" id="bkauthor">彭韶</span> <br/>
          朝代： <span class="inputVal" id="bkdate">明代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">类书文集,诗文集,完结</span> <br/>
          字数： <span class="inputVal" id="bknum">[book_length]73740</span> <br/>
          说明： <span class="inputVal" id="bkdec">十卷。明彭韶撰。彭韶,字凤仪,福建莆田人。天顺元年(1457)进士,授刑部主事,迁员外郎。后擢为副都御史,巡抚应天。弘治中,官至刑部尚书。著有《政训》、《从吾滞稿》十二卷。彭韶正色立朝,岿然耆旧。其文虽治台阁之体,而醇深雅正,具有根柢,不同于神瘠而貌腴。此集初名《从吾滞稿》。嘉靖中重刊,乃改题此名。然据郑岳原序,已有遗稿散佚之语。则似己非其旧本,故所收诗仅十余首。如《明诗综》载其临江词一篇,指斥东里,慷慨激烈,足起顽懦,而此集不载。又莆风《清籁集》载其诗十五首,亦半从他书录入。是掇拾散失,尚多未尽。特赖此一编,幸不至于全佚,是则校刊者之功。彭韶之风节虽不藉文章以传,然文章亦足以不朽。至其巡视浙江,兼理盐法,怜鼋户之苦,绘八图上进,各系以诗。具有元结舂陵行、郑侠流民图之意,又不仅以词采工拙论。四库已存目。</span> <br/>
          封面： <span class="inputVal" id="bkimg">Z_18730.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]彭惠安集
[book_author]彭韶
[book_date]明代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]类书文集,诗文集,完结
[book_length]73740
[book_dec]十卷。明彭韶撰。彭韶,字凤仪,福建莆田人。天顺元年(1457)进士,授刑部主事,迁员外郎。后擢为副都御史,巡抚应天。弘治中,官至刑部尚书。著有《政训》、《从吾滞稿》十二卷。彭韶正色立朝,岿然耆旧。其文虽治台阁之体,而醇深雅正,具有根柢,不同于神瘠而貌腴。此集初名《从吾滞稿》。嘉靖中重刊,乃改题此名。然据郑岳原序,已有遗稿散佚之语。则似己非其旧本,故所收诗仅十余首。如《明诗综》载其临江词一篇,指斥东里,慷慨激烈,足起顽懦,而此集不载。又莆风《清籁集》载其诗十五首,亦半从他书录入。是掇拾散失,尚多未尽。特赖此一编,幸不至于全佚,是则校刊者之功。彭韶之风节虽不藉文章以传,然文章亦足以不朽。至其巡视浙江,兼理盐法,怜鼋户之苦,绘八图上进,各系以诗。具有元结舂陵行、郑侠流民图之意,又不仅以词采工拙论。四库已存目。
[book_img]Z_18730.jpg


[book_title]提要
集部六
彭惠安集
别集类五
明
提要
臣等谨案彭惠安集十卷附録一卷明彭韶撰韶有政训已着録韶正色立朝岿然耆旧其文虽沿台阁之体而醇深雅正具有根柢不同於神瘠而貌腴初名从吾滞稿嘉靖中重刻乃改题此名然据郑岳原序已有遗稿散佚之语则似已非其旧本故所收诗仅十余首如明诗综载其临江词一篇指斥东里慷慨激烈足起顽懦而此集不载又莆风清籁集载其诗十五首亦半从他书録入是掇拾散亡尚多未尽特赖此一编幸不至於全佚是则校刋者之功耳韶之风节虽不藉文章以传然文章亦足以不朽至其廵视浙江兼理盐法怜竈户之苦绘八图上进各系以诗具有元结舂陵行郑侠流民图之意又不仅以词采工拙论矣
乾隆四十二年十月恭校上
总纂官 （臣）纪昀 （臣）陆锡熊 （臣）孙士毅
总校官 （臣）陆费墀

[book_title]卷一
●钦定四库全书
彭惠安集卷一
（明）彭韶 撰
○奏议
刑部广东清吏司郎中等官臣彭韶等谨题为乞恩分豁地土等事该户部奏差臣等前去直隷真定府公同会勘锦衣卫带俸指挥同知周彧等所奏地土缘由除另行囬奏外臣等再昧死言伏闻为臣以不欺为本虑事以大体为先昔孟尝君使冯驩收债於薛驩以赐诸民汉景帝遣田叔按梁事还悉去狱辞劝上勿问计二人之心岂不欲以顺事为恭哉顾以大体所在不敢苟从是乃所以为恭也臣等鄙贱岂能少希於万一然区区恳切之意诚有望於陛下焉且以臣等所勘真定地土言之真定在尧舜时为冀州之域其赋为第一等或杂出第二等说者以为如周官田一易再易之类盖以其地有间一岁一收者有间二岁一收者所以赋有不同则是未尝逐亩定赋而一亩必兼数亩之地明矣我太祖皇帝於洪武二十八年户部官节该钦奉圣旨百姓供给繁劳已有年矣山东河南民人除已入额田地照旧徵科外新开荒的田地不问多少永远不要起科有气力的尽他种钦此钦遵
宣德六年本部官又奏北京八府供给尤多钦蒙宣宗皇帝准令照例是祖宗之心即尧舜之心也以此真定所属武强等县新开地土一向不曾增科至天顺二年太监韩谅奏讨武强县踏勘得无粮地五百一顷三十五亩蒙英宗皇帝钦拨一百顷与韩谅外有四百余顷仍旧与民耕种不曾科粮是英宗皇帝之心即祖宗之心也後因广宁侯家人刘聪等累年搅扰民间方将前地并韩谅还官地减轻起科诚出无奈今周彧又奏求前地有司不能明白敷奏再量出无粮地七十余顷盖其地间有多余故也然地虽间有势难尽量臣等不敢欺蔽请陈其实顷者亲诣本县见其地有高阜者有低洼者有平坦硗薄者天时不同地利亦异且如亢旱则低处得过而高处全无水涝则高处或可而低处不熟沿河者流徙不常鹻薄者数年一收截长补短取彼益此必须数亩之地仅得一亩之入是以尧舜行错法於前我祖宗许开种於後良为此也即今彼处人民追赔马疋起运粮草砍柴人夫京班皂隷等项一年常有数般差役以致丁丁皆受役之人岁岁无空闲之日所深赖者顾恋地业尽力耕种以取给朝夕而已今若一亩只量与一亩余皆夺为闲地则仰事俯育且无所资其於粮差何暇复计臣知其非死则徙耳自古立国皆重根本今真定近在畿内理宜加厚此臣等所谓不可尽量者也而戚里功臣之家锦衣美食与国咸休但能存心忠孝自然富贵两全奚待与民争艰食之利哉况圣朝卜世无疆法当垂後地土有限而求者务多亦恐终不能有所应付也臣等到彼百姓扶老携幼遮道哀告臣等不觉自失不忍重扰取具供结在官外伏望陛下远以尧舜为心近以祖宗先帝为法所有赏赉之施圣恩区处外其他地亩乞特悯其祖宗开种艰难念其子孙衣食所托量加寛恤庶几民间知有生生之乐沐浴太平歌颂罔极则本固邦宁而世臣亦咸休无穷矣臣等遵奉圣训岂敢偏向所向者祖宗万世之仁事关大体而已不胜犬马拳拳之至缘臣等不曾依亩丈量合当有罪谨题请旨成化五年九月二十二日钦奉圣旨这地覆勘明白朝廷自有处置这厮每既承差委却称不曾丈量妄引战国时事自比但知邀名不顾方命好生不知大体锦衣卫拿来问钦此钦遵
四川等处提刑按察司按察使臣彭韶等谨奏为陈言事伏覩成化十一年十一月初八日诏书内一欵天下军民利病许诸人直言无隐钦此钦遵近准永宁宣抚司牒呈为进贡事据本司所属驿逓申据吏牌陈宪等呈告於成化十一年八月日期不等蒙钦差镇守云南太监钱能差千户崔昇舍人张宗随带旗军沈真等一十八员名进象六只前往各该卫所并驿逓沿途舖分经过先行牌仰各该衙门知会遵依预备合用草粮人夫马疋等项聼候不缺外不期原差官舍崔昇张宗等一到下马不问草料有无先行责打三十大棍又行嗔怪不行远接喝令跟随通事旗军将各该答应人役无故鎻项在於象脚非法拷打勒要相送银两有者即当疎放无者昼夜加刑拷责只得掲借银两贿送才方脱放虽是遵奉进贡其被差来人员纵率非法用刑酷害军民百般凌辱上下官府逼打各驿官员背包似此不当又行故将各驿马疋加鞭走驰跌死数多使客到驿无马程逓促难雇覔每马一疋要银一两五钱才方雇得接逓其苦不胜窃思各人到於衙门势作京官威风不问品级大小公然高坐要各官跪拜称呼大人老爷则当忻懽跪拜迟慢大棍受刑致被千户舍人崔昇张宗等分付要银打发若不出办就将本象赶入衙门人皆惊怕每象一只务日支纳粮米五斗其象六只每一日共料米三石住滞日久人皆惧怕买米不过只得掲借银两打发似此妄为非止一端及思逓年进贡象马方物并金银药饵禽鸟等项官员人等经过大小衙门备办草料下程并鸡酒人夫马疋并无索要银两等情惟独千户崔昇张宗等玩法欺公酷害军民不得安生又据本司各里夷人里甲阿远等连名亦告前因每被进贡等项节次被打勒要祭河胖大猪羊查无勘合事例恐後亦有进贡一槩仿傚逼迫理合备由呈乞禁约施行等因到司参照永宁宣抚司呈称千户崔昇索要银两打发不曾明开数目及与舍人张宗等各项违法事情俱在成化十一年十一月初八日大赦以前例该免罪但所言再後乞加禁约一节缘系云南镇守官差委京卫官职非奉明诏难以禁约臣闻自古帝王不患娱心之不足惟患德业之未隆不患备物之未能惟患盈成之难保是以勤俭守己抚绥远人诚不敢恃太平而自暇逸也盖勤则刚断於事俭则不贵异物柔远人则休息物力三者在陛下盛德中无所不至然而群臣或不能仰体圣心过求奇巧以充玩好其所使官员又不能善於其事因而作非遂使远方军民渐至失望思欲告诉而无阶也窃见镇守云南太监钱能屡贡宝石象马禽鸟等物近又进金灯号为絶异虽曰敬奉朝廷之意然终非尧舜其君之心无是心而孜孜於勤奉外物上无以助圣德下无以慰军民未见其为淳实忠爱也伏闻禽畜之类内苑已备宝石等物非所急用有之无益无之无损万里传送势必劳扰承遣之人狐假妄为亦或有之伏乞陛下广德业之盛美念守成之艰难断自圣心将前项物件撙节罢去严勑内外臣下敦素守法抚安夷民则远人歌舞圣治永远无极矣臣等冒昧罪该万死缘军民利病所系不敢缄默谨具本顺差千户刘顒亲齎谨具奏闻成化十二年六月（阙）日该通政使司官於奉天门奏奉圣旨礼部知道钦此钦遵
广东等处承宣布政使司左布政使臣彭韶等谨奏为荐举事臣等窃闻名德之贤成就甚难储之朝廷关系实重是以古昔圣帝明王咨访搜求罔间遗逸小或致之大或起之动则赖以成显着之事功静则因以系士心之向慕声望风采蔚为国华大学所谓惟善以为宝是也切见广州府新会县依亲监生陈献章心术正大识见高明涵养有素德性坚定立志愿学於古人荣辱不足以介意诚高世之儒也往者成化五年应试春闱偶失甲第给假回还杜门养志沉潜圣贤之书实窥体要洞逹事物之理有见精微才虽未试行则可保今年五十余矣读书践履愈觉纯熟孝义着闻人皆感动臣等自度才德不及献章远甚犹且叨食厚禄顾於醇儒反未见用非惟臣等之心诚切不安亦恐国家不及收用坐失惟善之宝也伏见天顺年间英宗皇帝闻抚州民人吴与弼文行高古特加礼聘处以官僚奈缘老病辞不供职是以未见作用之效今献章年力盛强大非与弼之比伏乞圣明以礼徵召量处以在京儒官职事则必有以补助圣德风动士类矣臣等职居藩司所有属县人材不敢不举为此具本顺差舍人武敬亲齎具奏闻後承准吏部辰字七百六十五号勘合该本司奏前事奉圣旨吏部知道钦此钦遵抄出到部随该广东布政司咨呈亦为前事通送到司查得陈献章五十一岁系前项府县人由举人监生成化三年本部历事满收候聼选间该通政使司连状送据本生告要取讨盘纒已经劄送顺天府给引照回去後今该前因案呈看得广东布政司左布政使彭韶等奏称监生陈献章给假回还杜门养志读书践履愈觉纯熟今年力盛强非吴与弼之比要以礼徵召量处以在京儒官一节缘献章先由乡贡历事聼选系是朝廷待次选用人材比与吴与弼山林布衣事体不同合就连送该司仰本司转行该府县官亲诣陈献章住处以礼起送赴京本部另行具奏定夺以励士风不在常选除授
广东等处承宣布政使司左布政使臣彭韶谨奏为陈言进贡事臣闻为治之道勤俭而已昔伯益之告帝舜有曰儆戒无虞又曰无怠无荒盖怠者勤之反荒者俭之反必惟勤惟俭然後尽为君之难而保无虞之治上古圣贤语治不过如此则後人之为治岂可外勤俭而他求哉唐宋之臣有恃太平而昧此戒至於不可悔者则知伯益之言真万世之龟监也伏惟国家承平百十余年陛下守成十有五年太平盛治追美古昔正无虞之时也儆戒之道不可一日而不存勤俭之德不可一事而不修长治久安端有系於此矣臣居踈远职事所及不敢不披露为圣明陈之成化十四年六月十五日奉到驾帖该司礼监太监怀恩等於文华殿钦奉圣旨恁写帖子去说与总镇两广太监顾恒并都布按三司等官知道彼处地方所产一应土物及各様药饵等项逓年委令精通人员依时采取办验真至如法造办装盛封记陆续差委的当人员管送来京毋得指此为由因而扰害下人违者治罪不饶钦此钦遵先该太监顾恒并三司等官会议将进贡土物蜜煎果品藤丝雕漆器皿海味布疋药材银箱酒器等项椰子等物计八十余品见今陆续委官采买进送外臣惟臣子爱君之心何有限极虽劳费天下以备贡奉亦不为过然臣子之事君也犹人君之事天然郊祀礼物有常品不敢加以亵味主於诚而已臣子贡献有常物不敢加以珍异主於敬而已苟外此而欲加焉则陷於谄渎而导侈非所以尽诚敬之实臣子之心岂忍为之哉况自古圣王之御天下所操者忧勤之心所履者俭约之德不惟无求於异物纵有异物亦不之用诚以宴安溺志为可惧而盛德大业为难保也夫劳费天下而使德业有所亏志虑有所损圣人之心岂肯为之哉伏愿陛下以事天存心以先圣王为法念保业之艰难思怠荒之可畏勿恃太平勿贵异物躬励勤俭以化天下将广东土物除今年陆续采进外以後逓年乞为停止则洪恩沛於海表至治恊於帝舜千万年之太平有隆无替矣臣不识忌讳罪该万死伏乞寛鈇钺之诛少赐采纳远方臣民不胜欣跃感幸之至为此具本顺差舍人武敬亲齎谨具奏闻
广东等处承宣布政使司左布政使臣彭韶谨奏为乞恩事准本司左布政使彭韶咨近该本司承准户部广字一千九十六号勘合前事广东清吏司案呈奉本部连送该本司案呈奉本部送内府抄出钦差提督广东市舶提举司事内官监太监韦眷奏自愧踈庸叨沐圣恩如山高水深粉身碎骨无足以报涓埃夙夜兢惕寝食弗宁幸惟仰我圣君之德天地同仁恩盈四表光被海隅越诸小邦罔不臣服絶漠穷荒无不归化自古圣王之治莫盛於此时矣臣承命广东然其地方遇有所产土物等件宜当用心采买谨以贡用此以臣子事君诚敬之心也缘臣孑立孤身而人力不及差用今查得广州等府番禺南海等县人民每岁编充均徭余剩空闲人户数多用之不尽或经过人员送之聼用或公差官僚赠之跟随俱不为役公用何在伏望圣明悯臣茕独如蒙乞勑该部行令广东布政司转属本府逓年定拨番南等县余剩空闲人户六十名与臣差拨差买土产品物等件造办进贡等因具奏成化十五年八月十九日太子少保户部尚书杨鼎等於奉天门钦奉圣旨准他该部知道钦此钦遵抄出送司案呈到部合就连送该司仰类行广东布政司转行广州等府番禺南海等县着落当该官吏照依太监韦眷奏奉钦依内事理钦遵施行仍行太监韦眷处知会承此除钦遵施行外臣忝备藩司职在牧民所有事干利病不敢不推陈之乞赦臣万死伏惟国家昇平百十余年生齿之繁田野之辟商旅之通可谓盛矣然而官府仓库少有储蓄人民衣食艰於自给比之国初无经营战征之事无创作营造之大富强反有不及何哉以害财之多也国初设官有数今则内外文武加数倍矣国初宗戚有限今则远近亲踈日益衆矣初僧道有额今寺观日增矣初宾贡有节今四夷络绎矣初土赋有常今进献多门矣初上用俭朴今百度侈丽矣初赋役尚简今差使实繁矣初书籍少刻今板行猥滥矣初牌坊少竪今街衢充斥矣初士风淳质今人情皆好奇巧矣凡此皆所以害财者使及今之时十分爱惜加意撙节犹恐无以为继况又更啓他端而益以杂用其何以善後哉广东市舶提举司衙门先於永乐元年八月内该内官齐喜钦奉太宗皇帝圣旨设立彼时佥民殷实户四十七名军殷实户三十七名在本司用其他工脚夫并跟拨皂厘等项又各不等内臣相承接管於今七十余年近太监韦眷奏乞均徭余户特蒙圣恩悯其独身久劳於外准拨六十名与他使用诚天地之心也但朝廷立法四方视傚今内臣差出各布政司者衆设若比例陈请难尽应付伏望圣明以祖宗为心以万世为念遇事思畏慎终於始将韦眷所奏余户合无暂与一年以後逓年乞且停罢则臣民幸甚臣又闻自古帝王保民致治皆由於勤俭而内外臣子守官驰誉亦惟在於勤俭非纵意取欲可能得也臣子之中位高禄厚者尤宜惜福其在京在外文武二品以上官名下额设皂厘亦望圣明垂念四方灾伤人民穷困特勑该部计议量减名数若文武官在内已给皂厘其在外行事不许更佥及内臣差委在外一体论官高下定与跟用若干照依见行事例开写在册则事易遵守法久无弊矣缘系陈论余户皂厘事理合具本移咨具奏等因到司准此理合具本顺差舍人王玘齎捧谨具奏闻
广东等处承宣布政使司左布政使臣彭韶等谨奏为边方大体事臣职守藩服以承宣德意为事其有不便事体不敢隐嘿为此开坐具本顺差令史郑瑞齎捧谨具奏闻
计开
一该镇守广东珠池都知监左监丞黄福移文为进贡事照得使职采买到土产蜜煎禽鸟等物装盛封号完密差冠带侄男黄显宗等管进所据装送船只等件合行移文广东布政司行属番南二县措拨长行大河船九只装送供应施行等因到司除依文应付外臣切见去年以来近而本处远而江浙凡镇守等官俱各差人到於高广等府或潮州南澳地方收买禽鸟上进是盖臣子敬奉之心也然高廉二府近界安南南澳地方密迩番洋往来交易事易流传不可不虑昔成周之盛不宝远物而珍禽奇兽不育於国圣经美之真可谓万世之法矣夫禽兽之物产自远方羽毛虽异百无可用今相率就彼收买臣恐外夷传闻必以为中国所好非所以增光圣德也况南澳港泊界在闽广之交私番船只寒往暑来官军虽捕未尝断絶再若公行互市後愈难禁揆之大体似有未便伏乞圣明轸念远方合无将今後各处禽鸟止令勿进仍勑该部将广东廵海副使员缺推选公能官前来疾早禁治俾海港清切边民幸甚
一该锦衣卫带俸所镇抚梁德呈前事有兄梁芳见在御用监太监思得有母在原籍广州府新会县奏准令德往来供给侍养及有物件自备令德赴京进贡奉勘合行回本布政司如遇每年赴京进贡照例起关应付廪给站船并装载物件系官船只人夫车辆一程程倒换今照自备到禽鸟土宜等物赴京进贡该用船只车辆人夫并站船红船廪给口粮脚力备开具呈应付施行等因到司查得先承准兵部食字一千二百四十六号勘合为乞恩事备行本司转行所属如遇梁德每年赴京进贡照例起关应付廪给站船并装载贡物船只车辆人夫等因除依承应付外臣切见进贡土物自祖宗之时亦尝有之然皆在外镇守及公差内臣因见珍物美味四方军民皆得服食而独於禁庭反不得用以故依时采办上进此为内侍孝爱之情也至於弟侄人等不过臣庶之家而犹自备进贡不惟朝廷尊严不可亵凟亦恐彼此夤缘别生利害不可不谨昔有唐之世诸镇进奉其後幕僚亦有进奉史传书之足为後世之监矣迩者广东守镇等官已各进贡今又许近侍家属自备进贡臣恐军民闻知将以为法令日异非所以增扬盛治也况开创事端後便为例万一再有贵宠之臣依此陈请不从则有不均从之益见纷扰揆之大体似有未安伏乞圣明俯恤舆情合无将梁德自备土物除今年已贡外以後每年令且停罢俾照旧往来供给侍养庶公务私情皆得便益
成化十八年六月二十四日司礼监太监怀恩等於乾清宫钦奉圣旨恁写帖子去说与总镇两广内官监太监顾恒知道查得宣德等年彼处原有进贡香草等项土宜近年以来因依旧例着你每依前供办却不用心制造多将麄糙草席等物增添扛数进献徒费人力罔得实用今後务要斟酌相应精致的许来勿得似前虚塞及又不行钤束有司官员故纵累次奏扰烦凟朝廷既委你为心腹不行尽职甚是不谨除已往不咎外今後再有似前的罪有所归钦此钦遵本监今将奉到旨意备云前去太监顾处钦遵施行
贵州等处承宣布政使司左布政使臣彭韶等谨奏为荐举师儒事照得贵州所属卫府宣慰司共设有儒学二十一处为因地方僻远夷俗丑陋铨选学官少有到任见今贵州宣慰司镇远等府兴隆等卫各该儒学共缺教授一十余员以致士无专师人不乐学儒风不振夷俗如旧臣等切见四川成都府举人徐■〈衤啇〉何光荣重庆府举人牟伟俱由会试不中退而家居远者三十余年近者二十年博学明经笃信守己儒冠以卒老不肯屑就於有司宁淡薄以食力不复逐名於荣贵其心岂不愿仕哉但思久养英迈之气不欲一日摧折之耳臣等窃谓此等之人时所难得若加録用士必知劝乞勑吏部行下所属将举人徐■〈衤啇〉等礼取到部量授儒官职事置在贵州宣慰司等儒学则不惟士风夷俗皆所系重而有用人才亦不至遗弃矣盖川贵地方相去不远而各人学行老成实堪师范是以臣等昧死辄敢推荐为此具本顺差令史朱瑄齎捧谨具奏闻成化十九年十二月十六日该通政使司奏奉圣旨吏部知道钦此钦遵
钦差廵抚南直隷都察院右副都御史臣彭韶谨题为折收俸粮事窃照东南财赋国计所资大则内府之供次则百官之俸军国之需出自苏松常三府为多逓年户部止将秋粮正数派令起运两京交纳中间加耗船脚等项无所措办不得已就於正米上加收五六斗以备支拨既已支讫就拨粮长运夫於当年十二月以里尽行起身次年八九月内回还不久又行支拨以候下运今者成化二十年天时久旱运河乾浅各府粮船至今多未曾回其为艰苦何可胜言臣熟思之须於此时济以权变之宜庶不亏官损民大约苏松常三府每岁起运南北京白粮计九万四千有零兑军粮一百三万有零此则升斗本色不可缺者也至於百官俸粮在京各衙门约计七万有零南京各衙门一十九万有零此则权宜折解银价似亦可行盖京官家口多是籴买米麫粟谷相兼食用其南京俸粮又尽出帖卖人未曾亲自关支若南京则米粮易得官员之家既有实价可不劳致也臣窃谓折银为便伏望圣明轸念三郡人民飞挽之繁稍与苏息乞勑户部会官计议合无今後将苏松常三府秋粮原派在京五府六部等衙门官员俸米每石计加耗船只等项折白银一两南京公侯驸马伯五府六部等衙门各官名下俸米除量留一二石外余俸每石计加耗船脚等项折白银六钱俱无耗银於内将在京官员不分南北二京俸米俱解在京各衙门交纳南京官员俱解南京各衙门交纳庶几东南民运可略减省而官员俸粮亦不亏损实为便益缘系折解俸粮事理未敢擅便具本专差典史周瑜齎捧谨题请旨成化二十年十月初六日该通政使司奏奉圣旨户部知道钦此钦遵
钦差廵抚南直隷都察院右副都御史臣彭韶谨题为陈言政治终始事伏覩成化二十一年正月初七日诏书内一欵凡朝廷政事缺失军民利病许诸人直言无隐钦此钦遵臣沗备员风宪之官幸遇圣明忧治之日不敢自诿在外隐忍缄默以仰负明诏求言之意谨以政治终始为陛下陈之夫更新曰始成功曰终使政治常新而不失事功常勤而有成虽尧舜之盛不能外矣伏闻迩者星变既发於岁暮又形於正旦此天心仁爱之至欲陛下善始善终而示於不言之表者也盖岁暮者天道之终正旦者岁事之始天象两见於此岂无意哉昔唐太宗时魏徵献言有曰陛下志业比贞观之初渐不克终者十事太宗嘉纳至今称为盛事臣愚妄谓今日之治不在他求惟守成化之初足矣兹於岁首广开言路禁止奢侈斥逐异端杜絶传奉次第施行所谓渐不克终者非有如唐太宗之多然臣子之处心无已所望於圣明者不止於前数事也伏惟陛下嗣位之初废立中宫特诏天下正家之礼严矣数年以来闻诸镇守内臣供献土物於皇妃位下或加中宫之上又褒陞其家几与先帝时后家相等此陛下正家之礼有未终者也悠悠万事惟此为大天意所以不豫人心所以湮郁殆为於此臣伏见陛下至圣至明若俯念四海为家之义少纳臣子家衆之言以时裁正俾彜伦攸叙则隂阳不调灾害不弭未之有也成化之初内侍近臣进用稀简防微之意盖有在矣至於近年日有增益闻今大小名数将以万计求之於古未见其比利源兵柄多付其手违禁犯科少有加罪所求能得所请辄从此陛下虑防之意有未终者也夫贵近之臣人所畏惮久预外事便成重轻臣伏见陛下临御岁久洞察事机宜及此时斟酌裁省俾内外事务各还职守立为定制以传於後实万世无疆之休不然异日故事已定偏重之势遂成虽欲更张不可得已成化之初天下贡献悉皆禁止俭约之德着矣至後数年镇守公差诸人争求珍异以充进贡海内臣庶实有忧心兹者又诏镇守内外等官贡献方物悉照天顺三年以前例行不许因而科害军民窃惟天顺年间无事之时今遇灾荒乃警戒之日古人遇有天灾皆欲减膳彻乐岂宜转令贡献此陛下持俭之德有未终者也先儒谓好货之心乃天理之所有人情不能无然公刘好货与百姓同之故国富而民足今前项官员不过剥取军民之财以充贡奉之名岂有出自己物哉而乃水陆劳扰人畜疲顿怨归公家恩被私室诚无益也伏望陛下畏天是图将此贡献尽行罢免则天下幸甚成化之初保傅六卿未尝轻授用人之慎至矣至於近年边方多事内郡流移而公卿辅臣无故而加保傅寺监衙门多以高官兼掌及其致仕恩泽又月与之米岁给之力无非所以礼大臣也然以是施於忠贤劳烈使人有所感奋若泛焉行之则人孰不思阿顺从欲以图日後之恩宠哉此陛下用人之道有未终者也自古平治天下责在大臣苟大臣自任既轻百司从而观望後进一律世事将何赖耶伏望陛下慎重任使必忠贤而後优礼有劳烈而後加官不惟其官惟其人则群臣幸甚臣闻因事为功古人所贵即其已往而慎於方来斯谓谨始而勿失则德泽加诸当时声名昭诸後世所谓善终书曰终始惟一时乃日新又曰德日新万邦惟怀此真陛下大圣人事也臣蝼蚁微命陨越妄言不胜战惧之至缘系应诏陈言事理具本顺差办事官李锦齎捧谨题请旨成化二十一年四月十五日
钦差刑部左侍郎兼都察院左佥都御史臣彭韶谨奏为进呈盐塲图册事臣以菲材误蒙任使先因廵视浙江地方後又整理两浙盐法除钦遵勑谕内事理廵历各塲查盘清理具本造册回奏讫臣伏闻自古圣帝明王莫不以稼穑艰难为念其忠臣贤士亦莫不以敷陈民事为先故有以豳风无逸亲书以进者有以农桑耕织绘图以进者甚至有献流民图者要之岂能尽夫民间百色艰难之状但於深宫之中即是少寓目而动心焉亦不至视之如草芥而剥脂刻骨以取之矣然庶民之中竈户尤苦惜乎古今未有图咏士大夫少知之者况於在上之人乎臣近履盐塲始识其槩谨为陛下陈之海盐煎熬全资人力竈户得过之家丁多力盛因山海自然之利无门户不足之忧诚与乐土之民等也贫薄之人虽有分业涂荡然自来粮食不充安息无所未免豫借他人凡是煎课余利尽还债主而本身之贫有加无减故其艰苦难以言尽小屋数椽不蔽风雨脱粟粝饭不能饱餐此居食之苦也山荡渺漫人偷物践欲守则无人不守则无入此蓄薪之苦也晒淋之时举家登塲刮泥吸海午汗如雨虽至隆寒砭骨亦必为之此淋卤之苦也煎煮之时烧灼熏蒸蓬头垢面不似人形虽至酷暑如汤亦不能离此煎办之苦也不分寒暑无问隂晴日日有课月月有程前者未足後者又来此徵盐之苦也客商到塲咆哮如虎既无见盐又无抵价百般逼辱举家忧惶此赔盐之苦也如有疾病死丧等事尤不能堪逃亡别处则身口飘零复业归来则家计荡尽诚为去住两难安生无计孟轲谓穷民无所归此等是矣所宜加意矜念遇事寛恤盖虽未能使之顿如其愿然亦足以示朝廷存记不忘之心彼将有所感动仰慰虽困极无复恨矣臣今将两浙盐塲景物事情略分八节各绘为图每图各述以诗装写成册上进伏乞万几之暇俯垂睿览庶几目击贫竈之迹臣不胜愿幸之至为此具本专差驿丞杨啓亲齎谨题请旨弘治二年六月初三日七月十五日奉圣旨户部知道钦此钦遵当日内官取册进入讫
计开
右两浙盐塲之图两浙盐运司所辖共三十五塲清浦等一十三塲在苏松嘉兴地方居浙水之西天赐一塲隔涉崇明县海面西兴等二十塲在宁绍温台地方居浙水之东而玉泉一塲隔涉象山县海面其杭州仁和县许村二塲地方虽居浙西塲分则归浙东凡浙东盐共一十万七千五百余引除水乡纳银外该盐一十万六千一百九十余引浙西盐共一十一万四千八百余引除水乡纳银外该盐七万二千六百余引各将一半折价解京一半存留给客浙西多平野广泽宜於舟楫盐易发散故其利厚解京银两每一大引折银六钱浙东多阻山隔岭舟楫少通不便商旅故其利薄解京银两每一大引折银三钱五分俱便於竈然贫病之户岁徵月歛生意萧然犹以为苦臣有诗述其槩
两浙山水乡古称天地藏西望出吴淞东行踰雁荡利孔非一途盐征为海王泉布充京储刍粮助边饷庶哉用物宏生意不复畅薪桂与炊玉晨昏增感怆弊屋栖寒芦新畲倚孤嶂怀土思依依承家如草创
右山塲之图浙东滨海多山重冈叠阜林薄所聚名为山塲不属盐塲管理止是人民竈户自置收报有司户籍往年人稀用寡柴薪易得於今百年生聚樵苏日广但是附近去处无不枯竭必於离远之山方有可樵上等竈户自有已业禁蓄柴薪或贱买堆积以备烧用次等中户则於无主远山逐时采烧或租典柴山以备樵取贫难下户既无钱钞堪典又无人力可使则以己身妻子佣力大户之家苟具衣食而已本名盐课靠其陪办此外若有债负紧并遂抛弃乡井而逃矣臣有诗述其槩
山木非不佳林麓非不■〈广外侈内〉百年生聚繁分业薄如纸朝夕斧斤入不待黄落矣近伐嘅山童远入虞虎兕肩重何足辞突黔良藉此而况煮海功昏夜无停止菹薪苟不力公私亦何倚岁岁事辛勤犹胜弃桑梓
右草荡之图浙西滨海无山茫茫沙涨芦荻所生名为草荡俱属盐塲管理竈户随团照丁均分地广处每丁有二三十亩狭处每丁不及十亩然其土肉有厚薄潮汐有冲缓而草生稠稀因亦不能齐焉上等之家常时照管不令牲畜作践及外人偷窃一年菹薪自有余用次等中户人力寡弱收采不全而用颇不给贫难下户有以荡地先典与人取钱应急而一年煎办遂缺烧用其佣雇与人及逃移避住皆所不能免焉臣有诗述其槩
海壖咫尺地一望如掌平材木不生植草莾徒敷荣广牧良有害泛取亦难成瓜分给亭户表蕝自经营繁霜一以降百物俱凋零刍荛忽萃止芟缚无留行辇运积官所来岁事煎烹负荷非为苦愿言公课登
右淋卤之图凡盐利之成须藉卤水然卤之淋取又各不同有沙上漏过不能成咸者必须烧草为灰布在摊塲然後以海水渍之俟晒结浮白扫而复淋有泥土细润常涵咸气者止用刮取浮泥搬在摊塲仍以海水浇之俟晒过乾坚聚而复淋夏用二日冬则倍之始咸可用於是将晒过咸泥约五六担挑积高阜修为方丈地槽旁下掘成井口用管隂通再以海水倾渍池中咸泥使卤水流入井口然後以重三分莲子试之先将小竹筒装卤入莲子於中若浮而横倒者则卤极咸乃可煎烧若立浮於面者稍淡若沉不起者全淡俱弃不用此盖海有新泥及遇雨水之故也臣有诗述其槩
旭日明沮塲欣兹风色竞钱鏄密如鳞沙涂平似镜汲晒足灰泥层层白相映易地聚成堆再淋咸始盛方池藉以茅小窦暗通阱莲实重且坚浮浮力能胜祗恐山雨来一篑功未竟殷勤守余沥坐待卤池定
右煎盐之图凡煎烧之器必有锅盘锅盘之中又各不同大盘八九尺小者四五尺俱用铁铸大止六片小则全块锅有铁铸寛浅者谓之篾锅竹编成盘者谓之篾锅铁盘用灰黏其缝隙支以砖块篾锅用灰涂其里外悬以绳索然後装盛卤水用火煎熬一昼一夜可煎三乾大盘一乾可得盐二百筋之上小锅一乾可得盐二三十筋之上若能勤煎亦可四乾大盘难坏而用柴多便於人衆浙西塲分多有之小锅易坏而用柴少便於自己浙东塲分多有之盖土俗各有所宜也臣有诗述其槩
鹾液泛清泠牢盘戒修洁分番勿後时及此旺煎月一勺尽倾泻万竈俱焚爇沉沉红雾收蹙蹙晴波竭歛之白盈箕凝华灿如雪点检入公私中心更烦热荆妻慰苦顔摩挱汗流血却叹戍边人垂老有离别
右徵盐之图盐既煎成总催头目人等俱各催徵运赴官仓称收凡丁盐引数不等每年一丁有办课四引以上者有办课二引以上者其初殆因水力有轻重煎办有难易故各塲不同每四百筋为一大引有装包上厫者有散放上厫者然盐卤容易消拆每引必加耗四五十筋以备称盘至於五年之外始定而不拆又恐有海潮暴溢风雨吹淋而盐之坏势所不免也臣有诗述其槩
小汛风日好大汛潮汐平袖长应善舞课羡易为征岁歉伊谁知宁分雨与晴衣食岂不急国计良非轻担石四面至仓庾一朝盈盐官唱簿历折閲频呼声况乃逃亡多荒额重加徵展限谅未允努力事余生
右放盐之图盐既徵收完缴通关逹於户部遇有各边缺少粮草奏行客商开中分数自齎明文前去运司转行各塲支盐各於行盐地方发卖中纳粮草之时每二百筋为一小引或费价银一钱以下及有至一钱五分者至於各塲发卖每一小引可得利银数倍然往来跋涉糜费岁久因之折本者亦多矣臣有诗述其槩
三边乏储峙良贾劳委输偿以榷海利子母多赢余水膏易消耗蔀屋难贮储多年积逋欠折算尽锱铢渺渺太湖畔盈盈东海隅雪山压巨浪风帆恣所如每资藜藿食亦荐王侯厨谁念味中苦搔首空踌躇
右追赔之图催目徵收竈盐之时上纳多不能足间有上足又多损折价物领出或不买课及至商到无盐可支於是告官杖追紧并不得已而弃产卖子以偿目前之急生意索然逃亡数多伏蒙朝廷将远年亏欠量行寛免新年折价亦与减轻贫竈多有复业者臣有诗述其槩
近宝固贫国厚货亦贫民卤丁有常赋催目何纷纭侵耗岁已久夤缘具虚文商算无从给鞭箠不堪闻富黠自当尔哀此颠连人称贷不见售丝谷无余新寛减逢优恤感激谢皇仁沧海未终竭更始重辛勤
彭惠安集卷一

[book_title]卷二
●钦定四库全书
彭惠安集卷二
（明）彭韶 撰
○序
送李公廵抚大同诗序
生於忧患圣贤岂欺我哉执辔羊肠终日无虞而放意坦途反遭颠覆盖事理之明验也惟身亦然劳筋骨存疢疾乃能引年而宴安鸩毒未见有夀者也惟仕亦然鞅掌勤瘁不惮艰险然後能享功名之盛而祖尚清谈躐跻宰辅其能底於成乎惟为天下亦然烽火通於甘泉而西京乃治异日呼韩欵塞汉业遂衰突厥直至渭桥而贞观益治迨西北晏然天宝之君荒矣是何也人有所畏而後知所警知所警而後有立志志一立万事可为也我国家治平百有余年加意四陲西北二边强敌迭仆迭起每廑宵旰之忧谓非中国之福不可也谓非上天仁爱我圣人尤不可也惕厉弗谖皇极永固瞻彼平城元魏故宅距前世上都不数程实天限中外之峻防也常宿重兵贮元戎监以二三内臣尤虑弗虔以啓戎心乃往御史之长廵抚其土盖合文武兼内外而理者也其责诚重矣然而人情甘逸惮劳视居边若降割於我规规然欲内处其志如此成就何如哉比者廵抚缺人朝廷思得奇士而用之以四川左布政使襄城李公公勉为都察院右副都御史玺书付便宜之权以行公学富才优胸中无机数好谋能聼记功忘过造次遂得人心久而益信兹行也欣然无惮色誓将以身委之舆论翕然称惬方今敌势方张其情叵测我军整暇公有先谋腹里完实公有定策和文武以济时事我无诎也公赏罚以振士心我无权也终日钦钦如在敌境加兵於人如行已地用摧其锋俾不敢南牧隐然壮长城之势以弼成汉文唐宗之治岂不盛哉当此之际入践公相孰得而加诸公行有日诸僚属若儒绅皆赋诗奉饯而韶序之以致愿望之私云
八闽通志序
郡邑有志尚矣而一藩全志昉於近时去离为合寓繁於简是亦一道也然统属既广该括难周作者或详近而略远或稡古而遗今或为己而忘他人观者病之重以序述体裁去取权度人各异论欲为成书之善而可以信今传後岂不难乎八闽初未有通志内监五羊陈公作镇之五年因藩臬二司之请属笔於吾友今佥宪黄仲昭先生采辑五六年始克成书上可以资处分下可以备咨询其功云劳而所补不小矣公命亟夀诸梓且致简於予曰是书之作其文则志其义则资治之史也愿有序嗟乎闽於天下为弹丸黑子之地其事若省约然自古迄於今疆理民俗人才凡三变非纪述之详何以究同异验升降而可资以为因革之政哉盖自秦郡县天下之後汉属瓯闽於会稽郡唐以隷江南道至宋以来别为一路专逹於天子矣方岳由是而始列自汉武徙其民於江淮间永嘉板荡乃有衣冠而南王氏割据复有元从而南及宋氏都杭诸名家又益南矣华俗由是而丕变自八姓入闽之後而人才渐有然犹不乐内任至常衮兴学而文物乃多宋治休明而名贤遂辈出矣人物於是为极盛故有称吾建谓齿为上国者谓海滨邹鲁者又有谓文公阙里者然则後世之八闽岂古昔之八闽哉通志於山川食货学校贡举坛庙宦迹人物之类靡不具述实皆三者之所有事为政君子仕优而寓覧焉上下千余年之事灿然在目其能不抚卷而发感慨之念乎故思吾全闽完如金瓯不可不加保护之功睠彼民俗翩其反而不可不致扶正之力虑今之人才落落如晨星则作成之术尤不敢後固宜省刑薄歛除凶去盗敬神恤民礼贤立教豪杰必使之兴焉风俗必使之淳焉河海必使之清且晏焉然後见斯志也作者有不言之功观者得开卷之益而公勤渠之意不虚负矣予闽人也喜见其成故不辞而序之
送何宪副之闽序（何公名乔新）
成化戊子春冢宰李公莅政之初谋士於少宰崔公尹公知秋官郎中盱江何君廷秀之贤屡荐於朝迁副闽臬士大夫相知者皆赋诗为别退韶序其後大率诗之意以为如廷秀者一时不数人奈何别去即别去继自今丽泽之益将日以踈德器谁与成就疑义何所剖析而吏治之间扞格舛漏者如蝟毛又何所咨而弛张乎故既喜其擢用而又期其速来自人情不能己者而韶於斯情又实兼之独能已於言邪廷秀生相门而文行之懿卓絶流辈夫人能道之韶何敢赘况辱在僚友有切磋之义焉谀词熏耳亦非廷秀所乐闻也请得更端可乎窃惟知己难酬知尤难前辈诸名公以意气许人每多失之诚以始焉期之太重终之其人或不能勉副故也此非知己之罪乃不能酬知之罪耳今自冢宰而下至士大夫之论皆曰何廷秀云何廷秀云不可谓不知己也使万有一之不酬吾恐其有所惩创则好贤之心由是而怠士君子之公论亦无所执持矣夫由我而怠好贤起惑志君子以为何如哉揆衆人之知廷秀必谓弘大刚毅胜重远到无事则虚怀茹纳足为善类之依归有事缓急则招不来麾不去仗节死义而後已固不贵廉隅自守号称狷介也沉酣六籍涵泳道腴探礼乐之大本会同异之攸归岿然为一世儒宗固不贵记诵词章傲睨自雄也视消息盈虚之理为吾政变通之宜培植基本以长我王国又不在乎区区簿书之精法理之能也之三者廷秀因其所已然扩充其所未然宜无不至矣异时入秉钧轴追配前人如纯仁之於仲淹公着之於夷简世济其美流芳无穷则非徒足以酬一时群公之知而国家亦隐然有世臣之重矣夫然後知上下人己之各尽其道也
送陈公甫先生诗序（陈公名献章）
圣贤之道体用具而已孔子论士以行已有耻使命不辱为先修孝弟谨言行者次之大学言明德而必及新民中庸语率性而必及修道西铭父乾母坤乃至民胞物与盖合内外之道而本末之事未尝偏主独胜以为学也昔者君子学既成矣人不吾知陶陶嚣嚣若将终身焉苟知而求我则起而从之推所有以及诸物以经济显扬为务未尝狭视斯世而曰是何足与言仁义也亦未尝厚诬吾民而曰转渐浇讹也於是遂应大君之命陈力就列不出位不旷官也若遭时行志则如傅说武侯伊川鲁斋其人掲正义於中天振斯文於来裔其烈盛矣或事与时违则见几而作引身以退而亦不忍归曲上下求以吾誉焉夫用心至於如是非德充学盛量洪识远岂能为此大全之学哉新会陈公甫先生隐学三十年余矣廵抚大臣贤之荐於朝下所司劝驾先生徐白於母忻然命之行噫此斯文正气之一几兹行其必有合哉一时注想何异神明先生亦必有以处之矣某沗相知於其行也赠以诗曰
大道本无外此学奚支离人己彼此间本末一贯之是以古人心包徧无遐遗卷舒初不滞动止在随时白沙陈夫子抱道真絶奇林间三十载於学无不窥行周材亦足知崇礼愈卑珠玉虽固閟山水自含辉声名满四海荐牍遂交驰一朝徵书至八十慈顔嬉有司劝就道束书敢迟迟积诚动天聼纳牖契神机治化淳以洽转移良在兹
名臣録赞序
昔晦庵朱文公修宋名臣言行録凡其立朝事君之节施政行事之宜与夫议论答述之大关系无不具载至潜溪宋先生作元名臣颂则取其功业学行掇入韵语虽详略不同然皆所以述当时得人之盛寓景行仰止之私而因以示乎後人也我朝长治久安名臣继作功德之盛不让古昔独未有序而述之者夫雅欲私淑固不在於是然诸臣事行秘在国史学者失今无徵将历世久而相去远岂能尽得夫见闻之真哉韶生也晚肤浅无似每诵为臣不易之语想象前辈不可企及屡欲录而赞之未能成就盖不惟不敢亦不暇也比者解宪西川将之广藩寓舟东下荆江因记忆远近名臣凡三十人人为之赞且列其志铭状传等类於後以窃附大儒先生之意庶几言行如在赞颂无沗所以师於後人有余地矣呜呼三十人者皆百年之英也建立於天造草昧之时遭逢乎重熙累洽之世或美功业或全名节或以德行显或以文章着或纡国难而济时艰诚万世之不可无者也韶不揣辄易成之僭拟之咎挂漏之责无所逃云其他名卿硕辅弗能尽知俟後求知而续焉非有去取也
自着政训序
圣贤之训多矣能认得为己则随地可行不然日肆日偷无所警省白首且昏如其能知一言为可用乎宋李文靖公谓圣人节用爱人一语尚不能行是虽有激而云然非身行之未必真知其难也继圣人之後朱文公一人而已文公之学全体大用之学也范我後人如规之圆如矩之方万世所不能外也间与门弟子问答时政又皆指示病源亲切的实读之使人凛然知惧盖不独为门人弟子语也继文公而兴者又莫如西山真先生焉先生尝着心政二经传在学者其帅湖南守温陵於僚属吏民屡有谕教谆谆一家之言委曲详尽读之使人油然欣慕亦非其僚吏所可专也韶以海隅鄙人承乏按察使於蜀余一载矣修己治人茫然无术比欲与同寅诸君子文告有司上下深虑无益乃録文公弟子问答之语与西山谕属之文名曰政训刻梓以行期与吾僚吏共勉之以所答词为己之答以所谕词为己之谕不患无益矣若夫礼乐之懿格心之妙不敢辄入然能於此勉慕而有得焉则所以为之地者亦未尝不在也或谓文靖公澹然无欲其所激殆为风俗侈靡而发也孰知今之助奢尤有甚乎噫此心一萌其不能从事於吾政训矣三尺之法明明具在岂容少私哉愿相与戒之
辟谷图赞序
凡为豪杰之道莫难於自立尤莫难於自全是必有劳烈知刚柔善进退而後可也具是三者能使人主师之天下仰之後世慕之非有过人其能之乎秦汉之交世道升降之候也伊周之圣不可得而见见若人者可矣方其秦鹿将亡楚氛甚恶子房崎岖其间委身事汉从入武关还军灞上解鸿门之危连越布於外卒之刘兴秦项仆者子房之谋居多其末也致四老人以安太子功在社稷名为帝师其有劳烈欤以暴秦之威子房徒为韩故忘其身之贱冀於一击及其遇圯上翁乃卑卑执役受教恐後太史公疑其貌反类女妇然一弛一张随时迭用其知刚柔欤始焉从汉有急不去其计画皆天下所以存亡者至封万户位列侯则曰布衣极矣遂谢病辟谷学神仙导引之事从容去就明哲保身其善进退欤夫进退之机士之大闲也宗臣不免於囚系元功或陷於诛夷昧是机故也一昧是机虽有劳烈不足贵矣子房之智宁不预有以待之乎史言子房少尝学礼然观其功业卓伟近於保我子孙黎民之书进退明决得乎吉凶消长之易始终为韩一念又有合春秋复讐之义岂独礼哉先儒谓其近儒者气象殆以是夫或疑高帝嫚儒轻士子房何谢病後耶是不然人有恒言知感恩者为臣必忠迹其遇主於留而曰天授计其心固已许汉矣心既许汉何忍负之乘时建事可也向使子房未究其用果於求去匪惟功业不竟而二三其心民无则焉欲到於今称之难矣嗟夫其出也有所自其去也为不苟後世称豪杰者微斯人吾谁与归都宪天台夏公出镇蜀蜀再安乃从方外士得辟谷图既嘉而■〈言乘〉之又以命韶序而赞之曰
诗书道丧四海帝秦以暴易暴遗楚蘖臣丰沛之墟实生异人有臣佐之帷幄经纶默运儒术去暴以仁功成而退知机其神神仙有无曷究讹真托之以游以保其身卓哉休风其谁与伦百世之下范我缙绅
东海手稿序（张公名汝弼）
成化壬寅九月之望予自广藩改贵州道大庾知县文志贵来候出示诗文若干首曰此东海居士手稿也受而閲已叹曰天趣逸发其自得飞跃之机乎其根深其膏沃矣若何收之富也乃言曰南安旧为军垒人物雕陋盖小郡也东海张先生汝弼辱守於此既惠义吾民矣而又文翰衣被学者四方之求无虚日兹郡遂增重志贵尝与诸广文请以所制刻之学宫先生麾使去谓今集刻苦多识者厌鄙之焉可效尤请无已则曰诗赘物也吾於诗不能出人之右而字不能应人之求此而可代或少息予病乎於是摘旧稿一二手书之体裁不一字画随意付志贵为之梓已具敢求执事序其故嗟乎文治百年作者森列孰不欲传然终孰传之先生以杰然之才先声之远凡篇章出人争快覩此岂可强而致哉先生气性清灵事多迎解游戱文墨冲口而成其天分有如此者胸次潇洒物累不以撄怀雨晴休戚一付之天行其人品有如此者笃志好学该览博识议论贵理趣而尚风节其文学有如此者故其见於文字之间光洁峻茂几成一家而肆意於书神气飞动体具美并名闻华夷请购接踵论者推为一代冠冕方少在乡邦前辈见之惊倒及来太学士争归之仕於朝列侯公卿皆愿交焉至其治郡不腐不踈虚心以应事推心以待物去淫祠表先贤以示化本又以暇日修百废远迩称便先生且退然如无能人所有述作虽不欲传然孰得而掩之窃以为先生之诗必传於时而书法必传於後先生为人必传於後而政事必传於时二者相须以传於无穷可以逆见矣昔人有云某在何用録吾言使先生常在郡似无事於此然兹郡终不能久先生则因书以知诗因诗以知人安可不豫哉宜令为之地
送主事林君孟和之南京序
国家分六曹以布庶政礼曹视他为简在南都留务为尤简进士林君孟和既拜祠部主事当之南都惜之者曰孟和为人慷慨喜事才识过人且志专而确虑事论道理必究竟至尽着作极力慕奇古焦心劳思目为损不少休又故门阀家习知官仪与庶士不侔置诸台谏或司繁剧当尽见其才气顾投之闲局何耶解之者曰执政爱护人材欲周其用故举错率人所不意简静朴厚者俾之莅烦所以充拓其不及疏通智略者不授吏事所以补助其德性盖储材於今待用於後未始无意也予窃以为不然凡天下之务粗者可以才智遣精者必待人而後举独材智乎是尤不可不图得士也故精莫过於礼乐以房魏之贤尚不能对太宗之问退之之博且苦仪礼之难读况其他乎祠部掌国之大祀礼乐之司也司礼乐而诿之闲局异哉所以守官矣仰惟我国家百年之盛正礼乐可兴之时宏纲大纪因於旧典不容少议然沿革之序亦万一有宜行者考之往古若禘祫之制明堂之位諡议出於太常勿居羽流雅乐当校定钟律为本俗乐别加简肄佛老之宫制宜减削道陵後不可与夫子并凡此皆礼官责也其礼意之微制度之密音律通乎治忽异教入乎人心欲精究而推明之以献於上岂岁月朝夕之故哉吾恐其惮烦之是虑曾谓闲散而减於吏责乎执政之意殆不如是也是以图用君君其往效职以祛时人之惑孟和曰誓毕吾生矣於其行次第其言以赠之
政垣备览序
昔者君子之为政本末具举主之以至诚恻隐之心资之以聪明强毅之才乃有纲纪法度之美以为操简御烦之器则已不劳而政可理矣我朝置方岳以布大政政之所承有六曹焉曹事烦简不同故於吏胥有房若科之别凡事牵缀笼络犬牙鈎棘关防点检周至详密诚非创物之智不能为也能明之则矩度在我待事而应自然从容整暇昧焉其能不以吏为师乎是知士大夫有志於世固不可徒抱本而忘末也予少时未涉四方古拙自喜谓吏事不可以入尧舜之道窃冀读书得一郡县文学足矣天顺纪元不得如志备属刑部其後再迁按察官於蜀皆法司也法家之言多斩伐杖击黥配之条於吏事中为严而寡恩比细观之仁义实行其间然後知尧舜之道无所不在追误初见不敢厌斁去岁又窃官广东布政使职务加焉官吏甄别钱谷出纳户口兵数礼仪工作之属百绪千端予视篆伊始窃有忧之适总督右都御史朱公抚临其地一日授予两广地图且曰凡事须在用心间閲报续见钱粮支费失当处辄谓若何布政在广东岂无是耶何乃友人福清宏义为人苦行耐事予仰视之奚啻楼上宜公举以相励也予既处非据不能无棼如之叹乃事稽故牍且质诸老方伯彭先生肇烈大参杨君宗武丁君元美少参徐君克明谢君叔和颇究始末随手笔之以事系房区分类从大较可知也人事酬应之节附见於後呜呼事虽糟粕法制具焉言虽浅近时务关焉盖亦莫非至理之所存备此自覧庶可藉以解事矣虽然若无诚心爱民与夫坚忍持久吾恐怠荒之患殆有甚焉岂徒法云乎哉遂序以为朝夕警
春晖堂诗序
体物诗人何其善道人情而旁逹物理乎夫物理人情一而已矣生既同则所资同所资同则所感亦同但有动止通塞之异耳诗人识其然间赋子母之事即小喻大比拟形容词简理周意真情切使仁人孝子读之其能不摧咽而洒泣者呜呼鲜哉粤稽昔人游子之诗有曰难将寸草心报得三春晖论者谓与三百篇欲报之德昊天罔极之语同一广妙盖万世所不能外而一日所不可忘也伏观父母爱子之心无所不至少之时鞠我之恩尽矣极矣迨及稍长成立在望见所可欲必期曰愿吾子亦如是也於所可恶必祝曰愿吾子勿复似之往来憧憧恒贮於怀正如春日载阳舒迟普照和气充塞万类生辉盖无时无处而莫非生物之为也物待是生形形色色相禅不穷无阶报答而况一草之微纵使知报其何以为力哉虽然难报者势也欲报者心也势虽有滞而心无已君子於是观寸草之微心仰春晖之大德其能不汲汲然而思图报於万一乎吾邑质庵黄处士先生暨配方太孺人素贤其子今行人大节俾读书邑庠不幸质庵中年没太孺人以家未造不欲授事於子乃悉躬理恶衣食治丝枲日夜无厌惟勉大节笃学以终父志视他氏之母人子者其育之艰成之又艰也大节感念思奋成化戊戌举进士授今官疏情得请归养於家母子相依迨有十载儒者荣之一旦太孺人语大节曰吾孙成立矣汝蒙朝廷恩荣曾无涓埃之报宜以禄为养母苟延岁月也大节辞不许太孺人取行衣缝之且祝曰尚慎尔身早旋归哉大节至京复拜前职移俸於家俾子代养奉祝言以周旋慕慈闱而莫即乃名所寓曰春晖以表寸忱盖慨乎难其力而恒思诸心也至是太孺人夀八十有四康强无恙七月哉生魄其诞辰也大节将奉使荆襄喜毕事便道归拜家庆则又以春晖顔其奉母之堂於是缙绅乐其养志有成因公义而伸私恩咸赋诗为贶而徵予序之噫是有益於世道人纪非弥文事也故不辞而书於上方
送李典教之桂阳序
仕之途政与教二者而已自国都以至僻远郡邑皆然也任政之官簿书丛脞期会倥偬疲心歇力犹惧不能免咎焉职教之官谈论仁义翻閲经史从容寡过自足为人师范均之为官也而劳逸不同繁会郡邑人事杂遝奔走车尘马足之间儒绅落然後矣山城僻处寂不闻喧可以为吏隐况师数十生乎均之儒职也而清浊有间是以游宦之士宁呻吟冷氊之上而不肯屈志於矮屋之下宁夷犹寥落之境而不欲掉鞅於鼎沸之途良以是欤弘治三年春礼部会试天下贡士一时不售者多就教职以去吾莆继就职者七人虽在江浙湖岭之域然皆小郡下邑之学诚天官以作成人材深寄望之也於是李生乾遂（讳文利号两山）得郴州桂阳县学教谕县为湖南穷处部使者所罕至无过客之扰飞檄之变吏而好静者乃所宜居而况拥儒冠曳轻履其於好静尤也恶有不宜哉且是邑山水明秀锺灵於人有科目之富名臣元老间出其间非他僻处之可比盖居静而又加此也何乐如之往岁太子太保都察院右都御史诚斋朱公（英）为邑先逹镇两广日刋行宋史乾遂之兄东莞学谕先生乾伯（讳元号梅东）实主校讐之任公礼重之由是先生之名位益进今公往矣遗风故在而乾遂又教其乡殆非偶然是宜爱惜日分勿尔暇豫体朱公淑人之心推伯氏东莞之教体用不遗进修有序使邑之後进有所兴起克配先正之烈庶司教之职业以尽贤科将待尔增重虽欲久静其可得乎太仆寺丞吴君伯起（讳世腾）与之有连来请文予沗世契遂序为赠云
三原王氏族谱序（名恕諡端毅）
太子太保吏部尚书三原介庵王公昔在行台尝一再修其家谱於今二纪而德业日盛名位日隆子孙族属日益衆复即旧谱而重修之上自渭川公为始旁及诸继祖之宗缺其所不知详其所可见竪为九世横为四房槩书以标系而世次以明细书以纪述而事迹具在可谓简而当核而实矣既成间授韶俾为序窃闻之仁人君子之用心也思祖德於罔极视族衆犹一体凡其所以敬畏和恊者无所不尽固足以为亢宗承家之本矣至於谱牒之修以时兴举亦不敢後则尤尊祖睦宗之要焉盖吾之所自出为祖非谱以登之则世数既远莫知颠末或有误触其讳字者尊畏之心曷自而生哉亲之所派别为宗非谱以稽之则袒免之外莫辩疏戚必至相视如途人敦睦之意何由而洽哉然谨録家乘以诏来世其可忽诸唐宋以前北方世族专尚谱牒後有兵难遂至散逸而南方代兴谱家有之然文山谓求其凿凿精实百无一二岂不以窃附先贤杜撰似续者衆欤噫此其意云何而得谓之善谱乎今公之修独异乎此不冒荣显不遗窭贱要之虽不及前代北方之谱之盛而亦非今世南方诸谱之所及也识者嗟重异时如韩魏公之推述先茔范文正公之广置义庄盖无不可是谱之子孙何其幸哉虽然公为元老硕望天下後世所宗仰安知不有好事之人夤缘冒合者乎观公谱例於族曾祖而下称讳淆错不知其嗣续之的者皆略而不録是或啓其几而为之地也谓宜附録谱後列其旧称着其居址使其裔不絶如带者别自为谱其有为若敖氏之鬼亦明笔之庶乎慎重周密而无憾矣谨复於公以为序
送通守顾君之任广州府序
致仕太宰历城尹公幼侍其先太守公游宦闽中执业故秋官郎中玉湖顾先生之门既贵德先生不已遇其子姓姻戚甚恩而未尝昵以官然太宰公不以一节见高材大略能担负时事廉俭终身孜孜体国性明知人一识不忘英伟端亮难干以私有古大臣体卓乎不可及矣韶晚从顾先生受学公已贵显云泥迥异然材舘汲引隂翼良多而先生之子文潜久第科目待次在部太宰公深所器重辄自避去家居弗出至公以烦言去位台论犹欲起之不果既三年文潜乃来就铨试某等授承德郎广州府通判阶正六品盖文潜为人明敏秀杰胷次豁然练世务有果断吏部才之职以美官寘诸善地盖以千里休戚之助寄之也向使文潜当太宰公时有此拜人必曰私所善谁其谅之今乃信其能以学识自奋吏部无丝髪可疵有光於前後天官甚大或谓民社之司诚为美官然广之为郡亦非善地无乃天官欲尝而用之欤郡居水陆之会沃野无际民物秀媚士大夫尚礼好文而小民习智巧其游散无良者凡钱谷簿书刑名工作皆蠧食於其间严明之吏能制伏之而行吾政以便民则名斯扬矣地聚海舶宝货山积熏人目而眩人耳一有溺焉下各狙伺以售所欲则政移於彼不敢复举动败立见矣令闻易彰污声易显其机至为可畏然则虽谓之不善地亦可也官於斯地而有终誉则其贤加人一等起而大用又奚疑哉文潜承世德之後膺公卿之知才具周完於郡佐何有然发轫伊始不可不戒行有日翰林编修黄子敬与之有连偕诸缙绅来请赠言乃序诸旧故之槩而终以规云
送李伯通同知之严州府序
弘治三年春会试天下贡士吾莆登第七人就儒官二十人储太学四十人拣择於吏部三人怀奇杰之器具英伟之资无若李君万善衆推为莆士之冠公言也既而吏部合所拣天下士二百余人铨试之身言论判又君为首遂擢授严州府同知阶奉政大夫莆人释褐为五品官近时罕有肇见於君於是乡之士大夫大行人黄节甫等喜曰天官卿有人伦之鉴哉严民其得贤父母哉请文以送其行君早负气节攻举业有名声举乡贡时予为蜀宪闻而未识婺人迎致君为师自浙贻予长书勉以远大後移藩广贵惧相负恒思君言以周旋奈处远十有余年弗获会晤而君亦玉汝蹭蹬塲屋学问益老德器益成识者多之今岁之首君又赴礼闱予已入佐司宼访君於胡评德先所婺高弟也乃知壮气如故意必得售而竟从外补其局於分欤虽然君之不遇严民之遇也闽浙连壤风习相类仕途得此犹东西乡然君新自家来筮仕於彼闾阎之情可不出户而知矣传曰民之所好好之民之所恶恶之夫狱讼清切赋役均平不苦盗贼不虞荒歉礼俗兴而呻吟息期限信而徵敛时若是者岂非所好於下乎政由吏胥威出伍伯货以夺吾明势以害吾公傲而不能下贤惰而不肯事事勾补纷如出内无法若是者岂非所恶於上者乎好者已所亲知恶者已所亲见当时自诿为何如今而之浙一而已矣不可於我之身而反之反之而负初心居官犹夫人也则是材贤无益於治天官卿恶用择诸必拣而择之则一生气节之可畏宜思爱重以慰民望陟明而进大僚端自此始凡莆之人士益让贤矣予沗姻友故重有期云
赠谢君宜善之安庆推官序
掌刑之官民之司命自古盛时犹不能去刑为治况於後世人多梗化小惩大诫安可无乎在择人以司之耳今夫环千里之地为府其间厉政病民犴狱为甚是故一夫罗织千人废业而根株拔去不可以不严所谓折狱致刑也匹妇含寃三年枯旱而论上重辟不可以不审所谓议狱缓死也缧絏非辜閲日如岁吾思囚徒之旅奚敢以留狱屦校灭趾禁之在初吾观噬嗑之象奚敢不勅法是法也使得其人以任取舍则刑乃祥刑不惟夀我民命而其身其後且食报矣苟非其人将为公私之祟流祸曷有穷哉国家置推官以掌列府刑狱类择进士举人之才望者授之政成往往入为御史部属而起两畿者多直隷安庆府近缺推官铨曹特补以吾邑柳湖谢君性夫实慎选也衆谓以性夫之翘楚不宜屈就七品官咸为嗟惜识者非之盖性夫举乡贡第二人游学桥门二十载练逹时务材识老成身言书判殆优等伦无官不宜为然莫宜於亲民司法何哉夫不安小成其学问富矣处约岁久其德性定矣周历世事其人情辛甘亦稔知矣今焉拜职法官计其积学该博何有於明啓刑书执德不回何愧於惟良折狱视民疾痛如在乃身非涉世有德者其孰能之舒之人民何其幸欤允若兹异日其不政立名扬乎其不入践台省乎士君子仕际明时当先思不负厥职为急区区阶级屈伸非所校也有若身都贵位而行同贱夫试以初心观之何如性夫辞别乡诸朝绅来需言遂述以为赠若夫事上官和僚友御吏恤民性夫必有以处之予不悉及
送黄仲昭佥宪提学江西序
提学之官废置不一今复置将三十年矣议者颇谓冗员以今之学校存师弟子名耳授受无实科贡苟具成德逹材之弗充浮言横议为可畏提学者间岁不能一周其属而校纸上之空言他固不暇倡之而诸生亦颓然不知所以应之也悦我则誉怒我则谤无以则倾之而已故罢之便然教化人材世道攸系设官提举其言则顺而义则正故复之诚是也则君子之居其位自有大道不可徒悦人而取誉矣吾友未轩黄仲昭先生辞禄十有六载至是应召而起适江西提学佥事缺人吏部以其廷绅之请擢未轩为之羣情欣然叹为得人盖未轩莆之世儒家也唐宋以来华国有人故吾郡推为文章家宗祖至於国朝乃祖太史公乃父大尹公及乃兄侍御皆负有重名未轩为人学博行修成化初举进士入翰林为编修不阅时以职言事出为县未至调南京大理评事迁寺副以忧制去起复待次不欲为当路厌忌复引疾去文学益修行已不变而誉望益隆洽弘治更化言者论荐宜起以待用既捧檄犹迟迟二载乃来遂有是拜先声所被光价动人宜乎欣叹之不已也然盛名之下酧副为难未轩其思所以副之耳窃观世之为是职者好持风裁摘发人短箝制师生如待吏胥求其恳切恻怛而存长养作成之意未之多闻故诸生■〈目敖〉睨因以责备於典学盖几乎讪矣间有欲恩之者不分侈僻放恣类破法保护不聼治罪故晚生益横时议咎其无益於学校不以此耶江西大藩多魁士文风甚盛然其流俗时有不免故衆以得师范未轩久於为学深有独得之妙予不足以知之然天下无心外之道亦无道外之事心存而正理讲而明然後可以酧酢事变而无所失不独事尔凡学文字理得则气壮气壮则辞昌亦自然之势也但心理之学於今讳言谓迂阔糟粕而不肯谈其实则日用由之而未尝外矣宜以所得操存之要讲明之法开心布诚谆谆指示远示文告近亲晓谕使之感动乐从而见效於事为之间所谓理得气壮者亦将於文词乎验乃从臾而责成之人孰不劝哉其不然者虽督过可也小则惩大则斥去其稂莠养其嘉禾正犹司马法不贵多而贵精吾知善类成立雅道兴行人才何患有不盛风俗何患有不厚乎若徒操法制以为威顺适人情以为悦世固有行之者矣恐非所望於名辈也未轩且行乡士大夫来请言遂序以送之
嵩山李氏族谱序
魏晋以降取士尚门地故谱牒重於中州而旧望最为贵赵宋以来选士以才名故文雅盛於东南而谱牒亦不坠亦其时然耳然俗尚高华耻称寒素往往趋贵室及勋贤以自托文山氏之谱访於欧阳求得其实百无一二噫其亦有所感与为谱学者宜深鉴诸莆田诸李多宗陇西尊旧望也居醴泉者实本於是然其第宅宏壮皆异时物族类繁多俱星散旁居旧传有谱我朝永乐初曰仕弘者拔才俊为工部主事时维城构隙以监国私费官物守职获罪家籍冺没凡居产尽化为乌有况谱牒哉後虽原免还给然遗文荡尽无可收拾於是谱废不修者六十余载岁时享祀止存近亲祠版羣从子姓但知通名而已弘治纪元工部之曾孙广西按察司佥事德美读礼居家慨兹坠典既新其祠堂重易以木主复质诸宗老断自胷衷上始於三十九公下至子若孙皆修诸族谱先绘以图着其支系之槩次表以世述其生卒之详有事功显着者特书焉诰勅被者备载焉其时贤文字为宗人称者亦附见焉远无所傅会近无所遗弃不失为清门气象虽古欧谱之善何以加诸竪而高祖至玄孙横而期功至袒免森然如见一览间孝悌之心油然而生矣盖思先世成立之难不可无所继吾当振作之思後世传序之广且远不可无所法吾当垂裕之以孝敬立本以仁厚行事人存此心也世守此道也衣冠文物千百斯年固由是基之矣谱之作岂徒繁重哉为後人者尚勉无忽诸佥宪来京需次出示请谱序於是乎言
书林家乘序
富贵功名之家与忠孝诗书之世不同匪谓盈满之可畏而所以培根逹枝濬源发流者其操术宅心固有间也凡为臣子尽吾诚恳而为其所当为则冥冥之中神理无歉昭昭之际祝颂无穷人愿之神福之其延祥袭休不亦宜乎若夫薄功厚享乘时肆志当其身人鬼交恶不及之为幸遑恤其他哉吾莆为邑肇自隋唐烜赫族姓者多而忠孝开端诗书传业未有先於二林者也蕴以忠着攅以孝显派别而宗同行异而心同其後之流泽亦同蕴之後至於今有广南转运积仁福州路同知以顺刑部郎官俊攅之後至於今有直阁闽帅枅知南康府士敏国子监丞大猷皆其直下子孙支属不预焉科宦蝉联文献足徵君子可以论世考德矣二胤之望无出直阁廉直天性不激不随麾节所至人怀遗爱宋南渡名臣也父孝泽登宣和进士第终福建转运副使有清操诸子及孙半登仕版玄孙善同举元乡贡授泉山书院山长元亡守死不仕山长之子为南康南康之子奉新教谕勤奉新之孙则监丞也皆举国朝乡贡进士居官咸树名节可传道呜呼盛哉监丞惧先德之难继手録孝子以下行实九通为书林家乘求序一言以为助韶获拜观不胜敬慕者矣千载之家未尝徙他贯百世诗书未尝易他业是虽先德足以敷佑後人而子孙迓续之功亦不可诬也闻监丞立心教人大规模而谨节目六舘怀德位望方进足为後人之依盖不惟逹其枝而又培其根疏其流而又导其源者也感应相仍如环无端宁有穷乎虽然西铭之旨即事亲以明事天而有锡类无沗之言今观孝子之行锡类广矣其於所谓无沗者监丞勉之因已能而谨未至夙夜匪懈不愧屋漏尽继述之道以为事天之仁则将与名贤同归於先世岂不益有光哉请更质诸秋官以为然否
天恩与诰图序
君之体臣也至臣之报君也重上下交尽之道治世气象然也古者人君欲广立爱之化必有磨励羣臣之具为之臣者固先事陈力矣又因君上体吾所深愿加恩於所出则感奋激昂益图报称亦人之至情焉我朝稽古定制以孝为治凡京官七品以上三载考称皆封赠其先世命数多寡视品秩何如恩至渥也群臣相与怀忠効节弥缝至治百十余年猗欤休哉吾莆方休徵先生先以子守贵封承德郎户部主事配王氏赠安人既即世守自员外郎进署郎中事奉勅提督边储於蓟州满三载以最闻赐诰褒美加赠先生奉直大夫户部员外郎配加宜人守拜命乃惟曰贱臣不肖荐沐宠光是惟君父之德昊天罔极其何以为报乎必托之绘事顾諟不忘庶以余生之年励廉勤之志而存酬补於涓埃万一也於是命工写天恩与诰之图缙绅大夫咸赋咏其事进某序之予游两京获见一二旧家先世所受唐宋诰牒观其盛治之际大小臣工位称其德使人叹仰不已极盛之後其诰勅中列衘自宰执至於庶僚率皆庸琐之流殊可厌薄其受者又不能振拔成名以自显於後纵显矣亦不过依稀杨与李京与黼耳考其时如彼论其人如此曾何足为名家荣徒重君子之叹而已此无他上以公器为私恩而不知贵下以恩典为常例而不知感弥文相蒙世事日偷国家何赖乎方君为郎中绰有望实兹承休嘉益思感奋足为昭代臣子之光而异乎二叔世矣夫邦以民为本民以财为命间有豪幸之侵蠧异端之蚕食撙节未能縻费不赀三农重困列邑告乏若此之属非所以固本而保命司计之臣岂可竭泽是事不虑无鱼哉万一事会相逢直身是任与卿佐僚属图惟厥终式遏横流勿以小而不为勿以大而惮为异时地位愈进随所居而树勲业要皆以裕民安邦为务斯可持报君上而命数所得赠荣益广矣岂不流鸿声於无穷此非图所尽而实方君君子意也予故陈之君字宜约今真拜陕西司真郎中
送进士方君宜弼之新昌大尹序
年少时贤开口论天下事因以方人固足以见志士也然事涉利害任责为难旁观者身不肩任谈何容易风流波染上下一律未位则以竞争为心既位惟以因循为念厌烦碎之务矜华要之资真有志者何其少哉是以有识忧儒冠之误事盖为世道虑矣入官之难莫难於作县六曹庶事丛委於是下与民亲而上多监制始仕之人望而畏之往往怯其难而不图其易考其治効果未能塞谈者之口也孟子有言为政不难不得罪於巨室所谓图易者如是今之巨室非如古世臣挟重赀优物力者皆是矣好行关节以内交於上苟一入之则彼之声势成小民无复望治之日末重必折尾大必掉甚可畏也守官君子诚能先正吾身如处子之自洁公平其政如持衡以推移积日既久休问旁孚彼虽或欲龃龉然良心之天谁无是非皆将欣慕悦服於我而怨怒自不形矣巨室且然其他宁不从风而靡乎迩者吾邑方生宜弼登第踰年选授瑞之新昌知县自以民事未历难治是虑乡诸缙绅来请赠言予惟大江之西人殷物盛其为邑多巨室然文献所萃好恶明白其人心亦易感虽其罗织狙伺之俗未改於旧然畏廉爱公自其至情兹闻新大尹由名进士而来先声所被大者悚息小者望救将何以应之要在无得罪於彼而已矣省刑薄征惟勤惟慎严绳检俾若人无以凂已时听览俾小民得以自尽恶者必惩善者以劝吾无用吾私则强宗豪右靡不心服而穷檐茅屋之生意於是可复矣方生之家联缨叠组云南参政宜约君水部主政文中君皆其伯兄莆所称巨室者也人情政体已所稔熟反而推之於新昌正所谓闭户造车出门合辙又何难治之有异时政成擢居华要其不在吾方君宜弼哉
送吴公宏哲宪副之湖广序
世言儒生喜讥议人故褊心者於学校疾视焉呜呼孰不为儒而反不合以韶观之实吾辈之过非彼之罪也士之在学志气方锐义理方明肩未荷乎重负身未履乎危机於富贵之具又无自而有焉故愤世疾邪议论英发岂不咸欲为刚方一男子哉既而登科入官涉世更事或志与时违而龃龉上下又见有贤豪才智倍於我者亦俛首容与自贻厚福乃萌悔心追咎昨非自非特立坚定之士其能不受变於俗乎於是刚者渐化而为柔矣方者渐削而为圆矣英发者亦渐变而为缄默持重矣加之十年所见益多初心日负又加之十年几亡幼学则奉身华好从事服饰器用以便私图虽曰间有功德及於当时然终非儒者规模气象夫人得而窥之毋惑乎其多口也韶处海涯偶登仕版不能尽获见士大夫而乡邦士大夫不我遐弃若宪副吴公宏哲非所谓定力之士耶公早学有声能尽记韵府群玉人目为行韵府晚登进士第授任部属历两京移三曹凡十又七年为人狷直自信不喜戱谑不可干以私人曰犹旧时儒生也年踰五十方拜四川按察司佥事提督学政严而不苛简而不踈贵介子弟非学不以先寒畯人曰犹昔日主事也迨兹迁副湖臬踰六十矣不识软熟为何等语人又曰是不失儒生故态而主事固在也湖湘之士将不畏公之威而畏公之方不服公之惠而服公之有常宁有间然矣乎两司群公及蜀士大夫家居者咸然其言赋诗为公赠谓韶宜为序乃述大槩关於学校吾身者不及惜别之私云
送方伯吴公思周致仕诗序
上之三年岁且更序浙江右布政使吴公思周年六十三致仕将归莆朝诸乡大夫咸谓公之才德宜大用盍登朝着而使遽去乎为之嗟惜不置少宗伯周伯祥之言曰吴先生以诗魁登第人山斗之予与太常卿齐应璧十余生皆同授学先生不独治经义有法凡言行动止无不可师今徒怀深德而莫之助也乃赋诗寄赠少司空陈以正曰吴公筮仕两在江右由德兴今擢贰吾筠严点检杜私谒贫弱者有所恃豪蠧者无自入待士夫以礼抚吏民以恩役之而不怒罚之而不怨人至今思之殆古之循良吏乎大执法闵朝瑛曰予久为广宪思周两守惠潮铁冶所占番舶所聚咸有大利思周一不以凂已终日据案与军民分曲直不赫赫以立名然而公务克举地方获宁昔人所谓好官员者今胡不终惠於我浙人耶少司徒刘廷信亦曰吴方伯治浙予沗前政治已密而待人恕外若员而内实方其於敷治恢恢乎有余裕矣萋菲之口意外之虞於吾方伯庸何伤而奚归之亟遂与知者俱继有作进予序之昔在天顺丁丑吾邑登第者十又二人列拜京秩惟公一人补外然忠厚之德勤敏之政亦惟公一人为优公歉然方以如始自命益励厥志益懋厥德俛焉以修其职事禄资之入推以仁三族恤旧故凡事要在安便於民不肯纷然更作以故到处有声荐陟崇阶然数以求去为心及是卧疾数月自陈乞骸疏成而未上言者谓宜纳禄遂蒙恩致仕而归嗟乎得志行义於承平之世知止息机於未老之时非公其孰能与於斯公之归也山林日长其乐可胜既哉卿大夫相慰藉惜去谓之爱公则可谓之知公则未可予故僭书於群玉之右亦以白公之心也
西畴常言後序
刑部侍郎旴江何廷秀遗韶帙书曰此常言九篇乃乔新九世祖西畴老人直阁文定公所着也昔尝刋行至於今无传焉近日方求得之惟何氏实宝为大训规以世守兹将续刻以示於家乡镜川杨学士先生已序其端愿有以识於後於是反复閲其所谓九篇者知其以所行为学即所学为言故以自名欤如言讲学也先致察於常行言律己也戒矜名而畏讥敬恕以应世不欲掩人所不及议拟以明道而欲开人以自新张严之声行寛之实察失而後立防其莅官审矣立政造事图惟久远不在杂方俱试其原治确矣评古而悲近代之苛政用人而慨上下不相值至於正弊又拳拳於风俗之侈且耗气象恳恻议论简笃要皆退步近里之言而有已试独得之验与世之揣摩好异放言高论者不侔信乎其为恒言也以此从事充然辉光则退者乃所以为进近者乃所以致远恒言之助不亦大乎若讲学篇称水道曲折立岸者见而操舟者迷予履其境不胜惧焉三复而不能已然则斯书也岂独一家一乡之言哉
赠亚参方公廷臣考绩归江西序
天下之事成於羣贤者易成於独贤者难此事势之必然考诸古今可知矣盖官联之法有正长有佐贰正诚独贤乎则庶务之分理吾可以代行佐或独贤乎彼偃然肆於吾上者吾安得而制之徒沦胥以败而已故必同心一德彼此交孚然後可以虑事而图成也汉唐之後在宋号称多士而莫多於庆历之间当时诸监司未暇考见然政本之地则羣贤毕集欧阳修之言可稽也修之言曰杜衍为人清慎而谨守规矩仲淹则恢廓自信而不疑虽为性不同而皆归於尽忠二公具瞻如此而章晏又皆同事故仁宗世边将无功吏治不能庶几三代之风焉我国家平治百年人才云兴台省衮衮俱在见闻独表臣各守分局无缘尽接其人然意其犹吾见闻而亦未果也往岁使江右获拜藩司二三公然後信群贤之多也盖方伯吾邑翁公明锐旷逹风韵近仲淹宪长天台林公严励端毅气象类杜衍亚参淳安方公老成朴茂实周旋之不刚以和林之毅不柔以济翁之达而皆无逆於心得不既贤耶惜乎其他诸公多不获遇然三卿为主亦可谓衆矣虽然所贵杜范者以其有不和之节所见各异而不苟同也使皆苟同则於贤何取乎今二公旬宣之政未必皆可亦未必皆不可公力为赞画毋不可其可而可其所不可则何败事之有哉况江湖千里连岁荒歉外宁内忧之虑识者不能安寝公其为我谢二公幸先事而图万全之策也公以六载书最归江右诸大夫请言为赠某不敢辞
赠司训郑瑞澄之分水序
国家图惟治源崇重教事郡县学置教授教谕又置训导贰之训导於学政凡鞭扑之威钱谷之数皆不得与其职为至清教诸生凡九载黜陟视中式一人或否其务为至约学谕在一命之外而训导出其左月食廪三釜加二焉其禄为至薄职之清疑於冷志者弗屑也事之约疑於屈才者弗安也禄之薄疑於简贤通者弗利也由是上之人不暇择才而处之其失之也泛下之人恒自处以不足为其失之也轻岂设官崇重之初意哉君子盖交病之夫事非人不立人非教不成而教之又在乎师儒所谓师道立则善人多善人多则天下治是也其所寄如此可泛且轻耶考亭之学今为国是教者学者皆不能外也分年治诸经子史时务之法则贡举私议详矣大学明体适用之方则集注或问与知旧问答备矣门户分明条法具在世之为师者诚无先以彼三者横於胸中而日从事於此为诸生率使上不戾科贡之规下不失为己之意则学有实得材有实用而人才其庶乎师而能然则卑而不可踰恶乎冷约而施之博恶乎屈身立而道充又奚择区区之禄入哉分水司训郑君瑞澄始以贡入成均假予友人周梁石所者将期月不逐逐於举业之文乃与梁石考校文公语类至日夜不休梁石闻人也慎许可而独於瑞澄不置其殆知师道之重而不自处以不足者欤於其行也梁石偕诸知己咸赋诗赠之而予序之
送知事邓文振致仕归靖安序
幕官邓文振氏来言曰纪年六十有四宦游两畿积有岁月兹随牒入蜀又四载矣老病侵寻壮志衰谢愿乞归田里予进之曰子之官幸无他责盍持禄乎曰非不欲窃升斗而终事大夫也诚畏来岁无几而家指日衆勤不能胜簿书俭无以助饘粥早夜以畏惟去之宜予又曰古者仕有常产壮而仕老而归授教里塾子弟化焉传家於子洗腆具焉後世多以官为家罢则无所於归故隐忍苟禄殆不得己子之归也其亦有以为藉乎曰先人居家尝为万石长兖州教授府君我伯父也皆年几九十而卒薄有田庐於豫章之墟而诗书手泽尚存无恙倘徼大夫之灵东归故里则率诸子侄勤力其中壮者务农亩秀者事诗书庶几得有所承藉而保先业於不坠绍簪组於他日矣予察其自处素定乃白於当道而许之然窃因是重有感焉我圣皇仁覆天下加意吏治未尝用一淫刑行一虐政士生斯世真十百载奇逢孰不有共惟帝臣之愿乎奈之何蜀去天万里长吏偷安自恣墨以败类者多於是乎民皆有疾视之心而上之人亦密为法网而操切禁锢之吏始难为矣吏既为之也难则民之视之也易威权日轻豪猾得志凡吏之不能固心安意於职也亦明矣高者引年以决去卑者肆欲而一掷如是而望治效岂可得哉予沗司风纪思欲重长吏之权以固士心以善民志而未得其方宁不於吾幕宾之行而兴无涯之慨哉文振谙历世事画诺有年观其自陈之言可谓知止而审处矣其归也宜善自爱以厚风俗
送严宗源之湖广序
成化庚子春三月广东按察使同邑严公宗源陞湖广右布政使其左旴江何廷秀也予与公旧同舍廷秀实旧同寅学博行高政事精密当有世道之责将来任重不可辞焉予近驰书问动止宜厚自爱廷秀复曰不有箴言而加褒奬非所望於知已且时事又非吾责吾焉敢及嗟乎人之贤者责必备况处表臣之极人之望何如哉世道轻重终必系之何可问吾於彼预与否也茹纳污浊而量不可以不洪镇定震撼而志不可以先扰勤协文武介不立异正处权近和不苟同内不愧於妻子果一砚而不持身不恤於得丧虽濒死而不悔虚怀聼纳不以聪察为明録人弃瑕不以己长格物人也副之以识治之材而善应变焉是固万夫之望矣一旦登庸庙堂善类增气道扬休德弥缝愆违至治茂功斯可仰以弼成而世道有攸赖焉以时望之贤将来之责乌可不自重公与廷秀同年也同官也又同道也自爱自重乌可以不同尚宜修所以远且大者於己以俟焉韶无似两辱知爱是以因公而及廷秀又因廷秀而望公也昔岁公提学湖湘已而正宪岭南政化之及於人也深兹焉进秩重临仕途一奇遇也僚友之间缙绅之士皆赋诗为赠夸喜惜留盖兼有之予又以其私愿为之序焉不及颂美者戒褒奬也
送承事郎杨时献归将乐序
昔苏颍滨以超迈之才生休明之世方其年少气豪鋭意以功名自见中罹斥外晚登政府未尝一易志然竟与时龃龉贬以归归於颍且十年然後取功业不加於时之管幼安自为之赞谓其明於知时而审於处已深寄羡慕不足之意君子读而疑之以为幼安生汉魏之交颍滨老於宋知时处己之言非所宜况是未知二贤之心者也夫幼安岂知有魏颍滨岂忍一日忘宋哉顾以其当时凡世之所尚皆己之所短而己之所有又未必彼之所好者也方底圆盖揆无合理故扶持颠危非不欲荀文若然失身非所卒不能免调停党人非不欲吕大防然氷炭同处迄为绍述之祸其日夜计此亦熟矣故宁间关岭海一榻萧然虽白首长终而不悔也呜呼頴滨之言岂欺我哉抑斯言也非老於涉世不足以知之若顺昌杨时献氏其殆闻斯风而兴者欤时献居大学十有五年待选吏部乃不谋於亲友自陈授七品阶承事郎以去故事国子生多得台省幕职或郡守上佐下亦不失节推县令丞而阶官无所事事世或厌薄之何时献不彼之取而此之取岂非颍滨所谓审於处已然耶安知後人不有取而赞之耶予方窃食京师才智无一堪可谋欲谢归而不能以予之不果行知时献之举良足乐也时献龟山文靖公之裔自将乐再徙兴泰七世矣识诣之远固有所自哉
彭惠安集卷二

[book_title]卷三
●钦定四库全书
彭惠安集卷三
（明）彭韶 撰
○记
同夀堂记
事出於天而有可必之几一自然之理耳盖事不可必而理可必人能致之则其几在我所谓至乐而可欲者宜莫如夀远游之言曰毋滑尔魂兮彼将自然静以待之兮毋为之先所谓理可必者如此凡游宦海之士於慾壑情窦械心机智孳孳焉日用之间而不知觉其劳精役形甚矣自非高识远韵不累外物将何以引年而後凋哉余意山林之下必有悠然形骸之外呐口而弗辨钝锋而弗銛灰心而弗炽全其贞而固其原然後其庶乎若吾邑封刑部主事沙堤黄公元安殆其人与公为人慈祥和易不独孝友得父母同气之懽凡族党姻戚一处之坦率不识世所谓陷阱城府者因自号曰坦斋嗜酒自乐沉冥世故人来就见语常事则答语荣利辄觞之若不欲闻故蔽其平生人无问佞於彼彼无修怨於人焉长子荣先为浙江按察司佥事次子华今为户部员外郎科甲蝉联一门贵显公恬然若不知恩命自天封锡荐至公退然若无有惟葛巾野服优游自适於寂莫之滨足迹未尝至公门人视之颓然犹里老匹夫也配安人柯氏殿元竹岩学士先生之女兄与公同德用能成公志俱为隣里人内外所慕每称之曰斯翁伉俪真难老哉盖徵言其平素而取必於将来已而果然弘治辛亥公年届古稀安人又加其一孟秋五日安人设帨之辰季秋二十二日公夀旦也时佥事致仕家居治具上夀乡诸缙绅大夫相率称庆彩衣锦服翟冠珠履交暎一堂之上双亲具而二难并郡未尝有也衆因名公所居堂曰同夀以志喜佥事乃贻书户部求予为记予闻福唐义江之上有陈封君者夫妇偕老其家佥事宪副方伯内翰诸公继其名德过者望其居第之富想其人物之盛羡为仙窟今观公之家大较然也户部宦业日着而公之弟大节又擢行人司正侄辉继举乡荐秩秩振振福履未艾世人岂不以神仙者流视公哉自是而跻上夀必然可致矣是为记
铁汉楼记
贤人君子耸声名於霄汉之上而能服乎当时信乎後世岂声音笑貌所能为哉诚而已诚积而久则着而明凡同是心者孰不信且服哉不然无是心者也非人之所能为者也宋至元佑好为多贤温公在政府东坡在翰林元城诸人为从官可谓盛矣然当熙丰之後犹再实之木於是绍圣继之奸相嗣虐羣贤尽斥元城刘先生始落宝文阁待制知南安军道改提举洪州玉隆观本军居住先生遂奉母夫人来寓宝界院又改少府少监未一年复徙岭南濒危数四初心不变东坡推服之曰真铁汉也後虽召还终不能安於朝屡斥以死死二年宋有金难呜呼此岂人所能为哉想一时君相非不知先生之为贤然畏忌之以为阻吾为妨吾乐耳其心固计曰天下全盛委裘可治何藉彼迂儒辈於是君自圣而臣自贤驯致祸变不可救药所谓乐者竟亦何有而先生之道则昭然於後世矣南安旧祀先生於寓贤祠而宝界未有闻成化戊戌东海张汝弼来为守暇考图志得之叹曰先贤故居其可废耶适院之右廊楼毁撤而新之於时聂都山民献梓木一章长九丈径三尺数百年前物也冥符期会衆咸惊异既以成是楼题曰铁汉盖先生至是始有专祠使来请记噫韶何足以知先生然窃惟名世之贤其道有三曰合内外一患难齐死生盖常变终始之极也志在责难已有愧辞是之谓欺先生忠孝正直言行一致未尝有声色货利之好是用献忠效职吾无怍焉内外不合乎持论从容临难失措是之谓诞先生遇惇三贬官一再徙恶地遇京又连七谪曾无望焉患难有二乎死生危迫狷者或惧先生於豪判之来槛车之徵谈笑处之生死不一视乎全具斯道以立於世非至刚者不能东坡之言岂欺我哉抑闻先生学於温公公教之以诚且令自不妄语始退而櫽括七年而後可然则先生所立之卓其诚於中形於外欤後之欲学先生者有所依据矣兹郡人士宜因太守之表章学先生之所学他日登朝小用则师斯人大用则下斯人
梅隂书室记
东湖何先生归自淮庠传家诸子而筑室隙地以居室之左右旧植梅数株既落实叶茂密可蔽赫曦祛烦歊先生方积书室中席隂而读之乐焉题为梅隂书室或见之曰异哉先生之取於梅也当风雪载途草木揺落之时而梅方墙角盛开暗香浮动高人韵士取焉吾见其人矣又当緑暗红稀果珍骈蕃之际而梅以江南佳实荐鼎调羹宰臣弼士拟焉吾闻其语矣而未闻隂之贵也先生曰予非党异伐同但梅之花实夫人皆知爱之而叶之蒙翳成隂丈人行辈既无所寓目官道傍置又无所可口然而足以来清风消长夏间挟册游遨其间正襟危冠无浃背之劳手披口诵无睡魔之困皆是隂之为助况於他时德梅尤多子奚创见而异予哉先生乃述之致简於韶曰愿有记夫书室之名敬所闻命而规制寻丈家食时亦尝过瞩虽无书可也独念积书之家经营甚苦而後人不能继志遂一旦遗忘散失间有士夫存心不厚好窃人家古书或假借不还者衆矣若故宋富文方氏建楼聚书近世中门陈氏立庙置塾极其一时之盛而今冺焉可慨也夫闻国初经籍难得前辈多手自抄诵今文治日广板刻流布平生未见之书可求而得故有力与有志者多书於家然而诵习之功反不逮先辈远甚况於後世子孙不身其劳其能体祖父之志守此菑畲於无穷乎徒足起人遐思太息而已斯室也先生岁集月积牙籖万轴盖不徒为自己种学之本固有望於嗣续之贤也异时来裔观手植之梅读手泽之书宁不恻然感愤而悠久是图哉先生名泾字思源淮安府学训导归田二十载海滨水涯日静年长故能务学之博而积书之富云
养思堂记
一乐难遇悲喜相半君子其何以为心哉惟各致所际而已盖父母之恩昊天罔极而人子欲养之心亦与之无极不幸有一不逮则孺慕之情力致之勤未尝敢一日而忘予是以於养思之堂有感也堂为黄岩池生大有所作生之尊翁某甫母某孺人同产四人大某大某大谟一生也其季之生适某甫之没之岁於今十有五年矣生兄弟事母也致甘旨之奉备水陆之有於其邑慨乃翁之不复作凄然有风木之悲於是以养思名其堂所以寓存没也生比岁来蜀省外父宪使高公子得而识之既而将归求记其所谓养思堂者予与之言曰恶乎为思惟若考故先民有言大孝终慕岂其俨若端坐如塑山下有风干父之蛊善思令名恶惧怨恶菑而播获庶其终亩麦舟举丧泷冈表墓世济其美有誉千古恶乎为养惟母之将修瀡甘旨起居高堂岂其口体志以为良新妇孝敬崔门用昌酒如成癖蔡母以伤养志其乐德音孔扬否则列鼎人也弗臧不见负米於今有光生避席曰敬闻命矣庶免其为弥文乎请书诸简是为记
重修陈先生祠堂记
天於人有大造焉人之心有大公焉士君子之用世其独无大有为之志乎盖尝观之天畀斯人之才而必形斯人之用或俭斯人之用而不能秘斯人之名天道人心於是乎见矣然形其用而有未究所以玉成於我也专俭其用而名不冺则人心之大公也着苟人心不公则万古无圣贤岂复有知名之士而思所以祀之哉必祀之以垂厥世吾知人之果有定论而天之不负斯人也昔人谓名者造物之所忌此似是而非非善言天人者也天之於人为善获报自然之理岂於名而忌哉人惟以俊爽为高虚誉自重於是人心厌之始有不用用有不美若天忌之然使以实才实德随地效用则人心服於时声名垂於後虽谓之天与可也何忌之有此予於湖口重修教谕陈先生之祠益验之矣陈世家莆田先生为宋仆射靖之後国初陕西参政观之仲子屡更教职学业正心术明行义高洁文章古雅方教谕是学时荐不果用仅徵入馆阁与修永乐大典使之名益高而道益尊盖天所厚者先生之学所与者师儒之职谓非形其用而大造於我不可也然先生之蕴则有非一用所能尽矣其在湖也叹学宫之卑陋悯斯文之不振於是捐俸贸材劳身率工一起其废而新之乐教不倦身化言传使人材卒与大地齿此其兴学成俗之功有可嘉者江广戎卒数万托以勤王散归所至剽掠先生部督邑人障御且谕告之得不为害遇民有利病辄於方面或监察官恳恳为言故多有踵门请问而後行此其保民恤物之功有可尚者谓非大有任而果於有为不可也先生尝典闽广文衡所取皆公论而亲炙弟子若殿元林环辈尤多名士故一时儒硕咸推重焉况其清修之操老而弥厉杨文贞公称其士行可质於鬼神金文靖公谓其全名终始而无沗是以人心咸服罔间士庶当时怀之後世仰之洪熙间先生去湖久归老而没邑人相与塑像立祠於学岁时奉祀其後训导天台林纯氏复振先生教规诸生爱焉成化四年祠坏邑人修之并像林以配盖以表没世之思而答师造之恩也岂非人心大公之明验耶不然何其像设於老去之余而复重修於三纪之後哉应感之微诚非偶然者其有系於纲常名教大矣先生之子淮闻祠既修走子往拜数以书请记未及为迩自蜀入广道九江慨先生之遗风邈不可致乃谨述而记之先生讳贤字廷杰其秘阁纂修与其他宦绩非湖祠所系不复赘云
修复刘後村先生祠堂记
事有关乎表章而感奋人心必其出於自然之同而爱憎无私焉自古名德之贤呼吸动世其在当时与名位显显者抗衡交驰未见其甚异也百世之下显显者澌尽无存人不复识而名贤君子独岿然乔岳咸仰望之为不可及此岂私爱憎哉诚出於公是公非之不可己者卒然谈道犹使人感动奋发况表章之而兴复其祠宇则系於人心宜何如耶莆地褊小至宋始成郡而文献特盛忠惠文节正献三五公为之冠冕最後後村刘先生起而继之文章流布事业兼备论者谓三五公而下一人而已盖刘自着作正字二先生师事文节公道同行偕齐名乾淳间蔚然为文章家着作之子吏部侍郎与群从又皆以文学行义名世吏部之子则後村先生也资禀既异濡染亦深少时日诵万言为文援笔立就壮而益学以至於成加以夀数之高位遇之显遂以文事绍先闻宗天下呜呼盛哉先生以荫入仕簿佐州县已见恶於巨奸李知孝辈当世大儒真文忠公辟帅参且以学贯古今文追骚雅荐於朝与祠未几渐致从班轮对拳拳於苕州之狱边衅之起虽忤执政亦结主知於是乎有御札之褒特赐同进士出身出入舘阁再辞补郡犹为嵩之大全所不容晚召入乃荐历工部尚书以龙图阁学士致仕年八十三而没郡县既祀先生於乡贤堂而门下士又即先生陈宅巷之故居塑像以祠凡二刘之孙子皆居於是世有谱牒元以来颇败落独正字之七世孙性成国初以材荐为南海令生文璧二子长则从亦二子次为光敬幼孤谱为同姓所假久而不归光敬以贫故质故祠以居他姓而居外父历经龚琛氏家生子泰亦早孤既长游学教谕林道昭先生之门与言状泰诉之府太守潘公舜弦追还旧谱而祠堂乏力以赎成化戊戌秋泰辟吏莆邑又诉之佥宪林公一中公素高风节作而言曰盛德之祠恶可废诸亟命赎还泰泰既修饬复入居之一时学士大夫瞻谒祠下无不奋然欲为先生之为而又瞿然喜泰之善为人後也泰谋树碑述以求予记噫佥宪有功於名教大矣某何敢辞忆自就外傅即诵知先生名好事者问言先生盛时规取徐先辈园池有君今胜我今之梦盖徐氏故居鞠为茂草先生之卜葬焉非规取也不然先生为政以崇风化肃纪纲访故家礼名贤为先务岂於乡先进而违之哉先生志经济尤善吏能而为文名所掩不及尽用後遇似道当国贪收德望以慰人心乃位八座岂蹈蔡氏用龟山之故智耶先生讳克庄字潜夫始居後村人因称为後村先生文集行海内不待颂美云
存有堂记
存有堂者宋枢密黄公五世孙文十九公之所建也黄在莆名族为一二数其先多显人至枢密公出入两府号宰执之家尤为钜望初公在太学与陈宜中六人者极言丁大全之奸编管远州大司成亲率六舘士送之当时翕然称之曰六君子咸淳之际起远外拜参预元枢而没不及节惠易名宋社屋矣生平天性寛仁有功在社稷有泽在生民有遗德在子孙承累世之盈有田数十顷荔园栢林合数顷以上有经史子集万余卷所以笃祜以待後人者岂他姓所得而先哉传子若孙至曾孙仲四六公之世滋盛喜散财施棺屦以万计是後家指愈衆故居至不能容则析为三房文十九公仲也慨先人之所有思负荷之维艰召子庆八庆十五谕之曰先世之功烈盛矣非吾之所得为矣若其他而不知存之则後而弃基矣吾何敢乃求故诚意伯刘伯温先生所书存有二字顔其所居之堂日督诸子相与读其书心其天先正旧物实赖以不坠焉百年以来世世宝之成化五年春庆八公之孙解魁文琳庆十五公曾孙贡士铨偕试春官以韶辱壻高门请为记呜呼至哉言乎不有有之何以肇其先不有存之何以固其後吾观诸莆若徐潭抡魁一盛於熙宁玉湖相业再显於南渡然迄後无闻人诚以祖宗有之而子孙不能存之者也然则欲规世族之盛岂一人一朝之力哉昔者温公有三积之训而归重於隂德今观黄氏大较然也产业未尝不厚积书未尝不多然非所以为家夀方寸之仁祖考饫之孙曾修之云礽又益继之则虽欲不光大其门其可得乎是以至於今日虽其辅君泽民之有未能如祖宗之畅於事业然其德义诗书则固未尝一日不存矣此则遭乎天者有显晦而非系乎已者有存否也後人居此堂者尚思所以存之则迓休承芳岂不相寻於无穷哉传曰公侯之家必复其始行将见焉躬尝升堂窃窥世德之余光故不辞而记之若潭潭枢府历二百余年岿然犹存与夫孟（阙）
彭惠安集卷三

[book_title]卷四
●钦定四库全书
彭惠安集卷四
（明）彭韶 撰
○志铭
明中议大夫山西左参议致仕澹轩黄公志铭
正统末韶入郡学获见前辈风致及其时礼俗大槩老成朴素远浮薄耻言人过居室服用多因仍旧故婚姻交际略备仪文而已安识骄侈而以相讪相怼哉郡志所谓俗几邹鲁实於缙绅故老有赖焉时若会元陈公舜用郡守方公庭训郑公季述及澹轩黄公四五人皆朝野钜望黄公於居室终身不挿一椽尤为旧俗系重奈不数年前辈沦谢素风渐微似闻後生耳濡目染去俭入奢爱人以德君子每为之慨叹若公遗行安可不传示於後人哉公讳常祖字邦经行文三先世居涵江簪缨济美为闽大族曾祖林元涵江书院山长祖佛不仕始迁城西梅峰峰下父震号梅东又迁义井以公贵赠奉直大夫工部员外郎妣萧氏封宜人梅东公精易学为莆士师公少习之始游郡庠又从林三复顾在轩二先生治尚书学复卒业殿元林綗斋之门修词知名远出流辈雅为莆守周公琰所器许遗诗梅东有衣锦荣归眼中见之句已而公应贡升太学生果举永乐辛卯京闱乡荐明年壬辰马铎榜三甲第一人授行在刑部广东主事曹事繁剧因得练习满三载陞员外郎弥加详慎尝有进天书者五日不得报惧而自刎诏旨疑有他寃鞫其居停妇将抵死公原实平反以免丁内忧服阕工部尚书吴公中董营建奏为其属采木于山西湖广时督促严急公为上为下悉心殚智事集有绪民颇得息肩有御史周姓者共事不法公纠罢之事竣秩且满受诰命封赠父母援例省祭荣归于家人思周守为知人既还用少师杨文敏公荐陞山西布政使司左参议并晋地瘠民贫值岁凶多流亡公奏乞招徕听免徭役三年悉复业平阳界上有盗聚千人为害公推诚谕之不旬日皆降附正统十年满六载致仕归年方六十三公形神清朗动止稳重性孝友母萧宜人尝病革祈以身代而愈後数年母没筑坟于凤凰山掘地三尺许得甆器五银牌一上刻使司字有署押盖昔人所定夀穴未及用而公得之教谕林鲁瞻为福地记时公未佐藩後果符署刻人以为孝感所致堂兄顺美等没无嗣公为之殡葬嫁其孤女既老羣处里社未尝以齿爵自异是後行人方公源深等继归故里刑部员外郎刘公玭时尹莆邑请合会元诸老入会号曰耆英兴守张公澜立坊以表之郡故事未有也宪庙登极公进阶中宪大夫优游城居二十余载至成化纪元之明年丙戌三月十九日卒享年八十有六配陈氏训导质初之女男子四长麒娶吴氏次麟娶方次龙娶陈次凤娶吴麟为郡廪生女四方江林观叶茂高方遂其壻也茂高为广昌知县孙男七开顔开基开明开敏开科开先开直女六曾孙男女各一所着有澹轩稿藏于家祭酒罗先生璟先为福建提学宪副闻公名配祀乡贤祠中墓在南山之麓与陈宜人合葬许恭人附许氏生麟廪生久未有铭至是开顔举乡贡会试礼部乃奉国子监丞林君大猷所述行状请笔於予追忆往事实增感慨不复辞为志而铭之铭曰
俗几邹鲁称莆田由宋迄今何渺绵衣冠故老为率先近时犹见黄澹轩孝感宅兆如牛眠高官屋不增一椽耆英之会郡无前大耋兴嗟閟重泉流俗渐降非昔年特书遗行丰碑镌典刑尙在可斡旋
儋州知州林公墓志铭
莆城衣冠之薮布濩仕途老而谢事者衆然年至耄耋可数也十数年中予所及见翰林学士赠礼部侍郎林公潮州通判方公尚矣继而怀庆教授翁公乐昌教谕萧公儋州太守林公皆年踰八十声光相望蔚然为一时之壮奈未几时二先生没独儋州公存尔弘治纪元八月十八日公亦没於是乡郡故老无八袠之叟矣士林嗟惜明年己酉十二月日子琼等合葬公暨元配宜人余氏于城南锦山之原先期驰事状以铭志为托予辱在姻戚不可辞公林姓讳庆字延珍别号雪庵世居城东称着姓上世系阀自福唐尉攒公以来具见家谱四亲以下世载隐德大父伯玉父云潜母俞氏公幼敏知学年十五补郡庠弟子员进修不倦正统甲子应贡为南京国子监生业成历事吏部明习格令谙练时务景泰癸酉吏部合诸需次上舍生试之公在优等除琼州府儋州知州阶奉训大夫儋涉鲸波万里之外民与黎杂处气习犷悍有符祖者据重赀任侠制持蠧衆甚公因事除之一州称快因相戒畏服自此无敢犯者乃平赋役简囚系修祀宇造桥梁又以余力甃郡城通衢九年之内凡有司之所当务尽厥心为之父老至刻石颂其德政天顺庚辰秩且蒲公素严御属恶黎官王赋不与狎廉其不法数事奏治之赋反诬公遂遭逮公白于京儋民亦群走乞留适遇肆赦锡致政归公既休居以家事任冢子以书香付叔季陶然事外惟以图书自适退老几三十年人羡其福履之盛非苟然也卒年八十有六子三长即琼娶右族吴尙昭女次京邑庠生娶永丰知县陈裕女季芳娶江都教谕郑启善女女一适抚州府学训导吴澄之子谊孙七祯用和禄睦正安曾孙三长秀长厚长盛铭曰郡守起家黄髪番番胤续以多其归如之何郁郁锦里寝邱安止埋词弗侈厥声无已
知永丰县陈公墓志铭
公讳裕字孟寛别号樗庵家世业儒高曾以上居城左龙门至公之祖始迁鳬山劝耕岭之东今为江口人讳尚质考任汉川县典史有善政讳乾妣吴氏雩都知县秀之女公天资頴慤志趣甚端性本刚急触事辄发然一翣须如故不留宿於中博学多通而尤长於书自为举子业已泛滥经史贯穿百氏非如近世专门一经之陋为文章有理致可咀嚼无枯寒腐烂之病於时闻人故参政黄公（阙）甚推许之为人善点检慎交游出入取与皆（阙）终始皆尽力经纪生得其养死有所祀无复遗憾壮岁始入邑庠领成化乙酉乡荐壬辰登进士第使河南亲藩营葬事大小赐遗一切不受除知广信府永丰县县居江右穷处民淳可化导公之治开心任真不设鈎距与民期某事当如何如何後无缓急守以必信而赏罚行焉久之民晓知公意而志自定公亦於乡户悉能记姓名并其物力遇输赋重轻差解远近指掌配别人乐承受无有纷譁於庭者贫极下户措置储稍资给之强梁贼蠧锄其太甚他无久系之狱与惨毒之政讼牒不出境水旱不踰时故民多饶足陈糓至连藁桔数十年积不以动余物称是奸盗屏息学校益兴上司行部至邑乃无一事可问境有银廾发浙之羣不逞啸聚攘夺民日夕忧生变公白当道亟集戍兵严闭坑穴迄於今无事致仕都御史贵溪高公上逹每叹曰陈令一府六邑之最也他府有事常奉檄往莅晚遘沉疾作辍不定宪臣数荐治状铨曹竟以疾不果用成化二十二年乙巳秋公满九载归莆展省先墓越三月疾革以十月十三日终于正寝上距宣德丙午十月二十八日生享年六十配孺人翁氏先卒继孺人林氏生男信丰侧室刘氏生男载丰女六长适知州林庆之子京次为予子濬次适进士黄文琳之子钧俱翁出次许归司训王福臻之子瓒二尚幼林出信丰等卜以某年某月葬公於某山之原走书与濬致浙中以墓铭请鸣呼予自稚年获友翁孺人之弟知恩平县时恭因内交於公且缔姻好惟公温粹之德宏敏之学亲之使人消非意而开茅塞非友乃师也奈予叨先一第公顾晩逹为山邑政成未召而大故及之岂非命乎忆成化辛丑岁予偕公朝正而归途次将别予曰晚节难保知足不辱早退何如公曰此理到之言吾幸先而子勿後也既而予抵广明年调贵州又明年擢内台再引疾未允而公亦阻於当道不果退孤负初约冀谐他日孰知公遽止於是哉将何忍为铭虽然不可已也铭曰
学古入官兼善为难非有之难弗实可叹肤末其学有腼尔顔秕政无良民用恫瘝公於斯文幼习以闲停涵浸渍发泄丸澜司徒论秀陪列朝班出宰百里于彼山间去其机牙示以肺肝解衣推食如已饥寒平刑定赋去蠧斥奸行露无忧陈积如山嗟嗟乐只逸驾难攀载驰鹗荐倦翼思还惜哉垂云飞不尽翰一疾弥留事定盖棺浮荣谓何德誉孔多尚庇後人允世弗磨
林思承同知墓志铭
公讳统字思承以字行别号静斋姓林氏初林以九牧显於唐其後衣冠不絶至国朝端州刺史苇二十世孙环永乐丙戌举进士第一人官翰林侍讲於是林益以显公殿元之弟子也岁行方复失其怙恃二弟一妹长者年七八少者甫离襁褓虽媵仆代劳不为无人然呱呱零丁情事难堪而公聪敏夙成已有成人风致故能经理艰难家业赖以不坠迨授室念二亲丧尚在浅上亟与其室黄谋脱簪珥以襄大事且为诸弟妹婚嫁以时世族称焉有司选入邑庠公思绍美前人讲读锐甚屡困塲屋不以挫志而问学益老成景泰庚午举福建乡试甲戌登进士第明年除知冀州事州连岁荒歉乃薄征劝分多方以处之芜田千顷里胥徵赋如常民益流徙公与同知陆嗣昌议奏得蠲其税之半漳河数为州患增筑堤堰以御之延袤百余里重建义仓以广蓄积自是水旱不为患征徭粮草岁审量丁力之高下以受役轻重事无不均人是以和选部郎中陈云之弟佐冀属邑殴杀民事觉公被委验治或为祈免公叹曰以人命媚人恶在为民父母卒正其罪民有妇寡奸豪夺其居诉於公得直妇伺公他出袖二银锺以谢室人拒之盖习公身教旧矣一日修学撤棂星门治地得白金二百两有奇衆献为公有公曰文明之祥神假手於吾人也归金主者以终学事他祀所亦次第新之成化乙酉满九载民诣阙乞留而代者已往不果从擢淮安府管粮同知锡以诰命追赠父母淮辖二州九县为东南要会权势往来未尝少有馈遗以内交取誉维扬大侵当道檄公往莅赈恤有方蠲免不滥上下赖之公久倦宦途至是年将六十前後连以疾求退於廵抚都御史及上封事皆不听岁辛卯冬入贺万夀节拟乞休致所亲谓之曰廿载进士两考郡佐大可藩宪次不失府正金紫之来匪朝伊夕胡不少须邪公曰心苟知止视一命为有余若无纪极虽万锺犹不足吾知止矣遑计其他乎贺礼成恳疏乞致仕从之公天性孝友每念二亲不逮禄养先祠什物必极坚致岁时忌荐必尽虔恭创远祖贡元公祠自高祖以下茔域完修如仪仲弟思缵死无後公不利立嗣田宅使季弟思经之子继之营已夀藏於凤凰山而备季同穴之制家庭之间白首无间言焉家居垂二十年公事外不入官府晚益习静惟与缙绅故老结东山岁晏会以为乐乡邦荣之弘治庚戌六月二十日遘疾终于正寝距生永乐壬辰享年七十有九曾祖弃兴化县学训导祖应凤殿元父也父珪泉州府学训导赠冀州知州妣董氏赠宜人配即黄氏封宜人前公十六年卒继宜人郑氏子男三茂荣早天茂春尚义官茂逹邑庠生女一尚幼孙男三钢铨铣茂春等将以明年辛亥冬十月朔葬公先介从母之子给事中林元甫状事行来请铭予後公入仕宦途暌违无由倾盖祠部主事宋孔时数言公制行敦笃未老辞荣为人所难宜述之以范世不谓茂春适以铭见属其奚以辞嗟乎去古既远士怀速化造请求荐勒停致仕盖恒事也公处州郡无不足之色际成功践知止之戒可谓廉退君子矣公之羣行虽多而难进之节卓乎可以警俗应铭铭曰
繄利逹有定分兮贵仕止之得宜何世俗之躁进兮或违道以干之苟一得以自喜兮纷叹老而嗟卑羡若人之好修兮不风靡而波随怀瑾瑜以为美兮凛氷霜以自持莅大郡於朔南兮蔼令闻之交驰却金紫於跬步兮囬吾驾以逶迤垂八袠而观化兮尚遗范之可师
明诰封恭人卓母朱氏墓志铭
成化二十年春贵州按察使卓公纯嘏年六十谢事归莆朱夫人已八袠公喜得美解以遂朝夕养既三年夫人倏婴风疾治而愈愈复作又踰年弗起夀八十有五适予廵视两浙公使人来讣且授以事状速铭辞曰天锡久縻官禄旷定省幸归田娱侍膝下岁月无何罹此大戚终天之痛曷有极耶孤哀子今无所用其情矣幽室之铭敢以为累予黍姻眷不得辞按状夫人讳仪字闺则姓朱氏世居黄石琳井唐古田令玑郎中琰之後曾祖桓祖豫考允嘉俱不仕妣郑氏夫人幼聪慧学书计通孝经论语大旨女红精能长归于卓封君叔舆宋户部尚书得庆六世孙也舅先没姑陈氏在堂时家计稍落夫二妹未笄一弟尚幼夫人相夫极力营斡孝养孀姑甘旨无缺以时婚嫁弟妹皆得其懽心十余年姑没乃合舅氏葬如仪其长子天锡少有隽才谋於家遣入郡庠果领景泰癸酉乡荐登甲戌甲科累显官天顺间夫蒙推封为承德郎刑部主事成化初进中顺大夫常州知府夫人亦自安人加封恭人於是家庆具成高堂齐夀稀年偕荣子孙衆多邑里咸嗟慕焉甲午秋封君不幸既葬夫人传家诸季而长子荐擢方面宪使更任南北夫人年耄弗就养恒移禄以供甘旨夫人惟含饴弄孙少长资遣受学以无忘所天之志病革谓诸子曰吾生平无余积产业无厚殖汝曹立劵分给无间嫡庶丧具薄粥以充费慎无以珍物亲吾肤吾瞑目无憾矣诸子泣而从之又四踰月而逝乃弘治元年九月二十三日距生永乐甲申三月十二日享年八十有五子男四长即按察使天锡次天钺天锐天铭女二俱适士族孙男十一文澂文淐文沂文泮文浚文泗文溥文浩文汪文潭文演文澂文淐俱乡贡进士孙女十二曾孙男五棐棨榘校采曾孙女一葬以弘治七年十二月壬午日未时墓惟新里香山大流岸之原常州府君旧藏也嗟乎生膺显封没享高夀子位金紫孙聨科第福德可知矣铭曰
毓秀闺壼女德无亏嫔归名门家室咸宜勤俭相夫植立扶持丸熊教子显亲扬名命服屡锡高堂有耀孙曾绳绳实惟克肖桂籍聨登簪缨有继大耄其嗟流庆後裔香山之原剑合于兹匪有厚载式着以辞
郑教授墓志铭
昔正统甲子予童年游乡校闻师言是科解魁黄公举人郑公林公柯公大为一时壮观曰东南数举所未有盖大参殿元与二郡慱也於是未识而心识之迨将壮入仕始获识焉四人者交莫逆而以文章气节相高位不同名实同也柯黄早逝林郑犹岿然存後郑先生亦逝而乡邦落寞矣予每为嗟惜兹先生之子徽来京述事状请铭追惟夙怀不可以不文辞按先生讳立字克豫号拙庵世居城东仓边巷其迁徙派系具见从兄嘉兴府通判已墓志莆诗礼旧族也先生之考为信庵处士富而好礼邦人士贤之先生早承家庭之教沉潜頴敏善记过人号佳子弟长游司训翁公长佥宪刘公武之门翁公优於史学刘公长於经义先生从之皆得其所传古今事多通知於尚书讲究精微大有造诣故制文字语新理到名辈让之他经诸子亦时搜览方先辈解元玭期之甚重举入莆邑庠遂继擢乡荐高等戊辰会试辞乙榜卒业太学又三年为景泰辛未礼闱拟正奏三百五十人先生名在选中得旨留二百人先生移副榜首列叹曰命矣夫不复辞授易州学正易当寇变之後学颓教弛先生白於廵抚都宪陈公泰命郡卫修饰庙学乃复旧观先生日坐躬教与诸生共治经史四书情同一家日有课月有程如是者数载文事勃兴次科癸酉京闱得隽者四人後累科益盛郎署谏垣多有居之易数十年未有也岁丙子江西乡试聘为同考官鉴裁惟谨若谢大韶罗应魁二殿元皆是科所取治书士也归遭父信庵处士丧解官服阕改六安州学正教之如易而成材亦衆成化乙酉满九载铨试居首冢宰王忠肃公议擢渖府长史先生辞以母老难北就养乃陞饶州府教授饶为江右文物地先生往莅盖不劳而教行矣深为淮王礼重郡守至不以相吏湖藩聘考试官有怀金请托者密俟驿舍既见严正慑惮而止未几丁内艰茕茕再期不出户庭释服将治行忽得足疾即乞老焉养疴数岁亲朋过从谈论不废晚生因之私淑者多壬寅四月六日卒於正寝距生永乐甲午十月五日享年六十有九子男三长即徽乡贡进士娶张次衡娶黄御娶柯女二陈大同林叔重其壻也孙男八曰相曰楫曰楙曰彬曰霖曰桢曰材曰希文御与相俱邑庠生先生器宇俊整动止矜严取与不苟交游以类加以学问之充羣行之富主学南北并善举职声闻四驰故一时士大夫识与不识莫不叹其为名师儒云何殿元少相好既贵不改卒以女女御人谓能全交易州教条至今人犹诵法没而配祀于文昌祠饶人亦有哀思之什惜乎不大用而止此也徽才如其志不安小成然则先生之未发泄者不其大於後余重徽请追为之铭墓在凤凰山之原葬以甲辰年十二月庚申日铭曰
人亦有言本硕末茂匪无明徵时有邂逅嗟若先生资深德厚胡展不舒胡用不究儒氊以（阙）鼎食也後抱玉长终竟献莫售有奇其逢以须其胄
赐冠带直庵处士林公墓志铭
莆有诸林皆号冠冕之宗其居刺桐巷者称忠义林氏盖宋宣靖炎兴间有主客郎中冲之奉使死节从子删定官震霆兄弟俱仕不屈奸桧有声信史传之至穆陵时霆曾孙光世显融官至司农少卿子璧卿元赐号妙明玄应道济真人高门甲第岿然城中至今如故真人三世生惟范号悠然翁翁生潧皇明陕西宁夏断事公之祖考考也妣陈氏继妣田氏公讳赤字忠伯行庆一号为直庵姿貌明秀长髯疏眉伟然世胄气象人与之接不觉敛袵断事府君远宦公治家政因不求仕痛母不逮养遇异母弟崇伯友甚先世坟茔祠宇勤勤修饬产业皆护惜惟谨曰祖先所以焘後者也忍失之乎府君谢事归公奉养备至时迎乡曲诸先达会聚为懽人称曰克家子性不嗜酒尤长干蛊每执里役辄为郡县官所异待里中推为耆宿承受公事公起应之上下以为能故合老岳先生季方出守莆郡政号神明亦许公为助我韶读礼家居时乡有水利事颇钜先生命公董之不踰旬月皆整办费不敛而力不重劳乡人目为长者以予之所见如此其所未见能一言既邪府君没公亦年迈岳先生吊祭复命公从事如旧公谢焉治家乐善延师教子为世族增重年七十重客皆上寿黄内翰仲昭序以美之今上登极改元弘治公年八十承诏冠带论者谓古皇极之世有锡福之夫其犹是欤四年庚戌七月二十四日得疾卒遡其生永乐己丑八月二十三日享年八十有三配徐氏宋殿元铎之裔孙文球女聪慧宜家先公四十年以景泰壬申卒年四十有五继吴氏先公十年卒年六十子男三长羽邑庠生次翘俱徐出女七徐出者一适方吴出者二适陈适黄媵出者四适杨适许适王适徐其庶长子翺与二媵亦先卒孙男六曰欹曰歆曰文恂曰文博曰天相曰四明孙女五曰世龙曰世凤曰世荣曰世罴曾孙女二羽等卜以年月日奉公与二母合窆于呖■〈山寻〉山之原先期公之女适黄者曰进士开顔会试礼部奉邑庠廖生预所述事状以墓志为请韶辱公知旧奚可辞遂述而铭之铭曰
忠义之世衣冠之胄惟後之艰忽圮而仆林有主客奉使以死删定弟兄大农父子济美先後宋史有闻潭潭故第至今犹存断事承之式克荷负自公上视乃祖乃父怀材隐处孝友在躬小试区里绰有祖风世德高年嗟孰与俦诏赐冠服闾里优游孙曾穆穆复始有期归安兹邱铭以昭之
明封太淑人黄母林氏墓志铭
封太淑人林氏系出莆邑景德里姑青望族女是为湖广左参政诰赠大中大夫资治少尹黄公之妻和兄弟四令子之母年七十九以弘治甲寅四月十四日卒是岁十二月二十七日葬于常泰里景祥山夫茔之次仲子翰林编修穆先期具行状来徵墓铭惟大中公优学藻思通才敏政威望冠一时天下所谓黄廷永者少失怙恃茕茕自立淑人归宁于家未振凡粗细事一皆以劳自处内具甘旨外备交际咸周而罔缺公盖未尝知有无得以专意於学後迨官南台历藩宪淑人皆从念後姑宋太孺人年高且子姓衆则求纳妾卢氏以事公自归养姑姑性峻急淑人曲意奉之候起居上食饮无违节姑悦临没时伏枕三夏中侍药涤秽无厌意姑常祝言愿汝子妇如吾妇是吾所以报也淑人间承公命合从父弟购刺桐巷古第葺而徙居焉其居气槩实甲城中成化初公踰五十未及大用而没千里之良方腾踏忽遭一蹶淑人痛之戒诸子迎柩厚治丧礼已而伯子和摠家政穆与叔季秩秀毋废学曰汝父人豪也齿爵仅若是吾大惧善庆不白於天下汝曹不丕承先志是汝父真死我未亡人为不毋勉之念之诸子受命惟谨和干理整肃兄兄弟弟而家道成矣穆感友于既贵积禄入为援例救荒有将仕郎之拜三弟皆励志笃学并举科第穆官禁近得推典秩为庐陵县教谕去载偕归为养方归时翰苑儒僲赋荣寿图诗以庆穆奉诰挟图至中秋上寿贺者充庭淑人大喜更觉矍铄衆唶唶称叹以为莆世族未始有也至是患脚气疾因以卒淑人天性慈祥处事务厚见人无智解与饥寒者恒闵恤之家人收佃租必戒以杀额无苛取曰此吾家外藏寄之以待子孙不亦可乎於婢仆辈终身未尝挞一人公在官严甚淑人善以柔承之间过其用刑故公虽严临下而不毁伤始以夫贵封孺人後以子贵进今封考季三母朱氏四子惟秀试礼部没于京卢氏出也三女适郡庠生方暻林翔龙西安县教谕林典孙男十有六人曰洪曰濡曰清曰濓曰溥曰海曰淙曰溱曰泽曰浩曰汴曰济曰玉藻曰沂曰蒲曰藩女八人君子谓太中公施丰报啬幸有淑人之贤垂老持家福泽贵显於今为盛公之道於是始大彰闺门之训有明徵矣铭曰
姑得孝妇家有慈母夫受贤室启大其武千里一蹶悼夫中止留余有庆取必於子昔人有言梓材既斵贵在後人施之丹雘兰桂丛芳簪组蝉聨仲也登瀛馆阁称贤锦诰煌煌讲臣是锡假宁有诏慈顔以怿忽其逝矣下从所天刻词昭美垂千百年
周廷粲太守墓志铭
百年来吾郡乡试士独正统丁卯陈冢宰一科登第最衆犹宋刘着作之榜然明年戊辰廷对所得尤多魁杰声名之士内而保傅外而牧守森布天下人仰敬之若故饶守周公廷粲其名下士之一也公美丰姿有才諝晓畅世务初授户部主事己巳之变郊有戎垒公提千卒分主给饷犯难冒险能以智自全敌去监收京储景泰初遣劳军于西蜀归复差通州等处儹收刍茭公在京通出内严明宿蠧窒穴军民德之天顺改元英宗皇帝复位大行黜陟命吏部择郎官御史有望实者为牧守得公等十有四人宣入便殿面谕以治道赏宝楮赐宴而遣之凡此皆前所未有异数也公拜知温州府淛东之俗习尚华侈巨室好事关节以立声势吏胥缺输货于官以补之高下有价士惰废业累举乏人面前马走善设间符同规利囚系以气相胜积岁月不得出公到官正已率下内外有截申严礼制暇日课士而辟吏用所长事务丛沓一见辄有斩斫剂量得宜讼狱小大刻期与决多不越三日五日诸为奸利相戒遁迹敝政一切改纪焉郡地边海珊江沙涨在处不清而税不视业民以病告公按量得实为更正之贫户始复生意他如学舍舆梁之类属有司当行者无不完缮郡以大治属邑父老咸叹贤父母以为创见府学潘生濬以公直其藏匿逆党之寃绘象于家祠之廵按御史阎鼐上疏旌公异政将再书考丁父封主事公忧服除改知饶州府爬搔纠摘将以抑强扶弱而公性豪整亷隅外见不能为龊龊细谨态廵视九卿簠簋不饬公耻之遂致官政而归成化六年庚寅秋也於是太夫人翁氏尚无恙公乐养之暇构载德堂以奉晨昏宝书堂以荣诰勑傍列勤友斋礼宾所博古轩以备文会燕游之适闽藩参政陆公孟昭为立归乐坊於其第十三年丁酉五月九日以疾卒距其生永乐辛丑享年五十七翁夫人悼念之再期亦卒公讳琰封主事公讳彦由祖考妣以上世讳见考墓志配欧氏封安人子男四长文郡庠生後诏赐郎官娶俞次槙仙游医学训科娶陈次礼娶郑次弼郡庠生娶吴女二长适林次未行与礼俱先卒孙男四文等既葬公于王仓福兴岩之西原谋曰先人德业宜有幽刻告于礼之外父翰林检讨廷纲以知州高昂所述事状走书请为铭公早从我先刑部府君游学贵而视我最恩乃不辞而以治郡铭曰
於赫英皇束湿御宇更贤牧民申以天语古重师帅史纪循良善效而职世用平康公拜稽首往莅于温钦服弗谖三载攸闻惰业以徙谐价以絶我敏而公吏民胥悦豪奢踰制流风斯靡峻其堤防务俾率礼薄徵简繁视市如野片言裁决事无留者海囓陆沉亦有息壤荒度定赋均其消长载辟儒宫科目继继田余粳稻水无厉掲父老交叹稀逢百年获免党祸留像祀焉御史飞简旌公治行氓之忧矣读礼不幸滙泽剧郡起公治之剔蠧掷垢公优为之乾没可畏公致而还千里弗售方臯所叹期老慈侍而又不遐年斯位斯其命也耶
陈文耀方伯公墓志铭
成化甲辰八月十六日江西右布政使陈公以疾卒于官舍遗命其子玺曰张翰林同年交厚知吾深可求传我彭廵抚吾故友言不隐恶可传信墓铭必委之於是玺返柩於家乃奉张廷祥所为耻庵小传使致请铭呜呼文耀之材之行海内推服世方仰其有为而竟然耶予言何足以重公然辱治命不可辞勉受而叙之曰公讳炜字文耀福州闽县人先世衣冠文物着于闽之大义具载考翰林侍读絅斋先生墓志絅斋元配林夫人无子继纳林安人以宣德庚戌八月十七日生公资禀秀朗聪悟过人甫十岁失怗力学年十八举正统丁卯乡荐景泰甲戌会试登甲榜以疾未廷对奔嫡母丧归嫡母惟一女嫁已久公尽出母所遗衣物付之曰以慰吾母於地下天顺庚辰始赴对成进士例遣归待次至临清覆舟溺子女止不行寓教山东御史刘魁辈皆出门下未几取囬京明年选理刑又明年拜河南道监察御史锦衣卫有都指挥自英庙时得幸连起大狱陷无辜公与同官因更化之初疏其奸利谪戍岭表中外快之南京给事中王徽等劾内阁臣党立废后事调远州公请复其官以旌直臣不报寻差廵按苏松常镇四郡岁连歉荒甚命有司发廪盈十万以赈之诸卫漕卒遇造舟预以月粮钱质于富室以充费而自无升斗之食公为会其月日平其子本约岁可余七月粮悉以还士卒上海民妇与私夫迯其父慙谋杀丐女衣以妇女沉之江月余形变则诬妇翁因奸杀其女妇翁无以自明引伏公疑令人踪迹之果得之芜湖巨室於是坐妇父以死移北直隷提调学校公严章程勤课试而归重名检学官被黜者余三十人士子被汰者余四千人复以生员旧例充吏适中不学士子计特奏寝之成化庚寅陞江西按察司副使福清商十三人见杀於石城民敓其赀而毁其尸久不得主名公亷知为潘氏捕至伏法藩司因盗越狱罪狱卒以故纵者二十七人公以一盗迯而死典守者二十余法太峻减论以徒甲午陞本司按察使不事威刑而风棱自着上杭富商林春遣奴王氏等归家至番昜湖同舟人夜投十余人于水而取其货王氏堕水不没浮三十里得援出诉于公乃戒逻吏物色之至抚州掩捕焉賍尽获盗无一人免者临川人陈季宏构民王华一为军县捕之急华一濳杀继父白文质诬季宏因捕殴死狱数年不决公疑之询知文质有幼妇吴氏逮之至具得华一杀文质状季宏得减死岁尝旱甚公祷而雨既而有芝产後堂柱衆以为瑞公曰此岁丰人和之兆於我何有哉吏部连荐为浙江广东左布政使皆不得与而公又丁母安人忧去官既为辟祠堂定祭礼立家规且剏霁心楼以淑子侄杜门不出有终焉之志适江宪缺使吏部亟以公补之公不得已至官持已愈严驭吏愈峻而治讼愈力吏民益畏爱之朱子语类久不传不惮劳费为梓行於世吏部复以湖广左布政使荐又不与明年乃陞江西右布政使公不以正官自逸犹随牒分守于外弋阳乐平二邑之境有溪介其间乐平民陂以溉田弋阳民辄溃之彼此閧讼积不相能公躬履其地见陂可溉田万余亩而为弋昜患才二十而一遂属一邑民谕之俾乐平民仍陂水行溉而倍偿弋昜患水之田并代其徭赋民皆乐从新昌民陈守训者力贫耕读为书良善之家四字旌焉盖凡赋政之余有可以劝善惩恶兴学下士者无所不用其心其风操之厉不减於持宪日也两广总督都御史乏人廷议推公堪任虽俞音未下而士大夫咸色喜已有淛江左布政使之擢而公不及见矣公为人志高行卓所存所履一欲於正而不苟静重整暇有澄不清挠不浊器度义所激则勇为之至处人情周世务极其纎悉能知人邪正咸区别云然考其人终身果然妙翰墨善吟咏片言只字为人宝惜聚书且万卷手披口讽非有事未尝一日舍去为文章典重有体恬退之操尤所雅尚自为御史为藩宪正佐无一官不以亲老乞休致为请疏或连岁上顾遭时贪贤尚能曾不少副公志而公於亲没後惟以退休为事然既不可得则绘深衣幅巾行乐图题其上云念八闽之云树无限归心貌七尺之骸躯聊存逸兴其识趣之高尚悲慨可想也配林氏封安人侧室王氏子男四长即玺娶临川知县姚志人之女次在次里次章并未成人女二长顺适给事潘汝发之子涣先卒次恭适户部尚书黄镐之子玺与顺嫡出余皆王氏所生也十二月某日葬公于常思山之原铭曰福唐大义衣冠之聚古灵同源为三侍御翰林贰宪兄终弟及胡年不遐而名孔硕方伯嗣之弱冠高科为学励行古人则那弱顔固植有如处女见义必为则莫敢御谏官补外时宰私意九察一疏直臣增气锦衣有臣周来为（阙）瘠人以苏按是南服发廪济饥提学（阙）江宪纷如陟副而正发奸示神罔不（阙）钩距斯得越狱诛首刑乃不慝义臣（阙）士式讹尔心罔逾宪度和气蒸焉（阙）难进不售自初为官每怀棘（阙）不逮于小恤宅既阕无意於世使者在门（阙）之制再莅江右声绩益扬长彼方岳将都宪纲禄秩伊何仅踰二父夀考伊何既艾而五奚夺之遽不老其成岂天於世未欲治平身归闽峤名留海宇千载悠悠稽出此处
彭惠安集卷四

[book_title]卷五
●钦定四库全书
彭惠安集卷五
（明）彭韶 撰
○碑铭
兴化府重修城隍庙碑
城隍庙何祀一郡所司保障之神盖后土氏类也今凡官寺皆立后土祠郡若邑皆建城隍庙其义一而已矣人庇于神神倚於人人之所行不负幽明则默与神符吉无不利自有德福之道焉苟蘖自已作获罪无祷则冥冥之中似主判者之我弃矣非为人敬慢而故施爱憎惊动以祸福也地方升降盛衰之机大约因人而致其类是夫兴化府城隍历代有碑国初因之号神为监察使民由之而不知盖藉其威灵隂翊王化是犹神道设教之意也後止称城隍之神诏颁示天下盖正名定号以一民听是乃敬事无谄之戒也庙有塑像见者肃恭先儒论山川之神难於像设则此城隍之像若亦可疑尝细评之今夫隂者为郭洼者为池四环而高深固为城隍之象矣然人之仰畏不于其形而于其神既神目之则必想其容仪思其动静精神会聚灵感斯通切意焄蒿凄怆中若有接於视听之顷其神之昭着乎塑绘从之而生殆所谓义起不得专以高深状之矣神之庙室创自洪武庚戌修於宣德庚戌坚久壮观惟抱厅未备月台未辟及门制卑陋廊庑浅隘历前政未之有改每当举祭或遇霖潦内外湫逼吏长苟且其事神罔顾歆郡以不宁弘治二年冬郡守丁侯凤仪朝正于京同知府事仁和朱侯士客新视篆谒庙惕然自计曰神明所宅过陋失中匪俭祗辱府虽贫不可不先治是然亦不可歛怨于下乃积罚赎之入节公用之出矢心弗他久而益虔贸石市材鸠工命徒以来岁庚戌春兴事盖庙始建至是恰十周星矣理数环复衆为叹异适黄岩王侯存敬代为守饶平翁侯存道补郡推相与从臾之踰年落成殿厅前增抱五间两傍增二间皆形加卷蓬如辟月台为寻者二东西庑旧十间今南北各增间一後增架一前中各建一蓬室甬道横其前绵亘上下外为大门增旧为三甓墙两端如眉中为次门循旧为三而增建屋六间左右连甍属于两庑丹楹藻梲曲栏坚础凡几案器皿之属一新如仪周阿峻整寛可容衆幽可避氛远望即观称神居也当祀时守佐率属行礼政平人和神心悦怿屡降休徵于今四载岁获丰稔家用平康予归休见之喜中书舍人林君季厚及诸士大夫请曰此钜役也宜垂後盍笔诸碑遂特书而系之诗曰
赫赫城隍主司保障祀典有严舆情归向福善祸淫执枢默相不言而化旁孚远畅庙貌言言式示崇亢门庑不称曷为气象贤侯戾止有作斯倡轮奂鼎新神居益壮祀事孔时锡我嘉贶岁有常稔人告无恙报施罔辍功用益状左贤右忠并峙郡望尚佑来者无俾多让
宋赠仆射陈公修墓碑
皇帝即位之初制诏郡县修塞历代名臣坟墓莆介闽南多先正遗迹惟时守令趣辨目前阁是事不问礼部又用武库郎中杨琚言行宪臣督之既五年而福建按察副使旴江何公廷秀佥事姑孰锺公德卿先後行部至莆故宋大中大夫行右谏议大夫充集贤院学士守袐书监致仕上柱国頴川郡开国伯食邑九百户赐紫金鱼袋特赠尚书左仆射陈公讳靖十三世孙淮两上书言仆射父赠吏部尚书仁壁公墓在南力里壶山仆射墓在安乐里新塘皆久不治而二祖行能在信史功泽在莆民淮诚不忍顾力薄愿乞如明诏时淮年高深衣大带动止古雅又行义足以动人二公至与为宾主礼即下郡令县令佐修二名臣墓成化八年冬迄工如仪淮曰是惟朝廷天地之德羣公父母之心与吾祖宗之烈在敢一日忘诸於是谋树碑刻述以告其乡生韶曰其为我铭之噫吾莆唐宋诸名臣故陇荆棘多矣陈氏再世独得今日者淮为之後也盖其尊翁廷杰先生力学好古举儒官有名永乐间淮文学行义实世之二家父父子子夫夫妇妇缙绅诸族视之有愧色尝游太学当得官不肯冒年苟就去不顾独尊祖念宗无时释口纯孝出於天性然也何锺二公以风节自任故於淮有合铭曰
古称七闽莆属于泉陈氏居闽来自頴川由闽而徙清远令始为莆右姓世多受祉子仕开平天雄廵属间关岭表以启芳躅是生尚书洪进从事开宝启运劝之内附帝用锡命检校膳部归録海隅兵革不试夺田淤海以开沟洫民其赖之允世无极赠典有加官僚之秩权领冢司维以劝德仆射胤之允文且武起身县尉公不之耻靖寇苏民特复公里莆始建军实以公言逊宅为治功孰与肩改簿阳翟荐有位序司户参军仍来于许大宗兴国适有辽师制胜五策能结主知迁丞将作以监利国知无不为言论凿凿糊名易书考校维公世以为式塲屋是宗乃理庶慎乃使于夷何天之宠章服是宜民事屡陈简在帝心转运江南嗣尔徽音沿纳无艺民亦劳止论罢太甚庶其苏矣劝农奏议手自编摩经国有集用藏于家启封备服勲阶并进秘书归田不相其命爰自筮仕二十四迁为名法从没世称贤熙宁嗣君有嘉臣轨执其遗书赠之左揆循吏特书人所慕顾苖裔犹宥而况公墓高岸为谷忽罹不测皇帝劝忠制诏修塞宪臣司牧奔走将事士民兴叹忠孝何负生死蒙休罔间多故玄室堂堂弥增高厚曷以致之惟公有後
陈康懿公尚书神道碑
公讳俊字时英别号愚庵世居莆之後埭早负才志頴敏不凡少长与故御史黄仲渊行人林时深参政黄廷永同游学俱有重名于时称东厢为多贤公为时文精深雅健词明理备行辈皆师事之正统丁卯以书经举乡试第一明年戊辰登进士第又明年授户部主事父珪为广东文昌县教谕卒于官公渡海迎丧海南富土物公私以事至者涉险是惩类稇载而归公一无所取上下嗟异服丧家居未尝干泽郡县服阕仍除旧职景泰甲戌差督天津等卫旧欠秋青草公上言官兵原采取之额已难徵办况岁增耶渔不可以竭泽朝议是之得减增数三十五万束满岁归江南苏松诸郡负上供银七十余万两公受委往督不数月告完部长贰奇其才俾典阖部章奏终其官天顺三年迁员外郎四年春同考礼部会试寻转郎中五年两广合兵讨叛蛮英庙命公往督馈饷假重权以行公便宜择吏分方趣办得无乏是冬遭毋夫人丧乞守制不允次年蛮下兵解始奔丧囘监军总戎合百金为赙却之成化纪元复任郎中於其部未几陞南京太常寺少卿时郎官久无拜卿少者公以贤誉始得之搢绅荣焉然皆惜其闲散知非久居也四年召为户部右侍郎公於户部号素链至是边事动四方日奏灾伤公佐杨尚书鼎随时裁决悬合事宜部属相谓诸文移稿有陈公笔如嵌金然其重之如此五年持节充正使册封荆王七年京师饥奉诏平粜太仓米百万斛以利民公虑奸黠乘势射利乃奏请石以下许籴多者闭不与百年虏聚河套规内侵宪庙命将征之勑公总督军饷于陕西公请出内帑银助边且除径道发丁飞挽劳勩集事无间寒暑是役也榆林大捷公偕诸将凯还加食从二品俸九年改吏部时退传尹公为冢宰文庄叶公为左侍郎公与之同德一心前後铨叙最称得人十年文庄没公代之十三年满九载拜南京户部尚书又越二十二年复满九载赴阙请老不允赏賫羊酒宝钞俾还任与子天叙入胄监公既还再以老疾辞遂加太子少保致仕赐玺书驰传还乡仍命有司月给米二石舆隷四人逾年以疾卒弘治元年二月二十九日也距生永乐己亥享年七十讣闻今上复加恤典赐谥康懿遣官谕祭且营葬于汤亭山考教谕府君与祖明善皆以公贵累赠南京兵部尚书祖妣黄氏妣郑氏俱累赠夫人配夫人马氏先公十年卒侧室林氏某氏子男二长即天叙娶方林出次天秩尚幼某出女四长适黄曾次适潘麟余未行呜呼公为人沉毅简重孝友亷慎实终身之行故哀荣特异云方公之归也莆人聚观所在如堵予忆陈正献公事寄贺以诗有曰郡楼紫气销沉久喜见清风太宰归盖莆之人物在宋惟乾淳为盛时则有若正简庄敏文节以及二刘诸公布列在位然其名德莫过於正献後三百年至我朝成化间复盛材贤林立然其望实亦莫过康懿史言陈相孝友忠敬清严好礼平居恂恂如不能言今观公大较然也然陈相居天子左右公留南都十余年故言论风烈彰微不同时则尔矣天叙以予知公请铭神道之碑乃序其大者铭之其他荣遇世系有墓志在铭曰宋有正献作相阜陵福履名德为莆首称三百余????寥寥莫继迨我宪皇时有康懿惟康懿公人所让贤于思而扬望之伟然方初筮仕不家于丧慎若处子礼以自防卒减刍茭闵其劳止氓负南金往亟稽理寛严适宜绰有贤誉主典章奏冗务何预乃考会闱乃督军兴岭南行营戎功告成爰自郎署擢贰奉常召佐司徒遭时匡劝平粜赈饥其均惟则奸欺不生人乃食德虏入西鄙命将徂征督饷给边公又在行师饱战力诸将奏凯公加泉俸移官少宰三贤同德为国光华铨叙公明帝用汝嘉乃擢南都长彼民部载更司马以赞留务天官上卿终而献绩乞骸不允荣荷三锡公曰予年恳请弗违城邑聚观如天人归玺书宠贶宫保进秩廪粟继继舆徒翼翼云胡不靳及期考终皇情悼恻恤典优隆勒词坚珉焯德燿功何以拟之企古福公
叶氏先茔碑
昔元制用人分南北南人率不得至宰辅凡华族无有公相继显率多官州县浮沉以止若异代名胜之後尤为所外上不以贵下不以来往往中絶弗闻者矣金华叶氏宋阜陵时讳衡者为宰相其裔遭寇难家族流散谱牒失亡虽有居其故乡而世系无传莫之考信有约庵先生者金华府城北四隅人仕元为九江路判官後隐迹不复出事业生卒之详於今无能言者故老相传先生未仕时读书於城北智者庵归隐後卜筑於城西芙蓉峯下居焉遗址尚存谦恭厚德时目为长者子顒字景南克承家学以时多故不复仕性甘淡泊善吟咏所着有樵云独唱集传于世年八十四而卒与约庵俱葬芙蓉峯之麓配张氏生士亷字子高亦能诗家存残稿国朝洪武初从军淮安遂占藉为山阳县人年八十二卒赠户部左侍郎配淑人黄氏卒八十自此遂葬于淮上数世俱单传子高始生三子长讳雍字邦和行厚一年八十九卒累赠户部左侍郎三子仲曰详字本道行荣七号颐庵累封台州府知府季曰淇字本清行荣十今为户部尚书知府二子长曰贽字崇礼今为四川左参政次曰宝字从善冠带义民尚书之子曰贡国子生未仕而卒一子本廕叙国子生尚书先宦游江广屡至金华展谒见约庵樵云二世故陇依然而岁时麦饭不得亲洒一盂欲分房徙居之迄今事夺不果则叹曰路判公去吾五世生平事迹已无知者年更辽邈吾恐衣冠之藏将忘其处况他乎哉於是伐石为碑树於峰下间请刻辞予闻韩魏公先世居镇定後徙安阳忠献既贵乃推寻祖坟得而表之今观尚书公之刻石先茔正犹忠献之用心也宜铭以示来世铭曰
惟宋婺墟宰执相望衡相阜陵于叶有光季世多难宗散谱亡有元约庵崛超故乡郡判自致耻祖汾阳樵云继之隐德弗彰世学善鸣於诗其昌胡耕不获胡弛不张亚卿载徙淮土戎行乃子乃孙乃冠乃裳尚书参政叠桂聨芳顾瞻先茔各天一方孰绵蕝之以限牛羊穹碑爰树于彼道傍过者必式视此铭章
白塘李氏重修先祠碑铭
惟李氏世家为莆之望辨族姓者谓唐宗室江王後遭武氏难沦落泉南五季板荡讳言系阀至宋录其裔格授泉州助教再世转入莆微弗史见其显而可徵者自承信郎讳富公始尝从大将韩蕲王有功辟殿前统制司干办公事事母孝乐施与创修桥梁至数十人食其德居白水塘东墩至今呼为制干家盖功行完具不待稽诸清门自足为世世不斩之祖矣三子次廷耀为惠州佥判又徙居西墩六子长次若茹皆登科第重辉袭芳震耀一时以後支属屡荐乡书若之子暨孙又割己产以为圭田而西墩之宗祀益盛历元世五世孙讌老号西塘者实生五子而伯仲叔文森文善文材尤克家业乃益昌爰定祠墓祭规以垂于後孟季二房不有焉入国朝书泽如故宦绩不絶然大槩皆西塘後也永乐间佥判故第厅事罹于郁攸子孙各随小宗世数祀私亲於室而统祀制干诸先祖岁时权寓他所而已正统丁巳西塘四世孙德文为族长乃即厅事故址构祠堂广三丈六尺深四丈有奇中设大龛合祀上世神主其於仪制草创未备至天顺甲申嗣族长德怀又构前厅为祭毕燕饮之所中为大门外有檐廊石砌甬道拾级而上其合祀仍旧成化二年岁在丙戌故族长孟殷贤而好礼始以义起彻中龛甃石为台广丈有二尺深三之一厘为五龛中祀制干佥判诸祖中左祀割田有功颐斋父子以其年邈不嗣故专祀之中右并左右三龛则祀文森三昆仲以下神主人自为龛盖出四亲之上於家有再兴之劳故世祀之若四亲之祀则各仍私室兹堂不以入也又沿故规定祭物俾三房子孙迭收蒸尝年租以供具若上墓若讳日若冬年俗节皆有祭因以燕朔望则参谒惟谨故家遗俗盖彬彬矣先是孟殷之羣从纯体广虽拔儒科未大发泄自後不数年五人连得隽元镇登进士第今为广东按察司佥事长源文献为学谕偕伯通有嘉四人者行将会试春官其他待举难一二数长源乃孟殷之孙暨有嘉皆文善後元镇则则丈森後伯通文献又文材後也上距制干公凡十二世矣宪臣行部式其闾为树进士坊於祠南道中其南旧有栏墙横窗下瞰白水塘加润色焉风致旷远殆与此祠相为悠久佥事与长源谋曰先祠改观惟乃祖是赖不有碑刻何以示後人知今日也而以属予尝闻之礼有不一而情无穷为人後者不知其祖则已知之而能恝然乎昔者程子尝祀始先祖矣紫阳夫子本之着於家礼後疑其不安而止我太祖洪武初许士庶祭曾祖考永乐年修性理大全书又颁家礼於天下则远祖之祀亦通制也然设位无专祠今莆诸名族多有之而世次龛位家自为度或分五室左右祀高曾以下或虽分五室子孙左右序房各祀其高曾以下而皆以中室祀先祖或按礼分四亲各室以西为上而先祖止祭於墓所人反疑之议礼老儒迄无定论诚以人之至情有不能己不能一焉今白水塘之祠上祀十有余世揆诸礼意似非所宜然族属之衆且踈舍是不举则人心涣散无所维系欲保宗祀於不坠绵世泽於无穷岂不难哉呜呼是祠之关与其重矣乎嗣修後人尚其鍳诸铭曰
天潢肇迹经于异域怀山沃日莫知其极胡可蠡以测承信有赫忠孝维则舆梁毕力民怀其德斯君子之泽自东而分于彼西墩科第萃门佥判後昆肆厥家有闻高堂言言垂三百年守懈弗虔郁攸是延其尔後之愆孰往不复是营是度祠祀攸作以合宴酌惟执事有恪来格洋洋降尔百祥甲乙聨芳文物益扬更千百年勿替厥常
来鹤楼合祠碑铭
姑苏来鹤楼在鹤山书院内初蜀魏文靖公为宋名儒登宰执後家平江元世立书院祠之置学官弟子员肄业其中国朝例罢生徒而书院犹存文靖公神主在焉永乐以来凡遣大臣行视水利廵抚地方皆居院以治事屡加修葺宣德正统间巡抚尚书周文襄公往来居之最久将稀年时又到到之日适其诞辰有双鹤来翔于庭衆咸异之既去苏守朱胜为建来鹤楼於是院正堂之後迁置神主於上未几公致仕归而没今三十余年矣东南人念公功德不置多立私祠间寓僧寺独苏城无之况公之功于苏尤大安可无也盖公二十年间总核荒芜田粮创立水次仓庾囤户田甲义役传马官俸折徵余米存积凡粮运加减之则济农饮散之宜种种便民者俱自公权舆而於苏始焉至於清理范氏义田经画崇明涂荡濬吴淞顾浦一带水利建宝带吴江等处桥堤太镇卫学之肇造吴县儒宫之改迁似此之属又皆於苏传焉奈之何仅肖像学舍而不他有也书院虽为鹤山而设来鹤则为公建文靖公固可专祠文襄公亦可合祠也盖文靖公之道学可法於後世而文襄公之事功最感於吴中合祠於苏不亦宜乎成化甲辰秋予忝巡抚是邦处於书院瞻拜文靖公神主於楼中而环视楼下石刻皆颂美文襄公事然无其主意前人谓来鹤为公而楼足以显名於无穷恶用主为噫此非所以敬贤尚功之礼且无以慰邦人之思也越明年夏询知公功之详於是令太守李廷美造公神主择日奉置于楼与文靖公并偶予赴召未能成礼遂俾守卒事又系辞於碑曰
惟宋之季卭实有儒道德问学与西山俱参枢开督萋其毁誉乃卷而怀卒家於吴爰暨似续显扬是啚元乞立学比迹鹅湖师生济济以景贤模我朝更制冗泛其祛依神之木尚仍于初鹤山有堂制使来居文襄戾止视民卒瘏晨夕在念如切肌肤公资明敏公性勤劬画堂昼访粉盘夜书待旦行之子惠我苏荒畴招佃免尔负逋米石加耗五六平输石四准直二十四铢料简赋长无俾侵渔审权校量互收调区一孔一目不漏不疏里甲十季差次运夫还复而均贫富乐趋鳞鳞水次仓积山如京运漕兑赠加有余乃置济农以备不虞驿传有给义役有须织造上供岁派军需胥此焉出别无科敷公简义卫经造阎闾问民疾苦甔石何储发廪赈之野无饥莩海县流沙淤为荡涂经画分授抵补坍租赡族义田先正之模载清传付俾後毕哺乃迁吴学或剏或郛省元伦魁接武天衢吴淞顾浦泄彼太湖乃濬乃凿民免其鱼宝带湖堤岁久崎岖乃甃乃筑人走坦途二十余年恩布仁舒非无凶岁我有储胥非无祈寒我有袴襦军民足给远迩欢娱间有烦言久而益孚双鹤翔庭适公悬弧佥曰异哉兹其瑞乎眉寿之徵进禄之符鼎建来鹤楼于北隅公归在朝首拜司徒辞掌邦土惟帝曰都南圻再抚敢忘捐躯臣年及矣幸赐悬车胡归三载吊者在庐吴人思公至今不渝穷乡尸祝会城盍无瞻彼鹤山来鹤相於德业虽异会归不殊百世之下两其师诸
彭惠安集卷五

[book_title]卷六
●钦定四库全书
彭惠安集卷六
（明）彭韶 撰
○祭文
祭朱士杰都宪文
周重师保汉建三公必有元老位寄兼崇始公未入人仰高风曰韩与范经略军中迨公既至人瞻德容曰文与富梦卜攸同曷为其然素履笃忠武以御侮文以华躬昔在广藩寇起岭东公别淑慝弱抚强攻遗黎获免血刃膏锋采珠钜役谁恤民穷公驰密疏感动宸衷一封停诏懽声融融布政关闽誉望益隆乃都风宪抚镇西戎帝顾两广久如溃癕移公总制曰惟旧封公也敬贤恤民重农处事周悉罔间纎洪丑类肆虐毒矢长弓谆谆化诱披露襟胷振扬威武以待弗从推心纳降斧彼奸凶五管以宁两江载通承平如故民阜物丰凡此摧廓惟公之功擢正中台仍傅青宫星象垂异天启圣聪聨章以谏善类所宗曾未期月降此鞠凶骑箕长逝朝着其空皇情震悼百辟哀恫匪无宏材匪无钜工恳恳体国未见斯翁某辱故吏幸会是逢知己莫报负愧冥蒙兹返柩车南望灏穹雪涕寄奠以誓始终
祭翁氷崖尚书文
惟公慱逹明慎端厚坦直吏事精能书法俊逸汪洋度量茹纳无迹恢廓规模为时巨擘方事纷扰公私填溢谈笑处之人嗟敏给或势危疑祸机激射勇前当之人为惕息左图右书千卷万帙手不停挥人推大笔前条後例有因有革议事以制人服多识桥梓聨辉伯仲合璧科名接武金紫相袭公始为郎金谷是职誉望隆洽坐登显秩擢贰司空拯民之急力请作坊减损工织谪临蒸（阙）武夫构隙逮狱锦衣圣情斯恻仰荷生成告者反斥成化改元遂都邦伯大江之西流声煇爀渐起旧臣内台以陟巡抚东山三载成绩司徒乏佐公其遄入乃董京储红腐山积乃位八座望冠羣辟累疏乞骸臣已年及有诏勿朝勉理烦剧公拜稽言敢不力疾义所未安虽死无益蒙恩许归加礼优秩宫保进阶无俾家食月授之粲岁给之力凡此异数褒表忠赤非公莫致用光今昔驾言行迈舍彼淮驿故知留饮微觉不怿中道遽丧未底家室柩车南旋行道於悒遣使葬祭皇有殊锡生荣死哀世所罕匹某等曾厠末僚或同乡邑沐爱有年酬知何日兹闻讣音莫不沾臆岂曰吾私为世嗟惜驰酬一樽恨不羽翼叙哀成章言非藻饰堂堂如生庶其来格
祭吴尚忠都宪文
惟滇之内为坤之维外控百番内制诸夷大将世守常侍恊持台臣总理权假便宜公起方岳既抚楚师帝顾交人在彼藩篱老成遣镇牙纛载移大距斯脱百孔是弥改纪庶政威声四驰八百用命树挝戡黎丱人来告课增倍奇人力不堪公疏哀祈天听虽高民心则怡屯田岁入实多漏巵公窒蠧穴徵敛以时西人方戴忽焉骑箕返柩来东驻幄于兹惟兹贵阳公有去思待公不来而以丧归辱官隣封久仰清规岁时音问使价不遗今而已矣迄无其期率属以奠云物增悲
祭张宗器都宪文
追惟昔者正统之季公方弱冠巍然甲第聪明英伟一时寡二仕优而学刻志无替经集子史下至书计含咀搜罗博通强记挥翰如飞应酧罔滞海内向风徧揽俊乂武可折冲文可经世允为通人展也国器始居水部隂阳为沴公言涝甚道殣莫瘗宜预发廪以续生意朝议从之令誉日至瞻彼太原北门屏蔽授公专城盖欲外试乃遭家艰解归守制再调四明政尤卓异化洽循良法屈常侍陟参岭省峙乃储备军旅岁兴馈运相继迁牧于浙扶衰补敝厥声皇皇逹于四际帝顾西川民蕃物炽俾长内台
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 10:26:15-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>