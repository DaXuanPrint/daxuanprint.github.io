<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="提要,序,卷一,卷二,卷三,卷四,卷五,卷六,卷七,卷八,卷九,卷十,卷十一,卷十二,卷十三,卷十四,卷十五,卷十六,卷十七,卷十八,卷十九,卷二十,卷二十一,卷二十二,卷二十三,卷二十四,卷二十五,卷二十六,卷二十七,双溪类稿全文在线阅读,双溪类稿全文在线下载,大玄古籍书库">
<meta name="description" content="27卷,宋王炎撰。其集世所行者凡二本,一本为康熙中其族孙祺等所刊,凡12卷;一本即此本,乃明万历丙申尚宝司丞王鏻得沈一贯家旧本为校正开雕者也。其诗文博雅精深,亦具有根柢。其集收古赋9篇:《水西风光赋》、《竹赋》、《雉赋》、《夏日郊行赋》、《喜雨赋》、《石菖蒲赋》等。以《石菖蒲赋》较为著名。该集为《四库全书》所收。另有明万历丙申刊本、康熙中王氏刊本、明嘉靖十三年刊17卷文集本。_双溪类稿_全文在线阅读_双溪类稿_全文在线下载_大玄古籍书库">
<title>双溪类稿_王炎_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">双溪类稿</span> <br/>
          作者： <span class="inputVal" id="bkauthor">王炎</span> <br/>
          朝代： <span class="inputVal" id="bkdate">宋代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">类书文集,诗文集,完结</span> <br/>
          字数： <span class="inputVal" id="bknum">[book_length]195252</span> <br/>
          说明： <span class="inputVal" id="bkdec">27卷,宋王炎撰。其集世所行者凡二本,一本为康熙中其族孙祺等所刊,凡12卷;一本即此本,乃明万历丙申尚宝司丞王鏻得沈一贯家旧本为校正开雕者也。其诗文博雅精深,亦具有根柢。其集收古赋9篇:《水西风光赋》、《竹赋》、《雉赋》、《夏日郊行赋》、《喜雨赋》、《石菖蒲赋》等。以《石菖蒲赋》较为著名。该集为《四库全书》所收。另有明万历丙申刊本、康熙中王氏刊本、明嘉靖十三年刊17卷文集本。</span> <br/>
          封面： <span class="inputVal" id="bkimg">Z_18453.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]双溪类稿
[book_author]王炎
[book_date]宋代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]类书文集,诗文集,完结
[book_length]195252
[book_dec]27卷,宋王炎撰。其集世所行者凡二本,一本为康熙中其族孙祺等所刊,凡12卷;一本即此本,乃明万历丙申尚宝司丞王鏻得沈一贯家旧本为校正开雕者也。其诗文博雅精深,亦具有根柢。其集收古赋9篇:《水西风光赋》、《竹赋》、《雉赋》、《夏日郊行赋》、《喜雨赋》、《石菖蒲赋》等。以《石菖蒲赋》较为著名。该集为《四库全书》所收。另有明万历丙申刊本、康熙中王氏刊本、明嘉靖十三年刊17卷文集本。
[book_img]Z_18453.jpg


[book_title]提要
钦定四库全书　　　　　　集部四
双溪类槀　　　　　　　　别集类三【宋】
提要
【臣】等谨案双溪类槀二十七卷宋王炎撰炎字晦叔婺源人乾道五年进士官至军器少监与淳熙中观文殿大学士王炎名姓偶同非一人也所着有读易笔记尚书小传礼记论语孝经老子解春秋衍义象数稽疑禹贡辨考工记乡饮酒仪诸经考疑编年通纪纪年提要天对解韩柳辨证伤寒论总题曰双溪类槀今已无传惟诗文集仅存仍以双溪类槀为名世所行者凡二本一本为康熙中其族孙琪所刋凡十二卷一即此本乃明万历丙申尚宝司丞王麟得沈一贯家旧本为校正开雕者也凡赋乐府一卷诗词九卷文十七卷炎初与朱子相契朱子集中和炎寄弟诗有只今心事同千里静对箪瓢独喟然之句炎亦多与朱子往还之作交谊颇笃其诗文博雅精深亦具有根柢程敏志辑新安文献志所采最多而此外议论纯粹引据典确者尚不可悉数盖学有本原则词无鄙诞较以语録为诗文者固有蹈空徵实之别矣乾隆四十六年七月恭校上
总纂官【臣】纪昀【臣】陆锡熊【臣】孙士毅
总校官【臣】陆费墀

[book_title]序
双溪类槀序
余为丞尚玺少保四明沈公雅好双溪集惜其秘於金匮石室中世人徒耳而嗜也图欲表之余因请得拜受退而鸠工梓焉竟则弁其首曰王氏自始兴文献公导以来散居江左衣冠与六朝相始终其间岂乏作者惟文宪公俭集传不朽夫深山大泽有龙有蛇呵风云而陈琰琬三尺赫蹏之纸直纡其胸臆以夸诩藻绘世亦卒无以摩其垒而攻其瑕如右丞之句昌龄之诗也者可谓後先竞爽矣嗣是诸王欲求文宪公集而读之发已藏於名山大川寥寥不可得怀耿慨者徒赋夕阳野草尔有宋肇兴诸儒辈出三槐半山後先柄国则始兴哉固不少逊要之断霞零露销歇有时如我双溪公者辞不粉饰而道劲摛章政不峻急而恳恻流惠性不脂韦而严毅立朝论不诡随而和平定是其起家也登乾道进士而敡历中外也始为临湘令精于吏治下有所滥见以为棘心故厘假手之士而风清罢无职之禄而幸塞上有所索见以为剥肌故杜前任之旧靡羡余拒和籴之令靡侵蠧至策襄阳为国之门户而恃江陵为唇齿鄂岳为根抵也非封疆之臣石画耶第非凡所见谁报可尔比入中都官博士以夀皇在殡而开讲讌闲为非礼朝议凛凛于公矣庆元四年为实録检讨寻入着庭为佐郎由是有东都纪年之典焉呜嘑方大奸之戮也世皆以为无忧公谓霍氏之?汉宣尝收权矣其微附贵要者汉宣不能尽察也太平之诛明皇尝收权矣其交通近习者明皇不能尽禁也弊在元帝肃宗忧方大耳知言哉宋事如左劵矣所谓庙廊臣者非耶大抵公学传于南轩而自得之趣则公之所自许故遗文不藏名山大川而以金匮石室为山川其藏固矣讵能负之而趋抵今学士得捧而读焉信非文宪之寥寥者比乃知江左风流靳禳侯印为未易夺者其视公之印可真天壤哉公世居婺源武水之曲双溪合流因以为号邑有端风祠祀先哲也双溪名在祀典中楚楚精神驾文螭而肹蠁是为不朽之盛典亦为衣冠之世族也集今行於世赋乐府一卷诗词九卷文十七卷沈公有定论矣余姑论其道术徽猷以为後学仰止云敬序之以复沈公也时万历丙申春三月谷旦赐进士第尚宝司司丞海阳见庵王麟谨序

[book_title]卷一
钦定四库全书
双溪类槀卷一　　　　　　宋　王炎　撰古赋
水西风光赋【并序】
隆兴癸未冬龙图合待制吕公来守新安览其山川而乐之後八年卜居于城西南隅榜其楼曰水西风光门下客王炎赋之附于衆作之末其词曰
古歙为郡山水奇秀飞仙往往窟宅於其中号居江左十州之右至於水西之胜槩又称甲於一州挟以披云之孤峯遶以漾沙之寒流昔翰林之诗伯骑鲸鱼而来游至今墨客骚人无不剧谈其高风而渔翁樵老亦能寻访其遗迹人与景而俱胜首尾三百余年而不可再得那知神崧夫子之卜居而气象反高乎畴昔岂非人物为主山川为宾故风光虽满於天下然大半落莫而无闻苟有恃而获传历千载而不朽有白傅而知香滩因叔子而知岘首浣花寄声於工部醉吟之篇辋川托迹於右丞丹青之手况如我公三朝廊庙之夀俊六世轩裳之故家何紫乎文石鸣玉乎金华一旦丐闲引身而退傲睨於烟尘之表袖手於功名之外遂令水西之声称自于今而益大飞槛渠渠压城之隅予虽未获寓目於几席之末缅想其临高眺远凡可以悦耳目而娱心志者一皆领略而无遗公旧为伯於此邦留去思於千里父老儿童见公而喜故虽山灵与溪神争欲回巧而献技揽波光空翠於冥蒙杳霭之间阅云烟沙鸟於旦莫晦明之际飘然如坐蓬莱方丈而下视人间之世憇曲几以欠伸抚修栏而倚徙彼谪仙放浪而一来非可同日议也无已则犹有太公望之事乎处则钓渭水之璜出则佐六州之王方圣天子之仄席登耆英於庙堂胸中之策十未用其五六恐未可留意於山水之风光
竹赋【并序】
小人之情得意则颉颃自高少不得意则摧折不能自守君子反是竹之操甚有似夫君子者感之作赋以自箴其词曰
晦叔读书南斋之上门巷僻左交游日稀环以桑麻之场带以瓜芋之区路折西南万竹苍然下缘乎曲涧之湄其清可以延风月其高可以扰云霓珊珊乎鸣苍玉之佩摇摇乎舒翠凤之旗森森乎甲胄之襍峙而切切乎矛戟之参差其偃蹇挫折者如忠臣节士赴患难而不辞其婵娟萧爽者如慈孙孝子侍父祖而不违其挺拔雄劲者气毅色严又如侠客与勇夫其孤高介特者格清貌古又如骚人与臞儒予虽朝夕吟啸於其下曾无以名其美而状其奇然泛观宇宙之中万物均函育於一气而有刚柔坚脆之不齐荣者必悴盛者必衰实繁者易剥色丽者早萎惟松柏之有心及竹箭之有筠足以阅寒暑而贯四时春日载阳山川含滋零露兮宵润惠风兮晓披或萼或条或茁或荑含英吐华夭夭怡怡竹於是时清而不腴冬日祁寒天地积威雪惨兮冰坚风号兮日凄川原千里木脱草枯香尽芳歇扫迹无遗竹於是时秀而不癯今而後见其含德之有常特操之不移此吾所以无羡渭川之千亩有取淇奥之猗猗愿定交於金石邀岁寒以为期否泰兮消长剥复兮乘除秉吾心之坚一视此君乎庶几
雉赋【并序】
之野外见一雉为野人所得悼其轻敌不戒而毙焉因作赋以自警其词曰
绦冠兮緑跗翠衿兮锦衣耿介兮自守雄鸣兮雌随平原兮浅草徐啄兮卑飞何野人之机巧乃以媒而致之方气骄而贾勇敢直前而不疑事常败於轻敌碎身首於须臾肉不登於鼎俎毛或用於旌旗子玉无礼而殒命赵括狂勇而丧躯酆舒怙俊而遭杀却至称伐而见尸苟谋身之有累皆灾害之所罹翠有羽而就罗鸡以尾而为牺鴈不鸣而先烹鹦巧言而长羇信涉世之孔艰虽後悔而何追惟羽族之至灵独丹穴之鵷雏噰噰兮音声锵锵兮羽仪摩千仭而高翔岂矰缴之敢施兹吉人之能事於鄙夫兮何诛
夏日郊行赋
四月维夏先晦三日子王子散策於东臯之上尔汝老农问劳既毕遂曳履乎委巷之间反而息肩乎乔木之侧喟然叹曰以吾流目之所见物化之亟如此哉麦穟穟而饼饵桑隂隂而茧丝麻斾斾而没人秧芃芃而布畦蜩解甲而效鸣鸎迁乔而载飞雀遶屋而孳尾乌俯巢而哺雏是孰斡其机缄至於日运而不齐也耶吾闻二气嘘吸一瞬不留向之温然者俄而为今日之夏今之燠然者又且为後日之秋所以使人慷慨增怀踊跃自激感岁月之遄迈畏功名之湮没故志士之竞时殆不容乎寝食如予之椎钝迟鲁则姑苟安而休息者也人方逐逐我独徐徐人方役役我独于于谅愚智之悬隔宜动静之殊涂其在武水之曲有先人之敝庐一裘一葛日饭一盂非扫轨以谢物且杜门而读书付荣枯於自然庶顺命而无违抑古人有言曰优哉游哉聊以卒岁是其获我私者乎
喜雨赋【并序】
丙申夏四月武昌阖郡不雨越五月三日崇阳宰吴侯以诚祷雨遂优渥按春秋僖公三年春正月不雨夏四月不雨六月雨说者曰书不雨者闵雨也书雨者喜雨也喜雨者有志於民也今吴侯祷雨以诚不崇朝而雨随之可谓有志於民矣作喜雨赋其词曰
岁行於涒滩之辰斗建於实沈之次环鄂渚之七县值亢阳之为沴风自南而且霾日将北而如毁云霓郁而不兴旱魃骄而孰御策余马於郊牧喧龙骨之咿嚘滮池瀦其既竭陂堰支其断流视衍沃而龟坼况高田之未耰苗已悴而半槁惧西畴之不收几张颐而待哺举蹙頞而增忧粤桃溪之令君念民命之惟谷兹土旷而农惰虽儋石而无蓄繄告籴之少艰米翔踊而如玉傥既月而旱甚民必仆於沟渎讲雩祀之故事虚心斋而竭诚谒梵王之莲宫羞苹蘩之洁清欵仙伯之灵岩释舆马而草行隂曀曀以随盖颸悠悠而拥旌柱础湿其有汗钟皷鞳其无声纷举手以加额曰雨兆其已形龟日蒇仪肃我庭宇驾龙骖螭攸屇攸止云将前驱雨师踵至越三日而为霖罄一同而均利稼芃芃而骤苏浍汨汨而如注免为殍於凶年占筑场於乐岁沸舆颂而载涂歌令君之隂赐其歌曰霡霂兮涵濡汚邪兮满车其饟兮有黍稻稉兮可炊岂弟之泽民肥不臞我字我抚公留勿归均此大惠公归勿徐吴侯闻而哂之曰父老之言何美之溢也向也民忧而忧此吏责也今也民喜而喜吏不敢以为德也然旱而祷祷而雨如重负之获释也酌我醑醴旅我殽核合僚友而一笑吾敢忘夫帝力
中隐赋【并序】
三衢留侯以中隐自处范石湖为书二大字以表章之侯有中隐对自叙甚详夫若隐若显内心泰然不为圭组所累侯之志高矣顾进为於世功大名白民受其赐侯未可辞此责也乃赋之曰
子留子道高而位下丰蓄而啬施发挥所有可以雷霆一世而畏人之知沈酣自得於理义之府盘薄不鹜於功名之涂廼以中隐扁其室庐圑蒲曲几诗编酒壶凡世间尤物一切无有盖淡乎如逋客之舍幽子之居吾见其鼻间栩栩刍豢顔色殆将贵吾身於隋侯之珠眇外物於秋蝉之翼此所谓与道逶迤一龙一虵不露文彩如玉如石者耶夫孤竹二子采薇西山揭日月於百世之上可望而不可攀槁项黄馘山泽下士徒悦其风未喻斯旨友麋鹿於闲旷之墟玩鱼鸟於泬寥之涘惟陆沈而无用徒牢关而固拒故荷蒉与耦耕均圣门所不许万夫一贤天地间气海涵岳负以育德游刃迎解以为智阳潜于泉则草木无色云出于山则膏泽千里古之抱此道者屣脱富贵而无累蝉蜕尘埃而不缁然燕坐一室而经营四海未尝泊然与世而相遗投耒耜而执玉释版筑而乘车万物宾从受其宠绥萧条陋巷之布衣诘屈乘田之小吏非为我而不为盖欲为而不遂先生弹冠而出曳履而趋岂无意於斯人而何以隐为漆园傲睨达近乎诡金马玩世和失之鄙凖绳以中又安取此有如乐天可谓贤矣不膏盲於邱壑之下不柴栅於绅修之间招释子於匡庐之阜呼酒徒於香林之滩得丧两忘去就俱闲无乃欲眇今世而尚友与斯人而比肩虽然进退有正以义为主可否无固因时为度元和之际犹莫尽其所怀长庆之後可飘然而引去时既异而辙殊何必追其故步曲阜之野麟出而非岐山之阳凤鸣而宜可隐而见其中躁可见而隐其德孤吾欲与白傅异议廼申以招隐之诗其诗曰白银双阙高巍巍佩印如斗生光辉药石之妙国可医缩手未试衆迟之前旒侧席九天上青云发轫遄其驱
钓台赋【并序】
自乾道丙戌至绍熙辛亥凡四过严濑此身老矣阅世寖久更事滋多感今怀古有慨然於心者?舟徘徊久之遂赋曰
理予舟而东逝兮言将至于中都过钓台而属目兮少弭节而踌躇山寂静而江空兮中有高人之祠去之千有余岁兮清风至於今而凛如慨予怀之有感兮思郁纡而欲摅昔者卯金尝一仆而再起兮真人翔於参虚羣公攀附其鳞翼兮策高足於天衢功烈藏在金匮兮封爵载诸丹书大冠长剑之陆离兮又写以南宫之图先生适际斯时兮独深潜乎江湖虽可致不可屈兮思鱼钓吾其径归羞富贵耽贫贱兮夫何眇一世而偭驰粤若圣贤之制行兮其大致惟出处之两岐人臣仗钺而观兵兮二子饿首阳而采薇君王溺冠而傲士兮四老遯商顔而茹芝意固各有所为兮非好恶独与人殊载考西都之将季兮先自裂其廉耻之维饶悻直刭于阙下兮章忠谏毙于缧累彼豢於宠禄而不去兮惟其上所招麾孰肯为我死亡兮金城圮而莫枝莽上下其目以旁睨兮敢挟斗筲而觊觎雄作美新以蒙羞兮歆献符命以导谀可势夺与利啗兮龟鼎遂随之而转移世祖折节以下岩穴兮盖惩夫覆辙之车训仁义而戒阿谀兮亦岂无意於当时重台阁之绳督兮轻庙廊之訏谟前有轩冕之荣兮後有斧钺之诛朝正位於公府兮夕陨命於囚徒羊裘逝而不留兮非特先见乎几微上以警一人之失刑兮下以厉多士之廉隅噫有国者乱亡相寻兮未始不自夫名节之先隳麟凤旷世不一见兮是焉可以絷维沥酒扣舷而遐想兮乃申以斐然之辞玉帛虽不到薮泽兮岂无逸民老於樵渔私其身不忧其君兮何取夫远走高飞而独居
林霏赋【并序】
致政胡丈思成燕居之所扁以林霏模写其景寄於诗囊画笥诵其诗观其画令人心志翛然厌薄尘垢因成古赋一首其词曰
倚萧滩之北漘萃闤闠之万家独德人之结庐却市声而无譁开楼观之浄丽纳江山之幽遐疑老仙之一壶藏物色之清佳招鸥鹭与忘机湛方塘之浅緑卫以竹君之萧森绚以莲娃之温淑郁乔木其参天输清隂而覆屋抱虚白而不染揽空翠而可餐酌瘿藤之酿玉弹素琴之无弦睇飞鸿之冥冥觉燕处之超然主人为谁澶渊居士方时承平家在中土偶赤县之陆沈随一龙之浮渡非无意於着鞭可闻鸡而起舞耻捷径之别驱甘康庄之徐步张使旜於蜀道把州麾於淮浦回老眼而内观笑浮名之绊身遂选胜而卜居以颐神而保真规子美之浣花摹乐天之香林尊德谊者陪鸠杖而舂容谈势利者望龙门而逡廵乃相与窃议曰此非持已之洁而矫俗之污者欤有卷舒之道而无悔吝之疵者欤眇外物於螽股而贵吾身於骊珠者欤徜徉尘垢之外而与乔松为徒者欤居士闻之局局然笑曰斯言过矣吾何有於是其归来若差後於渊明其止足尚庶几於疏傅既婆娑而即安亦逍遥而无累客乃櫽括其辞以命管城簿写林霏之佳趣
石菖蒲赋【并序】
予书室中有石菖蒲一本郁然畅茂盖资水石之清幽以遂其性此物医经所论可以延年可以成仙第人取而食之蒲丧其生矣然则为人养生者非蒲之愿也因读北山翁集有水菖蒲赋一篇三折四复词既妙丽而兴托高远乃拾其遗论而赋之曰
老石嶙峋金铁贞兮浮云所根气潜蒸兮下漱冽泉玉锵鸣兮蹙节盘屈托以生兮附坚涵润密如积兮四时青青不改色兮烈日凝冰无能厄兮潜蓄幽馨如有德兮后土富媪载品彚兮其秀其英拔类萃兮虬髯者松负劲气兮惟竹虚心古君子兮兰有国香侪高士兮梅也如玉胜静女兮得土则繁否则悴兮独根于石孰如蒲之精粹兮有荇有藻产涟漪兮可荐可羞播声诗兮亦有芙蓉媚芳池兮红衣素裳美且都兮下视其本着淤泥兮洁浄不汚孰如蒲之清癯兮来自涧谷入吾室兮凿石瀦水保蓊郁兮零露宵泫珠的皪兮甘雨时濯淄尘涤兮中心爱之久无斁兮方士者流言可飡兮养心益髄将引年兮一寸九节可登仙兮帝经君録其言然兮予乃献疑进末议兮彭聃最夀终亦逝兮乔松飞昇今安在兮屑而饵之蒲何罪兮毁璞雕刻玉不幸兮枯骨抱易龟陨命兮破为牺樽木失性兮彼美维蒲吾良朋兮前有韦编後黄庭兮全真育和共欣荣兮优游卒岁淡然其忘情兮
辞
鸣水洞辞【并序】
艾西有涧水自黄龙山西流达於巴陵郡之平江而注于湘水平江故罗县以地志考之此水即汨之原也其间泉石最佳处曰鸣水洞青山中裂水行石上悬注崖下为瀑流远望之如曳缟素迫视如撞璚玉而碎之瀑布上水徐行则皱緑度石齿间多沸白如操琴筑音又其上石絶水为亹石之洼大小不一皆如古樽罍錡釜状水与石争怒声澒洞如风旋雷吼两崖皆峭险不可陟降苍松数百株相扶瘦立枝格偃屈据木末俯眂崖下使人神凄髪竪有萧条遗世之意崖上有转雷亭韩舍人子苍作而名之岁久亭坏惟故址仅存沈粹卿擕酒邀予游其上爱其景清甚欲去复留予不能饮亦累数觞不醉薄莫始归粹卿曰此境视之不减匡庐三峡画之当胜辋川惜其在穷山深谷人无知者移而近通都大邑其价可值万缗予谓泉石之奇絶山灵爱护留以遗幽人胜士非求知於世俗也马蹄车辙不至山间乃能全其清耳粹卿以予言为善因识其大槩而系之以辞曰
艾之西兮汨之原山石划断兮穹?而崭嵓瀑流下注兮其上絶而为亹有蛟有龙兮伏而不怒雷鸣崖下兮穷年风雨谁斧凿此云根兮遗予以罍洗松有樛枝兮屋之深深苔藓斑斓兮织缋以为茵觞酒于上兮听潺湲西峰?日半规兮徘徊犹未忍旋予欲縆朱丝兮节清音而度曲招玄鹤使舞兮醉予醽醁有玉韫椟兮幽人之轴秋兰之佩兮夫容之服瘦石寒泉兮矢其弗告四墉无隙兮巘?青青白云漠漠兮截洞口以为扃轮鞅莫来兮无伤我清不执劵而兼并兮莫予与争
怀忠堂辞【并序】
顔鲁公知湖州作放生池又刻碑池上其碑见存池畔有鲁公祠堂题曰怀忠北山程公尝作楚辞一章刻石庑下其辞甚古然未尽事实因以辞续之
跂逸驾兮前修佩武符兮典州迹已陈兮德新可敬而慕兮几春复秋意其存兮閟千万年之原谓其逝兮乃在浮罗之顚奋忠精兮取义贯羲娥兮烂然隘尘寰兮上征挥八极兮为仙黄鹄脱骖兮素虯停驷几弭节兮念遗民而来顾高弁苍苍兮清苕弥弥公来游兮湖山增美游观罢兮来归有蒲与荷兮清泠之池鱼鸟怀生兮欣欣焉其有依银鈎虿尾兮灿翠珉而陆离弦琴兮撃鼓羞羔豚兮酌醑跪起以荐兮愿公燕喜公燕喜兮吾民乐康却灾沴兮蠲除不祥云来兮万祀烝尝兮不忘
颂
太庙瑞芝颂【并序】
圣天子光奉贻谋嗣守神器兢业不懈日亲万几间五日一朝于两宫蒸蒸翼翼问安侍膳惟谨圣孝昭假天地佑助祖宗顾歆乃庆元五年秋八月壬申玉芝产于太庙太室之西楹越十日辛巳有司以闻诏丞相帅百僚纵观参考图谍是为上瑞维时近重明节銮舆诣夀康宫奉香以进太上燕豫天顔怡怿越六日丙戌朝于夀康宫欵侍至日中昃清跸始还九月庚寅朔用家人礼奉玉爵上千万夀于宫中孝慈浃洽佳气葱郁於是公卿大夫及都人士女外薄海隅无不欢喜乃知国有大庆中外禔福庙社奠安休徵之来符应彰灼如此臣不肖秉笔隶太史氏敬敷叙本末书之汗青藏诸金匮石室以昭示来世永永无极又念昔汉甘泉宫九茎效异唐延英殿三花吐秀与产于庙楹不可同语而一时君臣动色相贺歌而诗之以自夸诩载在方册犹为美谈今瑞不虚出庆事鼎来福禄曼羡是宜被之管弦播於乐府以铺无前之宏休臣职在鈆椠喑无歌咏附入英茎之奏则归美报上义诚有阙心甚惧焉谨拜手稽首献颂曰
宋绍天命列圣重光丕绪舄奕施于无疆少海日升庆元五祀渊默面南格于天地於穆清庙玉芝呈瑞蔓蔓其华丽于丹楹匪根斯殖匪葩斯荣和气融液不春而生其瑞维何祖宗咸喜神孙致孝孺慕无已有开必先产祥隤祉其孝维何神明可通问安寝门四辅翼从洗爵为夀雍雍在宫莫大之庆朝野攸同赉尔高年曰予锡类颁爵辅臣曰汝予助三宫岂乐万姓歌舞维我高庙中兴集勲神器所传艺祖之孙重华之断夀康之仁凝神冲漠不俟倦勤羣黎属望天启元子四圣揖逊千古颛美主鬯匪易秉心肃庄以奉重闱媚於慈皇崇德尚贤心膂股肱尽摈浮伪慈皇是承醻酢万微未明当依不蔽不疑慈皇是以民附于仁天鉴厥诚对越在上祖宗之灵贶以瑞物胙其德馨昔在绍兴芝尝再茁仁皇英皇二祖之室曾孙笃之克肖其德受是珍符宠绥四国曷以祝之万夀无极又曷申之子孙千亿有德有瑞隐显合符自今以始史将娄书皇德日新勿替厥初
乐府
明妃曲
掖庭国色世所稀不意君王初未知欲行未行始惊惋画史乃以妍为媸约言已定不可悔毡车万里随单于玉鞍红頬空回首乌孙公主王明妃高皇兵败白登下归遣帝子称阏氏欲平两国恃一女乌乎此计何其疎至今和亲踵故事延夀欺君何罪为此生失意甘远去此心恋旧终怀归塞云惨淡气候别风沙四面吹穹庐琵琶曲尽望汉月塞鴈年年南向飞
公无渡河
黄河浩浩不可航腰壶欲渡何其狂妪挽翁衣愿无渡忠爱深言反逢怒河流滔滔翁溺死老妪搏膺泪如雨行人劝妪莫痛伤痛伤之极能断肠古来愎谏多不祥鸱夷浮江吴国灭老臣疽背覇王歇
雉朝飞
飞飞野雉雄挟雌相与孳尾为之妃人生谁不有配耦我生垂老为鳏夫永巷蛾眉几千指一妻一妾庶人礼壮年受室不及时老去自怜身独处短布单衣谁为缝东臯种黍谁共舂苍天高高不可问愿照衡茅有孤闷
关山月
隂山萧萧木叶黄风高马健弓力强铁衣万骑向北去仰看鸿鴈皆南翔身在边头家万里呜咽悲笳壮心死功成归取汉爵侯战败没为边地鬼团团霜月悬中天闺中少妇私自怜捐躯许国丈夫事莫恨不如霜月圆
白头吟
青丝织作双鸳鸯紫丝绣成双凤凰在家不敢窥屏着心愿出门逐夫壻琴中解道人心事不辞半夜将身去君亲涤器妾当垆岂料赋成天上知临邛旧事不记省千金多买青蛾眉嫁时衣裳今尚在妾貌未衰君意改当时去家恨太迟今日思家翻自悔玉环既断不复连青铜既破不复圆古来佳人多薄命不见鸾胶能续弦但愿新人同燕婉桃花长春月长满
饮马长城窟
春风塞草青边城区脱静秋风塞草黄边骑角弓劲秦人驱丁夫筑城备匈奴城成有亏日匈奴无巳时哀笳中夜起战马竪双耳苍茫沙上月幽咽陇头水征人悲故乡闺人守空房安得霍嫖姚饮马瀚海旁
门有车马客
乌鹊遶屋鸣有客停征騑问客何自来君家寄家书摄衣起迎客开书多苦辞蕣花不长好玉顔亦易衰水行有却流人行无反期置书拜谢客岂不心怀归事君有明义不得顾所私作书附客返路远幸勿遗上言重自爱下言长相思相思勿相怨自古多别离
出塞曲
羽檄走边遽虎符出精兵壮士卷甲起骨肉送之行撃筑歌易悲挈榼酒更倾关山杀气纒寒日无晶明箭落紫塞鵰马裂黄河冰岂畏敌骑多只忧将权轻阃外不中制一贤当长城鼓行渡沙碛愿勒燕然铭
远别离
静女不下堂游子志四方五花骄马金络脑出门仆从生辉光草青沙软湿春雾玉蹄联翩踏花去楼头明月阙又圆西风一夕生庭树明璫缀以木难珠锦衣繋以貂襜褕青眉玉颊为谁好天濶飞鸿无素书今年花落容华在明年花发容华改离鸾别鹄不自怜人生难得长少年
拟古闺怨三首
为郎缝春衣春尽郎未归羞见庭下花一双胡蝶飞
二
良人久在外想像裁香罗放下金粟尺无言颦翠蛾
三
花开复花谢堕在藩溷边不惜花落尽惜无长少年
粧楼怨【并序】
曾开府有内嬖二人置之别第曾死夫人逐之扃其门无为王宰曾客也为赋粧楼怨蜀人韩毅伯赓之毅伯过临湘话其事因出诗藁炎亦赋一篇
长安甲第凝丹碧门外如云珠履客主人对客懒将迎别有洞天双国色帘帏不动春风香廼翁但醉流霞觞緑丝垂地细君惜从今可老温柔乡欢乐短忧恨长凤飞何在遗其凰不言不笑念恩怨明月无情窥象牀春暖花枝啼晓露此身今是花无主可怜高塚卧麒麟不许画楼栖燕子
薄薄酒
薄酒可成礼何必饮上尊丑妇可成室何必求丽人人生有欲皆求得谁能有得终无失多藏未免诲穿窬厚味亦能生疢疾青鞋缓步可当车不用驷马黄金羁茅檐之下庇风雨不用丹碧文榱题緼袍布衾亦自暖不用狐裘蒙锦衣莱羮脱粟亦自饱不用五鼎羞鲜肥月盈不偿阙物盛必有衰逐客可相亦可夷饿隶为王又为菹欲从意满神所忌吉凶反覆相乘除吾闻猩猩骂人非不智以醉就禽犹惜屦鼋鼍窟穴深更深卒为人得由贪饵古来达识照其几外物视之双弊屣於陵辞聘宁灌畦御寇辞粟寜忍饥逃荣无辱二疏去今是昨非陶令归请君莫嫌薄酒薄瓦瓮匏尊任斟酌请君莫嫌丑妇丑荆钗布襦与偕老天寛地大得自由如此足矣何多求
双溪类稾卷一

[book_title]卷二
钦定四库全书
双溪类槀卷二　　　　　宋　王炎　撰
古律诗
夏日雨过
云润日杲杲渠涩泉泠泠羣山晓过雨一沐千髻青岸巾纳微凉庭户留余清乔木俯佳色野卉含幽馨昔来挽枯条今来见欣荣荣枯亦何有对此难为情长年心事多抚髀只自惊冰炭交中肠吾生安得寜好风吹我裳颇觉耳目醒暇日可少憇安用心营营高卧緑隂底玄蝉相对鸣
村行【二篇未第时在大坂作】
青山护村落暗水通沟渠人行禾黍间漫漫迷所之里社压新醪撃鲜赛丛祠田父相劳苦雨阳无失时龙骨挂屋敖秋熟可预期行行度冈涧泉石多幽奇微风发清籁好鸟吟高枝此中有佳趣岂无幽人知去住两不可空吟招隐诗
雪晴即事
宵?悬釜星晓光落窗牖乌鹊如謟人贺语亦交口收尽白毺青山并还旧门巷未扫除家童具箕帚物色不招挽顾盻左右有梅兄可纳交竹弟亦耐久毛锥得奇助引我琢句手酒国百无忧问津其敢後逐逐春意来孤村又花柳
吕待制所居八咏
半隐
举世竞宠利嗜进无肯休山林槁项辈又乏经济谋朅来半隐寮再拜瞻吕侯袖手辞富贵结庐清且幽我从为儿时久矣闻风流父老数时贤若人真少俦已覆金瓯名姑作緑野游四海望霖雨争欲挽之留向来钓璜老一出扶宗周廊庙方侧席公肯幡然不
舒啸
黄山峙立高崔嵬上有飞仙时往来问之谁作东道主舒啸亭中人姓回坐对危峰倒樽酒偃仰胡床篆烟吐划然清响透云端此意悠悠眇千古好是夜深孤月明风松泉石清更清我来拟作叔夜辈一听空山鸾凤声
缓步
跃马乘轩四十年谁知公是地行仙向来曳履星辰上今作游山杖屦缘总为鼻端清栩栩能令脚底步翩翩青鞋若许陪行乐早晚诛茅半隐边
月台
我欲登仙换凡骨飞上云头窥月窟羿妻问我何自来笑指广寒令径入归来却见半隐翁月台如在神仙中霓裳歌舞不用觑把酒长啸生清风
藤洞
空中一洞足清风上有长藤翠蔓穠说与山灵护持取苍皮瘦骨恐为龙
岁寒
春阳竞妩媚百卉顔色好凉秋风露来往往竞枯槁一朝受霜雪脱落遽如扫特立金石姿青青未尝老下视软美辈摧折不自保古人几失言疾风知劲草
朝阳
腷膊鸡声夜向晨东方飞景到云林帘帏已是曈曈晓庭户全无曀曀隂可是梧桐长得地也知葵藿久倾心日边早晚来环赐见说清光注意深
醉松
虬髯铁干老嶙峋气格俨然冠剑臣应为孤高多絶物未妨偃蹇且全身雪中屈折如颓玉雨後淋漓又吐茵抚手摩娑三叹息世间那有独醒人
太平道中遇流民【己丑】
丁男负荷力已疲弱妻稚子顔色悲亲戚坟墓谁忍弃嗟尔岂愿为流移春蚕成茧谷成穗输入豪家无孑遗丰年凛凛不自保凶年莱色将何如但忧衘恨委沟壑岂暇怀土安室庐故乡既已不可居他乡为客将谁依黄鸡啄黍白酒熟去家未久吾怀归农桑不事得温饱见尔令人顔忸怩
游砚山【壬辰】
他山石徒多器宝匿幽僻产璞芙蓉坑金声而玉德冈峦外鈎联地势中断隔曲坞八九家路入羊豕迹涧水抱石根石骨多绀碧北山上搀天南山势蟠伏砚工二百指日凿崔嵬腹篝灯砺斧斤深入逾百尺我行冒风雨周览不知夕夜宿茅茨下青灯照岑寂酒阑呼匠氏访之语纎悉冰蚕吐银丝鲛人织雾縠巧手琢磨之价直黄金镒断嵓半倾欹旧穴久湮塞旁求得他材饮水不受墨坚滑已支庶麤燥乃臧获信知天壤间尤物神所惜罕见固为贵有亦未易识瑉玉混一区语尽三叹息摩莎苍藓崖此言可镌刻
山间偶成二絶【庚寅】
人家鸡犬近相闻村落纡回古木深山客一来尘想尽水声终日奏鸣琴
隔枝啼鸟唤幽梦排闼青山无世情緑树隂隂遮日影虚窗卧看白云行
雪中怀韩毅伯
鸡罢三号来晓色披衣起见瓦沟白雪花初堕云遽回天意应怜未归客男儿铁石为刚肠忍穷不见可怜色当知曳履郭先生可作餐氊苏属国
和韩毅伯咏鴈
孤飞欲作上林游塞北来时天始秋世路岂无矰缴虑水乡聊作稻梁谋摩云不惮关山远刷羽定非鸡鹜俦待看草青烟浪暖带将春色离南州
梅花
岁暮杀气惨草木华叶萎寒梅吐新萼娟娟拥疎枝清意尘俗远幽香风露知孤絶惯守独晚出甘後时细推万物理荣谢相乘除桃李向来繁试问今何如
犬捕鼠
黠鼠穴居工匿形宵窃吾余频有声狸奴已老无足忌对面侮人渠得志韩卢千载云来孙平时御盗严司存小施逐兎腾山力不露爪牙潜有获主人高枕终夜安论功法吏能扫奸绳以汉家三尺律鼠罪贯盈猫不职
春日
小凭笋舆行野田麦芒桑蕾春无边勒回风物未全好小雨班班天护寒入门乌鹊枝头语鸿鴈好音慈母喜车马不来门巷穷桃花自作深深红世间万事易冰冷春来无处无东风
春日书怀二首
杜门值春初出门已春莫子规日夜啼为我诉春去萋然草弥望緑暗谿臯路百尺游丝高摇摇引心绪归来坐窗底有句不能吐唤取黄嬭来且尝黑甜味
二
余月雨新歇风日亦已和佳木颇秀整好鸟仍啸歌今我苦不乐如此春意何喧寂有异境穷达元同科此道贵坚壁外物将倒戈有慨怀古人执柯能伐柯
荅韩毅伯五首【用游子莫何之为韵】
为别未一日思君如三秋解后孤城中握手复少留士方未遇时鲜不困宦游君独刍豢色胸次回万牛自愧得之浅误欲代君忧白璧识者稀驽马市者稠莫作分外虑轻重终不侔诸公竞推毂失士固所羞
二
情义如投胶去意如激矢险阻要备尝山川饯行李霜雪衣裘单灯前话儿女下堂辞亲去上堂拜亲喜燕颔能飞扬何必毛锥子
三
忆君初至时投宿村店莫门巷冷如氷漫刺来一顾升堂方下榻出户复就屦绨袍寒不温北风搅庭户念君何以堪此意推不去强饭登前涂为亲善调护
四
老松寒不凋古井风无波斯人閲千古所得亦已多句法余事尔高处凌隂何寜为拥膝吟无作扣角歌
五
三书上时宰我常疑退之士穷见素守躁求亦何为蜀客闻此语为我一解颐岁晚归未得且过江之西未到意先喜主人贤足依江西鱼稻乡米熟蟹螯肥不妨且醉饱利达自有时
渔人
西南月未堕白雾吞青山渡口无人行老渔一舟还呵手繋短缆襏襫犯夜寒捕鱼养妻子谁谓斯人闲
促织
春山布谷劝耕事秋园络纬催机杼大家未织吏索租小家欲织无丝缕无丝可织寒无衣输租後期罪当笞悲鸣终夜不能已嗟尔候虫何自苦
大水行
屯云墨色日将暮晦明挥霍雨如注水声夜半摇匡床平旦出门吁可畏盘涡溔瀁吞边旁悍流汹涌行中央日中雨复绠縻下沟塍水跃皆浑黄黑风抝怒雷撃地浪头起立三丈强?枒老木根株拔崚嶒古屋椽桷裂快马万蹄迸突而凭凌灵鼍百面澒洞而砅砰锐兵鏖战城栅倒猛虎嘷吼崖谷崩旁观气夺目力眩濒流上下俱不寜升高辟害叫舟楫篙工倚柂不敢行寂寥向晚颇衰落断霞返照回新晴鸟飞不尽天界濶苍烟淡淡山青青衘杯引满幸无恙收召魂魄犹屏营往年秋水沈半壁阖门九死得一生今日思之痛方定一见洪波心震惊吾闻山挟河回冲底柱峡束江盘投灧澦鱼龙百怪家其中风涛暴横无终穷小溪常时清且浅漪涟不动平於板浅津可涉深可梁一旦沸腾能漭茫传闻溃渱山裂破黑蛟夜出作奇祸抉崖走石势力粗十家六七无室庐百年枯塚尚漂泊变生仓卒人为鱼君不见去年四月不雨至七月涧谿一綫皆断絶川居人曾死於暍山居人今死於溺下田黄尘曾蓬勃高田白沙今障没呜呼灾害何其频剿民之命谁肯任剿民之命谁肯任苍天苍天实照临
冬日即事
曝背茅檐下驱寒得晓晴杜门来客少开卷此心清晦迹存吾道端居阅世情南山无改色相对免将迎
春兴二首
蔓长宜诛草花飞可吊梅断云将雨去啼鸟唤春回书乱时开帙樽空久覆杯长年观景物不复起衰怀
二
山远烟蒙树汀回水啮沙云隂初解驳春色已光华土润麦争秀日蒸桃欲花杜门无可喜鹊语误楂楂
旅兴【己丑郡中】
白眼看时事刚肠厌俗流也知蜂有毒未信鼠堪投熟睡消磨日清吟拨置愁倚门应望切早晚赋刀头
蔬食【己丑郡中】
瓠白吾何有人言太瘦生富儿皆肉食我辈但藜羮安得万钱费应无五鼎烹饥肠雷欲吼一饱亦何营
春雨
唤雨苍鸠罢山高云更隮泥深妨着屣水足有扶犁索酒无同饮哦诗只自题小窗回午梦邻舍一声鸡
石盆荷叶
月明露冷浄娟娟收入窻间一掬泉不用亭亭张翠盖也能细细叠青钱时因新汲分瓶杓暗有微香散简编留待移根栽玉井开花十丈藕如船
窗外紫竹
踈篱短栅外鈎联聚立龙孙已嶷然向日斧斤几不赦而今苗裔尚能全少时秀色青珉润岁晚英标紫玉坚借与风烟扶直气稍加岁月定参天
秋日晚晴
断霞缕脉浅深红雨挟凉来助好风心厌乱蝉专美?目随高鸟度晴空此身尚落功名外生理方侵念虑中坐到夜深明月上秋声故故遶梧桐
和毅伯见寄
欲问故人归未归江湖不见雁南飞青云未上辞乡国白璧无因困褐衣客里书来行李滞江南春尽落花稀倚门望断山川远我却疑君此策非
喜祝季通相访
一笑掀髯语不休只鸡斗酒少淹留读书未疗一身困弹劔同怀千岁忧乔木拥烟村落冷西风吹雨稻粱秋此中可覔离骚句跃马重来谿上头
和祝季通韵
踏破苍苔马有声百金一诺不寒盟挥犀议论高流辈落笔典刑追老成犯雪方知松节直截河不变济流清论交独许吾同调翻覆从渠自世情
南斋中秋小酌
银河络角晚风凉月入庭除满地霜夜静老翁闲玉斧天寒仙子舞霓裳田家旋斸蹲鸱美野店新篘緑蚁香草草杯盘供一笑暂时耳热发清狂
南斋书怀
幽居用拙懒追寻小径无人苔半侵燕子已归知社近桃花半破觉春深长编短简资身策故岁新年念母心拂拭横床眠未稳匆匆屋角有鸣禽
和韩毅伯韵三首
鹊寄先声到敝庐故人回首意何如我方无事能高枕子亦徐行可当车小瓮牀头新注酒青灯窻下静观书虀盐冷淡商今古恐胜朱门食有鱼
有客回车肯再过天寒冰雪满关河家贫草具惟鸡黍地僻柴门但雀罗人固刚肠穷已甚天无老眼命如何男儿自许功名事相对肯悲弹劔歌
万里乾坤尚侧身诸公青眼拂埃尘平生毛頴义相许今日方兄情稍亲信有朱弦能使鬼肯将拱璧暗投人不妨岁晚留行色梅柳梢头已报春
再和前韵三首
扣关剥啄到吾庐觉我论才有不如道在褐衣怀美玉文成熟路驾轻车而今谈笑不携手他日寒温徒寄书势利之交儿辈事何须有客佩金鱼
穷巷曾勤特地过澜翻舌本落悬河君方迹未离尘土我亦身尝堕网罗幸有吾曹相尔汝肯教俗子更谁何诗成骚雅遗风在压倒南山白石歌
小屈青云富贵身翻翻倦脚踏街尘黑貂久弊岁云晚鸿鴈不来家有亲客路山川聊缓带天关虎豹莫憎人一寒元是功名兆落笔能回桃李春
追念鱅谿老人
交游大半上青云可使斯人竟陆沈寒日乱山皆惨色北风古木亦悲吟伤情空拜丹青像提耳不闻金玉音舐墨欲书耆旧传无言三叹我何心
追悼鱅溪老人
遶屋青山锁白云其人如玉已埋沈瘦筇未扫往来迹遗墨半存长短吟有客不堪频堕捷此生无复见知音天寒日短凄凉甚老眼皇天照此心
如大坂二絶
轻风掠面作微凉尽日笋舆行涧冈畦稻欲花新得雨老农屈指计秋尝
盘薄解衣方少休青山白水挽吾留一声杜宇唤归意百啭黄鹂生客愁
田间闲步
春光挽我出柴扃道上陈根换短青尚怯东风寒料峭已闻好鸟语丁宁
晚浴溪上
山脚草深樵径没溪头水落石梁高一川风露无人占古柳玄蝉处处号
自南斋晚归二絶
返照南山脚西风古渡头破烟双鹭晚抱叶一蝉秋
二
溪凉鱼发发山静鸟飞飞草笠儿驱犊荆钗女浣衣
到白石先妣新茔
泪滴松楸意转哀欲归小立更徘徊春风不管人间恨溪上樱桃花自开
新晴二絶
初春欲暖未全暖小雨妨晴还得晴多谢东风旧相识少年乐事已寒盟
鸲鹆喜晴鸣竹枝一篙新浪拍渔矶春寒稍向日边破花信欲从风际归
溪上晚望二絶
溪深一股渌浮浮桥断人归拏小舟烟淡云黄来暝色青山数叠不遮愁
日堕西山烟水昏寂寥鸡犬数家村沧洲归鹭客停棹古寺踈钟人掩门
春日书怀
自怜童穉色凄凉偃伏田庐岁月长用拙漫令文有冢避愁不惯醉为乡春来雨禁鸟乌乐天末风回鸿鴈行轩冕山林两无得讳穷徒觉意苍茫
送詹少游之平江
溪上相逢把盏时回头今是一年余闻君有喜驱都骑顾我无聊守敝庐信道此行骑凤背未知何日寄鱼书月明千里关山隔莫为新情忘故居
春日遣怀
感怀细数十年事养拙略无终日闲景物自新春稍稍吾亲渐老发斑斑岂曾有梦到天上且任此生浮世间愿约渔樵同小隐谓予不信有南山
题古塔主语録
震雷动地音元寂白月当空指即迷天下老师应锁口此公不肯止儿啼
田间麦秀因成絶句
老穉缘崖锄草根炊烟不起自酸辛东臯春到青青麦屈指何时可食新
麦苗已有生意掘乌稬者未止
儿童饭犊女采桑水满东臯耕事忙稻秧半緑麦半黄天许食新饘粥香田父咨嗟仍笑语赤地一年今得雨紫?有根妻子喜免填沟壑弃闾里
雨晴出田间
去年龟兆生田臯今年龙骨挂屋敖乌牛告休卧篱落夫耕妇饁亦既劳?稗不生白水满荷锄出见禾苗高屈指何时筑场圃割鸡炊黍觞新醪人言饥馑有丰稔一笑破除心郁陶
得昭叔弟书
十年客馆出无车倦迹归来守敝庐林下巢倾乌哺断天边风急鴈行踈欲传消息苦无便喜报平安今有书行李何时能缓带对床风雨且幽居
枭羮【事出汉书】
日转槐隂宫漏迟兰汤新浴生凉颸四方清晏上燕衎千官鸣玉趍丹墀鸾刀象箸荐多品岂无炙鹄兼蒸鳬射声弹弋不虚发独取鸣枭供膳夫卵翼深恩作奇祸有此大罪宜翦夷臣工拜手谢君赐惟忠与孝终无虞高皇盛德号寛大恶不可赦彭黥菹惜哉云梦信先缚功盖一世人所疑赐之属镂前事失淫刑以逞谁无辜留侯辟谷以智免鄼侯缧绁几身危君不见避人不出畏矰缴商雒深山鸾凤飞
闻虎伤人
胸臆包藏不可窥谁能攘臂编其须未论犬牛俱受祸饱人之肉人何辜驺虞不肯食生物自古及今长罕出吁嗟虎豹山林多?穽弓刀如彼何
贺景高新居
百楹夏屋势渠渠气象岿然压里闾庭下紫荆方秀茂阶前玉树亦扶疎门容驷马于公宅客佩金鱼吏部庐莫使乌衣文彩减诸郎勤读五车书
元日书怀
年光除日又元日心事今吾非故吾两板不须书郁垒一杯亦强饮屠苏添丁解事寻王母内子伤时念老姑欲报情深恩罔极不终反哺愧林乌
到大坂
经年不踏鱅溪路此日重来访旧游溪上老人今不见凉风细雨四山秋
江夏道中值雪
叹息谋身拙栖迟簿领间朔风吹密霰瘦马踏穷山游宦亦何好浮生元自闲去年溪上雪高卧掩柴关
蒲圻道中遇雪二首
马上寒生手欲龟田庐人静?烟稀疑逢海上双银阙想见云中万玉妃野店避风聊解辔地炉围火自熏衣劳生今被微官缚何日衡茅独掩扉
天惨云垂地风寒雪塞涂骤看花满眼已觉粟生肤冷屋无鸣漏氷枝有立乌马寒如蝟缩行役厌驰驱
再如蒲圻二首
云暝雨将雪天低风正寒简书端可畏行李不遑安要路飞腾好穷途进取难折腰徒自苦吾亦悔儒冠
二
北走蓴塘路从公敢惮行凄凉当短日寂寞过荒城薄禄非吾愿尘缘窘此生丘园如可乐何必问功名
行湖路
落日行湖尾重袍不御寒乱流横短棹入暝解征鞍梅瘦觉春未鴈来知岁残何时休跋履犹幸得平安
送游尧臣归闽六首
荆璞天下珍价重金百镒谁能玉其德有亦未易识陆沈黄绶间心不计喧寂挽之置通津谁借一臂力穷山抱白虹缇袭贵燕石
良农种嘉谷未必皆岁丰世间固无巧得丧系其逢汾上百斛鼎峄阳七丝桐清庙不登荐造物颇未工不移金石心前哲能固穷
攫金不见人士以贪自欺玉壶有清冰皎皎不受缁畏义如畏刑律已吾所师一尉百僚底三岁袖手归鄙夫颡有泚行李惟囊衣
宦游适四方僚友兄及弟所恶薰有莸气味不相似黄鹄来自南俛首啄禾黍意欲摩云霄石交予与汝鸡鹜安用喧短翼无远举
火流暑将退车马戒行役可不举一杯明日川陆隔北堂太夫人緑鬂今未白雝雝凤将雏此乐岂易得轩冕傥来尔为亲谨眠食
松楸不扫洒吾甚思江东七闽在其南云间无去鸿关山共明月何时一尊同小游忘年友努力翰墨中铸金作龙渊世岂无国工
和游尧臣出郊二首
崎岖深谷与崇冈王事有期行李忙玉佩泉鸣清醉耳劔鋩山峭割愁肠鸟鸣花发年华改雨暗云昏客路长且喜归来同笑语蒲团棐几似僧房
小窻独坐怯轻寒一穗香云遶博山鹊语忩忩来屋角梅花点点下栏干马蹄破雨休行役麈尾生风共燕闲只恐日边需振鹭锋车早晚趣君还
送游大冶归建阳
西风来鴈岁欲晚衰柳鸣蝉人语离市道交游何足数君家父子总相知读书要见古人意立事正须年少时话旧班荆尚无日莫忘苦语有箴规
送张饰之
俗子问寒温吾侪相尔汝二年坐穷山蛛网悬一尘剥啄谁扣关欲语不敢吐有客骑鲸鱼迎之倒双屣家声本光融人物亦英伟胸次蟠江湖笔端走风雨赠我琼瑶章白虹贯囊禇我如穿鼻犊涉世多龃龉君如侧翅鹰云路未轩翥杯酒接殷懃纵谈倾肺腑百围饱雪霜士要尝艰阻傅说起胥靡夷吾出囚虏淮隂有寄食新丰有逆旅饥馑必丰年乘除乃天理豪杰就功名但问岁寒尔相对一掀髯穷通忘愠喜
题周功甫总领石溪三亭【并序】
周丈有石溪三亭题咏者衆炎为崇阳簿沿檄到郡周丈作手简封示南轩三诗令炎留题其意甚厚炎既投三诗又一岁再见周丈乃云三诗被游成之擕去今炎再録一本後二十余年炎假守吴兴朝辞入都周丈子时为寺丞又言及三诗则炎所以见知於周丈者不过此三诗尔感念知已故详述於篇首
溪亭
表章泉石幽领略鸥鹭闲隂隂杨柳边小筑置曲栏平铺簟纹緑俯仰眼界寛俗尘不可汚渔艇时往还是心淡如水声名落人寰身行霄汉上梦遶沧波间我欲从公游斫鱠覆酒船三弄喷霜竹月高风露寒
雪亭
竹窗环佩声珑玲开窗不见山眉青玉妃翦水堕花片龟手入袖肤粟生紫茵锦幕燎炉炽不知酒面寒欲氷春葱百指酌暖玉似胜煮茗松风鸣亭中主人笑无语雪景佳处未易评诗成呵笔笔随冻冥搜有味银海明天风浩浩吹鹤氅欲跨白霓凌太清负暄曝背者谁子此亭可望不可登
嫣然亭
桃花结子杏花落蛱蝶飞来遶新緑臙脂如醉春意浓嫣然一笑桃杏俗蔷薇之露不涴衣玉颊彷佛生頩姿无双国色自爱惜描貌安用诗人诗雨湿东风三月尾夜寒烧烛照花睡索花劝饮乾百壶美人羞死颦眉翠
题陈巽叔适轩
消摇鹏鷃游小大各有适士堕躁欲中束身就徽墨桃溪有市隐被褐怀拱璧袖手阅世故不变刍豢色小窗一蒲团燕坐琴书侧岂不对客语青眼送鸿翼自言肥遯好外物断欣戚千金戒垂堂一跌在所惜笑我踏风波辕驹窘羁靮
黄一翁自郡城回
千金一璧倾秦都此璞未剖衆所疑朱丝度曲有山水袖手不鼓无人知黄香裋褐走江汉失脚未上青云衢此客胸中有佳处笑人论士相目皮敂关谒我即辞去赤霄孔翠不可呼江城邂逅共杯酒麈尾清风生綌絺步行触热两足茧别後略无双鲤鱼楚山摇落岁又晚花信首回南北枝青灯抽穟出金粟喜见间关行李归粲然为我啓贝齿知我不见如调饥挥毫妙入斵轮手倒囊尽出骊龙珠朱朱白白顔色好春风烂漫催花时肯留花底共醉倒为君春酒满眼酤褦襶推之不肯去忍使故人天一涯摩挲老眼望寥廓愿见秋鹗凌风飞
双溪类槀卷二
<集部,别集类,南宋建炎至德佑,双溪类稾>

[book_title]卷三
钦定四库全书
双溪类槀卷三　　　　　　宋　王炎　撰古律诗
秋怀五首简陈巽叔徐伯老
西风脱数叶木末秋有声团扇内箧中肃肃庭户清公退颇无事解衣坐东荣本乏霄汉心未断丘壑情日月不肯留夺我双鬓青陈编堪解颐凉夜亲短檠
二
凉风挟秋回蒲柳青欲黄桂树枝相缪采采含幽芳清香美无度坐忧露为霜志士有所怀後时多慨慷
三
西南天汉流蟠蟀鸣露草黄鹄垂其翼坐看岁年老寸隂轻尺璧进德恨不早百围饱风霜蹭蹬何足道
四
我来今几时寒暑已一变回首望江东天末鴈行远弧矢四方志别离讵能免有怀先君子生理只鈆椠相忆可相忘问学当自勉
五
我家南溪上老屋四立壁俗子呼不来巷无车马迹公庭有将迎未免眼青白陈徐臭味同吾获双拱璧拂我榻上尘与君商六籍
又五首【以游子悲故乡为韵】
一身将百指就食家浮游清霜木叶黄弊笥无完裘平生三釡心山阿种松楸圆枘运方穿命不与己谋盥濯朱墨手清江操钓舟
择友得石交心腹管城子可怜老而秃我穷正坐此玲珑玉其音六学有妙理抱此为身媒前贤恐不尔翩翩肉食飞书生懦於武
东风黄鸟鸣白露寒蝉悲去日何太短种种发欲踈人言了婚嫁此事今何如欲耕无一廛儿女牵人衣蚕以茧自缠深念难为娱
跣行我足伤涉世无夷路三复贝锦诗谗口古亦恶儿女附耳言誉喜诉其怒勿用驱青蝇玉质自如故竹间有数椽读书乐未央稻粱自为谋风散鸿鴈行叔氏从我来季子天一方人生手足爱念之搅中肠谁不思息肩我岂乐异乡何时一青灯夜雨同对床
用前韵荅黄一翁五首
天寒鸿鴈低客子亦倦游忆昔少年时风埃蔽貂裘欲办一束茅不种千章楸黄鹄入鸡鹜亦为饮啄谋岂有斗升水能行千斛舟
吾友西家黄笔力压余子金马可曳裾胡为亦留此整整揷架书拂蠧自料理三年飞不翔袖手今且尔仪凤五色文霄汉终接武
楚客抱玉虹刖足只自悲有宝不韫椟此计亦未踈子虚一赋成日边问相如老眼阅人多君岂一布衣箧中有琼瑶把玩聊自娱
秣马践古辙经术导先路士要人品高与俗殊好恶忮心虿尾毒褊心螳臂怒唾面令自乾吾今乃非故青云诸贵人鸣玉朝未央我无封侯骨难入鵷鹭行生女不出门生男志四方十年九不就食荠苦我肠未能返故园且可归醉乡细君谕此怀春溜鸣糟床
廨舍梅花欲开三絶
花开不肯待春融恐混繁枝深浅红洁白天然贞女操清癯独立古人风
怀人不寄陇头信寓兴亦无东合诗坐裛暗香供鼻观小窗寒月浸踈枝
颇怪涪翁错下言水仙许入弟兄间恨无好语供题品花定嗔人颓玉山
郊外见梅再用前韵三首
四山有雪未全融蓓蕾梢头茁小红也欲索花同一笑苍顔羞澁见春风
皎如玉雪不容缁乞我寒香苦索诗输与西湖闲处士解吟篱落忽横枝
故园踈竹蔽柴关手植孤根在竹间别後踈枝无恙否寂寥风月冷溪山
题咸寜江宰德先清远堂
筑屋俯平湖百顷风漪涟湖底行白云湖外横青山仙官踏两鳬游戏来人间清都在天上欲去懒着鞭百里可盘薄苦无敲扑喧试出持蟹手为民奏鸣弦潘郎儿辈尔栽花作春妍渊明未甚高料理种秫田卷箔坐绳床香吐一缕烟白鸟入空蒙飞鸿度云边个里不着愁心与物共闲渔榔劝客饮玉色亦粲然目极意不尽老蟾生莫天
生朝无以自慰作留贫荐一杯
私居饭半菽官舍食无肉何乃太清生囊无一钱蓄人言骨相寒有智不如福贫者轻於叶富者重如玉轻重信然否世情手翻覆相彼守钱虏无厌溪壑欲口不谈古今枵然瓠壶腹渠固笑我癯我亦笑渠俗珊瑚数十株胡椒八百斛冥冥鬼瞰室一跌赤其族未若贫而安高枕睡常熟我家云溪阳欹侧数椽屋屋後莳菘韭屋前种梅竹室中四立壁但有书可读世故驱我来营此升斗粟仕不上青云何如返耕牧颇怪草玄翁乃谓贫可逐卒岁一布裘终朝一饘粥此外何所求吾生无不足
用前韵荅黄一翁二首
緼袍敌狐裘晚饭可当肉讳穷竟未免岂不爱储蓄嗜利颡有泚恐愧王承福财固祸之媒越乡忌怀玉君看座右器已满即倾覆圣贤用功处清心而寡欲於世淡无求乃能实其腹谁令入青衫失策混流俗黄子振鹭姿笔力扛百斛笑人龟手药欲售先聚族知予颇清苦应物未圆熟游宦不能巧俯首立矮屋锻链知精金祁寒见松竹自立不坚定庸行徒圣读谁谓漆园高俯首欲丐粟穷作扣角歌老厌淄川牧古道寖斵丧时人方逐逐有田南山南可办一盂粥请赓归去来世路早收足
豆羮采藜藿鼎食厌梁肉士欲齐得丧胸次要涵蓄我晚颇闻道宁有慧无福外物皆浮云此道等珠玉阅事如阅棊已过安用覆回光照诸妄稍稍淡无欲与君共玄谈一笑时捧腹更以诗留贫此语颇惊俗细看苜蓿盘岂减槟榔斛见金不见人渠辈非吾族君独臭味同吾固知之熟平生求益友今日并墙屋不肯兄事钱宁以君呼竹力学追古人经史费抄读我方病少瘳拥衲肤有粟百念渐灰冷有牛不须牧君如汗血驹堕地必驰逐甘为走踆踆耻作雌粥粥有玉未尝献岂忧终刖足
过幕阜山
昔闻幕阜古洞天偶驰瘦马行山前诸峯却立一峯出苍龙堕地走复蟠谁烧丹竈汲丹井絶顶万丈巢飞仙扪萝攀磴敢惮险欲往未有一日闲仙翁见我定拍手笑我诘曲来人间雨淋日炙行路难何如鸾鹤游云端人生不比金石坚向来青鬓今苍顔百年富贵草头露何乃自苦縻一官虽无道骨可不死亦欲早挂头上冠南山之南北山北筑屋翠微高枕眠
平江道中
笋舆踏瘦石挥汗日亭午山断忽眼明人家住溪浒解衣近緑隂隔枝鸟相语好风送凉来坐久失畏暑潭潭一水緑可以浣尘土樵歌响空谷渔艇散前浦丘壑太寂寥从俗祗自苦征夫问前途欲往空顾伫
喜雨歌
去年夏旱田原枯龙骨取水禾不苏张颐待哺神所悯吏既祷之甘雨随东阡西陌喜相贺化我硗确成膏腴炊稉醸黍作秋社翁媪醉饱儿孙嬉今年种艺方入土梅天宜雨还不雨高仰之田龟兆开汚邪亦半无流水帝从人欲不待祈丰隆击鼓羣龙趍山南山北起云雾雨脚急来如绠縻富家安坐有红粟田家作苦惟饘粥丁壮力耕儿饭牛旱时得雨胜珠玉
沿檄如蒲圻讯民之食菜事魔者作诗悯之
三代日方中为民破重昏既蚀复光融孔孟道益尊古礼今则亡陈编意犹存饮燕用觥筹荐享羞羔豚瞿昙何为者髠首徒实繁不饮非畏义不杀非知仁举世昏不悟跣足行荆榛胎祸产妖幻与佛岐又分俗愚有罣误吏议多深文怒言必溢恶疑似恐不根黔首亦何罪可悯不可嗔大道若返古怪说难眩民帝居虎豹守此语谁扣阍
和沈粹卿登南楼韵
鼓角声悲城上头沈郎怀古一登楼下临平楚容回顾北望神州定欲愁叫日征鸿云路冷嘶风战马塞垣秋人间俯仰更兴废江汉滔滔万古流
晚春书怀简陈巽叔二首
畏病不多酌遣情时自吟絮飞春漠漠树密午隂隂壮县今岑寂微官有陆沉青山啼杜宇未断故园心
二
花片已零落緑隂遮短墙园蔬春笋长官酒腊醅香挥麈故人少杜门闲日长不妨时过我谈笑倚绳床
和廖守岳阳楼韵三首
湖水无波赤蹴天君山蟠结独岿然未须吊古怀骚客聊复凭虚揖吕仙霁月光风供笑傲长篇短句总流传尊中况有蒲萄緑试作长鲸饮百川
蛟螭旗尾拥楼头偃仰胡床护一州水濶三江成滙泽风高六月有清秋长吟不减白苹句坐啸能分黄屋忧凭槛可穷千里目角声呜轧楚帆收
清香燕寝憩儒先出对湖山一莞然红斾小驱聊缓带青云直上且扬鞭肯容坐客同挥麈莫惮行厨费击鲜种就巴丘桃李迳不应画诺更留连
和留献之出郊劝农
澜翻布谷唤春晴浩荡花风拥斾旌野老无知须户晓长官着意自山行四郊烟火皆新集百里汚莱未尽耕前日惰农今力穑闾阎闲暇政寛平
和游尧臣劝农韵
传呼稳凭笋舆行喜见漫山麦浪平道上老农皆好语年来瘦地有新耕草深黄犊阳坡暖雨过青蒲野水生桃李隂中春事好田家鸡犬亦欢声
到胡道士草庵二首
清风飕飕竹万个白日寂寂茅三间春深只有鸟呼梦地僻略无人叩关岂但壶中堪避世也胜图上可游山出门回首不能住输与道人闲复闲
緑隂啼鸟户庭幽解带聊为一夕留行李未知何日了转蓬方觉此生浮市朝役役兔三窟今古悠悠貉一丘得似黄冠林下住何须控鹤上瀛洲
旅中书怀
燕子未归寒已退海棠半落雨初晴他乡异县见春色远水平芜关客情道路不来黄犬信烟波深负白鸥盟数奇落在千官底敢叹儒冠误此生
到夀安精舍
佛宇崇崇倚翠微万株松盖碧相围崎岖短策频行路盘薄胡床暂解衣自笑将身为马走不妨着眼趂鸿飞枕流漱石平生事却为蜗蛮定是非
岁莫官舍书怀二首
九霄侧目不飞扬落在荆湖又一霜寒日无辉溪水冻春风有信野梅香少年豪气今揫敛小隐生涯尚渺茫叹息衣襟渍朱墨镜中容易鬓毛苍
三径无资出宦游归心日夜遶松楸络头不尽奔腾志侧翅聊为饮啄谋捉麈纵谈无好客卷书独坐有清愁陶泓毛颖成何事弹指人间岁月流
闻杜鹃
稻秧出水緑初齐忆在田间把一犂留滞天涯归未得杜鹃何苦向人啼
野凫
白水满塘蒲荇青野凫相对浴春晴背人飞去犹回顾我已忘机莫浪惊
林监生日
玉融秀参天人物时炳灵小春气候佳产此千人英酌酒为君夀不惟祝年龄君家屋渠渠鹤发居中庭前有棣华秀後有兰芽馨安用执象简始足为君荣置身瓶盎间恐损双鬂青试占眉间黄身闲即蓬瀛
留献之初得孙
蓝田美玉骊龙珠天马之驹丹凤雏平生眼底未曾见物以希有为珍奇世间凡子乏英骨?犬虽多安用为留侯丰下宜有後更积隂德栽培之大儿崭然露头角胸中箧笥罗诗书文章机杼有家法睥睨云汉思高飞小儿学语解揖客眼如点漆肤凝脂家庭有此万金产何忧门户无光辉乃翁昨日坐堂上津津黄气溢两眉女奴走报子舍喜紫兰玉树生孙枝不须老释亲抱送此真天上麒麟儿我来欲与汤饼客对翁夀以金屈巵看渠一岁能识字八岁落笔驱文辞三衢之留世冠冕公侯衮衮当无疑他年我未髪须白已见此子摩天衢
野次欲访于从周不果因寄二首
见说南山下云霞好隐居草深幽径断心远俗人踈倚杖时观获焚香只读书宦游无此乐令我忆吾庐
二
佳士不可见清游难豫期此心虽眷眷欲去却迟迟白酒应新熟黄粱亦可炊稍闲当跃马说与主人知
过凤隐山
落日孤村静青松一径斜问程愁客路托宿到僧家香鼎生云穗茶瓯涌雪花胸襟添道气隐几息喧譁
出游郊外七絶
漠漠野田新水生花枝一笑欲倾城孤村曲坞皆春色信有东风不世情
幽鸟共歌春意好闲花巧笑客愁多酒徒诗社俱踈隔如此东郊景物何
闭户不知春色佳柳梢欲暗可藏鸦鸭头新緑齐腰水女颊轻红刺眼花
道上东风掠面轻一犂雨足得新晴草头蛱蝶自由舞林下鶌鵃相对鸣
孤烟近见数椽屋急水时行独木桥入眼异乡风景别修眉一抹暮山遥
快马駸駸穿野径春风处处见山花不须举首看回鴈家在南头天一涯
云昏山色收图画雨过泉声杂管弦马上得晴春满眼好花迎客亦嫣然
旅中思家
野田既雨水皆满山路无风花自香且复将身供世事也能随处对春光絶嫌俗物眼多白未办生涯髯已苍待看樝梨粗可教老夫耕钓即韬藏
至灌溪予瓌老二首
春风一路百花开踏遍空山特地来莫道沤麻池水浅千寻飞瀑吼春雷
食肉定知非虎颈腾身自笑不鸢肩相逢莫话青云事借我清风一枕眠【瓌谈相】
宿野人家
破篱犬吠月将落曲沼蛙号天欲晴日出东方尘满眼不如欹枕梦魂清
闻蝉
緑隂遮日忽鸣蝉堕地残红色未蔫两岸垂杨低蘸水梦魂时到故溪边
山行二絶
路回穠緑屡低盖风定落红时点衣行李驰驱无暇日客情乡思两依依
尽日扶舆度乱山石根古涧水潺潺孤烟时傍翠微起疑在新安道路间
春日二絶
柳影人家燕子飞东风落絮罥游丝欲题崔护桃花句惆怅春深子满枝
野花无赖作红白香力也能来着人古涧寒泉山下路道人别作一家春
到常清寺予哲师三絶【哲亦徽人】
扣关解后老支郎见我丁宁问故乡自说病身归不得花开叶落几凄凉
寂寂松门古道场暂容倦客拂横床老僧欲尽殷勤意林下春风茗椀香
古井寒泉久不波岂贪好梦到南柯夜来雨过嵓花落好鸟留春自啸歌
晚憩田家二絶
家书未到鹊先喜春事无多鸎又啼偶对好山留客坐緑隂遮屋日将西
山间一径牛羊迹林下数家鸡犬声底事居人苦争畔闲田官正募民耕
留山间即事
暂留野次倦征行差觉山林气味清日酿梅酸新雨过山连空翠淡烟横东臯水满起农事南国草青回鴈程拨置文书聊隐几笙歌一部听蛙鸣
出郊书怀
扁舟蓑笠寄平生元是江湖一白丁偶着青衫持手版懒占黄色上天庭正须每事问三尺未暇对人谈六经啼鸟数声春事了故乡回首几长亭
野次遇雨
木末云屯飞雨音柳梢水到小溪深身随王事有行役家在江南无信音但得林泉堪着眼莫将轩冕更关心拂衣何日径归去青鬓不禁愁绪侵
酬陈叔裕四首
扣关倒屣略从容惊见文章豹管中水濶山遥俱倦客花明柳暗又东风锦囊收拾语皆好黄卷沉潜经可穷会看卧龙腾踏去知贤吾或似庞翁
花枝破蕾作轻红渐有春愁入眼中傥可登楼销暇日幸无举扇障西风朱弦自奏难谐俗白璧深藏莫丑穷樽酒论文期欵曲骊驹催客陋江翁
未能筑室隐墙东偶尔书名宦牒中罗雀门空无俗物骑鲸客至有仙风刀头虽折故乡远锥末不营生理穷意欲挽君来酒国接?倒着任山翁
天台远在浙江东景物应曾到梦中但有锦囊盛白雪苦无罗袜舞回风闭门花鸟春心薄隐几诗书日力穷益友琢磨吾岂敢西隣仙吏有诗翁
上已
莫春祓禊好天气不到水边流一杯旋擘红泥尝煮酒自循緑树摘青梅淹留异县客多病迢逓故乡书不来历历旧时行乐处凭栏小立首空回
过灵塔寺
萧寺经新雨山间六月清松梢凝翠滴蕉叶自风生古塔岿然在僧鱼冷不鸣旅怀多感激高树又蝉声
过西仑庄一宿
南首巴陵道篮舆小作程欲随王事去颇恋佛庐清一雨暑欲退四山秋有声流年欺鬂发摇落又关情
酬李秀才
系马松根倦欲休入门解逅得诗流暑天客里难行路莫雨山间便觉秋共对青灯谭世事惜无斗酒破牢愁黄花可摘吾当返肯过桃溪一醉不
湘隂道中
道出昌江险翩翩马足轻流萍嗟远宦行李偶南征地带长沙湿川通湘水清凄凉怀屈贾天濶莫云平
喜晴
云上山椒鸣竹鸡愁行客路踏青泥穷人也得天调护乞与新晴可杖藜
雨中山行
暝烟有客投茅舍春水无人渡板桥满地落花愁寂寂连天芳草思迢迢
春日即事四絶
晚晴鸜鹆自相语春冷海棠犹未花把酒排愁先畏病拥衾作梦欲还家
年少逢春喜欲狂长年心事易凄凉胸中不可无今古坐阅陈编自炷香
着人春气浓於酒老眼倦看深浅红只有睡魔降未得铜瓶鱼眼沸松风
小园桃李怯风雨春事一年浑得晴燕子欲相牵率去踏青吾不敢徒行
雨後继成二絶
草泥融处堕蔫红社近寒生雨又风未办把杯供一醉花开花落太怱怱
水摇山影緑沉沉雨打花光故恼人赖有海棠倾国色嫣然一笑解留春
陪留宰游灌溪回饮县圃六絶
泥融紫燕欲营垒日煖黄蜂争取花试向静中观物化蒲团相对坐僧家
花暖不胜胡蝶狂松间支径午隂凉沤麻别自有春色鼻观同参佛土香
樽中欢伯解人意乞我桃皮杏眼红一笑劳生那易得回鞭落日马嘶风
入眼山花尽笑迎双凫飞处雨初晴二年踏遍桃溪路擕酒寻春只此行
高烧?炬照深红恐负一年花信风恶客敢辞今日醉明年别去定匆匆
东风桃李可招客吏事尘埃能困人醮甲一杯留我醉知公胸次有阳春
和留宰赏荼蘼二絶
郎官唤客坐花旁尽日杯行笑语香醉看緑云笼暖雪不知憔悴落他乡
得酒衰怀亦满觞不禁花气逼人香醒时忍见风吹尽玉质温柔是故乡
陈推官幽居十咏
彭蠡归舟
三老樯边尔汝颇疑居士知津赖有白鸥无恙肯来迎棹相亲
山堂旷望
俗物令人眼白鈎帘领略湖山袖手倚楹独立孤鸿灭没人间
重湖泛月
四顾水光无际自操一叶轻舟天濶氷轮欲堕短桡犹在中流
星湾晚钓
割据一湾风月棹行冲破青苹未有霜鳞贯柳注心不在垂纶
雨後观瀑
银汉倒倾波浪玉龙怒挟雷霆雨後遥看更好斩新泉白山青
松径闲步
两行松盖遮护下有苍苔地衣试我青鞋布袜支筇却立忘归
溪上赋诗
阅遍岸花汀草捻髭危坐渔矶一笑冥捜得句溪山争吐光辉
林下避暑
灌木樛枝密叶南风细细无声不用蒲葵到手个中六月秋清
载酒寻梅
幽花信美如玉不愿游人见知唤取麴生同载为春物色南枝
雪中访隐
寒气侵凌鹤氅苍头急打柴门鹊把氷枝欲语山人喜色春温
宿公安二圣寺
蒙城一市万人聚一堤如虹作遮护风涛悍怒鱼龙宫濒流压以青莲宇潭潭广殿不动尊夹立二丈力士身楚帆蜀柂日衘尾过者蹴然生畏心粥鱼斋鼓二千指我贫未办作檀施明朝踏霜出江头借佛定力扶扁舟
寓江陵能仁僧舍二首
客里岁月晚春生梅柳枝弟兄嗟别久儿女话归迟拙直将安用飞腾敢自期老支刚笑我底事作痴儿
二
容膝非无地安心即是家焚香翻贝叶汲水养梅花无客同持酒呼僧共煮茶夜寒风力劲谁是老丹霞
夜坐
月白侵衣冷窻闲对一灯淹留归未得进取我何能空室无夫女清谈只衲僧不嫌身寂寞絶喜睡瞢腾
复州道中二首
岁事已告华客行殊未归蒌蒿穿雪长水鸟背人飞沮洳蒹葮远村墟烟火稀边风吹莫色短策度斜晖
二
私喜归期近天边更远游士须尝险阻吾敢恨淹留尘事蚁旋磨浮名鱼中鈎春风桃李月倚柂看东流
夜宿江上
夜宿江边芦苇丛江流浩浩吼天风西南阙月淡无色拥衲不眠听塞鸿
赠李居士弃官为僧二絶
踏破青鞋走四方年来收脚坐禅床更无言下商量处静对窗间一炷香
遮寒破衲雪蒙头笑我浪怀千岁忧解下腰包只如此赤无莫莫与休休
双溪类槀卷三

[book_title]卷四
钦定四库全书
双溪类槀卷四　　　　　　宋　王炎　撰古律诗
春日丛桂书舍偶成二首【江潭所作】
芳草青青昼掩关倦游心绪叹重山寒生怪雨盲风後春在斜阳暮霭间杜宇劝人归小隐桃花笑我欲苍颜腐儒未解谋生理鱼蠧陈编不自闲
檐头燕子话新晴客里春来何似生短榻曲肱眠未稳好花刺眼笑相迎生憎重碧盃中物懒趂踏青江上行燕坐翛然有佳处耳根更听读书声
用前韵荅弥明圣言二首
清昼浑无客敂关不知春色满溪山少年侧目云霄上今日藏身翰墨间挥麈逢君谈世事举杯为我变衰顔归来更倚绳床坐賸得劳生一日闲
游丝落絮弄春晴挽我花边唤麴生挈榼在门惊剥啄褰裳出户喜逢迎小园曲折藏三径暇日从容共一行且复解颐谈衮衮圣贤深处不容声
用前韵荅继周丈二首
云路鵷鸿度九关谁知雾豹隐南山追怀先世交朋旧幸拜英姿丈席间叹我壮年犹白发知公有道养朱顔运斤肯试成风巧当许抠衣侍燕闲
士女春游喜得晴焚香燕坐太清生遶枝乌鹊如相语排闼青山不待迎倦客琴书来寓处前人杖屦昔经行平生父党惟公在发药宜闻謦欬声
家仆来丛桂告米粟不继
来时花柳未全春燕子将雏已夏深破镜望中占远信扊扅歌里有悲音青衫得禄犹弹铗白发欺人欲上簪筑室买田谋小隐探囊何日有黄金
书舍遣兴二首
意里谋功业闲中度岁年诗囊浑漫兴酒榼更无缘久客荒三径归耕欠一廛懒扶藜杖出回眼入陈编
二
山好晴边出风微雨後凉凭栏幽鸟语步屧草花香尘事何时了浮生有底忙此身垂老大不自决行藏
即事
桑尽蚕皆茧秧成麦已秋山云翻黑雨溪树没黄流红粟方翔贵苍生未病瘳茅茨烟不起饱饭得无忧
贺吴继仲母氏生日
青都仙子玉链顔五云深处乘青鸾桃花欲实王母老桂花半落嫦娥寒芝英琼蘂薄滋味绦霄倒景窥人间风微水麝香可掬雨定海榴红欲燃中州风物亦自好翩然万里来云軿潭潭院落春不老别有日月藏壶天狻猊不动烟缕直吹笙伐鼓开宾筵九重紫诰照环佩两儿緑绶扶金船南山可平海可竭高堂欢乐无穷年
清化寓居
委巷何深僻侨居太寂寥古墙行络石乔木上凌霄赋就贫难逐诗成隐莫招固穷吾辈事心地要逍遥
秋旱得雨
下田出龟兆高田半黄埃禾穗槁欲死益以蟊贼灾钲鼓竞祷祈民病神所哀划空走笑电隐地鸣怒雷云将为前驱颇送甘雨来老穉喜欲狂稍觉生意回鸡豚赛秋社屈指篘新醅米价免翔贵我亦怀抱开凉声遶松梢披襟可徘徊执热汗如雨得此亦快哉短歌当甿謡因以侑一杯
夜坐偶追悼猪哥不觉流涕因以絶句写其悲
三年娠孕疑希有千里乡关不共归旅殡新坟今宿草西风老泪更沾衣
除夜官舍独坐【此以下潭州所作】
半世更忧患微霜入鬂边旅怀尊有酒官况客无氊故国踰千里浮生又一年遥怜小儿女今夜话灯前
到城南园瞻南轩先生遗像
入门荷香净步屧柳隂湿欲写情郁陶翻引兴萧瑟瞻望堂中人玉色而山立六学妙经纶未试百之一身存天下望身没海内惜此道付谁传丹青但陈迹楼边好山近竹底凉风入两鹤韵亦高导我转湖侧独游何太清滞念亦可释门关莫返锁愿言日散策
用前韵荅彪讲书
薄游城南园堕睫衣袂湿斯人既骑箕有客犹鼓瑟凛然气如生可使懦夫立当时道义交彪子居其一尝试问所疑倾倒无吝惜逝者不可作往访杖屦迹欲返更徘徊远岫邀日入缅怀经世心伐辐置河侧立朝道不容忧国意难释敢负门下知晨夕自警策
送李侍郎归衡州二首
系?南风直转柂北风微轻云载雨来凉意生綌絺江神真解事稳送六幅蒲篷窗卧胡床鸥鹭相追随落帆衡阳岸新旧迎公归儿童竞挽袂父老前捋须明时有勇退晚岁善自颐稍添数髭白不改两颊朱松菊对主人亦自清而腴门外无车马室中但琴书青鞋时出游不用藜杖扶翛然万物表意得乐有余乃知上要津不若还幽居
道重物自轻心清内无慾未定胸中见难行天下独冠盖上青云着鞭竞驰逐南山有德人一笑遗宠辱岿然殿诸老足以镇浮俗一出上禁林再出拥牙纛本无圭组累归去便野服譬如山中云润泽滋草木未雨出嵓岫已雨反幽谷明月共樽罍清风满松竹问谁从之游韦编能熟读人生了婚嫁意愿何时足傥肯割半山诛茅从卜筑
和谢安国求砚
灵均葬鱼腹贾傅问服臆挽我来访古穷鬼信有力敢恨客氊寒私喜无吏责稍稍集韦布时时论文墨濯缨湘水清拄笏湘山碧陶泓耐久朋笑我玄尚白今代谢叔源人物居第一诗来招石友愿费黄金镒氷丝固希有雾縠亦罕得何以报明珠更觉意羞涩回首歙溪上寂寞子云宅当求玉堂様特来献词伯胸中五色丝一用可华国视草须若人擕之上文石
和谢安国韵
虎豹嗔人上九关不妨拄笏看云山家声元是封胡後人物还如晋宋间解组闻公真有意折腰顾我亦何顔故园无地开三径敢说归耕是等闲
送谢安国归清江
轩冕喜而忧山林静而闲宠辱皆妄事请看槐梦安世人悟此少低头缚微官足跌尚欲趍翼倦不肯还谢公湖海士着眼高尘寰心如玉壶氷当暑气自寒怀璧不愿市懒上青云端亲朋劝之仕晚出弹其冠未令据槐厅亦合登蓬山造物拙用大束带来侯藩掉头厌多事袖手思故园眉间已黄色镜里犹朱顔家住玉笥西别有壶中天千亩稻秫肥三径松菊繁妙得诗酒趣小作杖屦缘鸿飞霄汉外蝉蜕尘埃间我方自窘束仰屋坐长叹欲仕苦无津欲归苦无田野鹿念丰草老骥困短辕终当抱琴书从公掩云关
题王倅来泉
寒泉一窦行修渠日夜输来为纳湖荷花菱叶并篱落平分十顷青玻瓈锡山老湫暗流注此泉疑自玉龙吐问公泉中何所有明月可弄不可取
又题巢林
闤闠深居似林谷缘坡手种青青玉市声不向耳根来蒙密中间深结屋鹪鹩但愿巢一枝鸾停鹄峙意何如青云千级风在下飞翰稳去摩天衢
过浯溪读中兴碑
日光玉洁元子辞银鈎铁画顔公书百金不惮买墨本摩挲石刻今见之猗那清庙久不作其末变为王黍离春秋一经事多贬鲁颂四篇文无讥渔阳鼙鼓入潼华公卿徒步从六飞朔方天子扶九庙京师父老迎千麾紫袍再拜谒道左上皇万里旋銮舆牝鸡鸣晨有悍妇孽狐嘷夜有老奴扶桑杲杲未翳蚀但歌大业吾何疵首章义正语未婉前辈不辨来者疑正须细读史克颂未用苦说涪翁诗许张劲节震金石李郭壮武如虎貔断崖苍石有时泐诸公万古声烈垂天怜倦客有所恨雨湿江寒催解维神州北望三叹息翰墨是非何议为
和赵行之三首
未暖柳梢緑已暖花梢红胸次有天和本与春意同士戒溺於慾物忌居其雄西山有理窟一室惟清风
二
义利毫发间其末分舜跖葛藟多攀援乔松但孤立阳鱎贪芳饵鵷雏食竹实知道贵含光露牙多召敌
三
转?有触讳拭面或逢嗔刳心踏风波未免悔吝生葵犹卫其足况此千金身山林本逍遥无虞莫从禽
湘中杂咏十絶
朝阳嵓下莫云冷冉水矶边秋树深欲吊元和柳司马溪山无力挽归心
江树踈踈兼密密云根怪怪复奇奇风光冷落无人问付与渔翁理钓丝
昨日北风频打头今朝风定却安流江山如画供诗眼隂雨无端酿客愁
有怀冉水柳司马更忆浯溪元道州仕宦两公俱落莫斯文千古共传流
顺流鸣橹不论程上水开帆取次行逆顺自从人意转风生波涌本无情
江天云暝雨垂垂日暮移舟口岸时拈笔欲题还袖手细捜摩诘画中诗
中流四顾浪花平双橹夹船鹅观鸣欵乃声中山水緑不妨缓缓计归程
荡桨妨人拥衲眠篷窗细雨湿炊烟江神念我怯行险收却风波稳放船
江头昨夜雨何似新涨平添一丈强倚柂稳如天上坐顺流明日到衡阳
舴艋轻轻载短蓑苹花风急起沧波凭谁唤取玄真子更作湘中渔父歌
秋怀二首
镜中忽忽老侵寻政坐文穷自陆沉独对西风搔短发欲谋小隐背初心江湖鸿鴈天将冷篱落黄花秋又深拄笏看山聊尔耳懒弹緑绮索知音
朅来云梦泽南州风物萧萧两见秋三径草荒真左计一官氷冷更何求莫招毛頴论时事且唤麴生浇客愁短艇轻蓑良不恶此心何敢负江鸥
游岳麓三絶
湘山湘水极清远特地来登百尺台不尽胸中丘壑意又从沙尾唤舟回
百级苍珉到佛宫汲泉煮茗听松风不须骑鹤摩云去只要心游碧落中
山椒却立小迟留欲傍江山洗客愁不觉凭高来远念此心潜与水东流
冬日书怀四首
治身如治玉所贵无瑕疵玉美不愿市身修岂求知人生为糊口乃尔敛板趍渐失两鬂青莫浣双袖缁勿用怀不平张急声易悲
韲盐虽淡泊义理极隽永士唯知此味未语已相领同流有淄渑何用勤造请不敢眼青白口诺心未肯平生环堵中三径自氷冷
客来倦捉麈客去徐挟书儿曹厌官冷数问何时归岂知庇风雨未办蜗牛庐老我怀百忧又自一解颐雨流木偶行久矣无定居
结茅緑隂下四壁但图史时亦有好事相过欵名理舍之学宦游蓬转不自已岂无山水音尘埃被緑绮幽梦遶云溪拏舟弄清泚
雪中官舍独坐闻薪炭翔贵因成长句
天寒吹堕一尺雪官冷酿成千斛愁酌酒到花非所欲束薪如桂若为谋风前鹤氅谁擕策江上渔蓑自舣舟凭仗六龙回日毂稍分轻暖到南州
萧参议雪中宴客朱佥判有诗因次韵
飞花落絮自何来勾引诗翁酌梓罍濯鼎有冰宜煮茗擕筇无路可寻梅江城琼玉踰千顷古锦珠玑溢百枚闻道夜阑车马散难窥寉氅御风回
不惯长安曳履游贪看氷柱满檐头素花一色如梅岭碎玉无声欠竹楼蜡炬欲残方夜永金钗半醉自春浮无氊独坐君知否也卷陈编索酒舟
和林宝文鹿鸣宴韵
材如杞梓总堪论气压龙媒定蹑云画戟凝香供张饮彤墀射策待方闻月中折桂虽堪喜马上看花未足云忧国爱君伸素志始酬劝驾意殷勤
和林宝文喜雨
山椒霭霭暮云徂一雨翻盆物尽苏父老相逢笑相语今年和气旧时无
丰年謡五首
满箔春蚕得茧丝家家机杼换新衣五风十雨天时好又见西郊稻秫肥
纵横南陌接东阡妇饷夫耕望有年前此丁黄饥欲死今年米贱不论钱
洞丁猺户尽归耕篁竹无人弄寸兵要识二天恩德广黄云千里见秋成
睡鸭陂塘水慢流离离禾稼满平畴共言官府催科缓饱饭浑家百不忧
稻如马尾覆沟塍桑柘隂中鸡犬鸣收获登场便无事输租人不入州城
和林宝文吹暑轩二絶
木末长风送雨来田家远近稻花开披襟燕坐黄堂静一笑江山爽气回
藕花香里画船横人静惟闻洗玉声四野清平公燕喜隐然方面有长城
再和林宝文三絶
要知好雨自何来和气连云拨不开廊庙为霖须妙手即看力斡大钧回
千里山川含秀色四郊鸡犬散欢声更呼屏翳从颐旨润泽无边浃属城
阳开隂阖四时更谁解均调玉烛明画戟香中沛恩泽祥风甘雨自流行
李阁学挽诗三首【代林宝文】
物望推耆哲岿然可镇浮莫年登近侍再起殿南州不乐分铜虎方期杖玉鸠胡然归未久仙去杳难留
二
止水中心静浮云外物轻行藏无悔吝存没备哀荣士类思前辈朝廷失老成衡湘人物尽念旧若为情
三
频岁仍饥馑三湘要抚绥分忧承帝命遗爱结民思自有栾公社何须叔子碑若书耆旧传清德不磷缁
魏丞相挽诗三首【代林宝文】
士论崇高节宸心眷朴忠调元才玉铉均佚即琳宫补衮嘉谋密平衡道揆公惜哉当国浅不及究成功
二
冠劒青云士艰危孰奋身向来持汉节径去犯边尘既用公为相方知国有人凛然生气在端合画麒麟
三
衮绣遗三事松梅共一川小溪空胜景先陇忽新阡上悟流言妄人思旧弼贤忠嘉虽削槀合付杀青传
黄致政挽诗二首
後学资模楷先生久里居两儿聨玉笋三命佩银鱼米廪无重席蓬山孰校书如何遗此老宰木遽萧踈
二
禄养更迎侍消摇介夀康壮图虽偃屈潜德竟辉光可惜今埋玉无由自奠觞他年观上冢千骑拥龙冈
贺东宫诞辰【代林宝丈】
万国乾符正千龄鼎祚长春禖膺眷顾甲观肇休祥紫极聨前曜青宫位少阳五云凝喜色重日烂荣光继体临崇福承顔侍未央犀簪羣后表象辂两宫旁气接金行爽天开火德昌慈皇年有永大帝夀无疆钦爱诚弥笃温文德自彰乔枝方叠?瓜瓞寖垂芳储禁铜扉肃官僚玉佩锵旌麾张十戟笋簴列三厢恭命来南纪驰情望左坊也叨持虎节莫预献鸾觞海润涵羣彚霞骞映四方愿言申戬谷夷夏仰元良
和王右司游南岳得晴
笑披鹤氅上坡陁风籁无声日气和絶顶琼瑶蒙竹树上方宫殿隔藤萝雪花夜堕方如许天宇晨开岂有他一点春阳温厚意积隂消释自无多
和萧参议游岳麓八絶
登临须返意须留目力无边不着愁收拾风光归古锦千嵓万壑献清秋
逐客当年出帝乡不容踪迹到黄堂苍崖屐齿今安在公独怀思未忍忘
凭栏落照俯江天睥睨诗翁翰墨传试为江山重着语笔端桃李恰争妍
泉遶云根玉雪清苍珉百级可堦升汲泉煮茗松风起谁识无尘有髪僧
清风峡里水清泠不但琮琤可静听秋桂秋兰在深谷更堪鼻观挹幽馨
每到精庐即少留品题清境甲湘州游山脚力犹强健缓步曾登最上头
萧寺相望湘水西谈玄谁解析精微圣门自有超凡地懒向林间问衲衣
近来曾与二三子凖拟诛茅紫翠间老石摩挲堪篆刻恨无笔力记西山
和王右司游南岳三絶
懒跨狨鞍趂晓班却穿蜡屐小游山山头草木生光彩玉节曾行紫翠间
乔岳雄於楚粤间衆丘迤逦酿高寒青藜拄到云霄上见得心如眼界寛
祝融独秀压羣峯登览虽终兴未穷人物与山争峻特也宜班爵视三公
林宝文生日
乾健运元气斗杓默回旋千岁生一圣半千生一贤间世有异禀天意非徒然皇极在人心俗学无自得天意兴斯文公独抱深识微言发绪余河汉浩无极士气久不振罢软无刚风天意眷吾君公独奋精忠雷霆不能惊正色撄神龙膏泽不下流闾阎有憔悴天意佑斯民公独藴慈惠春风小披拂万物回生意既赋以全德必益以夀祺其顔如渥丹天意可测知再拜上黄堂一洗玉屈巵戬谷既鼎来何以致祝辞在外守麟符十连蒙宠绥在内调金铉四海无忧虞邦人丐公留天子遄公归臞儒愿控鹤云路从先驱
和王右司回鴈峯韵
宦途多远游王事无宁居人生亦何求意足即有余候鴈到衡阳不肯更南去达人识其几青云首回顾不受宠辱惊进退皆裕如平生金石心此诗岂欺予田园归去来千载渊明语妙句当并传来哲定深许
送王右司移江西宪
日边好音来绣斧移轺车九重寄视听四牡烦询咨才德难两全有即时所须平生经纶学丰蓄乃啬施底柱阅颓波去就难招麾湘滨督飞挽未曾费符移举鞭有流钱民瘠亦自肥揽辔不可留父老结去思星台照芹水寒士增光辉心旌遶门阑意往身絷维叱驭岂惮行愿言谨驰驱遥知章贡上喜色生里闾旧闻珥笔风家有城旦书公行将直指淑问如臯苏桁杨无幽枉雨露皆沾濡东望尺五天入觐聊假途善类望主盟至尊渴谋谟正须画麒麟未用思蓴鲈
和马宜州卜居七首
卜居
一丘一壑胸次来在市廛结庐只恐飞腾燕颔未容袖手深居
足堂
身外成亏万事人间宠辱百年丝毫不挂念虑一榻清风昼眠
复斋
哲人慾不丧道昧者是难胜非学贵复之不远在知心体危微
退圃
争利慾心汲汲争名私智闲间公独退身一步静中着眼回看
欣欣亭
卉木俱含喜色日迎杖屦床前晚秀早芳相续四时留得春天
氷雪轩
史君甚爱竹弟欲与渠为二难岁晚青青玉立不须俗眼同看
白莲池
处士幽居安在荷花十里西湖无谓一池褊小以人为重何殊
九月到白石先妣茔所【此以下自长沙归乡所作】
不瞻宰木过三年霜露凄凉倍怆然马鬛但惊荒宿草龟趺未办表新阡平生锺釜空遗恨旧物桮棬半不传鸿鴈差池风雨急吞声清泪彻黄泉
次韵胡元龙擕诗相访
杜门度永日苍苔生柳隂欹枕唤黄你颓然厌披吟剥啄来者谁一笑逢知心试归与妇谋无酒堪共斟解颐只玄谈清风拂衣襟奚囊出妙语戞玉而锵金为公歌数诗弦以緑绮琴欢伯旧有盟可寒犹可寻
丙午中秋夜
玉斧经年不暂闲修成今夜月团圆老蟾是处光皆满飞鹊如予意未安免与朋侪争翰墨聊呼儿女具杯盘饮酣尚起飘然兴欲访羣仙到广寒
次韵李仲永擕诗相别【将赴临湘】
李侯人物极清真气似灵犀可辟尘平日论心思益友而今刮眼见诗人有官堕在蒹葭境为政恐无桃李春抚字要须寛猛济诵公佳句合书绅
和至卿叙述三首
长年英气易消磨穷达其如有命何进德要须涵养熟读书不在见闻多挥犀欵曲思君话烹鲤殷勤约我过镜里素丝侵緑鬂着鞭圣域莫蹉跎
木偶漂漂无定踪归来依旧叹途穷与君趍向元相似涉世行藏略不同纵使寒松生涧底也胜泽雉蓄樊中一丘一壑平生愿他日俱为桑苎翁
襟期难与俗人论摆落浮名莫绊身妙理自能中酒圣清谈不肯问钱神世情一任手翻覆此道元如肘屈伸隐约形容不枯槁秪应胸次有阳春
和至卿述怀二首
管城脱?即诗成尚挟琴书困笔耕自可追风千里去何妨警露九臯鸣心於外物无荣辱身与虚名孰重轻醉里工为青白眼定应阮籍是前生
老气轩昂骥蹑云丘园盘薄不求闻诗方平淡如摩诘人亦清真似右军无以为家那得尔幸哉有子不徒云凤雏自是尧廷瑞翰墨场中早策勲
吊祢正平【并序　此以下临湘所作】
蜀人韩毅伯游武昌作诗吊祢正平专诋黄祖祖不足责其言盖有为而发也昔孟子谓盆成括小有才而未闻大道则足以自杀其躯正平未免坐此就东京人物论之郭林宗徐孺子黄叔度之樊墙正平未能窥也乃书数语述此意
曹瞒忍杀杨德祖不敢复害祢正平区区黄祖雀鼠辈乃以嬉笑生五兵才虽可爱亦可忌人间险过羊肠路不锄骄气祸之媒祖也不仁衡未智黄鹤楼前江水平鹦鹉洲边春草青凭君酹酒吊孤塚古来贤哲非贪生处士一死泰山重文举一死鸿毛轻
和韩毅伯知命
春风盎盎杯中酒流水潺潺膝上琴个里有人真得趣槐安一梦莫关心
和韩毅伯求鹿皮韵
文豹以皮豜以肉鹿兼坐此命难赎梅花肤革充鞾材人恰跣行畏伤足
次韵韩毅伯病疟
胸襟玉气吐长虹扶老犹须药物功示病维摩非实相戏人疟鬼助文穷笔头排闷诗千首瓮面消愁酒一中无闷无愁始安乐此身何日不春风
次韵韩毅伯谢人惠茶
一线金沙泉脉来官焙初香春未雷云龙小饼到天上露芽濯濯千嵓隈缣缃空满石渠阁鸿渐经成方有托唤作酪奴真薄夫雪乳云腴何可无哦诗舌本费浇灌畏遭水厄徒拘拘岂知佩印乘轩客醉饱牺尊羊鼎侧要试江山第一泉紫凤盘旋苍璧圆书生品味惟三九性自嗜茶如嗜酒
和韩毅伯述怀
洗琖从容对圣贤笑谈未了意凄然折腰我既惭陶令肆志公宜学仲连三沐三熏嗟已晚一觞一咏乐余年人穷愈甚诗方好留取珠玑向後传
双溪类槀卷四
<集部,别集类,南宋建炎至德佑,双溪类稾>

[book_title]卷五
钦定四库全书
双溪类槀卷五　　　　　　宋　王炎　撰古律诗
次韵韩毅伯趣诸先辈送茶
脱腕符移日旁午鱼眼浮香须一煮客来捧腹共轩渠暂时拨置官文书喜客恨无鲜可击满盂脱粟饥时吃睡魔不待巧挤排雪花小啜清风来人生何苦浪驰逐但得所求心自足意在春风晓露边爱惜一旗轻万钱碾破云龙还不饮灧灧金荷扶玉笋渠方醉魄甘沉迷我自诗情要勾引
再用元韵因简县庠诸先辈
书生卯饭动及午姜糁莱丝烦自煮异时甘脆屋渠渠出自空肠千卷书竹间杵臼相敲击茶不疗饥何苦吃泉新火活费裁排呼奴更挈铜缾来蜀客见之心逐逐暂借纸窻休茧足归欤家在淮湖边草魁可买无青钱不办云腴供粥饮空有束诗如束笋青箬小分鹰爪香江上拏舟当远引
和韩毅伯拟别
踉蹡揖客客为谁依旧骊珠色陆离不谓远游来此地未能小隐待何时惯看覆手仍翻手休问开眉与皱眉归去淮山访猿鹤清风满袖自披披
江上为韩毅伯访得便舟
铜墨缠腰雪上头人生一饱亦难谋天明忽暗酿梅雨风暖又寒催麦秋老矣不堪时节换粲然方幸故人留白云呼去淮山住强为江边问买舟
再用元韵二首
牛千蹄角橘千头叹息斯人善自谋文气如虹徒贯日笔耕有谷不逢秋悠悠何啻十年别得得才为一月留女嫁男婚吾未了梦随鸥鹭学操舟
倦游莫忘大刀头老去行藏要熟谋少病若能如万福上书安用学千秋碧云合处来何缓黄鹤飞时挽不留後夜月明烟水濶更呼儿辈洗瑶舟
次韵韩毅伯志别
江头三老风樯急诗叟欲行还却立刚肠不解儿女悲肯为别离襟袖湿翰墨场中空白眉宦游不遂休奔驰平生讷室有秘诀持以赠君君可归静而无譁气方定清而寡慾心自正耳根毁誉等风波眼界枯荣俱泡影得此还家虽退藏被褐怀玉中含光踏破青鞋行万里猛省昨非今近是但看汚渎有灵龟莫道蹄涔无尺鲤
次韵韩毅伯别许宣教
自说覉怀老更慵淮山入梦碧丛丛一尊醽醁人将别三叠阳关曲易终此去若无鸿鴈信相望未免马牛风耕云钓月平生事我亦谋归古歙中
题岳阳守张仲骏浮光亭
三边水墨画遥山下有玻瓈万顷寒蟾兔上时留倒影鱼龙无处动微澜旧来楼观东西出未觉乾坤表里寛更向上头高着眼湖光今作一杯看
又题月台
天心湖面月团圆中着胡床坐广寒玉监照空无尽境氷轮碾水不生澜捣成兔药人难老舞彻霓裳夜未阑愿蹑两鳬陪鹤驾从公飞到九霄看
县圃黄梅半堕草间
荷锄芟草唤畦丁手拾黄梅遶树行结子青青随雨老开花白白本氷清尝新争擘红泥酒知味谁调玉鼎羮齿软眉颦遭弃掷误从雪里竞欣荣
招同官诸宣教一饭用舟字韵成拙句
士要飞腾及黑头肯来挥麈试同谋已擕荷叶招欢伯莫笑花枝欠杜秋老我余年思钓渭诸君他日合封留胸中器度须深濶江汉方行万斛舟
饮阑月上不能留客再成一篇
緑幄隂深数树梅胡床相对手行杯茫茫世事愁眉敛亹亹谈谐笑口开欲把清风留客坐更呼明月出云来咄嗟难办厨中具兴尽翩然命驾回
居民多疫为散药
不信医方可活人但随巫语去迎神凭谁妙手如和缓调护江臯万户春
闻田家挿秧已毕
闻道田家日夜愁黄云白雪不全收稻畦挿遍青如染满望今年倍有秋
偶行後圃成三绝
繁红飞尽緑成隂更有忘忧草色新吏隐何心来对景化工随意自留春
琅玕十丈箨龙孙已向梢头散緑隂他日雪霜顔色好正缘外直内虚心
园蔬入市不论钱忍口休参玉版禅留得新梢过旧干清风六月亦萧然
小鳬
母鸡伏得两鳬雏驯食庭除不待呼水浴泥行随分足不知鸥鹭有江湖
蛙声
官蛙不问雨兼晴阁阁无端聒耳鸣对客自夸闻鼓吹稚圭此语岂真情
劝农出郊三絶
小烦脚力上崔嵬意为仙翁特地来只有白云藏古洞不知黄鹄几时回【古仙洞】
桃花一笑弄春晴布谷澜翻亦劝耕十雨五风蒙帝力愿同父老庆秋成【劝农】
边头万马似云屯凖备秋风压战尘何日将军收虎帐道旁筑屋免勤民【马驿】
出郭视田讼三絶
拨置文书小据鞍举头历历见青山老农指点黄云好为驻双鳬一解顔
木末鹧鸪相应鸣路危笑我不能行湖光浅緑山容碧颇觉心清境亦清
草生弃地没牛深岂是膏腴亩一金野老双蓬俱半脱尚凭蜗角起争心
觅李尉白犬
长安少年好狗马日日遨游五陵下八尺腾骧行地龙突过无前追疾风一箭穿空两鵰堕尚挟白羽腰騂弓回鞭更踏南山路射杀山中白额虎却解重环四尺獒快逐丰狐捜狡兔猎罢归来唤歌舞酾酒割鲜供笑语穷巷书生那有此毛頴陶泓守环堵老来无力跨蹇驴少日青鞋只徒步何况平生非猎师何须有犬如韩卢青氊旧物犹在室吹灯未灭忧穿窬似闻黄耳云来孙丰颅拳尾雪不如从公覔取扞门户主人高枕偷儿避
和黄先卿即事五首
见说幽栖地长年只杜门谁知双井後今有此公存钓月操莲叶批云卧竹根静中观物化画外识乾坤
二
鸿鴈南随暖玑衡北转杓忍贫居自稳得句兴偏饶藜杖难频出蒲轮合见招惜无推毂手寂寞老渔樵
三
水落洲争出天寒日易昏倦游来异县小隐住荒村鹤骨缘诗瘦鸡肤借酒温长须烦洒扫吾欲叩柴门
四
生理今何似丰年亦屡空有愁催发白无乐驻顔红归计何时决诗家乃尔穷悲风吹宰木吾亦梦江东
五
此客来湖上骊珠照北垠山林成独往风月许谁分寂寂无波井悠悠不雨云莫年诗更好何止扫千军
题巴陵宰邓器先北窻
权利炙手热争道俱着鞭鸡鸣已盥栉日莫未息肩中宵一假寐梦想游钧天达人袖手观方寸常超然氷壶不受暑凛凛含清寒消摇北窗下俯仰宇宙寛千诗句有眼一曲琴无弦开尊对白堕拂榻饱黑甜功名不挂念气定神自闲渊明亦一出未倦飞已还我常疑若人本不欲闭关漫仕今墨绶阅世垂苍顔卷舒各有时隐显皆足贤先正文昌丞玉立四近班风流被後昆世以忠孝传丹扆新日月黄图旧山川故家乔木高义气许国坚前贤经济心不在轩冕间才猷时所须何得无里言高枕恐未稳鸣珂终小骞煌煌汉元侯事业光青编
用元韵寄周推萧法
隔岸好山罗数峯遶檐修竹添深丛云溪有此兔一窟将雏德曜随梁鸿一饥难忍出谋食志郁不伸成怪松彼美湓城二君子昔未识面先闻风一如龙媒气深稳不骛捷径行怱怱管城之外别用志懒哦五字吴江枫动中养定自有道须岂不白顔甚红一如鵷雏出丹山律吕节奏藏於胸即之肃肃又盎盎意在寥廓观鸿蒙蹒跚勃窣我何者亦许附在交游中少时浪迹鹿在薮垂老能言鹦入笼心官鄙吝如腻垢见此水镜一洗空霏霏伏雨湿杨柳滴滴寒露凋芙蓉日月逝矣足可惜梦魂不入槐安宫破觥暖浪侵浮蚁小鼎生烟明宛虹为公更作商声歌朔风惨淡吹葮蓬精金美玉有定价叹息钜眼无坡翁
用元韵荅汪广文
十丈花开玉井峯藤萝亦附灌木丛可怜浮食不根着南北羇旅如燕鸿倦飞欲返返未得梦魂时遶三径松故人相见发孤笑执热一濯清穆风小倾家酿歌骊驹有怀未吐行怱怱山寒不开北枝梅地远谁树南荆枫欲谈此意无为领拨灰消尽麒麟红未免随俗且折腰薄以今古浇其胸六经之泽溉万世譬如畦稻宵露蒙陈言有味可涵泳环堵差胜朝市中退之一赋吾未许二禽雅意岂愿笼乘轩执珪何有哉日光熠熠尘飞空由来贤达多下位高原不解生芙蓉龙鱼仙伯妙此理垂云小憩来儒宫洞庭湘山入诗句借与光彩胜赮虹百闻不及一见面独对霜月搔飞蓬清光何事亦多阙试为问之修月翁
用元韵荅邓宰兼简华容孟宰
我行六六黄山峯山中瑶草多芳丛浮丘笑我无此骨倏然飞去如孤鸿随流遂转水上萍失地更屈涧底松絶怜拄笏频看山未免举扇一障风长沙三岁坐兀兀洞庭千里来怱怱拥衾时作故乡梦寒鸦无数啼丹枫茧丝未办竟何补强饭空耗桃花红巴丘健令工制锦况有奎璧星罗胸明月璀璨堆我前老眼照开春雾蒙西寄华容双鲤鱼欲挽渊明来社中颇闻余事戏毛頴亦舞玄蛟蒙碧笼心虽入俗不受尘出岫白云行太空蒹葮四泽风露冷有此美德如芙蓉寻幽或访墨山寺吊古可赋章华宫何时揖两鳬仙共唤麴生行偃虹无边湖水似少海一点君山疑小蓬城南老树无恙否烦渠试为呼回翁
用元韵荅徐尉
于越亭亭羊角峯下有团团桂树丛何人为赋反招隐虞罗亦罥碣石鸿学诗妙处如学仙功成换骨参乔松肯来洗我筝笛耳檿丝古曲弹南风喜君到此极亹亹惜君去此尤怱怱百年莫作千岁调试往一看枫桥枫湘山幸有数斗酒江蟹肥大霜橘红梅仙陶令连两璧得酒可浇丘壑胸渔蓑风月笛三弄虬龙起舞凌空蒙冯夷不得閟此境湖山收入奚囊中沙寒往事有铜镞波稳清时无水龙人生所须行乐尔嗟我愁絶逃虚空己悲朽质悴蒲柳岂解巧笑开芙蓉青灯照牖似书舍素琴挂壁疑僧宫悬知堂上一杯水难饮天边千丈虹大用自当拥金莲小用亦合登少蓬腾身云路五千里定笑白鳬成老翁
和许尉小洞庭韵
古县周遭临水涯中有胜地藏幽奇向来墨绶不领略付与渔樵轻弃遗我乘苍螭上其顶凭高小筑诛茅茨未能隐去学鲁山且可寻幽如退之炊烟百堵共一市民气稍稍春台熙至尊岂为茧丝计老令恨无桃李蹊解衣一浣三年缁微风碾碎青琉璃鱼龙悲啸吹白浪烟霭吐吞蒙翠微湖中一点小君山谁琢瑶琨圆中规朱弦一曲舞冯夷凌风驾我双鳬飞远唤古仙笙鹤来月寒共醉玉东西天高可逐霞佩去儿女牵衣吾未宜一官伛偻百僚底苍髯欲雪将何为徘徊在此为五斗时亦讽诵渊明词兹亭信美非我有梦遶故园还欲归
再用元韵
少时耕钓为生涯早知臭腐空神奇一丘一壑有佳处人弃我取如拾遗晚将数雏就斗食非愿厚禄多如茨山林习气今尚在前身疑是王献之君王垂拱似虞夏朝野多暇时雍熙公庭日晡鳬鹜散屐齿小穿山径蹊隐仙一见即首肯百锺索酒倾琉璃湖山亦为开画笥烟霏空翠俱熹微幼舆风度极洒洒计然策画徒规规苍松奋鬛倚风啸候鴈张羽粘天飞君山洞庭日在眼不复引领巴丘西急呼泓頴共着语境胜颇与诗相宜诗成却忆梅子真乌用一官黄绶为江头谁是吹笛叟为公度此琼瑶词唤起羣龙出平湖属渠扶柂从东归
和吴秀才二絶
楮币半千米一斗聊为逆旅之费割俸故不能多承惠佳句敬用元韵成两絶丐一览
句法洪徐可逼真摩挲老眼见斯人怜渠袖有钓鳌手要试虹竿欠李绅
世人相马苦嫌瘦谁识龙媒气逸羣归傍青灯对贤圣汉庭射策待方闻
送相士管明甫
岚光野色共扶舆见说壶天气象殊叠巘吞云圭角露寒泉触石篆文纡荒凉佛屋存遗像窈窕仙嵓有别区何日青鞋亲扣历细评佳致染松腴
臞仙窟宅献幽奇付与蓝田煅链诗佳处尽从公指出胜游应笑我来迟品题泉石非无意依约烟霞未有期独幸胸中丘壑在不须目击始心知
右清水嵓
老南蜕骨几何年揖客支郎谩曲拳本自心清无染着岂因境静息攀缘我行不值挥犀语公到惟堪扫榻眠尚有诗魔降未得不禁物色巧勾牵
未闻衲子着深功但见龙孙送好风尊宿尚留双塔在衆丘皆让一山雄禅关暂到何须住法窟虽深岂用穷若问如如心自在梦魂不入大槐宫
右黄龙山
和陆簿九日二首
西风拂面饮微酣小摘茱萸手自簪极羡酒兼诗共好正缘人与景相参杜门不复贪游赏落?无由际剧谈叹息登高兄弟远目随鸿鴈过天南
风露萧萧叶半黄老来情薄似秋阳一樽冷落思佳客九日凄凉在异乡采菊何心追靖节哦诗无语荅仇香危台戏马今安在休惹清愁搅石肠
喜晴行呈陈宰
秋尽黄云涨南亩修我囷仓筑场圃不堪雨脚如悬麻坐见禾头欲生耳令君意与神明通炉熏未断来天风吹开六出花数点转盼杲杲扶桑红日下鸟乌声亦乐村北村南争刈获白酒香浮老瓦盆樵歌缓扣乌犍角有客擕家来受廛丰登未见如今年老农扶杖笑相语只恐双鳬朝日边
陆簿生日
冬令始严肃淑气回晏温帘帏映瑞色见此天上麟蒙羽有再来机云定前身清标入黄绶胸次不受尘洗玉酌流霞眉间喜津津飞龙御天位乔木思世臣功名固自有难得惟青春
溪上晚步二首
山静色不改溪深流自迟缓行聊寓目小立却支颐樵斧寒尤响渔舟晚更移老夫无伴侣穉子独追随
二
风定留黄叶波清涌白沙前山惟道院断岸半渔家老去忘时事闲中度岁华经旬如再出便可探梅花
宋可挹挽诗
万卷藏书富千金市义多斯人今止此造物意如何风月空投辖烟波冷?蓑林间谁挂劔清泪堕悲歌
用十梅韵荅冯簿
今代冯野王声满东海滨可敬亦可爱温然气如春緑绮弦朱丝为我调白雪此亦公绪余所长兼五絶尝试评公诗崖岸极孤絶同僚笔可焚後学巾宜折清真去边幅明白倾底里枳棘见鸾凰十倍跫然喜讲道师友少稽古编简残何以起斯文念之心为寒银鈎入翠珉文字本肤浅以书不以辞恃此或行远人品如许高不卑一官小居之以廉勤王事岂难了霏霏玉麈谈鄙吝堪澡雪每见辄有闻敢惮频磬折道本无垢净境自有喧寂愿闻禅说中何以得真实黄门执戟翁晚乃薄词赋我宜草玄文未必知妙处
和何应辰过山谷墓韵
何年马鬛埋玉树上有乔木清风寒琳琅金薤落四海万象顿挫随毫端追攀前辈岂无意偶来弛担鸣珂里生恨与公相後先临风三叹不能已论诗谁解鍼膏肓人间今日无黄香经过一酹尊中碧明月湾头山閴寂
新晴出溪上因访王伯明詹望之
萍转滞岩邑简出而深居儿辈不自量妄意游璧池日占乌鹊喜不寄黄犬书积雨蒸溽暑客思郁不舒新晴一散策消摇涤烦纡意行入幽径篱落相蔽亏竹萌茁凤尾瓜蔓缠龙须物化日夜流嗟我方栖迟莫受忧患煎素发无再缁扣门谒二友清坐俱久如庄语间善谑相视一解颐静窥势利场疾足争驱驰自念甘敛退非黠仍非痴茗乳泛轻雪炉熏驻游丝且勿谈世事挥犀聊说诗
用元韵荅詹望之
随牒久浮食弛担来卜居鹪鹩一枝足不羡飞天池盥濯朱墨手拂蠧理故书识字非子云下帷惭仲舒第喜官情薄未解归思纡对境有喧寂即理无成亏动以静为根轮柅常相须捷径易倾覆夷途固逶迟巷南有廛隐白玉不受缁熟视眉睫间容色常穆如伯仲吹箎埙北堂奉期颐时亦踏街尘意马不外驰见我床头易信我殊不痴喜言虽溢美老眼眩色丝相期到妙处不止奚囊诗
溪上寻梅不遇
玄冬用事秃千林蓓蕾凌寒瘦不禁已唤苍头篘腊脚未逢玉颊吐春心客居避俗遨游少老境看花感慨深属付緑衣歌舞地吹香一笑慰幽寻
寓居分宁去故乡千里不归者二年思念松楸成长句
暧暧风日暖林薄皆蕃鲜好鸟仍啸歌晚花亦嫣然问之此何时春莫将禁烟家家馔觞豆拜扫墟墓间飞鸣乌攫肉丛木挂纸钱而我独不乐慨然坐长叹开编不能读当馈不能餐豺獭尚有祭谁忍忘其先念为贫所驱随牒二十年少壮不可留览镜将华颠空惭北山移未表南阳阡阖门有百指负郭无一廛坐此客异乡归思空缠绵忆昔初筮仕吾母犹朱顔三釡不及养遽悲蓼莪篇侵寻岁月久百感难具言伤心思宰木清泪如流泉狐死必首丘古人亦重迁况我虽宦游十世家星川亲朋日在眼可以相周旋土风有不同客意终未安花落草凄凄青山啼杜鹃
即事六絶
焚香清坐对韦编妙处悬知不可传三画分明寄玄旨谁将修绠汲深泉
半生飘泊将雏意百感凄凉舐犊情露电终非真实相彭殇何者是长生
布衣蔬食且随缘睡起时参柏子烟欲倚绳床拈白拂何人真解意中玄
了无俗驾到蜗庐隐几闲翻贝叶书属付苍头休洒扫緑苔随意上阶除
拂拭青奴供昼眠半晴半雨酿愁天梦回不到南柯境风过緑隂号晚蝉
孙竹新添緑玉枝穉禽学习遶檐飞动中会取归根意雨过白云横翠微
游南山寺题澹轩
云根露奇怪上有青莲宫轩窻极净丽疑入悬壶中凭槛俯寒流披襟纳清风跏趺坐少定滞念氷雪融人生蚁旋磨世故鸟印空道眼一回光味与嚼蜡同此意谁为领白云横远峯
用元韵荅麟老
登临倚木末下瞰鱼龙宫我方解墨绶着身丘壑中翩然一清游飞舄可御风前瞻凤山尾老衲如懒融见处诣实际非色仍非空笑我蜡屐行亦与玩物同燕坐不出门心游妙高峯
再用元韵荅麟老
七闽名家子祝髪隐梵宫碧海掉尾鲸不堕世网中熏炉起香雾?拂生清风寂寂枯木岩中有春意融杖屦厌山水习气一洗空违俗非崖异入俗非雷同乃知行市廛宛如坐孤峯
述怀三首
久客二年半故乡千里余儿曹穿草屦老子挂柴车世事杯中物生涯箧里书一廛何日办衰晚忆吾庐
二
宦薄因谋拙心安任数奇功名半幅纸权利一鈎丝已作络头骥殊惭曳尾龟暂时深袖手风月话襟期
三
百指久转食一身今倦游事无非堕甑心本是虚舟傥不尝艰阻渠能寡悔尤管城虽解语懒赋畔牢愁
次韵荅熊朝英
杜门燕坐阅黄庭道在灵台莫与京少日忍贫吾志得莫年为吏此身轻始知轩冕有尘累不似山林无俗情绦帐先生应抚掌南箕北斗只虚名
再次韵
秋风相挽出门庭东望云边白玉京婚嫁自嗟何日了利名谁信本来轻挥毫为我光行色倾盖知公不世情文字清新有如此底缘淡墨未题名
胜赏亭
路入三家市墙围十亩园云山如画出人住小桃源
赠郭相士
两眼明如月江湖度十春问谁当鼎贵笑说未逢人
双溪类槀卷五

[book_title]卷六
钦定四库全书
双溪类槀卷六　　　　　　宋　王炎　撰古律诗
和祝圣予送行韵
少年困裋褐妄意取圭组徒为出岫云不作润物雨三年葮苇丛鳬舄堕江浒忧患鬓先凋惊呼髀空抚过期释重负揆日趋在所投簪诚未能束担亦良苦汉庭士冀北不可一二数顾我?平凡辱君误推许皇明照百工天高日亭午海岳虽兼受涓埃谅无补汲汲为身谋人生几寒暑轩冕既傥来金璧又难贮试看辕下驹何如黄鹄举莫待婚嫁了径为松菊主大隐在城市高人恋衡宇相期数过从修绠同汲古
次韵孙居易送行
着鞭欲为功名起椎钝不堪加砺砥感君雅意重金玉饯我新诗粲桃李我於吏事非清通向来妄意图民功本无仁心致三异岂有遗爱留一同鬂毛斑白眼昏黑身外荣枯从造物耻擕奏牍到公车千虑悬知无一得
陈宰生日
花枝点缀深浅红溪山二月春融融琴堂清晓气葱郁蹑鳬此日来仙翁姓名已久书绦阙骨相元自居纱笼君王厚下为保障郎宿垂光临一同两行吏立薄氷上四境人行明镜中三年妙手巧制锦藉甚治声闻九重桃李隂边共歌舞劝君饮尽玻瓈锺着鞭由此登要路推毂岂必由诸公未教曳履侍文石亦合峩豸乘花骢中堂朱绂映彩服瑶池无日无春风摩挲铜狄阅人世何止他年方两瞳
和王宗礼送行韵
羊肠官路困跻攀为米低头亦厚顔尚欲束装趋帝阙未能尽室返家山青云新贵争先进空谷幽人去不还我独行藏两无取狐疑丘壑市朝间
和陆簿韵
士龙才气极超然奕奕家声见象贤惯学诗翁歌白雪懒从举子选青钱三年小试淹岩邑千里来归近日边流落倦游吾老矣看公腾踏上凌烟
和黄子山韵二首
三年凋县积忧虞幸脱拘囚气始苏已愧渊明辞五斗尚曦聱叟住三吾潜心道义须加进垂世功名莫浪图前日趍营今敛退看人高步上天衢
闭门圣域妙鈎深雾豹文成照士林顾我一生求胜已与公数面可论心?蓑溪上今陈迹啸白堂中久絶吟双井独为风月主欣闻緑绮奏遗音
用元韵答徐幼文
身行宦路固多虞梦到清都厌积苏欲返初心观易老懒开辩口学岩吾有怀拟作西征赋无策堪陈北伐图才具如公宜頴脱不应空谷老唐衢
学道工夫要汲深尘生麈尾坐书林何妨缓步时过我试共玄谈一洗心翠岫遶溪双鹭下緑隂覆屋乱蝉吟是中别有无声句莫笑迟迟不嗣音
谢黄子山贺得孙
侵寻及颓龄忧患催霜须是身如老木枯枿生孙枝自念非逸少屈指无七之日愿谷丰下今见凤有儿安得夀乔松及渠成立时追念十年事欣戚更乘除瓜葛自延蔓葮莩相因依赖此一雏生两家释猜疑飞鹊遶屋鸣织翠来华裾相视一粲然英词出琼琚醴甘不醉人汤饼浮银丝只欠解语花遏云歌此词知公本惜饮尝试覆一巵因之酹梅塘骑鹄何时归
和麟老韵五絶
诗清虽为竹庵编禅妙元从佛眼传用处纵横能杀活匣藏不肯试龙泉
清如野鹤有仙骨闲似片云无俗情试问老人那得病定应金粟是前生
客尘悟了息攀援万事虚浮一聚烟挂佛壁间趺坐稳遶檐翠柏解谈玄
白雪蒙头卧佛庐笔端亦解世间书无情安用诗陶写有病何须药破除
居似鹪鹩巢一枝意如倦翼怯高飞尚怜身是他乡客梦遶松楸赋式微
王倅成老挽诗二首
末俗轻浮甚斯人有古风持身无表襮为吏极清通学似武平一仕如张长公龟趺宜篆刻潜德照无穷
二
珠玉山渊润仁人久里居低徊尝结绶强健即垂车长厚皆堪法循良亦可书惜哉怀远业小试只题舆
和陈丞彦能韵【已上并分宁所作】
东山林壑自盘旋健步翩翩似壮年退不求名如避世清而寡欲可成仙悬知身外浑无事不羡壶中别有天珍重与君频问信二松遗爱满修川
方漕躬明挽诗三首
行跸留吴会神州久陆沉君王经远志臣子复讐心慷慨披丹悃褒嘉拜玉音骑箕何太速有识共沾襟
二
吴蜀蜂腰势荆襄控上游羣公无远虑天子有深忧此事须成筭何人更熟筹黄图三辅近北望不禁愁
三
一节方将指千兵竞力耕江淮如富实河洛可经营许国忠诚切谋身宠辱轻空遗今日恨公论付台评
谢江潭诸公
相逢一解颐欵曲吐肺腑主人爱敬客童孺亦呼舞击鲜倒家酿花枝照樽俎善谑时絶倒惜饮亦径醉十年一会面此身几寒暑不见即相念临分无可语翰墨要淘练饮食谨调护行役今何时天寒岁将莫故乡松梓荒他乡寓儿女岂不念之深秖觉丹心苦天机马出塞人事狙赋芧都门桂玉地久客惮覉旅东风染春红归程涉溪浒经过不厌数弛担更少住礼简情乃真惟宜具鸡黍
题童夀卿博雅堂
会道莫如约要识胸中真讲学亦贵博不废纸上陈王充与李邕世岂无若人中秘未许见市肆何所闻童君家多书乃为我辈虑安用蓬莱山万卷皆聚此又复附益之秦碑及周鼓剡溪来楮生歙穴会石友持此分雅俗清渭映浊泾不贿屋自润无爵身亦荣好事时相过不惮倒屣迎挥麈言有味寂如无市声孰如汉中郎孰似楚左史孰能诵亡书孰解作奇字是中犹渊海随取即随有或问贾几何还可商度否掀髯笑谢客吾非鬻书叟
题秋山图
我本山中人筑室依涧冈世故驱我来缁尘满衣裳见此山中景我思更深长老树何离离瘦石何苍苍借问此何时天寒鴈南翔西风有摇落兰桂含幽芳
题远山平林图
山色微茫疑有无木叶半脱殊萧踈云根更着数椽屋此屋当有幽人居墨妙逼真乃如此毕竟非真惟近似何如屐齿饱经行是处溪山皆画笥还君图画吾且归家在江南依翠微
题潮山海门图【已上四诗为童夀卿作】
潮来溅雪欲浮天潮去奔雷又寂然海上两山元不动更添此意画中传
送许士龙秘校
南山雾豹隐北海风鹏飞显晦不在人屈伸各有时之子後来秀蹑屩飘长裾俗眼变青白论士相目皮父执谢艮斋片言借吹嘘闻君方远游行李将何如食梅不免酸弹铗不免悲易尽床头金难浣衣上缁白髪倚门望岂宜去庭闱林乌能反哺人亦称其慈勿徒走踆踆而更归迟迟志定学始进身臞道方肥譬如汲深井修绠斯得之持此为亲荣玉润山含辉苦言当赠策申以南陔诗
题韦同年聚远合【此以下临江所作】
尘蒙万家市中有壶公天翬飞倚空翠吞纳无中边江远益渊回山远益清妍云霞之敛散竹树之芊绵羽鳞之翔泳舟车之往还物色四面来输入檐楹间境远心亦远意将隘人寰我尝观洞庭水与天相连流光浮玉镜万象皆包涵又尝登天柱衆丘如髻鬟孤鸿灭没处寓目行中原蓬转堕江城此身缚微官今代韦表微懒着进取鞭尚记千佛名亦许时扣关自疑脱凡骨揖此楼居仙江山开画笥使我思悠然是中有真趣可得不可传客至勿挥麈但与浮觥船
送房陵倅韦同年二首
白玉难求市青云缓作程小烦乘别驾远去护边城斥堠烽烟冷谯门鼓角清采桑遗戒在约束要坚明
二
德齿皆兄我曾聨淡墨名挥犀方晤语浮鷁又催行今日惟櫜矢何人更请缨战尘犹未息北望若为情
赠轮上座
念旧今归楚寻师久入吴有缘依梵释何事走江湖休问传心印当先觅髻珠直须言语断方不堕凡夫
寄蒋主簿【并简刘判官】
过我怱怱去难淹长者车岁华今又晚官况近何如不是无才具渠忧少荐书因君问公干久不寄双鱼
用元韵荅刘判官
解后章江上知从五马车君才犹未用吾老更焉如间濶思眉宇殷勤得手书喜闻衣彩乐入馔有江鱼
用元韵荅戴簿
緑衣随宦牒彩服侍安车问齿君方壮论才我不如清新哦五字博洽贯羣书尚肯求龙尾容交华子鱼
用元韵荅蒋簿
北去方休驾西行又出车身劳虽仆仆心静自如如傥得重挥麈全胜数寄书诗来惊老眼笔力掣鲸鱼
萧参政挽诗二首
正学无阿世危言不顾身旁观多侧目独立屡撄鳞八叶均衡後三朝柱石臣晚方陪国论终不尽经纶
二
东府才登用南园即退藏不欺身自正无欲气能刚士共悲梁坏朝应惜监亡臧孙宜有後世出甲科郎
送施宣教【施参政子】
翩翩贵公子和气如春温倾盖一晤语肯吐胷中真江头雨新霁浮鷁波鳞鳞骑凤吹玉箫归欤觐慈亲我老无所营君方富青春後会未有期人来时嗣音毛頴二十辈深衷致殷勤助君赋子虚高飞到青云
和吴梦授韵
卷舒有道在随时隐约何须感慨为末路老夫甘退缩华途吾友尚驱驰凖绳行义当趋正淘练文章自出奇举世岂无人具眼未应终不贵和随
题徐秘校达轩
洙泗之学心为宗以心会理俱圆融皎如日月犹有蚀岂可讲习无深功仲祥家自有师友个中尝指入门否磨礲浸灌更覃思道不外求皆我有灵台四辟如八窗面面高明悉通透此道周流无定名此心微妙无定形知随物诱心失位思而不达空营营为君再下一转语敬以摄心思乃精
壬子春罗端长赠别
忆昔始相识公归自中都时方擢上第緑发青衫纡论交兄弟间意气和笙竽瓌文得要揽快语相为娱一别间何濶流年走阳乌高情自浩浩风骨乃仙癯顾我蒲柳姿雪霜凝鬂须囬思鸿鴈行泪落衣袖濡相逢慰栖迟此道评精麄稔闻充素藴诸老推通儒又知治剧县民瘼删繁须清才为世用洗目亨天衢监州尚小试称屈非超踰敂门喜重来新诗遗明珠倾倒念有陈草具陪觞壶自愧学不讲议论无根株殷勤谢雅贶披索中肠枯壮志已怆悢俗情厌崎岖正须心所欣日与镌迂愚奈何复作远揽袂还踌躇公犹寄异邦同是江南区但虑怀与安久客非良图终当念坟墓速归三径芜昨言亦云然岁寒勿盟渝
和王文州咏雪韵
老尽青青江上山渔蓑如画过前湾玲珑氷玉光相射点缀寒花意自闲瓮面春风消寂寞炉中宿火护尫孱请君试跨白霓去鹤氅凌空我愿攀
再用前韵
一穗香云拥博山毛锥吸尽墨池湾诗如骊颔生明月人似龙媒出帝闲洒落高情忘固陋峥嵘健论起衰孱苍髯半雪吾休矣却怕飞腾不可攀
冬雪行【并序】
甲寅岁虽小稔县官和籴米价遂增两日雨雪市中贫民有无炊烟者艰籴反甚於去年之凶歉父老辈遂具公牍赴诉于庭因成冬雪行一篇其辞如古乐府其义则主文谲谏言之可以无罪者也
拥衾展转夜不眠细数更筹知苦寒角声未动纸窗白儿曹报我雪满檐玉妃剪水出天巧飞花万点争清妍朱门贵人对之笑初见一白来丰年金甖玉爵杂蔬笋饮罢敲氷煮新茗绣帏中有红麒麟轻暖胜春尚嫌冷穷巷小家真可怜典衣籴米无炊烟江头津吏日来报往往上流无米船县官要籴十万斛天上符移星火速去年秋旱粜陈腐今年秋熟米如玉且愿扶桑枝上红日毂东来却膝六今年冬雪民已臞明年春雪民更饥九关有路虎豹守欲语不敢空长吁
次韵荅简簿
少日牛衣尝熟暇老来驼褐不护寒欲呵龟手拈秃笔怯看氷柱悬疎檐东风不解着梅柳翻作六出欺春妍春回腊尽亦何好但为浮生添一年负郭有人如石笋雪里哦诗自烹茗胷中盎盎有天和户外萧萧尚氷冷日炊脱粟不自怜却念野庐无?烟此忧未知可解否凖拟为君浮酒船酒酣倾泻珠百斛定觉挥毫转神速闻道诸公双眼青岂终遗此丰年玉倦游别驾老更贫自谋惭似龟藏六诗来谓我清而臞我方忍慾将忍饥短蓑归钓寒江雪纷纷世事休嗟吁
题杨秀才园三亭
綉春
幽圃春风荡漾时阿谁綉出百花枝春工不与人争巧玉笋羞拈五色丝
见山
窗间酒榼与诗编窗外山光翠入帘山好要人能领略直须胸次似陶潜
移春
花边春色可移来遶屋株株手自栽若要四时春不去更添秋菊与寒梅
和王文州梅花韵
何处东风发春早先傍梅花试天巧新阳一点破雪霜春意将回可前料天公乞我人日晴新年屈指将浃旬老怀不似少时好对花默默仍循循坐看流年如许急叹息浮生驹过隙与花相见忍相负洗杯一醉樽中碧起来索笑廵踈檐爱渠清絶无中边君侯肯为花吐句麝媒洒落生云烟花开花谢莫深问物有荣枯付天命闻道陇头天正寒驿使不来无远信可怜桃李品格低谁似玉肌蒙缟衣为花着语只如此更请健笔无停飞
题清江常宰道院
古人牧民如赤子今人临民用笞箠孰知官府本无事独恨庸人扰之耳临卭有客腰铜章三年为吏先慈祥老农共说长官好桑柘隂中民小康公庭闲暇鴈鹜散燕坐胡床清昼长拨烦何自文书省治道由来贵清静不须柱下五千言洙泗六经无猛政
和周南吉二絶
才諝诸公争汲引文高後学共仪刑相逢未觉功名晚镜里依然两鬓青
旧游追记岳阳城莫惜经过憩斾旌容易别离难会合为君重酌圣人清
题徐参议画轴三首
墨梅
酷似西湖处士诗虽无半树有横枝天寒地冷清癯甚故着缁衣护玉肌
赤壁图
乌林赤壁事已陈黄州赤壁天下闻东坡居士妙言语赋到此翁无古人江流浩浩日东注老石轮囷饱烟雨雪堂尚在人不来黄鹄而今定何许此赋可歌仍可弦此画可与俱流传沙埋折戟洞庭岸访古壮怀空黯然
岁寒三友
玉色高人之洁虬髭烈士之刚可与此君鼎立偃然傲睨氷霜
题徐参议所藏唐人浴儿图
右相尝惭呼画师技痒仍复拈毛锥逼真谁作此赝本亦有妙意生妍姿中庭燕坐必主妇緑云高髻香罗衣嫣然嫔妾左右侍前浴能言丹凤雏娉婷及笄女公子素腕拥项相擕扶两两为朋四髫龀乳卢随逐相谐嬉掌中看珠二少艾捧顋却立鸦鬟奴屏间拥膝袖玉笋疑是梦阑颦翠眉侧身背面按筝者氷肌绰约不自持床前跪起各姝丽为儿理髪擦涕洟有犬斓斑受摩抚与人习熟无猜疑梳粧淡薄服制古如见永徽贞观时若非侯家及主第人物无此美且都荆钗布襦小家妇生子不如山下麑
和潘判官送酒韵
由来高士怜麴蘖为有和气如三春一朝骤见四从事使我颂德思伯伦官醅亦自有妙理风味不如家酿醇掀髯擦拭玉荷叶消忧破闷还天真此公胸次有醖籍酒馨且旨如其人平生误学独醒客醉乡有地堪藏身
和王宫教送酒韵
不肯独醒如屈平要於酒国立诗城苍头满挹鸬鷀杓中有春风习习生
和王宫教韵
六籍横陈日醉心忍贫不肯问钱神旁人但见门氷冷岂识胸中暖似春
送简簿【摄南康令】
催科抚字意何如吏莫难於县大夫游刃有余须小试若逢盘错少踌躇
路入天南庾岭根梅花落尽已春深中年气体须调护莫受蛮烟瘴雨侵
向来倦客寓中都解后尝瞻五马车未敢匆匆致双鲤烦君先为问兴居
游合皂
竈臼依然在翠微重重台殿鎻双扉可怜千载碧杉老不见两翁黄鹤归小倚修篁飞玉子更升虚室奏金徽渺茫且置神仙事输却清闲属羽衣
陈张甘三道士和篇继至用元韵并谢之
疑有幽人是少微支筇特地叩岩扉清风度竹邀人住暗水浮花送客归鹤在青田违毕弋琴号白雪遶弦徽明朝回首云山隔扑扑红尘又满衣
题苍玉轩
羽客家何在翠微有仙躅谁谓绦阙远功行要纯熟小筑开壶天燕坐媚幽独室中阅丹经檐外养修竹竹清不受尘人清不受俗意甚珍惜之命名以苍玉此玉可种不可餐檀栾秀色青於蓝琅玕碧树未足贵直节虚心同岁寒风前历历戞球磬雪里珊珊鸣佩环他年化作苍龙去紫霄直上追鸾骖
题李道士揖云轩
独酌樽中緑醑自横膝上瑶琴笑揖白云为伴爱渠舒卷无心
题熊道士遐观阁
伐翳旋开清旷楼居便觉超然注目青山有尽游心碧落无边
题刘知宫愚圃三首
蜗角横戈不解羊肠覆辙相寻争似藏明纳智淡然高卧山林
不羡苏秦六印不贪范蠡千金身住神仙窟宅当无一点机心
养性欲虚而一摄生欲静而闲须信道如墙壁絶嫌心有机关
题乘槎
石溜涓涓遶屋流山居疑是小瀛洲星槎不渡银潢去织女机边客倦游
和壁间谢艮斋留题
寥寥鹤驾人安在洒洒骊珠迹已陈见说仙家能拔宅何妨乘此上天津
酬白云张道士惠诗
不但学仙仍学诗年来古锦富珠玑却疑汗漫骑鲸李误向天台访子微
题杨解元夀萱堂二首
济济斑衣子怡怡白发亲紫萱偏得地玉树解留春
二
冬夏勤温凊晨昏洁膳羞堂中人不老庭下草忘忧
除日出江上迓赵宪
江风猎猎吹客衣水生鳞甲舟行迟今年江上春信早剩有梅花开北枝问之今日是何日三百六旬当岁除翩翩鸥鹭定笑我欲得一饱甘奔驰二星移次照鹑尾绣衣持斧生光辉摐金伐鼓声震动鷁首破浪开黄旗三宫万夀帝出震周家磐石先诸姬外分符节用肺腑丞相与国同安危书生白头不解事佐一小垒将何为少年侧目望云汉欲与鸾凤俱翻飞草黄骥病络头老自笑意行身不随人生虎鼠在用舍未用以此相瑕疵儿曹婚嫁虽未了此心久与青山期天无老眼不可问哦诗莫作商声悲
张德夫园亭八咏
梅隐
闻君家有十亩园竹踰万个花亦繁门楣大字扁梅隐要与梅兄同岁寒问君小隐亦何好脚踏风波身易老花虽不语解笑人似隐又非何草草破雪暗香先得春青州从事如春温女奴洗玉歌一曲对花举酒成三人饮酣拔剑气方怒汴洛神臯难北顾手提万骑属櫜鞬未可为梅空隐去
山堂
四顾尽臯壤此山何可无翠岚侵户牖瘦石出江湖灵运谩着屐宗文空画图钓鳌真有力移得一蓬壶
玉椽
万个龙孙长梢梢上半天清风长满屋苍玉总如椽秀色到今日深根凡几年宜封管城子濡首落云烟
渔村
闻道江村好人家罨画中持杯听欵乃支策望空蒙日落收踈网潮生繋短蓬君尝询访否恐有陆龟蒙
兼远
若人胸次中自有万人敌胡不筹前箸时清偃金革婆娑林壑间亦自适其适凭高着胡床千里献物色稻畴碁局方指数皆历历海山疑有无云树半明没高怀安在哉流目送鸿翼冷笑蚁蛭卑偪仄复偪仄淋漓呼酒徒挥洒延墨客不记訾家洲休赋云梦泽何当从公游汗漫挥八极
橘渚
小揷藩篱护洲渚当年手自种嘉树春风吹出玉珑水面霏微喷香雾萧踈木落候鴈翔漙漙白露朝为霜木奴欲献主人夀一夜累累千颗黄紫蟹螯肥鲈脍好酿就洞庭春色老苍头急走唤客来翠勺金壶同醉倒
山椒
百尺云根老斑斑长緑苔幽寻穿?窱远眺步崔嵬地脉元无此人心亦巧哉千年湖底石幻作小飞来
可莹
小凿苍苔破瀦为玉监平最宜孤月浴亦有白云行须发尽堪烛肺肝元自清微风莫吹皱虚静即生明
题谢艮斋画笥四首
团蒲曲几自支颐领略江山入座隅若使右丞知此画定当阁笔辋川图
万点青山一曲溪门阑疑是辟尘犀笔端更有诗中画细细冥搜为品题
熟视天机日日新无边物色尽横陈从教巧手工摹写粉墨何能便逼真
玉轴锦囊无此景何年天巧出丹青艮斋收得供诗眼胜看鸾台十二屏
双溪类槀卷六

[book_title]卷七
钦定四库全书
双溪类槀卷七　　　　　　宋　王炎　撰古律诗
送谢庭玉二首
旧事十年久故人千里踈喜逢青眼语胜寄锦鳞书草草衘杯酒怱怱返笋舆桂山今健否烦为问兴居
二
话旧情非浅遄归意谓何杜门元简出命驾特相过黄鹄仙翁逝青衿子姓多属渠勤肄业岁月易磋跎
送刘都干
本叹儒冠误因思学六韬侵寻身尚困凌厉气当豪生理旧良薄亲年今已高匣中雄剑在早去树旗旄清江劝驾送举人二首【此以上临江所作】
藏山有良玉潜渊有明珠宝气露光彩见者讵肯遗贤士抱良贵又与珠玉殊方其未达时眇然一布韦时来取通显乘轩而执珪鹤书出阊阖嗣圣清明初弹冠今彚征駸駸上天衢显亲与事君忠孝当无亏
二
黄堂暂虚位劝驾属守丞金石方遏密不敢歌鹿鸣吉蠲置觞豆少洽宾主情西风吹桂枝马首将东行春官奏高第天子开延英亲策降清问健论摅丹诚解褐跻膴仕何止为身荣二刘与三孔至今流芳馨愿言踵前修勉矣垂令名
次韵分宁胡宰赠行
别驾无才堪展骥解印来归私自喜意欲息肩犹未能政坐文穷巧为祟鳬仙倾盖如旧知氷玉清言心可洗况逢父老夸长官抚字有恩沦骨髓俶装暂去桃李隂遽勤饮饯枉车骑自怜孤冷仍数奇诸公荐口颇难啓溪上只今梅未花归时春燕定成垒妙语吹嘘恐过情甚惭緑绮奏山水君才过我盖十倍乃容蹇足陪骊駬异乡为客更别离寒日纁黄催短晷平生惜饮亦径醉放歌不记南山鲤
次韵巴陵罗簿送行二首
旌阳峯下水成渊可约鳬鸥共一川种秫渐营浮蚁瓮结茅重理蠧鱼编敢期晤语方倾盖遽有新诗当赠鞭仰望青云多鼎贵无由换骨学飞仙
削去浮夸意味真襟期殊不似今人庆传於後珠成树德润其身玉有筠在昔?行尝并进只今寉发独相亲仕虽不达俱强健剥复何须问大钧
次韵分宁罗簿赠行二首
刚肠厌徇俗老眼饱阅世读书学经纶亦颇识一二妄意糟粕中啜哜得馨旨终然不可用落落多左计慨念古人远莫救吾道弊修溪有短簿今代习凿齿贻我琼瑶章有美而无刺内视才具短不能尺有咫赠言虽甚宠借玉恐未是公等必飞扬我老惟退避
二
己丑太常第君家登两翁黄鹄久仙去不亡有流风小阮最逸羣未几鱼化龙江城始解后岩邑仍过从谓予偕二父联名千佛中一见辞色庄再欵肺腑通议论到易象或借听於聋我行踏京尘君栖簿书丛情亲不厌久语别殊怱怱回首川陆隔天寒悲塞鸿
郊祀庆成诗【此以下中都所作】
燕翼传丕绪龙飞袭庆基万年新景命三岁始亲祠修已崇仁俭承顔洽孝慈和平调玉烛静谧偃锋旗九庙歆禋享三宫集夀祺馨香端可荐降鍳本无私宝律迎长至觚坛蒇上仪贡金来牧伯执玉列丞疑祼鬯清宫後燔萧太室时青城收宿霭黄道焕晴曦六骥銮舆稳千牛彩仗移声文蒐旧典誓戒儆前期陟配尊皇祖灵承合大示陶匏浮泛齐茧栗用騂牺皦绎圜锺奏忱恂祝册辞夜分风籁静天近斗杓垂圣意弥寅畏臣心尽肃只钦柴灵下堕拜胙福来绥乐与民同庆宁颛已受厘荣光浮翠辇欢拚拥彤墀日骑屯方罢云韶乐共随一声传入跸万目望华芝丹凤端门耸金鸡涣号施厖恩沾动植协气畅华夷星拱班徐退天容喜可知乾符宜永握瑞谍遂停披嵩岳声洋溢鈎钤色陆离永承长乐养恭奉未央巵鍚羡均家国储祥衍本支函生蒙帝力击壤共春熙
送吴司令知金州
曩时异姓新安王中兴功烈书旗常边兵不敢窥蜀塞至今恃此为金汤我生久恨在王後幸识王孙人物秀立朝日浅即西还自诡一州宜试守妫墟北望临咸阳往事令人多感伤清时乘障姑缓带试问浇瓜兼采桑湖上花光浓似酒紫微惜别同携手一杯为夀谢不能千里关山漫回首春秋鼎盛握虎符此行善保千金躯筹边熟虑得全策归来却献平戎书
和李提干携诗相访
古来论人物西蜀名士多李侯有醖籍自爱如随和不肯扣朱门漫刺独我过笔端金石鸣音节如九歌小拂榻上尘挥麈倾悬河岁月易晼晚功名忌蹉跎西风向摇落如此覉旅何倦游且西还万里行江沱士诚有所挟光彩终不磨翰墨更着鞭渊云可同科
用前韵答李提干
交游不厌广益友未必多晚乃识斯人心肃而气和薄言臭味同屡枉高轩过手携緑绮琴弦以白雪歌别易会合难预愁隔关河老我无所营岂复忧蹉跎才高位犹下君意将如何有玉不愿献谁能涕滂沱自可荐藻藉政须工琢磨何以赠君行圣门曦四科
九日登宝叔塔同游者杨大着李校书冯正字曾着作易校书
湖边老石立巨鳌背负浮图千尺高升高望远天界濶海山江树皆秋毫蓬莱藏室极清静虽有暇日无游遨不应令节亦虚度特为茰菊觞新醪樽前一笑岂易得身涉百忧今二毛兹游回首便陈迹事如逝水流滔滔明年九日定何许未用感慨增烦劳半生随牒落州县莫年结绶来神臯去留聚散偶然耳且覆一杯持蟹螯
用元韵答杨大着李校书
蓬莱云气依海鳌中有诗仙流品高子云抄书自点勘方瞳烱烱分纎毫仲元公退便燕坐日涉艺圃当游遨乌衣裔孙不解此但摘青蘂斟官醪壮年落笔无好语况复衰飒垂霜毛二豪拔足立尘表下视流俗徒滔滔词锋健鬬取一快往复险韵不惮劳旁观微之敌白傅自分司马优枚臯倡而不和当受罚丐公酌酒羞二螯
送王巽泽侍郎
今代王文度声名满日边中年登近侍早岁悟深禅要路频回首名藩小息肩卷舒无不可胸次本超然
二
屈指桃溪上差池二十年知心宁易得识面岂无缘离别何须恨平安可数传异时如索我小隐翠微边
张尚书挽诗
魏国扶天力荆州贯日忠堂堂惟此老凛凛尚英风地寄陪京重名加秘殿隆望徒高四海身不到三公
二
细数青云士如公有几人登龙心不遂烹鲤字犹新後进思高谊中朝念信臣百年乔木折有识共酸辛
李少保挽诗
洁已惟清德撄鳞有格言位虽居鼎鼐心已在丘园身退名增重年高道愈尊哀荣无可憾余庆子孙蕃
二
昭代多诸老惟公有典刑上方思旧弼天亦畀修龄竟委元成笏俄传有道铭只期麟阁上遗像拜丹青
太皇太后挽诗
弧矢能天授诗书德日新中兴扶汉祚内禅赞尧仁镂玉三朝庆涂椒四世亲乘云今不返垂白泣遗民
二
离日升黄道帘中出玉音位高踰薄窦德盛掩姜任七纪哀荣备三宫爱慕深补天生万物何以答仁心
从范秘监过城南陈亦顔读书楼
客来挥麈对觥船客去焚香阅简编车马软红尘里走不知委巷有壶天
轩冕浮夸不系情山林清奥可逃名如何结屋依庐阜又却移家近玉京
次韵杨秘监馆中即事
帘箔风清乳燕飞緑隂遶殿覆铜池九衢达宦争驰毂羣玉诗翁独下帷凤饼正当分赐後牙籖又近曝书时管城写出琳琅句付与神灵为护持
次韵午睡不知雨作
曲肱幽梦午风凉销尽熏炉一穗香急雨萧萧犹未觉浮尘熠熠更相忘自非静处心神定谁识闲中气味长隐几岂容无一事愿将奇字问偏旁
次韵杨秘监馆中留题
把杯方喜挹流霞照眼骊珠重拜嘉庭下满生书带草胸中宜吐笔头花敢言策足攀贤躅独幸游心泳圣涯谁谓蓬莱云气远此中清閟即仙家
又题
红尘飞不到壶天风月幽怀属老仙自笑枯肠无好语且呼黄你曲肱眠
九日陪杨秘监游真珠园属炎赋诗
珍重蓬莱老携壶领客来湖山罗画笥风物献诗材素发难重染黄花有再开莫忧身外事且覆掌中杯
送黄尚书帅蜀
六蜚驻跸临东吴益州远在西南隅君王右顾入念虑选用名德分麟符文章政事俱第一袖手未肯持钧枢清献之清过於水忠定之信孚豚鱼二贤寂寂未有继蜀人惟恐公来迟泝江万里飞鷁首祝公善保千金躯发须未见一丝白归来便可居丞疑清时缓带镇方面问民疾苦勤褰帷颇闻今蜀与昔异昔日民肥今已臞愿言细意护根本要令可与同安危更须推毂拔人物勿念折箠笞羌夷想见明年初下车锦官城里花正都四郊按堵但耕凿春风荡漾随旄麾遨头一笑父老贺九重不用忧坤维
题徐商叟参议儒荣阁
神臯北望几伤情海上何人议北盟青简成编裨史事紫泥封玺奬儒荣书藏金匮人争问身到蓬山志亦亨佩印累累真漫耳婆娑林下有香名
銛老许相过不至炎约尧章访之又以事夺銛寄二诗次其韵
闻道幽栖好天香坐上飘熟知甘淡泊甚欲识孤高纵有门关隔元非道路遥恐公真简出不过虎溪桥
二
南山藏雾豹几欲访幽深诗到如相挽盟寒尚可寻惠初从柳子支遁会山隂此事今寥落期公慰我心
游刘寺次林子长郎中韵
琳琅触目聚潜郎假日相携入酒乡小凭笋舆穿野径却寻萧寺涉修廊意行尘外襟怀爽身坐梅边笑语香头白倦游休叹息喜迎一线日华长
炎十世先陇在婺源不归拜扫者九年清明有感遂成小诗
九陌黄尘里不知桃李开怱怱春又过逐逐老相催浮脆身如露纷华念已灰松楸无恙否久客盍归来
同李鲁二郎中游三茅观
羽衣邀我坐团蒲一穗香云遶竹炉九陌红尘飞不到疑从木未入悬壶
愁边无处寄幽怀拟傍梅花把一杯玉靥含香浑未吐尝携欢伯为重来
路入疎梅密竹间俯看水墨画湖山玉妃妬我清游好剪水飞花作苦寒
用元韵答李郎中
未问仙家九节蒲且持茗盌对熏炉黄冠也肯迎留客咀嚼梅花费一壶
氷玉谈清洗老怀兴浓亦覆手中杯平生蜡屐登山惯岂必因花特地来
地近觚棱云气间蘂珠宫殿压青山云根尽处天风急疑是人间有广寒
用元韵答銛老
人间得丧等樗蒲何似繙经拥地炉尚学汤休频覔句傥逢元亮一倾壶
舐犊酸辛入客怀何堪婪尾更传杯却思拈拂谈名理肯惮携筇数往来
堕在黄尘九陌间羡君小隐住南山梅花香里寻支径屡有盟言不可寒
腊中得雪快晴成古风呈尧章銛老
苍头熟睡唤不应光射纸窻疑月明更筹可数夜方半杙上一鸡先误鸣晓起飞花堆户外幻出人间无色界九街车马不知寒蹴蹋银杯翻缟带杲杲日升东海东须臾光彩蒸霞红不忧桂玉顿增价人在冲融和气中贝阙珠宫五云际遥知天上龙顔喜麦畦白白覆青青农事来年定丰美
用元韵答李郎中
何人唤得滕六应遣我通宵银海明起来无以助清兴铜瓶煮茗松风鸣恍疑拔脚尘寰外玉田万顷无疆界苍官青士亦改容高下瑶林相映带骑鲸人在日华东晓踏天街无软红雪车氷柱堪着语何止争雄郊岛中翩翩寉氅凌风际得句摇毫心自喜从渠春笋捧金荷醉倒毺贪睡美
游水乐洞【戊午】
路向峯腰转泉从洞口来决渠飞瀑布伐石作崔嵬胜境难频到幽怀只暂开登临兴不尽日昃故须回
出城
郊原雨过草萋萋桑柘隂浓麦穗低春色难留人易老落花风里杜?啼
即事四首
游宦初心改殷忧素发稀稍闲甘昼寝已暖怯春衣遮眼惟黄卷关心在翠微去留俱有恨不见二雏飞
二
发秃怜毛颖才供米帛谋才疎无可用身老更何求燕语催春事花飞恼客愁行藏犹首鼠归梦遶沧洲
三
半日肩舆走归来已薾然倦谈悬麈尾清坐炷龙涎有累缘糊口何时可息肩灵襟要淘洗盥手阅韦编
四
京国三年梦家山二子丧泪乾昏老眼痛极断中肠数尽谁无死情锺自不忘余生宁有几回首意茫茫汪秘校携诗并雪月二赋相访次其韵
自从就食寄他州不到乡关近十秋文采谁能如象齿交游今乃见龙头携诗过我情何厚落笔惊人语不休雪月赋成凌二谢高怀肯述畔牢愁
送朱大卿归龙舒
觚棱挂晓日浮鷁违都城今代朱伯厚勇去投簪缨津津眉睫间不见离别情问之何能尔内重外物轻声利诱一世漏尽犹夜行岂不厌逐逐无由息营营若人着眼高不受世网撄奋身许国久艰险亦饱更乘传上蚕丛拥旄到龙廷中朝豹尾班讵可欠老成一旦念丘园拂衣即遐征君相虽贪贤欲留终不能班以内阁奥秩之间馆清皖山挿天翠淮水到海平婆娑山水间可筑半隐亭鸡豚入新社鸥鹭寻旧盟收身谢危机至此全修名嗟我为糊口偃蹇侵颓龄仰羡冥鸿高俯慙晓猿惊青山不负约行矣谋归耕
题徐商叟所藏李伯时四天王图
龙眠有巧手幻出汗血驹老衲或戒之回向心地初遂画白衣仙蕲与梵释俱北方四天王亦附瞿昙居杂以马龙像宿习终未除四王名字异且复形状殊信者谓其有疑者意其无荡荡天门高谁能凌空虚何以信不疑取诸贝叶书子不语怪神从释恐畔儒语之且不可笔之其可乎因画议及此於公意何如
次韵胡连翁携诗见访
蕲春别驾寡交游独肯对君青两眸我亦杜门嫌俗子今方下榻得诗流环溪陈迹几如扫鄂渚遗文散不收访旧九京无起日临风三叹不能休
太上皇后挽诗
紫殿尊严地黄图揖逊辰一言裨大策万物赖深仁配极乾坤大重轮日月新遽违天下养氛祲揜鈎陈
二
大帝资隂德吾皇仰母慈盛仪犹澣服新乐在含饴玉册将增庆椒庭遽共悲忧勤终损夀天道果难知
太上皇帝挽诗
揖逊承虞治讴歌与啓贤御图才五载垂统可千年明有重离继高居太极先四朝三内禅盛美古无传
二
亿兆方同庆三宫洽孝慈坤舆俄?卫天极遂缠悲共憾遗丹鼎无由奉玉巵光辉终不熄徽号日星垂
题姜尧章旧游诗卷
出郭栽花涉小园归调琴谱辑诗编少年豪健今揫敛休羡骑鲸李谪仙
和九日尧章送菊
对花懒举玉东西孤负金钱满緑枝短发不堪重落帽枯肠何可强搜诗
花品若将人品较此花风味似吾儒秋英飡罢含清思曾有离骚续笔无
送陈华文出守当涂同僚饯别分韵得立字
今代陈仲弓人门两难及长离五色羽览辉早翔集功名虽鼎来未肯心汲汲自请牧一州小民要安辑维时春将半桃李露华湿慈顔御轻轩彩服随坐立行行即下车啸诺解苛急凝香宴宾从仁气散臯隰政恐席未暖追锋已催入涂辙可通行青云如陟级
即事【时寓清化】
久辍囊中句时看肘後方有家如旅舍无事似僧房梅白墙头笑榴红瓮面香杖藜如可出溪上探春光
庚申元日
九陌欢声合三宫瑞气开隂云催岁换霁日迓春回郁垒还当户屠苏强举杯二雏无返日羸老不胜哀
和杨郎中北廊梅花
不临水曲与山隈却在天台独自开幽韵可居兰友上孤标惟许竹君陪广寒仙子云中下姑射神人海上来氷玉皎然清彻骨南廊亦欲斸根栽
和陈右司春雪
换却人间色界尘千林别作一家春风姨寒重吹飞絮月姊光凝映烂银曳履独游无此士闭门高卧有何人试从羣玉山头看似与瑶台贝阙邻
送杨明夫郎中持节闽中
稍觉飞腾疾方知选择公云霄移列宿泉岭度春风问俗穷阎底搜材荐墨中褰帷先辨此续续寄诗筒
壬戌立春【日寓清化】
晼晚流年度凄凉短景催月圆疑腊半岁闰已春回一箸青丝菜三杯白玉醅主人无喜事蜡炬误花开
贺吴兴郡王生日【壬戌】
花萼楼台畔年年瑞气新慈闱欢爱洽帝殿宠光频清静心如水和平气似春自然眉夀永何必羡松椿
登四望亭【饶州甲子】
春老飞花尽园林遍緑隂凭高聊寓目念远更伤心剧郡才难称衰年病易侵不如休歇去吾意决投簪
闲居即事【自饶州回武口】
稍稍开三径徐徐办一廛归来非失计老去只随缘旋蜡登山屐时操泛月船生涯且如此萧散乐余年
二
壮年多旅寓晚岁遽鳏居伤往遂成赋解嘲休着书经营惟种莳来往但樵渔百念今灰冷虽贫自晏如
三
四面青山合中藏小隐家谋栽陶令秫学种邵侯瓜笋长多添竹荷高渐有花林泉宜寂静鼔吹厌鸣蛙
喜晴
欲了老妻窀穸事屈指前期日无几羊肠路险不容车水涩石高滩齿齿天公悯我忧恼深一雨骤添三尺水黄流又恐舟难行落尽雪花天宇清六龙扶毂日杲杲更乞天公旬日晴襄事归来闭门坐但拥竹炉多炽火
用元韵答秀叔
休将世事关身事自数颓龄尚余几那堪老赋悼亡诗不见蛾眉瓠犀齿熏染可无知见香澡雪正须功德水风波跌足今惮行林下独居心迹清冷看世态有翻覆蚌则欲雨鹬欲晴何似消摇常燕坐雪白莲花生烈火
用元韵答秀叔二首
人生昏宦只二事忧喜相纒不知几我今岂可老更痴颊有霜髭口无齿举案齐眉安在哉独自饭蔬而饮水半生同住不同行稍感伤悲心亦清雉鸣雌应春日暖鸠唤妇归天雨晴断除此念如尸坐调护坎离交水火老身强健幸无事旧日交游存者几後来阿秀诗句新露滴金茎寒着齿笑我胸中千斛尘解缨未濯沧浪水翠微尝约载酒行洗耳潺湲泉石清天寒短策未可出更约东郊春日晴且来伴我窻间坐黄你在旁同附火秀叔和章自言及再娶之事用元韵戏荅之
寤寐闲思畴昔事来往于怀日凡几伯鸾不可无孟光岂为青眉并玉齿阿咸今与我不同蛩蛩得草鱼得水流苏帐暖双杯行春近梅粧香更清试唱刘郎竹枝曲道是无晴还有晴长夜老夫方独坐手把楞伽对灯火
池边梅花一株盛开
天外青鸾不复归萧萧短发日成丝寒梅不管人憔悴故着新花满旧枝
老来裘褐怯风吹难傍花边把一巵嚼蘂嗅香清兴在尚呵冻笔欲题诗
戏江子大
莫年尚恋蛾眉斧平日空谈蜡脚禅应笑老夫甘寂寞只将黄你替婵姢
用元韵答子大
桃花映面方留咏藤刺缠身始悟禅短发镜中霜薄薄修眉窻下月姢姢
追悼亲哥
昔在清华日明珠掌上新岂期吾薄福不见汝成人荒塜魂长夜空山草自春凄凉无限恨独坐一沾巾
送石宰
溪头雪後梅花发飞鳬东去朝双阙涉溪父老肩相摩再拜路旁皆惜别问侯何以能得民胸中仁气如阳春攀辕徒切侯不住金马石渠须若人云溪野叟久闭户时枉高轩肯相顾何不临分把一杯天寒懒出无他故别离羞作儿女悲此行稳上青云衢相思要得知健否寄我平安双鲤鱼
念旧
香销箧里旧裳衣回首人间万事非天濶海寛魂杳杳云軿何日复来归
老怀易感泪丸澜尘世分明一梦间精爽乘鸾云外去空留玉骨葬青山
久雨无聊成两诗呈秀叔并简继韩
花落雨不止莺啼春又徂曲肱眠短榻拥雪坐团蒲梅子今堪摘松醪不待酤两君能坐隐泥泞肯来无
二
避湿屋多漏怯寒窻不开龙涎时吐雾麈尾任生埃独与韦编对谁能蜡屐来天知蚕麦病愿唤雨师回
双溪类槀卷七
<集部,别集类,南宋建炎至德佑,双溪类稾>

[book_title]卷八
钦定四库全书
双溪类槀卷八　　　　　　宋　王炎　撰古律诗
贺吴兴郡王生日四絶【丙寅】
德声不减汉间平玉监氷壶表里清休问南山山色翠淡然无慾自长生
黄门宣赐出丹墀花萼楼边禁漏迟天上龙顔生喜色鶺鴒飞在万年枝
长乐觚棱接未央至尊友爱独贤王宫中共用家人礼日近清光侍太皇
斑衣盭绶两光辉和气融融洽孝慈千载蟠桃今日熟喜同王母宴瑶池
念往
生别有见日死别无返时绸缪结发初百岁以为期岂意中道间弃我忽如遗玉骨空委蜕青山未同归晤语永已矣衰怀宁不悲
畴昔镛溪翁重为子相攸谓我稍可教许以相匹俦此德未及报黄发归山邱今又舍我去垂老增百忧深念不能置泫然清泪流
半生共飘泊所至无定居晚有一区宅乃以丧来归乐少辛苦多呜呼止於斯临没尚了了儆戒皆可书子言不可忘我意当何如
有姑共饘粥有子自抱乳人亦有困穷子独最艰苦晚岁未即安此身先逝矣逝者不可作在者谁与处欲以理夺情怅然还念起
子大有游东山之约以诗相趣因次其韵
家如锦里先生甫诗似钱塘处士逋若解山中安稳住定胜软饱卧流苏
今昔东山约略同但无红袖肯相从不妨小试游山屐因访騤騤陆士龙
万杉深处一轩开秀色参天费壅培我为不知林壑趣黄梁梦觉却归来
猛省香山及辋川句中摹写共流传烦公检点遗编看二老元曾赋几篇
纸被行
瑶姬不触麒麟红金壶潋灔琥珀浓狐裘公子喜夜永杯行暖玉烦春葱檐头雪花大如掌洞房但觉春融融岂知有客方贪睡漏尽更阑不能寐花红玉白不相随赖有楮生为伴侣生家住处近麻姑亦能幻出氷肌肤絶嫌墨客蝇头汚懒入官黄藏蠧鱼宁随人意任舒卷虽则软美非胎韦风姨霜女皆退舍稍觉和气生毺梅花破雪催寒去春回人向花前醉女郎雾縠试轻衫至此失时因坐废緑槐影底夏日长人间只要一味凉青奴元自不妩媚居然负恃能专房秋风一夜来消息又却见渠先弃掷冬来复挽楮生归属付苍头轻拂拭用则铺张舍则藏喜愠未尝形玉色世事乘除无不然安用动心三叹息
京丞相挽诗
嗣圣登皇极真儒秉大钧三宫方恺乐万宇浸熙淳碧落龙髯去青山马鬛新衣冠同堕泪桃李失阳春
二
山立羣公表朝廷势自尊远谋安庙社厚德镇乾坤帝念经纶广人思色笑温骑箕今不返麟合尽空存
三
郁郁松坡上潭潭甲第成家方藏宝墨地已献佳城拱极三阶动扶天一桂倾只应余庆远遗德在苍生
游东山【并序】
子大约予游东山足迹不到凡二十年小径曲折自麓至冈或磐石可坐或结茅可憇大抵视旧有加山中杉木万根昔所见拱把今日霜皮雨干亦有老色昔人有言树犹如此人何以堪然万古一轨不必叹也暇日婆娑清谈畅饮相与开口一笑身外成亏一切付诸造物足矣子大作而言曰今日之游诚乐明日便成陈迹此山未有云溪诗为我落笔可乎予笑曰从公游本冀一日之闲乃反以诗债窘我然技痒亦自不禁夜归明日酒醒追述其意而尾之以诗
田舍
结庐稍近樵牧岂亦甘心陆沈自古明时难遇未宜长往山林
松风
松公奋鬛如啸终日清风飒然佳处元非宫徵谁能写入朱弦
烂柯
手谈一局未了叶落花红几回只恐云迷归路不容樵客重来
舒啸
幽人独坐空谷最爱夜深月明云外一声长啸四山木偃风生
待月
只有麴生为侣夜凉同迓氷轮未审素娥知否惟予与影三人
栈径
诘曲羊肠中断小安略彴通行缓臂不携藜杖翩翩自喜身轻
入翠
路入半山深处穿云竟日忘归若扣山中何有蒙蒙空翠沾衣
磐吉
客来捧腹一笑抹月批云疗饥只此如何获吉为无富贵危机
披云
上到苍螭絶顶四边无数青山下视楼台一簇超然身在云间
胡清卿来访留一日亟求去云欲谒郑宰因以小诗佐其行
跋涉山川岁一归奚奴古锦惯相随自怜机杼无遗巧却怪珠玑不疗饥酌酒挽君浇舌本解骖许我话心期空囊羞涩将焉往笑说鳬仙旧见知
用元韵答清卿并简蔡尉
貂裘半敝复来归正坐刚肠不诡随见说史君尝馈赆似闻内子亦啼饥经年一别方相遇他日重来未有期试问此行谁借重梅仙青眼是新知
次韵谢胡清卿
殷勤访我到山中一笑依然尚讳穷气老絶非年少锐诗新殊胜旧时工剧谈不惜麈尾落归路难淹马首东若遇故人相借问为言衰朽学农功
汪直卿相招以病爽约因成拙句并呈子大
一声鶗鴂落红稀试问春余几许时多谢佳招频卜日自慙衰朽却愆期但能有酒肯留客莫恨无花空折枝邑下老禅无恙否可同谈笑一开眉
汪直卿
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 10:24:30-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>