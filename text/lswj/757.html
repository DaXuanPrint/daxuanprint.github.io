<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="提要,原序,总目,卷一,卷二,卷三,卷四,卷五,卷六,卷七,卷八,卷九,卷十,卷十一,卷十二,卷十三,卷十四,卷十五,卷十六,卷十七,卷十八,卷十九,卷二十,卷二十一,卷二十二,卷二十三,卷二十四,卷二十五,卷二十六,卷二十七,卷二十八,卷二十九,卷三十,卷三十一,卷三十二,卷三十三,卷三十四,卷三十五,卷三十六,卷三十七,卷三十八,卷三十九,卷四十,卷四十一,卷四十二,卷四十三,卷四十四,卷四十五,卷四十六,卷四十七,卷四十八,卷四十九,卷五十,卷五十一,卷五十二,卷五十三,卷五十四,卷五十五,卷五十六">
<meta name="description" content="诗文别集。一百八十卷,其中诗二十八卷。宋李纲撰。《宋史》本传言其“文章、歌诗、奏议百馀卷”。赵希弁《郡斋读书志·附志》著录《梁谿先生文集》一百七十卷。《直斋书录题解》著录《梁谿集》一百二十卷。由于其各种杂著如《靖康传信录》等,或收或不收,或收多收少,故流传有各种卷帙不同之本。李集最初由纲子秀之编辑,当时只刊表章奏札八十卷,不包括诗、文。赵记之一百七十卷本、陈记之一百二十卷本,皆包括诗、文而言,诗、文部分,当为后人所补辑。此集尚有宋刻残本传世,为南宋宁宗嘉定(1208—1224)时史氏所刊。另有清影宋刊本,">
<title>梁溪集_李纲_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">梁溪集</span> <br/>
          作者： <span class="inputVal" id="bkauthor">李纲</span> <br/>
          朝代： <span class="inputVal" id="bkdate">宋代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">类书文集,诗文集,完结</span> <br/>
          字数： <span class="inputVal" id="bknum">[book_length]832474</span> <br/>
          说明： <span class="inputVal" id="bkdec">诗文别集。一百八十卷,其中诗二十八卷。宋李纲撰。《宋史》本传言其“文章、歌诗、奏议百馀卷”。赵希弁《郡斋读书志·附志》著录《梁谿先生文集》一百七十卷。《直斋书录题解》著录《梁谿集》一百二十卷。由于其各种杂著如《靖康传信录》等,或收或不收,或收多收少,故流传有各种卷帙不同之本。李集最初由纲子秀之编辑,当时只刊表章奏札八十卷,不包括诗、文。赵记之一百七十卷本、陈记之一百二十卷本,皆包括诗、文而言,诗、文部分,当为后人所补辑。此集尚有宋刻残本传世,为南宋宁宗嘉定(1208—1224)时史氏所刊。另有清影宋刊本,《附录》一卷,为年谱、行状、谥议、祠记、祭文、挽词等,刻于清宣宗道光十四年(1834)。此本犹存宋刻遗意。《四库全书》所收《梁溪集》为一百八十卷、附录六卷本,包括赋四卷、诗二十八卷、表本诏书二卷、拟制诏四卷、表札奏议六十四卷、札子二卷、状三卷、书二十二卷、启二卷、记二卷、序六卷、赞二卷、颂箴铭辞一卷、论二卷、迂论十卷、杂著六卷、题跋三卷、祭文疏词二卷、碑志五卷、《靖康传信录》三卷、《建炎进退志》四卷、《建炎时政记》三卷,另附年谱一卷,行状、谥议、祠记、祭文、挽诗、像赞、书跋等五卷。李集流传版本较多,如南宋嘉定时其孙李大有刊印之八十卷本,明武宗正德(1506—1521)间邵武县刊印之《宋丞相李忠定公奏议》六十九卷、《附录》九卷,明末左光先所刊《李忠定公选集》四十七卷以及清圣祖康熙(1662—1722)间李荣芳之重刊本。又有明刊《李忠定公选集》四十卷本。</span> <br/>
          封面： <span class="inputVal" id="bkimg">Z_18946.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]梁溪集
[book_author]李纲
[book_date]宋代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]类书文集,诗文集,完结
[book_length]832474
[book_dec]诗文别集。一百八十卷,其中诗二十八卷。宋李纲撰。《宋史》本传言其“文章、歌诗、奏议百馀卷”。赵希弁《郡斋读书志·附志》著录《梁谿先生文集》一百七十卷。《直斋书录题解》著录《梁谿集》一百二十卷。由于其各种杂著如《靖康传信录》等,或收或不收,或收多收少,故流传有各种卷帙不同之本。李集最初由纲子秀之编辑,当时只刊表章奏札八十卷,不包括诗、文。赵记之一百七十卷本、陈记之一百二十卷本,皆包括诗、文而言,诗、文部分,当为后人所补辑。此集尚有宋刻残本传世,为南宋宁宗嘉定(1208—1224)时史氏所刊。另有清影宋刊本,《附录》一卷,为年谱、行状、谥议、祠记、祭文、挽词等,刻于清宣宗道光十四年(1834)。此本犹存宋刻遗意。《四库全书》所收《梁溪集》为一百八十卷、附录六卷本,包括赋四卷、诗二十八卷、表本诏书二卷、拟制诏四卷、表札奏议六十四卷、札子二卷、状三卷、书二十二卷、启二卷、记二卷、序六卷、赞二卷、颂箴铭辞一卷、论二卷、迂论十卷、杂著六卷、题跋三卷、祭文疏词二卷、碑志五卷、《靖康传信录》三卷、《建炎进退志》四卷、《建炎时政记》三卷,另附年谱一卷,行状、谥议、祠记、祭文、挽诗、像赞、书跋等五卷。李集流传版本较多,如南宋嘉定时其孙李大有刊印之八十卷本,明武宗正德(1506—1521)间邵武县刊印之《宋丞相李忠定公奏议》六十九卷、《附录》九卷,明末左光先所刊《李忠定公选集》四十七卷以及清圣祖康熙(1662—1722)间李荣芳之重刊本。又有明刊《李忠定公选集》四十卷本。
[book_img]Z_18946.jpg


[book_title]提要
钦定四库全书　　　　　集部四
梁溪集　　　　　　　　别集类三【宋】
提要
【臣】等谨案梁溪集一百八十卷附録六卷宋李纲撰纲有建炎时政记已着録是集首载宋少保观文殿大学士陈俊卿序谓纲少子秀之裒集其表章奏劄八十卷而诗文不与焉晁公武读书志则作一百五十卷陈振孙书録解题则作一百二十卷盖後人续以诗文合编互有分并已非复秀之之旧本此本赋四卷诗二十八卷襍文一百三十八卷而以靖康传信録三卷建炎进退志四卷建炎时政记三卷俱编入集中又以年谱行状之类六卷附焉与晁陈二家所録均为不合又非宋本之旧矣纲人品经济炳然史册固不待言即以其诗文而言亦雄深雅健磊落光明非寻常文士所及徒以喜谈佛理故南宋诸儒不肯称之然如顔真卿精忠劲节与日月争光固不能以书西京多宝塔碑作抚州麻姑坛记遂减其文章之价也集中有补宋璟梅花赋自序谓璟赋已佚拟而作之其文甚明元刘埙隐居通议所载璟赋二篇皆属伪本明田艺蘅留青日扎乃称得元鲜于枢手书璟赋急録传之枢之真蹟旋毁核其文句大抵点窜纲赋十同七八其为依托显然然亦见纲之赋格置於唐人之中可以乱真矣乾隆四十六年五月?校上
总纂官【臣】纪昀【臣】陆鍚熊【臣】孙士毅
总校官【臣】陆费墀

[book_title]原序
梁谿集原序
国朝祖宗以仁覆天下而不右武事然垂二百年更外寇之变者三皆得人以任其事景德契丹之变寇莱公任之康定元昊之变范文正公韩忠献公任之靖康金人之祸比是二者尤钜而丞相陇西李公亦慨然以身当其变盖天之佑宋不于其兵而于其人是数君子者之事君不于其躬而于其国其事之济否则有命与数存焉要之皆忠烈英特之士也予既敬服数公之行事因欲览观其遗文莱公它文不甚见于世独其诗传盖百有余篇辞健而格高旨深而思远真作之杰者也至于文正忠献则家集俱在其言之形於文字议奏之间者或简重而壮伟或详明而剀切盖与其谋谟勲业惟称李公近与予耳目接私以不得其文为恨淳熙丙申予帅三山其子秀之裒集其文以示予求序以冠其端盖表章奏劄至八十卷而诗文犹不与焉予读之而叹曰详哉其言之也世之有其学者常患乎无其材有其材者常患乎无其节三者备矣然使其辞之不达则不足以动人主之听言之不文则不足以永後世之传是以君子贵其全也公学本于经才见于用节着于论水灾赞禅议之日是其章较盖天下之所共知焉予窃怪方敌骑闯城之际在廷之臣争为讲解迁避之说公子然孤忠未易以口舌争卒能感悟万乘为坚牢之策以何道而致然及观公之议奏明白条畅反覆曲折其叙成败利害灼然如在目前宜乎感悟明主之听而亟从之也使公之谋尽用则敌骑必无再下之祸而其勲业可以继寇莱韩范矣惜乎其夺於谗而不之竟也光尧中兴因天下之望而首相公十议所陈规摹弘远矣刘麟之役公虽在外且画三策六条以献王伦之使公复愤慨抗疏以争之与时论不合不顾也呜呼其可谓忠也矣然则公之勲业虽不克大就而其所奋立陈述足以暴于後世况又其言之文哉昔东坡先生谓诸葛孔明不以文章自名而开物成务之姿综练名实之意自见于言语出师之表简而尽直而不肆而郑亚谓李卫公藴开物致君之才居丞弼上公之位建靖难平戎之策垂经天纬地之文呜呼若公者可谓兼之矣予既诺秀之之请夺于多事未暇缀思後三年归自金陵乃始书而归之某月某日陈俊卿序

[book_title]总目
钦定四库全书　　　　　集部四
梁谿集总目　　　　　　别集类三【宋】
卷一
赋
卷二
赋
卷三
赋
卷四
赋
卷五
诗
卷六
诗
卷七
诗
卷八
诗
卷九
诗
卷十
诗
卷十一
诗
卷十二
诗
卷十三
诗
卷十四
诗
卷十五
诗
卷十六
诗
卷十七
诗
卷十八
诗
卷十九
诗
卷二十
诗
卷二十一
诗
卷二十二
诗
卷二十三
诗
卷二十四
诗
卷二十五
诗
卷二十六
诗
卷二十七
诗
卷二十八
诗
卷二十九
诗
卷三十
诗
卷三十一
诗
卷三十二
诗
卷三十三
表本诏书
卷三十四
表本诏书
卷三十五
拟制诏
卷三十六
拟制诏
卷三十七
拟制诏
卷三十八
拟制诏
卷三十九
表劄奏议
卷四十
表劄奏议
卷四十一
表劄奏议
卷四十二
表劄奏议
卷四十三
表劄奏议
卷四十四
表劄奏议
卷四十五
表劄奏议
卷四十六
表劄奏议
卷四十七
表劄奏议
卷四十八
表劄奏议
卷四十九
表劄奏议
卷五十
表劄奏议
卷五十一
表劄奏议
卷五十二
表劄奏议
卷五十三
表劄奏议
卷五十四
表劄奏议
卷五十五
表劄奏议
卷五十六
表劄奏议
卷五十七
表劄奏议
卷五十八
表劄奏议
卷五十九
表劄奏议
卷六十
表劄奏议
卷六十一
表劄奏议
卷六十二
表劄奏议
卷六十三
表劄奏议
卷六十四
表劄奏议
卷六十五
表劄奏议
卷六十六
表劄奏议
卷六十七
表劄奏议
卷六十八
表劄奏议
卷六十九
表劄奏议
卷七十
表劄奏议
卷七十一
表劄奏议
卷七十二
表劄奏议
卷七十三
表劄奏议
卷七十四
表劄奏议
卷七十五
表劄奏议
卷七十六
表劄奏议
卷七十七
表劄奏议
卷七十八
表劄奏议
卷七十九
表劄奏议
卷八十
表劄奏议
卷八十一
表劄奏议
卷八十二
表劄奏议
卷八十三
表劄奏议
卷八十四
表劄奏议
卷八十五
表劄奏议
卷八十六
表劄奏议
卷八十七
表劄奏议
卷八十八
表劄奏议
卷八十九
表劄奏议
卷九十
表劄奏议
卷九十一
表劄奏议
卷九十二
表劄奏议
卷九十三
表劄奏议
卷九十四
表劄奏议
卷九十五
表劄奏议
卷九十六
表劄奏议
卷九十七
表劄奏议
卷九十八
表劄奏议
卷九十九
表劄奏议
卷一百
表劄奏议
卷一百一
表劄奏议
卷一百二
表劄奏议
卷一百三
劄子
卷一百四
劄子
卷一百五
状
卷一百六
状
卷一百七
状
卷一百八
书
卷一百九
书
卷一百十
书
卷一百十一
书
卷一百十二
书
卷一百十三
书
卷一百十四
书
卷一百十五
书
卷一百十六
书
卷一百十七
书
卷一百十八
书
卷一百十九
书
卷一百二十
书
卷一百二十一
书
卷一百二十二
书
卷一百二十三
书
卷一百二十四
书
卷一百二十五
书
卷一百二十六
书
卷一百二十七
书
卷一百二十八
书
卷一百二十九
书
卷一百三十
启
卷一百三十一
启
卷一百三十二
记
卷一百三十三
记
卷一百三十四
序
卷一百三十五
序
卷一百三十六
序
卷一百三十七
序
卷一百三十八
序
卷一百三十九
序
卷一百四十
赞
卷一百四十一
赞
卷一百四十二
颂箴铭辞
卷一百四十三
论
卷一百四十四
论
卷一百四十五
迂论
卷一百四十六
迂论
卷一百四十七
迂论
卷一百四十八
迂论
卷一百四十九
迂论
卷一百五十
迂论
卷一百五十一
迂论
卷一百五十二
迂论
卷一百五十三
迂论
卷一百五十四
迂论
卷一百五十五
杂着
卷一百五十六
杂着
卷一百五十七
杂着
卷一百五十八
杂着
卷一百五十九
杂着
卷一百六十
杂着
卷一百六十一
题跋
卷一百六十二
题跋
卷一百六十三
题跋
卷一百六十四
祭文辞疏
卷一百六十五
祭文辞疏
卷一百六十六
碑志
卷一百六十七
碑志
卷一百六十八
碑志
卷一百六十九
碑志
卷一百七十
碑志
卷一百七十一
靖康传信录
卷一百七十二
靖康传信录
卷一百七十三
靖康传信录
卷一百七十四
建炎进退志总序
卷一百七十五
建炎进退志总序
卷一百七十六
建炎进退志总序
卷一百七十七
建炎进退志总序
卷一百七十八
建炎时政记
卷一百七十九
建炎时政记
卷一百八十
建炎时政记

[book_title]卷一
钦定四库全书
梁谿集卷一　　　　　　　宋　李纲　撰
赋一
武夷山赋　　　　　含笑花赋
幽兰赋　　　　　　日者赋
茘支赋　　　　　　莲花赋
武夷山赋【幷序】
武夷山水之胜为七闽最图志载之详矣予闽人也游宦四方每以未至其下为恨宣和改元承乏螭头寓直左省昼寝梦游山间四顾峯峦玉色秀美瓌奇不可模状既觉欣然窃意所梦殆非尘世也已而都城积水奏疏论事谪官沙阳渡淮历浙道江南入闽境遂游武夷道士导予乘小舟泛九曲溪抵曦真馆奇峯怪石顾接不暇回舟雪作山色尽白恍如梦中怛然惊笑信乎好慕之极达乎精神而出处分定非人力之所能致也留山中赋诗几五十篇又广其意而为之赋予於武夷可谓无负亦足以偿平昔之愿矣其辞曰
太虚寥廓浮清凝浊融为川渎结为山岳山岳之奇萃于坤倪秀气磅礴实锺武夷武夷之山蜿蜒郁蟠作镇南服千里奠安喷云泄雨噫风嗽雾蔽亏日月变移寒暑崖谷窈窕峯岫巃嵸雕锼刻削孰尸其功一溪九曲演漾寒渌贯于山中凤翥虬蹙洞户杳然栖神宅仙蝉蜕羽化灵骨犹传云封雾锁玉润金坚稽于秘籍是为昇真化之天其瓌伟絶特之观则有幔亭之麓天柱之峯铁障延袤监池空蒙岩啸雕虎潭藏老龙俨金仙之容睟粲游女之肌红储芝玉于二廪铸栾乳于三锺耸层峯之叠翠落飞瀑之长虹千岩万壑竞秀争雄荡心骇目不可殚穷其仙圣游戏之地则有换骨之岩赌妇之石掌印掬踪膝存跪迹绘胎禽之缥缈揷仙舟於罅隙留丹竈於层巅置鸡栖於峭壁组织就而杼轴空篇翰终而几案寂案图以求秘怪难测其植物则有翠栢毛竹绿李丹橘翳荟芬芳擢干垂实其动物则有舞鹤鸣鵾游羊戏鹿栖息飞翔分羣萃族其内则有琼楼珠殿玉圃芝田创见天地自开山川灵仙之所周旋也其外则有长松茂草异卉嘉葩枕流漱石朝烟夕霞幽遯之所考盘也合而观之山意深水容湍石色温润溪流屈盘地灵而木秀景寂而云闲信能腾誉今古垂光简编厠三十六洞而别为一天也惟昔仙君来晏曾孙彩梁虹亘幔屋云屯翠旄绦节紫褥芳裀虚座鼎设华筵翼分浆琼液玉羞凤脯麟锵金石之间作奏古曲曰宾云歌人间之可哀叹光景之易曛纷鸾鹤以回驭但流水与空山怅真游之巳远时笙箫之夜闻此又诡异恍惚叵得而具论也若夫岱宗太华之穹崇终南太行之险阻或峻极而降神或登临而小鲁四明天台衡岳庐阜度长絜大虽雄伟之不侔而幽邃巧妙固不可同日而语也爰有狷介之士学陋识迂误入世网偶聨簪裾迹朝市而心山林究地志而閲仙书驰精神於梦寐觌幽眇於画图岁峥嵘以遒尽因谪宦而假途步烟霞之岑寂仰神仙之有无览魏子之遗躅访刘公之旧庐嘉泉石之可乐寄吟哦以自娯倒冠落佩与世濶疎眷兹山而无斁将狥其愚而隐居者乎
含笑花赋【并序】
南方花木之美者莫若含笑緑叶素荣其香郁然是花也方蒙恩而入幸价重一时故感而为之赋其辞曰
夫何嘉木之姝嫮兮蔼芬馥之芳容结孤根於暖地兮披素艳於幽丛炫丽景之迟迟兮浥零露之浓浓默凝情而不语兮独含笑於春空其笑伊何粲兮巧倩洞户初啓曲栏乍见惊邻女之窥墙疑宠姬之教战鄙妖姿之龋齿谢啼粧之半面态有余情忽焉改观国香无敌秀色可餐抱贞洁之雅志舒婉娈之欢顔宁解颐而启齿方堕珥而欹冠苞温润以如玉吐芬芳其若兰俯者如羞仰者如喜向日嫣然临风莞尔岂褰帏而观跛将忘怀於射雉轻可买之千金重回眸之百媚拔类迈伦孰与为比泛潋酷烈绰约婵娟翠叶拥鬓绿萼承颧嗅之弥馨察之愈妍信色香之俱美何扈芷而握荃若夫萱草忘忧合欢蠲忿采杜若於洲中搴芙蓉於泽畔艺菊百畦滋蕙九畹絜长度美固不可一?而论也方将移自南国置之玉堂违霜霰之凄冷依日月之未光凭雕槛而凝彩度芝阁而飘香破顔一笑掩乎羣芳诚可以承天宠而植椒房者乎
幽兰赋【并序】
兰有二种华以春者似蕙华以秋者似菊楚辞曰秋兰兮青青緑叶兮紫茎又曰春兰兮秋菊长无絶兮终古今世人之所识者素葩丛本特春兰耳予尝得一种兰於亡友萧子寛家緑叶紫茎至秋始华如楚辞之所赋其华似菊而色微紫其香似春兰而加芳食之味尤辛甘可以调芼曹子建七启於肴馔之妙言紫兰丹椒施和必节滋味既殊遗芳射越乃知兹兰可食其为秋兰无疑也二兰皆喜生於高山深林閴寂无人之境则芬芳郁烈茂盛而远闻移而置於轩庭房室之间不过一再岁华益鲜而香益微盖其天性如此故古人又以幽兰目之与夫山林隐遯之士耿介高洁不求闻达於人而风流自着者亦何以异故感而赋之其辞曰
相百卉之芳菲兮待培植而乃成何兹兰之异禀兮处幽僻而方兴高山崔嵬而巃嵸兮深林杳杳以冥冥下波涛之喷激兮上雪霰之飘零邈人迹之不到兮兰於焉而独馨言茁其芽载擢其英春与蕙兮偕秀秋与菊兮并荣或素葩而丛本或绿叶而紫茎虽春秋之异种岂殊德於幽贞耿介自许芬芳谁与久而不知其香晦而不改其度荣何谢於光风瘁何伤於白露配芝桂以为友奚萧艾之能侣类同心之契合比明德之欣附淑人君子爱而不忘蒸以为藉沐以为汤纫之为佩刈之为防实有取於雅操匪徒慕夫国香若夫出自故山同夫小草资耳目之嘉玩供园林之幽讨虽得托於孤根盖巳违其所好譬犹高洁之士隐遯之人蹈山林而长往友麋鹿而同羣付功名於脱屣等富贵於浮云室虽迩而人则远可得闻而不可见有泉石之枕漱无猿鹤之惊怨晦其迹而弥芳怀其道而愈显子真谷口德公鹿门二子食薇於首阳四皓采芝於商山名与实兮兼茂心与迹兮俱闲播清芬於今古亦何以异於幽兰
日者赋【幷序】
世之术士托五行以售其说冒利贪进之徒争往问焉予疾之作日者赋以见意其辞曰
李子既抵沙阳有日者踵门而告之曰人所禀命不离五行更相更王相杀相生一偾一起代废代兴吾术以人之始生岁月日辰之支干推步斟酌而知其贵贱寿夭於未萌百不失一粲然着明今子奋身寒微早蒙识擢徊翔省寺缓步台阁载笔螭蚴方得所托朝游於清都钧天帝居之所夕贬於闽粤磎山僻远之郭翩若云鸿之铩翮脱若霜林之陨箨舍彼宠荣甘此落寞岂人力之能致盖亦命有所缚而已然而方泰而穷已否则通时有利钝各系其逢昔退之於潮阳遇逆旅之毛翁期以秩位後悉符同今我欲语子以未来子岂有意於相从乎李子笑而应之曰子来前万物林生盈乎载焘大化居中犹轮是蹈羽鳞毛介灌莽丛草一气甄陶衆形丑好茫乎天运窈尔神造忽焉为人赋情肖貌自少得壮自壮得老动静作止饮啄梦觉或当时而荣华或失势而枯槁有制之者幽深奥渺今子乃欲以生辰之支干区区寸计而铢较摘抉杳微期以执效譬犹海以蠡测钟以莛考虽或亿中竈焉知夫天道且夫人之所同者岁月我之所独者日辰四海之广生齿之繁一日一辰之间其孕育者几人或孪生而吉凶异或殊禀而祸福均谓宜盛而更衰谓方屈而还伸瞀乱厖杂颠倒纷纶汪洋渺漫千绪万端参错重出不可究陈稽之於古盖所未闻肇自隋唐是为贪位慕禄嗜进之本根吾方辟此何以语云昔者圣贤驰骛望道莫见墨突不黔孔席不暖或版筑而弼傅或束缚而相管吕八十而始遇甘十三而已显或奋身於奴仆或拔迹於亩畎或疏封而葅醢或徒步而鼎铉祸福倚伏吉凶展转消息盈虚晦明舒卷俄而可度天道亦浅且夫洛阳帝都多近臣南阳帝鄊多近亲方襁褓而垂紫绂虽葭莩而拥朱轮冠盖车马烂其盈门盖亦幸耳岂咸值乎贵神长平之战士卒叠迹而阬覆甘露之事卿相骈颈而剿戮屠洗之寃不遗於噍类诛夷之惨连逮於三族或婴党锢之祸或罹罗织之狱亦云不幸岂尽临於杀局幸与不幸似夫偶然偶然之中有数存焉斡流而迁或推而还震荡回薄胡可胜言主张翕辟孰司其权命实制之必原於天未形有分且然无间何有夫岁月日辰之支干是以君子乐天而知居易以俟不戚戚於贫贱不汲汲於富贵静则安土而敦乎仁动则见险而止乎智不立岩墙以蹈危不为轩冕而肆志一晦一显与道宛转一止一行与道翺翔或出或处惟道是与或语或默惟道是适安时处顺知其不可柰何故无入而不自得也且夫取舍在人可否在时时或未然强进何为宁出入若无心之云将炫燿若干阳之霓乎宁昂昂如野鹤将逐逐如家鸡乎宁曳尾如涂中之龟将捐生如太庙之牺乎宁退而有考盘之乐将进而有履虎之危乎宁汨汨守抱瓮之拙将俯仰随桔橰之机乎宁执志以固守将逐物以转移乎昔者屈原放三湘而卜居禹锡谪九年而何卜予虽不才自信甚笃守此拙愚忘彼宠禄达非我荣穷非我辱从吾所好何有吉凶之於祸福日者俯而慙仰而叹不得所对逡巡而辞退
茘支赋【幷序】
张曲江尝赋茘支美则美矣然未尽善也予来闽中始得食其生者因感而赋之其辞曰
伊天地之大美锺火德於炎方结茘支之嘉实禀纯气於至阳含滋润於雨露违严凝於雪霜碧叶素荣缥蒂丹房肤如龙鳞颗如裹囊绦绡为殻白玉为瓤液贮甘露核藏丁香醖难言之妙味吐自然之清香此茘支之大略也全而观之丸如丹凤之方卯而未雏破而窥之莹如老蚌之既剖而见珠掇而出之粲如姣姬褪红裳而露玉肤咀而嚼之旨如琼醴吸沆瀣而羞醍醐谈辨莫及丹青难图百果退避孰敢争腴至如厥包橘柚先荐含桃岭表龙眼西域蒲萄色沮情恧逊美推高矧夫剥枣浮瓜来禽青李张公大谷之梨梁侯乌椑之柿曾何足以比万分之一二哉秋夏之交蒸暑歊然畏景驰至薰风入弦着花结实耀日含烟一望万株列於名园璀璨荧煌若繁星之丽天一食千颗置之华筵匀圆磊落若火齐之堆盘溢甘芳於齿颊实元气於丹田宿酲可解沈疴可痊若夫色味与香变於三日曝之为乾渍之以蜜泛鲸海之巨航入金张之要室譬如神药致佳人之尸千金市骏马之骨气格精神初不得其髣髴也昔者曲江尝为之赋寓意卒章惜其不遇殊不知草木之性各安其土玩物丧志亦所不取开元之末妃子最怜万里驿致来自蜀川死百马於山谷望一骑而嫣然茘支则遇而天下病焉爰有狷介之士负罪远谪适丁其时偶得而食不烦传送之劳以资口腹之适快平生之素愿饱珍味而无斁正犹卫懿不可以好鹤而幽人得之适所以增其逸阮籍之徒得全於酒而羲和湎淫乃废时而乱日且食茘支此非我力
莲花赋【并序】
释氏以莲花喻性盖以其植根淤泥而能不染发生清浄殊妙香色非他草木之华可比故以为喻宋之问欧阳永叔皆尝赋之清便富艳然未尝及此予暇日访罗畴老修撰见其园池莲华盛开因感而为赋极其美而卒归之於正云其辞曰
伟哉造物之播气也天地絪緼隂阳荡摩植物得之发为奇葩葩之甚奇莫如莲华擢修干於波澜结芳根於泥沙气馥芝兰彩艳云霞相草木之芳菲孰色香之可加緑水如镜红裳影斜乍疑西子临谿浣纱菡蓞初开朱顔半又如南威夜饮朝歌亭亭烟外凝立逶迤又如洛神罗袜凌波天风徐来妙响相磨又如湘妃瑟鼔云和娇困无力揺揺纎柯又如戚姬楚舞婆娑风雨摧残飘零红多又如蔡女荡舟抵诃尔乃藕埋玉骨花炫新妆绿荷倚盖翠的连房修茎耸碧嫩蘂揺黄贮盈盈之真色泛苒苒之天香敛若凝羞婉若含笑仰若吟风俯若窥沼波静露寒风清月晓动嬉戏之游鱼来翩翻之白鸟蔼江湖之秋思增园亭之幽渺则有高世之士味道之人悟色香之妙觉获圆通於见闻深契无生不离根尘岂止玩其英华揽其芳芬而已哉言观其本生於淤泥言观其末出於清漪处污秽而不染体清净而不移至理圆成孰能知之西方之人强名为佛以兹取喻其谁曰不是以毗卢之坐千叶齐敷华藏之海十方咸出惟植根之得地爰开华而结实功用既圆退藏於密返观自性之莲华又何资於造物
梁谿集卷一

[book_title]卷二
钦定四库全书
梁谿集卷二　　　　　　　宋　李纲　撰
赋二
拟骚　　　　　　　秋色赋
续远游赋　　　　　迷楼赋
江上愁心赋　　　　梅花赋
拟骚【并序】
昔屈原放逐作离骚经正洁耿介情见乎辞然而托物喻意未免有谲怪怨怼之言故识者谓体慢於三代而风雅於战国乃雅颂之博徒而词赋之英杰不其然欤予既以愚触罪久寓谪所因效其体摅思属文以达区区之志取其正洁耿介之义去其谲怪怨怼之言庶几不诡於圣人目之曰拟骚其辞曰
帝混元之苗裔兮历汉唐而扬英散枝叶於天壤兮遭五季而遯族於瓯闽皇祖隐德而弗耀兮逮吾亲而振名岁昭阳之渊献兮闰夏甲申吾以降幼倥侗而颛蒙兮非岐嶷之夙成长游学於四方兮爰观光於国宾服诗礼之严训兮传忠孝之家声揽百氏之所长兮味六经之纯精常恐不德以怨及朋友兮慕节义於古人岂富贵之足志兮冀斯文之可鸣带长铗而峩冠兮锵佩玉而琚琼纫兰荪之香洁兮服蕙茝之芳馨纷吾既袭此衆美兮胡敢自谓之修能误姓名之上达兮珥史笔於彤庭侍穆穆之清光兮闻玉音之丁宁入则陪国论於青琐兮出则扈属车之清尘惟丘山之恩厚兮何涓埃之报轻悼奸邪之乱政兮汨正理而不明窃怀愤而郁结兮每欲叩龙墀而力争惟本朝之寛大兮非有鼎镬斧钺之刑何羣公之噤嘿兮咸卷舌而吞声因积水之告灾兮爰奏疏而上陈庶一言之悟主兮回天照之明明朝抗章而夕贬兮白日不谅予之精诚徒孤忠之耿耿兮任萍梗之飘零絶江淮而历浙兮割深爱於亲庭陟闽山之险阻兮予只影之伶俜泛吾舟兮建溪弭吾节兮劔浦会计当兮委吏偷燕闲兮筦库艺兰蕙兮九畹植松竹兮百亩餐秋菊兮落英饮木兰兮坠露朝吾游兮翰墨之林夕吾戏兮图书之府道既不可以行於今兮质圣贤於往古嘉溪山之秀絶兮聊逍遥以容与眺翠岭兮泛清流桂为檝兮兰为舟有觞咏兮自适乐天命兮何忧悼屈原之沈汨兮悲贾谊之不修笑退之之戚嗟兮悯德裕之穷愁惟君子之出处兮贵体道以周流自任以天下之重兮何一巳之为谋用则行而舍则藏兮又何必杀身而怨尤惟盖棺兮事始定聊康强兮保天性岁寒不失其青青兮惟松栢之独正信吾道以优游兮始居易以俟命乱曰巳矣乎莫我知也浮云蔽日兮虹蜺昼明霜露降此芳草兮百鸟寂而无声恐美人之迟暮兮岁遒尽而峥嵘侧身西望而叹息兮心郁结而不平心郁结兮何为道既不可以散兮敛而归之惟静惟正兮其殆庶几吾方将与造物者为人兮又安能跖咸彭之所遗
秋色赋【并序】
潘岳赋秋兴刘禹锡欧阳永叔赋秋声玉局赋秋阳予来闽中七八月之交霖雨乍晴始见秋色因援毫以赋之以秋色名篇其辞曰
宿雨初霁大火西流凉生暑退物华始秋李子与客登凝翠之阁游泛碧之斋览谿山之胜槩嗟草木之变衰天高气清迥无纎埃月出夜凉孤光满怀李子慨然顾谓客曰此古之所谓秋色也客曰愿先生赋之李子曰唯唯少隂用事金王火囚天地始肃万物以收故其见於气者寂寞憭慓泬寥萧瑟薄寒中人怆怳凄恻托物赋象是为秋色悲哉秋之为色也漠兮无形肃兮无声非赤非白非黄非青爽气无朕潜来满盈窅窅悠悠夺人目精尔乃桂影扶疎氷轮皎洁澹然如水皓然如雪风露凄凉星河明灭冷浸空庭蛩螿韵咽此秋色之在月也夜气既除清晴昼宣扫去氛祲静无云烟万里凝碧穹隆虚圆苍茫杳霭不可殚言此秋色之在天也蒲柳先衰梧桐早脱飘零委落色瘁香歇惟兰菊之芬芳与松筠之茂密露冷风高不改其节此秋色之在草木也水落石出境寂云闲清波如席远峯如鬟烟林映带浦屿回环优哉游哉吾方自适於其间此秋色之在溪山也客曰美则美矣愿先生少进之李子曰隂阳相摩日星争骛孰主张是春与秋兮代序彼春之色一气藏兮下腾上降品物昌兮韶光骀荡百卉芳兮譬犹美女耀新粧兮被服纎丽绣襦裳兮温然可亲象姬姜兮彼秋之色一气清兮天地揫歛万宝成兮风霜高洁兆严凝兮譬犹烈女怀幽贞兮鈆华不御体端诚兮肃然可敬有典刑兮春之色近乎令而秋之色近乎介是以君子惟秋是贵或感其声或悲其气铺张比兴曲尽其态从而赋之於是乎在客曰美则美矣愿先生少进之李子曰秋金气也天地之所以肃杀也其犹介胄之士凛然有不可犯之色者耶秋义气也天地之所以闭固也其犹节槩之士毅然有不可夺之色者耶秋日烈烈其朝廷之士骨骾之臣正色以率下者耶秋霜言言其忠义之士社稷之臣厉色以赴难者耶洒然萧然犹山林高蹈之士恬澹寂寞有无求之色也睟然俨然犹盛德之士正容悟物有不可亲疎之色也若夫广大清明不言而令行无为而物成则若黼座当阳顒顒昂昂朝廷正而天下治刑政修而中国强所谓天子穆穆而凄然似秋者其几是欤客曰至矣尽矣不可以有加矣请辞而退
续远游赋【并序】
屈原作远游章句文采瓌丽於骚辞中最为有理致者予方以金仙氏之书洒濯其心慨然思往见之作续远游赋以寓意焉其辞曰
悲尘寰之喧卑兮愿远游以自适恍形止而心驰兮托梦魂而有得漠虚静以无为兮絶氛埃而奔逸登泰山以小天下兮望沧溟而笑河伯走苍梧於南荒兮过崆峒於西极忽神马而尻舆兮历万里而一息曾不足以慊吾之志兮将往游於广漠之国会万期於须臾兮步八紘於咫尺观天地之所以浮沈兮究日月之所以出入爰整吾御兮驾言西之左王良而右伯乐兮服山子而骖盗骊陟阆苑於崑仑兮见王母於瑶池听白云黄竹之歌兮不胜其悲回车朅来兮巡海之涯闻海中之神山兮有方丈与蓬莱六鳌举首以迭戴兮仙圣飞腾而往来泛陵波之巨航兮操五种以自随风辄引舟而不可到兮怊惝怳而伤怀乘风御气兮造夫天关抵营室历阁道兮是为紫微之垣执招揺步瑶光兮瞻太一肃鈎陈乎帝傍玉女投壶而笑兮雷电砉以腾奔虎豹守关而不可入兮虽欲自达而亡因怅吾将谁适从兮其惟西方之圣人严清净之佛土兮辟广大之法门目净修广如青莲兮舌相广长而无不闻以一音而演说兮普滋发於诸根宝树森以行列兮天华散而缤纷菩萨声闻环以围绕兮天龙八部俨以威神倏一念而往诣兮稽首礼足而钦承俾化人以导予兮游华藏於无垠从一佛国至一佛国兮若河沙与微尘咸广博而严净兮羌难得而备云回视五浊恶世之衆生兮若一器之聚蚊怳惊悟而永叹兮何所梦之明明览六合而游十方兮曾弗离乎一身惟兹方寸兮廓然无际含容大千兮山河大地用之以小兮始有分齐如以大海纳於蹄涔兮如以毒药置於宝器舍无价之宝珠兮竞锥刀之末利弃瀛渤之全潮兮认浮沤之微体蛮触国於蜗角兮时相与战而流血千里南柯梦於蚁穴兮黄粱未熟而荣华一世彼区区之利害兮亦与此而何异惟返观而照寂兮廓灵府於无外泯六凿於天游兮其孰能以芥蔕由发心以证道兮可一超而已至吾方从事於斯兮等浮生於一戏
迷楼赋【并序】
炀帝作迷楼於江都钟鼓嫔嫱不移而具迄今旧址存焉因读杜牧之阿房宫赋感其事作赋以吊之其辞曰
隋室方隆削平万国侈心一开弗安厥宅凿为汴渠导河之流曲折千里放於淮陬凤盖霓旌锦帆龙舟决意东幸江都是游穷奢肆欲乃建迷楼维楼之制衆巧所聚凌烟摘星飞云宿雾玉柱金楹千门万户复道连绵洞房回互翠华戾止杳不知其何所於是选夫燕赵之女吴越之姬明眸皓齿丰颊秀眉娥媌曼睩窈窕融怡被阿锡曳齐纨粉白黛绿鸣佩锵环者充牣乎其间列笋簴罗钟鼓吐清歌呈妙舞以乐之桃李妍芳耀新粧也蕙兰芬馥泛天香也云舒霞卷绣袿裳也燕语莺啼舌笙簧也振木飞尘歌声扬也回风流雪舞袖翔也雷霆间作金奏锵也日日荐玉食旦旦献玉衣随意所往恩幸则移昼夜寒暑高下东西漠然不分茫然不知矧羣臣之贤否庶政之是非生民之利病天下之安危盗贼斥乎寰宇锋镝及乎宫闱身死人手虽悔可追呜呼噫嘻方其虏陈後主戮张丽华诛三佞人以谢天下一何壮也及其师丧辽东祸肇玄感荒淫不返卒以弑殒又何惫也芜城之侧故址犹存狐兎之所窟穴鼪鼯之所吟呻霜露梗莽风凄日曛过而览者莫不踌躇而悲辛与夫琼室丧夏鹿台亡商吴之姑苏秦之阿房足以致乱於当年而垂戒於万世者盖同出於一辙也我作斯赋以吊千古之非而为後来者说也
江上愁心赋
我归自南兮涉千里之长江兰舟桂檝兮泛烟水之汤汤波平风软兮若枕席之徜徉忽长飈之暴作兮巨浪骇以腾骧声殷殷以雷动兮涛渺渺以云翔天地馺以回薄兮峯峦岌以低昂舟人惴栗而不敢进兮依浦漵而深藏纷雨雪之交集兮知极隂之变阳俄云雾之廓清兮升杲日於东方望列岫之参差兮辨远树之微茫横中流而吊古兮凭此江以为阻不修德而恃险兮咸奔亡而系虏彼六朝之三百年兮竟江山之谁主历隋唐而混一兮迄五季而割据惟真人之龙翔兮削僭乱而奠区宇漠然但见山高而水清兮垂二百年不复识旗帜而闻金鼓巨盗乘间以窃发兮意欲窥东南而负固烦王师之出征兮戈甲照於江渚举太山以压卵兮何孤雏与腐鼠顾生灵之不幸兮一时困於豺虎吾家亦避寇而远适兮方旅泊於异土念亲年之已高兮嗟幼稚之谁抚幸归程之不远兮怅风涛之龃龉方吊往而伤今兮独抑郁其谁语惟江上之愁心兮结长悲於万古
梅花赋【并序】
皮日休称宋广平之为人疑其铁心石肠及观所着梅花赋清便富艳得南朝徐庾体然广平之赋今阙不传予谓梅花非特占百卉之先其标格清高殆非余花所及辞语形容尤难为工因极思以为之赋补广平之阙云其辞曰
固隂沍寒草木冻枯惟兹梅之异品得和气而早苏尔乃结根蟠据擢干横斜发青枝於宿枿未緑叶而先葩素英剪玉轻蘂捶金绦蜡为萼紫檀为心藟方苞而露重梢半袅而云深凌霜霰於残腊带烟雨於疎林漏江南之春信折赠远於知音此梅花之大略也若夫含芳雪径擢秀烟邨亚竹篱而绚彩映柴扉而断魂暗香浮动虽远犹闻正如梅仙隐居吴门丰肌莹白娇额涂黄俯清谿而弄影耿寒月而飘香娇困无力嫣然欲狂又如梅妃临镜严粧吸风饮露绰约婵娟肌肤氷雪秀色可怜姑射神人御气登仙绦襦素裳步揺之冠璀璨的皪光彩爗然瑶台玉姬谪堕人间半开半合非默非言温伯雪子目击道存或俯或仰匪笑匪怒东郭顺子正容物悟惟标格之独高故衆美之咸具下视羣芳不足比数桃李逊嫮梨杏推妍玫瑰包羞芍药厚顔相彼百花孰敢争先莺语方蛰蜂蝶未喧独步早春自全其天至於功用已周敛华就质落英飘零结成青实锺曲直之真味得东方之正色傅说资之以和羮曹公望之以止渇用其材可以为栋梁采为药可以蠲烦热又非衆果之所能髣髴也爰有幽人卜居梁谿艺松菊於三径树兰蕙之百畦丹桂团团绿竹猗猗植兹梅於其间庶岁寒之相依嗅花嚼实侑此一巵颓然而醉不知天地之高卑岂特泉石膏肓烟霞痼疾殆所谓未能忘情如草木聊托物以娯嬉者乎
梁谿集卷二

[book_title]卷三
钦定四库全书
梁谿集卷三　　　　　　　宋　李纲　撰
赋三
後乳泉赋　　　　　南征赋
椰子酒赋　　　　　药杵臼後赋
茘支後赋　　　　　榕木赋
後乳泉赋【并序】
玉局翁作乳泉赋妙语雄辩不可跂及然理有未安者梁谿翁作後赋以订之其辞曰
客谓李子曰苏子之赋乳泉也其言曰为气者水之生而有形者水之死也死者咸而生者甘甘者能往能来而咸者一出而不复反也其果是也耶其果非也耶李子曰苏子骋其辩说之雄词语之工而有是言也揆之以理盖似是而实不然也客曰愿先生赋之李子曰唯唯盈天地之间为万物五行最钜而水其先也散而为气者水之化聚而有形者水之体也其源必甘者水之本其委必咸者水之末也凝为霜雪嘘为云雾结为霰雹融为雨露凡水之气升於天者兹非其化耶发为井泉滙为沼沚流为川渎锺为湖海凡水之形比於地者兹非其体耶江河淮济井谷之泉凡水之源未尝不甘者兹非其本耶沧溟之波斥卤之地凡水之委未尝不咸者兹非其末耶箕子之陈洪范论水之性水曰润下自其体言之也论水之味润下作咸自其末言之也因体兆化则形可以变而为气故水之升则为云而云之降则为雨是气形之初无二理也由末归本则咸可以复而为甘故海洲之泉必甘而海云之雨不咸是甘咸之初无二味也请观诸身水之在人为血血有形也流於荣观则为气血至咸也发於湩乳则为甘至於涕唾涎沫亦然漱而链之气灌五脏甘而不咸由是言之苏子以有形为水之死而以咸为死之味一出而不复反也岂不过欤夫木无味也其末为实味斯酸矣火无味也其末为焦味斯苦矣土无味也末为稼穑味斯甘矣物成然後有味而末者其所以成也五行之理莫不皆然何独於水而疑之也客曰咸者水之末而非其死则吾既得闻命矣敢问泉源若一而味有独甘者何哉李子曰五行相生以金生水物得所生其出乃美故甚甘之泉洞穴之下必有金锡以养之腐败之井欲变其味必资金锡以镇之物理之自然也我卜我居梁谿之滨陆子之泉天下所珍甘若牛乳锡山是隣烹茶则芳酿酒则醇可以佚老可以娯宾挈榼操杯酌冷尝新绕齿颊之清甘涤肺腹之埃尘析酲愈病益寿延年爰抚松而啸月遂拂石而眠云优哉游哉饮水曲肱而枕之可以养愚拙而全吾真
仲辅赋西郊见寄次韵作南征赋报之
承嘉惠以南征兮动去国之离愁远故园而回首兮惊岁华之再秋览庐阜之环秀兮俯大江之东流登黄鹤而遐曯兮发孤照之寸眸吞云梦於胷中兮怀浙河於醉里怅离羣而索居兮寄相思於一水佩兰芷之芬芳兮狎樵渔於汝尔终系羁而未释兮类蹩者之念起荷天恩之寛大兮犹坐靡於廪食驰精爽於淮濆兮飞梦魂於漠北怅曷日而归休兮遂东山之钓弋老苒苒而将至兮岂佳时之再得尝承教於君子兮窃希风於古人慨抚卷而击节兮如意气之相亲每终篇而自喜兮觉诗成之有神惟深藏而密寄兮惧夫妬者之瞋顾戎马之崩腾兮方四郊之多事临洞庭而伤怀兮望九疑而增思乱湘流而适澧兮灵均岂其前身续离骚而赋远游兮愿承芳於後尘与日月而争光兮庶此道之弥新
椰子酒赋
伊南方之硕果禀炎辉之正气实石致而睟文肤脂凝而腻理厥中枵然自含天醴酿隂阳之絪緼蓄雨露之清泚不假麯蘖作成芳美流糟粕之精英杂羔?之乳髓何烦九醖宛同五齐资达人之嗽吮有君子之多旨穆生对而欣然杜康尝而愕尔谢凉州之蒲萄笑渊明之秫米气盎盎而春和色温温而玉粹当炎荒之九秋寄美人於千里不费缾罍以介寿祉破紫殻之坚圆剖氷肌之柔脆酌彼洼樽荐兹妙味吸沆瀣而咀琼瑶可忘怀而一醉
药杵臼後赋【并序】
客有赋药杵臼以示梁谿翁者翁方饵药扶衰朝夕从事於其间欣然喜之拾遗意作後赋其辞曰
梁谿先生年甫始衰忧患之所薰蒸病疾之所摧颓苍顔华发百念已灰乃从方士之流考神农之书撷草木之精英采金石之神奇究心服饵以自扶持爰命小童置杵臼於斋房邃室之隈方牀曲几之侧捣和衆剂服之无斁俄而声出於两者之间合散作止自相撞击其始也投杵於中如谷之舂其声东珑其卒也揺杵於傍如翼之翔其声登当倏方鸣而乍辍歘已息而还锵韵和梦枕响落尘梁先生大欢乐之顾谓客曰此吾之无尽乐也客曰愿先生赋之先生曰唯唯厥初生民百谷是播断木掘地取诸小过铸金象物药石是资上动下止斯焉取斯如鼎多趾如壶阙耳匪贯之铉载中之矢两金相薄锵然有声荡心骇耳铁中铮铮作非柷敔设非笋簴疾徐应节疎数合度异钟磬之四悬谢鼔吹之两部含太和之宫徵信难言而有数蜺投霞举爵跃鲵旋指无私於上下声不系於中边得之心而应於手殆有合於天然吾方静考幽经博极仙方链九转之灵丹捣千粒之玄霜借蟾兎於月窟屏鸡犬於芝房戒喧言而默默发妙响之琅琅耳根灵圆心地清凉资一物而两得殆将乘泠风籋浮云而翺翔者耶
茘支後赋【并序】
宣和已亥岁余谪官沙阳次年夏始食茘支尝为之赋後十二年岁在辛亥寓居长乐於今又四夏矣备尝佳品究见茘支本末作後赋以订之其辞曰
客谓梁谿病叟曰玉局翁以茘支比江瑶柱与河豚岂其然乎病叟曰否拟人必於其伦惟物亦尔彼河豚与瑶柱在海物而推美厥臭惟腥厥状惟诡藉姜桂之余滋荐樽罍之芳旨快一嚼而称珍非鼎俎之正味何足以得茘支之髣髴也惟此茘支产於炎方绿树团圑丹实煌煌香吐芝兰液凝琼浆色味兼美自然芬芳宛如佳人丽服靓粧氷肌玉骨锦衣绣裳又如明珠包裹绦囊焕彩外耀皓质内光其品则有陈紫方红江绿宋香细若鸡舌赩如硫黄虎皮斓斑龙牙锐长蚶殻匾仄玳瑁文章皱玉丰肤星球照江千类万族不可殚详夫岂瑶柱河豚之所能比方也客曰然则何物可以拟之病叟曰建溪腊茗仙草之英采掇以时制作惟精苍璧忽破素尘乍惊瓯泛霏霏之乳花汤候飕飕之松声涤烦蠲渴愈病析酲此亦天下之至味也洛阳牡丹百卉之王鹤白鞓红魏紫姚黄嫣然国色郁乎天香艳玉栏之流霞列锦幄之明釭价重千金冠乎椒房此亦天下之至色也相彼二物标格高奇名虽一概种有多岐絜长度美可并茘支永叔君谟序而谱之如三国之鼎峙各擅据於一陲角力争胜未可以决其雄雌也客曰腊茗牡丹则吾既得闻命矣敢问百果之中孰与为比魏帝方之蒲萄唐人推於緑李亦有谓乎病叟曰茘支之生厥土惟三西则巴蜀连亘峤南肉薄浆多酸而不甘与闽粤之所产殆不可同日而谈也汉贡南海唐驿西川皆茘支之下驷乃并骛於中原当时所见得其麤焉宜乎品藻之失而议论之偏试使闽粤者进则二果慙恧将逊美以推先而况其凡乎若夫洞庭之柑瓤凝玉雪清香潠手累日不歇苕霅之芡实侔珠玑咀嚼不倦玉池生肥思其次焉亦皆茘支之亚匹也然柑可食而不可多芡疗饥而不疗渴惟食多之益办与饥渴之兼解微茘支吾谁与归方将休影息迹遗物离人倒冠落佩买山灌园植千种之陆离择万颗之匀圆上滋绦宫下灌丹田怡性养寿超然自得以尽吾之天年子能弃世事而从我游乎客默然慙逡巡而辞退
榕木赋【幷序】
闽广之间多榕木其材大而无用然枝叶扶疎芘?数亩清隂人实赖之故得不为斧斤之所翦伐盖所谓无用之用也感而为之赋其辞曰
南有巨木其名曰榕下蟠据於厚地上荡摩於高穹雨露之所润雷霆之所震耸日月之所照烛乾坤之所含容与衆木均夫何赋形禀气之独不同也尔其擢干敷条轮囷离奇结根植本拳曲拥肿口鼻百围之窍穴龙蛇千尺而飞动仰视俯察何规矩绳墨之不中也高明之丽非栋梁之资斵削之工非俎豆之奉以为舟檝则速沈以为棺椁则速腐以为门户则液以为楹柱则蠧薪之弗焰无爨鼎之功燎之弗明无爝火之用盖枵然之散木徒万牛之嗟重宜匠石之不顾同栎社而见梦然而修枝翼布密叶云浓芘结驷之千乘象青盖之童童夏日方永畏景驰空垂一方之美?来万里之清风靓如帷幄肃如房栊为行人之所依归咸休影乎其中故能不夭斧斤棓击是免虽不材而无用乃用大而效显异文木之必折类甘棠之勿翦立乎无何有之乡配灵椿而独远不然则雁以不鸣而烹漆以有用而割犀象以齿角而毙樗栎以恶木而伐处夫材与不材之间殆未易议其优劣也
梁谿集卷三

[book_title]卷四
钦定四库全书
梁谿集卷四　　　　　　　宋　李纲　撰
赋四
乘桴浮于海赋　　　浊醪有妙理赋
三黜赋　　　　　　折槛旌直臣赋
有文事必有武备赋
乘桴浮于海赋【凤也有时乘桴浮海】
凤鸟不至岛夷是图顾卒老於环辙遂决意而乘桴悼道不行已焉哉吾往矣好勇而义从我者其由乎盖以道大不容材高难送历聘而无所鈎说立言而徒焉折衷长沮问而知津接舆过而歌凤用於邹鲁犹舟车易地而行穷於商周践刍狗已陈之梦曷若脱此世网适乎海涯进退去就之在我损益盈虚之有时凌重溟之浩荡阅万象之瓌奇廓尔无垠乍心凝而形释泛然不系乃神动而天随挹不可穷游无何有昼所适兮凭万里之长风夜何方兮瞻七星之维斗井蛙闻风而跱坎所以震惊河伯顺流而望洋宜其知丑岂不以虽险利涉惟虚可乘乐天命而无适非土仗忠信而其安如陵六合轩呈知乾坤之高厚八紘开露观日月之沈升实由停蓄无私含容善下渺无涯涘虽七旱而何伤来有渊源沛百川而皆泻夫子游焉吾道穷也盖抱德以行藏岂留情於用舍去圣既远余风未休鲁连感时而高蹈管宁避世而长浮风浪喧豗未若谗波之险鱼龙出没尚寛寇盗之忧爰有羇臣远投瘴海短发白而早衰寸心丹而不改荷三朝之眷知虽万死而何悔仰圣哲之风流庶兹诚之有在
浊醪有妙理赋【神圣功用无捷於酒】
次东坡韵
尽弃糟粕独留精醇导性理以通妙知麯糵之有神融方寸於混茫处心合道齐天地於毫末遇境皆真厥初生民时维司命天有星以垂象周建官而设正泉香器洁既曲尽於人为气烈味甘乃资陶於天性盖百礼之所须宁五浆之可并荒耽失职当戒羲和之湎淫温克自将宜法文武之齐圣良辰美景明月清风沸新篘之蚁白滴小槽之珠红味流霞而细酌扫浮云之一空醇德可嘉颂觚瓢於刘子醉乡不远记风土於无功恍尔神游窈然心纵天光泰定而遗万物根尘解脱而忘六用藉之饮药能资疾疢之痊或使坠车岂觉死生之重嗟夫此异随珠寒可当襦此异和璧饥可代餔疗饥寒以饱暖化忧忿为懽娯信麴生之风味岂侍坐之可无霞散氷肌谢仙人之石髓红潮玉颊殊北苑之云腴又曷贵盗醉瓮下见鄙州闾得饮墦间归骄妻妾三升起待诏之恋千首矜翰林之捷分田种秫未讶渊明之迂看剑引盃更觉少陵之侠治则醒而乱则醉其智足称饮愈多而貌愈恭其贤可接是知察行观德莫酒之如自昔达者必取之欤饮而粹者元鲁山之德也饮而拙者阳道州之政欤袒裼相从笑竹林之七逸供帐出饯贤都门之二疏故我取足於心得全於酒内以此而怡弟昆外以此而燕宾友虽一盃与一石同酣适之功又何必吸百川以长鲸之口
三黜赋【直道事人宜乎三黜】
贤若下惠官为士师以直道而从事乃屡黜之为宜忘已为人何爵禄之足惜舍生取义岂威武之能移法古守官屈身徇道位虽卑而道何所辱义或失则位焉敢保宁尸禄以素餐将啜菽以忘老君违必谏虽犯顔而何伤天听孔昭恐获罪之难祷何则忠以得罪分焉所甘以所守之惟一故遭黜而至三用则行而舍则藏顾有进则有退仰不愧而俯不怍夫何惧而何慙枉道事人奚必去父母之国直心行道焉往无谮愬之谈惟君与臣代天理事各尽其职非相为赐谏行言听固同享於安荣道废身藏亦何心於怨怼惟知则止之节乃尽事君之义相彼君子异乎小夫以容悦得君为至计以缄默固位为良图盖亦陋矣何足算乎老栢千年凡几经於凝沍精金百链乃可试於洪炉惟此展禽雅安降逸虽不辞於小官亦弗免於三黜盖以和制行者所以与人为徒以直事人者所以本天之质类夫子文之称忠喜怒不形於仕已有若孟轲之不动荣辱岂存乎得失矧乃作士利用刑人上下其手而楚国以弊轻重其心而汉法以沦徐有功之任司刑守法而代人以死张释之之为廷尉谳狱而举世推仁盖闻风而有立虽愈久而弥新爰有畸人号为拙直荷三朝之眷遇辜负明恩虽九谪而终归敢忘大德惟内省不疚於圣言顾用舍岂系於人力味前哲之遗风每抚篇而太息
折槛旌直臣赋【修述折槛深旌直臣】
士有敢谏君当体仁爰修饰於折槛以表旌於直臣收电回霜已寛斧钺之戮葺隳因阙更瞻轩陛之新惟汉朱云希风汲黯偶赐枫宸之对因致龙鳞之犯指陈奸佞愿借尚方之刀退就诛夷遂折便朝之槛辱师傅之贵虽曰敢言干雷霆之威自应可斩而天子能恕将军敢争因免冠而致悟乃饰槛以为旌寛以纳忠岂独垂万世之训阙而当宁更以致三墀之荣易令名以愧贤讵能比迹藏断罟以志谂庶可同声原此狂生素称义烈雅有意於汉室故屡陈於主阙命驾径去不为薛宣而少留趣和药来更助萧公之引决惟直情而径行故太刚而必折成帝渊默临朝靓深谓陈善闭邪者小臣之难事而尊贤从义者大君之用心难甘切直之言虽加谴怒终懋矜容之德曲示承钦然而所求者名不务其实文虽足观质焉可述宠昭仪而絶皇嗣大斁天伦恩元舅而杀王章遂倾帝室虽存折槛足为後世之规实废嘉言讵救当时之失岂不以簒汉室者必王氏佞王氏者惟张侯以师臣而取信乃保身而自谋堤防祸机实为国之至要拔去奸本期厥德之允修能充葺槛之心何施不可深味借刀之旨岂谓无由凡曰司聪皆有言职欲致国家之治必尽箴规之益魏公献疏乃切论而危言贾生上书亦流涕而太息遇文帝太宗之君必能褒崇於正直
有文事必有武备赋【文事武备全才必兼】
刑作教弼文资武全惟两器之兼用乃一道之当然欲柔顺之可行必须刚克致德礼之不易允赖威权原夫夹谷之盟真儒相事谓敌国素称於多诈而上策莫如於自治两君为好虽事多献酬交错之文具官以从必武有豫备不虞之志岂不以文待燮友武惩奸回惟无忘於经略乃克致於怀来勇不惧而仁不忧固并推於达德文足昭而武足畏盖有俟於全才德以服人义存御侮有所济者以威之克爱无能达者以仁而不武雅歌吉甫宜为宪於万邦颂美僖公能昭格於烈祖下焉为臣上焉为君不能全文武之道何以致久大之勲冠履圆方载施佩玦之断黼黻辩义式彰火藻之文有国有家惟仁惟义虽诞敷於文德宜克修於武备所以六卿率属出分乡遂之兵三时务农隙讲蒐狩之利盖以治安之本在於文武之兼其相济若火之於水其相待若梅之与盐劝赏畏刑以阳舒而隂惨揆教奋卫遂西被而东渐大哉武之於文虽二而一藏於无用之用盖以不必而必方今外患侵而中国微安得文武全才以股肱於帝室
梁谿集卷四

[book_title]卷五
钦定四库全书
梁谿集卷五　　　　　　　宋　李纲　撰古律诗一【宣和已亥已前四首已後作六十九首】
士特下第之衡湘　　子房
读楚元王传
谒告迎奉闻亲闱有醴泉之除作诗寄二弟奉酬胡俊明见寄　　用前韵留别诸弟同叔易季言游虎丘寺邂逅何得之
吴江五首　　　　　阻风游宁境寺
松江第四桥　　　　操舟
杂兴四首　　　　　韩贾
田家四首　　　　　嘉禾道中遇夏侯子阳临平见山二首　　　小雨
将次钱塘　　　　　灵隐宫
望潮　　　　　　　自哂
北望
张南仲置酒心渊堂值雨
长至　　　　　　　渡浙江
桐江行赠江致一　　觉度寺
严陵滩下作二首　　兰陵访吴圣与不遇
陆行　　　　　　　水磑
戏为吴语　　　　　絶句
次退之蓝关韵　　　三衢道中
杂兴三首　　　　　戏成絶句三首
偶题　　　　　　　玉山道中五首
望龟峯　　　　　　述怀
短歌　　　　　　　遣兴三首
江南六咏　　　　　宿禅月堂
岩石村店有石泉梅橘幽雅可爱
送士特兄下第之衡湘
都城三月春暮时通津两岸杨花飞送君结束适南楚使我叹息生长悲男儿功名致须早夫子声誉久已驰文章黼黻虽自许时运龃龉将安施霜蹄蹔蹶未为失云翮高举终非迟人生且求适意处天命会有不否期潇湘千里渺烟浪浮家早逐秋鸿归娥英事实素难考来时为读黄陵碑
子房
汉楚存亡谈笑中子房初不有其功闭门辟谷思轻举肯叹淮隂犬与弓
读楚元王传
设醴当年为穆生偶忘微礼便辞荣固知申白无先见衣赭髠钳始自惊
谒告迎奉闻亲闱有醴泉之除不胜庆拚作诗寄叔易季言二弟
薄宦便甘旨两载官南徐江山富佳致足以为亲娯昆弟尽在傍承顔懽有余寜知驿书召结束趋征途旅食寓京华梦想怀庭除宸恩赐清燕天语闻都俞兰省幸备员匪才慙冒居思亲动归兴谒告之东吴晓出通津门轻舠泛汴渠莺花巳烂熳榆柳正扶?去去指苕霅行行远神都中途闻吉语动色观除书天子隆孝治朝廷优老儒犬马志欲养获此伸区区丘山恩施重蝼蚁轻捐躯寓书东飞鸿早早达吾庐季也在亲侧援琴方舞雩聆音想慰怿具驾无踟蹰会言亦近止期以薰风初
奉酬胡俊明博士见寄
载笔螭坳侍九天谪来山泽作臞仙鸣冈敢并喈喈凤感气聊同嘒嘒蝉引义每慙爰叔直着鞭常恐祖生先庭闱一去三千里自叹飘零曷日还
用前韵留别诸弟
久陪鸳鹭日朝天却爱江湖作散仙但有园林种松菊便胜冠冕着貂蝉棣华春早相辉映鴈序风高自後先蹔此睽离休怅望为荒三径徯予还
同叔易季言游虎丘寺邂逅何得之
理櫂适闽粤虎丘聊舣航霜林正揺落翠栢森成行入门蹑磴道乔木间踈篁秦帝试劒石破瓜分路傍生公雨花台说法今不亡苍藓衣峭壁枯荷响回塘遂游劒池上毛发森以张沈沈下无底疑有虬龙藏镌削露天巧胚胎劳混茫清奇俨图画秘怪叵测量薜茘叠秀色枇杷吐幽香行行造梵宇金碧相荧煌危脊耸古殿长腰曼修廊凭虚架云阁凿险通禅房开轩俯吴会蜂窠缭池隍风烟寄远目心逐征鸿翔列岫霭遥碧平湖湛孤光追寻殊未倦策杖登崇冈幽独诗句苦阖庐丘塚荒五圣瞻象设羽泉酌甘芳西庵何閴寂修竹自苍苍脱履足生茧解衣汗如浆却携二三子置酒白云堂念旧巳凄恻感时增慨慷况我方远涉狷介怀刚肠一杯且相属世事都茫茫冠冕志巳冷山林兴偏长逝将脱羁束超然傲羲皇斯游信清絶去去何时忘
吴江五首
重过松江忆旧游依然风景照行舟危桥跨水虹垂影高阁凭虚蜃吐楼渺渺衡烟归钓艇轻轻点浪舞沙鸥暮天横笛江村起激烈能令逐客愁
木落水寒天气清江湖合处一桥横波涛万顷琉璃滑栏槛千寻螮蝀明茶竈笔牀随陆子蓴羮鲈鱠忆张生他时若我归来後定向江头事钓耕
返照澄波彻底明江边弭櫂若为情风烟漠漠无今古舟檝纷纷尽利名潮落片帆归浦屿云寒一鴈过江城孤臣放逐三千里此去龙津尚几程
系?江头日脚沈鲈肥酒美只孤斟长桥千步风涛稳横笛一声烟水深契濶离亲寜素愿迂愚报国祗丹心远游自是男儿事更把离骚细细寻
鲈乡宜旷望烟霭起层隂讴轧橹声急苍茫江色深归潮寒入浦宿鸟暝投林谁识登临意愁来遽不禁
过吴江阻风游寜境寺
扁舟渡松江惨淡天色恶胜游得禅房旷望倚虚阁轩楹俯巨浸云水互参错长风驾惊浪飞雪相喷薄未应神龙怒端有蛟鼍作片帆天际来飘忽如陨箨波涛浩无涯撑突殊不愕奈何操我舟惴栗缆添索蜚廉也世情逐客正落寞深夜始归眠蓬牕听鸣铎
松江第四桥【舟人云桥下有老蛟】
松江第四桥风雨不可过下有百尺蛟蜿蜒枕桥卧窟宅据要津口腹长饥饿每凭波涛势能作舟檝祸安得佽飞手坐使神奸破往来水无虞时鼓清江柂
操舟
吴儿便操舟衣服皆楚制出没波涛中端如履平地江湖渺千里鼔柂等游戏临深讵保身涉险惟射利天风难与期飘骤出非意倾覆瞬息间永为鱼鼈饵愿言戒畏涂巧手不可恃
杂兴四首
邑犬惊行客林乌啼晓霜山村云冉冉泽国水茫茫移櫂轻舟稳鈎帘野兴长谁知因谪宦得到云水乡肃肃岁华暮霏霏烟霭深轻氷依浅渚寒日映?林故邑怀亲日扁舟去国心凝眸无限景愁絶不成吟片帆随鸟翼离恨满江乡风细云衣薄日斜波影光牧童寒哨笛渔艇静鸣榔景物正清絶桑榆还夕阳暮天来远色行容尚贪行櫂急浪花碎月高云缕轻巢乌栖更起渔火暗还明独寝不成梦夜寒闻鴈声
韩贾
退之守潮阳戚嗟见章表贾生傅长沙自广托鵩鸟拘达言虽殊均为未能了今我谪龙津筦库素所晓粗令职事办便觉溪山好燕坐一室间妄念悉除扫岂复计穷通端亦忘寿夭囬观古人心颇叹二子小
田家四首
江村烟水远茅屋两三家断岸垂衰柳?篁隐细沙田畴賸秔稻网罟足鱼虾不识宦游味见人还叹嗟场圃事方毕稻粱成巳勤儿童自逐逐鸡犬亦欣欣啼鸟霜林暮卧牛烟草昏田夫乐岁稔斗酒共醺醺柴门临小浦竹径遶幽庄雨剪葵韮滑夜舂秔稻香年丰饱妻子日夕下牛羊谁识田家乐拂衣归兴长谁谓田家苦田家乐甚真鷄豚燕同社箫鼓祭瘟神高廪方有岁西畴行复春但令租赋足终老得相亲
嘉禾道中遇夏侯子阳
京华契阔已再冬扁舟野岸欣相逢天寒水远飞霜风谈笑坐觉回春容年踰七十两颊红真气上泝泥丸宫剖符南海窥祝融欲求丹砂访葛洪问予执笔侍九重胡为谪堕溪山中迂愚久合亲耕农君恩未报徒忡忡飘零孤迹随断蓬他日相忆看云鸿
初到临平见山二首
我见青山若故人峯峦照眼自相亲只应今日爱山意便是他时傲世因点缀白云春缥渺萦回緑水晚奫沦君恩若许归田里定卜山间老此身
孤舟渺渺两山间终日鈎帘只看山落日半衔霞未散?林远暝乌初还凄凉离恨谁能寄浩荡诗愁自莫删赖有青山可人意与君相对且开顔
小雨
小雨晚初急暝云深不收霏霏暗烟树索索响篷舟山色增远翠渔蓑生暮愁凄凉苏季子寒覔敝貂裘
将次钱塘
岁晚飘零日舟行杳霭间江乡多雾雨风物近湖山独鹤徊翔久飞云自在闲远游殊未巳萧飒鬓毛斑
灵隐宫
我昔曾游飞来峯白猿昼挂峯上松晔然灵光如彩虹钟磬自响金仙宫宦游漂泊西复东虽欲再到无由从帝居钧天陋瀛蓬螭坳载笔侍重瞳逆鳞聊试摩神龙谪堕劒浦山重重征鞍来此寻旧踪恍如梦落烟霞中朱楼宝殿飞玲珑寒泉幽石欣相逢门前池馆虚含风一洗尘虑清心胸明朝南去随征鸿惆怅胜游囬首空
望潮
樟亭一望浙江潮震地凌空气象骄十万军声来海峤三千银界混烟霄素车白马纵横骛翔鹭飞鸥散漫飘好是波平风稳後一帆千里不崇朝
自哂
自哂何为者南游亦偶然未登离垢地端有散花天遇境聊为戏安心不离禅幽怀谁与共深炷一炉烟
张南仲置酒心渊堂值雨
自别西湖日置怀却因谪宦得重来云深不见孤山寺风急难乘揺碧斋未放幽情穷水石且将离恨泥樽罍胜游须徧山南北何日晴天为一开
北望
迢迢休北望汨汨正南迁出处岂无意厄穷那问天销愁凭酒醆遣兴赖诗篇诗酒吾家事从今号谪仙
长至
黄锺之宫萌一阳万彚滋发犹潜藏书云讵复别祥异揆景渐可知舒长闭关不行着易象客子倦游悲故乡周南太史长太息禋祀无因陪祼将
渡浙江
理櫂适桐江随潮过鱼浦山寒雪犹积江迥月初吐御气凌烟霄乘槎渡星渚空蒙老龙吟髣髴翠蛟舞境清人自愁夜静气尤古独坐不成眠霜晴听津皷
桐江行赠江致一少府
放浪江湖乃吾乐羁束轩冕非所荣谪官去为劒浦吏鼓柂遂作桐江行舣舟浙岸候潮至百越微茫烟水外波横天际海倒流喷雪惊雷声震地须臾风软潮巳平片帆去逐飞鸿轻櫂讴四起日西落暮天杳杳惟参横江山苍苍负残雪江水茫茫浸寒月谁云逐客苦凄凉今我斯游最奇絶清晨弭櫂桐君庐溪光山色世所无故人见我一笑粲杀鸡为黍聊相娯嗟予仕宦等游戏断梗飘蓬本无蔕但令景物供吟哦出处穷通何足计此行幽讨殊未阑满目叠叠皆云山鹭飞鱼跃石齿齿今夜且宿严陵滩
觉度寺
夕发富春渚朝次桐君庐桐君采药地今作僧家居石磴上窈窕林芿下扶?山根二江合清波见游鱼霜晴响钟磬日落归樵渔客从何方来弭櫂聊踟蹰清景难久驻怅然还问途
严陵滩下作二首
世祖龙飞万国朝故人依旧隐蓬蒿羊裘肯换貂冠贵钓石终齐凤阙高共宿客星亲帝座贻书直气压时豪东京臣子多名节皆自先生铸此曹
帝座高悬汉客星樵渔今亦想英声钓台直下三千尺谁谓先生只钓名
兰溪访吴圣与不遇
夕次兰溪县溪山照眼明云端双塔耸烟际一桥横久旅易凄感旧游如隔生故人寻不值飘泊若为情
陆行
水落石出溪难行舍舟束装趋路程徒御諠呶乌雀噪衣冠瓌伟儿童惊天寒野迥怯霜露日暮途远伤蓬萍我生胡为浪自苦浊酒且向灯前倾
水磑
凿木为机运不休溪边叠石駃溪流但知随水能旋转肯道舂粮不自由轮辐讵为君子器机关端与小人谋方知抱瓮汉隂老混沌何须是假修
戏为吴语
莫问侬家作底愁细思今古事悠悠只因读得数行字便觉分为一世忧问舍求田须更以济时泽物且能休梁谿幸有闲泉石正好归来作故侯
絶句
殷侯左降惟书字陆相南迁不着书今我新诗三百首坐令二子觉区区
次退之蓝关韵
奏疏螭坳上九天谪官劒浦路三千披陈肝胆成微志跋涉山川赖壮年缅邈寄书黄犬後凄凉陟岵白云前君恩欲报知无所清梦时时到日边
三衢道中
行色虚无里人声烟霭间浪纹来縠水地势逼柯山浅瀬通舟澁飞桥跨石弯风高云冉冉滩急水潺潺野迥松篁秀境幽鸡犬闲轻装因路险隐耳觉言蛮村酿酤来薄溪鳞买得悭浦晴鸣鴈浴林暝舞鵶还寺僻殿阁古堂虚苔藓斑僧房清夜宿幽梦到乡关
杂兴三首
日出霜晴鸟雀呼束装还复戒征途黄牛傍岸将孤犊花鸭浮溪引衆雏桥断水寒寻野艇路迷山曲问田夫远游看尽溪山景待向龙津书作图
岁晚南迁殊未央晓寒霜霰湿征裳烟笼山彩远增翠风皱溪澜细漾光岭雪未销宫頞粉野梅初发御鑪香谁怜飘泊螭坳史曾向钧天侍紫皇
尽日篮舆山水中每逢佳处慰飘蓬拂云古木隂隂日夹岸修篁细细风远岫长溪千里碧断霞残照半天红殊方景物随时好却恨登临无与同
戏成絶句三首
山色黛眉远溪声玉佩珊溪山怜逐客故为结清欢粼粼溪底石五色粲坚圆安得女娲手链之将补天小艇渡行旅往来终日操但令人利涉寜复计劬劳
偶题
日照溪光碧起鳞溪头鴈鹜自成羣可怜独鹤归何处万里相随一片云
玉山道中五首
悠悠征骑渡溪岩跋涉艰难分所甘泉石几时归水北风烟今夕过江南日轮杳杳衔青嶂天影茫茫浸碧潭猿鸟不知迁客恨云间啼叫满松枏
石路凝霜白山村落月纎溪头一桥小烟外数峯尖高亩层成级寒沙软胜盐江南风景好无那旅愁添乍入江南境登临慰所怀山林自平远水石巧萦回风暖鸟声媚日斜云影开故人千里别欲寄一枝梅石藓红依日岩松翠耐霜入溪看岫色和月认梅香岁暮旅情恶夜寒灯影光劳生真一梦囬首意茫茫行李远縠水禅扉依玉山烟岚数峯秀云水一溪弯小市晚犹合踈钟寒自还旧游如昨日屈指十年间
望龟峯
何日清江使来为碧落趺凝眸望霄汉曳尾谢泥涂霜晓疑曝甲云横如负图前知傥可?吾欲问玄夫
述怀
早游文翰圃误齿缙绅涂兰省为郎久霜台奋舌孤荷知诚特达励志敢踌躇屡赐枫宸对亲蒙御笔除月卿论钜礼柱史进寒儒黼座当阳日螭坳载笔初明堂颁政事路寝集簪裾绣案横雕槛天香夹御鑪翠华来宝辇清跸警嵩呼法驾临真馆芳尘从属车重瞳瞻日月粹色仰琼瑜侍立亲龙衮书言粲帝谟视朝崇政罢劝讲迩英余丽日明金殿轻风响佩琚漏声寒淅沥槐影緑扶踈紫槖陪时彦黄扉寓直庐仙游疑阆苑清梦岂华胥遇事肯怀禄衔恩寜惜躯惟慙涉道浅岂恨与时迂犬马知爱主龟蛇思报珠未终青史志一奏皂囊书谁谓爰丝直端同汲黯愚谪官来劒浦襆被出神都感激心独苦飘零岁巳徂凄凄念终养冉冉叹征途四海尽蒙泽孤臣方向隅愿回天上照一起辙中枯
短歌
周家柱史本吾祖唐室谪仙尤所许垂世空余道德经傲时且以诗酒名我今去作龙津客学道吟诗真自适也胜骑马听朝鸡晴压尘埃雨压泥
遣兴
游戏清都不记年谪来犹作地行仙龙墀叩额真率尔石马系门非偶然野寺山庄随意宿溪鱼村酿不论钱男儿本有四方志出处安时休问天
冲涉修途仆已疲今宵聊复宿沙溪心怀浙右家无耗身在江南路欲迷孤鹜断霞晴杳杳暝烟荒草晚凄凄登临谁会悠然意寒日无言又向西
风景正高洁岁律忽峥嵘岸竹森如束山田漫巳耕溪寒幽石出岫远暮云横试问螭头吏谁令向此行
江南六咏
江南山秀色晴光杳霭间一带平凝愁翠黛数峯孤絶耸烟鬟
江南云片片飞来湘水滨愁絶苍梧鼓瑟女怅望阳台行雨神
江南月依然照我伤离别故人千里共清光玉臂云鬟香未歇
江南竹霜霰岁寒依旧緑谁向溪边养箨龙滴露揺风一林玉
江南梅昨夜溪头玉雪开赠远欲传千里恨和烟为折一枝来
江南客鬓发苍浪不堪摘明时迁逐念前非一夜愁吟霜月白
宿信州景德寺禅月堂
野寺虚堂倚翠微云山极目望中疑溪寒连舰栏干直日暮高楼皷角悲倒景星河光破碎乱萤灯火影参差贯休髣髴英灵在应笑登临强赋诗
岩石邨店有石泉梅橘幽雅可爱
岩下鸣泉淅沥飞谁知山店亦幽奇巳过野橘分金日未见寒梅喷雪时旋洗云秔炊白玉自挑霜菔缕青丝殷懃赋咏留岩石他日重来覔旧诗
梁谿集卷五

[book_title]卷六
钦定四库全书
梁谿集卷六　　　　　　　宋　李纲　撰古律诗二【上饶道中已後及游武夷作六十九首】
上饶道中杂咏三首
过鹅湖留赠昌长老二首
昌老询予来历以诗荅之
题石井慈济泉二首　铅山道中
小溪　　　　　　　过紫溪值雪
雪中过分水岭六首　次大安驿雪霁
山家　　　　　　　将次武夷
崇安宰见示武夷山图记
自入闽境值雪默祷武夷君游山日雪霁有感
趋真亭　　　　　　游仙溪
武夷山　　　　　　幔亭峯
天柱峯　　　　　　洞天穴
三姑石　　　　　　换骨岩
龙潭　　　　　　　狮子峯
观音岩　　　　　　兜担石
三女石　　　　　　学堂岩
船场岩　　　　　　鸡窠岩
大小藏岩　　　　　仙迹石
大小二廪石　　　　钟模石
皷楼石　　　　　　丹竈
仙掌　　　　　　　三层峯
画鹤　　　　　　　大隐屛
禅庵岩　　　　　　仙机岩
魏王峯　　　　　　虎啸岩
钓台石　　　　　　试劒石
折笋岩　　　　　　仙接石
柴岭　　　　　　　车钱峯
毛竹洞　　　　　　睎真馆
仙橘　　　　　　　仙竹
泛舟至睎真馆遇雪二首
访李道士二首　　　纪旧梦
宿栖真馆夜雪大作诘旦遂行
题栖真馆三十六韵
上饶道中杂咏三首
半世区区何所求南来岂为稻粱谋烟岚远近浓还淡石瀬萦回咽更流云外鈎輈听处好溪头略彴渡时幽何须更论他年事且把风光慰旅愁
鬓毛萧飒寸余冠蒙犯风霜却岁寒但使孤忠能感激岂辞远谪备艰难苍苍云木留深景渺渺深溪泻暮湍独坐苦吟山寺冷照人孤月正团栾
漠漠烟村一笛风溪山都在夕阳中遥看天色暮云碧渐见山头野烧红闽岭风烟知已近浙江书问恨难通暝投山寺凭虚阁隐耳犹听响暮钟
过鹅湖留赠昌长老二首
云山深处到鹅湖万木森森一径纡日落风高钟倍响烟寒林暝鸟相呼宗风振起人能继祖道流传德不孤须信山林真隐地纷纷朝市更何如
谪宦去为劒浦吏税驾且作鹅湖游沈沈梵宇殿阁古寂寂胜地林泉幽祖师道场谁继嗣妙峯德云真比丘夜寒灯下接软语却恨行客难淹留
昌老询予来历以诗荅之
休问西来意吾行日向南凄凄达磨懴历历善财参旧事巳不忆新交寜易谈维摩本无语非是学三缄
题石井慈济泉二首
谁将石洞当泉池余溜溅溅落水陂山骨凿开苍玛瑙云腴凝贮碧琉璃龟浮水面寒光动竹舞岩端翠影垂泉石幽奇天下少秘藏休使北人知
岩石嵌空湛碧泉酌甘监静意萧然幽深端有神龙穴虚迥疑藏古洞天云影漾波光璀璀石渠飞溜响涓?会须掬取岩中水洒作膏霖徧八埏
铅山道中
行李踰江峤风烟接武夷地灵嘉木秀天阔暝云垂泉石日相乐雪霜寒自迟寄声山下士扫壁待题诗
小溪
脉脉寒溪彻底明临流聊复濯吾缨风微静爱琉璃色竹密遥闻环佩声漾月下揺金潋灧涵虚不动镜澄泓自怜逐客难淹泊不为溪山景太清
过紫溪值雪
明时报国敢怀安远谪方知行路难云隔江乡来鴈寂雪飞闽岭敝貂寒韩诗解道蓝关恨贾赋聊凭鵩鸟寛谁念紫皇香案吏飘零巳觉鬓毛乾
雪中过分水岭六首
寒云漠漠雪霏霏正是行人度岭时密洒峯峦开玉府乱粧林木发琼枝步高渐入烟霄路望远都迷涧壑姿囬首江乡何处是断蓬飘梗不胜悲
闽山高处却无风密雪飞云堕晓空去路似从银色界此身疑到广寒宫落梅飘絮来琼树涌浪崩云叠玉峯景色幽奇无似雪平生观雪此为雄
蔼蔼层隂送雪来乱山深处白皑皑积岩错认蓝田玉着树全疑庾岭梅光射九霄来夜月冷凝千嶂蛰春雷武夷路近须晴霁为卷风云一饷开
一夜同云凝不开晓寒整辔马虺尵千岩万壑萦纡处密雪回风散漫来愁里溪声琴的历望中山色玉崔嵬溪山得雪尤奇絶模写无工恨不才
瑶妃游戏水晶房故剪氷花试晓粧坐见初平岩畔石化为元放陇头羊培堆积玉寒光莹顷刻开梅冷艶香好是碧天云散後野蟾来助一轮光
玉龙耕种素芝田误入飞琼小洞天璧月珠星争璀璨瑶环瑜珥鬬婵姢水晶宫阙云腴滑白玉楼台雾彩鲜骨冷魂清难久驻恍然崑阆梦游仙
次大安驿雪霁
雪霁烟村风满林暮天垂影碧沉沉一轮明月光相射千里白云寒更深寂寞樽盈陶令酒飘零泪满仲宣襟灯残夜永不成寐庄舄凄然自越吟
山家
青山掩映野人家翠竹苍松一径斜夜对月鈎沉浅浦晓看鸟篆印平沙溪头驯畜多宜鹜园里灵苖可种茶占尽溪山幽胜处自将风物向人夸
将次武夷
行行路近武夷山秀气蜿蜒百里间苍石揷天云缥缈碧溪通壑水弯环神仙恍惚谁能识洞府深沉自不关我向湖中如得路便应脱屣谢尘寰
崇安宰见示武夷山图记
征轩欲作武夷游先借图经次第求须信神仙真窟宅故令峯岫巧雕锼四时花木千岩秀一水波澜九曲流明日泛舟山下去按图细细问踪由
自入闽境值雪默祷武夷君游山日雪霁有感
鄙陋安能到古人寸心潜格武夷君誓辞叱散蛮溪雾诗句驱开衡岳云忠谠自应慙吏部精诚何敢并将军氛霾卷尽留残雪粧点峯峦意更勤
趋真亭
烟霞深处一亭闲石磴萦纡紫翠间但觉峯峦劳顾揖不知身到武夷山
游仙溪
一溪九曲贯羣峯演漾轻舠浅碧中杳如误入武陵去落花流水山重重
武夷山
百里云山碧玉林雕锼融结见天心幔亭会散笙箫远天柱风高烟雾深画鹤独留青嶂表林花常发紫岩隂梦魂清切先曾到故使飘零特特临
幔亭峯
燕罢虹桥絶世氛曾孙谁见武夷君更无裀幕空中举时有笙竽静处闻猿鸟夜啼千嶂月松篁寒鏁一溪云洞天杳杳知何处翠石苍崖日欲曛
天柱峯
巉巉千丈揷烟空始见天南一柱峯絶顶雾开擎日月半岩云暝噫雷风俯临万壑林芿秀高压羣山气象雄谁道共工曾触折断鳌端是女娲功
洞天穴
沈沈幽穴閟云烟玉宇琼楼鏁洞天自向壶中飞日月更於物外起山川刘公隐後今谁继张湛仙来不记年紫府若容幽客到诛茅欲卜隐屏前
三姑石
风舞芳林鬓脚垂朝云行雨湿仙衣不知当日缘何事化石山头更不归
换骨岩
玄化升真十六天灵仙蝉脱翠岩前金坚玉润留余骨密鏁烟霞几百年
龙潭
百丈清潭合两溪澄波莹滑碧琉璃神龙端向潭中睡何事能容网罟垂
狮子峯
奇石腾拏竹树苍奋髯矫首据崇冈山深怪底无豺虎端畏溪头百兽王
观音岩
铢衣珠珞宝花冠宴坐翛然山水间应为武夷泉石好不殊海岸补陁山
兜担石
仙人戏睹翠蛾眉空有花余照夕晖云月姢娟风嫋嫋尚疑玉质在帘帏
三女石
粲粲三英傍碧溪玉肌云鬓晓参差想因巫峡行云日记得湘江解佩时
学堂岩
仙官读彻蕊珠篇几案岩中自寂然崑阆图书藏策府谁言孤陋解成仙
船场岩
仙艇何年揷翠微云篷烟櫂尚依依凌虚欲鼓天边柂唤取双龙背负飞
鸡窠岩
磔磔天鸡啼晓烟仙家风景镇芳妍自从彩翼飞仙後只有遗栖寄岭巅
大小藏岩
玉棺揷徧两岩傍石罅开如小洞房链就阳魂归紫府空余灵骨此中藏
仙迹石
当年天姥戏溪边二石遗踪膝宛然却笑茂陵缑氏迹只凭方士口中传
大小二廪石
仙家何事亦赢粮廪石团团峙道傍应驾斑龙耕紫石深储芝玉廪中藏
锺模石
谁铸三钟灓乳形不须笋簴自能鸣仙君欲奏宾云曲只感清霜便发声
鼓楼岩
洞天击鼓集羣仙石作高楼鏁翠烟万籁不鸣霜月晓冬冬犹听鼓声传
丹竈
金鼎丹成透碧天尚留丹竈在层巅一丸五色光腾夜乞取从教作散仙
仙掌
玉指纎纎烟霭中挥云映日掌微红只疑华岳留踪後更向闽山映碧峯
三层峯
三层灵峯气象豪喷云泄雨不崇朝悬崖峭壁无人到只恐峯头是碧霄
画鹤
谁画千年老令威丹青今古照清辉玄裳朱顶苍崖畔岂忆冲天万里飞
大隐屏
高峯崛起翠微屏何事呼为大隐名自是市朝人不到非关洞户鏁峥嵘
禅庵岩
虎啸猿啼月满天山僧宴坐正安禅不知只履归何处尚有庵岩名字传
仙机岩
云去仙机杼轴空报章何日已成功天孙织就烟霞锦吹落溪山夕照中
魏王峯
危峯孤峭与天通犹有当时羽化踪仙驭自随鸾鹤远玉楼金鏁白云封
虎啸岩
昔年雕虎啸幽岩千里清风皱碧潭虎去岩空风自远一林花雨落毶
钓台石
钓石峩峩枕碧溪仙人於此亦垂丝想当月白风清夜正是寒鱼食饵时
试劒石
链气为金铸劒成且将顽石试青萍光鋩郁郁冲牛斗斩尽妖魔若发鉶
折笋岩
玉府锵锵玉笋林谁将移种翠岩隂斓斑犹带当时箨照水笼烟几百寻
仙接石
天风吹折碧琅玕神化茫茫接岂难凤髓鸾胶天上有世人休作等闲看
柴岭
林花不逐岁寒凋半岭烟光媚远霄须信仙家风景好四时峯岫紫迢嶤
车钱峯
尘缘洗尽便神仙泉石幽奇即洞天我欲云崖结茅屋侍从天姥借车钱
毛竹洞
洞生毛竹绿猗猗枝干扶踈满洞垂传是羣仙游息地蔽藏不许世人知
睎真馆
小溪诘屈巧萦回行到睎真景更奇路转山囬疑不见此中凝望却参差
仙橘
岩畔隂森橘树垂青青亦有岁寒姿我来恨在秋风後不见霜包结实时
仙竹
隂崖翠竹自檀栾痩节踈枝特地寒虽未化龙归洞府正宜和月扫天坛
泛舟至睎真馆遇雪
云散天开一饷中依前飞雪落层空琼花巧缀岩端树玉屑飘随洞里风溪浅且游仙掌石云深不见幔亭峯斯游清絶平生少图画方知未是工
行到清溪六曲头森然峯岫照人幽雪花拂水轻轻舞石瀬依岩浅浅流不尽清光常在目未穷幽兴且囬舟追寻欲徧神仙窟须向他时卜再游
访李道士
青山中有一道士独卧烟霞昼掩扉踏雪叩关知意重拥炉相与话真机
诛茅独占溪一曲时有白云来伴宿自言身在此山中暮暮朝朝看不足
纪旧梦
余今夏梦乘舟行乱石间四顾峯峦奇秀有如玉色者觉颇异之及谪官劒浦道武夷山小舟泝流水落石出徧览胜槩至曦真馆雪作岩石皆白恍如旧游然後信出处之分定而斯游清絶已先兆於梦寐虽欲不到不可得也作小诗以纪其事
清梦先曾到武夷玉峯积雪倍幽奇小舟游罢寻归路恰似翛然梦觉时
宿栖真馆夜雪大作诘旦遂行
一夜武夷三尺雪岩壑无声闻竹折云峯烟岫望都迷玉树瑶林寒更发山中道士毛骨奇劝我留宿山前斋轻装冒雪非得已仙赏更待他年来
题栖真馆三十六韵
武夷古洞天奇峯三十六一溪贯羣山清浅萦九曲溪边列岩岫倒影浸寒绿翩如鸾凤翔矫若虬龙蹙楼观耸迢嶤屏帏互重复蜕仙骨遗金游女肌削玉鷄栖层岩巅船揷断崖腹学馆存儿案仙机余杼轴蓝光莹澄潭虹影挂飞瀑翠竹?天池苍苔封石屋绘禽顶长丹遗迹指如掬峨峨天柱峯幔亭连翠麓传闻武夷君尝此会仙俗飞桥几千丈絶顶亘山足障以翠云屏藉以紫霞褥瑶樽倾沆瀣玉豆脯麟鹿仙妃奏宾云金皷间丝竹酒酣歌夕晖叹息光景促曾孙谁复在往事空遗躅至今风月夜笙箫响虚谷地灵饶泉石山润秀草木坐使七闽人?此仙灵福嗟予真散材性爱山水酷仙经与地志名字久已熟薄宦方区区仙赏宜碌碌神游仙梦寐幽觌寄图录寜知因谪宦乃得厌所欲沿泝穷幽深应接劳耳目开襟豁怀抱壮观慰幽独却邀白云归伴此岩下宿夜寒梦魂清晓寒轻装速仙游须再来何当谢羇束
梁谿集卷六
<集部,别集类,南宋建炎至德佑,梁谿集>

[book_title]卷七
钦定四库全书
梁谿集卷七　　　　　　　宋　李纲　撰古律诗三【自入建阳及抵沙阳庚子岁已後作七十首】
赠舅氏吴子和　　　自建阳泛舟至建安建溪再得雪乡人以为宜茶
天宁老齐珏録庆余师开堂疏见示
梅花二首　　　　　劒浦道中二首
自建安陆行至劒浦　劒潭
双溪阁　　　　　　沙阳
平津晩望　　　　　抵沙阳之夕民居延火
除夜　　　　　　　元日
立春日　　　　　　春词二十首
用韵赋梅花三首　　再赋一首
吴邓同游陈氏园
邓纯彦家兰盛开见借一本四首
次韵陈介然幽兰翠栢之作幽兰二首翠栢二
首　　　　　　　次韵邓志宏梅花
上元日二首　　　　墨戏六首
偃风顶雨絶句　　　再用陈园韵示邓志宏惜花
乘兴游邓季明园池邀志宏同会再赋陈园韵招陈几叟小饮
志宏以墨戏见遗并贶古风次韵答之且归其
画　　　　　　　再用奴字韵呈几叟
以墨戏归志宏复有诗来次韵
再次韵
志宏复有诗来再赋两篇为报
赠舅氏吴子和
契濶从来叹岁隂幸因谪宦欵清襟犯顔逆耳事已往问舍求田意转深岂有声名惊海?且忻山水共登临渭阳情重知何赠玉佩琼琚称我心
自建阳泛舟至建安
一叶轻舠漾碧流却怜舟子解操舟急滩乱石疑难渡短檝轻桡反自由去国飘零同泛梗凌波超忽逐飞鸥建溪百里才终日过尽千岩万壑幽
建溪再得雪乡人以为宜茶
闽岭今冬雪再华清寒芳润最宜茶泛瓯欲鬭千金价着树先开六出花圭璧自须呈瑞质旗枪未肯放灵芽传闻龙饼先春贡已到钧天玉帝家
天宁老齐珏録庆余师开堂疏见示
一别闽山三十年重来相见两依然烦师録示当时语犹喜曹溪一派传
梅花二首
寒梅昨夜泄春光标格依然压衆芳褭褭露枝团玉白轻轻烟蕊簇金黄瑶妃谪堕溪村寂雪片飘残月径香却笑汉宫争宠女竞将娇额学新粧
数枝玉雪小溪滨先得阳和一点春冷艳幽姿难与并暗香?影孰为邻广平不害心如铁和靖须知句有神亦对寒芳动诗兴却嫌标格太凊真
劒浦道中二首
宿雾霏霏隐翠岚傍溪幽石自巉岩樵歌递响来危径渔网连舟集小潭野渡无人闲寂寂林花着雨落谁知逐客凄凉意岁宴南迁劒浦南
此去平津路匪遥岭云溪雨自萧萧山深泻涧泉长响地暖凌寒草不凋放逐却教穷水石登临因得狎渔樵谁怜泽畔人憔悴更把骚辞赋大招
自建安陆行至劒浦
闻道延平黯淡滩舟行至此惨愁顔千金素佩垂堂戒九折宁辞去路艰涉险虽知凭信义藏幽须信足神奸劳生自取那惆恨只羡飞云自在闲
劒潭
当时神劒埋丰城郁郁光气冲斗星千年古狱斸幽扃下得至宝双青萍雌雄不知谁与名拭以异土聊发鉶龙文星彩愈晶荧正昼无影魑魅惊雄飞霄汉随雷霆雌跃渊水归延平没人下瞰风涛生天矫化作虯龙形茂先博识非无凭神物终合信有徵沈沈潭影含虚明宝气久秘必复呈会当探取搜元精佩服坐能驱百灵奸谀膏血纷羶腥与尔相携游太清
双溪阁
凌虚高阁枕双溪四出飞檐鸟翼齐山鏁烟光青合匝水分丁字碧凄迷蟠虬旧化张公劒翥凤今留鲁国题放逐因能穷胜赏登临那惜醉如泥
沙阳
沙阳虽僻左风土冠闽城谁知乱山里有此膏壤平邑屋号华丽谿山倍澄明七峯转月色十里无滩声民俗素康阜士夫多俊英食饶鱼稻美?有松竹清筦库职易办尘劳念尤轻萧然飘泊迹忘此羇旅情忽忽岁改律欣欣木向荣何当脱拘缚春亩得躬耕
平津晩望
春入沙阳花满林七峯倒影碧沈沈饥鸢掠水盘旋久戏鸭浮溪演漾深风景只添流落恨烟光遥鏁别离心浙西三月无消息始信家书抵万金
余抵沙阳之夕民居延火几爇官局因念以论水得罪复以火惊殊可笑叹戏成此诗【余生辰已未火甲申水】
囊封论水谪天涯才到沙阳火复随本为玄冥遭放逐却因回禄更惊疑生辰端是穷申未学易何曾悟坎离烂额焦头那足惜只愁蓬迹久飘移
除夜
年来三百六十日忽忽过尽唯今宵天涯远谪罪未解家问久缺心无聊强倾浊酒慰愁独坐对寒灯尤寂寥钟鸣漏尽不成寐世事又属明年朝
元日
去年元日朝明堂对立玉皇香案傍今年元日谪沙阳独在天涯家一方君恩未报已飘泊亲老欲养徒旁徨东风囬首帝乡远白云望断吴天长
立春日
春风吹到海南边气候浑如二月天幡胜戴来聊应节皷箫鸣处已祈田花梢柳眼争明媚溪色山光愈翠鲜生菜春盘谁与送玉人纎手自婵娟
春词二十首
余谪沙阳寓居兴国佛祠寝西小轩春至梨花盛开玉雪可怜修篁嘉木幽禽百啭每晨坐读书午睡初醒把酒寓目慨然感怀因成春词二十篇以纪景物可以兴可以怨庶几乎诗人之旨览者无诮焉
一树梨花傍小轩结根幽寂更芳妍东君有意怜流落故遣瑶姿堕目前
晩来急雨作轻寒只恐梨花落点残唤起小童窗外看玉妃何事泪栏干
花开好鸟晓关关惊觉幽牕小梦残宿酒未醒人早起透帘红日上三竿
萧萧槛外翠琅玕瘦节?枝特地寒谁谓幽居太寥閴此君长此结清欢
春光淡荡一番新花气氛氲恼杀人只恐花飞春又老须将酩酊对芳辰
清晨开卷坐幽牕深注炉烟一缕香汲水养花顔色好向人端似炫新粧
春日迟迟午睡浓梦魂飞过浙江东无端花底间关舌唤起搔头两鬓蓬
寂寂春林杜宇啼劝人只道不如归我今归思何须劝借尔翩翻两翅飞
春色困人浑似酒花枝照眼恰如人东君若解怜愁客莫使花飞减却春
漠漠轻烟度短墙春寒料峭怯罗裳惜春只怕多风雨云影披离漏日光
幽禽百啭舌如簧院宇深深花木香飘泊伤春惟泥酒不知林外已斜阳
谁使鸣禽自在啼感春端似惜芳时一枝暂寄休饶舌静处须防挟弹儿
春来南国蔼韶光百卉嫣然竞早芳语燕啼莺将婉娈游蜂舞蝶已颠狂
青鸟飞来动槛花翠衿绀趾哢交加向人自解传消息疑是来从阿母家
微月笼云黯淡明忽闻索索雨来声可怜窗外梨花老一夜飘残雪片轻
聒聒鸣鸠唤雨来萧萧寒响滴空堦不知逐客伤春恨多少残英点翠苔
飘风骤雨饷时间堕蕊飞花满地殷自是羣芳将结实非关风雨故摧残
桃花零落逐风飞地上红多枝上稀春色陡然归艳杏梢头还欲衒芳菲
南方春早花亦早烂熳开尽枝头红记得上林当此际游人殊未探芳丛
一年春事遽如许千里旅愁何似生浊酒饮余惟五合残书读尽忽三更
用韵赋梅花三首
寒梅几树开前村靓粧绰约归仙魂横斜影落石溪浅皓洁色洗烟岚昏幽香暗动松竹径清格自羞桃李园穷冬万里霜雪积独得一点阳和温氷姿最宜夜月白玉彩更炫朝霞暾明妃失意去朔漠阿娇无宠扃长门芳容寂寂谁复顾雅意耿耿今何言天涯相对且相乐为尔吸尽黄金樽
草木冻死山中村惟有梅花能返魂孤根不怕雪霜苦冷艳似笑风云昏披芳独占岁寒地擢秀肯待春风园溪边寒影自的的月里皓色还温温飘零?雨夕烟瞑厌浥清露晨光玉妃游戏隘崑阆缟衣飞出瑶台门幽姿耿介不可狎欲问所以难为言嗅花嚼蕊更奇絶侑我一醉玻璃罇
云山缥缈烟水村嫣然顾我惊离魂凝情不语自脉脉旅愁易感方昏昏我家梁谿富泉石雪里数株开北园天涯相见一笑粲玉色不减当时温为君清夜不成寐月落已见东方暾会栽千树徧緑野岂羡五柳垂衡门临风三嗅长太息欲辩此意还忘言何当归去老三径携幼入室酒盈樽
再赋一首
十年不踏江南村想像梅花劳梦魂岂惟捧心笑西子只恐举步迷东昏繁英恍讶羣玉府堕蕊悄愁金谷园氷肌自饮晨露白粉质不浴骊汤温我行闽岭喜入眼皓彩照耀咸池暾烟凝云惨更愁絶积雪欲堆袁安门天香国艳世无匹何用苦死教能言吹残楼角真可惜莫厌秉烛临芳樽
吴慎微邓志宏同游陈氏园
我本惜春人常恐春色老沙阳渺天南春到一何早羣芳忽烂漫自觉被春恼招邀适名园景物得幽讨灿灿桃李妍娟娟松竹好虚室自含风回塘已生草酌酒对芳菲论文慰怀抱瓌奇窥李杜寒色笑郊岛软语既温温高谈方浩浩二子若骅骝轻车驾长道而我正飘蓬摧残已枯槁家在天一涯情若风中翿幸然得相从豁我忧心捣青春能几时落花看又扫宁辞金罍空坐使玉山倒世事可两忘悠悠信苍昊
邓纯彦家兰盛开见借一本
谁道幽兰是国香山林僻处更芬芳从今借得佳人佩伴我春堂昼梦长
特地闻时却不香暗中芬馥度微芳寂然鼻观圆通处深院无人春昼长
喷了清香开了花却归盆槛付公家来春花发香尤好预借幽根茁露芽
纎纎碧叶浅黄花暗淡香飘物外家培壅莫教摧露下春风岁岁长灵芽
次韵陈介然幽兰翠栢之作
幽兰出深林得上君子堂置之顾盼地蔼蔼振余光春风茁其芽暗淡飘天香刈防岂无用授梦方荐祥纫佩美屈子披风快襄王秋高白露下摧折增感伤愿与菊同瘁羞随莸并长收根归旧林肯改无人芳
温风茁幽兰采掇置中堂孤根亦何有借此轩墀光耿耿不自惜凄微泛余香萧然山林姿讵是邦家祥譬犹美芹子乃以荐君王弃置固其宜零落谁复伤赋诗慰寂寞念子故意长愿言同心人去去扬清芳
右幽兰
翠栢方岁寒独立羣木外不为衆所知此理实难会惜哉结根浅未使极高大天风动虬枝萧瑟起清籁傥无斤斧残会拂千丈黛空余霄汉志不逐雪霜改委弃老空山浩荡付玄宰
崇冈有翠栢擢干烟霭外托非不得地据此羣山会青青岁寒姿自许百围大舞月散清影号风振虚籁谁云根如石已见色参黛幽人挺高怀顾我顔不改知音自昔难多财为尔宰
右翠栢
次韵邓志宏梅花
空山极望皆黄苇欲挽天河聊一洗溪边的皪见梅花冷蘂?枝澹烟水安得健步移我堂清夜桂魄来孤光人寰尘土飞不到鼻观寂寂闻天香吾衰文思久不起见子新诗端可喜落英坐使笑天桃结实定知非苦李年来踪迹堕空蒙与子追随邈未穷琢磨妙句觑天巧为我一振诗家风
上元日二首
去年玉辇侍端门灯满鳌山讶晓暾寂寞沙阳山水里也将膏火照黄昏
应为飘零有故侯竞将灯火簇谿楼田夫野妇盈衢巷怪我还能与共游
墨戏六首
邓志宏所蓄墨戏凡六曲尽其妙求予题跋各为赋小诗以见意
拳蠧
屈折金石瘦偃蹙虬龙怒萧然少生意端为根中蠧
枯折
岁晩风号寒琅玕半吹折虽残栖凤枝终抱凌霄节
宿枝
?筠轻带粉老叶饱经霜试问枝头实何年集凤凰
新叶
解箨能几日成隂不待春天然为谁笑风露一枝新
引根
土润引新萌虬鞭独处行此君人不厌何惜满林生
迸笋
养就箨龙儿斓斑角未齐斧斤休纵手会看拂云霓六竹外尚有偃风顶雨二本留故家志宏欲之而未得戏作絶句附卷末庶几异日悉归志宏也
六様根茎妙入神两枝风雨更清新此君族类须收拾莫使飘零叹失身
再用陈园韵示邓志宏
青松更雪霜始见枝干老挺然节操士安用致身早吾衰习禅观颇觉得无恼每於文字间未免尚穷讨遇物空吟哦愧乏句语好有时肆狂言自哂太草草儒生舍翰墨无与寄幽抱富贵非所愿神仙渺云岛宁知万卷中养此一气浩子若汗血驹振辔千里道我如铩翮鸿毛羽半摧槁适然相值遇岂异宛丘翿新诗迭唱酬险韵类虚捣文章虽末技尘语贵除扫勉哉扛鼎力回此狂澜倒此外复何为穷通付旻昊
惜花
缾水养花花已老零落春风寒不扫从教几案积残红尚有余香慰衰槁
乘兴游邓季明园池邀志宏同会再赋陈园韵
幽人筑小圃自乐不知老闻名虽已熟相见苦不早忘怀倾盖间什我羁旅恼春风入芳林乘兴聊一讨嘉葩寒未开美木晴更好飘零桃与杏残红委烟草急令招小阮谈笑欵清抱披襟步方池散策穷远岛翛然适我情忘此归志浩人生蹔寄身宠辱何足道舐痔得车多未可骄黄槁一杯且相属起舞不须翿文楸响玉子更试兵家捣羸形乍泉涨猛势惊电扫应怜客素痴屡劝罚觥倒扫待月华生清光满春昊
招陈几叟小饮
开樽欲约玉川子致鲤先遣长须奴春时海燕光涎涎风暖城乌尾毕逋幸有异书并古字可无白饭与青刍虚堂隐儿共谈笑应信今吾非故吾
志宏以墨戏见遗并贶古风次韵答之且归其画
老坡墨戏吾最许雨叶风枝无点上幽怀寄此管城頴妙质森然会稽楮要须胷次竹先成故使落笔前无古披图但爱凌云姿作赞愧乏惊人语嗟予迂濶与世?酷嗜栽培如老圃筑园会与种千竿开国便胜封万户遗予此画意已勤夺人之好道所御封题依旧送书房得画何如得竹愈
再用奴字韵呈几叟
平生志尚在丘壑肯学卫霍追匈奴緜上之田方欲隐草堂之灵休谢逋富贵於人何翅梦理义悦我真如刍脱交夫子谈道【阙】应笑连叔惊肩吾
以墨戏归志宏复有诗来次韵答之
玉局老仙人共许秀骨于今已黄土人间无复见文章空余戏墨归囊楮子能藏蓄真好事便可秘惜传千古试将短句赞幽姿却对此君难下语年来懒惰百事废欲把锄犂逐农圃会栽修竹满园池为引清风到庭户子诗往复句益奇发我狂吟那可御超然对竹更吟诗此病未知谁得愈
再次韵
落笔萧森遽如许墨为根茎纸为土眉山作此共言好譬犹字法称虞褚世人画竹不画意谩舍丹青欲侔古胷中干叶本天成心手应时那可语此君於我定有缘每念移根栽小圃开图忽见数株新却怪龙孙入吾户年来几欲断吟哦照眼还成自难御发缄又复读佳篇诗癖遥知犹未愈
志宏复有诗来再赋两篇为报念其往复之无已也故寓意卒章以止之
平生爱竹端自许欲种千竿满吾土岂知好物不须多只费东坡数番楮酒酣弄笔写寒姿一洗丹青空万古我今观画已萧然矧对吟风如共语渊明荒径便抛官仲子辞官归灌圃终年端坐饱太仓更欲此君长傍户亦知两者固难兼无那幽怀终不御纵教富贵欲何为不若归来栽竹愈
数君妙质来何许生气森森如得土依然对此未忘情亦欲怀之恨无楮宿枝新叶自清妍蠧拳枯折尤奇古已将金玉照双眸更得珠玑编好语男儿学古贵根源余力游兹文翰圃沈思六艺见同归纵览百家知异户浩然养气塞天渊沛若江河知孰御却怜雕斵愁肺肝但莫苦吟当自愈
梁谿集卷七

[book_title]卷八
钦定四库全书
梁谿集卷八　　　　　　　宋　李纲　撰古律诗四【在沙阳作四十五首】
读李白集戏用奴字韵
春雨　　　　　　　春意
平津合晩雨　　　　春昼书怀
春雪　　　　　　　食笋蕨
学草书
次韵志宏见示春雪长句
雪霁
次韵陆敦礼留题皇华驿二首
溪涨　　　　　　　牡丹
酴醿　　　　　　　再次前韵二首
次韵招志宏见过　　再赋酴醿赠志宏题陈氏隐圃佚老堂二十韵
再赋佚老堂　　　　寒食五首
清明日　　　　　　上己日
晏起　　　　　　　戒酒
岩桂　　　　　　　志宏送岩桂并诗次韵春暮平津晩望　　　寄诸弟
寄内　　　　　　　夜坐三絶句
夜坐观斗
季明之子登第戏成小诗
志宏送千叶莺粟走笔代简
再赋
罗畴老同游栖云院瞻礼新藏
读李白集用奴字韵
谪仙英豪盖一世醉使力士如使奴当时左右悉谀佞惊怪恇怯应逃逋我生端在千载後祭公只用一束刍遗编凛凛有生气玩味无斁谁如吾
春雨
春晩雨声碎天深云影低萧萧度远岫脉脉涨前溪芳润归花蕾清寒作燕泥池塘梦生草碧色已凄迷
春意
春鸟窥緑窻踏落庭前花美人为之笑鬓脚风中斜不惜花踏残只愁鸟惊去姹娅背人飞林深无覔处
平津合晩雨
暮雨带风急春云乱眼低凄凉倚虚合湍激瞰回溪烟远桃花浪山寒锦障泥江乡何处是天濶望中迷
春昼书怀
春院沈沈昼掩关坐看云起面前山静中图史尤多味身外功名已厚顔匣砚细磨鸲鹆眼茶瓯深泛鹧鸪斑簿书粗了无余事更有何人似我闲
春雪
怪底春来煖太深忽惊雪片堕层隂廉纎带雨初犹薄散漫随风遽不禁光炫峯峦皆玉色寒侵花木欲灰心沙阳逐客家何在拥鼻凄凉但越吟
东君也解惜芳容故把氷花密密封索索响寒窻外竹亭亭戴白岭头松只惊满眼飘风絮不觉濒谿卧玉龙身在天涯归未得浇愁直欲倒千锺
食笋蕨
太官饱食厌羶腥却喜沙阳有竹萌山蕨迩来尤脆美一杯聊试煮坡羮
学草书
平生行事见真书草圣空慙点画疎今日试临寒食帖却疑羲献不难如
次韵志宏见示春雪长句
百花烂漫如冶容颇讶陡然春色浓那知忽作三尺雪草木洗尽羣芳空六英飘舞片片好谁与刻削嗟神工谿山恍在玉壶里楼观飞出瑶台中却怜极目皆皓素不复零落伤残红幽人栩栩应梦蝶落絮漠漠方黏蜂虚堂兀坐清入骨欲期汗漫游鸿蒙剡谿访戴久寂寞安得一御泠然风年来端恐诗道穷幸予佳句时争锋客愁已剧更赋雪半夜吟苦天地白
雪霁
梦残钟皷报新晴虚幌遥看晓日昇云外崔嵬犹负雪石间清浅欲销氷春归花草蜂寻侣巢寄檐楹燕语朋貂敝不禁寒料峭客愁惟藉酒凭陵
次韵陆敦礼留题皇华驿二首
貂裘端恐敝缁尘勇向明时乞得身却拥紫荷来握节遥知白鹿已随轮棣华辉映蕃宣地篇什流传放逐人只恐晋江难久驻为将直道福生民
宫漏初残唱晓鷄周庐同守禁城扉龙墀密簉鵷鸾羽玉殿先瞻日月衣青琐笑谈情已厚皂囊章奏意何稀拥旄昼绣方如意也念飘零未得归
溪涨
中宵骤雨驾惊雷逗晓盘涡毂浪来端恐谿神似河伯望洋向若始知咍
雨过浑流涨晓溪茫茫烟水拍春堤凄凉柱史凭虚阁犹忆都城水自西
志宏以牡丹酴醿见遗戏呼牡丹为道州长且许时饷酴醿作二诗以报之
我昔驱车游洛阳正值名圃开花王嫣然万本鬭妍媚雕槛绰约罗红粧风枝似响湘浦佩露苞如浴骊山汤乍惊照眼国色好更觉扑鼻春风香鞓红檀点玉版白细叶次第舒幽房玉奴纎指尚余捻鹤翎坐恐随风翔就中品格最奇特共许魏紫并姚黄千金不惜买一醉少年浑欲花底狂归来试作牡丹谱未服秉笔惟欧阳自从游宦多感伤况此远谪闽山傍谛观世味如嚼蜡惜花未免犹膏肓亦知春色到庭户不见此花如未尝子於何处得一本赠我意厚诚难忘戏言劒浦此为最聊试呼作道州长化工雕刻无厚薄地气培植非其乡虽云单叶不入品无那富艳踰羣芳愿言爱惜勿嘲诮且醉玉斚酬韶光
右牡丹
残隂未许春光泄喷作沙阳三尺雪摧伤花卉尽枯槎惟有酴醿寒更茁幽人早起傍园林独喜枝头琼蘂缀应怜逐客正凄凉折赠殷勤慰愁絶清香馥郁坐中飘汲水养之殊未歇和烟带露愈芬芳更许幽丛时为撷愁霖连日作轻寒寂寂禅扉方昼闭春风骀荡好幽寻安得连拳挂雌霓
右酴醿
志宏见和再次前韵
半夜?钟来景阳美人梳洗随君王天然意态已倾国何用苦死催严粧朱顔半酡宁着酒玉肤自滑非临汤铅华固美岂真色兰麝虽馥非天香我观牡丹正如此勾栏横槛为雕房乍惊神女峡中见只恐弄玉云间翔檀心点点晕深紫金蘂簇簇揺金黄坐令杂花为婢妾解使蜂蝶成颠狂临风嫋嫋更妍好浑如舞袖踏春阳芳根最是洛中盛安得千本栽砌傍惜花惟怕春色老此癖谁与鍼其肓沙阳春晩始一见如有异味争先尝蜡封剪处持送我念子此意何时忘禅关兀坐无与语迟迟昼景方舒长对花把酒不知醉醒後还复悲殊乡佳篇酬和慰落寞清丽欲与花争芳吟哦愈苦诗愈好去去惜此牕前光
右牡丹
寒过春光还漏泄酴醿架上花如雪轻盈皓色讶梅开芬馥清香胜兰茁龙须初引翠蔓长玉质全看素英缀结成幽洞自深沈?此芳醪更奇絶铜缾只浸两三枝香在根尘都不歇幽人赠我意已勤却愧终朝烦采撷子美惟愁花欲飞渊明自爱门常闭寻芳须趂春未残更喜晴天垂彩霓
右酴醿
次韵招志宏见过
旰起禅房只杜门忽思嘉客共论文连山雾雨密难解隐耳雷霆惊乍闻我向图书端作蠧子今胷抱欲呑云春堂谈笑能相就为把沈烟细细焚
再赋酴醿赠志宏
春入酴醿如愤泄翻空万点枝头雪浓花嫩蘂满柔柯应笑蓬葭春亦茁东君端的衒工夫故把琼酥巧粧缀含风触处便氛氲带月看时更清絶幽香移入小斋中独比余花最难歇子应怜我惜春光刺手鈎衣几番撷却嗟草木本无情亦解随时自开闭对花一醉更繙书醉里犹能读为霓
题陈氏隐圃佚老堂二十韵
处世如大梦悟者能有几钟鸣漏已尽躭着不知止贤哉颍川公才老即谢事悬车筑园池归作隐君子大块方逸我顺之聊复尔燕居二十年坐进端为此委形虽物化妙湛本无死我来恨不及犹喜识其嗣鬓眉皓已霜眸子炯如水头着白纶巾萧散真晋士传家有高风何必拾青紫衡门久不开荒径为我洗相携步方塘春渌涨清泚修篁间苍松新槐杂嘉卉断桥堆露箨危架引烟蘂?庭桂团团叠涧石齿齿萧森无俗姿旷远含古意慰我放逐情翛然百忧弭缅怀前人风安得九原起相过不厌频追随从此始
余赋佚老堂志宏见和复用前韵成一篇呈兴宗
人生期百年得老亦无几超然高世士急流贵勇止挂冠神武门不与王侯事驱车返田庐出关随父子宁知千载後夫子亦云尔虚堂号佚老游息长在此心闲齐物我漏尽谢生死遗德蔼清芬承家有贤嗣行年踰六十遇物如止水岂惟诗家流端是林下士闭关园日涉不种红与紫满庭松桂香月露浩如洗风篁自萧萧池溜方泚泚知我却叩门锄榛出芳卉杞菊初长苖棠梨半含蘂清谈欵襟抱忘此德与齿境幽人复佳发我斐然意作诗挂楹间拙恶何时弭邓侯亦可人佳句实予起抱膝更长吟芜音慙四始
寒食五首
余谪沙阳地僻家远遇寒食如不知盖闽人亦不甚重其节也感而赋诗五首以杜子美无家对寒食五字为韵
往岁遇寒食亲宾相与娱飘零客异土对之浑若无岂不念佳节寸心愁欲枯花间有好乌劝我提葫芦一醉聊自适醉梦归东吴
异县遇寒食怅然怀我家千里遥相望各在天一涯佳节无与同冉冉悲年华鸣禽花底聒舞燕风中斜物情各自遂羁束诚可嗟
天涯遇寒食嘉节无与对独酌一盃酒慷慨使心痗来者复可追既往那复悔翛然畎亩心敢忘犬马爱之推自欲隐去去何所怼
嘉节遇寒食春隂犹作寒闽人不知重浑作等闲看饧粥不复煮青枫谁与鑚开牕延霁景修竹正团栾翠眉双侍女对此一樽残
逐客已凄凉矧复值寒食花深日迟迟院静春寂寂雨余山吐青日落霞扫赤浙江渺何在三月无消息弃置勿复陈吾心乃如石
清明日
忆昔叨尘寓帝京春光淡荡值清明赐来新火传红蜡煮就香糜和白饧游女踏青寻苑草戏童引线送风筝沙阳寂寞都无此卧看山云听水声
上巳日
暮春祓禊集簪裾锡燕昆明咏乐胥宝马骁腾随鼓吹彩舟曼衍戏龙鱼闽山放逐家何在帝里风光乐自如嘉节只添迁客恨寛恩何日赋归欤
晏起
清明已过初短宵春气困人如浊醪院深人静不知晓虚堂一枕方陶陶觉来红日高三丈竹影扶踈风叶响披衣散发久逍遥髣髴枕?犹颊上却思昔簉鵷鹭班每听朝鸡长惨顔戴星侵月未为苦冲风冒雨长艰难何如谪堕溪山里钟皷不闻春睡美先生梦觉本来齐更与睡乡重作纪
戒酒
吾初不解饮涓滴莫下咽自从游宦来稍稍颇称善譬犹怯懦士习惯亦能战作气欲吞敌贾勇乃求殿迂愚撄重衅飘泊旅异县怀家路迢迢惜春花片片浇愁欲千锺燕客卑九献浩如鲸吸川无那壶浮箭欢然偶过量浅狭诚易见噎呕九藏翻昏瞀两目眩宿酲味尤恶累日不欲膳吾生如浮沤急景若奔电学道贵清虚为文欲精链胡为事杯杓无乃废笔砚先生一石醉待诏三升恋枕麴与藉糟自污何足羡从今梁谿翁无复醉乡愿
岩桂
闽山气候真不常浪蘂浮花浑欲狂团团岩桂着春雨擢秀不待秋风凉微舒嫩叶玉剪碧巧缀碎颗金排黄木如犀理自坚致喷作十里旃檀香沙阳满眼皆此树安得白露零清商芳根端可伴真隐他日移植梁谿傍志宏送岩桂并惠长篇求予赋诗次韵答之
我来闽岭值春月坐见园林花竞茁殷红枝上破燕脂嫩白稍头开玉雪平生苦吟缘爱奇对花岂忍都无诗愧将拙句写天巧但把浊酒酬春晖适来岩桂花尤好乱缀黄英向青昊非时似欲鬭羣芳草木无情亦相恼栟榈送花来覔句端恐梁谿得归去谪官且作九年期家在天涯那复顾何时万里吹秋风清香伴此金芙蓉临风一醉百忧散看子挥毫如彩虹
春暮平津晚望
风回雨霁已春残景色苍茫杳霭间芳草渡头看緑树白云飞处见青山莺啼燕语愁肠断亲老家遥泪点斑却笑腐儒何所用征商偷得半时闲
寄诸弟
自取飘零不复云索居终日念离羣送书未见来黄耳陟岵惟知望白云素发偏亲乌鸟急青春诸季棣华分天涯只有思家切须使音声不辍闻
寄内
南迁道远不相携锦字还嗟雁到迟玉臂云鬟同夜月绣屏金鸭独香帷诸儿应解勤修习稚女遥怜弄喔咿何日得归同隐志孟光举案定齐眉
夜坐三絶句
春夜沈沈气倍清残编读彻忽三更金釭挑尽空搔首又听檐间雨滴声
平生最喜夜看书人静心闲乐有余识尽古人兴废事何如一枕梦华胥
中宵风雨透窻纱独坐无聊却念家三月浙江无信息寒灯何事结成花
夜坐观斗
帝车运转天沈沈杓携龙角魁枕参斡旋造化岂终极斟酌元气分阳隂物随南北自生死时系俯仰成古今摄提大角顺所指其余万象徒森森舜观玑衡齐七政致治不独薰风琴後来方士诚幻怪罡步禬禳难究寻闽山春月多雾雨夜霁天影高而深七星错落挂北户芒寒色正方照临我来瞻仰但再拜颇见天地照回心酒浆不挹西柄揭讵敢更作诗人箴
志宏送千叶莺粟走笔代简【先是右文罗公示双林録予方閲经饮茶而花至故卒章及之】
世传莺粟如纸花品目不为人所嘉那知亦解吐繁艳深红浅白凌朝霞一窠千叶类芍药传种本自何人家栟榈乞得不敢惜长须走送声呀呀杜门宴坐观内典方丈寂寂如毗耶散花侍女一笑粲居士默然惟啜茶季明之子登第戏成小诗并纪岩桂之异
怪底春山桂开早仙籍浮香远相告固知锺爱在贤郎谁谓笔根无显报亲宾来贺如云奔车马煌煌于氏门七杯燕客吾未与应欲特开东阁樽
再赋志宏千叶莺粟
春深百草争开花天香国色世共嘉谁令莺粟亦妍好濯濯似举风中霞一畦同种偶千叶巧思端属东君家年来居士已忘物对花聊复一笑呀色空本是不二法何用自生分别耶更思崖蜜 煮牛乳甘滑满瓯全盛茶
罗畴老同游栖云院瞻礼新藏
宝峯古丛林深寂云所栖中有大宝藏涌海蟠蛟螭庄严极精丽金碧光陆离诸天渺宫殿地轴森铁围雷音出妙响震破羣生疑天人所瞻仰神物应护持吾闻金仙氏变化难思惟毫端见宝刹芥子藏须弥能於一尘里法轮常转移谁将创物智设此妙圆机佛语菩萨语收拾靡有遗八万四千偈转一弹指时功多用力少权实相因依伟哉象教力天造非人为无量大居士精进心不疲夙植衆德本爰得真依归咄嗟檀施开成此一段奇相携结胜缘洗我既往非获闻第一义刮眼资金箆超然脱尘垢清净真摩尼
梁谿集卷八

[book_title]卷九
<集部,别集类,南宋建炎至德佑,梁谿集>
钦定四库全书
梁谿集卷九　　　　　　　宋　李纲　撰诗五【在沙阳作五十一首】
闻七弟叔易登科
戏成短歌从志宏求芍药
志宏供芍药再赋前韵
次韵罗丈留宝峯长老之作
罗畴老所藏李伯时画马图二首
从志宏求芭蕉　　　松架
再赋芭蕉　　　　　次韵志宏赠丹霞师葺西轩毕工
次韵罗修撰赠丹霞三首
移花　　　　　　　菖阳
兴宗许借盆荷以诗索之
再赋西轩　　　　　次符读书城南韵志宏供笋以诗报之　早起
黄道夫惠纸
吴亲寄甆枕香炉二首
邓成彦供茉莉以诗答之
平津阁望雨
次韵题乐全庵赠邓季明
次韵题棣华堂　　　陈兴宗供茉莉
季明惠含笑花　　　萤火
泛碧斋【并序】　　　　次韵志宏见赠拙轩
题吏隐轩　　　　　寄陆敦礼二首
闻仲辅弟自陈便亲得南康军逍遥观
重午　　　　　　　志宏遗枯梅产芝读四家诗选四首【并序】夜坐观书
读李长吉诗　　　　读孟郊诗
足成梦中作　　　　纸笔墨尽戏成
梅雨　　　　　　　初见荷花
志宏以家所生新芝遗予并以诗来次韵报之
闻七弟叔易登科
吾家世儒业教子惟一经迩来四十载父子三成名【亲老元丰中登科後三十余年予尘忝今又舍弟了当】忆昔尘忝初非才厠羣英胪传被殊渥姓氏落寰瀛【予尘忝时蒙特旨政官与学官差遣皆优恩也】天子亲识擢屡对云龙庭玉音每褒谕必及吾亲宁同朝大明宫搢绅以为荣【予蒙擢用每赐对上必询及亲老其後备员宪台以职事进对时亲蒙恩提举醴泉观亦以是日朝见上顾予曰卿父子同日造朝搢绅荣事】君恩太山重欲报鸿毛轻迂愚得放逐不复叹飘零尔今又登第相去才九龄勤劳酬素志烜赫振家声箕裘端不坠义方益芬馨季弟亦乡选来年试春卿云鸿继高举桂苑同飞鸣子壮可起家予衰欲归耕勉哉修远业正值时休明
戏成短歌从志宏求芍药
东风不隔沙阳僻嫩蘂浓花自春色栟榈也是可怜人每送梁谿慰愁寂迩来芍药已盛开供花未到吾须覔赋梅岂害广平刚乞醯更觉微生直为将烂熳数枝红伴我淋漓一丸墨
志宏供芍药且以诗来再赋前韵
谁道心闲缘地僻梦里何尝有空色小牕一枕觉来时燕语莺啼春寂寂忽思春尽芍药开赋诗试与幽人覔短篇才去花已来却愧诗词太狂直嫣然数朶玉楼春何似江南称落墨
次韵罗丈留宝峯长老之作
至行孤高金不坚犀颅鹤骨自巉然宝峯即是如如体何用归休更覔禅
罗畴老所藏李伯时画马图二首
边人牧马如牧羊羣族散置初无伤妙哉龙眠笔有眼作此冀北才而臧素纨盈尺十二匹骨相毛物皆非常青骢紫燕五色满騂骐骝骆駰骊黄旁行侧睨复回顾矫首奋鬛嘶风霜背驰正立尽变态意气磊落如腾骧想当盘礴初运思工与造物争毫芒此中念虑讵可熟至言发药诚难忘从此絶笔不画马但写妙相依圆光斯人于今又黄土斯画可宝宜珍藏【伯时留意画马每欲画必观羣马以尽变态有僧劝其不如画佛後遂絶笔】
右蕃马
房星之精下天驷产此骐驎奉天子龙媒徕自大宛城汗血生从渥洼水那知妙手居合淝笔端能出神俊姿顾视清高气深稳志意俶傥精权奇兰筋秀骨连钱直细毛萧捎丰颊臆金鞿络首牵奚官自中伏波铜马式一疋驻立一疋行坐看千载风云生鸾旗在前属车後虽有絶足何由呈
右御马
从志宏求芭蕉
小圃初宜夏灵蕉日日新轻风摇凤尾疎雨湿青巾结荫留嘉客移根许散人轩中拙居士默对欲观身
松架
予葺兴国西轩为阅藏教之所构松架以御西照感而赋诗
羇旅随缘即道场采松结架障斜阳摧残自带青青色森爽犹传细细香佛氏解将华作界骚人爱把药为房我游法藏酬初志宜得苍官助?凉
再赋芭蕉
带雨移根润惊雷展卷新清阴浸白氎碧色照乌巾戒酒盃翻叶挥风扇傍人幽姿随处好休问不坚身
次韵志宏赠丹霞师
倾盖相逢亦有缘那堪心契更同年六根净处三生现一点通时万法全莲社子能知旧侣香山我亦学癯仙丹霞妙悟思良觌千偈澜飜看涌泉
葺西轩已毕工奉呈志宏成彦
华藏千函得纵观庄严聊使道场安巧遮斜日青松架旋植新花红药栏弹指宝楼开处速游心法界到时寛含容万象犹余地须作毘卢丈室看
次韵畴老赠丹霞三篇并寄丹霞以代简书
太虚元湛寂妙用起云雷若解明如镜何须冷似灰不能汲水机圆自笑翻羮手捩愿从明眼高人为看三生宝地
右送次丹霞归瑞光岩韵
佛法如沧溟深广初无底欲以蠡测之望洋颡已泚我生乃虚幻瀛渤一沤起安得具眼人为发无生理丹霞古禅伯一派曹溪水出岫或云行遇坎亦渊止谛观古文诗相识佳句里闻风欲见之踊跃不能已丰岩距平津飞锡片时耳愿将雪澡心试听风生齿
右次自警示丹霞韵
移花
幽人怜我葺幽轩为植名花满槛前须信人穷天未厌炎晖变作养花天
志宏送石菖蒲乃菖阳也作此诗以戏之
石上菖蒲何所拟虬然连络龙蛇尾寸余九节痩根茎能辅五臓坚髪齿清泉白石养案间璀璨芬芳诚可喜子於何处得此本叶大根麤恐非是乞隣岂误进菖阳遗我还将比芹子物虽非是意已勤且置盆中浸寒水
兴宗许借盆荷以诗索之
隐圃清和夏景初小盆荷芰已扶疎借公瓦沼开花种伴我松轩晏坐余断取当如妙喜国庄严且作化人居秋风幻出芙蕖後来去须观本一如
志宏见和西轩诗再赋前韵
休将内外别游观【列子务外游不如务内观】一处安时在处安画虎若成那类狗牧羊已熟不须栏芥瓶历历光明现华藏重重境界寛笑指庭前花树子为言欲作麽生看
次符读书城南韵
伏承宫使修撰丈颁示次退之符读书城南韵佳篇仰见义方之训不胜叹服特令属和尤难为言牵强吟成以塞严命幸望笑覧
騄骥有骏足调御始服舆天资已高迈淬砺资羣书敏学复好问端由方寸虚超然适正道克慎在厥初百家见异户六艺知同闾博观而妙柬奥义将灿如纎缴下云鹄沈鈎出渊鱼精思理难遯笃志道匪疎溉根食其实浚源导成渠反已类学射求心犹放猪精英谢糟粕光景走蟾蜍寸阴宝尺璧旨味胜浮蛆是中苟得趣何适不可居问言何以然得之在学欤譬犹大农家丰年多蓄储人皆升斗窘已独仓箱余自饱以及衆博施诚乐且文章乃余事笔墨为耕锄当为丹山凤勿作黔中驴本末固有序未菑那得畲致身霄汉上登降白玉除朱云既折槛辛毘亦牵裾爱君当以诚危言岂邀誉自古富贵者磨灭同丘墟何如任直道用舍随卷舒不能乃自弃君子其疾诸愿言力学人去去无踌躇
志宏供笋以诗报之
琅玕为竹铁为鞭长就新萌本类拳味旨不须甜说蜜肤腴更觉软胜绵锦?与脱重重缚玉版来参的的禅知子供予端有意欲教蔬食学神仙
早起
平时懒惰只随缘日照堂东尚栩然华藏欲游须勇猛繐帷虽好莫留连收将枕上黄粱梦印取心中大觉仙从此寓轩须早作魔军未破可安眠
黄道夫惠纸
文房嘉楮制敲氷遗我千番得未曾敢比蛮牋修五凤愿将绮语赞三乘金花乍觉毫端滑玉版尤宜墨点凝只恐多言空费纸更将文吊剡谿藤
吴亲寄甆枕香罏颇佳以诗答之
远投瓦枕比琼瑜方暑清凉惬慢肤莹滑色侵蕲竹簟玲珑光照博山罏便便何必书为笥栩栩方将蝶梦吾枕上片时聊适志黄粱未熟到东吴
右甆枕
华藏初游愿力坚宝罏已现佛陀前神通何似维摩诘熏习聊同白乐天沈水香焚烟缕细卷云花透月轮圆愧烦远示将何用聊伴虚堂晏坐禅
右甆罏
邓成彦供茉莉以诗答之
芳花遗我比琼瑰慙愧幽人自?培名字曾於佛书见色香今入寓轩来旋妆雕槛修清供更促繁英使早开须信庄严资衆力道场化作雨华台
平津阁望雨
平津景物晚依依正是梅黄麦秀时云气遮山来骤雨水痕侵石涨湍谿蒹葭带渚披离叶松栢连山鼓舞枝迁客不堪流落恨凭高北望意凄洏
次韵题乐全庵赠邓季明
寓形天壤间自适乃其至放怀得山林肯逐市朝醉举世竞纷华谁识静中意澄清谢泥滓淘汰见精粹游心无何乡养此浩然气猗欤乐全翁於世寡所嗜筑庵以自居方丈含大地请问庵中人其乐何由全万物备我身不以人灭天南亩丰可饱北牕凉可眠尚友古之人圣贤存简编有时自种植百卉争芳妍宾来聊一醉醉中亦逃禅鷄鹜自扰扰独鹤方云骞嗟予幸相见一见即忘年但愧闻道晩敢怀着鞭先何当归梁谿耒耜买一鄽卜居学夫子相望两萧然
次韵题棣华堂
沙阳地僻有幽人三乐高怀自壮辰雏凤已闻栖郄桂棣华更祝寿庄椿家余美醸时觞客手植名花日赏春借问市朝耽恋者何如云水自由身
陈兴宗供茉莉
幽人萧散省诸缘也解栽花满槛前羞把天姿争媚景故将清格占炎天毗耶遣化来香积隐圃移根入寓轩多谢庄严修妙供愿熏芬馥散无边
季明惠含笑花其香满室以诗报之
奇葩为我摘芳条一笑嫣然特地娇花露玉顔诚巧倩叶堆云鬓愈妖娆韬藏妙质踰三月喷泄清香在一朝更把彩丝纒绿萼肯教芳馥片时销
萤火
雨过禅房夜气清湿萤无数自宵行光穿竹树来还去影照池塘灭复明飞学流星疑有意出因腐草本无情蹔时熠燿休凭夜敢傍长空晓日征
泛碧斋诗序
闽谿类多湍濑小舟诘屈行乱石间稍大则胶独沙阳不然谿平缓无滩声者几十余里县故有舫焚於雷火因不复置迨今八年清流如席可泛可濯坐视莫为非阙典耶予谪官来此暇日为邑中同僚道其故不旬月而舫具华丽宏壮有浙舸之风名之曰泛碧斋相与置酒以落成移舟中流沿泝轻驶四顾溪山邑屋之美欣然忘归而去国流落之感得暂释焉因赋诗四韵以纪其实序而刻之使後人知是舟之设自吾徒始尚勿毁云时宣和二年孟夏武阳李某序
诗
画斋初泛碧谿浔十里津平叠翠岑拍岸烟波梅雨细连天芳草岭云深愧烦断取西湖景蹔慰倾思北阙心好是清霄山吐月水光天影共沈沈
次韵志宏见赠拙轩
梁谿之拙天下絶六年出入黄金阙太官珍膳厌羶肥谪堕沙阳甘笋蕨胷中空洞何所有羞逐缁尘事奔走鹪鹩本是栖一枝鲋鱼何用求升斗飜羮触讳拙谁如悻悻还慙浅丈夫小轩燕处聊自榜方丈迥觉含空虚簿书麤了多暇日坐看日光摇霁隙百年销没向此中金玉满堂何所益不如便作逍遥人富贵於我如浮云欲知内外孰轻重何翅鸿毛与万钧平生习气未能已更续春秋修旧史马迁忍耻托空文欲洗前非徒费水虞卿归隐亦着书笔墨自可为欢娱心闲意到时一扫何用寸寸参厘铢扩然无事还面壁禅悦为牀法为食月光照破客尘空那有丝毫挂欣戚栟榈好学今所无返从拙者来问途拙翁已拙更何说万里清风一轮月
题吏隐轩
纷纷吏事何时已随扫随生畏首尾那知动静不相关安用杜门并洗耳曾侯作轩治丞事鴈鹜成行亦衣紫偷闲扫溉哦其间壁记当须倩韩子榜之吏隐名者谁梁谿拙翁前柱史萧然一室自可人况有明牕兼净几隐中涵养得佳趣致远自应从兄起王良伯乐世岂无騕褭骅骝日千里
寄陆敦礼二首
晋河太守况如何日对溪山醉绮罗肯念旧僚今逐客强倾浊酒只悲歌
闻说长桥跨海涯碧天影浸白虹垂自嗟羁束无因到乞取君谟大字碑
闻仲辅弟自陈便亲得南康军逍遥观
宦游方壮已抽身始验从来嬾是真未看昂霄摩远翮且将戏彩慰偏亲我当放逐离羣日尔作逍遥自在人恩贷何时听从便庐山同作远公宾
重午
谁将佳节号天中阳极阴生五自重角黍但能娱幼稚彩丝那得制蛟龙千年沉汨英灵在万里浮菖习俗同逐客有家归未得满怀离恨寄南风
志宏遗枯梅产芝
邓志宏家枯梅产芝大小凡六予为名轩作赞志宏因分其三以遗予赋诗以答其意
子家积庆芝自生紫云为叶金为茎世间美瑞子不有分以遗我鸿毛轻煌煌秀色照轩槛犹带雨露凄芳馨当留几案永为好他日煮食驱三彭
读四家诗选四首【并序】
介甫选四家之诗第其质文以为先後之序予谓子美诗闳深典丽集诸家之大成永叔诗温润藻艳有廊庙富贵之气退之诗雄厚雅健毅然不可屈太白诗豪迈清逸飘然有凌云之志皆诗杰也其先後固自有次第诵其诗者可以想见其为人乃知心声之发言志咏情得於自然不可勉强到也因各赋诗一篇以见意云
子美
杜陵老布衣饥走半天下作诗千万篇一一干教化是时唐室卑四海事戎马爱君忧国心愤发几悲咤孤忠无与施但以佳句写风骚到屈宋丽则凌鲍谢笔端笼万物天地入陶冶岂徒号诗史诚足继风雅使居孔氏门宁复称赐也残膏与賸馥沾足沽丐者呜呼诗人师万世谁为亚
永叔
庐陵间世才妙手归大匠文章振古风独立无与两诗篇尤藻丽句法含万象平夷谢雕镌醇厚如醖醸温温廊庙姿不作穷愁相平生蹈难危利口困谗谤终焉自光明学者共师仰每诗必言归耕钓箕颍上但欲风波息岂是事高尚收身及未老六一聊隐放九原如可作非公复谁向
退之
昌黎文章伯乃是圣人耦传道自孟轲渊源极师友雄词障百川伟论挂衆口余事付诗篇雅健古无有尤工用险韵妥贴等妍丑毅然倔强姿挥此摩天手立朝着大节去作潮阳守驱扫云雾开约束鲛鰐走位虽不称德妙誉垂不朽譬独观泰山羣岭皆培塿又如衆星中错落仰北斗籍湜何足云齐名岂其柳
太白
谪仙乃天人薄游人间世词章号俊逸迈往有英气明皇重其名召见如绮季万乘尚僚友公卿何介蔕脱靴使将军故自非因醉乞身归旧隐来去同一戏沈吟紫芝歌缅邈青霞志笑着宫锦袍江山聊傲睨肯从永王璘此事不须洗垂天赋大鹏端为真隐子神游八极表捉月初不死
夜坐观书
铜漏丁丁杂雨声夜凉兀坐已三更十年奔走成何事依旧韦编对短檠
读李长吉诗
长吉工乐府字字皆雕锼骑驴适野外五藏应为愁得句乃足成还有理致不呕心古锦囊絶笔白玉楼遗篇止如此叹息空搔头
读孟郊诗
我读东野诗因知东野心穷愁不出门戚戚较古今肠饥复号寒冻折西床琴寒苦吟亦苦天光为沈阴退之乃诗豪法度严已森雄健日千里光鋩长万寻乃独喜东野譬犹冠待簪韩豪如春风百卉开芳林郊穷如秋露候虫寒自吟韩如锵金石中作韶濩音郊如击土鼔淡薄意亦深学韩如可乐学郊愁日侵因歌遂成谣聊以为诗箴
足成梦中
五月十六日夜梦中得两句云谁信曹谿一滴水流归法海作全潮既觉因足成一絶
本来佛法无多子正觉菩提弹指超谁信曹谿一滴水流归法海作全潮
纸笔墨尽戏成
沙阳地僻纸笔墨皆不佳予远来不能多携至是皆尽独一砚如故因戏成此诗
我生飘泊苦西东四子相逐半世中越楮如云随散灭绦玄终日困磨礲秃怜毛頴频遭斥静爱陶泓解困穷一笑寓轩无所有本来文字相皆空
梅雨
小麦青青梅正黄连山雾雨湿溪乡轻丝嫋嫋摇空界重滴涓涓响暮廊结集郁蒸来海峤驱排愁恨到禅房寓轩居士心如铁默坐惟闻茉莉香
初见荷花
雨过芙蕖满曲塘端疑翠盖拥新粧风翻圆碧田田叶露浥深红苒苒香根出淤泥成妙净气侵虚阁愈清凉开花不待秋风起景物依然类浙乡
志宏以家所生新芝遗予并以诗来次韵报之
紫芝多产白玉峯服食益寿增明聪人间采茹未易得怅望古曲来悲风却知远谪见奇物子家端是庆所锺煌煌三秀岂难并玉干云叶方成丛嘉祥美瑞不自惜掇以遗我诚由中甘芳胜菌滑胜乳能杀三尸驱九虫童顔了视驻可久堕髪落齿生应重嗟予迂疎与世濶得食此物谁之功商山傥可追四皓淮南安用寻八公骖鸾控鹤吾未暇千里白云聊与同【梁肃四皓赞云商山紫芝白云千里】
梁谿集卷九

[book_title]卷十
钦定四库全书
梁谿集卷十　　　　　　　宋　李纲　撰诗六【在沙阳作五十五首】
华岳图　　　　　　衡岳图
与邑官会凝翠阁　　偶题二首
寄吴元中给事　　　寄顾子美提举
絶句　　　　　　　次韵罗修撰古风罗修撰宠示龙兴老碑刻
五月三日夜坐达旦谩成
季明送南中花木　　苦热行
次韵志宏戏兴宗耳疾之作
夜坐闻笛　　　　　燕凝翠阁
会凝翠阁游泛碧斋　十六日泛舟
七峯七首【并序】　　　太史溪
次韵志宏泛碧斋会连饮三罸爵
次韵志宏见示二首　次韵湖阴曲【温庭筠词附】次韵东坡四时词四首
将游栟榈二首　　　荔枝词集句
畴老见示荔枝絶句次韵
再次耳聋诗　　　　尝新橄?二絶句种荔枝核有感　　　松架敝以新枝易之
偶作　　　　　　　晩虹
白鹭　　　　　　　以蜜渍荔枝寄远
石轮鱼　　　　　　次韵丹霞见寄古风次韵丹霞录示罗畴老唱和诗四首
寄题丹霞宴坐轩　　次韵江滋秀才见寄
畴老修撰所藏华岳图
往年跨马观羌戌道历太华西临雍伟哉造化巧凝结元气孕此金芙蓉平原陡起三万仞峻屏却略罗秋空巍然雄尊镇西极衆山班列如朝宗天池潋灩喷山顶泻作瀑布飞长虹亭亭僊掌摩碧落晓日照耀五指红巨灵贔屓运神力导河擘华留其踪烟寒风远张超谷【音欲】霞駮雾开毛女峯希夷故隐今尚在白云依旧时东封囘头一别二十载不意见之图画中生绡六幅挂清昼隐耳??闻松风山中草木旧相识恍如梦到云台宫神游絶巘窥玉井欲取莲藕根株通好奇何必似韩子悬崖侧足悲途穷从公传此岳真相永结清好无时终
右华岳
五岳分奠如循环作镇南服惟衡山炎方荒絶亘沧海天付雄柄司神奸祝融腾掷倚霄汉羣峯逦迤犹堂坛赞襄一气泄云雨蟠?千里来荆蛮屹然天地物最钜造化凝结良艰难恭闻兹岳魏夫人羽驾白日游山樊翛翛云气变异色笙竽声杂环佩珊神仙恍惚未易测落花流水空潺潺退之倔强古亦少故取窜谪窥孱顔精神默祷若有应驱扫氛翳开烟鬟乃知正直神所与露奇呈巧初不悭嗟予平生好山水欲以两足穷跻攀恨兹覊束未能往幽觌眇然图画间何当身逐鴈同到已觉心与云俱闲轩辕弥明傥未死相与游戏超尘寰
右衡岳
与邑官会凝翠阁
屹然高阁虚且通溪山增秀来薰风皆云闽境似此少岂但为最沙阳中栋楹显敞制度巧饰以黝白非青红七峯倒景蘸层碧十里平津流向东连山松桧郁葱蒨一溪烟雨寒冥蒙沈沈月彩照清夜漠漠云影摇苍穹眼光到处色皆翠凝结至今劳化工几年落寞顾眄地拈出始知观覧雄开筵置酒共临赏正暑景物生秋容画船笳吹助清咽津岸击鼓声逢逢世间万事非偶尔成此一段传无穷我归三子子归我毕竟假合谁之功人生会合自可乐且须吸尽玻瓈锺他时追忆如梦寐一笑胜游囘首空
偶题二首
金僊实语教观空老氏微言戒知足生前能着几两屐安用胡椒八百斛此身犹自是蘧庐身外何须宝金玉一衣一食便有余从此梁谿须窒欲
又
退之呵佛乃知佛王莽崇儒岂信儒救弊自须烦诋毁即真安用假诗书
寄吴元中给事
千里同风一念间琳宫筦库等为闲高怀自遂全三乐懵学于今见一斑顾我望云惟陟岵羡公戏彩日承顔何时恩许归终养因得扁舟事往还
寄顾子美提举
闻说年来亦失官高怀应作等闲看傥来本自非吾有既往何须更返观问舍梁谿欣共里寄声闽岭慰南冠请公学取安心法一点安时在处安
絶句
断云飞雨过溪来檐溜萧萧泻暮堦一饷清凉驱热恼可怜襟抱向谁开
次韵罗修撰古风
某比以衡华二岳图归之书府因赋诗二篇以见意伏承宫使修撰宠示古风一首调高旨深讽味之余不胜叹服谨次严韵拜呈伏幸笑覧
衡岳临清湘欲往吾无航侧身长太息心逐鴈南翔洪河擘太华欲往吾无马何当御风游挥手与世谢公家藏二图尤物伴闲暇那知造化工寓此粉墨假一见慰我心试使画工写峥嵘峻极姿惨澹生笔下旧游得窥寻真赏寄持把轻云出层峯飞瀑落高罅川原蔼林芿山崦露台榭幽讨穷双眸驻立劳两骻图成挂虚堂秋色忽改夏清风扫凉朝明月炚深夜恍然疑断取无乃资幻化作诗聊谢公更辱报章洒清新鄙元白风流追屈贾气象岳争雄讽玩手忘舍观图更得诗端如饱脍炙什袭藏箧中光鋩照林野
罗修撰宠示龙兴老碑刻
闻龙兴老道价旧矣宫使修撰宠示碑刻且示龙兴以未曾相见故托送来殊不知已相见了也因成一颂拜呈幸因便人达之
龙兴道与右文亲眼照沙阳肯许人师唱宗风非皷?公谈实相托冠巾已曾见了何须再特地拈来却未真公案分明在碑刻不烦师子更频呻【碑有公所作寄龙兴冠笏颂二首】
五月三日夜坐达旦谩成
凉风振野星河翻煌煌啓明夜将阑孤灯照我不成寝兀坐更将图史繙蠧穿编简眼昏瞀雕琢肺肾声嘶酸胡为疲极浪自苦中有至乐难为言窥寻古意偶有得何翅九奏闻钧天拨书就枕还自笑聊此游戏终吾年
季明送南中花木
悟道方知色即空乐全深得种花功愿从真隐师为圃敢意芳根与乐丛陶令欲归三径老海神更借一帆风梁谿异日凭栏处把酒看花定忆公
苦热行
南方苦暑殊中州金遇火伏相拘囚飞鸢跕跕草木愁疑在鑪冶遭蒸烰六龙中天停厥輈火云突兀烧高丘炎风如焚汗飜油祝融嘘呵不肯休赤脚踏氷邈难求返视絺綌犹狐裘行人病暍喘车牛虽处广厦非所庥我欲登彼白玉楼侧身西望心悠悠何当万里来清秋其帝少昊神蓐收飒然风露洗我忧凉生暑退火西流四时代谢如环周及兹又作徂年谋人生寒暑为寇雠何异疟疠脂髓摉有力负走藏壑舟朱顔绿髪安可留以静胜躁聊优游何必远期汗漫游
次韵志宏戏兴宗耳疾之作
有病自当医无垢何须洗六解一亦亡动容皆中礼谛观新卷叶成此清净耳悟道得圆通教体真在此虚含十方界遐迩初无里铿然助发机妙响非外宄天人种种声和会归一已奈何物蔽之问药安可止通以智慧刀濯以功德水是病速须除慎勿听邓子
夜坐闻?
栉栉银云点太清一天风露月华明数声何处吹横?引起离家去国情
同罗畴老邓季明燕凝翠阁泛碧斋
法界惟心在处安胜游须信得时难云峯远并山峯碧天影深摇溪影寒去国不知流落恨亲仁且尽笑谈欢夜凉风露生舟楫皓月遥升白玉盘
六月十八日同陈兴宗邓成彦志宏早会凝翠阁晩游泛碧斋
高阁凝虚翠虚斋泛碧川七峯连秀色万户鎻晴烟风物悲游子登临集衆贤伊蒲修净供香物缭芳筵嗜酒陶元亮狂吟白乐天嫩菱披紫角新荔擘红圆文字真清饮溪山结胜缘画桥横螮蝀绣岭卧蜿蜒落日生气霭移舟信泝沿星河光耿耿风露气??山吐三更月人游半夜船乱萤行熠燿宿鹭立聨拳尽兴忘归櫂衔盃约倒莲乘槎疑犯汉御气欲登僊但有诗千首何妨谪九年深慙二三子陪我亦萧然
十六日泛舟
小雨破残署移舟佳致多烟岚远增翠云水暮相和散绮霞依日摇金月委波胜游非易得不饮欲如何
七峯诗序
昔年叔子爱岘山李太白目郎官湖而湖山之名垂於无穷微二子则峻峯清流湮灭而无闻矣七闽於天下为远地而沙阳尤僻虽佳山水人罕知之予来此爱其溪流平缓清彻而濒溪七峯崒聨络竹树郁然如屏障间前此未尝有名之者予尝莅职太史氏而窃爱是溪也表兄翁挺适有诗来云梦随太史泛闽溪因目之曰太史溪其最东一峯曰朝阳峯其最西一峯曰碧云峯朝阳之西一峯最高曰妙高峯妙高之西一峯之下有道士隐居曰真隐峯碧云之东一峯上有岩桂秋至开花香满城中曰桂华峯桂华之东两峯相属与阁相对曰凝翠东峯凝翠西峯各赋诗以识之予虽不足以望叔子太白而溪山之胜庶几不愧岘山郎官湖云时宣和二年六月十九日序
朝阳峯
先得朝阳一段红何年鸣凤集梧桐归舟行到湾环处知是沙溪第一峯
碧云峯
落日衔山隐半轮桑榆残照起游氛佳人怅望何时见万里平凝合碧云
妙高峯
叠嶪层峦枕碧流七峯此地最奇幽登临若会妙高意便识德云真比丘
真隐峯
杳霭青松映白云地灵境寂好栖神结庐占尽溪山景安得超然真隐人
桂华峯
桂华岁岁吐秋风香满溪城十里中恠底士夫多折得移根初自广寒宫
凝翠东峯
两峯凝翠对飞檐缺处青岑出远尖暮雨朝云时点缀何须画栋与珠帘
凝翠西峯
翠峯高阁两相宜独倚阑干注目时休问江山非故国且将爽气慰梁谿
太史溪
平溪渌静见游鱼十里无声若画图但道曾经太史爱不须污染目为愚
次韵志宏泛碧斋会连饮三罸爵
占得溪山作散僊更欣佳客许邀延醉红岂解胜文字举白还能乐圣贤序饮我方追柳子赋诗子已过刘颠乱云细细无情致不放银蟾上碧天
次韵志宏见示
胡马依风亦北嘶云鸿随候且南飞奏刀久爱庖丁善鼔瑟聊同曾点希举世浑如蚁穴梦何人解契箭锋机我观法界皆真宅不必吾家始是归
谪从天上堕人寰惟有清风夜欵关皓月一轮窥笔砚白云千里映溪山我因拙误无方治子以才鸣有意攀须信全齐千驷景未如陋巷一瓢顔
次韵湖阴曲
王敦举兵明帝微行视其营垒由是乐府有湖阴曲而亡其辞温庭筠制词以附之东坡书以遗秦少游客有出以示予者因效其体次韵和之
祖龙黄须珊瑚鞭铁骢金面青连钱虎髯拔劔欲成梦日压贼营如血鲜海旗风急惊眠起甲重光摇照湖水苍黄追骑从外归参索妖星阵前死五陵愁碧春凄凄灞川玉马空中嘶羽书如电入青鎻雪腕如槌摧画鞞白裘天子金煌鋩高临帝座回龙章吴波不动楚山晚花压阑干春昼长
右温庭筠调
绣鞍玉勒黄金鞭跃马直入无玉钱绕营三匝人不识天风翻动旌旗鲜贼臣昼寝苍黄起梦里阳乌光照水追风铁骑去非迟真主那从贼中死宝鞭传玩日凄凄行远不闻天马嘶千金安用试虎口将帅何如思皷鞞西南大星寒有鋩画衣绣衮垂平章九重宫殿鎻春色岂如万里秦城长
右和词
次韵东坡四时词四首
玉栏花发惟愁落风卷柳绵穿绣幕绕池烟草碧成茵夹竹露桃红破萼美人半醉软香肌不语凭栏知恨谁莫把春愁自销损且唱樽前金缕衣
深院沉沉清昼永画屏玉枕氷肌冷辘轳惊起宝钗横香篆浮烟帘幕静翠眉不为捧心颦鬓乱粧残约略匀情似杨花无定处可怜金谷堕楼人
梧桐叶脱苔滋绿绮窗寂寂风敲竹笑将红扇扑流萤戏剪碧荷装宝屋深沉玉宇夜长扃风露凄凉可一庭步月清霄携手处谁家笛作断肠声
参横叶落阑干角夜气侵人觉衣薄香醪只怕玉樽空残灯旋剔金釭落梦囘酒醒听啼鵶起看霜晴日衬霞笑道红梅夜来发临堦自摘一枝花
将游栟榈二首
去沙阳百里有山曰栟榈峻峰清流颇与武夷相似地尤僻远人罕知者予将游焉作是诗以识之
栟榈百里远沙溪水石称为小武夷千古碧潭涵夜月两涯翠巘拂朝霓猿猱饮涧联修臂椶木连云擢老枝天下幽奇多僻远只疑造物恶人知
栟榈闻说自栟榈【邓志宏自号栟榈子】且往观之盍问途我向烟霞已成癖子於水石更能娱古来胜地因人重他日清游载酒俱会把丹青传画取归来与对武夷图
荔枝词集句
开元天子万事足惟惜当年光景促昭阳殿里第一人十幅红绡围夜玉梦中同蹑凤凰翎归作霓裳羽衣曲沉香亭北倚阑干缓歌慢舞凝丝竹回眸一笑百媚生尽日君王看不足崩腾献荔枝百马死山谷一骑红尘妃子笑婕妤传诏才人索绦纱囊里水精丸不是人间香味色渔阳鼙皷动地来血污游?归不得明眸皓齿今何在金盘玉筯无消息汉主山河锦绣中三十六宫土花碧不见玉顔空死处泪痕血点垂胷臆片段荔枝筐此心烱烱君应识
畴老见示荔枝絶句次韵
炎月南闽丹荔子绦绡微皱裹明珠金盘数颗已堪赏何况莆阳十万株
陈兴宗和示耳聋诗颇佳再次其韵
天公有眸子犹把明河洗况我聪与明听乐而视礼是心有天游神用寄双耳良哉观世音圆通端自此世人竭耳力所听不踰里闻性含虚空物蔽乃为宄区区假药医不若求诸巳虚室既生白吉祥自止止潇洒隐圃翁灵台湛如水须识本来人莫认贼为子
尝新橄?二絶句
岂无崖蜜十分甜竞爱清严解变甘堪笑区区弃捐者半途回味始知慙
蠲痾毒药宁便舌逆耳忠言却利行世上但能珍橄?那知言药更甘清
种荔枝核有感
荔子欲传种他年养老饕试将千颗植已喜寸萌高岂耐雪霜苦空慙浇灌劳何殊茂陵客藏核种蟠桃
松架敝以新枝易之
日曛雨濯半飘零旋采虬枝荫广庭风动细香还泛泛露滋新叶更青青虽慙剪伐劳斤斧犹胜烧燃竞爝萤凉夜苍龙尚吟啸坐看明月入重扃
偶作
休问梁谿何所为应缘日用且随时朝看藏典聊遮眼夜阅韦编未觉疲独酌飘零一杯酒狂吟敏捷百篇诗困来打睡饥来饭游戏神通谁得知
晩虹
小雨初收杳霭中日华照作美人虹五重绚彩萦层汉数幅轻绡扬远风饮涧未应占美恶干阳何必问雌雄桑榆暮色苍然至隐隐犹拖半段红
白鹭
白鹭孤飞映碧峯皎如片雪落轻风徊翔意态虽容与心在清波寸鬛中
以蜜渍荔枝寄远
远谪南闽食荔枝始知图记不予欺欲将千颗封题去无那三朝色味移蜜渍仅能存典则日乾愈更失珍奇欲知妙质为何似甘露明珠绦縠皮
石轮鱼【形如虾蟆生闽溪谷中味尤美】
广寒宫阙夜不鎻蟾蜍飞下清溪涯?沙厥状虽可怪脆美一脔亦莫加颇笑退之嘲蛤蚧还同子厚甘虾蟇晩凉雨霁小池满两部鼓吹空哇哇
次韵丹霞宗本长老见寄古风
帝居郁沉沉梧桐植朝阳愧将鷰雀翼参彼鵷鸾行含香待黼座秉笔立明光谁知汲黯戅忽作朱云狂襆被出都门濯缨走沧浪饱闻瑞光岩道席久振芳识高行复苦皎月照严霜醍醐有妙味薝卜无余香愿闻第一义洗我浩刼茫闭关不肯出未许窥高墙徒将非舌语远寄烦宣扬秋风动樵水何日思褰裳
次韵丹霞录示罗畴老唱和诗四首
快哉善知识能以种种喻我今亦乐说渐修与顿悟顿如草木芽荄核已完具又如大明镜色像悉陈露渐如鸡哺雏羽翼劳覆护又如苗成实非一朝夕故邈然孤峯顶邂逅适相遇历历亲见之非是梦而寤却来共谈说妙契那复遻精勤假修习即得无生趣清净摩尼珠初无尘垢污圆成一滴水岂殊千里霔妙药须对治【音持】能起膏肓痼欲观皎日轮当去漫天雾铁轮顶上旋不复有惊怖却火洞燃时自有安身处了兹一大事余外复何顾庭前栢树子古庙香炉去孤云与独鹤何往不可寓返观生死海便是湼盘路普化示全身达磨携只屦证道坐菩提降魔成露布乃知费千谈不若行一步丹霞真道人愿力极坚固眼从慧中得法乃佛亲付疋马与单枪纵横自驰骛愿见缘未合临风增景慕何以写予怀继此龙津句
右和古风
嘉卉多生佛氏宫一经鼻观便圆通妙香来处非和合岂在根尘吸染中
右和太华庵闻牡丹芍药花香
鳞鬛从容戏碧漪拈槌击拂更无疑闻经听法都休说自是鱼中有导师
右和舫斋观鱼
一缕铜鑪沉水烟庵中晏坐孰为禅灵山法会何曾散莲社高风尚宛然
右和小庵晏坐
题丹霞晏坐轩
白云深处开虚室晏坐非禅亦非律须观任四威仪中皆悉具六波罗密超然处处坐道场善哉步步能踏实我今此义亦妄言请师往问维摩诘
次韵江滋秀才见寄
拙直从知慕古风吾衰不复梦周公心如葵叶虽终日身逐溪流且向东华藏千函游佛界黄粱一枕悟仙翁何当放浪尘埃外囘首沧洲兴未穷
梁谿集卷十
<集部,别集类,南宋建炎至德佑,梁谿集>

[book_title]卷十一
钦定四库全书
梁谿集卷十一　　　　　　宋　李纲　撰诗七【在沙阳作四十四首】
罗畴老录示和丹霞絶句五首次韵
次韵种果絶句　　　寄题丹霞雨花轩次韵志宏见示山居二首
七夕　　　　　　　又
戏次志宏获小偷韵　读项羽至垓下事
秋日　　　　　　　次韵李太白感秋
秋暑戏题　　　　　七月二十四日泛舟次韵志宏秋晓古风二首
秋雨
读韩偓诗并记有感【韩偓诗附】
又
志宏复示秋意五篇次韵
题寓轩　　　　　　江月五首
戏次韵玉局眉子砚　次韵虢国夫人夜游图次韵俞祖仁寒翠亭翠字韵
次韵志宏寒翠亭　　题陈公叙舫斋
邓成彦以寒字韵长句来次韵荅之
和志宏见示亭字韵　秋虫
中秋望月次玉局翁韵二首
又次韵中秋长句
罗畴老录示和丹霞絶句五首次韵
丹霞只在笑谈中明月清风万里同欲识德云真面目却须行到妙高峯
非佛非心须在我即心即佛亦从渠本来心佛都无有幻化聊将示四衢
扬眉下喝亦皆空此性初无瞽与聋若信见闻非耳目瞽聋却解振宗风
晃耀灵光真有体从横妙用本无踪须弥芥子非虚语事理从来本自融
片云出岫当何在独鹤摩空自识回若会去来无二相丹霞应肯下岩来
次韵种果絶句
分枝擢干倏花开长养初从寸许栽欲识菩提能结果灵根端自个中来
寄题丹霞雨花轩
小轩幽邃敞岩峦密雨飞来更可观瀑布千寻落峯顶喷珠万点散檐端休言幻化成空果且喜炎蒸作昼寒轩内生公常说法天花乱坠响珊珊
次韵志宏见示山居二首
千仞青山一草堂萧然远去利名场夜凉愈觉风月好雨过惟闻松桂香野寺春朝喧鸟雀田家日夕下牛羊因公录示山居作使我归休意转忙
知章本是四明狂珥笔聊依日月光谪宦未从南亩乐傲时自爱北窗凉溪山胜处陪诗社文字空中见法王何必更求难老术得闲身世自舒长
七夕
银河清浅界烟霄欲渡何须乌鹊桥今我去家千里远却怜牛女会今宵
又
云潢斜界耿秋空灵匹相过此夕中璀璨珠星连璧月凄凉玉露坠金风三秋景物随时好万里瓜花习俗同乞巧未能从柳子送穷聊欲效韩公
十三夜有小偷迨晓而获志宏戏以诗来次其韵
夜半偷儿亦可怜乘虚欲负壑中船银盃羽化方搜箧绣被风飘遽返毡妄意室中真有道夺从虎口岂徒然贪夫一笑心为咎举体空能发爱涎
垓下
读项羽传垓下事三复而悲之作歌以附乐府
鸿沟已画天下分汉王未肯空回军诸侯大会壁垓下戈甲耀日如屯云夜闻四面楚歌起天命人心知去已拔山盖世霸图空却叹当时骓不逝帐中美人身姓虞悲歌起饮聊踟蹰数行泪下竟别去仓皇不得同驰驱明眸皓齿为黄土草木含愁照今古依然听曲自低昂岂忆平生离别苦
秋日
人言一叶已知秋万叶凋零愈更愁蝉噪风林朝嘒嘒虫吟露草夜啾啾溪山信美非吾土诗酒多情解客忧极目江乡何处是月华依旧照西楼
次韵和李太白感秋
秋风从西来敲我庭下竹夜凉月窥樽清光如可掬风月岂故人万里慰愁独披衣从之游更欲邀共宿泠然洗我心耿耿安用卜三十八年非庶以不远复俯仰天地间平生皆可覆一醉梦还家黄粱犹未熟
秋暑戏题
少昊行秋尚炽然祝融何事苦侵权欲呼屏翳来清道却恨羲和懒着鞭盐米相仍无日了图书拨置且闲眠个中自有清凉地不在中间及两边
七月二十四日泛舟
秋暑殊未已泛舟成胜游日斜云影乱风迥水光浮鹭起暮山碧蝉吟高木幽销愁图一醉醉眼更多愁
次韵志宏秋晓见示古风二首
庭户晓萧骚寒声起疎苇凄然惊客梦秋色浩如水南方苦炎热羇旅困泥滓及兹风露凉又复悲宋子散策东篱下佳菊有新蘂美人渺何在明月共千里缁尘敝紫貂锦字寄黄耳欲赋秋风辞烟云愁落纸
苦热喜新凉萧萧响黄苇雨余山吐辉沙没溪涨水天高气澄明太清无秽滓泠然欲御风一访赤城子笑读香霞篇时餐金蛾蘂逝将游蓬瀛弱水三万里咄嗟无羽翰相望徒劳耳不如且赋诗虵蚓动盈纸
秋雨
飒然风雨作新凉卧听檐声气韵长驱扫炎蒸逐流火招邀秋月到虚堂日边梦断甘飘泊泽国音稀堕渺茫犹喜北牕灯可近简编为释九回肠
读韩偓诗并记有感
韩偓唐昭宗时为翰林学士承旨颇与国论为崔胤朱全忠所不容谪濮州司马其後复官不敢入朝挈其族依闽中王审知尝道沙阳寓居天王院者岁余与老僧藴明相善以诗赠之至後唐时邑令章僚为之记叙偓始末甚详且述唐末乱离之事颇与唐史合予来沙阳闻之窃愿一观而其碑因寺中废为有力者取去秘不示人久之始得见其副本感而赋之且录偓诗卷中传诸好事者云
偶访明公大德赠长句四韵
前翰林学士承旨户部侍郎知制诰韩偓
寸髪如霜袒右肩倚肩筇竹貌怡然悬灯深屋夜深坐移榻向阳斋後眠刮膜且扬三毒谕摄心徐指二宗禅清凉药分能知味各自胷中有醴泉
诗
唐室昔不竞天网遂陵迟阉竖擅朝政奸雄肆觎窥天子遭迫胁翠盖蒙尘飞矢石集黄屋四郊皆皷鼙羣凶虽殄灭国命亦已移韩子司翰苑实被昭宗知忠言虽屡贡颠厦诚难支谪官旅南土召复不敢归当时白马驿从横卿相尸投之浊流中至今耆旧悲夫子乃幸免祸福良难期假道寓沙阳空门知所依虽踰二百载犹传赠僧诗邑令真好事作记刋丰碑文辞虽浅陋事实颇可追读之三叹息吊古情凄洏寄声藏去者擅有将奚为
又
词臣谪去堕天南诗墨从来榜寺檐好事不须收拾去世间遗集有香匳
志宏复示秋意五篇次韵和之
秋风到枕前策策鸣窗苇起看山吐月残夜楼明水皎月与我心清净两无滓玉露滴烟霄飘然杂桂子姮娥应笑人仳离放红蘂乘风游广寒三十亿万里宫阙不胜寒九奏感人耳不如且世间浩歌书着纸
秋色一夜改白露漙苍苇冠屦变凄清如濯沧浪水慢肤素多汗执热结成滓振衣得新凉俨若侍君子起观庭中花露叶耿烟蘂景物但可人溪山即吾里浮生驹过隙百年一瞬耳惟有古圣贤高名在毫纸
秋风振回溪宿鹭起汀苇孤飞一片雪寒影落烟水羽毛可为仪皓洁絶埃滓心迹两翛然邈若佳公子却栖碧山岑瑶树发琼蘂岂知黄鹄心一举眇千里翔集太液池彼此皆戏耳丹青虽善画为我拂水纸
秋风入虚堂凄微带烟苇堂中拙居士湛然如止水默坐观是心自觉无纎滓不知读何经但说舍利子心清闻妙香天花散芳蘂含容河沙界方寸知几里神光常在目妙响不离
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 10:27:28-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>