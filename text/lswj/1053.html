<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="序一,序二,序三,卷第一,卷第二,卷第三,卷第四,卷第五,卷第六,卷第七,卷第八,卷第九,卷第十,卷第十一,卷第十二,卷第十三,卷第十四,卷第十五,卷第十六,卷第一,卷第二,卷第三,卷第四,卷第五,卷第六,卷第七,卷第八,卷第九,卷第十,卷第十一,卷第十二,卷第十三,卷第十四,卷第十五,卷第十六,纪文达公遗集全文在线阅读,纪文达公遗集全文在线下载,大玄古籍书库">
<meta name="description" content="诗文别集。三十二卷。清纪昀撰。初刊于嘉庆年间。《纪文达公遗集》含诗文各十六卷,分上下两编。上编文十六卷,第一、二卷为赋,第三卷为雅颂,第四、五卷为摺子,第六卷为表、露布、诏、疏,第七卷为论记,第八、九卷为序,第十卷为跋,第十一卷为书后,第十二卷为策问、书,第十三卷为铭,第十四卷为碑记、墓表、行状、逸事,第十五卷为传,第十六卷为墓志铭、祭文,共计文三百多篇。下编诗十六卷,计经进诗八卷,古今体诗六卷,馆课试一卷,我法集一卷,共计诗一千多首。《纪文达公遗集》文多序传铭赋之类应酬文字,反映现实不多,但因其作者广通">
<title>纪文达公遗集_纪昀_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">纪文达公遗集</span> <br/>
          作者： <span class="inputVal" id="bkauthor">纪昀</span> <br/>
          朝代： <span class="inputVal" id="bkdate">清代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">类书文集,诗文集,完结</span> <br/>
          字数： <span class="inputVal" id="bknum">[book_length]346574</span> <br/>
          说明： <span class="inputVal" id="bkdec">诗文别集。三十二卷。清纪昀撰。初刊于嘉庆年间。《纪文达公遗集》含诗文各十六卷,分上下两编。上编文十六卷,第一、二卷为赋,第三卷为雅颂,第四、五卷为摺子,第六卷为表、露布、诏、疏,第七卷为论记,第八、九卷为序,第十卷为跋,第十一卷为书后,第十二卷为策问、书,第十三卷为铭,第十四卷为碑记、墓表、行状、逸事,第十五卷为传,第十六卷为墓志铭、祭文,共计文三百多篇。下编诗十六卷,计经进诗八卷,古今体诗六卷,馆课试一卷,我法集一卷,共计诗一千多首。《纪文达公遗集》文多序传铭赋之类应酬文字,反映现实不多,但因其作者广通博学,其文亦名章错出,精义微言,不袭时俗,字字可珍。尤以卷八、卷九序为最佳,考证源流,辨章学术,多与四库提要相发明。纪昀诗较文有名,直而不亢,婉而不佻,抒写性灵,酝酿深厚,不求奇诡,而恢然有余。而中年谪戍塞外后,所作乌鲁木齐杂诗百六十首,韵节和雅,无愁苦之音,尤为难能可贵。如《秋海棠》、《西瓜》,前者清词丽句,后者盛赞哈密瓜之甜美,怡然自乐之情现于纸上。《纪文达公遗集》有嘉庆十七年(1812年)刻本。《纪晓岚诗文集》,民国六年(1917年)上海华普书局排印本,系近人汤寿潜据《纪文达公遗集》选编,合上下两编都为八卷。</span> <br/>
          封面： <span class="inputVal" id="bkimg">Z_19242.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]纪文达公遗集
[book_author]纪昀
[book_date]清代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]类书文集,诗文集,完结
[book_length]346574
[book_dec]诗文别集。三十二卷。清纪昀撰。初刊于嘉庆年间。《纪文达公遗集》含诗文各十六卷,分上下两编。上编文十六卷,第一、二卷为赋,第三卷为雅颂,第四、五卷为摺子,第六卷为表、露布、诏、疏,第七卷为论记,第八、九卷为序,第十卷为跋,第十一卷为书后,第十二卷为策问、书,第十三卷为铭,第十四卷为碑记、墓表、行状、逸事,第十五卷为传,第十六卷为墓志铭、祭文,共计文三百多篇。下编诗十六卷,计经进诗八卷,古今体诗六卷,馆课试一卷,我法集一卷,共计诗一千多首。《纪文达公遗集》文多序传铭赋之类应酬文字,反映现实不多,但因其作者广通博学,其文亦名章错出,精义微言,不袭时俗,字字可珍。尤以卷八、卷九序为最佳,考证源流,辨章学术,多与四库提要相发明。纪昀诗较文有名,直而不亢,婉而不佻,抒写性灵,酝酿深厚,不求奇诡,而恢然有余。而中年谪戍塞外后,所作乌鲁木齐杂诗百六十首,韵节和雅,无愁苦之音,尤为难能可贵。如《秋海棠》、《西瓜》,前者清词丽句,后者盛赞哈密瓜之甜美,怡然自乐之情现于纸上。《纪文达公遗集》有嘉庆十七年(1812年)刻本。《纪晓岚诗文集》,民国六年(1917年)上海华普书局排印本,系近人汤寿潜据《纪文达公遗集》选编,合上下两编都为八卷。
[book_img]Z_19242.jpg


[book_chapter]序

[book_title]序一
从来大家之文，无意求工而机趣环生，总由成竹在胸，故能挥洒如意，所谓风行水上，自成文章也。虽庙堂著作，辞尚体要，而理足以贯之。吾师纪文达公，天资超迈，目数行下，掇巍科，入翰苑，当时即有昌黎北斗、永叔洪河之目。厥后，高文典册，多为人捉刀。然随手散失，并不存稿。总谓尽系古人之糟粕，将来何必灾梨祸枣为？及在翰林署斋戒，始于敬一亭上得《永乐大典》。朱竹垞寻访不获，已云李自成衬马蹄矣，不知埋藏灰尘中几三百余年也。数月中，每于值宿之暇，翻阅一过，已记诵大半。
乾隆三十七年朱笥河学士奏闻。高宗纯皇帝敕辑《永乐大典》并搜罗遗书，特命吾师总纂。《四库全书总目》，俱经一手裁定，故所存者惟此独全。权之甲午典试江左，曾赠一水波砚，铭云：“风水沦涟，波折天然。此文章之化境，吾闻之于老泉。”读此铭，吾师之为文可知矣。
兹公孙香林西曹，克绍家声，敬将平日检存者，付梓寿世，得文集十六卷，经进诗八卷，古今体诗六卷，馆课诗一卷，我法集一卷。以权之年甫弱冠计偕北上，即猥荷鉴赏，得厕弟子，行者最久，属权之为序。忆受知后，立雪程门，时多闻绪论。吾师是再来人。曾有未经目之书，即知有某人序、某人跋，开卷丝毫不爽，是慧悟夙成，文其余事也。然才力宏富，绝不矜奇好异，总以清气运之。譬满屋散钱，逐手入串，李杜之光焰，燕许之手笔，尽归腕下，裒然一代文宗也。虽吉光片羽，想怀铅握椠之士，得之不啻珍宝，可久奉为标准，权之何敢以媕陋辞！
嘉庆十七年，岁次壬申孟秋月，赐进士出身、经筵讲官、太子少保、体仁阁大学士、受业刘权之拜撰

[book_title]序二
我朝贤俊蔚兴，人文郁茂，鸿才硕学，肩比踵接；至于贯彻儒籍，旁通百家，修率情性，津逮后学，则河间纪文达公足以当之。夫山川之灵，笃生伟人，恒间世一出。河间献县，在汉为献王封国，史称：献王修学好古，实事求是，所得书皆古文先秦旧书。被服儒术，六艺具举。对三雍，献雅乐，答诏策，文约指明，学者宗之。后二千余年，而公生其地，起家甲科，历跻清要。
高宗纯皇帝，命辑《四库全书》，公总其成。凡六经传注之得失，诸史记载之异同，子集之支分派别，罔不抉奥提纲，溯源彻委。所撰定《总目提要》，多至万余种，考古必衷诸是，持论务得其平。光稽古之圣治，传于无穷，准诸献王之写定《周官》《尚书》《礼》《礼记》《孟子》《老子》，厥功尤茂焉。
国家举大典礼，恭进颂册，恭和圣制、御制诸作，皆从心所发，雍容揄扬，有穆如之风。公受两朝知遇，有所疏奏，皆平彻闲雅，足为对扬轨仪。请试士子《春秋》文，以《左氏传》立论，辅以《公羊》《穀梁》二传，而废《胡氏传》，尤为有功经学。他所著撰，体物披文，不袭时俗，所为诗直而不伉，婉而不佻，抒写性灵，酝酿深厚，未尝规橅前人，罔不与古相合。盖公鉴于文家得失者深矣。公著述甚富，不自裒集，故多散轶。公之孙香林比部，勤为搜辑者，数年得诗、文集各十六卷，梓以行世，属序于元。元以科名出公门生门下。初入都，公见元所撰书，称许之。自入词馆，闻公议论益详。盖公之学，在于辨汉、宋儒术之是非，析诗、文流派之正伪。主持风会，非公不能。至于此集，虽非公所自勒，然亦足以觇全量矣。
嘉庆十七年九月，扬州阮元序于德州督漕舟次

[book_title]序三
古之君子所为，既没而言立者，非必皆致意于文词也。天地民物之理，洞然于胸中，而不为窈冥恍惚之辞以欺世；其于朝章国故，则知之悉，而言之详，而又以其好善之诚，述一时之贤人君子，不苟同，不虚美，俾足以传信于后。惟然，故无意于文，而其文之传也益远。我师河间纪文达公，以学问文章，著声公卿间四十余年。
国家大著作，非公莫属。其在翰林校理《四库全书》七万余卷。《提要》一书，详述古今学术源流，文章体裁异同分合之故，皆经公论次，方著于录。尝语人：自校理秘书，纵观古今著述，知作者固已大备。后之人竭其心思才力，要不出古人之范围；其自谓过之者，皆不知量之甚者也。故生平未尝著书，间为人作序、记、碑、表之属，亦随即弃掷，未尝存稿。窃尝考有宋之世词臣撰述，若《太平御览》《册府元龟》《文苑英华》，最称繁富，而纂修诸臣，或无专集之可纪。独欧阳文忠公作《唐书》，司马文正公作《通鉴》，而其文皆裒然为集，则以二公之学问文章，固加人一等也。公虽不欲以文词自名，而名之播于世者久。故自公之存，而馆阁诗赋、南行杂咏、试帖、我法集，并为世所传诵；碑志文字，请求者踵相接。
公孙刑部郎中树馨，手自辑录，积久成帙。公薨四年，而树馨居同知府君之丧，乃尽发向时所录及已梓行者，诗、赋、箴、铭、赞、颂、序、记、碑、表、志铭、行状，类而次之，总若干篇，为若干卷，题曰《纪文达公遗集》。后之人博观之《提要》，而约求之此集，于以知公之生平，实有同于欧阳、司马，而远媲乎古之立言者，其在斯乎？其在斯乎！
受业陈鹤谨撰
[book_chapter]文集

[book_title]卷第一
赋
圣驾东巡恭谒祖陵赋谨序
乾隆十九年
臣闻祭不欲数，所以深致其尊严；祭不欲疏，所以时通其亲爱。祖功宗德，必申报以精禋；春褅秋尝，皆合符于天道。圣人制礼，其义详矣。至于柏城山殿， 千岁之金镫；仪马灵衣，护万年之玉匣。衔珠仙鸟，精爽长存；绕鼎天龙，英风如昨。姬宗受箓，初传祭毕之文；汉氏修仪，屡奏上陵之曲。凡以神轩殷荐，抚弓剑而不忘；原庙瞻依，拜衣冠而申慕。缘情制礼，在古人未有常期；因事告虔，惟圣主协其天则。钦惟皇帝陛下，纯心荐祚，至孝通神。肃肃雍雍，已延禧于清庙；元元本本，更作颂于高山。燕及皇天，扬骏声以昭德；格于艺祖，告巡狩以明虔。昔于癸亥之年，亲移六御；曾以仲秋之吉，恭谒三陵。播前烈而有光，饮太和以示庆。礼行乐达，共浴厖鸿；爱著悫存，弥怀对越。但以神宫静谧，非时不敢轻临；云阙森严，无事不容数告。洎今阏逢御气，岁阳回十干之初；阉茂司辰，星纪际一周之候。本天举事，将奏鼓以思成；率祖攸行，用翕河而裒对。克昌厥后，缅怀豳馆遗基；时迈其邦，复履寿邱旧邑。精符有感，织女星明；州络所经，真人气应。昊天其子，三灵叶大顺之符；先祖是皇，百福答孔明之祀。且夫帝王之孝，在遍合其欢心；昭格之原，在克扬其大烈。昔者帝出乎震，天符彰玄鸟之祥；人始于寅，王气兆苍龙之野。百灵受职，降斗宿于黄神；三尺亲提，耀炎精于赤帝。金支结盖，开天而位正中央；玉弩垂芒，辟地而威行东北。挹娄勿吉，全收三蘖遗墟，韎 句骊，尽隶二南旧域。玄狐授箓，当年屡奋干戈；白鹿呈图，今日莫非臣仆。自热河取道吉林，缵旧服也。燕犀冀马，天下称雄；火帝云师，先皇教战。歌豳风之于貉，公子为裘；畋渭水之非熊，文王卜猎。舞昭七德，未忘开国威灵；诗咏四黄，不废乘时讲肄。豺方祭兽，弓矢斯张；鸠始为鹰，罻罗可设。非惟以充干豆，备享祀于神明；实亦克诘戎兵，用觐扬夫光烈。合围十九，绳祖武也。
若乃黄祗孕气，肇王迹于神皋；青帝含精，辟奥区于吉土。天地长男之位，郁律居尊；山河两戒之交，蜿蜒聚势。华胥神母，实感虹生；申甫名臣，亦缘崧降。流泉相度，迹追筑室之初；乔岳怀柔，体颂时巡之日。望祀长白，溯王业所由兴也。
至于书衔木凤，号涣明堂；竿揭金鸡，星空贯索。引年尚齿，示孝弟而涵柔；赐爵蠲租，宜民人而嘉乐。根荄畅遂，蕃厘宣德产之精；风雨和甘，渗漉达桐生之气。歌传沛邑，儿童俱奏三侯；酒置南阳，父老齐呼万岁。非所谓“孝子不匮，永锡尔类”者耶。
况乎庙中境外，仁孝同源；神主民依，天人合契。流通一气，将含识以知归；格被万方，自敷天之丕应。虞廷飨保，王母贡其玉环；周道尊亲，越裳献其白雉。帝车东指，两都之辇道方通；天马西徕，万里之流沙已被。正似鸣球来格，感兽舞以征祥；亦如大糦是承，载龙旂而恐后。又所谓孝治天下，不遗小国之臣者矣。
夫周书作训，禹迹方行；商颂登歌，汤孙奏假。思文后稷，推祖德于陈常；明昭有周，播王权于式序。莫不形容美盛，震耀古今。臣幸际圣朝，备员翰苑。西昆载笔，本缘文字蒙恩；东壁观书，惟以咏歌为职。其敢不竭其肤末，扬我休明。谨拜手稽首而献赋曰：
伊世德之作求，卜灵长之受祜。袭气母以斟元，奠柔祇而拓宇。推开基之有自，周咏生民；缅降福之无疆，商歌烈祖。二京并建，鸿都永峙于东西；九庙常尊，世室不迁夫文武。道光玉券，既垂统于来兹；神 珠邱，宜荐馨于终古。衍苍牙之庆，帝系绵延；彰紫气之符，圣人作睹。摄提合雒，大扬五叶天声；夔鼓龙旗，克缵百年灵绪。溯基丰邑，曾殷礼之肇称；报本桥陵，乃鸿仪之再举。
尔其炎帝司天，赤骝载驾；羲和练日，朱鸟方中。验六宿之钩陈，瑶枢指北；占四维之天目，玉辂巡东。瑞节先行，早戒期于旧国；安舆虔奉，暂消夏于离宫。盖昭德示和，未举明禋之盛；而问安视膳，已彰圣孝之崇。
则有司隶戒途，土方树舍。万骑䟃 ，七驺整暇。玉皇绛节，双龙夹毂以回翔；金母云軿，三鸟扶轮以上下。望行殿之崔嵬，见旃裘之奔迓。厥獒底贡，争看西旅之来；我马既同，适饬东都之驾。若以荒远之潜孚，而昭本原之至化也。
于是津通析木，地涉幽都。躔分箕尾，星带龟鱼。井钺参旗，摩坎宫以东转；轸收房驷，临丑位以斜趋。经过毳幕毡城，重拜双双之豹尾；渐至白山黑水，新瞻九九之龙车。大狝治兵，时维八月，陈师鞠旅，王用三驱。貔虎熊罴，赫矣声灵之震叠；风云蛇鸟，依然开创之规模。
夫其两广舒张，六花奇正，立万马而不嘶，列八门而听令。象祖宗之俟天休命也。阵分鸟翼，围合鱼丽，方总干以山立，俄鸣镝以风驰。象祖宗之应运兴师也。弧直星狼，芒摧天狗，批苍兕之千斤，捩奇鸧之九首。象祖宗之涤荡九有也。三品既登，五豵斯取，爰解网以示恩，咸止歌以有序。象祖宗之永清大定，修文偃武也。别有犀手成群，鲸波无际。礼陈大猎，橐杨柳以登鲜；颂奏多鱼，取鲦鲿以供祭。忽来忽往，鼋鼍若驾其桥梁；一纵一横，鹅鹳宛成其阵势。聚跋浪之雄材，角凌波之精锐。俨然见泛鸭绿，蹙觉华而两平东裔也。
尔乃临产砮之长江，环采珠之巨泽。睇龙战之大荒，缅鹰扬之旧迹。依稀水浒，亶父营居；仿佛夕阳，公刘卜宅。穆怀祖烈，纡清跸于吉林；遥答神休，荐嘉筵于长白。
是盖创业所由，发祥斯在。蟠地脉以尊严，耸神峰而碨礌。惟圣帝之将兴， 灵区以相待。嶞山有颂，等于望秩燔柴；祀事初行，亦似先河后海。
乃发肃慎，乃向辽阳。周原膴膴，殷土芒芒。抵东北以回銮，翠旌容裔；指西南以移跸，玉轪铿锵。鸿雁声多，下千林之黄叶；鲤鱼风起，落九月之丹霜。翠柏青松，忽遥瞻夫灵殿；华旗芝盖，乃远涉夫崇冈。守以熊罴，浮五云于空阔；望如龙虎，接一气于青苍。是鼎湖之所在，而乌号之所藏也。天子于是召宗伯，命太常，陈广牡，列大房。以妥以侑，或肆或将。奉郁金以祼地，爇萧火以求阳。荐两敦而亲盥，格四圣于同堂。推始祖所自生，则义通于褅；当季秋而有事，则礼近于尝。洞洞属属，穆穆皇皇。盖溯帝喾之渊源，重来告洁；因追宗周之谟烈，以次升香。
继谒福陵，载瞻天柱。肇承帝宝，战榆罔而兴师；怒奋天弧，翦崇侯而整旅。白旄黄钺，当年屡震天威；玉戚朱干，今日犹陈武舞。睪然太祖之指挥率土也。
昭陵肃穆，隆业嵯峨。虎贲三千，传盟津之作誓；降蕃十四，忆贞观之挥戈。澧水攸同，泽在都人士女；昆台既去，功存大地山河。穆然太宗之勋业不磨也。
斯时也，祖义本仁，化神气盛。万国合欢，一人有庆。礼成福备，已符百顺之名；孝享吉蠲，允协九如之咏。盖列祖经纶草昧，贻此珠囊；而皇帝提挈天纲，握其金镜。思前列于丕承，感遗模于执竞。忾闻 见，意蠲洁以常通；崇德报功，情缠绵而莫竟。秋霜春露，永怀十载之诚；玉瓒黄流，乃致一朝之敬。由其馨香之昭事，仁孝纯深；所以典礼之重光，后先辉映。
是知奋武揆文，不遗藩裔；观民设教，远历山川。出紫塞之严关，荒绥五百；纡青羌之巨野，道路三千。木叶峰头，共瞻玉斧；松花江上，亦拜华旃。固由宣天子之声明，朔南俱暨；实则推祖宗之仁爱，中外无偏。至于彤庭启，丹诏传，天膏沛，恺泽绵。肆夏一歌，王风胥洽；由庚既奏，和气毕宣。祝保定者，答鹿鸣之什；式燕乐者，咏鱼藻之篇。型仁让者，眉寿介公堂之酒；蒙乐利者，曾孙守原隰之田。培本支于百世，颂天子于万年。又孰非推恩之所必及，广爱之有由然。
夫冈陵三寿，祀先致祝于作朋；河岳百神，洽礼归原于允保。孝孙有庆，集主祭之嘉祥；上帝居歆，荷配天之灵造。咏徂赉于皇王，知受釐于祖考。不烦不怠，万福来同；是继是承，一人有道。虽蔡邕一议，未足测其精微；光武三巡，不能较其多少。又何论元都洛北，金茎碧瓦之尊崇；法驾河东，甲帐珠帘之祈祷。乃作颂曰：
寝庙迎神，圆坛配食。四气荐和，九成象德。如见如闻，既匡既敕。矧伊遗弓， 兹灵域。精爽斯凭，瞻依何极。于皇圣祖，孝思维则。三贲銮舆，巡于旧国。受福穰穰，时万时亿。皇帝奉先，有严有翼。松柏亲瞻，车徒再饬。载执鸾刀，载升黍稷。有穆其容，有怆其色。神保是饷，馨香不忒。湛恩旁推，祥和充塞。侯甸要荒，东西南北。四海来祭，各以其职。渺彼氐羌，亦归衔勒。慕我王道，无反无侧。唐菆歌谣，浑邪屏息。抱蜀不言，未战已克。化驰若神，孰窥孰测。孝治既昭，万里自得。臣作颂声，匪文匪饰。乐石精镠，亿年不泐。
皇太后八旬万寿天西效祝赋谨序
乾隆三十六年
臣闻孝德之至，光乎四海，尚已。然古昔九域肇开，广轮犹隘。圣人特扩其宏量，极诸瀛堧，非真能囊括荒憬，毕隶黄图，一一合其欢心也。炎灵握玺，拊挛鞮而断其右；三十六国，始胪于兰台之书。而德不逮古，或梗或驯。迄不能俾祁连南北，刬涤畛畦，化为州郡，与函夏黔黎同和声而歌曼寿。然则元元本本，孝奏天仪；协气顺成，和甘溥鬯。五福敷锡，渗漉无垠。俾黄支乌弋之区，咸沐浴醇 ，推原慈荫，响然而颂延洪，非轶迈三五之盛德莫丕应若斯矣。
钦惟我皇上斟元陈枢，膺图三纪。德馨神感，迓福穆清；璧合珠联，祥符炳示。是以茀禄骈衍，景贶日增。重光单阏之岁，绵算周甲，适逢皇太后八秩之庆，康强逢吉，占协大同，诜诜振振，一堂五世，宫闱恺豫，太和充愉，旷古未觌之盛也。我皇上笃荷天庥，弥祈申锡。华盖葩瑵，躬导紫罽。东登日观，礼神岳以报嘉；北巡松漠，构绀宇以赞佛。贶耆艾，弛髡钳，蠲租赋，登孝秀。膏露醴泉，应期涌沛。霆声豫奋，壧处发荣。乃有柔然旧疆，须卜别种，初因牧马之衅，暌慕容以万里；兹奏白狼之曲，译唐菆以三章。月筒八更，乃踵边圉。天人和会，应我昌期。所谓孝治天下，不遗小国之臣者，兹其验欤！
冬十一月，坤成届节，秩宗陈仪，具如典章，而庆典矞皇，众忱和乐。大瀛内外，凫藻旅来。绣舄雕楣，九逵云构。鱼龙曼衍，韶韺铿锵。五色八音，翕合震耀。逮庄严多宝，皈礼能仁。演梵笈祈嘉祜者，皆视曩倍盛。皇上虔奉长乐，益极崇闳。采于阗之琛，镌延喜之字。鸾书龙画，胥炳奎文。复阐述徽音，敷陈鸿号。诠文诂义，侔翼赞经。作为颂声，章凡十六。又图赞松柏，取象周诗；集字为林，用纪宝祚。数嬴二万，远迈九龙。至于宁百福，介万寿，龙衮舞彩，奉上玉觥。侑举之词，篇准乎孝经，律谐乎法乐。分刌节奏，胥出睿裁；而麟趾螽斯，联句共韵。春华摛藻，绚采御屏。尊养之礼，亦与日升川至，弥崇弥增。大孝备矣，德音昭矣。宜乎丙丁之曜，紫霄垂其象；仁寿之镜，黄祇贡其符。挹太极之泉，福无方之外。万物啿啿，熙我春祺，融冶乎龙沙葱雪，皆泽洽而颂作也。臣夙荷殊恩，近侍黼扆。乃自贻百悔，西出玉门。今叨荷赐环，再入东观。得追随黻佩，观大礼之光，敂愉之忱，实倍恒情万万。窃欲殚竭肤末，颂扬盛美，而天文爥采，俪景仪璘；诸廷臣复扬拜矢音，斐然竞作。震震耀耀，昭示无极。可无庸臣之复述。
惟念神武耆定，西域砥属，开屯戍，设官吏，南北两道，地图隶职方，版籍登司徒，其编户秷秸粟米与中土等。《诗》《书》弦诵，骎骎有邹鲁风。即投荒御魅者流，亦皆力稼穑，绥妇子，荡涤瑕垢，熙熙春台。其方镇之兵，屯戍之卒，偃戈灌燧，春服耕，秋肄武，居者乐妻孥，行者丰储峙，无所谓室家离别、东山零雨之感。其富商大贾，牵车往来，钱刀充牣，货溢五都，行万里而不持兵赍粮。其降蕃属国，供徭赋，贡贽币，水慑陆栗，不叛不侵，穹庐毡墙之族，役之如臂指；白山赤坂之外，视之犹郊遂。盖自藉场艾旃以来，外憺威棱，内洽亭育，十余载于兹矣。平时蹈德咏仁，二万余里，风谣响答。际兹敷天庆洽之辰，祈永命咏蕃釐者，益合沓杂遝，弥参狼之墟，而溢烛龙之野。顾径历绵邈，间以山川，为 轩采风所未及，而承明著作之司，亦无由睹而记之。臣既身履其域，目瞩其状，耳习其谣，得知颂祝之音，达于荒渺，为十纪以来所未有，不可使圣朝懿美，有遗典册。谨覃精研思，撰《天西效祝赋》一篇，宣遐陬之豫，以介万年无疆之庥。其词曰：
於铄哉！孝慈之福，上鬯高清，下浃定宁，而普汜乎夤纮也。粤自太素胚浑，庬鸿孳萌，元气昆仑，孝与俱生。邹鲁之儒，榷三五之令名；云亭之号，纪八九之蜚声。丹文绿牒，图纬代兴。推溯本始，张皇登闳。语神异则赤龙玄鸟，薏珠玉英。胪符命则枢星电耀，摇光月明。事或饰而尠实，词恒夸而弗经。徒迂怪之是侈，匪显扬以为荣。抑或白阜图脉，竖亥纪程。夷坚博述乎山海，驺衍矫语乎禆瀛。流沙蟠木，太史所称。以为合欢乎万国，叶契乎三灵。然献令所秩，恍惚疑似；王会所甄，俶傥谲诡。宾其人匪我赤子，纳其贽匪我疆理。偶逖听而风声，达狄鞮于译使。不过图画珍怪，炫耀青史。盖自赫胥栗陆以来，未闻指 荡涤，会同一轨，拓周索于太蒙，咸稽首而介繁祉者也。
我圣皇丕承五叶，骏烈大昌。契帝縡，炳道光，流淳熙，播馨香。格于太一，嘉贶以彰。俾仗大顺，而拓我西疆。星弧耀 ，下射天狼。五月犁庭，组絷降王。再乱再平，太白熸芒。刑天瑟缩而辍舞，贰负左桎而立僵。越玉门、阳关而大启昄章。循地形之曼衍，侠雪岭而翼张。其南则伊吾之壤，扞罙之遗，今哈密地。 跨车师之前庭，考六国之故基。交河柳谷， 我边陲。今辟展地。 扫欃枪，辟坤维，襟乌垒，带轮台。原隰奥衍，是曰焉耆。今哈尔沙尔地。 袤延姑墨，包络龟兹。今库车地。 度俱毗罗之城，今赛里木地。 达阿悉言之西。今拜城地。 收温宿之沃野，今阿克苏地。 劖疏勒之崄巇。奄有难兜，而控驭无雷，今喀什噶尔地。 莎车之国，枕皮山之厜㕒。连亘乎西夜子合而翦诸蒲犁。今叶尔羌地。 于阗之墟，记玉水之涟漪，延缘乎渠勒、戎庐、扞弥、小宛，错犬牙之参差。今和阗地。 相尉头之旧址，规形胜以建陴。庸握奇而制要，诏都护以统之。今乌什地。 筠冲种落，散布于斯。山南回部仍其旧民。 其北则东蒲类国隶兹力支，折罗漫麓，甘露川湄。今巴里坤地。 初画界于金满，今奇台地。 今开道于且弥。逾越单桓，逮乌贪訾离。维唐北庭，开府所治，吉木萨东旧城，唐北庭都护府所治。 今建两郡，攘攘熙熙。今乌鲁木齐地。 旁倚乎葛逻禄部，接沙陀之逶迤。今塔尔巴哈台地。 径历乎摄舍提暾，今呼图璧地。 抵乌孙之所栖。劘碎叶之大牙，汩千泉之流澌。查不知其所届，接混茫于天倪，今伊犁地。 易庐帐而栋宇，变射猎而耘䎩。降人附处，寄我藩篱。降附额鲁特附居伊犁诸处。 屹元戎之玉帐，拥巨镇之虎貔。其外则康居、乌秅、捐毒、休循。今哈萨克揆达山，布鲁特诸部。 验海占风，拱翊北辰。志旅獒以底贡，歌天马以来宾。拓葱岭以西被，咸蛾伏而受驯。岁来岁往，为我雁臣。
皇上乃睿思经纶，长驾远驭。挈天枢以握机，规地员而运矩。山阳则厘户版，定租赋。默德那族，按堵如故，译长君冬，分司厥务。虎士践更，韬戈坐戍。惟孤石与赤河，役一旅于农扈。山南军储取诸回部，惟乌什设屯兵五百。 山阴则芟夷蕴崇，廓清妖雾。四镇毗倚，磐石孔固。画壤绮交，分屯棋布。相流泉以辟畛，纷渠塍之回互。烟火万里，皆我黎庶。嘘黍谷以春阳，融冰天之寒沍。是皆阐衍孝德，恢宏慈祜。长养以景风，涵濡以甘露。根荄鬯遂，桐生茂豫。鱼唼流于深源，鸟择荫于高树。请 度关，款塞应募。前唱后和， 臻影附。蔼乎若山川出云，奄忽而翕聚。沛乎若溪谷赴壑，悬流而淙注。驾高毂之峨轲，日隐辚而西骛。匝岁星之一周，屡金穰而大裕。吹豳籥者赓多稼之章，通象胥者译安乐之句。伊民气之康娱，久讴吟之载路。兹嵩宁之受釐，揆八秩之初度。仪燕喜之景光，益东瞻而遐慕。
尔其隰佃山农，溱溱莘莘。类别以五，塞外之民有民户、兵户、商户、安插户、遣户五种。 衡宇区分。 豆被野，穬麦亘云。青稞郁蔚，香稻馝芬。雪液温融，殊派异源，蓄泄灌溉，年谷阜殷。班黧颐养乎父老，黄小长育其子孙。羔羜以娱其宾舅，酒醴以洽其婚姻。东距敦煌，西达移支之原。陶黄钟之嘉月，望太紫之高垣。耆耇谐声以击壤，道路应节而拊辕。曰津送而绥徕，化沙漠而岐豳。受介福于王母，均含和而饫淳。祈泰元之保定，永锡羡而用申。
乃有龙兴旧部，鹰扬奋出，暨白霫之猛鸷，与青羌之驰突。东自日域，西驻月 。屹八阵之森严，肃风云于戎律。复有三秦骠骑，五郡勍卒。执殳河源，荷戈天末。或胥宇而宜家，或瓜期而更迭。携家永驻者谓之眷兵，五年换防者谓之差兵。 或列障于秋防，或载芟于春墢。士衔惠于采薇，妇靡感于烝栗。属斥堠之宴清，饴稻粱之赢溢。酣蒲桃者七萃，饱苜蓿者万匹。卷牙旗而昼静，息金柝而宵逸。述附宝之懿徽，启黄轩之骏烈。延瞩三素，跽祝圣节。铙吹合奏，笳箫竞发。飐祥飙于庆霄，融天山之积雪。
若夫于娄之谷，贺鲁之墟，今迪化、宁边二城地。 京观鲸鲵，经野建郛。既蕃既庶，泽以《诗》《书》。术序党庠，祁祁生徒。乾隆三十四年建置学额。 集青衿而鼓箧，鬻缥帙而列衢。扇洙泗之儒风，迈斡难而西徂。文露浓郁而凝醴，奎躔朗润而耀珠。惟寿考之作人，均帝泽之沾濡；信大任之徽音，兆姬箓之鸿模。诵古义者称含饴之德，披瑞牒者陈流虹之符。演体征于姒畴，胪福应于孔图。濬泮水于蒲海，允三古之所无。又有长商善贾，辐辏骈坒，䌖贿溢廛，缗镪罗肆。 鬻兼嬴，辇殷毕至。隐隐阗阗，纷葩翕萃。蕃敕勒之牸羝，集炎陬之孔翠。繁采炫乎缯纨，杂佩耀乎珠贝。南通印度之途，北达坚昆之地。敞王路于夷庚，咸不胫而自致。班陆离其骇瞩，信闳富而奢丽。睇百产之蕃茂，识元化之醰粹。醵饮酺燕，骋歌程戏。蹈舞皇风，讴歈慈懿，咏阜财于南薰，介景福于既醉。伊凉杂作，侏 兼备。稽首而称眉寿者盖数万以二。
下至寄棘所屏，豪猾顽谗。虞刑流五，尧德宥三。侪胥靡以输作，隶都尉之所监。殖嘉穀而锄莠，用驯虣而艾贪。庆再生于鸿造，沃恺泽之柔涵。感祝网于至仁，渐心格而意惭。鸮集鲁而音好，荼殖周而味甘。繄横戈而负弩，或释赭而解钳。登名籍于韎韐，复户版于黎黔。遣犯年满者，满洲、蒙古送伊犁披甲汉军入绿旗充伍，汉人改入民籍。 咸砻瑕而砺玷，浴盎浆之潭潭。荷縡苍之旭升，溯元萌于初函。瞻上瑞之告符，炳珠纬于弧南。扶挈耆稚，招携丁男。玛努霏芗，薰爇馣 。音杂五土，鞠 呢喃。愿宝命之舄奕，齐升恒而永瞻。其降蕃则突厥旧庭，瓦剌遗种。初风鹤之眙愕，避旗锋而震竦。闻我绥辑，款附相踵。象百谷于溟渤，浩东注而靡壅。列周庐以星布，环高牙之云耸。牛马谷量，茹酪饮湩。借大厦以帡幪，宁风雨之是恐。以迨天方部族，列城星拱。戊校是镇，翖侯所董。侔三壤于中邦，岁赋铚而纳总。采宝璞以漉波，艺甘瓜而被陇。均受我羁衔，驯其鸷勇。同卉木之发陈，欣向荣而萋菶。云集安宅，慈恩实重。遥祝遐龄，膜拜相拥，都卢之技毕呈，优钵之花交捧。演瞿昙之法者，多罗贝叶梵呗以潮涌。传墨克之教者，摩诃兜勒调丝而擫孔。愿介寿于南山，亘玄会而长巩。外臣则奉朔之邦，纳琛之域。谒大鸿胪，隶典属国。遣侍子以来庭，集爻闾而受职。通贡道于丹梯，列互市于紫塞。勃律之香充溢乎筐篚，大宛之骥弭驯乎珂勒。氍毹 ，氄毳所织。珍丽斑斓，不知纪极。裴矩之所未图，甘英之所未识，古称绝徼，今为 阈。硙硙即即，师象山则。覃沃膏泽，咏歌圣德。溥嘉惠于殊风，聿皇心之永锡。赞普奚斤，礼容修饬。留犁挠酒，旋舞扬抑。词不尽详，舌人宣臆。祝福履之绥将，赢时万而时亿。斯时也，大球小球，罔不来旅。居国行国，罔不式序。天无别风，地无淮雨。和 蓬蓬以入律，青云滃滃而干吕。占黄气于震旦，识贞符于华渚。春晖融怡，茂育六宇。喙息者咸歌，蚑行者毕舞；纷鳞集而仰流，盖不遑于宁处。遂有窳匿名王，呼衍别族。初声援乎颉利，俄构衅于大禄。遥增击而高逝，避战蜗之蛮触。乌三匝而靡栖，依罗刹以蜷伏。维威弧之西指，尽大圆之所覆。衅温禺于鼓下，缚兜题于马足。惧涂山之后期，镌昭华而贡玉。白鹿初宾，未挈厥属。德音弥章，帖然思服。越 熙日，阳鸟就燠。蓄愫者十有五年，乃迁乔而出谷。尔乃捆载扶携，彳亍断续。蓬沙际天，榛莽极目。阴岭荦确，阳冰硌碌。格拒锋镝，跋涉川陆。元冬结靷，朱夏驻毂。险阻艰虞，未悔心而却曲。盖琐尾之余，尚七万户有奇，来叩我荒服。皇上嘉呼韩之宾享，闵吾离之迫逐。曰天人和会，协尔吉卜，克有尔师，惟文母福。沛汪濊，广涵育。度水泉，相林麓。纴旃裘，葺毳屋。储糇糒，孳畜牧。油云霮䨴，甘津滋漉。其发自琼林大盈者，朱提地宝，溢二十万而赢，俾乐郊之我谷。复召单于，驿昆莫，陪猎长扬，侍宴五柞。陈角觝之戏，奏大予之乐。饫当户以肴烝，酣屠耆以醴酌。锡冠带，赐名爵，荣逾始望，以喜以愕。归告部人，湛恩磅礴。睢睢盱盱，西音竞作。祝凤纪之增绵，播姒徽之懿铄。呼万岁三，响答中岳。浃百族以胪欢，极四和而无堮。信大孝之备矣，育含识而咸若。于是建牙持节之臣，宜禾效谷之属，咸抃跃以称曰：昴界天街，古所未通；参狼大野，寥廓莫穷。惟圣武之扬，故保大定功，括地络而和同；惟圣孝之备，故殊音异服，餐颢气之鸿絧。介纯嘏以衍庆，问谣俗而采风。书契以来，未闻崦嵫之野，骈衍而颂璇宫也。夫奉以殊域之翌戴，乃为至崇；养以别国之珍贡，乃为至丰。祝以荒裔之歌谣，乃为大合万灵，以祈福于高穹。敻乎哉！黄神苍牙，莫我比踪。又何论稽樏橇于禹迹，画圻甸于尧封。徒以九野之内，尊修己而戴陈锋哉。臣乃拜手稽首而作颂曰：
帝锡嘉祥，惟德克受。俾炽而昌，百禄益阜。谟烈重光，丕基孔厚。笃生圣皇，启以圣母。于维圣皇，轶古莫偶。于维圣母，平格益寿。大化翔洽，弥于细柳。古曰西陬，仙释之薮。鹫峰鹿苑，荒唐什九。瑶池阆风，渺茫何有？方趾圆颅，实皆黔首。格之斯孚，如指随肘。前古德凉，画疆而守。狉狉榛榛，鸿荒未剖。皇耆其武，灵夔震吼。柔祇效珍，如辟于丑。疏凿涂轨，区画畎亩。既字孩幼，亦颐耆叟。蕃殖鲲鲕，温煦 㪍。戴尧如天，喁喁额手。推本思齐，曰皇太后。舞者旋袂，讴者拊缶。声闻感届，甡甡奔走。来值嘉辰，厥衷天牖。贡其龙媒，亦献春酒。众吁紫霄，以祈黄耈。帝曰贶哉，天地长久。遐躅轶前，荣光炳后。臣作颂声，写模众口。亿万斯年，昭回星斗。
七旬万寿赋
乾隆四十五年
灏灏大圆，瑶枢中旋。穆化精以恒运，炜法象以常悬。斟元立极，惟圣宪天。体健行而不息，用无逸以永年。久道有成，茀禄亦绵，此三皇纪岁所以万八千也。我皇上四十五年，诞膺宝祚。积洪算于七旬，弥精明而强固。虽宵旰之勤劬，难罄窥于平素。兹朱夏之长嬴，宣奎章于启路。导七萃而修狝，尚飞黄之亲御。即万目之所共瞻者，福备康宁已迥轶乎恒度。盖上帝之眷顾我清也。粹涵太极，祥兆天端，徇齐敦敏，笃锡黄轩，俾茂豫乎四和，而景命洪延。我皇上承启佑，统垓埏。履盛阳之昌炽，运 化以陶甄。膺图践祚，则象合乎出震；建元纪号，则义取乎纯乾。神符灵契，盖不偶然。是以德与天合，政以躬先。皇纲振，众志虔，肃百度，饬六官。勤求乎上理，警戒乎晏安。恒久不已，果确无难。日新富有，业懋于前。缉熙单心之学，非歌颂所能宣；明作有为之治，亦非记载所能殚。窥以管者，乌识圆穹之运七政；酌以蠡者，乌知大瀛之纳百川。然而阴阳溥育，莫测所极；日月贞明，或窥于隙。化良跻于无名，道不遗于含识。故鸟跄兽舞，能应节于虞韶；壤叟衢童，亦叶歌于尧德。况赤县之近光，与彤庭之备职。溯曩昔之见闻，宁弗得一二于万亿。
维我皇上之龙飞也，臣年十二，始来玉京。不识不知，游泳太平。时侧聆于耆旧，颂新化之励精。万物啿啿，伫三五之咸登也。癸亥以后，臣游于黉。闻临视乎棘院，兼燕赉于槐厅，胶庠髦士，相与歌文治之昌明焉。丁卯以后，预歌鹿鸣。闻冉 之戡定，戢邛笮而抗棱。公车计吏，相与颂武义之绥宁焉。甲戌以后，珥笔西清。值九伐之鸿烈，扬万里之天声。收伊犁则夙沙自溃，絷蒲海之鲵鲸；摧回部则蚩尤迅翦，扫葱岭之欃枪。凡三战而三克，亦再煽而再平。月 秣马，蒙氾洗兵。水慑陆栗，风动逖听。匪直大宛，勃律鳞集而屏营。即乌孙别种隔数万程，丙子之岁，臣见其贡白环而遐征；辛卯之岁，又见其款紫塞而归诚。颂威弧之震叠，咸得效夫歌赓。迨乎巴蛇肆暴，因垒扬旌；右桎贰负，组系九婴。靖坤维而砥属，澄井络而光晶。桃关通道，汶山勒铭。于铄鸿绩，驾炎昊而莫我齐衡。亦孰非天枢独握，惟断克成，议不挠于筑室，绩乃奏于犁庭欤！
至于臣在讲幄，恭书圣政；臣在纶阁，敬司诏命。仰骏烈之维昭，际昌期之极盛。尧龄久周乎绮甲，舜治益彰乎金镜。记起居则一动一言，识皇心之执竞；宣批答则一俞一咈，均天裁之自定。信独奋夫乾刚，亲操持乎魁柄。别有东壁图书，西昆典籍，七略骈罗，九流条析，酉阳宛委之所秘藏，刘向荀勖之所未觌。三阁列贮十余万册，写官不辍其笔札，正字勤雠乎朱墨。燃藜不遑，扫叶犹积。我皇上敕几有万；厘工惟百。恒问夜于未央，或披牍于既昃。鸿纲细目，一一密运其区画；长驾远驭，事事谨持其衔策。尚忆臣赐环以前，从军西域，玉门阳关，百有余驿。稽奏章之往还，期不逾乎晷刻。究形势之曲折，宛九重所目击。知圣虑之周详，统洪纤而综核。乙夜观书，盖以余力。然而考证形声，研究训释，校理或误于金根，鉴照无遗于玉尺。若夫昭衮钺，辨玉石，分刌权衡，精微抉摘。凡甲乙之次第，均睿思所别择。石渠儒臣，不过执缉录之末役。视虎观之称制，实掩轶乎前迹。斯尤七八载来，臣以樗材，滥竽馆职，得仰窥而深悉者矣。然则圣图悠远，阅久如初。定乎志者先立，得乎天者独殊。神明刚健，足绵万载而有余；经纬周密，乃阅一息而靡渝。动而愈有，与元气俱；纯亦不已，与造化符。偕仪璘而恒照，理自然其不诬。徒见夫山陬海澨，方趾圆颅。祝颂溢乎函夏，歌舞交于康衢。虽冲怀谦挹，却抑弗居。而抱跻堂称觥之愿者，沛乎如众流之赴紫澥，灿乎如列星之拱丹枢。乃至梵天佛国，妙阐意珠。辟灵鹫以西峙，骖香象以东趋。祝无量之曼寿，亦涉震旦之长途。祥源衍溢，欢心和会，为亘古之所无。宁知绵算之锡羡，原诸帝縡之勤图。福曰“自求”，义征乎周雅；极曰“皇建”，理闻乎洛书。帝妫臣唐，享国久远，其省成慎宪，可证验于典谟。况我皇上德崇弥劭，永保宏模。自今以往，亿万斯年，圣敬日跻，无间于须臾；亦亿万斯年，佑命申锡，敛福而用敷。一人眉寿，三灵乐胥。春祺溥鬯，协气怡愉。永永至于无极，岁岁效其嵩呼。应图纬者，何止帝期之验五老？被管弦者，又何止天保之陈九如也哉。
八旬万寿锦屏赋
乾隆五十五年
璇霄斡运，珠纬回旋。鸿絧㗵吸，元气绵绵。惟天行健，惟圣宪天。惟诚无息，惟无逸永年。道合符乎帝縡，自齐寿乎大圜。天根月 ，迭起贞元。六甲五子，万万周环。惟八旬之初届，荷申锡之便蕃。诸福备臻，洪算弥延。四瀛陈祝，六幕胪欢。琛赆合遝，歌颂骈阗。伊簪毫于丹地，日三接乎龙颜。咸摅忱而摛藻，已皋拜而飏言。惟三槐与九棘，叨卿月之崇班。际升恒之久照，均涵育于陶甄。譬春鹒之应律，亦群啭而迎暄。虽骈坒繁禧，推䇲不能以殚数；馨香至治，罄牍莫得而备传。然天不可穷，而可测以七政之晷度；地不可尽，而可纪以两戒之山川。尺木所量，亦黄祇之片壤；寸管所见，亦丹曦之一躔。懿纲 化，经纬万端。外弥纶乎四海，内总隶于六官。各分职而率属，奉纶綍之所宣。殚知识以窥测，亦或得一二于万千。于是臣巴延三、臣玛兴阿、臣保成拜手言曰：
澄叙吏治，天官所掌。考绩维严，程材期广。我皇上提挈天纲，道无偏党。舜尺刌度，轩铜规朗。登崇俊乂，慎周典之论材；辨别神奸，垂禹鼎之铸象。一黜一陟，弗滥弗枉。均赏罚之自招，类形声之影响。卿尹暨于庶僚，岳牧逮乎令长。趋紫垣而轮对，登彤墀而瞻仰。亲询事而考言，恒求衣于昧爽。五十五载，居今溯曩。信强固而精明，轶三五而无两。卜万寿之延洪，可取征于既往。
臣诺穆亲、臣蒋赐棨、臣庆成暨臣苏凌阿、臣刘秉恬拜手言曰：
总持会计，职在司农。合千万亿之赋，制三十年之通。体国经野，酌俭筹丰。我皇上撙节爱养，地宝恒充；权衡国用，图度田功。再停转粟，四蠲正供。天膏滋液，恩波瀛溶。若夫金穰木饥，占星所主；箕风毕雨，视月所从。或阴阳之偶沴，适气数之相逢。并资帝力，代补天工。经营其赈贷，宽减其租庸。虽累万累亿，无辞縻费；虽一方一隅，亦系宸衷。盖屡加而靡已，实缕数而难终。是以泽沾壤叟，惠浃衢童。饮伊耆之蜡，籥豳国之风。歌吟响答，祝献华封。知至仁之必寿，衍凤纪于无穷。
臣常青、臣纪昀、臣德明、臣铁保拜手言曰：
帝妫三礼，秩宗是职。茂典恭逢，仪章肃饬。继文祖以重光，咸遵循乎旧迹。惟今主客，古典属国。贡集八夤，路通九译。兹寿㝢之宏扩，弥梯航之络绎。灵鲛效赆于东瀛，神鹿呈图于西域。骠国之乐，合奏于琅璈；越裳之使，旋登于瑶席。梁元之所未绘，颜籀之所莫识。更有丹徼名王，抒忱吐臆。远从桂管之南，遄趋松州之北。奉琼斝而稽首，称尧龄之万亿，自摄提以至今，曾未觌诸史籍。至于鸣豫导和，象功昭德。溯伶伦以截筒，稽后夔之拊石。三百五篇，定风雅之宫商；一十二管，通阴阳之翕辟。于以见制作之典则。礼乐陶冶，诗书膏泽。鲁泮博采其芹藻，周雅增求其朴棫。文明有象，而奎躔吐耀；寿考作人，而云汉绚色。于以见教思之培植。鸿造涵育，群生滋息。一门集其曾元，千叟聚于京邑。五老之榜，耆耇觐夫天光；百龄之瑞，耕凿歌夫帝力。于以见太和之洋溢。若夫禋祀精诚，百神感格；登黍稷以升香，奏韶韺而荐璧。臣德瑛、臣李台亲瞻昭事之无 。云上于天，象符羲易；鹿鸣飨以笙簧，天保祝以松柏。臣武隆阿、臣蒋曰纶亲见燕饮赓歌之愉怿。盖浃中外之欢心，均本敛福之敷锡。
臣刘峨、臣吉庆、臣赵锳拜手言曰：
夏官司马，实统六师。恭逢轩帝，亲握戎机。坐黼扆而制胜，烛万里之崄巇。九天九地，一正一奇。神明变化，妙用莫窥。迨策勋而注籍，始仿佛其端倪。西征碎叶，迅缚昆弥。贰负右桎，再举参旗。花门熸焰，复饮月支。遂拓宇二万，包络蒙池；吐蕃九姓，妖鸟群飞。削平二竖，震我灵夔。鸡笼鹿耳，涨海无涯。神谟独断，亦剪鲸鲵。劖乐石以勒绩，凡四树乎盘螭。山左陇右，蕴崇芟夷。虽克期荡涤，螗蝟视之，已驾轶乎方叔之江汉、裴度之淮西，盖睿筹若是之无遗也。然而精练貔虎，慎简熊罴。申明纪律，警戒恬嬉。乘金天而大狝，尚亲临松漠以驱驰。至天育驱骑，騋牝蕃滋。五花六印，蹀躞权奇。臣世魁、臣秦清稽核赢缩，罔敢羸疲。亦惟一人之宵旰，能振举其纲维。
臣胡季堂、臣穆精阿、臣姜晟、臣玉德、臣王昶拜手言曰：
一温一肃，天道之经；一发一敛，物理之恒。惠则雨露，威则雷霆。阴阳互济，四序乃成。故重华垂裳，而庭坚明刑。我皇上勤求民隐，曲察狱情。秉玉衡以揆理，澄冰镜而鉴形。期酌裁以求当，无姑息以近名。然而鸡竿肆赦，屡宣纶而布泽；狴扉释系，恒减重而归轻。检丹书以除籍，体苍昊之好生。恒仰承乎天语，悟仁义之兼行。
臣舒常、臣巴彦学、臣哈福纳、臣陆锡熊暨臣庆龄掌乌台以司宪，参鸠律以持平。亦同声以扬赞曰：
惟允而惟明。
臣金简、臣德成、臣邹奕孝、臣阿必达、臣张若淳拜手言曰：
溯典苍姬，冬官居六。五材并饬，百工咸属。括举宏纲，略厥细目。大者河渠，次则土木。荡潏黄流，千里一曲。御风涛之剽悍，次防堤之修筑。或惊湍之涌溢，迅搴茭而湛玉。灵胥怒潮，龛赭所束。滉瀁银海，天临亲瞩。营石埭以屹立，镇鱼龙而驯伏。楚江澎湃，日浴月沐。鲸波冲击，蚁穴渗漉。借神谟之指授，还南荆于平陆。莫不度支浩繁，转运相续。青蚨朱提，连樯系毂。恒溢量而多赢，睿虑尚虞其不足。至于轩皇合符，舜帝巡岳。屡省方而观民，恒诫奢而尚朴。辇路惟资夫洒扫，行殿无崇乎华缛。舟梁取济乎车徒，薪刍不侵乎樵牧。咸供顿之有程，虑或扰乎蔀屋。信仁心之为质，宜备迓乎天福。
别有天潢司籍，蓬山讲艺。周隶宗伯，今分为二。同作颂声，继乎其次。臣孟邵拜手言曰：
本支百世，公族公姓。序其昭穆，掌其教令。溯源从祖，笃亲惟圣。丰其廪禄，溢于熙宁之所请；辨其章服，荣于嘉靖之所定。咏行苇之勿践，知周京之积庆。既醉备乎五福，绵嘉祥于无竟。
臣伯麟亦拜手言曰：
古之官僚，今为翰苑。即春官之外史，惟图籍之是典。仰见我皇上天藻日新，道源奥衍。阐苞符于玉宇，耀仪璘于金版。越十载而一编，允范金而垂远。天禄石渠，搜罗秘简。积六千帙，溢八万卷。皆圣鉴所亲裁，付儒臣而编纂。日综理乎庶绩，悉禀承于睿算。尚乙夜之懋勤，亲琅函与金管。倚刚健之神明，实古今之所鲜。
至于外纳章奏，内征诏旨。纶阁银台，职相表里。则有臣梦吉、臣汪承沛暨臣玉保、臣多永武、臣札郎阿、臣郑际唐、臣翁方纲、臣李潢拜手言曰：
虞命纳言，始惟龙作。唐置侍郎，是为凤阁。掌绨囊之出入，备披牍而批诺。分下六曹，纷纶浩博。咸立判其从违，更无劳于揆度。镜屡照而不疲，矩从心而奚酌。信志气之如神，恒临机而湛若。
复有禁籞深薮，近依秘殿。周隶天官，明归内宦。今制酌中，四曹别建。据所微窥，陈词以赞。则臣伊龄阿、臣舒文拜手言曰：
官礼雎麟，同条共贯。化起二南，风被九县。燕闲亦谨乎起居，暇豫不忘乎宵旰。年弥高而弥劭，信精勤之无倦。虽贽御之末微，亦得侧闻而仰见。
若夫典守郊圻，统司都邑。虽绾郡符，实挂朝籍。亦矢其音，敷陈帝泽。则臣吴省钦拜手言曰：
三辅之首，近光之地。虽于六职，无所附丽。与诸曹司，事则相系。宣布恩纶，奉行德意。臣典赤县，最先承制。万井提封，六乡六遂。妇孺歌舞之情，闾阎和乐之气。击辕之律迭奏，鼓腹之图可绘。朝臣所不及见闻者，臣皆得而睹记。昔柏梁联句，京兆尹侍，臣效咏歌，窃附斯例。敢代甸服之民，稽首而呼万岁。
斯时也，前唱后和，递陈互举。名言不足以形容，稠叠不能以 缕。愧挂一而漏万，方拾遗以续补。臣嵇璜整肃冠裳，正容而语曰：
述治法者可胪其目，窥心源者宜溯其纲。天何以圆，地何以方？岳渎何以融结，日星何以晶光？春夏何以雨露，秋冬何以冰霜？有太极之动静，乃生两仪之阴阳也。故百福之集，德操其感应；万几之宰，心司其弛张。元元本本，厥理可详。我皇上帱载合契，川岳效祥。五代昌炽，八袠寿康。而轩铭尧诫，咨警无忘。镌宝玺之璘㻞，摛奎藻之炜煌。传帝学于箕子，溯天锡于姒王。媲瑶图而并重，同金鉴之在旁。盖范演九畴，而敬用居其次二；数尊五位，而皇极立乎中央。惟天符之类应，准人事而相当。知息息之默感，用孜孜而不遑。繄百度之咸熙，系一念之有常。是曰圣敬，是曰乾刚。是曰于穆不已，是曰悠久无疆。惟恭则寿，实验彰彰。是遐龄所以贞固，而景祚所以延长。是为天人之叶契，而非华藻之颂扬。是为敛敷之有本，而非术数之测量。于是回环跽诵，绸绎天章。悟基命于宥密，惟庄敬之日强。信多福之自求，非臣邻所赞襄。拜手稽首，凫趋雁行。惟阐演耄念之圣志，以敬上万年之觞。
平定准噶尔赋谨序
乾隆二十年
臣闻弦弧剡矢，肇自皇初。帝王保大定功，莫不式辟四方，奋扬威武。伏考夏征有扈，大战于甘；商伐鬼方，三年乃克。《六月》《江汉》《常武》诸诗，发扬功烈，铿鍧炳耀矣。然南不过淮徐，北不过太原。求其震叠威灵，有征无战。奏肤公于指顾，扬天声于万里。粤稽书契，未之前闻。
钦惟皇帝陛下，斟元陈枢，抚临函夏。桐生茂豫，壧处霆声。日月所照，莫不砥属。准噶尔以元人牧圉，窜伏西荒。蚕食诸蕃，浸成四部。恃其险远，睢盱不宾。列圣以来，屡干挞伐。玉门绝徼，三窟犹藏。近乃窳匿奥鞬，更相攘夺。拊离日贰，迭构衅端。因使达瓦齐赤虺白狼，乘机窃据，毛鸷搏噬，部曲离心。休屠浑邪之名王，呼衍须卜之贵种，莫不吁求天讨，率众款关。此皆至治馨香，三灵助顺。故天人合应，代我驱除。众验响臻，大勋显兆。皇帝规万年之计，答眷佑之心，命将出车，戢凶禁暴。牙璋方起，捷书旋来。锋蝟斧螗，莫敢龃龉。不烦涿鹿之战，尽归白阜之图。后舞前歌，渠魁已絷。告成太庙，灵绪益光。唐哉皇哉，厥功至巨。夫兼弱攻昧，殷土式廓；觐光扬烈，周道为盛。至于两阶来格，三旬靡逆，虽放勋重华德盛化神，未臻斯验也。彼燕然之铭，蒲梢天马之歌，益蔑如矣。臣载笔翰林，职是歌咏，谨拜手稽首，献赋一篇，抒欢忭之忱，扬圣天子之鸿业。其辞曰：
旃蒙大渊献之岁，仲春之月，皇帝饬轩辕之五兵，申《周官》之九伐。召司马以振铎，命元戎以秉钺。鞭列缺与雷硠，捎欃枪于月 。将蹴天柱之嶒崚，历崦嵫而弭节。盖大一统之规模，荡平西域之余孽也。
原夫准噶尔者，昔在有元，攻驹监牧。执其羁靮，驯为臣仆。和林北徙以分庭，瓦剌西行以别族。脱欢拥众于胪朐，额参出没于鸡鹿。东突卢龙，西抵苦峪。控弦十万，飞而择肉。明十三朝，未能衅温禺而禽日逐。我皇清提挈天纲，奠为荒服。迨九首之奇鸧，斗岑陬与大禄。驱妖鸟以西飞，析昆弥而两属。渺隔越于龙沙，久蚑行而蜷伏。俄裒顽以鞠凶，乃凭凌乎氐羌而肆毒。尔其据康居，掠焉耆，蹴于阗，躏龟兹，凌小宛，卷扞弥，包西夜，络无雷；跨婼羌与且末，越轮台与渠犁。莎车、鄯善，疏勒、姑师，阳关二道，乌垒所治。十荐食其八九，殆西薄于条支。盘伊黎为窟穴，藏封狼与䝙罴。挛鞮右臂，实在于斯。其境东巴尔坤，西哈萨克，抵鄂罗斯之南，萦乌斯藏之北，内瞰则伊吾、柳城、高昌旧国，却背则月氏、罽宾、大宛、安息。出五郡之故疆，渺河源于绝塞。盖距帝京者，万有一千三百余里，尚绵延而未极。其险则阴碛摩天，流沙界域。两戒蜿蜒，崷崒崱屴。南络乎博克大，山接嘉峪之关，路㟪垒以欹侧；北盘乎阿尔泰，岭据大地之脊。攀星斗以仰逼，杭霭分支，出乎其肋。日月吞吐，云雾蔽匿。猿猱为之却步，飞鸟为之敛翼。别有塔尔奇岭，崄逾邛僰。洪河中坼，界其阃阈。苟持戟以当关，虽万夫其莫陟。是以豺虎纵横，恣为凶慝。白环之贡不修，南仲之师屡棘。宜禾之尉罢屯，契苾之碑久泐。微圣代之天威，固莫能控制以衔勒。昔噶尔丹之逆命也，仁皇帝操井钺，扬参旗，驱谷蠡，馘屠耆，凌姑衍，震燕支。总桓桓之七萃，凡三驾乎西陲。鞭应龙于大野，取蚩尤而戮之。姑旁存其一线，示解网之鸿慈。尔乃涸鳞更跃，妖鸟难驯。衔干奋舞，驰突风尘。窥我瓜沙之属国，纳我青海之畔臣。赤囊旁午，白羽纷纭。宪皇帝审五稔之未盈，用偃革以宁人。戊巳校尉，屯田将军，九象之力，絷金锁而守以庚辰。盖待天时之至，而后挞伐是申也。皇帝是以揆人事，测天意，审地形，定军势。因搏噬之相残，知䝟貐之将蹶。缅巾机之铭辞，曰日中其必熭。玉弩西垂，雷霆砰礚。降王执梃，前茅揭旆。张两翼以合围，若狝禽于月竁。羌角之而掎之，俾顾腹而失背。西则交河之戍，天山之口。蒲海荡潏，火山 吼。巨灵擘山以前导，河宗鼓楫以左右。太白荷殳以旁驱，蓐收抗旌而奔走。奋雄剑而一动，蹴雪山犹培 。北则东受降城拂云之祠，跨寘颜，摩浚稽，渡匈河，越眩雷。召烛龙使炳夜，呼元武以扬麾。倏 云以飙卷，纷冀马与燕犀。直历乎阴山之北，而出乎白龙之堆。尔其移玉帐，传金柝；腾白鹄，鞭雷 ；淬芙蓉，砺龙雀。占太乙与河魁，役䝙虎与雕鹗。巨炮飞屑以辟历，鼓角殷地以回薄。山精瑟缩以遁藏。狼星睒䁡其欲落。意困兽之犹斗，或穷鸟之必攫。矧鲸鲵之千里，不跋浪而一跃。而乃五城翖侯，二部昆莫。降旛矗矗，千群面缚。奉诏书而稽颡，信王师之除虐。毳幕毡墙，左珰璎珞， 豆羱羊，马酮乳酪。膜拜献犒，衽摩屦错。即有凋虎黄熊，飞猱健貜。传尺檄而定之，皆弭首而就羁络。故师之行也，迅乎若长风之卷霜箨，沛乎若洪流之赴巨壑。崇关彻其阈 ，复岭失其岝崿。叱鼋鼍以为梁，渡伊犁犹一勺。迫游鱼于沸鼎，辨栖乌于空幕。左军未济，右师已克。饮马蒙池，洗兵盐泽。犁庭扫闾，旷然大漠。刈苜蓿以为刍，引蒲桃而满酌。槛已絷之飞狐，追突围之巨貘。张天毕与星弧，击灵鼓而大索。威棱之所冲激，猛气之所凌轹。鹤唳风声，中宵骇愕。引虚弓而下之，若惊鸿之闻缴。盖不待花诺海西之奔溃，与图尔满部之就获。丑旅八千，已知其一呼而尽却；飞走路穷，可以缚兜题于槃橐。于是插羽书，驰列校，日六百里，飞黄腾踔。叠迹蹑影，捷音遝到。五月壬辰，告收西徼。借场艾旃，驱除虎豹。伏莽百年，归我丕冒。绍圣祖之业，绳武以维肖；成世宗之志，继述以克孝。列圣以来，馨烈弥耀。圆坛方泽，精禋申报。社稷是歆，执律而造。昭荐先师，列悬振翿。鼎湖珠邱，涓辰遣告。练六月朔，献于太庙，华盖上垂，句陈引导。驾十二龙，黄屋左纛。云旓摩荡，日珠熠耀。播七德以象功，扬朱干而舞蹈。荐大房之馝芬，赫萧火之炀燎。读版陈辞，光灵煜照。是盖王师大献之礼，司乐之所掌，乐师之所教者也。越七日己酉，诹日惟良，皇帝诣寿康宫，恭奉宝册，炜炜煌煌。神龙盘纽，精镠栗黄，云篆璘㻞，亢籀轶仓。副以金简，青瑶为章，鸿文葳蕤，符采炳烺。崇徽号以十二，颂慈训而显扬。庆荒裔之敉宁，祝圣母之乐康。善必归亲，孝治是光。遂辟阊阖，临正位。御太和殿，万灵祗卫。龙斿肃穆以交拱，翠 卷舒于云际。彩鞭奋响乎天半，铜鹤嘘香乎扣砌。委佩琤，华缨容裔。九拜奏贺，东西雁缀。尔乃涣汗大号，行庆施惠。百神歆沃，万物沾溉。金鸡揭竿以翘立，木凤衔书而下坠。丹诏一降，甘雨立沛。合万国之欢心，感阴阳之和会。盖中外一家，功成治定，与天下同庆之意也。望后二日，献俘礼行。于庙于社，昭告荐馨。翼日庚申，皇帝御五凤楼，楯戟夹陛，肃肃鱼铃。司马司寇，左右祗承。赭衣頄䫜，组练交萦。拥以斧钺，声以金钲。获毚兔于既脱，槛雄虺而就烹。囚贰负而右桎，戮防风而抗棱。释爰剑以为隶，准无弋之初名。
既而西蕃外裔，逖听风声。水慑陆栗，效顺贡诚。捕楼兰以对簿，絷颉利以擒生。捩赤豹之长距，铩苍隼之修翎。束以犀革，系以长缨。厥孥七十，尽族以行。望虹旃以传送，拜霓旄而屏营。驰槛车以诣阙，待藁街之明刑。六月庚戌，西域悉平。大书露布，揭以朱旌。十二昼夜，报达紫庭。歌舞交于朝市，愉乐洽于万灵。四极四和，大定永清。乃命大章竖亥之流，隶首容成之属，循黄祇之支络，步道里之盈缩；验分野于昴躔，考中星于昧谷。测珠斗之高下，证铜浑之迟速。七十二候，颁示蕃族。三十六国，咸遵正朔。浩乎大哉，此王道之极盛，而三五之遐躅也。
是以百辟卿士，陈书献议。辑采芑之雅，述征苗之誓。作典宝于三朡，校兵占于黄帝。炙汗青以纪载，授兰台而编次。别采饮至于学之文，准在泮献囚之义。乐石铭功，灵鳌赑屃。乾坤之容，莫能藻绘。岣嵝龙画，圣谟垂制。配十鼓于辟雍，掩填金之宝气。教化之源，观光所萃。瞻拜赤文，摩挲绿字。于铄鸿猷，永昭垂于万世。
是役也，动乎九天之上，决胜万里之外。建斗极以握奇，规地员而执契。葱岭之陬，视如阃内。开陵之属，役如仆隶。熊虎之臣，运如指臂，不须乎授钺登坛，禡牙军祭。出偏师以临之，蹴铁山而立碎。方叔召虎莫能测其机，风后刀牧莫能效其智。按六经而校德，合雒摄提未屈指以一二。然而皇帝方穆乎深思，持盈保泰。谨驭贵之大权，示宴安之炯戒。震动恪恭，式序在位。复与天下沿溯乎道德之源，磨 乎邹鲁之治。备九献与八佾，观车服与礼器。《天保》《采薇》，文经武纬。且将法周室之四巡，准《虞书》之五岁。乔岳怀柔，翕河裒对。奖力田，劝孝弟。采风谣，礼耆艾。功弥大而弥勤，卜亿龄之永赖。声灵赫濯，湛恩汪 。纠缦乎三光之昭明，沕穆乎五气之畅遂。坱圠乎元萌黄芽，苞二仪而涵盖。神州赤县，圆颅方趾之民，其孰不以手加额、稽首至地。乃作颂曰：
河源星宿，九折朝宗，山祖昆仑，环络趋东。参狼白马，讵外帡幪。
皇耆其武，四海大同。太阳爚爚，是倾葵藿。春雷震震，蛰虫胥作。碎叶西临，昄章式廓。波涛不惊，星纬咸若。于赫鸿业，光我五叶。
我武维扬，我仁孔洽。既畏既怀，匪饵匪胁。豚鱼胥孚，鼓桴喻捷。孚彼远人，咸饮我醇。鹰化为鸠，感我阳春。灏灏元气，太和 缊。臣作颂声，播示无垠。

[book_title]卷第二
赋
海上生明月赋以“海上明月共潮生”为韵
伊少昊之行秋，吐望舒以绚彩。坎离互济，承日影而生明；金水相涵，耀澄晖而加倍。示冲警阙，本来之昭质无亏；水镜雪凝，终古之清光不改。沈沈玉宇，长委照于寥天；滟滟银华，先腾精于巨海。
方其溟渤晚潮，瀛堧秋涨。岛屿萦回，风涛激壮。迟皓魄而未升，伫凉波而骋望。鲛宫夜闭，苍然积水之溟蒙；蜃气宵沉，邈尔高天之清旷。养魄广寒之府，玉斧方修；扬辉拒格之松，晶球乍漾。微开尘匣，才窥一线之明；欻鼓风轮，欲出三山之上。
尔乃助日为光，运丸枢而西转；与潮俱长，激水 而上行。贝阙初开，神光离合。龙堂潜照，阴火晶莹。泛兮若浮，圆转之盘珠不定；跃然欲动，飘摇之白羽初擎。乘气以游，乍娟娟以延伫；驭风而上，俄冉冉以遐征。良以天在水中，附而行者随左旋于蚁磨；亦似明出地上，涌而升者观一丈于鸡鸣。月者阙也，今乃自阙而至满；海者晦也，早已离晦而向明。
是盖其出有候而不渝，其道有常而不越。晦弦进退，转环于三百六旬；气朔盈虚，积算于一十二月。每至日轮相望，始成光采之团 ；而当海峤初生，倍觉精芒之艳发。水天澄碧，浴 洞而回翔；风露高寒，凌混茫而超忽。浮三千之弱水，正临方丈瀛洲；映十二之层城，尽似琼楼玉阙。
且夫海为阴类，月为阴之所宗；月本水精，海为水之所统。沧溟浩渺，润下而流；红蕊扶疏，倚云而种。在天在地，若迥判其升沉；成象成形，实不殊其体用。近日小而远日大，月之盈阙，海若随以盛衰；下弦减而上弦增，海之往来，月实司其操纵。元冥孕气，应知本性之原同；素质流光，自觉清辉之相共。
是以沦精巨浸，煜采秋宵。宛贮之以冰壶，净无渣滓；似洗之以银汉，静绝烦嚣。漻乎其清，引微飔而拂拂；窅然无际，悟玄想于超超。非空阔之无垠，不足以彰其皎洁；非至明之有耀，不足以彻于泬寥。曰两美其必合，遂万象之咸昭。岂但光景流连，召谢庄而赋月；将以阴阳消长，进庐肇而谈潮。
天子握长明之心镜，游不夜之化城。乘高秋以遐眺，挹爽气而宣情。寸心澄澈之余，觉物来而毕照；万镜虚明之际，亦感至而不婴。炯灵台之宁静，渺纤壒之不生。知圣人之性体，与海月而同清。固将证化源于太初太始，契帝载于无臭无声。岂徒以三珥凝庥，侈天符于象纬；重轮表异，标瑞牒于升平？
书云物赋以“登台占验用纪嘉祥”为韵　并序
《周礼·保章氏》：“以五云之物辨吉凶。”《春秋》传曰：“凡分至启闭，必书云物，为备故也。”而历代相承，用为冬至之典。岂以丘明所纪，在日南至之下欤？抑以气动于下而象成于上，事验于后而几见于先。发生之始，尤考验之最切者也。谨摅此意而为赋曰：
握乾枢以正位，奉天道以钦承。构灵台以远眺，命太史以时登。躔次无愆，既测星辰于常度；希微有象，亦占气色于先征。凡以 祥之至，必有朕兆之兴也。
尔乃阴阳递运，节序相推。观象于天，各顺四时之中候；履端于始，尤详半子之初开。盖暖律潜吹，欲蒸黍谷；微阳渐达，已动葭灰。地气上升，因成云以纠缦；圆灵下感，宛有物以昭回。舒卷无心，虽异常占之辰次；吉凶可验，非同偶化之楼台。九野分躔，因观文以察变；五行异性，用数往以知来。
则有子韦测候，裨灶司占。黄钟既动，赤管斯拈。指氤氲以驰望，极寥廓以高瞻，或成文而不乱，或错采而相兼。别方州于远近，察形色于毫纤。盖如《周礼》之命官，五云有辨；亦似《春秋》之载笔，一字必严。
是皆窥彼先几，存为后验。示祥示祲，宛明兆于蓍龟；宜避宜趋，悉预书于铅椠。天人之感，通诸山泽之精神；效法之心，察及烟霞之光艳。非但赓歌于八伯，将传复旦之章；实同取证于九畴，用慰庶征之念。
彼夫封中起白，竞奏祥符；鼎上凝黄，侈陈歌颂。皆后代之所矜，非圣人之所重。孰若箕星应候，精占验于阳云；子月起元，求端倪于天统。载诸史氏，非同谶纬之言；观彼天文，更广玑衡之用。
是知圣主谨微，明王慎始。气机先见，知有验于将来；消息相通，早预窥于初起。彰其五色，各因物而命名；治我百官，将以云而为纪。丹铅谨录，等诸三箧之书；黼扆敬陈，譬彼十辉之视。诚以观察之深心，而致郅隆之上理者也。
圣天子图握绿字，箓授苍牙。运神功之布濩，致至治之休嘉。卜太平之庆矞，歌帝世之光华。咸五登三，方兹无愧；出十苞九，莫之或加。
用能弥纶天地，含吐嘉祥。辟北阙以端居，庥凝紫气；至南郊而有事，瑞炳黄光。史不绝书，识精符之感召；天不爱道，卜帝祚之绵长。伊从龙之有愿，思捧日以俱翔；敬抽毫以献赋，颂圣德之无疆。
春水绿波赋以“风行水上涣为文章”为韵
春回南浦，冻解东风。流澌拍岸，远水连空。千叠微波，映韶光而骀宕；一痕新绿，浮暖溜以浺瀜。涨细浪于桃花，红英乍落；羃生烟于芳草，碧色相同。
当其流云乍破，宿雾微横；雁奴惊晓，鸠妇呼晴。白舫青帘，柔橹数声船过；红衫乌笠，画桥几处人行。菡萏半垂，漾日华而欲动；玻璃一片，隔树影而偏明。
至于雨湿蘅皋，雾垂芳沚；漠漠轻飘，蒙蒙未已。排来雁齿，烟迷九曲长桥；染出鸭头，岸长三篙新水。分数行之云树，淡墨初匀；映几处之楼台，揉蓝相似。
别有习习柔飔，层层软浪。镜面新磨，靴文细漾。一池吹皱，依稀碧縠玲珑；六幅拖来，仿佛青罗飘宕。洛神欲拾，迷翠羽于洲中；湘女出游，蹙鱼鳞于水上。
若乃暝色衔山，夕阳低岸。归鸟相呼，残霞欲涣。一湾柳色，遥垂官渡低迷；千里枫林，不尽清流淼漫。关山何处，凄然游子之一方；烟水无涯，渺矣劳人之三叹。尤其赠勺药而情深，怅杨花而目断者也。
嗟乎！春流瑟瑟，春草离离。河梁录别，灞岸相思。怀远人于长道，照孤影于清漪。伊徘徊而不见，羌独立而何为？乃为歌曰：
幽渚多芳芷，长天杳碧云。一雁可怜横极浦，双鱼莫惜寄回文。
又歌曰：
掠波双燕子，浴浪两鸳鸯。春思今如许，春情那可忘？一水谁云难得渡，七襄何事不成章？渺江流之无极，与远梦而俱长。
上林春雨赋以题为韵
节递中和，月临大壮。阳气蒸濡，春阴酝酿。洒芳润以霏微，逐柔飔而荡漾。流光乍湿，遥看新绿芊绵；生意初酣，恰趁嫣红开放。波添太液，渐沾溉于人间；云近蓬莱，先飘飏于天上。一百五日，从来风雨常多；三十六宫，正是莺花弥望。
尔其神皋地迥，禁籞春深。金堤夹镜，玉树成林。浮瀛洲于珠海，构阆苑于瑶岑。月榭风台，时寄豫游之意；珍禽文木，皆关长育之心。转骀荡之春光，既宜远眺；对空蒙之雨景，尤豁烦襟。则有布谷声中，乍更凉燠；养花天里，倏作晴阴。淡沲四垂，吐流云以羃䍥；苍茫一色，飘密缕以浸淫。润下有情，本自五行属水；无声细入，不妨三日为霖。陇麦方抽，正相资以长养；宫花才吐，乃弥惬于登临。
尔乃柔丝摇漾，细点轻匀。蒙蒙似縠，漠漠如尘。俄低迷于兰殿，旋沾洒于枫宸。翠羽初齐，池草潜滋其碧液；胭脂尽湿，林花微滴其红津。御柳犹眠，和晓烟以踠地；宫莺乍寂，选密叶以藏身。试启云轩，山色尽围螺黛；如凭水槛，沤纹多作鱼鳞。睿赏淹留，亦可亭名喜雨；天颜怡悦，便应苑号宜春。盖天地氤氲，适逢交泰；阴阳和会，是谓发陈。圣德周流，能均调夫元气；神浆沾溉，自感召夫鸿钧。此青阳所以应节，而天膏所以依旬也。
天子于是登板桐，启县圃，命倌人，召农扈。顺时令于天和，课田功于下土。村村碌碡，他时九月秋场；处处茅蒲，此日一犁春雨。红飘远陌，望杏催耕；绿涨新塍，插秧击鼓。芳辰可乐，虽游三月之华林；甘液既零，弥念万家之蔀户。良以春者蠢也，令主于发生；雨者羽也，义取诸散布。奉天道以钦承，普仁心以贯注。将使太和翔洽，不遗草木昆虫；至治馨香，遍饮醴泉甘露。岂止唐巡东洛，徒赓春雨之诗；汉侈西京，但奏《上林》之赋。
鸿渐于陆赋以“鸿翔天路羽仪上国”为韵　并序
按：旧说谓《渐》卦，上九与三，皆处卦上，故并称陆；而上九尤为进处高洁，不累于位，无物可以屈其心而乱其志。峨峨清远，仪可贵也。胡氏不从，改“陆”为“逵”，殆取以次而高合渐之义欤。窃谓：同一“陆”也，九三渐于是则凶，上九渐于是则吉。于示人循序之意，尤为深切。且“逵”训云路，经典亦无明征，旧说似未可尽废也。谨述其意而赋之。曰：
披羲文之奥蕴，究卦画之始终。识乘时之得位，惟循序以有功。艮本安敦，故虽行而知止；巽惟和顺，乃善动而不穷。二体相重，渐长者义取诸木；六爻递衍，屡迁者象寓于鸿。
原夫刚柔互应，上下有常；尊卑既定，进退宜详。干在水涯，初尚未忘乎惕厉；磐居石上，二已稍即于平康。于木者或得安栖，四爻巽顺；于陵者渐登爽垲，五位阳刚。惟乘高而在陆，为励志以轻翔。九三非得地之时，夫妇之间，尚自乖其配偶；上九有至清之望，羽仪之吉，乃允协乎行藏。
方其流音宛转，矫翼腾 。行行分列，一一联翩。睇长途之秋色，接远势于寥天。方凌虚以轩翥，俄择地以回旋。彼水石之堪依，无心栖泊；即林丘之在望，何意留连。陟彼高冈，径欲排云而上；纳于大麓，居然出谷而迁。
尔其敛翼遥投，呼群共住。旷野浮青，圆沙聚素。四围平坦，一从宿雾眠云；百尺高寒，直可吸风饮露。惟清远而无营，故逍遥而独步。尚无取于蜩鸠，亦何论于鸡鹜？从此鸿飞遵陆，已永谢夫卑栖；非同鹈咮在梁，徒僭争夫先路。
是知有远志者，不屑夫稻粱；欲高飞者，在丰其毛羽。集于中泽，耻随阳鸟之居；升自高陵，能免下民之侮。飘飘自远，原无意于跻攀；落落不群，亦不由于矜诩。此君子所以立身，而圣人所以有取也。
夫有莘之野，清渭之湄，衡茅萧散，耕钓栖迟。杳凤鸾之遐举，非燕雀所能知。相其功名，可取方于龙见；挹其神识，正有似于鸿仪。
所以吐弃尘氛，翱翔空旷；渺忽寡俦，尊崇不让。象有合于居高，爻不嫌于在上。宁同无因求进，翰音致戒于难登；与夫壮往不回，阳德或虞其过亢。
天子方章彼俊民，桢我王国。多士腾骧，群材羽翼。圣人作睹，占利见之有时；地道上行，卜泰交之无极。固将凤翔千仞，作符瑞于昌期；鹤唳九皋，效赞襄于主德。
荷露烹茶赋以“胜情韵事合补茶经”为韵
伊荷盖之亭亭，承露华之晶莹；含新碧而澄鲜，漾微波而不定。凉生殿阁，空明足涤夫烦嚣；清带烟霞，含咀弥增夫佳兴。银塘流润，灵津之渗漉方浓；石鼎烹香，别调之氤氲殊胜。
观其希微有迹，沾洒无声。暧暧上浮，夜气涵空以虚白；泠泠下坠，云浆化水以轻清。譬以醴泉，尚未离乎泥滓；方诸甘雨，似更得其精英。饮其皎洁之风，已堪延爽；杂以芳馨之味，倍足怡情。
尔乃莲渚横烟，桂轮低晕。花花映水，一湾碧玉沦涟；叶叶含滋，十里绿云远近。掬才盈手，俨金掌以高擎；圆自如规，讶晶球之转运。虽非去天尺五，仰承云表之神膏；居然在水中央，远绝世间之尘坌。松花兰气，试旋煮以清泠；雷荚冰芽，觉莫名其风韵。
则有活火初煎，瑞云新试。素涛乍泻，宛然白乳之凝花；绿脚轻垂，犹似青钱之滴翠。贵甘贵滑，性本相宜；以色以香，美无不备。餐同沆瀣，殆欲化于虚无；沃胜醍醐，更不参以膏腻。琼浆滴沥，何须玉屑相和；芳润依稀，亦似木兰所坠。浮华沉沫，忽思对雪之清吟；回味生凉，无取添酥之故事。
于是缕泛银丝，膏镕金蜡。沸声乍起，滑流圆折之珠；水气潜濡，润滴方诸之蛤。虽受人间之烟火，高洁自如；本为花上之菁华，芳鲜微杂。味含澹泊，醇 与辛烈皆非；气得冲和，苦冽与甘寒相合。飘飘意远，都忘溽暑之蒸濡；习习风生，但觉清虚之吐纳。
夫井华朝汲，既有前闻；雪液冬煎，亦传往古。兹茗碗之闲供，独莲塘之是取。张而似盖，以仰受而得多；圆者如盂，惟中虚而能聚。天厨品味，又新之记犹遗；中禁传方，鸿渐之经宜补。
况乃委素流甘，露本仙人之酒；中通外直，莲为君子之花。毓卉木之香灵，是生瑞草；瀹心源之意智，夙贵真茶。和内调神，气相资而得益；漱芳沥液，味交济而弥嘉。非如琼爵铜盘，惟讲求于方术；亦异蝉膏凤髓，但矜尚以奢华。
彼夫宝瓮之坛，荒唐无据；丹丘之国，附会不经。孰若翠釜承来，液化云英之水；金芽煎试，膏凝天乳之星。感召嘉祥，五色先征其献瑞；和平血气，万年即可以延龄。伊火齐而水洁，得虑淡而神宁。固将澄其静虚之体，而游于沕穆之庭。岂若论茶源者，意取诸悦口；辨水味者，智止于挈瓶也哉！
彩胜赋并序
花胜之来旧矣，诸书所说，厥状靡详：《荆楚岁时记》谓如瑞图金胜之形，以意度之，其式当如同心结，今所称彩符者是。特今用于重午，古用于春日；且立春饰以花鸟，人日饰以人形为异耳。宋人亦曰：银幡，又有彩幡，新翦绿杨丝语，盖或装以银，或缀以柳，其实一物也。谨约略形似而赋之，曰：
溯遗闻于前代，降宠锡于新正。集华簪而肃列，出彩胜而分擎。熨碧裁红，风袅银幡以乍动；蹙金结绣，春随玉剪以潜生。颁赉有时，盖遵循乎典故；规模尽巧，亦润色升平。
原夫剪花旧事，曾记东宫；戴胜仙装，夙闻西母。岁时有记，初行荆楚之间；歌咏相矜，大盛隋唐以后。合以纂组，象有取于同心；俪彼簪缨，义亦贵其耀首。作衣冠之章采，为物虽微；备朝会之仪文，其来已久。
尔其为制也，或以银涂，或以金扣。或仙蛾五色，抽来园客之丝；或云锦七襄，织自天孙之手。或方圆成象，金刀宛转以为裁；或经纬互缠，彩缕纷纶以相纠。或黏以凤髓，红翻朵朵之花；或贴以鲛绡，绿染枝枝之柳。
尔其为状也，玉圭半掩，露其斜锐之端；金锁双关，贯以葳蕤之纽。依稀叠矩，斗两角以居中；仿佛连环，抱重轮而为耦。层层牙错，穿来百道纵横；面面觚棱，凸起四旁左右。其翘而立者，如迎春之彩彩树，植于玳瑁之筵；其委而垂者，如献岁之青幡，衔在蟾蜍之口。此其形模之似，可为历历以相推；而其文饰之殊，犹未一一而悉剖也。
尔乃苍龙御节，青鸟司晨。玉楼向午，珠斗回寅。及元旦以裁缯，颁来中禁；趁东风而插帽，赐遍群臣。当百花放暖之时，剪繁花以俨肖；值众鸟向阳之日，写语鸟以如真。宛栖神燕于钗头，双飞上下；似落宫梅于额畔，五瓣鲜新：此花鸟之胜用于立春者也。
若夫律吹太簇，阳已生三；砌长仙蓂，叶才抽七。诸阳在首，故以戴于首者，顺阳气之发生；七日为人，故以象夫人者，祝人身之安吉。践形惟肖，贵为万物之灵；具体而微，巧备五官之质。
其饰以彩也，斑斓互映，居然衣锦之光辉；其缀于胜也，胶漆相依，亦似断金之俦匹：此人胜之制用于人日者也。他如图画丹青，或施门户；裁缝绮绣，亦贴屏帷。荐柏叶与椒花，舅姑是献；佐蜡鹅与粉燕，亲故相贻。处处春风，盛世繁华之习；年年令节，前民风俗之遗。即其点缀年光，见治平之有象；凡以导迎和气，期福履之是绥。
圣天子至治馨香，太和酝酿。堂廉恺乐，环陈献寿之樽；典礼修明，肃列迎春之仗。陶姚敦朴，跻而日隆；唐宋虚文，屏而弗尚。所以镂金剪彩，不斗其奢华；学鸟图花，莫详其形状。花幡宝胜，仅存想像于前闻；金幄瑶筐，讵敢追随于高唱。
青云干吕赋以“青云干吕弥月不散”为韵
伊休明之上理，表符契于圆灵。播元音以宣畅，妙神感于杳冥。大乐初鸣，既验轻风之送绿；和声间作，复征瑞霭之浮青。呼吸相通，直彻碧虚之上；轮囷不散，俄成翠盖之形：此青云干吕之象，以彰至治之馨也。
原夫吕之为用也，循环八位，损益三分。于律为妻，象似有夫而有妇；于阳为佐，义取一臣而一君。大司乐名之曰同，譬耦画之得双，刚柔相济；伶州鸠称之曰间，应雌鸣之有六，往复相闻。长短参差，递节五声之高下；阴阳和会，斯调二气之氤氲。故通制作之精微，求阴于吕；而召乾坤之欣合，表瑞以云。
盖夫云也者，希微有象，变化莫殚。山泽之感取诸《咸》，蒸而出者既油油以渐合；天地之交取诸《泰》，聚而升者遂霭霭以上干。乘气以霏，本有同和之象；寻声而赴，孰窥交会之端。当其截竹之频吹，通诸幽渺；正似从龙之类应，倏已弥漫。
至于触石微生，乘风轻举。五方异色，别以赤白玄黄；列国殊形，判以燕韩秦楚。何圣德之所征，独青云之干吕。帝出乎《震》，本为长育之乡；人始于寅，是曰发陈之所。肖木色于东方，配苍天于春序。虽似朱襄鼓瑟，感来阴气之和平；实同太皞司辰，应以阳云之容与。
是以昭华乍奏，嶰管徐吹。扬音上薄，应响下垂。象烟绡之飘举，结华盖之葳蕤。听一声之初动，俄六合之已弥。宛如嘘气而成，逐轻吹而冉冉；又似闻歌而遏，随清响以迟迟。
遂乃郁郁纷纷，蓬蓬勃勃。碧天万里，入寥廓以霏微；黛色一痕，接混茫以超忽。比蔚蓝而差澹，低映金门；拟轻缥而犹浓，薄笼瑶阙。翩如翠凤，仪于韶乐之初成；㸌若苍龙，跃自雷声之始发。繁音竞作，觉摇曳之多姿；逸响将终，尚飘飏之未歇。虽复无心之舒卷，澹宕随风；偏如有意之低徊，流连累月。
是知天人一贯，元化流通；声气同原，真精吸㗵。应于上者，能含吐其嘉祥；动乎下者，实宣调而拂郁。六变九变，但诏典乐以和声；二至二分，何待保章之辨物。即此命官纪瑞，真可媲美于云师；定知率舞倾心，不啻受驯于服不。
天子体备中和，歌传纠缦。凫钟鼍鼓，握瑶琯以长调；玉叶金枝，抱珠宫而不散。均和乐律，直将方驾于黄轩；远贡神香，岂止比隆于炎汉。颂德化之昌明，愧高深之莫赞。仰三殿以抽毫，效载赓于复旦。
仲春上丁习舞赋以“上丁习舞宣导阳和”为韵
播五色以成文，行八风以谐畅。伊不乱而不奸，若相摩而相荡。律通于数，当莩甲之初分；舞动其容，应句萌之向上。导迎生气，取诸二月之夹钟；感召天和，顺彼四阳之大壮。
尔其太皞御节，羲仲占星。芽抽草木，暖入林坰。春者蠢也，各抱向荣之意；卯者冒也，已成奋地之形。出滞宣幽，正开冰于初吉；分行设缀，爰陈舞于诸伶。进退雍容，既象周旋之风雨；发扬蹈厉，亦随方震之雷霆。月有三旬，而正始履端莫先于上；天有十日，而先庚后甲惟取于丁。
则有王者亲临，群工毕集。循序以登，肃容而立。董其成于乐正，羽籥既持；备其礼于先师，豆笾载执。八音有节，俄旋雅度之翩翩；四隙潜通，早有祥飔之习习。
尔乃声以鲸钟，警以鼍鼓。初三步以见方，俨八行之可数。纷陆离其采绘，倏飘摇其白羽。皇取象于凤仪，施寓形于兽舞。乍举袖以竦身，或总干而示武。教于国子，俾著往以饬归；诏我舞师，亦周规而折矩。
若乃咸池以下，大武以前。百王典则，六代宫悬。一成以及于再成，鸣铙示节；六变以终于九变，合乐相宣。象治功以有作，顺时序以靡愆。亦有资于长育，宁徒悦其便娟。此司乐所传，分隶《周官》之籍；而仲春所肄，特书《月令》之篇者也。
且夫制作之原，天人之奥。理有相因，事非独造。夏维丁亥，设缀兆以蹁跹；虞以壬寅，入学宫而舞蹈。前王创始，皆乘春令之发生；后代承流，用作阳和之迎导。岂如优伶杂遝，空骇愕于题旌；与夫巫觋婆娑，但流连于执翿。
我皇上裁成天地，驱驭阴阳。鸣太平之盛，奋至德之光。文治昭明，奏箭箾韶而容裔；武功震叠，用干戚以宣扬。伊铿锵而鼓舞，久周浃而旁皇。所以上蟠下际，气淑年和；两阶既格，七德载歌。固将乐御德车，合八荒而运量；天覆地载，统万象而包罗。又何扶来之足贵，而大卷之足多也哉！
东风解冻赋以“生气初盛九阳奋发”为韵
惟苍龙之御节，启木德以发生。顺天倪以左起，嘘地气以上行。四十五朝，积筴上推夫长至；七十二候，授时首起于新正。北斗回杓，知春晖之欲到；东风解冻，验芳序之初更。
方其十月初交，六阴所汇。《剥》之上九，虽硕果之仅存；《坤》之初爻，已履霜之可畏。寒侵玉沼，渐欲澄凝；冻合珠泉，乍停涌沸。动归于静，是为结冰之辰；柔化为刚，因有腹坚之谓。验泉心于半子，朕兆犹微；过花信于三番，消融尚未。沈阴既久，蒸濡惟待夫阳光；闭塞经时，疏散必资夫木气。
尔乃春生冬末，暖入寒余；玉衡所指，太皞攸居。生意烟煴，正及发萌之始；柔飔演漾，适占入律之初。风者氾也，本无微而不达；东者动也，更久郁而将舒。气本乎天，橐籥潜通其呼吸；阳生于下，水泉先受其吹嘘。见碕岸之含津，冰痕融液；遂银塘之流润，地脉开疏。
观其皎皎光凝，皑皑尘净。万顷如银，一奁似镜。渐消渐薄，质疑云母之轻明；或整或斜，纹讶玻璃之碎迸。俄相连而忽断，荡漾中分；已从密而至疏，玲珑微映。寒澌冱冻，久成固结之形；暖溜浺瀜，仍返流行之性。盖下升上降，已经二气之相通；故小往大来，不敌三阳之正盛。如雷出地，早暗动其机缄；譬火镕金，能除消其刚劲。
且夫水之为物，外阴而内阳；坎之为卦，一奇而两偶。再索得女，虽从坤之二爻；一画居中，实本乾之初九。当其青阳发动，震为雷而巽为风；早已黄壤潜钟，孳于子而纽于丑。数穷必返，值五日之初交；蓄极当通，因重阴之立剖。
若夫明庶之风，本由震地；太簇之气，实出艮方。以东风之解冻，为始应乎句芒。岂律筒之所召，非卦位之所当。析木为津，虽介玄冥之野；摄提授序，即临青帝之乡。预言东者，圣人之所以正始；略言北者，天道之所以扶阳。
我皇上化日舒长，鸿钧转运。司天官以南正，敬授人时；迎木帝于东郊，式遵古训。波融太液，遍分膏泽于臣邻；春入瀛州，大布阳和于远近。仁风蔼蔼，咸为寿域之登；品物欣欣，俱似句萌之奋。所以德比风行，令如雷发。占百旬之祥瑞，东越沧溟；度万里之春光，西通月窟。固将暖波涛于蒲海，盐泽澄清；消霜雪于高昌，天山突兀。岂止于南风解愠，歌盛化之周流；洛水先温，颂恩波之不竭也哉！
按：《月令》，孟冬之月，一候地始冻，二候水始冰。孟春之月，一候东风解冻，三候犹鱼陟负冰。则冻属地脉，不得以冰解为说。然唐人试帖，已以冰开为言。相沿已久，不可复正。今亦姑仍旧说赋之。
白玉琯赋以“帝德遐敷西母来献”为韵
伊至德之覃敷，播风声于四裔。握大宝于云轩，收奇珍于月竁。雕劖天巧，遐搜县圃之精；㗵吸元音，隐合伶伦之制。谐九成之琴瑟，溥鬯皇风；历万里之梯航，妙彰神契。瑞图表验，贞符既著于昌期；铭记留题，法物犹传于奕世。斯盖白玉之琯，神人之献于舜帝者也。
原夫石髓潜凝，山灵胎息。结体层阿，栖精绝域。含章有耀，论沽宁止于千金；蓄宝希声，阅世不知其几亿？藏辉以待，久抱璞于不言；应运而兴，将效灵于有德。当穷荒之向化，神物攸归；遂富媪之呈珍，夜光斯得。虹文的烁，莫名昭质之晶莹；凤管参差，爰受良工之雕刻。
尔乃路通荒渺，境越幽遐。波浮弱水，碛度流沙。其地则二万里余，居邻柳谷；其人则三千年外，手种桃花。感德馨之孚格，慕圣治之休嘉。通款诚于仙使，献重宝于昭华。爰随白鹿以呈图，俱来上国；因并玉环以修贡，共入天家。
尔其为制也，中抱虚心，用达吹嘘之出入；外含直体，更无丰锐之差殊。方以鸣球，石质略同其温粹；比诸下管，竹音正类其形模。长之数二十有三，忖以为寸；孔之数二十有六，贯者如珠。几受磨砻，始就周圆之肉好；试调律吕，恍闻众窍之喁于。昔在瑶池，曾和仙人之啸；今谐韶乐，式昭文德之敷。
尔其为色也，截肪莫比，搏雪难齐。川岳钟英，本自无瑕之璧；雕锼尽巧，非同有玷之圭。似折琼枝，忽入骚人之掌握；如吹鹅管，宜邀仙客之提携。岂以石韵难调，故昭大乐之和者取材于石；抑以西方属敛，故象成功之治者配色于西。
若其变化靡穷，神奇非偶。应响成形，凭虚造有。山林仿佛，宛窥三级于樊桐；车马依稀，似度五云于王母。形声相召，真疑至乐之通神；隐见随心，直讶化工之在手。尤以灵异之有征，而表祥符之天授也。
我皇上仁沾陬澨，化被埏垓。天临出日，地尽无雷。禽输瓮卵，马贡龙媒。受共球而咸集，奉贽币以胥来。行见六合遥瞻，万邦为宪。东风入律，握玉琯以长调；西极来王，诣金门而上献。考六律于微芒，辨五音于分寸。通太极于函三，播中声于吹万。固将命后夔以司乐，化洽珠囊；迈大舜之垂衣，道光玉券。
德车结旌赋以“德美在中缠结其旌”为韵
伊法驾之尊严，备礼容而作则。垂六御以陈仪，建五旗以别色。葳蕤外布，发扬以播其声灵；懿采中含，敛饬斯昭其明德。居高在上，虽示象于文章；有美能涵，实同符于渊默。大车不画，非矜物采之纷葩；黄屋无心，宁耀升平之藻饰。
原夫德车之为用也，典重朝廷，礼隆禋祀。质贵浑坚，制增华美。或斫朴于梓材，或刻文于象齿。镂金的烁，精镠隐扣其奇光；雕玉玲珑，良璞层分其密理。鸾车钩车之异号，前后相沿；大路乘路之殊名，规模略似。八鸾和奏，式昭一代之声明；九轨平临，用肃万民之瞻视。
所以舆教既严，椎轮渐改。百工所聚，轸舆各肖其方圆；五色相宣，羽卫亦增其华采。龟蛇熊虎，随方位之所居；赤白青黄，应日躔之所在。句陈列仗，晓景凝斿。太乙扶轮，灵风曳彩。云旓摩荡，遥瞻气象之万千，雷毂砰訇，弥觉森严之百倍。
然而舆以载德，旗以昭衷。制原示别，象讵从同。衣冠礼乐之文，其道有殊于搜狩；锡鸾和铃之节，其事有异于兵戎。昭以威者，常发皇于在外；养其德者，必藏密以居中。故析羽于端，将欲褵褷以备饰；而结旌于上，转如敛抑以示冲。
尔乃亭亭直附，宛宛高悬。揭竿上引，络角斜缠。三十辐之雕轮，回环下转；十二斿之广旆， 旁牵。礼备其容，宁云偃帜；文嫌其著，不比张旃。带本有余，偏使屈盘而不展；旒原似缀，更令钩贯以相连。宛转交萦，旋而为纽；萧梢微动，缩者如鬈。远睹其形，惟见干旄之孑孑；近觇其象，直同束帛之戋戋。盖意在修文，故戢其威者，略比《下绥》之旨；而义存畜德，故含其章者，取诸《尚䌹》之篇。
是知德不显者，神圣之渊衷；贵不舒者，帝王之盛节。黜华崇实，轮辕恒戒其弗庸；谨小明微，旗物亦章其有别。示其端于染羽，德本如毛；寓其意于缠旒，心原如结。斫雕为朴，岂其更饰以繁文；蓄宝希声，固自无须于彰彻。
我皇上抚兹大宝，巩此鸿基。彤车白马之风，道隆于贻厥；夔鼓龙旗之绪，业茂于绳其。有质有文，炳乎上车之古训；不雕不琢，穆乎越席之前规。至化若驰，宁取张皇之迹；大文弥朴，奚烦藻绘之施。
然而渊涵者性量，洋溢者声名；垂拱者有象，奏假者无争。被天下以德辉之盛，游一世于王路之平。久已万邦，黎献仰其化；何俟三辰，日月昭其明。又岂止端默之容，徒观于乘辂；笃恭之意，但寓于结旌也哉！
羞以含桃赋以“时果早成寝庙先荐”为韵
维献新之旧典，寓致孝之深思。既升香于嘉谷，复荐果于良时。伊含桃之初熟，佐秬黍而登之。其物虽微，非以难求而贵重；其成最早，实以先得而珍奇。采彼园林，适在长嬴之节；进诸寝庙，因当仲夏之期。
懿夫错落千枝，匀圆万颗。质耀丹砂，精藏朱火。缘形取似，被以桃实之称；因物为名，是曰莺含之果。甘香居最，故为禽鸟之所衔；飨祀以时，谅亦神灵之所妥。可羞可荐，良有贵于芳鲜；爰取爰求，固无嫌于纤琐。
尔乃夏令方炎，薰风乍燠。结子初成，摘芳及早。朱英点点，望如春圃之花；丹实纷纷，剥似秋场之枣。贡来蓉阙，争看掌上真珠；擎出筠篮，错讶盘中玛瑙。岂但厨名樱笋，供燕乐于升平；将同膳用膏膻，荐馨香于祖考。
是以荐其时食，绥我思成。以尝新之令序，感孝享之真诚。出上兰之嘉种，佐清庙之粢盛。伊相随而并进，若得介而始行。莹之以浆，无借甘肥之润；雪之以黍，宁分贵贱之名。
尔其肃穆神轩，森严灵寝。四时之序，正当小变之余；百果之中，贵此先登之品。风枝低处，初摘青林；露叶承时，微含红瀋。捧来御苑，园官深致其恭严；升彼几筵，祝史弥增其谨凛。因时而举，先王之礼斯存；未祭不尝，孝子之心可审。
且夫尊崇之制，礼戒繁文；禋祀之精，理归典要。落其实者，适当蕃秀之初；达其诚者，匪取色香之妙。所以卢橘虽熟，礼官不采于上林；丹荔虽甘，驿使不通于南徼。略似采 之可荐，无愧神明；宁同设芰之违经，难登宗庙。
我皇上纯心受祚，大孝承先。有本有原，礼重明堂之配；不疏不数，制符《月令》之篇。备隆仪以追远，因时物以告虔。伊报本而返始，将则地而因天。
是以五福祥征，万年庆衍。本治斯隆，和气旁扇。维抱蜀而不言，遂垂衣而丕变。即一物之不忘，知孝思之普遍。
彼唐宫故事，徒传吏部新诗；汉庙虚文，但据叔孙陋见。又乌知圣主之明禋、熙朝之殷荐也哉！
孟冬颁朔赋以题为韵
伊冬序之初临，见玉衡之指孟。握仪象以窥天，召羲和而齐政。权尊一统，典章无改于《周官》；律别三微，节候特从乎夏正。贞元迭续，适当十月之交；终始相循，用布四时之令。此敬授之深衷，而钦承之大柄也。
原夫数开甲子，气始黄钟。羲娥递曜，支干相重。岁十二辰，而辰次之所加月为之纪；月三十日，而日躔之所会朔统其宗。按数以稽，有类毂旋而辐运；循端以竟，是为纲举而目从。上下成弦，辨往来与消息；盈虚生闰，分春夏与秋冬。抚彼五辰，所以程功于六职；平其四仲，所以正候于三农。
然而天道者，帝王之所奉；人时者，政化之所关。妙契苞符，非圣人不能作；统归正朔，非天子不得颁。是以测量躔度，经纬方圜。雕题凿齿之乡，莫敢于同异；洛下信都之属，莫议其增删。凤纪新成，将布诸山陬海澨；龙楼高启，先分于鹭序鸳班。
尔乃日官推䇲，岁运循环。气从姤卦以至坤，凝而极盛；数起子宫而迄亥，往而必还。周之季冬，夏之孟冬，总属六阴之月；《剥》之上九，《复》之初九，适居两位之间。时届小春，欲动微阳于地络；日惟初吉，预颁新令于人寰。
则有肃肃天阊，愔愔广乐；瑶阙深开，金茎旁擢。卿云乍起，九光遥护于觚棱；晓日初明，五色斜临于殿角。擎来玉案，先赐千官；捧出琅函，分行四岳。七十二候，不遗于草木昆虫；二十八躔，遍验夫东西南朔。以昭政典，而百工之绩，归于闰定而岁成；以课田功，而七月之章，咏彼葵烹而枣剥。盖由观文以察理，勒为时会之书；不止候气而占星，但治数家之学。
是皆圣天子位正中黄，道原太素。斗极纲维，鸿钧陶铸。修五纪者，取《洪范》之四畴；书元年者，体《春秋》之首句。庶征是念，克省乎惟岁惟月惟日惟星；一气同流，用契乎执准执绳执规执矩。是以提挈枢机，经纶几务。察以玑衡，垂为法度。前民用者，容成隶首所未详；奉正朔者，竖亥大章所未步。稽古制以分颁，顺天行而举措。伊有典而有章，咸遵道而遵路。固将迈颛顼之推详，轶黄轩之制作；又何论四民有令，编成崔实之书；七政无遗，载在张衡之赋。
佝偻丈人承蜩赋以“用志不分乃凝于神”为韵
伊守一之纯心，穷至精而致用。历终始而不渝，浑形神而与共。勿三勿二，几经深阅其疾徐；不后不先，一任自为其操纵。微言寄托，丈人之妙技堪思；名理遥深，园吏之遗书可诵。
则有佝偻轶闻，承蜩琐事。散材何用？曲拳者天啬其形；小道可观，贞固者我坚其志。觌其僝状，岂三命之益恭；掇彼微虫，乃一长之可试。橐驼自号，将偕种树之人；熊相为师，妙识累丸之意。其始也，矜心未化，十或中其四三；其既也，躁气渐平，百不遗其一二。得心应手，巧不可阶；蹑影寻声，倏不及避。盖观者叹其绝工，而丈人犹以为未至也。
尔乃结想缠绵，沉思纡郁。半途者易废，自昔为然；见异者思迁，伊余独不。瞽善听而聋善视，静息诸缘；处若忘而行若遗，空无余物。形同槁木，不自觉其去来；臂若枯枝，亦几忘其伸屈。遗珠可索，将同象罔之求；左翼微捎，乃类蜻蛉之拂。
尔其华林垂荫，高木捎云。睇餐英于晓露，听流响于斜曛。蕲一投而立获，无两念之旁分。麋鹿兴于左而目亦不瞬，雷霆激于上而耳亦不闻。海客忘机，狎鸟者无猜于物；至人无己，入兽者不乱其群。直与独茧芒针，同情性之专一；岂共螳螂黄雀，争得失之纷纭。
遂乃和以天倪，动乎真宰。触之不惊，迟而有待。沉机观变，耸肩第觉其成山；定息凝神，拄杖将嘲其似乃。唐无名氏嘲偻背诗：“插笏便似及，拄杖更似乃。” 鞠躬潜伺，叶底深藏；振臂一挥，掌中宛在。清吟方动，俄停鼓翼之声；薄鬓犹明，轻握垂 之彩。气归虚静，未尝妄动以败成；几在微茫，亦不后时以致悔。总缘精神先定，将行有类于机张；所以淡泊相遭，未起无虞其意改。徒观技能进道，收效者一时；岂知习乃通神，研精者几载？
故曰：纵而即逝者事机之迅，审而不失者志气之凝；限于天者不受形骸之累，傅其翼者竟无飞遁之能。若俯拾于目前，故譬之曰掇；若自投于掌握，故命之曰承。良由结习难忘，揣摩之渐熟；非比无心偶得，侥幸以相乘。
是知厌饫优柔，功不可假；神明变化，候不容诬。志一神凝，殆于探之冥冥而索之渺渺；矜平躁释，亦如寐也蘧蘧而觉也于于。人纵疲癃，亦可争长于捷巧；艺虽微末，亦非收效于须臾。粗即寓精，试验彼捕蝉之术；小能喻大，可进诸鼓箧之徒。
彼夫解牛者技善，钓鲤者手均。养鸡者若木，贯虱者如轮。才有偏长，各成名于一技；心无两用，皆有类于斯人。知业臻乎微妙，在功历其艰辛。故巧者之不过曰：习伏乎众神。
风过箫赋以“风之过箫自然成韵”为韵
和天倪以御物，妙至感以潜通。伊灵源之洞廓，象人籁之虚中。非有非无，穆穆者神栖于静；相摩相荡，泠泠者响起于空。冲漠难寻，谁识无声之乐？往来不滞，自谐入律之风。此本天之治而不宰之功也。
原夫律分子母，音别雄雌。七声渐备，九变相随。有截筒而用者，因比竹而为之。取龙材之孤直，象凤翼之参差。旁叶八风，妙合阴阳之撰；中无一物，惟通橐籥之吹。㗵噏人声，固调和乎大乐；喁于地籁，亦鼓动于柔飔。相感之微，应信声原于气；自然之妙，定知竹胜于丝。
当其冉冉潜来，飘飘轻簸。兰台高峙，适当雅咏披襟；嶰管旁陈，忽有清音绕坐。徐来澹宕，乍似倚歌；疾处飕飗，居然入破。倏高倏下，俄宛转以铿锵；一往一还，复抑扬而顿挫。譬诸室中候管，律应而灰飞；方之殿角筝弦，风生而响播。感以一气，若因从虎而来；应以同声，大似吹壎而和。无心自动，实相遇于希夷；有叩斯鸣，更何分于小大？总缘至虚至静，自处于无为；所以不后不先，适逢于一过。
尔乃韵谐伶管，节应虞韶。通气机于空廓，动呼吸于泬寥。才看千里之风，乌竿乍转；已借一吹之力，凤律先调。听之逾希，但觉余音袅袅；流而不息，如闻大木刁刁。至理可寻，试问子綦之隐几？繁音奚贵，莫矜嬴女之吹箫。
是知操政本者，在葆其虚灵；探化源者，不劳于作致。寸灵宛委，譬万籁之未鸣；群动纷乘，譬八方之有自。虚而能受，譬众窍之玲珑；感而遂通，譬微飔之鼓吹。用超象外，遥飞无翼之声；理在环中，试证在悬之器。
夫王心翼翼，帝德乾乾。非徒高以清净，即胥受其陶甄。岂偶然之感触，遂可尽其经权。应以声者，声在无声之始；动以气者，气通有气之先。与物推移，不用者所以为用；与时消息，自然者孰识其然？故取方于苇籥之吹，器通乎道；借证于土囊之口，乐本乎天。
况乎太音浑穆，元气流行。本不由于造作，亦何事于经营？谱以新歌，不免促为侧调；胶以定律，亦将独用宫声。与其百变难穷，致繁文之日起；何若百旬不息，顺节奏之天成。
我皇上道叶泰交，象占豫奋。调阴阳于玉琯，不介斯孚；握根本于黄钟，有条不紊。五声听政，悬鼗铎于宫廷；四国采诗，遍 轩于远近。但默运其经纶，自会归于彝训。固将符昌期于五日，风伯效灵；播至乐于九成，箫韶流韵。小臣奏赋，惭握管以窥天；圣主垂衣，正挥弦而解愠。
敢谏鼓赋以“置鼓于庭以来谏者”为韵
稽古帝之钦明，垂衣裳而正位。已平地而成天，弥求言以赞治。达上陈之隐愿，通之以声；揭俯听之深衷，示之以器。聆音察理，俾宣纳牖之诚；舍己从人，即用悬鼗之义。此敢谏之鼓，帝尧之所置者也。
徒观其配革为音，悬桴待举。冒皮于郭，略同轩帝之夔；刓木为圆，已变炎皇之土。灵禽应节，如藏双鹭以翱翔；至乐和声，若待一夔而击拊。将谓大唐协律，音调尧代之歌；亦同有瞽陈诗，颂奏周京之鼓。
岂知夫渊怀惕厉，圣德勤劬。惧釜鬵之或隔，蕲堂陛之交孚。将闻声而立应，思不见之是图。鼍鼓在庭，用示常悬以待扣；鹤鸣纳诲，俾能旅进以陈谟。警我百工，正似徇以木铎；谐其六律，非徒节以 于。典乐纳言，若可摄官以翊赞；师箴矇诵，如因执艺以匡扶。
所以明君在御，谠论盈庭。虽有都俞，固不嫌于吁咈；亦知愚陋，冀仰赞乎神灵。试叩桐枹，已觉声如金石；漫持布鼓，何虞威触雷霆。响乍渊渊，遥传高殿；言如谔谔，殷动皇扃。扬音无俟于三挝，陈书已达；作气才闻于一鼓，侧席斯听。有感必通，本不同于规瑱；无微不达，莫漫比于钟莛。此昌言所以日进，而明德所以惟馨也。
夫光宅无疆，时雍致理。彤车白马，并五帝而齐驱；茅茨土阶，垂百王而作轨。望云就日，近光者相顺以自然；凿井耕田，食德者并忘其所以。本无阙失，亦奚待于箴规；即有开陈，亦何增于盛美？胡虚己以相求，弥周询而不已。端居云牖，时深省过之心；旁列雷鼗，用待弼违之士。
是知安益求安，战栗不忘于一日；圣不自圣，匡襄务集夫群材。虚以受人，将使闻风继至；欢以动众，自能接踵偕来。百度无愆，虽备之而不用；四聪已达，更导之以使开。是皆博采谟猷，见小心之翼翼；不止优容戆直，示大度之恢恢。
故能耳目常周，堂廉不间。启旁求之路，善即为师；无专设之官，人皆可谏。转圜弗及，共知求助之心；炀灶无虞，宁有绌聪之患。禹皋稷契，皆能謇谔以输忠；苗鲧共欢，莫得诪张而为幻。咨询不倦，永怀百载勤劳；儆戒不忘，终致九州清宴。总缘冲怀善下，不弃夫刍荛；因之景运长开，式歌夫纠缦。
我皇上体备中和，德通上下：询诸四岳，典仿乎虞；听以五声，制符乎夏。御苍龙而出治，问道宫廷；设白兽以求言，镂形樽斝。用使直方之操，环趋柏府乌台；谠正之词，时进细旃广厦。资忠良之药石，国有人焉；陋曲士之脂韦，伊何为者？疑丞辅弼，翊昌运于休明；南朔东西，奏承平于朝野。固将道光四表，媲美于尧年；宁惟诗咏九皋，矢音于周雅。
石韫玉赋以题为韵
缅符采之外章，皆英毕之内积。伊蓄宝之希声，象荆璆之在石。白虹未吐，云根先结其真精；苍水初含，山骨实藏其灵液。负千金之高价，深匿光芒；韬五色之殊文，密凝润泽。自他有耀，是征碕岸之不枯；虽秘犹彰，不待白茅之既藉。
原夫翠阜潜滋，丹厓通脉。孕瑰宝于柔祇，郁化精于良璧。羌不琢而不雕，匪一朝与一夕。茹天地之膏腴，实山川所爱惜。然而至精之气，有所附焉而始凝；希世之珍，非其时焉则不辟。巉岩顽石，先包络其胚胎；温粹天球，乃含真于坚白。譬珠光之的砾，探彼重渊；如金屑之晶莹，披诸砂碛。截肪蒸栗，虽含七德之华；隐岫栖岩，终有一膜之隔。貌同燕石，既自匿其菁英；光掩荆山，亦孰施其采择？
岂知足于内者，其势不得以终潜；发于中者，其美不能以自隐。连城之璧，不长 于岩阿；径尺之珍，不自埋于尘坌。方流记水，其文一纵而一横；暖日生烟，其象若远而若近。凡达之于亹亹，共睹其微；实息之于深深，自呈所韫。
是以县圃之阳，峚山之曲。宝气上浮，荣光旁烛。烟峦蒸发，光凝峰畔之青；草树沾濡，润滴枝梢之绿。萧萧空谷，虽过问之无人；落落深山，已相逢而骇瞩。含章未耀，不言之桃李相同；抱璞何心，特达之圭璋已属。是其大文之著，皆由内美之足也。所以知道者葆光，比德者佩玉。操瑜怀瑾，非有意于示奇；砥行砺名，本无心于动俗。志士握中之璧，别寄深心；醇儒席上之珍，缅怀高躅。文章之盛，不过学问之沉酣；粹盎之符，不过性情之醇笃。观于光能照夜，自发见其精神；可知学戒求沽，毋相矜以繁缛。
我皇上虹璧当阳，瑶图受祚。握延禧之宝，繁祉咸臻；集典瑞之司，众材毕赴。复至教之式垂，俾纯修之是慕。含晖妙理，微拈朱子之诗；韫玉名言，旁采陆机之赋。当授简之自天，知圣怀之有寓。循名责实，仰蒙彝训之宏敷；浴德澡身，勉励姱修以自树。

[book_title]卷第三
雅颂
平定两金川雅谨序
乾隆四十一年代作
臣闻弧矢之象，《易》取诸《睽》，言睽则威之也。启征有扈，作《甘誓》，乃称：“天用剿绝”“龚行天罚”。然则圣人并用五材以昭七德，其未自绝于天者，恒仁爱不轻剪刈；迨其干命乱常，悖越显道，而后仗顺以讨之。故旗锋所指，如雷霆下击，虽险阻崎岖，终弗能拒。两金川者，于三代无可考。汉始通冉駹，置汶山郡；然故址在今茂州，相距五百余里，则仍边外地也。于星为井鬼，分野鹑首之次。介于西南之间，故狡黠有蛮风，而剽悍钞盗有羌俗。
国家幅员广袤。顺治壬辰，随九姓内属，六抚三慰，受职纳 ，百年来隶为臣仆，非复前代之羁縻矣。乾隆戊辰，促浸郎卡始与攒拉构衅，执其渠泽旺，王旅徂征，释兵悔祸。皇上闵其顽蠢，予以自新。越十年，戊寅，鹰眼不化，又潜侵吉地丹多诸部。然同类相搏，私为攘 ，譬之鼠牙雀角，妇孺诟争；操梃里巷之间，有司者治之，不足以烦九伐也。封狼生䝙，世盈厥恶，逆子索诺木恃险陆梁。戊子夏，据革布什咱，戕其土官，鸱张日甚。泽旺及子僧格桑亦忘再造之恩，朋比煽合，围攻鄂克什，豕突不已；且筑垒列砦，角觡抵触，显然欲负嵎抗天讨。边帅问罪，果厉锋格拒。于是绰斯甲布、巴旺、丹坝从噶克、梭磨、卓克采诸部，咸骚然无宁宇，且妄播谣曲，有吐蕃维州之志。夫强噬弱，巨慝也；下逆上，大罚也。乱气熏灼，苍縡震怒。皇上钦承天道，修饬政刑，遂不能复为二竖贳。爰整六师，剪除苞枿。一军由巴郎拉，一军由约咱，分途并剿。虎旅铺敦，攒拉一部已躏鼠壤，俘獍父，而索诺木犹敢渊薮逋逃，逞其蜂虿。穷凶极悖，弥不可容于覆帱。于是重命阿桂为定西将军，丰昇额、明亮等为之副。禀密画于宸衷，扬天声于荒徼。分道直入，霆冲飙卷，进克资哩，复鄂克什官寨。转战而前，遂复美诺及别思满、兜乌、八卦碉、僧格宗、底木达、布朗郭宗、大板昭、曾头沟诸地。五日之内，攒拉再平。惟索诺木犹窟穴崭岩，万计死守；阿桂等仰遵庙算，务靖妖氛。桴鼓扬旍，目无险阻。刬绒布，拔罗博瓦、焚熟，围歌洛，扼喇穆喇穆，遂由空萨尔收密拉噶拉木。上凭风磴，下瞰蚁旋，皆垤破壤颓，苍黄莫措。乃荡木斯，取甲索，自基木斯丹当噶五十里内，贼徒自熸；遂定勒乌围，扼吭附背，鼓行而前。仄隘危峦，指挥并下。乃进围噶拉依，大师合会。欱野歕山，若雷鼓轰而天球振也。穴鼠技穷，釜鱼路断，征侧、征贰之属，侨如、荣如之辈，咸魄悸骨栗，自归罗罻。惟索诺木及其逆党，自知罪婴不赦，犹闭垒偷生。至七萃奋登，乃累累贯索。大憝既获，蛮徼砥宁。列戍开屯，屹为雄镇。数万年木石魍魉之区，忽皦然而睹白日。於铄哉！声灵震耀，蔑以加矣。往岁癸亥，我皇上井钺参旗，戡定西域，系颉利之颈，械疏属之尸，悬母寡之首，斥堠屯种，过碎叶，薄葱岭，黄图所拓二万余里。其间再乱再平，蒇事不过五载，功为古今所未有。今金川之境，虽不过五百里；金川之众，虽不过二三万人。其地虽近接蜀徼，无星源月竁之远；然山重水沓，无寸土之坦。仄径巉岩，一线穿漏，上入云，下缒谷，往往飞猱侧足，飞鸟不越；一夫扼隘，则中黄佽飞，不能用其排突。又碉房之制，即扬雄《蜀都赋》所谓石 ，《后汉书·西南夷传》所谓“邛笼”。自昔夷落，恃以为固，凭高密缀，尤猝不易攻。譬黠鼠微烛，窜匿于密罅曲窦，抉剔求之，物小而力乃百倍。故汉通西南，能斩竹王之首，而兵未尝涉其阈；姜维、马忠讨羌故垒，乃在今内地。宋尝一征旺烈，弗利而止。历代以来，无能冞入其阻者。皇上于五载之中，借场艾旃，絷缚蛟鳄，与平原大野，驰驱决胜者等，功亦古今所未有。盖旷世伟绩，越二十年而再睹也。
且古者出师，皆受命于一帅，故曰：阃以外，将军制之。惟我皇上命将出师，皆睿谟独运，策形势于万里之远，操赏罚于九天之上，指示驾驭，赴机若神。臣章句陋儒，虽不足测高深万一。而叨荷恩遇，出入禁闼。仰见军兴以来，皇上宵衣批牍，旰食披图；或羽书夜至，亦中宵宣授机宜，圣虑勤劳，越五年如一日。知经纬万端，悉由乾断。建牙秉钺之臣，特禀成命效驱策耳。此尤千古帝王所未有也。然恭读《御制太学纪功碑》文，委曲详明，方谆谆于兵，非得已绝不以武功耀万世。则圣人之情，与天合契；风霆雨露，因物而施。纤毫无心于其间，益非区区管蠡所能窥见矣。昔唐吴少诚据蔡州，拒命三世。其地为中原平土，非有山川险隘之势，竭天下之力，五十载仅乃克之。其时韩愈、柳宗元等，犹作为雅诗以扬播后代；今圣天子驱驭虎貔，剪除狼虺。通亘古不通之险，其事越平淮万万。臣忝珥笔，其可不作为文章以歌咏休明。顾学殖荒落，词不副意，不敢自为撰著。谨仿晋傅咸集句为诗之例，裒缉唐人旧文，排比伦次，为雅诗十二章，以赓扬盛烈，昭示来兹。其词曰：
其一
圣惟广运孙逖 ，仁寿昭融李延寿 。三光顺轨韩愈 ，道叶升中李峤 。怀德畏威白居易 ，有截海外元结 。瀚海阴山李商隐 ，咸若采卫柳宗元 。
其二
蠢兹蕃丑令狐楚 ，自悖化宇李绛 。潜怀狂房权德舆 ，征风召雨骆宾王 。皇帝曰咨李宗闵 ，念彼远人蒋防 。边臣申约李吉甫 ，特许自新常袞 。
其三
丑类伊何杨炯 ？执迷不复常袞 。猬起蜂飞骆宾王 ，蚁聚蛇伏孙逖 。罪满恶稔白居易 ，扰兹边鄙王仲舒 。凭依坚垒杨于陵 ，谓险远可恃独孤及 。
其四
皇赫斯怒常袞 ，天威远震权德舆 。董我三军李德裕 ，以昭顺正李翱 。箕宿祃牙杜审言 ，扬钲宣武吴融 ，豺狼之性元载 ，抵触是务杜牧 。
其五
申简帅臣白行简 ，命师授律权德舆 。待擒妖鸟张仲素 ，倾其巢窟独孤及 。虎臣稽首苏颋 ，虔奉圣谟张九龄 。天助神兵刘禹锡 ，莫敢枝梧令狐楚 。
其六
阴凝雪飞段文昌 ，山高树逼王勃 。登必争先独孤及 ，因机深入骆宾王 。狼星敛角杜牧 ，云卷雾消樊衡 。飞梯冲倾常袞 ，枳棘之巢张仲素 。
其七
绝壑凭霄骆宾王 ，瞰临壁垒常袞 。鸱啸狸号李延寿 ，冰裂瓦解孙樵 。既逾绝险罗隐 ，旋即合围于邵 。馘丑挫凶吕温 ，无坚不摧沈颜 。
其八
威贯风雷杨于陵 ，奔狐窜穴宋之问 。星罗四张于公异 ，以遏其唐突独孤及 。潜火煽蘖柳宗元 ，虽困犹斗常袞 。众叛亲离白居易 ，群凶授首张仲素 。
其九
天威震耀常袞 ，决胜万里李邕 。遂奏肤功张说 ，用调化纪崔湜 。地分舆井陈子昂 ，星汉昭回李德裕 。神功伟绩李吉甫 ，赫赫巍巍韩愈 。
其十
诸蕃相属李延寿 ，恪奉天常张说 。视兹凶悖于公异 ，往斧其吭韩愈 。瞻瞩圣朝李翱 ，光照临兮卢肇 。仁洽好生权德舆 ，昭德音兮颜真卿 。
其十一
怀柔百神杨炯 ，永介福祚张说 。茂祉昭彰王勃 ，湛恩布濩李峤 。九重独运段文昌 ，功成不有李德裕 。让善于天柳冕 ，自天之祐元载 。
其十二
皇天眷命张说 ，灵贶昭宣王表 。光宅六合杨炯 ，于万斯年韩愈 。孝理承庥崔融 ，化成悠久罗隐 。九有同欢陆贽 ，南山献寿李商隐 。
平定两金川颂谨序
乾隆四十一年代作
臣闻蚁罅必苴，则无搴茭湛玉之劳；曲突先戒，则无扬燎焦原之患。睹萌者虑著，规势者遏变：故劳一而逸万也。摄提合雒以来，智莫逾黄轩，而涿野绝其辔；仁莫逾伊耆，而丹浦扬其锋。岂不欲彻堠毁障、销镝灌烽哉！徒以蓄虺蕴螫，养枳延丛；故意周乎万祀，蹶起而诘戎也。
往者岁在乙亥，天剪葱雪，以畀我清。皇帝拓州，络引天衡。招摇缮怒，蓐收练精。衅温禺以怵虣，絷兜题而抗棱。水陆慑栗，骈琛贡庭。下湔惨黩，上答光灵。帝术大乎一统，非震耀乎佳兵。盖自平定伊犁回部以来，戢干偃伯，黄祗砥宁；天弧直狼，璇霄熻晶。有睞䁡而駴伏，孰睢盱而突婴。乃有两金川者，䝟貐髤髵，窟巢崚嶒。接鱼蚕而牙错，介蛮氐而鲸瞪。奚斤赞普，种类窅冥。攒拉由旧，促浸孽生。渐干弱而枝强，乃大小之区名。郁太古之沴戾， 复奥而蕴蒸。神将歼乎狼族，俾控搏而胚形。旄牛舞而人立，闯挺出以孤撑。岁在戊辰，郎卡始贰；宓厉厥牙，泽旺乃絷。木魅吹火，妖星吐彗。冉愕駹骇，邛霾筰曀。列缺怒而施鞭，雪山簸而轩轾。惧搏颡而吁贷，帝闵焉而回霁。鸹鸧戢其逆毛，硩蔟不殚其类。
尔乃蠕匿灌楚，蠉戢岝峉。藏机善闭，韬锋待搏。夔藩眈虎，引缗饵鳄。阳释雠而师婚，伏械深乎溪壑。䝙殪熊吼，索诺木作。挟僧格桑，啸侣同攫。革布什咱喋血而窃符，鄂克什寨合围而攒锷。剨髇矢之仰激，乃捎鬼星而睨井络。
夫媾昵布露，羁国二十，握算谲也。莎车蚕食，都护鱼睨，战无术也。好水蹶阻，檠弩猬缩，积弱者失也。三精赩爥，百品贡状；神奸怪变，禹金铸象。二竖者妖谶荧听，血牙东望，其逆节谅矣。毛鸷肉攫，爪距者听其噪于丛；喜摩怒踶，蹄角者听其嗥于圹。彼一时也，迨 迒踉突，择人而饷。闻灵鼓而不惊，矗角觡以相向：是尚可解罘而放哉！
是以凝神系表，揆机域外；规图定势，前冲后缀。蹑日标以抨鸮，缒砅窞而囚魅。或扼吭而骨鲠，亦摏罅而电迈。嵌窦络绝，嵔 軱碎。历百险而终夷，劖蚕丛而历块。斫疏属之尸， 挛鞮之臂。足尽蚿僵，连蜷贯械。丹旌迅乎风樯，目一瞬而弗逮。嚣合尘涌，潮音澎湃。愉气升为庆霄，郁葩瑵乎华盖。
皇帝于是元元本本，溯端造周；准迹毕邑，升香珠丘。岳灵岌嶪，峨冕导辀。勋至大而弗矜，陋璆检之雕锼。征古义，俎太牢，学有受成，泮有献囚。道演孔图，合契攘修。祝举史书，匪侈大猷。谓苗征而扈剿，实明神所虔刘。既而笳箫厉响，旃旆竞骛。抗坠舂容，万耳倾注。金声为律，化冶天铸。蟠绮结绣，嵌玑镂璐。崇台璀璨，眩不暇顾。红云㸌而下垂，天光爥乎馗路。方稽召拜，尧容汤步。枤杜出车，重规叠矩。长缨飘曳，王师大献。阊阖詄荡，搴霞俯见。通庄毂击，众音翕赞。夔魖匿幽，妖幻万变。微六丁之搜絷，繄独九氐之弗宴。
然皇帝方以三艐俘，八蛮服，维任维姒，笃祜周室。太极沕穆，一体九域。乱戡则神谧，气乐则志壹。加号宁豫，肖实象德。盖保大定功，故滋延天福也。
若夫铭辟雍，磨雪岭，鳌趺屃 ，龙画麟炳。勒乎圜桥者，映十鼓而光炯；立乎蛮徼者，镇三方而峙鼎。导窽析络，引纲控领。道取固圉，战非示猛。圣人之情，犹太清之丽阳景矣。夫金川之地，险莫殚论。衢视左担，砥视剑门。故汉置汶山，斥堠邻焉；唐戍滴博，吐蕃堙焉。皇帝镜机芒纤，罗络崖垠；剔嵌抉窦，五稔集勋。周检琅嬛，三古无文。此珥笔之臣千歌万颂，终扪玑测乾，布肘量坤也。臣侍密勿，玉音所宣，亿或一闻。谨拜手而颂曰：
胚浑融结，黄舆络分。山牡溪牝，化生烟煴。三灵区位，九龙肇君。方趾圆颅，悉主悉臣。悬渡傥通，我土我民。孰绾我绶，险乃弗宾。赤虺吹毒，白狼鼓龈。石纽茫茫，禹墟实存。厥途非遐，恃者嶙峋。黛嶂冠日，仰摩乌踆。坼裂无底，黑霾云根。一线万盘，絓肘罥跟。密罅隐虿，曲隧匿鼢。伺隙则啮，遇逐乃奔。其初发难，挺戈震邻。争粟喌喌，投骨狺狺。强跃孱仆，胜嗥负呻。爪距方嚣，聆叱则驯。戢埘伏牢，蜷缩莫伸。有絷而豢，孰灌而熏。其再发难，二竖相因。豺牙宓厉，搏雏窥豚。羌善寇钞，伊古已云。妇诟孺谇，操挺里 。如以么䯢，挽粟征军。是因鼷鼠，彀驽千钧。春萌蒿艾，夏孕虻蚊。物自美丑，雨露则均。其终婴讨，在窥边门。刑天衔戚，蚩尤播尘。松溪茶关，耽而思吞。
帝乃凭怒，雷硠震震。摧峦裂谷，执豭缚麕。圆灵播气，一肃一温。帝典王猷，一义一仁。后非穷黩，前非逡巡。文武张弛，变化迭循。日中而熭，赴机若神。不需以昃，不豫以晨。省括乃斯，志定必申。劳者五载，逸者亿春。江出其腹，蜀都枕岷。建福会昌，河图秘文。帝靖其圉，安长子孙。种芋织橦，蜀土聿欣。繄岂惟蜀，八纮无垠。威棱四慑，川岳效珍。亩栖余粮，垒无战云。鳌极不波，惟帝之勋。珠钤密筹，维帝之勤。七政环运，枢于北辰。经纬万端，炳焉贞珉。微臣蠡测，颂声以陈。渊乎渊哉，大瀛无津。
五巡江浙恩纶颂谨序
乾隆四十五年
钦惟我皇上得天恒照，敛福锡民，慎宪省成，弥怀无逸。岁在庚子，复时巡江浙，阅视河工海塘，因以询察土风，行庆施惠。仁心茂育，圣渥庞洪，非歌咏所能缕述。其宣示中外者，懿纲淳化，更多振古所未闻。盖南邦士女，至是五觐龙光矣。省方设教，历久益勤，顺时布泽，有加靡已，岂非度越三五之上轨哉！
臣备员薇省，每伏读诏令，辄私心抃庆，窃作颂声。自春徂夏，成三十六篇，敬题曰《恩纶颂》，用昭盛美而抒下忱。每篇皆恭绎谕旨，约举提纲。并详记日月，编次先后。见词必有征，政皆纪实，非前代儒臣浮文粉饰者比。虽挂一漏万，类以管窥天，然凫藻微诚，不能自已，谨缮录成册，拜手稽首以献。
乾隆四十三年十月初六日谕，巡幸江浙，阅视河工海塘
尧曦丽霄，四瀛咸炳。黄屋凝神，鉴周遐憬。帝聪胥达，衢谣犹省。太乙南临，川纡途永。春祺啿啿，膏露苕颖。泽忆四巡，慕觊五幸。微植熙阳，葵忱胥秉。绿章吁闻，丹纶俞请。导水缵禹，司銮诏丙。德邮捷传，迅流鹄影。江澨海陬，骈趾引领。
乾隆四十四年十月初一日谕，截留漕船，以平行营米价
金粟重轻，剂平乃利。谷少爨繁，珍则翔贵。栖亩本赢，睿筹防匮。辑玉舜巡，鸣轩卫。钩陈骈拱，爻闾和会。万乘合沓，储峙豫计。星庐炊云，雪匙佐糒。万斛一餐，余粒委积。减漕资农，居奇杜侩。博济翔仁，均权本义。调剂有无，曲周纤细。心镜意珠，靡遗一事。
乾隆四十五年正月十二日谕，免直隶、山东经过州县钱粮十分之三
奎娄野分，尾箕躔列。畛错青徐，域枕渤碣。州络钩带，北燕南越。中亘赵齐，九馗通辙。云 初启，麦陇亲阅。途经阡陌，供减铚秸。崆峒戴斗，岱宗礼日。游豫所经，沛恩非一。时迈兹赓，重邀温綍。盎浆液融，衢尊甘溢。润逮禾麻，欢洽蓬荜。田歌谐韶，击辕中律。
正月十三日谕，免直隶常平借项及屯粮
甸服禹规，遗人周法。粟米职供，委积典纳。屯糈军实，庾储令甲。准数取偿，古经是协。乃眷日畿，巽申御札。春耕方始，秋场轸乏。租吏戢音，度支销牒。地宝偶俭，天膏自浃。辇道逶迤，妇孺匼匝。膜拜鞠 ，络绎杂沓。穹昊帡幪，罔知所答。惟祈寿康，重熙永洽。
正月十四日谕，赏直隶、山东办差兵丁两月钱粮
氐南悬象，叶应星文。期门属鞬，扈卫实勤。州郡部曲，尺籍隶军。沧瀛甸服，齐鲁近藩。波澄东海，钥固北门。铙镯虽肄，征戍无闻。灌燧列堠，橐甲司 。有事为荣，警跸清尘。裹粮数日，增廪六旬。赏厚功薄，仰愧皇仁。铙曲横吹，笳鼓訚訚。韎韐腾欢，繄独农人。
同日谕，赏直隶、山东老民老妇
衣冠伟然，庞眉耆老。布帔荆笄，皤皤里媪。鳞次分曹，焚香辇道。是虽微贱，均蒙鸿造。时和人寿，实为国宝。维皇建极，欲庶锡保。太和蒸蒸，淳气灏灏。秋鲜凋柯，春无腓草。黄发含饴，耕凿不扰。密迩尧天，傲睨商皓。捧挈谷帛，提携黄小。熙皞庥征，瑞图式表。
正月十五日谕，直隶、山东办差官员有参罚者开复，无参罚者加级
百度允釐，六计维肃。驭贵驭富，惟爵惟禄。金镜朗澄，乾纲独握。权衡曲当，赏罚咸服。宥过有经，盈期乃复。晋秩明褒，程功斯录。狩典肇举，制修觐牧。昼日三接，咸食天福。新阶注籍，旧瑕削牍。春泽实覃，丹忱宜勖。各砥廉隅，盟心率属。
正月十六日谕，截漕运丁加赏月粮十分之二
越稻吴秔，云帆北转。铜符隶官，瓜期更践。储胥夙筹，舳舻罢遣。巨桨停鼓，飞絙息挽。裹糇计程，减支征典。行十居五，数犹羡衍。帝轸于役，川途淼远。夜潮水宿，晨霜星饭。粟益二鬴，膏溢匙碗。饱娱妻孥，沥沾鸡犬。巨舶连樯，高帆风满。利涉先归，延伫雕辇。
同日谕，长芦盐课带征十分之一
味取作咸，牢盆古给。利因自然，开源资国。用禆九赋，惟商举职。府海有章，驭马不极。藏富留余，已蕃已殖。斗车南迈，锡福万亿。郊坰近光，泽敷先北。惠心有孚，象占下益。用一缓九，优柔以息。均税五朞，譬田三易。析木汉津，长芦淅淅。大艑峨岢，行歌帝力。
正月十八日谕，赏直隶办差官员银二万两
方岳觐后，明堂述职。汤沐有所，国犹赐邑。况御六龙，时巡下国。礼闻纳钥，知非张帟。行殿葺营，采椽因昔。丹矱朴斫，义仍古式。勤懋虞狩，俭遵姒德。载阅崇构，俯轸群力。紫泥敷宣，朱提用锡。葵藿鉴忱，斧藻酬直。发轫伊始，宣纶先饬。纤芥弗扰，昭昭仰识。
正月十九日谕，行宫不必华饰，勿以丝毫累民
合宫旧图，轩皇贻典。省方有制，宁娱池馆。涉江春省，渡滦秋狝。禹墙戒雕，尧茨勿剪。贵质敦素，皇风夙阐。朴异燕赵，靡始青兖。壮丽营宫，萧规终浅。明诏彰彰，仰窥何晚？云牖延瞩，露台惜产。璇题徒构，鸾书示谴。大训炜煌，昭鉴久远。警兹凡百，还淳共勉。
正月二十日谕，赏山东办差官员银三万两
海岱及淮，云构稍崇。徒摅愚忱，未窥圣衷。明明睿照，日月高穹。谁敢箕敛，窃扰三农？经营润色，力合群工。尔俸尔禄，亦等畿封。厥见则隘，厥事则同。申诫杜渐，均赉昭公。仁至义尽，衡平鉴空。顺应咸宜，皇极执中。黜华崇实，贵俭戒丰。群黎共喻，六宇从风。
同日谕，免山东缓征钱粮仓谷
维古兖州，斥卤滨海。瘠植桑麻，美乏稻蟹。神禹敷土，作十三载。阅岁四千，地形未改。岁或水旱，征烦牧宰。倚阁恩多，度支籍在。帝越鲁疆，土风亲采。诏与蠲除，宥侔作解。和 蓬蓬，甘膏洒洒。望杏瞻蒲，钱镈庤乃。吏无追呼，人歌乐恺。祝寿南山，亿龄崔嵬。
正月二十八日谕，赏山东至乍浦等处驻防满洲老人老妇
从龙旧族，国之根本。分控奥区，貔虎列屯。既建节镇，遂长子孙。长白三江，夙秉灵源。水深土厚，气淑化醇。余派流衍，庞固仍敦。鲐背鹤发，黄耈多存。北起广川，南届海门。左右异路，肃迓轩辕。礼耆有典，溥锡昭恩。仁寿之化，上际下蟠。骈罗星拱，丹极常尊。
二月初五日谕，免江南积欠，缓征钱粮漕米
薮泽奥衍，江海茹涵。水珍陆产，再稻八蚕。九州上腴，实为江南。司农岁入，七居其三。繁殖既甚，奢丽弥耽。勤惰靡齐，正供或淹。旧赋新租，符檄相参。观民伊始，渥沛和甘。金粟百万，蠲贷溥覃。户歌红女，陇抃丁男。浩浩长江，春波如蓝。愿圣人寿，如川流添。
同日谕，免江南浙江所过州县钱粮十分之三
驾龙十二，自冀徂徐。筑沙成砥，汲井灌途。眷怀父老，迎送金舆。凤艒扬舲，川路萦纡。鼓楫洪流，引缆清渠。凡厥庶民，乐事共趋。水陆虽异，瞻就无殊。北既薄赋，南亦减租。王道平平，厥数均符。棹讴竞发，响杂鸥凫。蟹舍渔汀，老稚携扶。万家歌舞，两岸画图。
二月初六日谕，赏江南浙江老民老妇
玉辇再莅，阅十五年。昔之中寿，今则华颠。鸠杖竞扶，侠路骈肩。穆穆清光，稽首瞻天。招邀邻里，挈抱曾元。某岁某月，某水某山。缕述宸游，指点从前。雨露滋荣，樗栎均延。翠盖容裔，今得再观。金缯荷赐，颁祝胪欢。行庆施惠，恺泽逾先。尚期六幸，圣算绵绵。
二月初八日谕，免江南灶户带征递缓银两
调鼎珍味，古称大夏。挹卤沧溟，管以齐霸。今则淮产，南与北亚。大贾转舶，司鹾衡价。扬徐襟带，楚越凌跨。贩鬻流通，利半天下。实则海乡，熬波代稼。爇灶鲛馆，戢形蜗舍。风潮或侵，租赋恒贳。泽恐隅向，福从天迓。四载积逋，恩纶曲赦。蜃窟獭津，万音祝华。一物不遗，大哉 化。
二月初九日谕，免江淮未缴川饷及缓征提引余利
广陵名都，繁华从古。阛阓鱼盐，楼台歌舞。户拥高资，地称沃土。匪曰多财，即称善贾。推厥蕃滋，实惟泽溥。沐德既深，劝功以补。施万报一，固亦其所。煦育天心，乃弥仁抚。蠲缓巨万，往牒未睹。譬彼芃苗，更膏阴雨。红桥莺花，竹西箫鼓。太平之象，式征丰膴。
二月初十日谕，江浙办差官员有参罚者开复，无参罚者加级
沃野赋繁，征输易玩。剧邑讼滋，狱情善变。越俗吴风，官符每万。盘错屡经，瑕瑜互见。课绩有章，考工秉宪。明诏垂慈，微劳示劝。荡涤恩骈，褒荣纶焕。东并青齐，北侔赤县。福荷三锡，例归一贯。典本观民，惠乃逮宦。拜手稽首，庶官庆抃。矢励清勤，荷天之眷。
同日谕，赏江浙办差兵丁两月钱粮
南柔北劲，各具土风。吴剑越弩，宁逮燕弓。虎符征调，劳勚则同。至其执役，均廑皇衷。捧檄星迈，鼓柁云从。晨翼青旗，宵拱紫宫。军律有常，谁敢言功？念兹奔走，廪乃从丰。准以顾役，值浮于佣。感逾挟纩，熙熙融融。四海不波，万里销烽。偕其什伍，惟效呼嵩。
二月十三日谕，广江浙学额
博士弟子，黉宫额定。夏诵春弦，比闾相应。文章渊薮，东南为盛。珠玑溢海，蕙兰被径。滋育良蕃，采撷莫罄。夏槐黄霏，春桃红靓。蕊珠增榜，弹冠交庆。烝我髦士，秋萤自映。玉尺有程，金沙或剩。问俗沛膏，育才发政。芹藻广植，薪槱叶咏。于铄令典，旁求惟圣。
二月十四日谕，恩诏后江浙军流以下减等
三宥尧仁，五刑虞象。觟䚦司直，庭坚无枉。况乃元正，湛恩滉瀁。赭衣弛钳，丹书解网。淮海迤南，幅员虽广。狴犴新牍，郡才三两。庆典式渥，复兹涤荡。城旦辍舂，戍车税鞅。向善怀新，砥瑕戒曩。俾鹰为鸠，条风嘘养。俾茅为荃，醴源滋长。至德如天，八纮同仰。
二月十五日谕，免江宁、苏州、杭州三府附郭诸县钱粮
銮辂贲临，古谓之幸。布德行庆，迈其伦等。蔡邕所述，厥义炳炳。金阊石城，开府行省。虎林建牙，越疆统领。是曰会城，郡邑莫并。华盖莅止，春迟日永。所过者化，近光附景。既驻羽卫，即侔甸井。甘澍遍滋，沃厥四境。懿筐捋桑，良耜趁杏。妇唱童歌，庆溢疃町。
二月二十八日谕，拨两淮盐课六十万协济河南
黄流九曲，挟河东赴。泛滥尧年，事由气数。维宋陈郑，仰烦圣虑。积诚默验，聿彰神祜。朝祈夕应，炳然符据。典茂翕河，念弥廑豫。租赋毕贷，兼资补助。尚以善后，恐劳黎庶。盐官榷课，诏为挹注。裒多益寡，协权中度。凋瘵咸苏，盖藏益裕。众志成防，亦孔之固。
二月三十日谕，免浙江缓征钱粮及借谷
越之逋赋，减于吴地。数有盈缩，恩无同异。山川出云，烟煴一气。天降时雨，暨则俱暨。漕司督转，云舻挽递。咨尔吴兴，负几亿计。神仓富有，兹犹一芥。其在农家，则关生事。午鼓插秧，秋塍剪穗。妇担姑舂，勤劬实备。幸荷贷除，均蒙乐利。苕霅洋洋，饮和靡既。
三月初三日谕，海塘修建石工
鹭涛翔涌，鼓荡飙轮。月躔应度，日母归神。西注浮天，左界无垠。不遏其冲，将垫越人。亲度者四，灵胥既驯。补苴罅漏，轸顾弥殷。睿谟指画，远计万春。甃石大壮，终胜积薪。硌碌荦确，不逮鱼鳞。坚障崷崒，洪波渊沦。鱼龙不作，磨铜镕银。伟哉禹绩，炳炳麟麟。
三月初六日谕，赏福建办差兵丁两月钱粮
中权统握，部伍翼分。枫岭建营，两隶浙闽。被川组练，调从越军。荷殳江国，亦有海人。舶棹跋浪，出没若神。射潮犀手，矫捷超伦。帝嘉乃艺，兼轸乃勤。水衡发帑，颁犒惟均。炎陬逖听，居杂波臣。遥瞻斗极，未迓至尊。归携明赐，示乃乡邻。榕村薜屋，同颂皇仁。
同日谕，赏福建百岁举人郭钟岳为进士及赏赉陈应腾等御书缎匹荷包
岭海耆儒，岁已累百。春草袍青，秋霜鬓白。艺圃文林，茹涵圣泽。卉木蕃庑，兹为松柏。跋涉迎銮，山程水驿。映雪年深，瞻云路获。一第邀荣，平生愿塞。宣赐其余，跽擎宝刻。璀璨佩囊，綷䌨 帛。于维昌辰，佑申龄锡。瑞应有征，非逢其适。五老飞星，允符图籍。
三月初八日谕，赏还浙江官员所捐养廉
帝省方岳，自北徂南。栋宇葺建，予值者三。湖山金碧，芳圃精蓝。迹因古昔，华匪雕劖。鸠资藻饰，为价实廉。犹虑司牧，借口以贪。欲取姑予，扰我闾阎。诏稽厥数，准计毫纤。各还其椟，如未开缄。经费所赢，余沃犹沾。圣惠则渥，圣训则严。励乃冰蘖，无负彤幨。
三月初十日谕，召试浙江诸生录用赏赉有差
赤堇上金，会稽美箭。宝丱耀晶，浮筠挺蒨。越产富珍，扶舆彩绚。灵粹天笃，滋培圣赞。川效岳修，待时乃献。泰初汇征，乾五利见。翠凤曩临，四抡厥彦。十有五载，前规式践。延恩列匦，天临辟殿。棫朴莩甲，久而桢干。拔尤者四，横经知劝。寿考作人，式赓于万。
同日谕，赏净慈寺接驾年老绅士、耆民
南服士女，竞觐光华。清跸所届，人海无涯。惟兹耆瑞，鹤发鬖髿。饮和驻颜，不借丹砂。香山洛社，矍铄相夸。国老庶老，礼所优加。自为班列，肃迓云车。天机锦段，宠渥有加。金地深严，宝坊谽谺。老人星见，晃耀青霞。无量寿佛，为散天花。祝延洪算，比恒河沙。
三月十四日谕，浙江勿尚奢华
西湖山水，词客夙夸。建炎淳熙，侈丽增加。四五百年，越俗因奢。遂令桃柳，多于桑麻。竞艳其盛，孰摘其瑕。帝省民风，非玩莺花。何尔守吏，尚导繁华。濡染弗戒，波靡奚涯。其遵彝训，无即于邪。谢尔绮纨，却尔筝琶。男耕于陌，女织于家。斫雕返朴，圣世所嘉。
三月二十三日谕，定河神封号
河行秦晋，束乎峡中。出而平原，荡潏四冲。禀承睿算，始障而东。迨其合淮，湍悍争雄。溢而夺流，倒注相攻。机宜天断，始瀹而通。圣不自圣，归诸神功。旧铭清口，新秩仪封。礼昭报祀，祭法式崇。诗颂怀柔，狩典攸隆。为民祈祐，诚本渊衷。三灵允协，万福是同。
三月二十八日谕，召试江南江西诸生录用赏赉有差
大江以南，人文所聚。两浙三吴，方轨齐骛。南金得双，化冶并铸。鸿笔颜谢，旧门陆顾。吴趋会吟，淮山奏赋。豫章名材，响然亦赴。汇合地灵，共瞻天度。鹦鹉独秀，骅骝联步。薇省同升，桂籍添注。吉士蔼蔼，腾骧皇路。旷典希逢，幸哉五遇。
四月初七日谕，保护柴塘
旧防勿彻，闻诸韩婴。成功勿毁，古义孔明。甃石为重，束刍为轻。舍旧图新，是亦人情。讵知长茭，足御奔鲸。外资保障，屹屹重城。况乃金堤，创始经营。预彻其藩，抵隙谁撄？无若颓垣，铲为夷庚。无若堕樵，掇拾畸零。虑远几先，诰诫未形。亿万斯年，波涛不惊。
蛮陬贡象颂
乾隆五十五年
韩子有言，象不可见。知在三古，八蛮未献。圣化 敷，炎荒内面。如舜格苗，异佗通汉。款塞丹垠，奉琛紫殿。香象碨 ，闻韶随抃。南雉西獒，匪云充玩。嘉乃葵忱，帝心垂眷。功茂登三，道光绥万。王会丹青，千秋炳焕。

[book_title]卷第四
折子
与陆锡熊同被恩命升授翰林院侍读，呈请奏谢折子
乾隆三十八年
窃昀等职忝绸书，学疏稽古。幸遇右文之世，瑞汇奎躔；同升典校之司，光依壁府。九重颁赉，叨承宠渥之加；七略编摩，愧乏涓埃之效。乃仰蒙我皇上俯垂天奖，特沛纶言。忽传凤诏之褒荣，惊荷龙光之拔擢。晋木天之华秩，阶转三资；换丹地之清衔，班登五品。西昆盛事，即日喧传；东观群儒，闻风鼓舞。圣主文明之治，自古所无；小臣知遇之隆，于斯为极。恩荣逾分，感激难名。伏念昀起诸谪籍，重植槐厅；锡熊拔自曹郎，许登藜阁。八砖翔步，已叨再造之仁；三馆抽毫，滥预殊常之选。何期金坡旧路，更荷隆施；玉署新除，弥沾恺泽。一时佳话，为缙绅之所争夸；千载奇逢，实梦寐之所不及。顶祝而祗深抃舞，省循而愈切兢惭。昀等惟有悉意丹铅，殚精编纂。文章报国，冀少酬高厚之恩；夙夜在公，益勉竭驽骀之力。
进呈书籍，蒙赐内府初印《佩文韵府》，呈请奏谢折子
乾隆三十九年
钦惟我皇上化阐天苞，道光地纪。宝纬聚文章之府，星蔚连珠；神霄辟著作之庭，山标群玉。九流秘简，汇学海以同归；二酉珍图，启书岩而毕露。江东旧典，全征梅赜之藏；河北遗经，遂效颜芝之献。方愧太仓之一粟，未称搜求；何期敝帚之千金，频邀锡赉。龙香宝墨，已荷宠于奎章；凤字琅函，更叨荣于壁府。光生缃帙，一时感荷殊恩；彩耀青箱，三馆共传盛事。窃惟楼名韵海，远肇唐年；编号书林，旧闻蜀国。四声隶事，自前代而已然；万卷搜奇，至圣朝而大备。人间流播，久传艺苑之珍；天上颁宣，弥长儒林之价。兼以兰台宝弆，秘在仙都；枣本初摹，贵同祖帖。墨融古漆，真文思供御之余；纸叠轻罗，是天禄藏书之副。紫霄丹地，集僚友以传观；钿轴牙签，付子孙而世守。名题云笈，一编为百代之荣；字染天香，四海只九家之本。龙光弥渥，凫藻何穷？况昀等幸际休明，叨司编纂。一经授受，偶先世之贻留；七略搜罗，本儒官之职掌。上应求书之诏，于分原当；滥居受赏之班，非情所料。恩真逾格，感倍难名。惟有努力丹黄，殚心竹素。赐书勤读，深思玉字之文；古义精研，少免金根之误。庶几久餐黄卷，或通脉望之神仙；共照青藜，速蒇琅嬛之校录。
命与陆费墀仍留文渊阁直阁事恭谢折子
乾隆□十□年
窃臣等猥以庸才，恭逢昌运。幸登册府，得执役于丹黄；叠荷纶音，遽邀荣于青紫。属彤庭之稽古，典茂麟台；遂彩笔之题名，班分豹直。花砖联步，兼官并锡以华资；薇省挥毫，带职仍标夫清秩。方愧冰衔之忝窃，莫报鸿慈；何期温綍之频加，更逾常制。位居九棘，已叨卿月之辉；路接三山，还映文星之彩。中执法参知东观，增秋宪之光荣；小宗伯并典西昆，作春官之佳话。欢忻相庆，衔感难名。臣等惟有益竭庸愚，倍勤夙夜。气节与文章并重，勉自湔修；《诗》《书》共《礼》《乐》兼司，同思敬慎。心存精白，无稍杂以二三；恩荷高深，冀仰酬于万一。
恩擢兵部侍郎仍兼文渊阁直阁事恭谢折子
乾隆四十七年
伏念臣猥以疏庸，仰蒙知遇。擢升册府，幸陪少监之班；简任兵曹，叨佐中枢之政。恩荣逾格，被雨露之偏多；报称无由，愧涓埃之莫效。自维短绠，方切悚惶；乃荷温纶，弥增光宠。俾兼官于龙学，仍入直于麟台。特于四库之中，留司玉字；遂在六卿之内，独带冰衔。实文士之至荣，为词臣所罕觏。欢愉何极，衔感难名。臣惟有勉竭驽骀，益殚葵藿。修明军纪，倍勤考校于五兵；检阅书林，速蒇编摩于七录。
命充经筵讲官恭谢折子
乾隆五十二年
伏念臣学本疏芜，性尤鲁钝。幸逢知遇，得勉效于绸书；滥荷恩荣，实多惭于稽古。再依香案，已叨簪鳌禁之毫；独带冰衔，更兼掌麟台之笈。时时颁赐，同擎翠管银罂；岁岁联吟，并到紫霄丹地。自惟驽质，殊逾分以难安；何意鸿慈，弥有加而无已。玉堂宣敕，许随崇政之班；金殿分行，得预迩英之讲。从容禁闼，瞻穆穆之天光；阐绎微言，聆洋洋之圣训。委垂锦袖，荣何异于登仙；侧侍琼筵，情倍欣于近日。况乎才承温綍，擢任容台；兹焉复沛恩膏，备员经幄。三阳之月，洪施广育之仁；六日之中，喜拜重申之命。龙光载锡，凫跃何穷？臣惟有勉竭樗材，益深葵向。遵敷言于皇极，冀稍窥六籍之微；仰不息于天行，长敬祝万年之寿。
礼部奏进御笔《太常仙蝶》诗拓本折子
乾隆五十四年
钦惟我皇上 化函三，元功育万。均沾庶品，俾各遂其生成；下逮昆虫，亦得蒙夫长养。遂有蠉飞之蝶，栖息神坛；俨如羽化之仙，翔游寿㝢。身轻不老，以食气而长存；岁久通灵，因乘时而利见。经寒坯户，方如被冻之蝇；向日倾心，忽作熙阳之燕。雕梁仰蹑，宛随姚监之花阑；锦箧高擎，似展滕王之画卷。天开紫极，喜入宸垣；春满丹毫，竟邀奎藻。化工曲肖，超百篇月露之词；道果真成，胜三食神仙之字。百年幸遇，足征至治之嘉祥；一物蒙慈，亦见太和之酝酿。珍藏礼阁，钦宝墨之亲题；宣布书林，敢贞珉之敬勒。仙衣彩翠，奇踪不数夫罗浮；天篆璘㻞，圣迹遥媲夫岣嵝。拓来万本，看风行蝶翅之碑；映彼千春，知云护龙纹之刻。
宣示《御制补咏安南战图六律并序》覆奏折子
乾隆五十四年
本月二十二日，蒙发下《补咏安南战图六律并序》，令臣等同看，并著和韵。臣等跪诵之下，窃惟圣人御宇，以兵戡乱者多矣，其威棱震叠，咸可以方行海表，无征不克。然其操纵进退之机，则莫不仰承穹昊，钦若弗违。故涿鹿之师，黄帝可戮蚩尤而必戮；洞庭之师，虞舜可歼三苗而不歼。事有不同，其为保大定功一也。
安南一事，黎维祁仰借王师，得以复国。天朝字小之义，已曲尽无遗。乃黎维祁柔懦昏庸，不能自立，实为自绝于天，无可复拯之理。是以皇上先几洞照，谕臣孙士毅振旅速旋至广南。阮惠虽因臣孙士毅稽滞班师，致部曲无知，仓皇犯顺；然大兵甫返，降表踵来，哀恳再三，惴惴然惧不获命。盖我皇上昭宣七德，圣武远扬。伊犁回部，隔越龙沙，为自古战伐所未至者。三征三克，悉隶版籍，阮惠固稔闻之；攒拉促浸负恃险阻，为自古征讨所不加者，一俘一馘，并就藁街，阮惠又稔闻之。而此次长驱冞入，转战无前，锋猬斧螳，莫能支拄。阮惠尤风声鹤唳，梦寐皆惊。自揣山川之固，必不及僧格桑与索诺木；疆宇之广，必不及达瓦齐与霍集占：傥天讨再申，势必糜碎。前车可鉴，宁不悚惶。又窃闻缅甸归诚，已恩闻汤网。私计投身归命，或可冀万一之生。其修贡叩关，实为畏威而乞命，可共睹也。然知畏威者即顺天，顺天者即理所当存。皇上体乾坤生物之心，推栽培倾覆之意。因其悔罪，允其自新，并补题《战图六章》，申明所以先征后宥之故。扈从诸臣咸已恭和，复蒙恩宣示臣嵇璜、臣彭元瑞、臣纪昀、臣孙士毅、臣李绶，荣幸莫可名言。臣等梼昧之见，虽不能窥测高深，然往复循环，共相绸绎。仰见皇上天声震耀，武备修明，运筹九天之上，而制胜万里之外；又仰见皇上心矩絜量，合符帝縡；天命天讨，一本于道之大原，均炳炳麟麟，昭如日月。若夫事机遘合，罔不协宜。此则皇上克符乎天心，故天心亦保佑乎皇上。《易》曰：“先天而天弗违，后天而奉天时。”助顺之理，灼然可见。《书》曰：“钦崇天道，永保天命。”申锡之福，尤可以操券而预期。臣等曷胜钦服，欢抃之至。
礼部恭请举行万寿圣节庆典事折子
乾隆五十五年
钦惟我皇上帱载同符，升恒久照。馨香上感，深孚眷顾之心；保佑重申，弥扩延洪之祚。兼全五福，征五代之一堂；克念八征，跻八旬之万寿。六阳行健，长斡运乎天枢；万汇熙春，咸会归乎皇极。鹓班鹭序，共殚祝嘏之忱；壤叟衢童，亦进绵龄之颂。
况轩夔之奋武，七德昭宣；兼舜羽之敷文，四方和会。南风入律，新添骠国之音；北阙称觥，并有越裳之长。岂但康强逢吉，实自古所未闻；即兹荒憬归心，亦于今为独盛。人天感悦，既溥洽其欢心；礼乐修明，宜宏昭夫庆典。
臣等详稽旧制，敬举隆仪。仿效祝于尧年，拟升歌于周雅。同抒忱悃，增圣主之鸿禧；待付编摩，传熙朝之盛事。度纪三百六十，愿同天运之常行；年逾一万八千，冀比人皇而更益。
宣示《御制石刻蒋衡书十三经于辟雍序》覆奏折子
乾隆五十六年
本月十六日，蒙发下《御制石刻蒋衡书十三经于辟雍序》，令臣嵇璜、臣纪昀阅看。臣等跪读之下，仰见文治昌明，天章纠缦。炳焉极盛，亘古无俦。窃惟道宗乎圣，圣著为经。惟六籍之昭垂，均百王之法守。历朝相袭，莫不尊崇。刊石传经，屡闻前史。然必有圣人之德者，始能契圣人之言；必有圣人之德而又在天子之位者，始能表章圣人之训。汉魏以下诸君，虽有制作，未能精善。岂非天留兹事，待圣朝而彰其盛欤？
钦惟我皇上道阐陶姚，学兼周孔。丰功伟烈，复超轶三五而有余。是以文德诞敷，勤修古制；而权衡尽善，穷极精微，则迥非古人之所能。今恭绎宸章，益知传世立教，惟五经为大法；稽古右文，惟尊经为大典。惟垂拱成功，斯文章倍焕为圣人久道之大验；又益见行健符天，精明强固。当年开九秩之日，犹殚心经术，以操化民成俗之源。无逸永年，足征亿万，实踊跃欢抃之至。臣等弇陋儒生，懵无知识。乃叨蒙宣示，得以绸绎圣谟，管窥万一，尤荣幸之至。
恩赐《御制石刻蒋衡书十三经于辟雍序》墨本恭谢折子
乾隆五十六年
钦惟我皇上道契元苞，学涵义海。仪璘久照，仰建极之敷言；奎壁交辉，验观文之成化。功齐帱载，式彰轨度于皇年；理有权衡，惟溯渊源于圣籍。鸿都麟阁，永怀稽古之忱；螺画龙书，爰示谈经之准。合如符节，遥通道脉以传心；挈若纲维，特焕天章而弁首。
窃惟孔庭删后，漆简家传；秦火焚余，珠囊代理。自汉氏西京以下，二千年递有专门；迨宋朝南渡以还，十三部勒为定本。譬诸坤舆纪地，四为海而九为州；同于斗极垂天，六在南而七在北。史绳祖旁征典故，增《信都》一帙而莫能；晁公武妄肆抨弹，删《孟子》七篇而不得。盖以折衷既定，故损益之皆非；宜其师法相承，足流传之不朽。惟是宋无完刻，缘疑邵武之书；明始全镌，亦仅汀州之板。虽北雍之重校，当时已患粗疏；即常熟之详刊，近日亦多漫漶。岂非枣梨柔脆，最易凋残，不如瑊玏坚贞，足行久远。然而熹平创造，七经阙略而未完；正始因修，三体繁芜而太杂。郑覃旧石，《唐书》夙议其乖违；孟昶新碑，晁《志》亦摘其讹异。绍兴御札，仅存《礼记》五篇；嘉祐官书，竟废《春秋》一部。岂若我皇上包罗册府，宣古义以观民；综括儒林，集大成而立制。取其广布，昔曾鸠攻木之工；期以长存，今更举斫山之役。翠珉深镂，阐明邹鲁之精微；绿字分题，补苴汉唐之罅漏。高立乎九流之上，海岳高深；夹峙乎两庑之间，图球焜耀。鼓钟镐邑，与辟雍共仰崇闳；车马岐阳，视猎碣更为典重。全删古注，是为经以解经；仰瞩宸章，佥曰圣能知圣。天地人贯通于一，义炳日星；才学识兼备其三，词成规矩。在多士得聆至教，应悟微言；知前朝皆少亲题，真为阙典。盖太昊龙图
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 10:28:59-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>