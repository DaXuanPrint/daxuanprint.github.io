<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="提要,卷一,卷二,卷三,卷四,卷五,卷六,卷七,卷八,卷九,卷十,附录,忠惠集全文在线阅读,忠惠集全文在线下载,大玄古籍书库">
<meta name="description" content="宋文别集。翟汝文撰。此书为其子翟耆年所编。《宋史·艺文志》著录为30卷,明代以来散佚不传。清代修《四库全书》自《永乐大典》各韵辑其文章重编为10卷。卷1为内制,卷2至卷4为外制,卷5为赋、表,卷6亦为表,卷7为状、札子、封事,卷8为策问、露布、序、书,卷9为启,卷10为铭、祭文、祝文。另附录《孙繁重刊翟氏分巽埋铭》,系其子翟耆年请人所作。《四库全书总目》说翟汝文“尝从苏轼、黄庭坚、曾巩游,故所为文章尚有熙宁、元祐遗风。史称其为中书舍人时,外制典雅,一时称之。盖当北宋之季,如汪藻、孙觌皆以四六著名,惟汝文能">
<title>忠惠集_翟汝文_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">忠惠集</span> <br/>
          作者： <span class="inputVal" id="bkauthor">翟汝文</span> <br/>
          朝代： <span class="inputVal" id="bkdate">宋代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">类书文集,诗文集,完结</span> <br/>
          字数： <span class="inputVal" id="bknum">[book_length]80281</span> <br/>
          说明： <span class="inputVal" id="bkdec">宋文别集。翟汝文撰。此书为其子翟耆年所编。《宋史·艺文志》著录为30卷,明代以来散佚不传。清代修《四库全书》自《永乐大典》各韵辑其文章重编为10卷。卷1为内制,卷2至卷4为外制,卷5为赋、表,卷6亦为表,卷7为状、札子、封事,卷8为策问、露布、序、书,卷9为启,卷10为铭、祭文、祝文。另附录《孙繁重刊翟氏分巽埋铭》,系其子翟耆年请人所作。《四库全书总目》说翟汝文“尝从苏轼、黄庭坚、曾巩游,故所为文章尚有熙宁、元祐遗风。史称其为中书舍人时,外制典雅,一时称之。盖当北宋之季,如汪藻、孙觌皆以四六著名,惟汝文能与之颉颃。”“今观其文大都根柢深重,措词雄健,所谓无一字无来处者庶几足以当之。非南宋表启涂饰剽掇之比,其为作者所推,非徒然也。”</span> <br/>
          封面： <span class="inputVal" id="bkimg">Z_18746.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]忠惠集
[book_author]翟汝文
[book_date]宋代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]类书文集,诗文集,完结
[book_length]80281
[book_dec]宋文别集。翟汝文撰。此书为其子翟耆年所编。《宋史·艺文志》著录为30卷,明代以来散佚不传。清代修《四库全书》自《永乐大典》各韵辑其文章重编为10卷。卷1为内制,卷2至卷4为外制,卷5为赋、表,卷6亦为表,卷7为状、札子、封事,卷8为策问、露布、序、书,卷9为启,卷10为铭、祭文、祝文。另附录《孙繁重刊翟氏分巽埋铭》,系其子翟耆年请人所作。《四库全书总目》说翟汝文“尝从苏轼、黄庭坚、曾巩游,故所为文章尚有熙宁、元祐遗风。史称其为中书舍人时,外制典雅,一时称之。盖当北宋之季,如汪藻、孙觌皆以四六著名,惟汝文能与之颉颃。”“今观其文大都根柢深重,措词雄健,所谓无一字无来处者庶几足以当之。非南宋表启涂饰剽掇之比,其为作者所推,非徒然也。”
[book_img]Z_18746.jpg


[book_title]提要
钦定四库全书　　　　集部四
提要
忠惠集十卷附录一卷　别集类三【宋】
【臣】等谨案忠惠集十卷附录一卷宋翟汝文撰汝文字公巽润州丹阳人登进士第事徽钦两朝至显谟阁学士出知越州高宗时历官参知政事以伉直忤秦桧罢归事蹟具宋史本传及孙繁所作志铭中忠惠者其殁後门人所私諡也汝文好古淹博深通篆籀尝从苏轼黄庭坚曾巩游故所为文章尚有熙宁元佑遗风史称其为中书舍人时外制典雅一时称之盖当北宋之季如汪藻孙觌皆以四六着名惟汝文能与之颉颃周必大序觌鸿庆集称中多误收汝文所作亦足见其体格之相近矣杨万里诚斋诗话引汝文左仆射制中古我先王惟图任旧人共政咸有一德克左右厥辟宅师二句以为用成语雅驯妥贴之式又引贺蔡攸除少师启中朝廷无出其右父子同升诸公二句以为截断古语补以一字而读者不觉为巧之至今观其文大都根柢深重措词雄健所谓无一字无来处者庶几足以当之非南宋表启涂饰剽掇之比其为作者所推非徒然也集乃其子耆年所编见於宋史艺文志者三十卷明以来久不复传今从永乐大典各韵中掇拾排比编为十卷以存其梗槩又汝文罢执政後尝提举洞霄宫宋史失载其事近朱彞尊撰洞霄题名记仅以李弥逊筠溪集所作制词为据系之绍兴二年且取靖康原职题曰显谟阁学士今考孙繁志铭则汝文实在绍兴七年冬以郊恩除资政殿学士提举洞霄宫彞尊未见此文故所记俱误今并以繁文附录於末亦足为考证之一助焉乾隆四十六年九月恭校上
总纂官【臣】纪昀【臣】陆锡熊【臣】孙士毅
总校官【臣】陆费墀

[book_title]卷一
钦定四库全书
忠惠集卷一　　　　　　宋　翟汝文　撰
内制
戒士大夫不为朋党诏
朕惟先王之时在位者有羔羊素丝之节故其诗曰退食自公委蛇委蛇某谓曲折而行可踪迹也其谓出公门入私门而无有外交也盖知诚身以事君为忠而岂以邀夫爵禄呜呼其何修而可以至此乎朕夕寐晨兴以稽若先王之宪以训廸在位罔以侧言乱度罔以逸欲从已躬率是道以先士大夫庶几士大夫咸以名节自励形于四方民有所视傚而还观之久未始云获也朕愍然念之岂朕躬教之辟董正于尔在官者未信欤将风俗未殄而难可遽革欤凡所为爵禄劝勉者不足以警动人欤盖先王所以励世不独以庆赏刑威为国使人於庆赏刑威之外有所愧耻而不为夫秉忠蹈义之士朕之所嘉也比周朋党朕所弗臧也顾所为拂朕之志蹈於耻辱则子大夫其无乃自弃不自好也欤书曰以公灭私民其允怀苟尽公也民怀之矣况朕於尔所欲顾有不察乎继自今其祗若朕训以既乃心尔或不从朕言其於尔躬有罚布告在位明体朕怀
赐张孝纯诏
勅孝纯卿力保孤城外抗强敌率厉将士久已踰时朕北顾轸怀无忘终食已遣李纲为宣抚使刘韐为宣抚副使又分命解潜等为制置司同济援师鼓行协力卿宜声势相倚内外合攻乘兹锐兵往御外侮明谕将士各奋忠诚爵赏之行朕无所爱
抚问河南制置使解潜诏
有勅金人俶扰汾晋宿师命卿抚临式遏乱略往殄强敌底宁朔方
抚问王并一行将佐军兵等诏
有勅卿汝等暴露冠盖跋履山川躬提偏师往定乱略特加抚问以劳旋归
赐李纲玉束带战袍金带马甲刀剑细物银绢茶烛等诏
有勅卿奋扬天威躬秉武节往殄敌衆抚宁兵师宜有宠颁以光行役
赐新除资政殿大学士中山西路安抚使詹度辞免恩命不允诏
勅詹度省所再上奏辞免资政殿大学士恩命事具悉卿以纵敌越境缓其归师引愆辞荣可谓知耻方今边陲不靖虔刘朔方命卿总戎於艰难非但洁巳而廉谨往服军事肃将天威戡强敌之分虞摅中朝之夙愤庶几孟明报殽之役追继曹沫复柯之盟苟能慷慨以立功贤於逡廵而避宠所请宜不允故兹诏示想宜知悉秋热卿比平安好遣书指不多及
赐给事中詹乂乞淮浙一小郡或在外宫观不允诏
勅詹乂省劄子奏乞除淮浙一小郡或在外宫观差遣一次事具悉贤者在位赖其仪刑岁计有余岂待勲阀而卿自讼无补志欲怀归与其辞禄而畏讥曷若受宠而思称为朕谋国於尔有辞所请宜不允故兹诏示想宜知悉
赐吏部尚书莫俦辞免兼侍讲恩命不允诏
勅莫俦省所奏辞免侍讲恩命事具悉朕询求儒学入侍燕间讲明六艺之归允赖多闻之益尔进读方册援证羣书雍容可观诵说有法朕方向意经术追迹古文庶几微言命使折衷尔其信以传信慎所阙疑令朕闻所未闻施於有政所请宜不允故兹诏示想宜知悉赐刑部尚书李弥大乞除便乡小郡或外任宫观不允诏
勅弥大省所奏欲望除便乡一小郡或外任宫观任便居住事具悉顷者强敌内侵嘉尔献策朕惟朔方重寄命尔抚师兵戎乂安疆场绥靖事既底定今其遄归顾非宠迁何以逊避所请宜不允疾速朝见供职故兹诏示想宜知悉夏热卿比平安好遣书指不多及
赐御史中丞陈过庭乞宫观不允诏
勅过庭省所上劄子奏乞除在外宫观差遣任便居住事具悉卿顷任风宪屡贡谠辞肆朕缵承复还旧物督奸为国昔闻臧孙之立言端委在朝今见叔向之遗直而幡然求去殊异所期方今议论毕陈纪纲略定思得卿重往修厥官所请宜不允仍止来请故兹诏示想宜知悉
赐知雄州郭仲荀辞免遂安军承宣使仍更转一官回授白身恩命不允诏
勅仲荀省所奏辞免遂安军承宣使仍更转一官回授白身恩命事具悉朕嘉尔扞城宠以使节增崇褒赏之典旌劝忠义之臣辞之非艰思所以称所请宜不允故兹诏示想宜知悉秋热卿比平安好遣书指不多及赐新除给事中杨时辞免恩命乞致仕不允诏
勅杨时省所奏伏望追还成命许令致仕事具悉朕起卿燕闲任以言责卿得时遇合欲践所闻擢从谏垣往莅琐闼庶几畴昔抗章伏阁之志施於今者论事批勅之间而以疾引年恳辞谢事朕意未可卿其少安所请宜不允故兹诏示想宜知悉
赐新除徽猷阁直学士杨时辞免恩命不允诏
勅杨时省所奏辞免徽猷阁直学士恩命事具悉朕闻古者崇德先耉老成人之不遗士虽引年皆耄期称道而不乱朕从尔谢事之请嘉尔为臣之终虽皤然旅力之既愆而绰然进退之余裕加命以职宠荣其归使廉耻复兴名节滋重士有矜式不亦可乎所请宜不允故兹诏示想宜知悉
赐权管干殿前司公事王宗濋辞免殿前都虞候恩命不允诏
勅宗濋省所奏辞免殿前都虞候恩命事具悉卿総齐禁旅祗护殿岩守卫京师作固王室命兹环尹以奬尔庸胡为恳辞不承朕意虽褒申伯之元舅欲同懿亲而戒祈父之不聪敢云虚受勉兹职事期於尔成所请宜不允故兹诏示想宜知悉
赐武昌军承宣使权管干侍卫步军司公事闾勍乞宫观不允诏
勅闾勍省劄子奏乞一宫观差遣事具悉师律以顺成而为臧军事以无犯而为正朕方将帅久任欲以纪律而服戎尔其威令必行使知少长之有序惟服朕训无弃尔成所请宜不允故兹诏示想宜知悉
赐新除汝州观察使曹曚辞免恩命不允诏
勅曹曚省所奏辞免汝州观察使恩命事具悉廼者加命使节属当戎行尔以世禄引嫌抗言避宠朕惟光献临朝之泽烈武佐命之勲及其子孙褒尔阀閲往服新命无为固辞所请宜不允故兹诏示想宜知悉
赐门下侍郎耿南仲辞免男延禧除太常少卿恩命不允诏
勅南仲省劄子奏辞免男延禧除太常少卿恩命事具悉朕蒐揽贤隽程其器能岂以天官而为私宠奉常之擢谁曰不然而卿以嫌力辞初无祁奚内举之意朕慎用德选宁有尹氏世卿之讥所请宜不允故兹诏示想宜知悉
赐朝奉郎试兵部尚书孙傅辞免兼侍读恩命不允诏
省所奏辞免恩命事具悉朕复尔旧物思闻嘉言虽殚储宫调护之勤而失露门进读之益故使卒业便於询谋方求胥臣之多闻允赖寛中之笃学其悉尔藴以廸朕聪所请宜不允故兹诏示想宜知悉
赐参政福建宣抚使孟庾诏
卿辍从廊庙往摠戎兵先声所临羣丑自殪虽闽粤巳定方奏凯旋而湖湘未宁犹烦夙驾勉事道路务专精神思见仪刑念山川之悠远倚成筹策赖樽俎之折冲特谕朕怀益严师律
赐福建宣抚副使韩世忠诏
卿率先戎行往遏乱略慨然忠义之奋殄此狂狡之余究观用心造次许国见危授命不以事至而辞难好功与名岂待爵赏而加劝方今底平闽越士巳策勲经略湖南兵未振旅俟卿凯旋献捷荡定有期论次前後之庸并加宠数之渥益坚用命其体至怀
赐新除端明殿学士江东路安抚大使李光再辞免恩命不允诏
勅李光省所奏再辞免恩命事具悉朕观秣陵根本之地有表里河山之固非我文武兼资之臣孰当公侯干城之任乃者辍卿帷幄为国藩翰庶几京师之蒙福将使自叶而流根而卿乃以人言过自为计朕惟谗说殄行能震朕师蒐慝服谗本诬盛德岂容小丑历诋在廷以卿自信不疑之心副朕委任责成之意益务体国无复有辞所请宜不允仍疾速起发兼程前去之任故兹诏示想宜知悉夏热卿比平安好遣书指不多及左中大夫同知枢密院事沈与求除知枢密院事制
履中微之运日有氷渊之虞念大业之难凛若芒刺之负时方右武事莫急兵乃眷枢筦之臣备宣忠力其正机庭之位增重本朝具官某学洞古今才优经济周旋万事有蓍龟先见之明夷险一心挺风雨不渝之操任国柱石作朕股肱比从真馆之游起参右府之寄宥夙夜之密命翼翼秉心赞帷幄之深谋孜孜尽节方重安危之倚式昭翊亮之忠匪进陟於鸿枢其曷副於公论朕将祗承天命以戡定祸乱所赖制胜樽俎以辉耀威灵益修我戎企是机会傥三军五兵之用可以怀徕彼九州四海之人何忧弗格副予至意厉尔壮猷
参知政事刘大中除资政殿学士知处州制
选用贤能建置辅弼欲以肃清内外图济艰危然以采之不广则难以得人任之不久则难以责効至於畏远权柄以疾为辞恳避宠名以事而解亦不得固留也具官某以劲挺之资守中庸之学沉几敏识足以有为於时同寅协恭足以不愧於昔自擢参於大政实有副於具瞻而称疾病者至於再三上印绶者至於数四朕惟眷倚之重中外则均进退之宜始终以礼是以畀括苍之旧镇加秘殿之隆名以便尔私以从尔请夫官盛任使固古人所以劝大臣之道而易禄难畜亦儒者所以为自处之常惟益究於乃心则有光於朕命
真腊国王金裒宾深明堂加恩制
门下宗祀之庆覃及万方象胥之言通於九译乃眷海隅之长屡修时事之恭其敷神休用锡尔宠大同军节度云州管内观察处置等使金紫光禄大夫检校司徒使持节云州诸军事云州刺史兼御史大夫上柱国真腊国王食邑三千四百户食实封一千四百户金裒宾深夙推诚节远有令名载驰大赂之琛入効充庭之实亦惟恃我朝廷爵秩假宠有邦用能保尔山川土田传序累世顷专将阃之任久假斋钺之华能肩乃心不失旧物朕躬祈宗祀敷佑羣黎?选季秋之辰具严三岁之享敞九筵之重屋并侑祖宗率万国之欢心奉承圭币爰因熙事之惠泽增益食赋之爰田宠尔世臣并加命数其祗敦策戒思保宠荣於戏翕受蕃禧以丕厘上帝之命大赉率土用不遗小国之臣可特授前检校司徒持节云州诸军事云州刺史充大同军节度云州管内观察处置等使兼御史大夫真腊国王加食邑五百户食实封二百户散官勲如故主者施行
占城国王杨卜麻叠明堂加恩制
朕采汶上之仪因省方而享帝授泰元之策期敛福以锡民欢忻既洽於羣神庆施遂周於四海载颁显命以建殊邦具官某气禀纯和性资忠一介南溟而有国世蒙湛露之多濡谨北面以称藩蚤识疾风之不作庭琛屡贡爵典荐加建大将之高牙视三公之极位王灵滋至侯度益恭属展采於宗祈既成熙事顾广恩於祭泽可废彞章乃增衍於爰田并倍隆於真实以侈精禋之贶以昭顺节之褒於戏崇德报功朕则靡遐遗之间向风慕义尔其坚内附之诚往对宠恩永绥厚禄
闍婆国王悉里地茶兰固野明堂加恩制
朕省方近国聿崇三岁之亲祠展采合宫咸仿九筵之往制玉帛交荐豆笾骏奔辑广礼以?成委鸿休而来假肆推庆施用轶緜区具官某性质温恭天资诚顺宅海隅而有衆自矜乐国之余向天阙以观光夙起华风之慕梯航屡至爵服载颁地虽隔於域中心每倾於日下属修元祀普洽湛恩惟显相之劳赏已加於羣后念来臣之旧泽岂间於遐方即六纛之前仪仍三槐之故秩衍之多户陪以真封并为裔土之光式广穹旻之佑於戏宠均列辟曾无内外之殊居限重溟当识朝廷之谊往绥蕃祉以永令名
节度使开府仪同三司除尚书左仆射兼中书侍郎制
古我先王惟图任旧人共政咸有一德克左右厥辟宅师格於皇天廸我高后嗟尔万方之有衆听予一人之作猷具官某为国世臣若时元老有申伯柔惠之德揉此万邦有山甫将明之忠式是百辟勲在盟府纪于太常淑旗绥章壮十乘元戎之寄绣裳赤舄兼三事大夫之仪畴论道经邦之远猷对代天理物之元宰眷兹屏翰作朕股肱遄命衮衣之归爰趋介圭之觐赉予良弼维简在上帝之心建尔上公以钦若先王之烈具瞻四海师表万民其正左辅之名往摠西台之务朕欲四方其训无竞惟人汝维庶绩咸熙允厘在位命乃保乂格於丕平使山川鬼神亦莫不宁致华夏蛮貊罔不率俾於戏欲治已久得时为难由成汤而至文王若伊尹菜朱之亲见乃齐宣之知孟氏曾管仲晏子之不为往肩乃心以辅台德
工部侍郎除节度制
朕若古有训无竞维人六军之将命卿用严师律万夫之长观政以总戎功图惟元老之猷增重师干之寄畴於常伯廸此外庸咨汝在廷听予明命具官某智涵远略文被明章有见危授命之忠不愆於素有决胜运筹之略惠可底行惟懋汝绩克简朕心肈自冬官之崇往司方岳之寄贲斋坛之旄钺具将阃之威仪受兹【阙】锡韩侯之赤舄虎符龙节荒外服之山川犀甲熊旗侈元戎之威命用光於衆有焕其容四国于蕃内以承宁於诸夏大邦维翰外以统制於殊方予欲壮形势以重国威汝惟扬声名以振邻敌腹心干城之寄公侯所以好仇先後御侮之臣昆夷所以致附式遏乱略以戒不虞於戏修方伯之职以受王嘉师殿天子之邦用成尔显德无失朕命往肩乃心

[book_title]卷二
钦定四库全书
忠惠集卷二　　　　　宋　翟汝文　撰
外制
王行可除开封府右司録制
朕用中执法以肃齐纪纲协同国是实有嘉绩然初不汝知也抑有子而材观汝所以教忠则贤矣擢汝天府之属重能以嫌自别益嘉其志升总羣掾祗服朕言
盛允开封府司户曹事制
朕惟京师衆大之居有狱市并容之寄制烦治剧自昔为难故选建司牧慎用其属尔以文无害祗服朕命钦哉
王孝开封府仪曹掾制
礼与法相须为用礼所不可者法之所禁也故伯夷用典礼以折民臯陶用刑以教祗德两者相须如是尔为掾天府掌凡礼事苟知礼矣於听讼折狱何有哉
王孚开封府司兵曹事制
天府建国之始朕肇正尹牧改制羣掾咸有所职无俾扰德尔将事肤敏无易乃选听讼折狱其傅古义钦哉朱惕开封府兵曹系开封尹王诏特荐制
大道之行人以公举昔祁奚能举善於晋称其子不为党韩献子受赵孟之举戮其仆不为过岂非公於为国而无事於姑息者乎朕询谋卿士之衆因诏言以知汝惕试之天府非特以是观汝从政亦因以是观诏所举汝勉之矣
王汝明开封工曹制
汝为吏而材使者咸以为言夫能用其长发闻於世朕固宠嘉之抑知人之难吾欲其材适於用而声中其实故复观所从政使隶天府孔子曰如有所誉其有所试汝勉之矣
李彦端陈彦修并除开封府少尹制
王畿作极四方曰衆大维京师视昔三辅实繁庶狱朕笃近举远首於兹邑近拂予志其能观政有邦尔从政克艺往陟亚尹惠养无告威制弗若离尔王明并受厥福休哉
都官郎中蔡谷除开封少尹制
朕咸和四方民罔有内外矧我甸服惟尔庶邦所瞻用慎择尹伯立政以作民孚先敷求尔多士惟尔谷耆艾好修往丞於长尔惟戒哉为天牧民非尔惟曰天牧其尚监於天显矜慎罪罚率用彞宪则惟尔克享钦哉
户部侍郎王革除开封尹制
朕惟王畿千里之广杂衆民五方之俗职於内史自昔为难非有豪杰兼人之资孰当衆大尹正之任具官某政事通明智识闳逹必能以发奸擿伏为治以保民驭吏为本豪强诛鉏则小民得职恶者勿殖则善者伸矣尔尝试於斯未究其用往服乃事以继前烈
朝请大夫阎騤除应天少尹制
朕班授政常肇初惟名实惟公师暨臣仆咸改厘位置矧天府作极四方用正尔尹牧羣掾对越於古粤陪都用协厥邑汝以政事赞乃长其易名於今兹
兵部侍郎陈彦文除显谟阁待制河南尹制
成周肇初於洛邑乃求地中惟卜宅肆我祖宗造邦以为西郊宫室宗庙罔不咸在咨择近列俾作尹於兹邑具官某延登贰卿祗若予采予欲审观政事俾尔施绩於民出试近服爰畀管钥往居留於成周旧邦其尚固封守无媿前烈
黄静广东路常平卢知原利州路常平制
先帝为力本任农之法而尤详於荒政丰则委积水旱则施舍所以权节民用而为取与其法完矣然视岁之上下察民之缓急非才识之士通达法令审於奉承则吾不以付之尔等咸以选用祗服此言
湖南常平王本除京畿路提举常平邓益京西路提举常平制
朕推哀矜恤隐之德畀於将命喻指之臣使推斯意以致斯事夫能体朕德意鲜矣昔成王之告康叔未有若汝封之心朕心朕德惟乃知以成王咨嗟勤恳如是夫能喻上所欲推以置人腹心难矣哉尔等咸朕识擢无忘训饬
又朝请郎黄静福建常平制
汝出於闽粤俾汝将事徒以汝能识民情伪知吏寛猛夫以王命督察郡国固巳荣矣而况怀绶以归郡邸持节以见关吏岂非昔人所贤而於汝谓宠乎
应安道除淮东路常平制
朕建劭农之官修水土之政为复除以惠鳏寡均地赋以寛民力有不顺成荒政毕举靡所遗矣汝以才选奉若成宪则为称职
武功大夫宋滋提举京畿路保甲兼提刑制
三代兵刑为一所谓大刑兵也今汝以武列用夫能教民技艺拳勇汝之所易而用律察於微文汝之所难也然吏道以法令为师轻重有典而师衆以顺为武必其少长有礼而後兵可用也其责不亦难乎汝慎其所易而深忧其所难则寡过矣
贾君文河北路提刑兼保甲制
朕缮修武备而寓兵於农矜慎庶狱而求生於律夫民勇而知方则易使狱以情察则民服兵与刑国之大事也汝以武选奉将使指习於旧治则易为政治兵欲严恤刑欲寛严失於急寛失於纵能审而用则罔所愆可宋滋贾君文康厚种师中王璟满志行并提点刑狱兼保甲制
国之兵刑大事所在朕惟无有骤用其民不教而战又惟无有误於庶狱不辜於戮故讲事於蒐狩教民知义哀矜於刑罚以良折狱其孰能奉将使指俾予从欲以治者乎汝以武选祗服朕训惟慎与畏庶几有济两浙路提刑周邦式江东路提刑李公年两易制
江左之地瘠其民力耕而望岁吴越之地富庶其民趋末而弥侈夫礼义生於富足疑若易治然瘠土之民劳则好义其富有不如贫之纾也唯视其俗之缓急以为赋政之寛猛於是乎严而不疵寛而不流汝等既将命矣易地而往勉服此言
叶默等江东淮南运副制
惟古王人存省诸侯粤行人掸人暨训方氏形方氏典乃职王又时廵观侯度诏赏罚朕惟今邦国若否耳目是寄实惟尔肤使汝等旧惟成人往指告於四方寛诏地恫瘝罚刑俾远不戚於朕教时乃休
荆湖北路提刑徐宅除荆湖南路运副制
昔孔子称季路果於从政可使治赋於千乘之国夫千乘诸侯之封也顾子路兼人者能之今刺史总郡国如古者十数而责成於一人之任岂不难哉然能使虽衆如寡虽远如近惟才者然後优为也汝使於四方以善最闻其服新命往底成绩
王璹除京西运使制
惟兹官师百执委任责成既久乃孚咸即尔工矧历试惟旧有劳於厥邦用嘉厥休无斁尔宣力四方正事克明乃良於行丕应朕志兹予商赉尔功懋正显秩维民绥於旧训维政事习於旧俗上下胥信时则罔艰其尔慎毖厥终往承於故武
直龙图阁梓州路运副赵遹除集贤殿修撰本路运使制
昔先王勉励在服制为德赏无敢以其作好轻用唯是车服之宠曰天命有德将实代天鉴观而与之可轻乎哉朕躬率是道以视羣臣汝将事於蜀显有丕绩秘殿之职华国之选朕非以是私汝亦非以是徒宠汝为也其思所以畀汝者
陈觉民起复陕西运使制
汝执亲之丧笃於守礼朕惟忠臣殉国之义有释哀夺情之典起汝哀疚付之漕事夫礼有适变而从宜权有反经而合道汝学於古则尝闻之矣祗服朕命以显乃亲
江东路转运副使姚孳荆湖北路转运副使孙渐两易制
古者荆州之域其川九江其赋上下其在春秋楚之建国也後世始分江湖以殊统制今尔渐以嫌自列朕惟忠臣事君无有择地而处又以礼必均劳逸不求於他使与孳易皆禹服荆州之地职贡既同厥壤惟旧所以为尔等自谋深矣其祗悉朕意务安尔职
淮南路转运副使宋康年淮南江浙荆湖制置发运副使制
惟东南贡赋漕舟自淮泗岁不时入用蠧厥载朕俾厥贡自庶邦径底於中畿饷溢予廪时乃食新尔以推择承命奉若成宪朕方盍彻以裕民乃其取赢为羡余朕弗臧乃事时则有愆惟尔廸知畏义其往省哉
直秘阁陕西路运使陈遘除直龙图阁知庆州直龙图阁知庆州侯临知延安府制
朕责成阃外之政委以方面之重欲其因事施宜以权制敌古者大夫出疆有可以专境外之义而使者受命辞之礼苟皆从中孰与任事尔等久莅疆场习知边务其亦鉴前政之失而知朕意所以付尔者矣必能伐交与谋善用筹策往悉尔心期於有成
徽猷阁待制龎恭孙知成都府制
春秋王者无外以四裔为守治世为国不师以公侯干城蠢尔戎羌藉其疆境使为外守以扞固吾圉必有干城而制其腹心载稽显庸可无异数具官某历试於外实劳厥初往城蛮方以宣王略不有御侮孰威不庭岂惟暴露经营之勤实赖抚绥安集之力锡尔延合殿於坤维尚繄壮猷以靖疆场
程邻知荆南府制
朕偃兵息民不勤远略蠢兹蛮封请吏於我率是羣丑以式王命为择贤帅绥靖其民肆余命尔往固封守夫地连巴蜀叛服不常不可觌武无使怙乱申命尔往唯安辑之不求胜也彼扰於服习将率旧德其肯自弃於恶而必为衅乎
显谟阁待制知苏州盛章知真定府制
朕惟内外股肱之郡委重二三师帅之臣苟非更变不疑谋虑有素则必临事而惧安所倚成具官某擢置侍从显有风烈畴咨夙望之已着庶几远人之信服畀尔方面为朕藩屏夫文武异用兵民异政以文绥靖以武威制非此二者将焉取斯
显谟阁直学士梁子野知河阳府制
朕於侍从之臣必试以牧民审观治行将使知朝廷诏令之意习四方宣力之事盖不学操缦不能调瑟未能制锦必将败材故历试政事考其功实将有为也具官某蚤繇阀閲践更迩服盟津之壤为股肱郡朕既处汝以近民亦将因民以观汝其以法令为师则能寡过知单州宋昇可徽猷阁待制知应天府制
商丘后帝以封阏伯武王以为商人是因始起微子肆我祖宗造邦王业之始盖与全魏洛师均倚为重朕岂轻其人哉具官某发闻於少才识肤敏爰试政事委以留钥维父维子隐然相望并践迩列更历藩服岂非朝廷之盛而搢绅之宠乎益务靖共无忘忠孝
直秘阁京西运使王璹除集贤殿修撰知平江府制
昔先王处民瘠土惟民劳乃好义罔有佚欲肆於东南浮於震泽惟吴会厥壤丰殖厥赋倍蓰民从骄奢狃於旧俗朕咨度外庸赋政以已俾咸有革心尔服我王事忱有显绩用分土南服其胥训小民式从尔政治无康好旧习惟良显哉
集贤殿修撰知郓州吴拭复龙图阁待制知河南府制
若古元侯屏卫中国为时友邦以克厥庸用能四方以无竞底於丕平朕惟二三屏翰殿我王室匪我旧人孰堪往厘具官某政事显闻有劳於历试昔践迩列其能体予德意用康小民畀尔旧物肆命尔往抚乃封其绥靖疆土以倡庶尹俾我周邦咸喜钦哉
资政殿大学士中太一宫使兼侍读邓洵武除河南府兼西京留守制
维昔三川之旧邦自周九鼎之卜宅图书所出之地风雨所交之畿而况列圣陵寝之所在原庙衣冠之所游非我旧人孰分忧顾具官某器博而用远实茂而声宏觐自洛师勉留祠馆数祈均逸於外服每秉劳谦之小心朕惟大臣中外之迭居嘉贤者进退之以礼时乃旧治式图尔居予欲宣力於四方用观赋政尔惟乃心在王室其尚告猷
新除集贤殿修撰知江寜府吕拭可改知郓州制
朕申命邦甸侯卫咸勤策戒审厥民俗土风使赋政事罔有盭政於民惟汶阳夸奢自昔利口未殄矧承粃政荐荒於厥初尔典治内史光昭前闻率乃尹正於旧为朕保厘近服肇自东原逹於表海俾咸尔蒙赖惟尔有休其能抚余嘉师
发运副使集贤殿修撰董正封知苏州制
吴俗之敝其民轻扬而奢侈机巧而趋利自昔则然维有德君子镇之以重厚济之以简素则民靡然心服不令而化尔以长者称宣力四方昔董漕事既悉其俗矣祗朕训告期尔政成
直秘阁权发遣荆南府程邻特授集贤殿修撰知桂州制
汝昔治桂林经制南服纪律着於士衆威信伸於殊俗夫戎巳畏则易怀兵已习则易使其改节制往厘旧治惟善於始者则能有终其体朝廷柔远之义益励将帅御侮之略
刑部员外郎孙羲叟除直秘阁知夔州制
朕底绥九服弗勤远略蠢兹诸蛮式我王命咨尔旧治往咸乃衆若古士制五刑典兹远人之弗率朕惟戎兵曰大刑其施惟一尔昔佐士师唯明克允庀职东观光於申命其尚训兵讲武绥靖疆场
朝请大夫韩持知卫州制
昔之君子有不忍刑罚为治其民靡然爱慕有不忍欺其长者岂非有德而後能行之以寛乎卫虽褊小其民重厚朕思得老成人临以岂弟莫如汝宜昔诗人称卫武公之德曰寛兮绰兮善戏谑兮谓其文而有礼以寛得民也汝实其言岂惟民是赖朕实嘉汝
蔡居厚知齐州制
齐古之建国其民渐於洙泗好礼而畏义尚贤而贵老可以德服不可以力胜可以静治不可以衆扰昔之为齐者以平易近民而民归之以淸浄为贵而民自定汝以循吏有闻恺悌多爱其师治道於相国而追太公之遗俗则於汝政成不劳而治
张邦昌知光州制
有民人社稷之重足以为政有庠序礼乐之教足以为学君子学道则爱人亦可以行其所闻矣汝言语政事见於已试光虽小邦民俗寛厚请问故老延见诸生因其礼俗临以恺悌则予汝嘉
显谟阁待制知郑州吕益柔除知越州制
三代要服处会稽扬州之域不及以政然昔有夏方懋肆觐羣臣於会稽地虽险远亦后省方观民所底朕敷求恺悌之士惠绥远人殿於大邦作固南服具官某寛厚有容安静不扰往喻条教究宣德泽无曰鄙远如在近甸惟民阜安乃称朕意
显谟阁待制知明州李图南除知越州制
朕惟风俗之敝重内轻外师帅近民咸不屑为政去国益远则轻弃其民故尊宠侍从之臣出为屏翰之寄以倡庶邦示不忘远具官某质厚无华木讷有常易汝近邦往临越俗因其故习临以简易使远民识侍从之体国而知朝廷之德意则予汝嘉
石公弼知襄州制
朕加惠四方监求民瘼夫能为朕推广德意惠康小民非尔庶邦之司牧欤惟左右侍从之臣知朝廷法令之本则赋政於外刚柔适中纵舍有度具官某试於淮海既习为郡尔亦知夫去其败羣如牧羊者乎以尔维扬之政施於江汉之国勉师吏道无忽吾训
给事中刘安上除徽猷阁待制知夀州制
朕垂意四方恤隐鳏寡用勤施於远民咸使得职惟厥左右近臣审喻朕志其能底绥有衆具官某率履自躬克有常德昔尔代言昭播告於庶邦匪难自口施乃政事矧兹近服若予邦甸惟尔心祗辟罔有内外其尚岂弟扰民永绥厥衆
端明殿学士知熙州林摅除知永兴军制
朕闻有室大竞内必有折冲樽俎之臣四方于宣出则为干城腹心之寄非尔旧弼孰宁我家具官某博厚而高明沉潜而刚克出疆报聘不降色辞辅政竭诚协赞帷幄朕惟咸秦西夏之屏有疆场外域之虞倚绥信臣崇简夙望庶几兼资於文武以厌未形将使畏服其威名式遏乱略增隆秘殿之职载易河湟之封繄尔外庸纾予西顾
端明殿学士正奉大夫新知永兴军林摅知应天府制
昔诗人嘉孝友之士相戒以养春秋褒臣有母遗施及其君矧我帷幄之旧方怀喜惧之极苟以诚恳可无从乎具官某秉弘毅之节蹈匪躬之故思得卿重抚临西秦而指赤心方寸之地披昔人将父之请辞意迫切览之恻然我图尔私莫如便镇其改节制往厘睢阳夫为人子能孝其父岂为人臣而不能忠其君哉
徽猷阁待制知应天府宋昇除知汝州显谟阁学士席旦知永兴军制
朕历选侍从股肱之良出为方国屏翰之寄中外践更出处迭居固未尝有三年淹也其倚重均一亦何常之有具官宋昇议论通明资识强敏易地临汝徒以尔昔为宛丘密迩疆境习其礼俗无秕政事必能以平易近民使鳏寡得职具官席旦乐於恺悌文以礼乐乃者治蜀威信显闻其以蜀政易制西夏无改乃旧抚临兵师夫为人臣宣力孰匪事君能为朕使远人绥安则为报国
端明殿学士徐处仁知颍昌府制
唐虞分岳牧於内外实政事畴咨之臣肆於成周出纳王命其在内服曰卿士乃承宁诸侯以揉庶邦在外曰方伯兹予有近臣出入中外懋显休绩民克宜之具官某宏毅有守直方不疚协陪国论造辟纳於嘉言朕应尔显德起尔燕休俾尔作固翰垣以宪方国矧昆吾旧宅之壤密迩邦甸惟乃心靡不向帝室其尚入告尔猷无替畴昔
徽猷阁待制张果除真定府路安抚使兼知成德军制
河朔天下之根本昔者禹於冀州独重其赋而常山兵赋之重为河朔根本之固维此真定密迩獯鬻谋用儒帅折冲未形具官某使於四方宣力惟旧忠以上事义不辞难方朝廷柔以大盟而疆场安於无事繄尔更历往予绥靖治兵牧民文武并用其讫尔庸以寛予顾王璟河北路沿边安抚副使刘宗道京畿路提刑兼保甲制
训兵於畿甸备边於河朔授以使指傅之戎政皆武列之选也汝自外而入其责益专审慎刑辟肃齐师旅祗服朕训以底成绩
徽猷阁待制知永兴军何述除泾原路经略安抚使知渭州制
四方无虞兵寝不试则疆场之臣参用儒者使备患於无事而厌难於未形顾非迩臣孰堪倚重具官某以儒术进用以吏事通显抚临西秦具着威信易尔节制往厘平凉夫上兵伐谋无所事战军事有礼无易纪律朕方怀柔四国不勤远略尔其谨修兵戎有备无患殿前都虞侯怀州防御使姚古特授湟州观察使侍卫亲军步军副都指挥使环庆路经略安抚使知庆州制
用公侯以制腹心足为予武执干戈以卫社稷无易老臣具官某沉靖有谋忠勇不疚习知远方之事积有扞敌之庸俾靖羌戎往固疆圉朕方责成宿将戒以戢兵汝其威重显名震於逋寇
龙神卫四厢都指挥使开州防御使刘仲武知熙州兼熙河兰湟路经略安抚使制
朕惟羌戎叛服之弗常思将帅委任之宜择必有豫备以戒不虞伐敌以谋虽本庙胜之策隶兵以武式倚方面之臣具官某沉靖有谋忠勇不疚习知远方之事积有扞敌之庸申命河湟摄固疆圉朕方责成宿将戒以息兵汝其威重显名震於逋寇
种师中湟州观察使侍卫亲军马军都指挥使制
用公侯以制腹心虽本庙略执干戈以卫社稷维尔将臣式图勲劳肆用褒显具官某积有世阀着闻边陲顾弗譓之蛮方窥新造之城壁繄尔士衆破走豺虎之羣俾我天威速如雷电之至师旅益振羣丑既俘朕惟战功曰多赏不踰月制诏大吏趣论乃勲宠升亷车畀乃旧服庶几忠力之必报以示朝廷之不忘虎臣献功古有在泮之礼太师论赏职在盟府之藏其讫尔庸尚资御侮
判登闻检院王仲端除军器少监制
昔我先王储戎器用威不若惟时罔俾衆觌用櫜弓戢戈藏於王府曰惟佳兵朕敷文德底乂制戎器曰毋忘备御惟尔恺悌笃诚图忱於德若昔垂共工弓戈竹矢肆後王典宝粤崇鼎离磬惟均令命尔若予工往蠲乃事惟明时述钦哉
刘伯容合门宣赞舍人制
汉以谒者治礼以执法者举不如仪今兼其任重矣朕惟四方观礼於中国赞谒大庭诏见九宾使觌国容非嫺辞令其孰为之汝务笃谨思所以称
汝州防御使知客省事钱愕除枢密都承旨中亮大夫赵希古知客省事左武郎朱孝庄签书东上合门制
朕惟成周侍御之臣粤虎贲小尹暨於携仆罔不秉德祗畏承弼厥辟夙夜无敢戏怠朕用昭德塞违以厥庶尹达御事用追迹於文武以尔具官某将事历年罔有逸德朕嘉乃庸无斁乃事其陟前列往践乃职曰愕尔承朕命曰希古尔典属国曰孝庄其以尔莅上合咸听朕毖无弃尔成呜呼戒哉弗慎厥初其艰有终
开封尹王诏除龙图阁直学士提举醴泉观制
古者优礼耆艾大夫致其职事於君而犹有不得谢者所以示朝廷尊贤而尚齿也具官某名臣之後尚有典刑历年之久更练衆职乃者典治内史以惠爱闻虽精明不衰而旅力则愆方当悯劳官职之事佚其筋力之礼而久於繁剧非朕所安其直延阁往莅祠馆上以称朕贵老之意下以慰尔成劳之久可
监登闻检院郑?年除直秘阁提点醴泉观制
国之宗臣佐佑帝室天厚之报必世其德嘉尔好修洵美有仪非特以见文献之自亦因以知君子之泽处尔天禄间莅祠馆譬之养材封殖以待用并事君亲岂不俱荣哉
谢彦除直秘阁提点醴泉观制
朕收俊杰以待用养耆老以厚风俗尔黄髪之良服劳於外还职尔旧益崇爵列夫老者不贵其力而称其德贤者不求於日用而有余於岁计处尔以东观之职所以示尚德齿於朝也钦哉
辟痈博士汤孝本除直秘阁提点洪州王隆观制
尔昔嘉遯光於师言朕命邦伯劝驾乃造於朝置诸师儒使士咸有矜式弗渝初志复辞厥位惟去就始终秉德不疵实能笃厚风俗律我有民其锡祉福宠尔东观之职式用荣归钦哉
茂州团练使崔仲安落致仕提举西京崇福宫制
士之致为臣者笃老而疾引年释位礼也今尔称道之言不乱而筋力之礼犹壮朕安可听其归哉然重夺尔志闵劳以事故处以祠馆使从家食上以称朕养老之意下以崇尔亷退之行忠於事君何适非报
光禄寺丞陈克致仕制
汝以疾自引致官为臣之义有去就终始之节朕惟壮而委质老而谢事可不有加秩以荣其归哉祗服新命益隆德齿
大中大夫提举亳州明道宫刘奉世除端明殿学士致仕制
委质事君匪艰於初惟进退卒用不疵其艰在终我其灼知为臣之不易保厥躬惟明哲具官某惟时耆艾向用夀考乃晦明生疢固辞厥位朕嘉尔旧人休尔有辞於逸惟尔应受显福多有历年增锡命秩粤荣初终其尚若古里居惟尔尹人祗辟
翰林学士知制诰张阁守翰林学士知制诰致仕制
仕而委质於君疾病则致为臣而去礼也朕於通籍之臣皆有以宠荣其归而况左右侍从之臣哉具官某延登近列实有昭德乃以病悴自归印绂为听其去以耆尔祉尔其务宁精神冀疾有瘳如古之贤大夫享赐金以娱父老传安车以遗子孙岂不为终始之荣哉
郑仅可通议大夫致仕制
爵人四方胥训凡厥重轻於我极朕用祗严老成人显乃爵齿矧引年释位我其敢用烦尔以政具官某实有嘉德克媚上下去就不媮无留於禄惟周人忠厚成俗曰养老作民恭先肆耆尔祉风於後以劝惟朕眷尔始终其尔亦克有终
朝奉郎王实特落致仕制
士强艾乃服官政尔谋乃逸弃日於未艾矧我先正之後惟尔载德不忝其服政事勉蹈故武光昭前闻
[集部,别集类,南宋建炎至德佑,忠惠集]

[book_title]卷三
钦定四库全书
忠惠集卷三　　　　　宋　翟汝文　撰
外制
李弥大韩敦信王彦成并除官职制
朕惟人材不可常得也得之艰则爱之至将使任重道远不敢以骤试而轻用复置之育材之地待之岁月之久朕意亦可见矣尔等以学艺显闻疏越之瑟瑚琏之器清庙之华也优游吾东观以益崇誉望
朱晋太学正制
古之有好修者使人望其容貌而化服其德至耻言细人之事而鄙吝之意不存彼乡党自好者犹然况有爵列於朝而居师儒之任率俊造已成之士岂难哉汝教人以正当必於是
李璆除国子博士制
朕建师儒崇泽宫羣学士大夫讲明道术岂其好慕古昔乐无用之空言哉将使学而後从政为我奉璋誉髦之衆如古淑问献馘之士与凡出师受成之礼於是乎在夫讲之不明尔之责也
李迈国子博士制
以善服人不若善养而人服以法为治不若择人而为法朕建学校以宾贤能崇师儒以广道术使礼义出於多士而国人有所矜式意在是矣尔等所职不同以经术用其於逹才成德皆君子所以教也
追官勒停人国子博士沈扶国子博士制
敇某士之可用者朕不以一眚而忘之也又况於以才任使而特以荐士为累哉尔行义知能有闻於衆久於使事绩效可称任非其人以坐废斥宗祀之庆覃及万方甄序厥官往惟祗服可
柴余庆国子博士制
敇某尔於为吏才敏见称会课有司当得迁位博士之选往其勉哉可
辟痈正张绰再任制
朕追古淳烈以建郊学正雅乐以造士择德艺者为师儒端委诏之使闲於干戈羽龠弦诵习吹之容而关雎之乱盈耳於以助朕长育人材不亦重乎尔职於是钦哉
宣德郎王量李熙靖辟痈学録制
师儒之官未有位着於朝也然推所闻以训迪多士率以行而人皆法式君子之学至於言行皆为人师而推以惠後之学者不亦重乎汝知任之重而思称其职勉之哉
承务郎李璆中上舍赐第除辟痈録制
汝食旧德有列於朝能策名学校以艺自奋其可与衆齿乎申固命秩以为汝宠
文林郎李侗除国子正制
汝由俊造选往莅师席夫教者使人取法於已若用法率人末矣其以道艺使人有所矜式毋俾曰夫子未出於正也钦哉
冯躬厚太常博士制
太常典朕三礼而博士汉掌故之职也朝廷有大制度诸儒有大议论咸折衷之其制定秩虽卑其任重矣汝强学不倦珍重有守其还复旧职朕方新典礼以定民志汝其参古今以时损益
太史局冬官正姚舜辅除算学博士告词
敇历数之设推天地之纪协九畴之叙汝备畴人之职王官之守也往隷上庠推所有余以贻後学
朱肱医学博士宋道方医学録制
医之来远矣其言布在方册朕患道术之不明择师承以幸学者以尔传道授业尔亦知戒夫传不习乎
将仕郎潘明仲除武学博士制
文武相须为用儒者兼资而有也然兵者贵谋而贱战文以止戈为武汝讲诵师言训导学者其可不知言哉
太学正孙元卿除舞学博士制
敇具官某古者干龠皆学於东序而狸首驺虞又皆乐师所以教国子也尔以文行简在东胶誉处盛矣推所讲明施其右学将见诸生不但习孙吴而已则朕之所以用汝也可
石思除司农簿制
养才待用有备无患肆敷求於暇豫罔不济嘉我良士简服乃职允迪於兹朕不汝遗
孙傅试中宏词除正字制
朕博求天下之俊髦程其器能唯恐失之诏有司悉举艺文以尔充赋朕既得尔於语言复欲见之行事试之册府以观践履夫言之不可以已也唯君子然後能文质相称而华实不渝尔往钦哉
王师仗等除丞寺制
昔先王使人官修其方勤思虑以名一职一日失守则为奸命用能在位者帅其训典至於子孙以世守之朕勉励庶工使朝夕克儆位着无忘职业尔等待用於时咸以才奋祗服训告朕所责成
国子博士尚佐均除秘书郎制
周人置史氏以藏上世遗书与四方之志下逮邦国咸有司籍朕大建册府集録书契以来选承学之士隶职其间将昭文物以华国也汝美秀而文善识故实赐对诵说简於朕心其处汝东观之任益使博见洽闻以茂器业
杜克库部员外郎尚瑜水部员外郎制
古之为礼者珪璋特逹而琮璧有藉器非不同所用异礼朕於人材或以语言或以政事职业虽殊处於适用之实则均也尔等讨论法令通逹治体进於大廷益信尔能六卿之属事有繁简顾非儒术不在此选行尔所职以究事君
国子博士李皓祠部员外郎太学録张汝霖工部员外郎制
昔周王左右奉璋皆得髦士鲁侯献囚与馘亦实在泮然则学校固养才待用之所从出也朕敷求隽良悉繇此选汝等久於学宫辨论经术必习夫斋明祭祀所以事鬼神与深知夫舟车器械宫室之所为矣命皓往佐宗伯汝霖冬官之属其尚观汝所学
傅墨卿主客员外郎制
朕养才以待用类能而器使观其人而後赋其职业今尔好学有闻试之吏事朕惟言语政事之殊陞尔郎选处以宾客之任庶几职清而务简若尔者可使专对而与宾客言也往服新命益究所能
降授从事郎国朝会要检阅文字陈邦光特授宣义郎除都官员外郎制
汝以学行有闻逹於朕聪犹不敢以誉进复观汝於赐对语言之间名实既信用之不疑夫言及之而不言谓之隐言不及之而言谓之躁顾於观人岂有异术哉六卿之属须以待用勉务自竭以赴事功
毕仲愈除都官员外郎制
朕钦承后帝顾享惟率吁俊髦用尊於帝凡我有命畀尔衆莫匪简在帝心曰黜弃亦惟后帝不蠲用忱鉴於兹惟德嘉尔猷好修克有令问往佐治典究观尔绩告尔滋克勤朕言艰哉天命可畏其无斁於尔躬
冯熙载除右司员外郎制
朕董正六官之职总治万几之微澄本源以清流弊振纲维以举衆目赞治凡要委於都司崇简其人将与为治非小试之也以尔学古好修言以自文已试而用人则信服必能知朕所以命尔者益究乃事同寅协恭
姚宗彦除右司员外郎制
政事之地委於二三臣者必有为属以禀承庶事肃齐纪律汝以才术预在此选唯执要以治详唯端本以齐末则於事不烦而为力者寡往钦哉
苏棫考功员外郎制
朕惟知人尧舜所难虽岳牧咸荐然犹历试而後信之不以毁誉而废其责实朕陟降在廷均率是道课吏之法纲目咸具明用功伐以诏爵赏今汝亷直不挠故命此职唯明与哲乃能宿业
葛次仲度支员外郎程固膳部员外郎制
朕於六卿之属有所考择而无所轻重皆学士大夫之选也以经术进欲其明习宪度以德厚进欲其率励风俗朕於是博观而详试之庶几得人之盛尔等咸以俊良故在此选虽出纳膳羞皆有常法然知所以命尔为难也其往践乃职副朕为官择人之意
司门员外郎郑昂驾部员外郎徐旼两易制
朕不难於与人以爵位而难於使人以器随其器而适用所以为材也汝等为事之故各易其所均此二者无易汝宜思其艰哉益勤汝守
李膺除职方员外郎制
昔者圣人知人各有能不违所长而暴其短以孟公绰优於为赵魏老而楚由于不能城麋之事故其使人也器之今汝以漕事对雍容儒术察其笃行非拨烦者职方氏掌舆地之图籍於事至简委蛇退食以崇雅望不汝劳也
蔡竑除户部员外郎制
朕於人材不自为进退惟历试以事而观其始终见贤而後用汝更践台阁既有闻矣朕岂以名誉而先功实哉爰试政事使典财赋夫智不能权轻重仁不能当取与不以为也无失朕命益观汝能
礼部员外郎黄齐除吏部员外郎职方员外郎傅宜夫礼部员外郎制
人材重轻系於国人之论议而朝廷用舍亦为风俗之隆替昔风人美德位之宜见於车服而切讥其光华无实者以明不称汝等在列尝有所试矣朕酌於民言察於誉望咸曰允哉增重命秩以为汝宠
知大宗正丞王规可司封员外郎制
朕欲在位皆有羔羊素丝之节如古之事君其委蛇曲折行可踪迹也将何术致之哉惟得修饬之士表异在廷为庶几焉察汝所守端靖不回试之中台以成朕志夫三代之所以直道而行汝尝学之矣
李邦彦吏部员外郎制
古之掌选者铨叙九流而以人物为已任进退能否而失职者无间言夫能上下相信不疑非以其人故欤汝昔为选首久莅东观察其所养岂弟不回太宰之属将以是观汝必能於法律之外有所甄别如古之君子所以为政者
蔡谷都官郎中制
汝赞治天府有能政事朕犹欲观汝於常平之政然材果可用无适不宜与其出试治民使典一路不若归治根本以及四方朕岂以其重易所轻哉其陞司寇之近属无替畴昔之治行
监察御史徐禋太学博士江固聂醇并郎官制
人材衆多无所作成则士苟以守绳墨循致爵位非使人趋赴不倦之意也朕躬御便朝蒐四方疎远之士得於进对不次而用将以竦动在位者汝等因能而任皆朕选擢非有左右称扬之素也其务称斯举无忝所知
秘书丞翁彦深除礼部郎官制
朕承命古帝制器考礼粤尊彝牺象改作匹休三王乃祠后土肇位方泽接於古帝迄用享神人交驩以妥汝我司籍克守典礼惟昔鲁史易象春秋俾周礼不斁是赖汝繇外史即命於兹其能毖於瑚簋
仓部员外郎范之才除户部郎官制
朕经制裕民维时摘山暨煮海觌乃长利庶仓沃衍国用克溢审汝惟材将命方国肆其归哉修复旧职益究汝止往底於成
尚书考功员外郎苏棫辟痈司业制
漆书藏於屋壁而学校废缺瞽师入於河海而礼乐残坏朕追复三代之烈为辟痈礼乐以造士而择道艺者以为师长其选不亦重乎汝昔尝为儒官多士信服益举尔职养才取士为朕得人则尔职举矣
承议郎虞奕除监察御史制
朕咸庶工率时朕志维时安或怠於成乃不克祗畏於简书肆求笃实之士付尔纪纲凡厥政有弗若於训臣弗协於极尔乃尽言入告无畏强御无纵诡随祗肃在廷钦哉
毛友方劭除监察御史制
朕大明赏罚具训於有位欲羣工祗迪法令既黜其文具而不以实者矣中执法之属所以为朕督制庶尤者也尔等文学论议推於荐绅其往新命谨视官邪无纵诡随朕将观尔於是
路允迪除监察御史制
朕责成在位总正名实独赖耳目之官以时督察举其勤惰能否以诏赏罚废置持国纲维助成政理不已重乎尔繇学校进朕所识拔必能体国为意其悉尔心勿枉勿挠兴於朕躬无有所隐
陆德先监察御史制
朝廷乂安人有法守则吏或狃於故常习安翫治弊实生之惟尔执法者以时为朕督察夫旷官失职不待举而见惟夫文具而实不应察之所难也汝以名节自嘉往践所闻钦哉
吏部员外郎黄齐校书郎李弥大华实蔡竑并除监察御史制
人君冕向前旒崇设外屏所以收敛聪明而不自用故以执宪为耳目之臣夫一人之身腹心焦劳於内而视听不审可乎朕中夜以思唯恐吏治不良四方之民有失职不辜子大夫学於上古通於世务其为朕察治衆职程奏显言切磋究之无忽
尚书右司员外郎冯熙载除起居郎陈邦光起居舍人制
朕惟尧言布於天下文武之政布在方册夫唐尧文武之世尚矣岂非当世史氏得其所托然欤朕躬御治朝日慎万几凡君臣相与吁俞议论与夫国之大政事典礼咸书之简策委於尔近侍之臣夫言而不文则不足行远事而不实则不足传信尔等富於问学其为朕书法不隐以诏天下後世岂非国之良史乎
朝奉大夫楼异除直秘阁制
朕博集天下之遗文以建册府益选多士之俊杰以广育才虽不以殿最责之吏事然崇以誉望就成德器亦难其人矣夫选之严则任之重而以得为荣汝以隽良既果而艺故宠汝东观之职增重师帅之选休哉
吴接直秘阁制
朕惟二三旧臣预闻熙丰政事以暨辅朕於初载体貌之不忘今元老久於事枢独以病告引年去位朕宠以帅钺畀之青社使抚临故里又重锡汝以东观之职所以荣其归而慰吾旧弼也汝得之非艰无忝乃父
九域志编修官翁彦深除秘书丞制
诗书去世古远错乱弗完然有志之士至收漆书脱简於鲁壁汲冢之余其所存微矣朕建册府裒三代之遗文齐谐所记稗官所録靡不毕集使学者益观所未见以广育材不亦华乎命尔典籍无忘所职
集贤殿修撰蒋猷除中书舍人制
若昔内史诏王生杀废置凡厥有成命载於策书佐贰冢宰兹惟重哉朕敷求俊良追复前烈具官某践修有闻笃厚以和简畀在廷修尔旧职朕用人其惟吉士慎畏巧言弗蠲於啬夫尔肩好德钦承机命兹用德选匪我求尔於辞
国子祭酒陆藴太常少卿徐敷言起居舍人王觌并除中书舍人制
朕托於兆衆之上所以鼓天下之动而见乎辞必假於能言者播四方以训诰命誓之文使之趋向有重於劝赏服四裔以威令文告之辞使之震叠有重於讨伐夫能感人於一言之间而革心於九州四海之远岂不谓大哉王言乎尔国之隽良溢於辞艺其为朕明慎典刑具载诚意岂惟朝廷以文施於诏令能行之久远惟尔儒者以文见於世用岂不荣哉
马贲大司乐制
昔舜命夔典乐百兽率舞应於击拊周官大司乐之职致鬼神祗爰及象物呜呼彼何以然哉朕正律度以谐中声祈协古始乃至大合於庭休嘉震动珍物时至七政轨度风雨咸若朕方告成以荐上帝声於清庙以扬祖宗光烈庶几追韶武之盛汝以好学博古有闻典职惟旧肆命汝为长其为朕审音以诏治忽无俾细大有踰汝亦休哉
马咸除大理少卿制
古我先王慎罚惟匹夫底厥辜五刺三宥命公卿听於槐棘既有辞於戮时乃彻乐用能象衣冠以无犯罔不秪畏朕哀矜庶狱畴寄枉直俾民不寃尔以明恕进助司寇呜呼戒哉哲人惟刑无疆之休可
开封少尹陈知质除大理少卿制
古之君子其蔽有罪五听而三刺既已情得矣又为求所以生朝夕伏念惟恐有不辜於戮或者已论涕泣而哀怜之夫其恕心若此然後可以寄枉直而民无有所侵寃朕矜慎用刑藐然嘉唐虞成周之治乃者廷尉留狱待问寖以失职故详求寛恕明察之士以副朕心得汝於政事已试矣惟良折狱非朕所贵必也无讼乃从予欲
曹调除光禄卿吏部郎中田登鸿胪少卿制
汉用九卿为近臣或典宿卫所以弥补朝廷之遗皆国之良也朕复古官仪益难其选以尔调昔为廷尉善用礼律登习於治郡能体德音并践九列往修尔职夫名器之得以人为重能服朕言则有令问
太常少卿毕渐移鸿胪少卿制
勅具官某九卿之职虽轻重繁简不同而选建卿贰皆以久历事任者为之尔服在奉常閲日滋久司宾之雅蔽自朕心往其钦承无忘励勉可
尚书库部员外郎叶劭为鸿胪少卿制
九卿之亚职任为优惟时鸿胪掌予宾客畴咨俊乂咸曰汝宜往惟钦哉毋替朕命
庄徽试太府卿制
古者九卿以为内朝臣预闻政事其爵列崇矣非我迪哲之士惇厚足以格物恺悌足以容衆克有常德其孰宜之尔久试於外还复旧列率励在服惟老成人且国有君子民之望也其体朕意践修尔职
开封府少尹李伯宗除卫尉卿制
惟六官允厘庶事分命九列秉德陪辅济示休兹矧总我屯卫作扞於王宫时余一人倚毗汝历试惟旧显有风烈聿图尔成序陟正卿今予祗命尔夙夜警戒往徇於旅肃遏奸慝若古宿卫惟贤朕倚绥於尔总统衆士钦哉
集贤殿修撰陈彦文除兵部侍郎制
三代之政兵必选於井牧将必选於卿士於赫神考追隆成周寓兵於农而用六乡师田之法还政於中台而复六卿司马之任选建材德协成治功具官某议论通明智识闳爽召登黄门改贰政典乃眷贵任莫如已试尔其典治师旅设张纪律以称神考复古之政以副予一人用旧之意
显谟阁待制陈彦文除户部侍郎制
太宰经制国用惟时司徒修厥官用赞太宰朕惟理财有政事立艺於民之中有能典朕邦计其试可哉具官某服劳有家承事不懈若金发硎乂用不刿俾尔往贰政典协德於农父凡我六卿之亚兹惟近臣民用视斆其尔导利於上下正辞初载无矜吝出纳为尔功钦哉
霍端友吏部侍郎蔡靖礼部侍郎制
我先王授政於六事咸正执秩惟天官总治典诏驭赏罚式序庶官有伦惟宗伯治神人肃恭斋明俾罔恫怨於国敷求德位惟允式时艰哉具官某祗畏无咎迪有嘉绩历年於兹序陟尔介卿惟笃厚风俗俾王室尊非特尔卿士肆用询谋师虞罔敢自择尔尚既乃心称予一人兹举
兵部侍郎潘兑除吏部侍郎制
朕惟使人必信与天下共之宜莫如法然昔之掌选者以其意进退天下士而身任其责世不以为嫌反贤於用法何哉朕敷求良士责成此意具官某邦之司直古之遗爱事朕谏列知无不言为国督奸义形於色择於久次升贰冢宰推汝爱人致於流品推尔督奸审於驭吏庶几铨综人物而士无失职
吏部侍郎姚佑除工部尚书制
朕於用人必使久次於位而能实显着德望在人衆皆曰可然後举而付之所以示位次有叙名器之难也具官某昔践谏列造膝有言周旋贰卿承命不懈朕既观汝於卜年之久得汝於衆言之公进专所职使任事典诗曰行归於周万民所望夫视其容听其言民之望也岂非克有常德而民观听服从之久乎
工部尚书郑允中除礼部尚书制
古者宗伯之职择聪明齐肃之士能知鬼神氏族之出用能顺道其欲恶享於神人使无有恫怨夫民和而神享底於嘉生则国无事矣具官某深於经术闻古人俎豆之事逹於上世知成周雅颂之乐往践所学追继前哲朕方用德以典神天汝其秉礼以秩位序无斁汝守以称朕意
刑部尚书慕容彦逢工部侍郎宇文粹中中书舍人张漴缘省试知举举人讥讪降官叙复制
朕陟降在廷进人以礼虽国之典刑不废贵近顾体貌之旧图惟始终具官某直谅多闻显有风烈忠以卫上可用为仪坐累选举亦已期矣虽用春秋责贤之法终惟孔子观过之义其宠新命还复旧物朕於驭臣不以一眚废德尔之事上必思补过为忠

[book_title]卷四
钦定四库全书
忠惠集卷四　　　　　宋　翟汝文　撰
外制
上舍出身宗室子厚子修等从事郎制
朕长育人材庶几古昔惟多士生此王国莫匪俊髦抑黎献共为帝臣助成至治矧祖宗神明之後而公族本根之亲岂无其人以副朕意汝等率循胄子之教亦列乡老之书思保令名无忘所学
勅赐上舍及第第一人陈公辅除承事郎第二第三人胡松年陈与义并从事郎制
古者司徒论俊造之士司马辨论官材所以崇养作成将与为治也朕宾兴贤能如古学校将以多君子使之在位惠赉于衆庶汝等行艺策名朕所加礼夫学之为王者事久矣其尊汝所闻
修武郎太医学正刘丕换宣教郎制
古者文事必有武备弛张唯所用之今汝从武列以执艺进而有意於章甫缝掖者肆从所请用齿缙绅其戒之哉汝无假儒衣冠而有愧於服
修武郎狄?换宣教郎系从官荐试换授制
文武异用而同道然南方之强君子居之嘉汝试言有志於学时平尙文使儒服进夫服儒衣冠必知所以俎豆之事汝勉之矣
奉圣旨雍孝闻昨上书致罹刑辟忠诚可嘉特开落过犯换授修武郎合门宣赞舍人制
朕鉴四方惟恐一夫不获自尽而况於学士大夫所尊礼者乎矜尔不辜用愆于厥身慰尔以爵秩又惟古者刑不上大夫之义易尔武列夫惟无常产而有常心惟士为能其勉之哉
光禄寺丞韩球磨勘通直郎制
课吏之法悉稽阀閲汝以岁月叙应于陟典朝则预矣亦云休哉
监在京麯院韩容转朝奉郎制
朕用爵列以为赏罚褒功庸以劝能实之士顾以与人谁毁谁誉哉汝举所职能不乏事苟应陟法则赏随之
吏部员外郎郑绦转朝散郎制
贤者奋於事功志於职业毋以爵赏为也然朕赏贤者使夫媮者有所劝勉媿耻以为贤於驭过一举而两得岂徒然哉祗奉新命益率尔常
江西运副张根起发逵斛?数多特转朝散郎制
古者爵人於朝与士共之夫尊以朝廷之爵位显於国人之观听而衆不与可乎朕明用功伐诏于有衆使赋禄者其与有辞为赏不滥而受禄者其食不浮於得无愧汝既安矣孰不汝安
户部侍郎王革磨勘朝请郎制
朕明用功伐以诏爵赏不敢遗於疎远之臣而况侍从近列显有成効者哉具官某沈靖有谋柔嘉维则含章而不耀有闻而无声擢贰邦计纲目咸举乃以岁月叙进应于陟法诗曰岂弟君子干禄岂弟夫有德君子以乐易干禄而居宠无愧於汝有焉
吏部员外郎郑绦转朝请郎制
尔以称职受宠不懈益?再加命秩申锡尔祉夫君子有劳而不伐得位而民悦易曰君子得舆民所载也於尔以之
韩蹈降授朝请郎制
朕垂意四方不遑暇食庶几小大交修同底于治尔稽违诏令曾不体国驭过之罚其可已乎
奉圣旨哲宗皇帝随龙人拱卫大夫王琮身亡其合得转官恩例特许囘授男王仲询补保义郎制
朕追述先朝凡左右逮事之臣靡有所遗虽不有年使世其禄於以劝为人後者尔实预被无忝所生
承议郎郑晖可武德郎制
古者为民干城腹心公侯之职也汝学於俎豆以儒服进而有志事功易从武列夫诗书礼乐所以为将德刑政事典礼所以为武也推汝所学勉之哉
直龙图阁提举崇禧观崔子坚特授中奉大夫夔州路常平上官合特授朝散大夫制
皇天既付中国集大命于朕躬薄海内外悉主悉臣肆兹蛮方享德举壤地归于宰旅朕惟义均臣子无尔弃置为建城守绥爰有衆上以昭德之致远越疆土于先王下以诘戎兵使无忘武备尔等经营缮构勤亦至矣其加命进职以奬尔庸
知濮州许巨卿授朝议大夫通判濮州牛平授朝奉大夫制
朕更制立法推恻隐之实加惠四方盖尝旰食矣而吏惰不蠲民听不谕夫衆不谕则法不能独信而泽不下究今尔等蠲已行之弊谕乐成之俗民便利之靡然趋向朕固所欲於汝也其加命秩使夫向公者得察于朕而视成者有愧于汝
显谟阁待制知邓州许光凝转朝散大夫制
以勲伐序陟以岁月会课所从来久矣具官某大学政事见于已试出为屏翰之寄服我股肱之郡以时褒升率用旧典夫君子先劳而後禄贤者临宠而思戒无改乃旧益修厥官
徽猷阁待制知兴仁府钱郎奉行新法有劳可通议大夫制
古为国者因民所欲而利导之使神人百物皆得其极朕为资币以权重轻民既裕矣亦惟尔吏推原德意克底成绩具官某能以岂弟不忽鳏寡奉承法令敷廸有衆夫尔既推朕之良法能显信于下而朕可无必行之赏以取信于尔乎
户部尙书刘炳磨勘制
朕有信臣能以经术备顾问以文采参诏令典册试之晟乐考协律度中声以和用之理财供亿不烦民有艺极朕知其才可用久矣今有司以岁月会课示朕不尔私也夫用能越次而举不以为重论岁虽积日累劳必应於法祗服朕训益观尔成
朝请大夫试刑部尙书慕容彦逢磨勘制
惟百辟服朕载朕省观于岁月日时乃其享与不享陟降上下俾与内外岳牧越小臣罔不咸具官某为我艺人典学于古昔司我六事显有丕绩用能奏功以时惟衆时歆若予嘉之祚尔显服其寜尔心祗勤哉用克享乃辟
右武大夫宋煇磨勘制
臣子事君报施之礼然也劳之不图报於何有稽汝功绪既协于法以示必信可无赏乎
朝奉郎田禾等磨勘制
叙进之典以示劝能毫发之劳亦不遗弃汝能举所职则赏随之
盛章磨勘制
迩臣朕所信也不必以阀阅而後见用能褒德不必以岁月而後赏抑三岁之久天道小成朕欲其政事见於已试名实加于上下然後有司以时进陟将体至公以视羣臣以尔践扬近列出殿藩服乃以善最协于陟法夫使汝之受禄其食不浮而朕之与人名器益重不亦可乎
户部郎中李令将等转官制
朕闻能理财者非不足为患昔在事者尝以乏絶有请於朝矣朕用炳疏理弊源振举纲目反以羡余悉偿旧赐人材相越岂不远哉尔等咸以智虑相与戮力其升命秩以示信赏
给事中洪彦升磨勘转官制
先王考慎名实惟车服视爵列匪以私钦承于命肆朕绍时德与庸无尔有辞蔑离于陟登贰执法显逖谗慝爰出纳朕命益祗载有成乃书伐应受兹宠朕惟服在迩列夙夜献替罔程于殿最其尙率承朕志无俾终旷
武经郎程佾等磨勘转官制
赏国之典也朕不敢以私爱而轻与亦不敢以绩微而不録汝能应叙法何爱於赏
张劝黄伯思翁彦深周颖蔡经国朱载蔡竑蒋寜祖进书转官制
朕承列圣传序惟天全付有邦陟禹之迹至于河源使吏治赋爰及出日乃诏儒臣稽考职方氏之志增益广轮之数尔等咸以博识推广旧闻岂无宠命答尔劳哉秘书少监苏桓吏部员外郎李邦彦校书郎黄齐等编修五礼新仪成迁秩制
朕继三代之统考诸儒之议制典礼以文颂声简册告成品式咸备尔等叙次亦与有劳赏国之典义不汝遗
翰林技术官等磨勘制
畴人之官虽以艺进视功之赏亦以能陟嘉汝执业服勤左右进官一列用録汝劳
武臣磨勘制
朕率励在服惟衆时应罔有佚于劝赏尔克恭乃事用多而伐往陟显列戒无终咎
医官迁转制
古者慎於流品凡执技以事上不与士为齿今汝以能自见以劳服赏从士大夫之後列於朝着不亦宠乎益务慎毖无忘所业
奉圣旨观察使曹渊御前祗应有劳特转两官回授亲侄制
朕惟忠力之臣能克勤事功以有显庸使得推其余泽以燕族党所以广恩施於下而昭劝也尔实预被毋忝爵秩
水利司官措置湖秀州圩田成推恩制
朕修水土之政导川泽之饶力本裕民於是乎在汝荒度遗利克底成绩民用丰殖不艰於岁夫赏国之典以示必信使人砥砺而乐於趋赴其可稽乎
明州鄞县丞王序越州山隂县丞蒋诚秀州华亭县丞王弗转宣教郎为陈献兴农田水利推恩制
朕廼者郡县置丞修水土之政复陂渠之旧所以力本劝农而裕民衣食之原也汝审於计议首効策谋浚导泾流灌溉民亩使岁无水旱之虞而知川泽之利赏国之典以示劝能
子弟所呈试弓马推恩制
朕亲御大庭阅汝技艺旌以爵赏昭示劝能无忘申命尙待任使
熙河奏李宪立庙推恩李构等制
昔我神考疆理西夏有信臣宪衔命疆场戮力机事实着显庸肆推余泽施及其後盖君子听皷鼙则思将帅之臣而春秋之义善善及子孙增尔爵秩称朕念功怀人之意
効用推恩制
古者设勇爵以褒武力之士故能致敌为果与以怒从师君子以为有礼加汝爵命无忘朕训
钱越服阕推恩制
朕笃于亲亲用婣睦以咸和四方汝我王室之出於亲为近既除丧矣唯是覃国之德遗汝後人哀疚如礼其可不有加秩慰汝释位之久而成朕追远之意乎中书省録事郭授卢中民为藏匿诏书降官制
稽留诏命不恭有刑尔等怀舞文之私匿已行之令附下罔上曾靡畏嫌近密若此谓疎者何黜从武选勉自修省
边功推赏制
古者有功见知则说赏不踰日则劝所以风动在位知为善之利也汝以战多躬蹈矢石策励士卒虽皷不衰夫士不难於以死勤事而朕可难於爵赏不以劝仗节乎锡尔命秩俾莅上合
孙廸等修筑黄河堤岸推赏制
朕兴河渠之役谨堤防之固使水由地中行复故道汝等奏功以时克底成绩以升命秩以示信赏
纳级推赏制
蠢兹羣丑时盗疆场汝能奋命以获首计功其锡初命以为勇爵
追赠将官制
朕於疆场之臣録勲论赏细大不遗尔以成劳中道而殒其加宠命诏尔窀穸尚食其报无愧遗烈
阵亡遗?勅
见危授命士之所重疆场之士义不旋踵以所重事国而不报焉非所以劝也加汝爵秩以报生者且以为忠义之劝
内侍何昕除尚衣奉御制
朕肇新六尚慎择左右御事其克有常庶追迹于文武尔历试惟旧能用不懈俾尔序进协于陟法典司衣服冠冕之政令慎守成宪无易纪律以称予复古治官之意钦哉
内侍童师敏除尚食奉御制
朕自家刑国必先内朝为官择人必严近习若近习者不择缙绅何观焉法以笃谨进止有度朕方训廸百工大正名实六尚之职俾尔嗣事古之言曰守道不如守官汝谨乃官守思不出位以克显庸
内侍王导除尚醖奉御制
朕用人於历试而责成於久任历试则更践者衆习知其能久任则上下相安不劳而治矧兹六尚之选慎择闺闼之臣尔奉事有年靖恭寡过已试之効左右无违申命旧服增宠于尔无使事功减於畴昔
邓洵仁尚醖奉御制
朕嘉有夏之德惟菲於饮食亦惟旨酒是恶朕用不腆於饮诰戒庶邦庶士无彝酒尔以笃谨典司乃事其深识朕意昔周人以酒正设於天官听於小宰其任重矣朕肇新六尚之选加重所职尔谨乃官守以称名实
赐内侍童贯乞罢职不允诏
朕求贤而逸於任使委任而责其成功震扬天声躬秉武节繄乃忠力纾予顾忧而每闻嘉言愿避所职尚须夏人誓表之至永底西土疆场之寜功成不居实惟尔能自挹损人实求旧无俾我不承权舆
奉圣旨内侍蓝从羲亷退畏义特除观察留後制
朕用爵禄非特以劝事功亦将以观多士所守而进退之矧乃近习之臣而有亷退之行可无崇奬以劝在位具官某事朕有年终始一节知耻畏义不妄进取朕惟古人被进之义不以退弱故有所遗陟尔亷车兼总後务岂惟好是正直介以景福於尔为得而侍御左右罔匪正人岂不为朝廷美哉
内侍陈兢奉圣旨为亷能恭恪特除寜武军节度观察留後制
爵禄之设以能试用以劳叙进虽为左右侍御之臣均用外朝缙绅之法衆皆曰可受则有名具官某律身谨廉赋事肃给朕知劳能宠以持节而不戒用励命滋益恭进专後务之寄增重诸使之齿夫恭以承命恪以守业率是懿德朕不汝遗
梁师成观察留後制
朕驭羣臣均以一德不以名誉而加功实不以近习而轻爵列审可材也然後得之所以示位次有叙而名器益崇具官某被服儒术敏而有文砥砺亷隅柔而能整始者进止有度得於践修已而劳谦用光信其忠力其畀後务以旌乃庸汝其戒哉岂惟靖共尔位朕所宠嘉抑能忠孝事君神实忻汝
内侍五人直睿思殿制
事君者能以礼承命而周旋不懈然後能相与世其令名而保有福禄故命滋益恭君子以为有後而不忘其君于其世祀宜哉具官某抑畏知义温良率礼庶几推远祗悔以致终始爵位进迁所职责任滋重盖严近之选易于见知有能者之所欲也益儆位着无忘策戒
内侍黄积除滑州刺史直睿思殿制
朕惟左右侍御之臣虽曰近习谨视外廷缙绅之士无有私昵尔以笃谨久服在列其宠州绂入备禁闼夫以内朝宿卫之亲而兼干城刺举之重其可不戒慎构思得以称休宠乎
内侍迁转制
朕慎用爵赏必计劳能昭劝臣工不遗疎逖况靖共夙夜近在阙庭而易于闻达者哉推予序陟之典宠汝祗命之勤其悉乃心勿忘所职
卫士赐官制
兵师之律自什五长以至旅由旅以至军而虎臣司之汝以果毅孔武有力祗卫殿岩进专武旅益务忠谨以称宠嘉
西番归朝首领赐官制
食土之毛孰非王臣朕均覆寰区仁不异远嘉尔慕义自归於我苟预声教若臣若子其赐尔命抚有尔衆尔尚协绥遐方以谨王略
溪峒赐官制
天下有道守在四邻汝等请吏列於王臣嘉乃慕义咸赐爵秩其率蕃落以为外御
溪峒归朝首领赐官制
朕以德怀远荒服毕臣汝实慕义可无禄赏益谨王略协绥遐方
内宰视太宰制
奉圣旨禁中嫔御作内侍省自女御已下仿尚书省太少宰六曹尚书各给诰於赫神考追隆成周肇新中台卿士之聨悉如古制未遑内官女御之政遗我後人朕厘正今名骏惠先烈将使视家如国一体相承庶几凡我有官百度维正具官某氏佩服诗礼不烦姆师周旋靖恭陟降左右予欲位次有序无旷庶官汝其夙夜在公率是懿德
副宰视少宰制
朕躬治内朝大明古训以列妃视公孤之位协相后仪以六官正卿士之聨允厘妇职用正国体以承天休乃选名族之华以为上宰之贰具官某氏淑纯有守不愆于仪夙夜奉承【阙】尔其审慎出纳以称朕复古之意谨尔正名之始
治中视门下制
朕惟周召二南之化实始国风乃建天地四时之官慎择女德矧兹纳言之职粤我御事之臣慎选淑人将与为治具官某氏德容有焕象服无譁维昔司存必有倅贰俾佐内史往承治官维朕考古治今大正名实维尔分职率属顺廸典常
内人宋氏可赠柔惠恭穆夫人制
礼有褒恤义兼哀荣凡兹左右侍御之良服勤靖恭夙夜之戒苟曰不淑必华其归具官某氏谨佩环进退之仪从礼而静循小星三五之序将事无遗今也则亡秀而不实锡尔愍册享诸隆名正位小君无愧彤史之载节以壹惠用称象服之宜
宫人钱氏奉圣旨久列嫔御特除魏国夫人制
朕褒显妇德正位小君之名增宠食封益耀副笄之服匪云虚授用畀成劳某氏专静有仪率履不越好是正直靡形宴私载嘉老成参列嫔御享尔车服序陟鱼轩之华视秩公侯允有鹊巢之福
宫人燕氏除郕国夫人制
朕备王宫六列之选慎内官九御之制若稽故常明慎选纳具官某氏德容有焕象服无譁劳谦自将率礼不越繇女御之近服陞世妇之华列锡尔上郡用光石窌之封易尔荣名序陟鱼轩之宠无忘靖恭以称休渥
宫人王氏赠蔡邾两国夫人制
女史无传妇德不辉然视其恤典情文备具考其归全哀荣终始没有遗范岂非贤哉具官某氏专静有守柔嘉维则命之不淑而不有年乃眷节惠特加殊礼锡名两国用为汤沐之封正位小君以称翟茀之服
神宗皇帝朝宫人李氏特除温国夫人制
朕追述先朝务隆孝爱凡左右逮事之臣皆列於用靡所遗矣况嫔御朝夕奉承其可忘哉汝实攀附亦既有年推朕追述之意加汝再命之宠勉自报塞无忘忠孝宫人刘氏除才人奉圣旨系明达皇后养女制
朕眷怀内助悼嫔德之遗言追厚饰终正椒极之殊典推广余泽褒崇近新以尔某氏鞠育自初柔仪允辑见闻是似懿范犹存其升令名处尔世妇之列用食旧德慰我怀人之思
宫人王氏除才人制
朕嘉风人关雎之义始於见微乃慎嫔列贯鱼之序专以德进具官某氏升闻女德之茂胄自名族之华劳谦用光率履不越往莅妇职命滋益恭载稽令名俾升世妇之选增重显秩以称象服之宜
宫人陈人除司仪制
朕允厘内御助成阃政将使陟降左右罔匪淑人用能周旋靖恭承弼厥辟惟尔令德秉心有彝其升六尚之属益勤夙夜之戒
宫人秦氏除司仪制
朕修身崇德率先内治宫闱之政具严纪律选择女士必惟其人以尔柔良自躬淑慎有仪俾尔职于内事夙夜惟谨惟尔靖恭祗廸予训
宫人章氏除英国夫人司仪制
朕惟均一之德以刑嫔御之化内外虽异爱无差等惟尔践修靖恭其参内朝命妇之制谨视外廷诸吏之职益守尔典无违朕命
宫人李氏除和国夫人充司仪制
傧赞受事以诏相礼容非娴於辞令进止有度不以为也尔靖慎好修柔而能整命尔赞谒典於官仪其肃在庭无违率礼
宫人司氏除司服制
惟王肇修人纪始於家邦以刑四海朕修身崇德率先内治宫闱之政具严纪律选建女史必惟其人某柔良自躬淑且有仪俾尔职於内事夙夜惟谨尔惟靖恭祗廸予训
宫人花氏除司服制
朕闻归妹以娣用祉帝乙之元吉后妃逮下以成君子之福履乃眷内朝允厘妇制嘉汝左右习於德容躬蹈淑女诵服彤管其升中御之选往典冠服之政益务修身以承嘉禄
宫人朱氏除建国夫人充司服制
朕肃严内朝之治以形正始之化位号虽衆选建实难以尔周旋靖恭陟降左右载稽四德之备擢升六尚之长益务率礼不愆於仪
宗女赵氏封永康郡夫人制
朕笃於亲亲用婣睦以咸和四方汝我王室之胄於亲为近况有令德以成其子其推春秋之义褒以命秩之宠
贤妃崔氏赠曾祖父制
上帝眷命我邦审厥保承唯时休嘉震动俾我昭受帝锡咸甸禹服朕用绥於庶工均受帝祉具官秉粹蹈和福祉冯厚孰屯其膏再世而盛兹用推本燕翼自源徂委锡是愍册使诏於尔有神荐祼庙室其尚亿寜尔子孙以歆於永世
曾祖母陈氏制
勅朕导迎景贶荷上帝溥临之休亲御大庭辑神禹告成之瑞益广祉福被於显幽逮其闺门爰及祖考某氏妇德淑慎母仪靖嘉燕其裔昆协正嫔则推原积善之余庆益见德厚而流光稽石窌之启封惟南土之乐国锡是典册慰其子孙可
祖母傅氏制
勅朕乃者昭受后帝之符肆陈禹锡之瑞躬以至日拜贶大庭神人宴娭光景休晏唯天地所以垂恩储祉与宗庙所以发祥流庆思以纯厘均於有位某氏能执妇道相其君子乃其元孙嗣承休绪实有嘉德光辅朕躬登崇列妃亚位坤极推原世德之祚用笃流根之仁改封大国爰正爵号其尚克享庇尔孙於无斁
母张氏制
勅皇天孚佑朕躬肆集大命震於珍物朕用推广霈泽无有幽显咸蒙祉福某氏柔惠秉德施於其躬垂裕之报委祉在下嘉尔有子为邦之媛率礼事朕进贰坤极兹余大赉锡以愍册肇新汤沐之奉慰尔劬劳之德尚其有知服我休命可
继母张氏制
勅朕闻大雅之德锡类为善春秋之义自贵者始朕昭受玄圭肆行大赉无有远迩毕蒙惠泽某氏辅佐之德以顺为正慈祥之训实启厥後维时贤妃协相内治进膺?狄之宠允有山河之象兹用推原本始以笃余庆改封大国之命视秩公侯之册尚绥尔子以奬天衷可
继母王氏制
朕於通籍之臣皆有以宠绥其父母夫孰不有濡露履霜之怀与凯风寒泉之思哉能追荣於世使有爵列则维我后妃与一二股肱信臣具位某氏躬秉彞德式是阃则苹蘩吉蠲琴瑟静好用能使尔子克有令闻享德于我其推象服之宠道扬筴祝之信改命大国使食其报
武泰军节度使叔庄妻高氏赠福国夫人制
古者命妇爵从其夫贵以其子朕立爱以奬公族褒贤以励世禄眷惟室家与有内助恤典之及可无追崇具官某氏琴瑟静好动必以礼苹藻荐祭肃而有仪相其君子以顺为正肆於始终在所惇叙易石窌之旧封载新爵号加鱼轩之美秩以极哀荣
陈泽乞封母郭氏太孺人制
勅具官某氏孝治之世相戒以养嘉尔爱子亦有母遗肆从所请爰锡命号禄实逮亲可无宠乎
陈革等母张氏封室人制
具官某昔先王班序颠毛以齿教民朕贵老达尊庶几忠厚嘉尔眉夀多历年所锡之命秩以慰子心可
[集部,别集类,南宋建炎至德佑,忠惠集]

[book_title]卷五
钦定四库全书
忠惠集卷五　　　　　　宋　翟汝文　撰赋　表
次韵张文潜龙图鸣鸡赋
唯翰音之効旦风雨晦而晨兴追警露之独鹤?鴂瘖夫先鸣羽翰照烂而成章步武差池而中程接清响於上元司东方之啓明凛然介距而峩冠低衆雌而莫敢膺方扬音其未引先拊翼而骞腾俨意气之闲暇四顾踌躇於中庭择善鸣而天假彼羣飞之何争呼出日於未宾昇层氛之澄凝促汉卫之传唱竦秦关之先惊窥幽人之未觉咿喔断而犹声守晓色於旣白啸回风之泠泠岂惟秉德之有常抑衆皆秽而独清先生嘉兹禽之妙质孕玉衡之犇星时哉依人而扰德安饮啄而飞行誓将毕愿於桑榆夫谁惮牺而伤生【春秋运斗枢曰玉衡星散为鸡】
睡乡赋
翟先生息驾于吴吴公子一日闯然奓户吊而言曰嗟来先生形影靡戾抚厚地之方洋贫无锥以自置浮大匏之濩落与木偶而安税则夫子亦拙于用矣其不可耻乎先生作而笑曰有生不耘为世幸民求田问舍是役于贫将营睡乡与化为隣盖游四方者倦矣而後乃知津焉尝试与公子共之且公子其无以语人哉嗟维睡乡弥厥疆土畴荒度于厥初创开辟于何许羲和眇其跳丸章亥失其攫步先生乐哉斯游也据梧而瞑隐几不应磊砢霜松之披照映玉山之颓锵冠佩之倒落寄逆旅于形骸肃余轸乎驾言襄神马而为服枕承蜩之曲肱坦如鼓之枵腹窈兮其蛰虫藏陆也冥兮其欲雨而云族也然後封畛届焉挈山泽于夜半揽羣嬉之百怪若举枣叶曾微蔕芥一息千返莫之留碍若夫纵意驰骋放乎山川割壤奠乎南柯从禽狩乎邯郸俪高唐之朝云聆帝都之钧天儇俄然而意适化蝴蝶而飞翰羣万生之纷纶孰与我乎控抟方是时也肘翳翳而生柳鼻汹汹其鸣雷湛清酒之犹设俨黄粱之新炊客书裙而满幅稚偷饮其方醉隘有恸于涂穷哂兴哀于多岐於是咏而言归返乎斯须宛盱衡而瞬息眺炯炯其清矑翼体倦以欠伸穆神闲而虚徐蘧蘧形开身如陨虚释然氷消涣然雾除恒若雨止云无处所犹故吾也孰宾封疆孰隣方隅维昔汗漫据其上腴轩辕极游是臻华胥尧传姑射神人所都穆王遐征与化人俱傲吏漆园微蹑其区醉乡附庸厥壤不殊彼多言以贻後世巳而方外之士跂足首涂而趋也故叔敖秉羽而甘心简子假道而朝服或触屛而烂漫或颓然而枕麯一涉其境而终焉亦近世涂民耳目者也吾闻狐死正而首丘鸟倦飞而归林目晋城而燕涕身楚病而越吟今先生虽?世故眷睡乡也顾独无心哉哀艰梗之日蹙孰云寐而无觉蚊雷汨其道里鸡唱警其边徼乱牛鬬於牀蚁压鼠壤之隣盗匪蝇声而虫飞明星晔其有曜心揺旌而反侧悠哉役乎窈窕事之殷也而醉乡胶扰矣尼父亦云遑遑周公莫予肯构抑叹凤与泣麟慨差池而涂缪文悼怀于明发予触诛于正昼陨厥性以自戕羌刺股而悬首怅焉伫而遐瞻道修阻其谁救也于是睡乡荆棘生之物鬽衅作卒投膏肓不若用逢释萌四方魂哀厉而散越下招遣夫巫阳【巫阳谓掌梦周礼释萌恶梦】翦其堙为虚厉也不亦荒哉且夫欲躁为孽志憯为兵隂阳食之遂罹天刑故畏涂而寤惊焉今先生方且疲津梁而止息复趋物之流动恶变化之狡猾神吾拙于无用悟真是于得鹿吾与若其同梦于是公子茫然有间太息曰呜呼噫嘻吾侪自拘执因与想微先生遗绪言终吾世而迷方也
代贺受降表
伏覩制诏出师问罪西羌擒首领辖正臧精布固等并青唐隆赞两国纳土乞降建西安州等皇帝御殿百官称贺者於铄王师恭行天罚执讯获丑大诘於戎兵取乱侮亡不杀之神武肃陈环列之卫昭举受俘之仪【中贺】憬彼种羌旧为汉塞属中原之云扰顾西夏之日攘弃山川于外区陷苍黎於边徼笃生上圣坐奠九躔究观舆地之图大斥河湟之境皇天旣付中国乱越我家维后克绥厥猷有指疆土孰云小丑欲事故常遣将受成选徒出狩戎车旣饬王征有闻以无声猾贼就擒天网虽疎而不漏绥厥士女取彼凶残旣戡定以毕来曰旋归而振旅辟雍献馘遹覩在泮之虎臣晟乐告成大合凯旋之金奏然而震威以明伐叛宥罪以广好生终从蛮隶之归爰贷藁街之戮恭惟皇帝陛下日跻睿圣天锡智谋绎兹先後之迷制乃短长之命其谁狡衆敢拒大邦以万民惟正之供用设都于禹之绩凡四方有辞于罚唯简在上帝之心虽曰示威岂其觌武卒裕陵之伐成宁考之图功荐清庙之勲在武丁之孙子是惟无竞畴有不承臣等虽云机政之闻?预理戎之略案图积石巳穷汉使于河源布度明堂复继周书之王会
贺收复湟鄯表
待时而动张训练之车徒不战屈人收昄章之土宇是伐是肆于理于疆雷霆先声狐鼠落胆【中贺】窃以湟中故地蚤为禹迹之山川鄯部遗民久望汉天之日月顷宵人之蹙国割越壤以饵贪将士惊嗟乾坤震怒武王执竞诏陈师鞠旅而行徐方不囘皆弃甲曳兵而走讋怒螳而请命奋虓虎以旋归绍圣拓边崇宁复古恭惟皇帝恭行天罚用遏蛮方闻盛德而来臣自生民而未有一月三捷荡荡乎无能名四海九州欣欣然有喜色臣远叨郡寄莫缀班聨葱岭金城不日在广轮之数太山玉牒何时修封禅之书
天宁节贺表
永命有邦继成上帝乘六龙而在御肇兴出震之符照四方而继明於赫重离之运【中贺】窃以皇天旣付中国维后克绥厥猷下武维周必有继文之世生商立子荐膺长发之祥仰神圣之诞弥拥天休之震动璿源隤祉应电枢星渚之期川渎効珍有温洛荥河之贶至仁及於行苇漏泽浃於渊泉顾讴歌狱讼之归见车马羽旄之美铸金九牧兆基卜世之长授筴泰元孚佑历年之永神祗享德兆庶与能方百嘉之备来底羣心之率吁天寿平格属当良月之盈民怀有仁永如冬日之爱恭惟陛下储神昭旷受命穆清祖考燕於盈成穹旻助其信顺臣等欣逢震夙深预荣怀纪斯干占梦之祥乃安斯寝受天保宜民之禄以莫不增
代贺进筑安化三州表
伏覩广南西路奏黔南收复安化三州幅员三万余里又湖南湖北并夔州路各奏诸处溪峒纳土愿为王民各幅员数千里者王灵被远总重译於百蛮舆地开荒轶神州之九县历古初而眇觌咸书契之未闻【中贺】窃以四裔不宾虽虞舜犹忧於猾夏五材并用自黄帝不能以去兵岂有戢干戈以靖民而能受冠带於殊俗书文通被风雨忻沾际天所临如水就下氐羌远遁旣彻河源之初西南外区复穷日入之所蠢兹裔土逖矣黔中旷历世之不臣悉籍疆而请吏緜十数州之封域极三万里之广轮混中原风气之殊当天下舆图之半从其羣丑同我太平未尝施寸兵尺铁之威不烦遣单车一介之使盖春秋称王者大一统尽厥怀来故寰海闻中国有至仁靡然内向恭惟皇帝陛下恩覃庶物道贯两仪礼乐备明人祗悦豫珍符锡羡上帝居歆河渎澄流百神受职乃眷怀生之类不烦已日之孚用能越疆土于先王笃前人之成烈徧六服羣辟之承德不距朕行顾万邦黎献之为臣敢越厥志臣等猥陪机政莫预訏谟仰惟声教之敷於赫圣神之运布昭庆泽举安南都护之觞诞受徽称建中天可汗之号
代谢赐玉带表
锡光华之垂带荣耀荐绅使佩服于广庭恩踰故实迫承威命不获愚衷外畏僭差中虞陨越【中谢】窃以铄王师于荒裔肇自圣神穷汉使于河源尽还疆土遏彼旌旃之指举无旬日之淹皆禀睿谋克成远略而臣发踪指示滥陪帷幄之筹饮至策勲具膺仪物之贶粲然宝玉贲以身章虽云车服之在廷本于稽古实惧匹夫之怀璧敢以越乡徒荷解衣之恩实怀致寇之惧恭惟皇帝陛下念功惟笃懋赏不违宁捐车服之荣以起臣邻之志用光于衆有焕其躯敢不仰体上心力熙帝载比介圭作宝之锡虽曰殊私怀赤芾不称之讥祗为忧惧
谢除中书舍人表
臣某言伏奉制命除臣通直郎试中书舍人仍改赐章服者代言辞掖司内史之赞书持槖近班缀甘泉之法从搢绅所重翰墨为荣岂谓臣愚亦蒙试可【中谢】恭以神圣独御鉴临万方必有训诰誓命之文大敷羣听用能礼乐征伐之出咸仰王明唯兹辞令之臣特重典刑之任格于兆衆以达圣心使四方咨嗟而耸闻百世警动而兴起昔尧言布天下之广由传诵以至今周书诰羣下之详以烦悉而行远岂臣么麽所可使令恭惟皇帝陛下有帝尧之文章躬神禹之律度以天纵多能之将圣而羣臣莫望于清光乃以创残之余猥庆润色之选昭囘云汉之在上光景毕陈绘画乾坤之为容迂愚已甚况臣自罹谴逐内积忧伤心则不强身其余几然而见知於欲治之主所遇者难得之时臣敢不洒濯其衷明慎所职体训辞之深厚期配昔人师雅颂之温纯以章洪烈
齐州到任谢表
臣某言昨蒙恩除中书舍人以言章罢职与郡除显谟阁待制知襄州续奉圣旨改差知齐州已於某月日到任者烦言倾骇谁与辨明上圣恫矜独垂恩宥终仍内阁之职复畀济南之麾陨涕自惟寄言无所伏念臣偶缘愚直误简圣衷本期尽力於见知庶以立名於不朽累然窃喜欲践所闻而臣名实未加颠危已至孤立少与不虑周身之防羣疑横生卒成擢发之罪以侵寃而当衆口顾恐惧而怀百忧唯虞议论之中伤欲倾志意而何暇人谁无过唯好洁则易污事在难明虽有言而不信仰辜睿鉴俯愧初心诚幸退藏或能解免残骸无日惧为积毁之所消许国未期遽恐賫志而先没终怜末路上赖至仁以尝奉帷幄之近严不忍夺民社之忧寄衔恩刻骨独抱孤忠毕命余生何能报称此盖伏遇皇帝陛下知人则哲御衆以寛愍臣谋已之阔?矜臣慕君之慤至少囘畴昔之眷与特示始终之保全先日以前旣难退悔半生之後犹可改为然臣忧患之余摧伤巳甚心游湖海虽志於首丘命寄庖厨敢期於择音哀明时之弃物犹托命於所天覆露微生巳费乾坤之洪度照临危悃尚希日月之容光
唐州到任表
臣某言昨蒙恩除知齐州已到任再列言章奉圣旨贬直龙图阁知唐州已於某月日到任者上圣宅衷意曲全於旧物羣疑积毁使自絶於明时终荷寛恩止从夺职忧心欲叙危涕先倾【中谢】伏念臣本自湮微不求闻达顷尘帷幄之近深受圣神之知而臣但知委质以事君不悟入朝之见嫉烦言倾覆中道弃捐乃以下流而当衆口如几上之余肉一委命於怨讐在穽中而乞怜独求哀於君父况从窜谪已属摧残重烦圣度之优容益愧平生之名义至仁在上旣反本穷则呼天累臣何言唯泣尽继之以血独杀身而灭耻则谗口之自消恭惟皇帝陛下矜其戅愚察其排?特开三面之祝网不忍一夫之向隅然臣涉世孤危禀生穷薄本缘叨窃横被於人言屡致漂流莫容於躯命深惟古人去国之念以彼贤者出昼之难况臣夙荷眷怜未忘记识幸囘天日之照少假桑榆之收虽滞留於周南尚犹汉史眷弃逐於楚国岂无秦声伤忧患之再罹去朝宗之益远江湖永隔莫望属车之尘体骨安归未知税驾之所
唐州罢任除宫观表
臣某言蒙恩差知唐州以到任谢表自辩致言者再论列奉圣旨落职管勾南京鸿庆宫者狂愚昧死不知自口之莠言罪戾招辜旋复转喉而触讳荷从寛之睿圣屈抵罪之常刑尚畀宫祠许从家食横恩难得泣涕何追【中谢】伏念臣动旣近危愚而怯死向者前愆未洗重劾继随薾然性命之微当此雷霆之谴而臣私忧过计谓将伏质以见诛大声疾呼徒欲叫阍而哀吁不知宰木之已拱岂暇成章之所裁触冒上闻冀逃余戮祈天请命自沥血以书词失路冥行已羇魂之去干敢期恩宥但夺守符书马不全事虽缘於谬误放麑得过中本自於拙诚此盖伏遇皇帝陛下大度包荒至仁善贷特容妄发知汲黯之戅愚内恕小臣赦朱云之狂直然臣空怀报国莫效危衷忧患失其本心筋力疲於奔命自伤积衅戴盆何以望天苟幸余生投林岂其择木虽云衆怒独赖圣慈敢不祗慎悔尤深畏首尾顾持身之如陨虽曲木以自惊齰舌悟非巳痛斯言之玷刻心省咎尚怜尊足之存
陈州到任表
名已挂於刑书罪犹汚於削牍偷生视息苟逃不肖之身怀痛吁嗟无复自新之路忽从散地遽佩左符猥荷愍怜益深惩创【中谢】伏念臣顷繇孤进获望末光曾无半面之交安有游谈之助胁肩累足唯恐蹈於悔尤弹冠振衣不自知其狷介而愚衷未获巳致人言圣度隆寛自罹天罚况蒙霜露之疾重以积忧恐辜狗马之心卒然不报敢图临照深亮悃诚以为小物之何诛不以一眚而终废顾怜魂魄之九逝复冀生还方将沐浴而三熏渐为人齿叨恩晩节负念前愆此盖伏遇皇帝陛下恭已览观宅心仁恕矜臣居下流而归衆毁岂不爱身知臣操心危则虑患深或能寡过复其故号优以近邦解网泣辜旣已荷恩慈之深厚坐薪尝胆以明复玷缺之艰难
贺元会表
法坐端临懋讲初元之会禁庭肃设并造大昕之朝折俎均慈康衢溢喜【中贺】窃以六年考五服之制度虽本周书三朝受万国之贡珍实循汉法盖体一元统绍之美以识百辟享上之诚宜在昌朝克修令典恭惟陛下绍休累圣席庆丛灵道枢得乎环中德泽施乎方外盛礼兴乐与三代以同风执贽奉琛知九州之共贯因归事于宰胙遂辨等于司仪爰垂嗣岁之兴乃正当阳之御陈百僚而赞羣后胪句交传尊中国而服外蕃威容兼备臣滥驰使驿久去帝阍称寿觞之九行想闻鳌拚阅庭实之千品阻缀鳬趋
又
清台纪候载临七始之朝路寝颁常丕讲三朝之会惠均黎献庆浃寰区【中贺】窃以辑五瑞于虞庭止称羣后辨九仪于周室爰及诸侯盖将受万国之朝因以上四方之计欲稽本始宜在端元恭惟陛下凝命紫清匹休黄序爱育万物则仁行如春临照百官则德进乎日故极舟车之所至皆奉琛贡以攸归乃究皇仪聿宣帝泽庭实旅百肃正宁之胪传陛戟百重壮周庐之羽卫威容备举物采彰明遂修旷古之阙文以续累朝之盛典臣缪当支郡方达周行目想云霄犹纪钧天之九奏身居湖海阻陪嵩岳之三呼
谢赐历日表
命羲和以历象推本天元颁正朔於明堂肇修人纪着为丕式宠曁庶邦恭惟皇帝陛下顺考九畴总齐七政因隂阳以统天地协用其中成变化而行鬼神弗踰於数乃诏畴人之职预成告朔之文臣叨被守符跪膺赐诏务农重谷仰钦授於人时利用厚生顾何知於帝力
又
协修尧历遵用夏时正朔所加寰瀛同禀春秋之大一统先言王而後春政事之有常刑不及时者无赦以前民用岂曰虚文恭惟皇帝陛下顺考天元稽参辰纬在璇玑以齐七政寒暑弗差调玉烛以和四时风雨咸若乃先颁授以谨初常敢不推广圣心务勤农事震雷出滞知劝相之有期流火授衣识艰难之所致
代辞太师表
罪衅余生偶未填於沟壑桑榆晚景方待尽於山林已荷寛慈敢期非望仰祈天日若蹈渊氷伏念臣顷昧和羮自贻覆餗蹈风波可畏之险干观阙必行之诛上赖至仁苟延残息追愆尤於旣往思报効之无从岂以颓龄重汚华爵皇帝陛下念其陪辅初政早依日月之末光记其绍述首陈猥蒙菅蒯之代匮纶言诞告首领生归顾臣未知踪迹之所安敢私名器而为宠陈情逾迫沥恳自归皇帝陛下圣度兼容天慈委照增光文考之先志迄用有成顾念元丰之旧臣所存无几特缘畴昔明示始终然臣昨致颠危重繇满损矧引年所以谢事乃忝师臣纳禄所以辞荣尚仍廪赐伏望许从散秩退复旧栖收已涣之误恩再完晚节假未嗟之耋齿犹乐圣时
代谢拜太师表
号布明廷宠仍旧秩赐还垂召深荷解衣之恩俟驾不遑盖愧悬车之义迫承威命不获恳辞伏念臣顷预政机偶承人乏老将至而耄及福巳过而灾生孤立一身当衆人之仇怨诋訿万口积羣议之沸腾向非上圣之保全久矣烦言之颠覆辜恩晩节逼钟漏之将残没齿余年皆君父之所赐敢图罪衅犹被记怜恩加尹氏之名居近阙门之外仍还旧第之赐以慰菟裘之营此盖伏遇皇帝陛下恭已览观宅心仁恕谓臣游谈侍从昔尝遭遇於先朝悯臣受命驰驱首陈绍述於初政顾收迟暮不忍弃捐然臣忧患熏心衰残积疢虽筋骸之巳朽所欲怀安顾齿髪之未埋尚存丹赤
代谢赐第表
引咎乞骸已荷训辞之深厚赐休就舍复叨夏屋之帡幪愈惧颠隮不遑宁处【中谢】伏念臣昨辜器使久赞事机弗胜柱石之强无益陛亷之峻圣谋独断徒陪侍於幄中积毁所消宁终全於牖下深忧折栋之挠更冒剥庐之讥皇帝陛下加意庶工愍怜旧物东隅虽失将责効於桑榆敝盖获埋犹不忘於犬马宠赐宁宇使得庇身而臣衰病交侵泯亡无日阖门省过易箦念忠顾忧患之余生未知死所尚精诚之忧国何以家为
贺日有戴承表
维皇天佑于一德罔有二三维大人照于四方丽乎中正【中贺】臣闻日为君表同厥照临天应人为托象类应於赫戴承之效祉独为震耀之纯休日戴以昭上圣之寖昌日承以着羣臣之丕享有能得一已谓殊尤况尝旷世而莫闻岂有同时而并见恭惟皇帝陛下总齐七政躬抚五辰乃者休气被于玄圭之告成正阳交于朔日而不蚀伟兹垂象弥极显融昭穹昊之眷怀慰苍黔之瞻仰隂云解駮方抱珥以扬晖隆景晏温爰再中而协瑞臣等偶承人乏莫代天工仰观受命之符有格上天之载衆非后何戴率倾就望之心无不尔或承永怀畏爱之德
辞免同修哲宗皇帝国史表
右臣今月十八日准东上合门告报巳降勅命差同修国史闻命失措心志惶惑恭以哲宗皇帝临御天下十有六年虽继志述事推本神考而光明勲烈对越天地乃至张皇神武以开斥境土屏黜奸慝以收还威柄四裔畏威多士秉德当择良史书之简策发扬後世而猥以微臣参预大典伏念臣资性椎钝学术荒浅深惧体制不文叙次失纪虽仰贪恩荣思欲自効而内惧微眇实非所敢後虽诛戮不足赎罪所有勅命未敢祗受谨録奏闻
贺燕乐成表
乐正雅颂聿求三代之遗声幽赞神明绪正八音之从律燕享在御均节告和震是休嘉应于击拊窃以咸韶旣隐郑卫肆行逮更俗乐之繁兴无复先王之遗制圣神有造兆衆与能究观小大之夺伦绍复古始之淳烈告成大武侈天地同和之休嘉与庶工作君臣相悦之乐维时一德克享俾尔好君何尤笋簴在庭工师咸列谐金石於备奏合匏土以成文戎蛮纵观父老叹息吾王庶几无疾病喜闻钟鼓之音嘉宾孔昭以德音用湛琴瑟之燕恭惟皇帝陛下独参化育丕冒范围瑞命荐臻嘉生繁祉具播律吕以绥神人虽云数合而声谐本始人和而气应臣等粗窥制作获遇殊尤方诵恤民之深乃冒和戎之赐徵季札观周乐之义论次国风慕考甫咏商颂之余显扬君德
谢幸新省赐手诏表
轩卫按行觐威顔於咫尺尧言诞布奉温诏之丁宁拜赐预荣窥文知惧【中谢】昔我先帝董正治官传祚圣神增光遗烈深惟万事之本允系六卿之聨属华省之告成载临天步嘉羣工之在列骏发德音河洛垂文典谟俪训谕以追惟先志之重戒以训迪尔心之详凡我有官无常安息警于庶位孰不革心播告万方信雷风之鼓舞章明百世烂云汉之昭囘恭惟皇帝陛下恭已向明自躬作古包举六艺羣臣莫望於清光忧勤万几百姓何知於帝力臣敢不勉思职业恭佩训词竭犬马之愚衷勉桑榆之暮齿震风凌雨虽怀贺厦之诚挠栋折榱深惧剥庐之刺
贺夏祭礼成表
肇禋吉土涓日至之休成昭格柔祗报坤元之博厚允应并贶丕显顾怀【中贺】窃以求象类於隂阳至明察於天地三代受命具严肆祀之常两汉卜郊乃有合祛之礼洪惟永裕骏发德音构上圣之勃兴体六经而制作交灵心於底豫允答资生伸母事之至诚聿崇亲飨舞咸池以合晟乐饬斋辂以建太常阶陛两成合于耦数尊罍异制体厥含章裒对百神因崇丘於方泽作为六器奠嘉玉之黄琮用能风雨弗迷星纬咸叙充嘉气於重宇烛荧光於向辰神人以和祖考咸喜荐祭如在毕珪币瘗埋之仪肸蠁来临致丘陵臝介之物恭惟皇帝陛下钦承骏命祗奕诒谋蒐举千载之阙遗折衷诸儒之稽考断自睿意发挥祲容臣等预觌斋明叨陪陟降率时昭考辑旷世之弥文於赫汤孙继自今而作古
贺瑞木表
伏覩苏州进瑞木有自然成文大吉二字奉圣旨送史馆许进表称贺者皇天眷命彰锡羡之珍符协气嘉生挺含章之瑞木导迎景贶明告寿昌非天私我有邦惟圣克肖其德【中贺】臣闻成王作命得嘉禾异亩之祥武帝升歌有灵芝九茎之产眇微至陋习见为常然犹纪瑞改元荐功崇德恭惟皇帝陛下道参乾坤福浸渊泉发为休嘉写之琬琰瞻就同於云日协德尧天声教暨於朔南告成禹瑞所以搢圭路寝光景晏温肆眚绵区风雨时若盖山川享德咸贡祥而効珍虽木石无情亦具文而见意仰窥象画追迹泰元孚佑圣躬函蒙多祉示一人之庆据大有於域中受三神之厘同元吉於帝乙臣等叨陪兴运曾乏远猷观植物之应期备诸福而毕至敢忘归美窃効对扬信顺尚贤识大有天人之助羣黎徧德诵天保福禄之宜
贺临华门生芝草表
圣德升闻膺上帝博临之贶天休震动非人力所致之符乃眷华芝肇兴禁籞一人有庆百姓与能【中贺】恭惟皇帝陛下裁成两仪化育万彚德及草木无行苇践履之伤仁如驺虞有庶类蕃殖之盛唯时珍物委质太和揭阊阖之穹崇示圣神之休证发祥隤祉荐敷三秀之荣明目达聪仰应四门之辟矧复书于史氏厥贡繁多瞻彼汝郊其出万数乃者丹楹挺质当德产之临轩苍桧凝华托岁寒之嘉木迨兹瑰玮益骇见闻臣等无补盛时屡观景锡旅天子之命慕归美於昔人作芝房之歌宜告功於乔岳
贺芝草竹实碧牡丹表
天休锡祚昭眷命于有邦坤厚荐珍发鲜荣於植物光超遐武事絶前闻【中贺】恭惟皇帝陛下恭已向明垂衣御极湛恩汪濊浸厚泽於黎元协气薰蒸化嘉生之草木乃眷方舆之効祉杂然衆卉之扬芬采色相辉华萼并秀虽均被一气悉陶天地之至和而封殖九重独先雨露之渥泽臣等仰缘瑞应获覩殊尤雕刻衆形顾莫穷於功力生成万物徒咸被於恩光宏休无疆景命有仆披图考古已陋灵芝嘉禾之祥纪号升中宜有泰山梁甫之事
贺五月一日阳和殿奉安云物临坛表
旻穹睠命益彰顾諟之明云物効祥丕显升闻之德照临率土就望倾心矧当离日之方中肇新朔月之初吉【中贺】窃以临下有赫无声臭之可闻有开必先若影响之时应顷者告成恭馆妥侑威神合晟乐以统和执玄圭而荐献惟精惟一实昭格於帝临来燕来宁永灵承於天命休符遄应佳气荐臻油然肤寸之兴倬彼昭囘之象恭惟皇帝陛下诞施皇极祗若珍符惟顺动之以时故有作而咸覩所以郊禋吉土瞻真驭之显行赞冠大廷伫重轮之景贶伟兹纯锡益示鉴观臣等徒仰圣神独深诵叹登台视祲顾鲁史之何知纪事名官追帝鸿之先烈
贺宣和殿桂树生玉芝表
百昌茂育荷休应之遄臻连叶敷荣示嘉生之繁委惟圣端命上帝非天私我有邦物不虚生理如有待窃以裒时之对既申命于天休德产之微咸发神于坤载然而纷纭荐至习见为常伟兹玉质之温重以秋阳之暴晔然独出托此後凋所以当宣室之斋居幸重瞳之亲见发挥纯锡觉悟圣心三秀扬芬近高旻之朝露四时永茂配乔木于岁寒恭惟皇帝陛下泽浸渊泉德及草木显贶盛多莫能殚述慈衷谦挹屡抑不书故於燕寝之効珍以信皇穹之谆告盖制礼作乐必有元命之符如丹乌白鱼殆非可致之物臣等仰惟孚佑咸预荣怀稽首对扬诵言归美帝车协瑞应芝盖以时巡郊畤荐功继斋房之歌颂

[book_title]卷六
钦定四库全书
忠惠集卷六　　　　　　宋　翟汝文　撰表
宣州到任表
违从臣之荷橐尚迩天威分刺史之虎符误承人乏衔恩未报怀禄为慙【中谢】伏念臣衰不待年病存余息寡徒少偶谁复见怜唯影与形自为依倚顷蒙擢用辄昧周防向非上圣之保全久已衆人之躏躤致身末路徒抱饮氷之忧许国寸心谁谓食荼之苦慨余生之婉娩悼本志之差池犹简圣衷使临郡寄人之欲善谁不如臣恭惟皇帝陛下加惠庶工悯怜旧物自惟孤露曲荷眷存一昨陛辞谬承天奨谓更两掖备禁闼之腹心亲择便藩近先臣之松檟岂其幸会获此殊私谨当推广上仁务绥民瘼虽江湖之已远自分弃遗顾齿髪之未埋尚存丹赤
庐州到任表
昨凖尚书省劄子奉圣旨令臣乘逓马发来赴阙续奉告命除知庐州军州事臣已於某月日到任初闻诏旨方脂舝以就涂再易州麾复改辕而奔命已?时日祗见吏民自料无庸岂期非据【中谢】伏念臣奉身寡虑涉世迷方惟知服於官箴不忍欺于屋漏分甘絶少久息望於修门多病早衰独怀安於散地敢图神圣全度始终録其语言政事之能付以民人社稷之寄山州壤接俯近桑梓之邦锺釡禄丰得谐犬马之养臣以侥幸世所指名恭惟皇帝陛下推广惠慈一均覆帱深怜【原缺】之旧使窃怀章之荣乃眷淮淝尚屯师旅诸偷窃发戏弄潢池之兵荒岁荐饥驯致萑蒲之盗敢稽扫扑重轸顾忧谨当策励疲驽庶几夙夜拙於谋巳惟无媿之为安忠以事君顾何适而非报
密州到任表
分符淝水曾墨突之未黔易地胶西自尧天之从欲训词宠被犬马为荣【中谢】伏念臣昨者归觐阙庭恭承诏命已趋召节中易便藩方问俗以褰帷复驱车而出境颁汉条之寛大谁暇设施瞻周道之倭迟载从行役请临剧郡尚意牧民岂谓至仁遽蒙曲听此盖伏遇皇帝陛下慎微接下以礼处人顾禀命之数奇荷慈衷之平施知臣捐躯効力义不有事而辞难怜臣爱日用心辰乎来迟而去速庶几岁月冀幸?埃矧此全齐近临东海带牛佩犊袭奢侈之余风褒衣大裾有舒缓之遗俗责臣共理何术分忧敢不绥靖羣黎推原德意凡四方之宣力孰匪事君知一物之轸怀则为体国
贺破夏贼界捷表
臣某言今月十六日凖都进奏院牒伏覩宣抚使童贯奏出兵攻破夏贼界仁多泉城及臧底河贼城有雷电暴雨继至进筑靖夏制戎等城寨二十八所幅员千余里及斩馘万计俘获不可胜数皇帝御紫宸殿受文武百寮称贺者申命偏师出征小丑天诛赫怒犹雀鼠之偷生王旅如飞与雷电而皆至殱平大憝永底诸羌【中贺】憬彼西戎世为外圉?刘边鄙背凟齐盟干羽怀柔久傲七旬之格戎车载饬大兴六月之征俘羣丑以劳还裂山川而屯戍盖师衆能以顺为武咸有一心故兵戢而时动则威克成远略荐勲寝庙饮至大庭恭惟皇帝陛下天覆九垓子来万国惟威令文告有不能同则鈇钺干戈因而问罪动非得已举必万全臣远隔清光欣闻振旅观虎臣之在泮水莫预献功书汉使之穷河源尚能信史
代贺郑州贾谷山得明堂大石表
世宝恢基祥兆岩岩之石金文示画时昭赫赫之明庆自一人拚深九有惟三代明堂之度历诸儒臆说之非猥醸弗纲黯闇为患仰神谟之有作绍前古之丕彞孝克轸於羮墙诚遂孚于金石神之吊矣揭重明丽正之祥天何言哉示大巧不为之象恭惟皇帝陛下运隆火德道秉乾刚恢九筵八牖之闳规成千载一时之大典恭巳正南面之治旁烛无疆严父以配天之仪永昭嗣服宜兹异石倬示珍符仰天造地设之奇应期绍至比河图洛书之瑞自然而成臣等幸列近司欣瞻休证文在中也式符王者之堂坐以治之诞布圣人之孝
贺建明堂表
视重屋之四阿备合宫之五室本圣人向明而治以继照临惟天子负扆而朝具严班爵凡兹臣庶悉预荣怀臣闻三代以还明王不作九筵之式後世无传於赫上帝之聪明绍承景运而兴起自我作古有开必先深惟宗祀之?大阐緫章之制奔星炳耀巳昭示於乾文流水蔽川复助来於云栋仰规诏旨亲谕德音用对越於上灵以只见於文考备班政视朔之礼弥极孝思伸严父配天之诚以崇专飨宜一人之有庆得万国之欢心恭惟皇帝陛下只承燕谋发敭先烈圜丘方泽之肇造天地顾怀礼器晟乐之聿新神昭答载兴宏壮震耀声明臣贺厦自私【阙】奉我将之新什畴克形容续王会之周书敢忘述作
赐神霄宫戟表
殊庭秘宇象紫极之规摹列戟崇牙卫真游於飈歘分颁率土焜燿衆观恭惟皇帝陛下统一混元总齐化育天人交际屡昭格於帝临海宇钦承悉函蒙於道?推原瑞命之始益广穹昊之休乃仿赤霄肇新华构出神兵於武库用赫威灵命乘驿之王人宠贻方面壮彤闱之宏敞伟兽楯之腾拏臣叨预守符获窥圣作东皇太一追诵楚臣之九歌夀宫神君喜闻汉家之故事
谢宫观表
臣某言昨蒙恩知密州缘母老多病奏乞宫祠差遣伏奉勅差提举南京鸿庆宫臣已於今月十五日到镇江府居住讫忠臣出身而事主固巳忘私上圣恕已以及人曲深从欲许还郡组假逸祠宫仰奉俞音重增感涕【中谢】伏念臣少婴陟岵之感独恃倚庐之亲适当喜惧之时久抱晦明之疢观诗人相戒以养盖欲及时惟曾参不洎之悲敢怀择禄故求闲散冀窃便安方忧避事之诛岂谓容光之照丘园归处退依緜上之田廪饩尚丰获慰寒泉之慕恩踰始望愧负此身兹盖伏遇皇帝陛下躬体至仁务隆孝治悯臣方寸怵迫恕其请命而呼天知臣疾病相依予其事亲之余日俯从驹犊之念使遂犬马之愚非臣敢期皆上所赐无功窃食永毕愿於桑榆有志慕君尚怀忠於畎亩
谢致仕表
臣某言昨具奏状缘臣手足风痹筋力不任陈乞致仕伏蒙圣恩特赐告命许臣守本职致仕仍转朝议大夫者残骸已废悼蒲柳之先衰视?几何顾桑榆之将暮乞身自便上疏恳辞敢谓俞音许还印绶【中谢】伏念臣昨者叨踰满溢灾衅荐臻颓然忧患之躯抱此罢癃之疾弹冠彚进方多士之逢时解组怀归岂臣愚之本志退无室庐风雨之托近有衣食饥寒之忧自非筋力之既愆其谁宠利之不欲繇臣赋分涉世多奇仕则为贫独愧在陈之病穷斯返本尚犹思越之声伤微悃之未伸忽半涂而中废涕随言出心与愿违此盖伏遇皇帝陛下覆焘曲成高明委照乃眷甘泉之从归老菟裘之营仍假近班重怜去国垂矜旧物之服御不忍敝帷之弃捐冀疗治之复完策驽蹇而终奋虽雀鼠贪生之意犹慕圣明而犬马恋主之诚永违轩陛
谢落致仕再除宫观表
臣某言昨蒙圣恩特落致仕依前提举南京鸿庆宫所有巳转官恩例特免追改臣寻具奏辞免缘疾病妨废乞许臣依前致仕奉圣旨不允所乞臣已即时望阙只受讫乞身本以谢事乃沗祠宫纳禄所愿辞荣重叨华爵迫承威命不获愚衷只荷宠灵愈怀忧愧【中谢】伏念臣顷婴末疾坐废历年巳逼衰残悲岁月之既往私自怜悯恐夀命之不长所以畏惧满盈上还印绶?求生理思保桑榆庶几沟壑之未填苟延晷刻之余息岂谓既安田亩复简圣心轸其饥寒之屡空记其名字於垂朽特寛衣食之奉不强筋力之愆永惟鸿造之非常莫知悲涕之横集此盖伏遇皇帝陛下爱均臣子施等父师念尝亲侍於末光不欲弃捐於中道臣愚被赐天下归仁然臣齿髪既雕备尝衰境春秋已逝无复恒人深自厌其残生抑何知於荣进虽并日一食尚饘粥之有余使赋粟万锺顾形躯而谁享仰祈天日之照洞察犬马之诚知下愚之不移恕先迷而不复巳容得谢方传安车以遗子孙终冀哀矜愿赐骸骨而归卒伍
谢再除给事中罢职宫观表
臣某昨奉诏旨除臣给事中臣以衰病昔曾致仕力具辞免续奉诏旨以臣狂率特落职提举太平宫观巳拜告命再蒙降到诰一道除臣依前显谟阁待制宫观臣已即时望阙只受讫者随锋车之召节方问前涂罢琐闼之除书复还真馆叨蒙新命假宠余生感服恩私惟知涕陨【中谢】伏念臣一从病免甘与世违脱风波争夺之涂伏蓬荜栖迟之地庶安微分所愿固穷窃禄斗升敢辞侏儒之饱忘形田野久成伧父之名誓将饭糗而终身苟幸蔬食而没齿不图过听骤使造朝外忧难强之筋骸内愧不终之名节恳还制诏哀吁圣慈终缘狂率之姿名在谴诃之域斥归散地仍禠从班弹贡禹之冠诚非本志夺伯氏之邑其又奚言荷上圣之深仁不崇朝而复职恭惟皇帝陛下赏罚必信清明在躬矜臣去国之有年畀臣西清之旧物惟一与一夺之命无有二三而三仕三已之心敢怀愠喜恭承眷渥知未弃遗悼报国之孤忠顾捐躯之无所年龄已晚庶知蘧瑗之非衰病无功徒受支离之粟
贺平睦州表
伏覩报生擒睦州方贼并巢穴悉已平荡者戎兵薄伐大兴貔虎之师狂狡就擒卒正鲸鲵之戮捷音诞布海宇交欢【中贺】恭惟皇帝陛下子视羣黎爱均一德轸念困穷之失职重矜刑辟之伤生然而人狃爱而或骄吏翫安而多忽有如暴寇间出不虞乃眷编氓敢隳王略出攻城邑擅弄库兵爰申命於虎臣俾恭行於天讨人怀敌忾市不易?释丑类之胁从执渠魁而生致蠢兹陋劣忘厥么麽顾已肆於市朝岂足膏於斧钺七旬弗格初甚逆於苗民三面虽踈终自投於汤网矧乃复除三岁之久荡宥一方之余悯此敓攘本起萑蒲之盗寖为猖獗遂成京观之诛虽曰示威岂其得已告勲庙社喜溢神人臣婴病海隅驰神观阙先登贾勇莫从负羽之行饮至劳旋复阻献俘之列
代谢史成加恩表
奉制命以哲宗皇帝正史书成特授臣少师依前太宰进封崇国公具表辞免蒙恩特降中使臣批答不允仍断来章者载笔终篇迄奏编年之盛扬庭涣命遽膺进位之崇钦承出綍之公弗遂循墙之避超踰益甚震栗弥深臣闻三代之得斯民各极一王之制五典之言常道是为万世之师故凡经德出治之君必有系日谨时之纪洪惟盛典尤笃斯文惇史备言既参以儒绅之博崇论谹议又縂于宰揆之严匪惟尊史氏之传盖欲信帝猷之着臣赋资迟钝涉道空虚问一得三素非达识袭六为七尤愧通才偶充位於机衡粗服勤於夙夜窃观圣治克笃宁人虽贻厥孙谋尽迪元丰之烈而昭哉嗣服具存绍圣之规肆恢缵绪之图必啓因心之念圣有谟训将垂示於方来志在春秋大发明於锡典载严训饬申命编摩而臣猥以浅闻监于羣议商周所尚虽百世而可知游夏之徒顾一辞其敢措讫烦宸笔首贲云章洎兹汗简之成独辱明纶之逮冠亚师之重绶啓崇国之全封洪范之叙九畴讵识彞伦之次内史之诏八柄更叨爵禄之荣仰戴弗胜疾颠云惧此盖伏遇皇帝陛下惟几惟康以饬庶事有典有则以监百王文武之治忧勤躬秉日新之德尧舜之道孝悌诚深天显之怀阐厥宏纲敷时茂赏臣敢不益坚素守少助畴咨质而不俚辨而不华顾岂惭於良史测之益深穷之益远斯终奉於成谟
贺收复燕云表
臣某言伏覩进奏院报宣抚司奏大兵已於四月抚定燕云两路皇帝御文德殿受文武百僚称贺者燕云故地久隔中原睿圣当天每怀北顾敿干胄大诘於戎兵取乱侮亡不杀之神武【中贺】恭惟皇帝陛下智谋独断威命诞敷眷惟朔野之封近自幽州之壤皇天既付中国奄甸庶邦食土谁非王臣独沦外域肆兴貔虎之衆渐复燕赵之区德泽川流远人麕至爰绥怀其种类用申画於郊圻复旧族之衣冠拯遗黎於涂炭盖春秋称王者无外且举在邦域之中惟圣人以天下为家孰云去父母之国臣庇身祠馆抱疾海隅欣闻顺动之师慰彼攸徂之衆不图父老复见汉官之威仪有此隽功其在武丁之孙子
贺皇太后受册宝表
臣某言伏覩进奏院报今月十二日奉上皇太后册宝者尊事母慈本一人之孝爱具严典册慰四表之驩心天地与能神人溢喜臣某诚懽诚拚顿首顿首皇太后辅承徽考诞育圣躬推原履武之祥实啓生商之兆从苍梧之南狩尚远清尘奉长乐之东朝宜膺殊礼恭惟皇帝陛下至仁出於天性笃行通乎神明惟知顺事以解忧不以得位而为乐乃者明堂严配深怀霜露之思陟屺遐瞻犹隔晨昏之养故崇位号用极圣情载新焜燿之容弥显劬劳之德初务和戎屈伸之略欲以宁亲终成用师燮伐之谋斯为养志仰惟信顺昭格显幽凡兹在服之臣举有移忠之志臣远违观阙病伏海濒欣闻法驾之归行庆寝门之问
贺道君传位表
臣某言今月初二日进奏院递到道君皇帝手诏已传皇太子宝位者畏天明命决大策於斯须逊位元储厌万几之烦委恭惟道君皇帝陛下忧劳二纪底定四方属享御之历年久倦勤於庶政爰兹主鬯使总朕师骏发渊衷用归神器冠道君之号抑损徽称返龙德之居自颐宸极高世之行振古所无臣昔侍威光久违观阙读嗣君传禅之诏知感人心怆罪已哀痛之音忍闻斯语虽云遗簪旧物之贱岂无老马恋轩之诚
谢宣召入院表
臣某言今月十六日翰林待诏贺仲良至臣所居奉宣圣旨召臣入院供职充翰林学士者命节光华俯临衡宇天威密迩恭被训辞入趋交戟之严惊蹈复门之峻周章失次恳避不回【中谢】窃以择言语侍从之臣使专内制极翰墨文章之选分直禁林惟前世之命官本隆儒之故事始繇北门待诏号称视草之荣晚以内相得君至有功臣之目承平寖久视遇益崇依铃索之靖深备銮舆之亲幸宠膺前席礼异在廷臣久以病衰本无学术郑人讨论润色之草谁究渊源汉家深厚尔雅之文孰云制作但忧不称以得为慙恭惟皇帝陛下经纬人文缉熙圣学深惟诏命之重以格遐迩之怀畴咨羣工可属大事矜臣旧物乃简渊衷自伤迟暮之余莫副非常之遇叹严徐之见晚尚及圣时得颇牧於禁中少期实用
谢赐衣带马鞍表
臣某言今月十七日奉圣旨以臣入院充翰林学士特赐对衣金带马一疋金镀银鞍一副者颁上褚之衣增华朽质锡翔麟之马入践禁涂深惟非据之荣徒有不衷之惧【中谢】伏念臣桑榆暮齿蓬荜微生被素褐以穷年驾短辕於故里少尝讲学谬称缝掖之儒壮则为贫有志执鞭之士晚缘纳禄望絶末光敢图悸带之容更滥繁缨之饰此盖伏遇皇帝陛下表章儒术尊宠禁林顾臣非缁衣之宜敝而又改以臣从大夫之後不可徒行叨尘车服之章蔑着事功之称谨当服勤职业上体眷私搢笏垂绅誓立朝而端委据鞍揽辔思毕命於驰驱
谢除显谟阁学士知越州表
臣某言昨具状奏旧苦疾病窃虑缓急妨废职事乞除臣东南一小郡奉圣旨依所乞除显谟阁学士知越州仍赐对衣金带鞍马者悯沟壑之余生巳尝谢病知文章之小技不强所能虽罢禁林复尘内阁【中谢】伏念臣乞身余日毕愿首丘偶上圣之勃兴缘旧臣而收召逡巡之志始末不渝屡颁中诏之音责以缓期之罪然犹稽留累月独後衆人力疾造朝腼顔就列顾难胜之力分久苦负薪思嘉遯於山林岂遑择木力伸前恳请命至仁敢谓遽从分符方面仰隆恩之未替幸私悃之既谐此盖伏遇皇帝陛下大度包荒容辉委照记臣昔侍劝讲首亲日月之光矜臣虽巳病衰犹怀犬马之愿肆於临遣使预宠荣观阙伏思已远禁严之直桑榆得请尚收迟暮之身
谢除显谟阁待制知宣州表
分守符於方面试以临民冠内阁之宠名因而隶职愧非其任命不获辞【中谢】伏念臣与世濶疎用心狷狭顷栖迟於散地由覉旅以入朝久困烦言已赖覆盆之照尚忧积毁复伤投杼之慈虽处不争动虞非意敢贪过分复蹈骇机矧广内之宝储奉先朝之谟训苟非夙望孰厌荐绅恭惟皇帝陛下委任贤能责成职业谓臣论思於侍从能体朝廷使臣寓直於禁严增荣湖海颓然晚节被此末光敢不益励疲驽仰承眷遇惟是爱君忧国之意奉以周旋庶几见危授命之忠必於颠沛
越州到任表
臣某言昨缘疾病乞解所职除东南一郡奉圣旨除臣知越州已於今月二十九日到任讫衰病日侵屡辞去国圣神天假使奉藩符荷眷遇之如初揆昏庸之非据【中谢】伏念臣召从祠馆承乏禁林方疆事之绎骚受书诏之填委追正始名臣之後顾力不量参兴元戡难之功 则臣何有而初尘视草之职巳苦负薪之忧托命至仁吁天诚恳岂料矜其帷幄之旧物假以方隅之大邦已去近严尚窃承明之直欲令踈远具瞻禁闼之臣非常之恩大过其望此盖伏遇皇帝陛下推诚均一御衆隆寛知臣事君之所期非敢避事而求去顾於多事之世乞其不肖之身惟昔先臣再临东越不图暮齿乃踵前修朱邑世祠犹有奉尝之旧恬侯家法自怜孝谨之衰谨当慰问耆年览观謡俗无忘遗爱之厚永念敎忠之余
贺皇帝登位表
臣某言今月初八日凖都进奏院逓到赦书一道皇帝陛下登宝位大赦天下者历数在躬久慰天人之望讴歌归啓茂膺龟鼎之传凡预照临毕蒙庆赉【中贺】恭惟皇帝陛下总戎河朔基命戚藩人心乐推神器自至顾瞻二圣之出狩悼念万方之畴依钦承宗祧勉正位号帝生商而立子其亦永怀先哲王之在天罔不咸喜爰推践阼之泽用锡改元之休臣身远汉庭心驰禹会不意桑榆之晚复观寰宇之新避狄去邠知属车之南渡配天祀夏仰王室之中兴
越州谢降官降职表
某言昨缘本州荒旱民力雕瘵臣逐急先减放贫弱下户和买绢一面奏闻奉圣旨依奏致本路转运判官吴昉劾奏臣不合将下户绢擅自减放奉圣旨特降两官者续又为杭州军贼作乱臣首先提兵五千人渡江诛讨一面奏闻奉圣旨委提刑司节制其提刑武臣高士曈力欲招安不肯会合奉圣旨令臣分析因何不至杭州城下臣分析昨首先提兵至城下并无兵将与臣会合独臣一军与贼搏战再奉圣旨特降充显谟阁直学士者行事不请自干矫制之刑为将无功重抵失期之罪拊心自悼大戮所加敢谓隆私止从降秩【中谢】伏念臣叨临剧郡实任牧民当上圣总戎之初属二帝蒙尘於外遐方俶扰衆志易揺西有倪贼之未诛东有方寇之余党征徒溃散羣盗繁兴若催科之不聊则圜视而俱起臣所为轻捐州郡之租赋乃以重保朝廷之土疆敢若秦人坐视越人之瘠既安刘氏理知晁氏之危乃者变起叛兵祸纒邻境臣躬提衆往不俟诏行径度涛江进婴敌垒於时诏令节制尽委宪台贪幸招携之功止臣诛讨之计退思避敌辱国丧威独臣孤军谁与会战虽捐职当矢石之难不避死亡而以敌遗君父之嫌敢逃刑戮尚寛宪网复畀守符恭惟皇帝陛下捐利与民力行施舍择人任将倚以折冲察臣违命而爱君知臣督奸而为国以谓大夫出疆而利社稷许以便宜公侯干城而为腹心欲其守卫庶令方面之寄仰赖圣朝之公臣敢不益励初心无忘上眷顾愚衷之必竭愈自信以不移观过知仁已谅放麑之失见危授命尚收汗马之劳
收复杭州表
狂寇逋诛驯致入郛之警偏师薄伐亟还案堵之居种类既殱流离悉复【中贺】窃以东南巨屏吴越旧封在昔割据之初未尝用武维今休息之久岂复知兵故轻狡之连谋乘安平之弛备稍稽捕逐浸肆跳梁负匮儋囊始凭依於山谷揭竿斩木率侵犯於潢池比及上闻聿当中诏悯愚民之冒昧因文德以招徕犹冀窜藏方图剪灭虮蝨之痒脱或俟於爬搔雷霆之威顾空劳於摧折纵以九拒举以万全适陈将钺之严已复侯藩之旧恭惟皇帝陛下弛张文武出入圣神法日月之照临体春秋之生杀蠢兹奸宄残我善良欲空乌合之羣命遣鹰扬之士果凭胜筭克济成功示恩信於一方燀威灵於四海臣缪当支郡实控要涂首兴备御之谋尝集散亡之旅迨承严召犹敢留行箪食壶浆乐致王师之馈鼎濡俎胾愿赓皇武之歌虽阻预於称觞亦庶同於击壤
谢除龙学宫观表
叨荣帅阃甫回南纪之行养疾祠宫复忝西清之直荷大恩之委曲俯小已以凌兢形影自随涕洟交溢伏念臣家世寒甚质状眇然不虞朴拙之易危殆至迂踈而难合只凭直道屡发狂言每期特立而独行是故多仇而少与向纡五组本由上圣特达之知寖閲九迁弥处衆人必争之地了无裨补积有罪愆间蒙赐对於燕朝数丐投闲於散地逮膺重寄自列初心何敢徇於身谋诚恐悞於国事觊寛成命亟下俞音望蓬莱之昔游虽云引去指柴桑之旧隐傥遂归来赐禄尚丰宠名益侈此盖伏遇皇帝陛下皇明并照圣度兼容驭衆得官材之宜图功采事机之会怜臣蠢愚有守盖尝备腹心之臣察臣緜弱无堪不复责爪牙之事复捐异渥以佚残骸臣敢不追悟昔非退安素分魂茕茕而去国莫効余忠思毣毣而慕君庶全晚节
谢翰林承旨笏记表
只承诏命入直禁林岂谓臣愚亦承人乏此盖皇帝陛下责成职业蒐揽器能谓臣虽无适用之材察臣不为患失之计召从废弃擢置高华顾末技之无庸岂能称职惟首公之大节或可事君
辞参知政事表
恭承诏綍入赞事枢虽知成命之行尚布危衷之恳庶从罢免改用俊髦岂谓隆私未蒙听许伏念臣顷缘谢事毕愿首丘岁月已侵齿迫桑榆之暮形骸久弊质先蒲柳之衰窃伏海濒已弥年载不图晚节复奉诏音苟获望於威光甘退捐於沟壑而猥以三朝之旧物久冒从班不缘一介之游谈使陪国论叨踰过甚俛仰为慙恭惟皇帝陛下总揽臣工委成职业眷畴咨於政事思属任於老成而臣百疾交攻四支缓弱动虞陨越实废步趋深惟古者在列之大夫人主或从其私欲不能则止许辞疾疚於负薪既老则衰不以筋力而为礼仰祈全度之德乞此不肖之身特寝误恩退安祠馆俯容逃禄尚能亷耻之相先因去得贤不为辞避之无补
贺日蚀不应表
历数前占巳迎知於必蚀圣神轸念先消复於未形虽盈缩之维常实休祥之肇应盖顺者天所助也故更而人皆仰之臣闻垂象着明观天察变维交会於朔月不用其行则上干於大辰有食之既古者伐鼓用币其旅奔驰枉矢大弓以时救御岂有通精诚於晷刻格变异於穹旻恭惟皇帝陛下清明在躬寅畏享福正万事之统小大交修抚三辰之明经纬不忒用乘乾健以御时行方太史之预陈知大命之肆集避朝露寝只荅灵心损膳法宫忧勤圣虑而蒙休庶证弗验其言同云之徧不崇朝巳韬隂沴盛德之感不旋日有赫照临惟上帝之眷怀本格王之修省土圭测景载扬合璧之辉浑象考仪初合在璿之度臣等叨荣机政深愧代工知君道之益昭宜隂理之弗僭底日而日不失已循协用之初先天而天弗违徒仰弥纶之妙
谢穆清殿赐宴表
敞穆清之华阙使望天光推慈惠於羣臣肇新宴享恩私所逮鼔舞攸同恭惟皇帝陛下孝通神明仁及草木宝老氏之慈俭师文王之忧勤爰设广除用陈燕俎卑宫为德共知黄屋之非心与衆均欢聊继镐京之饮酒乃眷九秋之候粲然万宝之成迨此暇时亲临法御锡兹祉福遍暨荐绅万舞充庭大合克谐之乐九宾在列肃持胥乐之觞臣等切迩天威称庆夀斚仰承渥泽虽怀饱德之荣退省食功徒积素餐之惧
谢复端明殿学士表
臣某言昨於绍兴二年备位执政与宰相论事舛忤奉勑勒令致仕兹凖进奏院逓到诰一道伏蒙圣慈以绍兴五年明堂赦恩叙臣端明殿学士依前致仕臣寻具奏辞免恩命奉圣旨批荅不允臣巳於当日望阙只受讫进执事权未踰三月收还印绶一斥四年猥缘宗祀之恩复齿庭臣之列【中谢】伏念臣昨陪国论误简圣衷虽入朝孤立之难昧於量已而一心事上之报不忍欺君乃者因言党吏之非不意权臣之怒悲亷直不容於邪枉卒蹈祸机以暧昧见废於语言独罹罪衅巳除通籍尚隶丹书窜身江湖卒岁贫病顾怜忧患之极怵迫饥寒之忧朋党蔽朝深悼巧言之伤类漂流去国谁知托命於至仁恭惟皇帝陛下德泽溥临聪明旁烛矜臣崇观之旧物昔侍帷幄之清光爰因礼成均被庆赐而臣筋骸朽迈气力摧伤巳谢事於圣朝了无心於荣禄姫姜在列自甘憔悴之遗犬马何知犹获盖帷之敝
谢复资政宫观表
臣某言昨缘明堂赦恩准告命复臣资政殿学士续具辞免奉圣旨不允再除臣提举临安府洞霄宫臣已望阙只受讫因宗祀之告成大敷霈泽愍余生之永弃亦预均恩顾罪戾之漂流荷圣慈之矜恤伏念臣抱痾岁晚与世日疎昨从沮溺之伦忽缀鵷鸾之後久已忘形於田野何意宠荣不能拔足於网罗自令放逐无根之语坐废六年不宥之辜已更数赦敢图暮齿复使奉祠恭惟皇帝陛下盛德日跻至仁天覆躬修严配之礼内动凄怆之怀追念先朝犹记申屠之旧悯怜臣老逮闻正始之音尝历事於轩墀偶未填於沟壑故捐廪禄少假岁时而臣昨既乞身已尝谢事颓龄将尽衰疾益侵视荫几何恐先期於朝露戴盆自絶永无望於末光
代乞致仕表
仕则进思尽忠既殚其力老则闵劳以事得请於时敢干听德之聪辄布乞身之义伏念臣出逢圣旦久冒官荣顷备近臣惟虞招祸不自量其单力乃窃幸於遭时奋不顾身愚而自用黾勉七年之久弛张万法之微自嗟志大而心劳或至私忧而过计神既弊於大用力已愆於早衰加以负薪之忧实有首丘之念恭惟皇帝陛下大明格物内恕及人闵其尽瘁之余生矜其独劳於庶事已上还於相印抑尚冠於朝班志愿归於先庐庶获安於晚节
[集部,别集类,南宋建炎至德佑,忠惠集]

[book_title]卷七
钦定四库全书
忠惠集卷七　　　　　宋　翟汝文　撰
状　劄子　封事
辞免创修大晟乐章状
朝奉郎新差权发遣提举京东西路常平等事范慎劄子奏伏覩陛下执大象以抚域中天人和同幽明感格比者奠九鼎作晟乐受玄圭行冠礼祀圜坛祭方泽莫不协气横流珍祥沓至天神降格地只出现皆甚盛德事旷古所未闻也然未有显大之举以荣天休以彰美蹟愿诏儒官制为乐章以其类而荐之郊庙俾英声茂实传於无穷天下幸甚取进止六月十九日奉圣旨应乐章并差翟某重修伏奉勑命应乐章令臣重修者承命震慴不知所措臣闻古者登歌在上乃播八音声依咏言始协律吕虽有韶濩之作必先雅颂之正所以猗那长发光祀成汤清庙我将周人用飨其上推本有娀姜嫄受命之始其次备载大任大姒作合之德爰暨武丁成宣褒大其子孙下及周召山甫显扬其佐命所以圣君贤臣勲德光明更历千载震耀如初然则体大事重未有如此苟非其人孰敢轻议恭惟皇帝陛下肇新晟乐天地顾答改作礼器比隆商周宜得语言文学之臣付以声诗郊庙之奏荐功皇天明诏万世与大晟中音合为一律乃以臣愚无知讨论是事使蚊负山气力几何伏况臣尫残早衰百体俱疾心志丧失动辄惊悸重以姿性驽下辞艺荒芜虽力诵圣德人臣所愿而狂易妄作未免累国伏况今者侍从台阁英俊如林才能过臣皆可就事伏望改付能者不至仰辜任使
中书舍人乞罢职状
右臣驽钝无能处非其任不幸自少复被犬马之疾昨於四月间中书舍人蒋猷罢职除郡张漴继朝陵寝独臣一员典掌诰命每日草词二十余道又撰南路宗室志铭一百余道臣前已具奏尝苦热疾昬愦然终不敢一日在假恐妨废造朝力疾勉强只逐急先了日下差除臣性本驽钝复更抱疾心力不逮非不愿自罄竭遂致当月内宗室仲峭赠官诰词迟缓圣旨催促臣有司失职罪当显戮横恩寛贷止从罸金上荷圣慈以身为慙然不职被谴若尚趋省供职上负朝廷任使之意下乖小臣廉耻之义伏望圣慈特赐矜悯察臣实缘疾病心力不前许解所职以安愚分谨录奏闻
乞致仕状
右臣昨蒙恩宫祠叨窃俸廪便亲养疾皆得所欲仰荷陛下生成之恩恨无陨身报国之所而臣赋命蹇薄窃禄满盈福过其分灾衅随作臣於今年十月感风痹之疾左臂不仁艰於举动右足缓弱步趋不良臣自度半身已废无复完人死在朝夕必然之理然而雀鼠贪生之意犹恋圣时沟壑未填之余尚存气息以谓纳禄避宠或可免疾侥觊万一疗治复完伏望圣慈特赐哀愍许臣守本官职致仕使臣收拾骸骨终获首丘不胜厚幸
初除翰林学士辞免状
右臣今月二十八日准尚书省劄子奉圣旨已除臣翰林学士令臣乘逓马疾速前来赴阙者闻命震惊不知所措伏念臣顷缘疾病久以乞身窃伏衡茅分甘守死今者擢臣翰墨之选非臣衰朽所能力当上圣勃兴诸臣彚进岂不愿一瞻天表获近末光叨预从官少陈薄技而臣筋骸久瘁心志已衰记诵耗於忧患之余笔砚废於农圃之业窃虑非时宣召以疾稽留苟误事或致於人言虽诛臣不足以塞责伏望圣慈察臣避宠非敢矫辞追还误恩仍旧宫观所有新命伏乞特赐寝罢谨录奏闻伏候勑旨
翰林乞宫观劄
臣於初五日侍立殿廷忽致疾作缘臣少有腰足之疾不能久立自度难以筋力为礼是致前後两次陈乞致仕今来误蒙圣恩诏还力辞不获臣勉强亲至阙下冀蒙圣慈察见真实疾病许令从欲今者果于唱第之日侍立移时头眩足痛几至颠陨居家病作至今发肿伏望圣慈特赐哀悯除臣一宫观差遣臣非不知陛下恩意眷遇义当体国臣若贪恋宠禄日复一日必待颠仆移疾在告然後去则自无耻辱国必致人言上辜君父下玷班列非所以全终始之恩也伏望圣慈洞察念臣疾病在身去非得已乞降付三省早赐指挥
乞康王听政状
伏闻金师大举侵逼郊畿太上皇帝今上皇帝陛下二圣蒙尘逆臣僭号中外臣子罔不痛心元帅大王德望在人勲业甚大躬总戎律王室所凭方今道路不通威令阻隔百姓归命赵氏系心大王伏望传令四方总决庶务上体二圣付托之意下听黎庶归仰之情指挥将臣征伐强敌收复京邑奉迎乘舆某等情迫於中忧愤所激谨具状令收武郎王倚忠翊郎赵子昱奔诣行府申闻臣等不胜惶惧激切之至
缴父老士庶状申康王状
今月初一日据本州寄居官父老士庶人吏僧道等状为銮舆未回乞请元帅康王总决万务尽诣本州陈诉万口一辞不约而同某等见其诚意激切出於忠义伏愿元帅大王揆察人心审观时事断以大义俯从其请早降王旨施行须至申上者有逐人元状缴连在前谨具申兵马元帅行府谨状
贺登宝位进奉礼物状
大人之造如日之升开骏命以无疆巩丕基而不拔深仁成物始由汤后之克寛茂烈对时终显武王之无竞前件物性坚莫变色洁甚纯敢修任土之仪共备充庭之礼
奏杭州军贼婴城叛乱状
右臣今月初二日据管下西兴镇沿江巡检及权两浙都巡检杭州外沙巡检杭州司录范正已等共六状申今月初一日夜约三更以来杭州城内有军贼杀人放火闭城作过势焰凶猛乞救应施行事臣寻遣人体探得系是杭州决胜万全归远龙骑等指挥及第三将军兵陈通林永等作过当夜先杀害本州知州安抚使叶梦得通判军州事曾伦转运通判官吴昉及将官白均等并其余百姓官吏亦遭杀害自今月初一日夜至初十日依旧关闭城门每日诸处放火作过未已臣即时躬亲带领本州兵将弓手保甲等火急前去沿江一带把截先遣人賫榜入杭州城内晓谕祸福令军贼等疾速出降其势未肯听顺臣已一面分遣属官诣管下六州选发军兵前来会合如军贼抗拒不肯出降臣即一面将领诸州军兵前去入城讨荡臣蒙朝廷委以帅事义当讨贼身任此责定须尅日殄灭伏乞不贻圣虑候平靖日别具奏陈谨录奏闻谨奏建炎元年八月初十日　贴黄臣将兵过杭州讨贼缘浙西见阙总管其本地人马头项不一并无纪律既非臣本路即是客寄理当权暂听臣节制令军兵齐到方可进讨候事毕复还本任伏乞圣慈速赐施行劄付臣照会
奏乞不许提刑司招安杭州军贼专用兵进讨状
右臣昨於八月初二日闻杭州军贼闭城放火杀戮帅臣叶梦得以下数人臣忝莅方镇近在邻境若不诛灭此贼则浙东西两路环视而起各欲视傚化为盗区自此烦朝廷忧顾其祸未已臣不胜愤懑即时纠集管下诸州军兵并枪杖手共七千人渡江前来杭州已先具奏闻乞委臣讨贼身任此责尅日殄灭不贻圣虑今来本路提刑司与臣异议专欲招安因朝廷昨降枢密院指挥令兵到浙西城下委提刑司节制缘此臣过浙西所领将士皆不敢前进臣契勘自兵兴以来所在盗贼虽多未有杀戮帅臣囚执官吏如杭贼悖逆不道之甚者今主帅横屍漕臣断首而反宠以官职名为纳降是朝廷以官诱人为贼奬其叛逆使凶贼得志如此则今後凡为贼杀人放火之多者随即得官恐非所以示四方也臣昨曾具奏乞暂委臣节制浙西军兵责臣讨贼臣见今与经制司属官鲍贻逊所领枪杖手会合城下已及一万人而城中贼辈不过千人是以十倍之师诛此将溃之贼仗国威灵指期可灭臣契勘昨者严州贼倪从庆跳踉山谷间止十数辈当时朝廷不深责帅臣诛讨苟就招安是致人心无所惩创相继窃发今来军贼又复许降伤国威重滋长奸恶臣暴露原野捐弃躯命以与贼鬬岂不知效提刑司坐受招降安逸无事然为朝廷计若殄灭此贼可使十数年间东南安靖祸乱稍息臣除已一面进讨外伏乞圣慈疾速劄下提刑司不许招安须管责臣讨贼若贼不殄灭则置臣於法臣必不敢上误国事伏乞速赐行下三省指挥施行谨录奏闻伏候勑旨　贴黄臣昨於八月十九日亲领兵至杭州城下两与军贼接战士气勇鋭指日擒灭其贼势窘於九月初一日潜遣人往秀州提刑司乞行招安又却依旧闭城抗拒官军是贼诡诈特以计降岂有兵势既盛诛戮已加而提刑司必欲释贼纳降之理伏乞圣慈特赐详察
奏为提刑司不肯进兵专务招安乞暂委节制人马讨杀杭州军贼状
右臣昨累具奏状统兵前去杭州讨杀军贼缘朝廷昨降指挥令兵马过浙西并听提刑高士曈节制其提刑司与臣异议必欲招安止臣进讨臣力与士曈言恐招安堕贼奸计必误国事不蒙见听故前後累奏乞暂委臣节制浙西军马许臣观便宜得自进退可指日破贼恐朝廷未知贼谋猖獗辄详具奏闻契勘杭州军贼谋乱非一日其意在据有浙东西两路不止据一杭州而已昨於今年七月内先遣奸细往浙东结连诸州郡贼台州仙居天台两县结连贼俞道越州新昌县结连贼盛端才董闰等各集衆二千余人约同日起发其浙西州郡非臣本路亦必有结连者臣耳目所不及知幸而两州徒党各自告发州郡已密捕获勘见情节各已行法其贼初据城时帅臣叶梦得已死所患者独有臣在浙东为帅必来见讨遂设计绐臣先遣人於城上宣言云唯得浙东安抚翟内翰亲来即便出降又两有申状来与臣乞补官资臣初信其言以谓贼必悔过及其未炽可晓喻祸福降也即时出境至本州西兴镇将渡江矣而贼计败露欲诱致臣赖臣寻即觉悟回州纠集军兵决欲追讨其贼计不得行又复遣徒党至秀州诈诱本路转运副使顾彦成及提刑高士曈欲执以入城称若得提刑转运来杭州某便出降又恐士曈不信因刼杭州士大夫秘书监李光方元若等十余辈同共至秀州见提刑司约以降日使人信验不疑士曈果深信即时各人与命服官资遣回贼面约士曈以九月初七日素队入城不得令一人持兵器来其意又欲如前日诈臣之计士曈隂堕贼奸谋不信臣镌谕先移牒臣称当所已入城受降不得进兵及当日晚至城下为贼突出百余骑掩袭欲执以入城赖福建路枪杖手三千人在北门士曈跳奔幸而获免是日贼不获如志因复逞怒放火杀人若使贼计得行诱致浙东帅臣及使者尽遭掩执以招诸州逆党俱以城叛屠戮守将则东西两浙路皆没於贼手矣又意朝廷方北御金人必未暇遣兵南下诛戮所以结谋如此之深臣所以鋭意讨贼必欲殄灭不分为提刑司节制沮止臣昨奏乞权暂委臣节制浙西人马者盖见事势危急当如救焚拯溺必不可招安今来提刑司果堕贼奸计如臣所料伏乞朝廷详察臣前後所请止为国事委臣暂时节制浙西人马责臣旬日之内必破灭此贼若逾期贼不破灭则重窜责臣以示四方谨录奏闻伏候勑旨　贴黄契勘臣今来纠集到人马数足以殄灭此贼不烦朝廷更起兵及起他路人马但得委臣节制使浙西士卒进退齐一禀臣号令则此事便可了当若节制不一头项既多虽增兵十万徒困生灵无益於事
奏为杭州军贼攻刼提刑不知所在乞朝廷遣重将将兵并力讨杀状
右臣昨闻杭州军贼闭城叛乱杀戮帅臣及漕臣将官等日夕纵火四焚至今两月不息臣假守越州初闻贼作即便纠集管下诸州军兵渡江扣城鋭意诛讨是时贼倡乱者止数百人臣欲及其未定进攻可一举扑灭而朝廷专委提刑高士曈节制士曈必欲招安止臣不得进兵及士曈为贼诈降欲诱执入城其後始悟只肯专意讨贼约日已定而提刑周格续至又再行节制别易日会合缘此师老无功诸州军兵渐次为贼所诱皆无鬭志臣三次督战才交锋其贼辄宣言不杀官军缘此士卒皆投兵不战随即投贼者甚衆其浙西诸处会合人兵皆乡夫不识金皷怯懦畏贼不可使战臣见事势如此扼腕痛愤以谓浙东兵既为贼所诱不可使战而浙西兵又皆乡夫怯懦独有西兵可必破此贼既闻朝廷遣辛兴宗将西兵二千人前来臣计期日望收复而西兵至秀州忽作乱杀主将辛兴宗沿路刼掠复欲回归其提刑司所领苏秀淮南兵数百人於杭州城外驻劄既闻西兵杀戮辛兴宗因此骄恣相继作乱又於九月十三日夜反攻提刑周格高士曈至今两人不知所在苏秀之兵既乱又胁淮南兵同入杭州从贼淮兵不从因尽为苏秀之兵所杀独自投贼致杭贼党附愈衆凶悖日滋一日之间胁从城中百姓刺面为兵者万余人尽掳城中子女以分贼党使坚其志人人愿尽死力又以金帛遣奸细分布浙东西诸郡诱不逞者使据城内应已有台越两州属县结集徒党欲与合谋者其贼肆志更无所畏见今环城把隘人兵见已失两提刑皆即遁走臣孤军不唯势弱又恐士卒有欲从贼变生肘腋缘此亦复退舍若朝廷不速遣西兵前来则浙东西两路生齿数百万皆没於贼非朝廷所有也访闻今者杭贼之乱又非方贼之比应杭州士大夫自特进薛昂以下百十人皆为其幽闭一处不得饮食旦夕饿死又捕士大夫有刺面为兵使守城者伏望朝廷悯此围城之人陷於荼毒如此之酷速命将遣兵倍道兼行若稍稽旬日城中士大夫百姓悉死於残虐无噍类矣臣料今来朝廷不过依前降指挥委钱伯言节制其钱伯言入境不过驻隣近州军依前集本路党乱之兵如前所陈是又驱人以助贼非计也况今元佑太后将至金陵或闻车驾不时巡幸自金陵去镇江府浙境近在百里内使贼逼近猖獗即虽江宁府未得无事伏乞降臣此章付三省与大臣熟计议速赐指挥遣重将有威望者统领西兵南下并力讨杀早得安靖伏望陛下思宗社大计无忽臣此章臣不胜区区日夕俟命之至谨录奏闻伏候勑旨
分析统兵杭州城下不会合状
右臣准尚书省劄子奉圣旨翟某统兵将见在城下因何并不会合仰具析闻奏者臣奉诏旬日不知所对自杭贼作过已来除有鲍贻逊枪杖手二千人在城下与臣相闻外其余并无兵将前来不知朝廷使臣与何人会合自八月初一日贼作臣即时亲至西兴招降贼兵贼既不肯听命臣退而治师召集管下军兵并枪杖手合五千人径渡江直造城下遣禆将三与贼战以孤军独进势力不敌而杭州诸屯兵将皆为武臣提刑高士曈节制令不得与臣会合无一人肯应臣者盖缘朝廷累降指挥应臣等兵至城下专委提刑司节制而提刑高士曈意在贪功欲以招降侥赏录朝廷所降黄榜号令诸将云已有指挥不得讨杀臣前後累次移文责士曈等其牒云今来提刑端坐在秀州既不肯前来讨贼及至当所亲领兵至城下又却更节制诸屯令不得会战意在党贼故沮军兴士曈昏迷不悟坚不听臣语一向端坐在秀州不动其後高士曈约贼招降方肯至城下卒为贼掳入城而文臣提刑周格又为贼所杀臣再欲进讨自西兴即还本州复增募战士二千人而知秀州赵叔近者不由朝命擅令节制复止臣出师其叔近入城又为贼所刼质臣闻之不胜愤闷以贼终无降意徒辱国丧威即遣僚吏陈敏识虞澈倍道兼行前去镇江迎见本路转运使顾彦诚恳请乞委臣节制独自进讨彦诚答臣以朝廷已委新知杭州侍其传节制同会合臣厉兵秣马即遣人与侍其传相闻约日请期不旬日间王渊兵已至城下收复臣所总兵数千人自八月至十二月凡五月攻守战士未尝解甲调发粮食縻费不赀若朝廷责臣庸缪不武老师费财不能首先破贼此则臣无所逃罪若以臣为并不会合则并无一将一兵肯与臣约战不知朝廷遣臣与何人会合如或有臣僚上言与臣今来所奏异同即乞朝廷明降言章委御史一员至两浙推究诣实臣前後移牒本路漕宪及累次申奏朝廷论贼始末皆有案据谨录奏闻伏候勑旨
乞留浙东军兵屯驻越州状
臣契勘越州分总浙东一路自祖宗以来特置将兵六指挥三千人为守御之备专镇抚一路肃遏盗贼近岁阙额不补至靖康之初金人入境朝廷起发将兵尽赴河北本州更无一人其後将兵尽去去岁朝廷再遣翁彦国复起勤王之师本州所余不隶将禁军又皆竭作死於道路者过半臣自到任以来城郭空虚并无禁卒臣遂急於厢军内拣选招置不满千人皆侏儒不及等近者杭州兵卒作乱婺州盗贼继作本不过临时募枪杖手御敌而枪杖手皆村民乍募不习战鬬每战辄先败北所以杭婺两州之贼必致朝廷特遣天兵然後擒灭臣以谓越州总统一路而禁兵不满千人又皆侏儒不及等方今四境之外巨盗相继窃发其势日以岌岌伏见武经郎王政见押回本路军兵一千余人分还管下六州其人昨戍河北稍习边面今若分还诸州诸州却分还诸县镇寨四散畸零其势寡弱臣愚欲乞尽屯驻在越州专委帅司合为一军则兵势稍衆可以镇压一路豫备不虞贴伏奸宄若帅府屯聚重兵则六州皆有所恃谓如管下诸州一处有警命一将将此千人前去诛讨事已复还本州与畸零四散分在诸州县其势寡弱者利害相万也况今者杭州浦江之贼虽已诛未尽人情反侧臣承乏帅事为朝廷保守疆土理当修治兵戎先事措置不可有事而後告急今来所乞止是本路已差出军兵千人其王政管押上件人到本州见已权暂留驻听候圣旨指挥伏乞朝廷特赐矜允须至奏闻者右谨录奏闻伏候勑旨　贴黄臣契勘杭越州分浙东西两路伏见近者知杭州侍其传乞特留制置司禁兵一千人在杭州驻劄已蒙朝廷允许今来臣所乞止是发回本路兵一千人伏望圣旨指挥特依所乞越州奏乞不原赦断推吏吴言等赃罪状
臣闻祖宗之法深嫉賍吏虽大卿监受賍满者必置极典推原圣意以谓受賍必枉法故与衆弃之除去蠧害而况推狱之吏鬻狱公取不知纪极一旦侥幸脱免法不得行则奸恶愈滋後难复治臣伏见本州左右狱推吏吴言等昨因承勘进纳人王随分产公事取受过王随等钱二千七百八十余贯其余公事又十数项自古至今推吏受賍至三千余贯未有敢恣横如此之甚者臣方究治未结正间遇赦恩即时释放寻访闻吴言等既释放出外举城僚吏百姓无不切齿愤叹以谓纵此奸猾不早穷治咎在臣失政刑臣既闻衆论籍籍不敢遽已再委本州山隂县王饎承勘上件賍状已究得实情理巨蠧此则臣愚暗失职不能先事讥察复素无威令以致奸吏欺罔之过然今日朝廷方追复祖宗之法有诏申严奸賍之令而魁恶不治幸赦原免賍吏无以惩创小人安所忌惮虎兕出於柙臣实耻之伏乞判自圣意特降睿旨将推吏吴言等特不原赦许从本州依法断遣施行庶几稍除一方积弊责臣治理须至奏闻者右谨录奏闻伏候勑旨
越州乞宫观状
右臣蒙恩出守方面於今将二年矣俸优禄厚泽及亲族岂不愿假宠岁时眷恋廪禄而无功窃食殃咎所加自入夏以来感风湿之疾在假已踰三月形骸羸瘠病势日增臣恐在假无程不止三月职事旷废远迩具知吏民讼诉不能省览监司按部不能接见致使将兵隂谋欲成叛乱据其不职已合罪诛方今州郡多事盗贼肆行呼吸之间变生肘腋岂有身为郡将闭合谢事在假三月不见吏民以州府为养痾之地以禄食资无用之躯在臣之私顷刻难处所以忧虑惴恐其疾愈甚伏望朝廷特赐详察除臣杭州洞霄宫任便居住早选能臣除知越州若臣他日疗治痊复朝廷再加任使不敢辞难谨录奏闻伏候勑旨
翰林承旨辞免状
右臣今月初一日准尚书省劄子贰道奉圣旨召臣趋赴行在又奉圣旨除臣翰林学士又初七日保义郎张濬賫到劄子贰道再奉圣旨除臣翰林学士承旨令臣乘递马疾速前来赴行在者臣久沦裔土忽奉诏音义当不俟驾行即时奔命伏念臣昨缘犬马之疾致仕已涉四年久为废人无复生理今者远蒙君父之记录骤拜前後之诏除仰贪恩荣岂不愿进顾难强者老朽之筋力所自恨者已废之余生敢祈圣聪重赐骸骨伏况臣仰禄为活口衆食贫苟非被病之有年孰肯谢事而辞禄年齿逾迈病势益加伏望圣慈察臣前者累恳乞身具存奏牍非缘今日始闻召命乃敢固辞欲乞特赐指
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 10:26:21-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>