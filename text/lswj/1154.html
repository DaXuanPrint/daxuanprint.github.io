<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="提要,卷一,卷二,卷三,卷四,卷五,卷六,卷七,卷八,卷九,卷十,卷十一,卷十二,卷十三,卷十四,卷十五,卷十六,卷十七,卷十八,卷十九,卷二十,卷二十一,卷二十二,卷二十三,卷二十四,卷二十五,卷二十六,卷二十七,卷二十八,卷二十九,卷三十,卷三十一,卷三十二,卷三十三,卷三十四,卷三十五,卷三十六,卷三十七,卷三十八,卷三十九,卷四十,卷四十一,卷四十二,卷四十三,卷四十四,卷四十五,卷四十六,卷四十七,卷四十八,卷四十九,卷五十,卷五十一,卷五十二,卷五十三,卷五十四,卷五十五,卷五十六,卷五十七,">
<meta name="description" content="明代诗文别集。100卷。郑真撰。郑真是元代学者郑觉民(字以道)之子,明代洪武四年(1371)乡试第一,授临淮教谕。早年与宋濂齐名,但一生偃蹇,名位不显,其集流传很少。《四库全书》曾据两淮盐政采进本,将其编入别集类,但《四库全书》本是残本,仅存70卷,此外并未见到其他完整的版本,所以这70卷残本亦颇足珍贵,曾影印收入《四库珍本丛书初集》。卷首及卷1-6原缺,卷7-13为记,卷14-20缺,卷21-30为序,卷31-32缺,卷33-43为书、说、题跋杂识等各体文,卷44缺,卷45-57为碑铭、传、铭等各体文,">
<title>荥阳外史集_郑真_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">荥阳外史集</span> <br/>
          作者： <span class="inputVal" id="bkauthor">郑真</span> <br/>
          朝代： <span class="inputVal" id="bkdate">明代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">类书文集,诗文集,完结</span> <br/>
          字数： <span class="inputVal" id="bknum">[book_length]364044</span> <br/>
          说明： <span class="inputVal" id="bkdec">明代诗文别集。100卷。郑真撰。郑真是元代学者郑觉民(字以道)之子,明代洪武四年(1371)乡试第一,授临淮教谕。早年与宋濂齐名,但一生偃蹇,名位不显,其集流传很少。《四库全书》曾据两淮盐政采进本,将其编入别集类,但《四库全书》本是残本,仅存70卷,此外并未见到其他完整的版本,所以这70卷残本亦颇足珍贵,曾影印收入《四库珍本丛书初集》。卷首及卷1-6原缺,卷7-13为记,卷14-20缺,卷21-30为序,卷31-32缺,卷33-43为书、说、题跋杂识等各体文,卷44缺,卷45-57为碑铭、传、铭等各体文,卷58-59缺,卷60-68为表、策题等各体文,卷68-86缺,卷87-96为各体诗,卷97为“同年录”,卷98为“濠梁录”,卷99为“进牌录”,卷100为“归程录”。除所缺各卷,行文中仍有缺失。《四库全书总目》评本集:“今观所作,虽不能与濂(指宋濂)并惊词坛,而义有根柢,词有轨度,与濂实可并肩。未可以名位之升沉,定文章之优劣也。”</span> <br/>
          封面： <span class="inputVal" id="bkimg">Z_19343.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]荥阳外史集
[book_author]郑真
[book_date]明代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]类书文集,诗文集,完结
[book_length]364044
[book_dec]明代诗文别集。100卷。郑真撰。郑真是元代学者郑觉民(字以道)之子,明代洪武四年(1371)乡试第一,授临淮教谕。早年与宋濂齐名,但一生偃蹇,名位不显,其集流传很少。《四库全书》曾据两淮盐政采进本,将其编入别集类,但《四库全书》本是残本,仅存70卷,此外并未见到其他完整的版本,所以这70卷残本亦颇足珍贵,曾影印收入《四库珍本丛书初集》。卷首及卷1-6原缺,卷7-13为记,卷14-20缺,卷21-30为序,卷31-32缺,卷33-43为书、说、题跋杂识等各体文,卷44缺,卷45-57为碑铭、传、铭等各体文,卷58-59缺,卷60-68为表、策题等各体文,卷68-86缺,卷87-96为各体诗,卷97为“同年录”,卷98为“濠梁录”,卷99为“进牌录”,卷100为“归程录”。除所缺各卷,行文中仍有缺失。《四库全书总目》评本集:“今观所作,虽不能与濂(指宋濂)并惊词坛,而义有根柢,词有轨度,与濂实可并肩。未可以名位之升沉,定文章之优劣也。”
[book_img]Z_19343.jpg


[book_title]提要
钦定四库全书
集部六
荥阳外史集
别集类五
明
提要
臣等谨案荥阳外史集一百卷明郑真撰真字千之鄞县人成化四明郡志称其研穷六籍尤长于春秋吴澄尝策以治道十二事皆经史之隽永真答之无凝滞洪武四年乡试第一授临淮县教谕陞广信府教授真与兄驹弟凤并以文学擅名真尤以古文着初与金华宋濂声价相埓尝与濂共作裴中着存堂记真文先成濂为之阁笔後濂致位通显黼黻庙廊真偃蹇卑栖以学官没世故声华閴寂传述者稀今观所録不能与濂并骛词坛而义有根柢词有轨度与濂实可肩随未可以名位之升沈定文章之优劣也原集百卷明代已佚其三十卷今所存者亦多残缺失次讹不胜乙或至於不可句读殆世不甚传故莫为是正其不全佚者幸耳今推验文句各为校定其必不可通者则仍原本録之庶不失阙疑之义焉
乾隆四十六年十月恭校上
总纂官 （臣）纪昀 （臣）陆锡熊 （臣）孙士毅
总校官 （臣）陆费墀

[book_title]卷一
●钦定四库全书
荥阳外史集卷一
（明）郑真 撰
（阙）
荥阳外史集卷一

[book_title]卷二
●钦定四库全书
荥阳外史集卷二
（明）郑真 撰
（阙）
荥阳外史集卷二

[book_title]卷三
●钦定四库全书
荥阳外史集卷三
（明）郑真 撰
（阙）
荥阳外史集卷三

[book_title]卷四
●钦定四库全书
荥阳外史集卷四
（明）郑真 撰
（阙）
荥阳外史集卷四

[book_title]卷五
●钦定四库全书
荥阳外史集卷五
（明）郑真 撰
（阙）
荥阳外史集卷五

[book_title]卷六
●钦定四库全书
荥阳外史集卷六
（明）郑真 撰
（阙）
荥阳外史集卷六

[book_title]卷七
●钦定四库全书
荥阳外史集卷七
（明）郑真 撰
○记
听竹轩记
姑苏陈君仲良来居凤阳之临淮萧散夷旷有林野之趣构一室内列图画书史及古彛器等物外设崇栏环以奇石植竹数十本虚心劲节整比森密大者若幽人贞士特立而不可屈挠小者若门人弟子恭肃而不可狎玩仲良葛中野服宴坐其中披閲今古或时至夜分一气孔神万虑不作而凉颷时来竹之声鏦鏦铮铮珑珑玲玲如钧天广乐交奏并作宫商调而律吕谐也如蓬莱列仙湘江帝子乘龙驷凤佩玉鸣而珫璜击也由是境与心融心与意会怡然涣然有不知其所以然者乃扁其室曰听竹轩云夫大钧播物坱圠无垠因所植而形生焉因所触而声生焉声之发也入乎耳警乎心徐而察之其声何如哉万化本乎一理而万理会於一心竹之动而静以听之生物之情於是见矣托兴之士所谓声与静相宜者盖在於此岂但清风故人想像於彷佛间也耶呜呼若仲良者其观物察理者欤虽然至人遗物独与道俱仲良学道者也一斋坐忘形冺迹化彼吹万不同有若天籁地籁者固已相忘於无何有之乡矣竹声云乎哉予家东海上万竹林立耳存目注清思如洗时异事殊芜废不治久矣及来濠梁与仲良所居为近每促膝过从旧梦为醒庶几朝夕问竹之平安以及其人听竹之声以妙悟於无声不亦可乎哉
梅雪山房记
夀州蒙城县主簿林君孔嘉士宾广西人也年三十余神气清莹襟怀疏爽早以才调见知名公钜卿得为广西行省行人进退周折必以规矩而应对从容举措闲雅行李使命之重不违其时尝度庾岭时固隂沍寒见梅已着花而大雪盈尺山川林壑远近一色徘徊凝伫喟然叹曰天下之物有如梅雪之清而白者乎猥以不才服劳於公清白之操慎终如始其殆庶几哉於是扁所居曰梅雪山房寝处笑语朝斯夕斯既调官夀阳仍以旧扁掲之介乡友亳县簿叶君伯兴求文以记夫士之托兴於物者非私所嗜而溺所好也用以比德焉尔桃李之卉之华而夭艶无取霜雹积隂所致而变异或臻士君子所贵重者梅与雪而已夫梅不徒清也岁寒之孤芬有以坚所守也雪不徒白也阳春之寡和有以励所学也昔之名哲有若何逊宋璟林逋苏武袁安之流或以梅或以雪抒幽发兴极其所至以砥砺名节天下後世固有闻风兴起者矣士宾南海之英名在宦籍而芳香自珍光洁有耀澹澹乎静且幽而莸秽不得入也凛凛乎凝且重而尘氛不得杂也呜呼其非托物之君子哉且夫俗尚不同人品或异知愚贤不肖不能以相一也然而人之生也眇然一身万物皆备反身而诚乐莫大焉梅雪云乎哉而世之重功名崇道德者犹以调商鼎之梅立程门之雪为当时美谈不识士宾尝用意於斯否耶予忝教临淮于今有年异日或得以公事道过夀阳造其所居闻所闻而见所见斯可乎记之
乾坤一草亭记
姑苏吴庠孟周谪于濠水之上相地一区空濶高爽斩木诛茅构为一亭檐牙轩翥阶级静深虚其牗以资凭览崇其径以通出入外不设藩篱内不施帷幛琴樽书史庋置左右孟周游息其中仰高俯深乾端坤倪开豁呈露心有所悟物亦随之因题曰乾坤一草亭云人有讶之者曰乾坤至大也草亭至微也以草亭而系诸乾坤毋乃管窥蠡测不知量者耶孟周曰此以迹言者也乾坤之道大不能外小莫能违乾坤诚大矣吾从而观之则乾坤皆在吾草亭之内吾不知其孰为大孰为小也寓形宇内与乾坤上下相为流通而万事万变皆得以傲睨而从容焉谓之乾坤一草亭不亦可哉予闻而解之曰孟周其学圣门者欤夫乾天之道也坤地之道也乾言健而坤言顺也乾坤之大周髀不能测章亥不能步也草亭之在乾坤何啻沧海一粟哉孟周朝夕其中观夫二仪之运四时之行日月星辰之耀风雨露雷之变山岳之峙河海之流其理之所以然必有合於心之所同然者矣且人与天地参者也天地之心即吾之心天地一太极吾心亦一太极也天地无有限量吾心亦无限量也囿乎方寸之中而极乎六合之内静而与乾坤同其体也动而与乾坤同其用也大而裁成辅相小而人伦日用何莫非乾坤之所为哉是故由乾坤而视草亭草亭实乾坤之一物由草亭而视乾坤则乾坤亦草亭一物尔物我两忘显微无间非知道之君子其孰能与於斯且夫乾坤莫外於易居室之宜取诸大壮乾坤之理已存於中矣然而一亭之微不如万间之盛简陋俭朴非有雕刻粉饰之富而君子有取於孟周者岂非以天地万物之理萃其心欤昔临川吴文正公作草屋数间而题其牗曰抱膝梁父吟浩歌出师表程公雪麓扁之曰草庐盖以孔明期之也公既登金门上玉堂着书立言以道德文章自任学者称为草庐先生其名实之允称矣孟周其迪光前烈也哉孟周谢曰先生之望我至矣譾焉末学其能底於是也耶予嘉其言让而有礼也记诸亭上而去
梅堂记
东南多奇葩异卉求其铁心石肠凌厉於风霜雪月间莫梅若也是以君子比德焉书称若作和羮用汝作盐梅其取譬精矣後世名臣贞士若何逊宋玉林逋之流模写而形容之非夸大其词以炫耀流俗也盖其心意所适有至理存焉乃若堂构基图祖孙相继手植所存恭敬弗怠亦足以观世泽之深厚永久矣凤阳府夀州儒学正潘先生怀玉世为三山阀阅盖宋太师河南郑王美之後由郑王而下峩豸台端相继号四叶中丞传及数世曰徵曰衢者在祥符间联登进士第有司号其乡曰二难里曰同荣又传及十有八世讳继贤字彦能号梅堂处士者则怀玉先大父也处士生於咸淳末年入元以先世为宋显官杜门求志不嗜仕进尝筑堂三水上而对麏石山控引形胜种梅百本巾屦逍遥吟咏自适今去处士数十年根深本固而梅堂故无恙缙绅之士过其下者为之徘徊顾瞻而不忍去想夫晚节岁寒万木僵仆正人心永保贞固之时也而梅作其花皜素呈露固有以见阳春之泽无有间断宁息矣天日卓午鸟语风微传盃索笑芳馨静幽天地造化之心於是乎在矣梅乎梅乎处士其有得於兹乎怀玉以处士嫡孙之贤封而殖之升堂肃躬顾盼流睐灵游燕娯锡兹祉福其可量哉唐李德裕自着平泉记以为坏一草一木非吾子孙况祖考神明道德之所在者乎然则保有先泽与其家相为无穷在怀玉有不容辞矣予家居四明去闽中为远每从缙绅论东南文献故家於处士每想其风范而以生晚不及亲炙为恨今越在淮海与怀玉同在斯文安得抠衣上堂心领神会於暗香疎影间耶是为记
竹林庵记
永嘉金氏代为儒族其始祖宁甫氏在宋时自闽之赤岸来居平阳金洲以积善有名所居东南厥地爽垲野水分流林麓掩映遥山迤逦起伏如龙虎如象如龟如鼈如琴如几如珠如印皆在远近数十里间以曾杨之学揆之信为风气所聚由是增土为壠瀦水为沼环以松栢杂以荷芰清颷徐来香气■〈芬上羽下〉勃仰高俯深孔乐斯土以窆以竁是为始祖之藏尔来二百余年矣元至正末所在构兵郡将缮修城郭士卒樵采不禁合抱之木为所伐者八九金氏有谷汶父者聚族谋曰斤斧之祸乃至此乎衆心为动相与出资财赂之得还故物遂命族人伯贤督工构屋三楹列为两庑外置庖湢旁储祭器深广高下悉如其度别置田若干亩以供祭祀岁时殷荐家聚族於斯乡缙绅大老叹羡称慕以金氏不乏人焉以其地多竹扁之曰竹林庵云洪武十三年夏四月谷汶之子夀以俊选为国学生试艺高等授凤阳府光州固始县主簿以其家君命来求为记予惟礼莫重於亲亲尊祖所以重本亲亲之至也谷汶其知所本者哉周礼家人凡祭为尸汉制定为上陵食举之仪下至公侯士大夫家皆得有事於墓墓也者体魄之所藏也墓之有祭尚矣然非有栋宇之制其何以肃位奠之诚哉且墓必树木种木者期之於百年之前用之於百年之後谷汶念其始祖之手植在我後人培而植之而不忍用之也然而事变之来势莫能遏幸而购得於军旅摧挫之余择其礼之宜事之可者行之亦足以慰始祖之神矣矧夫华构翬飞林泉美观灵游宴喜者哉想夫霜露之交少长咸在自谷汶一身观之有伯叔诸父焉有子姓羣从焉樽累酒醴之馨俎豆菓殽之荐洁盥兴俯其中仪式精神血气之交肸蠁幽冥之格固有如见其笑貌闻其容声者矣享事既彻饮福荐胙或有倡言於衆者曰祖宗余庆庶其在此诗书礼义之遗堂构菑播之责其保有弗坠矣至於患难贫贱有背礼废恩者乎彛伦日用有见利忘义者乎闻者惕然惧耸然悟黾勉用力不辱其先矣此固谷汶之志也岂徒谓万竹之林立以为一日游观之乐哉昔者诗人作淇澳之诗美卫武公先师子曾子赞以为盛德至善民不能忘金氏以竹林名庵慨思先德信乎其不能忘矣子子孙孙弗替引之其不在兹耶予忝同淛产兴教淮山间金洲之胜为向慕兴起异日幸得一至其处咏歌猗猗之间亦云幸矣姑为之记以遗夀使刻之山中以传之夀清修俊迈种学绩文见用於时如木向荣金氏始祖之泽殆未艾也
兰亭记
草之种类不一惟兰以国香见珍易言同心之言其臭如兰春秋传言梦兰离骚言纫秋兰以为佩夫其一草之微见於经传若此得非芳香修洁类君子之德乎自世好不明薰莸莫辨珍萧艾而薋菉葹者天下皆是也其孰有重夫兰者哉君子则不然於其先世之所好者培而植之先世之德斯在矣岂徒采芳挹馨以资耳目之娯哉凤阳府颍州学正括苍叶先生主善老成问学之士也其先在宋时有名贺孙字味道号西山諡文修者官至殿讲以考亭高第着书立言道德闻望称於一时至其先大父肥遯先生当宋革命时手植崇兰号所居曰兰室下帷讲授学者多出其门後五十年而主善克承厥志仍以旧扁揭之梁间後进之士过其下者如见肥遯主善既来颍阳求予为文记之夫前人之灵在天其芳馨之德固已被之人人矣後之人不嗣而承之则前人之德亦将湮昧而不明矣譬如兰焉自根而茎而叶森然而倩秀郁然而芳茂雨露之滋以生以息薰蒸秀彻芬芳至今而不絶庶几其德之似矣然则主善其迪光前烈者哉世言与善人交如入芝兰之室主善典教颍阳其以善淑诸人多矣况於周旋交际者哉异日名列缙绅升之兰台署之兰省所以仰其风仪被其容接者奚止今日一室之内一席之间哉予家四明山中尝独行崖谷间比兰为贞人逸士踌躇眷恋至不能去闻有生於海上普陀山者尤芳酷可爱每使人涉险求之不啻金玉也今越在淮海芜荒茅塞其能忘情於中耶安得与主善从容是室之下泛九畹之光风作猗兰操授琴鼔之发怀古之一慨哉姑书以为之记
萍轩记
水草之产非一独萍也泛然无根着岂造物者之偏也耶世之君子去乡里远亲戚者每取以自况其心之所适意之所得胡可以浅近观哉姜君孟起好古博雅士也少家越之新昌侍其父羽仪先生游吴为东南都会声明文物之盛耳闻目覩者不可胜纪矣际今圣运遭家多艰自吴中来凤阳怀远卜居荆山之麓覆茅缚竹为燕息之所扁曰萍轩予尝过焉求其所谓萍者无有孟起谢曰吾年四十余去家二千里由越而吴而楚徘徊展转若浮萍随波上下而莫适所止也夫君子素其位而行不愿乎其外吾萍梗之踪得此以寄其身之所安足矣去住天也何敢必哉惟静以俟之耳以萍而辱吾轩自吾之出处言之非有半池一水浮青点紫可以凭栏槛而纵心目也予应之曰子可谓托物君子矣夫寓物而不拘於物士君子所以乐其天也屈平之於兰渊明之於菊濓溪之於莲岂直以芬芳艳丽之为哉盖其物理之适与造化相为流通尔萍虽微物亦气化使然者即其飘荡留连随所在而克遂夫生生之妙殆有若君子无入而不自得焉观物察理者宁不有得於兹乎乃若心融意会物我两忘视夫天地上下皆我室我闼也曾何根蔕之有此固孟起命名之意而世徒欲以形迹求之不亦过哉予家四明越在海上亦泛萍者也与孟起相遇於淛产为同乡於斯文为同志论辨往复亦足以释羇旅之怀矣异日幸涉江东归或得萍实献诸是轩之下孟起剖而食之其甘如蜜斯有以信吾昔者先圣所言矣因书以为记轩在荆山为楚卞和得玉处南则涂山大禹朝诸侯之地其下长淮直走东海云
拙守斋记
四明王先生汉章卜居舜江上扁其斋居曰拙守前天台刘公羽庭着记而信安汪公（阙）会稽杨公铁崖或述之赞或勒之铭於拙守之义无余藴矣先生佩服其言端居静念朝夕经史且取曾伯祖尚书公曾祖常博公遗书手泽玩诵而肄习之於性理之微文章之懿典故之详莫不究其源委订其指归凡世之华采相胜巧伪相倾譸张变幻以堕名败节辱先丧家者视之若浮云然际今圣朝有司强荐起之入京师两以母老辞归洪武初年以博学召试既中选力辞归养明年复召覆试得知英山县事既到任以旧扁揭之楣间士大夫过者谓之曰公今有民社之寄簿书期会将奔走不暇顾欲以拙守之不亦疎乎先生曰巧而能为不若拙而能守吾天性本拙将守之终身矣催科刑政莅官临民以拙守之民苟如吾之拙宁有犯礼非义之患哉吾幸以拙守其先泽得至於此赖天之灵获归丘壠保其遗绪全真养素以终吾天年斯亦不媿夫拙矣予闻而韪之曰是其得守身之本者哉昔者南轩张子曰士病於不拙也久矣而考亭朱夫子亦曰拙者顺其理而不去也拙之时义大矣拙之守道之守也可舍而他哉先生之守也非有田园第宅之守也亦非有金玉宝货车马服乘之守也从容乎仁义涵咏夫道德循其自然之正安乎固有之天使累世文献引而不替岂非古君子之用心哉乃使学优而仕将使百里之内淳古敦朴跻乎仁夀之域如无怀葛天氏之民焉斯有以见其所养所存矣且夫圣门之学曾参以鲁得之王氏诗书之传先生守之以拙庶几於参之鲁乎抑闻之博学名科古以待天下异闻之士宋宝佑开庆间尚书公常博公兄弟继登是科世以麟凤目之常博公早世惟尚书公岿然为馆阁冠冕尚书公厚斋先生也自尚书公四传至先生复以博学出宰畿邑斯固拙守之明效也使得进司纶綍如公登两制三字之选表章仪法如公在夕卿宗伯之列据事直书如公之於实録起居直词正色如公与二三执政论事大廷名遂身退如公之着书满家传之天下後世斯所谓绳祖之武者矣拙守云乎哉念予懵学无闻其於自守盖汉隂抱灌之具拙於所用不免为浮俗所诮然与先生有同乡亲契之厚庶几志同道合焉者故为着其说如此用以志期望之私云（汉章答云承着拙守记文尤深感佩至舟中细玩中间论议抑扬发明拙守二字无余藴诚佳作也且博学一科古以待天下名士旭忝窃是科非独有愧於古人抑深有愧於先公而又愧於当世斯文多矣复承録示遂初老人志铭中间叙事及荅文清公濓洛关闽之语似非老阙之辈直理吉氏家传诚史笔也使当时史迁见之亦必低首许与）
荥阳外史集卷七

[book_title]卷八
●钦定四库全书
荥阳外史集卷八
（明）郑真 撰
○记
豫斋记
忠翊校尉漕运庆绍所工户韩侯将名其斋居之室取连山易筮之得雷出地之兆筮史曰吉是其繇曰茫茫堪舆至阳发舒君子得之利厥攸居动无不顺佚乐舒徐悠哉优哉造化与俱斯其为豫之义矣乎於是以豫名斋而属记於予予谓圣人作易以前民用有象焉有占焉侯以象占而定居室之宜其有得於圣人作易之旨哉予尝读四圣之易而以连山参之则知造化之理载诸简册者一而已矣豫者安和悦乐之名豫之为卦上震下坤一阳居四而五隂随之有豫说之义焉侯之於是斋也温清之暇终日宴坐心念澄默得夫坤之静者也及其事为之际则发奋果毅期於必行是又得夫震之动者也静而动动而顺顺而成其为豫何如哉虽然豫固以说为义矣然溺於骄肆则鸣豫而致凶失於中正则盱豫而有悔之二者侯固无是矣其尚慎其诚矣乎九四之爻辞曰勿疑朋盍簪盖以至诚不疑则同类合而从之其为豫盖无大於此者然则侯之斋居盖不特为一已之豫而已其必将由已而致天下於豫者乎以是观之筮者之言於是为有徵矣连山之易岂欺我哉侯名（阙）字（阙）昔受知於今丞相康里公以千夫长戍于瓯粤间遂以功陞读书有文章幼尝受易於乡先生骆君伯善先天之学心传面命故予敢诵其所闻者以谂之是为记
方斋记
莆田吴先生义孚年五十余龎厚老成学贯经史而尤邃於书隐居深山中杜门立言以自见乃洪武壬子有司敦迫就试闽省遂领荐书计偕春官中书省臣议以中都兴龙之地教职之重宜使进士为之於是先生来为凤阳府学教授既至日进诸生训以性命道德之说退治一室寝席其中织芦以为盖障架以横板上下书史旁设几案置觞豆之属外编竹为篱植丛菊数本客至对坐清晤有酒辄醉不吝也尝曰兹室虽陋然审势面阳位正而方正吾儒者居之且吾尝以执方忤物而不变也将守此以终身焉於是扁以方斋而命真为记夫方者圆之对方圆规矩之器也天下之物举不能违之然圆凿方枘昔人固知其龃龉而难入矣况夫後世俗尚之趋其有不喜圆而恶方者乎且夫士之处世不过言行动静四者而已随时而圆转之其有合於理者耶有人焉立心以正守道不回言行方也动静亦方也不偏焉不倚焉顺理而行之功名富贵死生祸福不以为欣戚也君子之道孰有加於此哉先生累世科第有司尝表其里曰桂籍宋时为太守者五人有万石君之号曾大父珤由进士通守潮州北兵至守节死义大父请学上舍生值宋社移隐居不仕国清湖灌溉一郡淛省平章乌玛喇欲湮为田上舍慨然争之累年湖得不废虽时异事殊民至今称之父柏字庭坚号石亭布衣儒素克守先业先生七岁失恃石亭令就外傅见其记诵喜而谓曰吾家诗书之泽其在兹乎不幸石亭即世先生年方十五有持家之责至二十有九厉志发愤师郑先生献可林先生学矩以及丁先生文远学矩元进士知福清州冈孙之子文远则其高弟也问学渊源盖可见矣今以教席之尊任斯文之寄而所以自处者如此可谓不负所学哉唐次山元公尝作惠圆先生喜方而以名其斋居其何愧於古人也耶抑又有说焉易曰直方大不习无不利夫敬以直内义以方外君子所以法坤道也敬义既立德斯盛矣何假於习而後利哉先生取义於方其善於用易者耶真忝教於淮托在下执而亦以不能刓方为圆见诮於衆先生独咻噢之奬厉之盖志同道合有如此者属笔纪事不敢以浅陋不文为解先生其尚有以教之哉
约斋记
松江陈氏为巨家名族自其先世尝以好义称於乡里名布字孟敷者年几四十清慎修谨而种学绩文不倦不怠早尝受易於嘉禾鲍先生仲孚洪武六年以儒士徵试吏部中选授宿州儒学正宿为汴泗要冲自金宋以来为用武之地际今天下一统文教聿兴而宿为中都畿甸孟敷讲授之暇退归所寓端居静念人莫窥其际自题曰约斋云予尝以使事过焉叩之曰子何以约为哉孟敷曰吾自志学时尝欲推已及物斯文之过我者得用其情焉然事至物来必裁制品节而後可故字孟敷而以约名所居敷有广博之义约有要束之义二者盖相须也今因於羇旅所谓约者非向之约矣予应之曰是何伤哉亦足以见子之志矣夫守约而施博者善道也天下之事宁有约而失之者哉是故约之以礼约之见於行也博学而详说之约之见於言也言必以约则有纲有要不泛然以无统行必以约则有规有矩不侈然以自放约之时义大矣哉孟敷年壮力强心存惠济交接应酬必以其礼而忠信笃敬见於日用常行间殆易所谓纳约自牗者耶乃今以教席之尊任斯道之重将使成人有德小子有造其於名教信非小补也异日昇之馆阁进诸廊庙将见学之所及德之所施大有以慰夫民生者非徒简俭穷约之谓也虽然君子之德当论其世孟敷居家时尝事其从父充之先生充之亦明易学两领乡荐元至正末年张士诚据吴中分兵略地松江充之散家财聚义士与官军相犄角及敌战屡捷同里有背恩反噬者引敌兵为内应充之兵衂家毁仅以身免省宪交章论荐得授江淛提举入圣朝知和州事归老於家以卒予家海上时尝书其事比之辛谠成败非所论也夫善善及其子孙况其节义之着足以裕夫後人者耶然则孟敷岂终约者哉并书以为记
常斋记
括苍王景彰先生教谕怀远县学治其斋居之室以蓍策筮之得易之恒筮者曰吉恒者常也久也常故能久久则悠远矣且恒刚上而柔下雷风相与巽而动有恒久之义焉於是以常名斋而求记於予夫天下之理亦惟其常而已非其常则为怪为异为变徒以骇耳目之观听奚可哉子不观诸宇宙间乎日月星辰之运行山岳河海之流峙四时之行百物之生形形色色历千万年无有差缪不常而能之乎人於其中贤愚贵贱固有等差而彛伦日用之须修齐治平之要岂外乎是常者哉书曰彰厥有常而子思子於中庸之庸以平常之理言之而张思叔座右铭亦曰常德必固持噫常之为义微矣哉景彰世为括苍儒族而清谨好修力学不倦为古文歌诗皆典雅蔚赡可喜洪武壬子以文词领淛江行省乡贡进士荐书计偕京师选部将奏以官力辞不得遂领怀远教职以去怀远凤阳属邑涂山禹会之地兵燹以来学校之事有所未遑景彰既至而馆舍萧然在学子弟皆复业之家樵牧童竖迫於有司勉强应命从师授业之诚无有也景彰曰吾惟尽其职焉耳昼夜程督不见有不堪之色人以是敬惮之斯其有常之吉士而得於易之恒者耶视夫好高立奇索隐行怪以钓声名取利禄者相去何远哉虽然恒卦之九三爻辞曰不恒其德或承之羞上六振恒凶所以深戒人不能固守其常者国家文治大兴菁莪乐育之盛前古莫及景彰臯比之席已越三年将使久於其职以遂责成焉者无以轻动为也传曰肆成人有德小子有造古之人无斁誉髦斯士於景彰窃有望焉景彰曰筮之言信矣抑或子之说其亦有以教我乎於是乎记之
树德堂记
传曰民之秉彛好是懿德德者人心所同得也而书言树德务滋者何哉夫树德犹树木也晋人谓十年之计树之以木百年之计树之以德夫其坚固而不拔则盛大而无穷德其可以不树矣乎四明韩氏出自高阳有字君垕号妙心居士者由定海徙居郡城以勤俭致产业天性孝友好善乐施尤向慕佛乘年六十有三而终有子二人长惟善次可善克承先志益大以振惟善有子二人长懋简号节斋不乐仕进淛省两以庆元幕长荐不为就次懋和号务斋由庆绍海运千户三转至海道都漕运正万户积阶由忠翊校尉至奉议大夫奉议贵为三品有司奏当疏荣二代於是妙心赠中宪大夫追封高阳郡伯惟善封太中大夫高阳郡侯其职皆以海道都漕运万户云圣运肇兴懋和以闲良谪居汴梁郡侯与长子懋简力贡赋以奉有司尝奉命旅朝京师拜伏奉天殿下面闻圣谕赐酒食以归恩意醲渥夙兴夜寐用图报其万一噫非树德之极其至是乎予客居中都郡侯之孙名中字允传以书来言曰韩氏世泽非一日矣先曾大父郡伯善庆之积大父郡侯遵守以至於今若子及孙之盛先生有以知之先叔祖可善翁扁其堂曰树德蒋先生德纯者实为之记藐焉弱息无所肖似亦欲取以名其所居幸先生为执笔焉夫君子之於人论其世而已论世者不於其人於其德德之树也如甘棠之勿翦嘉树之封植斯可矣使夫怠惰放弃弗树弗艺芜废而茅塞焉至於雨露之养人事之不齐或偃以拔或撼以摇其能有所获也哉若稽前史韩以国氏汉唐及宋为将相为牧守为名儒士大夫先後相望其年代之远谱牒之殊不可攀援而强合然泝源穷委所以兴怀先哲垂裕後昆者可不思所以生息而蕃衍之乎昔端明苏长公铭王氏之堂曰郁郁三槐为德之符树德之谓也夫树木者常待其熟树德者亦待其熟木之熟德斯熟矣德之熟德其可胜用哉允传气貌清修循循谨饬读书工文辞溯妙心之传已四世於是勿替引之自根而干自干而枝而叶广大高茂可几矣传曰绳其祖武受天之祜於允传切有望焉予既书其所以以示鄱阳周先生克复先生曰某以先左丞玉雪公使命淛东知鄞有韩氏久矣然微先生之文不足以发之因用古篆法题诸篇端且扁其额揭诸楣间云
慎独斋记
国学生严陵王以宁奉上旨赐袭分教中都之属邑之临淮邑大夫乐侯瓒命父老考古者党庠闾塾之制为之建学率子弟二十余人事之以宁朝夕讲授不倦既闭门不与物接端居静念深有得於先师曾子子思慎独之说喟然叹曰至矣哉圣门传心之要也信矣哉理欲善恶之几也可不思所以用力哉因以慎独名其斋居而求予着记昔者儒先之论详矣尝试以其说身体之平居暇日燕坐寂然融心会意湛然如太空明镜天下之物不足以动之而其好善恶恶之诚存养省察之实固已默具於中矣或者事机之来势会之乘一念之发或有不谨而幽暗隐微之间少不致察焉则不免於自欺之蔽而其离道也不既甚乎是虽人所不知而其手指目视亦不可掩矣以是而曰吾将以慎其独也繄孰信之哉今以宁之居是斋也扁焉而朝夕观焉则其遏人欲存天理诚中而形外者不徒一时为然而时时皆然则不必乎不睹不闻而始有所谨矣精义入神气象具见小而扫洒应对外而出门使民大而天德王道之纯亦不已功用所及言语云乎哉诗曰潜虽伏矣亦孔之昭独之不可不慎也如是夫子尝有言曰世之学柳下惠者未有若鲁独居之男子而後世亦有借此以明慎独者以宁气温貌恭在乡党循蹈规矩入成均以明经中高选博士先生称之是固能心曾思之心於数千百载之上矣岂止鲁男子之学柳下惠者耶予家东海上朅朅而来块然独居虀盐薪水朝不继夕而清苦自甘于今三年窃尝儗古盘盂之戒书其辞於室壁曰慎厥止汔小愒相在屋漏尚不愧书於枕席曰梦寐处罔或愆明灵司之眇幽玄书于户牗曰仁为枢义为阈敬尔威仪慎出入乌乎兹言予其勉旃此皆慎独之要也因书以遗以宁庶几相与警惕以无负名教矣乎以宁斋居在清流门水帘洞南昔传有蜀卒自青城山来访求水帘先生者盖古仙遗迹云并书以为记
自省斋记
真年十余岁时挟册侍先处州教授侧先教授谓真曰志士之为学当有其要为学之要其惟自省矣乎昔之日孔圣之道传之曾子三省之功不以一日废也今去圣门数千百载其能有学曾子之学者乎呜呼汝勉之哉真服膺先训至今凡三十年然而一日之间事至物来是非取舍忤於理者多矣反而求之其能不愧矣乎洪武六年夏五月忝以淛江进士典教于中都畿邑而天台吴叔祥氏以谪居密迩尝过而访焉叔祥方以讲授为业草斋数椽仅庇风雨丱角之童劔侍林立叔祥端坐其中起而迎之如旧相识从容言曰鸩毒生於宴安德业成於忧患古之人未尝不致谨焉往吾自东海上来居濠梁计其道途所经余二千里鱼鸟与东海邻饥渴顿踣者数矣今幸而就衽席之安得与二三子朝斯夕斯以从事简册者斯文之幸也其有所惕厉矣子因以自省名斋子其有以教我哉真闻而有感焉窃意叔祥庶几有意於学曾子也夫人所以立於天地间而为万物之灵者以有是心也心之在人谓之有物则不可以形像求谓之无物则其日用常行亦无非心之所为而已一念之间善则交修过勿惮改审乎天理人欲之判囿乎流行赋予之中斯其为自省之道矣哉叔祥南冠之士北来于兹悄焉羇旅常情匪堪顾方以反身修已为进德入道之域其志行不可尚矣夫濠梁国家兴王之地贤才之所聚车驰辐辏叔祥志学如是有司固将转而上闻矣真老病駸寻简编荒落而趋庭日远无从是正方将与叔祥究竟曾子之学殆恐公车之召敦迫上道非老生所能挽留也
立志斋记
凤阳府学楚生关家居中都之道门前望独山後睨长淮城郭之高大宫阙之壮丽一寓目而尽得之予与教授莆田吴先生义孚同在斯文尝以公府期会往来二十里间过其庐为之憩息生之父谷石翁谨慤笃实而尤切於教子出酒馔相劳苦先生谓予曰吾忝教职无补事功弟子员若生其几乎号其斋居曰立志俾予记之夫士之生以桑弧蓬矢射天地四方示夫志之所向也自髫而童童而冠有成人之道焉成人之道非立志不可也志之立则事必成功必遂不尔其不至於颓堕而委弃者几希且生不观诸射乎张尔弓挟尔矢彀满而发不至於中的不止也生之立志如射之志的斯可矣常存於平居无事之中不离乎困穷患难之际夙兴夜寐弗忘也安荣顺适弗堕也志苟立矣则自格物穷理处事接物以至於齐家治国平天下无所往而不得矣孔子十五志於学又曰志於道而孟子亦曰持其志生知亚圣之资犹若是况学者乎生清修明敏读书解义音吐清畅学为词章亦时有可观者以是日求其未至其於道也孰御国家诞兴文治以诸生进者不次超擢为御史为部郎为郡守为承宣布政使者先後相望生既有志於学异日进之朝廷所以烜衣冠之华耀袭簪组之光荣者其不权舆於此乎诗曰肆成人有德小子有造生其勉乎哉予不敏不文辄因吴先生之言而为记之
不贰庵记
同郡周舜言氏隐居城东偏一室数楹窻明户虚阳光交映外有山石高一二丈许若戈鋋搜疏玲然珑然■〈石含〉然呀然萃而聚之培以沙土植丛竹数十本间以幽葩异草雅淡静素芬芳清洁有林野之趣舜言屏絶人事挟策之暇静居默念间以微疾亲岐黄之书既心定神完觉恍然自得者乃号为通一子而其所居曰不贰庵云以予有交义之厚求执笔为记作而言曰甚矣子之善於立名也夫一者数之始二者所以配夫一也一者奇而阳二者耦而隂天地生成之数也自一而十十而百百而千千而万亿及于无穷而卒归於一也故天下之理一而已矣宁有贰乎哉子不观诸天地间乎日月星辰之运行隂阳寒暑之代谢山岳江海之凝聚流溢鸟兽草木之飞走生植与夫礼乐鬼神之奥器用度数之详自然而然而不抑之使然者其非理之一也耶盖万物各具一理而万理同会一心故即诸物者即诸理可也即诸理者即诸心可也心即理理即心通乎理之一者由其心之一也通一则不贰不贰则不杂不虚伪不间断如是则自吾身而推之家国天下事至物来皆一以贯之而无碍於其间矣是岂非善学者欤虽然一也者诚也不贰所以诚也书曰善无常主恊于克一所以言诚也而先儒朱子者着敬斋箴亦曰勿贰以二勿参以三亦即所以为诚也诚之时义大矣哉诚故不息不息则久久则专乎一矣专乎一则其不贰也可以终身矣尚务其诚矣舜言闻之谢曰先生之言良是哉佩服书绅可矣遂书以为记
去非轩记
同郡蔡景和氏年三十余性资明敏仪矩洁修居于郡城东北厢近郑魏王故第王在宋时以甘盘旧学身相理宗端平之政号称元祜今其园池废为墟市而犹以郑氏得名景和居其间有冠带之遗风当海宇清平晏然自适泛观经史究古人立言行事而有得焉踵门谓予曰天理人欲同行异情谂其是非而取舍之吾未之能也窃有志焉将以去非名轩可乎予应之曰可哉夫人之生也得天地之气以成形五常之德莫不具焉浑然至善而无有驳杂也大中至正而无有偏倚也初何是非之云哉自世学不明人心锢蔽喜怒哀乐之发声色臭味之交固有汨於形气之偏而忘其德义之正於是昧者日趋於非而莫知所以为是者矣圣人忧之本之以仁义节之以礼乐刑之以法度使其就是而去非者於是为至是故非法不言非道不行则夫子告曾子以孝亲之本非礼勿视非礼勿听非礼勿言非礼勿动则夫子告顔子以克已之功顔子去圣人未达一间曾子亲得圣道之传而其授受之际指是为则所以遏人欲而存天理者其要莫重於此矣景和於是而用力焉其亦庶几矣乎虽然善学者持久之功一日之间事物之来千态万状是非取舍之心少有间断则混淆错杂而利欲从而蛊蚀之矣然则如之何其诚矣乎诚则明明则久久则是非判然矣推之於日用其於道也孰御哉景和闻之曰子告我以圣贤之学吾殆自是而有进也耶请书以为记
荥阳外史集卷八

[book_title]卷九
●钦定四库全书
荥阳外史集卷九
（明）郑真 撰
○记
东园庄记
松江黄氏世有隐德至仲瑱先生以老成浑厚之资道德文章名满淛右在先朝以易经三领乡荐缙绅士大夫若蜀西虞文靖公金华黄文宪公尤敬礼之值世事既非迄于不用圣运肇开谪居临淮即锺离子古城南相地一区斩茅盖堂挿竹成篱艺蔬成圃凿荒涧以供饮犂荒亩以供食客至酒殽随所有尽欢而罢一榻就睡不以形累也旧所蓄书数千卷日坐堂上与其子立敬讨论相为师友其同乡故家子弟在丱角者求为击蒙亦欣受教育之其所居地旧名东园里且扁为东园庄莞尔笑曰吾其为东园公乎於是立敬致其言於真且请着记夫隐显异途行藏殊致登廊庙者溺富贵而不返入山林者甘贫贱而不悔夫随时取中无入而不自得焉者贤士之所以自处也先生非仕非隐而优游从容庶几於全节完人矣世之刍狗营营乍起仆变灭者不知其几何哉昔西山先生蔡公元定且贻书戒其子曰独行不愧影独寝不愧衾儒先君子处世律身有如此者先生年逾七十家在大江之南而贫不忘道老不忘学去古人何远哉国家子育斯民劳来安集咸适有居若先生者返诸吴淞与三高士神交千载殆恐东园之胜不得专有矣传曰时止则止时行则行先生之谓乎真为儿时默诵先生科目之文岁月云迈华髪駸寻眇焉淮海之乡幸得相见屈行辈为忘年交先生之待真者厚矣执笔纪事其何敢当哉腼顔泚额用以复诸先生云
东涧草堂记
临淮凤阳属县盖古锺离子之国出县东有古城春秋成公十五年晋士爕会吴子夀梦昭公四年楚箴宜咎城锺离即其地也由古城复东行里许涧水横截而清驶激越白石磥砢明彻可数架石梁以渡名五里桥桥之左厥土燥刚而磅礴广厚南望定远诸山高下起伏若屏幛之环几席之奠也松江夏氏士良系名谪籍得而乐之构草堂以居耕田饭牛温饱仅足暇日取古金石遗文閲之实与世相忘者焉士良汉四皓黄公之裔其先自吴徙华亭儒素起家以好义称乡里朝廷旌表其门至士良盖四世矣勤俭自厉克振先业而折节於名士大夫间尤以文字着述有声时境内承平富家巨室雄豪相埒彼其峻宇雕墙被文锦绣而金玉钱货谷粟布帛足以极耳目口体之欲粉白黛绿者争妍取宠日与市井游酣纵风月间士良虽在亲戚故旧藐若途人曾无一毫喜戚加於其心者物换事非天涯流落有过草堂者谢愧焉累累然依依然低首下心索莫罔措士良常笑语予曰礼义亷耻士之所以保其身也世宁有是者耶予释之曰士君子安於义命之正无所往而不自得焉立身一败万事瓦裂可不知所重哉士良累世诗书所守所养一归於正谪处不异家居向在富贵不知其为富贵也今在贫贱亦不知其贫贱也视夫奢淫自纵丧败相寻展转顿踣卑汚苟贱而不耻者彼何人斯且夫地以人而胜君子之於世不求名而名随之况其燕游之所在人有不可忘者耶士良之居于此四方之人来者往者遇而憩息焉者视东涧之水益有光矣昔者周顒之居锺山杜甫之居成都皆以草堂名二公之出处进退兹不复议观士良之自处与其所以处人者如此可不愧於两古人矣诗曰维其有之是以似之士良之谓乎是为记
东轩记
凤阳古禹会之地今天子以王业所基定为中都先朝将相大臣多奉皇居前参知政事方公卜宅旧城於其地东偏斸土树楹植以修竹藉以芦而茅覆之穴墙壁以成户牖甃瓴甓以通径隧幽花芳草杂然前列内设几席庋书史图画披玩讽诵朝斯夕斯於以舒愤懑而挹幽爽者焉一日公率衆客落成从容言曰大明生东天光之普照也万水朝东地势之下趋也天阳也地隂也隂阳之理有固然者矣且东者四方之首於四时属春於五行属木於五常属仁於八卦属震世之辨方所分位置必以东为首称东所以受生气也吾以东轩命名可乎真起而释之曰此自其迹而言之耳由公之心盖无适而不可者奚以方所位置为哉夫身有定在理无定在理存诸心心者身之主也今夫以一身之微居一室之内视之若块然矣然而心与理融意与神会四方上下皆吾一举目一举足之间是非取舍惟义之从不以贫贱富贵而移也死生祸福而变也公在至正间尝预典大藩参大政固尝以天下安危民生休戚置诸念虑矣事去物改委质来归甘与齐民为伍向之功名势位曾不以挂诸口故其居是轩也心澄虑清游观物表盖将等古今於须臾齐得丧於一致仅仅焉寄足一区追逐形迹而指其东西云乎哉先民有言曰用舍无与於已行藏安其所遇公其庶几有得於圣贤之学者耶衆客闻而韪之公起而觞酒数行请记诸壁上公名文敏字存诚故平章越国忠愍公次子尝受经於陈叔夏先生博览善记而尤精於诗云
南轩记
凤阳府庠许生志学公敏居临淮县古城之东五里桥扁其读书之所曰南轩予尝过焉笑而谓之曰子欲为南轩先生乎公敏拱手谢曰志学以所居面南故云尔若南轩先生某不能知之亦岂敢望之哉予曰士生斯世其当以圣贤自期耶夫南轩以魏国张公子着书立说传之天下後世载在史册列诸从祀诚非後学所可拟议然其立身行已不过仁义忠孝之实故其於日用间则宅心高明表里洞然而勲门相阀曾不以为意入朝请对则正容肃襟从容密勿於广厦细旃之上不以人主意向而有所随顺涖官政则四典大州图上经略建置事功而宸音涣发嘉其弗忘盖其闻道甚早大本卓然有如此者尝与考亭朱文公东莱吕成公相与论辨往复辑成近思录一书於是志同道合至於无所为而为一说子朱子取为名言惜乎人亡国瘁而有吾道益衰之叹矣夫生於二百载之下去南轩若彼其远也然想其仪型固有兴起而不已者子言其所言行其所行则亦南轩而已矣公敏世家松江富厚多赀事去物改朅来濠梁文献老成若莆田吴先生义孚同郡黄先生仲瑱天台李先生廷铉皆得以考德而问业焉退居轩之下默思静念必有深造而自得者矣想夫盛夏之交天日卓午四窻洞啓清风徐来尘坌息而炎郁苏也顾瞻左右图书有秩肃襟正坐悟对古人而心境湛然了无一物於此时也气象何如哉公敏曰某未之能也愿学焉书以为记
清白轩记
柳州府知事慈溪孙原哲自柳江以书抵中都临淮谓真曰往年令先君子求我先生讲道龙山以知行体用训学者原哲摄衣往先生不鄙弃之程督啓迫不少倦先生既去原哲卒业於家因得日趋於正而不失为士者先生之教也後先生没十余年际今圣朝以六科取士原哲以有司敦迫入京师羣试吏部中选遂拜柳州之命柳远在蛮广间珍货所聚贸易轇轕不絶於道视之一无动念惟是簿书期会之冗朝以竟夕而德薄材謭深惧弗胜勉以平日所闻於先生者竭力笃行以无负国家委任之意因扁所寓轩曰清白幸子为记之以昭世契可乎真捧诵再三陟岵兴思为之泫然因折简以复曰原哲可谓能信所学矣夫幼学壮行後先一揆涖官临民盍先律身清白者律身之本也清者不浊白者不汚清斯白白斯清矣独不观诸古人乎羊续悬鱼於廷裴寛瘗鹿後圃子罕之寘玉杨震之却金简册所载炫耀烜赫夫万古一心持之以正守之以公而无少私曲焉湛然若氷之在壶而渣滓不得留也皎然若月之在天而尘翳不得入也若是於古人何远哉孙氏四明阀閲在宋时以科第显载郡乘者相杂有讳因者以文章名天下原哲纂承厥绪当明良相逢之盛选部识鉴之明荣恩美赐从事府幕世泽之遗师承之契有没齿勿忘焉清白之操终始不变闻望以隆而爵禄以增真虽相去万里有若亲觌面於晤语间也是为记
予向居四明与求我郑先王定交先生讲学慈溪龙山时过从识邑子弟孙原哲座下先生谢世予承乏淛阃得别业龙山闻人誉原哲不絶口及予来濠梁而原哲由儒入任知事柳幕以亷谨称每乐道之今观先生之子千之为知事着清白轩记固信其为人昔吴隐之在广南酌贪泉而清操愈厉能知古人用力焉斯足以保其清白矣柳幕长叶■〈艹曳〉与予友也盍亦以是语之浚仪赵宜讷跋
虚白轩记
予往年尝客东海鲛门岛上溟波际天一瞬千里秋高气清明月满空若玉轮金镜清光透澈毛发森竦及夫玄隂闭冬烈风吹雪琼台银岛巍峩千叠於是时也一榻生明因谓人曰庄子引孔子所谓虚室生白者殆谓是耶或者曰此庄生寓辞尔吾夫子安得有是言哉庄生之意以为室虚则阳明生心定则天光发神专所司内景不逸外尘不入灵府湛然真君莹彻苟为不然是犹骥伏槽枥而驰意千里矣盖道家修治之说例如此非吾儒所谓本然所赋之正理也夫人所以生者理与气而已理存乎心冲然其虚而无有蔽塞也洁然其白而无有污浊也一旦声色气味之交耳目鼻口之欲於是虚者塞白者涅矣圣人忧之示以诚敬之要存养之功使之致谨於动静几微之际有以遏人欲而存天理则此心体段本然全具常见其虚且白矣独雪月时也耶予闻而韪之亦已有年际今圣运肇开忝以乡贡进士为中都学官以郡太守命奉诏书録黄开读寿阳而国子生毗陵高允昇氏以上命分教其州之子弟以虚白名其轩居请寓书求着记因以向所得於人者告之允昇气质清修问学充实造诣之至岂予所能测识哉想夫太空无尘傲睨上下心融而意怡歌小山之丛桂挹肥水之清涟与淮南八公神交千载殆不知有人间世也岂特所谓吉祥止止也耶虽然闻之周子有言曰圣人定之以中正而主静而子朱子着调息箴有曰鼻端有白我其观之此圣贤内修之学也夫虚斯白矣然则允昇之学其求之此乎求之彼乎
无墨斋记
国家奄有方夏文治诞兴科目取士具有成式有司奉行惟谨士凡一材一艺者皆得对敭显命盛矣哉惟严州府淳安县之武氏为其乡望族字仲亷者修身慎行四十年矣乃洪武六年有司将以六科荐之天官仲亷亟往力辞其略言曰某谚所谓无墨者也平生昧文章义理子虚客卿之诞尤羞为之不能与笔砚同汚譬犹白圭之玷不可磨也沥肝胆倾肺肠当见之某岂忍欺也耶有司不能屈竟免归仲亷即淳安冬岭之阳缚茅中平山耕田取给间取无墨二字扁其斋居缙绅士大夫及乡先达长者咏歌成什以真与其从弟国学生仲友氏同寓临淮介求着记作而言曰仲亷可谓清白之士矣昔孔子尝语仲由曰涅而不淄士君子之节人固不能浼也已若夫墨翟之悲丝扬雄之守玄意固各有在也然翟之兼爱终致无父之罪雄之寂寞不免投阁之讥往行前言审择其可否者尔仲亷尚志圣门甘心静退以为役役以劳神不如默尔以忘形庙堂爵禄之宠荣不如山林泉石足以栖息燕宁也故其托鄙谚以无墨称者盖如此噫何其贞且固哉真在元至正间就试淛闱识前乡贡进士仲源先生盖仲亷从兄行也以先人教授尝与之友用父执礼见时座客有戏谓者曰唐世举人曳白者饮以墨汁今时尚然子其勉之真敬受其言力学不怠恭逢圣运以明经首选辱分教席追想前烈合并之盛有如一日而去坟墓远亲戚南望悔恨以为不若仲亷托无墨之愈也天其或者幸得告还当尚历钱塘上严陵过仲亷所居与论先契叩以所藴其果无墨乎否耶於是乎记之仲亷名仲清号愚隐道人奉母至孝乡党无间言云
晚节堂记
士大夫砥名砺行恒见盛壮时至於齿发向衰克以完节自保者几何人哉夫知功名势利之足慕富贵丰厚之可羡则夫贫贱患难寂寥澹泊固有所不堪者矣有能慎终如始克享天年斯亦难乎哉四明马懋善父年老气苍尝从乡先生胡继善工文辞服劳藩省谋猷赞画逹官为之器重际今圣运谪居濠梁受廛为氓斩茅盖堂售岐黄之学优游终老号菊龄处士而名其堂曰晚节朝斯夕斯庸以终其身云适朝廷切於用才凡以宦籍在临濠者皆徵诣公车懋善力辞曰某老矣无能为矣衣币食麤用以全吾节而已爵禄非吾节也遂免归予闻而为之喜曰懋善其知静退之宜哉在易蛊之上九不事王侯高尚其事遯之上九曰肥遯无不利高尚则不能卑屈肥遯则无所系滞懋善殆学於是者矣懋善世儒家先君子良可碧翠翁以孝行称两授淛东宣阃荐书为温衢学官家庭之训手泽具存懋善服膺久矣而又为史大资家子婿大资事宋穆陵为名法从宵人执政退居沧洲十年屡以书劝其兄卫王罢相懋善盖尝视其泉石之胜而想慕其人矣盼桑榆之日晚怀松栢之岁寒能无慨然於中也耶夫仰止高山先烈如在惟吾四明文献冠东南诸郡丞相郑忠定魏王端平去位归卧东山号安晚先生人以谢安石比之忠定勲名爵位诚非後人所可拟议然名节天下大闲岂以古今贵贱言耶予与懋善俱四明人也故以乡先达事告之非以励懋善并以自勉焉洪武十年岁在丁已正月既望乡贡进士同郡郑真记
养生堂记
於越戴氏自江左晋宋以来代为宦族在萧山者其支裔也有名潜字起之者尝登安阳韩先生京北杜先生之门而亲炙於金华朱彦修先生彦修许文懿公门人邃性学而尤精於医爱起之勤敏凡医家论着悉以授之故起之迄能以医鸣年二十余薄游湖海间缙绅大夫啧啧称之其学大槩多祖东垣李氏云际今内附以尝为吏例居濠梁濠梁国家兴王之地五方之民星聚云集而不习水土恒至疾起之辄与善药以金帛酬之者不辞贫不得钱者亦不问所居在大东门外五里桥北控淮河南望定远诸山云烟风雨幻化朝夕起之乐其远静树堂四楹覆以重茅凡神农本草虫鱼草石之类兼收并蓄扁曰养生求予记之夫人位三才之中立万物之表五常四端其理也四肢百骸其形也日用之间饮食衣服以养其气体声音顔色以养其耳目舞蹈歌咏以养其血脉性情至於君臣父子夫妇昆弟朋友之间周旋交际之文足以尽彛伦之则明分义之严其於有生之道盖无一之不备矣然或动息不时节宣失候疾疢所攻死亡旦夕於是时也妻子且环视而泣矣其它所有何足恃哉有医者焉明隂阳分表里察色以知证因证以知脉投以药饵砭爇之具而济之烹炮和剂熨烙按抑之法使夫卧者以兴昏者以醒尫羸者盛强喘息呻吟者宴安而平复然後其人始得以顺五常之道遂万事之宜而道德性命之正皆在於我矣斯不亦养生之明效矣乎而起之有得於此诚足以见其名实之允称矣虽然君子之於人亦先观其所自养耳故养颐见於易养气又见於孟子养之时义大矣起之所养何如哉屈子有言曰一气孔神兮於中夜存虚以待之兮无为之先起之所养正在於此岂徒以药饵为济人利物之具哉所养既成仙风道骨恍不知其所之矣异日崑仑不死之乡闻有衣冠而游者非起之其谁也耶是为记
植芳堂记
松江沈复吉来居中都东市口以三圣人之学鸣作堂以居问名於尊翁文举父文举以植芳扁之予尝过焉见其崇檐层砌高下中度而虚户洞开方席静设以延广爽而涤尘坌也左右前後芳葩幽蕤丹红杂而文章烂也淮天晴旭芳馥薰蒸而融液透彻精气入而麤秽除也因起而谓复吉曰此岂求名而弗得者耶夫芳之为言薰也薰与莸对称而不以相入犹小人之不得以并君子耳薰莸之莫辨也久矣矧有知所植芳者哉昔屈大夫着离骚以芳馨为仁为义为君子而以恶臭为谗为佞为小人是非取舍固有所分矣然而鶗鴂既鸣兰芷变而荃蕙化矣纷吾有此内美将焉佩謇吾法夫前修将焉程乎此原所以不忍屈心抑志於上官靳尚之徒而甘从彭咸之所居焉千载之下诵其言而深悲之乃今圣运休明羣贤彚进复吉在辇毂下晦迹不耀而芳香自珍乃若同於楚大夫之为者意果安在哉噫君子之於世亦观其所处焉尔原以谗见逐者也三后之纯粹原固不得而见之矣而其言一则曰苟得列乎衆芳一则曰哀衆芳之芜秽忠国爱君之心实拳拳焉乃今沈氏一家父子之贤堂构之重所以命名者在此盖因夫济人利物之心丰殖其胤祚使尽夫人力之至以责报於天耳夫其心之所存道之所存也方之屈大夫其孰多乎哉且夫以天地生物为心风霆之鼓动雨露之滋息有不知其所以然者生物既遂纷纷总总不能以一端名也有人焉通其理而神其用天地生物之心在我矣心即仁也仁也即所谓德也植芳斯植德矣德盛则仁熟矣德之盛仁之熟馨之闻岂特一堂之名哉系之以辞曰归哉斯堂纷其植兮芎蓍参苓间芷术兮灵厖夜吠变殊质兮和风斯扇芬其苾兮孰其撷之筐筥积兮以爚以蒸或炮炙兮七剂维良起沉癖兮咄彼二竖远避匿兮民吾同跻仁夀域兮神圣在天同日月兮七经有春啓槖龠兮邈彼化枢生物育兮繄芳之植符尔德兮善植斯获盍自力兮毋怠弗忘勿揠拔兮芬其难亏畅以达兮德音孔昭用不极兮植之培之後无斁兮词讫复吉以示其尊翁尊翁文举父曰懿哉斯言也几於橘颂矣意者先生其以古人望汝乎乃请书为记
荥阳外史卷九

[book_title]卷十
●钦定四库全书
荥阳外史集卷十
（明）郑真 撰
○记
易安斋记
同郡项子希昭家于锡山之阳辟一斋为讲诵之所取陶渊明归去来辞语扁曰易安故参知政事鄱阳周公伯琦为书古篆而天台孟先生子重着之铭诗以予有往来之契复请为记予作而言曰韪哉希昭之有得於渊明也夫渊明也萧散夷旷何有乎车马之荣轩冕之贵哉而使其令於下邑朝夕遑遑簿书钱谷视之不啻敝屣矣解印而去固其夙心特未有以发之尔一旦督邮人至然後五斗折腰见於声嗟气慨之间而去之心始得而直遂矣故其辞曰审容膝之易安所以深志前日之倦且劳也千载之下诵其言而想其为人固有兴起而不已者况即所居以命名其不声随影接而意悟神领者乎且安者危之对人情莫不喜安而恶危然而安不易即危不难蹈者何也亦观其心之所适何如尔心之所适者正则虽高山深渊祸患不测固将转而为安心之所适者不正则虽广厦细氊燕娯自适固将变而为危安之与危一间尔可不慎哉希昭诵诗读书深探旨趣日与二兄希元希周氏侃侃相乐视功名势利曾不一置诸念虑其肯谄屈以取卑且辱乎居焉安焉吾知其安之易易矣抑予又有说焉昔者曾子尝曰静而后能安而孟子亦曰君子深造之以道欲其自得之也自得之则居之安盖皆即夫心言之欲求安者其可不求诸心乎心安则身与之俱安渊明曰容膝易安殆与曾孟相发明矣然则渊明其圣门之徒欤希昭有得於渊明则其有得於圣门之学可知矣其尚勉乎哉
隐乐斋记
汉阳熊德昭甫扁其斋居之室曰隐乐诵诗读书自适其适者有年矣间以访亲来鄞与予有交好之契俾执笔为记予乃为之言曰世之隐者多矣而鲜有能乐者德昭以隐为乐其深知隐者哉夫隐者显之对乐者忧之反仁人君子才足以用世志足以泽物忠君爱国存於心耡奸折暴形於色条教法令以成经久之规忠信仁厚以致治平之效功业传无穷名声垂不刋随所意为泰然自足此显而乐者也若夫志在隐幽分甘肥遯冠冕不足为其荣车马不足为其富木石之与居麋鹿之与游澹然无营漠然以宁此隐而乐者也以显为乐者达而在上行道者也以隐为乐者穷而在下守道者也穷达有命隐显以时德昭乐在於隐而不在於显其志趣可谓正矣且吾闻之地灵人杰古为美谈故楚国有才晋人用之德昭生云梦居汉阳器宇敦龎言论疏爽盖楚产之最良者际今天下太平革兵偃息士之登金门上玉堂自际功名之会风响云合德昭顾不能析圭儋爵以取荣耀乎乃今甘与渔樵耕稼者相望於山水■〈亩犬〉亩閴寥澹泊之滨自非安於义命之正其何能之昔孟子尝曰反身而诚乐莫大焉德昭其庶几矣德昭闻之曰美哉子之言也斯所谓教我者乎遂书以为记
胥乐轩记
韩氏系出自高阳今在四明者为令族有名中字允传者年二十余姿貌玉雪而雅志恬然不事荣利辟一轩高明显敞蓄古今书史图画以轴以卷者多至百计座席累茵褥几格设彛鼎左右布列秩然有序允传宴坐其中与其从弟唯传讽诵披阅旦夕不倦客至焚香啜茗取壁上长琴作佩兰雉朝飞等曲五音六律心融神会殆不知有尘俗事也时予忝以同里馆授其家从其伯父节斋父豫斋来饮酒赋诗允传执子弟礼侍侧属和成章歌数阕尽欢而散闲尝扁其轩曰胥乐请予为记而未遑也洪武癸丑予掌教临淮允传以书来请卒为之因折简以复曰允传可谓得所乐者矣夫胥乐二字多见于诗大抵纪一时燕享之盛尔以允传自其先曾大父郡伯妙心居士以俭德植业积善余庆以至于今非有车马之奉币帛之供与钟鼔笙磬之娱也而其所以乐者盖以养气体之和适性情之正焉耳即而观之其非士大夫所当务者乎且胥之为言相也乐者动於中而发於外者也士生於世当四方承平宴安无虞从容耕凿取给衣食洋洋乎诗书礼乐之域悠悠乎性命道德之天凡其日用之间事物之适有以合衆心之所同然者将见其晬面盎背施於四体至於不言而喻矣其非胥乐者乎昔者孟子论反身而乐而夫子亦谓朋来而乐夫有以得诸已必有以及诸人已乐矣人其有不乐者乎圣贤之学如是而已岂徒曰一家一人也耶予客居异乡南望千里思昔时合并之乐有不可得天其或者幸遂言归复得过兹轩之下问允传所乐者何事斯有以慰予心者矣呜乎勉之哉是为记
乐胜云间记
乐之义大矣发乎情根乎性合乎礼义晬面盎背施於四体不言而喻者惟圣贤之乐不可尚已若乃观光上国览山河形胜仰宫阙之壮丽覩其礼乐声明与夫风土人物之广厚盛大心广而体胖其乐殆有愈於乡土所居者矣云问朱孟闻氏家饶於赀少好读书作诗有奇气艺术亦精其能际今圣运徙居濠梁濠梁兴龙之地中都肇建四方万里骈集辐辏孟闻既得所止扁所居曰乐胜云间而来谓予曰昔太史公周游天下历名山大川而其文益奇吾非忘故乡也顾吾所见闻非乡土所有者自今而後问学将日以充知识将日以明吾诚乐焉岂不胜於在云间者乎且达人大观物无不可今天下一家无间南北帝乡佳丽游焉息焉从容周旋以岁以年亦足以全吾天矣予闻而复之曰孟闻诚乐其所乐者哉夫怀土常物之大情不以穷达而异者也昔者孟闻之祖买臣年四十余游长安待诏公车归为会稽太守此富贵而归故乡者也孟闻乐不在此则其心之所适意之所得怡然涣然融然泄然有不知其所以然者矣买臣以故乡为乐孟闻以异乡为乐亦各言其志也已虽然自乐其乐者不若与衆同其乐乐与衆同者不私其有者也有駜之诗曰君子有谷诒孙子于胥乐兮胥者相也乐同於人人善斯有以及於後人矣若然者予知孟闻之居非已之所得专也予忝以乡贡典教临淮已及三年虽箪瓢屡空贫亦足乐而羇旅之中不能忘首丘之思尝欲一造孟闻问其所乐者何事而占毕从事朝夕靡遑乃今因其言而得其意如此然念其同乡合并忘形尔汝状松江之鲈唳华亭之鹤其果能不动心否耶於是乎记之
养拙庵记
前平江漕运万夫长崑山丁侯仲德扁其所居之庵曰养拙属予记之夫拙之为言朴也不琱琢以成资不粉饰以为文与世之所谓巧者对称世之人安於浮俗狃於薄习谓为巧则喜谓为拙则愠是固莫知所以为拙矣又安知养其拙者哉侯以养拙自名其亦得夫所养之正者乎养者顺而无害之义养而无害则夫守身行已处事接物皆有以循其理而无矫逆之沮抑之者彼谄於言笑工於文辞贪於富贵急於仕宦徇名而败节趋利而避害所以斲丧其天者夫岂有芥蔕於其间哉侯生於吴世以仁厚积业侯承源本之正廓而大之尝过大江由淮历汴以至燕蓟复出代北过辽东泛海而归凡世之为巧为幻为谲为诈者固已厌闻而厌见之矣是故仁义为涂道德为舆从容舒徐与古为徒所以养其拙也中正是式法度是则践履笃实优入阃域又所以养其拙也是岂非离人羣而立乎独者哉昔者濓溪周先生着拙赋以为天下拙刑政彻乌乎侯真有得於周子者哉
拙存斋记
巴陵徐允吉甫年五十余龎厚老成尝为湘隂县学训导教诸生有师法县长礼敬之或有言其尝为吏者遂谪居淮北依玉驿以居草屋蓆门隘不容展步窃自叹曰吾忝儒素曷尝为吏哉吾不能取悦人人以至於此非拙也耶因以拙存自号而求记於予夫拙者巧之对称天之生人气以成形而理具焉五常四端万善以备何有巧拙之分哉大朴既散浇淫日滋於是为诡诈为便佞凡可以遂口体耳目之欲逞心肆志而本然之天斲丧矣且喜巧而恶拙人人皆然而允吉於拙何独存之而不去也耶允吉曰吾家湘潭南纪万里变故以来驰驱干戈矢石之场以功名富贵称者不可胜计矣天定胜人英雄豪杰剗削消磨而吾一綫之微苟延喘息得复见天日之盛斯亦拙存之明验也予固信其言且谓天下之理一而已矣理存诸心心者身之主宰也顺其理而不害巧伪之私无从而入焉是亦拙而已矣存其拙者理存斯足以保其身矣允吉其有得於是哉异日杖策南归父老时相过从试问向之巧者何如哉拙者何如哉允吉视予一笑因书以为记
尚友斋记
署中都国学簿永嘉裴君贵和以尚友名其斋居之室要予记之夫人不可以无友也尚矣友资以成德者也贵和以尚友名斋其古圣贤之徒欤所谓古圣贤者上而周公孔子次而顔曾思孟下而周邵程朱之类是也或千万载而远或十载而近容貌不得接声音不得闻也然其治统之传道学之着见诸方册者皆得论其世焉精神之交心术之契凡道德文章礼乐刑政所以置诸谋为施诸事业者同符而合辙焉尚友之道孰有加於此哉而今之人狃於近习安於小成於其一乡一国以及天下固不得取而友也况望其友诸古人乎贵和前乡贡进士日章之子好学而文居永嘉时乡先生金公长民孔公子升屈行辈为忘年交在国学与博士赵先生本初为僚友及来凤阳与助教贝先生廷琚严先生鹏飞为僚友等而上之若台省枢府诸馆阁及外郡县有声名闻望者皆得讨论其未及而振发其已能至於老成科第在前朝与其先君子同年者亦许为通家其於一乡以至天下之善固无余矣而不至於古人不止也故其日用行常以圣经贤传为阃阈以百家诸子为籓篱孜孜矻矻幽探穷赜言有文而行有章也体之立而用之行也以是而升诸朝廷所以尧舜其君民者不在兹耶先民有言曰学於古人而尽古人必尽之情其贵和之谓乎乌乎友道之丧久矣管鲍雷陈之事後世犹称之况志於圣人之道者耶若乃挟贵挟长以夫子之道反害夫子至於饮食之徒临利害反面不相识挤之而又下石者彼何人斯予于贵和之尚友不能无感焉於其请为之记而并言之
明慎斋记
上在位十有三年命举贤良方正之士於是明郡有司以宋君廷臣应诏授凤阳府推官赐衣带入拜阙下对扬丕显休命既到官默自念曰推谳古秋官之属也刑狱民命所关非明察而慎重者不克为眇予小子其足以称斯任否耶於是即郡第西偏治为斋居扁曰明慎以予同乡斯文之契俾为之记於是诺而言曰公庶几克求之於心矣夫不以一毫自蔽其心者谓之明不以一息自怠其心者谓之慎惟明斯慎慎则无不明矣昔者圣人作易於火山旅卦之象曰先王以明慎用刑而不留狱而武王之诰康叔亦曰明德慎罚至於他所论刑不曰惟明克允则曰慎因其类不曰明於刑之中则曰兹式有慎明则是非曲直无不公慎则小大轻重无敢忽我思古人有若皋陶仲由汉张释之于定国唐徐有功之流可以企及而近世若宋欧阳崇国所谓求其生而不得则死者与我皆无憾者亦庶几矣廷臣学古入官凤阳帝乡戚里九州二十四县狱讼之烦何啻千百廷臣尽心焉若镜之照而无不见也若玉之执而弗克胜也可谓明且慎也已以是而往刑岂有失者哉虽然天下之事惟圣贤克尽其至中人以下过与不及有不能免者焉差之毫厘谬以千里刑狱之重或制於事势或扼於权力则明不能以常明慎不得而久慎必也敬以持之使无挠於中斯可矣大舜尝曰钦哉钦哉惟刑之恤哉穆王作吕刑亦曰惟敬五刑以成三德盖圣人好生之德有如此者然则廷臣其以敬为主姑书以为之记廷臣家明之甬东江水上尝学於宋参政楼宣献诸孙子史先生内附入京预修礼书既上铨部将奏以官力辞归养今在凤阳未及朞岁名声着闻缙绅君子称为能官云
咏斋记
沧海之上黄冈之墟闻有学仙之士称为李长庚之流制为瑶草玉芝孤鸾双凤等曲率其弟子泛莲叶舟倚空而歌时秋高月白一瞬万里其音飘飘然凌霄汉而入太清也上下数百年间欲求而即之则邈在蓬岛方壶之上矣然而余响之传终不至於寂然閴然也今得一人焉贾君惟敬年三十余质修气清幼时好吟诗自三百篇以下至及汉魏唐宋诸大家无不闯其籓篱家居黄冈凡山川草木鸟兽之情状触心注意一以诗发之尝扁其所居曰咏斋谪居颍上亦然兹承恩宥归於旧隐云水杳冥之间庶几与夫天籁地籁同其声之着词人韵士同其声之发协之以五音谐之以六吕用以荡涤其忧虑流通乎精神不亦性情之正者乎惟敬斋居坐忘俯仰上下牢笼百态陶熔万象其沈潜也若游鱼入重渊之深其眇邈也若飞鸢翔九霄之峻至於咏而成文铿然金石之鸣锵然珫璜之击累然珠琲之贯也比之仙音法曲其孰多乎哉且夫审声以知音审音以知乐声者乐之所由以和而德之所由以成也诗曰貊其德音其惟敬之谓乎予素不解咏者而不能忘情焉譬如候虫将一鸣之视夫雅颂之渢渢洋洋为何如乎异日幸得归老四明取道黄冈造斋居下倾倒奚囊与惟敬讽诵之吾知一唱三叹有遗音矣姑书以为之记
安六斋记
临安朱君行简以聪明正直荐入京师授知凤阳府六安州事赐衣冠束带入谢阙下既到官考诸图志知为皋陶所封辄自念曰古所谓树德茂乎英六其谓此也耶吾家本维扬少从宦游钱塘遂占籍焉尝泝大江入湖湘度汉沔往返数千余里风涛之险山崖之峻心凛焉其弗宁也至於荒榛故垒英雄豪杰之场摩挲残碑断碣固有不胜其慨然矣乃今出典大州坐享俸禄在畿甸之地而又为古士师建国之地即其三德九德之说学而为政亦足以保吾身之安而允终令图矣视夫向之艰难跋履其孰愈哉州名六安吾以安六名其斋居不亦可乎予闻而韪之曰此所谓慕古人而从之者也昔宣圣孔子尝曰静而後能安安而後能虑而亚圣孟子亦曰居之安则资之深取之左右逢其原安之时义大矣哉夫安於道德者功名不足以累其心安於命分者贫贱不足以易其心安则不挠不挠则不屈不屈则一於义理之正以是而任司牧之寄吾见民生安堵饱食煖衣养生送死涵咏太平熙熙然安於诗书礼乐之教怡怡然安於忠信淳厚之化无有冒刑犯禁背义非礼者矣斋名安六即其地而命名焉於静义岂不精矣哉且吾闻之六者天地之成数也天一生水地六成之六隂数也主乎静静所以为动之根也圣人定之以中正仁义而主静然则行简其安於静者欤非静其有能安者耶予客居九年老病相寻亦颇知所自安者向预修九郡图史知六安山川人物古蹟为详尝以使命至其地憩於南塔得焦状元遗事想其土阜民淳不能不往来於怀也异日或得过斋居之下为君倾写然後去
勤有斋记
袁州分宜县李氏唐西平王第七子岭南节度宪之後宪尝居袁州没而葬於其地曰红花仰云数百年来不得享有世禄而以诗书克祚其泽名金字汝砺者去节度公十余世矣年三十余貌充气修而笃志於学际今盛朝命举文学之士有司以汝砺应诏至京师试莺啭皇州赋问高丽弑君诏二篇进经御览授德阳县主簿未几县革并调淮安海州贑榆县主簿既到官默自念曰古所谓世臣之家非爵禄之谓也于其德焉尔眇予小子其能绍闻衣德言以迓续前人耶夫天下之事成於勤而废於怠盘铭之日新周公之所其无逸圣人所以儆戒而只慎者如此况修德而讲学者乎吾惟其勤而已乃取韩昌黎戒其子诗中语扁斋居之室曰勤有云汝砺以使命来凤阳以斯文之好求记夫勤之为义大矣国而非勤则治政■〈施，弓代方〉家而非勤则生产废下至农工商贾皆然惟士为四民之首所以尊德性道问学着书立言明体适用皆在於此使不勤於用力其能有成功否耶夫学贵於成已居顔巷者为大贤下董帷者为大儒囊萤映雪夜以继日笔耕舌耨惟日孜孜带经而耡不为劳扣角而诵不为倦感磨鍼而翰林之诗名以成悟警枕而丞相之勲业以兆凿匡衡之壁者以名臣见称铸维翰之砚者由进士及第名哲所以载诸简册传之天下後世者其学果何如哉汝砺学优而仕而复即仕以为学鷄鸣而起留情案牍奉上接下无一不备退而与简册为伍沈潜涵咏微显阐幽肃衣正冠圣贤如在有不可以浅近窥者矣且夫学存诸心一操纵间勤与怠分焉然则汝砺其益求之於心乎毋徒以九仞一篑而自画也顾予不敏尝学焉而皓首无成殆不免面墙之悔忝以科名典教临淮与汝砺相望数百里间异日幸得一造斋居相与激发而振厉之使汝砺与古人齐驱并驾不亦可乎哉姑书以为之记
荥阳外史集卷十

[book_title]卷十一
●钦定四库全书
荥阳外史集卷十一
（明）郑真 撰
○记
云松巢记
昔唐翰林供奉李公太白望五老芙蓉欲巢云松崑山丁侯仲德得其遗意扁其居曰云松巢寝处食息朝斯夕斯泊如一枝之寄而飘然万物之表亦可谓善学古人者矣忆自上古大朴未散民巢居穴处草衣木食後圣代作制度繁兴宫室起居之安饮食养豢之适去古悬絶矣况叔季之世乎今侯之居不在於山林涧壑也不陵乎霄汉风雨也然谓之巢居岂将放志於高栖身缥眇而与造物者同变化飞走以惊世骇俗哉盖将变今之俗反古之风庶几有巢氏之民耳其可尚也夫且云者无心之物松者有用之才松依乎云云依乎松二者固相须矣岁寒後凋之操品物流形之妙不於人而有取乎侯器量弘博材略深长虽尝见知於王公大人而功名富贵有不足以动其心焉是盖无心於用而自不能不用者则是巢也歛之近在一室扩而充之将见广厦万间肤寸八荒而覆庇天下润泽民生而後知云松之为巢也且夫彻彼桑土绸缪牖户君子所以明政刑於闲暇也孔子盖尝读而赞之矣侯以军功锡勇爵而独以云松名巢岂所谓思患而预防之耶缙绅士大夫过而赞咏歌其下者宁不赞之以知道哉
燕垒记
予友庄九畴氏以儒士徵试吏部授知邵武县事将告满以僚友坐累谪居瞿相山耕凿为业相地一区深广不盈丈范土为堑葺苴四围参差而进退之纵横之轮囷焉臃肿焉伐竹斩茅编缉庇覆幽暧蒙密高不容矫首濶不容展步瞪目视之喟然叹曰其为燕垒矣乎因以名其扁云燕之为垒也手拮据而口卒瘏也羽谯谯而音哓哓也吾作室之用躬亲经营之早作而出夕而入饥渴顿踣呻吟咿嚘不啻燕之勤且劳也至於恩勤卵育止其所止又燕之不若也谓之燕垒岂求名而不得哉予解之曰巢居穴处生民之世然也子其为太古之民矣乎夫士而怀居不足为士贫贱患难无入而不自得焉省躬念咎斯可矣惟天地间羽族至不一也独燕与人无鹰鸇缴弋之虞子栖迟■〈亩犬〉亩从容衣食视官守言责何有燕良似之哉且燕司时者也春而来秋而往亦唯其时而已子其待时乎卫人有言曰燕燕于飞颉之颃之之子于归远于将之子宁恋恋於是垒也耶国家泽及万类叙复昭雪具典制予送子之归有日矣九畴谢曰子其善慰我哉书以为异日一笑
石庵记
石庵者同郡洪允诚濠上居也洪氏世家四明在宋时有为湖南宣抚者允诚生当盛平承先业积累从乡先生单良能游先生精於理学登门多文献老成问难往复理明义析允诚日在讲下沾沾听受学正而行端乡党器重之会镇将开省四明辟置府幕军机重务赞益为多圣运肇开允诚谪居濠梁兴龙之地多古仙遗蹟黄冠野服翺翔燮坛水濓洞间意领心悟尝谓人曰昔唐贤士有称水南山人者有称少室山人者然皆仕途捷径不能终隐也嗣後二百余年而吾宗番易平斋先生以文章道德名天下致位两府而以野处自号则其志之所存可想也已吾去家二千余里自放于野仰止高山先烈如在非斯人其谁与归且夫天下之至坚者莫石若也石者玉焉韫其璞而弗耀终石焉而已矣吾志其犹石乎功名爵禄岂所欲哉因扁其居曰石庵号石庵野人云会圣朝求治急於用贤户部侍郎马公尝奉命来临淮择其良者而为之劝驾允诚力辞不就洪武乙卯冬中书省遣行人比系宦籍者悉诣公车允诚独辞有司不获仰天日以死自誓蓬首垢面敝衣履简饮食嬉笑不见词色至省部以痼疾告于侍郎从之宰执大臣有诘之者曰子岂以仕宦为非者耶则对曰铨衡重在得人痼疾且不任焉用哉用之不败乃公事耶败事咎将谁执宁不在用之者耶诘者不能屈遂获免退归石庵将徜徉以终老曰吾庶几不负石庵矣乎因请予为之记夫人所以自别於天地间审其出处之正而已出处既正虽贫且贱何害哉彼有冒进竞趋惟富贵是图若浮云之有无尔允诚尚志节德义睨轩冕而韦布远朝市而林野审於几微守以中正确然不变而卒遂所志得所欲传所谓介于石不终日贞吉者允诚有焉予与允诚少同里閈惟吾四明多笃行文学之士缙绅君子乐所以称道允诚今克蹈之矣顾以不才名在宦牒用舍行藏随时靡定安得时从允诚石庵之下讨论世家之懿以优游岁年也哉
耕读轩记
沈子仲杰家于吴淞江之上其地平远夷旷四望云山渺在天际而重坡丛林聨络远近竹树参差含芳吐秀内则平田广亩耕耘各以其时外则澄波千顷风烟幻化儵忽之间景态万状仲杰既抚有佳胜乃树轩三楹覆以白茅置书史其中取陶渊明读山海经诗语扁曰耕读力农之暇朗吟清诵若金石丝竹之奏宫商和而律吕谐也客至琴酒相娱宠辱两忘有不知尘世事者会朝廷广致多才仲杰辟至京师为督府掾虽簿书期会朝以竟夕而山水寂寥澹泊之趣未尝不往来於怀也洪武癸丑之二月予以乡贡计偕春官仲杰以钱叔昂及禇文炳所绘斋居图请文以记辞不获则为之言曰士之生世随所寓而得所乐故在山林则甘心於肥遯在廊庙则自致於勲名以仲杰志行之修学问谋犹画诺於甲兵樽俎问固将上禆戎幕偃武修文佐太平之治者然而耰锄间顾犹不忘平昔之素殆欲俯仰宇宙优游卒岁如古人所云者斯可谓贤也已虽然耕田读书一致而已耕田必期於有秋读书必底於有成水旱饥馑及夫富贵贫贱则一付之於天而已昔者吾夫子尝曰耕也馁在其中学也禄在其中仲杰其有得於斯否耶异日仲杰请命於上杖策归田以毕遂其志予亦东还尚当扁舟太湖过兹轩之下为仲杰赋之
归耕处记
士大夫之於世审其所处而得所归斯为善矣归于朝者为公为卿归于野者为农为圃道不行有归欤之叹身弗辱有归来之辞进退出处一於是而已使夫奔走驰骛多歧忘返其不至於倾仆而颠踣者几希噫非知几之君子孰能知之松江谢伯礼父世以积善名淛右而折节读书以材能见称元至正间外省荐之朝行授同知松江府事同知古通守别驾之职预同民社乡里以衣锦为荣既三年谓同僚曰吾岂以爵禄为哉家有二亲不於此时备孝养一旦终天之憾无及也投牒竟去於淀湖里第奉其先尊德嘉翁母氏叶夫人具滫瀡甘旨极其欢心丁内外艰哀毁如礼服阕值时多故徙居泖上泖上佳山水良田万顷鱼鳞栉比而耒耜其中焉丰年黍稌以仓以积贡赋供亿享祭宴饯之须率资之前淛省左丞周公伯温作古篆扁曰归耕处纪实也际圣运肇兴来居濠梁之东园里薙荒除秽以给衣食伏腊作苦斗酒自劳凉竹簟之清曙茅檐之暖恍不知人间世也取旧扁揭之示始终弗忘也而乡人同在羇旅者无少长皆称曰同知公盖本其所得官以为尊称云真惟穷达隐显殊途而同归伊尹耕於有莘者也严光耕富春光武召之而不能屈龎公耕鹿门刘表候之而弗能致此穷而隐也夫把锄荷锸风雨蓑笠其与锵金曳玉轩车驷马前呵後拥孰为劳逸孰为贵贱哉然而时之所遇志之所适君子固不以彼而易此也同知公生当盛平致身融显而弃去有如脱屣足以见其制行之高矣世运代更勲门宦阀既与海桑同化而■〈亩犬〉亩之归矢言弗渝其诚得所归者耶虽然古人一饭不以忘君故在江湖犹在廷阙初何隐显之有间哉昔高宗驻跸临安太师楚国楼公异绘耕织图列为诗歌以献至理宗时西山真先生着大学衍义於豳风一章恳恳为帝述之是皆以天下生民为心者国家以农事开国濠梁兴王之地视古岐周圣上眷念乡士爰幸中都召见父老以慰其思同知公先朝遗老耕稼畿甸能推广成说彻诸黈旒斯亦尊君亲上之心哉真教职三年恋恋弗去尚及见之矣姑书以为记
学圃轩记
姑苏樊学士氏侍亲来中都於濠水上得地一区肥沃高厚构轩居治圃其中躬秉锸把锄以瓜以蔬或羮或葅上以奉甘旨之娱次以资宾客之储甘辛之适随所意需而刍豢之味有不如焉因扁其轩曰学圃而谓予曰某圣门弟子之後也吾不如老圃何敢自戻於圣言哉顾学而有得焉不敢忘也予曰何如孟学曰生物之功学问之益一致而已矣夫天地之心吾之心天地之气吾之气凡物之生者天地之气也而其所以生者则至理存焉所谓天地之心也吾於学圃而脗合焉种而播苗而植雨露之滋粪壤之培萌者蘖牙者茁芟夷灌溉发生盛大取之无禁用之不竭历岁易月循环无穷盖造化生生之妙固有如此者人之生也本之以姿质之美性分之懿仁义以为场圃道德以为籓篱诗书礼乐其奥区也典章文物其渊薮也修之治之探之赜之窒者以疏晦者以明其用功也若圃之植而生也其成功也若圃之遂而成也日之所生夜之所息奋励自强天理春融人欲蝉蜕吾心即天地矣使夫怠堕不振一日暴之十日寒之茅塞其心如圃之荒芜湮秽不得遂其生育之性奚可哉夫即物理以观人心此吾之所以为学也予应之曰宇宙之内皆子一身之所寓也万物皆备於我一圃云乎哉儒先谓观於草木之生与我心契其乐无涯孟学其有得於是者耶抑予又有说焉圃者细民所赖以生者也士君子欲行其道於天下何以圃为哉苏逸民云卿灌园豫章之东湖人无知之者张魏公为相命漕帅两司以书币招之漕帅假游士服得见欲与同载逸民坚拒不就遂长往弗返古人之风节如是今天下一家礼罗招贤野无遗者孟学居辇毂下士誉所归欲为苏云卿得乎因诵言以为孟学劝孟学其果有意乎否耶於是乎记之
田园隐记
治生之道田园为重粤自后稷树艺古今贵贱之家无不由之而君子独以隐言何哉夫士之生非专为食也立身行已可效可师致位庙堂丞疑辅弼丰功盛德泽斯民而传後世其斯可矣若夫道不期行言不期用爵禄不能为之荣刑罚不能为之辱甘心没齿於农圃之归惟审於进退取舍者为能古之哲士若陶靖节解印彭泽赋归田园迹其萧散夷旷千载之下为之闻风兴起彼其深山穷谷以锄耰传之子孙者何啻千万竟令无一言一行可称其不与草木同腐乎噫隐之为义亦微矣哉云间朱孟闻氏徙家中都构屋锺古城东治圃以植菓蔬治田以种黍稷无征输无徭役以衣以食而从容自给宾客至辄觞酒其中咏歌唱酬如金石在悬衆乐交作音声谐而律吕和也因扁之曰田园隐云予尝过而造焉语之曰昔先圣孔子以隐居求志为未见其人岂真无人哉盖有待於後人耳故有隐於山林者亦有隐於廛市者亦因其志之适焉耳夫隐者显之对称显行道者也隐守道者也近世以来庙堂之上仕而显者非不衆多使皆公忠直谅尧舜其君尧舜其民固天下所深望者如其欺公罔上败度弃礼宠禄甫加而斧钺已随於是时也使其悔志革心欲木石与居鹿豕与游不可得矣悲夫孟闻玩志诗书道德以为区仁义以为涂言动舒徐俯仰自如殆将与造化为徒矣以视夫昏夜乞哀以钓声名取利禄者其不赧然夫抑愚又有说焉遯之九五曰嘉遯贞吉上九肥遯无不利遯之为言退而隐去之义也孟闻其学於是耶然遯之为卦内外交变而为晋有丽明之象焉遯而晋斯显矣仰惟圣明在上贤才彚征旌招罗致无有虚曰凤阳兴王之地孟闻攸跻攸芋而声誉四驰则所以多福受赐而被亲礼者吾知其有日矣孟闻聆予言若有不怿然者久之乃曰学而优则仕吾斯之未能信独寐寤言永矢弗谖其终於此而已矣嘉其志之笃而言之淑也记诸壁上而去
耕云野趣轩记
云雨间一气尔或在空或在野或栖迟山谷或散漫江海变幻儵忽来不知所从出去莫知所止一旦夕间百千万态欲以形状彷佛之难矣士大夫於其云之所在耕稼以时而急趣之以怡然悠然殆与天地造化相周旋矣吁不其可敬也哉去凤阳府南二十里曰瞿相山嶐然而高浮岗断陇映带远近良田广亩犬牙参错陂塘足溉高岸为城衣食之利与民共之四方谪宦往往乐而忘返金君泽珉永嘉名族也来处其地缚柴为门诛茅为室如燕垒蜗殻隐隐矗矗於杳冥晻霭间东作既兴比户咸具钱鏄深耕易耨千百其耦既辍日夕藉草而坐壶浆馈饁短歌吚嚘于时膏雨新霁浮云被陇林麓草木蓊郁深茂郭公杜宇反声相唤俯仰上下化育亭毒之妙神领心契如饥者之得食渴者之得饮行者之得归至於独寐寤言而永矢弗谖者矣因题其所居曰耕云野趣云泽珉尝介予友吴孟周氏求文以记辞不获则为之言曰古人所谓甘心於■〈亩犬〉亩者泽珉其庶几也耶夫君子之於物苟得其趣将终身焉利欲之诱若浮云之有无而已耕者衣食之源名哲之士非其力不食谓之耕云盖非从事於虚无惚恍之谓矣云在於野耕於野而适焉安焉其所见所得必有出於物象之表者系以野趣云者盖申而重之而非辞之赘也人之生世非耕则仕仕必登於朝耕必适於野就其迹而论之暑雨泥涂披蓑荷笠上蒸下湿汗体涂足孰与高车驷马锵金曳玉起居动静之安适公逋私负急迫朝夕邻童里幼啼饥号寒孰与高堂大厦万锺千镒饱煖歌呼之快且乐哉然而趣向之适寜为此不为彼其能以贵贱荣辱苦乐为欣戚变异也耶且仕於朝者行道者也耕於野者守道者也若泽珉者其与道相忘者欤顾瞻天上青云咫尺大明普照黄道正中今日之耕异日之仕今日之在野异日之在朝其趣为何如也耶易曰同人于野亨而又曰云上于天需然则望云就日以膏泽天下吾知其有日矣泽珉其勉乎哉
孤村默隐记
孤村默隐者凤阳太守滑台李公归老之地也公家在南六十里大张村外控大河内亘平野密林广亩芳塘曲流参错映带所居西北地本平坦阡陌交相通犬吠鸡鸣遂擅一村之胜自祖若父乐居其处至公数世矣虽更兵难移徙南北惓焉弗忍置也今公谢事而归焉能无情哉绘而为图扁焉观焉意谓在於村中默则无庸於言隐则无庸於仕其可永终令图矣然窃闻公在壮年以立言待用於世际今圣朝拜监察御史继佥山东按察司事慨然以言责为已任民生之休戚政事之得失必起而论之来守中都事之弗当於理者诲谕谆切不厌不倦吏民爱之有如父母凡一言之出一令之施莫不乐而从之服而趋之於是时也虽欲默得乎幸而名遂身退遽以默隐自居何哉无他隐者显之对显者不容不言隐者自不容言也隐显语默惟其时而已且夫恭默思道心之存也渊默雷声道之存也三缄其口幸免於获戾驷不及舌者虽悔而不及公之於隐亦岂得不默哉於是而樵於山钓於水耕於■〈亩犬〉亩与田父野老徜徉於阡陌间风晨月夕一榻坐忘者万化之流行至理之昭着心领神契於混沦冲漠之表而凡是非利害之纷纷扰扰者不惟口不欲言耳亦不欲闻矣易所谓退藏於密诗所谓明哲保身公其庶几乎昔宋陈希夷隐居华山太宗时入朝问其道不对而还迨至南渡韩世忠位兼将相退居湖山絶口不言兵公之默隐何愧於古人哉非真不能言者也念公之盛德为不可忘於公之默隐终不得而默默也遂着为之记公某字某云洪武十三年岁在庚申六月十一日乡贡进士四明郑真记
静学斋记
上虞越郡属邑舜子孙分地有揖让遗风自汉唐至於今日千数百年多名世好学君子盖山川灵淑使然也邑名族朱氏家累世业儒有字怀玉者年二十余以俊选徵入京师试艺南宫为国学生自博士赵先生以下乐为延誉怀玉不自矜喜退居一室扁曰静学斋读书着文惟日不足於势利纷华泊如也阅二年天官奏为知平凉府静宁州庄浪县事既到官默自念曰学所以为仕也昔者圣门谓仕优则学学优则仕仕与学盖相须也簿书钱谷何往非学哉然非静不足以致力於是仍以静学揭之而求记於予夫人生而静天之道也士之所以学为圣人圣人之所以合乎天者惟静而已矣诸葛武侯尝曰学须静也才须学也非学无以广才非静无以成学而濓溪周子亦曰圣人定之以中正仁义而主静静者动之体动者静之用一动一静互为其根而太极之理与之无间静可以见天地之心动亦可以见天地之心君子之为学其莫先於静矣是故平居暇日心念义理涵泳其所已知敦笃其所已能探赜索隐微显阐幽即夫事物之器用而推致乎典礼会通之大由乎下学上达而驯致乎过化存神之妙闇乎屋漏之微逹乎康庄之着蠖屈而龙见渊默而雷声斯其为静学也大矣怀玉其有得於兹否耶夫静之理会而学之用大无慾故静静则安安则不怠不惑而其为学成矣使夫撼於私慾汨於事势不专於静矣其能究竟夫学也几希若乃习於固陋昧於清虚安於卤莽而谓人曰吾将以静学也其然岂其然哉怀玉远治边邑不识其所学者何事然予弟奇为之僚友以书来言其同寅协恭政平讼理日与其民相安於无事则固静学之一验矣异时考满来朝予在濠梁尚当扣所藴而考其成亦得而有进矣怀玉名瑾在成均时尝奉命山东上泰山登日观蒐奇发秘得李斯篆刻以传缙绅君子称其为笃志古学者云并书以为记
澹斋记
严陵卢先生年逾六十闻望老成自乡大夫以下视为范模有所疑者必谘问之先生不自矜喜退治居室曰澹斋一榻萧然左右图史处之裕如也会其子思礼为国学生调官山西过中都之临淮以先生命求记予惟澹者无他嗜好之云世之君子守其常而不变者亦惟澹而已矣然非冲深玄漠者不足以与於斯夫大羮玄酒味之澹者也而其感通之效实在於兹盖无味之味乃所以为至味也至味之存至理之着也澹之时义大矣哉人莫不有所嗜五声令人耳聋五色令人目盲轩冕服乘乃丧心之具甘脆肥酿斯伐性之斧嗜慾之为人害多矣悲夫诸葛武侯尝曰非澹泊无以明志胡文定公亦曰人於世味一切澹泊方好斯言也其察於天地人心之本然者乎先生深隐山中养恬自如而正襟肃容日与宾客子弟讲求乎仁义咏歌乎诗书视世之纷华荣耀乍起乍灭者若浮云之有无焉岂非真能味於澹者耶扁焉观焉循名求实盖见其意所适心所乐身之所蹈而德之所由成矣噫是岂可以浅近形容哉且吾闻之卢氏为唐青州刺史之後在宋时多以名科跻显仕有字登父者於先生为曾叔祖行名其所居楼曰天边风露蛟峯方公为之着记予得而读之想其高洁岂世味所能夺耶然则先生之澹其有自来也哉予与先生谊同产恨不得一瞻下风然念自幼及艾亦尝从事於澹者异日幸遂言遄取道严陵历阶修谒与先生清晤山光水色间庶几志同道合者乎遂书为之记先生字德仲至道其名云
荥阳外史集卷十一

[book_title]卷十二
●钦定四库全书
荥阳外史集卷十二
（明）郑真 撰
○记
龙山隐居记
鲛门为海道絶险自鲛门西行六十余里有山曰伏龙蜿蜒磅礴若头之昂鬛之张而尾之掉也山有古招提为唐僧常公禅悟之地崭絶处趺石尚存武宗时勒僧人归宗僧上偈云云中有寺不容住天下无家何处归帝悯其意寺得不废崖石间有泉曰海眼泉出如缕昼夜不竭以供五百余衆山之左右斥卤沮洳亭监旁午溜鹻水煮盐内则良田万顷犬牙交错岩崖林麓高下掩映长溪飞涧控引绵络山曰达蓬曰石塘湖曰凤浦曰沈窖岭曰雁门石曰鷄头皆其远近形胜也慈溪罗友闻杖策来游辟一室在龙冈之阳高明敞朗鲸波际空一瞬万里蜃楼蛟室云烟风雨变化不测友闻日与宾客徜徉其中且谓之曰孰使予乐而忘返者非斯居也耶会天下大定职方有司以友闻尝在吏籍遣入京师遂泝大江憩鄂渚间又因军事入苗徭款峒与猿狖麋鹿为邻者有年矣返乎长淮覩兹中都河山之胜慨然叹曰自吾去家往返万有余里今幸托迹於兹从容无事坐对荆涂二山偃息朝夕视向隐之龙山其孰多也耶因揭旧扁而属予为记予惟达人大观物无不可乾坤上下我室我闼曾何介於彼此哉友闻识见高明无系吝在龙山无异於长淮也在长淮亦何异於鄂渚哉故其幽潜静僻之趣无所往而不得焉者彼有终南捷径少室索价南岳献嘲西陇腾诮者得失何暇计哉虽然地以人而灵昔宗正少卿东发黄公在宋咸淳时以风节行谊有名於朝其子孙尝作湖山精舍欲列於宫而不之遂友闻隐居实在其乡仰企前烈深所兴起今其文献大家若方氏钱氏皆在跬步间遗风旧俗深可观友闻行将归隐幸为我寄声焉是为记
晚翠轩记
凤阳为古锺离子之国自汉以来列为郡县郡包山带淮以荆涂为朝冈周世宗驻跸以为王者气历数百年今天子以龙飞邸里建为中都视周之岐山汉之沛国士大夫不远千里而至者占其形胜如在蓬洲仙岛不知为人间世也四明潘先生伯英来为凤阳右卫吏治一轩为宴居之地面南四望山之高下远近若龙翔而虎踞也万马之奔而羣鸾之翥也刀劔之攒而几席之布也每日既夕山光如洗而落照一抹炫耀衽席伯英顾而乐之用古篆扁曰晚翠云晚翠之说本於杜陵以经济之学自比稷契遭世不偶崎岖展转秦蜀山水中白谷深游翠屏晚对与浮鸥鸣雁相上下岂尘俗所能羇耶夫隂阳动静各维其时自朝至晚则由阳而隂动而欲静之际也山以静为体静而获静於晚为宜由是息焉安焉其意思凝寂气象舂容殆见古人於千载之上矣天地间形色万殊於其所过而适将终身焉况夫山之高大静重苍翠之色四时一致得生育自然之性足以极游览之娱哉世之志幽隐者原取於荣观春卉繁华蘧蘧蝶梦而岁寒晚翠每於霜雪见之托物取兴之君子固尝用意於晚矣故不及震耀於一时必欲保全於悠久士君子当世道之会修名姱节其不在於晚乎伯英居胜国时掉鞅燕都所交皆天下才隽国子先生若同郡叶公敬常临川危公大朴河东张公仲举尤喜延誉会朝廷粉黄金泥书大藏经伯英以八法厠诸其列遂出身为慈湖鄮山两院山长陞淛东宪使际今圣明则年几六十矣犹从事於簿书期会岂天将华其晚姑使之徘徊有待耶山以晚而翠益深人以晚而德益盛伯英载培载植如山之衆木晚翠而底於材焉可也想其退食自公焚香默坐羣动既蛰万籁不作俯仰眄睐空青一色天地造化之妙默契於忘言之表矣勲名爵禄云乎哉仰惟圣君在上求贤审官惟恐不及伯英将考满入觐大器晚成於时见之紫金山名冠天下笑傲晚色意悟神悦吾知其犹在淮海间也是为记
浮庵记
云间姚君宗文浮家凤阳於锺离古城西北得地之胜旁据高阜下瞰长淮两垒而对如门矫首独山近在咫尺而中都宫阙城郭历历在目於是构室数楹列以棂槛隆然如舟其外怪石人立刀披劔镂杂以奇卉名木禽声上下笙筑交奏纵观默听如舟之入崑仑玄圃也宗文脱略尘俗萧然物表日与家人妇子燕笑乐衎寻伦以叙不啻范蠡之於五湖也宾客骤至呼网取鱼剖瓮倾酒歌啸於清风明月间不啻苏子瞻之於赤壁也牙籖挿架翰墨凝香探赜义理讨论典故与英雄人物神交千百载之上不啻米襄阳所谓书画舡也宗文居之甚适自号浮庵居士且扁其居曰浮庵其乡友沈先生丈举既为着传以予在斯文当为之言按许氏说文浮字从水盖泛然无所系之谓宗文自淛入江自江泝淮其迹近於浮矣抑其出处大致初不在此夫达人大观物无不可尾闾归墟我池我壑曾何界於彼此哉昔者宣圣尝有浮海之叹固以道之不行也使夫言果然其过化存神固有不可测者况今天下一家帝乡戚里观光上国文物礼乐之盛足以扩充其学问激扬其心志者哉且习俗不同人品亦异詖淫邪遁浮於言者也谲诈狂罔浮於行者也宗文固秽而唾之矣彼焉能凂我哉嗟夫宇宙茫茫吾身如寄乐天知命从容自得静而嘘若春沼之鱼动而游若秋海之鸥就其气象观之谓之浮可也至於真境内融英华外发崑仑磅礴俯仰无际深造妙悟物我相忘而太空圆镜■〈日晃〉朗洞射髣髴乎无何有之乡矣於是时也宗文以为浮乎否耶宗文闻而怿然遂为之歌曰万化兮浮沤泊吾生兮盍休令淮海兮安流謇予乘兮桂舟驷苍螭兮骖素虬吹参差兮弹箜篌乐吾乐兮谁俦招羽人兮丹邱超恍惚兮灵游望不来兮心悠悠飒天籁兮空山秋悲嚣俗兮吚嚘溘轻举兮上浮盼八极兮九州沛■〈氵罔〉瀁兮夷犹飞光飞光兮不少留拂若木兮沧洲宗文起而谢曰子之歌善矣予让不敢当也浮大白请记诸壁
驷良山别墅记
驷良山别墅者莆田陈君廷杰思慕之地也山在莆田北三里峰峦远近襟带左右一水中分衆流交会而长桥卧虹行者负者朝夕弗絶山之上松杉槠樟蓊郁深茂怪石林立奇花异卉芳香静幽使人意领心悦昔之论曾杨之学者以为水砂之法於兹为胜陈氏六世祖兵部侍郎公葬焉侍郎之孙龙门公笃於报本建精蓝为崇奉拜扫之所晚岁终老游焉息焉者八十余年迨今大明洪武辛酉之岁廷杰省墓而来慨然念曰我祖神灵洋洋如在焄蒿凄怆有不能忘可不追孝於前人以迓续於无穷耶於是结屋三楹编竹为篱甃石为径幽邃静密尘俗远屏仰高俯深山光水色皆在衽席之下岁时来居依依不忍去因题曰驷良山别墅云阅二年廷杰如陕右过中都求予文记之夫人中天地而立身之所自则吾亲也吾亲所自则吾祖也暨夫曾高以上虽曰亲尽无服而尊祖之心初何间哉故凡口泽所存手泽所遗必恭敬奉承弗坠至於某山某水过必式焉以为其平生所游覧也况乎宅兆■〈穴上之下〉竁衣冠体魄所藏者哉驷良山莆中名胜侍郎公奉身归全其立朝大节犹耿耿也廷杰别墅之居所以心存生民而道济天下者於侍郎公有之似之矣般游衎乐云乎哉谨按陈为莆望族其先以晋永嘉乱由颍川徙闽至唐清远令名抠者迁居莆十一世祖宋虞部尚书讳仁壁者让宅为兴化郡治郡为立祠尸祝之传其子靖显於太平间累官尚书左仆射为三朝元老着奏议十卷曰经国集其以功赐铁劵封会稽郡王名揆者则仆射伯父也嗣後袭珪瓒者凡十三世至廷杰则十六世矣世家渊源其有自来哉国家大兴人治蒐罗岩穴之士无有遗者廷杰之兄廷宾方以文武全才任陕右专阃之寄廷杰必将上登於朝昆季後先规重矩叠驷良山不增观矣乎莆人尝有言曰水遶壶公山莆阳金紫半此莆士大夫为卿相之兆也驷良与壶公山密迩往者之谶安知其不在今日乎予於廷杰诚有望矣因为之着记廷杰名贤别号抱拙生盖以拙忤物托仰河东语以自况云
半湖亭记
江右山水郡称吉安为最吉安属县凡九永丰其尤也去永丰东南八十余里平湖八顷四山环列而文笔一峯崭然特起层冈别巘如案如架灵秀所锺代生名哲是为胡氏世居之地在元至正间举江右辛巳进士科名植者则湖亭先生也先生构亭湖上遂以为号着述之暇揽结山川之胜鸢飞鱼跃意领神悟士大夫以经济期之而遽云不禄有子二人长名启字尚迪次名某字光振种学绩文嗣守先业弗坠尚迪尝慨然自念曰先公文献之泽久矣绍闻衣德言以追孝於前人者吾兄弟之责也岁月逾迈音容斯在吾兄弟之於先公不敢期而似之如使各得其半亦足以名为人矣遂扁为半湖亭兄弟相戒埙唱而篪和规行而矩随风清月白想像彷佛如见其先公焉今尚廸奉上命任凤阳府经历真以斯文礼见为言其概且使为记因作而言曰是可谓善继善述也已夫半者数之分世有称为半云者以造化之妙不得而尽窥也称为半山者以泉石之胜不得而尽有也尚迪学问文章治政可谓至矣而不敢以先湖亭公自居且与其弟均而半焉则所以夙兴夜寐各敬尔仪者从可知矣天下之物得其半则可以得其全是以万理殊途同归一贯况圣贤之学克肖先烈者哉昔亚圣邹国论子夏子游子张皆有圣人之一体冉牛闵子顔渊则具体而微盖师友间气象有同者下至唐宋时史家撰述以李常侍之类西平南轩之类魏国盖父子间声望有同者就今观之尚迪之贤比诸先湖亭公不几於全乎想夫天雨初霁一镜如拭燕坐渊默融然悠然有不知其所以然者复何计其半与全哉真少好山水尝过钱塘西湖至孤山左顾右盼以为尽矣及登灵鹫峰则一湖之胜高下远近皆在目中始悟向之所得者仅半焉尔夫所行既远则所见益大故学海者必至於海尚迪宏濶吞云梦者八九半湖云乎哉仰惟圣君在上用无遗才尚迪既在幕府之职光振亦有名声於时异日金昆玉季并登岩廊羽仪朝宁如胡氏先忠简公与弟刚简公之在宋南渡时则湖亭公之神灵固福而佑之矣而真也安得杖履游於斯亭之上快覩西江之盛观哉按胡氏世胄金陵始祖唐时刺史吉州封庐陵郡王後有领节钺镇郑州者皆家於庐陵之香城其析居於湖者号小香城宋时衣冠有名德元者官国子博士名寛者号琴窻穆陵朝举进士与赏花钓鱼御宴诗世以为荣自琴窻至半湖又几世实刚简公嫡传因并书以为记云洪武十六年岁在癸亥秋七月既望乡贡进士四明郑真记
鹤顶山房记
姑孰当长江下流之会自六朝以来视为重镇今天子定都金陵龙蟠虎踞而姑孰为陪都於阙廷为近英俊之域轩冕所兴文学之士固有应时风云侈千载之逢者矣胡先生伯昭家郡东北十余里控山川之胜自其先世以来隐居求志亦有出为儒学官者先生幼时遍游缙绅之门书无不读而於四圣辞象变占之学尤致力平居宴坐仰观俯察而万物万化之理默具於心矣洪武六年以有司荐为当涂学官遂以斯文为已任未几引疾归所居东南二里许有鹤顶山者尤为奇秀先生素乐之构屋数楹植以松竹扁曰鹤顶山房徙居其中聚书千余卷穷探幽赜讹者以正缺者以补露抄雪纂朝夕不倦其於学也本诸事物之微而达诸天地之奥即诸彛伦日用之常而推致乎典礼会通之大知之明而信之笃行之力而守之固意有所适往往着为声诗而冲淡幽远有陶谢之风其所至可想见矣会朝廷起复之命下遂领怀远文学掾之职怀远中都畿甸昔者禹会诸侯之地先生讲道之暇而对荆涂二山兴怀鹤顶之阳以予义同出处求文以记予惟天下之有道德文章者其始也必求幽深悬絶之境而有事焉以为尘俗既屏则志向专一故能以翰墨为町畦简册为墙壁孜孜矻矻惟恐不及一旦为时而出立言励行为世师表後进之士过其地者有不覩桑梓而敬恭者乎昔者儒先君子讲学若抚之象山闽之考亭衡州之石鼓南康之白鹿皆列於学宫俎豆尸祝之而姑孰之天平亦以处游士而设今先生出而以道淑人名将大显後有良有司者援天平故事即鹤顶山建为精舍用诗书礼乐以化诱其人使先生之声誉风范永垂不朽岂非扶世教之大者乎传曰高山仰止景行行止予先生盖有望焉敢书以告来者
铁砚斋记
燕山陈生昊文年二十余气质清修而勇於为学以予典教临淮县庠来受朱子诗经传私拟科举业数十百题予爱其理明词顺以为一第不足多也生尝得铁砚一事遂以号其斋居而中书舍人胡公廷铉大篆揭之楣间会予考满入觐生请文以记尝阅五代史载晋宰相桑维翰累举进士不第铸铁砚誓以砚弊乃改业後卒以科第显然则有志於科名者莫维翰若也生其志维翰之志者欤夫砚为文房四友之一与笔墨出处任用相类而寿夭不同昔人谓笔以日计墨以月计而砚独以世计者以其为石而坚也况以铁为之其坚尤甚於石者欤使累世研磨用笔墨以万计不足以少挫彼以三余之学一二十年之功有托於兹其不克底於成者鲜矣以是孜孜焉矻矻焉是旧日之维翰即今日之昊文也斯不可尚矣哉予向居四明山中读乡先生郑魏王安晚与刘公后村林公竹溪着为四制砚以石虚中目之刘公则曰一泓之水不足多万斛之源所从出其托兴取义深矣生之於砚不资乎端溪之美产而独与昆吾之钢赤蓳之英发挥朝夕则其笃实内充而辉光外发者可见矣仰惟圣天子以明经取士登其选者台阁方伯之任於是乎取之今宾兴在迩县大夫以生之名上之郡府贡列矣予虽老不文尚能取铁砚铭之是为记生字仁伯本高句丽人在至正间其父宦游系籍燕都复徙而南定居临淮云
友兰斋记
古之君子必资友以成德故近而取之一乡远而取之一国天下又上而取之古人诵其诗读其书以论其世也夫使得诸古人固不异於今人得诸一乡又何异於一国与天下哉乃若取友而托诸物焉其亦君子用以比德者乎湘为长沙府属县去县百余里地名春溪隐士曾子敬父居之修德行谊乡党敬焉构屋数楹猗兰遶砌用磁盆科植登置几格笑而指之曰吾与之相忘朝夕者其在兹乎因以友兰自号而名其斋居以其先君子常作县五河与予有斯文之雅求文以记兰见於本草而杂出於经传虽其一草之微在岩谷间不与凡葩杂卉争妍并耀则其物性之得天者然也士君子取其芳洁则必茹华保真而莸秽不得入焉取其静幽则必违声远利而尘坌不得入焉其非比德乎夫托物比兴者性情之正也昔屈子尝曰滋兰九畹而又曰纫兰为佩盖以譬夫逸民君子有仁义道德者尔然而荃蕙既化菉葹盈室至以兰为不可恃盖伤时俗之变而志有不得伸者如此其忠君爱国之心何惓惓哉予敬家湘乡正屈潭祠祝之地遗风余烈固有所兴起矣想夫天日卓午芳香袭人援琴雅奏作猗兰之操神融意释与兰写真矣虽然至人遗物乃与道俱今圣运文明贤才彚征子敬抱道而出天下之士若皋夔稷契者与之为友以尧舜其君民不愈於友兰矣乎於是乎记之
澹庵记
予年几冠与宗文永嘉郑君伯厚隷业四明郡学伯厚勤苦惕厉虀盐朝夕受书经习举子业期以功名自见後数年学成讲授弟子隐居养亲泊如也际圣运肇兴以尝试淛省徵至吏部校艺中选授合州定远县主簿以称职闻调安西巩昌府成县主簿逾二年以春首入觐既还知予典教临淮走访风雪中予以久别割腥置酒相劳苦伯厚歉然若不敢当者予语之曰是岂不足饮食也耶伯厚曰吾志於澹久矣昔诸葛武侯云非澹泊无以明志味其言而有得焉及官於蜀拜武侯象精神志意有若默契因以澹庵自号凡饥渴寒暑之际以澹自持而弗得过焉今子所以馆谷我者厚矣无以发明之可乎予遂与之言曰澹者至味之存而至理之存也太羹玄酒足以致其诚箪食瓢饮不能改其乐则澹者其人所难哉士君子从容於义理之天周旋於信厚之地凡声色臭味所以瞽目聋耳伐性丧心者其可有一於其间也耶伯厚从事於澹是以自始至今疏粝自给仕宦所至氷雪其操视夫甘脆肥脓轻纎华丽举不能为之动斯所谓安於理之正者矣以是恪守不变所以致寿考而绥福佑者不在兹乎在宋南渡时胡忠简公亦号澹庵其上封事力诋秦桧南荒万里贬窜相继而赋诗自适曾不以利害死生为意非真味於澹者不能也伯厚筮仕入朝与国家事风节行谊固当以忠简公自期矣无食焉怠事而曰吾澹於宦情也伯厚谢曰吾子有以教我矣遂书以记庵之屋壁
瞻云轩记
云之为物变化无常囿乎天地而天地不能囿也藏乎山壑而山壑不能藏也浩浩然莫知其所止飘飘然莫知其所始也然而孝子之用心乃指云之所在为亲之所在有登太山而望河阳者其亦魏风陟岵之用心乎予典教临淮遇庐陵邓君存仁之子九渊氏为言吾家自先曾大父潼川提刑府君以科第进身传及四世宦学不絶忝以家教年逾弱冠与羣士旅朝阙下授池州贵溪县丞以二亲在堂累使迎养而吾父报以有祖母不得舍母而就子也九渊实遑遑焉於是即官舍扁其轩曰瞻云居三载调毘陵义兴县丞复使奉迎弗至且示书曰汝祖母年踰八袠设使吾去左右一旦不测谁任其咎耶况田园邱壠一家之重汝弟尚幼孰主持之哉慈孝之义吾思有以处之矣汝能尽忠於国不足以荣亲耶既三载入觐复职又二年得归省膝下二亲为之色喜未几授巩昌府成县典史县即古西康州遥望庐陵数千余里而朝夕定省不能释然于怀也先生其有以慰我哉予语之曰善矣哉古孝子之存心也夫先王事父孝故事天明事母孝故事地察事亲如天地岂不重乎然以仕宦所羁违远顔色山川阻深迎养弗致矫首长望见云而不见亲则托物以寓其思者固其情之所不能已也且人非父母不生九渊之念其父母犹父存仁之念其祖母也祖母之爱存仁犹存仁之爱九渊也存仁以母之故而不忍远适九渊以二亲之故而不忍忘家一亲亲之恩也孰得而议之哉登斯轩也望斯云也盖不特其子思夫亲亲亦念其子矣彼其至行精纯本乎天禀十年之间展转南北白云亲舍之思在贵池无异於义兴也在西康亦无异於贵池也云乎云乎其知九渊之心者乎昔有仕至宰辅而回拜亲在朝夸为盛事今圣教大明惟贤是用异日九渊登诸廊庙之上三釡九鼎以为亲夀不亦遂其心矣乎於是乎志之
恒农轩记
明郡属邑定海灵绪乡之西曰任溪以邑大姓任氏得名其外大海际天波涛万里蜃楼蛟室变幻莫测内则重峦叠嶂高险深阻飞瀑如练下注溪壑蜿蜒曲折若锵金奏玉听之不倦良田广亩犬牙交错五谷之入穰穰满家无有饥岁任氏之先以力农致富饶而读书循理一门少长隐然有三代遗风曰存敬氏者敦厚慤实士也自幼有志於学邻邑旁近有曰杜洲书院者延乡先生孙公正甫训导弟子员存敬从之游受朱子诗经传学成而归辄自叹曰农之子恒为农其秀民之为士者亦赖之吾庶几农民之秀者乎且耕田读书以天下事置之念虑在古人可数也眇予小子独不能挂一编牛角与古人寤对於千载之上耶於是扁所居曰恒农以为学之成犹耕之获云际今圣运以博学荐入京师试艺中选倅高邮州事适予典教临淮以同乡庠序之好求文以记夫士出於农而工商不与焉故甫田之诗曰烝我髦士盖生於田野安於■〈亩犬〉亩不以异物而迁父兄之教不肃而成子弟之学不劳而能其俊秀之才足以为士是故农为国家所赖而农之为士者尤有赖焉自汉以来若倪寛高凤之流其非出於农者乎彼其锄耰耒耜朝夕相寻自以为终其身矣一旦位跻通显旌麾道前驺从拥後天下之人固钦慕而健羡之矣存敬奋身■〈亩犬〉亩冠裳佩绶任州佐之寄匪惟斯民赖之国家亦赖之矣然而存敬终不忘乎农者所以重本也且玉堂金马富而且贵不如凉竹簟之清曝茅檐之暖足以为便且适也高车驷马禄食万锺不如秋风■〈禾罢〉稏土盆瓦缶醉饱歌呼之为安且乐也於是而扁焉观焉其亦见夫志之所存矣昔宋庐陵曾公安正着禾谱凡四十五品内翰苏公以其不谱农器为缺作秧马歌以遗之予以笔代耕者也於东作之劳夙有意焉俟存敬致政还里相与力田山海烟雨晦冥间其亦足矣若乃击土鼓歌豳雅笔之於书曰大有年则有春秋之法在
心远楼记
吴郡郁明本氏寓居临淮城构楼居号曰心远其同郡友陈仲良谓予曰吾与明本居斯地久矣爱其习俗之美不能去也斯楼在闤闠中俯而视之邑屋万家鳞次栉比长街广巷纵横贯综车填马集衣冠礼乐所以悦心眩目者相错也远而望之淮山濠水冈连岸接帝乡汤沐宫阙园林之壮祥光佳气葱葱郁郁仰瞻尺五蔼然化育之洽焉明本以居以栖扁焉观焉其脱凡近而游高明者乎先生幸为一言焉予诘之曰明本之於斯楼也不出衽席不越户限以为心远欲置其心於何所也耶请有以语之心者神明不测者也其体至备其用至周即乎一事一物之微而通乎万理之会形乎一瞬一息之间而极乎八表之外不局局乎卑且近也不遑遑乎浅且陋也理之存焉身之泰焉笔舌云乎哉我思古人若柴桑处士者正惟有得於此故其诗曰结庐在人境心远地自偏是岂为外物所移者耶想其采菊东篱而悠然南山悦飞鸟之还以为真意而欲辨忘言则夫万化之妙已默契於其中矣此心之气象他人不能识而柴桑独识之夫君子之学欲其自得之也自得之则居之安资之深取之左右逢其原矣而况於一心之微如太空明镜洞然内照者乎明本反身而诚焉悟焉斯可矣予不能不为一言也勉之哉是为记
云松巢记
云松巢者贑郡过君复亨休息之地也贑城南五十里有山曰空同回薄贡江与郁孤台相望其西南诸峰挺拔直上势如削笔上有飞泉三道下有龙湫累朝封诰存焉欲观者以诚扣之则浮水面已而沉焉此其异也山之东南五十里乡曰四会里曰安乐後有一山曰小庐山层峦怪石高下隐伏与空同山相接环以清溪九曲深僻静幽实为郡形胜之会复亨世家文献曾大父概轩先生有田有庐耕稼其中世运代更庐以兵毁而田亦芜废不治载传及其先君子思义重为垦辟而未见及竟复亨慨然曰菑播之责其不在我乎於是而对小庐山构屋九楹如先世之旧杂植松竹花柳内庋书史往来游憩秋风■〈禾罢〉稏斗酒自劳不知其为人间世也遂号为云松巢云以予同客临淮有斯文之雅求为之记昔李太白望匡庐五老峰欲巢云松盖将与古仙真人颉颃翺翔於天地也复亨诗似太白而其卓■〈斗〉不羁亦彷佛焉使白复生殆以昆季处之矣乃独寓形一室超忽动荡於万化之表精神之契其不如见谪仙哉虽然白宗室贵胄也天宝召对金銮供奉翰林恩隆宠洽至於夜郎之谪则其命之不幸也复亨生当盛朝数觐阙下对敭显命缙绅君子以远大期之而复亨顾歉然不自安以为思患豫防之计乃明哲保身之基则夫绸缪拮据固有所不容已者且地以人而灵向者庐山以太白遂为天下所景仰今小庐山安知不以复亨得名哉且子独不观诸鹤乎悄焉林丛一枝如寄及夫抟风霄汉不知其几千里也然则复亨岂巢居者哉予也有巢氏之民朴拙之甚於复亨高风远致何能形容之姑记其大略云尔
居敬斋记
君子之於敬也犹居之有屋室焉屋室知所以居之以体所便心所安也而不知敬为身心之主宰居之尤重於屋室者乎予典教临淮十年每告学者以持敬之法退而独处暗室屋漏之地不敢怠慢焉亵玩焉庶几以为存养省察焉一日弟子员吴生原达请名其斋居予命之曰居敬会中书舍人胡公廷瑗以使命来用李斯篆法揭之梁间生复请予一言遂告之曰生欲辟理圣门之阃域者乎使不居之以敬吾恐不得其门而入矣生其慎所居者哉粤自唐虞至於成周君臣交相训诫不曰钦若则曰钦哉不曰敬之敬之则曰不聪敬止至於圣门教人居处执事之常见宾承祭之重及夫修已安人而天下平者莫非敬也数千百载之下继孔门之传者其论敬曰主一无适曰整齐严肃曰常惺惺法曰其心收歛不容一物至於朱子着为敬斋箴则兼动静表里言之其於体段形状具矣生其有事焉弗忘焉洞洞属属如捧盈焉如恐失焉固将悟其理之所以然者矣虽然敬所以行礼礼者敬之实也一毫之非礼非敬也一事之非礼亦非敬也生之於敬也其审於礼矣天理人事有节有文有仪有则敬以求之斯可矣岂曰词章记诵钓声名取利禄而已哉生再拜谢曰先生之言是也佩服终身可矣因书以为记
荥阳外史集卷十二

[book_title]卷十三
●钦定四库全书
荥阳外史集卷十三
（明）郑真 撰
○记
监思堂记
监思堂者开封李彦亨氏恋慕之地也李氏世家相台自金源末至元百十年间高大父昭勇公官授节钺传及中顺州守及敦武宣课提举凡三世敦武生安义居士彦亨则居士之子也居士早丧彦亨幼孤养其母夫人某氏兵难荐兴奉板舆展转晋魏间凡二十余年实得其欢心际圣运肇兴附籍开封之新昌里构草堂三楹奉母以居地素下湿多茹鹻饮醎若堂既成凿井得甘泉焉汴之缙绅士大夫以为纯孝所致於是具殽酒落成之夫人指彦亨为衆言曰吾年及筓为李氏妇今七十余矣尝逮事先姑崔氏言祖宗以来形貌相似殆气类耶此子状肖其父而鬓发皤然宗祀之弗坠庶几在兹乎彦亨览镜自照以不及见其父为悲时予与乔君志宁在坐起奉觞为母夫人寿题其堂曰监思云越三年予忝属天官乃使请文以记予惟物生有象明照无穷监者至明之器也妍媸俯仰物莫得遁焉然鉴於水者不若鉴於人鉴於形者不若鉴於心因其耳目之覩以起夫心志之思则监之为器不徒然矣且夫父者我之所从出今由父母而上泝高曾世代相远而精神血脉固有流通而脗合者昔者贤哲之家云仍後先不特於声音笑貌之似而必求其道德功业之类彦亨因其母夫人之言览镜以思其父昊天罔极矣嗣而续之父虽没而犹存也求形审像云乎哉且孝百行之原执一物而百善至彦亨至孝感神甘泉之应天固有以鉴之矣况夙兴夜寐耳存目注不显亦临者乎国家孝理天下若李氏母夫人之寿考康宁而有彦亨为之子以学行表仪庠序登之王府为左右从臣异日表厥宅里树之风声天下之人其不以之为鉴乎予幸得告老北还当为彦亨赋之
雪霁轩记
吾乡为东南之甲郡雉堞云屯扼江阻海山之得名者金娥导前骠骑殿後玉几太白天井文锡诸峰雄踞角立当夫玄冥戒冬雪霙飞洒俯仰高下万象交辉来游之士穷幽探胜以为不啻上方丈而登蓬壶也郡人陈先生子云居闤闠中辟一轩为藏修之地外列花竹奇石内庋诸经子史日与宾客讨论订正值风雪交作拥炉便坐脔炙行酒诵梁园之赋叶郢中之歌清声逸响慷慨今古既而风定雪止曙色曈曨而一帘高卷四牖洞开丹山赤水洞天三百八十峰之胜皆在目睫世所谓银界三千者殆不能极其形容也子云居之甚乐缙绅君子扁曰雪霁云会予自凤阳入觐授广信郡文学掾过家上任子云送至舟次以记为属因书以复之曰子云其寓情於物者乎天下之物得诸目而识诸心情之适者心之适也一心衆理之会浅近云乎哉夫气物流行莫非隂阳所为隂极则雪降阳动则日出雪之霁以日之霁也隂阳二气磅礴两间於是时也精神内融英华外发天地之心天地之气我之气一尘不得而杂也一私不得而入也造化之妙相为无穷矣且雪天下之至白者也丰年之祥兆於是诗人有言曰上天同云雨雪雰雰以其有泽物之功焉斯固人人之所同喜者也然雪以时而降以时而霁玩檐氷之成筯眄野水之流澌吾之适犹夫人之适也可但若王恭之氅东郭之履特立独行以自眩其怪且奇哉子云扁焉而时为观焉其有由然矣予居中都之临淮十有二年每雪晴时绒帽重裘出涂山门徘徊徙倚久然後去间尝以讲说春秋经召入晋邸蹇驴行深雪中瞻仰皇陵诸山如琼楼玉宇晃烺照耀弗知为人间世也然而严寒栗烈莫之能御则固以为奔命之劳不若子云衽席之安也乃今越在广信地益处於南穷冬少雪非在淮海时比遥盼家山瀛洲天远缅怀子云兹轩之下燕坐从容傲睨无际则固洒然泠然於云霄之表矣异日扁舟清兴不识果能如王子猷之访戴安道乎否耶於是乎记之洪武十七年岁次甲子十二月十有九日濶斋郑真记
竹坡记
上饶徐公英仲年逾八袠龎眉皓首衣冠伟如若香山九老之一所居在山谷中尘坌夐絶坡坨上下植以修竹小者大者如青琅玕挺挺离立枝叶交亚如铁鈎鏁金错刀纵横叠沓掩映清溪白石间风雨晦明月星晨夕如蓬莱仙人湘江帝子飘飘然佩琚来下而云旌翠羽飞扬晻暧也如笙箫并奏蛟龙舞而凤凰吟也英仲抚有佳胜作亭其上自号竹坡客至觞酒啸歌傲睨无际人以有道君子目之庶几文与可之在篔簹谷云会予与教信庠以斯文礼见求为着记夫君子之心与天地造化相为流通於其动植之微形声之接而识其理之所以然则天道之流行赋予皆在我矣况夫竹之为物根之固而性之直也心之虚而节之劲也固则不拔不蹷直则不曲不回虚则必能有容劲则不失之弱是物之受命於天者然也英仲家泽世积本深末茂有操守有度量而正容肃躬不可亵玩竹之植也庶几近之故其岁寒之交誓言金石殆与此君周旋始终矣抑尝以易说卦观之震为苍筤之竹震为雷为动而其象曰君子以恐惧修省盖竹者植之物也於震之象何居予家居海上岁暮杖履於确荦间霜筠雪节生意默然及春雷啓蛰萌茁迸裂森然犊角之挺挺也俨乎豹斑之隐隐也儵焉旬日枝分箨解由是干云霄捧天日而造化生生之理不可胜穷矣予乃喟然叹曰士之变化成就不当如是耶惕然自厉不有协於易之象乎乃今典教而来以为英仲两朝齿德为逸民为吉士订正归宿之地将在於此想像仪容漪漪之间其为企慕何如哉异日幸得过从竹坡之上取童子所携长琴请英仲作鹤舞洞天之曲以洗尘陋不亦可乎顾以末学无文不能如苏长公大手笔以形容有道之气象也
槐庭记
槐之为物也干可材备成器花可染为中大正色子可药济疾病上应公台之祥下示科名之谶非若散樗恶栎旦夕斤斧於樵童牧竖也夫其受命於天而托质於地盖亦异矣隐人君子时而培植焉其有以哉广信徐君德彰父家於郡城六十里辟堂数楹高明显豁日与山水色相为主宾堂外植槐数十本对峙林立苍翠郁然时德彰令尊翁年踰八袠鸢肩龎眉善饮酒强饭朝夕宴坐堂上德彰与其诸兄恪恭诗礼滫瀡甘旨侍奉怡愉不少怠宾客来集举盃祝颂以为福履之成焉因题之曰槐庭云夫种木犹种德也木之盛德之盛也德之盛则本之一身推之一家而及於天下矣以德彰性本孝友心存惠济於其庭槐之植也根之固则犹其先业之远庆泽之深而无至於蹷拔也干之硕则犹其立心之正律已之严而不至於诱惑也枝叶之茂隂翳之盛肤理之密则见其祚胤之多福履之及而致用之全也维其有之是以似之岂不信哉昔韩宣子聘於鲁宴於季氏有嘉树焉宣子誉之武子曰宿敢不封殖此嘉树夫所谓封殖者固非藉柯叶以资玩好之娯也亦曰以其德焉尔予千里南来未得一造槐庭之下然而蝉声昼永夕照风清此心向往久矣宣子之誉其能忘情乎德彰盍亦封殖乎德矣哉若乃功名爵禄冠冕轩车之盛则以付之南柯之梦可也
梦拙轩记
崑山孙惟学氏倅广信上饶之初年於灵山之阳玉浮之上审势面胜构轩居为寝息之所扁曰梦拙予典教郡庠以斯文之契过焉语之曰人得天地之气以成形拙者不得而巧巧者不得而拙也子之梦拙於义何居岂天诱其衷造初者示之象以为进退出处耶且子仕宦南北多历年所於世之是非荣辱固已如邯郸之一梦矣今复曰梦拙无乃梦中说梦乎惟学曰不然吾尝梦双鸠止於座隅掩而获之水饮而粟啄啐啐然若欲以臆诉者既寤以周礼六梦之法占之非思也非噩也不知其为祥耶否耶徐而得之曰鸠羽族之拙者也吾以拙累久矣而莫之去也其以拙终身乎於是扁焉观焉庶几以为精神气脉与造化相流通矣予应之曰人与物同者也托兴比德於是乎在而况衽席之上梦寐有以得夫心之所同然者哉然而夜如何其杳冥茫昧物我两忘无彼无此不知子梦鸠耶鸠梦子耶且鸠之拙也尚矣维鹊有巢维鸠居之诗人以兴二南风化之盛然而雄鸠之鸣逝吾犹恶其佻巧士君子之於拙其严矣哉粤自大朴既散巧伪日滋譸张变幻之士憧憧而往来者相踵也耳目所极不能不歉然於中矣梦乡不知几千里而物以类至即其羽翼之驯习而识其性之专静均壹用以为律身行已之要斯足以见天人感通之符矣岂若昔人所谓梦蝶梦鹤自诧於虚无恍惚而谓与道翺翔者哉抑尝闻之古者以鸟名官故祝鸠司徒雎鸠司马鸣鸠司空爽鸠司寇鹘鸠司事五鸠皆所以司民者也以惟学际文明之运与司民社而双鸠兆形梦寐功名爵禄其自兹升矣异时放鸠示好生之德杖鸠崇养老之义子其以为梦耶非梦耶予固天下之至拙者幸分半榻於是轩之下凉竹簟之清风盼芸窻之皎月鼻息通灵自谓羲皇上人之流矣乃蕉鹿之疑妄吾无取乎尔
源斋记
益津刘公於洪武乙丑夏六月由衡州耒阳丞归里不一月有司复以通经荐陞知江西广信事既至恪恭乃职对扬丕显休命退食自公肃居深念以为天下之事必有其本事之有本犹水之有源也眇予小子辱司郡寄恐陨越为斯文羞朝夕兢焉惕焉有事焉勿忘焉端本而澄源濬其流而引其支不识可乎哉因扁其所居曰源斋云予以郡博士於公有宾主之契起而言曰天壤之间水居其多演为万派而会於一原固其理然也造化之大万殊而一本其理不然乎因物而察理君子所以致其知也是故逝者如斯以明道体原泉混混以明学问学即所以明道也学之正道之明见之事为施之政治衮衮乎其不穷也滔滔乎其不竭也至於当大事临大节议论之宏力量之重足以矻砥柱而障狂澜矣以公学优而仕用源斋自号其合体用显微而一致者欤谨按刘氏家出彭城自卯金刀应谶赤帝子遂有天下降国而家衣冠蝉联代着阀閲在上谷者尤号为盛此公家世之源也元至正间公尝曳裾燕都为国子伴读助教乔先生志宁授以易经凡卦爻彖系之微辞象变占之正心传而面命之祭酒徐公彦礼御史胡公山历得其所试文以为柝理精立论当置为魁选一时贵游行辈为屈此公师友之源也乃今圣运文明九重入觐东南名郡一麾出守凡而王政之大民事之要推而致之无过焉不及焉有本者不如是乎扁而观之盖将尽性命之理穷事物之情与上下相为流通矣吁其可不敬矣哉虽然天以一生水地六成之九州之水备见禹贡是水用大矣然导河曰自积石导淮曰自桐栢至於嶓冢导漾导江及沱其终皆曰入于海彼盖以会於极者泝其源也然则水之大者莫海若哉海为万流之滙心为万化之源即吾之心而扩充之上以尊君下以临民衣裳而冠冕朝宗之义百年一日也勲名事业不至於海不止矣沟壑之聚云乎哉扬子云曰百川学海而至於海其公之谓乎姑书以为记公名循字循理云
无逸斋记
天下之事成於勤而败於逸古之人皆然也今之人独不然哉夫万古一时万人一心古之人无逸也今之人亦无逸也今人何异於古人哉勤之与逸同系於一人一心而天下国家盛衰系焉吁其不可惧哉同郡周啓宗氏以无逸名其斋居乡先生卓习之父为之着记後十余年适予自淮海言归啓宗复请申其说而予何足以言之哉诗曰靡不有初鲜克有终向者卓先生所以告啓宗者既克慎其始矣庶几叮咛反覆俾图攸终哉夫虔恭自度不敢荒宁夀考所由致也上寿百年中寿九十年下夀六十年往者如斯来者莫止可自暇自逸乎哉是故夙兴夜寐无忝所生日就月将逊志于学不以迟暮而有悔也涉难历险比为坦途栉风沐雨视为佳趣不以宴安而可怀也出门如宾承事如祭恭敬所以为仁相在尔室不愧屋漏存养所以慎独岂曰造次颠沛之或违不睹不闻之或懈耶且天地造化万殊一致吾心之体用固与之周流无间矣岁月不留寸隂当惜悦焉孜孜乐善不倦勇往力行中立不倚圣门高远跬步可至福夀之来也必矣鸣呼所其无逸如此而已啓宗其知所自力哉仰惟大明丽天君臣盛际鳬鷖既醉持盈守成文学侍从之士固有以无逸书为讽诵者矣亦有以无逸图为鉴观者矣啓宗年方强仕将致身青云之上幸得见如姬公旦宋广平之流以之传帝王心法之要斯其为始终服膺矣予虽老愿与有成焉
思稼轩记
真在临淮入觐京师承恩除广信教授还家上任过月湖宋故少师金紫史公旧第其四世孙均实以尝传易於先府君求我先生有兄弟朋友之契慰藉良厚见其轩居扁曰思稼辄问之曰稼者百谷总称天下之人所恃以为命者也子何以思为哉岂尝缺於朝夕者耶抑亦圣门所谓樊迟请学者耶均实哑然笑曰是何言欤昔吾先金紫公罢官退居邹溪别墅构亭曰观稼日与田夫野老相望阡陌间彼其念虑精微谋谟永远盖将致艰难务本之意以贻厥子孙於无穷岂以功名富贵为可恃哉今去二百余年文献一线之违眇予小子无所肖似然而神明志气之交形声影响之接不以昕莫或间也扁曰思稼其将循名求实者哉真复之曰子其以前人之心为心者乎夫心之官则思虚灵知觉由内以达外故渴而思饮饥而思食寒而思衣皆切於日用所不能无至於贤哲立心行事使不置诸思惟而得其要领其何以为用力之地乎史氏在宋东南时为相门金紫公越社之孙卫社之侄而提刑公长子也文学政事有名於时而多所着述淳熙间越社再召金紫扶掖上殿阜陵嘉奬弗置富贵荣耀当世莫及禄赐之丰何待於稼然而林泉宴游之娯独以稼言者岂有他哉盖所以培植先德之厚以为嗣续之传尔想夫原田每每十千维耦而水车晚沸雨笠朝集於是时也顾盼远近有曾孙来止烝我髦士之意我後人之有事焉勿忘焉菑播之责尽之在已勿助长以揠拔也以穮以穰丰年之庆匪今斯今矣均实思稼之意不在兹耶且夫学犹稼也成则为嘉谷不则荑稗焉而已矣可不深致其思乎本之以忠信仁厚之泽溉之以诗书礼乐之源以方册为町畦以翰墨为耒耜则夫有秋之盛盖被乎天下高爵重禄有如金紫公矣岂特黍稷仓廪之实以为一家一人之奉哉诗曰无念尔祖聿修厥德均实之谓乎均实闻之曰子之期望可谓至矣顾予已老恐终不能以亢宗也硗确之余服劳作苦用以系先烈之思庶几可哉子幸而退归吾当访子於丹山赤水之阳歌豳风击土鼓共为太平之民矣
拙修斋记
古之人重以厚今之人轻以浮重以厚者拙之本原轻以浮者巧之横流天之生人何异於古今哉岂其性禀之或偏或正耶抑其气运之降习俗之弊而致然耶昔子贡遇汉隂丈人抱瓮灌畦教以桔槔而丈人羞之则天地生人之道亦惟拙而已有能以拙自修不几於君子乎同郡黄梦熊氏世家子也年逾三十质实惟重以诗经中洪武五年江淛乡贡进士选计偕京师大臣将奏以官控辞再三大臣为之喜曰子所谓吾斯之未能信者耶遂免归闭门读书养母事兄以孝友闻昌国邑大夫以礼币招致教导弟子员昌国海岛云水乡梦熊不惮僻险日与学者研精毕力求底於圣贤之域退处斋居一榻萧然而静存深念渺渺千古若有与之晤语者因扁曰拙修盖用儒先董子之语云予向与梦熊同年梦熊以世契视为执友礼待良厚予以广信文学掾过家上任梦熊请着文以记夫人喜巧而恶拙久矣梦熊以拙自修毋乃愈拙而人愈不喜乎且君子之学也期底於道而已不以世之好恶为是非荣辱也故拙之修道之修也董子伊洛正传谓闻道为悦而以拙自修盖信之笃而志之力也考亭朱子以为下学上达之要信哉梦熊自幼知学而欲自同於古人则其於道也必有神会心得於浑沦磅礴之外矣彼有譸张变幻而阿媚取容逢迎为说至於昏夜乞哀骄人白日而曰吾巧於游说巧於仕宧名声者梦熊能不秽而唾之哉且夫炫耀华美不如敦朴浅近浮薄不如深沉敏速捷急不如迟久世岂有重此轻彼者耶梦熊以拙自修其视流俗何如哉夫道者天理自然顺其理而不去拙斯在矣中庸曰修身则道立身外无道拙修矣其於道也孰御焉此固梦熊名斋之意岂可以浅近形容哉梦熊先大父乡先生声甫宋太学生以文名着於德佑间尝试对将略人才号金玉策梦熊宝为家藏经济之传固有素矣拙修云乎哉予年过五十懵然无能读周子拙赋以自解幸而退归与梦熊相羊山海间其亦出处之同者乎於是乎记之
荥阳外史集卷十三

[book_title]卷十四
●钦定四库全书
荥阳外史集卷十四
（明）郑真 撰
（阙）
荥阳外史集卷十四

[book_title]卷十五
●钦定四库全书
荥阳外史集卷十五
（明）郑真 撰
（阙）
荥阳外史集卷十五

[book_title]卷十六
●钦定四库全书
荥阳外史集卷十六
（明）郑真 撰
（阙）
荥阳外史集卷十六

[book_title]卷十七
●钦定四库全书
荥阳外史集卷十七
（明）郑真 撰
（阙）
荥阳外史集卷十七

[book_title]卷十八
●钦定四库全书
荥阳外史集卷十八
（明）郑真 撰
（阙）
荥阳外史集卷十八

[book_title]卷十九
●钦定四库全书
荥阳外史集卷十九
（明）郑真 撰
（阙）
荥阳外史集卷十九

[book_title]卷二十
●钦定四库全书
荥阳外史集卷二十
（明）郑真 撰
（阙）
荥阳外史集卷二十

[book_title]卷二十一
●钦定四库全书
荥阳外史集卷二十一
（明）郑真 撰
○序
送知淮安府事德安洪公上任序
洪武十有一年春三月凤阳府同知德安洪公范九畴奉诰命知淮安府事公便道上官追饯者出朝阳门外二十余里为其僚友者曰守官至难也凤阳置郡以来通守别驾多以事去公独以才行兼济简在眷知甫及二载授以二千石之重君臣际遇可谓盛矣然舍此去彼一政一令之施何所谘谋乎为其士大夫者曰斯文不振久矣公摄守事时谋诸同志兴学校创礼殿释奠先圣与诸生落其成劝勉激厉拳拳焉自今以往复有如公之贤克继其终者乎为其父老民庶者曰中都天子故里大驾归幸亲王驻师馆谷供亿吾民甘心焉而公不亟不疾不鞭朴怒骂而事以集子育之恩不可忘也公今自此升矣其复有如公之抚柔吾民者乎相与执辔遮道欲留真忝以文学掾属在下风拱手肃容趋而解之曰诸公信厚矣而迁命涣颁公不得而辞也然公何以得衆心所同哉有以见公恺悌君子宜民宜人者矣夫高爵重禄君人者所以劝赏天下也圣主於公知之既明将用之天下大慰斯民之生非一郡所得淹而久也今自同知进为太守特其一阶一级之升耳自是入为三公入为丞相宁不先有汉故实乎然则公之不可留也谂矣淮安地包河海控制山东古今形胜昔者张敞郑弘之治民祖逖韩世忠之治兵枚臯之文章陈瓘之气节流风遗习犹有存者国家建都江左视淮安为股肱郡以公治行之着辍中都重地来为之守注意深矣公之为治其不以古人自期乎公之先在元世祖为开国勲臣世爵武弁佩金虎符镇云梦至公以儒业值兴运初知解州入谢日上亲抚谕再三自解州历凤阳凡三转绾郡符至四品所谓公侯子孙克济其美者非公其谁也耶公其益励忠勤以报上哉於是衆皆以为然酌酒赋诗而真为之序
送知汝宁府事万公孟雅上任序
圣天子在位之十一年春王三月诏以泗州知州万公孟雅陞知汝宁府事公拜命趣装过临淮真迓诸道左为公贺公从容言曰民社之司国体所关孟雅藐焉晚进无能为役任以一县一州犹恐弗胜况二千石之重耶仰惟圣明在上抜擢至此惧陨越为斯文羞何以贺为真应之曰此足以见公敬谨之心至矣天子於公知之既明故用之亟而任之重也公其夙兴夜寐以图报上恩哉按公南昌府进贤县人自幼读书有奇气洪武甲寅以人材徵至京师天官策以时务尽略去问目直以已意荅之天官击节叹赏曰用世才也授侍仪司舍人进殿廷仪礼司副奏对详雅甚称上意谒告归拜家庆还奏江上徼巡不法事诸巡检皆杖责公遂授知凤阳府临淮县事临淮中都畿邑多谪徙之民使者往来冠盖相望置驿给马视以为重先时量其民之物力高下十分为率以供其役奸民号金银王者与其徒十人恃郡太守亲契撰词行贿将变置损益售自私之计公慨然曰挠法乱政有甚於此者耶实封上言上命台府鞫治奸民悉服罪郡太守坐累至死公遂以言事得实陞知泗州事泗民醇厚古朴公知其易治也莅以寛治其民大和以得公为晚士大夫之在学校者摭其事傚汉魏乐府咏歌之报政上闻遂有今汝宁之命意非才且能其至是乎汝宁古为蔡州周蔡仲所封在春秋为要领之国齐桓晋定两召陵之师皆以蔡故炎汉以来袁安陈蕃许劭之流以名节相尚至宋上蔡先生谢公以伊洛正传启迪後进文物彬彬焉而自近世以降汝宁首为兵阶际今盛明德化涵濡休养生息十有余年向之称干比戈昼战夕备者今则诗书礼乐道古昔而称先王恂恂乎礼让之风矣向之飞刍挽粟疲於奔命者今则优游田里以耕以稼养生送死各终天年无愁叹困苦之声矣而公以聪明清强之资当承流宣化之任所以抚安其民者其不以在上之心为心哉汉黄霸守颍川以治行第一入为丞相汝宁颍川密迩之地也公其有所兴起矣庙堂钧轴之任宁不有待於公乎真虽老犹及见之矣遂酌酒为别叙其事以赠公之父玉麟先生博学老成生公时尝感异梦公政治之善者多出庭训云时洪武十一年龙集戊午三月十有四日序
送平凉崇信县主簿定海赵行远复任序
鲛川为明郡属邑有虎蹲山以为形胜溟波际天一瞬万里珠宫贝阙光怪朝夕蛟龙之变化鲲鲸之出没云烟风雨晦冥不测诚天地之伟观也去鲛川四十里曰慈峯为元放翁隐居之地有丹竈在焉山势峭刻林泉幽深灵芝瑶草琅玕之属丛生其间至其地者不啻上方丈而登蓬莱也邑大姓赵行远者居之赵之先家襄阳在宋建炎时有扈从来南者遂占籍焉行远少失所怙有母年八十余耕田读书从渔网家取海错以给奉养洪武六年夏以秀才徵至京师试艺中选授安西平阳府崇信县主簿有能声三年考满入觐宴南宫俾复旧职谒告归拜家庆慈顔喜悦郷党咸以为荣毕事以来过中都求予文以赠夫士之出处一惟其时而已故在山林则以尊德乐义为心在朝廷则以济时行道为心行远居海上初无意仕进也及出而任民社之重於是钱谷赋税政事刑名与夫簿书期会念念乎动静语默拳拳乎举措设施不能以一息忘也国家用人取法唐虞三考黜陟久任责成有官守言责者盍亦慎重乎守之以公莅之以勤而行之以敏毋旷官失职以至於戾上以慰廊庙之望下以乐斯民之生前乎如是也後乎如是也斯其庶几哉昔先宋时文献萃於我明若黄给事龟年以谠直闻应参政徭以文章显沈国録焕以道学称皆在今鲛川昌国诸岛屿间行远习闻其风其似而续之矣夫观於海难为水行远家海上观海者也功名事业其必如海矣乎行远行矣见庄浪县簿曰郑奇者予同母弟也其必以是勉之
送国学生洪仲友授开封杞县丞序
杞有夏之後也圣人书之春秋始以伯中以侯终以子有若不足乎杞者岂以其用夷礼失先代之旧欤毋亦以其甘心削弱不自齿於大国欤自秦置县以来有长吏治其民人遂并列於有司矣今观其地在梁宋之郊北入燕冀西出并晋四方宾客高车驷马为仕宦而往来者肩相摩而足相踵也使者一介之命元戎十乘之仪王事勤劳不遑启处者冠盖骈集而旌旄联属也原田广阜以耕以稼出赋税以给公上其民甘心焉然而供亿将迎驰驱奔命盖亦烦且劳矣非有清介勤敏之士抚柔而劳来之何以副国家安养生息之盛哉严陵洪仲友好学能文由国学生分教临淮者三年天官奉命徵入授开封府杞县丞丞贰令者也於其政事号令之施得以可否其间非阿顺以为同矫亢以为异也今夫令之与丞听治一堂之上吏胥抱成案鹄立有启其端者曰某事当然某事不当然署其当然者不署其不当然者一利之兴民望焉一害之除民望焉斯其庶几矣夫使依违苟且当署即署利之弗兴害之弗除焉用彼相哉仲友以学入政志乎民者也盍亦不负丞乎杞之令长黄原辅由翰林拜御史出膺兹选文章政事纲维於上仲友赞助而辅成之杞其治矣公退之暇问诸境内亦有道古昔而称先王者乎由是明礼义以正人心兴教化以厚民俗有夏之遗风千万载如一日矣使有学礼如尼父者过而观之曰文献足徵焉岂非朝廷所望士君子为政之効哉
送邳州睢宁县主簿何振纪朝京序
春秋之学自左氏公谷氏以及文定胡氏之说天下家传而人诵之际今圣朝科举取士复增用宋直阁张主一氏胡氏得於伊川程子张氏得於考亭朱子大经大法前後一揆士君子取与之公固足以信诸天下後世矣有能因其学而见诸政其非明体适用之士哉山西沁水县何君振纪世家儒素幼从乡先生胡关张公德彦游张公通五经元时累领乡荐後以上第历任儒台爱振纪颖悟授以春秋凡王伯夷夏之略所以明分义正名实着几微者无不用其至洪武四年之秋有司敦迫就试乡闱复徵试吏部论楚椒吴札为一例吴札让国之贤不当以辞国见贬大宗伯见而异之奏为霸州保定县主簿未几以减汰冗员调睢宁县簿睢宁下邳属邑今为中都畿甸昔者黄石公张子房之知略江革王祥之孝行遗风流俗犹有存者振纪居佐贰之职尽心周旋不惮劳勩阖境百里政教所行风动草偃由是盗贼屏息词讼简少治邮传而道路以葺修陂堰而水利以兴劝学校则诗书礼让之风蔼如也课农桑则禾麻丝茧之用裕如也振纪之政既为郡府所知遂檄命摄五河县复摄淮北岸税课分司事皆有能声复职睢宁益亷慎自持民以悦服既三年遂以考满入觐明廷矣振纪其贤矣哉夫穷经将以致用也惟春秋帝王传心要典君臣父子之道实备焉推而行之家可齐国可治而天下可平也岂徒一县邑间哉振纪以春秋学来佐睢宁设施举措之方本诸褒贬赏罚之要所谓明体适用者不在兹耶且夫三考黜陟唐虞盛典久任责成汉唐良法国家用人依傚前代有如振纪之政献诸九重之上天顔对越恩言嘉奬不使之复政睢宁以慰其民之心哉传曰恺悌君子民之父母於振纪见之矣予以乡贡忝教临淮振纪尝以公事至郡府得与论同经之好故於其行取其为学治政之大者叙以为赠而凡聚散离合之琐琐者庸得而略焉
送凤阳府推官李公考满朝京序
政事之重尚矣周礼秋官司寇掌邦禁以佐王而士师乡士遂士皆其属也汉有廷尉平司诏狱而部刺史郡太守各以其法律治境内自汉以下循名责实盖不一矣宋节镇府州置推官一人当时公卿士大夫名声在朝廷功业在民社如赵拚苏颂之流率由兹选不谓之得人矣乎钦惟圣朝混一海宇小大之任咸尽其才至於推谳之职尤不轻授盖欲刑期无刑致治平之効以比隆唐虞三代也嘻盛矣而为是官者其可不以在上之心为心而勤於厥事者哉吉安李公以儒世家初任河南陈留县丞以政绩着闻陞授今凤阳府推官凤阳帝乡戚里中都重地簿书狱讼号为繁剧公之来也日与郡长贰坐堂上讲明治体凡一政之出一令之施相其可否阖境千有余里风行草偃无有後期至於刑狱置对则东厅独署洞究精察所属官吏贪赃狼籍者按得罪状或杖或流率媿服以去有先被鍜链成死狱者公审其实有罪者至服斧鑕无罪者为破械出之至於疑似之踪诡伏之奸必俟其发觉呈露逮捕系治而无有寃枉不伸者矣於是缙绅士大夫相谓曰李公其贤乎真闻之作而言曰公何以得诸衆论之公哉帝尧之世伯夷折民惟刑孔圣之门子路片言折狱刑非不用也然非明而清者不足以任法之重轻非刚而勇者不足以寄人之生死公之治狱小大以情然後以其法施之生者非我能生之也死者求其生而不得则亦末如之何也夫其存心之正用法之公斯能伸其所学而不媿古人矣是宜人所羡慕而歆艳之者使天下为士师者皆如公焉刑措之効不其可致者乎昔者儒先君子有法律仁义之说盖法律本於仁义必有慈良忠厚之意存乎其间斯民固有观感动荡为善而不自已者矣公尝以仁义之道莫先於教化而教化莫重於学校每谒先圣庙下必进诸生讲明经史以济全体大用之要可谓知本者矣莅政之暇诗歌自适尝赋灯夕短歌行模写太平风物之盛雍容揄扬郡博士以下皆属和焉今忽已三年矣考满朝京凡平日被公容接者能无情乎庸即九郡山川古蹟形胜拈题为咏窃比古人赠出处之意云
送怀远县税课局大使樊先生牧斋考满朝京序
象山在明海上有丹山蓬莱之胜玉芝朱草琅玕及不死之药生焉古仙神人若羡门安期偓佺之徒尝居之其人物多风流醖藉有冠带佩玉气象自宋以来故家文献栋宇相望至於有元若蒋公商卿博士奉常与典大议藏在有司缙绅君子犹能言之其文行显着与博士同时者若石壁翁樊公其人乎石壁之学後进之士多传之而其犹子天民先生实得其绪余天民传之子余庆余庆以今大明洪武五年用易经试中淛闱计偕春官不乐仕进告于大宗伯归山中隐居求志以予同年亲若兄弟尝与论家世源流知其从兄牧斋先生之贤牧斋盖石壁翁嫡孙尤克世其家者也惜予未及识之既来临淮三年而牧斋亦以铨试吏部中选授凤阳府怀远县税课局大使因得挹其顔色听其议论私窃喜幸庶几遂平昔之愿焉牧斋清慎自律其於商贾之征不以位卑禄薄尽心竭力朝夕不倦或岁时之暇登大禹涂山卞和玉坑兴怀千古见诸咏歌邑大夫博士以下皆重为敬礼考满得代当朝京师怀远士大夫咸恋恋不忍别使来求序以赠夫足国裕民之道莫先於理财故钱谷之职自古为重乘田委吏在孔子大圣不耻为之唐时盐鉄度支皆以大臣兼领宋儒先君子以道德闻望称者或主茶塲或监酒务曷尝不尽其职之所当为者乎夫君子素其位而行士君子明体适用之学何所施而不可哉牧斋征商从事贡赋以登上下相安国家劝善録功由是官省部台宪及馆阁郡县尽其学之所至以大祖父文献之传其不权舆於今日耶异时功遂名成幅巾野服逍遥丹丘蓬莱之上识者固以为神仙中人矣予也忝以同乡又在契家之末幸得归老固当尽脱尘鞅以从之矣是为序
送凤阳府推官李先生渊泉考满入觐序
吉安李先生渊泉以奥学高行为郡有司所知荐诸江西行省行省以其名上之吏部吏部徵试中选授河南省陈州陈留县三年任满察官考为称职陞授凤阳府推官凤阳国家兴王之地控制千有余里九州二十四县在管辖之下簿书之烦不易理也狱讼之多不易治也先生日从诸公莅事公府羣吏就列两造在庭是非曲直一言辄得其要讯鞫所加不罗织鍜链以致其事小大之狱各使就律不以威势利害为高下轻重今太守河南李公深敬异之以为儒者之効焉夫狱讼民命所关有国者视以为重张释之为廷尉天下无寃民于定国为廷尉民自以为不寃虽其所致固有浅深然非端本澄源政平讼理焉能之哉廷尉天下之平也推官郡府之平也郡府平则天下平矣噫岂轻也哉且夫仕所以行其道也道在是不以禄位言也先生为古士师之官其道固足以行诸一郡矣使进而升如钱若水以同州推而进拜枢使梁灏以大名府推而入知制诘赵清献公以武官节推而累官至参大政亦何歉乎哉仰惟圣明在上天光咫尺崇儒重道日恐不及思得赓歌之士都俞吁咈於治朝之上致太平无讼之功有若先生者考满入觐则以之为台为省可也然而中都重地九重宵旰眷念乡土则以先生复职凤阳亦可也任贤使能在久任责成今九年三考之法与唐虞黜陟之典何以异哉予知先生尚有以慰凤阳吏民之心矣先生行有日临淮邑长山西王君惜其别而冀其复来也俾四明郑真序以为赠
送渭南县主簿章宗盛朝觐复职序
朝觐之礼尚矣周制六年五服一朝又六年王乃时巡诸侯各朝于方岳所以考制度尊天子也礼之所在根诸人心达诸天下先王为之节文着为定制孰得而踰之哉周衰礼废更秦汉隋唐以来无复如姬周之盛矣赤芾金舄会同有绎其威仪文物何如哉洪惟天朝万方一统礼乐会朝具有成制凡列郡守长每岁一朝州县长贰三年一朝考功即户口钱粮之多寡农桑学校之废兴以时其殿最焉其与周人考礼修德之意何远哉永嘉章君宗盛世为儒族读书明理而精於法律元至正间以才能见知江淛省臣荐为温州録事内附谪居汴梁徵入京师授渭南县主簿渭南安西壮县簿书期会之繁贡赋供亿之重朝夕从事厥声懋着三年考满布政按察两阃咸以称职闻觐朝大廷宴赐南宫衣冠入谢而归过临淮论斯文之契为予言曰某何以得至於此哉予惟君臣上下之间以敬为本宗盛以一命之士得面
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 10:29:30-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>