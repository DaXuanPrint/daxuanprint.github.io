<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="序,序,茗柯文初编,茗柯文二编卷上,茗柯文二编卷下,茗柯文三编,茗柯文四编,茗柯文补编卷上,茗柯文补编卷下,茗柯文外编卷上,茗柯文外编卷下,茗柯文编全文在线阅读,茗柯文编全文在线下载,大玄古籍书库">
<meta name="description" content="文别集。清张惠言著。九卷。凡《茗柯文初编》一卷,《二编》上、下二卷,《三编》一卷,《四编》一卷,《补编》上、下二卷,《外编》上、下二卷。此集凡六编,一至三编为作者自定,四编为董士锡辑,补编、外编为高澍然辑,外编二卷多属代笔。初编,二编成于嘉庆五年(1800),三编成于嘉庆六年。约十五万字。收文、赋凡百二十一篇。本书收入其经学论著以外之全部古文、词赋。作者始攻骈体文,后致力于古文。与恽敬同为古文中阳湖派创始人,反对当时统治词坛的“浙江词派”无病呻吟和单纯咏物之风。《送左仲甫序》、《吏难》等文章,深刻揭露社会">
<title>茗柯文编_张惠言_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">茗柯文编</span> <br/>
          作者： <span class="inputVal" id="bkauthor">张惠言</span> <br/>
          朝代： <span class="inputVal" id="bkdate">清代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">类书文集,诗文集,完结</span> <br/>
          字数： <span class="inputVal" id="bknum">[book_length]107058</span> <br/>
          说明： <span class="inputVal" id="bkdec">文别集。清张惠言著。九卷。凡《茗柯文初编》一卷,《二编》上、下二卷,《三编》一卷,《四编》一卷,《补编》上、下二卷,《外编》上、下二卷。此集凡六编,一至三编为作者自定,四编为董士锡辑,补编、外编为高澍然辑,外编二卷多属代笔。初编,二编成于嘉庆五年(1800),三编成于嘉庆六年。约十五万字。收文、赋凡百二十一篇。本书收入其经学论著以外之全部古文、词赋。作者始攻骈体文,后致力于古文。与恽敬同为古文中阳湖派创始人,反对当时统治词坛的“浙江词派”无病呻吟和单纯咏物之风。《送左仲甫序》、《吏难》等文章,深刻揭露社会黑暗,抨击科举制度,指斥封建官吏贪酷害民。《书山东河工事》可谓代表作,描写河工痛苦生活,并对嘉庆间农民起义有某些客观反映。笔力纵恣,语言流畅,修洁质朴,并富有文采。所作赋,状物切体,寓情于景,文笔恢宏清丽。此编对了解当时社会政治、经济、文化及风俗人情均有一定参考价值。有嘉庆十四年刊阮元序本(无补编、外编),道光三年(1823)杨绍文刻《受经堂汇稿》本,《四部备要》本,载五卷,附词一卷。一九八四年上海古籍出版社黄立新校点《中国古典文学丛书》本,最详备。</span> <br/>
          封面： <span class="inputVal" id="bkimg">Z_19333.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]茗柯文编
[book_author]张惠言
[book_date]清代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]类书文集,诗文集,完结
[book_length]107058
[book_dec]文别集。清张惠言著。九卷。凡《茗柯文初编》一卷,《二编》上、下二卷,《三编》一卷,《四编》一卷,《补编》上、下二卷,《外编》上、下二卷。此集凡六编,一至三编为作者自定,四编为董士锡辑,补编、外编为高澍然辑,外编二卷多属代笔。初编,二编成于嘉庆五年(1800),三编成于嘉庆六年。约十五万字。收文、赋凡百二十一篇。本书收入其经学论著以外之全部古文、词赋。作者始攻骈体文,后致力于古文。与恽敬同为古文中阳湖派创始人,反对当时统治词坛的“浙江词派”无病呻吟和单纯咏物之风。《送左仲甫序》、《吏难》等文章,深刻揭露社会黑暗,抨击科举制度,指斥封建官吏贪酷害民。《书山东河工事》可谓代表作,描写河工痛苦生活,并对嘉庆间农民起义有某些客观反映。笔力纵恣,语言流畅,修洁质朴,并富有文采。所作赋,状物切体,寓情于景,文笔恢宏清丽。此编对了解当时社会政治、经济、文化及风俗人情均有一定参考价值。有嘉庆十四年刊阮元序本(无补编、外编),道光三年(1823)杨绍文刻《受经堂汇稿》本,《四部备要》本,载五卷,附词一卷。一九八四年上海古籍出版社黄立新校点《中国古典文学丛书》本,最详备。
[book_img]Z_19333.jpg


[book_title]序
武进张大令式曾将重刻其曾祖王父皋文先生茗柯文集，而以写本示余，属为之序。盖文章之变多矣，高才者好异不已，往往造为瑰玮奇丽之辞，仿效汉人赋颂，繁声僻字，号为复古，曾无才力气势以驱使之，有若附赘悬瘤，施胶漆于深衣之上，但觉其不类耳。叙述朋旧，状其事迹，动称卓绝，若合古来名德至行，备于一身。譬之画师写真，众美毕具，伟则伟矣，而于其所图之人，固不肖也。吾尝执此以衡近世之文，能免于二者之讥实鲜，蹈之者多矣。皋文先生编次七十家赋，评量殿最，不失铢黍。自为赋亦恢闳绝丽。至其他文，则空明澄澈，不复以博奥自高。平生师友多超特不世之才，而下笔称述，适如其量，若帝天神鬼之监临，褒讥不敢少溢，何其慎与？自考据家之道既昌，说经者专宗汉儒，厌薄宋世义理心性等语，甚者诋毁洛闽，披索疵瑕，枝之搜而忘其本，流之逐而遗其源。临文则繁征博引，考一字，辨一物，累数千万言不能休，名曰汉学。前者自矜创获，后者附和偏诐而不知返，君子病之。先生求阴阳消息于易，虞氏，求前圣制作于礼郑氏，辨说文之谐声，剖晰豪芒，固亦循汉学之轨辙，而虚衷研究，绝无陵驾先贤之意萌于至隐。文词温润，亦无考证辨駮之风，尽取古人之长，而退然若无一长可恃。其蕴蓄者厚遏而蔽之，能焉而不伐，敛焉而愈光，殆天下之神勇，古之所谓大雅者与。张氏之先，两世贤母，抚孤课读，一日不能再食，举家习为故常，孝友艰苦，远近叹慕。自粤贼纵横东南，糜烂常润等郡，室庐荡然。张氏之穷约，殆有甚于畴昔，书籍刻板，皆摧烧不可复诘矣。余昔读张氏诸书，既钦其笃行，兹重览茗柯文编，乐其复显于世也，乃忘其陋而序之。
同治八年十月，湘乡曾国藩

[book_title]序
武进张皋文编修以经术为古文，于是求天地阴阳消息于易虞氏，求古先圣王礼乐制度于礼。郑氏？岂托于古以自尊其文欤？又岂迂回其学而好为难欤？圣人之道在六经，而易究其原，礼穷其变，知扶阳抑阴之旨，然后交际之必辨其类，议论之必防其流失也。知经上下、定民志之旨，然后措施必求其实，有裨于治，许与必衷于彝典也。下及骚选，其支流也。近时易学推惠氏栋，礼学推江氏永，而二家之文无传。盖！义之附于经者内也，义之征于文者外也。由内及外，而发挥天人之际，推阐制数之精，其所蕴更宏，其所就更大。惜乎编修之不究其用而遽没也。编修所著书，元为刊其周易虞氏义、虞氏消息、仪礼图，今其友李生甫、张云藻又为刊其编年文集为四卷，而属序于元。因阐编修之素所持论，俾后之学为文者决择焉。若其文之不遁于虚无，不溺于华藻，不伤于支离，则又知言者所其喩也。
嘉庆十四年夏阮元序

[book_title]茗柯文初编
游黄山赋
黄山者，灵圉之闲馆，有方之郁林。夫其奇瑰诡丽，超绝列岳，盖象、昆仑、阆风、方丈、蓬莱。又其幽扃宫别，杳冥卉旭凝霜，仍雪𮤲自太始，举世罕能登陟？是以容成宅其阳，浮邱栖其颠，轩皇练其鼎，玉女流其函，鸾鹤翔其林，芝英挺其阜。予与桐城王灼滨麓客游兹邦，因往探焉。故复粗览诞略，未遂冥寻。然于高则穷莲花之崇，于奇则尽云海之怪，亦足以极兹山之绝观。方俟永解缨络，结庐神墺，故聊托篇翰，以志胜怀。左思曰：登高能赋者，颂其所见也。其所未睹盖，阙如也。
迫区中之隘陋兮，藐寥霩而神摅。行周览乎八极兮，骑骍騩以踟蹰。昆仑荒忽莫可摇集兮，奄息汜滥，舒节乎三天子之都。朝吾济夫容溪兮，𬢋容成之高台。郁岩岩之峗𡾋兮，拂穹窿而上回。连岑吁其坱圠兮，径曼羡以延属。经崇𫘟騀以撇天兮，𩔶陁罢陀以颓谷。霞婴云汨般以澹荡兮，嵷嵱纡潏纷以相逐。时固未臻乎黄山也，忽丹嶂之岑嶙兮，𫖯群峭以霞起。浮纤削而荂敷兮，势振飏而不已。心炯炯而上假兮，自眇眇而无倚。何风引而欿去兮，庆不可乎弥揆。夕信宿于招提兮，浴神滥之汤汤。阴火𤌙薄于岩幽兮，伯侨无忌奔以回皇。疏烦想于游蒙兮，霍然飙除霅然云扬。乘凌兢而绝太阴兮。与真缯乎相将。横窈窕以互折兮。侠飞泉以高趋。闻幻景之恍惚兮。有空相之仙庐。旋室窈窱以㛹娟兮。柍桭黡翳而相扶。应真卓锡以遥伫兮。状顤顟而睢盱。羌寻眴而无见兮。怅天𮤲之不我舒。厉磊砢而百转兮，穿崱屴以上征。云霏霏而袭予兮，石气黮黕而愈清。岑嵓杂遝以差错兮，冲苁隐倚追以纵横。堂防绝限崛以艐路兮，愕眙怵㲋梁以抢攘。入鬼室之懿濞幽杳兮，出云窟之窐寥窈冥。搏谽谺之胶盩枝梧兮，寻光景之暗瞹铿瞑。稍定气而回眺兮，矗天都之巍巍。下嶙峋而刻削兮，上洪纷而错崔峣翘撇烈孤以独举兮，属重阳而下迤。形精　远若不知其所柢兮，荡空青而无依。缜泽络绎交以腾凑兮，龙鳞霞駮炜以林离。天扉石室俨以高𬯀兮，亢乌腾乎将吾止之，独挢首而不可即兮，心徊徊而不怡。仰穿溟滓兮，上出彷徨。倾台兀兀兮，俯视峥嵘。震栗徙倚兮一升，极目天表兮洋洋。莲华𦺉萼以右起兮，翼天都而双标。争奇角诡兀不相让兮，㟎㠑嵬崴据以天桥。红采翠气交曳而并飏兮，蒙合欱欿半散以招摇，披桃花而属夫容兮，前云门而摡逍遥。往往高松负石以成质兮，壁走樛枝以还会。东西蜿蜒徙靡而却负兮，蛟螭蚴蟉相诡而异态。沐疏仡之霜雪兮，𫖃禅通之沆瀣。猿狖仰眴而不能搴兮，离朱目眩而不能纪。流视群崒，靡何累累。高低混茫，襞积参差。郁挠天地，茫茫霏霏。似惊潮之鸿涌于海门兮，如嵦垤之蒙列于庭阶也。于是眽奇选崇，望莲华之颠而造焉。降巑岏而陟𣙗刖兮，回兀嵝而践巀𫜰。风磴运裛以窏洝兮，石齿盱𮪢以砀突。逡巡二分以侧足兮，下视嵚岩庨窌以罔惚。噤吟跮踱，仅乃得度兮，自眩转而𦬺忽。诎辖折技熊经以却立兮，浸淫哑呀攀以中必。虽荆忌之僄佼疾迅兮，犹廪廪而气失。尔乃石扇𫖳砡兮，掩杳玲珑；曾宇覆𥨍兮，宛𬈁交通。参差蔽亏兮，壹阴壹阳。枝樘刻削兮，神枢而鬼工。淹回旋而诘屈兮，邈乾坤其若蒙。欿䂄涌而上出。排阊阖之荡荡，轶游氛于鸿蒙。凌虚无而独立兮，贯到影而高厉。倚瑶光而部众神兮，捎丰隆而抶屏翳。冯蔑蒙而下瞩兮，汨修椭于一气。嵂屼钻列琑碎而不可诘兮，宕冥冥其容裔。揽九海而抚八纮兮，吾乃今日窥天地之所际。朅吾下夫崔巍兮，降云梯之　　逶迤。絫折以规转兮，坑𬯎稽而若颠。得底平而出天壁兮，乃冯蒙而极巅。围群象于寸眸兮，骈衍振陈宫以巉颜。搴菡　之卅六兮，伫元君于云闲。却睨巨壑兮嵚淫，烨漾漾兮夺精。仙之人兮威蕤，纷何为乎扬灵。总圭笏兮相翔，吹参差兮杳冥。潏湟陆离班以屯塞兮，振耀曶蚃澜以煌荧。四顾𭏦圠，莘莘纵纵，怪物神鬼，纷罗交驰。巨鳌没吻以䥺䥺兮，却赑㞒而躨跜。狻猊　舕以奋亹兮，作首目之耏耏。巨灵高掌于云外兮，势爪踢乎华衰。女娥幼眇以流睇兮，被长佩之蕤绥。百怪欺𤟧以噩对兮，俨瞵瞲而睽睢。群岳岳以嶷嶷兮，随顾盼以𬳵𫘤。卒悚悚以惊魂兮，中怡怅而意迷。曾崭洼窔，日夜出云。滃沛茀郁，烟烟煴煴。纷飙起而属天兮，汨混会而浑庉。尔乃轻飔乍起，宕拂四表。淫扬惊奔，泮涣骚扰。纷纭邅回以下降兮，绸缪周盩𫐖以旁绕。穹窿纠挠皇以回薄兮，纡郁漫衍敷以绵邈。圆宇廓以清澄兮，柔祇滥其漫漫。匼而𭱊洞千里而无极兮，州裨大瀛倒灌而外环。于是纷𦭰惝恍，溔溔涆涆，隃陁曳𪩘闿阖旋。冤濞汹汹其交会兮，滂烦澹而纷屯。崭岩累峗怒起而涌出兮，吸濞㴋率迫隘而复还。鲸回鲲击若光而若灭兮，变化天挢襂以龙翰。䖺䗤魍像扬光以出入兮，忽若鲛人水婓飘丽以眇曼。三山滉漾欿在水下兮，渺不知其所迁。崒中起而突植兮，又象碣石之孤骞。湣眩谲幻傥忽而万变兮，单不可乎究原。于是目𮪢意荡，志戄神疑。忽兮改容，微波不扬，轻尘不飞。直际天极，浩乎弥濔。沇沇溶溶，鳞鳞离离。嘻嘻兮旭旭，天阍兮洞开。翠为縿兮朱为旗，金为阙兮银为台。仙车九葩兮紫盖委丽。鲜扁卉翕兮纷缊，辉光炫耀兮陆离。畅飘然而与神俱兮，廓荡荡而高驰。曳写雾而遵逝兮，厌浥襟之英英。披蘼芜之幡𫄥兮，宿墺岖之松声。幽人为我挥琴兮，仪征江钰，字丽田，隐居山中。遏素女于太清。山鸟更唱而赴曲兮，流仙乐之泠泠。纷吾穷此遐览兮，与无友而为期。揖松侨而俪游兮，载羡门而与之归。逝散发以消摇兮，遗氛气乎独来。乘日月之精照兮，缀云虹之采蕤。左格泽之炎精兮，右属卿云乎崦嵫。苍虬颢鸾赳螑以相待兮，丹砂赤醴煜烂以凝滋。餐六气以呼吸兮，差五采之璚枝。庶远游之𬨎举兮，聊发轫乎自兹。
黄山赋
余既作游黄山赋，或恨其阙略，非昔者居方物，别图经，沭浴崇陴，群类庶聚之意也。乃复捃采梗槪，为之赋云：丹阳之南，蛮障之中，有黟山焉，是曰三天子之都。上络斗纪，下楼衡巫。外则率山崔嵬，于近作嶂。陪以大鳙，属以匡庐。庐江出其西，渐江出其东。千源万湲，经营淡澹，各走相诡，宛𬈁黯黮回，锜隘甗迫，触輡輱逆阞孙理，梢窘出窞。势若矢激，不可迫览。雷出电追，转石异声。阊沛汨泪，洴龙铿訇。漻缪谽谺，磕磕悲鸣。钟镛穆羽，将𬬰代更。荡濊澡𭏦，纤潜不藏。文锦鳞砾，莹莹煌煌。若此者数百千处，然后湀辟会流，交注群输，莅莅潼潼，上合彭蠡，下达曲江。尔其大势，则岔岒崆崇，纠缠崛崎，积沓匼匝，阴阳蔽亏。夫容菡萏，倚天无茄，形精互辉，灼若朝霞。其曾高则上出阊阖，平睨寒门，𫖯视一气，空如下天。其穷阴则涸沍憀悷昩，不见太阳。乃有因提之雪，循蜚之霜。其石则踸踔刻削，𡶑絫增积。撙总别追，重叠并益。将颠复，稽附　蹑跖。纵横𮪢盱，震心警魄。黝质斑采，炫燿龙鳞。随物成象，百怪干端，若有鬼神，突怒凌厉，单不知其所原。增岩重岫，懿瞹窈冥，环橑复笮，胁施珑玲，阳光迆辉，疑自地烛，不见天形。或乃𭱊灶金鼎，威㽔玢灵。匡床方几，罗于其庭。霞文碧篆，守以六丁。尔乃览其支络，周其宫别。于前则云门豁𬮠亢峙，高阙夫容。桃花紫石，丹沙叠障。掷钵青鸾，石人儦儦茇茇。爰有温泉，是之自出。天都巍巍，岿然特雄。莲华右起，争隆匹崇。红杳交错，洪纷冯戎。群峰来朝，若环紫宫。其上则有仙扉石室，醴泉之池。日精月魄，藏华发奇。其左则天柱屼屼，探珠参差。轩辕上升，仙乐天衣。青镡白鹅，岒嶙峣嶷。九龙悬泉，消摇之溪，堪𡽊溶洗。千态万状，澄奠百尺。辉黛沈飏，列如繁星挥布，茫望。于中乃有锦鳞扬鬐。石班无雄，𩹾鱼儿啼。其石则有飞云龙际。容成浮邱。石床布水，圣泉飞来。松林采石，紫云翠微。霍鲜互别，𦒜翔相追。其谷则乖龙老蛟，蜿蜷渊处。千瀑乱入，冬夏激雨。鸿扶延延，云转雷聚。丹台中填。是日天海矕摡，众皱棽棽。絫絫家彯厥崭，陴贡其惶。络绎臬杌，蔼空流光。赩霞欱焱髦纷前，翠彩瀖濩般爚旁。于后则仙都岧峣，师子亹奋。丹霞石琴，属以始信。丛石笋植，缘卒而起。箾参𡻟岶，偨池未已。尔乃其木，则有木莲九照，神州无偕。檀杽蓊柏，海桐辛夷，枫杉𣐕榔，枞桂黄杨，椰权交柯。魁瘣纷扬，冯凌藩京。郁郁䔿䔿，上矗重阳。乔羽聂炕，旁却日月，中稽风声。𪳍槸叫嚣。无时晏宁，颓根阴干。出火自照，辉辉荧荧。其下乃有白虎苍豹，素蜼。元熊。山闾一角，丑鹿人从。倏来报往，惊嗥群讧。玃父喜顾𤟤子。猿公苍髯，修颜，接干回丛。透脱牢落，天掉无穷。其上乃有双鹓独鹤，列仙之乘，碧鸡流离，雍雍婴婴，频伽之鸟。引曲赴节，若调乎簧笙。其松则枝梧节族，肤石鬣云。蛟螭倒投之而鳍鳞。仰瞩撇烈，不见极根。奇瑰易貌，视之无穷，察之无端。其下乃有琥珀威喜，伏灵石脂，蕴精𮤲采，仙灵，是资。草则。铺于披靡，轧芴蔚，薱蘼芜突，　蒟蒻薜荔，珊瑚翠云，龙修云雾。春芳隐隆，秋馥霍。濩。　花散荣，翕习蔓茗。青碧翠紫，菲菲菁菁，炤燿煌扈，不可纪名。粤有大药，黄连山精，余粮大苦，茱苄回芸，赤砂石乳，紫芝，丸茎，石蓝之花，千年一荣。神农未知，俞跗未更。若乃黄柑丹杏，桃栗杜榛。枇杷棠梨，若榴木兰。彼子楙梅，罅芳裂芬。林禽崖密，松肪出焉。尔乃其悬磴突𮪢，揭孽侧足，庾嵝犯崒，坌踏确峃，仰冠倾堕，俯跖窈邈，震震栗栗，万端异类。气尽汗𮪢，恍恍魂队，进不敢征，退不得喙。悠忽怊怅，目不敢睐。蚑息扶服，熊经鸟𦐄，然后得届焉。若其凌鸿蒙，贯倒景，憩湎泫，息涬溟，浮恍惚，超虚无。烂昭昭，神灵居，沆瀣，涌琼英，充偓佺厮征欿，扈丰融。聚谷公乐，呼吸亡双。于是天雨新霁，蔚荟朝𬯀，曀魅坱圠，滂洋四施。襄混怀，隧，冯谾陵夷。东混扶桑，日之所出。南溃炎风，西淹总极，北沍积冰，漫漫汨汨。风至波起，天地岌嶪。状若浮海，说于碣石。沄沄积崚，化为鱼鼋。霉鲸奔鲵，稠嶅缤翻。土囊郁勃，万响怒叫。惊禽悲兽，跖魂哀啸。辚辚隐隐，不知处所。𫖯聆忽荒，皆在水下。翔阳震荡，涌波凭兴。浮彩下烂，绚耀上升。天纪地纬，蓶扈煌荧。九光十彩，转互代更。蓬莱阆风，昆仑曾城。琪树建木，珊瑚琳珉。戴胜虎齿，雒阳流形。芒芒无端，随望而生。𬘡缊元黄，憺将会。彧凭蒙龙睨天，缯灵之霏，霏镇高迈。横凌九坑，杳天外，于胥乐兮，发蒙盖。
寒蝉赋
陆士龙谓蝉有五德，故为作赋。亦复侨居之感，贫才之叹也。余唯其蜕浊濊，辞泥滓，清洁莫尚，无营于物，而喧喧不已，岂庄生逍遥，老氏守嘿之旨耶？暇日省陆赋，聊致思焉。
夫何寒蝉之修絜，感时运而来翔。辞缁涅于埃濊，翩乘风而逌行。儵既翕于五日，欿毕伏于淹望。何变化之至神，而知几之孔章也。端广额以饰首，抗修𮉫以仪冠。斑文章之照烂，矫流离于轻翰。叽醴泉以为饮，接沆瀣而为餐。栖一枝而有余，翳片叶而为安。心抱清而守素，体逍遥以自然。胡嘒嘒以悲号。声感激而永慕。横滔涸而频咽，郁昶厉而萦互。纷旁振以接响，唉逐声而合趣。款余芬于劲秋，吊陈芳于假夏。恐雨雪之夙集，淹余光之易谢。怨王孙兮不归，纷啾啾而谁诉。岂缄默之不能，将多言而未寤。颂曰：繄惟寒蝉，禀五德兮。精类外糅，丙任白兮。居高扬清，姱而不闭兮。应侯守信，亮志以壹兮。含气饮露，泊其无求兮。逍遥栖迟，孰非大游兮。盍葆厥章，贞以长静兮。闭志自藏，保正性兮。乘污迁爽，任而不守兮。嗟尔至德，永以为友兮。
秋霖赋
何重，𩃬窅窅之瞹瞹兮。曀訰訰而无讹。八溟倾以雴霫兮，天地郁沓以渗离。羲和潜辔于太阴兮，金枢弭节而勿御。屏翳瞧雿以扇威兮，丰隆日夜而屯聚。值秋气之凄凄兮，况兹霖之湁潗。登高城之旷览兮，潦汨淢以四集。清漳奔阳以溃溢兮，平芜溔溔以滠滠。川原淼其无津兮，哀行旋之深涉。惊鸱高鹰侧翼而孤瞬兮，雁嗷嗷而无依。寒翨湿而不飞兮，稻梁悠而不归。心抑郁而无憀兮，暮独返乎虚堂。𩘁风凄凄而入帏兮，霤循檐之浪浪。茅阖苫而不蔽兮，雨足入于空床。夜沾湿而十起兮，屡颠倒乎余裳。独专专而不寐兮，百虑颓而侵寻。故乡杳以日远兮，又流转而北南。唯同怀之寂历兮，共千里之忉心。造分襟于假夏兮，淹清秋之绪风。欲褰裳而就之兮，限浮潦之淫淫。念人生之靡乐兮，恨秋夜之不旦。聊援翰以抽思兮，谇中怀之倦倦。
望江南花赋
庭有小草，宵聂昼炕，茎不盈尺，黄花五出。四柎交蓓僢而同氏，𦴇必其偶，纵午相代。开秋发芳，风严霜颓。而彼寸柯，方𦺉厥章。客有言其名者，是曰望江南之花。既感其道，爰为赋焉。
何小草之珍玮，感兹名之见奇。其纤支附柯简节薄叶之䕻生也。翳弱草，萦芜垂，根萌谌荏，枝条倚靡。游尘离焉，𬓼飙吹焉。于是晚春早夏，百卉茂止。纡丹睨其左，错紫睥其右。亄费翚散饶，部澜漫于其侧。拂兮其不逮时也。委委猗猗，诚未足以命知其异也。抽兮首兮，攦乎其不为之友也。尔其䚕朝阳而布叶，矫夕仪而敛阴，托秋霜而表荣，倚曾墀而效心。华不饰悦，香不越林。群不比标，偏不戾参。独专专兮沈沈。体志安隐，醰醰深深。凄凄兮秋风，飘飖兮吹我襟。初服兮敢化，恐冉弱兮弗任。谅君子之不佩，怅永望兮江南。
竹楼赋
崔格卿嗜竹，自号曰竹楼。好事者为画竹楼图。烟标既并，云瞩在兹，亦胜情者所寄也，请余赋之。辞曰：江南之幽筿兮，百尺而不见阳。石结根而成色，云裁叶而舒光。赤山匼素流折，绀㟥嵯缥泪汩。山雕气而缛景，水阳朝而阴夕。乃有高楼，起乎其中。修栏层倚，空牖玲珑。虚瑶席以受碧，倒瑷霞而镜红。苍苔孤侵，人声四沈。单鹤偶叫，潜虬一吟。云百态而迳入，风万响而来寻。于是幽居之士，任达之流，逌尔长啸，渺焉登楼。结柔条兮三春，发劲干兮九秋。是时芳杜已歇，桂枝方雕。悟窈窕之既晏，顾防露之未朝。理纷缊之昔悦，属郢客之长谣。谣曰：洞庭波兮湘水深，山中人兮青玉䘳。横千里之骋望，报兰茝之素心。遂为颂曰：猗彼修竹，君子德兮。绿文翠章，仪其有则兮。登高望远，孰其可识兮。绝世独立，与尔为极兮。
赁春赋
海宁张文在侨居京师，属画者作赁舂图以自况，为拟梁生之赋，以叙之。
时恇恇兮不留，淹吾驰兮未央。周皇都兮结览，悲窈窕兮日长。感梁鸿兮作歌，掺妻息兮内伤。信余志兮弗谅，容回徇兮微禄。果抟觚兮异方。世不云兮我谷，总余驾兮将逝。揽九州兮一逵，心眩沄兮故闾，云𫉁𫉁兮蔽之，托庑下兮顑顇，聊消摇兮时暨。固靡冀兮尚贤，幸芳馨兮未沫。惟岁暮兮穷阴，风调调兮振林。众𬺎𬺎兮余笑，心恻恻兮孰任。
邓石如篆势
仓籀既悠，虫鸟茫晦，秦斯改文。小篆是纪。大书刻山，封石颂德。摛华绚艳，后艺是则。佐隶趋简，乃及分势。六书载淆，八体亦废。二汉緜延，厥绪弗恢。金刻石埋，莫究莫追。般般石鼓，发于陈仓。畴曰体讹，庶有宪章。在唐李监，载绍厥武。我闻其书，虫蚀鸟步。传刻世贸，厥真亦抎。婀姿媠妍，维伪斯仞。钟张之法，代传代工。曾是曩文，弗轨弗踪。猗欤邓生，好古能述。振兹坠风，洪此藻笔。俗学纷缊，辞之廓如。古人不见，谁毁谁誉？闻诸蔡邕，篆势有赋。旁涉伪作，缘丝凝露。用范用闲，伫思详观。敷摧彬粲，永光藻翰。其词曰：
霅兮风回，欿兮电追。棽兮梢云之冒，松榯濞兮百川之隘。堆屺潎兮逆折，豁𬮠而东归。清思下烝，迅神上落。经纬中弥，觚芒周作。突植立以离偶，乃翕趋而佹遌。窈窈冥冥，若首若惊。若应龙将鲵以须震霆。幡幡㡎㡎，若阳若阴，似柔柎𫕥荣，不可见风。或衡运规旋，或孤出介入。或来而忽往，或辟而不翕。或圭组黻佩，或瓦碎冰涾。纵横细缊，络绎缤纷。远而望之，若异类崒噩并出𪃨首，目之纵莘。即而察之，若慈母字子裴回迁。转煦妪而相分，何分铢之足算，岂金铁之作疑。掁艺林之绝尘，追轶轨于秦始。嗟作者之难睹，信知道之实稀。举梗槪而略论，愿执简以回归。
长平镞箴
内阁中书赵君亿孙藏铜镞一枚，云自言其外祖父某副使官山西，得之高平土中。其地是古长平，疑秦赵战镞也。脊中而杀以为刃，以周尺度之，长二寸，两从迤以博，得寸之半。铤断存者半寸，而旁铤而下刃枝出夹笴者寸也。权其重，得今称七铢二絫，于古盖半锊而弱。以是知考工记云：杀矢长寸围寸。郑康成氏读为长二寸，犹信，而围亦当为二寸，而郑氏略也。又惜其铤之不完，无以测古三垸为几何重也。赵君幼而受之其母夫人，夫人幼而受之副使。往时，其庐火，夫人嫁时物悉毁，而此镞独存。今夫人殁，若干年。赵君出视。未尝不欷歔也。余既获观焉。又读赵君所自为铭。感其志。乃作箴曰。岩岩古镞。出自长平。昔在嬴赵。战争所营。磔磔革革。曰维凶德。孰树剚斯。而是宝是服。既刊既埋。既夷厥铦。既贲厥华。而苍赤是渐。既拔曾壤。既袭厥珍。孰吉金赤，而此焉不宾。故晦者饰之大，恒者道之泰。有众弗爱，虽材必刿；有文弗扬，虽刓必章。矫性而性，性性者门也；无用而用，尊用者存也。匪童之诲，曰耄以为戒；匪今之谆，曰母训是勤。母言不更，敢告侍旁。
七十家赋钞目录序
右赋七十家，一百八十篇，通人硕士，先代所传，奇词奥旨，备于此矣。其离章断句，阙佚不属者，与其文不称词者，皆不与是论曰：赋乌乎统？曰：统乎志。志乌乎归？曰：归乎正。夫民有感于心，有槪于事，有达于性，有郁于情，故有不得已者而假于言。言，象也，象必有所寓。其在物之变化，天之漻漻，地之嚣嚣，日出月入，一幽一昭。山川之崔蜀杳伏，畏佳林木，振硪溪谷，风云霿雾，霆震寒暑，雨则为雪，霜则为露。生杀之代，新而嬗故。鸟兽与鱼，草木之华虫走蚁趋，陵变谷易，震动薄蚀，人事老少，生死倾植，礼乐战斗，号令之纪，悲愁劳苦，忠臣孝子，羁士寡妇，愉佚愕骇，有动于中，久而不去，然后形而为言。于是错综其词，回牾其理，铿𬬰其音，以求理其志。其在六经则为诗。诗之义六：曰风，曰赋，曰比，曰兴，曰雅，曰颂。六者之体，主于一而用其五。故风有雅颂焉，七月是也。雅有颂焉，有风焉，烝民、崧高是也。周泽衰，礼乐缺，诗终三百，文学之统熄。古圣人之美言，规矩之奥趣，郁而不发。则有赵人荀卿、楚人屈原，引词表恉，譬物连类，述三王之道，以讥切当世。振尘滓之泽，发芳香之鬯，不谋同称，并名为赋。故知赋者，诗之体也。其后藻丽之士，祖述宪章，厥制益繁。然其能者之为之，愉畅输写，尽其物，和其志，变而不失其宗。其淫宕佚放者为之，则流遁忘反，坏乱而不可纪，谲而不觚，尽而不觳，肆而不衍，比物而不丑，其志洁，其物芳，其道杳冥而有常。此屈平之为也。与风雅为节，涣乎若翔风之运轻霞，洒乎若元泉之出乎蓬莱而注渤澥。及其徒宋玉、景差为之，其质也华然，其文也纵而后及。虽然，其与物椎拍宛转，泠汰其义，毂輠于物，芴芴乎古之徒也。刚志决理，輐断以为纪，内而不污，表而不著，则荀卿之为也。其原出于礼经，朴而饰，不断而节。及孔臧、司马迁为之，章约句制，傲不可理，其辞深而旨文，确乎其不颇者也。其趣不两，其于物无勥。若枝叶之坿其根本，则贾谊之为也。其原出于屈平，断以正谊，不由其曼。其气则引费而不可执。循有枢，执有庐，颉滑而不可居，开决宦突而与万物都。其终也芴莫而神明为之橐。则司马相如之为也，其原出于宋玉、扬雄。恢之胁，入窍出，缘督以及节。其超轶绝尘而莫之控也，其波骇石咢而没乎其无垠也。张衡盱盱，块若有余，上与造物为友，而下不遗埃墟。虽然，其神也充，其精也苶。及王延寿、张融为之杰格拮𢫬，钩孑菆牾而倜佹可睹，其于宗也无蜕也。平敞通洞，博厚而中，大而无瓠，孙而无弧，指事类情，必偶其徒，则班固之为也，其原出于相如，而要之使夷，昌之使明。及左思为之，博而不沈，赡而不华，连獾焉而不可止。言无端厓傲倪以为质，以天下为郛廓，入其中者，眩震而谬悠之。则阮籍之为也，其原出于庄周。虽然，其辞也悲，其韵也迫，忧患之词也。涂泽律切，荂𦺉纷悦，则曹植之为也，其端自宋玉。而蘖其角，摧其牙，离其本，而抑其末。浮华之学者相与尸之，率以变古。曹植则可谓才士矣。搰搰乎改绳墨，易规矩，则佞之徒也。不搰于同，不独于异，其来也首首，其往也曳曳，动静与适而不为固。植则陆机、潘岳之为也。其原出于张衡。曹植。矫矫乎振时之俊也，以情为裹，以物为襮，镵雕云风，琢削支鄂，其怀永而不可忘也。坌乎其气，煊乎其华，则谢庄、鲍昭之为也，江淹为最贤，其原出于屈平九歌，其掩抑沈怨，泠泠轻轻，其纵脱浮宕，而归大常。鲍昭、江淹，其体则非也，其意则是也，逐物而不反，骀荡而驳舛，俗者之囿而古是抗。其言滑滑而不背于涂奥，则庾信之为也。其规步矱骤，则扬雄、班固之所引衔而控辔。惜乎拘于时而不能骋。然而其志达，其思哀，其体之变则穷矣。后之作者，槪乎其未之或闻也。
庄先生遗文后序
右庄先生遗文若干卷，其子有可辑录。先生德博而居隘，志昌而遇蹇，更贫困，务自刻苦，为学问于六经之指，古先圣之微言，绝学，三代之制作，井田、礼乐政法，卓卓大义，削刻传注，审白决黑，究之于心，持论不为师说摇惑，将欲有所著述，未及就，以授有可。先生之殁二十年，而有可学成周易、春秋、毛诗、周官，具有论说。既乃撰次先生所为古文辞歌诗，都为一编，匄其友王灼叙而藏之。盖有可既成先生之志，乃敢集先生之文，盖其重也。余不幸幼而孤，少长读先君子所为诗，识先生名，知先君子于先生友也。既与有可游，识先生之绪论。有可之穷如先生，其为人进退无咎悔。其学不求知于世，一如先生。先生虽蕴其学，不得施用。有可能述其书以传于后，能成其身以章先生之德。其父子之际，雍容刻厉，观于兹编，可以悲而乐之。先君子既与先生交，有可又辱与予善，而予学日以困，无以自树立，将忝其先人于有可之集先生文，益愧赧悚惕而不能自已也。
书墨子经后
右墨子经上下及说凡四篇。晋书鲁胜传云：胜注墨辩，引说就经，各附其章。即。此也。墨子书多奥言错字，而此四篇为甚。胜注既不传世。莫得其读。今正其句投，通其旨要，合为二篇，略可指说，疑者阙之。古者杨、墨塞路，孟子辞而辟之。自孟子之后，至今千七百余年，而杨氏遂亡。墨氏书虽存，读者盖鲜。大哉，圣贤之功若此盛矣！墨氏之言，修身亲士，多善言其义。托之尧、禹，自韩愈氏以为与圣贤同指，孔、墨必相为用。向无孟子，则后之儒者习其说而好之者岂少哉？老氏之言，其始也微，不得孟子之辨，而佛氏之出，又绝在孟子后。是以蔓蔓延延，日炽月息，而杨、墨泯焉遂微。吾以悲老、佛之不遭孟子也。当孟子时，百家之说众矣，而孟子独拒杨、墨。今观墨子之书，经说大小，取尽同异坚白之术，盖纵横名法家，惠施、公孙龙、申、韩之属皆出焉。然则当时诸子之说杨、墨为统宗。孟子以为杨、墨息而百家之学将销歇而不足售也。独有告子者，与墨为难，而自谓胜为仁。故孟子之书亦辨斥之。呜呼！岂知其后复有烈于是者哉！墨子之言，誖于理而逆于人心者，莫如非命、非乐、节葬。此三言者，偶识之士可以立折。而孟子不及者，非墨之本也。墨之本在兼爱，而兼爱者，墨之所以自固而不可破。兼爱之言曰：爱人者人亦爱之，利人者，人亦利之。仁君使天下聪明耳目相为视听，股肱毕强相为动宰，此其与圣人所以治天下者复何以异？故凡墨氏之所以自托于尧、禹者，兼爱也。尊天明鬼，尚同节用者，其支流也。非命、非乐、节葬，激而不得不然者也。天下之人唯惑其兼爱之说，故虽他说之誖于理，不安于心者，皆从而则之，不以为疑。孟子不攻其流而攻其本，不诛其说而诛其心，被之以无父之罪，而其说始无以自立。嗟夫！藉使墨子之书尽亡至于今，何以见孟子之辨严而审、简而有要如是哉？孟子曰：我知言。呜呼！此其验矣。后之读此书者，览其义，则于孟子之道，犹引弦以知矩乎？
读荀子
一言而本末具者，圣人之言也。有所操，有所遗，然而不虚言，言以救世者，贤人之言也。操其本者不弊，操其末者未有不甚弊者也。孔子之言性曰：性相近，习相远，上知与下愚不移。所谓一言而本末具者也。孟子之言性善，所谓操其本也。荀子之言性恶，所谓操其末也。其言殊，其所以救世之意一也。孟子曰：口之于味，目之于色，鼻之于臭，耳之于声，四肢之于安佚，是性也。不亦与荀子言人之性，饥而欲饱，寒而欲暖，劳而欲休者同乎哉？荀子曰：无性则伪之无所加，无伪则性不能自美。又曰：义与利者，人之所两有也。虽尧舜不能去民之欲利，虽桀、纣亦不能去民之好义。不亦与孟子言民之秉彝，故好是懿德者同乎哉？公都子问孟子曰：告。子曰：性无善无不善。或曰性可以为善，可以为不善，或曰有性善，有性不善。三说皆非欤。孟子曰，乃若其情，则可以为善矣，乃所谓善也。然则孟子不以三说皆非者，岂不以上知之性善，下愚之性不善，而中人可以为善，可以为不善者哉。虽然，由孟子之说，则人得自用其为善之才，而道甚迩，事甚易。由荀子之说，则道者，圣人所以挢揉天下之具，而人将厌苦而去之。故荀子之意与告子异，而其祸仁义与告子同，则操其末者之弊，必至于此也。虽然，孔子言仁，而孟子益之以义，荀子则约仁义而归之礼。夫义者，人之裁制也；礼者，仁义之检绳也。孟子之教，反身也切；荀子之教，检身也详。韩子曰：求观孔子之道，必自孟子始。后之学者欲求其途于孟子，自荀子始焉可也。
续柳子厚天说
或曰：柳子之说，天也，比之果蓏、痈痔草木，天固若是。无知乎。曰：苍苍者谓之天，亭亭者谓之地，歔歔翕翕者谓之元气阴阳。其有知也，无知也，吾不得而知也。审无知乎，柳子之说备矣。审有知乎，吾为柳子竟之。凡有知者，孰过于人。人之身枵然而虚其中者，天地耶。呼吸而往来者，元气阴阳耶。人之以有知者，神也，其帝之主宰于天地阴阳元气者耶？然则人居天地之中，其犹心毛肝叶耶？其脾之荣、胆之精、肺之魂魄耶？必且犹蛲蛔之居，且食于藏者耶？其有不善之生也，不犹蛊之与瘕者耶？蛲蛔之在于藏也，未有知之者也，其死而出于后，然后知藏之有蛲蛔也。其奚则生？其奚则死？其亦仰而诉于吾乎？其亦哀而欲吾之仁之乎？人且有恩若罚于蛲蛔者耶？寒湿之宛而虫生焉，食之蛊而虫生焉。其生而戕于藏府，痛知于身，而不知其为虫也。有扁　者药而下之，扁　者知之，其人不知也。鲁之氓有食生菜而蛭生于腹者。病三年。他日误食芫华而病愈。故自生以至其毙。而鲁之氓不知有蛭也。夫屏谷而导引者去三虫。蛲蛔未有生焉者也。其次和藏气。调血脉。瘕蛊未有生焉者也。神之浊而有蛲蛔。神之乱而有瘕蛊。然则人之生于元气。阴阳之薄也。决也。彼且及知有生其闲者耶。知有生其闲者。母亦待彼芫华扁鹊者耶。而怨之而哀之。而望其赏与罚焉者。非惑耶。
送恽子居序
余少时尝服马少游言。求为乡里善人，以没吾世。年二十七，来京师。与子居交。观其议论文章，磨切道德，乃始奋发。自壮知读书，求成身及物之要。八年之闲，共踬于举场，更历困苦。出𫖯仰尘俗，入则相对以悲。已相顾自喜益甚。凡余之友，未有如子居之深相知者。诗曰：无言不雠。子居之益余多矣。于其选而为令，余可以无言。始子居之语余也，曰：当事事为第一流。余愧其言，然未尝忘也。凡余之学，尝求其上矣，自以为不足，则姑就其次，故往往无成焉。夫为令之道，六经孔孟之所述，子居向时之所道者，皆其上者也。以子居为之，其不可以至耶？曰：吾不为彼之所为者而已，岂子居向时之所道耶？君子出其言，则思实其行，思其行，则务固其志。固志莫如持情，实行莫如取善，是乃子居之所以益余者也。子居勉之矣。
送张文在分发甘肃序
古之所谓良有司者，不待其莅政治民也。观其所以汲汲者，则其于守也可知矣。是故有躁进之心，则必有趋势之术，有患贫之心，则必有冒货之渐。虽有特达之才，廉耻之念，其入于势利也，犹靮之在项，幂之在目，而以旋于磨，虽欲自拔其足，其势固不得已。呜呼！今之有志于吏道者鲜矣。今各省自州县至丞尉，谒吏部而出者，岁数百余人，其人皆有司牧之责，其闲亦有知名义识廉耻者。然吾观其所以进，争尺寸之捷，较出入之势，进退之械，则未有不求熟者。及其选而得官，则哗然曰：某地善，某地恶。得之者忻戚色然。问其所以为善恶者，则非政之险易也，非民之淳浇也。曰某地官富，曰某地官贫。呜呼！士未莅官，未治民，而所汲汲者如此，古之良有司，其终不可见乎？海盐张文在，强毅慷慨，喜任侠，然敦为孝弟。少举于有司，困不遂，走京师，供事国史馆，积若干年，以勤能例得府经历。又几年，史馆移选人入吏部，文在例得与，而主者抑之不得选。今年秋，以赀入，请试用，分发得甘肃。甘肃地边塞，民穷官贫，自长吏以下不能具舆马，士大夫宦者视为畏区。而文在以磊落才抱，负奇气，浮汩为吏十余年，更偃蹇摧困，始得一官。而当远绝西徼，家又甚贫，虽知相者皆为文在不乐，而文在处之晏然。且曰：吾闻甘肃民朴而政简，长官无奔走，宾客无繇役，此真吾所乐者。君子于是知文在之贤，其不躁进也，其不患贫也，其有守也。他日莅政治民，其为良有司也，无惑焉。于其行也，序以送之。
庄君墓表
乾隆五十七年正月十三日，故国子监生庄君卒，年七十，以某年某月日葬于某原。自君未卒之二年，故患噎疾者垂三十年矣，慬乃得愈，恒杜门简人事。而其宗祠旧有田产，主者弗能理，日以落群议，代者难其人，君奋然曰：吾老矣，幸而不死，请以余生治此，他日可以见先人乎？乃取出入籍，日夜钩校之，必亲仿北渠吴氏义庄约，定为章规，榜祠中。北渠吴氏者，自明时其祖性置祠产，号为义庄，子孙守之，至今郡人比之吴范氏。君既与族人约，尽厘宿所弊，经画之，至忘寒暑饮食。家人固请少息，不听。如是者十余月，条理属具，而君劳苦致疾，竟卒。君生数岁而丧母，事考石门君，朝夕无方，四十余年未尝废左右。石门君致官家居，君之兄曰纶渭，中进士，知县武康，尝迎亲就官舍。然石门君尤乐君之养，居数月辄归。维纶、渭亦乐君之能养其亲也。君应举于乡，再进再诎。或劝试京闱，君以石门君故不可。其后疾作，遂绝意仕进焉。石门君之卒，会有故，十年不克葬。君常自咎责，执心丧，不御音乐。及毕封树，顾谓其子宇逵曰：吾今卧背始帖席也。君性狷洁，无弃言，无责诺，闻人是非，若出在己。又盛气与人言，偶及不平事，立发愤，大恚变色，气上逆，久之乃己。喜读史，至其感慨，往往盛怒，投卷起，左右皆卒愕其得噎疾以此。及理祠事，事或不能副君意。君盛气慷慨，益锐身以为己责，故其心力尤瘁，竟不支云。君讳缃衡，字耘石。祖令舆，翰林院编修。考相承，中明通榜，初为灵壁县教谕，选授湖南石门县知县，以疾乞休。母董太宜人庄氏，世为武进显族，自君祖父时以进士起家者，同时十余人，至君而抑困。子宇逵，有俊才，复踬有司。君谓之曰：自吾祖入翰林，以官籍解于省者六人，昔之易，今之难也。闻之，再植之木，其根必伤；汝好培之。盖！君之用意如此。君配吴儒人，泾县教谕振声之女，所谓北渠吴氏者也。为妇谨，为母庄，先君七年卒。子一人，即、宇逵，县学生。女一人，壻，董某。君之葬也，邑之士来会丧，咸以君有质行，墓不可无表，以书走京师，抵宇逵之友张惠言曰：子宜为文。呜呼！君不幸以疾废于世，不得有所施设，及其事亲成身，可以有立于后矣。乃系之以铭曰：生也亲之夤，死也亲之勤。胡德之昌而屯其身，其华不以丰其根。
崔景称哀辞
余始识景称于京师，与为友。景称以兄事余，既数岁。已而北面承䞇，请为弟子。余愧谢不获，且曰：称之从先生，非发策决科之谓也。先生不为世俗之文，又不为世俗之人，称则愿庶几焉。呜呼！世俗之为师为子弟云者，其取之有由矣；其学之有由矣，非所援焉而取，非所衒焉而学，则以为狂且愚。昔韩退之作师说，毅然为人师，一世非笑之，唯李翱张籍。皇甫湜数人以为然。余之文质靡至，诵圣人之书而未识其道。其于景称，未有以相过也。而穷困之效已明白。景称游公卿闲，名声日起，当世所谓速化之术，固当闻之。乃退然就执友之门而请受业，欣然若有乐者。惜乎不遇韩退之，使与李翱张籍之徒相颉颃也。景称之学，拙于进而勇于取，虽小物务既其实，与之论道理，未尝不悦其改过果以速。呜呼。使假之年而就其学，岂可量哉。景称字格卿，蒲州永济人。以乾隆五十八年五月十二日卒于京师，年二十五。其为人长弟完好，生而父兄称之，殁而所与游者思之。工八分楷书摹印，世多藏者。余独悲其有盛志，而卒不遂其学，以无闻于后，为可惜也。为辞以哀之曰：
呜呼称耶。群黯黮以为贤。谁使兴耶。既朝轫而夕颠。又谁憎耶。苟啬其命。而胡以厚其凭耶。将匪获于天。而独自以心为雄耶。才者之小年。延于不肖者之恒耶。泯泯于后世。而落落乎古人。呜呼柰何乎称耶。
茗柯文初编终

[book_title]茗柯文二编卷上
杨随安渔樵问对图赋
并序。
杨子图其貌为一渔一樵，取邵康节氏之文，题之曰渔樵问对。于时岁在己酉，以书命余于京师曰：其为我赋之。余时甫涉易学，自以未知道，不敢以为其后。余南还，罹母氏之戚，则又不暇。以为今年之春，乃得就杨子而观所谓渔樵问对图者。纵言及于易，余谓杨子曰：康节氏之为此言也，岂不越哉。曰：火无体，薪无用。火以用为本，以体为末，故动。水以体为本，以用为末，故静。天本用，地本体，然故静体而动用也。余以为不然。乾恒易，坤恒简，体也。乾静也专，动也直。坤静也翕，动也辟，皆用也。彼康节者，其道家言乎。先阴而后阳，舍奇而用耦。先天横图，地居东，天居西，以阴为体也。二而四，四而八，而十六，而三十二，而六十四，阴之数也。易则不然，始于一，变而七九，二八六丽于一七九者也。故易，乾道也，阳道也。画数三两之而六，阴从阳也。易也者，体阳而用阳。先天者，体阴而用阳。易者，体阴阳而用动静；先天者，体静而用动。然则康节为老氏之徒无惑也。吾子覃思卦爻，规矩天地，时有所得，往往合于郑荀。易学废久矣，庶几吾子是赖。今乃取康节之说以自表母乃逐其末而未究其本，苟随俗学之轨辙，而未折衷于大道也。杨子曰：子之言则诚晰矣。虽然，夫易同归而殊途，一致而百虑，故曰广矣大矣，不可为典要。今夫步日月者，右行及以左行推之而不忒者，进退之数也。昔者孟子言性善，荀卿反之，言性之善恶虽异，而其教人为尧舜仁义则一也，吾恶知夫言阴之耦者，非所以言阳之奇乎？吾恶知夫言体之非用，言用之非体乎？且吾闻之，求道于易，犹挹水于渊，取明于太阳也，各得其所资焉。今吾伏乡里，诵先王之书，上以事父母，下焉友朋是娱，动则不足，而静或有余，性又善病，庶几遗物之役役者以宁吾躯。故凡体其静而待动者，真吾之徒也，又何怪于斯图也哉。余曰：唯唯。乃为之赋曰：
鱼以膏自烹兮，薪以明自烧。大哉水火之为贞兮，化万形而不胶。繄动静之无方兮，固体用之合德。火假薪而后然兮，水寄鱼而后食。夫唯火之为用兮，用其无用也。传既尽而不灭兮，吾不知其所从也。水之为体兮，体其无体也。逝日夜而不舍兮，吾不知其所底也。用者人兮，体者身兮，身者主而人者宾兮。无滑而魂，无塞而门。而以卑其施而蕴其文，以全吾之真兮。
周易虞氏义序
虞翻周易注释文云十卷。隋书经籍志云九卷。翻字仲翔，会稽余姚人。少好学，有豪气，又善矛。太守王朗命为功曹。朗为孙策所败，翻追随营护到东部侯官。朗遣翻还，策复以为功曹，待以交友之礼，多所匡谏，策尝纳之。策攻黄祖，翻从说华歆下豫章，还至吴，策曰：孤有征讨事，未得还府，卿复以功曹为吾。萧何守会稽。其见委重如此。出为富春长。汉征为侍御史，不赴。曹操为司空，辟之，翻曰：盗跖欲以余财污良家耶！策薨，孙权以为骑都尉，数犯颜谏争，权不能说。又性疏直，数有酒失，权因醉，手剑欲击之，大司农刘基固争得免。其后权与张昭论神仙事，翻指昭曰：彼皆死人而语神仙，世岂有仙人也！权遂怒，左右多毁翻，乃徙翻交州。十余年，卒于交州。翻博学洽闻，虽处罪放，而讲学不倦，门徒常数百人。为周易、论语、国语、老子参同契，注解周易日月变例、周易集林、律历太元，明杨释宋，其书皆亡。目录在三国志传及隋唐书志。自汉成帝时刘向校书，考易说，以为诸易家说皆祖田何、杨叔、丁将军，大义略同，唯京氏为异。而孟喜传易家阴阳，其说易本于气，而后以人事明之。八卦六十四象、四正七十二候，变通消息，诸儒皆祖述之，莫能具。当汉之季年，扶风马融作易传，授郑康成。康成作易注，而荆州牧刘表、会稽太守王朗、颍川荀爽、南阳宋忠皆以易名家，各有所述，唯翻传孟氏学。既作易注，奏上之。献帝曰：臣闻六经之始，莫大阴阳，是以伏羲仰天县象而建八卦，观变动六爻为六十四，以通神明，以类万物。臣高祖父故零陵太守光，少治孟氏易，曾祖父故平舆令成，缵述其业。至臣祖父凤，最有旧书，世传其业，至臣五世。前人通讲，多玩章句，虽有秘说，于经疏阔。臣生遇世乱，长于军旋，习经于枹鼓之间，讲论于戎马之上，蒙先师之说，依经立注，所览诸家解，不离流俗，义有不当，实辄悉改定，以就其正。又奏曰：经之大者，莫过于易。自汉初以来，海内英才，其读易者，解之率少。至孝灵之际，颍川荀谞号为知易，臣得其注，有愈俗儒。至所说西南得朋，东北丧朋，颠倒反逆，了不可知。孔子叹易曰：知变化之道者，其知神之所为乎！以美大衍四象之作，而上为章首，尤可怪笑。又南郡太守马融，名有俊才，其所解释，复不及谞。孔子曰：可与共学，未可与适道。岂不其然。若乃北海郑元，南阳宋忠，虽各立注，忠小差元，而皆未得其门，难以示世。荀谞者，荀爽也。是时少府孔融善其书，与翻书曰：自商瞿以来，舛错多矣，去圣弥远，众说骋辞。曩闻延陵之理乐，今观吾子之治易，知东南之美者，非徒会稽之竹箭也。又观象云物，察应寒温，原其祸福，与神合契，可谓探索旁通者已。翻之言易，以阴阳消息，六爻发挥，旁通，升降上下，归于乾元，用九而天下治。依物取类，贯穿比附，始若琐碎，及其沈深解剥，离根散叶，鬯茂条理，遂于大道，后儒罕能通之。自魏王弼以虚空之言解易，唐立于学官，而汉世诸儒之说微，独资州李鼎祚作周易集解，颇采古易家言而翻注为多。其后古书尽亡，而宋道士陈抟以意造为龙图，其徒刘牧以为易之河图、洛书也，河南邵雍又为先天、后天之图。宋之说易者翕然宗之，以至于今，牢不可破，而易阴阳之大义，盖尽晦矣。我皇清之有天下百年，元和征士惠栋始考古义，孟、京、荀、郑、虞氏作易汉学，又自为解释，曰周易述。然掇拾于亡废之后，左右采获，十无二三。其所自述，大抵祖祢虞氏而未能尽通，则旁征他说以合之。盖从唐、五代、宋、元、明朽坏散乱，千有余年，区区修补收拾，欲一旦而其道复明，斯固难也。翻之学既世，又具见马、郑、荀、宋氏书，考其是否，故其义为精。又古书亡而汉、魏师说略可见者十余家，然唯荀、郑、虞氏三家略有梗槪可指说，而虞又较备。然则求七十子之微言，田何、杨叔、丁将军之所传者，舍虞氏之注，何所自焉？故求其条贯，明其统例，释其疑滞，信其亡阙，为虞氏义九卷。又表其大恉，为消息二卷。庶欲探啧索隐，以存一家之学，其所未寤，俟有道正焉耳。
虞氏易礼序
韩宣子见易象与鲁春秋曰：周礼尽在鲁矣。记曰：夫礼必本于太一，转而为阴阳，变而为四时，其降曰命。故知易者，礼象也。易家言礼者唯郑氏，惜其残阙不尽存。又其取象用爻辰，爻辰者远而少变，未足以究天地消息。至其原文本质，使周家一代之制，损益具备，后有王者，监仪在时，不可得而废也。虞氏于礼，盖巳略矣。然以其所及，揆诸郑氏源流本末，盖有同焉。何者？其异者，所用之象也，而所以为象者不殊。故以虞氏之注，推礼以补郑氏之阙，其有不当，则阙如一，以消息为本。
虞氏易事序
孟氏说易本于气，而以人事明之。然虞氏之论象备矣，皆气也。人事虽具说，然略不贯穿，匪独虞尔，郑、荀多说人事者，爻象亦往往错杂。后学不得其通，乃始苦其支窒而不能骋，于是悉举而废之，而相辩以浮辞，日以益众。夫理者无迹，而象者有依，舍象而言理，虽姫、孔靡所据以辩言正辞，而况多岐之说哉！设使汉之师儒，比事合象，推爻附卦，明示后之学者有所依逐。至于今曲学之响，千喙一沸，或不至此。虽然，夫易广矣大矣，象无所不具，而事著于一端，则吾未见汉儒之言之略也。述易事云尔。
周易郑荀义序
汉儒说易，大指可见者三家：郑氏、荀氏、虞氏。郑、荀、费氏，易也。虞、孟氏，易也。郑氏言礼，荀氏言升降，虞氏言消息。昔者虙牺作十言之教，曰：乾、坤、震、巽、坎、离、艮、兑消息。郑氏赞易实述之。至其说经，则以卦爻无变动谓之彖辞。夫七八者彖，九六者变。经称用九用六，而辞皆七八，名与实不相应，非虙牺氏之旨也。爻象之区既隘，则乃求之于天。乾坤六爻，上系二十八宿，依气而应，谓之爻辰。若此则三百八十四爻，其象十二而止，殆犹溓焉，此又未得消息之用也。然其列贵贱之位，辩大小之序，正不易之论，经纶创制，吉凶损益，与诗书礼乐相表里，则诸儒未有及之者也。荀氏之说消息，以乾升坤降，万物始乎泰，终乎否。夫阴阳之在天地，出入上下，故理有易有简，位有进有退，道有经有权，归于正而已。而荀氏言阳常升而不降，阴常降而不升，则姤遁否之义，大于既济也。然其推乾坤之本，合于一元，云行雨施，阴阳和均，而天地成位，则章章乎可谓得易之大义者也。虞氏考日月之行以正乾元，原七九之气以定六位，运始终之纪以叙六十四卦，要变化之居，以明吉凶悔吝。六爻发挥，旁通乾元，用九则天下治，以则四德，盖与荀同原而闳大远矣。王弼之说，多本郑氏而弃其精微，后之学者习闻之，则以为费氏之义如此而已。其盈虚消长之次，周流变动之用，不详于系辞彖象者，槪以为不经。若观郑、荀所传卦气，十二辰，八方之风，六位世应，爻互卦变，莫不彰著。刘向有言，易家皆祖田何、杨叔、丁将军，大义略同，岂不信哉！治易者如传春秋一条之义，各以其例，时若可比，究则迥殊。李鼎祚、朱震合诸家而为说，是知日之圆，而不知其不可以为规也。余既述虞氏之注，为消息以发其义，故为郑、荀各通其要，以俟治古文者正焉。
易义别录序
叙曰：孔子曰：天下同归而殊涂，一致而百虑。水之为川也，源有大小，流有长短，而皆可以至于海，则断港绝潢，莫得而疑焉者，其涂通也。吴、秦人之生也同声，及其长而不相通，然累译而皆得相喻者，其意同也。圣人之道，著之于经，传之其人，师弟子相与守之。然夫子没而微言绝。二百余年之闲，以至汉兴，诗分为四，春秋分为五，此皆七十子所亲受，世世传业，口授而笔记，犹尚如此。源远末分，非秦火之祸也。况乎去圣久远。经简废绝。承学之士。各自为宗。差若毫厘。谬以千里。可胜道耶。然揆其本原，罔不依经附传。承师论法。虽泛滥殊等。其归不同者鲜矣。故规矩之所出，非一木之材也，皆成器焉。器不足以尽规矩，则有之矣。求之于规矩之外而得之者，未之有也。易之传，自商瞿子以至田生，惟一家，焦氏后出，及费氏为古文，而汉之易有三。自是之后，田氏之易，杨、施、孟、梁邱、高氏而五，唯孟氏久行。焦氏之易为京氏，费氏兴而孟、京微焉。夫以传述之统，田生、丁将军之授受，则孟氏为易宗无疑。而其行不及费氏者，以传受者少，而费氏之经与古文同，马融、郑康成为之传注故也。王弼注行而古师说废，孔颖达正义行而古易书亡。其见于释文叙录者，自晋以前三十有二家，李鼎祚集解所引二十有三焉，皆微文碎义，多不贯串。盖易学埽地尽矣，可不惜哉！夫不尽见其辞而欲论其是非，犹以偏言决狱也。不尽通各家而欲处其优劣，犹援白而嘲黑也。余于易，取虞氏既已推明其义，以郑、荀二家注文略备，故条而次之。自余诸家，虽条理不具，然先士之所述，大义要旨，往往而有，不可得而略也。乃辑释文集解及他书所见，各为别录。义有可通，附著于篇，因以得其源流同异。若夫是非优劣，亦可考焉。凡孟氏四家，孟氏、姚信、翟元、蜀才。京氏三家，京氏、陆绩、千宝。费氏七家，马融、宋衷、刘表、王肃、董遇、主廙、刘𤩽、子夏传非汉师说，别为一家。
孟氏，
孟喜，正义作僖。字长卿，东海兰陵人。从田王孙受易，举孝廉，为郎曲台长，病免，为丞相掾。汉书艺文志：易章句孟氏二篇。隋志云，八卷，残缺。梁十卷。释文叙录云：十卷，无上经。又引七录云：下经无旅节，无上系。今集为一卷。汉兴，言易者自田何。田何之传王同、周王孙、丁宽、服生，各著易传。杨何受王同，蔡公受周王孙，亦各为传。田王孙受丁宽，授施雠、孟喜、梁邱贺。施、孟、梁邱，各为章句。施氏之后有彭宣、戴崇作易传，景鸾作易说。孟氏之后有洼丹，作易通论，袁京作难记。梁邱之后有五鹿充宗，作略说。田何所传著书尽是矣。永嘉之乱，诸家尽亡，而孟氏阙佚之书幸存。当汉之季年，马融、郑众、康成、荀爽好费氏学，由是费氏大兴，而田氏说微。独会稽虞翻作注，传孟氏。史称孟喜好自称誉，得易家候阴阳灾异书，自言师田生，且死时枕喜膝独传喜。梁邱贺以为妄言，喜竟以改师说，不得为博士。今观虞氏所说阴阳消息之序，神明参两之数，九六变化之用，精变神眇，将非田生之传，果有得其秘奥者哉？然遗文所存，皆零文碎字，其大义绝不可得见。藉非虞氏，则商瞿所受夫子之微言，其遂歇灭矣。夫学者求田何之传，则唯孟氏此文；求孟氏之义，则唯虞氏注说，其大较也。然虞氏虽传孟学，亦斟酌其意，不必尽同。盖古人之学，传业世精，非苟为称述而已。故据其同异，或发其旨，庶治古文者有考焉。孟氏卦候消息，惠征士为易汉学，既发明之，故不具著。儒者皆言郑康成始以彖、象附经。汉志易经十二篇，施、孟、梁邱三家，则章句宜以十二篇为次。今推其文，经亡者率无象象，盖后人写者依郑氏附著之邪？抑其本固然也。
姚氏
释文叙录云：姚信，字德祐，吴兴人，吴太常卿，注易十卷。又引七录云：十二卷，字元直。隋书志亦十卷。吴兴志有姚德祐文集，辑易注为一卷，明人为之，甚疏略，今补而正之。余治易始虞氏，以其说见于集解者，视他家为多，犹可参校而得其义。又商瞿之传，至汉末而绝，唯虞为孟氏学，七十子之大义傥有存者，故乐得而考之。既巳玩其遗文，略得其义例，则益知易道消息，虽马、郑大儒未能见之者，以费氏徒出经文，非有师古说，夫子之微言，有所𮤲而不发故也。则又窃怪孟氏之传在吴，虞氏五世传业不绝，而汉魏之闲，未有为其学者。及仲翔之注既上，为世所推，亦未闻有闻风而起者。又以知时俗所尚，在彼不在此，卒使虚空之儒得逞其说，经学歇绝，良可悲也。其后观蜀才注卦变之法，与虞氏同，而未得其本。翟子元者，时有所合而未详，然皆孟氏之支系也。最晚乃读姚氏注，其言乾坤致用卦变，旁通九六上下，则与虞氏之注若应规矩。元直岂仲翔之徒欤？抑孟氏之传在吴，元直亦得有旧闻欤？惜其所传者止此，无以证之。自商瞿受易三百年而至田何，田何之传四百年而仅得虞翻。虞翻之后三百年而亡。其略可见者，姚信而已耳，翟子元蜀才而已耳。故吾于三家之书，虽阙文残字，不可比义，犹宝贵爱惜，䌷绎而不敢忽者也。
翟氏，
陆德明云：荀爽九家集解有翟子元。子元不详何人，为易义释文，虽时引翟文，而叙录不列子元易义，则知德明未见其书，特就九家集解引之。李鼎祚集解有翟元，翟元盖即子元，李书讳元为元，郑元字亦如此。其所集亦自九家，可知二书之外，未见有引子元易者。德明称九家集解序有荀爽、京房、马融、郑元、宋衷、虞翻、陆绩、姚信、翟子元，若以当九家者。然李鼎祚既引九家，又别自引翟元，则九家非此九人。元朗亦云：其注又有张氏、朱氏，则不以九人为九家，亦可知也。或又谓九家者，淮南之九师，荀爽为之集解。今以李氏所引九家之文，往往指释荀注，则九家解荀，非荀解九家。又明。要之九家所以述荀，而旁引他家以证成之。观子元诸文，皆与荀义相近，则其采自九家又益信然。子元之易盖孟氏，非费氏。何以言之？荀氏有卦变无爻变。今子元于泰则云五虚无君，二上包五，于姤则云九五遇中处正，此皆虞氏之义，与荀氏殊，故知子元为孟氏易也。依九家序所次，子元之生，必在虞后，其与元直蜀才，未知后先。若其书，固已升孟氏之堂，而未入其室，可以差肩于姚，俯接于范矣。汉魏易家如此者不多得，而亡之最早可知。辅嗣注行马、郑、荀义犹不甚相远，世儒尚或传之。最深怪而屏弃之者，孟氏诸家之说也。
蜀才氏
蜀才者，七录云：不详何人。七志云。是王弼后人。谢炅、夏侯该云：是谯周。颜之推、陆德明以为范长生也。长生，涪陵丹舆人，一名延久，又名九重，又名支，字元寿，隐居青城山。李雄即。成都王位，长生乘素舆诣雄即日，拜为丞相，尊之曰范贤，故又名贤。释文叙录、隋唐志皆云。蜀才易注十卷。蜀才之易，大约用郑虞之义为多。卦变全取虞氏。其不同者，剥为师，夬为同人。此蔡景君剥上九为谦之义。推其意，盖以剥为师，师为比，为乾之消息。夬为同人，同人为大有，为坤之消息。于虞氏旁通之义，则未槪闻。然剥夬下降，师同人上升，穷上反下，其序犹有合者，非李挺之之复姤五变而生剥者所可口实也。
京氏
汉易家两京房，太中大夫。京房者，淄川杨何弟子，梁邱贺所从受易者也。无书。元帝时，京房字君明，东郡顿邱人。本姓李，吹律自定，为京氏，受易梁人焦延寿，今所谓京氏易者也。释文叙录京房章句十二卷，又引七录云十卷，录一卷目。隋书志云十卷。京氏占候书，隋志十种，凡七十三卷。唐志五种，二十三卷。其见于史传，有遗文者，曰易传，曰积算，曰飞候，曰易占，曰易妖，曰易数，曰风雨占候。其存者，积算易传三卷，杂占条例一卷。延寿自言尝从孟喜问易房，以延寿易即孟氏学，孟氏之徒翟牧、白生不肯，曰：非也。及刘向典校书，考易说，以为诸易家皆祖田何。大谊略同，唯京氏为异。傥焦延寿独得隐士之说，托之孟氏，不与相同。然七略犹著之曰：孟氏京房十一篇，灾异孟氏京房六十六篇。自君明长于灾异，易家世应、飞伏、六位、六甲、五星、四气、六亲、九族、福德刑杀，皆出京氏。然尝推求汉、唐以来，引京氏言灾异者，皆举其易传，而未尝及章句。至陆德明、李鼎祚往往引京氏之文，率与易传大异。盖出于章句，将非京氏自以易说灾异，而未始以灾异说易，后世之言京氏者失其本耶。余尝善陆绩治易京氏，而其言纯粹，与干宝绝不相类。如其言，虽谓之出孟氏也可，使京氏章句而在，其不当在陆下，章章明矣。六日七分，卦候消息，风雨寒温，此孟氏所传。以一行所议，京氏法四时卦用事，上减九卿卦之七十三分，则亦其不与孟氏相应之大者。惜乎章句之文，百不存一，京氏之大义亡矣。惠定宇易汉学，发明京氏积算为详。余以为非京氏之所以为易，故不录占候书，而辑章句为一卷，其义例则不可得而说云。
陆氏
陆绩，字公纪，吴郡吴人，为孙权奏曹掾，出为郁林太守，加偏将军。释文叙录陆绩周易述十三卷，又引七志云：录一卷。隋经籍志云：注十五卷。又与虞翻同撰日月变例六卷，亡。明姚士磷采释文集解，合以京氏易传之注为陆氏易解一卷，今四库本是也。易传注世有其书，又不宜入易注，其所采阙谬甚多，今正而补之，因论其义例为一卷。公纪注京氏易传，则其易京氏也。余尝以为京氏既为易章句，又为易传飞候之书，以谓易含万象，不可执一隅。然则积算之法，殆不用之。章句以易传飞候求易者，为京氏者之末失也。今观公纪所述，凡纳甲六亲、九族四气，刑德生克，未尝一言及之。至言六爻发挥，旁通卦爻之变，有与孟氏相出入者。京氏自言其易即。孟氏学，公纪傥得之耶？京氏章句既亡，存于唐人，所引者仅文字之末，不足以见义。由公纪之说，京氏之大指，庶几见之。公纪以少年与仲翔为友，观其书亦几欲与荀、虞颉颃矣。
干氏，
明姚士磷辑。干常侍易解三卷，但取李氏集解之文，而又时有疏谬，丁教授杰补正之，颇详具。今依而录之，因论其例为二卷。干宝字令升，新蔡人。晋元帝时为著作郎，领国史，出为山阴令，始安太守。王导以为司徒右长史，迁散骑常侍。其注易十卷，见释文叙录。隋志又有爻义一卷。又云，梁有周易宗涂四卷，亡。册府元龟又云有周易元品二卷。史称宝好阴阳术数，留心京房、夏侯胜之传，故其注易，尽用京氏占候之法以为象，而援文、武、周公遭遇之期运，一一比附之。易道猥杂，自此始矣。盖尝论之，易者，象也；象也者，象也。易以阴阳往来，九六升降上下，而象著焉。阴阳以天地日月进退次舍而象生焉，故曰消息。郑氏之言爻神用事，荀氏之言乾升坤降，虞氏之言发挥旁通，莫不参互卦爻，而依说卦以为象。其用虽殊，其取于消息一也。令升则不然，其所以为象者，非卦也，爻也；其所取于爻者，非爻也，干支也。由干支而有五行、四气、六亲九族、福德刑杀，此皆无与于卦者也。故乾之为甲也，震之为庚也，离之为己也，此见于经者也。于支为卦象也。以甲壬名乾，以乙癸名坤，见辰戌名艮，见己亥名兑。则卦为干支象也。以甲子为水。而乾象渊。以庚辰穷水而震象奸邪。颠倒乖舛。说卦之义尽谬矣。京氏之义。其本在卦气消息。其用在爻变。考之其传及章句遗文可知。令升曾不之察。而独取其所以占候者以为象。然则令升之为京氏易者，非京氏也。昔韩宣子见易象与鲁春秋曰：周礼尽在鲁矣。故易者，文王考河洛，应图书，革制改物，垂万世宪章，周公监之以制作者也。郑氏知之，故推象应事，周官典则，一一形著于易。故曰制而用之谓之法，举而措之天下之民谓之事业。若乃应期受命，革而用师，商周之所以兴废，固亦见焉。今令升之注仅存者三十卦，而又不完。然其言文武革纣，周公摄成王者，十有八焉。至于礼乐政典乱治之要，盖未尝及。则是以易为周家纪事之书，文武所以自旌其伐也。且文王作卦辞而蒙托，成王遭周公未济，托禄父不终，微子为客，则是易为谶数之言，妖灾之纪也。故京氏以易阴阳推后世灾变，令升以易辞推周家应期，故曰令升之为京氏者，非京氏也。魏晋之代，易学中微，令升知虚空之坏道，而未得其门，欲以𬜨琐附会之说胜之，遂使后之学者指汉师为术数而不敢道，则易之坠，令升实与有责焉耳。虽然，其论法象始于天地，疾虚诞之言若邪说，岂非卓然不回，忧后世之远者乎？
马氏、
费氏古文易，徒以彖、象、系辞、文言解说上下经，无章句。七录有费氏章句四卷，盖伪托不足信。传之者。前汉王璜，后汉陈元、郑众，皆无著书，有书自马融始。七录云：马融传九卷。隋经籍志梁有汉南郡太守马融注一卷，亡一，疑九字之误。而释文叙录及唐艺文志皆有马融传十卷，孔颖达、陆德明、李鼎祚引马融说，似俱亲见其书，不知隋志何以云亡也。马融为易传，授郑康成，康成为易注，于是费氏遂兴。然陆德明以为永嘉之乱，郑注行世，而费氏之易人无传者，岂以伪托之章句为费氏耶？荀爽亦注费氏易者，其义又特异。或者费氏本无训说，诸儒斟酌各家以通之。马、郑、荀各自名家，非费氏本学也。郑易之于马，犹诗之于毛，然注诗称笺，而易则否，则本之于马者盖少矣。今马传既亡，所见者仅训诂碎义，就其一隅而反之，大抵以乾坤十二爻论消息，以人道政治议卦爻，此郑所本于马也。马于象疏，郑合之，以爻辰；马于人事杂，郑约之以周礼。此郑所以精于马也。故录马氏之传，著郑氏所以同异，为费氏学者可以考焉。
宋氏、刘氏
三国志注：刘表为荆州牧，开立学官，博求儒士，使綦毋闿、宋忠等撰五经章句，谓之后定。释文叙录及隋经籍志皆有刘表易章句五卷。释文又引中经簿录云。注易十卷。七录云九卷，录一卷。疑即所谓后定者也。而宋忠复自有著书。释文叙录云。宋忠易注九卷。字仲子。南阳章陵人。后汉荆州五等从事。又引七录。七志云十卷。隋志则云。梁有荆州五业从事宋忠注周易十卷，亡忠与衷五。业与五等，形声之殊。盖释文成于隋，其时宋注犹在，陆元朗得见之。隋志据唐时见存，则知此书亡于唐初矣。然李鼎祚、史征皆详引之，则似未尝亡者，疑不能明也。虞仲翔表云：北海郑元、南阳宋忠，虽各立注，忠小差元，而皆未得其门。今以残文推之。仲子言乾升坤降。卦气动静。大抵出入荀氏。虞君以为差胜康成者。或以此景升章句。尤阙略难考。案其义于郑为近。大要两家皆费氏易也。然费氏易无变动。而仲子注革五云九者变爻。则其异于郑荀者。不可得而闻云。王子雍氏，
王肃字子雍，东海郡人，魏司徒兰陵成侯王朗之子。文帝时为散骑黄门侍郎，稍迁，废帝嘉平中为中领军，加散骑常侍。卒赠卫将军，谥景侯。释文叙录王肃易注十卷，又云作易音而无卷数。隋经籍志有易注而无易音，或音与注合为十卷也。肃著书务排郑氏，其托于贾、马以抑郑而已。故于易义，马、郑不同者则从马，马与郑同则并背马。故郑言周礼，则肃申马礿为殷春祭是也；郑言卦气本于马，则肃附说卦而弃马，西南阴方，东北阳方，用马注而改其春秋之文是也。马、郑取象必用说卦，是以有互有爻辰，则肃并弃说卦，剥之以坤象床，以艮象人是也。然其训诂大义，则出于马、郑者十七。盖易注本其父朗所为，肃更撰定，疑其出于马、郑者，朗之学也。其掊击马、郑者，肃之学也。自马、郑注行，而费氏易兴，诸家皆废。荀、宋虽费氏，而宗之者不及马、郑，以马、郑主于人事，而不及易家变动之说也。王朗父子窃取马、郑而弃其言礼，言卦气爻辰之精切者。王弼祖述王肃，而并去其比附爻象者，于是虚空不根，而道士之图书作矣。呜呼！魏晋以庄老乱天下，而易先受其祸。圣道不乱，邪说不兴，时数会之，于肃奚咎哉？
董氏
董遇，字季宣，宏农华阴人。建安初举孝廉，稍迁黄门侍郎。魏黄初中出为郡守。明帝时入为侍中大司农卒。释文叙录董遇章句十二卷。又引七志七录并云十卷。隋书经籍志则云：梁有魏大司农董遇章句十卷，亡。考集解不引董遇，则遇书亡于唐初。盖可知遇著书在王肃前，故无与肃合者。其于郑、荀则多同义，虽不可考，要之为费氏易也。
王世将氏、刘子圭氏。王廙字世将，琅邪临沂人，晋愍帝时封武陵县侯，元帝时为左卫将军，谥曰康侯。释文叙录易王廙注十二卷。又引七志。七录云十卷。隋志唯有三卷，残阙。刘𤩽字子圭，沛国相人。宋大明四年举秀才，除奉朝请，不就。博通五经，聚徒教授，常有数十人。尝为主簿，行参军，公事免，遂不复仕。齐太祖践祚，欲用为中书郎，不受。后以母老阙养，拜彭城郡丞，又除会稽郡丞。数除官，皆不拜。卒，谥曰贞简先生。释文叙录引七录云：刘𤩽作系辞义疏。隋志有刘𤩽系辞义疏二卷，又周易乾坤义一卷。又云：梁有周易四德例一卷，亡。文选注所引，或云易注即其义疏之文，非别有注也。而册府元龟有刘𤩽义九卷，董真卿周易会通引刘𤩽同人之注，皆不足信。东晋以后，言易者，大率以王弼为本，而附之以元言，其用郑、宋诸家，小有去取而已，非能通其说如王廙者是也。齐代郑义甚行，史称子圭承马、郑之后，一时学徒以为师范。其于易或宜宗郑黜王，残阙之余，无闻焉耳。
子夏传释文叙录：子夏易传三卷，七略云：汉兴，韩婴传中经簿录云：丁宽所作。张璠云：或𫘛臂子弓所作。薛虞记。虞不详何许人。隋书经籍志：周易传二卷，魏文侯师卜，子夏传残阙，梁六卷。案汉书艺文志，易有韩氏二篇，丁氏八篇，而无𫘛臂子弓，则张璠之言不足信。丁宽受易田何，上及𫘛臂子弓受之商瞿，非自子夏，则荀勖言丁宽亦非。刘向父子博学近古，以为韩婴，当必有据。儒林传称韩生亦以易授人，推易意而为之传，不闻其所受意者出于子夏，与商瞿之传异耶？今所传子夏传十一卷，崇文总目云十卷，以释文集解诸书所引校之，都不相合。晁以道云：是唐张弧所作。惠征士栋以为唐时子夏残书尚存，无容伪为，为之必宋人也。然予谓即唐时二卷者，亦非真韩氏书，其文浅近卑弱，不类汉人。殆永嘉以后，群书既亡，好事者聚敛众说而为之也。朱子发云：孟喜、京房之学，大要皆自子夏传而出，此不察之言也。孟京之易，传之商瞿，岂得出于子夏哉？子发又以七日来复传证京房六爻之义，以井谷射鲋传证井为五月之卦，固有合者。要之为传者取于孟京，非孟、京取于此传，观其文意可知也。然晁以道云，二卷之书不传，而汉上易传所引皆非十一卷之伪书，则似朱子发见之者，其复出于晁后耶？而又何时亡之，又不可晓也。
易纬略义序
纬者，其原出于七十子之徒，相与传夫子之微言，因以识阴阳五行之序，灾异之本也。盖夫子五十学易而知天命。子赣曰：夫子之言性与天道，不可得而闻。是以其可言者，六艺之文著之；其难言者，游夏之徒，或口受其传，恉益增附推阐，以相传授。秦汉之闲，师儒第而录之。其亦有技术之士，以其所能推说于篇，参错闲出，故其书杂而不能醇。刘歆之于纬精矣。当其时，河洛之文大备，而七略不著录，将以符命之学出于其中，在所禁秘耶？郑康成氏，汉之大儒，博通古文，甄录而为之注，则纬之出于圣门，而说经者之不可废也审矣。至隋而六经之纬焚灭，唯易独存。后汉书注载其目曰稽览图、乾凿度、坤灵图、通卦验、是类谋辨。终备宋而更有乾元序制记、乾坤凿度。宋之诸儒排而摈之，讫于元明，无传于世。存者独明永乐大典所编，而纬无完书矣。窃尝以为乾坤凿度伪书也。不足论。乾元序制记。宋人钞撮者为之。坤灵图是类谋辨终备。亡佚既多。不可指说。其近完存者。稽览图。乾凿度通卦验。稽览图论六日七分之候。通卦验言八卦晷气之应。此孟京氏阴阳之学。乾凿度论：乾坤消息，始于一，变而七，进而九，一阴一阳，相并而合于十五，统于一元，正于六位，通天意，理人伦，明王度。盖易之大义，条理毕贯，自诸儒莫能外之。其为夫子之绪论。田、杨以来，先师所传习，较然无疑。至其命图书，考符应，算世轨，则其传湮绝，文阙不具，不可得而通，亦非达士之所欲说也。故就三书而求其醇者，通卦验十三，稽览图十五，乾凿度十八。易学芜绝，汉人之书皆巳亡，阙其仅而存于今，足以考古师说如此。三书者，治易者盖可忽乎哉！故条而次之，以类相说，通其可知者，阙其不可知者存，其义略焉尔。
词选序
词者，盖出于唐之诗人，采乐府之音，以制新律，因系其词，故曰词。传曰：意内而言外者谓之词。其缘情造耑，兴于微言，以相感动，极命风谣里巷男女哀乐，以道贤人君子幽约怨诽不能自言之情。低徊要眇，以喻其致。盖诗之比兴。变风之义。骚人之歌，则近之矣。然以其文小。其声哀放者为之。或淫荡靡曼。杂以昌狂俳优。然要其至者，罔不恻隐盱愉。感物而发，触类条鬯，各有所归，不徒雕琢曼饰而巳。自唐之词人。李白为首。其后韦应物王建白居易。刘禹锡之徒。各有述造。而温庭筠最高。其言深丽闳美。五代之际。孟氏李氏。君臣为谑。竞变新调。词之杂流。由是作矣。至其工者。往往绝伦。亦如齐梁五言。依托魏晋。近古然也。宋之词家。号为极盛。然张先。苏轼。秦观周邦彦。辛弃疾、姜𧃍。王沂孙、张炎。渊渊乎文有其质焉。其荡而不反，傲而不理，枝而不物，柳永、黄庭坚、刘过、吴文英之伦，亦各引一端，以取重于当世。而前数子者，又不免有一时通脱放浪之言出于其闲。后进弥以驰逐，不务原其指意，破碎奔析，坏乱而不可纪。故自宋之亡而正声绝。元之末而规矩隳。五百年来，作者十数，谅其所是，互有繁变，皆可谓安蔽乖方，迷不知门户者也。今第录此篇，都为二卷，义有幽隐，并为指发。庶几塞其下流，导其渊源，无使风雅之士，惩乎鄙俗之音，不敢与诗赋之流同类而讽诵之也。
丁小疋郑氏易注后定序
自王弼注兴而易晦，自孔颖达正义作而易亡。宋之季年，学者争说性命，莫不以王、孔为本，杂以华山道士之言。而王伯厚氏独尽心郑注，搜辑阙佚，汇为一书，可谓伟矣。自是之后，盖五百余年，而得惠定宇氏，始考郑氏爻辰，增补伯厚集注所未备，然后天下知有郑易。又数十年，丁君小疋从而定之，正其违错，补其阙漏，次其篇章，然后郑氏之易大略具焉。方今士以不习郑学为耻，其考校郑书者无虑数十家，而以丁君此书为最善。盖其始为以至于今，二十余年不苟成书，有为其学者必咨焉。从而为之校者以十数，唯以传信为务，而不以臆断。其为之也勤，其出之也慎，则其独善宜也宜。夫学者所以贵古书者，岂唯其文哉，将有取其义也。王伯厚氏之序此书，取朱震之言，曰多论互体，曰以象数为宗。夫易之有互，不始郑氏，自田何、杨叔以来，论互体，不足为郑学也。易者，象也，易而无象，是失其所以为易。数者，所以筮也。圣人倚数以作易，而卦爻之辞数无与焉。汉师之学，谓之言象可，谓之言数不可。象数并称者，末学之陋也。吾以知伯厚之于郑易，槪乎未有闻也。定宇氏说爻辰是矣。虽然，爻辰者，郑氏之所以求象，而非郑氏言易之要也。郑氏之学，尽于爻辰而巳乎。记曰：夫礼本于太一，分而为天地，转而为阴阳，变而为四时，其降曰命。韩宣子见易象，曰：周礼在鲁矣。是故易者，礼象也。是说也，诸儒莫能言，唯郑氏言之。故郑氏之易，其要在礼。若乃本天以求其端，原卦画以求其变，推象附事，以求文王、周公制作之意，文质损益，大小该备。故郑氏之易，人事也，非天象也。此郑氏之所以为大，而定宇氏未之知也。　以王、惠二家之学如此，则其所辑往往有抵牾。而不知者。非其学不博，识不精，其所涉浅也。丁君此书，余见其稿本一字之异，必比附群书以考其合，往往列数十事，是故于义审。于义审，则其分别有序也。无惑尔己。余往尝疑郑君笺诗，以婚期尽仲夏以前，于经无所征验。及就归妹之注考之，六五爻辰在卯，二月中，辞曰：帝乙归妹，以祉元吉。九四爻辰在午，五月中，辞曰：归妹愆期。然后知笺义盖出于此。又尝疑雷震百里，以象诸侯，周官制则不合。及读晋康侯之注，诸侯有三捷之功，锡以乘马而广之，然后知易有三代之制，其他如此者甚众。惜乎唐之儒师未有见及此者，遂使礼家微言泯没而不传也。然就此书而求之，比类俦物，以合郑氏礼注，则于易之大义，未尝不有考焉，是则小疋之功不可废也。夫
毕训咸咏史诗序
古之为学，非博其文而已，必有所用之。古之为文，非华其言而已，必有所行之。必其有所用，则二帝三王周孔之道，如工之有矩，不可以意毁也。必其有所行，则发于中而有言，如鼓之有朾，不可以外遏也。呜呼！今之学者，其取于古也略矣，其取于己也详矣。六艺之书，仁义礼乐之迹，习之矣，弗求明也；明之矣，弗求通也；通之矣，弗求得也。故曰其取于古也略。为时文，为辞赋、为诗以集名者，比屋可数，下者以为名也，上者，以求传于后也。就其名而传焉者，不可以论是非，不可以考治乱，而其言也不可止，故曰其取诸己也则详。虽然，今之世之所谓达于用者，吾见之矣，必其悍然无忌惮者也。其共笑为迂者，则必稍尝学者焉；笑之甚，则必其学愈甚者焉。今之言之所谓周于行者，吾闻之矣，必其惛然无廉耻者也。其共怪为谩者，必言之稍文者焉；怪之甚，则必其文愈甚者焉。呜呼！吾不得见古之学矣，吾不得见古之文矣。其有学古之学，为古之文者，将恶乎用之，而恶乎行之。吾友毕训咸于古无所不学，志足以立事，才足以致务，而其状悛悛如鄙人，虽与之游者莫能测。不苟为文，唯作咏史诗百余篇，捊讥成败，斟酌道理，皆有条验。呜呼！以训咸之文求其所学，其有所用而行之也审矣。世方迂训咸，则孰知此诗之非谩乎？
南华九老会倡和诗谱序
吾友庄达甫授余以南华九老会倡和诗谱，余读之终篇，乃言曰：是九人者，生皆同族，皆仕焉而老，其仕皆有清节，又皆能为诗。其不及会而属和者二十一人，又皆耆德。呜呼，可谓盛矣。盖吾闻乾隆之初，国家太平之泽久，物力舒给，百姓安乐。寿考其君子，惇行上礼，廉耻为务，苟贱嗜利者不齿于里党。而庄氏子吾乡为故家，科第仍显，文章行谊，冠冕士类。观于斯谱，则诸君子所以沐浴世泽，耄期称道者，岂独庄氏之幸欤！昔者先王致天下之士，与之治百姓，然七十而致政，归老于乡里，岂不以教民知耻，劝让安老者哉？其老者则非佚息而已，必以时坐左右塾，教其里之子弟，大夫谓之父师，士谓之少师。民志之不壹，孝弟有弗达，惰于农桑而薄于友助，责在父师、少师。于是腊月农功毕，余子入塾，党正以乡饮酒之礼致民于序，而正齿位。杖者为宾，父师、少师为僎，皆与献酢之礼。既成，旅而乞言，相与歌咏古圣之道，归美于上。故诗曰：朋酒斯飨，曰杀羔羊，跻彼公堂，称彼兕觥，万寿无疆。先王所以正人伦，厚风俗，仁寿一世，恃有此道也。今去九老之会五十年矣，其老者犹及见前辈之盛德，其少若壮者，盖无闻焉。然则由今以后，乡人子弟，景颂先烈，世远愈不及，将何所考正而传道者哉。此达甫之谱所以不可不作也。达甫为九老中南闾翁后人，笃学力行，克世其美。嘉庆元年，诏郡县举孝廉方正，邑之人以达甫应。大府上其名，拟召用，达甫固辞。吾以为乡之先生皆如九老，乡之子弟皆如达甫，庶几哉。吾乡之人士，膏泽圣世之化，休问盛事，将不绝于来兹矣。遂书而为之序。嘉庆三年月日
庄达甫无名人诗序
往余读高士传，以为古之君子怀贞负和，不得已而与世相接，犹深自匿晦，或名不可得而闻，则夫高岩穷谷之中，终己不通于世者，岂少也哉。惜乎其不得尽传之也。既而思之，古之高世之士，非苟以身侪麋鹿而已。若许由善卷、披衣、啮缺之伦，亲为帝者师。及三代之衰，沮溺、丈人、荷蒉之属，乃有激而逃焉者。然许由洗耳，巢父牵犊披裘，公反裘负薪荷蒉之流，通言于孔子，彼虽隐其光，藏其形，亦未始不欲自见以传于后。孔子曰。君子疾没世而名不称焉。然则君子虽遁世。或者无终晦于深岩穷谷。而不得一接其名者耶。孔子作春秋。以名为褒贬。故有求名而不得。有欲盖而名彰。然如齐之太史氏。秉笔为道。兄弟赴义若饥渴。绛县老人，晋之重人，声动公卿，而史不能道其姓氏。则又以为古之君子者。虽其有称于后，盖亦有幸有不幸，而况其名与事俱泯焉者。又可胜道哉。司马迁曰。闾巷之士，砥行立名，非附青云之士，乌能施于后世。悲夫。有以也。吾友庄达甫，次古君子之见于传而佚其名者，自上世迄周，凡若干人，颂之以诗为一卷。达甫，今之砥行立名者，又每有高世之志。昔者扬雄论德名，以郑子真、楚两龚、严君平为庶几。而班固作史，以王吉、贡禹、鲍宣、两龚与四皓。郑严同传，盖明出处之同科，隐显之一致也。达甫之为此，岂曰以慕夫鸿飞冥冥之为徒者哉？
迁改格序
易之象曰：风雷，益，君子以见善则迁，有过则改。解之者曰：君子谓乾也。益之初，否之上，乾也；其四，否之三，坤也。坤进而居乾，是谓迁善；乾降而正坤，是谓改过。改过之道，不可以不重也，如雷然，赫乎其动之也。迁善之道，不可以不轻也，如风然，泠乎其入之也。故曰：益动而巽，日进无疆。此君子所以终日乾乾，夕惕若夤者也。君子之学，始于自知，而讫于自成。始于自知者，能见善与过之谓也。非所善而善，是谓僭；非所过而过，是谓诬。诬且僭，君子虽自反，其能益乎？夫决嫌疑，定犹豫，别是非，舍礼何以治之？故礼者，道义之绳检，言行之大防，进德修业之规矩也。君子必学礼，然后善其所善而过其所过。益之初曰：利用为大作。大作，国之大事，祀与戎也。其二曰：王用亨于帝。亨者，祀也。其三曰：益之用凶事，凶事丧也。其四曰：中行告公，从告公，朝聘之礼也。利用为依，迁邦，言大封也。故吉凶军宾之礼具于益焉。君子于以考善，于以鉴慝，是之谓自知讫于自成者。无吝于始，无怠于终，变动不居，而常执其贞。无吝于始者，益之初复也。复小而辨于物，既以辨之，君子不如是则不乐，故倾否，先否后喜也。无怠于终者，益之成泰也。乾动而下，坤动而上。乾，德也。坤，业也。业日进而照之以德光，故曰自上下下，其道大光也。变动不居而常执其贞者，益之用既济也。不正不益，故曰或益之。十朋之龟，永贞吉。离，龟也。兑，朋也。贞，正也。言三正离而下益兑也。其在上曰：莫益之，或击之，立心勿恒，凶。莫益之者，上不来也。或击之者，初将坏也。立心勿恒者，巽为坎，济未泰也。夫时者有变，而礼无不宜，君子务正其道，正其道而勿有。守之以恒。是以大通。易曰。损益盈虚。与时偕行。此之谓也。吾友庄君卿珊。寡言而力行。好学不倦。与其同志陆君绍闻。取明人功过格。正之以礼。明其统例。名之曰迁改。余以为君子之学。所以异于释氏者。唯无求其报应福利而已。非昧昧于善恶之轻重，而曰：吾明道不计功也。卿珊之为此，其诸以为礼之律令与？故为说易之言，迁善改过者，以序其篇。
茗柯文二编卷上

[book_title]茗柯文二编卷下
赠毛洋溟序
余之友曰毛洋溟，学古之道，为古之文，吾乐而友之。余之友曰吴仲伦，学古之道，为古之文，吾乐而友之。洋溟为人坦易通适，其文跌宕尚奇气。仲伦行严整，进退有法，其为文亦然。二子者，未尝相过从。余尝以洋溟之文示仲伦，仲伦弗之许。以仲伦文示洋溟，洋溟亦弗深许也。然余闻仲伦言，古之君子，尊其道，故其思约；致其学，故其辞文。惟洋溟之言固若是。洋溟论为文以古人为规矩，始于法，成于化，仲伦亦尝云尔。夫二子者，其学于道同，学于古人之文同，而至其为文，若乃大异，何哉？余尝疑古之文人，前后数千百年，更相诋訾，以是所见，尝以为设使其并生一时相与上下其议论，未知其所为是非者，果有是非乎？其无是非乎？抑亦互相为龂龂者乎？然唐人为文，唯韩愈氏为是。其时若李元宾、樊绍述之流，于古人之文，未为得规矩也。而韩氏之推之，不啻其自许。易曰：天下同归而殊涂，一致而百虑。则又疑以为古之学于道而庶几古人者，虽有不同，其必无互相为是非者耶？今二子者，并时而生，又同州邑处，余以未尝一相见，上下其论议也。果其开口一论议，则余之所疑于古人者，其可释耶？抑二子者自有同焉者，而其异者未足为是非也。余为古文在洋溟后，而同学于仲伦，二子者之是非，余无以识之也。故序洋溟之文以讯仲伦。
送钱鲁斯序
鲁斯长余二十四岁，以尝从先君子受经，故余幼而兄事之。鲁斯以工作书为诗名天下，交友徧海内。余年十六七岁时，方治科举业闲，以其暇学鲁斯为书，书不工；又学鲁斯为诗，诗又不工。然鲁斯尝诲之。越十余年，余学为古辞赋。乾隆戊申，自歙州归，过鲁斯而示之。鲁斯大喜，顾而谓余：吾尝受古文法于桐城刘海峰先生，顾未暇以为子，傥为之乎？余愧谢未能。已而余游京师，思鲁斯言，乃尽屏置曩时所习诗赋若书，不为而为古文。三年乃稍稍得之。而余留京师六年归，更太孺人之忧，复游浙中，转入歙。而鲁斯客湖南北，久乃归，参差不得见者十三年。今年夏，余自歙来杭州，留数月，一日方与客语，有𬊦然而来者，则鲁斯也。其言曰：吾见子古文，与刘先生言合。今天下为文，莫子若者。子方役役于世，未能还乡里。吾幸多暇，念久不相见，故来与子论古文。鲁期遂言曰：吾曩于古人之书，见其法而已。今吾见拓于石者，则如见其未刻时，见其书也，则如见其未书时。夫意在笔先者，非作意而临笔也。笔之所以入，墨之所以出，魏、晋、唐、宋诸家之所以得失，熟之于中而会之于心。当其执笔也，繇乎其若存，攸攸乎其若行，冥冥乎，成成乎，忽然遇之而不知所以然，故曰意。意者，非法也，而未始离乎法。其养之也有源，其出之也有物，故法有尽而意无穷。吾于为诗，亦见其若是焉。岂惟诗与书，夫古文亦若是则已耳。呜呼！鲁斯之于古文，岂曰法而已哉？抑余之为文，何足以与此。虽然，其倦倦于余，不远千里而来，告之以道，若惟恐其终废焉者。呜呼。又可感也。于是留数日将去，送之于西湖，书其言而志之，且以为别。
与左仲甫书
仲甫执事。前者奉书，适苦头痛，言辞草猝，怀不能尽。凡今天下之患，在事至而无人任之。无人任之者，非无人为之也，为之而不足以胜之也。凡为其事者，未有不欲人之任之也。非其人而任之事，非以此人为果足以胜之也。知其不足以胜之，而无胜之者之可以代之，故不得已而听其事之不胜也。夫用人之道，若良贾之息物然，陆而资舟，水而资车，故时用物而不匮，事之至也，而求胜之焉者，此其所以无人也。识足以察之，权足以致之，是之谓豫事。凡今之有其权者，皆不足以言此者也。或可与之言，则又不足以察此者也。州县官之于权，可谓微矣。虽然，事之至而所欲求者，其与有其权者，有以异乎？无以异也，仲甫之于此，有其责矣，其亦知之矣，而识又足以察之。然则有其权者不足与言，可与言者，非仲甫而谁哉？仲甫之官，不足以奔走天下之士，仲甫之财，不足以延揽天下之士。然而望之于仲甫者，以仲甫之自有可用之权也。知县者，民之父母也，未有一家之人，旷不相接而可以为父母者也，未有子孙之才智，仆隶之技力，漫不相悉而可以为父母者也。昔者宓子宰单父，有兄事者，有父事者，有师事者。今之县与古之邑，大小殊矣。民人户口不啻十倍，而曰无其人者，傥不然欤。今仲甫之于所治，搢绅之士，草野之族，下及吏胥之役，亦尝得其可任者欤。其有之，则吾于仲甫无以复言也。如其求之而未得也，其未尝求之也，则仲甫之责，方今之务，未有要于此者也。夫鸿毛虽众，不若一翮，诺诺盈侧，不当一士。仲甫左右，傥有周舍其人者乎。其未有也。其未尝求也，则仲甫虽尽相识者，而泛爱之，人人有得于仲甫，其无益于仲甫之事可知也。方今人才，诚不易得，仲甫气夷而见远，当有以辨之。大要不汲汲于世俗而近于迂诞者，乃为才耳。朋侪中如丁道久者，庶几可以成就。惜其奔走衣食，恐遂役于尘俗，不然，则亦可任之一人也。惠言于天下事，无一能晓，不量其愚鄙，辄欲以狂言闻于执事，执事其亦察之，幸甚。不宣。
答庄卿珊书
卿珊足下：得四月二十日书，忻悚以愧。仆不肖，幼不知学，长而漫游，行不足以自立，文不足以自通。过辱推许，诚非任受挹损之义。自恒以上所不敢承，况惠言之谫谫者耶。然吾子名家子，学有源别，质直不妄，固知非苟为奖借而已。盖其有所笃好深嗜，衔衔若不及中，诚发于天性，推而达之，而不自知其所施之非人。仆岂惟媿吾子之推许已哉。抑重媿吾子取道之勤勤为所不及也。自仆往京师，乡里之贤士闻其名者多矣，尝恨不及知而友之。其或见之而无恨于不知者，乃亦多有三岁以来，略得相识。然困于忧患，心惛然不暇晓。又奔走衣食，汲汲靡底。其慕而友之者，卒岁不过三四见。又尝自恨友之而不足知之。与向之不得友之也无有异。去岁游南陵。与道久居三十日。自以为知之。其聪敏特达。志气激发。昭昭然在三代之上。庶几圣人之所为进取者。仆既得其为人。稠人广众之中，率语之以自壮。吾子在诸君子之中。内重而外厚，最可一望而识。又学于道久，议论性术，一宗于师。仆之于知吾子也，自以为差易，而又坚之以道久，则吾之信于吾子者，其亦有以得之矣。自古非才之难，成之实难，其于今尤甚。何者？贫穷迫其中，而诽誉败其外也。然天下之事，无藉为之则已，为之有异于古乎哉？幸而不为其事则已，为之不必于古之人之为之乎哉？才之天也，成之人也。在天者道，久之与卿、珊皆是矣；在人者道久之与卿、珊之志皆是矣。二子者之成，岂不谓难哉！然吾谓二子者有其志，则众人之所难者不足以难之。而二子者之不负乎其志，抑为难也。仆材驽而精苶，终以无所造就。庶几朋友之中，多见有其人者。而吾之求之，亦未始屡得。抑乡里之士，仆所未知者犹多，卿珊必知之。其傥为我言，吾得徧友之足矣。迁改格序前录去，计己得见文辞，虽不足道，其亦可为一篑之助耳。舍弟方锐意为学，而迫于所难者，忧恐猝猝，未知所成就何如耳。方暑，自爱不宣。
鄂不草堂图记
岩镇市之南，旧有园曰先春，地平衍小，不能三亩，台榭之饰甚俭，池石花树独奇。其外，平畴长林，带以崇山，云物之态，四望交集，岩镇之为园者莫及焉。乾隆乙巳，余客岩镇，时园荒无人，尝以岁除之日，与桐城王悔生披篱而入，对语竟日。是时朔风怒号，树木叫啸，败叶荒草，堆积庭下。时有行客𬮭门而视，相与怪骇，不知吾两人为何如人也。壁间有旧题，则金君文舫及其兄筠庄季星岩联句诗。盖五六年前游咏之盛，犹可想见。而其时筠庄官京师，文舫、星岩侍观察公于吾郡，皆不得相见。读其诗，俯仰今昔，又为之慷慨。明年，余与悔生皆去岩镇。又十年余复来，则园已为文舫所有，益治其倾圯，位置其树石，增以迤廊曲房，高楼修除，山若耸而高，水若浏而深，花木鱼鸟，皆若相得而欣既。乃易其名曰鄂不草堂，志昔游也。于是筠庄宦河东，文舫则与星岩昕夕歌啸其中，燕饮属客，余时时在坐。而是岁十月王晦，生适至信宿草堂乃去。当君兄弟昔日咏觞之时，岂意十五六年之后，来为斯园主人。而余与悔生十年之间，南北奔走，适草堂之成，而复得相遇于此。人生盛衰聚散，大都如此，非偶然也。于是黄君纯矣画草堂图，乃记其后云：园于程氏，当明之某年，草堂于金氏，为嘉庆元年。编竹为篱，方若干步。堂居东偏，西向，前有桂树四。堂之左，曲廊迤以北，水阁在其北，少西南向。其下池，怪石环其池，池中为梁，梁西有梧桐，高三十尺，古藤缭之，尽其末，末下垂，复土为本，相去六尺。楼在池西，方二丈，四达囱，曲池环之，若矩夫蕖盈焉。其岸多老梅，石如人立。曲池之西，又楼之东向道夫蕖上属于方楼。北降为曲房，为斋，为庖湢，以东属于水阁。曲池之南为畦，春种芍药，秋种菊。畦东亭，亭北值水阁，牡丹在亭东。其东红豆树，高四十尺，三岁一实，北直乎堂。文舫名应瑸，内阁中书，不荣其官，退而乐兄弟之乐，君子以为贤。
江氏墓图记
相墓之法，由来远矣。班孟坚曰：形法者，大举九州地域，以立城郭宫室，审其吉凶。譬律有长短而征其声，非有鬼神，其数然也。然气与形相为首尾，有有其气而无其形，亦有有其形而无其气，则精微之独异者焉。以其说不见于六经，传其学者皆技术之士，言不能雅驯，学士罕道之，是以靡所折中，而迂怪荒乱之言纵矣。自宋以前，地理家书著录者七百余卷，今其存者不百一，而元、明以来伪妄之书，徧天下异学之祸，非独儒术然也。传曰：占水之法，以势为难，而形次之，方又次之。势来形止，谓之全气。夫气之行乎地也，无乎不之也。虽然，有散有聚，有发有敛，有和有乖，有淳有驳，是之谓八成。夫气者，呴也。呴必有所积，积必有所起，起必有所分，分必有所会。是故欲其来，来也者，会之征也。来也者，无不往也。有所冓而畜，有所畜而凝。来者畜则往者亦来，是故欲其止。止也者，凝之征也。虽然，惧其气之乖也，故阴阳以冲之，逆顺以俪之，死生以物之。犹惧其驳也，故经之以十二，两之以八，参之以二十四，纬之以四十八，有向有背，有右有左，故曰方。方也者，受其来，动其止也，是之谓三乘。世之谓术者则不然。论势则蔽于五行，而不穷其分变；论形则眩于四势，而不察其顿息；论方则舛于星卦，而不原其条理。纷纭回互，百变万出，而各自以为神。呜呼！杨曾不作，其谁与正之矣。葬者藏也，藏也者，所以安亲之体魄也。以亲之体魄邀其利也者，君子谓之逆。虽然，体魄之安于其地也，吾不得而知也。其祸于其子孙者，其体魄不安焉，吾见之矣。故葬者以祸福为之征，君子不欲言，顾有所弗废也。吾友江君少好学，无所不窥，以其先世之有未葬也，乃精求地理之学，古今之书悉通之。考之以目，验决其是非，若白在黑。为之十余年，乃始卜地以葬其祖及曾祖。其族人绍莲为图其地形而藏于家，欲子孙之世有考也。后十有八年，余来新安，始识君，时时质君以地理。以君之论证之于书。皆可信既。观君之葬。有合于古者三焉。一曰不趋正势。故审气特。二曰不贪贵脉。故乘气亲。三曰不逐水向。故用气纯。信乎哉。其有以宁其亲也。乃记其图曰。乾隆四十三年十一月辛丑。歙江毓英葬其曾祖考朝议大夫霖公府君于所居北村筲箕坞之原，以其曾祖妣徐恭人及其祖考朝议大夫虞在府君祖妣方恭人祔山祖于瑞金，别于鸡冠，降于马，坟于法龙巨门穴左辅水贪狼来脉艮入气甲，葬乘甲，向在申，左加坤封之，崇四尺，圜十六尺，碑于后，向亦申，右加庚，就用水为癸，局具如图。嘉庆三年十二月八日，武进张惠言书
周维城传
嘉庆元年，余游富阳，知县恽侯请余修县志，未及属稿，而恽侯奉调，余去富阳。富阳高傅占，君子人也，为余言周维城事甚具，故为之传，以遗后之修志者。周丰，字维城，其先绍兴人，徙杭州，世为贾。有赀父曰重章，火灾荡其家，流寓富阳。重章富家子，骤贫，抑郁无聊，益跅弛不问生产，遂大困，寻死富阳。丰为儿时，当天寒，父中夜自外归，又无所得食，辄引父足怀中以卧。十余岁，父既卒，学贾。晨有老人过肆，与之语，奇之，立许字以女。女，李氏也。丰事母，起坐行步，尝先得其所欲，饮食必亲视然后进。事虽剧，必时时至母所，视问辄去。去少顷，即又至，母不觉其烦。李氏女又能顺之，母脱有不当意，或端坐不语。丰大惧，皇皇然若无所容，绕䣛盘旋，呼阿母不已，声悲慕如婴儿。视母颜色怡，乃大喜。又久之，然后退。其子孙逮见者，言其寝将寐，必呼阿母。将寤，又如之，殆不自觉也。丰年四十二，时未有子，病几死。过吴山，有相者睨之，良久，引其手指之曰：是文如丹砂，公殆有隐德，当有子。富寿康宁，自今始矣。丰贾致富，有子三人，孙六人，子濂、沅，孙恺、恒，皆补学官弟子。丰年八十四卒，如相者言。丰于乡里能行其德，有长者行。尝有与同贾者归，丰既资之。已而或检其装，有丰肆中物以告丰，丰急令如故藏，诫勿言其来，待之如初。高傅占言曰：富阳人多称丰能施与好义，然丰尝曰：吾愧吴翁、焦翁。吴翁者，徽州人，贾于富阳。每岁尽，夜怀金走里巷，见贫家，嘿置其户中，不使知也。焦翁者，江宁人，挟三百金之富阳贾。时江水暴发，焦急呼渔者，拯一人者与一金。凡数日，得若干人，留肆中，饮食之，俟水息，赀遣之归，三百金立罄。二人者，今以问富阳人，不能知也。丰又尝言：吾生平感妇翁知我。呜呼，市巷中固不乏士哉！
济南知府庄君传
庄君钧，字振和，自号曰敩坡。先世自镇江之金坛徙武进。明宏治中，有𫋷者中进士，官山东参政，其后子孙多显。武进之言世族者，推庄氏以至君十世矣。君少育于外王父刘文恪公于义。乾隆初，刘公奉节巡修畿辅河道，君年十九，随幕府，数为刘公言水利事，刘公甚奇之。当是时，直隶总督高公某方举能任河工者，曰：孰有才如庄某而不早试之吏者乎？即上其名，补霸州洲判。卓异，升东安县知县、磁州知州。以与按察使有亲，例改河南禹州，升直隶汝州。寻升陜西汉中府知府。留河南，改南阳，仍调直隶大名府。丁父艰，服除，授山东济南府，护理济东道按察使印，卒于官。君既以高公举任河工，而以后督方公观承卓异荐。其留河南也，以巡抚阿思哈公奏，而直隶总督周公元理请之，故又调直隶。君既明习水利事，又长于治民，所在大府争欲任君以事。其历州郡，皆有殊绩，而君性谦谨，未尝自言。及君之殁，而其子幼，无以知君之详，独得其卓卓称诵于人人者四事。其一事曰：磁州二漳水合于其西，夏秋之闲，水潦至，决溢四漫，或数百里无陆虚。濒河之吏，岁赋帑筑隄而捍之，溃又增焉以为常。君至州，议曰：水方悍而挠之以隄，是搏之也。请穿河引之，势必杀。总督方公然之，疏于朝、报可。如君所欲穿者。漳患大息。其二事曰、漳之濒有弃地数千顷。故民田也。为水败。独其赋存。吏以敲朴责之。君请总督以闻。尽蠲之民祠君于漳水上。其三事曰、汝州旧有卫。卫有四屯。卫之罢也。并于州。而诸屯距州二三百里远。徭役以为病。君为州。皆贳免。屯之民立石诵焉。其四事曰。君始为大名府。岁大旱。君谒守道。请发粟赈。道曰。太守擅之乎。咎谁执。君曰、府去省千里。文移往返必旬月。饥民旦暮且死。何咎之云乎。知府请任。立檄大名元城。出谷四万石与民既。总督周公奏之。有旨复与赈谷四万石，民无饿者。是秋，岁大稔。张惠言曰：君之子轸与予交，轸言君在东安时，河水暴至，君乘小舟渡，及中流舟覆，仆役皆溺，有跃而呼者曰：此吾贤父母也。遽入水负之出。及其去，大名民号哭而走送者百里不绝。余以为世多言今之民情不如古观，于君岂其然哉。惜乎君之未得尽其所设施，而其事又不得而尽传之也。余尝游大名，大名之人至今能道君之赈民粟也。
封文林郎恽君墓志铭
恽本杨氏，汉平通侯恽其子违难，以父名为氏，是曰贞道，为梁相，后迁于毗陵之黄山而葬焉。子孙世为毗陵人。君之支祖曰巍，明，湖广按察司副使，卒亦葬黄山。君祖曰燮臣，父曰士璜，由君至副使几世，由副使至梁相几世。武进当吴、越之要，屡有兵燹，故其望族不及宋以上。唯恽氏自汉子孙不他徙，能识其祖之居，葬，至于今不婚。杨氏君之所居曰石桥，去黄山十里，自祖考皆不仕，君以经授乡里，教其三子。为人好善而嫉恶，持之甚严，辨取予甚力。不取虚美，不逐世法，独行己志而已。患湿疾，以嘉庆元年月日卒，年六十有三。其明年某月日，葬于其祖考之兆南，在所居之北西三里。君之子敬尝，试礼部不第。君时已病，敬请归省，辄弗许；其意欲以成其子之名，以信其志也。已而以教习官学生得官，当选为知县，固非所欲，请于君，君命就选，其意又欲以所欲为者属之子，以施之民也。敬为吏廉，奉禄不足以丰养，君以疾困，未能之所治，见其政成，而君于是死矣。余与敬交最久，今年春，卜葬吾母，先时请于敬以铭墓之文，敬许之矣，未及为而遭君忧。呜呼！吾母不得敬之铭，而乃使余铭君之葬也，其可感也夫。君讳轮，字印槐，配郑氏考曰：县学生宾石。今举人环，其兄也。内德盛茂，事君疾备至而不衰。子三人：长曰敬江宁，乡试举人，由浙江富阳县知县调江山县，以
覃恩封君文林郎，配孺人貤，赠君之考如君，妣钱如。配郑氏，次敩；次敷，顺天乡试举人。女一，适邹氏。孙二。铭曰：是唯君子之亲，翳此幽德兮曜其后人，千秋万世兮无或湮。
杨君茹征墓志铭
嘉庆三年七月三日，阳湖杨君茹征卒。其子嵎谷之友王曰旦以书讣张惠言于杭州，且曰：以君之好文章，词人学士之交于嵎谷者，无不爱且礼也。而于吾子及庄宇逵、毕训咸三人者，殆无日去诸口。今其不幸而卒，子可无以铭其藏。又曰：君之行在门内，父子昆弟谆至淳笃，而无奇异可喜之事。君之义在取予交接，矜分循节，而无任气矫俗之举。君之风槪在乡里，朋友敬信爱乐，而不得施尺寸之用以见于世，惧遂无述于后，使潜德晦昧，则后进者之耻也。又曰：方君病且革，梦寐或呓言。数日，忽猛省，诵诗曰：有伦有脊，自是神定如平常。及将属纩，嵎谷泣告曰：大人行矣，其择高明光大之路而蹈之。君已不能言，颔之，遂卒。呜呼！观君生死之际，所以自持，及父子之所以相勖者，其生平之所养，岂苟焉而已哉。张惠言曰：古者取士以德行，故士为善于国，不若为善于家。后世一以科举试无用之文词，非是者摈不得仕进。士之有以自见者，岂不鲜哉。而世之论人者，必求其奇行高节绳墨之士，则略弗称道为德者无以劝。而俗以益偷。其不以此欤。如君者。道足以治其行而无其位。学足以淑其德而无其文。惠足以博其施而无其财。若乃矫异绝特之事。以取传道。非君之所存也。然则予之铭之也。其容已乎。君讳汇吉。字茹征。卒年七十一。以某年月日。葬于某原。祖讳某，考讳某，妣某氏，娶于某。生子二人，长即嵎谷，贤有文，为士宗师，以廪膳生贡于学。次曰某，孙若干人，曰某。某近勇补学官弟子。君为人长疏晳有容，音响清越，论议侃侃。晚多病，竟日对客庄坐，犹无倦色。君每以不学为憾。前年春，惠言将之歙，谒君别，君命嵎谷馆之，夜分与嵎谷论易，君在别室听久更来相与谭名理多获，以是知君之未尝不学也。铭曰：气刚以严，又直以介。何德之方，惠于交友。敬以终始，何道之常，有所不取，靡所不予，何施之光，自厥门内。亦暨宗党，御乎州乡，自我罔怍，自彼罔怨，何行之臧？猗乎君欤，而弃于不文，而恧于不文。欤！我铭其幽，以谇君子。后其尚有闻欤！
恭城知县陆君祠版文
广西恭城知县陆君，讳广霖，字用宾。既卒之十七年，其子继辂以书请于张惠言曰：先人之葬也，内阁中书赵君怀玉既铭其墓。然吾子今之有道德能文章者，以继辂之获与游，而不能得一言以传其先人，人且疑先人之有遗行，而吾子弗之许也，敢以为请。邑有吏如吾先人而传之俾有述，抑亦吾子之责。惠言媿？谢非其人不获，则条具其行事可论者以为版文，俾著之庙，将俟表君之墓者刻焉。其辞曰：
君中乾隆三年顺天乡试举人，四年会试进士。是时福建知县缺，大吏以请，
天子重其人，特用新进士选补，而君得连城。进士之有即用知县自君始。君由连城知县历宁化、顺昌、彰化，而顺昌再任，最后为恭城县，署百色同知。君为知县，屡以公事失官，凡三失官，辄复以知县用。尝保举知府，终不得迁，卒以知县为同官牵连罢职焉。君为知县二十余年，所治闽、粤之间，或在海中，林箐溪峪，夷民蛮獠盗贼厕处，不可施以政。地旷以隔，俗懭悍，睚眦语言，挺刃矢相斗，结连党群，千百为辈。吏相顾不敢问，则纵弛羁縻，冀且无事。及其不可隐，则严治以法，痛芟艾之。君以威惠为治，善摘伏钩距，中民之情，偏言单辞，应手立断。奸民巨豪，先知其主名，窟穴所在，张关发机，坏其萌芽，奸不得发，宁化豪刘席玉，其党数百人，号铁尺，为乡里害。君始至行县召之至，及其党皆至，遽执之。众大惊，不知所为，皆首服，论十四人如法。盗邱氏者，居下泉里，聚党自卫，积十余年，吏莫敢捕。君致其族之为诸生者喻之曰：家有巨猾不能擒，罪将及汝。众曰：诺。旬余，盗皆得。而盗贼闻君之威，亦不敢匿名，捕之无不获者。尝遣吏有所执取，吏难之，君曰：不得，吾亲往。至则己自械而待。盖其严如此。然君实以平恕服之，非以武猛为务。连城民有侮其族之贫者，出其主于祠，贫者怒，火其祠，遂相劫杀，吏当之死。君至，致其族人于庭，谕以情，涕泣交下。众皆泣，大感悔。乃出火祠者于狱，而反其主，和如初。台湾多漳、泉两郡人，素不悦，往往持兵斗，因肆劫。君之在彰化，以事他出。泉人乘君之不在也，攻漳人于市，众大骇。君闻，驰归，亲谕之，咸解兵叩头；君予之杖。其自彰化调顺昌也，守道以彰化多鸭寮曩时伺鸭者朱一桂以台湾畔惩之，谓君必禁断乃去。君曰：此民业，可禁耶？审其籍，令邻里保任之。君之宽厚，喜全活人，皆此类。故终君所任，无剧盗兵斗者，旧狱无不决，君所不直退无怨言谤辞。君在闽，尝为巡抚陈文恭公陈十二事，曰：崇贡院、通水利、整桥梁、裕积贮、广邮亭、兴煤厂、端士习、严械斗、禁囤积、废闯神、戒溺女、止烧山。陈公以为善，多见施行。其治县亦皆用此。盖君明习吏事，知大体本末，明足以决之，强足以胜之，而屡起屡踬，终不越县令，又以废退卒，故人多惜焉。君以善治狱闻，其事见于赵君之志甚具，故采其大者而论之。君之卒以乾隆四十五年月日，年七十五。以乾隆五十三年月日，葬于孝仁乡方基村。夫人高氏、庄氏。祔子五人，继辂最小，贤而有文。孙耀遹亦与余善、系曰君之宗、自福始、祖廷炜、父载起、世有绪、以至君、显其德、施于民、胡起之、胡踬之、胡有才、而巳斯、君有子、亦作宰、门未昌、其有待、君之季、维其贤、亦有孙、世作程、泽之羕、于是存、有不信、讯此文、
先府君行实
先府君讳蟾宾、字步青、号云墀、姓张氏。其先自宋初由滁迁常州，常州之张多由滁，谱牒废，世不可纪。其后曰端，当明宏治中，居南门德安里，是为大南门张氏。张氏非大南门不共谱。端孙钦，钦生洲，洲生宏道，万历中举于乡，官开封府通判。生典，典生以鼎，以鼎生铭伛，铭伛生采。采生金第，娶于白，生府君。自典至金第，皆补郡县学生，有文章名，世以教授为事。而铭伛当明之亡，独不为制举业云。府君生九岁而孤，有兄曰思楷，弟曰瑞斗。家贫，日不得再食，奉白孺人教，兄弟相厉。以儒学补府学生，试高等，廪膳，常教授乡里闲。其后游沅州，一岁，得疾归，遂卒，年三十有八。府君既不得志，干世无所表见，又不获永其年，充所学以致不朽，所论著皆未就。其卒时，惠言方四岁，翊遗腹四月而生，凡其言行可纪者弗得闻，闻之于人，所传又弗敢审。而府君之执友汤先生宾辂、郑先生梦杨，笃行君子也。知府君深守道德，不毁誉，故著其言以为府君行实焉。汤先生曰：君好学深思，不事穿凿，善为诗及制举文，操纸笔立就。性沈摰，寡欲少言，尤不喜说人过。与人交，不设城府，久而能敬。郑先生曰：薛心筠、董仲客、汤宾辂，君兄弟总角交也。宾辂抗希古人，好考核故事，不轻出门户。君兄弟与仲容则常集于薛氏，予亦时时在坐，雍容出论议，率常连日夜。君色温而恭，言简而中，余心敬宾辂而酷爱君，谓两人于入道近也。笃于孝友，平生未尝与人迕，人亦未尝迕君，或问之曰：天壤闲何处可使性气？其为人如此。郑先生又言：府君有异表，中夜目光闪闪，或一二尺许。尝自言，秋夜偶玩月，见河汉闲云鳞鳞，士女数十人，云裳霞佩，执诸乐器，飘飘过太虚，肤发纤悉可辨云。汤先生名修业，郑先生名环，皆常州武进人。
先祖妣事略
先祖妣白孺人，年二十二，归我先祖考政𫍯府君，生子三人，女二人。政𫍯府君倜傥好学，通六艺诸子之书，天文术数。剑骑之说。家贫，屡困童子试。父文复，府君命北游，占天津商籍，乡试顺天，俄得疾卒京师，年三十五。是岁雍正十一年也。讣至，孺人恸绝。是时文复府君年七十一，呼曰：天乎！儿与妇偕亡乎？顷之，孺人苏，文复府君曰：我老矣，诸孤幼，新妇死耶？孺人泣谢曰：不敢。明年，文复府君病及革，顾孺人泣曰：吾死矣，诸孤与新妇为命，新妇存一日，诸孤亦存一日也。良久，唏嘘曰：贫甚，无可倚者。吾死，新妇存耶？孺人泣对曰：新妇生死与诸孤俱。文复府君遂卒。是时孺人三子：曰思楷，年十一岁；曰蟾宾，九岁；曰瑞斗，六岁。两女少长，年十二三。岁，孺人率二女纺织以为食，而课三子读书，口授四子毛诗，为之讲解。有疑义，取笔记，俟伯叔父至者就质焉。或谓孺人家至贫，令儿习他业，可以糊口。今使之读，读未成，饿死矣。孺人曰：自吾翁而上，五世为文儒，吾夫继之，至吾子而泽斩，吾不可以见吾翁。卒命之学文。复府君有弟曰衍黄，老矣，教授于家，怜诸孙，恒诲之。尝语孺人曰：而子可教，吾欲严督之，念其枵腹，不忍也。孺人谢曰：翁幸督之，枵腹何病焉。及孺人所以教，言行，出入罔闲，三子皆以文行有声。自文复府君卒后，十数年，日常不得再食，冬衣无袽，夏无帐食，以糠核为粥，唯岁时及家忌日，乃具蔬食以祭。孺人曰：虽不成礼，不敢阙也。戚族中有周恤之者，一泉一粟，皆簿记之，曰：他日不可不报。而政𫍯府君之卒于都也，内阁中书许公宏声为经纪其丧，文复府君之终事，则衍黄办之。孺人尤感焉，曰：吾子孙勿忘此大德。孺人后政𫍯府君二十六年，以乾隆二十四年二月二十日卒，年六十有四。考讳琪，武进学生。母吴太孺人。政𫍯府君讳金第，天津府学生。文复府君讳采，武进县学生。孺人之在室也，吴太孺人病，孺人刲股肉和药以进，病辄愈。及文复府君疾革，孺人复刲股以进焉。及其卒也，子瑞斗亦为之刲股。孺人喜释氏书，晚乃蔬食，曰：此亦安心一法。至于僧尼寺观，母许往来以为家教。孺人子思楷，县学生；蟾宾，府学廪膳生，惠言之父也。女壻曰赵体元、邵规方。孙三人，曰富言、惠言、翊。孙女三人，壻曰董达章、丁某、许某、曾孙五人。孺人卒之五年，子蟾宾亦卒。其明年，思楷及瑞斗奉孺人之柩合葬于加冠桥政𫍯府君之兆。知县黄公瑞鹏表之曰纯孝苦节。嘉庆年月日，孙惠言谨述
先妣事略
先妣姓姜氏，考讳本维，武进县学增广生。其先世居镇江丹阳之滕村，迁武进者四世矣。先妣年十九，归我府君十年，凡生两男两女，殇其二，唯姊观书及惠言在，而府君卒。卒后四月，遗腹生翊。是时先妣年二十九，姊八岁，惠言四岁矣。府君少孤，兄弟三人，资教授以养先祖母。先祖母卒，各异财。世父别赁屋居城中，府君既卒，家无一夕储，世父曰：吾弟不幸以没，两儿未成立，是我责也。然世父亦贫省，啬口食，常以岁时减分钱米，而先妣与姊作女工以给焉。惠言年九岁，世父命就城中与兄学，逾月时乃一归省。一日暮归，无以为夕飧，各不食而寝。迟明，惠言饿不能起，先妣曰：儿不惯饿，惫耶？吾与而姊而弟时时如此也。惠言泣，先妣亦泣。时有从姊乞一钱买糕啖，惠言比日昳，乃贳贷得米为粥而食。惠言依世父居，读书四年，反先妣命授翊书。先妣与姊课针黹，常数线为节，每晨起尽三十线，然后作炊，夜则然一灯。先妣与姊相对坐，惠言兄弟持书倚其侧，针声与读声相和也。漏四下，惠言姊弟各寝，先妣乃就寝。然先妣虽不给于食，惠言等衣履未尝不完，三党亲戚吉凶遣问之礼未尝阙，邻里之穷乏来告者，未尝不佽恤也。先是先祖早卒，先祖妣白太孺人恃纺绩以抚府君兄弟，至于成人，教之以礼法，孝弟甚备，里党称之以为贤。及先妣之艰难困苦，一如白太孺人时，所以教惠言等者，人以为与白太孺人无不合也。先妣逮事白太孺人五年，尝得白太孺人欢于先后，委宛备至。于人无所忤。又善教诲人，与之居者皆悦而化。姊适同邑董氏，其姑钱太君与先妣尤相得，虚其室，假先妣居，先妣由是徙居城中。每岁时过故居，里中诸母争要请致殷勤，唯恐速去。及先妣卒，内外长幼无不失声，及姻亲之臧获，皆为流涕。先妣以乾隆五十九年十月十八日卒，年五十有九。以嘉庆二年正月十二日权葬于小东门桥之祖茔，俟卜地而窆焉。府君姓张氏，讳蟾宾，字步青，常州府学廪膳生，世居城南郊德安里。惠言，乾隆丙午科举人；翊，武进县学生，为叔父后。观书之壻曰董达章，国子监生。呜呼！先妣自府君卒三十年，更困苦惨酷，其可言者止此什伯于此者，不可得而言也。尝忆惠言五岁时，先妣日夜哭泣，数十日，忽蒙被昼卧，惠言戏床下，以为母倦哭而寝也。须臾，族母至，乃知引带自经，幸而得苏，而先妣疾，惠言在京师闻状驰归，已不及五十一日。呜呼，天降罚于惠言，独使之无父无母也耶，而于先妣何其酷也。
茗柯文二编卷下终

[book_title]茗柯文三编
蕉花赋
并序。
阮司农座主小嫏嬛仙馆有蕉花一枝，命惠言赋之。维江南之名卉，有蕙圃之巴苴。裁缥玉以为叶，舒青霞以为荂。扬翘葳蕤，树萼浛淡夫容。发波到，植菡萏。擢孤荣以四照，苞深房之密掩。馨回绿以风转，芳滋红而露湛。于时朱炎曜夏，素晷移秋。芳草欲歇，繁英既收。心百重而独展，葩千番而递抽。既荣朝而萎暮，若昔逝而今遒。谅荣萎其迭运，何今昔之相侔。奉君子之昐睐，效弱植于轩墀。岂华艳之敢饰，幸芳臭之在滋。感兰蕙之早晏，念蘅杜之相违。恐秋风之易落，惄芳洲之未归。驰清晖而结思，恒百卷以为期。乱曰：赤岩山前路以远，扶荔宫中日以晚。愿持兮素心，报众芳兮九畹。
馆试灵台偃伯赋
以功成奏凯，民悦无疆为韵。
仪昔三五，仁洽道丰。曷闻无诛而治达，不杀而化隆。是以师贞大人，雅美车攻，邦典九伐，军资五戎。皇奋厥武，帝谓是通。电击霆震，龙翔鸟　索之招摇之下，行乎太乙之中，三曾而名大武。七德而奏肤公。乃反齐斧，挂敦弓。倡恺乐以偃武，登灵台而课功。瞻彼灵台之为制也，丙己奠位，房心曜精。前明堂之赫赩，带璧水之汀溁。眇杰搆而耸出，象渐台与蓬瀛。保章是书云物，冯相以测机衡。察五是之来备，考三阶之泰平。于时释奠仪具，献馘礼成，回戎辂，萃轻苹。仿遑乎灵囿，而升乎高台之峣。峥进蓐收使受钺，属勾陈而洗兵。维彼师节，曰伯是名。义在止戈，礼先偃旌。惟夫伯也者，𫄸縿上升，华芝下覆。绛素殊表，缁青各副。弧旌枉矢，朱鸟白兽，八方维中。六甲句戊，九七四六，前左后右。指挥则波腾，摆亚则飙骤。回皇则天旋，掣曳则山仆。司幄机而为目，运奇正而相首。声金鼓之和响，闻笳管之清奏。当夫鹅鹳朝弦，貔貅夜铠。陈压崩云，锋惊立海。象弭鱼须，蹂矛鋈𬭚。百金之士鸿丽，十快之雄鹄待司常，分旗卒闲。斯在。北风吹而猎猎，流波萦而浼浼。军威奋，士气倍摧。蒙茸刊嵬，㠑翕张而万骑矞皇轸转而三军错璀。一麾翩如，再接厉。乃故能蹴秦望于埃墟，扫楚氛以木櫑。使卷舌反踵，岐头植䰂，莫不崩角稽首，掑颐树颏。望茶火而愓息，与虫沙而腐鮾。受降则积甲齐山，振旋则执同听凯。故其偃之也，解飞旓，脱维𬘓。褫垂斿之旖旋，袪绸杠之轮囷。收龙章之焕霍，卷虎画之　斒将。遂剖提鼓，碎金𬭚，埋畅毂，破文茵。倒干戈而却载，耜骐馵，干闲畛。朝无冠鹖之将，野无服剑之民。岂徒铜虎销其符玺，身璋毁其龃龂。于是八荒来庭，九有有截，西倾顺轨，东鳀案辙。三光宣精，十𪸩时节。罚质芒寒，欃枪燿灭。北落之陈虚悬，南军之门空设。考灵燿之休征，乐符瑞之章彻。听铙吹而朋怡，仰天衢而曹悦。尔乃司马执法，太史陈符，观天人之协应，览万国之有无。佥以为皇上仁育义正，恩洋泽濡，有不率化，天戈是诛。所以追来孝于陟降，播柔武于寰区。鲸鲵既翦，封狐既除。自我天覆，弗震弗渝。文威赫其庙算，承烈𬣙其显谟。盖鞬櫜命于姬氏，干羽陈于有虞。虽自古而为昭，殆方今而未俞也。遂作颂曰：于赫圣武，威谋孰亢。我奋我师，我伯央央。于昭圣文，惠风溥翔。我还我师，我伯洋洋。皇在灵台，苞符孔彰。我伯既偃，与民共庆。乃流璧雍，遂开明堂。于千万年，惠我无疆。
馆试蜡宾说礼赋
以出游于观之上，言偃在侧为韵。
有讲艺公子问于翰林主人曰：盖闻德者道之失，礼者德之逸。治化之与气运，若渐于淖而汨焉，动以远则腾而轶矣。何以稽诸？污尊而抔饮者，不以燔炙为𫗣也；营窟而橧巢者，不以栋宇为谧也。帝绪王统，或继或述。天青地素，一文一质。人藏其心，神𮤲其吉。是以素王临两观而兴叹，悼小康之莫必。意彼六君子者，盖将终古而不出矣夫。主人曰：吁！岂有是哉。若客所言，则是唐妫道不卓，而姬姒治不休也。泰山之封，何仪七十有二而未遒哉。往者周纲既解，王泽即幽。簴弛其系，絻棼其斿。十二力政，溃溃浮浮。孔子虽制作，仓黑不代。求兴于鲁，麟，以次春秋，监彼二代，亦曰从周。故乃原百一之泽，明张弛之由，寤象魏之明备，志礼教之优游，俟后圣有作，而道罔不侔也。盍亦览方今之治与三代俦乎？我大清之有天下也，功迈往纪，德隆古初，四圣重光，以咻以嘘。民不识帝力，厥有政有居，作而相胥，息而相于。其觉呿呿，其卧蘧蘧，一百六十年有余矣。是以礼乐既备，而民用燕誉也。我皇受之，振天纮，斡地干，握乾符，衍坤算。有孚在上，中正以观。赫风雷之眒属，烂日月之清晏。然后搜薪槱于旱麓，载群雅于云罕。悬旌设韶，执简奉翰。皋弃之徒，思日赞赞。伦魁能冠，相与列乎殿陛者，若日𪸩而云缦也。陬澨之域，饮食衎衎，领引目盰，相与属乎轮毂者，若掌示而指按也。夫其顾𬤊明命，昭假不迟。天地为本，事则举之。乂旸肃雨，仁敷义施，孰柄孰端？阴阳四时，考朝究夕，为毕为箕，日月从星，事公不私。恩开威合，生杀互倚。鬼神五行，是复是司。颁宪饬典，陶轩育羲。礼义为器，情田以治。驯枭革獍，缨羁络縻。比于四灵，胎天可窥。于是仲冬，日至中孚，信养万物。权舆于下，赤萌于上。大报本以反始，恭圜丘之烟炀。爰严父以跻配，答五精之嘉贶。尔乃孤竹谐奏，云和高张。器用陶匏，齐列秬鬯。六变既毕，百灵时向。神明肸蚃，阊阖詄荡。嘉无𭣧于对越，骏奔走乎显相。维皇情之庭绍，瞻陟降而载怆。夫圣人之德，何以加于孝乎？孝者，礼之门也，治之源也。是以六合祇德，九宇庸恩。外坼八埏，旁畅无垠。鸷虫回面而内向，鳺舌革响而栖樊。楚氛既靖，秦弧载鞬，舞虞干之奕奕，陁崇墉之言言。足使枳头交踵之国，结胸儋耳之蕃，户皆封而不闭，壤可游而罔愆。然而圣主犹孜孜勿宁，笃近举远，屏符瑞之彪炳，却雅颂之赫煊。成周之櫜既建，灵台之伯斯偃。兴舞七德，议礼三本，酌中尊于四衢，刈众芳于九畹。功不见其所事，俗不知其所返，物生其共，人贡其悃。斯古之所谓大顺，道积焉而不苑者已。故曰：圣有前后，道无咎悔，苟符节之能合，实今古而相待。尼父删述六经，载采。汉初萌芽，唐犹傀儡。宋学刓其圭璧，明制遗其鼎鼐。更降迭替，越二千有二十载。而后大道之行于此乎在也。岂非百世可知，而圣言非绐。欤客既饫于至道。饱乎帝则。炯乎若觉，揽乎若得。作而曰：美哉德也。虽谟典所敕，河洛所式。方斯恧而昔，尝恨不逮夫帝世。闻斯论也，其置身大庭之侧矣，请终身诵之。剖礼说者惑也。
馆试匠成翘秀赋
以入学庠序，以修彝伦为韵。
于皇时圣厥中允执重光乃宣，神武载戢。纮天纲以遐覆，繘井收而用汲。兴三雍之上仪，开二酉之秘笈。虽葑菲而必采，孰椒兰之弗缉。执经则圜桥俱观，𥸤俊则四门并入。维　作人之雅化，木因材以登擢。乐有仪于菁莪，谢无成于郁朴。度千章于杗桷，熟百获于稰穛。稽葛洪之遗论，核淮南以研搉。譬翘秀之殊材，待匠成于采斲。钧鸿规于大造，施尺度于末学。若夫徒洲竹箭之薮，荆衡卉木之场。卑枝云构，靡干风攘。猗傩接畛，淖汋连冈。必劲质之能植，斯翘然而独扬。百围殊于樗散，七年识于豫章。江汉则为杞为梓，终南则有纪有堂。信高标而自赏，羌拔类以为良。拟官材于造士，最群伦于胶庠。至于春𦴇相期，秋实堪伫。英三擢而为芝，穟下垂而象黍。幽兰时菊之标，玉的金茎之侣。繄无言之孤秀，洵不昵于野处。扬纷葩于纫佩，美嘉荐于筐筥。流左右于荇菜，郁条鬯于秠秬。似英华之初发，始誉髦于术序。于是选公输，命王尔。量修轮，度丈咫。搜根柢而呈嫭，约钩衡以效伎。运精心以司契，顺众材而程美。规圆象天，准平法水。标直从绳，分弧缀矢。理正云披，文奇波诡。庀工而任则栋梁，成器而珍维簠簋。胡取裁而必当，谅匠心之有以。至其养芒角，培萌勾。雨深叶茂，风暖花柔。滋九畹而将刈，服三时而待秋。被厚泽之既渥，诵厥壤之可游。掇远芳于丛薄，揽孤馨于道周。故使薜芷不𮤲于湘沅，苹藻见取于公侯。实受成于亭毒，岂资媒于蹇修。是知维木有翘，皇则匠之；维草有秀，皇则成之。苟甘白之可受，自追琢之必施。问弥纶于上缯，胡帝则之能窥。千林擢枝以争拔，百卉抽颖以效时。松无心而干日，葵有意而倾曦。冀雨露之必及，缅矩矱以为期。又孰知匠氏何以用其斧削，郁人何以齐其尊彝。然而圣风有自，至教易循。五品先于孝弟，六行终于睦姻。因物付物，以人治人。犹众木殊材，而规矩同其曲直。百卉殊气，而芳臭和其甘辛。斯灵均可得而佩，匠石可得而抡。则夫圣天子使天下沷濯摩厉，怀材贡珍，不识不知，而臻大化之淳者，岂非学校之化，陶冶于人伦也哉。
馆试天以为正周以为春赋
以麋角解兰根出，泉水动为韵。
天道神运，圣人奉时，维三微之渐著，乃三统之初基。虽迭取于纽引，实孕始于荄滋。考日景于南陆，候缇灰于北维。阴初藏于屈蠖，阳未触于童麋。是为天正之首，而周月以之。原夫二曜重丽，五星高晫。黄赤殊其缠表，东西互而超趠。粤有星纪，是为天朔。牵牛之初，其道有倬。起经维而肇纬度，引觜𧥅而络辰角。辰晨则斗振于天，纪岁则复生于剥。星回杓而再建，日周次而方罢。拟规壁之有合，譬连环之不解。端天心于专直，齐乾则之阖捭。阳周神而无倚，物权舆而弗𮪢。斯牝马之所以行于地中，而潜龙之所以信于溟澥也。是以握先述气，中孚为端。甲子初正，九六相抟。滋黄宫以信养，感赤象之生难。侯乍分于土炭，气先入乎芸兰。七十三分而坎效，六日七分而震完。盖天所以为宙合之橐，而正夫七始之回环。周人取焉，改月纪元。标微阳于岁首，建春序于天根，合贞元于易象。脱罔直于元门。冰终时而有始，日萌草而犹屯。既孳生而子应，固蠢动而春原。帝非愆于出震，时适会于终坤。尔乃表月次王统正号吉。定朔侯于夜半，协阳光于日出。天子居青阳而听政，太师抱黄钟以调律。六官先至日而和典，五史编首时而载笔。盖用九以倡八六，体一以周四七。故正时不以归岁之余，而陈风特以称日之一。且夫正朔三改，文质再旋，顺三才以为序，实百王所同。然轩辕以尚赤为统，虞妫以建子为年。夏规殷革，商纪周迁，并改时以命月，明稽古以同天。故知春气虽成于青陆，春阳先动于黄泉。此尚书有伏胜之说，春秋有陈宠之传。然而正岁记于周官，汁月闻之虞史，虽成正于天统，实不易于人纪。美夏数之得天，验盛德之在水。候五日之结蚓，伫三朝之瑞雉，所以顺造物之生长，一百姓之听视，盖尼父所以禅周正，考三王而合揆者也。我皇上熙绩钦尧，道经演孔，正乾坤之叙，执天人之总。授时则卦取大来，推策则爻先反动。八能之气既调，三素之云常滃。虽复寒温测于孟京，占步推于焦董，不啻指春工于条末，窥天象于筦空，何足以识三十六宫之往来，百七万里之帡𢄐也哉。
馆试大恺乐赋
以饮至云毕，告捷在兹为韵。
皇帝嗣位之六年，文德既盈，武节斯稔。掁兵释旅，作大恺之乐，以功荐于太寝，礼也。八荒四埏，万类千品。枉绳邪，匡道履度。禀回回焉，淰淰焉。聆奏者神绎，抚节者志懔。若谐箾韶之成，化可游而和可饮也。粤我大清之有天下，照之以日月，容之以天地，恢之以久大，成之以简易。芸生之属，灵蠢咸遂。譬繁林之翳，而鸾鸮并栖，膏土之沃，而薰莸共植。遂乃有苗弗率，防风后至。义千斧钺之诛，罪甚市朝之肆。圣王闵焉，乃诏太尉，进司勋，厉劲卒，勒雄军，静若山岳，动成风云，简不率教者而诛之，若薙氏之艾耘。然犹解亳津之𦊙，戒昆冈之焚。兵以抚戢为治，令以宽大为文，优柔夷愉，使其回面而内向。是以历五载之久，而曾不急摧枯朽以斧斤盖。崇墉有临冲之肆，虞阶有干羽之勤，曾未足以云也。是故豚鱼孚，骇豕谧，墉隼歼，穴禽出。秦垒刊，楚氛失。天戈回，武功毕。振军容以入国，执世俘而数实。歌舵杜以劳勚，赋出车以勤恤。念七德之武志，本十全之善述。怀天保与采薇，始忧勤而终逸。将偃伯于灵台，必告成于太室。命太师以执同，听军声而为律。于是岐伯后夔制氏之伦，佥尔而进曰：昔者黄帝扬德建武，军乐造焉。越周武王得意示喜，恺歌告焉。镈师以晋鼓节奏，视了以编钟合操。司马秉钺而先献，乐师播诗而倡导。汉歌有短箫之曲，晋制沿鼓吹之号。艾张雅丽而不典，巴渝粗奋而近虣。惟我皇上缉熙重光，道洽义浃，怀绳者被其濡煦，背矩者慑其震叠。故礼教以为纲阹，兵刑以为调燮，所以化其不臧而弭其不协，非以嘉战功而多克捷也。宜开征角之宫，启英茎之笈，诗天保之单厚，进人舞之蹀踕，颂皇武之耆定，昭圣文于奕叶。遂拜手稽首而进乐章曰：于铄皇武，载民之采。九州攸同，外薄四海。昔我出师，枭獍是醢。今我振旅，顽犷是改。彼顽者枭，歌舞斯在。岂惟战士，实乐以恺。惟皇之功，以永千载。于昭圣文，奉天之时。五载不遑，恩潭泽滋。昔我出师，谓民颠危。今我振旅，由庚有夷。彼危而夷，孰扶孰持。下谋之风，不其在兹。惟皇之成，以永无期。
馆试龙见而雩赋
以为民祈祀大雩帝，用盛乐为韵。
于惟圣王，征用验事。八风告期，五是来备。曰旸旸敷，曰雨雨施。虽休和之时效，犹艰闵之余毖。匪民曷勤，匪穑曷为？稽春秋之盛典，观昊穹之昭示。粤以孟夏丙辰，举常雩之祀于郊社，礼也。于时恢台肇侯，景风协辰，赤德方曜，苍精谢竣。天田辉辉而照耤，牵牛煜煜而临畛。维龙火之初见，告农期于万民。乾爻纯而天飞，震气究而渊申。实风雨之所奉，识膏泽之将新。尔乃太史侯于天部，宗伯诏于王闱。命稻人以供敛，诏视祲而观𪸩。童冠衅浴而兴舞，肆师表器而扬微音。官莅县而毕具，蒙宰誓戒而莫违。令先庚而先甲，义有报而有祈。各展采以错事，用昭虔而受禨。
天子乃以阳鼌备大驾，扬琼繠，鸣和鸾，轼玉几，以即于斋宫。淳濯食玉，储精垂祉。驾斗车之威丽，建招摇之飒𫄥。左灵星而右辰角，骖农丈而服夭耜。超房驷而逾迈，排阊阖而直指。俨对越于苍缯，表敬恭于禋祀。圜灵肸蚃五位，暗蔼邸陈四圭，乐变六会。金版告蠲，玉鬯芬馤。皋摇，太一猋烛，华盖。丰隆躨跜以属衡，屏翳俨翼以承旆。廓荡荡而合莫，信巍巍而两大。且夫圣皇之动民也，抚时为柄，与神合符。先东作而省岁，后西成而虑无。张昏中而黍种，农晨正而土渝。伊询箕与课毕，若望杏而瞻蒲。故其事天也，南郊用北陆而为侯，明堂验辰角而非诬。始耕既重启蛰之禘，而祈祀复尊龙见之雩。是以农舞于畴，时报之岁。辰二十八而不愆，雨三十六而可计。验三阶之泰平，察五纬之高丽。占太阴而常稔，测元枵而虚系。韪锡福于我后，实奉若于古帝。遂乃欃枪靖氛，旬始埽雺。白虎敦圉而成罚，鹑鸟戢翼而弗纵。我泽无私，民乐与共。铸剑戟而为耜，翦榛荆而播种。占壤则十二次而无隔墺𫭟，通蜡则七千里而均谐豳颂。斯圣人所以奉三辰，大一统，泯声臭于合载，兼复帱以为用者也。遂作颂曰：惟圣若天，惟天佑圣。悬星表时，实槱效敬。维雨之膏，维祀之庆。人若其畴，物正其性。时乘六龙，曰德之盛。
皇来祀雩，有殷其乐。黄钟大吕升霄降邈，皇既雩止。有渰其渥，祁祁斯甘。穰我稰穱。屡维丰年，皇武攸晫。
散馆大礼与天地同节赋
以四海之内，合敬同爱为韵。
懿惟圣王，立功立事。既耆定于武，德，爰醇鬯于文治。表烈承而谟显，体乾大而坤至。
绍宗伯以典礼，敷时夏而攸肆。昭物则于上下，法易简于天地。成位则才乃参三，居体则支宜畅四。原夫天地之精，是曰真宰。经星辰而运日月，奠维躔而橐山海。行以错而不棼，气以殊而不改。阴阳以消息而不穷，刚柔以成形而不倍。政莫诡乎玑衡，步难穷于竖亥。自非有节于一元，曷以为昭于亿载。惟夫礼也者，因人情而作制，统物度以为规。一视听于耳目，固腱会于肤肌。既绳准于一世，乃品节夫二仪。识财成于后，以兼天地而官之。故其尊卑殊施，高下作对，譬气形之升降，均事功于覆载。威仪兴俯，冕弁藻缋，比文理之质象，垂贲饰于草昧。吉凶相权，生杀互代，似严温之迭乘，道并行而不悖。纪纲周详，品庶咸乂。拟圜方之范围，笼万汇于形内。至其内心外心，体物周匝，天端地倪，为䜣为合，从隆从污，时物相杂，天盈地虚，一辟一阖，顺摭经等，规重矩沓，天施地生，昭晰并纳，升中降禅，春欷秋欱，天蟠地际，煦妪相答。盖！嘉会者，天地所以赋性；行异者，人君所以兴盛。必制节而不过，乃保合而各正。乐以顺礼而教和，礼以防乐而居敬。既反此而为刑，亦布兹而为政。是以八荒一志，万国齐风，并倾心于帝则，咸归极于大中。彼观型于象魏，若履度于厚穹。贞之日用饮食以为质，钧之道德风俗而皆同。又何怪奔𮪢无惊于罜鹿，潜游不化于沙虫。则惟我皇上察地监仪，则天与配，本身度之昭彰，范群伦之暗暧。中和并致，位育咸在，耕凿何知，道宝不爱。虽复搜逸礼于河间，缀遗经于小戴，岂足以文盛治之　斒，喻情田之沽漑也哉！
原治
古之治天下者，上不急乎其下，而下无所拂乎其上，政不令而成，狱不省而措，其逸也如此，其政之施于民者，不过岁时读法而已，是亦今有司之所奉行者也。其刑罚之条止于三千五百，而以待狱讼常有余。岂今之有司常愚，而古之有司常智欤？其民与上相接者，饮酒习射、吹笙击鼓以为乐，而知仁圣义中和之德，孝友睦姻。任恤之行，礼乐射御书数之事，皆后之学士大夫所习焉而难成，成焉而可贵者，乡党州闾之子弟常出于其闲，其化之淳而俗之懋也又如此。盖，先王之制礼也，原情而为之节，因事而为之防，民之生固有喜怒哀乐之情，即有饮食男女声色安逸之欲，而亦有恻隐羞恶、辞让是非之心，故为之婚姻、冠笄、丧服、祭祀、宾乡相见之礼，因以制上下之分，亲疏之等，贵贱长幼之序，进退揖让升降之数，使之情有以自达，欲有以自遂，而仁义礼智之心油然以生，而邪气不得接焉。民自日用饮食，知能所及，思虑所造，皆有以范之，而不知其所以然，故其入之也深，而服之也易。夫蛮粤之人，生而侏离，闻中国之音则骇而视，被发文身之俗，资章甫而无所售。彼其习于鄙陋者犹如此，而况习于礼教者。其有奇邪放恣之民生其间，有不怪且骇，屏之而无所容者乎？故先王所以能一道德，同风俗，至于数十百年而不迁者，非其民独厚，其理自然也。是故先王之制礼也甚繁，而其行之也甚易；其操之也甚简，而施之也甚博。政也者，正此者也；刑也者，型此者也；乐也者，乐此者也。是故君者，制礼以为天下法，因身率而先之者也；百官有司者，奉礼以章其教而布之民者也。度礼之所宜，而申之以民所常习，故政不烦也；权礼之所禁，而轻重之以绳不合者，故刑不扰也。民习于礼，故知有是非，有是非，然后有羞恶，是故赏罚可得而用也。民习于礼，故知有父子、君臣、长幼、上下。知父子、君臣、长幼、上下，然后有孝弟忠信，是故军旋田役之事可得而使也。民习于礼，故有孝友、睦姻、任恤，有孝友、睦姻、任恤，然后有智仁、圣义、中和，是故其人材成者可得而用也。故曰：礼止乱之所由生，犹防止水之所自来也。坏国破家亡人，必先去其礼。礼不去而风俗隳，国家败者，未之有也。后之君子则不然，不治其情而罪其欲也，不制其心而恶其事也，令之以政而不知其所由然也，施之以禁而不知其所以失也，民行而无所循习，动而无所法守，不胜其欲，而各以知求之。知上之有以禁我也，则各以诈相遁。有司见其然，于是多为刑辟以束缚之。条律之烦至不可胜数，以治其不幸而不能逃者。其幸而能逃，不抵于法，则又莫之问也。虽其不能逃而抵于法，吏当之死而不敢怨，而其所以然者，岂非其人之大不幸欤？此三代以下所以小治不数见，而大乱不止者也。
杨云珊览𪸩阁诗序
余年十八九时，始求友，最先得云珊。时余姊之壻董超然与云珊锐意为诗，三人者居相迩，朝夕相过。过即论诗，余心好两人诗，未暇学也。其后三四年，各以衣食奔走南北，率数年乃一得见。见辄出新诗各盈卷。而余学诗，久之无所得，遂绝意不复为，每见超然。云珊读其诗，恧然以媿。超然之诗，始学杜甫，务为巉刻沈壮，晚乃归于宋人，以浏亮凑泊为工。云珊则一宗仰李白，益以恢张雄奇，踸踔天地，挥霍日月，以寓其不可一世之槪。尝游大梁，与客登吹台，酒酣，集王勃滕王阁序字为七言律四章，振笔书𥿄，云涌飙发。坐客瞠视，谓高适、杜甫，后一千五十余年无是会也。然超然云珊抱其奇游天下，天下交口称其诗，而两人穷愈甚。超然暗呜叱咤，悲愤雄厉之气，时见于诗。而云珊益豪迈尚奇，磊落不可遏抑。乾隆乙卯，余依恽子居富春，云珊适至，留数日将别，子居饯之观山之颠，把酒瞰江，风雨骤至，山水汨没，鱼龙叫啸。云珊慷慨长歌，意气甚盛。然余微观其诗酒闲往时少年跌宕之槪。殆有不同。人生忧患。卒卒年岁。一去不可复得。回忆身世又足慨也。嗣后不相见者又四年。今年云珊以书来。言束鹿令李君钞其诗三卷。刻以行世。属余为之序。往时尝戏谓超然云珊仆不作诗。诸君诗集成。要当仆序之。今云珊索余言，其可已耶？然余不工诗，岂足以论云珊之诗？云珊方治经，为汉儒之学，所著书益多，诗又岂足以尽云珊？独吾三人二十年来游好之迹，云留风逝，不可把玩。读云珊诗，怦怦有动于中。书之以讯超然，于江南新诗近如何也。
庄达甫摄山采药图序
始余见达甫图，其貌，取杜甫诗题之曰看剑引杯。时达甫方壮年，锐意天下事，议论慷慨，豪气见于眉目。闲迄今十八九年，屡困场屋，益衰且病。以孝廉方正举，有司欲以应召用，固辞不赴，遂不复应进士举，而更为图曰摄山采药。或以告余曰。达甫殆无意于世也夫。余闻而疑之。古之君子。汲汲忧乐于天下者。诚以道存也。道苟存。不以遇不遇异其志。又不当以吾身之衰。而有自安之心。达甫年未五十。道之行不行未可知。纵不得于今。亦当有以见于后。而区区摄生之谋哉。与向所闻于达甫者颇大异。然余窃尝论国家之用人也。如臾柎扁鹊之蓄百药焉。取之必择其地。聚之必当其时。储之必备其物。一旦有用。出之笼
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 10:29:27-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>