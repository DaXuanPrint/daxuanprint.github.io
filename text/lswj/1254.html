<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="提要,卷一,卷二,卷三,卷四,卷五,卷六,卷七,卷八,卷九,卷十,卷十一,卷十二,卷十三,卷十四,卷十五,卷十六,卷十七,卷十八,卷十九,卷二十,卷二十一,卷二十二,卷二十三,卷二十四,遵岩集全文在线阅读,遵岩集全文在线下载,大玄古籍书库">
<meta name="description" content="诗文别集。二十四卷。明王慎中撰。明隆庆五年(1571年)刊刻。《遵岩集》二十四卷，按文体分卷编次，诗七卷，文十七卷。计：五言古诗一卷，七言古诗一卷，五言律诗二卷，五言排律(附五言绝句十首)一卷，七言律诗一卷，七言绝句、古乐府(附词)一卷;记一卷，序三卷，志铭三卷，墓表一卷，传一卷，行状一卷，祭文二卷，杂著一卷，书四卷。王慎中早期的诗歌辞藻浮艳，罢职以后其诗又杂入道学家讲学之语，颓然自放，成就不高。但也有少数诗篇写得清新流畅。他的五言诗似乎比其他体裁的诗歌要好一些，朱彝尊在《明诗综》中称赞他的五言诗文理精密">
<title>遵岩集_王慎中_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">遵岩集</span> <br/>
          作者： <span class="inputVal" id="bkauthor">王慎中</span> <br/>
          朝代： <span class="inputVal" id="bkdate">明代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">类书文集,诗文集,完结</span> <br/>
          字数： <span class="inputVal" id="bknum">[book_length]348918</span> <br/>
          说明： <span class="inputVal" id="bkdec">诗文别集。二十四卷。明王慎中撰。明隆庆五年(1571年)刊刻。《遵岩集》二十四卷，按文体分卷编次，诗七卷，文十七卷。计：五言古诗一卷，七言古诗一卷，五言律诗二卷，五言排律(附五言绝句十首)一卷，七言律诗一卷，七言绝句、古乐府(附词)一卷;记一卷，序三卷，志铭三卷，墓表一卷，传一卷，行状一卷，祭文二卷，杂著一卷，书四卷。王慎中早期的诗歌辞藻浮艳，罢职以后其诗又杂入道学家讲学之语，颓然自放，成就不高。但也有少数诗篇写得清新流畅。他的五言诗似乎比其他体裁的诗歌要好一些，朱彝尊在《明诗综》中称赞他的五言诗文理精密，嗣响颜谢。其诗受六朝的影响较深，有邃穆简远的特点。王慎中的文学成就主要表现在散文方面。他的早期散文创作，受七子的影响，摹拟秦汉古文，后来仔细阅读了一些唐宋著名散文家的文集，转而肯定唐宋古文的历史地位和文学价值，并焚毁旧作，重新创作遂成为明中叶文坛上颇有影响的一位散文家。王慎中的散文演迤详瞻，卓然成家，重视构思立意，意定而后辞立就。结构严谨，铺叙详明，语言华美而又意味深长是王慎中散文的明显特色。《送程龙峰郡博致仕序》、《海上平寇记》等都是他的代表作品，文章宛曲流畅，气势雄奇，句法富于变化，描绘生动，说理透彻，很能表现出他的散文特色。《遵岩集》有明隆庆五年(1571年)刻本，系慎中子同康和其婿庄国祯整理而成，较为精整。《四库全书》所著录的即是此本。另有清康熙五十年(1711年)刻《遵岩先生文集》四十二卷本，清李光墺、李光型所编，闽中同人书社藏板。</span> <br/>
          封面： <span class="inputVal" id="bkimg">Z_19443.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]遵岩集
[book_author]王慎中
[book_date]明代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]类书文集,诗文集,完结
[book_length]348918
[book_dec]诗文别集。二十四卷。明王慎中撰。明隆庆五年(1571年)刊刻。《遵岩集》二十四卷，按文体分卷编次，诗七卷，文十七卷。计：五言古诗一卷，七言古诗一卷，五言律诗二卷，五言排律(附五言绝句十首)一卷，七言律诗一卷，七言绝句、古乐府(附词)一卷;记一卷，序三卷，志铭三卷，墓表一卷，传一卷，行状一卷，祭文二卷，杂著一卷，书四卷。王慎中早期的诗歌辞藻浮艳，罢职以后其诗又杂入道学家讲学之语，颓然自放，成就不高。但也有少数诗篇写得清新流畅。他的五言诗似乎比其他体裁的诗歌要好一些，朱彝尊在《明诗综》中称赞他的五言诗文理精密，嗣响颜谢。其诗受六朝的影响较深，有邃穆简远的特点。王慎中的文学成就主要表现在散文方面。他的早期散文创作，受七子的影响，摹拟秦汉古文，后来仔细阅读了一些唐宋著名散文家的文集，转而肯定唐宋古文的历史地位和文学价值，并焚毁旧作，重新创作遂成为明中叶文坛上颇有影响的一位散文家。王慎中的散文演迤详瞻，卓然成家，重视构思立意，意定而后辞立就。结构严谨，铺叙详明，语言华美而又意味深长是王慎中散文的明显特色。《送程龙峰郡博致仕序》、《海上平寇记》等都是他的代表作品，文章宛曲流畅，气势雄奇，句法富于变化，描绘生动，说理透彻，很能表现出他的散文特色。《遵岩集》有明隆庆五年(1571年)刻本，系慎中子同康和其婿庄国祯整理而成，较为精整。《四库全书》所著录的即是此本。另有清康熙五十年(1711年)刻《遵岩先生文集》四十二卷本，清李光墺、李光型所编，闽中同人书社藏板。
[book_img]Z_19443.jpg


[book_title]提要
钦定四库全书　　　　　集部六
遵岩集　　　　　　　　别集类五【明】
提要
【臣】等谨案遵岩集二十四卷明王慎中撰慎中字道思晋江人嘉靖丙戌进士官至河南布政司参政事迹具明史文苑传正嘉之际北地信阳声华藉甚教天下无读唐以後书然七子之学得於诗者较深得於文者颇浅故其诗能自成家而古文则钩章棘句剽袭秦漠之面目遂成伪体史称慎中为文初亦高谈秦汉谓东京以下无可取已而悟欧曾作文之法乃尽焚旧作一意师仿尤得力於曾巩唐顺之初不服其说久乃变而从之壮年废业益肆力於文演迤详赡卓然成家与顺之齐名天下称之曰王唐李攀龙王世贞力排之卒不能掩也其诗则初为藻艶之格归田以後又杂入讲学之语颓然自放亦与顺之相似朱彛尊明诗综乃谓其五言文理精密嗣响顔谢而论者辄言文胜於诗未为知音今考集中五言如游西山普光寺睡起登金山游大明湖诸篇固皆邃穆简远七言如每夜猿声如舍里四时山色在城中万井遥分初日下羣山微见远烟中琴声初歇月挂树莲唱微闻风满川亦颇有风调然综其全集之诗与文相较则浅深高下自不能掩文胜之论殆不尽诬彛尊之论不揣本而齐其末矣慎中集旧有玩芳堂摘稿遵岩家居诸刻率杂以少作是本乃隆庆辛未慎中子同康及壻庄国祯稍为芟削重锓较为精整云乾隆四十六年十月恭校上
总纂官【臣】纪昀【臣】陆锡熊【臣】孙士毅
总校官【臣】陆费墀

[book_title]卷一
钦定四库全书
遵岩集卷一
明　王慎中　撰
五言古诗
郊工　颂成也
上亲定南北郊之祀乃於国阳建南郊皇皇乎一代之盛观王者之大制也作颂成二首
於辟翼承序祗德鉴昊苍观文厘元命造哲焕令章诤臣秉周礼纳议光文昌经始揆皇览测臬即灵壤巍基摩地轴层构罗天纲营陔三奇积疏陛四维张象形以剏?效运故乘阳躨跜白虎守蚴蟉青龙翔宅岳既崒崒侦河亦汤汤县圃激神岳蓬壷峙中央啓度非近算祖烈今有光道存羲轩始典迪夷龙襄维新弘有谧作固亘无疆康哉宜有咏圣谟始我皇
运开信景铄符臻铺洪勳重役不成日功资神理存周畿俭千里兹土直离分无闾控东户河菑浸南垠星辰上伾仡日月旁薄喷中天鬰岳立遥望似云屯涤室承东序营奥敞以温跂革错绮绣弘敷郁鸿纷晶晶列疎棂将将伉高门勾陈翼紫宫广袤綖周垣清澂集阳宅神居轶埃氛瓌玮增殊观招掲贲徽文恒滹巩灵构万祀永无沦烜烜作者圣率土奉大君
习仪　异典也
南郊工就冬至四日上亲勤玉辂习郊礼于坛上威仪卒度周折咸中小臣从观其美作异典
芝坛歛浮景休气郁招清晨旭流翠葆泰风扬华旌飞龙丽重霄蕤绥在天庭式礼纡皇步笃恭轸圣情几几磩承舄亭亭云耀紘秉离临日鉴乘乾健天行升崇俨帝对纳陛惕凌兢周折并圆方兴俛以屏营万舞罗臯帗广乐敶咸茎度以哲罔忒文用道自弘卒事秩无諐百辟具维刑亹亹不显德千载扬徽称
观牲　令仪也
先郊半月奉常奏省牲上亲至牺牲所观牲焉所以重祭敬祀率百司洁蠲也作令仪
眡涤周恭祀卜吉汉迓厘於皇寔秉塞中孚格无知三时既不諐六兽濯以孶灵场翼帝圉御廪仡周圻充人共系刍司牧肃来思大犉沃在涤羊豕盈郊坻革鹿既麌麌罝兎亦绥绥降观移玉辂赫赫交龙旗宰夫脱柢楅典祝奏牷牺牲具靡瘯蠡肱麾咸甡滋展省帝匪康普存占在兹肆将贵备物和豫肇禋祠
致斋　明禋也
郊祀前三日百官朝服听誓戒於朝堂上乃斋於文华之殿百司各斋於公所作明禋
孚先啓元祀緼豫肃郊禋澄魂愉靓宫贬御抑尚珍沆瀣羞琼飡兰荪靡文茵赫矣涣王丝咨尔天邑臣受戒鬰云会祗诏灿星陈少宰职纠度宗伯莅其勤秉德思无射效衷虑自淳修服天阍侧濯已咸池津禁闱穆玄轨省署洽清芬斋心赞皇德率以见明神
演乐　恭命也
郊祀已定礼官奏雅乐未恊上乃召张鹗使典乐且出内藏金钟玉磬使考校其声礼官率奉常诣神乐观演之小臣与焉作恭命
至乐由阳作出豫肇声元尽美嫓虞箾大雅废复传设业崇繁会树羽列肆悬执翿俣硕人子野备伶官谐凤鸣嶰管希声韵朱弦始作若猋赴间奏似珠连升歌六义绎吹律八风旋靁鼔彻灵响云和发徽弹陈佾奕星敷舞兆郁云骈信诎五节会终始九变还微生属休运肃诏滥朝冠审音德叙辩曦缀景勳宣愧乏延州听谬厠洞庭观
圜丘　肇祀也
长至日上御法驾临于斋宫至期举大祀焉圣容穆穆天神来格於与休哉作肇祀二首
天阊直夜啓大辂下嶕嶢繁星灿芝盖剑佩一何炤前旌龙虎会後御鸾凤交城人渊伐鼔砰鍧殷镛鞀珠黄熉紫幄玉英流长旓玄冥承灵跸百只欣来朝川后供明水壁垒司庭燎圜坛槩上当泰乙光招摇百辟会有绎芾舄萃门臯穆穆天子德钦钦肇明郊礼成百代始律动三辰昭云亭陋前观虞柴兹晨绍
练日候有望隂纪回微阳重轮晖紫极五云昭灵光元后临瑶宇庶灵纷翺翔绣裳彰黼黻委佩逓琚璜丹醴液泰尊洁粢维德香灌流秬鬯旨燔达蘅桂芳中庭罗广佾雅奏谐夏英瞻昊四邸奠钧天六变张佳色翔卿霭休气鬰穹苍旭卉仰信对迡斯孔享委祉答成祀丕显况皇章
颁赦　大赉也
郊祀毕上坐殿堂布赦于四方所以敷阳德广天贶以对天下之望也作大赉
黄云拥赤县朱宫贞瑶光圣皇扬天惠布赦坐明堂茂辰湛汪泽育物以顺乡黼黻摛宸藻紫泥从天降解作敷元化在宥喜万邦舍逆失前禽刑厝释桁杨黄晖鉴日竁祥飈扬玄方肆眚存虞典祝网侔殷汤神州鬰佳气函夏欣乘阳幽崖无匿景槁壤有灵滂祲氛一以荡休佑骈来禳骀荡奉帝则极地颂时康
大宴　庆成也
初大宴举於正月上已定郊乃以是日行宴飨焉皇恩流衍神人欢鬯礼于此乎终矣作庆成
卿日曜贝阙彤霞?琱阶执瑁来万国祀成祝元禧设乐罗广殿肆筵临华墀我客戾有容庶僚咸格兹兰席纷并坐鸣佩何委蛇俎折不虚归杯行岂愬迟烝殽咏既饱酌巵歌于胥金石逓间作笙簧翕中晖行云赴迅节丽舞从风飞下堂集象鞮乐阕竚宸曦镐饮叶在藻佳宴厌露斯式衍光有孚终宴敬令仪何以效微衷率赋定尔词
秋祀先师恭述二首
维馨歆岁事有侐恭明神丰功报宜重孔祀典尤敦明明天子命宣哲恊钦文咨惟百工长曰予克宅臣摄事昭我将奏假具惟寅庶僚既济济多士亦振振肆佾表殷荐大烹羞明禋格思俨无斁仰止仪自遵大哉圣人德展为帝者宾
繁宿夕杓转皓月璇穹明庭燎晰有煇灌芬鬰以升广牡敶孔硕嘉盛登维馨清齐盈金彞和羮荐玉鉶皇皇旄帗列锵锵磬筦鸣修容罗万舞雅奏宣九成展礼式不諐於赫神具宁飘颻纷来宗对越俨相仍伊嘏锡玄漠王国斯克生
良时嘉宴会　赋公讌也
良时嘉宴会乃在君子堂流云承芝槛兰幙徐风扬轩盖瞩华景倬彼璠璵璋宾筵秩有懽具响臻时英中坐交鸣佩微贱惭所将玉醽泛云罍珍羞充员方蕙盘不餕归康爵盈且翔驰光一何速曜灵忽西藏遗志属兰晷瑶膏灿何长骈兴瞻具美既醉穆令章显允哲人德乐只期之纲钦贤符姬旦式衎遵无荒福履永所绥百岁垂芬芳
游西山二首
良辰戾首夏肃轸游西山山形何崒嵂洲渚亘相绵奔湍既下赴危峰亦上干?谺石洞窈迤逦飞梁悬朱葩曦阳谷翠羽?隂峦閟室象霞构疏甍凭风骞抗宇凌层基列槛俯流泉好鸟扬幽音弱蕖濯清涟岂惟耽远游因兹达大观拾乳历窱?撷芳陵漓岏渟渟出磵淙霭霭冒陇烟水碧间清藻灵飇茁瑶菅履险神弥豁入幽情更延隐岩怀子真蹈海期仲连遗形九州外栖迹万象颠崇深惟素秉神理迷真诠游心迓冲漠斯道庶不谖
鸱夷从左蠡康乐慕东瓯屐冺无续踪舟沉谁溯流至人与物化曲工逐时谋疑冰哂夏虫将随汗漫游蜿蟺既沿涧崎岖复经丘振袂陟危巘解缨濯澄洲石滑时藉兰岩蹇或搴樛文芝荣华巅秀頴蔽平畴缘叶藂成帟漱泉戛如璆霏霏云出岫淅淅飇扶輈旨酒盈瑶巵临风自献醻身已尘象超心与灏气游缅怀羽化客高举不可留精揺生乃劳慾浅道则修簪绂为鞿缧抚己竟谁尤
登真觉寺浮图
宝塔抜地跻蛟龙互拏攫层级凌虚空危磴盘屈曲上之逼星纬下则俯原壑超升旷我怀频憩知足弱赤日耀珠光灵飇响金铎身高万象出眺迥二仪廓苍然见秦赵微茫辨渭洛风驱燕色来山川翠参错飞鸟足下度归云衣前落避喧得胜因了净无真着福庭如可留吾将从玄鹤
普光寺睡起
群动各有营蹙蹙不得息嗟哉尺蠖徒烦蹇牵物役岂谓尘中姿还寄云外迹古刹絶浮氛法堂鲜来客首夏澹新凉偃卧不知夕觉来盼高峯近远各异色草摇席下芳筠散尊中碧鸟语无俗音泉漱皆洌泎俛仰惬幽赏去矣从所适
登金山口絶顶二首
峥嵘峙西隅其名金山口拱势凌玉泉分宗自天夀捐骑朅独往宛转携良友攀石足犹滑扪萝蓧在手回望目转眴前首步逾陡及其登层颠诸峯宛相就峞各殊状罗列若拱绣皛皛天宇濶俯之何所有入河涌我前落日在吾右微微见楼阁脉脉分陇亩时惟仲冬交衆壑已衰朽虽乏芬华敷弥增嶙峋鬬天风?然下飘颻吹衣袖丹霞翼素裾白云生左肘遗形身已?得意岂在酒兹山非吾土石室何当构神灵忌穷讨苍茫立难久
地纪控西界灵山亘北甸足弱步屡憩崖峭石犹践枝樛乃能援葛脆不可挽当其意象开岂复虑絶蹇瞻峰皆峛崺陟磵数回缅稍觉天地寛即看云烟变石窦枝自荣林罅雪尚泫兴濶无近寻登高有远见周圻矗五云易水溅一线微茫燕赵区历历皆可辩长啸发灵籁倦坐石苔藓氛垢苟不婴沉虑斯可遣
十二夜月清甚与张子同翫感述
高旻荡浮翳仲冬淑气清凉夜何未央憩坐临前楹舒景扬云端皓魄委广庭灏英鲜瑶席华彩鉴雕棂稍稍风露重微微河汉明眷兹天宇寛展讌谐芳朋抚景遗俗迫即事寡氛婴岂惟祛烦积亦以湛心灵戒盈君子德和光达士情葆曜贞有孚养晦善自名
赠翁仁夫司榷河西四首
洵彼南海英识子良在蚤抗志程令猷兴文振华藻结谊值休运投分输明抱浮岁奄四踰世故多纷扰骐骥鸣枥间康瓠以为宝抚事增慷慨沉思乱如捣
思捣予何为迟子音与徽昔子当北翔予方滞南陲蓟野鬰緜邈荆岑相蔽亏去住犹短蓬相失忽若遗朅来同朝侍永愿承光仪
光仪慰深衷聚散会有渝条风熙自南王事遑啓居扬斾首朔郊结轸临广衢恻怆杯酒间擥袪一踟蹰岂曰无居士非子谁为愉流尘奄忽至服马遄驰驱
驰驱越河梁河梁何活活霮?浮云兴淅沥悲风发出门慎自爱志士忍饥渇遗欲有贞心秉义无回节临岐申赠章聊以慰契濶
赠潘朴溪督学闽州
勉勉周王造耿命亮八荒贲文敷月离晖监朱方眷兹容台彦作人东海疆卿云耀紫霄受诏下承明位以名教超道宜誉髦望闽陬讵匪逖多士良云皇祁祁白晳集济济青衿翔好易誖讹纷豗乃厥张亮美哲人德乐只斯且光徽文蔚追琢修矩穆圭璋秉塞视不恌登明业自将拨予渥嘉好赠子愧周行
上巳日游大慧寺后山二首
三月三日英寮展迅薄言命驾遵彼西郊于时柔阳布和群芳微疎城烟初歛垧风来徐兰若象云而结构岗峦拔地而轮囷遂乃促膝振衣荡志盈瞻或拂石以啸歌或凭轩而徙倚弦管迭御羽觞无数虽节谢咏归而体侔齐物昔右军兴叹於兰亭河阳发咏於金谷盖感茂辰之难并怅淑晤之易违也予猥以樗诞获从群公率赋短章词固芜劣於以述兹要来未为诡於致乎
雅性遗生迫微尚在幽深联珂遵城隩肃轸逗河隂春气柔且嘉明霁旷遥寻白日丽黄隰惠飇荡芳林况此中园丘不异西山岑萦阜上岩嵌攅石下亏嶔览物易成趣即景纡登临陟峻或拆秀乘风时披襟目施曦阳葩耳夷悦候禽留连尘外侣放浪阿中吟寝痾怅在昨真藴惬自今
良时展芳宴乃在西垧囿珍木敷丹霞翔云冠篁竹柔条纷葳蕤扬萼随风郁命酌临疏槛改席俯岑萼徽丝啓丽节簧筦逓间作烝殽归不余驰爵无虚复式敖懽具美迨辰旷行乐不顾好无荒但恐沉曜速神往物俱捐形遗思自豁令仪钦末要修矩誓远服
题陈栋堂诗卷
幽人寔坦坦深心耽玄素久税箕颍田亦结商丘侣疏池涌文澜茂林挺乔树丹荣彤霞敷繁隂鲜飈贮眷此商栎姿复惬濠梁趣放志遗尘蒙葆光湛淳虑飘颻扣角吟骀荡乘烟步丘壑有信美纷嚣岂予慕得真故後悴鉴止随渊注达生取自适永与智者晤
题钤山堂
钤山一何峻其下回秀江洪澜萃浟湙耸观鬰崆峒蟠势既丽广降神奥且彰渟渊涣跃虬崇峦毓仪凰文羽览辉集神躅应运骧黼黻摛宸藻丝纶贲天章迢迢美人居高遐播烈芳阜址俯碧流抗基凭层冈面岑迅鸿赴荣巘俨鵷跄岚翠代垩黝璿源濬圆方白云当户生兰蕙盈中堂远色映华薄清音逓璆璜懿此丘壑姿美哉轮奂张信矣翬革会谌兹缔造艰湘臣蹇好姱卫公贵苟完承云结桂橑纳景豁芝栾疏缭停夏霰温房液冬烟修宇敞楚望巩构永南观畹卉贝殄嘉遥芬随风宣艺荃先鸣鴂列椅竢翔鸾潜鳞濯素波激澜泛粼粼九花赩阳室隂隅涌琳泉瑶瑟依绮幌书史充文轩云霏应序改缁滓坐相捐灵集名与俱景异致自玄应龙时兴雨泽豹终还山
送王在庵之江西
伯夷恶一世季与乡人皆君行慕往圣其为柳下侪至和以饮人顺物无安排岂乏泾渭判颓然冺岸崖揆予拙直姿涉世寡所谐乌足滥交籍守官幸见偕貌殊同胸腑言合外形骸大道固难闻明谊良可怀肃肃简书畏裾袂临当乖清霜变泺水落叶流长淮扁舟方大江渺望不可涯兴言托短章投赠愧琼瑰
章江校士六月十七夜月有作因示诸属
日入群动息予亦遂休兹稍喜喧浊屏徙步临前墀仰见明月出忽与心赏期湛旷神俱王虚明意自宜况逢时雨霁宿润含华滋品物各怀荣因得静中窥始寤玄寂理宁为躁竞知亦有盈樽酒屡进不一持非为莫与同真赏岂因之
浮凉却烦暑明月流下地清辉濯雨余皓质离云际行失衆星光鉴彻繁隂蔽宴坐及宵分徙倚不能寐欣兹吏牍阕久已尘营弃淡泊道心生简编非我累岂乏校艺长方惭作人智群司肃从事谬以斯文寄如何朂周行勿云在下位
题宪长窦公所藏张平山画
居然不出门满目望岩峦喷泉疑夏冷茂草若冬温石罅树根裂壑底湍流奔飞云穷昏晓依依在楹轩两翁形貌诡御气而长存不老惊世古无言知道尊徒令好静者入室思寻源安知尺幅上墨妙能使然
新理西斋窦晴山顾雍里二僚见过二首
新理西斋居欲便微疾养未能形支离且免事鞅掌荣阶虽接联下秩自闲冗兴至多往来情忘无少长愧乏盈尊招惠蒙芳驾枉展席隐蓬中开襟当月上清言屡献酬永此良夜赏
引领见明月遥从东方吐团团清汉悬隐隐高城度素节已轻飇新凉稍多露苍然林外山含景美遐顾情忘澹空明形骸息喧鹜从容携手懽开奬同心晤耽翫不知晏尔我自成趣
送刘方伯入觐
皇图尊中宅江汉宗海水万国若川奔滔滔流不止列藩海岱表作牧方千里既奄伯禽封亦践太公履尊亲与尚功治人臻至理述职固遵期报政亦嗣美会朝四门辟天王正负扆班位首东方群后何济济聪明极遐广垂衣穆恭已颁瑞冒分圭褒贤书赐玺天问如从容念此东人子
刘函山招游大明湖
轻舟恣所往适趣何必深居然在城郭而得混鱼禽翠岫远衔席緑波清照襟明湖既得性芳岁亦娯心暮景媚涵水春风吹满林岸木稍变色汀草微生隂浩荡纷言笑满盈逓酌斟不能日日至勿云乐太湛
游大明湖晚至北极庙登览
春城足遐观携手复嘉客欲极高深趣停桡理轻策林木飞鸟还苍茫烟景夕反照射岩丹遥空带水碧山色晦弥明人声喧更寂灯火起闾阎渔樵散原泽当歌浩思盈对酒沉忧释不知驩娯滞天表生皓魄
悔志
早受天刑拘遂耽人爵贵强学思干名乐仕忘窃位结交托时豪然诺重盟誓只好朋友懽拙为妻子计约游见星趍赴急若飇至掉舌常屈人扼腕独愤世出言讥王公慕达不事事傲睨多脱略嘲慢无严志辄希孔门狂自比周士肆择术谬毫发千里遂不啻反躬尽愆尤考古何乖异多忤岂通方易盈知小器不闻长者言下流良足畏
行魏县境中闻县尹魏君为政之善魏君适以事他出不及相见作此贻之
天风吹枯蓬我行何悠缅已尽前梁墟还趍故邺甸物色含人情游目皆可见马首犹此疆彼界遥将辨芳村鷄犬闻微术牛羊践桑枣原上繁麻麦野中遍生厚地力垦令简人心劝田闾事耕牧老少乐熙晏观俗感予心为邦美时彦不覩琼树枝空看花满县
再至魏县而魏尹未还赋此奉寄兼以为谢
行役不遑安飘飘同逆旅晨发旰未休仆夫谯相语旱气起烦云骄尘长新暑素衣已尽化挥汗欲成雨名城暮自投倦翼非斯举邑吏忽来趍司门不吾御隂沉华馆静鹊巢俟鸠处坐享庖廪供水火求辄与窃食惭本心爱此民性古再至已如归转忆东道主
贵溪赠江贞斋学士
跂予怀夙心愿言见君子抱此未能降光仪违觏止祗役出名邑及君在桑梓摄衣升高堂弭驾依仁里兰室盈芬芳下风吐词旨敷文比霞郁驰辩若流水大智问下愚冲襟忘末齿謏闻谬见推狂言不予鄙昔人倾盖谈今日谐斯理新知信可乐投分从兹始
游白鹿洞
素婴丘壑情况禀英贤想寤寐悬宿心游盘得兹赏重隂始晦蒙杲杲旋开朗揽胜据巉岩探奇历榛莽境闲百虑空意惬二仪广野色浄巾衣秋容成物象菊含露下英泉作山中响柔叶稍朝零刚条非夏长景光易流徙今古同俛仰踌躇怅回轸何时还独往
白鹿洞书院
昔贤敦雅尚设教托灵壤妙得高深理非关山水赏道因名胜尊神以流行养时去迹空留风存化犹广宏基茂草余巍构浮云上无事鸟频飞有怀予独访林芳鬰纷敷庭木自成长泉石有余清弦歌辄遗响川水逝如斯山形高可仰徘徊西日斜惆怅前人往
六合亭
亭宇凭虚空结构出妙境攀援藉葛藟毫末凌光景豁达四天通夷犹双目骋云生当正襟风起吹方领泉脉散千峯湖波澄万顷烟霏自开歛鱼鸟各翔泳即事天机深忘言外物屏始知世上日不比山中永
高美亭怀徐少湖
林麓莽苍苍亭幽人独上萦回瞰岩岫沃衍观田壤嘉卉散异芳珍丛发新爽微隂益峯高始霁壮泉响迹羡鱼鸟闻心忻草木长不谐意所钦终未极兹赏
德兴县公署
开门日无事苍然岚气入瀑泉流向城山鸟鸣在邑公室剪茅茨土阶无等级闲旷惭使职淳质见民习几案簿书空舆台端拱立驰驱何以慰时雨润原隰
游麻姑山
云出本无心择栖多奇巘类予慕真胜涉趣不知远初缘碧涧行几傍丹崖转林追去虎踪蹬蹑飞猿践泉流逓浅深岩谷变隂显濆瀑遇留憩石床时仰偃桂芳洞里秋霞映山中晚探异寻前期入幽忘後反神游力不悁理惬情俱遣天路如可梯欲以微官免
仙都观
吾生罔象求飘忽御冷风举足践元气天门见开通美哉不死庭观阙何严崇琪树敷珍叶虚空出蘃宫仙人初降止鸾鹤纷来同赬霞晃裾袂二曜明两瞳玉体垂一臂接我游高空手授玄简文跪读未及终倏值冲焱过吹堕緑云中恍若形骸丧俄顷还旧躬因思在人世扰扰如鼠虫
仙都观午食
世人安美食日日事甘芳岂识有真士飡和吸琼浆珍肥只腥臭粱稻如糟糠未能絶世缘形为调饥妨虽不贪外味犹欲饱中肠炊烟借丹竈载匕升石牀兹愧小人腹难期辟谷方
赠饶州张明府汝思
出守君建侯来旬予滥使相逢职事顷获展平生契舆诵闻载途成功皆可记爱人百骸劳折狱一言费田野鲜诤亩公庭无留事鄱水郡前清芝山郊外翠全牛目已空害马心能制庇善如鷇养去邪类兽薙特立好奇节平施忘小惠既多忤俗情复少悦人智迂谬同素心感慨兴昔志虽匪观风者庶以吿在位
饶州阅武赠屠兵备
桓桓使者居扼楚复持越割镇山水邦并提虎龙节庙画用老成戎机资明哲指挥不须臾顿使精采别好整兼多暇教民方大阅中军靁鼓动前表帛旌掲驰驱马足齐坐作人声絶草木助行威鱼鸟皆成列千屯知击刺四境无盗窃风静鲸鲵波氛收豺虎穴从容尊俎间谈笑外冲折予本好奇策当歌生壮烈
余干道中寄怀江午坡佥宪
湖水日夜緑轻舟随泝沿肃肃宾鸿羽命侣悲楚天征人正盈抱坐使忧思牵所思何为者我友阻良缘昔望濶音容几经芳岁捐缄素词难极驰情间山川今来接面目曾不须臾间四体为人役从事嗟独贤仓卒执杯酒沾唇不下咽新篇何由觌妙理未及诠宿怀如纠结待子解其缠乍见翻违去持此竟莫宣
寄江少峯评事少峯见枉赠章聊尔奉答兼申後期
相期千载余忽覩一言合玉振发芳词银钩洒妙札枉掷重兼金舒卷常在榻把玩再三过离思千万杂征途日向西抚景岁将匝旧酒忆宵持新裾迟春拉莫言缓报章高韵难为答
晓发南康
简书委陋躬徂鞅戒侵旦徒御带寒色初鷄响空馆城鱼钥声开郊隼旟彩散明月稍低山疎星犹在汉蝝息方自藏栖禽亦未啭因兹风物情弥切劳生叹
宿东林夜月
等是诸峯里到此居然别莲池鉴浄心竹径踈玄髪前岭敛浮云中天吐华月轮浸千流满镜悬万景灭魄岂缘朔生光非从夜发仰视步庭中一与山僧说
侯民部静溪招游甘棠湖陪宪使管复斋诸公
积雨夏隂生弥漫湖水遍悔为一室拘幸逢方舟宴远屿微出江杂芳正盈甸沿流始泝洄逗浦更游衍树色逐桡回波容随望变放情鱼鸟间景昃不知晏云气轻嘉体兰觞易酬献一杯己可欢况以偶时彦
宿东林寺雨
税驾托精庐入门微雨作稍闻响前山还看度高阁霏霏杂桂烟瑟瑟寒风铎润益香水生散为诸花落过林悟本空行天觉无着能令执热人歊郁忽如濯
闻移官报至示舍弟道原
孱蒙自弱龄幸禀严慈诲束髪通朝籍辞亲千里外猥持小器资不克大车载好近为善名频复多言悔求全易生毁过涉因罹害虎尾获安宁鷄鸣兴怨艾浮云始悟轻迟日深知爱将乞簪笏投归奉垂堂诫矢志未及伸新恩来至再金马忽奔投九重羽檄逮渥哉宠命临敢云稍懈怠
题朱文学万峯读书所
筑室向深山群峯莽回互纷纭不可选举万当盈数瓮牖岚气蒸桑枢流水注一室岂不拘所欣在竹素图书左右陈日与前人晤上窥乾坤倪下览霸王骛胸臆恣鑚搜仡仡穷昏曙形遗同槁木意豁懽披雾此乐将永年终身堪闭户时人那得知颇用讥颛固
宿灵源禅院
拘拘有妄身一一不能舍形骸自束缚日使道心寡偶同片云闲得此憩兰若奇峯千万叠一派飞泉洒飒飒天风来松声如雨下冥蒙衾帱深烟霭翠盈把不灭慧灯悬照兹四体假始知房闼卧息偃类奔马誓欲托名山於焉投静者荒茅便可芟无为俟聊且
洪芳洲养疾山中惠访草堂因而留馆
袅袅桂树枝凉风日将变生色难久留华光苦流转夫君如不来何以慰偃蹇今夕良何夕悠然适我愿片云本在山出岫亦游衍吾园虽芜没物气皆疎远以兹城郭深岂必山林善开轩散烦促凭楹息步践新飇起草头白月浮池面萧间秋正初徙倚夜方半君自所好殊疵吝何足眷
谈十山年兄枉访叙旧卒然述怀因以为赠
释褐记叨宴曲江柳初緑吾鬓矜似鸦君顔正丹渥日月何其驶崩迫类转毂薾疾屏郊居蓬藋森成束何意拥传荣翻然贲愚谷鷄犬疑组缨驺呵恐僮仆相见若新懽握手竞瞻瞩容色已非故交态犹在目开口长河倾稍稍悉胸腹骇甚游世机追数畏途躅功业存忧患形迹混宠辱南徙迩璚岛西行穷涪蜀由来材具大细巨无不足多阅时务深涉险道情熟行年未清艾令德懋前朂披晤解悁勤侧听知藴蓄踟蹰岁寒心缱绻问幽独文囿可戏娱策勲在简牍凫鹤有短长勿用强断续君其茂竹帛吾当守松菊
送谈十山公广东左辖
文昌星象动移辖向百粤国事倚财用天心生俊杰盛年好策勲陈力在高列闾里苦疲瘵军须复匮竭时变资兼济权机难预设恢宏文武姿出入霸王说高屋建瓴水何当喻敏决千牛解崇朝硎刃犹新发受才正尔殊处地值方蹶琼海扬沸汤桂岭长蛇穴五材谁去兵峒箐常流血负弩烦诸侯行路多持铁官邪乏纠摘纲条日隤缺一岳势已尊四维赖手挈岂徒酌泉心不愧饮冰节妙略神弛张坐制蛮夷谒丈夫异草木身名恶澌灭功烈勇自致金石穷冶伐余事取富贵斗印肘间绁请看岁荏苒容易凋华发
遵岩集卷一

[book_title]卷二
钦定四库全书
遵岩集卷二
明　王慎中　撰
七言古诗
春隂长句次李司封古冲韵
冬令春行节序殊冲泥立马叹穷途劳思江国伤蕙杜旅食京华改柞榆碧动沙光归雪筱青残雨色入平芜闺人弱线修春服禁草徐风揺夕铺暖阁迁莺稀逢友定巢新燕故将雏西风爽气来天地北阙浮云定有无世事自怜随省骑吏情真拟问渔徒燕城物候催游子伏枕闭门肺病苏
功德寺
我昔已闻功德寺山游日暮行始至旧栽松栢森成行庭空寥戾鹤孤唳巍碑古趺苔半封上有金镌护勑字岩峦长围龙虎宫栋宇犹带金银气老僧吿我昔年事令我感叹长欷歔宣宗昔日盛行游四海晏然边尘收凿嵌构宇俯乔岳穿池引水开沧流慈云覆顶翔赤凤灵山绕势蟠青虬万乘时来过雷电郊原旖旎闪黄斿御前一一侍玉女鸣璫曳佩凌清秋危阁蹙?象纬逼长廊丹碧辰星留绮绣参错开荷芰华芝翠葆翼龙舟汾水具茨存至理国有元气敷皇猷灵湫龙去已茫然此地即看非昔年绣野平原芊草合御堤曲圮洑波溅诵经释子四五侣法皷振响扬芳烟梧月落梁净梵色松风撼户韵清弦吁嗟陵谷须臾改何况世事多变迁君不见素旗??下灵车神来应与群帝俱玉殿金灯夜有无
送陆毅斋守抚州
蓟门二月芳草深君侯两服骤駸駸英寮饮饯开荪宴如渑之酒攅华簪柔杨青青不受折欲别不别愁人心长风漫度青骊歌林端黄鸟声相和忆昨与子谐嬿婉琼楼珠宿森騈罗翠帐晴吟紫芝苑芳郊晓并玉花珂天地百年交不足弟兄四海懽如何圣朝礼乐兴?县尚书曹中皆妙选楚璧朝扬画省辉岐鵷暮翥文阊绚专对清绾赤银章独诵荣登黄金殿九夷七戎同文轨四门万里秩宾献茂辰相见眼尽青展采振藻何英灵握中一尺玄璆璞腰间杂佩苍龙精角巾往往探奇字曲几时时问译经挥翰弹碁乐未极纵酒忧天常不醒金谿之城半山谷君也分符下南国云间初赐五马车风里遥飞双霞舄修途不碍骅骝驱丹心终见豚鱼格吹枯嘘朽回昭融芟锄要使雷霆击人生聚散何能常一旦缱绻成参商贤豪得路各努力同心岂必俱同行醉余拂拭操珠徽回飈倏忽高云翔桂桨夜发迟冰泮兰佩春生去路香君不见匡庐峰洞庭水巨灵嵲东南峙汯波簸荡絶尘滓潢汚?嵝徒为尔丈夫意气亦若此
送张以学尹诸暨
张郎冲星辞燕阙素纰朱芾过我别头上峩冠高切云腰间长剑光照雪自言将下扶余邦监湖天回云雾光王乔凫舄青霞去宓子珠弦白日扬感君别促伤会希羽觞桂酒传若飞鸣鸟在林求其友征马出门不断嘶丈夫抱璞不自衒燕石竟迷郑客盼朱瑟工操不受竽明珠暗投反按剑世路衣狗苍黄分天风抟翮浩荡变竹林不迟彩鷮驯枳棘难淹文鵷绚君去飘颻碧海春予住栖栖锦里尘扁舟为过剡溪曲定忆当时皷柁人
题王给事南庄乃翁诗卷
南极徵君长濩落独傍云峰结茅屋白日沧浪唯啸歌青天翠壁聊踯躅一从云掩少微星绮幌萧萧虚素楹秋风出户孤咽落月在梁鹤自惊惟有南庄椅桐树香叶年年雏鵷翥
赠丘集斋侍御督南畿学
绣衣使者复欲东朱轩露冕骖青骢丝鞚游环玉宛转文鞯刻????金玲珑刷足朝辞燕甸雪娇嘶晓度潞河风潞河春风万杨树塲藿离离维不住桐柱调促声正悲桂醑杯乾日空暮西台缨舄切云日珪魄环村君第一触邪嵬称獬豸冠持橐雄簪螭头笔素拟勋业青冥上九关虎豹昼相向夷龙许已真自知尧舜匡君谁能让万言未献贾山疏七贵争避桓典路对酒长怀杞国忧扣阍每值丞卿怒怜予滞淫独系官与君欢觏常问玄镫月秋看琴觞接雨雪不嗟徒马烦投分结契为弟兄开襟促膝频相仍长风吹蓬无定踪彩鷁缥缈之金陵金陵自古称佳丽雾矗雷涛蟠王气高皇提剑造天功奠域肇封弥万禩玉京龙虎互盘结贝阙星辰森亏蔽浩荡人文中宇殊赫赩声名南州会王阮风流今尚存陆谢词华异代继紫薇飘飘下丹勑鸾翔凤翥无俦匹锦绣山河扬幰行烟花甸服悬鉴入奎宿当宵垂象辉剑光贯斗连牛拂汉南独步鲜克企披华啓秀徒为尔百朋济济咏菁莪干溪粲粲繁桃李吊古高吟六苑春朦游清饮三江水临岐赠别何所叹赠子杂佩双琅玕扬波激澜穷溟涬挽颓障倒回真源莫教琳球羡希絶要与锺鼎齐漓岏
郊游道中风寒甚
风寒瑟瑟吹我襟马尾直竪蹄难任前瞻功德【寺名】物色杳还顾灵藏【寺名】钟声深万山松桂凄凄落更有饥鸦啼樕槲仆夫威迟号无衣客子萧骚恋行乐
双荣夀歌为龚内翰赋
南极之星应夀贞拱辰映斗精荧荧老人朅来瑞瑶京骖虬翳凤阆风行琪林璚海娯长生紫诰煌煌回鸾光玉堂仙子云锦裳合欢献夀乐哉康
登山险絶已非人境遂赋游仙招隐之歌游仙歌
今我忽兮不乐驾言游兮名山陟岩岫兮崆嵑蹑絶顶兮漓岏烟霏霏兮云在下信斯美兮非人寰山中之人兮冰雪顔沆瀣饮兮琼膏飡神炯炯兮霍耀肤绰约兮流素丹糁瑶蘂兮翳文芝饵五术兮佩华菅驷玉虬兮驭凫鷖凤凰翼盖兮翔文鸾宓妃婵媛兮后乘丰隆屏翳兮鬰以承銮纷飘颻兮下御倏往来兮山之间辟天阍兮延予啓玉粲兮嫣然导予兮元秘授予兮灵诠揖洪厓兮为侣快执袂兮偓佺朅浩荡兮高举极玄圃兮阆颠超溟涬兮若视遗龙蠖兮空筌
招隐歌
有一美人兮山之幽构云阿兮建霞斿结兰篁兮桂橑雧荃纫兮撷荷裘壑岝峉兮嵣嶱路逶逦兮阻修回素湍兮百折激清籁兮灵湫纷异卉兮冬荣枯木鬰兮枝相樛流云屯兮飞盖漱浏泉兮琳璆飘风赴兮层曲薜荔曳兮堂之坳鸟在户兮嘤嘤鹿鸣除兮呦呦嘷虎豹兮昼夜群鹿豕兮遨游捐余佩兮河干緤余马兮椒丘怀少室兮真隐慕谷口兮灵修嗤簪笏兮徽纒托泉石兮好仇永从之兮不返与达士兮为俦
秋夜篇
繁宿依天夜未央皦月垂影鉴我床厉风举帷露沾裳惝怳不寐循东厢哀鴈流影之何方揽衣屏立以旁徨明镫荧荧烂夕堂朱弦泠泠挥素商美人对之心不忘不觉北斗低西方繁销芬歇谁能常努力懋德竞流光?蛄在户啼未安庭鹤警露当夕寒草木变衰凋玉顔畹有蕙兮臯有兰霜黄沙白日摧残含姱抱郁只自叹盈盈织女濯双蛾驷虬襄蜺扬孅婀牵牛耿耿阻明河河深欲济水增波望而弗觏时匪多追叹戚别涕若沱
壮游篇赠庄君采捧郊诏入蜀
南风其徐大火流飞鸿鸣鸟声相求劝君置节且莫叹听我抚觞歌壮游六辔如丝子所持壮游万里自兹始圣皇穆穆开虞聪昭代济济崇周礼天明地察隆祀典睦族展亲敦令岂玉牒千年奉至尊金章八道驰行使黄封朝下明光宫輶轩夕度泸沟水益州鸟道接秦川陇坂缘云高揷天辨方藩肇蚕樷域经野星分井鬼躔驷马桥连清渭曲太白标絶峨眉颠汹淙岩石互荡潏悬梯断栈相鈎连丞相庙深老栢裂子云亭古苍苔芊此去先登泰华峰巨灵屭贔与天通沧波夜泻鱼龙静薜荔秋封鸟鼠空百年关头长涛浪九折盘西多雨风始信猿声堕客泪遥怜巴唱引行艟皇皇帝命遐荒欢朱门香袅轻烟寒捧诏日高紫气绕上殿风引鸣珂珊蜀王秉礼拜手读谿老喧呼扶杖看过秦论拟观风着劒阁铭应览胜刋回舟好过灧澦堆巫峡秋涛日夜来潇湘竹密湖光动濯锦帆张江色开作赋还投汨罗畔题诗许上望乡台苍梧气远不可叫白帝城孤空自哀君不见成都当时羡相如谕蜀文高辉驷车子长历览浮湘水归来乃有石室居故知壮士之志在四方睢睢盱盱户庭不出非丈夫方塘子自矜意气弥宇宙天路云逵不足登要使声华满人口秖今天子勤延竚持归报答何所有去住萍踪岂足知我歌壮游君莫疑
河西歌送崔副使屯田甘肃
汉家四叶当用武南威百粤北平虏候月九天出斾旌扬尘万里鸣鞞皷斥境先辟新秦中略地还临旧幕下王幕以南寇不来边臣主议开河西兼符使者乘轺出两道将军揷羽齐筑堠列亭过谷蠡建旄授节戍渠犂浑耶纳欵壮边卫大宛衔恩输国质天马效鸣上苑骖眩人贡伎中军戏乌孙乞为塞外藩单于长失右方臂河南五郡富且雄控扼婼羌攘犬戎生儿十岁能骑马选士千屯皆引弓远却匈奴深避帐览威诸域毕承风葡萄移种入兰殿苜蓿连隂接桂宫博望凿空要上赏贰师善战啓侯封武帝居然弘茂略秦皇不得夸奇功原野萧条年代改昔时亭障依然在仑头田官没草莱密须征旅愁关垒天骄游猎蔽隂山诱罕邀遮蟠瀚海丈夫报主兼立名慷慨辞君塞上行属国应瞻都护节居延再起受降城归来拜手见天子成功元是一书生
古从军行送陈中丞出塞
汉家关塞尽黄云置垒张亭迥不分乘月长遮夺朔地防秋未解戍边军征戍年年长城下旗旐纷纷大朔野边骑朝腾万里昏燧烟夕起群峯赭玄漠警急传消息单于屯在居胥北飒?风翻瀚海波隂沉雪晦天山色檄书揷羽疾流星将军膏剑事戎行芒动九斿新拜将符飞五道遍徵兵宣威校猎长杨馆劳率亲临细柳营六郡良家善骑射三河侠少本忘生鸣笳遥向金微道蹀马誓贪銕勒铭游击更番骠骑伍奇邀偏领轻车部武阳壮岁惯杀人去病辞家专报主七尺湛卢勒宿挥千重渠答杂沙注左贤诸落发乌孙前军转战越楼兰蛇蟠结阵祲氛黑虎哮合围日晕寒一生酬遇便轻敌百死树勲不避难陇水分愁昼夜咽乡心尽望关山月煮糜时斧黑河冰卧毳尚溅朱轮血狼塞萧条芦管悲鸾闺迢逓帛书絶军中苦乐只自知戎衣第问所从谁天子忧勤思振旅丈人行险用贞师旄头蚀应平戎日燕颔封当破敌时但决帏中千里胜不妨代北六月归
潞河客舍别蔡刑部道卿
问子留京者胡亦戒遄征吿言将辞汝恨恨难为情亦知终远别且复稍同行行行并马遵长路两两开襟叙衷素日上将中不自知陇危却下无傍顾只疑郊苑共遨游历远探幽始一休神爽翻思是送别垂鞭不语但含愁愁来心乱不能守见说能消惟有酒脱衣蹔就黄公垆缷却金鞍系高柳纷纭吐论各输心偏袒狂呼齐拍手海上三山不足求人间万事宁复有逸兴空多苦量微玉壶小酌持半巵强饮难成千日醉离歌又动两岐悲风尘讵料几时合只得相寛言暂别举袖未分泪已零登车欲去神俱越人生聚散比浮萍萍叶犹看结蔕游岂谓平生吾与子尽逢风漂与波流大道傍边杨柳垂何人送客不攀枝愁丝惨叶堪沾袂去後依然风任吹愿子贞心勿如此芳盟常保岁寒期
鸣鴈篇
寄陈约之太史兼呈唐应德陈允和二兄约之赋予南窜为上林鴈之诗予感其意适见斯鸟遂成短章因以为报云耳
寒空历历夜星稀旅鴈酸嘶何处归霜清露白闻声急河广江上恨力微本谓候时依煖去何言中路失羣飞羣飞超忽关山迥祗抱离心独耿耿每向天边泣字文却从月下疑弓影孤鸣如和陇头唫单栖不殊泽畔醒迁客飘揺靡定居麃麃雨雪赋其虚此时遥听人何似避地翻伤鸟不如回首瑶池霄汉傍颉颃玉羽泛清凉南北欲知悲喜地但看风失与云翔
听琴篇
客有善鼓琴者为予操屈原之曲感不自胜因以成咏
昔传子春技弹丝圣入耳一曲作人情七弦发妙理美人擕琴升我床闲心敏手亦如此弄奇赴会若有神朱绳玉轸临风倚始作怀沙纵九歌却调哀郢伤千里卑张应节发清商促越更趋引流徵楚水看流?指间江风忽奏挥弦里栖鸟知声中夜翔潜鱼激响凌波起四郊陨叶纷纷下浮云辞天月在野瑶徽半拂复中操宫声少间羽声写山鬼依微薜荔裳宓妃窈窕螭蜺驾旧闻骚些已澘澘对此离忧遂不堪本听幽音容易感复兼放迹自曾谙姱志千秋同夏沔愁心一夕到湘潭恨恨怀荃零泪雨沾襟不为雍门谈
河上遇风
齐郊烈烈大风起走石扬尘一万里始见蓬蓬生北海忽簸三江振东岱乍似军装赴敌塲旋疑天马奋龙骧鸣籁飕飀四野闻愁云晻翳一朝昏能吹朔雪冻寒空更逐飞沙卷断蓬飞廉鼔怒阳侯出万舶千艘静不发余皇玉轴彩蜺翻横海琱旗翠蛟掣中流激势水增波岸上但呼无渡河桂枻兰桨徒怅望河深难济欲如何将至东昌寄宼太守未庵兼柬包蒙泉节推
旅客羁伤凭寓目东济荣河渐衍沃礼乐犹存鲁国风鱼畋本负齐甿俗专城太守旧怀思佐理包何新相知遥怜比璧光辉地正是双刀宰割时故人相别经五春临当再见反伤神预恐风波易暌阕况陈委曲重酸辛以兹盈盈数里间将前还却转愁人寄语风流贤五马行春暂辍一娯宾
清源别张近溪侍御赋赠
君才磊磊称时英山东七郡蚤知名才雄本自宜高荐况是明时矜豪彦胡为一弃便沉沦有似骅骝栖亩畔忆昨乘骢游宛洛骄嘶被顾待丹毂途间遥认五花毛台里合推千里足仰揖群公尽整缨平交七贵争酬玉可怜光宠不相待世事悠悠须臾改今日面情昔不同昔时欢结今何在浮沉薄俗难重陈肮脏壮怀勿用悔鬂上渐生白雪霜手中且有黄金罍但听悲伤歌北邙便轻偪侧蹈东海
赠张东沙临清兵备
忆昔相逢伤草草如今再见忻怀抱坐来秖是玉山凝立谈便托金兰好君年方壮已高位鬓发如云施緑黛朝日辉光照绶衣外台意气从轩盖诸侯列郡望风裁将校分营备皂台高牙猎猎朱旗建潭府森森画戟开治兵能训常多暇出衆英才称大雅虽然授节统军容却擅落毫增纸价七言破的罢弯弧五采文成才调马对座芳香振蕙襟垂帷纷郁极书林共言为政兼儒术复有寻仙出世心莫用酬君惭楚璧幸须惠我比南金
沛公歌
沛公尺剑应金符指顾便成大丈夫诛项灭秦若风雨定都列壤成规模横行海内已威加反过枌榆驻翠华戎服七年归故里瑶图六合化为家连营缭绕杂帷宫喧引传观井閈空争看今日炎精帝乃是当时隆准公始识好施非落魄谁言亡命有成功小往大来矜得志感今怀昔张高会拆牲酾酒象川丘考皷撞钟震天地泗亭旧长亲扫除邑社健儿俯伏拜白衣且尽故人懽黄屋亦知天子贵非徒寛法涤秦余更普殊恩洽里闾锡爵分荣千级羡优施赐复百年除地转天旋回警跸沛上父老皆如失已戴鸿私振万春难留龙驭更一日壮心慷慨悲还喜大风飞扬帝歌起千人齐唱万人和蜚声翻入彩云里旭日祁祁照四方本从阳谷发辉光六龙整驾中天去此地犹能恋太阳
过彭城作
陁靡郊原极望平踟蹰立马客心惊疎墩芜没项王国烟草凄迷亚父城春去秋来经几度霸业雄图不可覩台在已无戏马人濉流犹记败军处高陵深谷在翻覆世事回还难定测昔日东归着锦衣今人但见繁蒿棘萧垒隂隂苦雾封桓山烈烈动悲风英雄百战终归尽转觉身名只梦中
藏书万卷楼歌为维扬葛子东赋
广陵葛子真磊落大笑时人宝珠玉先世遗金尽买书篝籯只与韦编博善藏选地起高楼楼上陈施盈万轴错置方隅皆满床胪分甲乙为题椟赵卿如见应惊叹楚史多知犹未读开牖晴朝云色鲜垂帷深夜藜光烛已看收拾遍人间更说讨论穷士族汉室古文坏壁余晋代穿茔出竹书学士睢盱嗟未覩儒生诵守愧空虚何言散失千年後独在君家完古初
南京正月十五夜歌
贞寅当夏建献岁属秦正物候知阳长风光见太平太平歌舞早春天正是月华三五圆初晴宿雨山川丽乍拂和风草木鲜元夕灯火耀焜煌山川草木借辉光抽英错采皆新制竞巧矜妍各擅塲万户千门缀列星三条七市烂纵横熻熠九微金作椀瞵五色锦为棚却见明河流下地真教皎月让华灯燃春火树纷无数临水楼台映几层连骖方轸动如雷已暮出曙翻回尽着绮罗邀月住竞将丝管唤花开并携穠李轻车去暗度芳兰接袂来蹴踏泥途成绣埒喧阗石路涨红埃宛转西桥复南陌冶意艳情欢不足少年塲上鬬豪奢公子羣中争结束博戏千回土比钱妖淫百态人如玉彩云飞过迥看粧香雾微传遥辨曲别有高门与深院帟障横施帘半卷晋室风流王谢家汉廷骄贵金张馆靓姝鸣瑟洞房清上客缀珠茵坐满徧持绦蜡代薪槱覆引长江添酒琖旧京繁盛一翻新年年行乐帝城春合声愿借更筹缓游宴只愁清夜晨沉沉清夜乐耽耽桂轮西堕日东含北斗城中洛阳道游人思杀是江南春晴出游永宁寺同顾东桥陈石亭罗印冈三公作
金陵自昔多才雄声名今日数三公前贤千载见标格雅道一旦振颓风往往结游方驾出尽言都邑为之空才宜大用身未衰谢荣蔑世如脱遗懽趣不令儿辈觉幽盟每共高僧期二毛从他玄鬓改两屐长使青山随翻嗤往古无达者苦欲留名身後知何况金钱与簪组纒牵粪秽夫何为将棊赌墅不清旷携妓登山非放浪祗好玄言与新诗形骸各殊同所尚春半江城犹滞隂出门不乐愁人心青天歛霞云散雨特与大士抒烦襟亭臯开霁迎飞盖林麓献春非一态长江静浪助澄心列岫争趍不敢背草木向人如有情辉光眼见当筵倍举手挥云便退飞送目不着微隂碍长歌招鹤鹤下来把酒酬花花为开松涛鸣籁当皷瑟娇莺度曲劝行杯壮怀俯仰悲今昔此地曾经玉作台风流同调不同日尝闻谢尚邀彦伯当时人人畏少年却延狂生为上客竹林芜没三迳荒留与後人寻今蹟
灵雪篇上湛甘泉费锺石二公时久无雪礼部祈雪雪降
江静复川明荣光满帝京是日年祥发皑皑飞素雪缤纷素雪应祈兴惨淡玄隂万里凝瑟瑟初看先集霰峨峨旋见已成冰轻飞急洒乱霏霏楚水吴山尤自宜大路楼台争改色层城宫阙转生姿翻时似浣红尘陌舞处偏迷白玉墀凌空遥曳杂风飘委谷填丘积不消昔望兼时将度岁今看合夜并连朝为庆经冬方入地谁言上世不封条覩瑞懽歌何所致春卿秉礼崇禋祀同云聚景祷前生赤日韬光斋後避共言六律失天司赖有秩宗能感帝秩宗美德合纯精并操联辉雪比清姑圣相逢曾问道海神出见尽知名如盐持调商家鼎愿糁梅实作和羮
送文夀承还姑苏
闻子扁舟将远适令我幽居心不怿岂无白下诸贵游不及吴门一佳客斗酒相逢何草草不语但持归去好挟策耻为三上书拂衣欲就五湖老江湖春涨桃花水一路烟波通故里到处难辞解榻迎及家好是秋风起
送仪部二寅长充选送贵嫔使
春风澹荡江如绮楼船一道通易水近川花柳尽容华为过佳人若桃李节旄前路光辉拥受诏采择复充送合相当知偃月形问祥应有怀日梦君王正在栢梁台欢进千年紫玉杯太史占天先入奏二星遥扈四星来
松江莫生远来见访比归赋赠
文采翩翩正少年机云以後又生贤已见驰声嵩洛下却来又眺楚江边扁舟泊近西淮柳客舍时沽南市酒路菓纷投骏马前山衣寄唤新莺後风流絶世美何如一片瑶枝出树初画舫夜吟令客驻练裙画卧有人书敝刺蒙茸怀袖里入门相访眉间喜非才远谢汉中郎率尔为君行倒屣
吿中送顾仪部伯从佥宪齐东因柬臬台二三故人
江云横雨暗春天万户朝开凝碧烟行子出门何意气辉光马上揖金鞭白门杨柳风吹发荏苒柔条不受折雨余带湿如沾泪总为游人伤离别春愁何处最关情多病思乡失友生草色芊眠迷大路川原迢逓阻严程遥知稷下非谈辩不记墙东隐姓名
送吴文选纯叔归养乃父阁老白楼公
相门才子胜前韦一日思亲千里归不随禁闼鵷鸿侣翻逐吴门乌鸟飞倾都冠盖怅追扳陌上征人尽羡还远岫停云看正白飘花点袖喜成斑芝兰会悦桑榆景高堂昼日偏能永鱼美来从旧乞湖蓴香侍进经调鼎行乐江山桥梓春翛然老少离风尘纷纷世上多父子得似君家有几人
春日同李司业愚谷刘刑部范东宴陈太仆石亭马通政西玄于顾中丞东桥之瞻辰堂兼送蒋南冷太仆渡江
三月江城桃李华隂隂杨柳緑藏鸦怀春正少淹留处卜夜无过大隐家大隐城中不上关忘形取醉禁言还簪合应占星是德顔颓好似玉为山一堂宾主尽风流奉夀千金白璧酬兰室香兼清论发花枝色上劝杯浮繁弦急柱催深酌雅调离声相间作他日席上无车公纵有琴尊知不乐
送谢应午侍御还朝
秦淮水上石头城杨柳枝繁暗啭莺正宠辉光休故里无那夙夜念王程出门抗手凛生风锦绮江山离恨中衣上落花来点绣波间飞鷁为惊骢今时侍从似君稀衆望应言赴阙迟中台尽待将轮揜左个深嘉槖笔随明世行藏各自安非才欲进也知难归耕已制芙蓉服独立遥看獬豸冠
题谢御史所藏水仙花障子是徐子仁所写
二月春犹寒名花不得看何意氷玉姿生君屏障间徐生善艺为时絶图黄点白意中设几人入室误闻香满座寻芳将向折可怜花貌类仙人更诧妙工能写真緑叶无风长不动幽英含气四时新覆朶云来行雨前结根石是浣沙年丹青粉黛俱难别但道相逢洛水边
李司业见遗庐山诸作述怀奉柬
尝慕当年李谪仙谪仙新诗解倒悬独在人羣无所好尘埃回首伤怀抱忧来只恐白发先有时梦入南康道羡君盘游穷妙真覧君词句何清新莫言今古不相接今见前贤让後人
送严介溪冢宰考绩入觐
建章朝谒晓跄跄天子垂衣正万方勅引鸿胪宣特进留省尚书来展觐重瞳日月屡回看两班文武尽荣观奏记不须书手版承恩再赞拜朝冠三年居守有功勳宴劳亲闻便殿言紸纩听阶知旧履尚方出守副新尊明良会合似今稀天上委蛇几日归北阙正宜操斗柄东人空自望裳衣
渑池歌
七雄割据相并吞一为横散一从亲从主鷄连交戴赵衡言虎视独推秦游士东驰剑属环行人西使车方轨约为好会两国欢道里中分期渑水折俎如山酒满池谈笑尊前衅孽起霸气犹寻夺璧仇争心更抱皷琴耻相如按剑奋中酒指叱雄秦如畜狗秦固关中二百雄赵亦山东六龙首金城甲卒不足凭颈血溅衣翻覆手捧盘请击为西声片语生风才脱口秦王逊谢称寡人击缶逡巡惟恐後满坛将相惊相顾失色丧精皆反走归来数岁闭函关强赵有人未可取
李伯材出示所藏沈石田画鷄戏题奉赠
恠底丹青含象变幻出翰音栖匹练距设微黄如介金毛施五采云锦烂令人白日误苍蝇不见明星将舞剑此物虽微德非一纷纷家畜安能匹闲心不狎鵞鹜喧洁性宁谋虫蚁食主人怀德何所似风雨潇潇鸣不已待唱曾充上国宾含香独擅中朝美迩来抱朴学雌伏虚骄气尽形如木豪华已厌侠塲鬬凶吉羞凭蛮风卜茅堂壁立独悬之形神相得长昏夙
江州陈兵宪公招饮演武台军中奏乐作横吹曲举坐闻之莫不心壮予本懦夫激而为诗
诸水流天险兹邦据上游清时偃兵甲下秩叨燕游台榭敞高原遥临芳物繁残花飞广陌垂柳静辕门辕门春色四山通置酒凭春赏未穷衆乐杂陈极窈窕忽惊横吹满军中浮云遽离高空去草木飘颻江起风急语萧条闻出塞大声振动作平戎一堂壮士皆怒目书生抚席亦填胸曲半拂衣投筯起雄心横发不能终
题画四首
平溪如席淡不流返照入水水光浮清晖细动蘼芜岸香气遥闻杜若洲木叶微脱丹崖爽渔唱时来草阁幽虚无剡曲芳兰夕彷佛湘潭斑竹秋书卷轩窻临欲暮为爱清凉忘归去
绣壁崚增森恠立虬松夭矫相攫执修髯怒甲争奋跃洒淅疑乘风雨入茑萝蒙密昼长隂云气淋漓晴亦湿复磵兼藏嵌窦深空林恍听翻涛急在谷幽人不可招白日此中容易匿
深林几百转碧树层层开繁隂幽黯处往往声喧豗挂泉拖匹练忽缩复陡见樛枝碍白雨喷击如飞霰苍苔径滑隂厓悄烟际凄迷行人小疎帘曲几半埋云坐觉冥心凄物表
和风稍吹衣杖策散缓步藏舸识回汀悬桥知远渡柳外风映霞堤边草侵路陂塘随地广野色遇成趣越水千名说监湖凌波虎阜胜吴都依稀似向图中见不是江南此景无
题便面小景
手中素幅不盈咫风水凄迷千万里遥出层岑毫末间稍分断岸微茫里云在青天长不卷烟光乍起看还远照影匡庐叠嶂开苍苍彭蠡蒹葭晚曾因为吏客江舟日日长江门外流开图彷佛如在眼使我遐意凌沧洲
送徐山人还贵溪兼柬江午坡先生
徐生之来江公所遣也午坡盛称徐生之术而予不能知独爱徐生之为人因与之游比归为赋七言长诗三十句午坡颇溺堪舆之学故末以为讽
幽忧抱疾衡门里陋巷单栖枯槁士絶无好事致朋来何处飘颻远游子面上惊看烟水容口中爱说山川理跪进玉盘双鲤鱼中有一尺故人书故人久擅青囊业却谓徐生我不如每接言谈闻要妙欲传心法恨空虚浩荡流波山崱屴徜徉携手日探陟饥来举火石头餐倦後横肱林下息水若纷披怨状穷山精逃遁知情得极目乡关去路赊登高遥指乱峰遮已是闲云长出岫忽见春风翻念家马足行随闽地草鷄鸣梦到楚天花传心无侣但空还用尽腰间沽酒钱归见故人论作客首应问我索居篇为言平子善风术何似扬雄独草玄
送俞虚江守备汀漳
黑面趫拳少有髭平生自许一男儿腰间宝鞘龙泉动匣里奇韬鬼谷窥直向大师谈节制誓将微命奋偏禆论兵慷慨推黄石献计昂藏伏赤墀九重览奏颇嗟异七贵传闻争致遗共恠南人谙战阵复惊勇士识书诗授绥金殿承恩出跃马沙塲效死驰曾把隂谋干将略更抽櫜鞬解重围好亲险厄行边界每望烟烽逐敌骑未快雄心灭北狄还膺大斾镇东夷营开百粤云横帐戍压千山鸟度陴堠岭天寒游激肃军城月静鼓笳悲讲戎当使同蛇击羣盗真看似兽猕劈画冈峦成壁垒指挥草木变旌旗英威未说封侯志感激须酬国士知
题月中丹桂图
生绡半幅吴霜冷拂尽微尘秋水净展向高堂骤骇神忽覩青天堕飞镜?霍瑶光初出奁四壁澄莹揺不定辗轮乍见海中行濯魄真看地底迸金波千顷浸玻瓈银汉一泓垂素绠结质团圞亦不亏佳期三五四时正中有轮囷一树木布叶葳蕤柯诘曲扶疎碍景小霏微旖旎漏明频照烛根折只容顾兎藏枝繁独覆姮娥宿飘英落叶细生姿一一黄金散为粟萧森影里似闻香的皪光中遥辨緑画栋雕楹结绮檐坐来浑是在虚涵白日都迷羲伯驭阑宵底用烛龙衔清辉鉴人毛发竪仙芬染断体肤凡广寒不觉身曾到蟾宫虚疑手可探世闻墨妙有如此题句聊为未见谈
伯母顔孺人七十夀
岁在戊申月逢七由朔至十加二日吾家华堂敞高筵平旦欣欣孙子集杯盘纷错具旨珍人各有持供其职罗跪再拜次第陈奉充孺人腹中实一觞一箸和气蒸欢溢堂除难具悉从子慎中前致词今年孺人年七十齿坚腹健头发苍炯炯两眸如点漆懿慈本自协天休以德召祥理可必嘉庆请从今岁始遐龄长驻苍山色岁岁来陈此日觞孺人不老从子耋
访吴泉宾先生山居失路
曾识高人栖隐处碧林斜带芳村路本期屡访恣游盘不谓今来重迷误野桥横坼乱行潦疎林鸣蝉秋欲老始蹑鹤踪半没泥却寻樵径时埋草非关涉历记途差自是幽贞隔世涯赖有山前新涨水微红流出磵中花翁赞画思诚从元戎张浄峰公西征武陵蛮
壮夫怒眦仰天号咆哮惊走儿女曹隆肿自矜颔下肉昂藏屡盼手中刀居常乐祸占星气出门正值太白高马首装成酬恩顾戚戚关山遥即路鸢影站波江沸汤铜标表界天撑柱慷慨身过头痛溪入险欲觅功成处凯旋扬斾向城阙长安道上笳声发人生得意此最欢取印封侯犹细屑策勲莫恠狗功卑纵指元因汉一杰
病中同年江于春见访喜而有感
蒙翳城西开一室主人况复长衰疾商歌欲出声不扬举足将行胫无力宾位坐使苔藓侵阼阶渐向蓬蒿没儿扶跰????为尔兴知尔元非车马客我今已见貌如翁恠尔犹能鬓似漆朽废本令顔色丑光辉应为意气得吿言数岁滞风尘蹜足低头常偪侧赤骥引衡盐满箱雕鹰在笼鍜六翮手扳逡巡效趋走壮志摧藏谁复识清浊未容与世昏见人每露眼中白时事苍茫心死灰胡为错惊毛发黑尔曹困顿不自煎内鞬外韄形体泽我痾虽惫神来守俗目徒看柴骨瘠微尔何由覩德机岂谓泥涂皆弃物大樽浮湖亦有用枋榆飞鷃真堪适投杖逍遥遂纵歌主人不病何须策
送江少峯年兄兼寄江贞斋学士及午坡提学
穷年易感复多悲却向尊前对别离遶郭青山日欲暮严风锦树岁将辞人情乖错今可见陵谷深危起当面镆鎁为钝铅刀銛莸蕙同藏朱紫乱高才尚尔困尘劳鄙夫岂悔长贫贱书成本待副名山舌在犹堪叩险关钟鼎可铭聊睨取竹素游园非徒闲穷达虽殊各有用宁须惨戚凋朱顔白云飘浮飞鸟举倏忽之并难久聚十年晤合始如今斯须立谈又当去有酒未倾意自酸况忆杯中旧俦侣金门学士踬谗点绣服儒臣遭中伤寂寂鱼书常不达辉辉棣萼远相望君归为向二难说亲见尸公鷄满乡
小楼闲望酬邱少泉见寄
鄙夫元是一慵者晨起栉巾犹不把外户长关谢往来小楼旷望任疎野山形迫若几前生江水遥如窻际泻树木揺落霜气中檐甍亏蔽青天下北睇千峯通鸟路冈峦连亘莽回互直看烟霭渺迷间知是故人栖隐处寓目本为荡情志却因怀人结幽思正同槁木无起予忽枉璚瑰逢来使
山游晚宿石室迟洪芳洲不至
衆壑生烟日欲低探幽力尽尚攀跻松风数里听海涌径盘谷转行屡迷钟声出岫遥知处闲鹤引步因寻蹊修柯鬰鬰闭玄室流水淙淙灌药畦竹下微尘浄如扫窻间巧鸟矜善啼奇云翕赩千般气恠石崚嶒百丈梯住处每留聊自悦可人不在与谁携丹经诵遍山初夕緑桂香浮月满蹊中夜收心偏爱静平生谋隐此堪栖行窥石洞逢真髓只恐君来已作泥
题北坞精舍寄赠蔡克铭先生
樗杨蔽户薜缘墙半坞依微聊可藏辟牖耻同凿瓮陋覆椽戏作刈茅荒盆池湛湛偏涵色庭草萋萋自有芳蟠礴虽无林谷美栖迟也觉壑丘长主人未识平生意独抱遗经心力费沿泝宓姬後与先攻求诂训同兼异宁思世上逐繁华尚向斋中勤寤寐似恋楹轩寡出门颇遭亲友嘲忘事扬雄嗜酒且好书爱君僻性亦复如兰罇满处开缃帙芸箧香边贮麯车流俗妄轻何足问襟期遥合每相於题诗一写坞中趣不见莫令佳事疎
送裴质斋掌教
东风吹春满南国陌头杨柳黄金色祗言佳气正娯人何意离尊当送客鄙夫谈道泉山隂广文来讲裴与林林友昨去滩江侧君今往适潭水浔不因缱绻难分手自惜向谁开此口欲别逡巡杯水间送君转使忆林友
题溪洲别业赠罗生希晦
孤洲宛在水中央中有伊人一草堂四遶波澜絶径术独开户牖假沧浪时时雨点沾春卷往往滩声聒夜床寂寞垂帷心自适最怜地与人间隔每看草木无俗容久对鳬鸥尽相识雾里豹藏已泽文鷇中鹄养将成翮扑几繁香杜若秋侵裳湿气素烟浮晶荧曾照香藜火揺曳尝亲桂树舟白露霜时葭菼劲思君徒欲泝清流
观詹范川大书歌
詹侯清晨登我堂手携大轴墨淋浪直木屈铁相撑拄展舒未毕神开张猛虎峥嵘龙爪利左拏右攫思复翔一波如拳勒盈尺竪戈撆趯掣电光璚瑰侧剉金斜凿锐锋斫剑星耀芒华嵩掷石压虎窟衡霍兴云起蛟乡?霅纷披惊变态一手真看百体藏如知胷含山海气鬰勃愤盈不可当细书琐屑何由泄故作大画森横床激射幽隂竦毛发妍姿宛转回春阳想见回腕乍伸缩墨池骤涸笔行杠看君笔势有如此前掩崔杜後张王数仞高墙连幅缣素不足满君之涂洒宜治磨崖千丈壁立摩穹苍
宴洪郑川公席上赠歌
我生多病守蓬蒿固陋自知亦自鄙穷年不往富奢招沉冥坐兴时乖觝西第召宾各选英南陌辏轮若驰水惊座孟公非所长袁盎浮沉敢相齿酒肉啜噉真细事小人徒饱信堪耻世俗本自重徵呼病夫可用见轻毁登堂今日为公懽斟酌岂谋口腹美长者固然谬好贤通家乌取文繁侈豆箪正可示嘉慈乃复开筵置清醴刲羊列俎吿积鲜旋结鱼罶罩鲂鳢菰菌流丹每溜匙雕胡柔滑杂香手持匕筯劝我尝当馈屡兴辞不止薄劣猥慙饮食丰尫羸忽为甘肥起敬恭百拜饫良温侧弁傞傞古所试岂有轩车唶里闾更无都雅华簪履聊因杯酌存此风一使乡人知酒礼
饮中醉歌题赠李东甲
东甲先生爱静便辞官正及未衰年忘机不赌围棊墅好饮多开种术田每夸妙得闲中坐更诧无如醉後眠子夜弦歌娱客处一春风雨养花天红英渐委苍苔上白雪来侵丝鬓边世态无端争梦里人生何事胜樽前
送李邑博望山先生
问君何所望征营复彷佛有时思入重泉下有时魂游九天上若灭若没不可方或有或无难为状不为攅霭黛千峯不为停烟青万嶂只为可仰一高山寝食如遗心靡他踌躇四顾如有丧朝夕不见魂荡荡朝不见山夕不见山黛峰青嶂千万般日日在眼前曾不解君顔朝兮望山夕兮望精神注想他物不能干忽己置身高山侧宁须登顿劳攀援朝也见山夕也见山魁岸气势静重仪形终日对羮墙间世人爱山只是山如君望山岂徒然为君题作望山篇留与象郡人间传
放歌行送将乐张丞
汉室材雄数武皇躬履丰盈海?康万户千门不足御超然思举云中裳桂宫兰殿营未巳更起通天造栢梁双擢金茎逼霄汉高高修掌承天浆蓬莱三山恍可到燕齐迂恠争言方神人东岱见巨迹王母西池亲捧觞但得仙灵长不死真弃万乘如敝屣好方少君前覆车五利将军後执轨铜池三秀表奇祥瑞麟天马来吿祉武安门下多腹心畯良尽集平津邸南阳孔仅故贾人卜式田间牧竪子自售召见惊嗟晚高议朝堂发唇齿莫言往代不可攀莫叹微躯难上天虎豹守关排闼入探珠须泳睡龙渊堂堂张丞六尺身胡为落落在风尘意气扬鞭跨马去如君岂是沉埋人
题水心漫湖图
水心居士心如水结庐独在水中沚浮鯈浴鹭与和光简帙沉冥欣妙理枕席长涵烟雨飞蒹葭影拂窻户里四涯望断絶来径碧波澹荡涤氛滓漫湖逸人最清旷一生浪迹五湖上陶朱曾挟西子游欲蹑奇踪慕闲放荷叶时穿菱女舟钓丝或偶渔父榜粪土黄金不足营胸怀坐失具区壮萧萧尺幅谁为挥依微远意出新机水中之庐湖外枻客来览素壁不辨是耶非
遵岩集卷二

[book_title]卷三
钦定四库全书
遵岩集卷三
明　王慎中　撰
五言律诗
辛卯元日二首
居正王凝命履端帝发祥光华开上日玉帛走羣方蓂荚符尧録卿歌睹舜章青裳临左个天子在明堂候转三阳泰天周一纪分纬纒占聚景日表应重轮建寅夏时历王正鲁史文鸿恩将瑞气四国奉欢欣
送吕思抑户部之淮上三首
诏使发河阳仙郎惜署香家临京口郡节建海陵仓冰后过全鲁花时到下相苍苍葭菼外明月定相望相见仍愁远临分益思亲亦多倾盖者谁是听琴人骏骨何当市明珠且自珍翻飞未可料将子暂风尘怜君宦隐处淮水日悠悠橘刺青书幌涛声散郡楼元王余馆榭阏伯故林丘更有山阿赏还因桂树留
南郊夏行二首
路转妨旌折桥平度马齐风花一水静烟柳万家迷目极心逾远朋高酒共携前寻还有径应是武陵谿物色繁初夏行行野望新村沙平送骑峰照远明人出谷关幽事看云减病身传心同志者行乐及芳辰
张氏园庄宴集二首
地僻轩初集芳林赏不违杯传浮蚁泛席换落花依凭槛千山出开笼一鹤飞莫言耽燕佚得笑百年稀展席临水曲移樽对苑沙翠分萦沼竹香到围栏花歌转游鱼出舞娇轻燕斜高怀犹未歇亭树已昏鸦
天坛郭道士院
轩盖凌晨集盘觞此地赊蘂云鲜五色瑶草粲三花篁桂清仙院蓬壶接帝家晚闻凤吹咽疑度赤城霞
秋祀太学视宰
廪涤俅俅洁炉烟冉冉升视燎晨举火司濯昼行冰衡楅牺人警鸾刀膳宰能斋心严祗役共祀在明馨
宿泽上人房
投宿依山刹禅扉隐隐开清斋宜鸟语坐定见僧回竹动名香散钟鸣清梵来因嗟在人世扰扰逐浮埃
翠华岩
振策凌絶巘寻幽到翠华昔闻晤真者曾此炼丹砂洞口液锺乳崖隂灿宝花坐看天路近鸾思极烟霞
即席赋送张子使边四首
奉使星辰远行边道路赊十旬常雾雨千里但风沙燧火防秋警旌旗闪日斜壮游元夙志公出已忘家【张已去都下而擕内适至】
边报真闻汝国荒犹未休赈输堠吏急节制大臣留蒿藋时能给干戈不自谋杞人有浩叹尊酒岂销忧寨险屯仍废军悬镇亦孤隂风连大漠平莽静方隅旷野惟多垒元戎尽剖符看君经略者早上伏羌图汉世穷源使明时足饷臣黄河喧夜渡荒戍断行人宝铗飞边月征衣带朔尘悲歌暮相对慷慨一伤神
郊兴二首
四月西郊路物华浄客心游情会沧海举目见高岑麦秀平分陇兰荣弱冒浔登高宜有赋况值暮鸦吟河曲孤村抱峯回细路连饥莺啼古寺浴鸟下晴川迹已市朝远心将云水玄真游乖良晤心赏自悠然
寺宿二首
杖策吾来此幽栖亦自娯剧伤时序晚静得琴尊俱山抱画帘入云开紫阁孤无营禅共寂不寝鹤相呼古寺依山寂停鞍对暮花霜钟归院鹤风柝集城鸦枫落犹秋色菊残有岁华山僧谁解汝吾分已尘沙
圆静寺二首
身病登山健寺幽引兴长听莺过别院歇马傍疎塘竹散晴窻影花飘晚槛香高游有如此谁肯恋绅裳仄径垂萝密高崖茑葛长疎槐隂玉宇尺鲤跃金塘入殿斋僧礼开轩到妙香亦知絶地迥朱雾细沾裳
通真观
桂阙曦青嶂花宫入紫云金箱丹诀秘瑶界洞箫闻石髓融融液炉烟袅袅薰须逢缑城鹤接翼去人羣
宿通惠寺
宝地开龙象珠光布法筵风凝祗树雪日丽梵花烟尘迹山将远禅心月共玄淹留爱风景潇洒夜分眠
再至功德寺与张水部偕二首
路谙能自至僧狎不须猜蔓藤犹覆院萋草已侵台竹怜独宿处花为再看来与君同避地得笑且衔杯旧宿春初转今来节载隂风烟殊岁色云物异登临问松怀系马开阁恋披襟奔命兼行乐携游倍赏心
登陂罗阁
阁峻看天堕湖平益势孤风帘齐铎响云磴拂衣趋指顾极空濶风烟乍有无青眸依落日缥缈入皇都
香山寺留题释宗林房二首
香山览胜到絶径扪萝登眺迥云烟异天低风露凝地幽防俗客清论接高僧朱缨自不谢福地何当仍远公违俗久清刹倚山巅抗宇承青霭开轩俯碧泉无生空万刼习静定诸天长啸逢顔色新诗与尔传
山寺闻丘集斋下吏之报
汉柱峩冠吏明廷簪笔臣醻恩搴黼衮抗疏逆龙鳞邹子拘幽日贾生痛哭辰小臣元触冒天子自英神病中黄制科明举招不赴赋谢兼柬张诸暨
故人怜寂寞约我共襟期兰席开玉树桂醑泛金巵剡溪虚雪棹鳬舄阻云逵颓卧幽斋里春草长离思
柳湖亭讌游二首
亭子水中洲兰桨美载浮鸥翻当吹篴鱼眺近垂鈎折藕怜丝细探蓴爱乳流更言明月好中夜尚淹留积水漾虚台芳筵镜里开鱼惊壶矢跃云逐瑟弦回迟月烧红烛临波洗緑杯不辞湛乐久未卜再能来
春雪左顺门侯牍柬龚内翰二首
北地春仍雪西山晓出云烟霏交彩仗风引袅炉薰蛟掌飞琼箾凤池碎玉纹菟园搦彤管词翰正思君鸣舄趋丹禁飘飘雪洒衣楼云低殿黑城旭弄墀辉玉树光初乱瑶花湿不稀侍臣迓清切沾佩啓黄扉隆福寺与诸友人夜谈因雨假宿三首
扬子谈玄处问奇策骑过浮烟荣苑树骤雨长窻萝小隐情如此大观道若何芳春?欲暮莫自怨蹉跎怜君避世者习静碧云隈遂有何顒兴翻为孺子来谭经玉尘落倚瑟锦弦开夜深还说剑急雨助悲哀春隂侵几杖夜雨静琴觞虚院疏风入回廊隐雾长坐淹高士榻眠拟定禅床不染神俱爽无言意已忘
送许进士应元知泰安州三首
才子初为政青春独领州礼坛遗夹谷封社旧姑尤岱岳标方望长河背郭流无因赠鲁缟为尔赋齐讴高才美少年为吏即神仙入境花迎绶行春雨映旃汉时供奉邑鲁国谢归田化理今良牧何须倚昔贤一顾小天下巍然登泰山日曦渤澥谷风起穆陵关石室金书閟阳厓玉碣刋今皇功德盛东道预修坛
送曾汝诚给事使边四首
马嘶柳帐前使者欲行边揷羽黄金弭擐缨白玉鞭飞云迷夜月积雪冻晨天燕将闻书泣君看鲁仲连太白压辽城天狼照北平君王亲用武节帅奉专征问罪驰轺入观兵揽辔行当今将士怒归及凯歌声授律及今时邀勳合有期渔阳新戍守涿鹿旧兴师西日河冰坼北风边草衰芦笳声四起汉使也应悲慷慨一丈夫兹行君岂徒指挥调敝卒谈笑靖边隅古塞开新欵全军奏凯俘归来谢天子得似傅甘无
七夕效梁体
灵驾中霄会明河一水遥缓波通聚语流月鉴离标环佩香风散绮罗绦雨消微欢还复罢枉用鹊为桥
夀毛砺庵阁老七十三首
八座尚书贵三长太史贤履声霄汉上彩笔衮衣前日月忧时鬓风云应夀编翩翩东海鹤来往紫芝田冈凤辉难集垧麟迹自闲道闻姑射後身退五湖间春洞桃花实秋山桂树斑岱宗东鲁望巉絶更谁攀十地丹丘合三山碧海望玄夷授玉笈王母奉金觞杖屦东山社松筠緑野堂苍生悬谢傅何日贲云章
南苑三首
别馆南城逦离宫左掖通标形霄汉上动景云霞中雨知清道润草为望恩丰上林徒欲赋才谢长卿雄城阙鬰崔嵬行游信美哉栢围春殿长荷匝午亭开复道玉绳隐河流银汉回忽然异人世不觉在蓬莱悬榜俨列仙通波绕御川云疑驻鼎地风想鼓钟年嵌壑云烟变连甍气候偏即看避暑处何似汉甘泉
帝幸南苑三首
豫游万乘动慈悦两宫和龙旗赤日转凤辇翠云过暑避更衣殿春生浴镜河千秋长奉夀欢乐岂云多在囿灵台啓横汾离馆开周王非独乐汉武自雄材雨洒乘阳跸山含进夀杯此时瞻华盖拙疾谢严枚天跸应时康御筵瞩苑芳开山金作嵌截海玉为塘睿迹元游物王心亦戒荒离明相见日长养遂南方
题孙宫允园亭用马司业韵三首
敞阁偏临壑幽林复带波叶繁栖凤竹蔓结偃虬萝吴树三春暗江涛八月多更怜垂钓处鳬鹜静烟蓑湘北艺兰畹淮南丛桂山芳名谁并美词客自高闲斸石璚为乳飡芝玉作顔蓬壶如可涉他日许同攀避地歌招隐耽幽此卜居词华二陆後形胜六朝余山鬼窥青管江妃扈赤书悠然东壁下宛挂两银鱼
送人尹南海
昔日勾漏令寻仙亦系官一纡青墨绶长就紫金丹君适朱方吏相期白日翰他时双赐履迟尔五云端
送人尹钱塘二首
王乔叶县去仙令意悠哉舄向云间下琴於江上开潮回宋帝国山坼越王台枳棘淹文羽君非百里才佳丽古越州高峯湖水头去为百里宰兼得六桥游陶柳萦芳甸潘花匝绮洲期君东道主吾欲柁南舟怀曾给事李郎中二子同时得罪被逮
感事已难堪怀贤更可叹忧来自不寐热至亦忘寒欲弃班生笔深惭梅福冠同心忠信者一旦涉波澜
偶怀
愁绪乱无端人情急似湍孤根元有植枉道亦何难独酌不成醉强歌聊自寛世无知心者应谓予不谖
济上怀曾李二子
辛卯之秋予与二子同有典文之命联舟济上投分托契自谓百年不图事变囱囱予承严窜二子亦同日下狱感今怀昔情如之何
往岁荣持节济水照断金事乖成泛梗景是触沾襟梁狱书难达湘流赋易沉衔恩将得罪均是表同心
舟经下邳
风波已习惯忽尔自凄其壮志逢兹地古人难可期桥边黄石在日後素心知俯仰无穷意如何不令悲
夀蔡霞山先生
早向天台隐寻仙度石梁瀑泉曦墨发岩窟得丹方养性芝苓古问年松树苍赤城霞色满长为荐瑶觞
淮口
停舟淮口望千里暮云收白浪浮山出黄河入海流渊中蛟比室岛上玉为楼未即乘桴去难称是好游
宝应湖夜泛
四顾但苍苍天低湖水长烟分微有树火灭远闻榔兴云连海岫望斗指吴乡今日乘槎客犹如到汉傍
广陵二首
隋室多巡幸骄奢览壮图开天崇绮构截海定雄都緑水流城阙朱楼夹路衢繁华何处所墟社只平芜前王闻失国游客欲陈风楼观飞云里旌旗耀海中一时歌舞散千载市朝空独有青天月曾经照旧宫
闻笛
何人吹玉笛偏遗怨声来楚地已衰柳吴山尽落梅不堪曾憭栗况值独徘徊胡必羌城下能令壮士哀
咏署中墙下葵花
兹葵敷正色韡韡比兼金细蘂盈方寸修茎耸直寻成隂徒卫足背日枉倾心犹有孤根在蓬蒿何太侵
仲冬朔日江行
心想定何依揺揺共席飞壮图惊节变直道与时违迹比虞翻是才方贾谊非精诚嗟靡托捐佩侍江妃
赠人号罾浦
家临罾浦上垂老学为渔鸥鹭亲长往菰蒲伴隐居持竿求竹直选石爱潭虚不晓任公意应言在得鱼
送人成均卒业还郴州
慕道不辞远为儒能固穷言观中国学师事大江公逆旅蓬生鬓归程草暗空明时莫徒老千禄在书中
挽王尚书夫人归葬
軿车出国门归葬广陵原逝水年光尽重泉白日昏镜留将拟貌琴在与招?不解尚书恨将朝无赠言
过梁宅之为郎日故居
草暗虫声满闲庭菊自芳人同川上去书向壁中藏厕隅经置笔墙隙旧偷光相忆成今古如何不永伤
春日永宁寺山亭顾中丞招游
烟晓雨初曦亭皋春日辉相从穷宴赏一倍惜芳菲柔草才胜藉新条恰挂衣谢公方爱客日暮不言归
病後偶尔出郭
忽看柳叶长何言已春深因思闭户久却悔逃人心草色遥迷径杏花稍变林欲酬过去赏一日一来寻
天界寺後山独游
緑叶暗花枝莺鸣新柳时偶随芳草兴遂与白云期探径非人到穿林有鸟窥行逢桃树下路口使心疑
吿中送顾膳部赴臬山东
幽居当岁晏无那送君行留滞嗟身世蹉跎念友生似兹往来际转见别离情拙笔归耕晚高才早勒名
斋居柬刘比部叔正
落月曙窻虚幽人好静居官无公务扰意与世情疎出户霜涂屋垂帏草上除同声虽可悦异舍欲何如
访陈石亭遂初斋中赋赠
先生大隐者在世自如遗乐道尚玄白持心不磷缁闲门无客候幽幌对花垂好我忘年少但言相见迟
秋日登鷄鸣寺阁寄友人
峻阁暮跻攀凉风振客顔青天湖外尽平野雨中闲鸟度孤云去人随落叶还如何属延竚伐木响空山
题顾中丞载酒亭
寂寞千年後今逢尚白人官非十载滞宅是一区贫酒癖着书富奇多问客频空令好玄者怀德不能邻
咏虚谷别业
高士尚玄虚因从山腹居石泉留洗药带草备藏书合道游空寂修心返太初翻嫌郑氏谷乌用世名愚
寄顾琼州副使
不见经时久相思越徼深簿书劳吏道猿鸟乱人心地瘴应亲酒官高秖好唫亦知浮海乐难忘客愁侵
赠唐太史养疾寺居五首
谁道金门贵来参宝地禅院香燃緑桂池色泛青莲毒龙降沼底善虎戏牀前更有天花落飞来遶法筵期君物外踪解牿蹔相从檐际飞轻霭城隅见远峯行唫循软草趺坐?长松已是如愚者何须谷口逢托身翔凤陛别业寄龙宫遐心存市里幽迹似丘中挂尘小山桂披襟大地风安知馆中史不是河上公如何天上贵别有世中情舍己皈慈法斋心托化城云衣披箨粉风色泛松声纷纷车马路谁识有南荣斋中遂偃仰卧疾即林阿鸟来窥散帙龙起听商歌僧为翻经难人非问病过此时方战胜玉体合如何
题司封荣养卷
才子为郎地高堂庆有余侍飡退食後问寝倒衣初露为推恩渥日因至爱舒板舆官舍里天性乐何如
周隐君荣夀卷
明时胡在野怀宝欲迷邦麋鹿居为伍云松对与双吉星辉上象湛露接西江晚节逢恩幸身过壠上龎
王氏荣夀卷
老向明时隐梁鸿与孟光赁佣身不似举案德相方彩诰双纶宠华堂四发苍斑衣称上夀岁岁紫霞觞
哭吴懋献进士久不克葬
寂寞百年身桐棺三寸贫归程魂作旅寄处磷为隣行哭悲妻子冥心托友人薤歌嗟路絶欲唱又无因
访空同先生故宅
久欲求遗草今来访故庐北窻存卧席东壁有藏书墨沼春苔长琴台夜月虚年年桂花发人拟子云居
题石氏世恩堂
汉朝宗孝谨明代故家存业有遗风旧恩从得姓蕃裳衣陈寝室乔木?高门孙子何多美家传诗礼言
访顾东桥聂村山庄
先生躬学稼鷄犬数家村种树因山性穿池得水源槿篱晴雨长麦壠午风翻四体不勤者兹闻农圃言
天宁寺
杖策青山半遥遥闻梵钟古松经几腊虚殿掩千峯佛现瞻龙象僧行印虎踪回心思止托归路到来佣
场中翫月同顾东桥陈石亭二公
野兴夜邀懽闲场十亩寛微风来席上明月出云端幽姿澹水木远景含峯峦满天同一色无似此中看礼部祈雪致斋予以在吿弗预柬同曹诸君二首
群贤深秉礼禋祓为祈年陪德尚书後修心太古前玄思通混漠高韵比神仙斋祭迎祥处灵坛意肃然曾是天心远如何冬令乖治神修祷祀格帝戒明斋华省寒隂静层城夕气佳谁知陋巷里玄默与君皆
冬至大祀斋居
霜清天汉沉月白古松隂虚独看灯静斋明爱夜深劳生因息妄倦客蹔安心屡从郊雍驾飘沦底似今
将至豫章道中作
风波晨暮淹复畏简书严坎水嗟行险离方苦触炎为儒心未效从政事难兼苟且狥微禄聊因免负担
立秋日发南浦舟中作
火伏金当令流光不肯居天高爽气外叶下凉风初山觌忻明秀江行爱广虚聊因文牍暇稍复省篇书
哭薛西原二首
今年岁在辰亳上客星沦为蝶真今梦犹龙定宿身图书空满箧几阁已侵尘愤极凭天问何心生此人造物意何如伊人果去诸寡妻司几奠门客检图书隣杵悲无相朋缌恨忍除百身知不赎空尔泪盈裾
访西原城南别业感泣二首
尧时巢父隐遗迹荜门幽泉石居成古烟花却带秋鱼来鸣瑟罢鸟去讲筵留桑扈还真乐杨朱枉泪流数亩城南业依然二月春蚁蜂犹恋主花木总愁人洗药流泉甃繙经供席陈西斋风自啓如意委牀尘访蔡广德道卿未至州数里阻雨留宿田家
草舍托荒陂瞑投不自知离心分雨夕同气阻风期烛影坐中暗江城望处疑如何咫尺地犹自劳相思
田家书事投赠蔡广德道卿
行逢野父言情真语率然含生同草木尽力向园田禾黍冬栖亩牛羊夜被阡言终还百拜赖有长官贤
桐川客舍
风雨惨灯光无言坐北堂主人及中夜问我自何方名姓惭难吿衷怀暗独藏殷勤鷄黍惠欲去不能忘
同蔡可泉出游山行纪兴二首
招携乐友生惠我在山行缘崖历窈窕傍磵鉴深清白云轻首夏黄鸟悦初晴超忽会心处中林草木荣日出野烟轻流泉处处声山苗经雨长泽雉感时鸣密筱傍潭静疎花夹岸明正宜吾与尔携手此间行
登横山顶上览州城同蔡道卿
归翼带残霞山城晚气佳鸣鷄闻四境翔雉遶千家碧树州门静黄尘市里譁愁心因纵目共有异乡嗟
山行於嵓谷间见人家
山深交兽蹄往往见巢栖篱落藏茅屋泉源灌稻畦蒭荛不出户桃李自成蹊欲访居人宿翻虞反路迷
石溪寺
蒙密见山穷林回忽路通灯悬千树里磬发片云中猿啸来参定月明出照空即将溪号虎与尔学雷宗
竹山寺
微钟度青霭寺隐见遥岑香路入花屿禅房开竹林泉流苔上冷山色树中深吏道非玄理来兹生悔心
宿茅山道院东楼
飞构出空虚洪乔应比庐松风入夜肃凉露满天疎酌酒和元气焚香阅道书求仙虽未就性亦好楼居
桐川境上与蔡道卿别
揽袂默相看愁云惨别顔懽游同逝水辙迹向空山分手徒留佩伤心未赐环风波慎自保当路少扳援
同顾雍里访刘函山郊行二首
东郊芳草色一径引征舆非为巡农务咸言访隐居泉清新雨後山媚早烟初此意谁相会惟应君与予携手有佳意逍遥恣远寻循疆田事美出郭野情深日浅平郊色云多丛薄隂前驱农不变为识上官心刘函山获田庄居久不至城诗以问之二首
闻君去不还种田因住山既为百口计兼得一身闲禾穗登塲上泉流激圃间谁知城郭里幽兴亦相关鎌鸣秋获急禾黍积如墉富向隣翁说穰因嘉岁逢行园朝见汲归舍午闻舂予将还壠亩先此问为农送周石崖给事治鲁藩狱事还朝二首
汉使持明法周亲感圣衷饮冰心对日偃草德从风折狱片言下回天敷奏中不须焚文字梁牍一为空时辈让才雄高谊古人中陈诗伤鲁道览俗见齐风登岱诸山小探洙衆水通归朝思献纳应有发宸聪
刘函山田庄宴集同顾雍里三首
言驾出寻君暂因屏世氛不忘鷄黍约解与麋鹿群比舍垂青柳前山起白云相看同此趣无以仕农分白日永留懽田园胜事偏盘飡兼野?厨火杂村烟逸兴看中圣高谈接上贤相忘宾主意留滞不言旋向晚西郊密翛然野外秋土膏含雨润山气带烟流故道牛羊反前林鸟雀投犹言明月好其奈促鸣驺
晚行赵家围
川广片帆悬轻霞欲暮天蓼花明远岸芦叶隐低田风起青苹上云归白鸟前元多山水意对此自悠然
舟中夜坐
兰舟凌浩渺水色暗连天宴坐深明烛遥情寄简编箑闲知爽入膏续悟更延感候伤羇思劳歌中自宣
彭蠡湖
苍苍彭蠡緑大水属时秋远势长天接摇波元气浮数州居下浸千屿出中流桂棹兰为楫吾将恣远游
宿湖中
苍茫烟景晦舟楫自如家宿处随鸥鸟秋初惜月华遥心连浦鴈归梦滞江花为客谁知者疎灯水一涯
饶州公署
萧条人吏散孤坐发深思草色新凉重蝉声落日悲言忘观物处心静闭门时道在无形累求闲翻自嗤
署中读书
雨散空堂静褰帘微月初古人聊取对尘事自相疎曲几萤光映残编蠧迹余不缘嫌簿领饰律用经书
南康公署
城荒民俗简理事日恒余寂寂公门静苍苍高树疎庭隂深昼晚山气淡秋初迹有浮名累心空自宴如
南康公署十五夜月
迢迢三五夜江郡影星河积水生凉气空斋兴晤歌心微千念寂室浅一灯多不酌盈樽酒其如月出何
十六夜月
今夕月如何山风江水波升轮依岳顶流监度檐阿光射栖乌起寒牵鸣鴈过纷纷羇客感来委此宵多
检荒行田野中
秋巡躬适野不给愧民康尝饁知非旨观塲愁大荒行间除茂草息处就隂棠老稚无惊避吾来省尔方
灵溪观
自怜何所为无事亦囱囱混俗因知性过时始养蒙石池涵谷水山径满松风欲悟观心理桃花几树红
白鹿洞见张东沙壁上留题
登高能赋者到处有新诗草木留光宠云峯发咏思护持山鬼力指说野僧知大贤难继作吟玩但嗟咨
游白鹿洞归道中作
岩壑变隂晴归途风物清斜阳衔絶壁微雨过高城草动含秋意虫鸣急暮声明朝劳簿领应自想兹行
开先寺龙池
千盘转石林碧磵带云深空谷逃人足澄潭湛我心分流常活活积气自隂隂一濯清凉水都忘名迹侵
酌开先寺泉
源出迷穷处何年流至今分来青竹细汲去白云深香共昙花散凉疑觉露侵已知无内热且复一瓢斟东桥顾公巡抚湖南行部至衡州纵游南岳某闻而慕之二首
中丞行问俗南岳待题文草木巡游发江山览顾分奠椒祠赤帝指竹吊湘君霜气凌朱火千峯紫翠纷好游晚益耽身到楚天南胜迹摩崖刻奇文览记探高僧留与偈野客偶成谈更有名书写藏山副石函东桥公既登衡山集所制作成帙名曰登衡小记远辱寄示时予适行部南康受而读之有张孟阳之思
登高能作赋大雅感予襟气敌衡山峻思涵楚水深览图乖往迹讽咏发驰心犹因庐阜对稍缓四愁唫
晓发建昌
侵晓戒征衣严城未啓扉鸣驺遥即路徒御静相依历历星初散涂涂雾稍稀身随车辙转心事怅多违7
宿武阳驿同陆毅斋宪使
天秋风雨急山驿易黄昏疲马依残枥衰杨蔽旧门沾涂怜洁服举火愧空飡稍缓孤生感幸蒙终夕言
德兴县晚发黄栢渡迟陆宪使
旌骑参差发思君不得俱应同残月影只隔碧山呼杂树临溪口停车向路隅舟人催早涉不识我心须德兴县八月十五夜月简陆毅斋使君
夜久雨声歇微微檐影过揽衣聊出户飞镜挂明河庭隘留光少林疎见影多非因清晤阕何以发予歌游梅岩洞有仙人井竈田炉丹室之类
松老白云遮仙人亦有家鷄飞残砥鼎玉化遍成沙石上烟霞古炉中日月赊暂来还出去蒙笑洞前花
宿武阳民家
一室疎灯夕百思扰客怀草虫鸣暗壁槐雨滴隂堦狥禄今谋拙躬耕始愿乖病身应自计归去守荆柴
滕王阁
前王欢赏地栋宇已成空惟有西山色还将旧日同夷犹临短槛感叹对长风世事囱囱里江流自向东
滕王阁再作
偶为逢迎出聊因一振衣鳬鸥闲泛泛岛屿远微微芳草前人路寒潭落日晖西山旧时雨还向卷帘飞
薛家楼
高楼频徙倚白日满山寒霜落章江浅云收楚地寛鴈声深坐思草色起忧端扰扰城闉内还从静处看
由抚州之建昌道中宿山寺
客行亦已倦息足择山深月色空香径清宵宿道林苍松多古意流水有余音释子一相偶聊忘生灭心
再出武阳宿前民家
秋原衰草遍投馆日黄昏驽马知径道空山向旧门农人依鸟隼吏卒偶鷄豚坐席无争者犹惭道未尊
丹霞观
闲行随鹤引不觉入云深幽壑絶来迹桃花开满林山香知药草谷响识灵禽欲问采芝老人间不可寻
信州皇华亭
谁识悠悠意寒流对寂寥闲禽遵水曲过棹入风謡细雨青山映繁霜赤岸凋门前来往路坐使岁时销
信州登城楼
楼高身出地稍见山川遥飞鸟青天广平芜白露凋孤云归满岫千亩长秋苖周览乘时暇忻兹土俗饶
访黄九潭太史留赠
问君胡在野遗世自经营一?依水筑百亩决泉畊移竹供鱼钓栽梧待凤鸣深源终不起其奈此苍生
芝山亭
亭子倚迢嶤幽意坐终朝远水孤帆滞长天一鸟遥丛红霜树叶片白楚江潮浩荡烟波去徒思兰桂桡
寄胡始兴
折腰不能去悲汝愧陶潜古意时人背高才下位淹赀微数口饿客久二毛添但遣孤根在还因雨露沾
过宁庶人故阳春宫
邪陌转城闉重门曲水滨人谈亡国地花发旧宫春佩冷空梁月歌销积栋尘堪悲当日事议谳帝家亲
滕王阁独坐
吏迹苦拘急幽期与赏违江头时独往阁上每忘归绿水流垂幔白云落振衣秖缘机未息犹使鸟惊飞南昌有湖水流城中会府属当其左每晨趋府行於湖上执事仓卒无游观之致
不远人家路湖平水且清涵虚浮万井倒影浸层城垂柳堤边映轻鸥波上明可怜趋府去日日傍湖行
哭陈石亭
乐道方游世胡为遽不留重泉独往路天上正成楼载酒将何问遗书不可求堪悲江左地一旦絶风流
丰城县感张雷得剑之事作
昔人求宝剑絶识理无违此地闻言是今来满目非空余埋後土不见斗间辉神物终难测知从何处飞
送刘西坡後再至滕王阁赋此奉寄
苍山西面色高阁远含风旧赏人何在今来事不同帆飞江路永鴈叫楚天空徒把盈樽酒因书寄浙东
赋得丰城剑赠李古冲之滇南
丰城埋匹剑水土养金精九地深藏锷千年始发鉶在天生斗气出匣作龙鸣志士腰间佩偏令万里轻游紫云庵至上中化成寺山中独行迟同游薛陈二子
闲行随去迹独往昧前期流水时相引空山只自知香烟松际袅暗雪竹间滋兀坐探林晚中心有所思发东林寺登庐山絶顶还过寺中留止
年来知静理在世比虚舟偶此同生灭因之任去留色空庐阜起禅定虎溪流已矣东林社长廊槲叶秋
德安公署雨中书
荒斋掩夕景倦迹苦淹留细雨同寒意空山向暮愁逢迎还自懒鞭挞底增忧抱此微躯病何能为世谋蒋双桥方伯行部德安予适以事至而公已发南康走笔奉柬
离抱易为感复此芳春时杂英委闲地好鸟弄高枝坐惜欢言阻空令淑景移方闻整驾去惆怅予来迟
德安雨晴书怀
日出照空林堦前流水音讼庭鸣鸟悦书几落花深遥忆故园草萋萋何处寻堪悲贪寸禄虚掷此光隂
书怀答彭石屋
已悔为人学还因世网留行云时出岫逝水偶成流事简知无术交疎悟寡俦方将齐外物窃比我蒙周
德安道中书事
百室山中邑观风见俗淳土膏时雨发田事暮春新鸟雀鸣争食鷄豚性近人前驱行且缓方此问农民由德安去庐山只一舍而予以事趋省不果再往
忆在南康郡一拜匡庐君濯缨瀑泉水长笑石耳闻正拟佳游再其如尘事纷去兹知不远空返欲何云
闻蝉
隂气南方早闻蝉三月中声微犹隐树咽短不从风亭馆人初散园林花顿空羇游濶行乐亦自惜春终
雨晴西斋期薛广文仲常
雨余春阁冷初日丽高台薄宦劳趋走佳宾濶往来苔生将被径花陨欲成堆此际心如结非君谁为开
观陈兵宪射
夫君文且武置酒更张侯弓弯孤月满箭去一星流广野三军覩空天百鸟愁眼看中自激青管更堪投
咏雨中庭树
庭前嘉树色独向雨中荣脉脉全根本欣欣见性情烟深因洗翠风至自成声方惜一暴少难为萌蘖生
行园
时雨资生养行园览衆芳鸣鸠盈亩緑翻蝶遶篱香抱瓮将根沃植楥助蔓长不窥今已久岂为下帷妨
登江州城从中丞王公
雨余草木新节钺宠行巡飞雉随騘转啼莺唤隼频军容观楚卒国姓记江人清霜飘大路万里静纎尘
丰城县长至日
岁晏勤王事乡心扰客居闭关当此令行路欲马如江浄霜飞後城开日出初署斋频眺望云物正堪书至日虑囚宪府呈方庄潘壶南二臬使
立戟府门清持书人吏盈平持三尺反助取一阳生布令逢周正援经览吕刑恠来霜气重騘马在江城
九江夜雨示薛广文
稍稍空堂暮覊心自不聊疎灯生寂寞寒雨对萧条木落岁将晏鸿鸣江正遥清扬居室远谁与永今宵建昌日暮举火于丰安堠亭与邑博陈嘉宾谈
斜日堠亭隂兹言在野深临飡因忘肉独酌更知心道与中人语身宜下位沉昔贤伤不遇非独子如今【陈子文行并修而为有司所失久伏儒官故叹其屈】
陈州道中同胡参知作
宛转陈郊路株林碧树盈中天炎日盛向夕雨云生共酌清泉饮相从大道行才微慙负乘将子载同征
项城道中与参知并马
芳郊联骑出锦辔结同心屡截清溪渡时穿緑树林览观乘时暇笑语避人深职事多离濶贪兹共寸隂予以事由陈趋项周梅崖参知方自项还皆以夜行造次相逢顷刻而去
多事穷奔走幽襟待细论如何逢路侧还向夜中分色笑匆匆接清言悄悄闻劳生元易感况复覩离羣
五月五日浴起作
芳兰浮小鼎燃用桂为薪初暖闻盈室微和接澡身形骸元土木时节且盘巾虽然新浴後未振故衣尘夀方隐君方本新安世族今为临清人
豪宕去乡井高门卫水头太和庄叟马生事计然舟齿发占难老琴觞惬好游陶然天地内得性阅春秋
遵岩集卷三

[book_title]卷四
钦定四库全书
遵岩集卷四
明　王慎中　撰
五言律诗
送陈学顔辞亲应举
却歛黄香扇行穿季子裘书将随计吏富且谒诸侯舍馆鸣鷄梦关山叫狖愁明珠光照乘莫向暗中求
送谢生诜辞亲应举
闽楚千余里归程草色通乡人推射策严父教移忠问绢亲闱里题诗客路中汉庭方爱少去作一终童
送陈邑博子秀才辞亲还家成婚
成器专攻玉传经胜遗金日辞鱣馆爱春动雀屏心执鴈将修?求凰或弄琴遥知扇枕恋情不滞鸳衾
春雨柬徐山人客居
春风忽已满客子亦何心雨长新蒭价泥荒车马音闲堦侵草遍湿突起烟沉更有关情树窻前滴夜深丘少泉卧病山中作诗见贻用韵奉答兼以候之
怜君卧病久枕上过芳春山色翻欺瘦鸎声总唤嗔鵩占休臆对蛇壁易迷真学取无生理心中灭尽尘
送李一泉往惠州推官
怀牒持三尺分麾佐百城溪山轻瘴疠风气就开明石埭由来美丰湖自昔清龙川经过处一吊尉佗营
挽故石埭尹尤先生
彭泽居官放黔娄谢仕贫松筠方傲晚草露忽轻晨乔舄长飞去潘花永不春只余琴调在空闭匣中尘
柬程郡侯卧病二首
求瘼何其急起居翻失常言多询利病心苦犯温凉署牍将方检寻医与吏妨元元资卧理此地即淮阳交战知曾胜胡为薾疾婴违心牵赤绂劳已救苍生舍晚榕隂暗楼昏蜃气明抱痾因闭合一使讼风清
送黄南池
欢游不觉久相送忽成悲岭外少来往年中畏别离更无参玄理谁复赏新诗千里看明月应悬两地思
送李拙修归鄱阳二首
拂衣从此去归兴一为谈药谱新将着农书旧所谙酬言持手麈曦发废头簪相访欲知处应之柳市南道气如君盛心期与我谈妻孥能共隐鷄犬亦相谙木榻坐花坞皮冠削竹簪蠡湖烟水满更向蠡湖南唐娄江明府邀游九日山同黄竹溪东石二公四首
夫君善为政自鲜簿书情张幕人皆覩传杯吏亦清花冲壶矢落云逐舄絇生造次成游赏应留此地名最有登临赏兼之贤达俱落英粧藉草鸣鸟劝提壶古寺藏林表轻霞暎海隅青春垂欲暮莫遣兴情孤簪为襟期盍樽同名胜擕茑烟隂白石花水涨清溪佳卉当春发娇鸎近酒啼如何更辞饮斜景竹林西处室何其迫坐为城郭拘稍看山色遍顿使俗情无此地宁须买今茅即可诛且将狎鸥意暂尔伴飞鳬
游五老峰四首
积有耽奇癖登山好问源不辞千嶂迥独访一峰尊飘袖连飞鸟攀萝学挂累累冈阜起坐阅尽儿孙悠然独抱此含意在乾坤陟险消多病寻真契寡言桂丛冬亦茂石室午方暾倚杖神凝处泉声树里喧兹山尤物衆一一惬游盘芝可充饥茹蒲堪结坐团题诗生叶大濯足有泉寒由来吾所爱欲道与人难叹息烦嚣久幸然未白头灵药非难得名?或可求金光丛里暎玉乳石中流回首顾妻子真堪敝屣俦
别业杂诗四首
小筑无余地大观别有天窻中含远岫屋上响流泉高咏时题叶闲情偶弄弦兴来何不可宁复惹牵纒山人向客欢此地日如年不悟幽闲永翻疑晷刻偏萧条机事浅澹泊谷神全始信樵山顶烂柯非妄传旭日照春山山春物色妍鸟声多在竹花气欲成烟薜长新修路池深旧引泉佳时将静处人意自悠然孰知遗世念不在去人家径任青苔占堦从碧草赊朝朝娱览咏物物称幽遐莫恠迷秦姓春来桃已华
访友人山房留题
恠尔沉冥甚时常出入稀以兹庐可爱肯使愿空违隐几鸟啼急披襟风到微营营予亦厌将此共扃扉
病中漫述二首
一生十九病坐使废居诸日日求医术朝朝理药书家人忧即死朋友恠何疎世情真已矣吾道竟焉如颇得病中趣未尝苦不堪床头看卷熟被上作书耽交息宁须请禅忘忽已参何日稍能起门生拟舁篮病中柬可泉与可泉别久极思一见而病不能往情见乎词
末由披宿雾空此挹高风病意翻增剧交盟始信穷世情经历後心事寂寥中知尔欲相见而今只一翁
可泉相访病不能见
尔来欢晤少伏枕过驰驹有客方衔使多情顾病夫柴关非固闭藜杖自难扶坐席何曾割终然出处殊
友人下第还家
西上又空返悲歌易水曛有司轻失士无路达明君莫叹家如磬还看鬓似云南山当日雾犹可养奇文病中李君度见访家僮絶不为通走笔柬之
闭关非为疾性本好沉冥论学刋中说修形正内经诀从静者悟语忌俗人听已戒应门毕君方来叩扃章二洲以侍御谪推兴化府叙复扬州郡丞二首
维扬风物好不比汉长沙半刺官虽冗量移渥已遐娥眉空贾妬白璧本无瑕好取原冠拂朝中待触邪叙迁犹佐郡恠尔意能安秖有簿书急谁当礼数寛高才宜见屈枉道亦何难雨露清时泽无为薄一官
送宋仲石赴召二首
洛阳桥外路万里指长安舄向天中去琴留海上弹龟文频抚剑羊角欲生冠相送情无已宁因感遗肝国兴知有象君去莫伤违已设谏臣赏因徵良吏归九阍非虎守五位见龙飞美锦今成制还堪补帝衣
游清源山二首
取路非高足入山力复余所长元有适於计未为疎高见羣生扰间看四体虚堪嗟二亩半促促邑中居城中长日望翘首起游思如何咫尺地动以岁年期忽覩草花喜终遭猿鸟疑明归应复望惆怅使顔衰
清源山紫泽宫
畏景在城市聊兹息茂隂攀跻不觉远依止自知深石上消氛气钟前起悟心宿非如可谢卜筑请从今
上洞宴集二首
千峰最高顶上客敞芳筵心豁云初散形忘酒易传沧溟侔洞达城郭俯纷阗一与豪贤饮翛然病已捐凭高张讌好岚翠满轩楹杯泛流霞气弦含漱玉声魂消游目远日入发谈清情深宁在酒不醉自非情
清源山独行诸峰示同游诸子二首
洞壑杳氛氲中间紫翠分兴来秖自得独往有谁羣激射风前瀑孤高天际云心赏悠然会何由与客论人世多浮变高山自苍然因兹修杖屦暂得解徽纒 白石无尘滓青松有岁年每逢偏逗历佳处正难传
游清源山同洪芳洲二首
曰余怀素志将子有知音即兹山与水何必弦鸣琴扪茑亦同干酌泉时共斟无言徒脉脉相偶意弥深同病本相怜游携接胜缘短筇逓间执两屐对分穿逢石呼俱坐探经览共研不知形已黜目击两茫然
园庐闲兴
积雨端居暇翛然爱一园菊如陶径茂瓜比邵畦繁暑退风归树秋深潦坏垣城中少闲客谁复到吾门
题黄墩书屋赠陈玩潮四首
疎林半亩分自筑一经堂衣典充书购帷垂任圃荒诸生来卒业千里有持粮取适弦歌暇尤难忘岁芳之子鹤鸣意行唫秖在隂四山低户入一径隐花深虫响长依砌鹤飞知返林一听希瑟调自见卜居心微溪日自行蓬藋也难生不受故人荐欲成处士名环堦无恶草幽鸟有佳声过尔辄难去贪兹养道情习懒非吾性胡为常闭门本嫌尘世事独好古人言窻暗萤来照庭风叶自翻壮年在明世慎莫苦辞喧
蔡东洛夜坐
共坐高斋夜萧然息衆喧月中星尽隐竹下露偏繁久厌时人语今逢长者言非因怜夙好何自顾柴门
和吴岱麓通守秋夕有感之作
高才婴世网怀抱旷难俦少辍簿书暇还悲时序秋朱弦徒自抚緑斚有谁留操觚娯永夕心迹见悠悠和胡双华郡丞郡斋言怀见贻之作二首
为郡多诗兴高人继谢公民和官府简花落讼庭空暮阁侵檐雨闲牀掩帙风此时鸣鹤意自与在隂同何事专城贵偏多怀土心题诗常对吏寄兴在抽簪长物看青组幽期览素琴愧持巴里曲欲缓越人唫郡侯方西川与钱塘缙上人雨中郡斋夜谈走笔奉柬二首
政理日清浄郡居类化城云峰帘外变雨气署前生淅沥琴书润萧条几簟清夜深悬溜急法辩自同倾不为学无生心闲物自平高僧轻远至好雨正时行云起兼慈色水流带觉声始知符竹贵元有锡缁情
和吴通守夜月思乡之作
海邦亦共月何事忆荆扉偶见如环景能堪碎璧辉羇心因自感高咏觉声希莫自思乡切还看承诏归
闻缙上人游清源山
高僧真避俗为客也耽山路向樵人得身同锡杖闲泉源当夏冽藓色阅年斑遥忆孤灯影留光万壑间
病中柬缙上人二首
夏日多荣木凋伤感我生拘拘徒自笑炯炯欲何营已觉芝苓误无由羽翰成三尸如可戮愿假伏魔兵伏枕不知久庭柯緑已苍以兹时序感顿觉圃农荒养性资琴瑟达生览列庄今将未死骨斋沐付医王
送唐娄江赴召二首
帝心嘉劳来户口不虚增负扆方思治玺书遂见徵简求青琐入意气皂囊胜莫倚鸾凰志今当作鸷鹰吏民看解印未去已堪思鱼弃皆长尾花繁故暎枝攀途车屡滞出邸槖空垂欲佐薰弦曲一琴行复随周石崖督学擢广西参知寄此送之二首
在楚卿才盛如公更絶伦云梦胸自有岣嵝气常亲陶铸看多士绥怀托远人九嶷遗迹古一为访虞巡道术陈良是丘坟倚相亲章缝探奥室文物起来尘变豹方成蔚灵蛇尽握珍还将今礼乐往靖桂嶷人
元日访青门月台寺寓处坐谈竟日
无事缘长病似君在客边椒花休颂酒柏树共谈禅岁律风微觉人天语自玄香闻应有悟景昃未言旋
元夕柬青门
星宿烂山城人家正竞灯微霜资照烛皓月见侵凌遇节心犹胜追懽病不能问君今夕兴还似少年曾
十六夜与青门谈
四面歌钟起华灯烁月光柳梅微辨曲桃李窅凝粧谁向家中坐争看陌上狂独余吾与尔相对在僧房
青门卧病走笔奉柬二首
一户闭香林高人此定心夜深童子睡庭际草虫吟莲界除腥气珠光照莹襟他人徒问疾吾识尔陆沉独宿青莲宇昏魔胡未降伏床迷界色稽首礼幡幢冥力瞻灯影殊香到药矼泠然醒睡顷微月在前窻青门将归走笔奉留青门寓学上人精舍而与郡侯友也故诗援上人与郡侯以留行二首
如何好游者归兴起秋风言踽初来□欲随东去鸿林居方得伴宾馆遽愁空且伏狙猿性相从事远公纵有思蓴兴能忘伐木情垂帘常整暇下榻自高清茉莉花初放荔枝寔渐成少须知臭味归诧里人评
雨中柬青门
层城晦风雨穹宇迷昏朝隂翳方骄恣市廛乍泬寥九衢横潦溢千树陨芳飘劳想伊人阻真如隔水遥
送青门二首
惆怅温陵酒与君不再持高情随地胜孤迹闭门思落日人方远芳郊意自迟从兹三径社吾亦懒吟诗林下非无客新词谁与吟一朝风袂解千里暮云深猿鸟娱征路荒茅掩故林殷勤题赠句聊欲比兼金
题徐氏溪亭四首
高亭虚出水结构若天成波荡垂帘影窻留过橹声树低看岸远风细觉湖平自有芳洲杜含滋日日生浯水日悠悠虚亭压水头棹歌喧极浦峰翠漾中流每夜偏多月长天只似秋更添幽事并系柳木兰舟飞鸟点青天惊鱼跳锦川檐栏相照暎空水共澄鲜草际分皋陆烟中辨舸船有亭佳如此真觉主人贤善占风物胜心巧更多奇轩楹翻别制溪壑发幽姿眺迥开窻小临清累石危城中池馆盛坐使废招随
题张封君南圃池亭四首
卜筑初抡地谋懽不计钱嵌岩驱到石涨沼引来泉花气长薰酒禽声每度弦温陵风日好更向此中偏别业借恩光台池草木香玳梁栖燕子锦石戏鸳鸯荷密鱼难聚花繁鸟易藏如何堪比胜金谷在河阳人寰开径远平地覆山危薜荔缘青壁芙蓉冒緑池岚烟萦几席波影荡帘帷更有封君乐千头橘树知爱兹城郭内丘壑趣留人曲径泉流遍孤峰雨洗新藂篁宁受暑衆卉自知春好客常开宴高轩来往频
送滕生还吴滕乃叶郡推之客
不辞为客久所恋主人贤郡合同蔬食归囊倒俸钱岭猿催去马江月照鸣舷自说慙干谒家原有薄田
挽杨翁
已传不死诀竟返无何乡邦人来赴哭隐者去云亡乍见堂帷设应无隣杵相炼精成鹤化千岁一归翔
挽黄母
三十未亡人能甘集蓼辛归逢地下面不媿嫁时身阁闭窥帷月梁余点镜尘桮棬诸子废口泽自如新
挽贞惠王母许氏
罔极嗟令妇斯人独可钦茹荼明苦节对月比贞心养有潜移水生无强委禽堪悲川逝底别剑复相寻
挽陈子贞秀才二首
子渊称短命汝复弗如回庭对曾闻礼公车未召才芳兰翻自爇玉树易先摧堪悲垂白父老有邓攸哀皇天闻与善之子命何艰种苖徒见秀覆篑不成山赋鵩栖门外书萤恋案间遥知为蝶乐梦去竟忘还
哭蔡从祖秀才
早岁承家学新文冠士流河东未献赋地下忽长游慈父伤兰树佳人咏柏舟千金闻买骏纵死也应收
挽周蹟山周以谏杖死四首
万事真长已孤生敢自私批鳞当逆处收肉在寒时复衣仍赭服正寝托丹墀片玉今埋矣无因谏用尸牵裾难动听攀槛竟徂生信是百年速须知一死荣雨挥行路涕风惨挽夫声莫作逝川叹能留不泯名玉碎姿犹洁兰摧性亦芳归根辞雨露埋质罢珪璋车饰看如柳山形见若堂只愁余愤沥燕地暑飞霜降魄兹乡返精魂何所依刍灵疑榜吏幽域讶圜扉白日终无照青春更不归天心垂涕泣寒雨载途飞
陆检校归榇作此送之陆扬州人
只说宦游好宁知客死哀衣重官长襚木美邑氓材山迥铭旌遶天长细雨来扬州生乐处今作鹤飞回
挽侍御粘涤楼公
介节如弦直贞心比柏葱触邪冠挂早谏猎草焚空几箧无长物田庐有素风至今汉庭上犹说避花騘
挽王佥事二首
防江千里险露冕百城开惠泽洪流远狂澜劲节回世情方忌直天道亦妨才湖雨纷纷送荆人挽些哀近日看流辈似君操行稀守官遭吏议久宦有儿饥处室无长物附身惟故衣生平违握手没後涕偏挥
杨莲渠先生移居
长贫易徙家蓬转类生涯隣壁灯堪借市帘酒好赊卷帘携旧月带石走孤花奥室知难入非关隔绦纱
挽徐宜人
桃叶宜之子瓠犀咏硕人已无蕡实在空有褧衣新宝监谁临匣罗巾自掩尘夫贤兼子肖入地也含嚬
送杜松江先生之岷州肃藩教授
不识岷州远千峰费马蹄滥觞江水小分首陇山低雪含盘古始路尽坎方倪王门裾曳乐应忘在天西
挽许三浦
辛苦三冬足奄惊万事非途穷山子蹶斗暗莫耶飞返魄兹乡降游魂何处归心悲广陵散无复鼓瑶徽
挽蔡司成夫人丁氏二首
桃叶宜家日摽梅育子时问来贮杂佩佐学喻机丝扇掩月临匣衣藏风举帷苹蘩今罢采空复涧滨滋偕老愿嗟违兹辰遂并归劒从泉底合灯向地中辉山雨沾容翣江霞变阙衣如云车马从其奈昔时非
送蔡东洛赴铨改官二首
寒气惊嘶马离人起戒晨清霜沾劲草修坂灭流尘为吏儒衣旧谢官行李贫长安留滞处当路欲何因不躭数斗米高意似渊明来往都乘化荣枯岂吝情雨中孤棹去膝上一琴横举世知音少希弦何用声
送朱肖简
分得寸铜印新从片玉科平生优礼乐此去定弦歌岭驿出门远江帆破浪过县人流散处还集日将多送比部史应之使还入京史以使事便道过家长子娶妇而太夫人褒封之典亦适至二首
荣宦值明时光华并遂私劳王欣有暇醮子庆多仪使节惊隣里天书宠恃慈一心知报主还阙自难迟想见燕京路秋风随马归朝端须奉复即位待光辉入省名应盛趋班影乍稀鄙夫何所慕之子振音徽
送龙南冈之贵州兵备佥事二首
欲识宦游壮须知王土遐鬼方曾伐国人迹比趋家梯路通酋賮刀耕履籍畲朝駹开莋盛今日未须夸绣斧乘朱轮要荒识使臣火云千箐日花瘴四时春蛮语译难晓夷心义可驯简刑兼静武坐使远人淳
送王堣斋守贑州二首
两水流成贑图经记郡名分符君出守共理帝忧氓好古今当用酬知在此行佩牛应卖尽駈向甫田耕露冕何其贵安车朱两轓凋残方待牧命数岂徒尊偃草知风尚烹鱼悟政烦君心已如此相别更何言
寄赠陈侍御按岭南二首
绣斧下青冥共瞻执法星照人悬藻镜游刃发新鉶令捷风行草威疑蛰震霆炎流千载地一旦洗氛腥百粤参殊俗六条握汉纲骢行真到海猿叫亦惊霜吏有捐黄绶人皆识皂囊仍闻揽辔暇搦管擅词塲
夀陈西轩令尹
百事不关身一心专养神看书多得意中酒是全真隂德觇眉采夀徵卜耳轮门前五杨柳长阅岁华新
闻家兄途中得疾二首
平日亲庭侧未曾晓出门如何远游兴不记垂堂言药物应难得医方孰可论秖将愁与愧送目望贤昆远道传安否难知消息真思深翻惹惑望极转伤神访市将求卜行途屡问人莫言忧畏甚手足是天亲
莆阳龚生名应龙号潜于
神龙神不测勿用为时屯沕穆形难偶深潜德可论知机犹户坯好遯是泥蟠问易将因尔又忘得象言
遵岩集卷四

[book_title]卷五
钦定四库全书
遵岩集卷五
明　王慎中　撰
五言排律
圣诞前期一日寓直客部同屠仪制郎中诗以柬之
瑞气满南宫星河渺渺空千庐翊警卫万国奉朝宗跸路风先净帷张月自通□云当极北曜宿及霄中谬籍叨分直仙郎嘉自公何其频视夜彼美切循躬秉烛晤言久焚香宴坐同冈陵徒欲祝巴里愧难工何人嗣周雅待尔振王风
屠郎中仪部署馆新成赋题九韵
仙吏日攸宁华馆肃虚清地是君王赐材兼将作营象维扶栋宇纳景敞轩楹北斗挂檐迥西山对坐明迎秋朱火变当昼白云生为沼滋鱼藻疏畦长鹿苹唯寅皇振采多暇鸟求声琴与商歌合诗将起草成何言堪野获兰省待嘉名
伯氏曾渐溪先生奉使册靖江王敬上四十四韵
汉将标南纪周王暨外埏黄支开象郡赤社直牛纒潍水扶桑表郁林沧海边霜清八桂瘴岚结九疑烟立壁攒青盖飞峰削紫莲伏波盘荔峡罗阁瞰梧川光色美如此珍奇产固然轨苞输御府贡篚达郊鄽经野襟交广肇封俯柳全授圭罗赭组分土胙炎天玉叶枝璀璨银潢派接连维城宗子令开国大君专带砺河山固金汤磐石坚瞻依一万里屏翰二千年惇族纡宸眷建侯展睿权文阊簇仗启广乐鼓镛阗贝阙丹霞袅铜楼霁景鲜冠裳趋济济缨萃翾翾节捧星辰上制传象纬前瑶函藏宝册金柜閟琳编翠琯祥云抱紫泥卿日悬皇华十道出司谏一身迁螭笔暂须辍龙顔梦尚牵兰垧张祖晏桐柱奏离弦雪送燕关骑春催楚蠡船异花纷拂?怪鸟哕迎旃庐霍行堪结巫衡覧更便槎摇弱水影旌扬阆风颠列洞密猩语诸蛮解汉言冈峦眺邈邈原薄骤駪駪篁竹啼猿合石楠蹻缘輶轩骈入境剑舄忽登仙圣主威光近明王礼数?遐荒宪命播藩域宠灵宣昼向日边接昏从花下旋墀迎珠蹑履裾曳平氊淮国讌游洽梁园词藻传观风行问俗访古重怀贤帝子苍梧些湘妃澧浦篇尧山浇桂酒舜庙撷芳筌逢鹤还珠洞寻砂勾漏泉岂云奔命远宜是胜游偏谢客唫应遍仲宣赋可镌茫茫五岭外何日使星还上外祖李竹坡先生致尚宝政二十四韵
国运开贞泰今王礼旧耆颁旌招野伏惊代擅雄姿邦俊推公望朝章属令仪丘樊驰束帛海峤动纶丝玉署初移宠金扉後命贻西垣瞻日殿内阙切云司雨露青冥润弁缨象纬疑秪言翔岳鷟讵意曳涂龟道大经狥禄几先果避时竟忘魏阙眷不废考盘词临组惟三揖封章恳一辞皇心揆赤悃温诏下彤墀计决羣贤早名高一代垂沧波薄赤绂黄髪狎青鷖栖谷情自得还山迹信追直嗤少室出谁赋北山移茑户琴书暇筠庄岁月迟江天疏远目花鸟怯新诗傲世南阳蠖寻仙绮里芝瑶兰湘畹纫玉树谢庭枝峻节元齐杜养真亦寻雌登龙汉士慕歌凤楚狂悲尚想篇翰接终虚几杖随因风敷此曲遥望碧云涯
天津览海
登高以望远穷髪此天池滉漾迷三岛鸿蒙辨四维浮波极地际荡景眇云涯日月悬孤屿江河灌漏巵直将天作畔聊取汉为湄恨鸟衔枝没抟鹏蹋翅垂乘桴伤孔志摛赋慕班词衆水朝宗去何时一似之
舟中
行路难如此嗟子何滞违朝征沙鴈引晚泊渚鳬依席势乘风驶棹讴撃汰飞济深扬桂枻厉险戒袽衣冒沚葭侵露缘崕柳碍晖波文明夕照水色长寒威远火看还灭孤烟廹已微劳歌徒自奏惆怅未言归
发东昌道中寄酬寇太守
舟行聊骋望天宇旷微微河曲囘堤势川明泳日晖通波连井邑平壤画封圻亭皋千里衍墟市百家稀玉堰龙蛇蛰金郊草木腓猎骑呼鹰去渔蓑罢钓归夷犹虽有适徙倚欲何依山嵬瞻岱近天远望畿非禀训亨重坎悼心未息机故人相念者为见断蓬飞
始至留都户部作
谪籍复收抡天心为洗寃荣枯元有分忧喜自何门器小乖通理才微误再论未能思旧过转使愧新恩秩蕞堪安拙官贫足避喧不知都邑异但觉省闱尊质是砆惭玉班非鹭接鵷鸿栖犹得桷羊触戒临籓薪积宜先贱舌柔悟後存为看桃李下成径亦无言
户部摄篆作
握兰叨入省愧此大夫绅周时官主地汉室署名民已是为郎久翻疑从事新掌邦三壤赋奏计四方人无术疏泉布何能学算缗迂疎下吏怪懒慢上官嗔治牍难称敏趋期常苦频非关王事急只是早闲身
户部寓直作
凉月静高松华扉掩几重沈冥遗吏道恬旷絶人踪宴坐时闻桂行吟暗度蛩漏声风易断山翠露偏浓襥被同今宿含香异昔逢覊违云卧性病损世交容择木难如鸟潜泥不是龙千门分曙里犹记听朝钟
题双桥别业为倪考功大夫赋
石桥人不到云水自为家峰势低窻入溪流向峡斜田园三户辟草木四时华拂席残云恋垂帷白日賖穴开成凤羽畹艺茁兰芽振鹭天庭後鸥飞多少耶
送项膳部迁之出守临川
翩翩五马贵尽颂用贤宜辞省兰俱远之官鹤与随行春时拥驭坐啸书垂帷山遶右军宅天清内史池名将先辈掩政起後人思他日徵良吏看君第一碑
寄赠李邦良应聘修两浙志
霸王开列国牛女直扬州兴废伤千古人文着九流才高宜可作衆体莫能讐赫矣?图地居然载笔游赞词无下士舘谷有诸侯迹访虞廵始书从越絶修劳思应夙夜托志在春秋成将藏禹穴待取好书求
闲居
寂寞栖穷巷萧条独揜门机忘亲散帙交息絶华轩隐几非遵孟闲居已胜潘幽兰充士佩好鸟与人言有饭时餐菊无忧不为萱陆沉同蠖屈泥辱异龙蟠倦禽知反宿落叶岂归根懒拙从吾好惟思守故园
闲居对雨作
闭门亦已静零雨亦凄情暎牖增寒色鸣除急暮声乱云时聚散浅溜漫纵横湿突烟难起荒庭草欲生端居观大化抱膝絶微营自顾贫非病堪嗟学代耕方惭闻道晚始悟视名轻终当谢人世偃息返柴荆
同陈石亭太仆访顾东桥山庄因纵游山寺承徐九峰道人见问遂以贻之
端居不自适访隐出郊原一路通樵径千山揜荜门披云开竹院斸石采苓根农事兴南亩渔歌到北轩闻钟寻远寺憇杖眺孤邨虎守林中卧猿参讲後言巗花难辨色谷水不知源因愧微官傲弥钦至道尊君将闻好事书此一同论
夏日田家
首夏新晴後田家事事宜耘耔知土性老少话天时野饭初登麦家资在种葵燎原延暮烧筑圃待秋菑谷鸟临耕劝蹲?往饷持相逢矜力作不识但蚩蚩
观周明堂故基在泰山下
帝行先出震兹土表青阳对岳朝羣后膺符筑九房隂阳随向背天地象圆方环水形裁璧疏窻色顺乡时廵春首幸景侧昼偏长礼乐承三统华夷奉一王经年宏构冺易姓故基荒难覩周人制徒闻王者堂基崇占积厚隅广卜图昌禾黍荣为壠牛羊践作场竚瞻停服马不至感鸣凰勿须伤已毁布政俟今皇
题宾野堂赠胡竹亭司寇
芳村带近郭大老此安居辟户延遥巘为园激浅渠虚亭修竹拂曲沼小萍舒阁庋恩存诏门悬予告舆家中婚嫁毕世上是非疎日抱药边瓮时巾花外车燃灯亲把笔抽牍自藏书挥金宴闾里何似汉廷疏
题泮东书屋赠万治斋中丞
巷陋因仁里隣芳接泮宫幽贞存士业恬素作民风自适藏修理宁谋结构工材完兼善斵石密复加砻草木终朝静图书积岁充观物唯户内覩圣即墙东经幄芹香入墨池璧水通青衿时晤语章句满专攻迹扫柴扉阖心精牖漏空无为一室老柱石正须公
宿上清道院
税驾遵山麓爰得老氏宫入门闻芬馥行径悦青?灵草色难辨幽禽声不同泉流瑶砌上池照绮楹东菓药荣冬日松筠含夜风轻云拂修栋皓月澄高空晏然讽道语心悟一窻中永愿托兹土余生於此终
芝山屠东崕招游
平旦何所适我友惠嘉招因辍几中牍言扬尘外鏕解绅挂庭柯蹑蹻穷山椒霜後千林肃氛收四野遥坐来生气象对酒息纷嚣鸿雁飞寥廓葭菼变萧条目骋天地广心清草木凋佳景贵良晤非君谁见要
皇帝察宗室子弟之贤孝者制为训辞以美之且以为教也而崑仑公以孝受褒参政某来使河南获闻其事赋是纪之
有美称公姓承华自本支生身忘宠禄愉色悦严慈乐备无声听居防履险危药嗤许子误羮笑颖人推饮食温良善晨昏居起宜橘踰淮水熟笋送雪林滋取器遵亲涤缝衣学稚嬉秉彛齐一介受福冠诸姬褒诏天阍出修文史笔摛琅函周国耀纶綍大梁垂伛偻循墙走尊崇结阁贻来旬叨佐岳采诵庆宗仪
赠乡饮酒衆宾张
张履石翁寿七十有五有司请为乡饮酒礼上宾乡人皆庆某为赋十二韵咏一时政俗之美以为翁贺
皇家文盛日海?泽熙辰遵让兴东序迎阳及上春三衣参旧礼八簋备常珍象璧池形凿鸣鼍鼓奏振若翁跻保艾末俗见含淳抱瓮除机械为樗逭斧斤全真同楚老忘力比尧民齿号邦人父贤充国子宾衣裳明主赐几杖列侯陈有祝宁忧鲠无諐可饫醇威仪终秩秩观听自欣欣在燕非毛髪能将义接人
送梁宅之葬
寒郊暮雨湿来送故人行死生奄异域歌笑不同情虚位将筵列求神把酒倾缟衣非结绶白马为悲鸣柳聚车容设蒿虞曲挽惊重泉无返路九地有佳城司马书犹在中郎女未成休论身後事空有世间名此日金兰断何时玉树荣莫邪长閟矣光气罢千星
张浄峰两广功成复命提督湖蜀三省平蛮军事赋赠二十韵
汉室预三杰宗门挺再生书仍桥畔得筹即幄中成混辟锺灵异掀腾出衆惊践敡初诘屈际合果昭亨礼乐真谋帅诗书可用兵地奄羲叔宅机握伏波营郡有前朝弃城多故尉争按图徵土贡内面奉王正文武扶今主韬钤付夏卿忽移无棣履往致有苗征不改登坛礼亲提赐剑名兢业方受脤节制更持衡大事精魂壮微躯感激轻军容下濑整杀气渡泸横威已诸酋憺师兼长子贞居然收上策坐见静南荆崩角雕题拜飞星露布行禽蒐休义愤草偃服夷情国倚安危算人推儒术英千官陪饮至好及上林莺
送林退斋中丞巡抚湖广时方有征苗之役张浄峰公往为总督故末及之
江汉流南纪衡疑极帝巡肇州荆最远列国楚难驯分镇由来重仗材此日真威清霜简峻宠建隼旟新儒学今乘势朝廷正用人忧劳陶甓设潇洒庾楼亲执法兼移俗治军更训民百城迎按节二列喜行春太平多衅日小丑未康辰问罪扬旗正观兵授钺频壶头屯组练夏口逼棼尘凶吉资奇算安危倚大臣宁论权独任还以德为隣赞禹公如益唯须舞七旬
寄赠李三州中丞公征蛮十五韵
国有鬼方伐公膺神武求心劳边圉计义副庙堂忧参伍看窥敌渊阗起壮猷善师遗下策决胜得前筹狼角芒初长龙标祲欲收蛇蟠奇布阵虎旅誓同仇贾勇皆超距先登自挟輈气将忠愤作诛靡岁旬留螳背当车奋鱼鬐入釡游殷红涂草木惨黯变川丘止杀严申令贪功怒未休捣巢妖箐浄洗刃恶腥流筑观崇冈势囘军小海讴文儒兼武备道气出隂谋磨壁题华界投戈憬衆酋如何论钜盛方叔再兴周
寄寿顾洞阳二十韵
明时方贵齿令德复推贤华胄承源远高门积庆延羽仪尘埃表神观泬?先茨墅宁逑道楼居即是仙枕藏鸿宝诀几契漆园编玄鹤元长算灵椿本大年萧疎霜髪凛绰约雪肤鲜金重腰能胜膳珍腹每便生平闲点检心事絶疪愪指屈谗诬尽眼看权势顚降祥真有在受气果能全孙曾森玉立轩冕会蝉联难老由和萃尊钤羡福骈典坟晩好甚池舘野情偏劲力徵书法精心入咏篇鸟花愁品藻金石盛锼镌尺牍人怀去佳章客诵传瞳方微露角背茧欲生绵乔衆仍茵鼎园黄却邑鄽他年轮璧聘更老帝筵前
寄寿华补庵十韵
间气合调鼎中年遂挂冠沉思存竹素神授得金丹谿谷参玄理丘园纵大观开池驯浴鹄剪圃毓芳兰邺架频经閲陶琴不在弹形全粮可弭事省梦常安算甲天行遍孤辰夏日曼籧心应已化椿颂自多懽炰凤琱盘重流霞玉琖寛遥知宾客盛桂气集门阑
附五言絶句
夏日病居杂兴十首
我病如草木夏日益以长不向本根诛何由柯叶穰空室寂无人幽襟坐自整吾心已不疑何用论弓影四体不可风多汗常如沐却妬西园里凉飈振佳木寥寥谁与论悄悄自怀恐他日理韦带知当移几孔双眼如深谷颧峰为高?抚镜不欲窥自怪非吾面种药元因疾疾如药草骄坏栏除药本与疾两逍遥家人迎医至与语岐黄事答言君已知挥手请相避十旬九不飡气息微微续岂必觅仙方即此堪避谷一卷黄庭经藏在枕头里因病少静清聊得刋数字素约山中僧来期不烦订今来问法门果识余非病
遵岩集卷五

[book_title]卷六
钦定四库全书
遵岩集卷六
明　王慎中　撰
七言律诗
万寿节侍班奉天殿柬丘集斋侍御二首
风生露掌集祥乌云耀紫清五色殊宫扇徐开蟠雉尾炉烟高袅绕龙枢燎移百辟佩环列星落千门簇伏俱虚薄自慙违补衮瞻依叨从効嵩呼
鸡筹鱼钥漏声催凤阙龙楼拂曙开五色祥云扶北极万年天子在中台仙人乐奏钧天上王母桃从琼水来独进千秋金监録侍臣不愧九龄材
元日侍班奉天殿
王正元日新尧历天子明堂拱舜衣仙乐同钧谐凤奏文星合璧抱龙旗云间阊阖鸣珂入风转炉香惹?归三载郎曹淹赤绂尚慙补衮寸心违
三日偕容台诸僚友游大慈恩寺登镜光阁即席赋
鹫峯飞宇孤逾丽凤甸晴烟翠欲重北海霜氷虚暖气西山云树散春容殊方天地愁目尽此日登临新岁逢况是携游俱俊逸但教得醉任萍踪
四日陪夏桂洲学士南郊观牲
皇州风转翠云游光涌南端璧月流珠树灵坛春漠漠尚刍御廪夜幽幽天回淑气蕃羵犊苑静繁星散斾驺视涤逡廵移剑履明禋优渥动宸旒
送郑滁州
与子避居潞水上忆在东曹诗兴多二月风烟辞省闼三吴书剑阻关河花明江驿下帆影棹入滁阳近楚歌此去琅瑘堪吏隐醉翁亭古发烟萝
同郭水部子愚东郊相土因游邵氏庄
郊行不废观游兴戚里园中事事幽变幻羣峰开华岳霏微五月动清秋风来绣户闻啼鸟雨溢金塘聚浴鸥杖策况随沧水使解缨长羡白苹洲
寄赠宼体朝进士尹广平
羡尔独随飞舄去邑人遥望双鸣驺郎星天近辉昴野蓟阙云生接冀州潞水署香曾对酒朔尘官况复经秋少年作宰定嘉绩千里相思罢倚楼
送黄後溪守灨州
仙郎粉署有声华五马鸣珂出帝家汉室淮阳还去国王尊蜀郡并驱车烟尘画静天边疠霜雪春行江上花此去何须愁道险薄游今已困风沙
至昌平有感
远郊风叶点人衣近郭危楼敞暮辉山回龙虎皇舆壮马放騊駼戍鼔稀日月行藏玄鸟逝关河感慨白云归时平守帅休空喜莫使燕云羽檄飞
朔日昌平城登览二首
上谷孤城对水濆满城冬旭袅烟氛天开秦塞饶黄草路入皇畿长白云万里烽烟代野至五陵佳色寿山分四夷自古明王守勒边谁数李将军
宿雨山城浄晓晖高楼临眺思依依仙人掌上云初散白马关西雁自飞古木寒鸦啼朔雾荒陴迟日上征衣天山直北谁传箭目断秦兵未解围
望居庸
天山九塞有居庸设险功夸六郡?山连白马悬边月寨压黄花多朔风未报捷书飞大内尚闻猎火照云中北平飞将今谁是东南刍挽已无供
悼陵陪祀
絶壁丹流万叶红秋峰长鎻翠华宫愁云玉坐松楸里落日金铺霜露中凤葆虚留栖汉月鷄鸣无复赋齐风圣情追远遥凄恻冠舄趋陪百职同
泰陵
敬帝垂裳上造日遐荒扶杖中兴时宵衣午坐苍生系国论边愁大老知四海未消虞陟泪千官尚想汉宫仪鼎湖惆怅空龙驭瀚海风生万壑悲
望陵
本朝陵墓枕天山嵲护灵虎豹闲入夜梧楸时淅沥飞泉磵壑晩潺湲龙藏万里蟠王气象卫千秋控帝关瞻望不胜埃滴意严趋神路佩珊珊
功德寺观三官感怀二首
丹梯翠壁郁烟霄宣帝行宫鎻泬?牧马池荒残白草钓鱼台古长青苕宸游梦到华胥上仙仗巡非汾水遥晓向危楼瞻气象云端佳色护迢嶤
忆昔宣皇游幸初时看水舰戏西湖江花海石藏秋浦杂佩华裾驻玉舆天地百年殊感慨日月三殿自虚无登临欲下牛山泪桧栢吟风夕照孤
望湖亭
望湖亭倚碧山隈不尽长天万里来水濶槎从云际泛波涵仙是镜中开霏霏曙霭芙蕖落宛宛晴沙鷖?回垂钓解缨本吾事临风把酒兴悠哉
龙潭
卧龙潭在碧山岑喷沫蟠涡自古今隐隐蛟蜃逃灵气时时风雨激高吟青天日月悬相映白昼云雷黯自隂会见九霄嘘黑雾即看四海望佳霖
吕公洞
高顶可怜吕公洞礧砢危石相住撑根豁一门山欲断泉流四壁昼常清险絶故须秉烛入苍茫只恠傍云行藏虹蟠蠖理或有冥搜恐触神物惊
碧云寺晩饭
近郊蹙踏已尘迹抱郭清切复禅枢斜阳古殿鸦乱集积水短蒲鹤并呼客病正宜依梵寂情超直拟仍仙都怜尔风松故相戞倚此烟茅絶可诛
出碧云寺道中望香山
回马已失碧云寺举目还望香山陲峰峦近日秀可结楼阁栖云深不移灵帝翠旗?欲下仙人玄鹤飞相随瑶花璚草如可得青藜白?任所之
登圆静寺後山携张子汝思
策马清随沧水吏扪萝幽到碧山岑最怜絶壁流霞气况有澄湖清客心落木萧疎明远近行云缥缈静高深灵芝紫蕨亦吾分石髓丹砂与尔寻
宿碧云寺
杖藜日晚寻丹壑解骑霜晴宿碧云十月悬泉飞玉瀑三天现镜转金轮雕梁曲槛蒸霞气翠瓦朱甍坠露纹石椁牛山俱有恨长留凉月照瞿昙
宿混元灵应宫
玄宫东瞰皇畿迥碧水西潆汉甸斜初月清悬仙子洞归云深拥羽人家珠林招近千年鹤瑶箧分探九链砂未驾青牛凌紫气且乘白鹿住丹霞
镇国寺与张子对酌夜谈
松栝枝团广岫隂仲冬凉月静萧森青山白水随生事高榻芳尊共解襟画省香烟空入梦远公白社许相寻依栖拟问三天法长啸真悬万里心
赠王仁和邑博
广文先生笑索居越中胜事定何如云峰对席惟耽酒芳草闭门足着书观海秋涛天地浴弹歌夜铗斗牛虚旅山寂寞梅花晚迟尔六桥白鹿车
病中吕从野水部邀不赴赋谢
宫云晓度湿晴沙退食烟齐省树鸦燕阙春回催玉羽凤墀日暖映金花文园不起茂陵卧朔雪虚回剡曲槎绮席瑶觞违命赏露兰风草惜年华
病中谢凤仪过访
一春卧病长安里伏枕荒斋叹索居风动蓬窻依玉树云传仙侣驻琼琚宣城邻并违下榻司马穷愁错着书四海兄弟吾与尔霞冠月舄未应疎
送阮仁化邑博
庾岭云深君独往曲江风远故遗思风流苦忆青氊在身世难忘白髪欺阮籍沉沦元嗜酒郑?樗散亦能诗行歌莫近啼猿树宦隐真堪采藻池
送黄长兴尹葵峰
两年见子开青眼万里共依帝阙云剖竹新分鄣子国携琴遥向越江濆青春黑绶光堪拂落日离歌调忍闻霅水岘山多胜事风尘愁望正思君
金山杂诗八首
崔嵬楼殿俯金山窈窕亭台引玉泉羽猎连屯万虎士水嬉齐奏六龙船徵歌乐选燕秦伎听法筵参摩遁禅宣帝巡游甘脱屣侍臣扈从总登仙
武帝乘舆驻翠微西山重见五云辉羌儿掣马行营疾校士射蛟水檄围霞气如临仙醴泻泉声故近御筵飞至今草木遗光宠日暮遥瞻冉冉晖
沓嶂回峦莽不分紫烟苍霭晚氛氲楼台拔地千层起钟鼔中天四埜闻画栋雕甍囘日月曲池伏窦定风云高僧尽住黄金宇护勅并镌睿藻文
康定陵前栖夜乌盘林郁郁鎻松梧总闻再造开边境不见千官拜鼎湖内使司香开寝殿祠臣常祀扫金铺翠华缥缈空中度绦节灵应羣帝俱
珠奁玉盌扈繁芳遗令千秋祗自伤落月恍闻环佩响隂风犹散绮罗香兰蘅湖上疑湘浦云雨峯头似巫阳寂历羣山花自发为看当日倚新妆
累累青塜碧山隈银海铜泉中映回百岁吴阊宝劔出一朝茂苑玉鱼来牛羊昼下新樵径牧竪夜窥旧鎻台又道东阡营石椁路人徒有雍门哀
青郊迤逦接城闉湖水西来绕御津锦里豪华纷转日芳原池舘错围春金堆石谷朝专宠玉濬卢塘帝近亲三辅选迁元此地五陵侠贵定何人
西山嶫奠金方白帝精躔龙走藏水学涧伊萦洛邑原开杜壮咸阳云霞气结青莲宇粳脂流碧玉光恒镇滹涛天地险汤池金郭帝王邦
春日和夏桂洲尚书韵
仙蓂二叶耀春明御柳含烟拂锦城北海鲛氷冲气动西山霞树入看平旗迎周甸辉龙藻乐下尧庭杂凤声献岁栽花光圣寿曦阳歌舞应时清
附见夏尚书作
二月逢春春日明鲜云旭日冠高城千官表拜当华岁万国朝元贺太平水岸烟浓将柳色花林风暖欲莺声承恩未献椒盘颂佩玉瞻星下紫清
春日东郊二首
仲春郊畤望春来待凤城东旭日开锦里恩辉多邸第青阳气色满楼台迁莺出谷风徐应变柳分林雾暗催熙泽幸逢羣物泰全生窃荷大钧裁
花外云烟接禁长东郊风日丽新芳飞峰冒霭全低树遶涧分流半入塘角戏游尘遥辨陌探丸侠骑竞趋塲迨时行乐须华盛碧草萋萋不可忘
东郊朝日坛
扈扈崇坛冠景岗翔梧灌梓郁分行金铺翼凤层壝列玉磴疏龙四陛张云气承晖皆赤色灵坻郊位正青方欲观圣制光宸极为识羣心奉太阳
奉祈於朝天门迎词
汉主斋居太乙坛方春修祀表祈年祥虬扶籙交仙葆青鸟衔书近法筵尚玺亲承苍玉案羽师跪授紫泥编长奉光天神道教登厘无谢福为田
春日观南城同礼曹诸子三首
城南林囿窈逶迤云里楼台互蔽亏半缀朱栏千品实全交绣户万年枝河流倒接星潢注峰起如将日观移在昔跃龙余圣迹於今试马耀乾词
离宫往往像神仙谁拟甘泉起汉年复道横看连象纬曲房深转贮云烟穠花齐发粧灵囿杂树分荣?御川但觉观游皆出世不知剑舄已昇天
朱曦禁苑尽芳菲传道神游转翠旗制拱琱金丹凤绚疏桥累玉素虹飞风泉数处歌弦合花萼千名锦绣围正覩乾行行幸处修恩无地不光辉
东昌题任元朴御史园
选地幽栖近水湄野人争席鸟忘机垂柳袅袅供书带蔓薜青青取制衣不学蒋园延客少却嫌郑谷受名非任公本擅投纶术可以方壶作钓矶
谪毘陵发都下
临岐南北垂双涙谁识杨朱失路嗟在野自疑非虎兕此身已解作龙蛇壮图中失逢时感竢罪南迁拜惠嘉恩予晋陵犹不远其如卑湿类长沙
至晋陵
本因怀璧自招尤覆水成泥岂再收行泽却防渔父问入山恐负晋君求束书长啸辞京邑捧檄逡廵到本州入境栖栖谁解者傍人应谓一官谋
在郡作
忆从束发通朝籍才薄遭时报効賖直木孤生先得伐明圭太洁易成瑕朝天路絶辞风叶去国身轻失水查窜逐元非明主意衔恩不忍赴怀沙
月夜同姚在明济上观水
盈科流水滥汤汤映月涵空更可望泌沸千淙珠比色澄泓一曲监为光遥遥银汉微分景宛宛金堤与障狂取适有同蒙吏傲兼擕惠子在濠梁
赠郭水部郎中治河
河出崑仑决孟津司空治水智如神下楗欲濯淇园竹荷锸皆徵韩国人玉堰七星遥证斗金堤千里不飞尘若逢汉帝来沉璧应免从官助负薪
彭城送谢道安举人应试
少年挟策趋上京俊美多才衆所荣稷下雕龙参辨驾郢中白雪擅诗名他乡不料逢论旧临水那堪复送行旅窜惭予非狗监闻君已赋子虚成
江上送毛太守入觐因寄旧游三山诸友
念别须臾已岁余忽逢江上意何如心悲不语伤时事眼看双分畏简书远水片帆天际没晴窗古木?边疎故人相见倘相问芳草闲门是谪居
留都二首
徒然往日矜佳丽地作天开只在斯吴楚荒郊奄作苑江淮流水即为池人夸才藻称三杰家应星文置百司太息六朝词赋客芳徽空想盛全时
帝京歌舞盛欢娯表里河山乐事俱金埒藉茵遥出郭朱楼照水?通衢妖氛洗後江长静王气生来地尽苏若使墨卿称主客不论汉室有西都
恭覩留都大内作二首
壮丽谁言汉未央鈎陈华盖翼明堂千门旭日光分映双阙中天势欲翔前殿曾闻临遣帅离宫屡是从诸王微臣已恨生时晩拜手徒思颂太康
欲知开造与天侔圣迹难寻帝业留苑外河山纷锦错城中楼阙若云浮深宫红树春长闭高掌金盘露不流常现瑶空云五彩曾随仙仗奉宸旒
春日行观禁中高皇帝旧苑二首
千门台殿碧波流咽尽寒声出御沟天上桥山仙驭远人间圆峤禁城幽花狂不记当筵舞鱼巨曾经听乐游垂柳依微春不展为思恩幸半含愁
芳菲御辇屡经过寂寞於今岁月多草色犹如思望幸莺声尚解啭当歌更衣帐冷空瑶殿窥镜台荒咽玉河太液宫前旧池水年年春雨长新波
寄赠黄宗献守璚州兼柬顾与新宪使
主恩怀远托分忧万里乘空并是游百室日南开北户孤城海上俯中流津桥喧处为珠市郡国晴时见蜃楼持斧风流贤使者政成觞咏接诸侯
送郭世重出守南宁
朗宁荒絶不堪栖游客思乡转路迷千岭骤昏如瘴起四时不断有猿啼编氓半是居蛮洞行路相言避毒溪千载播迁仍寘远好凭鬼卜问南鸡
幽居翫雪柬人二首
肃肃玄隂冬布令纷纷白雪昼凝华明姿敌日堆难散弱质凌风舞易斜楚地有田皆种玉寒空不树自飘花此时正忆离居者赠把琼英比折麻
江城雨雪及春归三白呈祥表应祈【时礼部祈雪雪降】皜素凝华因地积轻盈弄出鬬风飞千峰掩翠皆同色四野垂隂倍有辉独羡仙郎操妙曲声高真使和人稀
移居
栖栖微禄岂谋身扰扰移家学避人高柳欲栽当外户青山依旧借东邻门无车马何须僻窻映图书不为贫籍系中朝心在野谁知陆地有沉沦
高祠部子逑访予告中值予出游不在见投赠章聊用奉酬
因病相侵却得闲一官方在是非间身同云出无留处住近城隂独掩关高士已题凤字去野人空共鸟飞还间窻寂寂春光早惆怅清扬不可攀
出游城南山寺
一官常懒爱僧闲来往禅机每扣关緑柳闭门空自长白云出岫不知还欲牵簪绂奈微力岂少鸎花非故山那似匡庐为社者投师不远栗林间
游朝天宫
蓬莱元自道家山帘户隂隂珠树闲乞向朝中除仕版却来方外着仙班花间犬吠知人至空里鹤飞为客还一扣玄关回念想因悲扰扰在尘寰
登江东城楼
花片飞飞柳色深登楼一倍搅乡心长堤烟草迷人去远寺夕阳带磬沉江水无风时起浪春云不雨每成隂踌躇满日时相会惆怅前林倦翼禽
春日怀归
东风送煖雨晴春柳色莺声满四邻道胜自然千虑舍身闲何恋一官贫朝来废栉看山色日里扃扉避世人岂有微才逢圣代空令失计远严亲
游天界寺逢蒋南冷子云留赠
香林新雨四无尘緑树初齐古寺春病起独寻芳草路林中偶接放歌人未酧谈笑形相得稍问姓名意已亲落日还归城阙去愧君云水一闲身
请告弗允赴省作
腰章束带不胜羸还顾自身却自疑田亩难忘平子赋云山也笑尚书期出门骑马逢人懒曳组升堂畏鹤知舍里青青春草待若为留色慰幽思
请告弗允後寄蔡比部道卿
无才岂料乞身难强学城东且闭关世事浮云机久息故园芳草梦空还春栽药品因多病日理图书转觉闲不得自矜年少壮相思一夕损红顔
省中
古木隂多莺乱移白云不去伴留司侵堦草长闲终日拂印尘深锁几时散地菲才容吏傲低头寸禄令人悲颇耽恬旷频欹枕仆从翻嫌出省迟
哭梁宅之
天道苍茫不可知重泉寂寞所从谁只余兰气芳华省独有萤光识敝帷无使求书忘旧草何人脱剑赠枯枝萧条落日闻邻篴泪尽无由世上期
和李司业懋钦登庐山石耳峰读空同先生之诗作
同声殊世易怀思惆怅风流不在兹真蹟爱从苔刻认旧题多是野僧持张衡不负扬云待屈子能令宋玉悲流落当年何足恨斯文今见後贤知【李诗有谁令流落明时去之句】
题箬溪草堂赠顾中丞
箬溪溪上箬隂繁主人葺箬卜溪源近市荒惟三亩宅负城幽是一丘樊雨滋兰蕙看成畹径长蓬蒿渐塞门大德如今俱小隐壮怀相对欲何言
夹浦舟中别李湖州邦良
篁夹?似湘隂一夕孤舟千里心地远谁怜臣道枉官贫转使故交深幽兰自馥皆同臭折羽卑栖各异林临路殷勤何所赠匣琴珍重少知音
游茆山赠两道士二首
厌世归心大洞天玉皇按籍许为仙身飞金策朝元去手捧瑶篇拜阙旋白日鷄鸣霄汉里古时杏拂羽幢边自言弃迹方成道枉诵从前内外篇
尊师得道貌如童追蹑岑崟但使风毋道姓名千古上时闻笑语五云中开山指顾逢秦禅行洞应知与蜀通忧患相仍兼疾病愿祈一粒发凡蒙
宿茅山栖霞道院
凉月高松翠影长石坛隂洞映苍苍山烟发气邻丹竈涧水流芬漱药牀静见道心生白室闲披仙籙检青囊投身未卜他年计明祷茅君一瓣香
游茆山柬唐太史应德本与唐期往而予不能待因以嘲之
闻有人间不死庭遂歌招隐浩长征巢鹤青松年共老经泉白石色兼清神君迹化名空在幽洞花深客自行为语稽康仙分薄纵逢石髓也难成
寄题吴兴吴太仆园亭
吴兴本是佳山水况复名园选胜开曲引苕溪来涨沼平分岘石作层台琴书数处无尘事花鸟三春有酒杯他日南寻天目顶因君清暇得徘徊
余干李春江先生致鲁国左相而归先生昔贰泉郡予方髫年在诸生中最荷奬识展拜感旧情见乎辞
登堂懽宴挹冲襟为问先生迩在林晚爱溪山轻相印日邀里族费家金门前流水心俱远市里嚣尘迹自深却忆受知童子日徒然长大只如今
寄陆宪使选之李提学雅大田参知叔于三君昔同礼曹今居官岭外
端居离索叹盈襟却记当年宠遇深抽笔每参原庙对横经曾侍辟雍临恩私难恃看孤迹职事无称抱寸心岭鴈江鱼俱寂寞相思何处寄同音
送陈中川之汴藩雪中作
衣冠出饯晓匆匆白雪纷纷洒应空皜素明姿偏敌日轻盈弱舞不因风裛尘故为迎新隼飞片犹如点旧骢独把瑶华当别赠清辉莹质与君同
题将军游骑卷
青青细草满平原故将飘零马足闲春日朱楼垂首过暮云赤坂独身还偏裨各散他门下歌舞尽销旧帐间明月琱弓闲在臂不忘挂箭出天山
送宋龙门行甘州太仆
碛路萧萧关树微君行万里事戎机忽到河源知地尽试登陇首见人稀时平塞下降羌静野旷秋余牧马肥却笑汉家求大宛贰师再出只空归
论文示门人方元焕晦叔
琴名录绮旧曾携柱是连城明月辉曲里其人如得见弹来於世肯听希终身已分长抛掷拭目聊为一取挥传得广陵真散後莫令手指与弦违
乐平道中暮宿田家
风雨萧萧仆马烦客身寂寞托空村深闻夜杵应傍舍静对寒灯独掩门难竟孤眠尸吏媿犹慙一饭野人恩晨兴欲问田家乐官骑催程不得言
德兴道中柬陆毅斋宪使陆君昔同在礼部
客意悠悠忽自悲客台忆共奉恩晖春城柳色趋朝入天路香烟扈祀归官冗方知思昔遇途危犹未觉今非旧游零落俱何处职事逢君得暂依
临川郡楼张都阃招饮
楼阁崔嵬俯一州当楼置酒楚天秋参差梅柳军中乐高下溪山城上游席照满轮宜取醉林飘一叶正关愁银瓶颇怪倾难尽曾换将军旧紫骝
中州道院夜宴
孤舟宛在水中央仙洞深深草木香林下鹤行随得路径边萝蔓过罥裳兴来斟酌琼浆泻吟罢参差玉树苍白露满天河汉浅还城灯火一川长
逢郑广文先生
童年释菜及门墙在泮常依芹藻芳座上谈经分半席斋中鸣鼔接余行徒持章句贪干禄独守簿书媿省方十五年来音问濶何期今日复升堂
赠郭佥事以亨起复入京
风尘沦落故交忘水上相逢益自伤持牍空慙劳吏道操觚终念戏词塲须臾握手王程廹牵引离心江路长此去帝乡应似客除书不省出何方
江千春评事使南昌予适以事行部丰城走笔寄赠江雅善鼔琴因以琴为赋
古琴宛转作龙形丝白桐坚各有名桐出峄山孤干植丝从天汉七襄成何言异质元同调不是知音岂发声水绿山空清夜里如闻别鹤两方情
予行部丰城建安李君时言往提督滇南道出兹邑相见甚懽君出高文见示稍为论订遂及性术之辨最多往返
一从为别苦无懽汩汩交游意不存此道常遭下士笑将心懒向世人言斜阳萍水逢携手深夜兰灯惠讨论不悟当筵忘肉味含情相对似穷源
庐山
衣袂翩翩接鸟翰营回磴道出千盘峰峦拔地纷殊态楼阁中天起壮观斜日色开三楚秀微云隂散九江寒将同名岳期终老且向匆匆客里看
春雪同省长诸公讌集
绦烛燃霄深院阑广庭积雪不生寒春声笛里梅花落夜色杯中竹叶乾坐上拂衣先起舞灯前改席更留懽人生分合兼衰健今夕须知一醉难
宿天池寺示同游薛仲常
在世多忧坐自拘微官未得惜驰驱因寻絶顶逃人迹偶滞高斋减病躯理髪晨光窥石镜焚椒夜气对香炉一心生灭元无取不语但应尔与吾【石镜香炉俱峰名】
宿天池寺明日下山寺僧相留予愧其意爰题西壁
隂隂松竹覆层峦兰若深开曲径寒树里灯缘传法现林间花是讲经残窻临石镜天长晓门掩珠帘夜欲阑释子相期无以答未除妄想为微官
登佛手巗屋角岭诸山
缘崖百转几经休回复千峰晩气浮路絶见僧行树杪猿鸣呼客入林幽平看珠斗悬灯影俯瞰明河激涧流颇似谢公高简性领州不自废山游
由大林寺寻讲经台因循香炉侧下山
十尺飞萝手自援鸣泉数处弄潺湲半峰栖雾逢僧湿絶径穿云见虎闲岸帻正宜巗石上褰衣时傍竹林间夕阳翠巘看尤好去路心知是下山
暮雨投圆通寺宿
野色苍苍远寺微因闻钟梵起归依僧闲正伴谿云返客倦偏逢夕鸟飞一院燃灯通暗路满空香雨沐尘衣斋心愿学无生理汉绶婴身叹迹非
得舍弟道原书欲来豫章久而未至
报书省我喜终朝日日相望正寂寥尺素翻疑鱼腹幻寸心真惜雁行遥夜长绦蜡花空艶秋色芳池草已凋愁极欲将荆树植连枝照室免萧条
除夕示原弟卧病
深夜残炉火剩红如灰一念懒书空欲归旧里时难决未遂初心岁又穷寒色暗消灯?里春光细入漏声中客居寂寞真怜汝骨肉情亲病亦同
元日於藩省祝贺述怀东徐少湖太史
苍苍寒色满严城霜露楼中刻漏清烟杂燎光看晓浅风揺烛影觉春生壮心已谢鵷鸿侣病齿空余狗马情才薄本宜长远斥问君何事厌承明
送袁生应枢携室入京觐省严介溪宗伯袁生宗伯之婿
青青春色起平芜客路携家正可娯雪映船窻开卷用风吹江水挂帆须丈人已立中朝岳爱子真还合浦珠借问南宫趋侍处何如片玉在氷壶
送孙丰山参知入贺明堂大享礼成孙与予先後为礼部
送君南浦思翻飞前後为郎入礼闱直以游谈参制作更持文史答恩晖周南迹滞臣心远汶上图兴帝道辉旧赋甘泉还有笔好将再染奏垂衣
送方庄佥宪入贺明堂礼成
豫章解?雪晴消计及长安淑景遥垂柳新隂看向苑啼莺初晓唤趋朝心同江水知归海身在钧天喜听韶左个春开应有问何如衢室帝为尧【月令春居明堂左个】
遣兴
生平不省缘何病日夜憧憧抱百忧自向心中除害马便将身外等虚舟好闲幸尔遭无事寡援宁须请絶游窃比前人为禄隐不妨世上且沉浮
再至德安公署
为官懒拙本无称乐业田闾寡讼争闲署簿书终日静孤城草木及春荣行庭最爱苍松色隐几翻嫌鸣鸟声屡向此中民不厌年来自哂近人情
钱侍御出游东林予留江州城中阻於陪从作此奉柬
达人潇洒乐烟霞自向东林问楞伽脱却绣衣挂贝树更骑骢马践香花坐中山色夕阳乱门外溪声春水加城郭匆匆多事者愁看遥巘片云遮
钱侍御宿天池寺疾作召医予属有事不及往问以诗代柬
闻君耽卧南山阿为恋绳牀起病魔法鼔扬声生寂灭香池涵照洗烦疴翻经半与方书杂飞霭偏从枕席多问讯有怀难自往空令示寂作维摩
送赵教授志贞
居藩寂寞久无欢聊为伊人一解顔嗒然语合形骸外去此交存神气间共指驰驱循大道更期着作副名山一尊临路情难尽原草含黄暮雨间
移官河南报至作
赤雀翩然衔尺书书中忽报有新除世荣已付浮云外生意翻为腐草余悔把青黄灾断木却教钟鼔飨爰居一官虚谬频遭调寂寞扬云愧不如
过刘实夫墓下作
斜阳片景水潺潺堪叹先生永闭关寂寞一坏埋白骨萧条几树掩青山不悬宝铗枯枝上空洒琼珠宿草间人世相期那得见千年应作鹤飞还
吊李空同先生
空同先生之风予慕之久矣无由一见比以谪官稍迁汴省获访故庐而先生冢子伯材亦辱过从之雅故末句及之
大梁竣罪异长沙托赋河流比汨罗明月投人遭按剑阳春惊衆寡赓歌幽扃路闭黄钟絶副写书藏玉屋多论次旧闻应有泣史谈旧业竟如何
苏门山
性爱名山恣懒顽每逢佳巘便开顔岑崟忽蹑苏门顶清浅兼临泉水间地胜弦觞宁为赏心闲鱼鸟却相关坐思善啸岩栖者不得神游接往还
百泉
名泉千????遶共山汇作共池碧树环外物都从泉上淡中心独向树边闲鸥鳬羣戏翻珠碎荇藻丛生点镜斑此地真宜投袂隐堪悲朝往夕来还
送胡中丞可泉西归
广野微尘柳眼青衣冠饮饯一城倾还家且有藏书富解组真同脱躧轻路出崤陵桐树尽旌飞灞岸岳莲迎归田赋就身犹系因送将归客念盈【时某方有乞归之疏故末句云】
送窦宪长入觐
离亭杯酒日初曛征马长嘶首北云为畏简书三载觐自陈功伐四聪闻试言定拜纶音重锡宴应沾御醴芬欲问风裁清海岱但看满路雪随君
送正郎之留都
秦淮緑水石头城此去遥知惬宦情望国定瞻龙虎气登台试覩凤凰名风流却值山川壮形胜应逢赋颂成凭君莫自伤留滞汉室由来重二京
承西亭惠梅爱其香色赋诗
一枝疎淡在银瓶虚实萧条冷气生近嗅几回凭小几贪看数起绕空楹支离形影元相得寂寞心魂转自清却想前人东阁里孤花同赏不同情
咏折梅用前韵
月挂疎帘水满瓶一枝谁折报春生肯辞帝子分瑶圃来与幽人伴素楹香杂藏芸飘帙细色侵囊雪入帏清漫唱巴歌投郢客引啇流徵也同情
云东次前诗用韵再呈
盈盈素质映银瓶谁识仙葩此寄生初满室时风入户正宜人处月窥楹况逢高韵能同好未许幽襟抱独清共指罗浮山上约便堪脱躧世中情
李少泉见投折梅之咏用韵奉答
纷纷百卉尽为臣让却花王占断春对雪闲吟巴里客折枝相赠大梁人微香偏触观书夕疎影宜看置酒晨异室同心投秀句独怜如玉不能亲
荷亭讌集用龙云东臬长韵
南薰扇物夏初深久废欢娯为客心共得池台开远赏时将丝竹间清音微风澹荡轻炎暑竟日淹留到夕隂此是梁园歌舞处因抽兔管命同襟
寿王闲斋
不好为官早乞身翛然平世作闲人林中筑室知山性窻里焚香养谷神绦老六身推甲子椿年千岁是秋春清泉白石长无改应与先生结德邻
赠李介石徵君
廉似於陵不灌园形骸都丧我偏存机当自适宵为蝶乐少人知晓负暄笑却龎眉谋汉贰嫌将清耳汚尧言独嗟太白非愚
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 10:29:58-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>