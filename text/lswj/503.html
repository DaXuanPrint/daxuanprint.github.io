<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="提要,目录,卷一,卷二,卷三,卷四,卷五,卷六,卷七,卷八,卷九,卷十,卷十一,卷十二,卷十三,卷十四,卷十五,卷十六,卷十七,卷十八,卷十九,卷二十,卷二十一,卷二十二,卷二十三,卷二十四,卷二十五,卷二十六,卷二十七,卷二十八,卷二十九,卷三十,卷三十一,卷三十二,平斋文集全文在线阅读,平斋文集全文在线下载,大玄古籍书库">
<meta name="description" content="诗文别集。一作《平斋集》。三十二卷。宋洪咨夔撰。《直斋书录解题》卷一八著录洪集。《宋史》本传但言有“外内制、奏议、诗文行于世”,未云集名。《宋史·艺文志》未著录。《文渊阁书目》卷九著录二部,一为九册,一为八册,均注残缺。其书传世不广。《四库全书》所收的《平斋文集》,虽为三十二卷,然无诗;卷一至六为讲义,卷七至八为故事,其馀各卷收各体文四百五十多篇。清穆宗同治十一年(1872),洪氏晦木斋为校勘刊行之,并附录《拾遗》,计收赋一篇,诗四十八首、词四十三首,各体文三十四篇。然日本内阁文库所藏宋本仍在,国内亦有影">
<title>平斋文集_洪咨夔_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">平斋文集</span> <br/>
          作者： <span class="inputVal" id="bkauthor">洪咨夔</span> <br/>
          朝代： <span class="inputVal" id="bkdate">宋代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">类书文集,诗文集,完结</span> <br/>
          字数： <span class="inputVal" id="bknum">[book_length]110638</span> <br/>
          说明： <span class="inputVal" id="bkdec">诗文别集。一作《平斋集》。三十二卷。宋洪咨夔撰。《直斋书录解题》卷一八著录洪集。《宋史》本传但言有“外内制、奏议、诗文行于世”,未云集名。《宋史·艺文志》未著录。《文渊阁书目》卷九著录二部,一为九册,一为八册,均注残缺。其书传世不广。《四库全书》所收的《平斋文集》,虽为三十二卷,然无诗;卷一至六为讲义,卷七至八为故事,其馀各卷收各体文四百五十多篇。清穆宗同治十一年(1872),洪氏晦木斋为校勘刊行之,并附录《拾遗》,计收赋一篇,诗四十八首、词四十三首,各体文三十四篇。然日本内阁文库所藏宋本仍在,国内亦有影宋抄本(残),藏瞿氏铁琴铜剑楼。1934年,商务印书馆涵芬楼为影印问世,收入《四部丛刊》续篇。《丛刊》本卷一为赋,凡四篇;卷二至卷八,为编年诗,凡一千零四十多首,卷九至卷三二收各体文八百六十多篇。以《四部丛刊》本较《四库全书》本,可见后者“编次分卷,颠倒脱漏”(张元济跋),《丛刊》本远胜四库本。然晦木斋本辑佚诗文,亦间有出《丛刊》本之外者。</span> <br/>
          封面： <span class="inputVal" id="bkimg">Z_18692.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]平斋文集
[book_author]洪咨夔
[book_date]宋代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]类书文集,诗文集,完结
[book_length]110638
[book_dec]诗文别集。一作《平斋集》。三十二卷。宋洪咨夔撰。《直斋书录解题》卷一八著录洪集。《宋史》本传但言有“外内制、奏议、诗文行于世”,未云集名。《宋史·艺文志》未著录。《文渊阁书目》卷九著录二部,一为九册,一为八册,均注残缺。其书传世不广。《四库全书》所收的《平斋文集》,虽为三十二卷,然无诗;卷一至六为讲义,卷七至八为故事,其馀各卷收各体文四百五十多篇。清穆宗同治十一年(1872),洪氏晦木斋为校勘刊行之,并附录《拾遗》,计收赋一篇,诗四十八首、词四十三首,各体文三十四篇。然日本内阁文库所藏宋本仍在,国内亦有影宋抄本(残),藏瞿氏铁琴铜剑楼。1934年,商务印书馆涵芬楼为影印问世,收入《四部丛刊》续篇。《丛刊》本卷一为赋,凡四篇;卷二至卷八,为编年诗,凡一千零四十多首,卷九至卷三二收各体文八百六十多篇。以《四部丛刊》本较《四库全书》本,可见后者“编次分卷,颠倒脱漏”(张元济跋),《丛刊》本远胜四库本。然晦木斋本辑佚诗文,亦间有出《丛刊》本之外者。
[book_img]Z_18692.jpg


[book_title]提要
钦定四库全书　　　　　集部四
平斋文集　　　　　　　别集类三【宋】
提要
【臣】等谨案平斋文集三十二卷宋洪咨夔撰咨夔有春秋传已着录是集经筵进讲及制诰之文居多诗歌杂着谨十之三其官御史时忠言谠论力陈时弊略见於宋史本传而集中不录其奏疏或避人焚草之意欤考史称咨夔为嘉定二年进士而厉鹗宋诗纪事据咸淳临安志谓嘉定无二年榜因断为元年今考集中题陶崇诗卷云某与宗山同壬戌进士按嘉定以戊辰改元其二年为己巳若壬戌则实嘉泰二年史特误泰为定鹗未详考而以咨夔为嘉定元年进士非也又谢枋得叠山集末附录赠行诸诗有洪平斋七律诗一首核其时代与咨夔殊不相及宋诗纪事别出洪平斋一条不以入咨夔条下是则考之为审矣乾隆四十一年十月恭校上
总纂官【臣】纪昀【臣】陆锡熊【臣】孙士毅
总　校　　官【臣】　陆费墀

[book_title]目录
钦定四库全书　　　　　集部四
平斋集目録　　　　　　别集类三【宋】
卷一
讲义
卷二
讲义
卷三
讲义
卷四
讲义
卷五
讲义
卷六
讲义
卷七
故事
卷八
故事
卷九
策问
卷十
策问
卷十一
策问
卷十二
内制
卷十三
内制
卷十四
内制
卷十五
内制
卷十六
外制
卷十七
外制
卷十八
外制
卷十九
外制
卷二十
外制
卷二十一
外制
卷二十二
外制
卷二十三
青词
帖子
古今诗
卷二十四
启
卷二十五
启
卷二十六
启
卷二十七
启
卷二十八
启
劄子
卷二十九
序
卷三十
记
题跋
卷三十一
墓志铭
卷三十二
祭文

[book_title]卷一
钦定四库全书
平斋集卷一　　　　　　宋　洪咨夔　撰讲义
豫利建侯行师
豫有犹豫备豫和豫逸豫之义人能决犹豫而思备豫则见几於吉之先安往而不和豫过於豫则逸矣其义虽四而实则一也豫承谦之後谦无凶悔吝则和豫可知震动於上坤顺於下动必以顺故建侯以亲衆行师以动衆事虽至重无不利大顺则大利在其中也建侯而非顺则开国而用小人行师而非顺则行险而毒天下果何利之有哉其卦以一阳主五隂亦有比建国师蓄衆之互体
象曰豫刚应而志行顺以动豫豫顺以动故天地如之而况建侯行师乎天地以顺动故日月不过而四时不忒圣人以顺动则刑罚清而民服豫之时义大矣哉六五以柔居上九四以刚应之刚密比於柔不期应而自应也人君有柔中之德虚已以任大臣大臣有刚健之德自任以天下之重刚柔相应而相济志所欲为何往不克然志之所以行亦惟其顺也以顺而动用能致豫既豫之後又以顺动终始一顺无有间断天地所以妙不息之运如此而已人君之建侯行师其能违乎天地以顺而动则日月四时无过忒人君以顺而动则不待刑罚而民心服在我无所违乎理在人自无所违乎我也时者天运义者天理顺而行之豫之时义岂不甚大苟或违道干誉咈民从欲是为悖矣
象曰雷出地奋豫先王以作乐崇德殷荐之上帝以配祖考
礼极顺乐极和顺则和矣乐所以导和也方雷在地中动於至静而不露迨出乎地而奋乎天群蛰啓户万象趋荣孰不同其和豫然圣人合震坤以为象不曰雷出地上而以奋言深闭久欝之余一旦奋发造化妙用轩豁呈露施生欣合动植昭苏豫莫大於此先王观豫之象发扬和声褒崇先德如韶继勺酌以侈祖考对天之休盛荐之上帝如思文我将推而配之盖谓治至於豫皆祖考盛德之积非予一人所能致也人君惟不以和豫自居则不至於以逸豫自安矣
初六鸣豫凶象曰初六鸣豫志穷凶也
臣闻巧言者误国之具佞人者危世之本豫五隂皆宗九四一阳四秉大臣之权初以隂柔小人密相应与极其趋和之意形为邪謟之辞以求容悦大臣亦悦其爱已而甘受之象以志穷致凶为言志不自立惟用之於献佞贡谀其穷可知矣等而上之以此求容悦於君人材厄而不进则曰野无遗贤民生困而不省则曰雨不害稼积薪将燃而曰已安已治朋党方兴而曰太平无象其发於声音謟曲万态而宦官女子之言朝夕薰浃於耳者又相与为表里大厦就颓同於一压凶孰大焉
六二介于石不终日贞吉象曰不终日贞吉以中正也臣闻天下之理非与物俱转者所能察也人惟主中正於中然後能介然如石能介然如石然後能见几而作盖石质坚而体静静者见善必明坚者用心必刚一念不动万里洞烛不俟终日已尽见未然之几区处先定应酬不差宜其正固而吉也盖二与五为应不与四为应衆爻皆宗九四之大臣二独居中得正介特自立以砥柱一世可谓难矣然二五君臣虽为正应而隔於九四其情不得以相亲故介特之臣但能坚於守未能鬯於用其先见之远先知之明万夫之望已深属之矣人主能不沉酣於逸纵不昏蔽於便佞好贤之心不衰求善之志不改则介者终有时而亲矣
六三盱豫悔迟有悔象曰盱豫有悔位不当也
臣谓此人臣患得患失之象三廹近九四当国之大臣欲如初六小人进为容悦恐非正应而不我与眄眄仰视逐逐营求是患得也欲如六二君子介特自守又利害祻福交战於胸中踌躇未决趦趄复前是患失也以不中正之人处不中正之位而盱迟皆悔陨获充诎情状毕露其悔而不凶者大臣不与为应奸无所售故不至凶使其奸得售则欺君卖国无所不至矣有国者安用是患得患失之臣为哉
九四由豫大有得勿疑朋盍簪象曰由豫大有得志大行也
臣闻九四以一阳为衆隂所宗材全而气盛毅然以天下之重为已任下倾心而仰之上虚心而属之此天下之豫所由致也由我致豫建侯而国势尊行师而人心顺其有得大矣然功业之盛者必有信已太过之弊权任之隆者必有专已自用之咎大臣当由豫之时苟骄吝一萌不能开心与天下之贤以共治则豫之由致安保其不为乱之阶得亦安保其不失也惟洞无有我之私披胸臆以待贤忘势分以下士疑豫一点不留於中则声应气求之下如簪聚髪何材之不集而致君泽民之志遂得以达於天下信於万世此正周公握髪吐哺时也盖疑者德之莠事之贼大臣无疑心之累则足以合天下之善断断乎知贤之当任知邪之当去不以疑贰之心来谗贼而啓惎间则百志维熙矣
六五贞疾恒不死象曰六五贞疾乘刚也恒不死中未亡也
臣闻疾非特六淫之疾凡足以为吾心之害吾德之累吾国之忧吾民之戚皆疾也人君处和豫之极而逸豫生嗜慾好乐便嬖侧媚之足以蛊方寸者纷至於前於此能一念内固外邪客气不得以乘虚而干正则德性坚明元气充实既寿其身又以寿其民寿其国则亿万年无疆之休皆其功也象以乘刚中未亡为言盖六五柔中之君乘乎刚则有格心之大臣而内志不可摇秉乎中则有闲邪之定力而外慾不能入内外交相养此所以贞疾而安恒不死而寿也夫德慧生乎疢疾鸩毒藏於宴安此爻在豫之五当以无逸三宗享国之意参之
上六冥豫成有渝无咎象曰冥豫在上何可长也臣闻人孰无灵明虚彻之性有物蔽之则灵者冥和豫之极而肆逸豫此心瞽塞罔有知觉故冥豫以成成非一日之积也方此心清明之初岂不知观逸游田沈湎耽乐之为患及为外物所移则勤者惰立者弛操者放日积月累性为情铄而冥顽不灵之豫於是乎成正以隂柔之资不能闻义而徙见善而迁以至此极也易卦未有穷而不变者故逸豫既极必渝渝则亦可以无咎无咎善补过前日之不善庶几其可揜也苟既极而不知变则危亡无日何长之有哉然冥豫既成宜无可变之理圣人犹许之渝若其未成而知变岂特无咎而止观此则知唐明皇之乱兆於开元成於天宝懵不知变祸乱四起可为万世之戒
平斋集卷一

[book_title]卷二
钦定四库全书
平斋集卷二　　　　　　宋　洪咨夔　撰讲义
随元亨利贞无咎
臣闻随者从也从之义无不该人之从乎我与我之从乎人皆从也而随以我之所从为重外卦兑内卦震震动而兑说一念动於中随所感而说随之得所从则有大亨之理然动说成体易於转移惟利乎贞则可以保其终之无咎况人君宅民物之上一言而万里响应一动而群黎风偃致亨之大有不难者特惧乎所从不得其正耳从乎天理正也而从人欲从乎人心正也而从已私贤人君子之从正也而从佞人忠言嘉谟之从正也而从谗说儒生学士之从正也而从宦官女子从非其正咎能免乎穆姜谓有四德随而无咎似识此意其以随元亨利贞同乾德之备非彖意也
彖曰随刚来而下柔动而说随大亨正无咎而天下随时随时之义大矣哉
臣闻易以上下无常刚柔相易成卦乾上九之刚来於坤二隂之下为震而上卦则兑动於内而说於外也盖随自否来方否之时三阳位於上三隂位於下天地不交而万物不通何随之有随之为卦上下接而隂阳交故其动也臣言可从则说而从乎臣民欲可从则说而从乎民刚下於柔不惟已之狥也惟不狥乎已之私是以否之塞转而为随之通大亨且正终保其无咎而与天下相安於时措之宜羲农黄帝尧舜氏十三卦之制作与夫子丑寅之建忠质文之尚析因夷隩作讹成易之序莫非与时而偕行上无戾乎天运下无咈乎人心其义至大而不可穷皆刚来下柔转否为随之功也苟徒恃一已之刚而不明下柔之义势尊则亢气盛则骄君子之言日踈小民之情日戾犹不免於无民无辅又安保随之不为否乎
象曰泽中有雷随君子以向晦入宴息
臣闻静极而动动极而静造化自然之理也雷动於春夏今潜伏於泽之中兑为泽正秋之时也雷收声於正秋亦维当静之时随时而安於静且以养夫动也雷不养动於静无以出地而奋豫君子不养动於静无以体天而行健龙蛇之蛰以存身岂徒蛰哉故朝以听政昼以访问夜以安身莫非惟时之随使不安其身於夜神过役则易竭朝听昼访乌能无惫是以向晦必入处於内而宴息息盖作之机生之本也夜气存于至静之中湛然其清渊然其明浑然与太极同体向晦所养若此凡旦昼所以泛应酬酢各中乎理而用之不穷者皆此其出也彼沈湎於长夜宴安於袵席安知瞬息存养之义
初九官有渝贞吉出门交有功象曰官有渝从正吉也出门交有功不失也
臣闻随以刚来下柔成卦重在初九初随之始也所随邪正是非当严之於始夫耳目之官不思而蔽於物心之官则思人之一身耳司聪目司明以至口鼻体莫不各有所司心则统之君子治身之道当先治其心盖此心不难於应事物之常而难於接事物之变境变於前感物而动官失其守遂与俱移能於纷至?来之变操之常得其正则吉矣然必出门而交乃能有功出门即出门同人之义交於事物无亲昵系吝之私也一私不立与天下为公则既吉而且有功岂非所交不失其正与彼谓不见可欲使心不乱是必死灰槁木而後可其何以定而应寂然不动感而遂通天下之故感而通天下之故而寂然不动者常自若能如是则见可欲而心不乱然後可与论从正不失之义
六二系小子失丈夫象曰系小子弗兼与也
臣闻理无两立心无两用人无两从随以得所从为吉六二以隂从阳初九阳之微为小子九五阳之盛为丈夫小子剽轻而无远虑丈夫静重而有深识吾心所系苟属於在下之小子则必失在上之丈夫所与岂能兼哉大抵中人之性趋下易趋上难小子狎而亲便嬖善柔如以石投水丈夫敬而踈直谅多闻如以水投石言焉舍忠而从佞事焉舍是而从非行焉舍正而从邪得於此则失於彼曾不自觉也六二隂柔牵於多爱故设此戒以劝择善板诗刺厉王失道老夫灌灌然输其忱欵而不见听小子则蹻蹻然得志而骄所从可不谨乎
六三系丈夫失小子随有求得利居贞象曰系丈夫志舍下也
臣闻同是心也操舍有存亡善利有舜跖一念之发所由分也故人心惟危六二本居中得正系乃在於小子六三本不中不正系乃在於丈夫克念罔念之间狂圣易位此心界限恶可不严哉吾之所系既能舍邪而从正舍非而从是则无求不获人之善皆我之善也而犹以居贞为利不正则虽择善而从不能固执何益哉然所系得失当观之立志之初趋向高明则上从趋向卑汚则下从三欲舍卑汚而进高明宜不为小子屈也君道亦然志在於下则系孟明而失蹇叔系商鞅而失甘龙系林甫而失九龄系卢?而失陆贽天下以之而乱六二六三两爻政相反玩易者可以类推而知所择矣
九四随有获贞凶有孚在道以明何咎象曰随有获其义凶也有孚在道明功也
臣闻仁者先难而後获初未尝有获心诡遇一朝而获十则有心於获者也人臣之患莫大乎有心於获获心一萌则高者狥名卑者逐利一念外骛曾莫知返功与道始判而为二臯夔稷契伊傅周召道行而功自存乎其中管晏求功於道之外而功亦冺矣九四以阳刚之材居近君之位动於中而说於外其心所随惟在於获急浅功近利之计昧至正大公之趣贞固守此宜其凶也是必顺天命本人心以辅治而行其所无事惟知有道不知有功一忱所存终始无间则功自道出昭然大明於天下皆归於仁义礼乐之中皥皥乎其不自知尚何咎之有夫子之得邦家立之斯立道之斯行绥之斯来动之斯和足以尽此董仲舒谓仁人正其谊不谋其利明其道不计其功足以知此
九五孚于嘉吉象曰孚于嘉吉位正中也
臣闻嘉者善也九五居中得正之君在随之时以说为体声色玩好一无动乎其中而惟善之从言必善言动必善行发必善政用必善士其推之四海散之两间良心善性之感发祥风膏雨之露被何往而非嘉哉然其要在孚孚者出於中心之实而非伪表里相应终始相续以不二不息之心而从乎善断断乎有诸已之信以极乎充实之美辉光之大而进乎圣神之域吉孰大焉苟惟矫揉於十手十目之地而放於宫庭之渊邃勉强於一朝一夕之顷而怠於岁月之悠久秉於中者非实意饰於外者皆伪为善转而恶吉亦转而凶一念之孚不孚其意盖不爽也象以位正中为言盖有是位不可无是德九五之位既正且中而德之正中又能会万善於一已位斯称矣是知居天下之广居立天下之正位必行天下之大道
上六拘系之乃从维之王用亨於西山象曰拘系之上穷也
臣闻民至愚而神可以心感不可以力刼可以道御不可以智笼随之上六人心悦从有所不容释此非智力所能及也太王居邠廹於狄不忍以养人者害人而去之民相与遮前拥後力攀强挽惟恐仁人之舍去既拘系之又从而维之与诗白驹之留贤者絷之维之同意民之留太王者若此太王终不为之留而从者如归市有人斯有土故用之享于西山周家八百年之建於是乎肇迹矣象以拘系之为上穷盖上处随之极高而无位太王为狄所廹失位而去至于拘系之不可留遂邑於岐山之下岂非随之穷乎易道穷必变穷上返下宜有亨之理也然则人心之所去秦虽刼之而不能止人心之所趋周虽逃之而不能郤有天下者可不深求抚后虐雠之义而思所以固结斯民之心哉
平斋集卷二

[book_title]卷三
钦定四库全书
平斋集卷三　　　　　　宋　洪咨夔　撰讲义
蛊元亨利涉大川先甲三日後甲三日
臣闻大弊极坏之世天所以开圣人也蛊取坏乱为义以爻言之自泰来以卦言之继豫随之後安则玩玩则媮媮则垢弊日积养成坏证与人久宴溺而疾生於心其为蛊一也而蛊无终蛊之理故蛊坏之中有元亨者存何则饥易为食渴易为饮大弊极坏易为治方王道板荡纲纪文章一切扫地英君起而拯之中兴不翅反掌是知蛊未有不可治治得其道而大亨虽江河至险亦利於涉特患安于蛊而无兴起之志耳然急於救弊者未免用意之太鋭切於望治者未免求功之太速险难在前径涉不惧志壮气盈视天下事若无足为而易之易则难者将至过惩前日之不事事适滋後日之多事未保其不然也夫甲者十干之首而事之端既先三日以谋其始又後三日以图其终反覆拟论备极详密使治道日有趋新之功而无矫枉之虑前弊可拯後患可弭矣夫如是然後谓之善治蛊
彖曰蛊刚上而柔下巽而止蛊蛊元亨而天下治也利涉大川往有事也先甲三日後甲三日终则有始天行也
臣闻户枢不蠧流水不腐以其日运而不息也故蛊坏常生於久安不事事之余人君亢然于上人臣靡然于下截然其不相接且下以巽顺养腴无切劘正救之益上以逸乐养尊乏振厉奋发之意於是纪纲隳於姑息制度弛於因循道揆法守紊乱於私意之轇轕天下之治日入於大弊极坏之境而不自知在卦艮之刚居上九巽之柔居初六巽顺艮止而蛊以成正君臣相与拱平安坐以致天下之乱也然蛊岂终於蛊哉有能以饬蛊为已任力量大而规模壮精神全而风采立一斡旋间扫积坏之弊而兴大亨之治有不难者利涉大川必明之以往有事盖久安不事事所以成蛊往有事所以济蛊也况作事贵果虑事贵精世之贤君思欲为天下拯弊起坏而纳之治岂非立志之美然或发强有余而密察不足广大已致而精微未尽故事随举而随沮令随行而随辍皆由未得先甲後甲之义也夫先甲三日以谋始後甲三日以图终终而复始循环无间精义入神以致用何蛊之不治其在天行如贞之复返於元艮之复出於震非终之外有所谓始也故观天运知人事
象曰山下有风蛊君子以振民育德
臣闻左氏传风落山为蛊风落於山下无物不挠故蛊以取象然致蛊者风之动治蛊者艮之静盖艮体重厚而笃实不为物移屹乎山之止也风能挠於一时使山下之物散乱不齐少焉风止草木之高高下下自若山何尝加损哉君子观象於蛊以巽振民以艮育德育成君德固作兴民心之本而德之育也必以山之静与山下出泉蒙同吾能体中正仁义而主静挫衆纷而不扰应万变而不乱动与静无非静外物孰能蛊之吾心无所蛊则人心无所蛊而天下国家之治无所蛊一静足以制百动也玩易者必因象而求意
初六干父之蛊有子考无咎厉终吉象曰干父之蛊意承考也
臣闻蛊自泰来具乾坤之体故诸爻干蛊以父母言父之行事一出於正作室而涂塈茨为力甚易不见其子干治之功惟前人蛊坏有待振饬必其才足以植僵起仆使百堵皆作於室毁之余则干治之功见矣有子而考无咎正以子能补其过也不然生不之诤没不之改陷父不义犹为有子乎然圣人以不改父臣父政为难初六乃於继父之始亟惩其蛊坏而饬治之必有甚不获已者而於心终不安故必以惕厉处之事无轻举举之必当如此则可以终吉终不失其顺也象所谓意承考盖前人之蛊自我而治不曰我之能而曰吾父之志欲为而未遂者今特以我之意逆父之意而行之干治非我功也是不特揜父之过又将扬父之名岂不俱有光荣哉元佑改新法斥奸臣皆推之神考之意正得此意
九二干母之蛊不可贞象曰干母之蛊得中道也臣闻九二上应六五为子事母母有不及不可不正正救或过则易至於伤恩怡声下气柔行巽入使之浸润而氷释则蛊为可治或以贞行之隂柔之性吝执不囘情有所激未必不重其蛊也贞者事之干而干母之蛊不可贞不贞乃所以为中盖闱阃之内听其自蛊为不及急於治蛊为太过无过无不及则中道得二居巽体之中犹以是为子道戒事母难於事父也诗凯风母氏圣善我无令人痛自尅责几无以自容於天地间卒能回母心而成其志可谓得此义矣推之事君暌之遇主於巷未免委曲开陈隂柔故也若夫事刚明之主则王臣蹇蹇匪躬之故惟恐其不克贞
九三干父之蛊小有悔无大咎象曰干父之蛊终无咎也
臣闻舜之斋栗曾子之养志莫非顺乎亲也子以顺感父以慈应家有蛊坏不治之事随宜整饬次第毕举而闺门雍肃气象自如乃干蛊之善也九三处巽体而过於刚安得无悔然其才足以克家与其嘻嘻失节置父於有过之地孰若三谏号泣纳父於无过之域故所悔小而咎不至於大象以终无咎言之迹若非顺心未尝不顺也彼排闼引裾折槛轫轮之臣虽一时若以忤上为咎而其心欲使国家动无过举实存乎爱君忠显而咎冺亦犹是也然则子以刚干父之蛊而无咎恃父之慈臣以刚干君之蛊而无咎恃君之明
六四裕父之蛊往见吝象曰裕父之蛊往未得也臣闻德可以勉而进才不可以强而能世之贤子以起家为已任如善奕者以一着救一枰之败非有过人之才不能也六四以柔居艮体之下寛夷静厚有余而材不足方家事之蛊坏非不思涤荡振刷而一新之材不逮心讵容强揠故其蛊仅止於裕裕者寛缓而不廹也事势抢攘弊端轇轕人情易於躁紊而能镇动以静制逆以顺抚横厉以柔逶迤容与不求快於一时而磨以岁月终能使乱?之自解而蛊亦徐饬矣苟不量其材冒为一决则往必见吝正以力常夺於过高变每激於欲速不可以轻进也人臣治君之蛊亦有随才就功以为裕者子产相郑修辞令以交於晋楚而外难纾主强直以盟於丰驷而内难解乡校议之而不怨舆人诵之而不怒郑赖以宁非裕於蛊者乎故孔子美其有君子之道而不称其材苟材过於子产而道非君子则盆成括之死又孟子所深叹
六五干父之蛊用誉象曰干父用誉承以德也
臣闻爱敬者孝之始显扬者孝之终人君出而当遗大投艰之责仆者兴之纷者理之坏者修之弥缝前人之阙使天下後世不得以议其过如昭帝继武帝与民休息已为难事而况扬父令誉於无穷者乎六五柔中之君得九二刚中之臣为之辅蛊坏之见於前者一意干治不遗余力已往之咎与时俱化方来之善随日加新而父之誉用是暴白於天下後世此无他承之以德故也承以材略则必求度外之功承以文法则仅救目前之过惟承之以德则高明光大之懿缉熙於九重溥博渊泉之泽渗漉於海内天下莫不以手加额贺吾君之有子後世亦莫不称其为天下得人之仁父之誉岂不充塞於天地之间乎文王当商末蛊坏之世有志未遂武王以圣德继之而文之声益广此爻应之
上九不事王侯高尚其事象曰不事王侯志可则也臣闻功名之士轻富贵道义之士轻功名世道蛊坏少有抱负者孰无趋事赴功之心而上九乃不屑事王侯岂其恝然忘天下不与世同其忧哉费惠公曰吾於子思则师之矣吾於顔般则友之矣王顺长息则事我者也缪公亟见於子思子思不悦以位则子君也我臣也何敢与君友也以德则子事我者也上九居无位之地而道足以为王者师苟其时上无明天子下无贤诸侯讵肯屈道而事之潜心太极之先独立万物之表高尚其所行事外物无一足以动其心志如此其远也百世闻风犹将兴起岂不可为世则哉虽然隐居求志正所以为行义达道之本一瓢非所忧则可以继四代而兴礼乐万锺非所慕则可以承三圣而正人心世之兴大事建大业决非患得患失者之所能为穷居不损盛行不加则致君泽民恢乎有余用矣伊尹三聘而成格天之功孔明三顾而定兴汉之计道义重故也是知不以富贵功名先入其心者乃可与图天下之事
平斋集卷三

[book_title]卷四
钦定四库全书
平斋集卷四　　　　　　宋　洪咨夔　撰讲义
临元亨利贞至于八月有凶
臣闻事会沓来乃君子大有为之几此蛊之所以转而临也夫阳大而隂小有自然相临之分方一阳为复其端甚微五隂在上讵能独胜故必待朋来而後无咎至二阳为临则有朋矣阳得朋则群隂禠气而退听故复止於亨临则元亨利贞阳寖长而隂寖消也临据阳长之会既能变蛊坏而亨通又能处亨通而正固以此保大其又奚虞而见远识微者每不胜其隐忧是则隂阳无两盛之理一长则一消其机在反掌间自复而临以至为泰为大壮为夬为乾阳极矣而一隂潜萌於五阳之下为姤二隂则遯也由建子而至建未而遯凡八阅月二隂之遯与二阳之临正相反阳消而隂长凶可必也然乱生於治否生於泰理所必至而酣豢宴安者常忽之有能烛其几於人情之所易忽而转移机轴於冥冥之中使履霜不至於坚氷阳常进而隂常置於空虚不用之地则大亨以正可常保而吉其凶矣观至于之辞则知吉凶未定之间尽有可用力之地特患乎玩安忘危不知所以用其力
彖曰临刚浸而长说而顺刚中而应大亨以正天之道也至于八月有凶消不久也
臣闻一阳而复二阳而临刚浸长也下卦为兑上卦为坤说而顺也九二以刚处中上与六五相应刚中而应也临有是德故大亨以正也隂阳消长皆非一日之积今阳刚浸长於复返之余其来有渐然惧其乘方进之机鋭於逐羣隂而失之暴故继以说而顺说而无所愤顺而无所拂心和气平动循天理则刚不至於过於是臣之刚中足以辅乎君君之柔中足以济乎臣上下交应同归一中宜大亨可致且不失其正也岂特人事为然天为刚德犹不干时一元运於上而云行雨施保合太和莫非刚健中正之用天道亦何尝过於刚哉况阳无常胜之功隂无尽灭之理消长往来间不容髪二阳之临方长而二隂之遯已知其必至阳消盖不久也自复至遯阅月凡八而谓其消不久何哉疾疢萌於强壮之时人不自觉也元佑初司马光一洗新法之弊而奉行差役已有蔡京消岂待久哉遯进而否君子之道尽消则蔡京之祸天下凶莫甚焉夫惟上之人常以防微杜渐为心遏隂柔於未进之始尚何阳消之虑
象曰泽上有地临君子以教思无穷容保民无疆臣闻坤地在上兑泽居下地之临泽最为切近君临民之象也地上有水为比泽上有地为临皆以切近取义而水与泽异水流而不盈故比於地而不为临泽者水之瀦含深蓄远渟奫演迤而地之岸际常临之此具区云梦大野所以为泽而不为川浸也君子观地与泽相临之象而得近民之理故教思必无穷容保必无疆无穷者意味深长百世犹有先王之泽则兑之浸润也无疆者规模恢广出日莫非丕冒之地则坤之包含也人君以是临民无媿君师之责矣盖君之於民犹父之於子其相亲也以情相维也以道而非可以势分拘以势而临则教思必浅容保必狭私心町畦公道磔裂尚何足以知临之为大乎大哉尧之为君惟天为大惟尧则之人君方寸之中与尧同大而後可以尽临之义不然教思何由而无穷容保何由而无疆哉
初九咸临贞吉象曰咸临贞吉志行正也
臣闻泽通於山为咸咸感也凡具隂阳孰能无感以贞则吉贞者正也君子小人之辨在於正不正之间临为刚长之位初九与四为应而比於二皆临我者也吾欲感动所临获乎上以行吾道必一出于正旷乎其公而系吝之私不留纯乎其诚而矫饰之伪不作此以正感彼以正应精神心术之妙相与凝固而不散则君子之道由是进退乎泰亨之盛所感以正而吉也然所感之邪正莫谨乎其初志者心所之也在卦之初此心趋向志於正而行则无往不以正合进以正可以正邦也一涉於邪则见金夫不有躬进不以正特一时之苟合耳然则下之感乎上能察乎正不正而为进退则不至於失已上之应乎下能辨乎正不正而为用舍则不至於失人
九二咸临吉无不利象曰咸临吉无不利未顺命也臣闻临之为卦以二阳为主二阳又以九二为重二承乎五五临乎二实君臣相与感通之会二刚中五柔中俱得其正宜既吉且无不利也然自复而临阳刚浸长固吉矣而长必有消八月之遯已逆计其必凶君臣相与纲维斯世其将听隂阳之自为消长付之无可奈何而安之若命乎抑将进阳退隂以制消长之运而自我立命乎命赋於天受於人行废有定运死生有定数非可以人力转移然有君子不谓命者存二阳长而为临与二隂长而为遯固天运之所必至苟一以命哲命吉凶委之天而安之八月有凶拱手顺受而不思阖辟变通之道临终为遯矣我生不有命在天此商之所以亡也惟知赋命在天制命在我旋乾转坤与世立极阳宜消矣挽而囘之使不至於消隂宜长矣尼而止之使不至於长吾方以天自处未容一切惟命之顺也夫如是君子常长小人常消而咸临之吉常存二五君臣各尽其道矣不然何以君相不可言命
六三甘临无攸利既忧之无咎象曰甘临位不当也既忧之咎不长也
臣闻君子之乐王天下不与存为人上者不可以位为乐也夫以天命难谌民情难保大业难守重器难安夙夜兢惕危惧犹恐不蔇而可乐於得位而泰然处之乎甘者悦乐之至也六三居下卦之上处兑悦之极而以临人之位为乐玩声色之娱而忘美疢之患怀宴安之适而遗鸩毒之虑好乐一形投合四集便嬖侧媚相与以巧言令色鼔舞之施之政事宜其无往而利也有能凛然深省幡然大改以所乐为所忧念二阳方进於下而消不久之凶已兆於呼吸之顷操危虑深若不能以终日切切乎予又集于蓼之惧则前日之咎今可免矣盖三以甘说为临其位不中不正一惟偏私之徇故象示不当之戒又惧夫人耻过而遂非开之自新许以转甘为忧虽有咎而不长有国者宜知所择矣
六四至临无咎象曰至临无咎位当也
臣闻至临临之至也四居大臣之位上比於五君以道合下应於初贤以道亲且时当刚长大臣虚心无我援天下阳刚之贤进辅其君与共成致君之业以此而临岂非至乎然进贤退不肖大臣职也援阳刚之贤与共成致君之业乃职分之当然极其至如周公之握髪吐哺始可以无咎有一毫骄吝之色贤者望望而去之则咎随之矣象明临之能极其至亦惟处得其位之故以六居四是为正位体柔履顺不自矜其能而惟贤是与德与位称也六五之君柔矣六四之大臣又柔而下无阳刚之贤为之应则治沦於姑息势失於委靡谋国者能辞其咎乎
六五知临大君之宜吉象曰大君之宜行中之谓也臣闻知所以察未见之几制有为之会人君之临天下转移万化阖辟万变必有知行乎其间而知以得中为难盖是知之用不及则闇太过则察无过无不及则中六五有深沉先物之知又下与九二之贤为正应不以一已之聪明为聪明而以贤者之聪明为聪明临无遗知矣然知不可以过用世之小知自私者用知必过明帝之苛察德宗之猜忌何其褊也故惟大德之君然後於用知为宜明有前旒之蔽见无渊鱼之察知君子之当进必推翕受之量知小人之当退曾微深疾之心以大用知而知得其中即舜之大知也象言行中之谓岂非不过用其知即舜之用中与中庸聪明睿知以有临必寛裕温柔以有容正此意
上六敦临吉无咎象曰敦临之吉志在内也
臣闻卦终必变君临天下之道以克终为难必用心加厚乎其初则可以保其终敦者厚之至也何所厚厚於亲君子也亲君子远小人之心久而愈笃则以之畏天天必加畏以之爱民民必加爱无所往不用其厚也艮上九以敦艮而吉临既吉又申之以无咎者为六三设也上六居临之终而应乎三三不中不正上苟私所应与而亲之何以免咎惟舍三隂邪之小人而志在二初阳刚之君子故宜有咎而免也兑为内卦君子在内屈已下亲不以久而替宁有加于大亨之鼎毋或失於二簋之权舆则贤者肩一心以辅乎上非箴之庭燎则戒之无逸君临天下之道於是乎保克终之吉矣明皇始厚宋璟韩休张九龄终厚李林甫宪宗始厚杜黄裳李绦裴度终厚皇甫鎛此心一移卒贻不终之祸可为百世戒
平斋集卷四

[book_title]卷五
钦定四库全书
平斋集卷五　　　　　　宋　洪咨夔　撰讲义
观盥而不荐有孚顒若
臣闻临观反对卦也临二阳在下观二阳在上观如两观之观仪型揭而群瞻耸也观之圣人正心修身以观天下一诚之外无他尚犹宗庙之祭交於神明一诚之外无他物盥即奉盘沃盥巾以帨手时也祭先盥手然後酌鬯而祼祼用鬰鬯犹未免托物以求神盥则蠲洁内外与神默接洋洋乎如在其上如在其左右不假物而诚已通又何俟腥熟之荐而後逹其诚哉为人上者能至诚主一无假乎外如盥而不荐斯民不期孚而自孚矣孚者信也诚之实有诸已者也人受天地之中以生谁无是诚君以诚感民以诚应顒然兴起不约而同与圣人作而万物覩均此机也是知人君之化天下不难於孚诸人而难於孚诸已
彖曰大观在上顺而巽中正以观天下观盥而不荐有孚顒若下观而化也观天之神道而四时不忒圣人以神道设教而天下服矣
臣闻一隂为姤进而为遯为否为观为剥莫非小人道长观独不以隂盛为忧者二阳在上四隂顺听於下是上有阳刚之君仪表一世隂柔虽衆方将化而为君子之归其为观甚大也观合巽坤为卦以九居五顺巽而中正也循理而行无所拂逆可以怀天下未足以观天下观天下必中且正大明当天万物咸仰一有偏倚必有照临不及之地此圣人所以为天立极也然必本之以诚诚者物之终始不诚无物此心之诚不存则顺巽中正俱失其有犹盥而不荐以诚为主黍稷不如明德之馨杀牛不如禴祭之福在诚不在物也此诚所格斯民莫不相孚以心顒然尊仰随所观而化其观果何所见哉诚则形也其化果孰使之然哉唯天下至诚为能化也求诸天道春夏秋冬运行而不息皆神之所为圣人以是道设教天下不期服而自服又岂非诚则神乎观之圣人一诚贯通三才之间始与人为一终与天为一极而归於无声无臭之妙非黄帝尧舜之神化宜民文王之纯亦不已不足以当之
象曰风行地上观先王以省方观民设教
臣闻自上示下为观天下之物凡可以示人者皆有形之观惟风行乎地上草木均被披拂则无形之观有形之观其观浅无形之观其观深故先王取象於风之行地省方观民而设教五方之俗各有不同随方省察因民俗而教之以救其偏扶其正使同归道德之中舜之同律度量衡成王之考制度虽若涉於有形之观教行而民从犹风行而草偃皥皥乎其不自知实有无形之观存盖诚存乎中不动而敬不言而信不容以形迹窥也後世省方之礼废人主深居九重之上民何由观教何由设亦惟心存乎群生之休戚庶俗之美恶四方万里皆了然於户庭之间而以身为教自正心诚意以至於修身齐家无一不尽自然国治而天下平与身历目覩所设教何异哉
初六童观小人无咎君子吝象曰初六童观小人道也臣闻观以二阳位否剥之间欲化小人为君子故待小人恕欲君子益进其为君子故待君子严九五宅中於上光明硕大之德如日月之照临有目皆覩初气卑质弱而去五远乃为童稚之观童者蒙而未发孩提之童无不知爱其亲则有可发之几彼其陷於小人岂性也哉物欲蔽之也苟如童稚於倥侗颛蒙之初有以发之则昏者可廸塞者可通气质变化安知小人之不为君子故虽童观而许其无咎象以小人道为言其质固不可以语上而申言初六亦示其上进之路也为君子而不能以学问开明所见而甘心与懵然无知识者同归则为吝矣圣人於大观之初恕於待小人所以示皇极大受之法严於待君子所以示春秋责备之法
六二闚观利女贞象曰闚观女贞亦可丑也
臣闻圣人之道无穷人心之见有限上帝降衷若有常性灵明虚彻初无圣愚贤不肖之间而气有清浊材有利钝故所见亦随之而广狭仁者见之谓之仁知者见之谓之知百姓日用而不知此其所以区而别之也闚观之不能广大岂非六二气质之柔闇与九五阳刚之君大观在上乃帝光天之下至于海隅苍生万邦黎献共惟帝臣之时初以童稚之见而观蒙昧未有识知二以窥觇之见而观有识知矣又自安於卑陋蹇浅仅足以知圣人之污是惟女子生长於深闺之中幽间专静而有守则闚观犹未至害士君子则害道矣象发明爻辞之所未发谓闚观为观虽女子之贞亦有可丑盖钻穴相闚闚见室家皆为不正之视女子虽贞而所视不正心随境移恐不能保其贞也然则欲广闚观之见则何先中庸曰好学近乎知学愈进则见愈广圣人之全体大用目击而道存矣故惟已百之已千之虽愚必明虽柔必强
六三观我生进退象曰观我生进退未失道也
臣闻三上承二阳下接二隂而居其中阳为君子隂为小人进而从阳则为君子之归退而从隂则为小人之趋一进一退盖邪正善恶之关也三於此观我生生者出於吾身者也其大端则言行是已观吾之言其进而合於君子耶其未至於君子耶观吾之行其退而陷於小人耶其遂远於小人耶君子小人之界限其间不能以寸反观吾身之所发必欲进与上之二阳同其光明而不欲退与下之二隂同其柔闇能如是三虽处不中不正之位亦未至於失道也盖三之质易於失道以能反观诸身去小人而从君子故道为未失也然未之一辞犹未深保其不失道盍亦战战栗栗於取舍之决为舜而不为跖为尧而不为桀哉此正大学致知工夫之地
六四观国之光利用宾于王象曰观国之光尚宾也臣闻九五刚中之君在上初与二去九五为远故止於童观闚观三少近则未失道四切近则利用宾观愈近见愈亲也贤者进退有时行藏有道如麒麟凤凰其出必待休明之世故观国之光然後宾也国之光明本君德之光明人君能明吾之明德如监不受翳水不受滓则本然之明常存笃实之光充实之辉皆由此而发在朝廷则礼乐彰法度着在天下则道德同风俗一其为国之光大矣贤者观乎此而愿立於其朝伊尹起於莘野吕望归於东海岂非汤文之时利用宾乎象以尚宾发之盖道义重则势利轻贤者宁甘心於白驹之谷考盘之涧不肯屈身轻售其出也以时其进也以礼其事君也以道君望其仪型而起敬故崇尚之以宾礼而不敢臣取重者在已重之者在君如此则谏行言听膏泽下於民矣苟在已无以取重君且望而轻之毋怪乎有言莫之行也
九五观我生君子无咎象曰观我生观民也
臣谓反观内省之功儒者所难而况贵为万乘可喜可欲所以移其心者满於前乎九五阳刚而中正居巽而应顺动无过举矣然犹於我生必反而观之凡言行出於吾身者为我生观吾一言之出皆合於君子之道则言无过言一行之出皆合於君子之道则行无过行以此示民可以无咎有一不合於君子则有咎矣吾身未能无咎顾欲使天下皆有士君子之器表偏而影正无是理也象又以观民言者君子之道本诸身徵诸庶民观羣黎百姓徧为尔德则知言行之出於吾身者为善观怙侈灭义服美於人则知言行之出於吾身者为不善是观我生者必当观之民也因观民之所化而观吾身则言行是非不能掩因观我之所生而观吾心则念虑之邪正不能蔽由外而返诸内愈近愈不敢自恕由内而推诸外愈远愈不能自隐内外交养之道既尽天下观而化之孰不顒然而孚乎
上九观其生君子无咎象曰观其生志未平也
臣闻上九与九五爻辞同惟我生其生异盖吾身之所出为我生九五之君所以自观也上九则观君身之所出故为其生五君位上处无位之地而密比之虽居无位之地一念未尝忘乎君常欲纳之於无过故观君之言行果君子耶则喜其能免於咎观君之言行未君子耶则忧其不能免於咎身在畎亩心在王室因所观而察之惟恐吾君之出乎身发乎迩者有一毫之未当无以示四海之仪则其志岂遽平哉然九五观我生上九观其生皆合乎君子之道而仅止於无咎何耶人君之治身无止法言行极尧舜禹汤文武之盛不过尽其身之所当为初非有余故君子乃无咎不然有咎矣人臣之望君无止法以禹汤文武为未足又耻其不及尧舜故君德至於君子特喜其无咎未敢遽以为可安也此观之君臣所以各尽其道
平斋集卷五

[book_title]卷六
<集部,别集类,南宋建炎至德佑,平斋集>
钦定四库全书
平斋集卷六　　　　　　宋　洪咨夔　撰讲义
噬嗑亨利用狱
臣闻嗑者合也噬去颐中之物而合也颐卦合艮震为体初上皆刚而中之四爻皆柔犹人之颐虚其中也噬嗑初上皆刚与颐同而四亦刚是颐中有物间之故有待於噬而後合也凡去间之道皆然时则勿有间之是君臣之际以无间而合也人不间於父母昆弟之言是骨肉之际以无所间而合也彼蛮夷猾夏寇贼奸宄盖梗圣人之化为天下之间者去其间则化行於天下矣噬嗑亨间去而合即亨也其义利於用狱狱以推见其为间之情而去之则梗吾化者不至於覆出为恶病根除而正气还也其在人心则人欲为天理之间人欲尽去天理流行岂非间去而亨乎此又克已工夫之当尽
彖曰颐中有物曰噬嗑噬嗑而亨刚柔分动而明雷电合而章柔得中而上行虽不当位利用狱也
臣闻颐者养也颐以纳饮食致养而有物梗之故必待噬而後合合则亨矣亨之功在噬噬者用力囓去之也小人为君子之间不用力以退小人则君子不进夷狄为中国之间不用力以却夷狄则中国不尊奸民为良民之间不用力以治奸民则良民不安此皆噬之功所以致亨也以爻言之则三阳三隂为刚柔分以卦言之则下震上离为动而明以象言之则震为雷离为电二者参合而成章雷取其威电取其明治狱之道无大於此然六五为用狱之主乃以柔中之道行於上虽以隂居阳为不当位而治狱以烛见情僞为先离体虚中而明故於用狱为利夫狱者民命所系得其情则哀矜而勿喜钦恤之仁行焉苟不以柔治而以刚治则明过於察威过於猛人将无所措手足失天地大生之德矣噬嗑义在除间而归於柔中以此知好生者圣人之本心用刑者圣人之不得已
象曰雷电噬嗑先王以明罚勑法
臣闻隂阳相薄而为雷相轧而为电故震之一阳动於下离之一隂明於中噬嗑之象取焉卦本先电彖象乃以雷先於电者盖泰卦上坤而下乾不曰地天交泰而曰天地交泰取其交也噬嗑上离而下震不曰电雷噬嗑而曰雷电噬嗑取其合也电明而雷动雷行而电随明与威合然後梗化者可去徒明而不威则详於察奸而不能除其失也懦健威而不明则鋭於去恶而不能辨其失也闇明行以威威发以明天下无难去之间矣先王观雷电之象於是用电之明以明罚用雷之威以勑法罚显而枉直各得其情法勅而轻重各当其罪利用狱之道尽矣舜之去四凶成王之去三监孔子之去少正卯皆此道也然辟以止辟刑期无刑圣人岂徒恃法令为齐民之具明与威并用罚一人而千万人惧法虽饬而不常用也雷电之合随即开霁天道亦岂常用其威哉
初九屦校灭趾无咎象曰屦校灭趾不行也
臣闻噬嗑利用狱初上为受刑之人人之性本善情动欲生遂陷於恶圣人悯之故设为刑罚以惩恶而挽之於善然善恶观其所积欲恶之不积当於其始而禁之趾在下为行之始加校於屦而趾灭焉彼虽欲行而不可得则不进於恶可以免咎矣校足械也灭没也校深大至於没其足也或谓灭趾为刖刑刖则施踊何取乎屦有履加校非断趾明矣唐虞画象而民不犯特赭衣菲屦之类肉刑未尝用也盖小惩而大诫故能免丽於刑小不惩则恶积罪大圣人岂得而私宥哉其在人心一念有不善贵乎早觉而力遏不贰过不远复之功皆基於此觉之不早遏之不力则去舜就跖悔莫追矣观易者知治已则知治人
六二噬肤灭鼻无咎象曰噬肤灭鼻乘刚也
臣闻为一卦之间者九四也初九与四为正应是同恶相济者也肤柔而易噬犹初之为恶未稔而易制鼻高而难灭犹四之为间甚大而难治始噬者肤而终至於灭鼻小惩於初遂大讨於四也四之间去则初无与应小人之党孤何能为哉乘刚言二位乎初之上乘初之刚以攻四之刚因瑕而及坚也盖二居中得正以用刑所施不失其序故下能治初之罪上能除四之间轻重有权尚何过咎之有皇矣一诗文王侵自阮疆不过用轻兵以临之而阮自服进至崇墉则声罪致伐必是絶是忽而後已彼其刚戾梗化之罪虽同阮为易讨崇为难讨侵阮则肤之噬伐崇则鼻之灭圣人初意不汲汲於深治小人而终有不容不深治者皆其所自取也
六三噬腊肉遇毒小吝无咎象曰遇毒位不当也臣闻周礼腊人掌乾肉腊物之全乾者也小人党盛而势强其坚难噬与全体之腊同三乘初应上而邻於四疾小人挟党为间欲尽除之然人之为恶情有浅深罪有轻重不问渠魁胁从而例殱之是举腊肉之全体求快於一噬故反遇其毒岂非可吝者乎而其吝小终归於无咎我之治小人名正言顺彼虽有反噬之心无所施也然其遇毒亦以位不当之故无瑕者可以戮人三所处不中不正而欲施刑去天下之间人其肯心服哉齐威公自侵蔡而伐楚犹噬难噬之腊肉屈完如师辞多勃戾有遇毒小吝之象而终於服包茅不贡之罪则无咎矣齐之挟天子以令诸侯位固不当楚虽强不敢不服岂非齐之尊王名正言顺乎
九四噬乾胏得金矢利艰贞吉象曰利艰贞吉未光也臣闻凡物乾为阳濡为隂腊胏及肉以乾取义指阳爻言也九四在一卦之中本为间者以爻言之则四之位近君九之材足以坚决而立断故资之以除间初九不畏不仁不耻不义四与为正应犹联骨之胏肉既乾而坚至为难噬一旦噬而去之见善明而趋义勇盖得金矢之象焉有金之刚而无柔懦有矢之直而无回遹义形於色不茹不吐宜难噬者之无不噬也然去间不可有所易以易视之枢机不密未必不反为人所制不可有所挠在我不能贞固其守而犹豫迁就安知无当断不断之患此所以利艰贞吉也象言未光盖始与小人密而终力去之虽得去间之义亦岂所谓表里纯一本末坦明昭昭然揭日月而行者乎平勃劝吕氏王诸吕其後卒诛诸吕在汉为有大功参之王陵以白马之盟折其萌则二臣为未光矣大臣任去间之责者当观之此
六五噬乾肉得黄金贞厉无咎象曰贞厉无咎得当也臣闻人主天下之利势威灵气?之所暨以去小人之间则小人消以去夷狄之间则夷狄服权有所归则势有所易也腊肉全体最难噬乾胏附骨亦难噬乾肉虽难噬而较噬腊胏为易凡三爻之阳皆足以梗化以六五离明之君制之如噬乾肉然何坚之不断何间之不除正以其得黄金之象也黄取其中金取其刚人君有刚中之德天下之悍戾邪僻无不退听尤当正固守此而以兢惕危厉行之则恶无覆出凶无反噬尚何咎之有夫有间则有咎其所以能终免於咎盖以得刚中之德以治间当其宜也六五本柔中爻乃取刚中为义上卦属离离一隂居二阳之间中柔而外刚仁者之勇也君德苟仁有余而刚不足则无以断天下之疑定天下之业唐之姑息受制於强藩悍镇汉之优游养衅於宦官外戚岂不甚可鍳哉
上九何校灭耳凶象曰何校灭耳聪不明也
臣闻初上两爻皆受刑之人初九小惩而大诫故受刑轻上九恶积而罪大故受刑重何校械其颈也械深大至於没耳耳主聪有耳而不能闻过徙义聋瞶其心而浸至此极其所由来者渐矣夫视曰明听曰聪本二事也而以不明丽之聪明於听德然後谓之聪也天下之耳相似谁无是聪私心塞之顚倒是非而有误蝇声而鷄蚁鬬而牛外虽有闻中实蔽坏故闻人之善言而恶其逆已闻人之恶言则悦其顺已不明孰大焉使盗跖桀纣能听人逆已之言而不以顺已为悦亦何至天下之恶皆归万世不可湔濯哉此易象示人迁善改过之门最紧切处
平斋集卷六

[book_title]卷七
钦定四库全书
平斋集卷七　　　　　　宋　洪咨夔　撰故事
高宗皇帝建炎元年冬十月内侍自京賫内府珠玉二囊来上上投之汴水翌日以谕辅臣黄潜善曰可惜有之不必弃无之不必求上曰太古之世擿玉毁珠小盗不起朕甚慕之庶几求所以息盗耳
臣闻人主一念之动左右承之百辟趋之天下向之故好恶之念当谨其微盖此心不能两用有所重则有所轻爱易流之隂者视尺璧如瓦砾宝难得之贤者视远物如粪壤径寸之珠不易齐之四臣连城之璧不夺赵之一士审轻重之义也鲁公伐卫齐人来归卫宝而意不啻足齐伐北燕赂以瑶瓮玉椟遂不克而还此念一为外物所移志消气沮矣我高宗皇帝绍开中兴急欲信大义於天下以内侍所献投之汴水使左右诸大夫国人皆知志不在小而在大与光武手不执珠玉同意用能收拾人心於涣散之余振起国势於颓坏之後後圣所当法也廼者经略山东九重之上初未尝有嗜好见於外而当国惟宝玉是狥诸将旁搜巧索争投所好珍奇异玩坌集私第归附者得以窥其无志於中原而动於恶臣愿陛下一惩宿弊而反之凡以珠玉服玩来献皆碎之通衢以示圣意之所向边臣闻风亦将以功名自励务为亷白以服豪杰盗贼之心事功可集矣至若中原铜镪亦不必以辇入内郡为功昔张林告淮阃有云土地归本朝铜钱安往识者谓为至论谋国者所当察也
晋谢安以荆江二州并缺桓石?有沔阳之功虑其骁猛在形胜之地终或难制乃以桓石民为荆州桓伊为中流石?为豫州既以三桓据三州彼此无怨各得所任其经远无竞类皆如此
臣闻御得其道则天下狙诈咸作使御失其道则天下狙诈咸作敌御之为言以马喻也谲衔泛驾之马跅而难制使王良造父御之则鸣和鸾逐水曲进退伸缩无不如意否则駻不受覊矣谢安之用三桓人徒知其经远无竞而不知驾驭之术默寓乎其间盖石?趫捷絶伦既夺之上流而石民与伊非所患兼是时荆江豫三州军事皆在安都督之下而兵权实操於内此首重则彼尾轻也苟朝廷无以操其权而制其命王彪之所谓兵权萃於一门非深根固蒂之宜安乌得不为之深虑哉知此则知八柄驭臣虽王者有所不敢忽
高帝诏曰欲省赋甚今献未有程吏或多赋以为献而诸侯王尤多民疾之令诸侯王通侯常以十月朝献及郡各以其口数率人岁六十三钱以给献费
武帝制初郡十七且以其故俗治毋赋税南阳汉中以往各以其地比给初郡而初郡时时杀吏汉发南方吏卒往诛之费皆仰给大农以均输调盐铁助赋役故能赡之然兵所过县为以赀给毋乏而已不敢言擅赋法矣
臣闻人君有爱民之实意而後有及民之实惠汉世诏书出於人主之笔精神心术之微悉於诏见之观高帝欲省赋甚之语简严明白继之文帝振贷减租之诏勤勤恳恳其爱民实意皆可以对越天地安有不被其泽者汉赋有三口赋以食天子算赋以治库兵车马更赋以给戍边此诏所欲省当是斯时又有献赋郡国假献为名重赋以为民害故亟欲省之方楚汉之争未决则初为算赋及天下既定则欲省献赋以此见伤财害民无如兵费之重兵费百出而欲行爱民之政盖难然爱民之意不可以兵而间断也武帝元狩之诏谓君者心也民犹支体支体伤则心憯怛非无爱民之意而好大喜功移之臣尝考司马迁平凖书其论帝取财赡兵本末凡十余节一节害深於一节曰江淮之间萧然矣曰废沮诽穷治之狱用矣曰三人言利析秋毫矣曰吏道益杂而多贾人矣曰稍稍置均输通货物矣曰无虑皆铸金钱矣曰公卿大夫多谄谀取容矣曰杨可告缗令纵矣曰县官有盐铁缗钱之故用益饶矣曰株送徒入财得补郎郎选衰矣而终至於曰不敢言擅赋法矣而极高帝欲为民省赋帝乃听吏擅取非经常之赋夫岂不知有民哉置郡方新顒顒待哺恐废前功惟求趋办虽欲禁吏之不擅赋不可得也益口赋三十轮台悔之犹幸此意不絶如綫而仁义之泽未至於遽斩此所以寿四百年之脉与
绍兴元年六月辛已上虞县丞娄寅亮上书言宗社大计欲望於伯字行下遴选太祖诸孙有贤德者视秩亲王使牧九州以待皇嗣之生退处藩服上大叹寤戊子上谕大臣曰昨令广选艺祖之後宗子二三岁者得四五人资相皆非岐嶷且令归家俟其至泉南选之臣恭考高宗皇帝诞圣於大观丁亥即位於建炎丁未至娄寅亮上书之岁圣寿方二十有五万世无疆之计大矣哉
蜀先主将东征孙权羣臣多谏不从大军败绩诸葛亮叹曰法孝直若在则能制主上东行就欲东行必不倾危矣
唐太宗欲自征高丽羣臣多谏不听凡拔十城上以不能成功深悔之叹曰魏徵若在不使我有是行也臣闻孟子曰入则无法家拂士出则无敌国外患者国恒亡盖自尧舜不作人主孰能无举动之过所赖以拂正其非而反诸是惟左右前後之臣耳而便佞者逢之轻黠者长之具位者拱视而不暇问畏事者窃欲而不敢言幸而敢言亦惟一言以塞责而终归於首鼠人主过举於是莫之能救使当举动少差之初力尽面折廷诤之谊引裾不从继以折槛自非讳过愎谏之主安能不瞿然悟幡然改惟其若宫之奇懦而不能强谏故虽谏无益也先主复关羽之耻而兴忿兵太宗讨高丽之罪而兴贪兵非无黄权褚遂良等之谏而所谏不力无救於行法魏二臣犹在必将激烈恳到极其骨鲠不从不止也夷陵鸭緑之悔当时诸臣安得辞其责哉虽然亮知惜孝直而考其推择之素特蒋琬费褘之纯良向宠之淑均何望其复有孝直之方劲太宗知惜魏徵而田舍翁之怒见於生前仆碑停昏之恨形於身後敢言之气沮丧殆尽末节欲望廷臣如徵之剀切难矣是则人君平时能养法家拂士之气临事乃获法家拂士之力
上方欲用文武求之如弗及始以蒲轮迎枚生见主父偃而叹息羣士慕向异人并出卜式拔於刍牧弘羊擢於贾?卫青奋於奴仆日磾出於降虏斯亦曩时版筑饭牛之朋矣汉之得人於兹为盛儒雅则公孙弘董仲舒儿寛笃行则石建石庆质直则汲黯卜式推贤则韩安国郑当时定令则赵禹张汤文章则司马迁相如滑稽则东方朔枚臯应对则严助朱买臣历数则唐都洛下闳协律则李延年运筹则桑弘羊奉使则张骞苏武将率则卫青霍去病受遗则霍光金日磾其余不可胜纪是以兴造功业制度遗文後世莫及
顺帝知能任使故士得用情天下喁喁仰其风采遂乃备元纁玉帛以聘南阳樊英天子降寝殿设坛席尚书奉引延问失得急登贤之举虚降已之礼於是处士鄙生忘其拘儒拂巾祍褐以企旌车之招矣至廼英能承风俊又咸事若李固周举之渊谟弘深左雄黄琼之政事正固桓焉杨厚以儒学进崔爰马融以文章显吴佑苏章种暠栾巴牧民之良干龎参虞诩将帅之宏规王龚张皓虚心以推士张纲杜乔直道以纠违郎顗隂阳详密张衡机术特妙东京之士於兹盛焉向使庙堂纳其高谋疆塲宣其智力帷幄容其謇辞举措禀其程式则武宣之轨岂其远而
臣闻求贤而不用吉士与不求同知人而不善任使与不知同人主有志於治孰不知非贤罔又而急於求贤者有行可际可公养之仕亦莫不起而应其求海滨之大老至洛阳之年少至东山之高卧者至周南之滞留者至明廷立鹄华阶振鹭非不极一时之盛而知不尽所抱用不尽所知如医者聚参苓术桂玉札丹砂於一槖品虽至珍用与病违虽聚无益也武帝蒲轮之徵一下而异人并出顺帝元纁之聘一驰而俊又咸事好贤急士之意前後无间然武帝有儒雅笃行质直推贤定令文章滑稽应对历数协律运筹奉使将帅受遗所聚凡二十七人而汉以之盛顺帝有渊谟政事儒学文章牧民将帅推士纠违隂阳机术所聚方二十人而汉以之衰盖武帝於人才之长短小大洞察底藴随所用而当顺帝第知来之而高谋不见纳謇辞不见容智力不得宣贤才满朝廷足以美观听而已诸葛亮尝言亲贤人远小人先汉所以兴隆亲小人远贤士後汉所以倾颓一亲一远之间盛衰判矣易之损益皆以十朋之龟弗克违明衆贤之助在损之六五虚中自损以从在下之贤则为元吉在益之六二贤者欲致益於上而君之乐受其益未可必也则惟常守正固以待之至王用之以享於帝然後吉有志於治者其可以徒聚天下之贤哉贤者之聚亦岂可徒乐盍簪之盛而不思相与共慰天下之望哉
晋元帝建武元年置史官立太学太兴元年帝亲雩初置谏鼓谤木新作听讼观二年置博士员四年置周易仪礼公羊博士帝亲覧庶狱
臣闻物有本末事有终始知所先後则近道矣先者事之所当急後者事之所当缓缓急先後不舛其序治道何患於不举元帝承皇纲解纽之余宜思兴起国势如拯溺救焚之急顾乃以安平之太体治危亡之坏证以守文之常度制应变之危机故近世论者谓此何等时而举不急之务讼观作矣胡不筑将坛以拜淮隂太学兴矣胡不立武举以招汾阳亲雩之礼行矣胡不屈帝尊而劳细柳博士之员置矣胡不造楼船而命将军谏鼓谤木设矣胡不修车马备器械以图修攘之治是非数端为可略也典午缀斿胡羯扛鼎中原豪杰竞起而逐鹿时之所急不在是也使当时内以经制国用为实政而不以练衣为仅足之规外以严饬兵备为实功而不以玉册为苟安之地晋其兴乎厥今金瓯虽无玷缺之虞玉关未有闭拒之策战难於必胜守难於必固和难於必信而民力国计已俱至於穷不汲汲於丰财强兵先其所当急而论义理者多清谈言政事者多细务拆裳补带以为巧折柳樊圃以为固厝火积薪以为安脱有意外之警臣恐非雍容拱揖之所能办也
席前左端之铭曰安乐必敬前右端之铭曰无行可悔後左端之铭曰一反一侧亦不可以忘後右端之铭曰所监不远视尔所代
机之铭曰皇皇惟敬口生垢口戕口
监之铭曰见尔前虑尔後
盥盘之铭曰与其溺於人也宁溺於渊溺於渊犹可游也溺於人不可救也
楹之铭曰毋曰胡残其祸将然毋曰胡害其祸将大毋曰胡伤其祸将长
杖之铭曰恶乎危於忿?恶乎失道於嗜慾恶乎相忘於富贵
带之铭曰火灭修容谨戒必恭恭则夀
屦履之铭曰谨之劳劳则富
觞豆之铭曰食自杖食自杖戒之憍憍则逃
户之铭曰夫名难得而易失无懃弗志而曰我知之无懃弗及而曰我杖之乎扰阻以泥之若风将至必先摇摇虽有圣人不能为谋也
牖之铭曰随天时地之财敬祀皇天敬以先时
剑之铭曰带之以为服动必行德行德则兴背德则坏弓之铭曰屈伸之义废兴之行无忘自过
矛之铭曰造矛造矛少间弗忍终身之羞予一人所闻以戒後世子孙
衣之铭曰桑蚕苦女工难得新捐故後必寒
镜之铭曰以镜自照见形容以人自照者见吉凶觞之铭曰乐极则悲沉湎致非社稷为危
机之铭曰安无忘危存无忘亡孰惟二者必後无凶杖之铭曰辅人无苟扶人无容
此武王闻丹书於师尚父为铭以自警也维昔帝王之治天下莫不以敬为主敬则百虑澄不敬则百虑扰敬则万善集不敬则万善隳是敬非自外而入也上帝临女无贰尔心知所畏然後知所敬也人主身都綦贵心受衆攻非随物致戒以警动之则畏心忘而敬心冺天理之存者几何武王惕惧而铭诸物不曰视尔所代则曰溺不可救不曰其祸将大则曰社稷为危何其辞之严也天真难保人欲易流出入起居之际龟鍳在目庶几常若危亡祸乱之压其前而起临深履薄之惧无一念之非敬也然以武王之圣岂待覩铭而知惧哉尧舜性之也汤武身之也身之则寜过於检防求进乎性之之域也其或收歛於十手十目之地而纵肆於暗室屋漏之中修饰於亲儒生学士之时而玩狎於对宦官女子之顷虽有此铭如无此铭矣故中庸大学皆贵乎君子谨其独
宣公十有五年秋初税亩者何始也税亩者何履亩而税也初税亩何以书讥何讥尔讥始履亩而税也臣谓立法以取民莫患乎其作俑也夫君与民本一家国用之而取诸民民出其所有以供乎上犹子奉父孰不敬应然自昔什一之法公田藉民力而耕收其岁入民田之私则未尝有税鲁创法履亩以税之国用不足盖有甚不获已者乃圣人於此书初以示讥岂非初之所创疑若特一时之暂而後之沿袭必假是以行其无艺之歛如螽之生喙其害未有底止二吾不足而用田赋此其俑也武帝纪书初算车商初算缗钱初榷酒酤颇识此意
平斋集卷七

[book_title]卷八
钦定四库全书
平斋集卷八　　　　　　宋　洪咨夔　撰故事
梁冀在位二十余年穷极满盛收冀财货县官斥卖合三十余万万以充王府用减天下租税之半散其苑囿以业穷民
臣闻财用之在天下如血脉行乎一身可通而不可壅王者藏富於民覇者藏富於国其下富不在国又不在民而在於聚歛臣之家盖自正道不行而人心坏人心坏而吏治坏舍义趋利假公售私朘民自封一孔不贷柄国者又为生奸受盗之府而天下之富偏聚焉此冀所以积至三十余万万而未属餍也夫财本吾国之有而取以助国财皆吾民之出而还以予民其理顺其政公故收冀家以充王府而减租税天下以为快後世莫以为非不谓桓帝能行之也
太祖问李承进曰庄宗以英武定中原享国不久何也承进曰庄宗务姑息将士每出禁民卫卒必控马首告儿郎辈寒冷望与救接庄宗即随其所欲给之盖威令不行赏赉无节也上抚髀叹曰三十年夹河战争取得天下不能用军法约束此辈纵其无厌之求以兹临御诚为儿戏今朕抚养士卒固不吝惜爵赏苟犯吾法惟有剑耳
易曰上天下泽履君子以辨上下定民志上下不辨民志何由定民志不定而欲求国势之安强是却行而求全也况三军以纪律为重处不知礼则出不知律犯上之意一萌作乱之机已兆尚可望其敌王忾而伸国威哉唐自肃宗偷一时之安平卢节度察军中所欲立者授以旌节自是以姑息为常至於偏禆士卒杀逐主帅而不问亷远地则堂高亷近地则堂卑陵夷之势何所不至此唐所以亡也後唐庄宗犹袭故态不能以军法约束而威令不行享国不永竟坐姑息之过我太祖皇帝受天明命为世立极尽革唐季五代礼法荡析之弊一阶一级上下相承川班妄诉必肆显戮此所以国势有金城千里之固民生有泰山四维之安也然岂徒以阶级之法惩之哉平时抚养不吝爵赏苟犯法则有剑恩施而後威立宜军心悦服不敢轻於有犯也
宪宗尝与宰相论治道於延英殿日旰暑甚污透御服宰相恐上体倦求退上留之曰朕入禁中所与处者独宫人宦官尔故乐与卿等共谈为理之要殊不知倦也人心不可以两用有所慕则有所忘好善者忘酒乐德者忘色八年於外急於拯四海之溺而忘其家日?不食勤於合万民之和而忘其身所重在此则所轻在彼也方时瘅暑人孰不惟寛凉之是慕宪宗鋭於图治议政延英日且旰矣污透御衣而不顾盖忘其为暑也谦虚以尽大臣之情而无取乎宫人宦官之与处奋厉以讲中兴之要而不求乎深宫广厦之自逸社稷生灵之念日切於中凡人情之所共乐者无不忘之其肯以天下之未安为一身之适乎况是时名相皆足以穆天縡经国体所议必非不急细务徒留旰日之听者堂堂两河已尽在规画中矣彼避暑九成而忘其亲生凉殿阁而忘其民心移於物惟欲是纵贤君所当戒也
熙宁三年知举吕公着在贡院中密奏言天子临轩策士而用诗赋非举贤求治之意乞出自宸衷以谘访治道至是上御集英殿进士初就席有司犹给礼部韵及试题出乃策问也既而赐叶祖洽已下及第时韩维吕惠卿初考策阿时者多在高等讦直者多在下等自乡举里选之法坏而取士惟虚文是尚汉策贤良虽未免以利禄入其心科别或有未竟犹不失言扬之意唐进士得人为盛特絺章绘句之习工如日五色何益世用国朝策士初袭唐人辞章之咎至此始以策谘访治道与汉制科等其意美矣然草茅言事岂能皆若素宦於朝而効忠献直悉出於爱君忧国之真情言之当固不以人废言之过亦贵於能容人君能容过直之言市骏骨揖怒蛙感兴发作之下孰不以安危治忽之实来告苟有司喜阿逢而恶讦直以行上下其手之私如吕惠卿?美意一失奚以临轩发策为哉维我仁宗之策苏辙其言宫中事过於直上曰以直言求人而以直弃之天下谓我何可谓有大舜之大矣是时考官则司马光范镇蔡襄
唐太宗谓萧瑀曰朕少好弓矢得良弓十数自谓无以加近以示弓工乃曰皆非良材朕问其故工曰木心不直则脉理皆邪弓虽劲而发矢不直朕始寤向者辨之未精也
虞人有原兽之箴轮人有糟粕之议工执艺事以谏不闻於世久矣而唐之弓工独得古意其言盖以规太宗功业虽盛而治心之道实未尝讲也夫心者万理之会万事之主此心明白洞逹无一毫迂曲之累则见面盎背皆天理之形着发号出令尽人心之契合敬义直方所以相为表里也太宗天姿高而学问不足其得在於好名其失亦在於好名好名故能矫揉为善惟名之好而观省存养之不加故矫揉之力怠而禀受之偏者不能掩轻我宫人之怒不役一夫之怒会须杀此田舍翁之怒以至好大喜功而多爱无非本心之发露也木心不直脉理皆邪虽劲而发矢不直弓工可谓善窥其君心术之微矣太宗亦可於此进格物正心之功矣其谓勇辨謟谀奸诈嗜慾辐辏以攻一心是特知制外而未知养内安有内心不治而外邪可闲者哉
孝宗皇帝宣谕宰臣十年来欲令宰执进呈退将得旨文字再具熟状进入朕再行审閲批出然後施行既免专擅之嫌且无迁令之患
易曰涣汗其大号书曰令出惟行勿惟反反汗非也号令当反而不反是又遂非也然未当而反不若谨之於枢机未发之先一发而民信之孝祖所以欲再行审閲使无迁令之患也苟熟状之进随可随入而思虑不加焉其与不再进何异惟能存主一之敬每事收歛精神熟观详绎而後出尚奚舛令之有
孝宗皇帝临朝每以方寸纸作掌记微偃两旁而中摺之寘在御手若内殿则留香案上三省密院奏事毕即视所记一一宣谕已乃收之
人主日总万几之烦而心思有限安能无所遗忘孝祖聪明睿智与神为谋犹识所欲宣谕之事於掌记可谓文理密察矣故凡禁严清燕之地经史之所閲典故之所闻群臣章奏之所采有当与大臣参酌可否日随记於其上俟坐论从容历举而访之大臣所知悉心以对所未及知则讨论以进久而天下事无一不明习而洞晓其益岂不多哉
明道中执政除亲旧二人为正言司谏上谓曰祖宗法台谏官须出宸选若大臣自除则大臣过失无敢言者治平二年以范纯仁为殿中侍御史吕大防为监察御史里行近制御史有阙则命翰林学士御史中丞迭举二人而上自择取一人为之至是阙两员举者未上内出纯仁大防姓名而用之
臣闻台谏天子耳目之官耳以司吾之聪目以司吾之明而人执之可乎张行成无先容举为殿中侍御史柳公权有诤臣风屈为谏议大夫万乘亲擢迩臣莫与夫如是则任耳目之寄者激昂振励思称主知周而无所比正而无所阿朝政之得失庙论之是非相业之修废不吐不茹悉以上闻不至於怀私恩徇偏见以乱天下之公我朝祖宗法台谏官须出宸选正以是也异时唐介论文彦博王陶弹韩琦以二辅臣之贤犹不为之少隐况下於文韩者乎虽然台谏不由进拟固足揽御臣之柄要必人主有至明之见而後能奋独断以耸衆望否则不谋之外廷谋之左右亲昵附下罔上抑又甚矣大明在上邪正洞烛得范纯仁吕大防而内出姓名得欧阳修余靖王素而御笔亲除斯无愧累朝之盛
唐贞元中宣武都知兵马使李万荣逐节度使刘士宁上闻之使问陆贽贽上奏士宁既逐虽是衆情万荣摠军且非朝旨愿审之谨之上复谓贽曰今议除一亲王充节度使令万荣知留後贽复上奏曰夫制置之安危由势付授之济否由才势如器焉惟在所置置之夷地则平才如负焉惟在所授踰其力则踣为国之道以义训人将教事君先令顺长若使倾夺之徒便得代居其任利之所在人各有心此源潜滋祸必难救非徒长乱之道亦开谋逆之端上不从竟以万荣为留後
臣闻名分者天下之大闲植之则治隳之则乱唐自天宝以宴安兆衅君失其尊肃宗复国宜思挈皇纲於既坠扶大分於寖隳乃就平卢军中察所欲立者授以节旄自此废置之权在军士而姑息之弊开至代宗专事姑息仅止覊縻德宗加甚焉李万荣逐刘士宁而自摠宣武陆贽以倾夺长乱为谏曾莫之听夫姑息者陵夷之本姑且也息止也苟图一时之静急求目前之纾而莫计其穷是以强藩悍将败国事者不敢问冒国禁者不敢讨屈情抑势俯而就之以顺适其意所求必从所请必获倨傲偃蹇莫知禀程始则节度不知有朝廷久则将校不知有节度更相睥睨见便则夺犯上者必好乱德宗亦安能禁万荣之自为留後乎然使当时君德修明朝纲振肃不以猜忌踈臣下不以聚歛苦民生禁兵非市井之富儿军政非宫庭之嬖幸以至在列皆陆贽而非卢?皆李泌而非张延赏则朝廷之势重於九鼎藩镇安得而轻视之藩镇之敢於干名犯分朝廷轻故也自昔安有朝廷轻於上廉倾级圯而能措大器於安者哉
魏世祖东如许昌大兴军伐吴亲御舟循蔡颍浮淮如夀春至广陵吴徐盛为疑城自石头至江乘一日而成又大浮舟舰於江时江水盛长帝临望叹曰魏虽有武骑千羣无所用之未可图也帝舟遇暴风漂荡几至覆没乃旋师
臣闻江流汤汤万古一天险也而飞渡者有之曹操之至赤壁曹丕之至广陵佛狸之至瓜步逆亮之至采石皆望洋夺气或且送死岂长江随时而为险夷耶天险在势人险在德与政君无阙德天人交助夫谁敢犯之其次朝无阙政纪纲立赏罚明号令信任贤使能各当其才则人谋咸赞国势增强坐有以制胜矣丕之再饮江窥吴辄自废而返非特川后之效其灵孙权为国靡政不举谋臣勇将咸乐为用疑城相望巨舰相衘而丕胆落天限南北宜其不敢以一衣带水易视之也是知天险待人而固德政增修胜势在我东南有泰山之安矣
周世宗击北汉主刘崇於高平之南樊爱能何徽引骑兵先遁帝欲诛爱能等以肃军政犹豫未决张永德曰爱能等望敌先奔死未塞责且陛下方欲削平四海苟军法不立虽有熊罴之士百万之衆安得而用之帝掷枕於地大呼称善即收爱能徽及所部军使以上七十余人悉斩之自是骄将惰卒始知所惧不行姑息之政矣
臣闻军国之纲纪莫大於赏罚有赏而无罚则惠?而威不振白刃在前谁肯委命此军法所以不立也近年以来偾军之将未尝有显罚间镌其阶随即牵复曾无损於毫毛故皆以弃甲曳兵避死趋生为得计朝廷姑息将帅将帅姑息士卒未战即溃既溃即招望风兽奔恬不为怪於是兵律坏国势微矣英主欲大有为宜以世宗高平之事为法
群臣请上尊号及作乐神宗以久旱不许群臣固请富弼言故事有灾变皆彻恐陛下以同天节虏使当上夀故未断其请臣以为此盛德事正当以示夷狄乞并罢上夀从之即日而雨弼又上疏愿益畏天戒远佞奸近忠良神宗亲书答诏曰义忠言亲理正文直苟非意在爱君志在王室何以臻此敢不置之枕席铭诸肺腑终老是戒更愿公不替今日之志则天灾不难弭太平可立俟也
臣闻诗曰文王陟降在帝左右又曰陟降厥士日监在兹上天之心与君接人君之心与天通一陟一降随寓随在初无毫髪之间五事有敬怠则庶徵有休咎其应如响之应声我神祖以久旱辍同天节上夀之礼积隂即日而雨陛下以雷变寝天基节上夀之礼积隂即日而霁夫岂人力所能致哉此心即天心天心即此心也富弼於既雨之後奏益畏天戒远奸佞近忠良盖奸佞之远忠良之近即以畏天戒人意在於进君子退小人人君钦承此意而行之则寅畏之实也答诏欲弼不替今日之志君臣交相警戒宜有以祈天永命也欤臣故亦愿陛下与二三大臣不以天意已回为喜常以天命难谌为惧
平斋集卷八

[book_title]卷九
<集部,别集类,南宋建炎至德佑,平斋集>
钦定四库全书
平斋集卷九　　　　　　宋　洪咨夔　撰策问
文举殿试策
朕猥承至尊休德於今一纪夙寤晨兴惧不克负荷以羞列圣廼者收揽大柄躬亲万务嘉与海内共济丕又拔人才於久鬰疏言路於积壅亦既踰年而更化善治犹云未获岂弊端轇轕污俗沉浸未易遽更与抑崇名忘实齐末遗本所更者政而不及化与何责治愈切而愈邈也黄帝尧舜通其变使民不倦非听其穷而莫之反垂衣裳而天下治必有妙於化裁推行之表者三代忠质文之尚其弊未始不可救而礼有损益随时施宜亦非区区於制度文为之间也孔子变鲁至道孟轲以齐王犹反手绥来动和过化存神固不容以浅智窥而四代礼乐经世之大法三王四事治国之要道知之者衆而行之者寡何与夫天命不难於迓续而难於凝人心不难於转移而难於固朕历观治忽消长之运念此至熟而行有弗逮国体尝少振矣而苟且相仍未保其不弛国论尝少定矣而是非交至未保其不揺国势不可不强而选将厉兵屯田积谷未能两全攻守之宜国计不可不裕而约已厚下开原节流未能一出取予之正伊欲整纪纲於姑息之余饬法度於因循之後洒濯衆志新美大化以凝固天命人心於无穷其要安在子大夫强学待问久矣其据经证古科别以对朕将亲覧焉靡有所隐
武举殿试策
盖闻有天下者审其御御有得失则狙诈有作使作敌之殊自昔英君犹难之朕厉精更始以来无日不讨诸军国以兴起治功而辔策一世衔橜四夷每有慕於汉高祖经营帝业筑坛而拜以宠韩信踞洗而召以挫黥布御将之法然也周庐内卫列屯外戍使功使过俾皆踊跃奔走於作兴之下而无跅弛之累儿戏之习其道何先光武再造炎图玺书明见以服窦融帻坐迎笑以折马援御豪杰之法然也中原遗材慕义来附效智效勇俾皆欢呼鼔舞於大受之中而无养鹰之患放虎之虞其术何要孝宣号称中兴先零负固则留屯浩亹以平之呼韩称藩则置酒甘泉以飨之御夷狄之法然也故雠虽殄新隣方张或和或战情伪叵测在我必有以待之进可为车攻之复古退不失采?之守卫其策何上夫能御将帅而後能御豪杰能御豪杰而後能御夷狄审本末之序权缓急之势以制动静之机操纵阖辟顾不在我乎至若军律之当严戎旃之当睦边民之当恤新甿之当抚无一不关宵旰之虑子大夫有志事功其率意茂明之朕将亲覧
召试舘职策
天下大势首蜀尾淮而腰膂荆襄自昔所甚重也诸葛亮之用蜀祖逖谢元之用淮羊祜陆逊之用荆襄规模具在得其人善用之则抚机酬变进退阖辟岂不在我而犹患备守之匪易蜀方告警襄又戒严且蔓延於淮右敌为三师以观所应故我之应敌不容出於一术诸阃交相为援如常山之蛇力非不合也或虑趋前不能无後顾画境人自为守可无连鷄之患然同舟遇风又虑一处不牢则俱受其害分建三数大镇聚甲兵糗粮以重中权似可熊卧虎视而并塞列城护风寒之地恐难於歛戍使寸寸而守之则备多力分抑兵家之所忌挟初郡以为外扞庶增藩篱之固而鞭长或不及於马腹委鸡肋而弃之又几前功之俱废沿江诸大屯招兵增戍而练舟师门户之急务也或谓守淮襄自能蔽江原保绵亘於凤沔所以保蜀也移三关之戍而扼三泉得无已廹乎督府进驻荆襄上流壮矣金房聨蜀海道接淮延袤数千里或虞运掉之难随地分立幕府则大费又未易支也以至南北军何以相制官民兵何以相使屯田於新疆何以能不资敌调夫於边郡何以能不重扰子大夫熟於观时切於忧国其举三边备守之要悉意陈之将复于上
武举公试策问【乙酉】
问恭惟皇上以聪喆英粹嗣无疆大历服学问辨寛居仁行义四方万里翘跂望治诸君蒙被新美之化可无说以禆新政敢问舜月正元日受终文祖首察玑衡以齐七政而类禋望徧之并举岂观天交神庶政莫先与异时月正元日格于文祖询四岳辟四门明目达聪惟恐或後且进十二牧而历咨之听言用人又所当急也太甲元祀祗见厥祖伊尹明言烈祖之成德以训於王是天下之政无大於法祖宗矣高宗恭嘿思道君臣相与告语尤惓惓於逊志时敏之务典学岂容缓与成王即政无逸举三宗以劝主乎畏天爱民而已立政一书乃以三宅三俊为不可忽终之勿悮庶狱为重意固各有在与抑又有可疑者禹受命於神宗不旋踵会群后誓师而征有苗康王率循大卞大臣进戒未暇他及首以张皇六师为言佳兵不祥之器顾先之何与岂国之大事在戎不可一日弛与新服厥命求以耸四方之观听与人情易玩泰用冯河之义与君以乾刚为德必神武英略而後足以运天下与事有本末物有先後则近道矣隆古帝王出治之序参之今日所当先者悉以陈之有司将以复于上
省试一【乙未】
问大明当天而万景随北辰居所而列曜拱恭惟主上以文王之圣躬虞舜之孝宫中三年之制毕将?刚旦御路朝以延见百官临抚万国礼隆典钜不可不预蒐而夙讲也周外朝在路门外内朝在路门内燕朝在路寝之庭所谓治朝者果安在岂即外朝与天官太宰王眡治朝则赞体治岂王公坐论关於治道甚大斯谓之治朝与司士之公孤卿大夫士朝士之群吏州长衆庶莫不在列揆之明堂位夷蛮戎狄不与焉岂置之国门之外不容列於表着与汉接三代而兴奉常绵蕞之习不过秦仪杂就已知皇帝之贵使得鲁两生相与翼成之果尽还周之旧欤德阳殿大朝会夜漏未尽七刻鸣钟受贺与长乐之仪先後交映然长乐陈车侠陛执戟传警而不设乐德阳乃钟鼔铿鍧管弦和雅岂礼乐至此而後备与宣帝受厘前席何盛服斋明独施於少年之见宣德帻坐迎笑何威仪简略能夺夫说客之气高帝之朝廷而爱幸者媟戏於殿上宰相得以折之先帝之正处而贵宠者引内於殿中中郎得以却之佞幸方张二臣何为无投鼠之忌小臣廷辱师傅至攀折殿槛而不顾盖谓其不能正主益民也而金华入说尚书论语其有补於帝学者何事武帐不冠不见使人可其奏而出入禁闼之请曾不克从间见高门之论乃谓妄发其不能动帝听者何说十万横行面谩可斩而殿上皆恐遂罢朝不复议何听纳之易奉珍来朝待以客礼而甘泉受谒称藩而不名何礼遇之过朝而问钱谷出入公私之积何其难於裕也坐朝而日?未退内外之务何其难於清也朝堂百僚之位?曹丙魏谋谟乎其上司徒每府天子亲幸与丞相决大事是外朝之存者岂非君臣一堂交孚无间而後足以增朝廷之重欤其历考周汉本末以告
二
问继志述事者人主之达孝崇德报功者朝廷之盛典昔在宁考亲挈神器以授圣明昭哉嗣服于今一纪而文母保佑之恩永言孝思亦既邦祔侑食清庙岂无旧弼顾犹焉可乎盘庚告其臣民兹予大享于先王尔祖其从与享之功臣配食于太庙商家尚矣而莫名所享之臣伊尹格于皇天伊涉臣扈格於上帝岂即其人乎周司勲有功者祭於大烝传者於王功曰勲独取辅成王业之周公而召公之夹辅尚父之爕伐皆所不及岂难其人乎汉论功定封録第侯籍藏诸宗庙以至麒麟云台之绘崇报厚矣未闻有列於烝尝者而先儒谓汉祭有功於庙庭其详可得闻乎唐享功臣祫则配禘则不配其後禘祫皆配果合乎古否也高祖庙以裴刘故人俎豆其间能无出於私乎太宗庙以魏徵雠臣冠佩其中抑无一之非公乎长风孤骞之仁杰庙享宜也而五王之贤并侑固不厌其衆忠冠日月之子仪庙享亦宜也而中兴第一之功不与亦不嫌其寡乎佐佑王化之说享之未过也而应变守文之名相皆不在选其有所抑乎光复宗祏之李晟享之诚当也而上不负天子下不负所学者廼置而不问岂文墨议论不如汗马乎翦蜀於清明无蔽之日平蔡於惟断乃成之时杜裴元功享之俱无媿也而崇文及愬莫非指踪之下乃与同升岂将相叶心然後功业有济乎许敬宗威势炽灼停享於神龙固足以惩?天之罪而名宰相如玄龄百世犹将宥之亦以子停何以允公论苗晋卿小心谨畏崇配於大历已不足以孚当世之望而首赞经纶如裴冕一时无能及者乃以即世先後为疑何以逃清议自武德至於元和功臣列在祀典凡四十余人穆敬文武宣而下庙食靡所着见岂无其人则阙乎抑有其人而冺乎无传也夫黄钟动而气序转应龙翔而云雾集君臣感召之机盖非偶然者然一时之功孰与乎万世之功左右诸大夫之曰贤孰与乎国人之皆曰贤人心是非昭如日月侑飨大议可一言而定也诸君考古验今以对毋枉
江东漕司不碍格
问国无常势随时而为强弱周公之於鲁太公之於齐乃能逆料预计於数百年之前则其势亦有时而定也周之季世地不大於曹滕民不衆於邾莒而诸侯不敢有无周之心秦汛埽六合鞭笞四海自以为帝王万世之业而绳枢之子亦得而易视之人有尫羸而寿考物或暴长而夭折理固应尔独怪春秋以来齐有葵丘之会晋有践土之盟均为五覇之盛而心术谲正宜可以占其国何威公仅能终其身覇业遂替文公之後世为盟主齐且屈而从之岂谲正无关於强弱耶是犹有可诿者曰国异而势殊也及观汉之文宣规摹一家而强弱乃有异势吴王不朝赐以几杖匈奴嫚侮结以金缯太息流涕之势其不满人意非一事然兵无刃而威权自振刑不肉而德化自孚贯朽粟腐迄成庶富之效而後嗣赖之枢机周密技巧咸精吏称民安之余单于且欵塞而来享中兴之治赫然莫及而一传之後汉业衰焉弱转而强强转而弱始终之变相反若此其必有故矣恭惟主上更张万化縂揽权纲举天下之政涤荡振刷而一新之朝廷清明边鄙不耸四方延颈以望太平而转弱为强之机不可失也宵旰虽切庶绩未凝鸿鴈之民尚劳於还定鼠狗之盗犹费於扫除而内外体统之间血?壅底臂指拘挛识者尤为之深虑国势所系若有待而强意者刑赏之施惠?而威不振耶纪纲之张名存而实未至耶抑亦体祖宗立国之意守以寛仁道德安强隐然自有不可犯之威而天命人心之固在此而不在彼耶诸君其敷绎济时之策以告
碍格
问国论之变至乎中而定夫中在易为二五在书为皇极君子小人进退之几天下国家理乱之本皆於此乎见泰之九二居治泰之位审处泰之道包荒得尚于中行是以并包兼容而为中也然泰自否来君子之道方长闲邪不可以不严防微不可以不谨而负荒秽之累者乃从而包含之得无啓小人乘间而进之渐耶洪范皇极之畴有猷有为有守则念之好德则锡之福宜也至不恊於极不罹于咎亦且大而受之恊於极则君子罹于咎则小人居君子小人之间而为乡愿之行其害德为尤甚受之者何意四凶之恶已着犹得以假息於尧朝非包荒与尧不去四凶而舜去之岂包荒不能如尧之大与少正卯言行之伪加以两观之诛盖谓其已罹於咎矣三家分鲁阳虎执国命罪固浮於少正卯而诛反不及胡为独受於此彼其知宦?专杀之罪而不问遂成优游听藩镇陆梁之势而莫制寖至姑息得非假是说以自文曰吾将以求合於中者又况泰以朋亡为贵洪范以淫朋为戒至公无我党与不立而中道以行汉唐之季朋党成风虽贤者不能免岂其自叛於中欤抑上之人无以并包而大受之故逸为朋党之归与厥今更化以来进君子而退小人开衆正而杜群枉天下莫不服圣上之明而用舍之际犹恐或激於偏徇议者乃有中立不倚之说盖欲示尚中建极之意而定国论於不可转移之地也夫否与泰常相反极与咎不两立邪正消长间不容髪伊欲恢包荒之量而小人无得以投君子之隙推大受之公而君子自有以制小人之变皇极大明与天下相安於泰和之域若何而可忧世之士盍相与图之
平斋集卷九

[book_title]卷十
钦定四库全书
平斋集卷十　　　　　　宋　洪咨夔　撰策问
饶州堂试一
问周官有宫正掌王宫之戒禁纠令宫伯掌王宫之士庶子凡在版者皆属之天官所以严宿卫而备非常也汉制周庐千列陛戟百重视周为加详光禄勲卫尉之设即宫伯宫正之遗意亦属之丞相否乎排闼而入大臣随之内朝外朝之势犹未至于隔絶加官既设之後大臣亦得至内庭否乎入未央宫殿门不纳徘徊往来其禁严矣使北军之印未解则将何以制其变清宫具法驾而入谒者之卫端门且谁何之则夜拜卫将军无乃犹或置疑其间耶置酒宣室敢於形辟戟之言从幸林光有以杜触瑟之变若不当以诙谐覊虏少之而当时议者欲使列侯郡守二千石各择吏民之贤者岁贡以给宿卫岂其犹未足为贤耶儒者侍中特听掌御唾壶朝廷荣之似不足荣也其荣之何说愿为中郎出入禁闼而薄淮阳之郡似未可薄也其薄之何意黄门侍郎号为要处彼擢之给事黄门又以为官之落拓何也郡国材官番上宿卫其法果皆便乎南北分屯以相统制其权果孰重乎谒者执楯执戟武士驺与期门羽林之置亦各有说乎世为卫尉见于同姓而王国人乃不得宿卫何也太傅古官论道经邦而以给事中领宿卫又何也夫以汉世宿卫之严防微杜渐皆有深意揆之成周其得失安在迩者议臣有请宫禁侍卫各儆攸司欲以隆主威而尊国势上亟谕之不识汉制有可施於今日者乎诸君博古通今言之无略
二
问恭惟主上抚盈成之运垂延洪之休豫建元良以固国本谨择天下耆儒端士为之辅翼储德日隆涓刚受册三代有道之长诚不是过自汉以下固不容并论也而有司窃於考古有疑焉四皓之来衣冠甚伟羽翼既成而汉之大本以定子房之画婉矣论者乃谓其植党缔交以相倾轧殆非子房之意然高帝与吕后母子共起於艰难之中汉业甫定顾牵於私慾欲动摇之期期之谏曾莫能回其意则权以济事似不当以植党论也至观异日开博望苑以延宾客遂至於亏天性之恩无乃出於招致四皓之故智乎二疏之去知足不辱有以激汉世亷顽懦立之风亦可谓贤矣而论者谓是时太子年未冠学未成未可以洁身而退然宣帝之教不过杂覇之制道已非诒谋燕翼之道独亲许氏而尊礼师傅之意寖薄见几而作似不当以洁身论也至考其既去之余论语孝经之学遂转於甘泉洞箫赋之好卒无以养成其德得非二疏遗其忧乎夫齐威会诸侯於首止而王世子始定高宗旧学於甘盘既乃遯於荒野是则四皓之来二疏之去盖非苟然者而得失是非曾无定论何耶诸君以麟趾之英亲逢懿烁自宜铺张扬厉编之诗书而无愧商订及此特以观讲学之素耳幸茂明之
三
问五百岁而圣人出若囿於天地之定数君臣而并父子而处胡为独盛於帝王之世耶电绕斗枢虹流华渚瑶光贯月赤龙生风其见於世纪者若此质之正符亦过於爱奇矣然履武敏歆天命元鸟降而生商诗人犹且咏歌之不足得非圣人之生固与人异而受命之符抑有在耶夫天生聪明天锡勇智谓之生知之性出类拔萃可也语怪及神顾安取此至若东南有天子气南阳有鬰葱之佳气得非王气有所属乎梦神於大泽之陂梦吞日於猗兰之殿得非精神有所感乎重瞳八彩日角龙顔与夫凤姿日表之异抑肖貌有不同乎十四月而生乃立尧母门胡为诞弥之月适相似也甲观画堂或谓画九子母于其中果何据也功成庆善之乐何为而作诞圣继天之乐孰从而献千秋纪节何所本始节近长春其议安在恭惟主上天纵之圣冠冕千古御籙膺图重熙累洽属兹良月瑞庆标辰桂海氷天嵩呼华祝同一心也诸君生逢千一之期目覩五三之盛跻公堂称兕觥以介万夀实维其时是宜铺张对天之宏休与生民天保之诗相为表里凡自昔帝王震夙之盛事盍相与订?以谂有司
四
问道揆明於上法守严於下则天下之治不难举矣宅揆之官奋庸熙载三公之职论道经邦古之大臣所以任天下之重曷尝以细故自累哉汉唐之世九卿更进他官参与已失委任大臣之意而持禄固位伴食模棱尚何望其职业之能尽其间少知治体者抑又不能无疑焉钱谷决狱所宜与闻乃一诿之内史廷尉而不复省事无不统顾如是耶死伤横道岂不大於牛喘而科琐边吏仅见於赤白囊交驰之後恐忧边思职者不尔也听受讼狱日不暇给乃至有愧礼乐岂万世长策未暇讲耶序进郎吏仰视不顾则体貌安在而止择十使犹患未尽得人恐兼收待用者不尔也夫坐而论道谓之三公纲举目张岂无其要而世之喜事事者乃以身亲细务为称职不事事者又以无所建明为得体汉唐相业之卑得无坐是乎主上更新万化图任老成以恢张治功宜日异而月殊可也然天下之弊纷如蝟毛二三大臣夙夜尽瘁於其间而未底厥成故议臣欲清中书之务简节疎目而讲明其大者揆守之辨要必有在至若贤才之未尽举幸门之未易塞兵聚而难散民困而易摇糓贵尤艰於和籴楮轻尚费於称提凡此数端莫非当今之急务孰为大臣之职孰为有司之事轻重缓急当与识时务者筹之诸君其毋隐
五
问兵以多算胜智者察事几於呼吸之间料敌势於千里之外发无不中如矢破的何其神也而谋之用舍抑又有幸有不幸焉广武说成安欲假奇兵絶信耳之辎重而两将可致淮隂使人间视知其不用然後敢下井陉亦可谓奇策矣使成安果用其计则信将何以应之魏延每随亮出辄欲请兵异道会於潼关如韩信故事其谋差强人意亮乃制而不用每叹已才之不获尽幸而从之不识长安果可入乎信抱国士之略亮负王佐之才得失胜负燎如观火随机而应虑胜而会必有非衆人所能窥者幸紬绎之
六
问三盘五诰之不作而汉制诏几於典诰得非去古未远犹有浑灏之遗风耶汉唐有天下皆数百年汉之帝纪诏不一书而唐史略之何耶文帝之诏半为农下山东布诏令老癃扶杖观听愿观德化之成可谓善於布宣者矣而当时犹谓吏奉吾诏不勤劝民不明何责吏之深也循良无传独一河南抑吏治诚有未至欤宪宗之世藩镇禀令制下魏博士卒懽动如雷至有倔强何益之叹可谓易於感动者矣而淮蔡以三州之衆合兵环攻累年乃下何平盗之难也草制失词致烦改定抑人心亦有未孚欤彼其轮台之诏奉天之诏均罪已也其辞孰切寛大之诏阵伤之诏均恤人也其惠孰渥河凉三镇播告之修均所以夺其心也其意孰明视草之才较以除书德音擅名者孰胜期期之请视以批敇坏麻为忠者孰优此犹未足深议也後元独盛於七制元和并列於三宗号令之焕然可述与温雅有古风烈乃不见於文帝之赞唐之威令几於复振独於赞宪宗言之而二祖之制命无称焉作史者必有深意恭惟主上祗畏天戒勤恤民隐嘉与海内同跻仁夀廼者明诏荐颁饬监司守令以奉职之意开盗贼胁从以自新之途王言大哉一见可决四方万里鼔舞於风雷之下当不止於山东魏博吏士而已也然澄清者流为姑息抚字者转为催科习俗移人讵能遽革钱弊久壅而未通谷价方踊而未艾凶岁多暴还定犹难伊欲吏治兴起奸盗革心翕然丕应如汉唐之盛时若何而可忧世之士盍相与图之
七
问周南为三百篇之始文王修身齐家治国平天下之道悉於此见之亦犹易首乾坤书断自唐虞之意与然自关雎至兎置凡七诗始言关雎之化行又四诗而麟趾始着其应夫王道自闺门祍席而达乎天下远而难化者宜莫如?杙之人近而易化者宜莫如同姓之亲今乃不应於彼而应於此何耶羔羊为鹊巢之功致在位皆节俭正直至其应见於驺虞则天下纯被文王之化草木群生无一不遂夫召南特诸侯之风其视周南王者之风固为有间彼之应显於庶类之微此独应於公子信厚无犯非礼而已又何邪诗取麟以为应趾定角果有仁厚之象与抑谓太平致麟之时与序言衰世不知果纣与文王之日与抑谓周之季世欤麟趾铸金以班诸侯王夫岂无说而良史之作讫于麟其意安在语曰人而不为周南召南其犹正墙面而立有志於学者必三复於此而好修之公子尤当佩之而不忘反覆二南之意推之於行苇角弓以?终始盛衰之变诸君事也其为我索言之
八
问六经着天道人事之极莫详於春秋虽不言某事有某应而证应具存其圣人忧世之心所由见乎日食三十六螽蝝蜚蜮之灾縂十有八雪电星石陨霜无冰凡其关于天人之际虽微必録而水旱之变尤不敢略僖王正月不雨夏四月不雨六月始雨其不曰旱谓其有志於民而不为灾然文自正月不雨至於秋七月昭上辛大雩季辛又雩旱亦甚矣而不以旱书无乃亦不为灾耶以至夏大旱欲焚巫尫而复止是岁饥而不害然旱以大书为虐尤酷安有民不困於饥者不然则宣亦书大旱而不书饥亦谓其不害可也或书旱或书雩或书不雨美恶异辞必有深意宣大水而继以饥襄大水而继以大饥淫潦妨农固宜艰食而威成之秋大水庄之末年横流尤数至鼔用牲於社於门何为皆不以歉告抑岂如七年之水虽无麦苗不害嘉谷故从而略之然大无麦禾臧孙辰遂至告籴贻我来牟独非嘉殖与亦未有洚水若是而嘉谷不害者威之初年有平原出水之害越二岁而有年其转凶为丰者何道他国非无乖沴宋独书水淫雨害於粢盛乃知其必兴者何说恭惟主上笃於敬天切於爱民真得尧汤之用心而大兵之後四方未免以水旱告若几於春秋之不一书者天心仁爱固在是与木饥水毁皆有数与近观吾饶去岁常阳今兹常雨官无委积民有菜色而或者犹以饶在江东为优得毋旱不为灾雨不害谷如鲁史之所书与诸君学贯天人不愧舒向盍相与发明春秋笔削之义以谂为政者毋以讦而为直
九
问人主操富贵之柄以御天下钱币轻重之权当一出於上不当与天下共之也虞夏金为三品周立九府圜法利权所在上实专之至景王欲更铸大钱单穆公虽谏而不听百姓竟蒙其利揆之刘陶之议则不合文帝除盗铸之令赐邓通铜山得以自铸而钱乃至於贯朽质之贾生之论则不然撰直三千错刀五千何其直之多百钱垫七八与三十五为陌何其陌之寡是犹未足深论彼汉之五铢唐之开元钱制是为得轻重之中然五铢既行郡国多奸铸而益轻公卿请铸锺官赤侧以一当五其後二岁赤侧以贱而废三官钱始富矣开元既用以经费不给始铸乾元重宝参用以一当十犯法日数百终复其旧然後民便之夫钱出於上而散於下上之所重孰得而轻顾方行而遽辍何耶抑上之人不过为一时权宜之举随即反经耶否则朝廷之上无以主其议以一人之言为用舍耶汉方再造犹兴五铢之思唐凡几世一循开元之制而赤侧重宝不复见抑又何也国家铜楮并行深得子母相权之意顷以楮币益轻多为秤提之术而未底於重於是以开禧新布以二准三行於辇毂之下利权轻重操之自我可谓得其宜矣或者犹谓货泉新旧均国宝也而自谓抑扬京城内外皆畿甸也而自谓畛域恐未免抵冒之多然使以二准三果可通行则钱之布於天下者皆可从而增益否幸以利害得诸目击者为有司告
平斋集卷十

[book_title]卷十一
钦定四库全书
平斋集卷十一　　　　　宋　洪咨夔　撰策问
饶州堂试十
问大江以东衣冠之盛饶为最螺州地?异人出焉冠大廷世殊科班班可数皆学校作成之功也汉之番君唐之顔鲁公德泽在人至深而独不闻垂意兴学何邪晋虞公为内史大修庠序是前此尝有学矣谁实基之移告属县广招生徒至七百余人教养之盛若此今所养仅能三之一而虀盐之态常患不足不知当时云会辐辏何以为养先正范文正公相攸於东湖上继者始筑儒宫以据水光山色之会公之诗文胡不及之买田三顷以赡士大书特书诧以为盛然所入其能几何今膏腴岁增数凡几倍而仓廪之积不见有余抑尾闾之泄无以窒其源耶高堂显敞不改旧观砚湖平远尤觉增明二公所以淑艾後人者虽百世闻风而亦起诸君藏修其间讲明正心诚意之学涵养致君泽民之业以求无负於教育之素盍各为我言尔志
十一
问世臣之乔木旧德之元龟有国者所甚重而出处进退天下莫不望以为标的尚论古人顾不能无疑焉复亳卜洛之余告归之志则同胡为乃有欲去而复留者不惟自留且作书以留同列同列亦为久留而不去何勇退之难耶海滨二老同为善养而来归扣马之谏鹰扬之举果孰为义天下既定表东海者乃不与师保左右之任何耶从心不踰矩之年尚皇皇於历聘否以天下之达尊自居终不见诸侯否乘馹而见辇而如公告老犹得以与闻国事至朝廷大议遣廷尉咨问亦乞言之遗意否愿弃人间事从赤松子游盖已见几而作何衣冠甚伟者始来上闵将军之老召其子为太仆可谓贪贤之切何知足不辱者遽求去求文武如不及而蒲轮之迎特能词赋为治顾在力行而鲁邸之议乃先服色据鞍矍铄非不鋭也未免乘下泽车之悔食肉万里非不壮也未免入玉门关之请而无踰老臣尚堪一行则又好勇至老而不衰其视番番黄髪之谋孰得孰失晚应贤良但见不情而多诈周流四公不过恭逊以取媚请尚方剑赐灵寿杖与夫长乐老之自叙血气既衰固应尔彼緑野堂之游九老图之作亦必有所惩而然也着节而称祭酒考于周当为何官遮说而得三老不谓秦尚存此名自谏大夫迁御史大夫为太傅而封褒德侯汉家校年之法抑又安在书陈旧人之图任诗歌元老之壮猷年高德劭閲义理为甚熟出处大节必有非衆人所能识者幸商订之
十二
问汉公子之好学莫如楚元王一门之盛元王受诗於浮丘伯诸子皆读诗至孙辟疆亦好读诗越数世犹有以少通诗书名者岂非过庭之训而然与然德修黄老之术得枕中鸿宝秘苑书於淮南其子竟以是下吏恐非所以为义方之教也而典校秘书於天禄阁太一青藜为之下照歆复领五经卒父前业可谓能世其官矣然向自主谷梁春秋义歆则欲建左右春秋论难迭出自为矛盾岂父书有不必读耶抑轮扁斵轮不能授其子耶其究谷梁左氏於圣人之经为孰近左氏多古字歆独好之引传释经转相发明其於字学盖精棻则方且问奇字於子云无乃有贵鹜之意与向作洪范五行传为外戚之戒歆乃挟周官泉府之说为新室国师父子异心一至於此然国师方贵显矣棻以符命投四裔何其忘舐犊之爱也董仲舒为汉纯儒通达古今有补於治向与之相伯仲伊吕无以加之语必非轻许可者渊源不及游夏何为歆复少之曾孙龚笃论君子以歆言为然党同伐异孰为至当自交而至於龚弓冶箕裘之业蝉聨十世辉映两都其间先後异同是非得失不可槩论意者同于好学而不同於所学亦不害为世家欤诸生平时自许不在汉公子之下家学之传亦能若是之盛否
十三
问周之士也贵而肆秦之士也贱而拘畴实使之然贱而且拘秦固以亡贵而至於肆周亦安取此得非周以道胜法秦以法胜道耶太学贤士之关士气屈伸公论通塞所系为甚重鲍宣为司隶诸生举幡集阙下而留之夫司隶内治京师外统诸郡其於太学若无与也爱而留之不忍其去所以能得其心者何故尝闻乡校议执政之善否而憎兹多口者欲毁之胡为於宣独眷眷如此韩愈为祭酒招诸生而诲之学竞起侮予之嘲夫祭酒为古司成国人矜式其於弟子员至近而易格也侮而嘲之曾不受教所以莫能回其心者何故尝闻聚为朋曹谇骂有司而退然自克者无几胡为於愈亦不能少降心以相从耶异时处士横议名节相望适以趣汉室之衰六舘之士不陷非义终无以弭唐室之变遡流寻源要必有说
十四
问孔门速肖者七十子而名在四科者十人而已果孰为之区别耶参悟一贯於口耳之外胡为不在四科之列夫子传诸曾子曾子传之子思子思传之孟子是道之统参乃得之而在四科者反不与何耶借曰政事言语文学不足以尽道德行之顔闵盖尝在寝矣平日之所许可之所期属非曾子所敢望今不传诸此而传之彼必有深意谓参之鲁有受道之质与回也亦如愚谓参之孝为百行之源乎孝哉闵子骞初亦何愧意者宝藏於海听夫人之所自取与後世以顔孟配先圣而得道统之正传如曾子仅与游夏齿又有不可晓者愿闻其说
十五
问台谏天子之耳目建置本末可得闻乎九官之命圣谗纳言龙独任其责他官何为不得与善旌谤木人皆可言而四凶之恶胡不闻有斥其非者周官御史司谏似以风采议论为职然御史掌治令赞书之事初不及於触邪指佞而弊群吏者乃有小宰司谏掌纠万民之德亦不及於绳愆弼违而谏王恶者乃有保氏官名与後世同而职业则异何故藉曰凡治者受法令御史得以劾其违令之罪以诏废置司谏可以因事而纳规三百六十官之中职於纠察者止二人无乃自狭其进言之涂与汉承秦制以御史大夫为三公中执法领侍御史十五人谏大夫无常员多至数十人唐则监察御史十人又有里行之名谏议大夫四人而拾遗补阙亦复并置其视周人设官可谓详矣而当时治道曾不能庶几成周之盛岂惟其人不惟其官欤方今衆正在列国是坚定台谏纪纲之地虽不备其官而一士谔谔尝首形於王言之嘉叹然考之国朝之制天禧中御史谏官皆四员庆历有三谏之除元丰有六察之命今焉冠豸伏蒲各专一官而不并建必有深意谓才难而不轻授与贤俊满朝孰无明目张胆之志否则得其人而一夔自足与十朋之龟弗克违宜其不厌多也又否则圣朝无阙小人退听而皂囊白笔之可略与则人情之譸张国事之胶轕未可尽诿诸太平之无事意者御史司谏之专其任将以复成周之训欤复古之难不可不详议而熟图也诸君志於有用其为铺张圣贤相逢之盛事
十六
问与其有聚歛之臣宁有盗臣以其为国植怨於民也盗窃宝玉大弓春秋诛之胡独聚歛之臣不及賍吏犯法法在奸吏舞法法亡盖无法则无以为国也伐檀之贪鄙而无功诗人刺之胡不闻有刺在位之奸者苟变赋於民而食人二鷄子至疑其伤亷然礼顺人情乃或置米肉之遗於不问何邪刘宠之为守受一大钱而去人皆称其贤然法有明禁受所监临一孔以上皆贜论何耶得非礼法不相为用与顷者贪相债帅之得志上下成风恬不为怪圣化更新首严簠簋不饬之禁革贪为亷宜翕然丕变论者犹谓赏罚不信不足以惩汚染之习而善类名家科甲之士不当迁就为之讳是欲一以文法惩之也礼义亷耻以维持士大夫之风俗法禁之外亦有可行者乎若曰人心趋利如水就下礼不足以防其无厌之欲法不足以制其自营之私又将何术而可史家皆传酷吏独无传賍吏者欲裒为一书暴诸国史一字之贬若挞诸市不识可使革心易行精白以承休否
十七
问宰相论可否於庙堂之上以行其道谏官争是非於殿陛之间以行其言经纶治功弥缝君德盖非他官比也冢宰制国用必於岁杪然周官太宰岁终受群吏之会其不会者惟酒与膳服耳夫惟辟玉食膳服之不会宜也酒诰一篇历历无彞酒之戒酒而可以不会乎彼庖人膳夫之不会王及后世子皆然而酒正之不会惟王及后而世子不与得非养正於蒙不容以是乱德耶岁终天子斋戒受群臣之谏然周官司谏不过纠万民之德而掌谏王恶者惟保氏一官进言之路何示人不广藉曰左右前後皆可绳愆而受谏独于岁终事有可谏必待卒岁而後言则为立仗马者多矣彼孟春徇铎工执艺事以谏此受以岁终彼谏以岁始抑又何故後世宰相兼领盐铁度支谏大夫无常员揆之周家建官之制然与否与朝而问一岁钱谷之数与正旦酌兽尊以赏直言概之岁杪制用岁终受谏同与否与顷建言於朝者请宰相制国用谏官补阙员岁云暮矣因举周官王制之疑以为问
十八
恭惟主上盛德大业冠冕帝王闳休懿铄辉映天地廼者自仲秋初吉日御昕朝已而储闱之授册宗祀之庆成千秋之上寿元正长至万玉来庭盛事荐臻祲容迭讲凡此大朝会之仪固有曲台之议在然国家制作多仍唐旧是不可以无考也今观唐制大驾属车十二乘大陈设则分左右施於卫内三卫番上分为五仗号衙内五卫元日朔望视朝则服翼善冠其後朔望仍用弁服元日冬至朝会七德与九功同舞其後至有不忍观破阵乐舞者至於大陈设皇太子而下以次上夀且奏祥瑞云物其大略亦若是而已而其间不能无疑者太极宫之承天门受万国之朝贺既曰古之外朝矣或又谓含元殿在周为外朝在唐为大朝何也太极殿者朔望坐而视政既曰古之中朝矣或又谓宣政殿在周为中朝在唐为正殿何也两仪殿常曰以听政而视事为古内朝又以紫宸为周之内朝汉之宣室唐之上合亦曰内衙然乎否乎两仪承庆皆为受朝听讼之所而元和中正朔乃御紫宸朝贺宝历中则又月朔御紫宸行入合之仪胡为受朝之地曾无定所旧制以只日视朝其後乃命辍朝放朝皆用双日或又五日一御太极殿胡为临朝之日曾无定期引对廷臣何屡见於延英读示月令何独见於宣政入合之仪开元旧礼本无之後之诸儒从而附益抑又何说也夫以唐家一代之制损益沿革岂无得失之辨仰参周典俯采汉仪其合於古而宜於今要必有一定之说诸君结绶登畿观光之国有日矣试言其槩
平斋集卷十一

[book_title]卷十二
钦定四库全书
平斋集卷十二　　　　　宋　洪咨夔　撰内制
殿中侍御史王遂辞免除户部侍郎恩命不允诏
朕自亲政以来台谏以直声着者必超轶等级而进之所以劝敢言广忠益也卿气壮而材茂识高而论伟繇分察再迁察非法於殿中暴未殄之恶折方萌之奸蹇蹇匪躬闻於天下朕甚器其直稽诸故府台臣以供奉赤墀摄贰版部仅一二见如卿即日为真亦足昭眷简之殊旌拔之异矣矧尝考核郡国计簿具见本末理财有疏义利之辨尤严今特举而措之毋多逊所辞宜不允
权户部侍郎赵立夫辞免除户部侍郎恩命不允诏
小司徒掌建邦之教法令贡赋抑其细也而後世专以理财为职卿本固而末茂外寛而内明践?所至务以有余不敢尽之意寓於政事摄贰地卿恂恂如不能言而钩索原委检核渗漏吏无所容其欺心计精矣就俾为真用懋前业夫天下大计分隶四总其入於版曹者才二十七郡生寡而食衆用疾而为舒故常患不赡鞭筭笏画之长朕方以陈恕望卿勿辞可也所辞宜不允权刑部侍郎李性传辞免除礼部侍郎恩命不允诏
有虞氏命伯夷作秩宗曰夙夜惟寅直哉惟清寅故直直故清也知此然後可以为礼乐之官卿务敬以直内之学有渊乎似道之风甘泉之论思露门之劝讲责难陈善备罄忠益而不汲汲於进寅直清矣若昔折民惟刑与降典相为表里畴庸邦宪之平正序春官之贰选妙望华朕命惟允齐仲孙来省难知鲁秉周礼而不敢动晋欲服楚必先大蒐被庐示之礼时方多艰卿其思所以尊吾国者徒鸣其谦非朕所望所辞宜不允权兵部侍郎赵彦悈辞免除兵部侍郎恩命不允诏
卿学问造乎精微论议根乎正大垂绅端笏於朝盖麟之仪仪凤之师师也引年告归朕以金华之业未就擢繇武部之最就进贰卿之真亦可为勉留矣而犹以归谂历观在廷番番黄发我尚有之而公族之年耆德明孰踰卿者四郊多垒主忧则臣族同姓之老方与国同其戚休而忍不为朕修九伐之法明七德之武遽舍之去乎其强起就厥位所辞宜不允
朝议大夫新除兵部侍郎兼国史院编修官实録院检讨官兼崇政殿说书赵彦悈辞免陞兼同修国史实録院同修撰恩命不允诏
经者道之纲也史者事之纪也八书十字而下述作纷纷经学之不明也深於经则必良於史卿学有师传晚造自得迩英论说析微抉奥多先儒所未发用力於经深矣典谟历代之轨范春秋百王之?墨记言动者祖焉卿能以经法为史法品藻实録方将轶迁董而上之进参纂修尚奚逊所辞宜不允
特进左丞相兼枢密使郑清之等奏为雷发非时乞赐罢黜家居待罪不允诏
自昔有国之患莫大於君臣玩天变而不知惧间者雷洊发於首春雷君象也诗称震电不宁不令朕方引咎修省卿等亦以阳不歛藏俟罪於家上下相与警惧若此吾国其庶几乎汉丙魏同心辅政风雨灾变时气失节皆惕然以为己忧而中兴之治成卿宜一乃心德图所以回天意者移灾股肱非朕志也明发其率百辟以朝端朔所请宜不允
特进左丞相兼枢密使郑清之等奏为满散天基圣节乞许肆筵不允诏
朕惟天心仁爱人君故出灾异以谴告之星雷示变天所以大儆朕也而卿等职思其忧莫不震恐引慝可谓得交修之谊矣然损贵酌损节戒苦节礼以义起必惟厥中朕於诞日既寝上寿之礼群臣嘉宾之式燕可尽略乎勉体示慈之意毋勤引避之嫌所辞宜不允太中大夫同知枢密院事兼参知政事郑性之奏为雷电非时乞赐显加黜罚不允诏
廼立春再翌日庚戌殷雷始发又再翌日壬子而震少阳骤泄恐惧靡宁故预戒百官天基节寝介寿辍用乐庶几上答天谴卿乃谓咎在臣等乞加显黜昔我仁祖以春雷为异明诏责躬曷尝归过股肱卿宜悉心辅朕以虩虩致福勿复辞费所请宜不允
工部尚书李鸣复辞免玉牒兼侍读恩命不允诏
周小史掌邦国之志奠系世辨昭穆师氏以媺诏王居虎门之左司王朝自唐以来瑶牒之纂修经帏之诵说盖昉诸此而兼其长为难卿着御史之冠曳尚书之履声称籍甚而执春秋一经以陪缉熙之讲尤多所发明朕熟察所韫闳中而肆外故以开元禇无量开成李衢之职兼命之进而劝读则明引君於当道之谊退而撰次则用大事於书册之法恢乎有余地也所辞宜不允户部侍郎王遂辞免同修国史实録院同修撰恩命不允诏
文以气为主职史事者有直气则无曲笔卿以学问养集义之气顷为御史不为强御屈刚且直矣进升言语侍从之聨参举纪传编年之法以前日之是非一时者荣辱百世均是气也况司马迁之进奸雄崇执利班固之否正直轻仁义曾莫能当卿麾诃之余锋一代大典久未就绪非卿其谁宜为所辞宜不允
兵部侍郎赵彦悈辞侍讲恩命不允诏
元佑中程颐为说书以敬涵养君德范祖禹为侍讲以和开导主意亲学士大夫之益如此朕知卿和而能敬始进之以颐今进之以祖禹德性之廸意向之正惟吾宗老是凖巽椟来上谓究心自得而无能悟主朕实愧焉虽然学有缉熙於光明佛时仔肩示我显德行亦惟卿勉之所辞宜不允
特进左丞相兼枢密使郑清之金紫光禄大夫右丞相兼枢密使乔行简再上奏为雷发非时乞赐罢免退伏田里不允不得再有陈请诏
春秋书三月大雨震电夏正月也刘向谓雷未可以发而发阳不能闭隂之象故迩者雷发於春始朕甚惧焉丞相与国同其戚休既夙夜薰心图答谴告积隂随霁矣而犹执咎不自己夫勑天之命惟时惟几元首股肱交相儆戒固应天之实然宣王遇灾而惧侧身修行讵尝分过於申伯仲山甫哉况今外患未弭内治未饬朕方倚丞相如左右手其安厥位懋我政事以保乂我有夏穆我天縡毋轻於奉身而退以孤朕也所请宜不允端明殿学士宣奉大夫李?上表辞免除资政殿学士知眉州恩命不允诏
朝廷以耆儒而尊故国以世臣而重朕万里召卿期以为股肱心膂讵肯使一日去修门哉惟西土尝不靖朕为之废寝食者累月峨英岷秀尽瘁王庭卿大夫之旧德宿望莫有留者拊髀踌躇忧顾无所寄然後知季良在随亷颇用赵之足以重乡国也辍经幄之优进书殿之重高牙大纛归镇鸣珂荐绅父老念畴昔绥靖之勳犹在必动色相戒坤维可无忧矣况峻职以尚贤即家而为守在蜀才止一人朕於卿可谓尽体貌之宜往哉毋以中外为间所辞宜不允
端明殿学士宣奉大夫李?再上表辞免除资政殿学士知眉州恩命不允诏
孔子自卫而反鲁孟轲去齐而归邹弗逢其时乃诿诸命卿心存於致主朕志切於用贤将以有行未为不遇曩频年外服尝着绩於制垣今再岁中朝遂眡班於执政雍容劝读缱绻给扶顾图任之念未忘何引谢之章屡至跻隆名於秘殿建巨屏於故乡历考前闻罕见近比相如之谕蜀道方来弩矢之迎买臣之守会稽何勤印绶之上谅薄言於昼绣尚远告於辰猷所辞宜不允
平斋集卷十二

[book_title]卷十三
钦定四库全书
平斋集卷十三　　　　　宋　洪咨夔　撰内制
太中大夫守兵部侍郎淮南东路安抚制置使兼知扬州军州事赵葵以护边无状乞赐罢归不允诏
善射或失於百命中之余良医多得於三折肱之後此操危虑深者所以达也卿早怀智略鋭赴事功虽鸣剑伊吾之志未酬而坚壁细柳之风犹在梁荆俶扰淮独晏然涉历多而识虑老可与图守矣边烽少歛亟上归请兵法曰毋恃其不来恃吾有以待之贼情叵测吾圉尚疏卿宜日讨军实忠敌王忾其可遽奉身而退乎所请宜不允
太中大夫守尚书户部侍郎兼删修勑令官赵立夫乞畀丛祠不允诏
汉张苍为计相更以列侯主计唐刘晏自度支领租庸盐铁至仆射犹领使如旧理财不宿其官簿书放纷吏并缘为奸利虽竭江河之入莫供尾闾之泄也卿践更中外之久财赋脉络洞烛表里而姿禀静固精力强乂又足以行之左户为真朕方委重閲日几何遽以春衣办集而求均佚苍晏职业仅以是自诿耶维时调度孔殷尚?尔材毋旷吾事所请宜不允
朝奉大夫权工部尚书时暂兼权吏部尚书兼修玉牒官兼侍读李鸣复辞免除权刑部尚书日下供职兼职并依旧恩命不允诏
朕惟舜命九官垂作共工臯陶作士皆终其身不易後世必逓迁熟试以观通材卿为棘卿有明清之风则峻縂一台为台端有直亮之操则超跻八座为起部有简静之誉则并摄天官知卿深故进卿亟也然经远犹者贵事功之详历图大任者在望实之积孚兹由五雉之华趣典爽鸠之重擢无虚月意盖有在卿以因人序升而辞过矣其思式敬尔由狱以长我王国所辞宜不允中奉大夫宝文阁待制赐紫金鱼袋锺震辞免除宝章阁直学士知静江府广西经略安抚恩命不允诏
朕待臣下无中外之间以久不见卿诏自姑熟赐对於便朝议论平实可见於行良用嘉奨摄长起曹诏墨犹湿而啧言已至怃然不得而私也廼眷桂管为管右都会有江山之胜无瘴厉之虐峻直西清往颛牧御过家上冢行道谓荣岂若季布徒以一毁誉为进退哉勉敷德意使海蜑山獠人怀其生则予以怿所辞不允朝议大夫权尚书兵部侍郎四川安抚制置使赵彦呐乞速加汰斥不允诏
西南六十州倚天险以为固卿老於边筹控仙源之险以挫贼锋功与马服光据北山等朕既下诏奨劳矣而尔子洸夫又能猕溃旅以纾心腹之忧威名既立贼虽狼贪无厌羝触未已独不忌吾老罴之当道耶进卿武部之贰且官厥子於朝其体有功见知之意益坚授任危难之图收合散亡谨固封守使全蜀以宁毋过爲引咎以自馁其气也所请宜不允
朝议大夫试尚书工部侍郎沿江制置使兼江南东路安抚使马步军都总管知建康军府事兼行宫留守陈韡乞亟畀祠廪不允诏
天下一身也论病以及国原诊以知政汉之????盭唐之疽根皆识国体者所深忧朕不能远德?然念三垂之不靖北门管钥徒得卿重除戎蒐实养威制变靡一政之不举再进文昌用懋乃蹟俾修扞我于艰病在膏肓日甚一日忽腾祠请殊骇朕闻得非切於忧国以身之病喻国之病与夫医缓所视固砭剂所不及秦越人浣肠涤胃必有可起之方盖国势之转移在人未可诿之坏症而不爲治也卿亦勉爲王事亲药饵啬精神以佩高危之寄所请宜不允
魏了翁辞免依旧端明殿学士除签书枢密院事令疾速赴行在奏事恩命不允诏
采薇以遣戌视薇之刚柔以爲行役久近之候而出车劳还杕杜勤归继之所以闵历时之劳也间者岁聿云暮卿愤於封豕长蛇荐食上国烈然以枢臣视师于江上星言夙驾冒犯霜露曾无几微见顔面亦云壮矣吴楚上下数千里臂指运掉气势翕合有出门同人之应朕寝爲安廼睠暮春閲时且再劳於王事盍遄其归在师中吉序进一等特以示吉甫之燕喜而饮至策勲犹有待也何行而弭歛戍之後艰何施而杜挻忧之内奰何所处置而使朝廷尊强生灵之无失所延英入对其熟数于前以图绥靖引疾而辞非朕望所辞宜不允谢奕昌辞免特授保宁军节度使提举万夀观恩命不允诏
我孝宗廸关雎之风重葛覃之本言告师氏间归谒於祖祢之庭诏驭羣臣必进褒於伯仲之列着爲国典用厚人伦卿笙磬和平珩璜缜粹清规雅度具存江左之风嘉则令仪同禀洽阳之气聨鴈行於朱阁肃鹭序於彤墀祗奉宫闱还展寝庙荣光接於五世异数萃於一门超陟斋坛总提真舘盖率先朝之旧匪繇近戚之私宜益务於好修毋过勤於引避所辞宜不允
谢奕礼辞免特授保康军节度使提举万夀宫恩命不允诏
朕尊临函夏夙建长秋化成二南曾无示私外家之意礼成五庙宜有昭德异姓之恩卿性行淑均风神秀彻如圭如璧泝庆????於貂蝉吹埙吹箎播英声於鵷鹭托在肺腑郁爲羽仪奉翟禕而修寝庙之恭拥旌旄以领祠庭之秩宠超二等荣动一时以淳熙戚畹之彛章爲庆元相阀之盛事匪徒驭贵抑以教婣勉循制节之规宜略撝谦之牍所辞宜不允
魏了翁再辞免依旧端明殿学士除签书枢密院事令疾速赴行在奏事恩命不允诏
兵难隃度则倍道而疾征事有密奏则乘传而趣入王事靡盬所以不遑啓处也国朝儒而知兵莫加於范仲淹出经略西事久之未获要领而占爲副枢定庙谟於殿陛之间震天声於灵夏之表卒柔服之卿腹有万甲名齐一韩廼者视师之行恊比诸阃拊循三军有关疆事既得以直达朕听今又以所目击还归坐筹折箠笞之好音怀之吾有以待敌矣恢台之交风日未烈其遄驱以慰渴伫所辞宜不允不得再爲陈请
皇叔祖少傅保宁军节度使充万夀观使嗣秀王师弥生日诏【十一月十七生】
新阳踰节恊气先春生一代之宗英爲两朝之国老眷隆列棘恩贲垂蓬备牢饩以陈仪茂燕颐而介夀
同知枢密院事郑性之生日诏
小寒届节峻岳储神应昌运以生贤干洪枢而赞治特隆眷遇肇锡饩牵介黄髪之修龄侈缁衣之笃好
永宁郡王杨石生日诏
纪凤标春将临铭栢传龟毓瑞先庆垂蓬丰好赐於周官洽燕私於汉戚祗予宠眷介尔耆灵
光禄大夫右丞相兼枢密院使郑清之再辞免特进左丞相兼枢密使恩命不允诏
元恺并举而百揆宅之司空公孤俱立而六典掌之冢宰大厦必栋梁之任巨川惟舟楫之资允系具瞻曾微虚授以卿韫帝师之学抱王佐之材畴绩中台升班首辅盖欲?致主泽民之业凝调元赞化之功使国势重於泰山而人心安於磐石倚毗良切考课匪轻盍亟为奠枕之图犹坚执循墙之请人不足与谪也朕正赖于格心时则勿有间之卿何疑於立政况此艰难之日岂其闲退之时所辞宜不允
宣奉大夫知枢密院事兼参知政事乔行简再辞免特授金紫光禄大夫右丞相兼枢密使恩命不允批答
帝赉良弼而辅丕乂天生贤佐而佑中兴繄一德之交孚实千龄之幸会卿三朝夀俊四海达尊充於性则硕大而光明备於身则康宁而夀考如圭如璧之猗重较久人望之独隆非龙非彲之遗汝师斯国均之对秉盖天所相惟朕之承中外之坏证已形上下之忧心如醉趣展济时之略毋贻避事之嫌所辞宜不允
宣奉大夫知枢密院事兼参知政事乔行简再上表辞免特授金紫光禄大夫右丞相兼枢密使恩命不允仍断来章批答
朕以治国平天下根本於人主之身深宫暗室左凖右规何尝一息懈而世道积坏之余国势未振物情易摇中夜以思凛乎若朽索之驭六马榆塞又将秋矣并建辅弼亟图康济免椟洊至得无以补苴罅漏扶植颓敝之难耶列圣纪纲法度具在天下事犹可以为卿老於谋国勇於致君调元经武特在机括之一转趣亮天工用答人望牢辞可已也所辞不允仍断来章
光禄大夫右丞相兼枢密使郑清之再辞免特授进左丞相兼枢密使恩命不允仍断来章批答
元首明则股肱良股肱喜则元首起相须甚切相值甚艰卿学足以承三圣之传识足以定万世之策适更张之有待嗟大坏之难图救病於己危以尔为上医之卢扁葺庐於既朽以尔为巧工之班输特隆左揆之登昭示右贤之切交孚靡间频巽奚为暝眩而厥疾瘳妙试回生之剂绸缪而彼桑彻熟思御侮之规毋弃尔成亟祗朕命所辞宜不允仍断来章
金紫光禄大夫参知政事兼同知枢密院事曾从龙上表再辞免除知枢密院事兼参知政事恩命不允仍断来章批答
国朝之治莫盛於嘉佑时则有大臣考核兵数地理使边防无阙戍奉典章故事使百官奉法循理而朝廷尊卿之祖也卿山立川流克世厥德兹以参预进本兵之重且世厥官运筹幄中制胜堂上修撰两尽庶几海内复还全盛之风诗不云乎对扬王休作召公考此朕所望於卿者撝辞徒费所辞宜不允仍断来章
平斋集卷十三

[book_title]卷十四
钦定四库全书
平斋集卷十四　　　　　宋　洪咨夔　撰内制
端明殿学士正议大夫同签书枢密院事陈卓再上表辞免签书枢密院事不允仍断来章批答
盖闻宣王中兴倚重於孝友之张仲有孝友之臣主於内则戎车四牡始得以成功伐於外卿践履全君子之和操守得大臣之正朕之张仲也自登宥府物望具孚进不躐等厥任增重夫国势之安危在所寄边防疎濶军律放纷风寒之虑太深隂雨之备宜亟卿虽位枢庭之末可过谦乎所辞宜不允仍断来章
曾从龙再辞免枢密使不允批答
召虎江汉之命姬旦淮夷之征皆爵上公往卫中国欲威灵之旁畅必名位之崇加卿有武而有文能定而能应处基命宥密之寄得受任危难之风果为朕行耶趣进临於都会吾无复忧矣知坐折於遐冲胡尚逊於使端似未孚於予志望之重则可以尽护诸将权之尊则可以奨率三军矧视周家之礼犹轻其在国朝之典未远匪隆縂统曷耸观瞻抑使表里聨络之诸屯皆识上下纲维之深意玁狁孔炽我是用急姑烦筹笔之劳徐方来庭王曰旋归伫锡命珪之宠倚毗良切伛俛奚勤所辞宜不允
魏了翁再辞免签枢督视荆湖兵马不允断章批答
昔在先朝蜀出名辅张浚精忠之山立允文硕画之渊深皆於王事靡盬之秋克奋元戎啓行之略朕方深於忧顾卿盍展於英猷荐披谦牍之勤犹逊师干之重睠禁途之献纳暨经厦之建明虽所陈略施未尽如贾谊之志然其策常用已深识子房之心兹共济於艰难乃过虞於扞格况上流之形势甚重而中朝之体统不殊精神既孚?络自贯甲寅报可亟宜上方略于金城辛巳飨功讵止讫天诛於洄曲倚须戒道勿事循墙所辞宜不允
曾从龙第二次辞免枢密使都督江淮军马不允断章批答
易之师正丈人吉非必以素居富贵称也才谋德业衆所尊信畏服则国势倚之而重卿德业之茂才谋之伟积孚於衆望出分忧寄尽董师干十乘啓行有日矣本兵置使特壮前茅岂以富贵卿哉况两相兼官於中元戎专官於外体貌均一脉络贯通修扞于艰以敉宁武图功盖在此行虎拜稽首对扬王休毋屡勤逊牍为也所辞宜不允仍断来章
文武百寮宰臣郑清之等上表奏请皇帝正月五日天基圣节御紫宸殿上夀不允批答
朕亲揽政柄以来嘉与海内相安于善治而秉德不康宁无以辑天人之和咎证荐形於象纬妖氛旁煽於疆陲致使吾民重罹其害夙夜怵厉心焉如捣其敢晏然盛礼备乐於廷以侈诞弥之庆哉群公百辟盍图往求朕攸济顾援承平旧章以请君曰卜尔万夀无疆固天保归美之至情而严恭寅畏天命自度治民祗惧无逸享国之长在此不在彼也其思将顺用副忧勤所请宜不允
文武百寮宰臣郑清之等再上表奏请天基圣节御殿上夀不允批答
诞节之置非古也我朝列圣观会通以合礼必随时而酌损之上天示变则寝同天之祲容万民失业则蠲天申之缛典盖以畏天恤民为心不以位为乐也朕获承至尊休德於今一纪露囊献贺每抑而不进矧今玩荐雷之象恐惧修省莫敢遑息而可効千秋为宴乐乎约浮崇简朕志坚定卿等勿重请也所请宜不允
谢奕昌再辞免授保宁军节度使提举万夀观恩命不允仍断来章批答
后父据春秋褒纪之义帝舅缘大雅申伯之意而外戚恩泽寖薄其来尚矣卿以相门芝兰之彦中闱棠棣之隽蹈履规矩蔼有令誉翟车归谒首建騂旄虽恩数超出拘挛之表而人不谓过岂特旧章之可循抑官惟其称非私昵之及也樊氏世笃隂亦戒侈恂恂苗裔传龟袭紫朕所以期卿者甚远毋留成命所辞宜不允仍断来章谢奕礼再辞恩命不允仍断来章批答
闺门者王道之本后有进贤之志无私谒之心则公道行而幸门塞纪纲立而名器重虽同气何有乎滥恩卿傃富贵而退逊服儒雅而谨勑后实嘉之于邑于谢寝庙既成禕衣归省相祀有恪伯仲一日而授两节度越常科恩义称也免椟来上谓除名盛典不容幸得而谦畏有加汉四姓罔克专美於前矣亟祗若予命所辞宜不允仍断来章
光禄大夫右丞相兼枢密使郑清之可特授特进拜左丞相兼枢密使加食邑食实封制
门下伊尹学而後臣商后所以懋格天之业周公相而为佐成王所以绵卜世之休朕厉精百度之新注意一贤之切望既孚於巗石位宜正於元台咸辑群工涣扬大号具官某道包乎衆甫气塞乎两间其无我则顔氏克己之仁其有为则曾子守约之勇升阳谷之日而春万象翊我初潜兴太山之云而雨八瀛赞予更化即上天下泽以辨分本内阳外隂而进贤凛谏路之复开纷幸门之自塞回狂澜於既倒坐消贪浊之风泝大川而独航期济艰难之运惟宿弊不容於骤革而骏功有待於美成修攘之务孔严安危之寄逾重匪进久虚之次曷旋丕应之机是用稽之端拱赵普之元勲参以咸平李沆之旧德序陞左辅光践前修总枢机於本兵超品级於赐位仍陪多邑并衍真畲以尊天官冢宰之权以应太微上相之象於戏一德咸有莫大乎主善之为师百志惟熙莫先乎任贤之勿贰予欲天縡之穆汝翼予欲国栋之隆汝为予欲职业咸修汝明予欲形声俱和汝听仰承尊帝吁俊之意益?佐王治邦之功一人以宁万世永赖可
宣奉大夫知枢密院事兼参知政事乔行简特授金紫光禄大夫右丞相兼枢密使加食邑食实封制
门下朕玩占泰象稽若乾文北斗璇玑之斡天枢既运平于四序太微端门之列次相爰经纬于三光肆嘉宥密之英夙稔弼谐之望诞扬制綍旉告廷绅具官某秉先觉之姿厉後凋之操学问贯穿於千古器能包括於三才退然不胜衣充以至大至刚之气渊乎其似道形为可观可度之容徧仪禁路之华趣践政途之峻力扶更化备罄陈谟惓惓乎任贤而去邪恳恳乎理内而御外尚猷询兹黄髪独知筹虑之深咨岳有能奋庸咸谓延登之晚睠予匪质绍我前休宴紫云之楼念民生之未裕开天章之阁虞国事之多艰楫舟必赖於烝徒维厦匪资於一木参诸梦卜得尔耆明庸合守文应变之长共致经体赞元之助仍揔提於枢管兼叠进於文阶申锡多畲并陪真采於戏仲虺为左而伊尹为右本一体以相须召奭在後而周公在前必同心而叶济惟密於补衮则无弥缝之迹惟妙於和羮则有调一之功惟精神强则国势张惟纪纲正则人心定俾予以治时乃之休可
金紫光禄大夫知枢密院事兼参知政事曾从龙可除枢密使督视江淮军马加食邑食实封制
门下朕祗承鸿业远慕骏功督江左之军而国势张晋赖谢安之略视淮右之师而皇威畅唐资裴度之筹顾采薇治外之孔严宜烝民任贤之尤急妙简元枢之望尽提诸将之权肆诹刚辰式涣孚号具官某学醇而识邃德厚而器闳蚤擅两都之伦魁蔚为三代之王佐炳谋国之智先见洞乎蓍龟励事君之忠精诚贯乎金石再践政涂之峻独颛宥府之崇一念虑必图乂於家邦一訏谟必思安於社稷气塞乾坤之大志期宇宙之清克敷心腹之司宜佐股肱之郡属鞬清跸亚父细柳之风摲邑麾城子云长杨之赋眷言江堑粤若淮壖昔称南北画限之区肯蹈东西分晋之辙兹太乙之神来格久占福曜之临而甲子之历有开适应初阳之复趣迎善气特命元戎皇天付予有家莫重要冲之守宁王遗我大宝适资艰运之扶维文武之全才藴深沉之大略就陞使领仍衍井畲总表撑里拓而定规模合前茅後劲而受节度风生草木声震山川圣策定则有功可必应兵之胜真儒用而无敌何难外侮之平注倚非轻延登有待於戱义问之拒逆亮收万全於指顾之间张浚之却伪齐奏三捷於谈笑之顷朕方恢於祖烈尔宜迈於前修衆益集则精神强列戍睦则首尾应亟菑攘於外侮用劢相於中兴可
平斋集卷十四

[book_title]卷十五
<集部,别集类,南宋建炎至德佑,平斋集>
钦定四库全书
平斋集卷十五　　　　　宋　洪咨夔　撰内制
左丞相郑清之口宣
卿德尊朝廷勲在社稷欲重处中之寄宜膺虚左之求宅揆奋庸扬庭孚号亟祗殊眷力济丕平
右丞相乔行简口宣
卿斯文砥柱有国元龟久枢纽之密旋趣钧衡之对秉纶言焕发舆望允谐亟祗予休共图乃乂
左丞相郑清之批答口宣
延登上宰翊赞中兴增九鼎之尊安永三阶之澄穆趣祗成涣毋事劳谦
右丞相乔行简批答口宣
孚号大廷登庸硕辅允赖巨川之济式隆巗石之瞻亟效赞襄奚勤逊避
右丞相乔行简批答口宣
朕寤寐治功延登耆德既恊从於龟筮宜交济於盐梅其遏牢辞以图丕乂
左丞相郑清之批答口宣
天毖成功帝赉良弼首陟泰阶之峻亟图鼎饪之和勉为坚留毋烦牢避
知枢密院曾从龙同知郑性之签书陈卓批答口宣
外治有严中枢尤重必进爽邦之彦廼凝基命之功勉效胜筹毋勤逊牍
枢密使曾从龙批答口宣
十乘董戎亟宜引道五兵置使奚尚循墙体予忧顾之深寝尔撝谦之过
节度使谢奕昌批答口宣
卿世业韦平家法隂马宠陟斋坛之峻荣施先庙之崇涣綍已孚巽函可遏
节度使谢奕礼批答口宣
卿椒掖流辉芝庭峙秀袭冠貂之积庆膺绶鹘之殊恩朕授非私尔辞毋屡
赐龙图阁学士京西湖北路安抚制置大使兼知襄阳府赵范兵部侍郎淮东安抚制置使兼知扬州赵葵银合夏药勑书
卿望耸禁涂筹安边阃属履炎蒸之序备殚牧御之劳宜锡上奁用颁内剂御兹烈日扬我仁风
赐工部侍郎沿江制置使知建康府陈韡银合夏药勑书
卿法从名流陪京重寄【余同上】
赐权兵部侍郎四川安抚制置使赵彦呐银合夏药勑书
卿天????名流坤维重寄【余同上】
赐司农卿知庆元府兼沿海制置使游九功银合夏药勑书
炎令司衡赫威烁石廼眷辅藩之彦具宣制阃之劳爰锡珍良式资宝卫
赐右文殿修撰四川安抚制置副使兼知成都府丁黼银合夏药勑书
廼睠汉庭之彦具宣蜀阃之劳【余同游九功词】
赐兵部郎官兼淮西安抚制置副使兼知黄州杨恢银合夏药
廼睠汉庭之彦具宣淮阃之劳【余同上】
赐直宝章阁权发遣鄂州兼沿江制置副使张元简银合夏药勑书
炎令司衡赫威铄石廼睠上流之寄具宣外御之劳爰锡珍良式资宝卫
赐镇江府都统制王虎池州都统制赵邦永鄂州江陵府副都统制樊文彬江州左军统制权管干光州武定都统制司职事王忠银合夏药勑书
三庚御序万甲分屯总戎律以良劳犯炎威而不惮宜颁珍剂用示眷怀
赐平江府许浦水军都统制董琳银合夏药勑书
三庚御序万甲分屯护海道以良劳犯暑威而不惮宜颁珍剂用示眷怀
赐带御器械兼权管主马军行司公事兼知光州孟珙建康府都统制兼知泗州李虎鄂州江陵府都统制兼权发遣德安府王旻兴元府都统制李显忠镇江府副都统制刘虎襄阳府忠卫军副都统制江海权沔州都统制司职事陈昱权利州都统制司职事曹友闻权庐州强勇军都统制司职事王福利州後军统制权行管干金州都统制司职事吴桂银合夏药勑书
三庚御序万甲行边总戎律以良劳犯炎威而不惮宜颁珍剂用示眷怀
赐龙图阁学士京西湖北路安抚制置大使兼知襄阳府赵范银合腊药勑书
卿任隆外阃威耸上游犯霜露以靡宁护风寒而良苦爰锡卫生之宝用旌敌忾之劳壮尔精神寛予忧顾赐权刑部尚书沿江制置大使兼江东安抚使知建康府陈韡银合腊药勑书
卿佩囊法禁典钥陪都凛水泽之中坚严风寒之外护爰锡摄调之剂用昭睠倚之怀壮尔精神寛予忧顾赐宝章阁待制沿江制置副使兼知鄂州黄伯固银合腊药勑书
卿承恩中扆建阃上游犯霜露以夙征护风寒而良苦爰锡卫生之宝用旌敌忾之劳壮尔精神寛予忧顾赐兵部侍郎淮东制置使兼知扬州淮东安抚使赵葵将作监淮西制置副使兼知庐州尤焴银合腊药勑书
朔雪方霏淮风更凛言念制垣之重备殚王事之劳爰锡珍良用资葆塞增壮鱼丽之气茂扬鹤唳之威赐权兵部侍郎四川安抚制置使赵彦呐右文殿修撰四川安抚制置副使兼知成都府丁黼银合腊药勑书
卿分忧北顾制胜西垂犯霜露以靡宁护风寒而良苦爰锡摄调之剂用昭眷倚之怀大振戎容亟苏民瘼赐太府卿四川总领兼抚谕使安癸仲银合腊药勑书
卿分忧北顾宣指西垂【余同上】
赐司农卿知庆元府兼沿海制置使游九功银合腊药勑书
卿坐绥海服密拱京畿凛水泽之中坚严风寒之外护爰锡摄调之剂用昭眷倚之怀民瘼既苏戎容益振赐带御器械兼权主管侍卫步军司公事兼建康都统制王监带御器械兼权主管侍卫马军行司公事兼知黄州孟珙带御器械镇江都统制李虎池州都统制赵邦彦鄂州江陵都统制兼权发遣德安府王旻兴元都统制李显忠平江府许浦水军都统制刘虎权光州武定都统制司职事于俊权利州都统制司职事曹友闻利州後军统制权行管干金州都统制司职事吴桂权江州副都统制杨福兴襄阳府忠卫副都统制江海鄂州江陵副都统制兼知枣阳军樊文彬平江府许浦水军副都统制兼知海州赵东淮西路钤兼权庐州强勇诸军副都统制司职事王福权管沔州都统制司职事和彦威银合腊药勑书
卿等系出山西威行塞北慨朔风之未静忘霏雪之为劳赉以宝奁实诸珍剂用壮前矛之气进图破竹之功赐端明殿学士同签书枢密院事督视江淮京湖军马魏了翁银合腊药勑书
卿推诚体国决计视师犯霜露以靡宁护风寒而良苦爰锡上池之水用纾先乘之劳壮尔精神寛予忧顾赐直徽猷阁沿海制置副使兼知庆元府王定银合腊药勑书
卿显膺阃寄坐镇瀛壖【余同游九功词】
平斋集卷十五

[book_title]卷十六
钦定四库全书
平斋集卷十六　　　　　宋　洪咨夔　撰外制
国子司业张虙除祭酒仍兼侍讲制
勑具官某贤必希乎圣士必希乎贤朕欲新美天下之士亲择老成有贤望者为国子师士非幸与尔渊乎海滨之老也见几而早遯覧德而肯来俾参师氏诏媺於虎门望其容则易直子谅之心生聼其词则渊泉溥博之义见而况抠衣问业於函丈之间者兹用进之大司成以专六德之教师道立而善人多丰芑所以为数世之仁朕其庶几乎可
枢密检详袁肃除右司郎中兼权枢密副都承旨制
勑具官某朕更张万化首命一相筦文武之柄宰掾以赞政理枢掾以参訏谟非深识厉精求治之意不在此选尔学得其传而邃於知气集以义而勇於行端笏立朝论议闳伟朕知其可大受也挈宏纲於省闼导密旨於殿陛肆兼命尔维时股肱大臣内欲为朕修天保以上之治尔弥缝之外欲为朕举采薇以下之治尔佐佑之往钦哉可
右司郎中袁肃除太府少卿兼知临安府制
勑具官某惟前宁人得名法从濬正大之源以养君德折奸邪之气以兴人心学无不该用有未尽求诸一庭诗礼之彦为我四方岳牧之资尔讲贯有源业履甚度盘根利器奏民庸而独高熟路轻车耸朝望以更伟肆简都曹之最进参列寺之华典吾神臯资乃儒术俗久坏而周南之化未浃政积弛而商邑之治未张澄精神於百为妙机括於一转廸若考诗书之训宣朕躬道德之行民情咸熙国势自重此非赵张三王所能知也往远乃猷用对予渥可
大理少卿李鸣复除大理卿制
勑具官某朕近观勑令所编类旧典我孝祖宸笔逐事点勘增修删改曲当情法於恤刑之条尤加详焉企慕不已因亲札以示轻用徒刑之戒廷尉天下平可不遴择尔表於西州仪於王朝心夷气和蔼然君子长者之风廼者俘累之狱咨尔听之简稽得情弊成以宥而朕好生之德被於貉隶达於穷髪之北良用嘉欵晋跻九列帅属棘庭使四方司政典狱咸知朕钦恤之意念之哉刑期无刑以长我王国可
吏部郎中赵彦悈除大理少卿制
勑具官某朕近观勑令所编类旧典我孝祖宸笔逐事点勘增修删改曲当情法於恤刑之条尤加详焉孰复企慕因亲札以示轻用徒刑之戒廷尉天下平可不遴择尔讲学之粹操履之茂摽的於公族而吏治更高司臬江左谳奏平允一道无寃民入为望郎进参列棘四方司政典狱於尔乎则焉刑期无刑以长我王国可国子博士李大同除秘书丞仍兼崇政殿说书制
勅具官某斯文在天地间前乎管百世之既往後乎钥百世之方来非诸儒谁属尔以经明行修都伦魁之望诗所谓如金如锡如圭如璧者也列在书帷据今订古以沃朕心具有师法朕甚嘉之繇博士进丞中秘仍懋金华之业盖将闳其中而肆其外用昌斯文岂特以镇吾群玉之府可
着作佐郎蒋重珎除着作郎仍兼崇政殿说书制
朕甚嘉之繇佐譔进领着廷【余同前】
校书郎黄朴除着作佐郎仍兼崇政殿说书
朕甚嘉之进繇典校佐譔秘廷【余同前】
太常博士徐清叟太学博士叶味道并除秘书郎仍兼崇政殿说书制
尔以经明行修茂名家之传【徐】
尔以经明行修都儒林之望【叶】
朕甚嘉之繇博士进典中秘【余并同前】
秘书丞彭方除着作佐郎兼权侍左郎官制
勑具官某斯文在天地间前乎管百世之既往後乎钥百世之方来非诸儒谁属尔以经明行修都儒林之望诗所谓如金如锡如圭如璧者也丞於秘邱摄组画省铨综余隟尽读未见之书韬涵日富进之佐着盖将闳其中而肆其外用昌斯文岂特为时佳吏部哉可
秘书郎张洽除着作佐郎制
入典中秘读未见书【余同彭方制】
敷文阁学士通奉大夫程珌该庆典转正议大夫制
勑奉寿巵於长乐方深追慕之悲通禁籍於甘泉尚共荣怀之庆有嘉宿德何爱崇阶具官某学邃而识融履纯而养厚济时谹议五霙六茎之和华国高文四琏八簋之古自玉堂之引去每宣室之兴思胡扼虎关尚闲驹谷复非遽复已萌於硕果之余暌不终暌必合於遇雨之後首进班於穹阁仍赋廪於珎台在尔初无慕爵之心惟朕盖有懋官之典肆加蕃锡庸侈殊私施戟方新宁鬰起家之望佩囊惟旧毋忘存阙之忠可
着作郎权司封郎官吴泳除军器少监兼直舍人院制
勑具官某朕亲揽万几总饬百度与士大夫洒濯激昂以追元佑思得轼辙掌我书命兴起人心於播吿之下尔操行纯茂文思汗澜本之诗书畅之庄骚太史体宜演诰朕有戎监职优务省往服少事雍容讨论推厉精更始之意着之训辞浑厚森严与越棘大弓同其古斯无愧江汉之灵矣论駮以扶国是朕又於此观尔之风力可
礼部郎官兼学士院权直赵汝谈除秘书少监兼权直学士院制
勑具官某中兴百余年公族之直禁林惟淳熙间彦中一人尔识度纯明风槩凝远杜门着书尚友千古皎皎白驹之在空谷也泰道宏开勉为朕起南宫北扉文简而有法进参木天之峻仍直丹地之严选妙擢殊前後间见尔其推朕厉精更始之意着之训辞使四方万里咸曰大哉王言一哉王心是为称职可
太府少卿何炳除司农卿制
勑具官某文帝一形钱谷出入之问贯朽粟腐其效立见朕於国计登耗念之熟矣而大农经费常患於不赡何也尔性行纯固材諝通明蚤游刃而有余晚韬光而更密入参治藏之府曾几何日能声着闻进长九扈将以裕吾国也孰漏当窒孰蠧当除孰冗当节公尔忘私毋惮丛剧庸称予厉精政事之意可
金渊李榘并除太学博士制
勑具官某等科举之学非所以淑士也必义理性命之学明则多善士化更而新师选可不重乎尔抱负闳讲贯熟制锦剧邑弦歌蔼闻可以为成均师矣敷畅奥义薰陶善性使诸生人人有舞雩咏归之乐则吾与点也可
太学博士叶应辅除国子博士仍兼景献太子府教授制
勑具官某模范贤关惠训宗邸能茂明所学可以为胄子师矣【余同上】
奉议郎袁立儒餫赏转一官制
勑具官某间者均光襄房之役靡劳不酬尔才良气隽优於边画督餫以济军事不惮鞅掌御侮制寇与有劳焉朕方信赏以劝事功进官一列其懋承之保障最闻俟有优擢可
全子材除淮西安抚副使兼知庐州兼计度转运副使制
勑具官某朕梦想东都廼眷西顾若昔濡须之筑芍陂之屯郾城之士饱马腾淝水之风声鹤唳欲追往躅宅牧良难尔强入而忠果达且武荆襄淮海倍着贤劳入搴朝列之华出镇边维之重四履绥靖三军激昂令行陈颍之间气薄潼蓝之表朕嘉尔勇於徇国就畀帅旄仍总飞挽用?多多益办之韫惟和战之议论不齐守御之规模一定必量敌而进虑胜而会必临事而惧好谋而成能图万全何往不济尚勉之哉可
赠宝文阁学士杨迈特赠龙图阁学士制
勑朕慨念汉宣入承大统博陆侯之定策方共致於中兴澓中翁之受诗胡独成於长往密勿麟仪之旧凄凉马鬛之新睠怀若存褒赠宜厚具官某抱古邃学事予初潜反覆发明尽诗书礼乐之奥从容规切必仁义道德之言每尊所闻务藏诸用既授五龙而夹日忽比列星而骑箕杂佩赠之莫?仔肩之益一监亡矣可胜殄瘁之悲虽恤典之有加尚徽章之未称峻陟渊图之序丕增泉壤之光易文子之名死宜不朽録叔敖之後生与俱荣尚其营?服我休宠可
黄壮猷何处信课最各转一官制
勑具官某综核名实而信必其赏罚亲政之急务也尔守【何处信贰】辅藩有美政且能濬导利源坯窒蠧穴版部课赋入以最闻增秩赏能庸示予信其益厉精白以承可
右正言王遂除殿中侍御史制
勑具官某朕始亲万几首得一士置在明目张胆之地蔚有正色敢言之风神鼎铸而魑魅莫逢干将淬而犀兕亦断善类吐气贪夫革心察之既稔所安用之不厌其速甫跻谏列亟副台端纯仁之内出姓名盖非轻授赵拚之不避权幸抑所优为朕方虚已以受人尔亦得时而行道难逢者风云之胥会易失者日月之如流万古在前亿世在後毋替精白承休之节用为汗青传远之图可
吏部郎中兼右司李宗勉除监察御史制
勑具官某盖闻淫朋去然後可以谷正人侧媚屏然後可以用吉士天运之往来消长此其机与尔和而趋於中大而丽於正日用力於明善之学如恐不及洊奉郡最入仪郎省素丝一节未尝以爵禄入於心诸大夫国人皆信其为贤也朕
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 10:26:03-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>