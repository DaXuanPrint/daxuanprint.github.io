<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="提要,原序,卷一,卷二,卷三,卷四,卷五,卷六,卷七,卷八,卷九,卷十,附录,陈拾遗集全文在线阅读,陈拾遗集全文在线下载,大玄古籍书库">
<meta name="description" content="十卷。唐陈子昂撰。陈子昂，字伯玉，梓州射洪(今四川射洪)人，光宅进士，文学家、诗人，官至右拾遗，后被贬军曹，罢职归侍。子昂聪明好学，机警过人，博览群书，精通典籍。主张任用贤能，整饬吏治。著有《陈拾遗集》。其艺术特色：第一，继承《诗经》、《楚辞》的传统，善用比兴手法。第二，艺术风格上有着豪迈特点，遒劲有力，充满着高昂的志气，向上的活力。第三，陈子昂诗歌的语言朴实无华，不假雕饰，不讲声律对偶，趋向散文化。不仅擅长五言古诗，五言律诗也很出色。陈子昂作品由其友人卢藏用编为《陈拾遗集》，又名《陈伯玉文集》。此集主要">
<title>陈拾遗集_陈子昂_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">陈拾遗集</span> <br/>
          作者： <span class="inputVal" id="bkauthor">陈子昂</span> <br/>
          朝代： <span class="inputVal" id="bkdate">唐代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">类书文集,诗文集,完结</span> <br/>
          字数： <span class="inputVal" id="bknum">[book_length]80524</span> <br/>
          说明： <span class="inputVal" id="bkdec">十卷。唐陈子昂撰。陈子昂，字伯玉，梓州射洪(今四川射洪)人，光宅进士，文学家、诗人，官至右拾遗，后被贬军曹，罢职归侍。子昂聪明好学，机警过人，博览群书，精通典籍。主张任用贤能，整饬吏治。著有《陈拾遗集》。其艺术特色：第一，继承《诗经》、《楚辞》的传统，善用比兴手法。第二，艺术风格上有着豪迈特点，遒劲有力，充满着高昂的志气，向上的活力。第三，陈子昂诗歌的语言朴实无华，不假雕饰，不讲声律对偶，趋向散文化。不仅擅长五言古诗，五言律诗也很出色。陈子昂作品由其友人卢藏用编为《陈拾遗集》，又名《陈伯玉文集》。此集主要内容为，卷一诗赋，卷二为诗，卷三至十为文，后附录《唐书》本传，《陈氏别传》，旌德碑，祭文及杨澄序等。陈子昂横扫六代诗风，在批判的前提下加以继承，追踪汉魏风骨，在继承的前提下大胆革新，倡导风雅兴寄，在革新中独辟蹊径，从理论和实践上影响整个唐代诗坛，开创一代新诗风。对后来的著名诗人李白、杜甫、白居易、元稹、韩愈、柳宗元、皮日休、陆龟蒙、杜荀鹤等，无一不从中吸取过思想和艺术源泉。卢藏用编辑而成《陈拾遗集》十卷。原本已佚，现有较早版本是明弘治四年(1491)杨澄黑口本。《四库全书》所收为明弘治写本，题名 《陈拾遗集》。亦有清道光十七年(1837)蜀州刊本和《世界文库》所收《陈伯玉集》本。今人彭庆生《陈子昂诗注》本，四川人民出版社1981年版。</span> <br/>
          封面： <span class="inputVal" id="bkimg">Z_19500.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]陈拾遗集
[book_author]陈子昂
[book_date]唐代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]类书文集,诗文集,完结
[book_length]80524
[book_dec]十卷。唐陈子昂撰。陈子昂，字伯玉，梓州射洪(今四川射洪)人，光宅进士，文学家、诗人，官至右拾遗，后被贬军曹，罢职归侍。子昂聪明好学，机警过人，博览群书，精通典籍。主张任用贤能，整饬吏治。著有《陈拾遗集》。其艺术特色：第一，继承《诗经》、《楚辞》的传统，善用比兴手法。第二，艺术风格上有着豪迈特点，遒劲有力，充满着高昂的志气，向上的活力。第三，陈子昂诗歌的语言朴实无华，不假雕饰，不讲声律对偶，趋向散文化。不仅擅长五言古诗，五言律诗也很出色。陈子昂作品由其友人卢藏用编为《陈拾遗集》，又名《陈伯玉文集》。此集主要内容为，卷一诗赋，卷二为诗，卷三至十为文，后附录《唐书》本传，《陈氏别传》，旌德碑，祭文及杨澄序等。陈子昂横扫六代诗风，在批判的前提下加以继承，追踪汉魏风骨，在继承的前提下大胆革新，倡导风雅兴寄，在革新中独辟蹊径，从理论和实践上影响整个唐代诗坛，开创一代新诗风。对后来的著名诗人李白、杜甫、白居易、元稹、韩愈、柳宗元、皮日休、陆龟蒙、杜荀鹤等，无一不从中吸取过思想和艺术源泉。卢藏用编辑而成《陈拾遗集》十卷。原本已佚，现有较早版本是明弘治四年(1491)杨澄黑口本。《四库全书》所收为明弘治写本，题名 《陈拾遗集》。亦有清道光十七年(1837)蜀州刊本和《世界文库》所收《陈伯玉集》本。今人彭庆生《陈子昂诗注》本，四川人民出版社1981年版。
[book_img]Z_19500.jpg


[book_title]提要
【臣】等谨案陈拾遗集十卷唐陈子昂撰子昂事蹟具唐书本传及卢藏用所为别传唐初文章不脱陈隋旧习子昂始奋发自为追古作者韩愈诗云国朝盛文章子昂始高蹈柳宗元亦谓张说工着述张九龄善比兴兼备者子昂而已马端临文献通考乃谓子昂惟诗语高妙其他文则不脱偶俪卑弱之体韩柳之论不专称其诗皆所未喻今观其集惟诸表序犹沿排俪之习若论事书疏之类实疏朴近古韩柳之论未为非也子昂尝上书武后请兴明堂太学宋祁新唐书传赞以为荐圭璧於房闼以脂泽污漫之其文今载集中王士祯香祖笔记又举其大周受命颂四章进表一篇请追上太原王帝号表一篇以为视剧秦美新殆又过之其下笔时不复知世有节义廉耻事今亦载集中然则是集之传特以词采见珍譬诸荡姬佚女以色艺冠一世而不可以礼法绳之者也此本传写多讹脱第七卷阙两叶据目録寻之禡牙文禜海文在文苑英华九百九十五卷吊塞上翁文在九百九十九卷祭孙府君文在九百七十九卷又送崔融等序之後据目録尚有饯陈少府序一篇此本亦佚英华七百十九卷有此文今并葺补俾成完本英华八百二十二卷收子昂大崇福观记一篇称武士彠为太祖孝明皇帝此集不载其目殆偶佚脱今并补入俾操觚挥翰之士知立身一败遗诟万年有求其不传而不能者焉乾隆四十六年八月恭校上
总纂官【臣】纪昀【臣】陆锡熊【臣】孙士毅
总校官【臣】陆费墀

[book_title]原序
陈拾遗集原序
苏文忠称韩昌黎文起八代之衰文家以为名言诗自三百篇而下千五百年屈子离骚阮嗣宗咏怀陈伯玉感遇而已昌黎不遇明王而二子者竟处簒秽之朝晦其文而独显其意於诗其调达其旨微其情激而志愤厌薄当世范熔古昔真得风骚之意文宗之评诗祖之许盖自其高流良非阿好不徒以辞矣伯玉当唐文明初举进士武氏奇之时有难去诸臣煽祸始深武健罗织之狱称武曌意时有难仕然明风槩而救生民公志也是故谏迁梓宫而活饥眚请建明堂以调天和兴太学以敦人伦而教胄子中间抨桀纣幽厉隋炀隂阳舛戾天地诟黩人怒神怨以警动武曌而潜易其恶条州郡人瘼天下危机谏开边衅凿蜀山奏措刑招谏官大凡八科以亨拯含灵而其机要於引贤而安宗子此其志固狄仁杰俦也史臣病其上周颂以媚武氏其辞指固含蓄汉扬子云处莽朝作美新文南丰曾子解之畧曰雄遭莽际仕非为禄生非避死辱於莽而就之似明夷箕子美新逊言盖所不得已视辱仕莽轻矣若以为病则箕不当为囚奴孔子不当见南子也王临川亦云然夫以子云伯玉较之感遇之旨激伯玉所有雄所无也敦人伦召天和招谏引贤安宗子之疏切伯玉所有雄所无也独恬於利禄雄有之伯玉有之而王曾二子犹然引箕子孔子以明其槩文士口听耳食何敢望王曾又焉得抨击伯玉也且又载子昂未仕时痛自修饬方仕时武曌数引见占对慷慨而貌鄙野少威仪此已狴犴朝阙桎梏轩冕微露素衷史臣有所不察又载武曌已簒为周复数召见条对?切辄罢乃为一县令所淫刑以死其论对不具载安知非逆鳞去酷吏乃希合曌旨史氏讵能知之耶夫以伯玉之才独步当时高视百代曌业奇之数引对在廷诸武二张公视之细蠓营蝇借少自寸屈争相腥附直奚啻寻文而遭淫刑以死此公之渊邈人莫能名而良悲所遇之不幸也故以为公志似狄梁公而逸调过之才似韩昌黎而艰危则甚显晦因时成败遘会何暇谭哉嗣宗时露愤疾世难乎免幸司马氏保全之今言二君诗者试沈思默对味味外之味致韵外之致即字字可痛哭流涕孟子曰诵其诗读其书以论其世又曰以意逆志是为得之嗟夫士隐约闇修卒与世违无以明志多矣然亦安知後无子云哉故今刻伯玉集而序之如此隆庆五年岁辛未秋八月望日南丰邵亷书於建宁郡之莳蔬处

[book_title]卷一
钦定四库全书
陈拾遗集卷一
唐　陈子昂　撰
诗赋
鹿尾赋【并序】
甲申岁天子在洛阳余始解褐守麟台正字太子司直宗秦客置酒金谷亭大集宾客酒酣共赋座上食物余为鹿尾赋焉
天之浩浩兮物亦芸芸性命变化兮如丝之棼或以神好正直天盖默默或以道恶强梁天亦茫茫此仙都之灵兽固何负而罹殃始居幽山之薮食乎丰草之乡不害物而利巳每营道而同方何忘形而委代廼化情之不忘卒罘网以见逼受庖割而罹伤岂不以斯尾之有用而杀身於此堂为君雕俎之羞厠君金盘之实承主人之嘉庆对象筵与宝瑟虽信美於兹辰讵同欢於畴日客有感而叹者曰命不可思神亦难测吉凶悔吝未始有极借如天道之用莫神於龙受戮为醢不知其凶王者之瑞莫圣於麟遇害於野不知其仁神既不能自智圣亦不能自知况林栖而谷走及山鹿与野麋古人有言天地之心其间无巧冥之则顺动之则夭谅物情之不异我心又何竞於猜矫故曰天之神明与物推移不为事先动而辄随是以至人无已圣人不知予欲全身而远害曾是浩然而顺斯
感遇【三十八首】
微月生西海幽阳始代升圆光正东满隂魄巳朝凝太极生天地三元更废兴至精谅斯在三五谁能徵
右一
兰若生春夏芊蔚何青青幽独空林色朱蕤冒紫茎迟迟白日晚嫋嫋秋风生岁华尽摇落芳意竟何成
右二
苍苍丁零塞今古缅荒途亭堠何摧兀暴骨无全躯黄沙漠南起白日隐西隅汉甲三十万曾以事匈奴但见沙场死谁怜塞上孤
右三
乐羊为魏将食子殉军功骨肉且相薄他人安得忠吾闻中山相乃属放麑翁孤兽犹不忍况以奉君终
右四
市人矜巧智於道若童蒙倾夺相夸侈不知身所终曷见玄真子观世玉壶中窅然遗天地乘化入无穷
右五
吾观龙变化乃知至阳精石林何冥密幽洞无留行古之得仙道信与元化并玄感非象识谁能测沈冥世人拘目见酣酒笑丹经崑仑有瑶树安得采其英
右六
白日每不归青阳时暮矣茫茫吾何思林卧观无始衆芳委时晦鶗鴂鸣悲耳鸿荒古已颓谁识巢居子
右七
吾观崑仑化日月沦洞溟精魄相交会天壤以罗生仲尼推太极老聃贵窅冥西方金仙子崇义乃无明空色皆寂灭缘业亦何成名教信纷籍死生俱未停
右八
圣人秘元命惧世乱其真如何嵩公辈诙谲误时人先天诚为美阶乱祸谁因长城备胡寇嬴祸发其亲赤精既迷汉子年何救秦去去桃李花多言死如麻
右九
深居观元化悱然争朶颐谗说相啖食利害纷??便便夸毗子荣耀更相持务光让天下商贾竞刀锥巳矣行采芝万世同一时
右十
吾爱鬼谷子青溪无垢氛囊括经世道遗身在白云七雄方龙鬭天下久无君浮云不足贵遵养晦时文舒之弥宇宙卷之不盈分岂图山木夀空与麋鹿羣
右十一
呦呦南山鹿罹罟以媒和招摇青桂树幽蠧亦成科世情甘近习荣耀纷如何怨憎未相复亲爱生祸罗瑶台倾巧笑玉盃殒双蛾谁见枯城蘖青青成斧柯
右十二
林居病时久水木淡孤清闲卧观物化悠悠念无生青春始萌达朱火已满盈徂落方自此感叹何时平
右十三
临岐泣世道天命良悠悠昔日殷王子玉马遂朝周宝鼎沦伊谷瑶台成古丘西山伤遗老东陵有故侯
右十四
贵人难得意赏爱在须臾莫以心如玉探他明月珠昔称夭桃子今为舂市徒鸱鴞悲东国麋鹿泣姑苏谁见鸱夷子扁舟去五湖
右十五
圣人去已久公道缅良难蚩蚩夸毗子尧禹以为谩骄荣贵工巧势利迭相干燕王尊乐毅分国愿同欢鲁连让齐爵遗组去邯郸伊人信往矣感激为谁叹
右十六
幽居观大运悠悠念羣生终古代兴没豪圣莫能争三季沦周赧七雄灭秦嬴复闻赤精子提劒入咸京炎光既无象晋虏纷纵横尧禹道既昧昬虐世方行岂无当世雄天道与胡兵咄咄安可言时醉而未醒仲尼溺东鲁伯阳遁西溟大运自古来旅人胡叹哉
右十七
逶迤劳已久骨鲠道斯穷岂无感激者时俗颓此风灌园何其鄙皎皎於陵子世道不相容嗟嗟张长公
右十八
圣人不利已忧济在元元黄屋非尧意瑶台安可论吾闻西方化清浄道弥敦奈何穷金玉雕刻以为尊云构山林尽瑶图珠翠烦鬼功尚未可人力安能存夸愚适增累矜智道逾昏
右十九
玄天幽且默羣议曷嗤嗤圣人教犹在世运久陵夷一绳将何系忧醉不能持去去行采芝勿为尘所欺
右二十
蜻蛉游天地与物本无患飞飞未能止黄雀来相干穰侯富秦宠金石比交欢出入咸阳里诸侯莫敢言宁知山东客激怒秦王肝布衣取丞相千载为辛酸
右二十一
微霜知岁晏斧柯始青青况乃金天夕浩露沾羣英登山望宇宙白日已西暝云海方荡潏孤鳞安得寜
右二十二
翡翠巢南海雄雌珠树林何知美人意娇爱比黄金杀身炎州里委羽玉堂隂旖旎光首饰葳蕤烂锦衾岂不在遐远虞罗忽见寻多材固为累叹息此珍禽
右二十三
挈瓶者谁子姣服当青春三五明月满盈盈不自珍高堂委金玉微缕悬千钧如何负公鼎被敓笑时人
右二十四
玄蝉号白露兹岁已蹉跎羣物从大化孤英将奈何瑶台有青鸟远食玉山禾崑仑见玄凤岂复虞云罗
右二十五
荒哉穆天子好与白云期宫女多怨旷层城闭蛾眉日耽瑶台【台一作池】乐岂伤桃李时青苔空萎絶白发生罗帷
右二十六
朝发宜都渚浩然思故乡故乡不可见路隔巫山阳巫山彩云没高丘正微茫竚立望已久涕落沾衣裳岂兹越乡感忆昔楚襄王朝云无处所荆国亦沦亡
右二十七
昔日章华宴荆王乐荒淫霓旌翠羽盖射兕云梦林朅来高唐观怅望云阳岑雄图今何在黄雀空哀吟
右二十八
丁亥岁云暮西山事甲兵赢粮匝卭道荷戟争羌城严冬隂风劲穷岫泄云生昏曀无昼夜羽檄复相惊攀局竞万仞崩危走九冥籍籍峰壑里哀哀冰雪行圣人御宇宙闻道泰阶平肉食谋何失藜藿缅纵横
右二十九
朅来豪游子势利祸之门如何兰膏美【一作叹】感激自生冤衆趋明所避时弃道犹存云渊既巳失罗网与谁论箕山有高节湘水有清源唯应白鸥鸟可为洗心言
右三十
可怜瑶台树灼灼佳人姿碧叶映朱实攀折青春时岂不盛光宠荣君白玉墀但恨红芳歇雕伤感所思
右三十一
索居独几日炎夏忽然衰阳彩皆隂翳亲友尽暌违登山望不见涕泣久涟洏宿昔感顔色若与白云期马上骄豪子驱逐正蚩蚩蜀山与楚水擕手在何时
右三十二
金鼎合还丹世人将见欺飞飞骑羊子胡乃在峨眉变化固非类芳菲能几时疲痾苦沦踬忧痗日侵淄眷然顾幽褐白云空涕洟
右三十三
朔风吹海树萧条边巳秋亭上谁家子哀哀明月楼自言幽燕客结发事远游赤丸杀公吏白日报私雠避仇至海上被役此边州故乡三千里辽水复悠悠每愤胡兵入常为汉国羞何知七十战白首未封侯
右三十四
本为贵公子平生实爱才感时思报国拔劒起蒿莱西驰丁零塞北上单于台登山见千里怀古心悠哉谁言未忘祸磨灭成尘埃
右三十五
浩然坐何慕吾蜀有峩眉念与楚狂子悠悠白云期时哉悲不会涕泣久涟洏梦登绥山穴南采巫山芝探元观羣化遗世从云螭婉娈将永矣感悟不见之
右三十六
朝入云中郡北望单于台胡秦何密迩沙朔气雄哉籍籍天骄子猖狂已复来塞垣无名将亭堠空崔嵬咄嗟吾何叹边人涂草莱
右三十七
仲尼探元化幽鸿顺阳和大运自盈缩春秋迭来过盲飈忽号怒万物相纷劘溟海皆震荡孤凤其如何
右三十八
观荆玉篇【并序】
丙戌岁余从左补阙乔公北征夏四月军幕次于张掖河河洲草木无他异者惟有仙人杖往往藂生幽朔地寒与中国稍异余家世好服食昔尝饵之及此役也巳息意兹味戍人有荐嘉蔬者此物焉余冁然而笑曰始者与此君别不图至是而见之岂非神明嘉惠欲将扶吾夀也因为乔公昌言其能时东莱王仲烈亦同旅闻而大喜甘心食之巳旬有五日矣适有行人自谓能知药者谓乔公曰此白棘也公何谬哉仲烈愕然而疑亦曰吾怪其味甘今果如此乔公信是言乃讥余作采玉篇谓宋人不识玉而宝珉石也余心知必是犹以独见之故被夺於衆人乃喟然叹曰嗟乎人之大明者目也心之至信者口也夫目照五色口分五味玄黄甘苦亦可断而不惑矣而路旁一议二子增疑况君臣之际朋友之间乎自是而观则万物之情可见也感采玉咏作观玉篇以答之并示仲烈讥其失真也
鸱夷双白玉此玉有淄磷悬之千金价举世莫知真丹青非异色轻重有殊伦勿信玉工言徒悲荆国人
鸳鸯篇
飞飞鸳鸯鸟举翼相蔽亏俱来绿潭里共向白云涯音容相眷恋羽翮两逶迤苹萍戏春渚霜霰遶寒池浦沙连岸浄汀树拂潭垂年年此游翫岁岁来追随凤凰起丹穴独向梧桐枝鸿鴈来紫塞空忆稻粱肥乌啼倦永夕鹤鸣伤别离岂若此双禽飜飞不异林刷尾青江浦交颈紫山岑文章负奇色和鸣多好音闻有鸳鸯绮复有鸳鸯衾持为美人赠朂此故交心
与东方左史虬修竹篇【并书】
东方公足下文章道弊五百年矣汉魏风骨晋宋莫传然而文献有可徵者仆尝暇时观齐梁间诗彩丽竞繁而兴寄都絶每以永叹思古人常恐逶迤颓靡风雅不作以耿耿也一昨於解三处见明公咏孤桐篇骨气端翔音情顿挫光英朗练有金石声遂用洗心饬视发挥幽郁不图正始之音复覩於兹可使建安作者相视而笑解君云张茂先何敬祖东方生与其比肩仆亦以为知言也故感叹雅制作修竹诗一篇当有知音以传示之
龙种生南岳孤翠郁亭亭峰岭上崇崒烟雨下微冥夜闻鼯鼠叫昼聒泉壑声春风正淡荡白露已清泠哀响激金奏密色滋玉英岁寒霜雪苦含彩独青青岂不厌凝冽羞比春木荣春木有荣歇此节无凋零始愿与金石终古保坚贞不意伶伦子吹之学凤鸣遂偶云龢瑟张乐奏天庭妙曲方千变箫韶亦九成信蒙雕斵美常愿事仙灵驱驰翠虬驾伊郁紫鸾笙结交嬴台女吟弄昇天行擕手登白日远游戏赤城低昂玄鹤舞断续彩云生永随衆仙去三山游玉京
奉和皇帝上礼抚事述怀应制
大君忘自我膺运居紫宸揖让期明辟讴歌且顺人轩宫帝图盛皇极礼容申南面朝万国东堂会百神云陛旗常满天廷玉帛陈钟石和睿思雷雨被深仁承平信娱乐王业本艰辛愿罢瑶池宴来观农扈春卑宫昭夏德尊老睦尧亲微臣敢拜手歌舞颂惟新
洛城观酺应制
圣人信恭巳天命允昭囘苍极神功被青云秘籙开垂衣受金册张乐宴瑶台云凤休徵满龙鱼杂戏来崇恩踰五日惠泽畅三才玉帛羣臣醉徽章缛礼该方覩升中禅言观拜洛回微臣固多幸敢上万年杯
白帝城怀古
日落沧江晚停桡问土风城临巴子国台没汉王宫荒服仍周甸深山尚禹功岩悬青壁断地险碧流通古木生云际归帆出雾中川途去无限客思坐何穷
度荆门望楚
遥遥去巫峡望望下章台巴国山川尽荆门烟雾开城分苍野外树断白云隈今日狂歌客谁知入楚来
岘山怀古
秣马临荒甸登高览旧都犹悲堕泪碣尚想卧龙图城邑遥分楚山川半入吴丘陵徒自出贤圣几凋枯野树苍烟断津楼晚气孤谁知万里客怀古正踟蹰
晚次乐乡县
故乡杳无际日暮且孤征川原迷旧国道路入边城野戍荒烟断深山古木平如何此时恨噭噭夜猿鸣入峭峡安居溪伐木溪源幽邃林岭相映有奇致焉
肃徒歌伐木骛檝漾轻舟靡迤随回水潺湲泝浅流烟沙分两岸雾岛夹双洲古树连云密交峰入浪浮岩潭相映媚溪谷屡环周路迥光踰逼山深兴转幽麕鼯寒思晚猿鸟暮声秋誓息兰台策将从桂树游因书谢亲爱千岁覔蓬丘
宿空舲峡青树村浦
的的明月水啾啾寒夜猿客思浩方乱洲浦寂无喧忆作千金子寜知九逝魂虚闻事朱阙结绶骛华轩委别高堂爱窥觎明主恩今成转蓬去叹息复何言
宿襄河驿浦
沿流辞北渚结?宿南州合岸昏初夕回塘暗不流卧闻塞鸿断坐听峡猿愁沙浦明如月汀葭晦若秋不及能鸣鴈徒思海上鸥天河殊未晓沧海信悠悠
入东阳峡与李明府船前後不相及
东岩初解?南浦遂离羣出没同洲岛栖泊异渚濆【品彚作沿回异渚濆】风烟犹可望歌笑浩难闻路转青山合峰回白日曛犇涛上漫漫积浪下沄沄倏忽犹疑及差池复两分离离间远树蔼蔼没遥氛地入巴陵道星连牛斗文孤狖啼寒月哀鸿叫断云仙舟不可见遥思坐氛氲
陈拾遗集卷一

[book_title]卷二
钦定四库全书
陈拾遗集卷二
唐　陈子昂　撰
杂诗
西还至散关荅乔补阙【知之】
葳蕤苍梧凤嘹唳白露蝉羽翰本非匹结交何独全昔君事胡马余得奉戎旃擕手向沙塞关河缅幽燕芳岁几阳止白日屡徂迁功业云台薄平生玉佩捐叹此南归日犹闻北戍边代水不可涉巴江亦潺湲揽衣度函谷衔涕望秦川蜀门自兹始云山方浩然
还至张掖古城闻东军告捷赠韦五【虚巳】
孟秋首归路仲月旅边亭闻道兰山战相邀在井陉屡鬭关月满三捷虏云平汉军追北地胡骑走南庭君为幕中士畴昔好言兵白虎锋应出青龙阵几成披图见丞相按节入咸京宁知玉门道翻作陇西行北海朱旄落东归白露生纵横未得意寂寞寡将迎负劒空叹息苍茫登古城
度峡口山赠乔补阙知之王二无竞
峡口大漠南横絶界中国藂石何纷糺小山复翕赩远望多衆容逼之无异色崔崒半孤断逶迤屡回直信关胡马冲亦距汉边塞岂伊河山险将顺休明德物壮诚有衰势雄良易极逦迤忽而尽泱漭平不息之子黄金躯如何此荒域云台盛多士待君丹墀侧
题祀山烽树赠乔十二侍御
汉庭荣巧宦云阁薄边功可怜骢马使白首为谁雄
题居延古城赠乔十二
闻君东山意宿习紫芝荣沧洲今何在华发旅边城还汉功既薄逐胡策未行徒嗟白日暮坐对黄云生桂枝芳欲晚薏苡谤谁明无为空自老含叹负生平
蓟丘览古赠卢居士藏用【七首并序】
丁酉岁吾北征出自蓟门历观燕之旧都其城池霸迹巳芜没【一作昧】矣乃慨然仰叹忆昔乐生邹子羣贤之游盛矣因登蓟楼作七诗以志之寄终南卢居士亦有轩辕遗迹也
轩辕台
北登蓟丘望求古轩辕台应龙已不见牧马生黄埃尚想广成子遗迹白云隈
燕昭王
南登碣石馆遥望黄金台丘陵尽乔木昭王安在哉霸图怅巳矣驱马复归来
乐生
王道巳沦昧战国竞贪兵乐生何感激仗义下齐城雄图竟中天遗叹寄阿衡
燕太子
秦王日无道太子怨亦深一闻田光义匕首赠千金其事虽不立千载为伤心
田光先生
自古皆有死狥义良独稀奈何燕太子尚使田生【一作田光】疑伏剑诚巳矣感我涕沾衣
邹子
大运沦三代天人罕有窥邹子何寥廓谩说九瀛垂兴亡巳千载今也则无推
郭隗
逢时独为贵历代非无才隗君亦何幸遂起黄金台【末缺】
初入峡苦风寄故乡亲友
故乡今日友欢会坐应同寜知巴峡路辛苦石尤风
赠赵六二首
囘中烽火入塞上追兵起此时边朔寒登陇思君子东顾望汉京南山云雾里
赤螭媚其彩婉娈苍梧泉昔者琅琊子躬耕亦慨然美人岂遐旷之子乃前贤良辰在何许白日屡颓迁道心固微密神用无留连舒可弥宇宙揽之不盈拳蓬蒿久芜没金石徒精坚良宝委短褐闲琴独婵姢
答韩使同在边
汉家失中策胡马屡南驱闻诏安边使曾是故人谟废书怅怀古负劎许良图出关岁方晏乘障日多虞虏入白登道烽交紫塞途连兵屯北地清野备东胡边城方晏闭斥堠始昭苏复闻韩长孺辛苦事匈奴雨雪顔容改纵横才位孤空怀老臣策未获赵军租但蒙魏侯重不受谤臣诬当取金人祭还歌凯入都
征东至淇门答宋参军【之问】
南星中大火将子涉清淇西林改微月征斾空自持碧潭去已远瑶华折谁遗若问辽阳戍悠悠天际旗
万州晓发放舟乘涨远寄蜀中亲友
空蒙岩雨霁烂漫晓云归啸旅乘明发犇桡骛断矶苍茫林岫转络绎涨涛飞远岸孤烟出遥峰曙日微前瞻未能眴坐望已相依曲直多今古经过失是非还期方【一作岐方】浩浩征思日騑騑寄谢千金子江海事多违
赠严仓曹乞推命録
少学纵横术游楚复游燕栖遑长委命富贵未知天闻道沈冥客青囊有秘篇九宫探【一作采】万象三筭极重玄愿奉唐生诀将知跃马年非因墨翟问空滞至龙川
答洛阳主人
平生白云志早爱赤松游事亲恨未立从宦此中州主人亦何问旅客非悠悠方谒明天子清宴奉良筹再取连城璧三陟平津侯不然拂衣去归从海上鸥寜随当代子倾侧且沈浮
酬晖上人秋夜山亭有赠
皎皎白林秋微微翠山静禅居感物变独坐开轩屏风泉夜声絶【一作杂】月露霄光冷多谢忘机人尘忧未能整
酬晖上人秋夜独坐山亭有赠
钟梵经行罢香林坐入禅岩庭交杂树石瀬泻鸣泉水月心方寂云霞思独玄寜知人世【旧避讳作代】里疲病得攀缘
酬李参军崇嗣旅馆见赠
昨夜银河畔星文犯遥汉今朝紫气新物色果逢真言从天上落乃是地仙人白璧疑寃楚乌裘似入秦摧藏多古意历览备艰辛乐广云虽覩夷吾风未春凤歌空有问龙性讵能驯宝劒终应出骊珠会见珍未及冯公老何惊孺子贫青云倘可致北海忆孙宾
酬晖上人夏日林泉见赠
闻道白云居窈窕青莲宇岩泉流杂树石室千年古【品彚作岩泉万丈流树石千年古】林卧对轩窻山隂满庭户方释尘事劳从君袭兰杜
酬田逸人见寻不遇题隐居里壁
游人献书去薄暮返灵台传道寻仙友青囊卖卜来闻莺忽相访题凤久徘徊石髓空盈握金经闭不开还疑缝掖子复似洛阳才
东征答朝臣相送
平生白云意疲薾媿为雄君王谬殊宠旌节此从戎挼绳当系虏单马岂邀功孤劎将何托长谣塞上风合州津口别舍弟【至东阳步趂不及眷然有怀作以示之】
江潭共为客洲浦独迷津思积芳庭树心断白眉人同衾成楚越别岛类胡秦林岸随天转云峰逐望新遥遥终不见默默坐含嚬念别疑三月经途未一旬孤舟多逸兴谁共尔为邻
居延海树闻莺同作
边地无芳树莺声忽听新间关如有意愁絶若怀人明妃失汉宠蔡女没胡尘坐闻应落泪况忆故园春
李二书斋【崇嗣】
灼灼青春仲悠悠白日昇声容何足恃荣吝坐相矜愿与金庭会将待玉书徵还丹应有术烟驾共君乘
题田洗马游岩桔橰
望苑长为客商山遂不归谁怜北陵井未息汉隂机
古意题徐令壁
白云苍梧来氛氲万里色问君太平世【旧避讳作代】栖泊灵台侧
送别出塞
平生闻高义书劒百夫雄言登青云去非比白头翁胡兵屯塞下汉骑属云中君为白马将腰佩騂角弓单于不敢射天子伫深功蜀山余方隐良会何时同
同宋参军之问梦赵六赠卢陈二子之作
晓霁望嵩岳白云半岩足氛氲含翠微宛如瀛台曲故人昔所尚幽琴歌断续变化竟无常人琴遂两亡白云失处所梦想暧容光畴昔疑缘业儒道两相妨前期许幽报迨此尚茫茫晤言既巳失感叹情何一始忆擕手期云台与峨眉达兼济天下穷独善其时诸君推管乐之子慕巢夷奈何苍生望卒为黄绶欺铭鼎功未立山林事亦微抚孤一流恸怀旧且暌违卢子尚高节终南卧松雪宋侯逢圣君骖驭游青云而我独蹭蹬语默道犹懵征戍在辽阳蹉跎草再黄丹丘恨不及白露巳苍苍远闻山阳赋感涕下沾裳
和陆明府赠将军重出塞
忽闻天上将关塞重横行始返楼兰国还向朔方城黄金装战马白羽集神兵星月开天阵山川列地营晚风吹画角春色耀飞旌寜知班定远独是一书生
同旻上人伤夀安傅少府
生涯良浩浩天命固谆谆闻道神仙尉怀德遂为邻畴昔逢尧日衣冠仕汉辰交游纷若凤词翰宛如麟太息劳黄绶长思谒紫宸金兰徒有契玉树已埋尘把臂谁无托平生固亦亲援琴一流涕旧馆几沾巾杳杳泉中夜悠悠世【旧避讳作代】上春幽明长隔此歌哭为何人
咏主人壁上画鹤寄乔主簿崔着作
古壁仙人画丹青尚有文独舞纷如雪孤飞暧似云自矜彩色重寜忆故池羣江海聨翩翼长鸣谁复闻
登蓟丘楼送贾兵曹入都
东山宿昔意北征非我心孤负平生愿感涕下沾襟暮登蓟楼上永望燕山岑辽海方漫漫边沙飞且深峨眉杳如梦仙子曷由寻击劒起叹息白日忽西沈闻君洛阳使因子寄南音
送魏大从军
匈奴犹未灭魏绦复从戎怅别三河道言追六郡雄鴈山横代北狐塞接云中勿使燕然上惟留汉将功
送殷大入蜀
蜀山金碧路此地饶英灵送君一为别凄断故乡情片云生极浦斜日隐离亭坐看征骑没唯见远山青
落第西还别刘祭酒高明府
别馆分周国归骖入汉京地连函谷塞川接广阳城望迥楼台出途遥烟雾生莫言长落羽贫贱一交情
落第西还别魏四懔
转蓬方不定落羽自惊弦山水一为别欢娱复几年离亭暗风雨征路入云烟还因北山迳【一作返】归守东陂田
送客
故人洞庭去杨柳春风生相送河洲晚苍茫别思盈白苹已堪把绿芷复含荣江南多桂树归客赠生平
春夜别友人二首
银烛吐青烟金樽对绮筵离堂思琴瑟别路绕山川明月隐高树长河没晓天悠悠洛阳道此会在何年紫塞白云断青春明月初对此芳樽夜离忧怅有余清泠花露满滴沥宇檐虚怀君欲何赠愿上大臣书
遂州南江别乡曲故人
楚江复为客征棹方悠悠故人悯追送置酒此南洲平生亦何恨夙昔在林丘违此乡山别长谣去国愁
送东莱王学士【无竞】
宝劒千金买平生未许人怀君万里别持赠结交亲孤松宜晚岁衆木爱芳春已矣将何道【一作何迩】无令白发新
送梁李二明府
负书犹在汉怀策未闻秦复此穷秋日芳樽别故人黄金装屡尽白首契逾新空羡双鳬舄俱飞向玉轮
送魏兵曹使巂州【得登字】
阳山淫雾雨之子慎攀登羌笮多珍宝人言有爱憎思酬明主惠当尽使臣能勿以王阳叹邛道畏崚嶒
江上暂别萧四刘三旋欣接遇
昨夜沧江别言乖天汉游宁期此相遇尚接武陵洲结绶还逢育衔杯且对刘波潭一弥弥临望几悠悠山水丹青杂烟云紫翠浮终媿神仙友来接野人舟
送着作佐郎崔融等从梁王东征
金天方肃杀白露始专征王师非乐战之子慎佳兵海气侵南部边风扫北平莫卖卢龙塞归邀麟阁名
春晦饯陶七於江南同用风字
黄鹤烟云去青江琴酒同离帆方楚越渭水复西东芙蓉生夏浦杨柳送春风明月相思处应对菊花丛
夏日晖上人房别李参军崇嗣
四十九变化一十三死生翕忽玄黄里驱驰风雨情是非纷妄作宠辱坐相惊至人独幽鉴窈窕随昏明咫尺山河道轩窗日月庭别离焉足问悲乐固能并我辈何为尔栖皇犹未平金台可攀陟宝界絶将迎户牖观天地阶基上窅冥自超三界乐安知万里征中国要荒内人寰宇宙萦弦望如朝夕宁嗟蜀道行
遇荆州崔兵曹使宴
輶轩凤凰使林薮鶡鷄冠江湖一相许云雾坐交欢兴尽崔亭伯言忘释道安秋光稍欲暮岁物已将阑古树苍烟断虚庭白露寒瑶琴山水曲今日为君弹
遇崔司议泰之冀侍御珪二使
谢病南山下幽卧不知春使星入东井云是故交亲惠风吹宝瑟微月忆清真凭轩一留醉江海寄情人
赠别崔司议冀侍御
有道君匡国无机余在林白云峨眉上岁晚来相寻
登蓟城西北楼送崔着作融入都
蓟楼望燕国负剑喜兹登清规子方奏单戟我无能仲冬边风急云汉复霜棱慷慨竟何道西南恨失朋南山家园林木交映盛夏五月幽然清凉独坐思远率成十韵
寂寥守穷巷幽独卧空林松竹生虚白阶庭怀古今郁蒸炎夏晚栋宇閟清隂轩窗交紫霭檐户对苍岑凤藴仙人籙鸾歌素女琴忘机委人代闭牖察天心蛱蝶怜红药蜻蜓爱碧浔坐观万象化方见百年侵扰扰将何息青青长苦吟愿随白云驾龙鹤相招寻
秋园卧疾呈晖上人
幽寂旷日遥林园转清密疲痾澹无豫独坐泛瑶瑟怀挟万古情忧虞百年疾绵绵多滞念忽忽每如失缅想赤松游高寻紫庭【一作白云】逸荣吝始都丧幽人遂贞吉图书纷满床山水蔼盈室宿昔心所尚平生自兹毕愿言谁见知梵筵有同术八月高秋晚凉风正萧?
卧疾家园
世【旧避讳作代】上无名子人间岁月賖纵横策巳弃寂寞道为家卧疾谁能问闲居空物华犹忆灵台友栖真隐大霞还丹奔日御却老饵云芽寜知白社客不厌青门瓜
月夜有怀
美人挟赵瑟御月在西轩寂寞夜何久殷懃玉指繁清光委衾枕遥思属湘沅空帘隔星汉犹梦感精魂
于长史山池三日曲水宴
摘兰藉芳月祓宴坐回汀泛灧清流满葳蕤白芷生金弦挥赵瑟玉柱弄秦筝岩榭风光媚郊原春树平烟花飞御道罗绮照昆明日落红尘合车马乱纵横
登泽州北楼宴
平生倦游者观化久无穷复来登此国临望与君同坐见秦兵垒遥闻赵将雄武安君何在长平事竟空且歌玄云曲衔酒舞薰风勿使青衿子嗟尔白头翁
夏日游晖上人房
山水开精舍琴歌列梵筵人疑白楼赏地似竹林禅对户池光乱交轩岩翠连色空今已寂乘月弄澄泉
春日登金华观
白玉仙台古丹丘别望遥山川乱云日楼榭入烟霄鹤舞千年树虹飞百尺桥还疑赤松子天路坐相邀
羣公集毕氏林亭
金门有遗世鼎实恣和邦默语谁相识琴樽寄北窻子牟恋魏阙渔父爱沧江良时信同此岁晚迹难双
宴胡楚真禁所
人生固有命天道信无言青蝇一相点白璧遂成寃请室闲逾邃幽庭草未暄寄谢韩安国何惊狱吏尊
魏氏园亭人赋一物得秋庭萱草
昔时幽径里荣耀杂春丛今来玉墀上消歇畏秋风细叶犹含绿鲜花未吐红忘忧谁见赏空此北堂中
陈拾遗集卷二

[book_title]卷三
<集部,别集类,汉至五代,陈拾遗集>
钦定四库全书
陈拾遗集卷三
唐　陈子昂　撰
表
为义兴公求拜扫表
臣祸衅所锺早日孤露坟茔莫扫松栢凋荒臣之不天实有攸咎死罪死罪昔先臣下世遗训未忘而殃罚不图家祸潜构兄弟无故并为参商中冓之言所不可道孤臣不孝万死余责死罪死罪然臣之负谴实陷无辜吏议不明以投魑魅自泣血去国寄命南荒历年被病再罹【再罹二字疑误】生死炎山涨海气瘴穷天戴白之老俗无闻者孤臣疲苶岂望须臾分谓委骨穷溟饵身鱼鼈狼荒之鬼永悲长逝不意庆云垂泽天焕宠流拂拭雾露生见白日踊跃昭泰情何以胜死罪死罪而余殃未冺凶祸荐臻亡兄济江合家沦溺嫂侄俱逝一不生存寻途未中臣妻又殒重叠亡殁契濶山川至止之日生意尽矣誓将死守陵墓没齿家园不图恩幸曲成宠章仍及题舆别驾职是恩州再造生涯天实为德死罪死罪臣自归日浅茔庙未修荆棘荒然祭祀无主今即便祗王命远职边夷岁月方賖拜扫何日瞻言出涕感咽崩摧伏惟陛下仁养羣生孝理天下万物咸遂各得其宜臣独向隅有以长戚伏愿天慈恺悌怜悯孤穷寛以简书之刑赐其告归之请使得骏奔西土长号北陵获申存没之悲生谒园茔之树稽颡松阙谢不睦之辜肉袒山门祈自新之路刻誓肌骨奉以周旋然後退死蛮夷沈骸粪土甘心朽灭庶无遗恨倘昊天鉴照孤诚可哀则臣之鲰生志毕今日不胜崩廹之至
为将军程处弼辞流表
粪土臣某言臣以殃衅侄构凶逆臣合宗族诛戮以显国刑不谓天慈哀矜宥从寛典全臣骸骨生窜遐荒穷魂再造以崩以跃【中谢】臣闻忠臣事君如子事父穷痛之至则呼所亲何者君父恩深臣子恳切况臣蒙陛下恩遇如子於母今为子不孝为臣不忠长辞阙庭永没荒裔悲穷痛恨荼毒谁依即使朽骨埋魂长灭泉壤恳诚莫展幽翳明恩寔恐隐匿於君不尽臣节明神诛殛瞑目贻殃辄敢隳裂肝心罄竭诚恳残喘冒死期以少谢伏惟圣母神皇陛下哀怜垂察【中谢】臣闻犬马贱畜尚知主恩草木无心犹感德化臣虽驽猥不足比人负荣怀恩能无感激臣山东孤贱朝无亲故性识愚钝材无可堪非能矫节立方饰行轨物假借名誉为时吹嘘遂得宿卫阶墀忝迹郎将勤劳莫纪尸素已多任经十有三年竟无一阶升録臣之驽劣於此可见而贪冒荣宠尚不知归陛下应天受图恢纂大业又不以臣驽钝特见褒昇擢任中郎委以心膂在职未几即检校将军才逾一年又加正授未盈三岁贵显朝端宠渥隆崇莫与臣比每刻肌骨晓夜思惟臣以何功谬私天造超羣越辈显赫明朝应由天性专愚守一守直行不负物心不愧神尽忠事君竭力养母所以圣慈幽鉴曲照恳诚宠任无疑委同亲近不然愚臣何以叨此殊恩臣凶险罪深母不终养爰初遘疾以至终亡天慈再三降医赐药酒脯珍膳继踵臣门优问殷勤若同亲戚臣之母子何德於天子贵母荣恩礼重叠臣诚不孝至顽至嚚蒙此恩荣岂无感戴臣愚性为善不愿人知非敢自矜用为侥幸皇天后土实鉴赤心臣往任郎将之日陛下特以臣贫赐银及彩臣以天恩非分矜慜赐臣怀戴之心祈恳冥报遂用於天宫寺写经造像半为圣人半为老亲臣以君亲之恩所宜并报报是常理不合【合疑作令】人知自尔造成一无知者臣今日获罪不合上言寔以事君之心所宜罄尽善恶有隐恐负赤诚恐臣长没黄泉无见圣日区区之意安可不陈臣每以陛下恩深微臣命浅尝愿湮宗灭族获报万分何图诚効未申凶孽先集逆天反道背德辜恩汚辱门宗亏缺臣节此臣所以摧心泣血仰天号咷长负陛下之恩终无上报之日烦寃荼毒心肝以糜比者待罪幽囚以殒身碎首为奉陛下赐书示喻照察臣心所以捧戴偷生假息残喘今既蒙寛法兄弟获全投窜遐荒甘御魑魅臣之庆赖复何可言所恨亡母弃背即遭此祸几筵涂炭孤魂??存者流离亡者哀痛含酸幽显为世【旧避讳作代】所悲应由臣不孝不忠延此祸衅以何面目将见先臣以何心顔拜辞天阙生死无措永诀於今即以某月日部勒妻子奔波就道即应死灭腐草幽泉伏愿圣母神皇陛下至尊宝神为万姓加膳天下禔福以佑苍生夀若南山永永无极
为宗舍人谢赠物表【三首】
草土臣某顿首稽颡上言今月日中使某至奉宣勅旨以臣母丧赠物若干以给凶事孤臣鞠凶礼辱天赠稽颡拜命号絶迷图【中谢】孤臣不天早失父?兄弟孤藐并未成人亡母哀惸鞠育见保不坠於地以及於兹??私门幽显为庆荣忝之望非有始图陛下亲亲敦心末属悯臣孤贱惠降恩休孤门载昌寔始天造母子之赖以喜以惶兢兢孤臣未知攸答陛下又恢大运崇号徽章时复私臣弟兄超登显位母子光宠荣养以全岂臣单微官能及此早逝先没以为亲荣而天不祸臣延及老母号愬无及荼毒烦寃陛下降哀又见悯悼惠赐礼物过越典章生荣死哀重叠若此孤臣残喘胡顔冒德而臣之迷塞荒谬礼经先远之期又劳赐问有无之礼忧若家人天实为之臣复何及即此殒絶期以谢恩号咷崩鲠伏表迷塞不胜荒廹
第二表
草土臣某云云言今月日伏奉恩勅以臣亡母初七特降上宫若干人给事黄门若干人赐物若干段以给护斋事天恩过礼伏念号惶孤臣殃衅尚未殒灭荼毒如昨奄将一旬崩号无及肝心糜殒陛下慈恻哀念孤穷复忧斋祭恐有阙礼既赐束帛又降上宫恩慈再三若犹未足自国之宠贵未闻此荣草茅孤臣何以堪处不日销灭永负圣恩号泣旻天以崩以愬不胜荒廹之至
第三表
草土臣顿首稽颡言伏奉某月日恩勅以臣亡母迁祔特降勅给人夫及车牛服用物若干以护送灵柩至京祗奉恩私顿首崩殒臣未亡灭假息苫庐日月永往奄及先远荒迷在疚不知礼仪陛下哀矜悯其不逮恐有颠沛忧及亡灵备物象设并自天赐祖载茔送又悉官供威仪在途魂魄光宠行路延伫咸以为荣孤臣穷凶何图至此天德弥厚残喘待终泣血扶灵方灭归路号感恩造穷絶迷图不胜号噎恋恩殒絶
为将军程处弼谢放流表
臣某言臣无教训家有逆子臣合汚宗灭族以显国刑天慈哀矜放从流窜臣为庆赖巳是非图今月遂蒙天恩以臣所坐流刑特从放释穷骸枯骨一朝再生踊跃章惶再崩再殒【中谢】臣山东孤子朝无亲故性识愚鲁非有才能陛下超羣越辈崇以荣宠昔任郎将十有三年遂无涓尘一阶升录自陛下践极谬荷恩私冒宠叨荣超絶时辈从郎将检校将军才逾一年即加正授皆从宸眷非有因人宠渥隆崇莫与臣比臣之孤贱荣显知慙臣又凶殃积罪甘投魑魅孤负陛下之恩永为遐荒之鬼肝脑涂地无以微酬岂谓天造曲矜恩及枯骨收骸沟壑返魄幽泉使魑魅穷魂重生圣日粪土残命不灭荒陬荷德戴恩万死无报不胜感荷再生之庆
为人陈情表
臣门衰祚薄少遭险衅行年三岁严父早亡慈母鞠育衰惸相养臣又尫羸少多疾病零丁孤苦仅得成人老母悯臣孤蒙恐不负荷教诲师氏训以义方家贫无资纺绩以给束修衣褐并出母指臣既无姊妹寡有兄弟衡门独立惟形与影母子相视惸惸靡依罹此艰虞历二十岁臣稍以成立忝迹朝班薄禄微资始期色养私情既获母子相欢殃罚不图老母见背攀号何及泣血涟洏于时日月非宜权殡京兆岁序迁速於今某年臣本贯河东坟隧无改先人丘垄桑梓犹存亡母客居未归旧土宿草成列拱树荒凉兴言感伤增以崩咽今卜居宅兆将入旧茔明年吉辰最是良便除此之际未有克期臣谬齿王人职在驱役今岁奉使已至居延单行虏庭絶漠千里臣虽万死无答鸿恩恐先朝露有负眷知伏惟陛下仁隐自天孝思在物哀臣孤苦降鉴幽冥使臣来年得营葬具斩草旧域合骨先坟保送羁魂获申子道乌鸟之志获遂私情迁窆事毕驰影奔赴虽即殒殁甘心无憾
谢免罪表
臣某言今月日司刑少卿郭某奉宣勅旨以臣所犯特从放免伏对恩命魂魄飞扬【中谢】臣巴蜀微贱名教未闻陛下降非常之恩加不次之命拔臣草野谬齿衣冠臣私门祖宗幽显荣庆岂止微臣一身而已臣宜肃恭名节上答圣恩不图误识凶人坐缘逆党论臣罪累死有余辜肝脑涂地不足塞责陛下弘慈育之典寛再宥之刑矜臣草莱悯臣愚昧特恕万死赐以再生身首获全已是非分官服具在臣何敢安臣若贪冒宠私腼顔恩造复尘旧职以玷清猷蝼蚁微心实慙面目臣伏见西有未宾之虏北有逆命之戎尚稽天诛未息边戍臣请束身塞上奋命贼庭効一卒之力荅再生之施庶陛下威命绥服荒夷愚臣罪戾时补万一若臣获死锋镝为厉犬羊古人结草寔臣恳愿不胜大造再生荷戴之至
为丰国夫人庆皇太子诞表
臣妾某言今月日伏承轩宫载诞皇嗣克昌品物咸欢天人交庆臣妾闻圣人多子祝美於尧年螽羽宜孙称道乎周颂自非璿图配永宝祚灵长何以茂对天休光绍大业伏惟皇太后陛下星虹授祉月梦延祯余庆集於天孙荣光流於帝子玉衣方泰瑶渚增辉某窃宠中姬承恩外戚涂山之庆既裕於夏台高禖之祠未陪於殷荐窃以黄污之品可享王庭玄秬之微有芳天献岂图美於丰侈信有厚於由衷敢用拟议苹蘩精诚菽藿洗心而荐窃希瑶席之珍洁意而羞以陪金鼎之实谨献食若干舆冒黩珍膳沾污象筵追用慙惶伏表悚灼
为乔补阙庆武成殿表
臣某言臣以今月日奉勅於武成殿唤臣入问骨笃禄等贼请降事臣以愚瞽得践赤墀对扬天休具奉其状天恩特赐臣温顔又降问云洛阳宫室皆隋朝营制岁月久远多有隳颓楼阁内殿凋落者衆补一坏百无可施功唯此武成确然端立土木丹彩光色如新不知何故得自如此卿之博识应知其说臣当时造次畧奏其梗槩退而再省未涉万分臣恭惟圣言缅求神象研几太极幽赞元符上以稽验神谋旁以合契冥数信有至道允在於兹臣闻圣人有言曰清明在躬志气如神嗜欲将至有开必先天降时雨山川出云此盖言神应必有其物陛下至尊至神为天下主幸御羣品威统百灵宸居尊严品物昭泰自天而佑於是用宁抑臣又闻物之有灵如人之有神神之和畅则支体便利用人繁昌则物必丰茂所以见其俗知兴废之数覩其气识盛衰之由服物犹然况其大者今陛下应天受命括地登枢先飞名於秘籙终膺图於宝座今则当千载之运得一统之元帝气氤氲祚基於元命皇图幽蔼象显於天成夫以德之休明尚被草木化之昭庆且变烟云况皇皇真君龙居其极武成合庆土木增荣独超衆殿夫何足怪臣闻敬其事者必载其文美其业者必颂其德臣所恨才非墨妙思乏笔精不能赞扬休祚歌咏圣德臣请以此事付之史臣亿代知神万载知述伏愿天恩特垂降许
为程处弼庆拜洛表
臣某言臣粪土残魂合窜荒裔特蒙陛下施再生之德赦万死之诛起骨九泉同列编户臣诚万死无以上答况恩全贱命生在帝乡伏见陛下至德配天化及草木天不爱宝洛出瑞图地不藏珍河开秘籙陛下恭承天命因顺子来建立明堂式尊显号成之匪日功若有神万国咸欢百灵同庆元正肇祚品物惟新陛下郊祭旻天总受羣瑞神灵庆戴万福攸宜斯寔旷古莫闻於今始见蠉飞蠕动莫不欢心臣以粪土穷骸不合辄同朝贺以古来大礼莫盛於今昔登封泰山七十四主明堂布政无三数君诚以陛下道冠古今恩溢天地昆虫草木犹或相欢况臣久蒙驱策今日又拔死为生沟壑残骸而得再造遂得恭闻大礼侧听鸿名臣伏惟宇宙之中含气之类蒙恩负德独臣最甚向非陛下慈造曲被鸿私臣已灰灭遐荒肝涂边壤岂得尚存骸骨恭闻圣庆臣所以匍匐冒死不避诛戮冀申蝼蚁之情以同鷰雀之庆然臣自惟罪累不可比人在於礼经尤宜自絶所以屏营粪土不敢先闻今既万国礼终百神庆毕昆虫鸟兽亦并欢宁故臣蝼蚁之诚始敢昧死上贺臣伏知冒礼违法罪合诛夷臣生见明时预闻嘉庆臣今即殒灭实万死为荣不胜欢踊戴贺之诚
为人请子弟出家表
臣某言臣以险衅私门不造亡父故某官先臣某早先朝露永谢休明日月不居星纪云暮伏以先臣策名委质冠带早年始自解巾即陪轩禁终於结绶累忝荣私三历名卿职参於河海八居州牧任叨於股肱而报効莫闻零落先及启足之日露首知惭是以臣克奉诏言志期冥报请以当家子弟三两人奉为高宗大帝出家归道而孤?在疚遗属未申奉以哀号实贯心髓今者大帝登僊之忌以及兹辰先臣恳诚未效他日所以乞遂冥愿敢觊天恩庶菩提之因发挥於正觉湼盘之证幽赞於宸阶先臣夙心无恨泉壤伏愿上天降鉴微诚可哀因缘获展存没交庆不胜崩廹【云云】
为陈御史上奉和秋景观竞渡诗表
臣某言伏见某月日御制秋景务余聊观竞渡故陈先作式伫来篇凡六韵天文爰降品彚咸亨金简潜开瑞图斯见臣闻白云兴咏汉游汾水之祠黄竹申歌周舞瑶池之驾然而志崇远辙事或劳人故文思之化未光太清之道攸阙伏惟圣母神皇陛下大虹齐圣感月含神玄德茂於皇阶文明照於天下用能提玉斗挹璿衡百神景从三灵协赞青云出洛爰开受命之符赤甲荣河终御兴王之宝非穷神之至德者其孰能与於是哉既而黄屋务闲紫极时暇洞庭张乐思接轸於轩游妫水披图想同骖於尧辇然远而劳物者未若近而安人动而勤巳者岂比静而神泰於是徙金跸鸣玉銮清禁林御池殿肃波神而戒事命舟子为水嬉彩鷁莲歌乍起吴江之引青龙桂檝时讴越女之风鸟逝虬惊沸珠潭而竞逐雪飞电集横玉浦而流光信可以娱乐性灵发挥文物皇欢允洽白日俄光於是奏薰风於管弦咏丛云於林籞帝歌爰作天藻攸彰黼帐帷宫缛文房之綉彩祥云瑞景霏翰苑之荣光信探道於元苞得斯文於紫极太平允矣元首康哉方欲朝明堂之宫受羣后之瑞尊崇显号光启圣图封玉嵩丘以接千年之统泥金少室攸增万岁之规卓哉煌煌圣君之表也微臣曲学蓬户窃位兰台未闻骢马之謡非有雕龙之思鞠躬霜署谬覩於天章逖听钧台侧闻於帝乐天文尊贵不远於下臣帝宝珍崇曲宣於近贵窃以君唱臣和固不隔於尊卑宫变商从方允谐於金石辄用斋心扣寂假翰求词将以攀日月之末光继萤爝之微照不胜【云云】
为朝官及岳牧贺慈竹再生表
臣等言臣闻天视自我民视天听自我民听故尧臣方命降震怒之灾姬圣尊仁受昭事之福先王乃以恭畏上下祗奉天人於是有昭德塞违惩恶劝善所以明枉直正典刑一昨伏奉恩勅宣示司农卿宗晋卿所奏日者王德寿等承使失旨虐滥无辜灾感蝗虫毒痛慈竹宁岁为之饥馑甿庶以之流离寃魄冥申玄感上彻乃降明制发德音恤淫刑蠲虐典於是幽魂雪愤遗噍昭苏枯竹由其再生蝗虫为之韬眚?蛮动色瘴疠收氛当夭札之凶年致昇平之稔岁非夫圣灵昭感天人合符何吉凶之徵报同影响天下幸甚臣等闻圣人法天所以顺物小人违道则必乱常故虞称钦明严四凶之罪鲁有仁义正两观之诛所以邦家用昌苛慝不作王某等色厉内荏心僻行坚弄措刑之文为商夷之法以讼受服同恶自尤竟招殛窜之辜允肃政刑之序今者苍鹰敛翼乳虎含牙朝廷无腹诽之忧天下有刑措之颂信可以惩残创酷诱善旌寃永清侮弄之阶共登仁夀之域臣等谬赞台阁忝守藩维寔思仰奉大猷以穆中典幸属至圣崇德小人勿用凡在庶品实百恒欢虽成康颂声文景默化刑清政肃曾何足云伏乞书之国经颁示天下使四方风动万国归仁垂范後昆以为世则臣无任庆拚之至
为赤县父老劝封禅表
臣闻帝功既大必昭告於上玄元命攸尊必升封於厚载故七十四主能恢万代之规三五六经以为百王之典伏惟陛下应天受命握纪登枢包括乾坤之灵亭毒神明之化故能开天宝阐地珍温洛所以升图荣河由其荐籙羣神既赞衆瑞交驰讴歌於是大归礼乐以之咸备陛下奉顺天意允答神休垂显号以居宸建明堂而治物百寮惟允万国咸寜然则嵩岳神宗望玉銮而来禅天中僊族伫金驾而崇封实大礼之昌期膺告成之茂典况神都为八方之极太室居五岳之尊陛下垂统紫微大昌皇运报功崇德允协神心应天顺人雅符灵望皇图盛业实在於兹臣等叨预尧封久忘帝力窃闻圣人封禅天下所以会昌山岳成功皇夀由其配永臣等既为陛下赤子陛下又为万姓慈亲实愿上报天功下顺人望勒成嵩岳大显尊名不胜【云云】
为永昌父老劝追尊中山王表
臣闻子贵亲荣圣人典礼故姬文受命尊太王之名汉祖登宸加上皇之号而皆事美帝籍业盛昌图臣伏见中山大王道合先天功成佐命昔高祖神尧皇帝义旗爰建大号初兴首赞皇基定策京邑用能神驱电扫应天顺人龙跃紫微光宅区夏实赖大王之德翼成高祖之勲开国成家犹未奉答况陛下应天受命协运披图正显位於明堂昭大明於天下功崇五帝业盛三皇可谓宝极洪名尊崇光大今者追尊之义犹阙於显陵荣亲之典未闻於帝号臣闻商周革命封杞宋之君春秋正名美虞晋之祀夫以兴王继絶尚不阙於礼经况乎大孝尊亲岂可亏於祀典臣等飡和白屋沐庆玄门幸为可封之人叨遇永昌之运伏见陛下则天法地崇孝临人方且示天下以事亲正皇猷以逹礼苍生之庆实赖惟新不任区区伏请上中山大王尊号远以光祖宗之德下以顺黎元之望
为百官谢追尊魏国大王表
臣等昨陈愚恳请上魏国大王尊号天慈恩孝降顺羣情宇宙咸欢品物知泰【云　云】臣闻一人有庆万国欢心况乎道洽奉先义光尊号伏惟圣母神皇陛下镳宫受命宝极披图以大孝而居尊勤至仁而育物用能光於四海化及万方缅惟尊祖之仪实美前王之典宸心载穆盛百辟之诚求帝册终开见千年之盛礼苍甿以之禔福皇极由其永昌凡在含灵孰不欢庆
为建安王献食表
臣谬籍葭莩叨荣圭社元戎出塞违凤扆而逾年班师入朝拜鸾闱而有日而策勋饮至频承湛露之恩献夀奉觞未申行潦之荐所以白茅微藉愿享於钧台黄污菲诚思奉於瑶水谨辄献食一百轝伏知金鷄瑞鼎盈上帝之珍羞玉女行厨尽羣仙之品味以兹菲薄有陋苹蘩多慙在藻之欢窃有献芹之志所愿皇慈俯纳丹慊获申天子万年永庆南山之夀微臣百拜长承北极之恩无任诚恳之至
陈拾遗集卷三

[book_title]卷四
钦定四库全书
陈拾遗集卷四
唐　陈子昂　撰
表
为李卿让本官表
臣某言伏奉月日恩勅依旧授臣中大夫守司农卿臣枯骨再生更蒙宠命魂魄兢越不知所图【云　云】臣实庸愚本无名节庇身公族窃轩冕之余假翼宗枝滥衣冠之末因循宠服累历荣班素飱之责每深効拙之勤未补横被逆贼徐敬真以私仇架祸诬臣云与叔孝逸交通逆竖狱官执法寘以极刑臣腰领之诛已甘灰粉泉壤之魄分隔幽明不图天地之恩再生枯骨日月之照曲被幽泉察臣非辜慜臣无罪不牵文法之议特垂赦宥之慈蝼蚁微躯复得全活自非陛下克明克圣至德至仁臣之魂骸不保今日臣免死为幸岂敢期荣陛下重加宠章还臣旧职典司宗伯以睦周亲愚臣胡顔敢冒朝典况臣叔孝逸推使未回在於愚臣更须待罪安敢私职以玷国章伏恳天恩照臣愚恳不胜感戴生荣之至
为陈舍人让官表
臣某言伏奉今月日诏书以臣为凤合舍人荣命自天宠章非次祗奉惶越颠沛失图【中谢】臣以诸生宦不期达徒以时逢昭泰迹忝周行非有君子瑚琏之材通儒青紫之秀巳得评刑北寺执宪南台鷞鸠之政无闻骢马之荣巳极陛下天飞践阼云纪命官阳琯初开庶政惟始金章玉式允待其人如臣疲驽宜所遐弃岂图尚矜庸劣昭覩钦明任同信臣宠优时辈预参详於诏狱叨奬渥於宸阶省已循躬实知非分陛下不以荣过其量职越其才遂欲超絶亲贤参掌枢要司言凤綍挥翰龙池愚臣何言敢冒天造臣闻紫机务重青琐任隆位匪其人政由有阙臣才无经济识昧典章将何以光赞帝猷奉扬休命物无异议政允其中臣虽小人必知不可何况乎君子岂曰能贤伏望妙选时英旁求衆议佥曰惟允以弼良图愚臣恳诚非敢饰让
为司刑袁卿让官表
臣某言伏奉某月日勅授臣某官祗拜宠光魂魄飞越【中谢】臣闻王者敬慎懋在典刑天下允平取兹廷尉苟非其任法不虚行臣本庸微名术无纪皆缘际会昭遇盛明谬得敭历簪裾陪奉鸳鹭绸缪荣禄荏苒平时毫发之功无闻於官守素飱之责每积於公朝何尝不悚廹惟忧夙夜祗畏而天恩方被宠命仍加复蒙玺诰之荣骤覩银章之贵永言非据稽首知慙伏惟神皇陛下恭巳受图任贤兴化方期合符皇极代理天工臣亦何人敢妨贤路伏见某官弱冠登仕早有能名每以清白洗心不为寒温变节诚使荣加天宠职察云司必能利用文明哀矜庶狱弼成五教无藉於虞臣载光三典允谐於周议愚臣暗昧不识大猷请乞以所授官让与某官庶使官允其才名不失实圣明有得人之盛愚臣无冒责之讥实在圣慈鉴非虚谬
为张着作谢父官表
臣某言臣父某守官不谨获罪自躬犯非清廉法宜不赦实由臣为子不孝使父陷刑天恩不肃严科放全首领臣得父子相见已是非图岂谓天泽无涯更垂休命臣父子兄弟免罪从荣载惶载殒实庆实跃【中谢】臣父子凡品守道幽微天恩矜悯见垂采録叨承恩幸厠列陪臣自侍奉已来於今十有八载虽业艺无纪劳勩不闻小心恭勤庶免愆过明明昊天实昭实察不敢有二不敢有私夙夜兢兢祗惕若厉所以父母兄弟皆荷恩私叨职谬官并预供奉摩顶至趾岂足上酬愚臣兢兢实慙实悚不意臣父衰髦恃宠忘公贪润微财取犯朝宪应是臣不忠不孝事父无良廉耻不羞几谏有阙遂使陷於刑法有玷国章臣之万死无补此责刻肌刻骨泣血泣天恨负圣恩以媿朝列臣宜代父蒙罪自殒阙庭不合偷安尚求苟免诚以天波昭洗得更自新所以忍垢偷生克躬自励期効万一补过酬恩灰躯糜骨以甘心愿伏惟神皇陛下恩同父母矜照恳诚信其赤心实有罄竭【云云】
为资州郑使君让官表
臣某言伏奉月日制以臣为资州刺史恭承玺命祗拜宠章匪服知慙循荣如失【中谢】臣学慙名术才乏器能而宝历逢时金章坐忝题舆佐岳无展骥之庸剖竹专城阙悬鱼之化坐啸徒积主诺空慙伏惟陛下革命开基造天立极方且宏宣帝典大启皇猷而四岳观风不虚其任六条班政允属其才臣疲朽已侵循良久昧将何式光刺举允协得人伏愿博选英才克谐佥议使人光共理政洽惟良大周之命惟新愚臣之责攸息其所让人具如别状
为武奉御谢表
臣某言伏奉某月日诏书以臣为尚食奉御肃恭休命祗拜宠章荣庆既崇慙荷交集臣才亏琢玉学昧籯金徒以席宠葭莩容光日月叨承云渥既广天工而策更恩昇位非德举无阶而进坐致於青霄有庆方来载光於朱绂臣闻瑶庭任切攸称六尚之荣玉食礼尊实总八珍之贵臣术慙缘鸖业匪豢龙将何致美琼芳式和金鼎鸿私曲被殊宠降临天命既不可违圣恩允宜祗戴循涯揣分实非所图
为王美畅谢兄官表
臣某言臣兄某前某官特蒙恩诏擢授豫州司马未及赴任即以某月日改亳州司马再三策命叨荷恩私在臣宗门实为庆幸【中谢】臣兄自解巾从仕三十余年五为县宰三迁州佐政皆通显职实恭勤直道在公有终始之节平心应物无造次之愆在於周行颇蒙推荐近属虺贞构逆惑乱豫州诖误平人自贻枭灭陛下悯荆河之俗遭此无辜吊汝濆之人使其昭庆以为奉扬皇化者必藉其才抚驭穷人者亦资其德臣兄贞固滥承天奬迁授豫州在於天恩实为超擢今者未及赴任复降授亳州重叠承恩飜同贬降朝廷体例实亦为尤臣兄弟叨荣滥窃非?天慈改授不合冒闻但以始者承恩蒙越抽擢今有何过遂同左迁区区恳诚辄敢祈诉天泽伏愿皇慈有裕降昭奬之恩臣兄竭忠获展才之地小臣死日犹生之年
为金吾将军陈令英请免官表
臣某顿首死罪上言臣闻军政不臧春秋责帅故杨干之乱魏绦致戮所以国有明赏下无滥功臣幸以常才文武兼阙始年十八投笔从戎西踰流沙东絶沧海南征北伐无所不至席宠门绪忝迹轩墀属高宗崇德深仁孝理天下以臣祖父兄弟一门五人皆仗节尽忠身死王事遂超臣不次授原州都督臣时年三十二职兼五印荣絶一时皆缘此恩累忝藩翰持节统部前後八州皆居塞垣当贼冲要国之重寄莫与臣比虽无长策恤戎伏胡恭守朝章保完免失属陛下大圣矜老容愚不以臣驽怯更加宠命授以青紫遣督幽州林胡构凶王师出讨士马云集军务星繁粮馈戈甲动以亿计臣无田畴乡导之策又乏杜预度支之才空竭疲单昼夜不息以勤补拙首尾三年弥缝阙漏幸无????乏张玄遇等不谨师律贼得乘机遂敢长驱燕陲深入赵际臣又无李牧东胡之畧实愧吴起西河之守使凶狡敓■〈襄攵〉遂扰边甿论之国宪合刎颈谢罪陛下又不以臣为辜更授清边军副大总管五月恩制六月到军逆虏天亡臣又无効至於军功战籍叙勲定劳副职日浅未及精核大兵旋斾王师献功而汉庭将军未闻辞第云中太守巳论增级今乃窃功谬赏有忝朝章忠诚殉节不昭国议实由臣身滥其职任过其才上不能允副圣心中不能匡正戎律傍招物议有紊军容臣罪何逃孰执其咎伏愿乞赐骸骨贬归私第式清朝序永覩师贞不胜惶惧　制曰卿出镇穷塞作牧蓟门虽无破阵之功终有扞城之効且膺廵警未可悬车
为副大总管屯营大将军谢表二首
臣闻玁狁不恭周王致其大戮将军失律汉将被其严刑未有逆命骄天而逋衅鼓之罚亡师沮衆遂寛载社之诛伏惟天册金轮皇帝陛下肃恭上帝子育羣生万国所以宅心百蛮由是屈膝而契丹凶狡敢窃边陲毒虐生灵暴殄天物皇兵顺伐仗仁义以共行穷寇奸囘凭险阻而犹鬬臣等仁亏圣略智昧诡图遂以熊罴之师挫於蛇鼠之旅诚合结缨军垒祗罪国章陛下以尧舜深仁且缓三苗之伐禹汤罪已不与万方之辜遂得齿剑余魂更参授钺之任死绥亡魄复同挟纩之恩四夷慕义以来苏三军感恩而拚舞痍疮再起俘馘是图将士同心誓雪孟明之耻殇魂共愤思抗杜囘之雠臣等殉义忘身报恩惟死不任感激庆戴【云云】
臣某言伏奉某月日子前赦书赦臣万死才削见任官秩还复本将军名始庆再生即荣宠命宛转踊跃感戴慙惶【中谢】臣闻凿门受律本合忘生对敌临戎殉节惟死此乃国家恒典军政严科臣妄以庸才谬叨重任不能深图远筭馘丑摧凶以宣庙略之威永息边人之患属前军挫衂士卒奔亡臣後继驱驰战鬭交合川谷地险客主势殊步马相悬左右受敌决命争死力尽涂穷遂以貔貅之师衂於?虿之衆诚宜刎首谢国杀身报恩陛下洪汤禹之仁务寛大之典愚臣同孟明之侣遂免严诛白骨再荣丹慊未冺誓将枕戈尝胆殄灭枭凶躬为士卒之先以雪殇魂之愤肝脑涂地少荅鸿私不胜荷戴再生荣幸之至
谢衣表
臣今月日千骑田楷至伏奉恩勅赐臣紫衫旱衫袴等一副臣万死枯骨垂朽蒙荣载战载殒肝心涂地【中谢】臣以驽朽叨承重任凭奉圣略诛讨元凶实合震曜天威俘斩逆首而智力浅短进退无规被王孝杰陷锋於前臣则接战於後躬先士卒苦鬭山林自辰至酉杀贼无数嵓谷峻狭车乘相阗旋被孝杰败兵囘相冲突逆贼乘便衆袭臣军士卒被伤裨将多死臣决命争首陷阵摧凶日暮兵疲疮痍相半鸟散山谷人无鬭心臣独无依遂失师律即欲刎颈阵下委骨显诚实恐身死寇塲未雪国耻所以含垢忍辱图死阙庭今月六日至幽州即囚系狱户延颈戢魄唯待严刑汤镬在前分委灰土岂谓天慈矜鉴囘宪增荣以其伏鑕之魂更辱赐衣之宠烦寃踊跃载兢载惶泣血尝胆誓复国雠刻骨刻肌敢忘天造不胜已死再生感戴欣跃之至
为建安王贺破贼表
臣某言今月日得辽东都督高仇须等月日破逆贼契丹孙万斩等一十一阵露布并捉得生口一百人送至军前事三军庆快不胜踊跃臣闻天之所弃虽暴必亡人之共雠在远弥戮况凶羯遗丑未及蝼蚁固作孽以招诛自辜恩而取灭伏惟陛下威加四海子育百蛮鬼神尚不敢违凶狡岂能逃罪逆贼万斩等天夺其魄生自为殃仇须等谨奉庙谋远凭国讨短兵才接羣逆销亡返风回烟薰睛掩目此乃天威潜运神道密周岂止人谋抑由灵助今尽灭殃病婆固折股饥灾兼至凋弊日滋未加天兵应自糜烂臣训励士马今月尅行大军一临凶寇必殄献俘在即拜阙有期预喜承恩思胜庆贺
为河内王等论军功表
右金吾卫大将军兼检校洛州长史河内郡王臣懿宗加爵一等勲五转司宾卿兼羽林大将军建安郡王攸宜加爵一等勲七转臣某等言伏奉月日制书録臣等在军微功特加前件勲封嘉命聿至宠渥载优伏对慙魂殒首颠越【云　云】臣闻古者名将先士卒而後身故其功劝末世庸将穷人力以宠巳故其政乖然则箪醪投河三军告醉刓印在手万夫以离夫与衆共功专巳独利成败之理兴亡继焉赏者国之大事故不可忽日者林胡构孽敢乱燕陲陛下徵义兵诛不道天下士庶飇集星驰皆忘身忧国纾患却难至於躬先矢石血涂草莽冒艰险历寒温气腾青云精贯白日诚亦勤矣虽则圣灵威武逆虏自灭然士卒戮力亦尽其劳今大功未酬衆议犹在而臣等驽怯猥加先封臣等不能折冲边庭还师袵席今坐加茅土之赐以先将士之勤使鶡冠虎臣将何以劝今战士留滞於外府军吏咨嗟於下寮臣等胡顔敢冒天造夫赏一劝百犹恐未孚利一阻万其弊谁救爵命不可以招谤国章不可以假人伏愿天光俯回昭发军礼请以臣等前件勋封回授战亡人及立功将士等上以明国之大赏下以雪臣等谬功使人悦忘劳士感知死然後兵可训励贼可诛屠此诚国之元经不可苟而利者臣等不胜区区
为建安王谢借马表
臣攸宜言伏奉圣慈勅借臣廐马四匹星旗方列天马忽来祗拜恩荣拚跃兼集臣名慙白马阵昧青龙伏凭庙胜之威窃总元戎之首皇师久露凶羯未孚方欲亲负干戈身先士卒金山深入期突厥之功玉壶遂临叨得骏之赐昔开东道今见西来感燕骨而长鸣君恩罔报向朔云而骧首蹋顿方擒坐驰千里实愧三军宠贵非图荣多增惧
奏白鼠表
臣某言今月日臣等令中道前军总管王孝杰进军平州十九日行次渔阳界昼有白鼠入营孝杰捕得笼送者身如白雪目似黄金顿目跧伏帖若无气将士同见皆谓贼降之徵臣闻鼠者坎精孽胡之象穿窃为盗凶贼之徒固合穴处野居宵行昼伏今白日归命素质伏辜天子之徵兆实先露自孝杰发後再有贼中信来不谋同词皆云尽灭病死亲离衆溃匪朝即夕臣训兵励勇取乱侮亡昔宋尅鲜卑苍鹅入幕今圣威远振白鼠投营休兆同符实如灵契凡在将士孰不欢欣执馘献俘期在不远
为僧谢讲表
僧某言一昨预内道塲讲恩勅殊奬赐有褒称死罪死罪某实颛蒙昧於至道徒以早栖真实委质香缘遂以滥越殊私光昭宠渥日者法宫闻道讲赐承恩叨玉麈之荣预金闺之议遂得对扬真会咫尺天威徒有明恩卒无幽赞不能絶王倪之问以默夸词息毗耶之言冥通得意天休光被曲见称扬羣议允怀猥忘其陋顾揣涯分实腼心顔将何翼亮缁徒发挥玄极以念嘉惠怵惕惟忧载怀愚瞽而心况知愧无任惭荷之至
谢药表
臣某言伏奉中使宣勅旨赐贫道药总若干味肃恭休命敬受惭惶猥以眇身叨蒙大赖室殊方丈同问疾之荣施等医王感能仁之惠虽赭鞭神授未可比其英蕤赤斧仙图固以谢其灵气方将驻兹营魄蠲彼衰痾以要上品之经将希大年之夀人微惠重荅施何阶不胜【云云】
为乔补阙论突厥表
臣某言臣以颛蒙叨幸近侍陛下不以臣不肖特勅臣摄侍御史监护燕然西军臣自违阙庭历涉秋夏徙居边徼无尺寸之功臣识暗劣孤负圣明然臣久在边隅夙夜勤灼莫不以蕃事为念俾按察之比以突厥离乱事迹参验委曲穷问往来窃有以得其真莫不自为鲸鲵递相呑食流离残饿莫知所归臣诚愚不识事机然窃以往古之变考验於今乃知天亡凶丑之时陛下收功之日然臣闻之难得易失者时也易遇难见者机也圣人所贵者去祸於未萌今陛下体上圣之资开太平之化匈奴为中国之患自上代所苦久矣今天降其灾以授陛下万代之业在於今时臣请以秦汉以来事迹证明之伏愿陛下少留圣听寻绎省察天下幸甚臣闻始皇之时并吞六国制有天下按剑叱咤八荒犇驰然匈奴强梁威不能服牧马河内以侵边疆始皇赫然使蒙恬将四十万衆北筑长城因以逐北取其河南之地七百余里当时燕齐海岱赢粮给费徭役烦苦人以不堪故长城未毕而闾左之戍已为其患二世而亡莫不始於事边也至汉兴高祖受命率羣雄乘利便以三十万衆窘廹白登七日被围仅而获免自是历吕太后至孝文帝单于桀骜益凌汉家文帝徒以逊词致献金帛但求其善和而已不敢有图贾谊所以哭之痛文帝以天下之盛而卑事戎狄以倒悬天下也景帝时边受其患於是汉武践阼以承六代鸿业属乎文景玄默之化海内乂安太仓之粟红腐而不可食内库之钱贯朽而不可校财力雄富士马精强忿匈奴之骄慢将报先帝之辱遂使王恢韩安国将三十万衆以马邑诱单于师出徒费竟无毫发之功於是大命六师专以开边为务首尾三十余年中国骚然大受其弊至於国用不足军兴不给租及六畜筭及船车盗贼羣兴京师起乱竟不能制单于之命一日而臣服之汉宗衰残几至覆社稷也故汉武晚年厌兵革之弊乃下哀痛之诏罢轮台之游封丞相为富民侯将以苏中国也至宣帝代罕复出师属匈奴数穷天降其祸虚闾权渠单于病死右贤王屠耆堂代立骨肉大臣自不相服又立虚闾权渠子为呼韩邪单于击杀屠耆堂诸名王贵人各自分立为五单于更相攻击以至大乱残虐死者计万亿数畜产耗减十至八九人以饥饿相燔烧以充食於是寄命无所诸名王贵人右伊秩訾且渠当户以下将兵五万稽首来降於是北方晏然靡有兵革之事直至哀平之际边人以安臣窃以此观匈奴之形察天时之变盛衰存亡之机事可见也然则匈奴不灭中国未可安卧亦明矣夫以汉祖之畧武帝之雄谋臣勇将势盛雷电穷兵黩武倾天下以事之终不能屈一王服一国宣帝承衰竭之後抚疮痍之人不敢惕然有出师之意然而未有遗矢之费而臣仆乎单于之长者其故何哉盖盛衰有时理乱有数故曰圣人修备以待时是以正天下如拾遗陛下肃恭神明德动天地今上帝降匈奴之灾孽遗陛下之良时不以此时顺天诛建大业使良时一过强敌复兴则万代为患虽後悔之亦不及矣古语曰天与不取反受其咎今天意厚矣陛下岂可违之哉臣比在同城接居延海西逼近汉南口其碛北突厥来入者莫不一一臣所委察比者归化首尾相仍擕幼扶老已过数万然而疮痍羸惫皆无人色饥饿道死颇亦相继先九姓中遭大旱经今三年矣野皆赤地少有生草以此羊马死耗十至八九今所来者皆亦稍能胜致始得渡碛碛路既长又无好水草羊马因此重以死尽莫不掘野鼠食草根或自相食以活微命臣具委细问其碛北事皆异口同辞又耆老云自有九姓来未曾见此饥饿之甚今者同罗仆固都督早已伏诛为乱之元既自丧灭其余外小丑徒侵暴自贼耳本无远图多猎葛复自相雠人被涂炭逆顺相半莫知所安囘鹘诸部落又与金州横相屠戮羣生无主号诉嗷嗷臣所以愿陛下建大策行远图大定北戎不劳陛下指挥之间事业可致则千载之後边鄙无虞中国之人得安枕而卧者岂不在陛下断哉且匈奴为中国患非独秦汉之间臣窃惟先圣时卫公李靖盖中国之一老臣徒藉先帝之威用妙胜之策当颉利可汗全盛之日因机逐便大破虏廷遂系其侯王裂其郡县将六十年於今矣使中国晏然斥堠不警书之唐史传之无穷至今天下谓之为神况陛下统先帝之业履至尊之位丑虏狂悖大乱边陲皇天遗陛下以鸿基之时陛下又得复先帝之迹德之大者其何以加若失此机事以过徒使李靖竖子独成千载之名臣愚窃为陛下不取也伏见去月日勅令同城权置安北都护府以招纳亡叛扼匈奴之喉臣伏庆陛下见几於万里之外得制匈奴之上策臣闻隗嚣言汉光武见事於万里之外制敌应变未尝有遗今陛下超然神鉴远照实所谓圣明之见覩於无形也臣比住同城周观其地利又博问谙知山川者莫不悉备其地东西及北皆是大碛碛并石卤水草不生突厥尝所大入道莫过同城今居延海泽接张掖河中间堪营田处数百千顷水草畜牧供巨万又甘州诸屯犬牙相接见所蓄粟麦积数十万田因水利种无不收运到同城甚省工费又居延河海多有鱼盐此可谓强兵用武之国也陛下若调选天下精兵采拔名将任以同城都护臣愚料之不用三万陛下大业不出数年可坐而取成臣比来看国家兴兵但循於常轨主将不选士卒不练徒知驱市人以战耳故临阵对寇未尝不先自溃散遂使夷狄乘利轻犯国威兵愈出而事愈屈盖是国家自过计於敌耳故非小丑能有异图臣窃以为陛下今日不更为之图以激励天下忠勇但欲以今日之兵今日之将冀收功於异域建业於中兴则臣之愚蒙必以为未可得也陛下即以突厥为万代之患则臣所言愿加照察若以夷狄荒服不臣小人非所敢谏臣今监领後军某等取某月即度碛去计至某日及刘敬同谨当亲按行碛计至彼已来地形及突厥灭亡之势当审虚实续以闻奏伏愿陛下省臣此章为国大计傥万有一可中者请与三事大夫熟图议之此亦万代一时也伏愿少留圣意闲暇念之天下幸甚陛下采臣刍荛臣请执殳先驱为士卒启行横行匈奴之庭以报陛下臣死之日庶无遗恨不胜【云云】
陈拾遗集卷四

[book_title]卷五
钦定四库全书
陈拾遗集卷五
唐　陈子昂　撰
碑文
昭夷子赵氏碑
昭夷子讳元亮字贞固汲人也本居河间世为大儒至祖掞尤博雅躭道隋徵入学士与同郡刘焯俱至京师补黎阳郡长始居汲焉有二子礼舆礼辕舆官至临颍县丞辕为校书郎并着名当代昭夷礼舆季子也元精冲懿有英雄之姿学不常师志在遐远年二十七褐衣游洛阳天下名流翕然宗仰羣蒙以初筮求我昭夷以玄彀发机故蓬居穷巷轩冕结辙时世议廹厄不容其高乃屈身泥蟠求禄下位为幽州宜禄尉到职逾岁默然无言唯采药弹琴咏尧舜而已州将郡守穆然承风君之道标浩如也因廵田入陇山见乌支丹穴密有潜遁之意苍龙甲申岁在大梁遭命不造发痼疾而卒时年四十九呜呼哀哉天下士人闻之知与不知莫不为之垂涕盖伤其有济世之量而无长世之年夫上德道全器无不顺中庸以降才好则偏有张也之庄无展也之道好由也之勇缅囘也之仁侈宰予之言遗澹台之行务端木之智忘甯武之愚或正而不奇或达而过杂君独五味足六气和通衆贤之不兼畅羣才之大适虽不至於圣道其殆庶乎故人无间言物饱其义吾尝论人事有十君得其九一不至者命也夫於戏名闻天下而不逹於堂上智周万物而不适於一人也其时欤其事欤君故人云居沙门释法成嵩山道士司马子微终南山范阳卢藏用御史中丞钜鹿魏元忠监察御史吴郡陆余庆秦州长史平昌孟诜雍州司功太原王适洛州参军西河宋之问安定主簿博陵崔璩咸痛君中天鼎餁不食百代祀德故老或云以为名者德之表諡者行之迹君囊括世道位屯时艰困乎臲卼光景不耀乃共稽陟旧行考諡定名问於元蓍象曰明夷于昭夷昔叹才位不兼大运有数常哀时命而作颂云诸公以余从君之游最久故秉翰参详叙其颂曰
天道宏运兮物各有时匪时不生兮匪运不成昔者元精回潏阳九滔灾大人感生尧禹恢能隂阳既和玄帝传家五百数终杰骜暴邪子乙提运水火革明匪贤不昌尹乃阿衡六百运徂受始淫狂西伯考元历在躬昌匪雄不决匪谋不臧姜牙皓首实逢其良投钓指挥奄有八荒周有天下七百余年太公之後不闻大贤岂无仲尼负道周旋无势一挈无土一?然则大运之所来时哉时哉时隘业隘运巨功巨苟非其时草木为伍昭夷作颂尔又尝着汲人默记言变化之事且曰清尔灵龟永宴息乎浩初
临卭县令封君遗爱碑
叙曰苍生蚩蚩其动也直盖颛蒙乎圣人浩浩其汲也【汲也下疑有脱误】教务王皇中乎则时至其理道之君公弼其机驭之师之非能骏尊上帝保乂黎元虽则荷天之宠析人之爵行其礼乐骤覩於中和裕其亷平载闻於謡颂我之遗爱者不从事於是耶尝试论之公名某字某渤海蓚人也昔后稷有德於邰文王受图於镐珍符册命始自於西周珪社建侯奄荒於东土裘鼎轩冕有家代焉曾祖子绣齐颍渤海三郡太守霍州刺史隋通直郎通州刺史荣分麾盖道遇循良时雨洽於齐陈惠风被於唐楚祖德为北齐着作郎隋扶风郡南阳县令芸扃覩奥见天下之图石柱闻琴知君子之化父安夀皇朝尚衣直长怀州司马亳州刺史湖州刺史良二千石闻乎共理之尊肇十二州策多刺举之首公则使君第某子也冲和诞命光大含章实公侯之子孙有山河之气象明不外饰默昭於玄机敏实内融养蒙於用晦故其廉不直物恕必由衷崇善足以利仁自强足以从事有朋友之信焉有闺门之肃焉非夫恭人其孰能景行行之者也年始若干为国子生言从太学之游以观先王之道某年以明经擢第解褐守恒州参军秩满补许州司法参军许惟旧国陈实多巫君子丰明利用乎狱载以课最累加秩焉又转洺州司兵参军藂台悦服一旦成市非利器者政以多荒公实佐之官无留事信矣乎能其理者有其任济其业者享其功我岂蒙求勿思其理某年选补临卭县令夫蜀都天府之国金城铁冶而俗以财雄弋猎田池而士多豪侈此邦之政旧难其人公按辔清途下车而宰览其谣俗永叹於良图想其风流慨然於惠化以为太上之理因人者也通变之机随时者也必使无讼不亦由吾用乎利贞夫何在物於是谋其教令肃其仪刑敬其事以顺其人正其闻以利其义以为昔者圣人之务本也在乎稼穑有稼穑然後可以养人故公之劝人也用天之道分地之利以为昔者圣人之利用也实在财货有财货然後可以聚人故公之化居也贸迁有无和其衆寡以为昔者圣人之事生也谨其制度然後可以富故公之节用也饮食有节车服有数以为昔者圣人之事死也慎其丧祭有丧祭然後可以睦人故公之送死也葬之以礼祭之以礼以为昔者圣人之用狱也崇其法制有法制然後可以禁人故公之恤刑也唯齐非齐有伦有要夫如是者岂苟其利哉惟欲洁乎其源正乎其本慎之於谋始要之於用终将使敓■〈襄攵〉矫?由是以息孤寡不糓由是以宁者哉夫然後磨之以仁琢之以义使男女异路班白不提熙乎其若春肃乎其若神然後文以礼乐以几于淳朴道岂远乎呜呼旻天不悦降此荼毒某年以太夫人忧去职于时公之莅始逾年矣然一载考绩是用未成百姓哀惶人吏嗟怨咸云我父矣而人悴矣乡望老人前某官等五百余人或金堤之秀玉宇之英而服美於寛允严祗於教义遂走之州府诉之上官冀夺其哀摧礼终秩不谋而同者日有百数司马元公帝王之胤也康歌协化盛德在人悯烝庶之求思嘉我君之懿绩以为古之借寇者何以踰是哉遂用畴咨旧章允怀甿诵夺之公礼上之於文昌台非将协赞天工慰彼黎庶君子之教而日见之哉班白之老胥吏之徒又以天子在宸勤毖孝理我君云迈谁其嗣之千余人复连表诣阙投匦乞君以墨縗从事遑遑焉若有望而未至也郁陶增思寤寐永叹将欲思谟不朽想见懿德乃相与言曰昔者君子思其人而爱其树蒙其泽则歌其诗封君之仁我无金石乎又述其行状访余以铭勒之事县丞等有弼谐之美刀笔之能永思清风叹息仁化尉安定梁慎盈知名之士也墨妙几於草圣文义总於辞雄昔仕京畿左迁此职自以为赞封君之化有日矣承封君之德有年矣夫其忠信之教寛猛之机古之官人君其殆庶乎父老之请允矣余朅来旧国传?其实恭闻其去思而亲覩其遗爱余所备者敢博斯文犹惧後生有言以为口实河东薛稷隋内史公之孙也文章之伯而时所宗故凭其实录寄之为颂其词曰
天地之间有渤海焉伯宗伯谷神山在焉精气飞腾生良宰焉良宰寔生代禄代卿君逹好遗风云上征武兴察孝州郡有声陈其弓冶戴其簪缨筮仕斯邑我龟观贞深期高悟絶策远明既至肃肃其来英英临事若祭视人如婴三农慜用折狱以情轻重共用谷货以平我裳既袭我簋斯盈於惟我君张仲孝友家膺五福堂享三夀温清不违喜惧无守枯鱼衔索疾风过牖匪降自天谁执其咎棘心劬劳匪莪伊蒿彼苍不吊惟其永号借寇为请惠此嗷嗷曾是奔告谓天盖高昇仙桥下赤车使者客於临卭文雅雍容观风万里谒帝九重嗟嗟其旧椎牛击钟问於子墨借翰雕龙专思君兮不返伐石登山山高兮望远怀车马於言告欲弦歌於言偃人寔去思我无愧词
续唐故中岳体玄先生潘尊师碑颂并序
尊师业尚冲密勤毖幽深理心事天所保惟啬絶圣弃智不耀其光故真盛冥期珍图秘学性与天道不可得而闻也若乃崇标旷迹遐情远意志摩青云蓬视紫闼高宗每降銮辇亲诣精庐尊师身不下堂接手而已每叹曰大丈夫业於道不能投身霄岭灭景云林而疲痾此山以烦世主吾之过也遂欲东求蓬莱孤舟入海属天皇敦笃斯道祈欵逾深踟蹰山隅絶策未往既而金革有命镳辔遗区於戏昔姑射有神人尧轻天下崆峒有至道轩屈顺风玄冥高踪万古同德何其盛哉尊师有弟子十人并仙堦之秀然鸾姿凤骨眇爱云松者惟颍川韩法昭河内司马子微皆禀训瑶庭密受琼室专太清之业遗下仙之俦谷汲芝耕服勤於我盖历岁纪也始尊师受籙於茅山昇玄王君王君受道於华阳隐君陶公陶公至子微二百岁矣而玄标仙骨雅似华阳夫阶真蹈冥练景游化者其必有类乎法昭等永惟尊师灵迹洞业高深迈古而弃世往矣其若之何乃斵石幽山申颂玄德其颂曰
观元化兮求古之列仙得瑶图与金鼎信元符之自然神与道而惟一天与人兮相连苟精守以专密必驾景而凌烟丹丘不死兮羡门弟子黄宫度世兮吾体吾玄体玄之至德兮洵淑美冲心养和宝元始初学茅山济江水乃入华阳洞天里道逢真人昇玄子授以宝书青台旨令守崧山玉女峯云栖穷林今五纪圣人以万几为贵而我以天下为累圣人以大尊为尊而我以天下为烦是以冥居於畏垒寄遗迹於轩辕有唐高宗兮天子之光好道乐仙思云乡千旌万骑兮翠凤凰邀我汝海兮箕山阳朝拜白茅夕紫房斋心洁意缅相望祈问玉真及玉皇何以得之受天昌黄庭中人在子身窅窅冥冥精【一作情】甚真去汝骄气与淫神勤能思之道自亲遂解形而遗世乘白云以上宾弟子不知其所如也乃刻石以思其人
汉州雒县令张君吏人颂德碑并序
至哉天子在穆清之中端玄默之化万国日见百姓以亲谁其昭宣令长其任也然则国有小大政有汚隆遭其和平则循理之功易值其凋瘵则革弊之业难况罹乎荐瘥救其涂炭力倍於中而功不半之则尽其仁而泽未全洽惟我府君当钦明之世承苛慝之烬辑颓靡之余遂能抚宁矜残淳耀敦懿改制立宪昭德显仁奇迹光乎曩贤惠风穆於兹日我行千里而得一贤传曰夫用我者而岂徒哉府君姓张氏名知古盖汉少傅留侯之裔也昔留侯得沧海力士东执於秦遇黄石老人西归於汉山河钟鼎子孙保之世在关中今为宜州人也高祖艺周恒州司马曾祖欢隋许州司马祖雄唐并州榆次令考琳原州平原令皆禀瑚琏之器着经济之才大位不跻元德滋茂其昭祉复袭於我府君府君体英奇之姿冲希默之量齐敏内肃端简外融夫其孝友睦婣研几成务深断守节之固拨烦简要之能在於家邦闻其政矣起家补同州朝邑尉历大州郑县尉左金吾卫仓曹参军洛州洛阳主簿黄图左翊豪侠所凑赤墀佐理寔赖其能又迁雍州明堂县丞时皇帝恭默明台清问下吏西南矜寡有词上官曰刺史沓贪而苛县令威施而忍奸宄因衅羣行敓■〈襄攵〉哀哉甿黎颠在荼毒朝廷悯之帝曰俞允哉乃用勅抚此荒邑噫嘻昔者苛政未作封境保安兹都冲要襟带全蜀百濮兼错万裔之泉宝利珍货尽四海矣殆残猛聿至蟊贼内讧始於硕鼠之侵终屠饿狼之喙杼轴既尽郛邑殆空悲夫仲尼云苛政虐於猛虎岂猛虎而已哉我府君殷然始宣皇明恭职事廵省黄发周爰令图所以绥亡固存蠲虐去暴与百姓更始者舆人斐然乃作诵曰我有圣帝无令君遭暴昏椓惸寡纷民户流散日月曛君去来兮惠我仁百姓苏矣见阳春然不躬不亲庶民不信於是府君知人散久矣黩於诈罔已曰未遂躬六曹之务先五美之训下官敛手牟食革心人始翕如也初官户在版图者万有五千余家历政侵残逃者过半岁月永久庐井湮芜蠨蛸在堂蟋蟀空叹先是有勅天下逃人归复旧业者免当年租庸公以柔远能迩政之大端乃下令曰於戏天子诚悯斯人是用命我其讫有济若逋不及惠幽不能明吾之罪人部内有逃越他境能相率归者免一岁租及征徭若惸嫠贫寠不能自济者当别议优之其长正耆老可明喻此诚使被幽谷令既下克巳示信或有逃者引首而归公亲循寜慰赡理其业於是小大悦赉远近承风四封诸道一朝景附夫负妻父戴子荷蓑提笠首尾郊郭者凡七千余家熙乎若鸿鴈之得春也既至矣则劳来之既止矣则安辑之或三年或十年旧馆巳无乔木犹在公葺屋涂室薙陌开阡为其井疆人得其居矣田畯失业农野榛荒此邦膏腴利在江浸有金鴈白鱼二水是其朝云泽麓无虞沟畛填塞公濬其涂洫川浍始通人得就畊矣流亡初复贫鞠兼半食不餬口力未赡农公又假富资贫耦耕分种助其銍刈岁以有年人得其食矣曩者征税横敓商旅不行贸迁有无?肆半絶公阜其货财交易复通日中噬嗑人得其利矣乃种树畜牧蚕鱼工贾什伯之器车服之庸婚姻之时丧祭之礼莫不尽为度数制其权衡征赋既均千室如一於是百姓允赖鼓舞而歌其歌诗凡六章题曰逃还乐其首章盖言天子之德也其二章悯前政之虐也其三章喜公惠之至也其四章言逃还之乐也其五章美公化行而奸慝不兴也其六章善政令平均赋敛不淫也时日月会於龙厖岁功成平孟冬百嘉备烝品物咸乂府君乃稽版籍考幽明亲廵乎邦庐存问乎鳏耄黄耉稚齿山原之民乃接手赓歌迎拥马首累乎道路者以百千辈昼肆酒夜聨烛羣舞蹈咏迎途饯郊皆歌前六章庆公惠也是以封内欢康境外萌动企仰德美有若神明府君尝因公事至成都成都之民驾肩相瞩盖籍甚其异也封人有丧者庐于墓侧鞠然在疚负土成坟公亲从寮吏吊其苫蓆自是礼让行焉学校兴焉长史河南窦公旌别尚贤廉简居政以公甄理颓弊跻美中和历政逋亡一朝狎至遂表其状奏之於阙庭属獯鬻孔亟戎车未暇郊垒既夷邦宪清穆刺史南阳张公幨帏卧理寛猛以济儒术兼优吏畏独坐人歌来暮甄综品鉴物无遗才又以公保邦乂民胜残去杀重理前秩昇闻宸扆夫昇闻者岂循良而已哉盖激清励贪耸善惩恶祈元嘉命优公宠章於是乡髦邦彦华发皓首或名淹玉垒家擅铜山如王弘马靖等若干人皆以政洽仁显功着颂宣扬金帛嘉祉不日而至至则国肥矣去则民瘠矣凡我邦族其将畴依兄弟睦亲不可以从往也筐篚玉帛不足以永贶也隔千里而不昧与百姓而长存非刻金石列图象扬弘懿崇耿光则顒然衆情孰克慰满於是乃从旅凿巉岩自金水之山得玉玫之石农夫田妇担扛力运皆惧公往遗像莫瞻共琢之磨之议之谋之子昂时因归寜采药岐岭父老乃载酒邀诸途论府君之深仁访生祠之故事永我以典礼博我以文章夫千里一贤义者所贵今百城一理公独有之不熙其烈光以示当世则孱弱者胡以激节贪垢者曷以悛心敢因此义及甿謡而作颂曰【阙】
九陇县独孤丞遗爱碑
彭州九陇县丞独孤君有恭懿之行果毅之才临官以庄敬事而信清名苦节勤恪励躬廉而不矜利以不凂有特立之操焉在位四年无一日自倦精专力务泽潜气通天彭之人陶然大化居秩岁满单车告归邦思其仁国咏遗爱乃树碑刻石追崇厥庸既颂叹之又思福之以金仙世尊慈善万物遂贡金铸像祈祉冥休悠悠之人至今称赖夫官不必贵政惟其才独孤丞上迫宰君下杂羣尉文墨教令不专在躬然力行务仁推诚爱物讴吟者不歌其宰颂议者必归於丞岂欺也哉吾每闻一言可以永宁天下者在能官人而已苟谬其任纲维以颓感独孤丞智效一乡惠孚百里况其大者乎於戏官人哉乃作颂曰
於维国家建官以理得人则盛匪人则圯英英我君清节素履恭寛敏惠将顺其美礼实在躬人以知耻岁秩其暮薄言归止祁祁吏人何嗟及矣涕恋沱若遗爱罔已瞻德树碑造真祈祉不有其惠孰能享此悠悠彭门千载有纪
唐故朝议大夫梓州长史杨府君碑
君讳越字复珪弘农仙掌人也其先帝高辛氏之裔周有天下晋受其封至宣公伯乔早基杨国若乃彤弓玈矢巨鬯赤茀则礼命之乐歌之崇天王之宠光保元侯之休祉其後十六代有杨宝者天锡黄鸟授以白环若曰命君子孙世登三事迨震秉赐彪四代五公烈光昭於汉室盛德充於海内金圭铭鼎至今为弘农世家也高祖椿魏尚书右仆射开府仪同三司司徒公进位太保加侍中给後部鼓吹致仕归邑赐安车驷马传制二人可谓国之元老帝之师臣功成名遂社稷之宝曾祖思善齐通直散骑常侍祖敬通镇远将军郑州治中卭州别驾父居同隋蒲州苪城县令皆国书旧史列于名节公即苪城府君之第二子也少而冲嶷苦节贞素家无玉帛室有琴书闻少连之风而悦之庶乎身中权行中清上以察乎道下以敦乎物不应州郡之命而有金玉之心尝叹曰以明月珠弹千仞雀吾不能也於是观宝龟之象心灭朶颐探金虎之爻志存幽履遂去家遁於嵩山经十余年丹山白云之志眇然矣属太宗文武圣皇帝初临天下物色幽人焚山牓道网罗遗逸君子若曰天下有道可以见矣於是始以角巾应命褐衣诣阙陈大道之宏誉论至公於天下帝曰俞尔言乃可底行若岁大旱用汝作霖雨今南山近塞北汉连胡石州边烽皇化未谧汝往钦哉辑乃人御乃敌以息匈奴之患始解褐授石州方山令樽俎在堂干旄在阶布大信於獯戎示折冲於袵席威名震曜乃昇闻也有勅授宪台监察御史绣衣始拜珥笔昇朝台阁以之生风豪贵由是敛手又勅直中书待制未几又迁秘书郎直中书省如故游凤凰之池观蓬莱之府是天下之荣践也又转宗正寺丞岁余帝思南史之才将崇东观之美又迁起居郎加骑都尉龙朔中天子将观兵於东夷以复先帝之业凡居中者多出守旁郡是岁授公朝散大夫除冀州司马又转魏州司马同知州事於时天下雌韩而雄魏壮武而柔文公始厌承明初临外郡探究垩面犯禁崇奸欲尝朱博之能以观龚遂之政公深鈎潜往英机立断短服赭裾於是乎理麟德初兼梓州长史盖在华之南区彭之北鄙人豪俗侈政削公朘攅六国之遗昵杂三巴之奥壤公下车问俗观风立政先之礼让教以诗书抑浮窳禁蟊食至於堂叩钟磬家擅山川莫不为之节制行其典礼来暮之颂复起於斯时高宗大帝方接千载之统昇中泰山玉帛云趋朝者万国公预陪金跸侍拜瑶坛白云既封皇庆斯洽加朝散大夫余官如故东山拜命西驾未归逢太岁之临辰感殷楹之梦奠遇疾薨於官舍时年六十四呜呼哀哉遗令薄葬不藏珠玉惟孝经一卷尧典一篇昭後嗣不忘圣道即以某年月日葬於西岳习仙乡登仙里之西麓遵遗命也嗣子嘉宾等哀号泣血柴骨栾心缅惟罔极之恩思崇永锡之道以为吾丘子没无助冥因季由兴叹空勤负米於是考羣圣之典探衆妙之门求所以昭报幽扃赞祉冥籍则云金仙慈救宝手来迎若德崇於此则功济於彼是用归诚真谛祈佑能仁箝铁围而写容现金莲而得像遂於登仙麓茔之侧造阿弥陀像一躯坐高三丈并象变菩萨天人毕备全金涌出衆宝庄严云仙鬼神周罗上界珠幡羽盖围绕香林所以丕显尊灵光昭惠业逹人之能事毕矣孝子之事亲终矣铭曰岩岩太岳浼浼长河歕云滃雾含灵伫和杨侯之国宛其中阿子孙瓜瓞轩盖骈罗　四代五公自于伯起蝉聨彪懿令闻不已二十户侯三十刺史世济其荣至我君子　峩峩君子皎有令光不宠我组而括我囊洗心岩遁抗迹云翔冥鸿不远白驹在场　解其萝袂绾我墨职边徼多虞猃狁孔棘之子之往允威允德干旄在阶烽火罢色　行行骏马绣衣之光烈烈董狐司史之良而我君子縂其徽章出同严助政穆王祥　雄魏既康郪蜀犹侈揽辔言迈题舆载理尺兵允戢乱绳攸靡天子登封拜服玉趾　大礼既毕归路迟迟岁亦秋止天不憗遗呜呼甿吏号泣涟洏曷其往矣来暮歌思??孤子棘心哀疚永号昊天眇泣冥佑莲花之国金池玉溜崇此香缘生彼穠秀　全金既涌衆宝斯庄考坟其左叔茔其傍香花围绕松栢成行千秋万岁祚祉无疆
梓州射洪县武东山故居士陈君碑
君讳嗣字弘嗣其先陈国人也汉末沦丧八代祖祗自汝南仕蜀为尚书令其後蜀为晋所灭子孙避晋不仕居涪南武东山与唐胡白赵五姓置立新城郡部制二县而四姓宗之世为郡长萧齐之末有太平者兄弟三人为郡豪杰梁武帝受禅网罗英豪拜太平为新城郡守寻加本州别驾弟太乐太蒙蒙为黎州长史都督护南梁二郡太守乐为本郡司马即君之高祖父也生曾祖方庆好道不乐为仕得墨子五行秘书而隐於武东山生烈祖汤仕郡为主簿遇梁季丧乱避世不仕生皇考广迥迥早卒君即迥之第二子也少孤而有纯德恭已饰行一日三省家世本以清白崇德迨君之孤素业空矣君有二兄养母以孝君顺至行同勤苦节夏不避暑冬不避寒蒸蒸服事行年四十有五入则孝出则弟谨而信泛爱衆而亲仁无余力也以是不忧於道逮亲终殁春秋已高从事不可以养矣乃辍干禄之学修养生之道山壑高居农野永岁雅闻汉有王丹者隐居不仕家累千金以自奉田稼勤者载酒肴从乡里承化以相惩沮乃叹曰彼王丹者是为政矣奚其为为政也由是始考林泽辟良田习山书务农政天道时变地道化成丘陵泉薮星岁云物靡不用心也原田莓莓粳黍稷稷汶阳之稼如云矣春日载华岁聿其秋白露时降百谷收熟君常乘乎肩轝省农夫馈田畯刑以肃惰悦以劳勤若孙吴之用兵鸷鸟之抟击也卓彼硕田岁取十千仓库寔崇礼节恤惸寡赈穷乏九族以亲之乡党以欢之居十余年家累千金矣其邻国有媮衣食带刀剑椎埋胠箧之类鬭鷄走狗之豪莫不靡下风驯雅素曰里有仁焉吾何从也遂黜浮窳之行肃恭俭之节修孝悌饰亷耻将欲效君之素业也时年已耳顺素无经世之情林园遗老玄默忘岁遂保先君武东山之故居行不由径非公事未尝至於州县也昔襄阳有龎德公谷口有郑子真东海王霸西山吕才皆避世之人养德退耕以求志轩冕不可得而羁忧患不可得而累逮於我君作者五人矣於戏古者至人不利苟得而不务近贵量腹而食度身而衣非其道万锺不足丰也非其荣五鼎不足饵也躬勤耕稼植其杖而耘不答子路之问者岂我君之徒与绵绵罗网冥冥高鸿趯趯竹竿穆穆幽龙其与祸败之辽絶胡越哉然则两龚不免於兰焚二老不免於薇叹其近贵利耶夫上无忧悔下无饥寒含道以制嗜慾逹命以顺生死仁以爱身智以养德俾尔耆而艾俾尔昌而炽君子保之以永夀考非我君者乎享年八十有五太岁壬辰五月十三考终厥命临终戒曰启予足启予手我闻古人有言珠玉而瘗之是暴骸於中原也古者不封不树後世圣人易之以棺椁吾不敢违圣人可具棺椁而已敛以常服坟无丘壠吾将庶几以奉先人之情也有子某等皆能祗奉遗训聿从先志长夀二年龙集癸巳某月某日载踰卜兆时吉始启殡昭告奉迁於旧茔武东山之阳礼也乡里会葬者千余人皆涕泣号慕悲纯德之不见咸曰君子没矣仁何以名陵谷不朽匪惟颂声小子不敏谨述乡人之教词曰肃肃我祖国始於陈中裔沦丧泊此江滨山川隆郁旗鼎氛氲生我君子於铄元真性孝肃悌惟仁善邻乐我耕稼忘我缙绅茫茫田薮岁也其春农人肃事君子犒勤孰为夫子植杖而耘弋者何慕鸿飞高云楚狂惧世夷叔求仁良图终矣不考于身我异於是非隐非沦抚化随运安排屈伸天年既没长夜何辰圣逹不免宇宙同尘桐棺三寸岂我寠贫自古有礼吾从圣人嗟尔百代子子孙孙骄奢自咎天道无亲思我松栢恭俭是遵
陈拾遗集卷五

[book_title]卷六
<集部,别集类,汉至五代,陈拾遗集>
钦定四库全书
陈拾遗集卷六
唐　陈子昂　撰
志铭
府君有周文林郎陈公墓志文
公讳元敬字某其先陈国人也五世祖太乐梁大同中为新城郡司马生高祖方庆方庆好道德墨子五行秘书白虎七变法隐於郡武东山生曾祖汤汤为郡主簿汤生祖通通早卒生皇考辩为郡豪杰公河目海口鷰颔虎头性英雄而志尚玄默羣书秘学无所不览年弱冠早为州闾所服耆老童幼见之若大宾二十二乡贡明经擢第拜文林郎属忧艰不仕濳道育德穆其清风邦人驯致如衆鸟之从凤也时有决讼不取州郡之命而信公之言四方豪杰望风景附朝庭闻名或以君为西南大豪不知深慈恭懿敬让以为德也州将县长时或陈议青龙癸未唐历云微公乃山栖絶谷放息人事饵云母以怡其神居十八年玄图天象无所不达尝宴然坐谓其嗣子子昂曰吾幽观大运贤圣生有萌芽时发乃茂不可智力图也气同万里而遇合不同造膝而悖古之合者百无一焉鸣呼昔尧与舜合舜与禹合天下得之四百余年汤与伊尹合天下归之五百年文王与太公合天下顺之四百年幽厉版荡天纪乱也贤圣不相逢老聃仲尼沦溺溷世不能自昌故有国者享年不永弥四百余年战国如糜至於赤龙之兴四百年天纪复乱羣雄奔突贤圣沦亡至於今四百年矣天意其将复周乎於戏吾老矣汝其志之太岁巳亥年七十有四七月七日巳未隐化於私馆孤子子昂愚昧鞠然在疚不知所从乃祗驯圣人卜宅之义是岁十月巳酉遂开拭旧茔奉寜神於此山石佛谷之中岗也铭曰
贤者避地邈其往兮凤兮凤兮谁能象兮呜呼我君怀宝不试孰知其深广兮悠悠白云自怡养兮大运不齐贤圣罔象兮南山四君不遭汉天子固亦商丘之遗壤兮
申州司马王府君墓志
君讳某字某先太原人也昔周文王有圣人之德甲子受图至我灵王诞膺丕显太子晋得凤凰之瑞恭揖羣后上为帝宾绵绵生人作我王氏迨秦有贲剪并吞诸侯晋有浑祥功格帝室魏至慧龙为贵种矣十二代祖卓晋常山公主子也始公主汤沐邑在汾隂永嘉沦夷不及南度因树枌檟而结庐焉卒葬於长寿原至今乡有太原之号也曾祖亮周开府仪同上大将军隋信州刺史罇俎之师也祖俭隋离石郡守唐石州刺史赠岳州总管广武烈侯社稷之器也父谌唐虞部郎中荆州大都督府司马商壁鄜许冀五州刺史加银青光禄大夫泸州都督金水敏侯上柱国廊庙之才也敏侯有功於国始赐土田白茅苴之在鄠之曲因食采今为雍州人君即敏侯之元子炳灵珍粹辉采幽黄愿而以恭寛而以栗青衿闻道已光大矣天子立大学所以养贤公子齿上庠所以观国君休烈渊塞志业云翔年若干为国子生其中射策甲科解褐补吴府参军事昔吴王帝之爱子国选英寮君三德允章六行既穆与某郡刘孝孙首光此举诵诗三百和淑其仁而醴酒不恭楚筵亦废坐除滑州録事参军又转陇州録事参军时乐城公刘仁轨以宰相之贵持节此州暧然推中主诺责下君提纲未几羣辖载孚公坐啸以为能也举迁汾州平遥县令其地有台骀之怪蟋蟀之人君黄鼎介中鸣琴不下钟鼓既考风俗允和帝曰良哉而格我政加朝散大夫迁岐州扶风县令昔尹翁归以文武之干缉熙此邦黄图虽寜赤丸未乂君以庚断甲距设匦投鈎赭裾始绳垩面咸革丁我敏侯艰遂茹哀苫庐衔恤终纪是岁申国不理元寮伫才制加朝请大夫授申州司马属太夫人有羸老之疾去官不之白华增勤彩衣是慕至於朝盥夕膳候色承欢夔夔斋栗蒸?不匮有若楚老莱子之为婴儿也呜呼昊天不吊降我鞠凶太夫人以眉寿薨时君年巳七十二矣礼以饮酒而君絶浆虞以降哀而君泣血??在疚栾棘其心新谷未升匪莪以殒以某年青龙癸已薨於某里第之正寝孝之终也呜呼哀哉昔圣人五十而慕先子谓之至德今君七十二而尽其哀非敦笃允元深仁淑德者畴能离此哉夫人弘农杨氏隋内史侍郎舟川公演之孙女也幼有淑德而美令仪采蘩昭华穠荷比秀至於内严阃训外匡君子麟趾以穆鷄鸣有章诚道暎公宫事宣彤管晚年以儒因未究冥业惟深遂揭无生之筌将遗有漏之屣颛洁道行受莲花经理极翻三心灭不二形妄缘尽归真化冥岁在丁酉处顺而往始我府君以悬车之岁从负米之勤夫人亦能肃恭晨昏严祗左右夫至行莫大於孝崇义莫显乎忠君克勤於家尽力於国刑於妻子至於朝廷夫矜而不与物或有违广而无适义所以比君好谦逹礼研几成务摹其法器无不驯从其事政无不理夫用我者而岂徒哉嗟乎矜而能廉利而不凂百行允备三事不阶臧文仲其窃位与柳下惠其直道与有子四人长曰某官至武连县令先公而卒次子某等皆肃奉严训景行高山逹於家邦光於礼乐永号罔极泣血昊天始府君临终遗令薄葬墨龟未食青乌不封权殡於某所需吉兆也龙集巳亥律躔应锺金鷄鸣玉狗吠黄膓密启丹旐徐飞始迁神於某原之阳礼也青龙在左朱凤居右双衾共封二室同穴珠玉不瘗丘陇谁传刻此金石以旌後贤
唐水衡监丞李府君墓志铭
君讳某字某赵国人也乃昔嬴楚暌孤豪杰云起广武君负霸王之畧为成安之师实欲北兴帝基南面称创雄图未展大运陵颓传云有明德当代不显其後必有昌者自武至君二十四代矣公侯宝玉刻鼎铭钟纷纶葳蕤世济不冺六代祖孝伯後魏部尚书秦州都督宣城公魏之名臣载在青史曾祖某後周陕州芮城县令祖某属隋运版荡君子道消逊言遁时不显於仕拜儒林郎父某唐隆州苍溪县丞襄州荆山县尉有高才而无贵仕君锺常山之气炳漳水之灵少尚名节躬行仁义始入太学以精理见知未几进士高第拜白水县尉寻转云阳尉屈青云之资从黄绶之任虽吏道迫屑而遐情眇然秩满调补洛阳尉盘根利器尹守拭目迁怀州司法禄不徇荣位以行道雅尚贞逊与衆趋少合洎上闻对策甲科授益州大都督府録事参军满岁擢授水衡监丞君所居清澹仁惠为政识真之士以公辅许之而好学笃道介如石焉故位不充量缙绅高其才烈士伏其义竟不能骧首云路长鸣天衢知与不知咸皆共叹有余恨也而君浩然冥顺独与化游方将幽采玄微精核通变天命不佑春秋若干遘疾终於官某岁某月安厝於某所礼也呜呼古所谓殁而不朽者有矣夫遗言余旨粲然可观有子曰某痛门风之将冺惧世业之罔传乃刋石纪德铭旌之曰
常山之灵和氏之英世有明德锺此令名黄黻不贵拱璧为轻仕以弘道禄匪徇荣高志厉云思机入冥呜呼天乎殱我国桢
唐故循州司马申国公高君墓志
君讳某字某渤海蓚人也昔周天子命我太公受封东海钟鼎宝玉七百余年故其公侯世有国祀曾祖励字敬德北齐朔州太行台仆射袭爵清河王改封乐安王周授开府隋授扬楚洮三州刺史我唐有命崇宠典章贞观初赠恒定并赵四州刺史埀拱中又赠特进非明德上公孰享之哉祖宗俭字士廉皇朝太子太傅上柱国申国公食邑三千户赠司徒并州刺史永徽初赠太尉配享太宗文皇帝朝廷諡曰文献昔帝光天下公实佐之至是元勋克配清庙父慜字履行秦府军直千牛滑州刺史将作大匠金紫光禄大夫太常卿洪州都督上柱国申国公尚东阳长公主驸马都尉衣冠礼乐尽在是矣故帝乙归妹尚於中行公则驸马之元子也含章丹穴籍宠黄扉承礼训於公庭尽仪刑於士则年若干嗣封申国公十四解巾授千牛备身趋奉紫璋已有光矣秩满补海盐府左果毅都尉再迁游撃将军右帅府郎将遂昇荣禁卫承宠司阶千庐之务式遵八舍之荣攸袭又授朝散大夫尚辇奉御再迁尚衣奉御属扆宫构难巫蛊祸兴坐堂弟岐左迁循州司马苍梧南极桂海东浮是唯篁竹之区而有山夷之患永隆二年有盗攻南海广州边鄙被其灾皇帝哀洛越之人罹其凶害以公名家之子才足理戎廼命专征且令招讨【一作诗】公奉天子威令以喻越人越人来苏日有千计公乃惟南蛮不讨之日久矣国有大命将布远方欲巡御象林观兵海裔彼苍不吊夭我良图因追寇至广州遇疾薨於南海之旅次时年若干呜呼哀哉珠鼎之秀邦国之光负才能重书劒方将克崇旧业祗宠前人降年不长永坠厥绪呜呼哀哉夫人京兆韦氏银青光禄大夫太子詹事武阳侯琨之第某女也有淑慎之德窈窕之贤长於公宫少习妇道年十六归於申国凤台尊閟鹊巢斯在虽珠玉翡翠职是其仪而澣濯苹蘩不改其操故我君子琴瑟友之年三十仪凤二年先公而殁其年权殡先茔呜呼哀哉始公之适南裔也夫人逝矣死生言别永怀燕越之悲旌旐同归终沦松栢之路先是公有命合葬弘道岁灵榇自南海还嗣子绍等追惟永终仰遵先志粤载初元年岁在摄提格始昭啓亡灵改卜迁祔某月日遂合葬於少陵原礼也呜呼哀哉霸山南望秦川满目紫台钟鼓方对於青春白杨丘陵独悲於玄夜绍等以东西之人惧冈陵之变古不树今则坟焉
率府録事孙君墓志铭【并序】
呜呼君讳?礼字过庭有唐之人也幼尚孝悌不及学文长而闻道不及从事禄值凶孽之灾四十见君遭谗慝之议忠信实显而代不能明仁义实勤而物莫之贵陻厄贫病契濶良时养心恬然不染物累独考性命之理庶几天人之际将期老有述死且不朽宠荣之事於我何有哉志竟不遂遇暴疾卒於洛阳植业里之客舍时年若干呜呼天道岂欺也哉而所志卒不与其遂能无恸乎铭曰
嗟嗟孙生见尔迹不知尔灵天竟不遂子愿俾迄用无成呜呼苍天吾欲诉夫幽明
故宣议郎骑都尉行曹州离狐县丞高府君墓志铭
君讳某字某先渤海蓚人也因仕居洛今为阳翟人昔赭鞭乘运袭炎帝之宗苍光应期承太公之?崇勋霸业光烈犹存曾祖某北齐太子中舍人赠冀州刺史青宫近侍光宠朝班皂盖追荣恩崇国礼祖钦仁隋左亲卫大都督检校秘书郎带七尺劒始游天子之阶持三寸笔终入芸香之阁父柚唐江州浔阳县令舒州怀寜县令弦歌之化身不下堂神明之威虫蝗避境君即怀寜府君之长子黄河一直青松万仞性惟仁孝行实温恭文义必以润身名节由其狥物唐龙朔元年有制举忠鲠君对策及第试守永州湘源县尉位卑黄绶志在清?秩满以常调补凤州黄花县丞梁竦长怀尚劳州县桓谭不乐空负琴书又转易州遂城县丞以管辂之材从赵典之任古人斯在君子居之大周革命任曹州离狐县丞春秋已高日月方出武尽美矣不得夷齐之臣文哉郁乎自邈夏商之道於是因阶秩满告老归闲闭郊扉於南野习岩居於东涧诗书琴酒以观先达之风山水丘园将为遗老之赏天授二年岁在单阏七月二十日考终厥命卒於陆浑县明高之山庄时年七十有二呜呼哀哉君雅尚节义素履元亨怀古人之远图慕先贤之遗烈以为桓魋石椁非则於礼经墨翟桐棺实宜於圣典遗令薄葬务取随时即以其年十月葬於北邙山平乐之原礼也嗣子思恭孝思罔极丧制过哀思封树而缅怀恐东西而不志白楸为椁爰遵古葬之仪丹漆题封即表永年之记铭曰
泱泱大风其太公兮穆穆君子绍厥宗兮忠鲠察廉仕汉宫兮高才位卑命考终兮哀哀孤子号苍穹兮归葬平陵栢松桐兮
唐故袁州参军李府君妻清河张氏墓志铭
夫人清河郡东武人也昔轩辕锡胤弧矢崇威畏其神者三百年得其姓者十四族金貂七叶汉天子之忠臣鼎足三公晋武皇之名相孤卿玉帛世有其庸曾祖某北齐太常卿徐兖二州刺史天人之礼位掌於秩宗侯伯之尊宠优於露冕祖某隋汾阴寿春阳城三县令袭公侯之瑞屈铜墨之班士元非百里之才太丘有三台之望父某唐户部侍郎复亳建三州刺史尚书北斗始赞於南宫方岳专城终荣於独坐夫人即刺史之第若干女也禀柔成性藴粹含章承礼训於公庭习威仪於壼则夫其窈窕之秀婉娈之姿贞节峻於寒松韶仪丽於温玉铅华不御饰环佩之容浣濯是衣勤黼黻之彩自作嫔於君子主中馈於家人三千之礼不违九十之仪无慝至乃恭於奉上顺於接下仁孝以承宗祀慈惠以睦闺门则雍雍跄跄必由其道矣呜呼府君不造遘此闵凶中年不图蚤世而殒青松摧折哀断女萝之心丹桂孤高终守栢舟之誓而府君食先人之德无後生之财夫人徇黔娄之贞阙丹台之产孀居永日蓬首终年处贫素而弥坚保幽芳而不昧始府君之逝有四子焉少遭罔极之哀未奉过庭之训夫人保持名教终始礼经既朂之以义方又申之以远大皆能率由慈训克荷嘉声箕裘之业载隆燕翼之谋不殒非夫人淑明贤懿圣善温良崇妇道之深规弘母仪之至范孰能昭宣令闻若斯之盛哉彼苍不忱殱我眉寿春秋若干载初元年月日遘疾终於洛州某里之私第呜呼哀哉夫人令仪有穆惠闻无喧敦雅志於诗书婉绸情於琴瑟若乃姆师酒食之仪女工纂组之繁莫不緫制清理弘宣懿则茂苹蘩之雅训协沼沚之芳猷古称敬姜诗云淑女论容比德殆无以过穠华不居松扃永閟嗣子某等悲摧栾棘思结寒泉永惟同穴之仪仰遵归祔之典以大周天授二年二月日朔迁祔於袁州君之旧茔礼也合葬非古奉周公之仪墓而为坟宗仲尼之训呜呼鸳鸯之树眇泣於松楸鼔吹之山缅然於丘壠原陵何代铭志无文有哀黄鸟之诗遂勒青乌之兆铭曰
诗云淑女君子好逑懿哉令德嘉仪聿修温容玉映峻节松楸妙心彤史洁志玄猷昭宣壼则惠穆苹洲共伯早逝贞姜独留?居蓬首哀深栢舟彼苍不憖此夜长幽怀南风之吹棘想北陇以同丘青春兮白日独昭昭以悠悠
上殇高氏墓志铭
维唐垂拱二年太岁丙戌七月二十日殇子高氏卒呜呼哀哉琼敷而不玉实者有矣夫吾观颢元机化出入夭寿之数荣落之原皆一成而不易者也悲夫古人之仁懿中庸不幸短命今复见之於高子子渤海蓚人也黄州府君之幼孙苑丘府君之叔子生而岐嶷实覃实华越在襁褓神明滋茂童蒙渊敏光润玉顔八岁始教方书受甲子巳知孝悌之道诗礼之规苑丘府君锺爱之他日尝趋庭与诸儿戱神情涵泳绰然如鸿雏鹄子有青云之意也府君美之曰能光我家者此儿十五通左氏春秋及尚书渊骞之志日新宏大矣不幸享年十七遇疾而夭呜呼哀哉苑丘府君感恸哀过於礼不恨尔寿之不长惜尔器之不彰夫何昔育今也则亡呜呼吾将老矣远尔何哉某年七月殡於家园日月云徂六载於兹矣天授二年龙集辛卯府君方大崇元域以安先兆诸子之柩皆祔焉其年一月癸卯朔十八日庚申启殡归瘗之茔礼也铭曰
来不可遏去不可止唯死与生由生以死於戏殇子噫何往矣伤慈父之肝情独冥冥而长巳死而有知可也若其无知悲尔
堂弟孜墓志铭【并序】
君讳孜字无怠其先陈国人也六代祖太乐梁大同中为本郡大司马生五代祖方庆属梁乱始居新城郡武东山高祖汤为郡主簿生曾祖通蚤卒通生皇祖辩少习儒学然以豪英刚烈着闻是以名节为州国所服皇祖生考元爽保植先人茂德降生於君幼孤天资雄植英秀独迈性严简而尚倜傥之奇爱廉贞而不拘介独之操始通诗礼畧观史传即怀轨物之标希旷代之业故言不宿诺行不苟从率身克巳服道崇德闺门穆穆如也乡党恂恂如也至乃雄以济义勇以存仁贞以立事毅以守节独断於心每若由巳实为时辈所高而莫敢与伦也是以乡里长幼望风而靡邦国贤豪闻名而悦服方谓拂羽乔木缅昇高云而遭大过栋桡而殒呜呼天降吊乎时年三十五是岁龙集癸已有周天授二年七月卜兆不吉权殡於真谛寺之北园始以今甲午岁献春二月巳酉朔二十五日巳酉窆於石溪山之北冈陪考坟也君家世坟壠在武东山昭穆崇封松栢列盛至君考遗令独爱石溪之冈故君从先志祔葬於此呜呼哀哉始君伯父海内之文人也含纯刚之德高代之行每见君叹曰吾家世虽儒术传嗣然豪英雄秀济济不冺常惧後来光烈不象先风每一见尔慰吾家道实谓君有逸羣之骨拔俗之标超山越壑可以骏迈也岂其夭絶丧兹良图呜呼其元命欤遭命欤天不忱欤道固谬欤大圆苍苍大方茫茫贤圣同此尔之何伤古人有言珠玉而瘗是暴骸於中原况吾家道尚俭名训未坠封树之礼吾敢过焉是用锡尔瓦木之器涂刍之灵尧舜之典忠孝之经昭示後代以安尔形铭曰我祖之葳蕤兮邈於陈缅遥裔兮此江濆五代崇光兮至夫君徽烈英曜兮始氛氲何意严霜兮降青春玉树摧落兮成黄尘南山无隟兮永幽沦悠悠昭代兮卜尔辰吾恸感伤兮号苍旻问之蓍策兮立兹坟乃言千载兮衣冠来臻黄头兮勿伤神
馆陶郭公姬薛氏墓志铭【并序】
姬人姓薛氏本东明国王金氏之?也昔金王有爱子列食於薛因姓焉世与金氏为姻其高曾皆金王贵臣大人也父永冲有唐高宗时与金仁问归国帝畴厥庸拜左武将军姬人幼有玉色发於穠华若彩云朝升微月宵映也故家人美之少号僊子闻嬴台有孔雀凤凰之事瑶情悦之年十五大将军薨遂剪髪出家学金僊之道而见宝手菩萨静心六年青莲不至乃謡曰化云心兮思淑真洞寂灭兮不见人瑶草芳兮思芬蒀将奈何兮分青春遂返初服而归我郭公郭公豪荡而好奇者也杂佩以迎之宝瑟以友之其相得如青鸟翡翠之婉娈矣华繁艶歇乐极悲来以长寿二年太岁癸巳二月十七日遇暴疾而卒於通泉县之官舍呜呼哀哉郭公恍然犹若未亡也宝珠以含之锦衾而举之故国途遥言归未迨留殡於县之惠普寺之南园不忘真也铭曰
高丘之白云兮愿一见之何期哀淑人之永逝感绀园之春时愿作青鸟长比翼魂魄归来游故国
唐陈州宛丘县令高府君夫人河南宇文氏墓志铭
夫人讳某河南郡人也昔吾君夏后氏之子霸有幽郡皇运北兴鼎国南起开宝符而帝天下抚璿玑而王中国则後周之受命武帝之云孙夫人四代祖也曾祖某失周子之封亡山阳之国虽存天子之?已类咸阳布衣植德蚤夭祖某隋朝官澧州澧阳令父某龙州司法皆承家席宠世有令名夫人贲穠华袭繁祉崇徽惠穆秀色苕荣自於幼年有令仪也十四适於高府君夫其温慈惠和信肃修穆行有法度动有礼经严恪以理家人?瑟以和君子则巳含乎光大矣若乃宗庙哀敬仁孝也娣姒祗和谦顺也蠲洁酒食妇仪也黼黻玄黄女工也弘此四德而务六亲鞶帨以文之杂佩以发之猗可以作范母仪昭宣壼则矣至於训子以睦教女以顺爱下以慈与人以让外以赞府君之德内以光中馈之政皆日闻其进不见其退也呜呼仁而不寿生也永终永淳元年五月遇疾终於宛丘县之官舍年二十七呜呼哀哉高府君?以事罢职山茔未卜旌旐来归府君思北海之魂留东园而殡日月遂往九岁於兹府君方崇树先茔增封旧域以周天授二年太岁辛卯二月癸卯启殡於东园袝於洛州某原礼也哀哉夫人雅有高行终而不忘以为厚葬非礼也是以珠玉不饰塼瓦是藏高府君聿遵其志率以薄葬於戏非古之明德淑女金玉其光何以跻之吾忝门闾之宾覩其家道矣雍穆懿铄实有清风故叙之而未充德也铭曰
夭夭桃李有华兮灼灼淑人宜家兮修睦妇道不譁兮窈窕嫔仪孔嘉兮荣采之方茂而云亡兮咨嗟
周故内供奉学士怀州河内县尉陈君硕人墓志铭【并序】
君讳该字彦表绵州显武人也其先自颍川迁蜀矣曾祖寄祖曾考永贵皆养高不仕君少好学能属文上元元年州贡进士对策高第释褐授将仕郎其明年制勅天下文儒司属少卿杨守讷荐君应词弹文律对策高第勅授茂州石泉县主簿开耀元年制举太子舍人司议郎大府少卿元知让应制荐君於朝堂对策高第勅授隆州苍溪县主簿埀拱四年又应制学综古今对策高第勅授怀州河内县尉凡历所职皆以清廉仁爱着闻有周革命天授三年恩勅自河内追入合供奉居未朞不幸遇疾於神都积善坊考终厥命年六十三归葬於豆图山之阳原礼也呜呼哀哉古人有云饰顔夷之行不逢青云之士而声名磨灭者有之矣呜呼陈君敦懿玄默洁清温良驯道执志好学博古恂恂焉行高职卑不改其操学优禄薄不怨於天四举有道三历下位晏如也非淳人淑士其谁能湼而不渝哉夫知命可谓君子矣好学可谓为文矣丹书不藏於勋府青史不昭於方册於戏一絶故老之口孰知夫子之贤哉某与君族人也服美其德尚矣昔子云称李元常璩叙令伯皆没而不朽後代称之斯非若人之徒欤吾岂默而无述其铭曰
誾誾君子好斯文兮缛藻鞶章潜卿云兮栖迟下位允升闻兮金署玉堂见吾君兮鸾阶鸿渐期紫氛兮钟鸣漏尽竟兰焚兮儒行墨节将何云兮恭承遗言立石文兮金刻丹书记岁辰兮青龙甲午铭兹坟兮
燕然军人画像铭【并序】
龙集丙戌有唐制匈奴五十六载盖署其君长以郡县畜之荒服赖寜古所莫记是岁也金徽州都督仆固始桀骜惑乱其人天子命左豹韬卫将军刘敬同发河西骑士自居延海入以讨之特勅左补阙乔知之摄侍御史护其军夏五月师舍於同城方絶大漠以临瀚海君子曰兵者凶器仁者恶之边人不靖厥自招咎今至尊不得已而顺伐尝闻西方之圣有能仁者凶吉之业各报以直则使元恶授首羣甿不孤立无血刃荒我底定岂不在於大雄乎诸将部校佥曰允哉将军乃饬躬率士卒自古祠庙图画形容有古之弥勒像也天人备容丹青毕彩盖以昭乎景福也乃作铭曰
耀天兵兮征荒服絶云汉兮出玄极白羽饰兮青云旗箫鼓鸣兮士马悲愿左右兮浮屠道备丹青兮妙天宝功既毕兮业既成神不来兮福冥冥
冥寞君古坟志铭【为张昌寜作】
神功元年龙集丁酉我有周金革道息宝鼎功成朝廷大寜天下无事皇帝受紫阳之道延访玉京羣臣从白云之游载驰瑶水笙歌入至玄鹄飞来时余以银青光禄大夫忝在中侍拥青旄之节陪翠鸾之旗昔子孟以奉车独随武帝昌明为御史每侍轩游比之今日未足多幸是时屡从严祀遥谒秘封尝覩衆灵如云羣仙蔽日乃仰感王子晋俯接浮丘公行吹洞箫坐弄云凤窃欲邀羽袂导鸾舆求不死於金庭保长生於玉册上以尊圣寿下以息微躬因登缑山望少室寻古灵迹拟刻真容得王子晋之遗墟在永水之层曲且欲开石室营寿宫庀徒方兴畚锸攸作乃得古藏焉其藏上无封壝内有甓瓦南北长二丈二尺东西濶八尺中有古劒一长尺余铜椀一并瓦器二其器文彩怪异非虫篆雕斵所能拟也又有古五铢钱朱漆片数十枚初开时文彩可见及枨拨之应手灰灭既无年代铭志不知爵里官族参验其事已曾为人所开於是抚之永怀念昔增密始知有形必敝涉器则毁钟鼎玉帛非度世之资名位宠章为累真之府未能独立物表超世长存与日月齐光天地比夀非夫道乎冥寞窅冥君久幽珍藏迨此昭发岂不欲感示玄契奇畅灵期昔王乔古坟唯留一劒令威荒塜又叹千年起予道心在乎此仰惟圣主仁慈恩被草木阳和掩骼既昭国典至德埋胔又在周令今此藏亏露诚感仁恻谨历吉日恊良辰即以其年十月甲子朔具物备容还定旧圹豚鷄在奠犠罇若歆哀其铭志磨灭姓位不显乃锡之名曰冥寞君其铭曰【缺】
陈拾遗集卷六

[book_title]卷七
钦定四库全书
陈拾遗集卷七
唐　陈子昂　撰
杂着
上大周受命颂表【天授九年】
臣子昂言臣闻昔周道昌而颂声作遂能昭配天地光烈祖宗埀之无穷永为世典伏惟神圣皇帝陛下阐玄极昇紫图光有唐基以启周室不改旧物天下惟新皇王已来未尝覩也臣闻仲尼曰圣人吾不得而见之矣又曰舜禹之有天下而不与焉又曰凤鸟不至河不出图吾已矣夫皆伤不得见大道之行而欝悒也臣草鄙愚陋生长休明亲逢圣人又覩昌运舜禹之政河洛之图悉皆目见幸亦多矣今者凤鸟来赤雀至庆云见休气昇大周受命之珍符也不稽元命探秘文采风謡挥象物纪天人之 会以协颂声则臣下之过也有国彛典其可阙乎臣不揣朴固辄献神凤颂四章以言大周受命之事诚未足以润色鸿业揄扬盛美亦小臣区区丹慊之至谨辄诣洛城南门奉进尘冒旒冕伏表惭惶
大周受命颂【四章并序】
臣闻大人升阶神物绍至必有非人力所能存者上招飞鸟下动潜鱼古之元皇祗承上帝所以协人祉匹天休卓哉神明昭格上下莫不以之矣是故物有可则而道有可宗谓之文献其原上也缅哉有唐钦崇天命三祖继统品物咸章玄历改元黄瑞告神皇出地轴陟天阶历轩辕登太昊集乎初始之极以授我皇符鸟之肇开辟元台女希氏姓神功大哉莫不盛於兹日矣乃察璿玑稽宝命发玄?升紫图则天粲然皇文炳也非夫昇光之曜魄宝之精其孰能威神皇赫赫若斯者哉是时三阶底平百揆时序天下昌矣玄功溥矣西土耆老欣然来称曰至哉天子恤我元元勤劳下都升闻上帝臣闻天无二日土无二主皇帝嗣武以主匕鬯岂不宜乎神皇首然廼登崑仑之台修三统观五始探命历之纪则知元气之所造也方采锺龙象鸣凤协林黄之律以因生赐姓九月戊申朔六日巳卯朔神都耆老遐荒夷貊缁衣黄冠等万有二千余人云趋诣阙请曰臣等闻王者受命必有锡氏轩辕皇帝二十五子班为十二姓高阳氏才子二八命为十六族书云祗台德先不距朕行然则圣人起则命历昌必有锡氏之规臣等伏惟陛下受天之符为人圣母皇帝仁孝肃恭神明可以纂武承家以克永代陛下崇锡类埀宪章不易日月天人交际斯亦万代之一时臣等固陋不逹大道敢昧死上闻神皇穆然方御珍图谦而未许也越翌日庚辰文武百寮又与耆老夷貊道俗等五万余人守阙固请曰盖臣闻圣人则天以王顺人以昌今天命陛下以主人以陛下为毋天之丕律元命也人之大猷定姓也陛下不应天不顺人独高谦让之道无所宪法臣等何所仰则敬冒昧万死固请是时目踵昆吾有凤鸟从南方来历端门羣鸟数千蔽之又有赤雀数百从东方来羣飞映云回翔紫闼或止庭树有黄雀从之者又有庆云休光半天倾都毕见羣臣咸覩於是衆甿云萃嚣声雷动庆天应之如响惊象物其犹神咸曰大哉非至德孰能覩此昔唐虞之瑞逖听矣今则见也天物来圣人革时哉况凤者阳鸟赤雀火精黄雀从之者土也土则火之子子随母所以纂母姓天意如彼人诚如此陛下曷可辞之昔金琴凤凰镐京黄鸟赤氏朱鴈有吴丹鸟皆纪之金册藏之瑞府以有事也陛下若遂辞之是推天而絶人将何以训於是皇帝霈然曰俞哉此亦天授也乃命有司正皇典恢帝纲建大周之统历革旧唐之遗号在宥天下咸与惟新赐皇帝姓曰武氏命为嗣皇崇乎绍天统物其赫胥大庭之上事已乃献颂曰
天命神凤降祚我周彩容有穆其仪孔休惟我有周实保天德上帝临命纂承唐极人曰天佑有皇女希造天立极缅然猷徽赫我皇帝乃先厥微匪天之命凤鸟谁归因生锡氏革号循机岂不顺乎天而应乎人帝曰俞哉
右神凤章
翺翺赤鸟朱火之光含神之务秘帝之祥在昔甲子降祚於昌今则庚辰翩翩来翔来翔维何作我圣皇提提黄鸟载飞载扬从火之母应土之王体仁资孝类我嗣皇恭膺锡氏稽首龙章天授万年圣帝煌煌
右赤雀章
崑仑元气实生庆云大人作矣五色氤氲昔在帝妫南风既薰藂芳烂澷郁郁纷纷旷矣千祀庆云来止玉叶金柯祚我天子非我天子庆云谁昌非我圣母庆云谁光庆云应矣周道昌矣九万八千天授皇年
右庆云章
周道赫兮天宝开八方协兮万国来天人应兮雷雨作声教殷兮宇宙回璿图宝兮称万岁神皇穆兮崑仑台
右甿颂章
国殇文一首【并序】
丁酉岁三月庚辰前将军尚书王孝杰败王师於榆关峡口吾哀之故有此作
天未悔祸兮炽此山戎虐老昏幼兮人罹其穷帝用震怒兮言剪其凶出金虎兮曜天锋扫宇宙之甲驰燕蓟之冲何士马之沸渭若云海之汹汹荆吴少年韩魏劲卒戈矛如林白羽若月且欲蹈乌丸之垒刈赤山之旗聨青丘之缴封黄龙之屍凶寇猖獗奸险是凭蛇伏泥滓蚁鬭丘陵哀我将之忔勇兮无筭畧以是膺陷天井之死地属云骑以相腾短兵既接长戟亦合星流飈驰树离【一作杂】山沓智无所施其巧勇不能制其怯顿金鼓之雄威沦舆尸之败业天乎哀哉矢石既尽白日颓主将巳死士卒哀徒手奋呼谁救哉含愤沉怒志未回杀气凝兮苍云暮虎豹慓兮殇魂惧殇魂惧兮可奈何恨非其死兮弃山阿血流骨积殪荒楚思归道远不得语降不戮兮北不诛殁不赏兮功不图岂力士之未徇诚师律之见孤重曰壮士虽死精魂用凶丑尔雠不可纵我闻僵死能厉灾古有结草抗杜回苟前失之未远傥冥雠之在哉鸣呼魂兮念归来
禡牙文
万岁通天二年三月朔日清边道大总管建安郡王某敢以牲牢告军牙之神盖先王作兵以讨有罪奸慝窃命戎夷不恭则必肆诸市朝大戮原野我皇周子育万国宠绥百蛮青云干吕白环入贡久有年矣契丹凶羯敢乱天常乃蜂屯丸山豕食辽野宴安鸩毒作为欃枪天厌其凶国用致讨皇帝命我肃将王诛今大军巳集吉辰叶应旄头首建羽斾前列夷貊咸威将士听誓方俟天休命为人殄灾惟尔有神尚殱乃丑召太一会雷公翼白虎乘青龙星流彗扫永清朔裔使兵不血刃戎夏大同以昭我天子之德允乃【盱本有尔字】神之功岂非正直克明哉无纵世讐以作神羞急急如律令
禜海文
万岁通天二年月日清边道军海运度支大使【盱本有兼字】虞部郎中正玄珪敢以牲酒沉浮海王之神神之听之我国家昭列象胥惠养戎貊百蛮率职万方攸同鲜卑猖狂忘道悖乱人弃不保王师用征故有度辽诸军横海之将天子命我赢粮景从今旌甲云屯楼船雾集且欲浮碣石凌方壶袭朔裔即幽都而涨海无倪云涛洄潏孤山远岛鸿洞天波惟尔肃恭令典导鷁首骑鲸鱼呵风伯遏天吴使苍猊不惊皇师允济攘慝剿虐安人定灾苍苍羣生非神孰赖无昏汩乱流而作神羞急急如律令
吊塞上翁文
居延【蜀本作近】海南四余百里有南騂戌【集作有古城焉】土人云是塞上翁城今为戍其基扃趾迹盖数千年也丙戌之岁兮我征匈奴恭闻北叟兮托国此都遡叟之生日月遐迈及今来思实获心契欣问於叟何德其愚【盱本作何德之愚】僻居幽漠浩与世殊忘情逸马胡宁而知福谢於隣人何达而不淑丁男既存君子知复人以为极也伊怀兹土既板且筑扃禁天崇墉隍云矗今则荒秽世亦不毓其故何哉贤叟之德登叟之堂天道何远而兹理茫茫人代日故兮丘郭日荒??何家不归其乡【蜀本作??何为不归故乡盰本作??何家独不归其故乡】叟乎叟乎我心之伤
祭孙府君文
维年月日子昂谨以牲酒之奠致祭故延俊府折冲燕然军孙府君之灵惟君少驰英武早効成功声雄塞上名重关中憺棱威於敌国存大节於家风既挥金而退老方饵药於仙童何昊天之不吊随大化以长终白马故人青乌送往素车永诀黄炉谁赏絮酒盈觞魂兮尚飨
为建安王祭苗君文
维某年月日朔方道大总管建安郡王攸宜以酒馔之奠祭故壮武将军左玉钤卫中候左三军营主苗君之灵君忠勇兼资戎麾夙济乌丸作逆赤羽从军方且任君先锋仍驰後劲刈鲜卑之垒摧蹋顿之师执馘献俘归受国赏何图大勋未立随命先凋永怀咨嗟情用兼恸故命酒奠告尔殇魂君其有灵歆兹薄酹鸣呼尚飨
祭黄州高府君文
维年月日朔孙女夫某等谨以清酌庶羞之奠敢昭告於故黄州高府君之灵惟府君含德元亨保和光大才堪济世而运属承平器允登台而命锺流落有瑚琏之宝无廊庙之资岂图大位不跻幽灵永昧尊仪潜翳三十余年玄殡既开黄膓巳古今青乌改卜丹旐来归窀穸即期幽明永诀某等沗承嘉惠奉事门阑兴言追慕实增感咽窃惟精意以享黍稷非馨敢陈薄酹以献明灵鸣呼哀哉伏惟尚飨
祭韦府君文
维年月日左拾遗陈子昂谨以少牢清酌之奠致祭故人临海韦君之灵惟君孝友自天忠义由已有经世之畧怀轨物之量甘心苦节风雨不改常欲穷则独善其身逹则兼济天下感激遐咏邈然青云何期良策未从大运奄忽呜呼哀哉昔君梦奠之时值余寘在丛棘狱户咫尺邈若山河话言空存白马不吊迨天网既开而宿草成列言笑无由梦寐不接永言感恸何时可忘今旄旐言归关河方远兴言永诀今古长辞邓攸无子天道何知洛阳旧陌拱木犹存京兆新阡孤松巳植巳矣韦生云何及矣大运之往贤圣同尘呜呼哀哉伏惟尚飨
祭外姑宇文夫人文
维年月日朔女夫某谨以清酌嘉蔬之奠奉祭于故高氏河南宇文夫人之灵恭闻夫人有清穆之德皓洁之行淳懿肃恭内外仰则而遗风素范蕙敷兰滋用能惠心光孚氤氲沼沚崇严壼训芬郁母仪中馈柔嘉娣姒有则岂图慈顔幽翳於今十年宰木巳拱尊灵廓然今吉辰协应幽殡方开容象如在器质巳灰改卜礼典宅兆方迁山园既列祖载行焉哀子号咷女也蝉媛终天永诀泣血流涟某谬承嘉惠预叨姻戚生事早暌送终空积窃闻精意以享黍稷非馨敢陈薄酹以献明灵伏惟夫人明神尚飨
祭率府孙録事文
维年月日朔某等谨以【云　云】古人叹息者恨有志不遂如吾子良图方兴青云自致何天道之微昧而仁德之攸孤忽中年而颠沛从天运而长徂惟君仁孝自天忠义由巳诚不谢於昔人实有高於烈士然而人知信而必果有不识於中庸君不慙於贞纯乃洗心於名理元常既没墨妙不传君之逸翰旷代同仙岂图此妙未极中道而息怀衆宝而未摅永幽泉而掩色呜呼哀哉平生知巳畴昔周旋我之数子君之百年相视而笑宛若昨日交臂而悲今焉巳失人代如此天道罔然所恨君者枉夭当年嗣子孤藐贫寠聨翩无父何恃无母惸焉呜呼孙子山涛尚在嵇绍不孤君其知我无恨泉途呜呼哀哉尚飨
春台引【寒食集毕宅】
感伤春兮生碧草之油油怀宇宙以汤汤遂登高台而写忧迟美人兮不见恐青岁之还遒从毕公以酬饮寄林塘而一留采芳荪於北渚忆桂树於南州何云木之英丽而池馆之崇幽星台秀士月旦诸子嘉青鸟之辰迎火龙之始挟宝书与瑶瑟芳蕙华而兰靡乃掩白苹藉緑芷酒既醉乐未已撃青钟歌緑水怨青春之萎絶赠瑶华之旖旎愿一见而导意结衆芳之绸缪曷余情之荡瀁独青云以增愁恨三山之飞鹤忆海上之白鸥重曰羣仙去兮青春颓岁华歇兮黄鸟哀富贵荣乐几时兮朱宫翠堂生青苔白云兮归来
彩树歌
嘉锦筵之珍树兮错衆彩之氛氲壮瑶台之微月点巫山之朝云青春兮不可逢况蕙色之增芬结芳意而谁赏怨絶世之无闻红荣碧艶坐看歇素华流年不见君故吾思崑仑之琪树厌桃李之缤纷
山水粉图
仙图之白云兮若巫山之高丘纷羣翠之鸿溶又似蓬瀛海水之周流信夫人之好道爱云山以幽求
复雠议状
臣伏见同州下邽人徐元庆者父爽为县吏赵师韫所杀卒能手刃父讐束身归罪议曰先王立礼所以进人也明罚所以齐政也夫枕干讐敌人子之义诛罪禁乱王政之纲然则无义不可以训人乱纲不可以明法故圣人修礼理内饬法防外使夫守法者不以礼废刑居礼者不以法伤义然後能暴乱不作廉耻以兴天下所以直道而行也窃见同州下邽人徐元庆先时父为县吏赵师韫所杀元庆鬻身庸保为父报讐手刃师韫束身归罪虽古烈者亦何以多诚足以激清名教旁感忍辱义士之靡者也然按之国章杀人者死则国家画一之法也法之不二元庆宜伏辜又按礼经父讐不同天亦国家劝人之教也教之不苟元庆不宜诛然臣闻昔刑之所生本以遏乱仁之所利盖以崇德今元庆报父之仇意非乱也行子之道义能仁也仁而无利与乱同诛是曰能刑未可以训元庆之可显宥於此矣然邪由正生理必乱作昔礼防至密其弊不胜先王所以明刑本实由此今傥义元庆之节废国之刑将为後图政必多难则元庆之罪不可废也何者人必有子子必有亲亲亲相讐其乱谁救圣人作始必图其终非一朝一夕之故所以全其政也故曰信人之义其政不行且夫以私义而害公法仁者不为以公法而徇私节王道不设元庆之所以仁高振古义伏当时以其能忘生而及於德也今若释元庆之罪以利其生是夺其德而亏其义非所谓杀身成仁全死无生之节也如臣等所见谓宜正国之法寘之以刑然後旌其闾墓嘉其徽烈可使天下直道而行编之於令永为国典谨议
为建安王誓衆词
诸总管部将旗长队正各听命夫圣人用兵以讨有罪姧慝窃命戎夷不恭则必肆诸市朝大戮原野我皇周子育万国宠绥百蛮遐荒戎狄莫不率职兵屯甲聚非欲劳人盖逆不可纵乱不可长所以屈巳推毂埀涕泣辜诚恐苍生颠坠涂炭今契丹凶羯敢乱天常为封豕长蛇荐食上国玉帛皮币弃而不贡名器正朔僭而有谋乃将绐神虐人暴殄天物故皇帝命我肃将王诛今大师巳集方将问罪公等诸将及士卒巳上须各严职事肃恭天命契丹凶贼本为中国奴隶昏狂不道劳我师徒今与公等及士卒久勤干戈冒犯霜露夫四郊多垒士大夫之耻蕞尔凶狡一劒可屠况皇帝义兵克期诛剪此犹泰山压卵鸿毛在炉今日之伐须如雷霆之震虎豹之撃搴旗斩馘扫孽除凶上以摅至尊之愤下以息边人之患鼓以作气旗以应机公等各宜戮力务当其任若能奋不顾命陷坚摧锋金紫玉帛国有重赏若进退留顾向背失机斧钺严诛军有大戮各宜勉励无犯典刑
金门饯东平序
昔者汉朝卿士供帐饯於东都晋国名贤倾城祖於西郊虽时称盛观而人非帝族东平紫微英胄朱邸天人蕴岐嶷之瓌姿得山河之宝气刘君爱士常致礼於幽人曹植论文每交欢於数子属銮舆拜日来朝太室之前玉检停刋言返章华之路羣公以眷深王粲思邀祖道之欢下走以遇重荀慈谬奉芳筵之醴於时青阳二月黄鸟羣飞残霞将落日交晖远树与孤烟共色江山万里渺然荆楚之涂城邑三春去矣伊瀍之地既而朱轩不驻緑盖行遥琴罇之清讌巳疲珠玉之芳言未赠请各陈志以序离?
梁王池亭宴序
子昂少游白屋未历朱门闻王孙之游空怀春草见公子之兴每隔青霄弋阳公座辟青轩饰开朱邸金筵玉瑟相邀北里之欢明月琴樽即对西园之赏鄙人幽介酒醴知惭王子爱才文章见许白日巳驰欢娯难恃平生之乐其在兹乎
薛大夫山亭宴序
夫贫贱之交而不可忘珠玉满堂而不足贵闭门无事对黄卷以终年高论不疲逢故人而永夜薛大夫其人也下官昔承顔色早蒙车骑之知晚接恩光不异平津之旧蔡邕书史许以相资张载文章见称於代尔其华堂别业秀木清泉去朝廷而不遥与江湖而自远名流不杂既入芙蓉之池君子有邻还得芝兰之室披翠微而列坐左对青山俯盘石而开襟右澄流水斟緑酒弄清弦索皓月而按歌追凉风而解带谈高趣逸体静心闲神眇眇而临云思飘飘而寓物林轩寂寞星汉纵横思欲埀汗漫而羣游与真精而合契欢穷兴洽乐往悲来怅鸾鹤之不存哀鷞鸠之久没徘徊永叹慷慨长怀东方明而毕?升北阁曙而天云静悲夫向之所得巳失於无何今之所游复羁於有物诗言志也可得闻乎
送中岳二三真人序【时龙集乙未十二月二十日】
夫爱名山歌长往世有之矣放身霄岭宴景云林卑俗不可得而闻时士不可得而见则吾欲高视终古一笑昔人嵩山有二仙人自浮丘公王子晋上朝玉帝遗迹金坛凤箫悠悠千载无响吾每以是临霞永慨抚膺叹息常谓烟驾不逢羽人长往去嚣世走青云登玉女之峯窥石人之庙见司马子微冯大和霓裳眇然冥壑独立真朋羽会金浆玉液则有杨仙翁玄默洞天贾上士幽栖牝谷玉笙吟凤瑶衣驻鹤方且迷轩辕之驾期汗澷之游吾亦何人躬接兹赏实欲执青节从白蜺陪饮崑仑之庭观化玄元之府宿心遂矣冥骨甘焉岂知琼都命浅金格道微攀倒景而迷途顾中峯而失路尘荣俗累复汩吾和仙人真侣永幽灵契翳青芝而延伫遥会何期结丹桂而徘徊远心空絶紫烟去黄庭极仰寥廓而无光视寰区而寡色悠悠何往白头名利之交咄咄谁嗟玄运盛衰之感始知杨朱岐路墨翟素丝尚平辞家而不归鲍焦抱木而枯死可以恸可以悲古人之心吾今得之也
送着作佐郎崔融等从梁王东征序
古者凉风至白露下天子命将帅训甲兵将以外威荒戎内辑中夏时义远矣自我大君受命百蛮蚁伏匈奴舍蒲桃之宫越裳重翡翠之贡虎符不发象译攸同实欲高议灵台偃伯天下而林胡遗孽蓬乱边甿驱蚊蚋之师忽雷霆之伐乃窃海裔弄燕陲皇帝哀北鄙之人罹其辛螫以东征之义降彼偏禆犹恐威令未孚亭塞仍梗乃谋元帅命佐军得朱邸之天人乃黄阁之元老庙堂授钺凿门申命建梁国之旌旗吟汉庭之箫鼓东向而拜北道长驱蜺旄羽骑之殷戈飜落日突鬓蒙轮之勇剑决浮云方且猎九都穷踏顿存肃慎吊姑余彷徨赤山巡御日域以昭我王师恭天讨也岁七月军出国门天晶无云朔风清海时比部郎中唐奉一考功员外郎李迥季着作佐郎崔融并参帷幕之宾掌书记之任燕南怅别洛北思懽顿旌节而少留倾朝廷而出饯永昌丞房思玄衣冠之秀乃张蕙圃席兰堂环曲榭罗羽觞写中京之望纵候亭之赏尔乃投壶习射博奕观兵镗金铙戞瑶琴歌易水之慷慨奏关山以徘徊颓阳半林微隂出座思长风以破浪恐白日之蹉跎酒中乐酣拔劒起舞则已气横辽碣志扫獯戎抗手何言赋诗以赠
送吉州杜司户审言序
嗟夫德则有隣才不必贵昔有耕於岩石而名动京师词感帝王乃位昇武骑夫岂不遭昌运哉盖时命不齐奇偶有数当用贤之世贾谊窜於长沙居好文之朝崔駰放於辽海况大圣提象羣臣守规杜司户炳灵翰林研几策府有重名於天下而独秀於朝端徐陈应刘不得劘其垒何王沈谢适足靡其旗而载笔下寮三十余载秉不羁之操物莫同尘含絶唱之音人皆寡和羣公爱祢衡之俊留在京师天子以桓谭之非谪居外郡苍龙阉茂扁舟入吴告别千秋之亭回棹五湖之曲朝廷相送驻旌盖於城隅之子孤游淼风帆於天际白云自出苍梧渐远帝台半隐坐隔丹霄巴山一望魂断渌水於是邀白日藉青苹追潇湘之游寄洞庭之乐吴歈楚舞右琴左壶将以缓燕客之心慰越人之思杜君乃挟琴起舞抗手高歌哀皓首而未遇恐青春之蹉跎且欲擕幽兰结芳桂漱石泉以节味咏商山以卒岁返耕饵术吾将老焉羣公嘉之赋诗以赠凡四十五人具题爵里
冬夜宴临卭李録事宅序
下官游京国久矣接轩裳衆矣池台钟鼓虽有会於终朝琴酒管弦未穷欢於永夕岂非殊我亲爱异我风謡而使临台有怀闻乐增叹者也何功曹旧州耆老迹尚於沉冥李録事吾土贤豪义多於游侠高轩置酒甲第迎宾丝竹纷於绮窗琅玕盛於雕俎楼台若画临故国之城池轩盖如云总名都之车马於是乘兴自此而游安得不放意留欢遗老忘死金壶漏晚银烛花微北林之烟月无光南浦之星河向曙赤车使者下官虽谢於古人锦里名家羣公岂慙於昔彦我之怀矣实在於斯同赋一言俱为四韵
忠州江亭喜重遇吴参军见牛司仓序
日月交分春秋代谢昔岁居单阏适言别於兹都今龙集昭阳复相逢於此地山川未改容貌俱非叙名宦而犹嗟问乡关而不乐云天遂解琴酒还开新交与旧识俱欢林壑共烟霞对赏江亭迥瞰罗新树於阶基山榭遥临列羣峯於户牖尔其丹藤緑筱俯映长筵翠渚洪澜交流合座神融兴洽望直情高觉清溪之仙洞不遥见苍海之神山乍出既而行舟有限嗟此会之难留别日无期叹分岐之易远徘徊北渚惆怅南津江陵之道路方賖巴徼之云山渐异嗟乎离言可赠所愿保於千金别曲何謡各请陈於五字
晖上人房饯齐少府使入京府序
永淳二年四月孟夏东海齐子宦於此州虽黄绶位轻而青云器重故能委邦君而坐啸屈刺史而知名属乎銮驾巡方诸侯纳贡将欲对扬天子命我行人执玉帛而当朝拥騑骖而戒道指途河渭发引岷嵎粤以丙丁之日次於晖公别舍盖言离也尔其岩泉列坐竹树交筵吐青霭於轩窗栖白云於左右参差池榭乱山水之清隂缭绕阶庭杂峯崖之异势入禅林而避暑肃风景於中庭开水殿而追凉彻氛埃於户外瑶琴合奏翠斚时行谭窈窕於天人极留连於晷刻既而欢乐极良辰征攀白日而不回唱浮云而告别山光黯黯凝緑树之将曛岚气沉沉结苍云而遂晚虽同交未阻风月可留岐路方乖关山成恨嗟乎朝廷子入期富贵於崇朝林岭吾栖学神仙而未毕青霞路絶朱绂途遥言此会之何时愿相逢而谁代永怀千古岂知仁者之交凡我三人盍崇不朽之迹斯文未丧题之此山同疏六韵云尔
春晦饯陶七於江南序
蜀江分袂巴山望别南津坐恨叹仙帆之方遥北渚长怀见离亭之欲晩白云去矣黄鹤何之杨柳青而三春暮我之怀矣能无赠乎同赋一言俱题四韵
夏日晖上人房别李参军序
考察天人旁罗变动东西南北贤圣不能定其居寒暑晦明隂阳不能革其数莫不云离雨散奔驰於宇宙之间宋远燕遥泣别於关山之际自古然矣李参军白云英胄紫气仙人爱江海而高寻顿风尘而未息来从许下月旦出於龙泉言入蜀中星文见於牛斗野亭相遇逆旅承欢谢鲲之山水暂开乐广之云天自乐思道林而不见怅若有亡诣祗树而从游衆然旧欵高僧展袂大士临筵披云路之天书坐琉璃之宝地帘帷後辟拂鹦鹉之香林栏槛前开照芙蓉之緑水讨论儒墨探览真玄觉周孔之犹述知老庄之未悟遂欲高攀宝坐伏奏金仙开不二之法门观大千之世界欢娯恍晚离别行催红霞生而白日归青气凝而碧山暮骊歌断引抗手将辞江汉浩浩而长流天地居然而不动嗟乎色为何色悲乐忽而因生谁去谁来离会纷而妄作俗之迷也不亦烦乎各述所怀不拘章韵
秋日遇荆府崔兵曹使讌序
若夫尊卑位隔荣贱途分使卿士大夫倚轩裳而傲物山栖木食负林壑而骄人未有能屈富贵於沉冥杂薜萝於簪笏天人坐契相从云雾之游风雨不疲高纵琴罇之赏崔兵曹紫庭公胄青云贵人以钟鼎不足致奇才烟霞可以交名士皇华昭国怀凤綍而高寻白桂追游邀兎罝而下顾大矣哉生年未识一见而交道遂存此日披怀千载之风期坐合支道林之雅论妙理沉微崔子玉之雄才斯文未丧属乎金龙掌气石雁惊秋天泬寥而烟日无光野寂寞而山川变色芸其黄矣悲白露於苍葭木叶落兮惨红霜於緑树尔其高兴洽芳酒阑顿羲和而不留顾华堂而欲晚长歌何托思传稽古之文爰命小人率记当时之事人探一字六韵成篇
喜遇冀侍御崔司议二使序
昂独坐一隅孤愤五蠧虽身在江海而心驰魏阙岁时仲春幽卧未起忽闻二星入井四牡临亭邀使者之车乃故人之驾隐儿一笑把臂入林既闻朝廷之事复此琴罇之乐山林幽疾钟鼎旧游语默谭咏今复一得况北堂夜永西轩月微巴山有望别之嗟洛阳无寄载之客江关离会三千余里名位宠辱一百年中欢娯如何日月其迈不为目前之赏以增别後之思蟋蟀笑人夫子何叹
别冀侍御崔司议序
朝廷欢娱山林幽痗思魏阙魂已九飞饮岷江情复三乐进不忘匡救於国退不慙无闷在林冀侍御崔司议至公至平许我以语默於是矣夫逹则以公济天下穷则以大道理身嗟乎子昂岂敢负古人哉蜀国酒醨无以娱客至於挟清瑟登高山白云在天清江极目可以散孤愤可以游太清为一世之逸人寄千里之道友吾欲不谢於崔冀二公矣所恨酒未醉琴方清王事靡盬驿骑遄速不尽平原十日之饮又谢叔度累日之欢云山悠悠叹不及也载想房陆毕子为轩冕之人不知蜀山有云巴水可兴暌阙良会我心惄然请以此酣寄谢诸子为巴山别引也陈子昂醉词曰有道君匡国无闷余在林白云岷峨上岁晩来相寻
洪崖子鸾鸟诗序
鸾鸟篇者晋人洪崖子之所作也洪崖子遁我玄魁贲其默行矫迹汾水习隐洛阳乘白驴衣羽褐游朝市之际杂缙绅之间时人或将袭青牛师蓟子训之陈迹也尝以翠鸾时栖明主之瑞君子独立矫世之方於是和墨澹情洒翰缛意寄孤兴於露月沉浮标於山海乃集瑶圃洗玉池翩翩然又以自得也时尚辇奉御梁国乔偘闻其风而悦之乃刻羽翦商飞毫掞牍扣归昌之律协朝阳之音率诸君子属而和之者十有五余始未知夫洪崖也乔子慕义命余叙之凡若干首
登蓟城西北楼送崔着作入都序
仆尝倦游伤别久矣况登楼远国衔酒故人愤胡孽之侵边从王师之出塞元戎按甲方刈鲜卑之垒天子赐书且有相君之召而崔侯佩剑即谒承明羣公负戈方絶大漠燕山北望辽海东浮云台与碣馆天殊亭障共衣冠地隔抚剑何道长謡增叹以身许国我则当仁论道匡君子思报主【一作国】仲冬寒苦幽朔初平苍茫天兵之气冥灭戎云之色白羽一指可扫丸都赤墀九重伫观献凯必期我愿斯遂君心共有策勋饮至方同廊庙之欢偃武槖弓借尔文儒之首蓟丘故事可以赠言同赋登蓟楼送崔子云尔
送麴郎将使默啜序
盖北夷不羁之日久矣天子埀玄默穆皇风而狼居革心蚁伏请职岁一月上将恤戎乃以金章假麴公为司宾卿载驰锦车谕意云幕且欲顿单于之膝受呼韩之朝不踰青春复命紫阙其忠臣烈夫之节感激壮士矣朝廷以赴此絶国追送近郊登熊山望鴈塞黄云千里亭臯悠然佥曰赋诗絶句以赠
嘉【一作喜】马参军相遇醉歌序
吾无用久矣进不能以义补国退不能以道隐身天子哀矜居於侍省且欲以芝桂为伍麋鹿同曹轩裳钟鼎如梦中也南荣暴背北林设罝有客扣门云吾道存孺子孺子黄中通理时玄冬遇夜微月在天白云半山志逸海上酒既醉琴方清陶然玄畅浩尔太素则欲狎青鸟寄丹仙矣日月云迈蟋蟀谓何夫诗可以比兴也不言曷着时醉书散洒乃昏见清庙台令知此有蜀云气也毕大拾遗陆六侍御崔议司崔兵曹鲜于晋崔湎子怀一道人当知吾此评是实録也若东莱王仲烈见之必以为真醉歌曰独幽默以三月兮深林潜居时岁忽兮孤愤遐吟谁知我心孺子孺子其可与理兮
偶遇巴西姜主簿序
予疲苶永久未尝解顔正欲登高山望远壑挥斥幽痗以劘太清姜主簿倏自绵中至於林下乃饰琴酒之事杂文章之娱将蠲我忧颓靡取乐夫浩浩之白不可独也青春之诗又谁咎也逢太平之化寄当年之欢同人在焉而我何叹南国橘柚阳月初荣北梁山水良辰复别挥手何赠诗以永言云尔
饯陈少府从军序
夫岁月易得古人疾没代不称功业未成君子以自强不息岂非怀其宝思其用然後以取海内之名以定当年之策展其才力受以驱驰少府叔凤彩龙章才高位下班超远慕每言关塞之勲梁竦长怀耻为州县之职属胡兵犯塞汉将临边商君用耕战之谋充国起屯田之策皇华出使言收疆场之功白水开筵遂为云雨之别尔其苍龙解角朱鸟司晨溽景薰天炎光折地山川渐远行人动游子之歌罇酒未空送客起贫交之赠嗟呼杨朱所以泣岐路苏武所以悲絶国古之来矣盍各言志以叙离歌
荆州大崇福观记
维大周揖让受唐有天下十载施化育德扬光显仁天下咸和中外胥谧僊门法?泽罔不暨粤若无上太祖孝明皇帝神明睿哲龙德而隐君子勿用於我诸宫葳蕤春风霢霂时雨讴歌归之允矣太王王季岐镐之渐也於戏西伯潜圣而遗其三龄故我太祖姑安时处顺乘彼白云以归帝乡方城之人嗟咨涕洟灵魄罔遘乃以珠襦玉匣閟兹衣冠谷林方崇乔山未掩龙輴梓寝在兹观者七月余灭化北顔涂暨积逮皇帝顺人乐推凤翔虎变追革显号宗祀于明堂跃试所历莫不昭晰宠光也长史弘农杨元琰雅量川濬贞节岳立有倚相坟典之博子囊
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 10:30:11-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>