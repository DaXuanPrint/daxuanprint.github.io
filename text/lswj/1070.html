<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="提要,原序,卷一,卷二,卷三,卷四,卷五,卷六,卷七,卷八,卷九,卷十,卷十一,卷十二,卷十三,卷十四,卷十五,卷十六,卷十七,卷十八,卷十九,卷二十,缘督集全文在线阅读,缘督集全文在线下载,大玄古籍书库">
<meta name="description" content="宋代诗文别集。20卷。曾丰著。作者为当时理学名家,故作品以学术论著为主。《四库全书总目》谓“丰仕迹不显,颇以著述自负,集中如《六经论》之类,根柢深邃,得马、郑诸儒所未发。其他诗文,虽间有好奇之癖,要皆有物之言”。其咏史诗如《秦望山》:“锐意秦皇初学仙,要和鸡犬也升天。那知身与鲍俱臭,嬴氏炊寒不复烟。”寓意深刻,发人深思。写景诗亦有清丽之作,如描写金溪县疏山风光的七绝:“草径蜿蜒十里闲,云关若在画图看。万松密翠地无影,一水长清天自寒。”_缘督集_全文在线阅读_缘督集_全文在线下载_大玄古籍书库">
<title>缘督集_曾丰_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">缘督集</span> <br/>
          作者： <span class="inputVal" id="bkauthor">曾丰</span> <br/>
          朝代： <span class="inputVal" id="bkdate">宋代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">类书文集,诗文集,完结</span> <br/>
          字数： <span class="inputVal" id="bknum">[book_length]136618</span> <br/>
          说明： <span class="inputVal" id="bkdec">宋代诗文别集。20卷。曾丰著。作者为当时理学名家,故作品以学术论著为主。《四库全书总目》谓“丰仕迹不显,颇以著述自负,集中如《六经论》之类,根柢深邃,得马、郑诸儒所未发。其他诗文,虽间有好奇之癖,要皆有物之言”。其咏史诗如《秦望山》:“锐意秦皇初学仙,要和鸡犬也升天。那知身与鲍俱臭,嬴氏炊寒不复烟。”寓意深刻,发人深思。写景诗亦有清丽之作,如描写金溪县疏山风光的七绝:“草径蜿蜒十里闲,云关若在画图看。万松密翠地无影,一水长清天自寒。”</span> <br/>
          封面： <span class="inputVal" id="bkimg">Z_19259.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]缘督集
[book_author]曾丰
[book_date]宋代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]类书文集,诗文集,完结
[book_length]136618
[book_dec]宋代诗文别集。20卷。曾丰著。作者为当时理学名家,故作品以学术论著为主。《四库全书总目》谓“丰仕迹不显,颇以著述自负,集中如《六经论》之类,根柢深邃,得马、郑诸儒所未发。其他诗文,虽间有好奇之癖,要皆有物之言”。其咏史诗如《秦望山》:“锐意秦皇初学仙,要和鸡犬也升天。那知身与鲍俱臭,嬴氏炊寒不复烟。”寓意深刻,发人深思。写景诗亦有清丽之作,如描写金溪县疏山风光的七绝:“草径蜿蜒十里闲,云关若在画图看。万松密翠地无影,一水长清天自寒。”
[book_img]Z_19259.jpg


[book_title]提要
钦定四库全书　　　　　集部四
提要
缘督集二十卷　　　　别集类三【宋】
臣等谨案缘督集二十卷宋曾丰撰丰字幼度乐安人乾道五年进士官至德庆太守真德秀幼尝受学于丰及执政奏取其集入崇文四部当时尝板行於世岁久不传元元统间丰五世孙德安购其遗集得四十卷翰林学士虞集为之叙谓其气刚而义严辞直而理胜得於易之奇诗之葩其文今见道园学古録中然当时欲授梓不果至明嘉靖间詹事讲始选録十有二卷刻於宣城卷末有万錡後序称摘其尤者存之今观所分诸体如五言排律类中惟有排律一二首余皆五言诗七言排律类中皆七言古诗无一首为律是古今体且不能辨则其去取乖谬大概可知盖事讲从罗洪先游日以讨论心学为事文章一道非所深研遂使丰之菁华反因此选而散佚殊堪惋惜惟永乐大典编自明初尚见丰之原集其所收録较刋本多至数倍今据以增补乃裒然几还旧观佚而复存亦云幸矣丰仕蹟不显颇以着述自负集中如六经论之类根柢深邃得马郑诸儒所未发其他诗文间有好奇之癖要皆有物之言非肤浅者所可企及亦南宋一作者也丰晚年筑室自号曰樽斋故是编一名樽斋集见於宋史艺文志今从虞集所广仍取缘督为名集序称凡四十卷而宋志乃作十四卷盖刋刻传写误倒其文今原目不可复睹谨据所存各体以类区分共厘为二十卷乾隆四十六年九月恭校上
总纂官【臣】纪昀【臣】陆锡熊【臣】孙士毅
总校官【臣】陆费墀

[book_title]原序
缘督集者故宋德庆太守曾侯丰幼度之文也侯抚州乐安人登乾道己丑进士第积官至朝散大夫参知政事真公德秀幼尝学於侯侯殁真公志其墓石纳竁中不得见而侯之孙焄以?补官历鴈汊海口两监镇调平江府节度推官则由真公念旧而推引之也二百余年而书亡国朝元统初今监察御史前进士燮理溥化来监其邑询求其乡之先生旧人得其族谱两卷故翰林学士吴公之所叙也又命侯之五世孙德安购其遗书得今集四十卷将刻之而燮君召拜御史书未及成後三年德安求予叙之按乐安未置邑时地属庐陵之永丰其先在唐末五代时有异人善相地者为之葬而子孙果蕃以盛如其占江乡好事者人人能道之往观者至今车辙马迹不絶於其里其显者则莫盛於德庆矣侯方未第时自着其族谱叙以为远不及温陵宣靖公父子福德功勲之盛近不及南丰子固兄弟文学名位之着慨然有自愤之志不一二年遂策名大廷其志亦宏矣哉予得其所欲刻者而有以见之其气刚而义严辞直而理胜其有得於易之奇诗之葩者乎取譬托兴杰然不溺於风俗山川磅礴雄伟之气盖有以发焉夫物之精华久而不灭则有神明之助者矣一编之书独发於五世诸孙之手殆非偶然也德安能儒能医则文理之美隂德之厚尚有以昌其书者乎侯登科之年则我先忠肃公入相之岁俯仰今昔故为之书虞集伯生序

[book_title]卷一
钦定四库全书
缘督集卷一　　　　　　　宋　曾丰　撰
赋
桂岩赋【并序】
运使马少卿于听事之东葺故屋为宴坐所叠石为山植桂其下揭曰桂岩赋为发扬妙致作也
阳星之精犇入于月故月窟无凡植橠桂树之婆娑夜影耿兮澄彻月桂之种下堕于粤故粤壤无凡茁蓊桂岭之葱苍秋香扑兮清絶桂岭之别是为罗浮下有岩兮谽谺上有桂兮崒花缟缟兮粲夜叶茸茸兮郁秋小言之广东之蓬岛大言之江南之瀛洲有伟兮异境孰移寘兮公之屏天花开於逡巡石笋拔乎俄顷不墨不素写出月中之真非水非镜照见天上之影岂公身游月宫手齅桂华心欲得之而植于家决鼻衔其核望舒擢其芽授之使归种为生涯者邪曰不然公有斧修月莫指其痕公有石补天莫扪其罅连根斫桂端乘修月之余平地起山亦出补天之暇元勲尚尔其少稽妙用辄兹其豫借左擘天台之崖右搴合浦之溠斩云骨与烟苗幻风轩与雨榭五丁犹服其敏强六子不辨其真假决鼻望舒公何彼藉或曰岱舆之岭羽人所舍厥植有桂其鬻无价子累累兮雌珠而牝玑香馝馝兮仆兰而奴麝公闻之图诣觅观惧成枉驾叱夸娥兮疾趋麾禺强兮横跨挟彼岱舆而西顿于墙壁之下夫如是则盘古公徒巨灵公亚山川繇我而峙流草木自吾而荣谢凡囿气形率归造化夫修月与补天又特公之细者也虽然至人无我大道同流寓意出机犹未免混沌之凿反身内景得无损汗漫之游盖摸索公之胷次自有一壑与一邱了知假合诚是赘肬聊复当丸弄而竿戏岂真为蜩掇而瓦抠继自今扶天柱於无底絙地维於不周举首戴山之力大试横身负河之志毕醻厌紫府而思凡告玉皇而归休亲戚故旧劳苦咨诹公其倒罗浮於囊中倾岱舆於笔头以示之谓吾生宦游之所满拾而饱收者如此而已若其笑乎否哉
海栢赋【寿益公】
南极清老人明税层霄坠重溟化作石质流为栢形躯蕞尔兮傝气浩然兮峥嵘天□兮降材帝饶兮予龄得乔松兮称弟与大椿兮争兄甲子相忘曾何有于寒暑乾坤自大胡为乎厌薄我蓬瀛踽踽然从下士以求介绍谋与上公而为朋哉公眂栢栢眂星兰臭气味岁寒典型体不同而道合貌未接而神迎栢遇主人兮眉黄公获良晤兮眼青契若畴昔懽如平生谒平园兮不独往问讯华隐兮先登方将及身之孤高乘足之双轻驾翛翛驭泠泠相袭籋而上青冥也坐客俱惊起揽公缨非岨轻举有衰老成何当肯留上为朝廷之重下为州里之荣公徇客兮以情客寿公兮以诚有木名榆受气玉衡亶哉彼栢星气蒸也惟锺于栢物中之亭亭故锺于公人中之铮铮有士姓李受气长庚亶哉我公星气凝也惟公于星盖星之精故公於人乃人之英泥丸丹田与造化争却老逃艾还孩反婴华胥之城空同之垧恬寝愉兴娯坐嬉行忘其为长生
墨竹赋【中都员光祖所写】
我家江南种竹遶屋兹侨于京无竹而俗欣见员郎吐墨为竹不根而萌不笋而茎盘礴之顷天生地成不箨而节不苞而叶逡巡之间神造鬼设谓春滋邪外萎其形谓冬凋邪中益其精潇潇瑟瑟蒙蒙溟溟未雾露兮如湿无风雨兮若声顾壁间数竿之可意与渭上千亩而争清拔我汨汨纳诸泠泠府寺之迹既涴而复洁利名之骨久醉而忽醒惟竹太孤孰同保社凤驯栖而思凝鹤矫立而神化有固可嘉无奚足讶所少七贤坐於其下七贤面目今莫识者视我形骸随意而写置之竹间以伴潇洒毋谓今人之不古安知真相之非假
蠧书鱼赋
嗟嗟曾子贫哉其家猗富哉其书粤昔走帝乡而干禄猗爰予书猗作踈弃而去去而归猗匝半期其有余一日发笈出书猗手欲披而莫扶糊偕楮浸腐猗阴湿猗茁菰楮偕缝两不相属猗字画猗予俱诘其蠧吾书谁猗有物焉曰鱼乎鱼而前猗讯问其辜曰微乎女之貌眇乎女之躯爪牙猗匪豹匪貙角觜猗匪鼷匪鼩胡为乎敢尔啮吾之楮啗吾之糊寖而蟊贼吾孔孟之遗训尧舜之典谟按三尺与九章猗擢发不足数女之罪顾女蕞然之形猗盖不胜诛余将淬剑以戮女女其何辞以对余若其辞耶则开女以自新之途不则决不贷女之命於须臾鱼也哀而乞怜曰公且息一时之怒待吾尽其情以愬倘其自饰以游词然後伏公之刀锯初吾之营营猗非为口腹之故盖闻仁义之胜乎膏粱猗可以供吾之啜哺故潜身入其间猗欲求其餍饫奈何哉其口不识味猗翻为书之蠧虽然吾独小蠧尔不幸为公擒尚有大蠧焉公胡不之虑曾子惊曰今安在哉吾其往捕曰其来也代久岁深其衆也云屯螘聚粤自孔墙失护厥徒横骛弥茫其正路出入其异户戕穴吾春秋猗断断乎公谷之据穿窬吾风雅猗拘拘乎毛郑之序书猗胶於秦誓易猗梏於象数又其甚者韩非师老剥天下之肌肤李斯事荀坏先王之法度信夫千里之差初者起於跬步不然胡不见墨子悲丝莫知所措杨朱泣岐傍偟四顾原二子之初心岂欲无君无父也耶由是观之蠧公之书彼盖其尤者也公不锄而去而独归咎於我何欤纵云在我盖出於误於法猗当诛於情猗可恕曾子闻而惊曰吁女之不幸猗至此哉宜其为人之憎恶安得圣人出而鍼其受病之处昔者尝闻原壤之弊也必至於为晋为梁故孔子为之拔其根之固师商之弊也必至於为杨为墨故孔子为之开其所未喻嗟女蠧书鱼猗惜乎不孔子之遇顾我虽非孔子猗焉忍坐眎其僵仆尔蠧书鱼来吾语女道学有捷法圣门有真趣轲也岂尽信乎书参乎惟一唯之悟继今而往尔能糟粕之捐猗醇全之茹则不惟前非之可赎猗自得之学云庶不然岂独为人之憎恶而已哉甚则又重遭其击抪也鱼谢而退曾子归而叹曰悲哉鱼之蠧吾书也不过乎文字之残人之为鱼也并予其道之斁吾为之惧故为之赋
楚词
祀蚕先【并序】
人以蚕兮为衣蚕以桑兮为粮柞樗棘栾岂无叶兮可食之今蚕嗅矣讫不尝是以未即治蚕先期治桑或问蚕祖则曰园客之妻吴县之妇抑尝考之赤帝之女学道得仙巢于桑树凭桑而灵享蚕者胙夫人生理系桑与农寒衣兮饥食用异兮功同通郡县祀稷为於农兮有功彼蚕先虽未废自后外其孰崇厥功同其祀异几何不与世之所谓受施而忘报者类大事难乎文拘旷礼可以义起祀彼蚕先由吾家始又从而为声诗以相传庶几遍区夏而皆祀其词曰
旦谷兮辰刚聿蠲衷兮齐以庄孔伛兮再掺擎厥拳兮三迎将飞廉扫兮涴者以清赤松洒兮溽者以凉灵之来嫖嫖兮若翔兮上灵之下婉婉兮若倚兮傍灵之趋躞躞兮若参兮前灵之坐盘盘兮若据兮中央乃陈其太牢侑以兮糜餹餻柔兮膋肉腯鼠脑脆兮糜芗灵其肹只勿虚我佖只世传沙宅兮亥地泥屋兮壬方枣种南舍风来兮东厢夫是谓兮宜蚕徵其如我敎兮未详顾蚕兮消长惟灵兮弛张纷再登三熟与四出信吉利而盖故常雅志兮蚕事匪徒制兮已之装丝吾欲系象兮俾不折茧吾欲投火兮俾不伤于以试兮允哉验殆将补兮舜裳灵其烱只勿虚我景只蛹有种蛾有秧圆峤兮色黑寒国兮色苍丝一指兮大茧一尺兮长蚕有兮彼异何当畀兮千斯箱灵其佽只勿虚我企只
乞如愿
丙午岁首有商叟过余曰如愿叟叟嬖丑也逸不知其姓某或曰喜母之女欢伯之妇得自青洪君之手至自彭泽湖之口妩奉兮叟左婉承兮叟右叟歉兮授以丰叟薄兮授以厚假非玄女横纵兮坤六倒颠兮乾九安能转叟之凡百奇为一切耦乎委以赤心期之白首歘於晨兴潜以形走门有守户有候其故纵之守候是咎守垒候荼?眙嗟吁奉职警梱曷尝少踈犹疑未获未出而庐爰搜爰索乃吁乃呼则趦趦趄趄闯於东窳馍馍糊糊霿於紫姑彼紫姑者能文知书叟不识字势难动渠公善形容以乞焉彼宜响应以归欤喜不自禁则节文而为歈曰来紫姑□甘有兮松醽糅以兮胶饧紫姑来下盼余馨□辛有兮椒醁糅以兮葱□紫姑来下盼余馥□淡有兮桃醿糅以兮柏饴紫姑来下盼余馡□三薰兮三酹夫有恳兮其敢昧久求如愿兮顾兹在几为余兮割爱□来紫姑伊嫠且媰【音初】□凡借顔色饶髭须□厥有李赤豫让范雎□若乃鬼残彼非刑余□彼所有若所无缓急自可相须□讵必如愿而弗以乞余□羌紫姑形不露脰而有影若拇殆余授邪羌如愿声不露噣而有响若吽殆余?邪公其愿贵或愿富邪贵岂能玉余骨使莫腐富岂能氷余肉使不臭邪文章可传金石不朽要贵其精须迟以久余心所愿汝假之寿应声□□似曰有有
祀南海神
赤精炎官兮神一灵兮幻只鸿泽龎施兮神一念兮胚只上清委照兮神功行兮简只浩刼弥沙兮神庆休兮绵只太虚窈窕兮神徜徉兮栖只濒海渺弥兮神漫浪兮侨只沆?溟涬兮神固自兮饫只肥腯芬芗兮神孰何兮肸只昏顿颛冥兮神恻怛兮矜只颠连号呼兮神恍惚兮耸只焄蒿凄惨兮神凭凭兮下只狎猥媟嬻兮神恢恢兮涵只讄曰蒙兮景只有嘉斯殽兮罗只有旨斯醑兮酹只神兮歆只有皎斯衷兮监只有蹇斯数兮翊只
拟雅
途归遭雨【有序】
我归遭雨为王事也恩重身轻无尤怨之心焉
莫予我食食于公庾我归遭雨我不以为苦也莫予我衣衣于公府我归遭雨我不以为苦也莫予我居居于公宇我归遇雨我不以为苦也
有粲【有序】
有粲为益公微发也公得玉蘃以其似道而酷爱之人莫闚其意故作是诗焉
春风穆穆有粲若鋈【音沃】独出者英旣亭既矗孰刻之玉公昕翫兮忘□春雨涔涔有粲若琳八出者须既挺既参孰点之金公昕翫兮忘簪八表一里盖九畴之云尔英须如之亦孔之?一中八边盖九州之云然英须如之亦孔之葏九畴之中屹其皇极彼孔?兮中兮独屹九州之中巍然王畿彼孔葏兮中兮独岿中兮者得所傍者得侣主董其臣臣扈其主他华岂不须莫如此都与天地合自然之符他华岂不蘃莫如此微与君臣合自然之理游僊感止心兮朝真游贵感止心兮拱辰天予平园僊爱之璱英左英右几须卓立公岂不怀向为辅弼天予平园僊爱之瑛英前英後几须勃兴公岂不怀向为疑丞天予平园僊爱之瓓英奥英茝几须用奋公岂不怀向为藩翰有衔大恩不忘至尊梦游魏阙觉在陶门胸中有兮乐国天下无兮平园华徕自北悦公之色公饮酒兮兴之於适欲老还童与华同泽华闓自春怡公之神公赋诗兮意发其真陶情归性与华同纯纯极兮生白白极兮招里矫入太素文反於质驯归太玄白守以黑公同乎造物
九月【有序】
寿建公也九于数为老阳老阳应时老人应期自然之符也
九月庚庚金风??菊之有之强名金精九月庚庚玉露泠泠菊之有之强名玉英精英于菊薄畀其赢公于精英裒其大成
精英攸结霜莫之折小字女节公生烈烈精英攸凝霜莫之陵小字女茎公生亭亭女茎曰咄挺其自拔涵濡天渥吾不如女叶女叶曰嗟匽其自奢渐寖天和吾不如女华
彼女华者有都其色公所养兮亦孔之泽彼女华者有都其香公所立兮亦孔之芳彼女华者有都其味公所调兮亦孔之旨
八月撷葵十月撷梨匪蚤伊迟菊在中兮有神有奇于以却艾宁复云耆八月撷枣十月撷稻匪迟伊蚤菊在中兮有化有造于以却老宁复云耄
既浣之後未望之先有诞初辰有秩初筵公嘑子孙尔来吾前有觞勿他酭维菊可以酒饮之长寿有鬴勿它烹维菊可以羮餐之长生饮少辄酣餐少辄饫公举其步谓殆神助客?其屦谓殆僊去惠然肯留永与国为柱
公迈何遄【有序】
送大学尚书刘公帅蜀还朝才过家又帅潭也
公之西矣蜀人是?都人是嚣诏予华衮亟哉来朝彩熊既税彩鷁既发月逗岁遛竣其未达都人曰嘻吾国君师欲猷欲为未得良毗公归何迟
公之东矣蜀人是恋潭人是羡诏予油幢亟哉往殿列城既倾列骑既迎日裴月徊倘其未行潭人曰噢吾家耋孺不襦不袴莫能略顾公来何暮
公之南矣潭人是抔洪人是留议夺朱轓亟哉还休御者既靷饯者既挽俄驰顷驱僄其未返洪人曰嘕吾土山川有真有僊可伴长年公迈何遄
公之还【有序】
为有诏以桂帅李公归作也
公之还谓常还兮独不谓公害着儒冠学其籋矣于圣之关仕其簉矣于鼂之端孰驱我牤兀淛之湍孰驾我熊兀桂之岏交中互外迭来更緐壹心若力几暑且寒于何景远于此怀安四三皇王效何当完九八元凯志若为阑斯梦斯环兮隮我阊阖之门兮
公之还谓常还兮独不谓公害峩粤冠上意我东南忧谁寛伊素若赤维翰维蕃校妥尔寝甿恬尔飡伊碧若朱维幢维轓外薻曾几中渠殆单肆是蛮狃申之瘴奸里之知之宁是弗言上之听之宁是弗叹斯赐斯环兮遫我湘漓之干兮
公之还谓常还兮独不谓公害弹鼂冠斯传于驿尚行于鵷何以居之宰臣曰囏岂无鸡舌辅以麋丸于逶于虵与鼂为羽翰岂无辟水枕以桥门于顒于卬与士为芝兰天子曰咈唯才是论胡为虖天骥而豢之阑胡为虖隋珠而藉之弹厥居惟闶厥立惟胖斯佩斯还兮毕我鼎彞之残兮
南有刺【有序】
南之竹木草皆有刺也竹之刺利於草木之刺利於竹又有不刺之刺利於木者焉故作是诗也
南有刺蓐又有刺竹有刺竹矣无刺蓐矣彼竹何族有刺如簇蹴之者?天委【去声】彼酷谁使尔蹴尔?谁讟达者蹈足恚者仄目斧斤数数自贻伊蝮天道好复况利於竹
南有刺竹又有刺木有刺木矣无刺竹矣彼木何族有刺如簇触之者衂天委【去声】彼酷谁使尔触尔衂谁讟达者鼓腹触者裂肉斧斤畟畟自贻伊毒天道好复况利於木
漓之水【有序】
漓水自兴安而西至於桂林又自桂林入于东海漓者离也居官不得行其志思与漓水俱离此以去焉
漓之水浮兮粗资以汰漓之水激兮顽资以淬漓之水清兮垢资以洒漓之水润兮槁资以漑
漓者离也胡离乎东而西其会永言西大不渤而汇靡资弗沛四有一逮亦孔之快
漓者离也胡离乎西而东其迈永言西隘不而瀬靡资弗碍四无一逮亦孔之漑
逮固罔功不逮宁罔罪谁谓匪诖又谁谓无悔离哉离哉固云忒哉宁固云憨哉离哉离哉固云夬哉宁固云駾哉
续南有樛木【有序】
为有才者进以自累不若不才者退以自遂作也
彼樛者木轮囷其质既干既跋匪枉伊直时乎倒植自卑自抑胶轕蟠屈形诡貌谲於时好乎弗适
彼樛者木拥肿其资既节既枝匪立伊欹时乎倒垂自抑自卑勃窣离奇根恬蔕怡於性元兮弗迷
弗适时好暴客不到暴客不到轶出乎危道弗迷性元灵主长存灵主长存驯入乎妙门危道我出妙门我入有谓我为兮不才之物不谓我得兮不才之力
续南有嘉鱼【有序】
为无实有名又自衒以自戕作也
维离之方维丙之穴谁幽尔宅自濡自沫惟性是适与汨俱入莫厝其罬亦孔之点
维夏之时维孟之月谁浪尔迹于哺于歠惟物是訹与潏俱出莫税其罼亦孔之拙
天予之骨其骾如鲮道与之肉其糜如鯹非媺人口可昌我龄奈何薄味徒尔休声麴氏倾意人动情虽被相欺以机械亦由自暴其神灵彼名有累兮彼生吾生奚用兮吾名

[book_title]卷二
钦定四库全书
缘督集卷二　　　　　　　宋　曾丰　撰
五言古诗
自是妾之罪
妾生昭君村国色所少逮固羞着红紫亦懒傅粉黛少时母敎严稍稍攻组绘针机参大玄綫道得三昧坐贫姑贸迁不就村市侩朅去长安游几入未央卖其如主市司所好与妾背一金阳不醻翻谓索价大永言妾所挟未道美无对犹欺西蜀锦岂数南海贝厥价诚不廉其理独何恠况妾虽索价似亦非分外售不委自然於妾无利害古女不尚工肯犯出阃戒追思妾初谋轻发良独悔雅负倾城姿来为倚市态人得贱眎之自是妾之罪
勌客
勌禽思夜林勌客思夜衾夜衾良独薄夜林良独深林深暖气聚衾薄寒风侵气暖犹比翼风寒更孤簪犹敢谓勌客曾不如勌禽
题会昌萧帝岩
出门疑浪游转眼逢杰观山斗路将穷脚欹行小缓信筇扪石根恍若得一间?岈欲上吞浑沌疑始判岂期蛟擘开或者雷劈断洞转一曲关蹬道鬼为栈悬岩百仞余僧巧屋其半其旁磊苍崖其下蟠碧涧峯回若相朝水?若相唤萝虯百年枝松靷千尺干溜皮鳞逆生蛰孔根倒贯三十六洞天往往此其冠或传帝所栖其说涉漫漶意古隐者徒侨此避秦乱围棋或着书不觉岁月换断编何处藏但有竹可汗残局何年终但有柯欲烂疑似姑置之杯酒酬赏叹移之家山旁破甑视浮宦上疏乞监湖故事吾可按悠悠天听高此计卒未办意外今获兹巾帻可小岸况在大化中丑好俱是幻有暇得嬉娱亲游非汗漫
小憩月华寺问智药眉山两公遗迹
韶溪经其前漕溪纬其背峥嵘两溪间月华得吾爱开山不知谁立屋已忘代寺碑兵火余断石犹未废始得智药公与法作无碍梁题烟煤中残墨犹未败始得眉山公与寺为不坏余诗谩赘疣满壁空藓芥我生迟百年来与眉山背鸟为娇人声山作傲物态老大堂头僧曾受智药戒试从言下桃要看急中对寺以月华名中包法沙界方当月未生敢问华安在得月而忘华堂头大机械更和月也忘始出机械外
赠别曲江贡士李安之五羊相访
南中今士风似不如古厚我来长杜门无日无人扣蝇头利相关蠒足争屑就夫君何为哉所见乃独否曳裾投长笺过眼惊大手晴空一鑪薰细与勘关钮锋芒已经磨筋骨犹欠揉舜峯久裒精韶石俄茁秀蔚为曲江公未有继其後君姑事文章亦可传不朽小徒为秦张大止到韩柳缅焉洙泗间道统相受授点破石头机塞断天下口三传至孟轲轲死寂寥久我少有志焉老来晚刍狗囘头万物初着脚诸子右乾坤化气形火者水之妇语孟发乾坤钥者关之牡钥通关自开火彻水俱透要令方寸间可与太虚偶事业出个中始得免於陋圣门二三子十仅能八九倘便出一尘是谓吾儒首古人责善心敢以谢吾友归来有余师莫拥扫门帚
游三洲岩【并序】
淳熙十三年九月二日偕嘉禾张橐游三洲岩欢赏之余次为古风属延平田澹书焉刻石置岩中
南中岂无岩三洲盖其杰朅来五羊初满听行人说今乘急雨游吾屐不遑蜡遥观似舜峯迫视疑禹穴数亩腹空洞十丈口谺豁恍焉入其间眼乱欲生缬寛处晃如堂狭处黝如闼弯跧角门隈屈曲磴道劣土膏兀参差形象鬼塑涅人立双足欹兽卧半身没斓斑漩洑文鈎鎻玲珑骨伏撑突如栌斜拄岌如棁倒悬云乳凝上溜井花冽地空声殷雷石卤色蒸铁暗中漏微明圆处留小缺倒指数不胜百恠千万谲游人得娯嬉造物费曲折静言万物初含气如聚沬流者气之融峙者气之结时於融结间故故出奇絶巨灵盘古机虽妙不容测要之幻虚空无乃等戏剧居人玩视之过客三叹息濂溪舣行舟眉山税归辙篮舆相踵来潇洒祖无择三公走龙蛇千载磨岁月夫谁四三公吾学亦云末引盃酌髯丞未老其勿辍朝夕神所游古今理之窟从渠好事人而酷嗜尤物
游三乳洞【并序】
上中下三乳洞水出下洞成溪莫穷其源深处有石可为钟磬游玩次属工采之市归为玩
海上有三山岭南有三洞洞中天下奇少有相伯仲探源冥莫涯窥底窈无缝流泉沆瀣融滴乳氤氲冻谲姿互形容驳理交错综推原开辟初造化穷妙用琼田鬼为耕芝草天为种初为仙界包後与沙门共我生?娯嬉兹赏乘倥偬幽迹重穷探古碑难疾诵翫心犹未厌行色已先动山容笑相留水声泣相送后土不爱珍入眼亦云衆形模怪莫名留作诸天供琤然钟磬声独与雅意中重价酬良工采以归自奉倒箱妻儿争堆案宾客弄那知含韶音未与登禹贡清庙千载勲钧天一塲梦何如卧岩间天性得自纵物情我平章我事谁折衷物我两忘怀宴坐听禽哢
游香山寺【并序】
丙午秋出晋康试院之次日太守陆载之邀游香山寺登豁亭酒三行雨大作轻轿不可乘乃步以下戏载之
二年官番禺簿领未尝隙一月客晋康偷得闲两日太守宣公孙雅有好客癖相邀乘午隂共往扣禅寂前驱破暝烟磴道十余折草蒙百年街屋倚千仞壁扳扪到上头两眼眇万物宾主小夷犹杯盘大狼藉毋多酌我醇我渴咽泉?毋多食我肥我饥啗芝茁迩来伤南烹颇复费北药坐客笑欲颠诗人命能薄劝酬互讙譁问答交戏谑车马林间驰衙官松下喝使君倡兹游风景业已煞何当学谢安更有携妓乐流水谁与弹行云谁与遏雨来风薄之其势飘以忽篮舆不及乘急着下山屐林梢溜点巾石罅泥涴韈帛黥效殷懃破袖争拂拭我叱帛黥休巾韈岂所惜泥非世间汚溜是尘外汁点涴不厌多愈多愈清絶
游桃花台寺僧指似葛仙翁炼丹处
昔为仙翁宅今作?氏家桃花太俗生释老安取耶物元出平等人自分品差我来与时违有桃却无花旧来花片红散落为流霞中有结实者往往成丹砂仙人食之余鷄犬争辄譁翔鸾久霄汉废竈空尘砂殆欲从之游龙髯不容挐拟作武陵记恐谓渔父夸坐许老上人晚烟煮春芽
夀广东潘帅
太初谈赤松中古说黄石笑策导引勲须鬓白成黑金华得道人缀自仙之籍虽因习堕缘久悟空为色泥丸至丹田盖着半生力若为鬓与须白者日加益陆展余染方岂固未全得老耼生世初鬅鬙头已白公白才十年视耼迟半百纸帐挂斋中竹奴欹卧侧染亦无所施方元不须覔或疑白之根勃窣蟠胷臆太白缘搜诗少陵为忧国根未能中芟华宁不外茁根花理固然抑复容有说春浅未多温腊颓有余冽纷纷破萼梅衮衮放花雪融结上?须愈白愈清絶少於仁用功晚以静为德压坐广平堂归住子云宅卧听儿吟哦起视孙戏剧颐间莹生珠眼底光盎墨鬓须从白尽不失寿箕翼切毋痛着梳更勿闲事镊长留与人看知是老仙伯曳裾客盈门我独有诗癖齿愿与公俱倒指满千亿年年赋寿诗岁岁为贺客
寿周枢使【四首】
元气自子始入申为至清况在申中央其气犹粹精金风冷飕飕玉露寒泠泠人间物莫当夜堕文章星一气清絶处坤元直西方公生受西气戏笔俱文章北门逼西清金僊侍玉皇凡遗不朽踪便是难老方四时秋为隂凛凛兵气冲公始禀此生今坐制百戎虽握生杀柄以不杀为功长尔塞草青自然脸霞红一元发於春万物收以秋公转播物钧元气在笔头颐指役汉将愿言似留侯功成早辟谷寿与乔松侔用山谷新诗徒拜嘉之句为韵赋五篇报尹直卿
吾土欧阳公一代不数人文星蜚上天山川效其珍刘【侍郎】郭【内翰】相望出才藻岂不新所恨狃时态未蹑公後尘自唐大历後二百年无诗太史豫章公崛起江之西虽葩卒以正况淡时乎奇织锦良独难但要得锦机名以懒故无业以病故疎但梦华胥国而友无怀徒百诗一不补十口九欲癯人所共弃者子独何取欤天下文章家吾州两前辈内翰【周】擅其宗大监【杨】为之最更有龙图公【澹庵】气节盖新代请从舌端参去作卧下拜
蓝田丞姓崔华隂丞讳嘉二子不择禄虽陋看作华我但欲藏拙享此亦已奢所期谨囘旋老騻避少騧
送赣士刘虞卿赴省【名舜元】
赣岂无杰才少有中我律君以谒求交相见便相入赣岂无杰观少有投我笔君以题求诗相许便相及况加精业斋亦入缘督集岂其夤缘深姑以臭味密初知若久要三岁如一日质稳不受浮疑非自赣出辟雍诸伟人大抵旧相识其高固天资所揉亦气习谁使地块高未放天马逸令听鹿鸣歌催赴兰省急行时梅欲华到时梅欲实愿言子如梅华实俱蔚蔚笔头驱六丁牓首争甲乙青衫拜白头人子愿始毕修途莫之量前辈顾所立
送陈通卿赴省【名景年】
闽南江西人蓬梗适相会妙龄华髪身气味适相爱问其先世谁意者了翁派肯学喜文章绰有风流在自余锻链方犹鼓我鑪韛自余组织工犹勘我机械一投百无牾始契终不外漕台开棘围非金必沙汰聊为八韵谐辄擅诸生最明年动春官再捷惊晚辈御楼昼刻长入赴集英对危言婴龙鳞稳步?鹏背傥来幸勿骄归学远且大
送梁藤州广誉解组还朝兼简葛子章卢伯真
乾道淳煕间随牒公之邑我闲时曳裾公喜常折屐过从未多时情好已相得功名打门催马首遽湖北一为卢溪留便作弱水隔邂逅五羊城恍如不相识初惊面顔苍徐视髭鬓黑欵曲遍谘诹交游半凄恻一别十五年种种事非昔更着一回别又岂胜叹息梅雨逗谭机槐风速行色愁边更添愁客里仍送客笑骑五马归郎省平步入天南九万里谁得碍鹏翼语离当有诗颂德似无益清晖百尺虹方广千丈碧高盖山下松极乐岩里石一切奇杰观无不入我集转眼虽寥寥扪胷犹历历公归为致言久疎颇关忆老葛少年卢亦有风月癖唱醻旧知音来往今扫迹相逢问撙斋依旧四立壁
送汪永丰被荐解组还朝
等之考满同他岂不云便顾宁图此君曾不鄙吾县小折彭泽腰仰看督邮面何以剸尔繁胷次刚百链何以活尔癃笔下丹九转堂上琴昼弹境中枕宵奠那知彼魏相不谓吾宓贱物议任物情处之以无辨吾事尽吾心持之以无勌木秀风必摧水清石自见论定无後言政成有公荐万万字民心聊复书四卷【谓制锦管见也】概之六经然意视文更善掇置黄麻中专美学士院万万字民功聊复碑一片槩之舆议然实视声更羡掇置青编中专美循吏传行车气駸駸卧辙心恋恋中牟满考回太傅独班见采珠有相酬怀玉毋自衒我以无聊归兹其不胜羡己巳长杜门行行稳乘传相望道何修相送足何殿缺然物将诚聊尔诗当饯
解后南昌簿孙正之剧欵既别聊以记所期者
三秦擅淮右三孔专江西鼎足立世稳文匠诗宗师吾生亦太晚流风殆谁归龙泉劒之精夜气贯斗箕今其为三孙锋芒不能辉大孙学如鍼钻到罅隙微小孙笔如雷挟雨驱虹蜺弟兄时辈中羣雄望风雌我新幸且识其仲字正之才调骥历块襟怀鸥忘机每见必樽酒谩延率移时剧醉尚正色太平辄愁眉万事谈未了心随白云飞其如緫是客而更剧语离各着古人鞭满意酬所期离合有自然姑置天一涯
贞女篇【庙在南康县】
女生愿有家奴嫁理所宜出自父母命奴岂敢固违既许吴氏子又许蔡氏儿但有一女嫁乃受两聘仪为奴父母者不知意何斯业已许吴聘复许蔡已非况卒蔡之业而复吴之归奴羞毅不行父母固强之势不得自由出门行迟迟欲哭声不出欲语舌不随投江以自明庶免世点嗤宁作有行鬼无为不义妻皇天上无极后土深莫涯区区奴之心惟有此水知刘歆空裹头冯道空捋髭或以雌视女汝犹不如雌
朝议大夫管氏瑞芝堂诗【并序】
朝议大夫管公摄漕事之朞月自府中携家人游台治洎晚乃归其夕芝生堂桂閲三日被命除漕遂以瑞芝名堂
太空生两仪羣有函一气飞走动植中往往有常类凡与常类殊疑瑞复疑异缙云开国公来摄飞挽事乘闲携家人纵步至台治三杯晚酣风一笑春盎地夜阑堂左楹蒸出芝茁蔕人不惯见芝疑信初异议诏除九天来邮传三日至笑开芝函看默与芝事契始摄今即真虽疑亦云瑞那知瑞在人小物未为贵我公胸次寛殆与天地似所临和气俱万彚一一遂江湖淮浙闽两稻多不穟广东十四州乐国逢稔岁?稏万里黄厥瑞吾骇视煌煌楹上芝兹特瑞之细贻书彭元忠好作瑞芝记
为增城丞张元辅赋博见亭
东山未为高坐觉鲁之小更上泰山巅天下不胜眇公作如是观所学胡为料父兄自磨磋师友相揉矫犹恐眼未高着脚湖海渺才疑辄徧参一悟百高了今簸增城糠冗不废舒啸数椽立江头万象生木杪揆之高了机抚掌成独笑或指罗浮尖又出凤凰表常试登罗浮凤凰仅毫秒洙泗圣人门等级盖不少擡头空仰高瞑目谁见晓能拍十哲肩不失速而肖要策参之勲守约始为妙更与约相忘混沌安得窍公余勿哦松囘光返自照
题公安宰黄叔万鲁斋
渊中见潜鱼床下闻鬭蚁从知聪和明反累目与耳孔门三千人十资九其慧竟失道之归端为慧所使囘以愚故专首得一宗旨其次参好修与囘亦无异受裁鲁有余学道心不二顿悟圣授机万理付一唯试推学之功但自孝而始设令太聪明视孝绪余尔公安黄令君少钝壮而鋭不受青云吞犹坐黄卷累开囊包物初落笔洒胷次锋芒莫敢撄古劒发新砺駸駸进未休冉冉老将至以鲁揭其斋盖是少时事云胡不辄更无乃有所为新收汗马心蚤作蛰雷计音容成老翁情性复孩稚其友曾撙斋适是参苗裔家学世相传鲁者钝之谓生平事事迟大抵与君似虽迟幸勿嫌正以钝为利
谢叶英州惠石山更托寻置絶品者
梅雨酣夜眠槐风豁朝起应门疾传声外有夸娥氏背负小峥嵘云自西北至浣栉出问谁乃拜公所馈太行王屋山转徙到牕几直茎根倒盘混沌窍中启归墟孔道谺神瀵溜痕泚两生大丈夫二老古君子识面喟无从岂料不我彼一见三扣之琤若相诺唯燕闲与之俱庸洗吝与鄙相爱至忘形相期至没齿山容若巽辞犹有胜於已潇洒旧主人雅性无所嗜陨星拾宋都浮磬收泗水尺寸靡不珍要作补天计适分上帝符来守真阳垒山使听指挥石侯具供拟三间敞铃斋四壁罗玉峙况才下车初贡者来未已新传渤海东五山失其二神牛驱六丁挟送函丈里风骨天下奇非直我辈比闻之喜欲狂怅莫立自致千金岂容悭再凟那得忌岱舆第一峯割爱良不易员峤盖次之何当更分似
奉解水石纷
江深寂无声旁岸时??推篷细听之乃是石间滴固知水之鸣多出石所激如何厌喧人罪水不罪石吾在水石间雅性虽嗜默鸣非吾敢嫌激非吾敢责奉解水石纷两各适其适
谢广东经略潘直阁席间分贶李济墨
竈煤不忘远胶汁宁伤清永言李廷珪墨法能尔精滴沥甚点漆锱铢轻连城胡陈梁浦张後出声铮铮敢与相颉颃江西老潘衡李家飒以颓中兴有云礽未空天下伎已擅湖南声公重与物交所厚墨客卿摩顶相许意垂髫久要情信手暗摸索心已权重轻乃言济妙处而有祖典型端如坡借力独惟衡主盟笑捐数寸玉增我双眼明呼童诏罗文折简延陶泓来陪客卿游欣然两相迎涓涓井花落靉靉江烟生始坚苦莫揉俄熟恬无争更请毛锥子三益相友朋丙吉魏弱翁姚崇宋广平刚柔各自禀勲业交相成我无换鵞手初不工草行仅能蚯蚓势强学蛟蚪形暗投漫费璧误点难成蝇不若旧主人八法俱纵横敢持以囘旋笔头贮南溟题诗答公隙草疏排奸萌闻健赋归田投闲注遗经已重人托之济价日夜增况不为济者何当经品评
五羊食荔枝龙眼
素闻岭南风今假岭南馆穷秋余夏蒸初腊借春暖披衣汗流衣握简汗流简似登头痛山而坐身热坂谁其善解纷荔子杂龙眼满盘随情堆入手信意拣强餐饱为期一澡得三浣疑吞玄冰丸复咽飞雪散猗欤两清姿南多北何罕天曾无全功地固有偏产犹记初客闽餍饫腹频坦一离余十年口与南味断渴者易为饮志得而意满儿辈舌太饶平章味长短
癸卯豫章贡围酬赠敎授张安叔
吾与子所居相去二百里建昌吾之邻其实同郡耳已久闻姓名不专为科第论心虽所期举足若相避只今缘檄来车柄初各指去矣信所之偶然集於此相闻始相逢同调更同事谈谐出肺肝议论到骨髓首遗华篇至以我马班比爱我岂不深恐非切磋意麻姑山气偏土物半仙剂枸杞杂黄精犹未躬厥美清淑之所锺一代文章士翘翘南丰曾挺挺旴江李岂独华江西往往国之瑞谁其继此公或者属吾子更倾胷次高莫道笔端是

[book_title]卷三
钦定四库全书
缘督集卷三　　　　　　　宋　曾丰　撰
七言古诗
镜香
乐安县治之西故有莲池久渐湮废令尹赵公子季温善恭芟秽疏清筑亭其上取李太白荷花镜里香之句扁以镜香
凌波仙子浓淡粧六月监湖夜乘凉低头贪照广寒影开口失喷清静香花县草池漪且緑疑自监湖分一曲若为仙子不呈身无乃主人犹负俗新逢好事公子来十年水鬰一旦开动摇倒影弄金彩勾引回风生麝煤杰题所扁危亭峙仙子涵恩勿私喜百里黔甿屈者伸非徒恩汝数仙子长安得暇游昆明紫槖初开有余馨主人顾影头尚黑仙子闻香眼重青
题宜黄邹圣言宜雨亭【谓海棠也】
佳人一代倾城色和气醺酣更涂泽臙脂凝汁觉差浓颐颊盎光疑大赤水沉浴罢余精神荡去人伪还天真东风吹开巫峡雨西子化作阳台春
夀富阳宰
余寓富阳东郊孙氏之西爽楼九月四日是为邑大夫庆诞之辰不果闯贺用课古风侑以尊酒盆菊为夀
秋途琴劒留东垧午夜斋房发西棂协气横流太白岭祥光上属长庚星诘朝亷访太丘长三千珠履罗芝庭诞弥厥月衆所贺止或泥之岂忘情饮君以蜀州竹叶之酒食君以郦县菊花之英挼英探酒非俗事敢烦素素相卿卿既多且旨奉以进乃赓载歌坐而听酒有香于以却君之宣髪英有味于以制君之颓龄爬搔黑头戴大豸磨切龆齿吞长鲸二十四考相唐国一百六岁侯罗城貂蝉何如外望重锺鼎不屑初心轻拔脚归寻耕钓盟割?为笠藜为羮一洗重席兼珍腥吾身吾口已中清露顶洒风漱泠泠更与赤松俱长生
题永丰吴尉当山亭
家居所至与山对官居所至与山背眼中悔失真峥嵘得其似者宜加爱尉仙三令奸胆寒突兀数椽荅清闲谁横荒垒檐以外自觉幽趣山之间有一段清无点俗当山也是清题目不道尉僊心更清杖履当车蔬当肉
甲申大水二首
吾州背山面江流一雨便有泛溢忧况复梅霖倒江海白昼汹若龙移湫眼看上流没高树下流屋庐渺无处君不见甲子之岁至甲申如此灾变已三度
歙水震荡方流东婺水南来塞其冲二水争雄屹不去孤城汇为河伯宫经旬水落流民复身在不用嗟无屋君不见去年金人破淮壖城郭千里无人烟
题项圣尹竹斋
之君命屯有孤辰之子德孤无同人天遣之君友之子宾主相忘无彼此出墙春梢道骨轻侵书脱色天资清客来面目挟尘土对君有头不敢举客来言语挟尘埃对君有口不敢开坐听一宾陪一主夜雨秋风相尔汝主人养高宾养虚九天上与神龙俱
同张随州赋会稽朱子云席上丹桂
月娥施朱小留残天风吹上桂树端叶犹强项护故緑花独多情染余丹夜来谁借修月斧和根剟与凡世看世人不识天上种醉眼恍惚?溟漫我尝浪作折桂看惊见似与丹窟般主人视花孰风韵等是姓朱俱可观况逢问字载酒客不妨为花理杯盘赏音莫惮腕欲脱花到夜深不禁寒
稽古堂
今人不足与之谋心向三都以上游有集可明经子史无秦难别夏商周心融口笑先儒泥一万余言解三字粹精还我闻未闻糟粕从渠味无味悬知书者古之余稷契臯夔读何书犹期立脚羣贤上更请回头万物初
题黄万安治东楼
楼面自东如择对景随楼面若相会眼前献状有龙头脚底乘机可鹏背坐跻百里东风中起望长安马首东府寺有人能北事乾坤无处不东风
五云阁【为黄万安肃父赋】
一合乾坤罗万象中有连天云锦帐分光日月两轮间聚?神仙十洲上盘缃错缥天上无若为云锦如许都娲皇链石补天了倥偬不及收其余织女得之资以幻手与目谋生灿烂使君寄下召还祥令尹收为公退翫登临辄翫罢辄忘令尹胷中自含章制锦犹余五色綫归朝可补尧衣裳
正月雨雪
少阳当进犹自抑老隂当退犹自激煦煦才融地出青飕飕又肃天生白一曝十寒权在天春行冬令风弄权我问天去天已远懒能更上讼风篇
吾郡之望罗彦方过听以余有诗癖古风特枉杰作之贶不可虚辱赋一篇谢之
声生於气诗之体於气要穷所从起事制于义诗之理於义要穷所从止一元开辟三才矣万世纲维十伦尔我初传此无上宗君今示我未到工胷中周召次毕公笔端雅颂余国风不容隂阳作穷通直可天地作始终
寄题夏椿年楼
广寒韵度中央质故侍仙娥新见黜高天委气得金行平地拔身成玉立月下风前为谁香诸郎一咏翁一觞功成寄语邵氏子有西楼後无东堂
问月台
主人诗豪寄於酒万象无非酒之友主人酒豪寄於诗万象无非诗之题若为诗酒兴俱发平时泛爱今一割不问其地偏问月月不长如日星然乍望乍朔作晦弦要之缺者多於圆主人乘风踏鹏背方在急流俄勇退似月之明居以晦举酒相邀倾酒酹问耶对耶此其槩收光反耀照其内妙与道俱不容喙
题三衢汪学士听雨轩
公家如许好昆仲不数河东旧三凤床敷对语无限春檐滴关愁不成梦马援看鸢始回头知机恐不似少游看鸢机落听雨下虽悟已输公一筹
赠豫章来子仪言诗
少年气宇要自恢见人赋诗谓为才出入常将笔装怀中年心地要自息见人哦诗谓为癖起居常把口挂壁子仪倡诵得意诗句中勾我已嬾机多年抱渴满意沃半世称雄望风雌诗源始自葛天氏三人投足歌牛尾万象包罗八曲间国风雅颂其流尔八曲不幸世不传传世仅余三百篇汉唐作者代角立庶几老杜气浑全本朝诗数江西????黄公太史为之最大成未集夷惠行具体犹微顔孟辈派流到今嗣者谁青出於蓝吾子仪拄杖初担教门出便敢喝佛骂祖师我当抝折君拄杖大家俱以背为向能出二十四人前更超三百五篇上
题永丰郑丞梅涧
分隂分阳天得清生水生木清降精悬知梅与涧为一交涵互养清难名客来强立请题目拟之万物无一足巢许立身今古高夷齐受命乾坤独主人气与梅俱移平淡之中余崛奇蓝田松竹须品题今年随牒梅勿疑主人心与梅俱化高洁之中余藴藉瀛洲风月须摹写明年入朝梅勿讶独不见淇竹主人卫武公出相周家了勲庸老矣归与奉从容主人与竹俱高风武公与竹为不朽万古淇澳诗一首主人有以为梅夀我请置之淇澳後
小立贑滩崖石
崖石崔嵬千万状舟人来往篙其上数十年间人已非百千刼後石无恙吾生修短不自由短中自有可以修五言七言句外意千古万古江东流
舟中书怀
孤篷转徙空随牒一出侵寻费三月厌从梦境作寄居欲赴鸥羣填见阙我且戒涂儿挽之裹粮又趂蒲帆西初心犹幸江神信後计不教儿女知
舟行过龙骛洲舟人指似桃花林满山烂漫
一圑烟火百十家一丛林木千万花浪游那料有奇遇似入武陵眼生霞诗人多爱疑可赏舟人多忌戒无往中途还未免迷行初意得无成妄想渔翁禅伯花所私成仙成佛未可知花今於我有大造六幅归帆春水肥
送陈制自富沙守京口
殿上旧开医国口闽中新出活人手亘野桑麻水旱余连村炎火兵戈後饥得以食寒得衣召为之父杜为母公为民赋闵雨诗民为公立遗爱碑古人祈天翦爪尔今守祷佛燃臂谁充其不忍寖以大德之难忘特其微东闽人怪去何遽南徐人怪来何暮油然无心出岫云去来迟速随所寓汉相无人不曰归韦贤未老何时去贑县向宰座上见緑萼梅主簿程开老相勉赋诗
素与百花少相谐醉眼时为梅一开岭南岭北几十种人所常见非奇瑰中有孤根别风骨白金镂盏玻瓈台白华红萼虽倾国但恐红非本色来逃红归緑未到真与真相近亦天德化工厌驳会还纯华萼并教同一白
题游德昭夀藏名曰复庵
刘伶未死先荷锸自负上超无碍法死则已焉埋谓何东坡犹笑未为逹之君之学齐死生穴其吾屋屋吾穴咽日飱霞容有功驭风骑气得无诀归欤归欤彼大通复哉复哉此虚设
题沧洲画趣
一身超忽白云表双眼低回白苹杪沙随风卷黄莫涯草与天连青未了摩诘胷中几麋丸诗写其真更留残破除桑落斗升後收入鹅溪尺寸间想象訾家聊寓目指顾瀛洲方策足中人宜在瀛洲宿中宵梦在沧洲浴觉写两洲为一轴驰誉丹青从谓俗
题黄舜卿双溪阁
山无背宅宅何胜门未纳溪溪是剩一阁翬飞若见招双溪蟠屈如回应有酒不容阁生尘无诗莫与溪写真秋碧澄寒石齿齿春黄涨暖风鳞鳞有如此水皆诗思半酣还痒客之技气之浊者客勿讳主人胷中有泾渭味之美者客勿矜主人胷中有淄渑辨入?滴太分明醉游汗漫真混成客与主人俱忘形
过泰和赴主簿邓楚材豫章贡围之约
福建人才古邹鲁文章师匠道宗主余子姑作寻常看此公仅能一二数太学颉颃赋争衡凌云之气掷地声鲲鹏谁碍天南去麒麟犹落地上行南昌倾盖恨不早西昌扣门喜欲倒风月那容酒絶交江山不许诗在告宦游同调能几人相逢莫厌情相亲言下甘心听苦口镜中白髪催青青
题饶德裕三益轩
过从义要如胶漆琢磨功要如玉石二者于兹有一偏虽过圣门未之入德裕耽儒今二毛一轩洒落仅容膝诗书执礼不放闲直谅多闻谁较密仲修国老曾鼎臣各於三者得其一曳躧相迎下榻留冒云蒙雾不知湿松梅竹里凛不凋形影神中冥莫逆问答小参文字禅贾谊升堂马入室更能尚友古圣贤兰移其气金移质一綫溜作吞天涛十丈花成盈掬实扩充未下反约功轩今所揭乃其适顔渊复礼老归根今揭吾知犹欠易
题刘武翼息斋
天地一从开辟始左旋右转长不已诘所以然气使之君独不为气所使平生由气今自由三平二满过即休千里收回渥洼马十年养熟沩山牛本来无动那得静关着一毫还自剩虽任鹊安头上巢更防人打耳边磬
应童子科欧阳文成覔诗漫以塞责
庐陵童子谓姓李临川童子谓姓王二子读书选德殿气吐虹蜺口飜浆六经诸子成串落天子喜之移御床奏对首肯去目送青衫黄牒恩异常江西得此二童子後生气倍声名场前闻但有晏元献今继者谁其欧阳身躯眇小胆气大齿髪幼艾言语苍况能大书开龙蛇一字欲作千尺强明年试罢春昼长低头拾官回未忙马蹄轻踏百草香鸎花助喜酒助狂长裾短刺倾侯王早着归鞭荣故乡我其候之螺水傍
赠南丰胡国华
军山未信旴水屈清淑之气相盘郁天地有时不关防古今何代无人物道德大成文小成君小成者精逾人问我江西????从此南丰不是儒家子
刘文叔见赠回赠一篇
我诗求我浑沌初君诗求我糟粕余低头小参有顿渐抚掌大笑无精粗谁收六律入三类更敛八风归一噫四时元自五声生无声敢问诗安在
送留尚书再守贑之一年移帅豫章
贑农虽嬾连岁丰贑囚虽黠连岁空农囚今昨性岂异今守盖与昨不同鬼窥莫见活城手酒浇不下忧民胷十年五度看易守万口一辞独归公公凡两来亦两去前去殊邦今本路德公吾与军民同军民未解吾细谕向汝思公公复来今公去汝汝勿虑仅隔一江千里间岂忘三任五年处军民虽诺犹动情不忍江头送公行涙随贑石顺流下碑在巽门前面横千里和气散万里一城春风分十城但疑贑人送未了洪人又送朝行京
辛丑大水
天公哀此生人苦潸然出涕洒下土五昼五夜涕不已平陆成河山作渚是方为邑本洼下今者之变顷未覩何止人家水半扉或压或溺遍处所居家老稚几为鱼夜乘一叶投山坞虽知此邦祸可免颇念吾庐欹莫柱朝登山巅聊放目流尸蔽江可胜数何处奔洪之所挤一旦至斯辜非汝天公用是涕愈流阳侯正自喜且舞我愿天公且收涕忧之反伤亦奚补但令老眼开日月苍生自然得安堵
题曾见卓此君轩
衣冠济济弟若昆诗书纚纚子若孙容有玉立人照门得无玉立物照轩轩外清凉别乾坤一点俗尘不得干其间盖有此君存此君根性抱岁寒初交可作久要看主人对之忘朝昬茶鼎烟中鑪薰燔酒樽隂里书帙翻坐探物初穷道原中有所得不自尊与此君结终身驩莫逆之意寓不言行藏相约无背辕数犹未偶姑屈蟠峻节孤标老丘园天假其时忽腾掀凤鸣龙化骇观听功成不受声利吞白云深处同归根
吉之南门外见木芙蓉烂开
小春催出倾城色笑倚墙头若招客芬芳犹带秋风残妸娜岂宜江路侧诗眼惊红狂欲呼熟看似细又似粗花神留为菊後乘天意遣作梅先驱
豫章上游生市前江中洲上至德观侧柏树甚老
何命之薄彼哉柏岂无生处生于石老去根犹强自争春来石岂能相戹蛟龙拔入盘重渊雪霜放出参九天至大至刚刼火後弥高弥邵妖风前道人淡咽得吾味久驭清风骑紫气吾骨到今犹未蜕庭前自适西来意
题邬季文送清轩
主人胷次风韵胜万象皆倾如听命开牎凝目立相招霁月影从溪响应神迎气送烦此君拜嘉有何荅殷勤棐几蒲团千兎頴茶瓯酒椀一炉薰
改秩注县西归过上饶见太守同年莫郎中
集英殿前始相识公已策名上通籍银章朱绂烂映身铄我青衫黯无色上饶城里重相望【平声】公已厌直辞周行皂盖朱轓烱当眼铄我墨绶昏无光浪说同年兄若弟升沉不翅云泥异分疎胡越敢寻盟义重丘山肯忘势一麾初守虎头州差池不及从之游仅收刘公一尺纸堪比汉家千户侯鵶青今袭陈腐语持以扫门应勿阻远图要覔进德方近効仍求为县谱
题吉州聂倅谈风月轩
黄堂指顾了凡最红幕奔驰了苛碎更无可了别驾翁赢得徜徉是非外未有可偷风月天峥嵘新起东偏废风含浑沌窍里音月弄光明藏中态吹开云雨天益高照破山河地加大兼之足以荅公余妙处何人同领会无酒客有诗相酬有酒可无客相对主酣客醉舌俱饶说到无声无色界髪难恃细并毛融骨不禁清连肉蜕目不信为山河影耳岂信为天地籁主困欲眠客且归不容耳目宁容喙
南康刘尉於厅事之东开轩曰清瀬盖取其前松声然也
坐曹在西退食东一间然尔万不同彼无乃俗饱吾?此不胜幽醒我聦不律不吕自中节非夔非襄谁传宗意其金沙鸿磅礴否则银汉鍧穹窿开窗即之辨所以老松不受风所攻松莫之御非自虣风无所争不相容二者无心一有感自然成声关大通混沌之窍君之耳松风触处天机融声之真者非固有况复流归形似中潺潺??盖其似得真忘似军新功更收吾耳听以气一扫从前真似空
谢新淦令徐信甫至贑相过
永嘉之重自晋始积至本朝始多士大科异等固非常文章道德相角掎淳熙癸卯徐令君相逢欲执弟子礼聊将舌本吐寸机辄自脚跟参万里藏中触处随光明言下从谁得源委国子博士陈先生初受皮肤终骨髓孤蓬今转大江西猛象欲踏黄河底但恐黄河深更深水浮太空空浮水裹粮学道仆马疲归家落照在帘里自有余师更求师棒头打出乃其理况人胷中各法门陈君韩子吾柳子虽有心印不敢传恐君呵佛骂祖尔
题王钦州子泽双清阁
马蹏车辙前门外江声山色後堂背左手持盘右把杯家人怪问翁何在小阁峥嵘负後堂图书左右翁中央一尘不容犯眼界万象无计逃诗囊蚤作从渠醉名利夜卧从渠梦朝市一咏之余更一觞翁兮醉梦华胥氏
甘老堂
功名镜里犹黑头谁子速之营菟四朝元老人姓周扫三大字蟠龙虬元老之门几从游天上公子第一流十论较之过秦优记室有劳无束修郊霈异恩小相酬过而睨之海中沤从渠进进吾休休胷中一壑复一丘酒发诗豪不宜捜风月自与毫端谋木奴竹君岁所收不翅汉家千户侯归哉老矣余何求舐蜜啖蔗味悠悠孤松野鹤无春秋
陈良臣之子正功肯学能言求余印可
学探玉甃千仞井笔扛龙文百斛鼎归根可以後冥茎发刃难於先肯綮点铁要之便成金即心是道道是心一案孔门重勘结小图为赐大为参
题赵州通判陈日华二友斋
吾初丞小邑誓与松竹为胶漆公今丞大藩誓与松竹为金兰维松若竹有何德和公玉立成三益矫矫摩云性天高亭亭傲雪心地直风月外吾吾强哦其如松竹偃蹇何横江太守风月主公与平分无乃多况胷有眼笔有口大与松竹相谐偶张陈漫浪耳熟初管鲍绸缪岁寒後三友莫逆俱岁寒犹遗其一非简驩四科参偶不与班孔子无容心其间爱参初不异问顔寄语梅仙勿衘寃
前高凉推官陈汉臣惠佳作索俚编不可虚辱授之後集古律矣复课数韵语谢之
太虚生气气生风风又生声诗在中固自性情元具足何当学问更加充形容草木鱼虫意虽妙犹为堕於艺雅颂声音召隂阳圣贤道义包天地句拙莫谢来章工尚深自养细自融和顺积中鬼不见英华发外天无功
癸卯九月末贑吉大水
秋江次第落到底半夜忽如潮涌起方陵屋山遽城头已失洲背况沙觜五月小潦似未伤九月大潦疑非常感召之心上所谨推原厥咎谁其当一部麟经几书异敢可叮咛今执事休责汉公贤不贤且论尧具备未备
题陈宗元立斋
人言礼起於太一吾言礼止于皇极强名皇极体何如卓然万象中间立流言鼎鼎三十余古人有立君可无克己未追顔所复过庭犹学鲤之趋五礼同归一中尔何当中立而不倚膰肉无来孔子行皮冠不设虞人止区区行止未足轻扩充更可轻死生黄垆在前始易箦白刃垂下犹结缨一有所立百无抗底柱中当拍天浪千古不磨立斋名泰山北斗在头上
赠江宰彦通
富沙耆旧江先生方册之中久闻名今识其子长安城中年状貌老典型居官不翅氷玉清未尝一出清之声临事不翅氷鉴明未尝一示明之形牛刀初割琴初鸣市稀善履鲜善烹江华百里农桑甿隂受令尹生与成尚不能窥岂能评两部使者识理精循吏政出吾六经一元动荡万彚亨不以能称乃真能交章疾置闻朝廷明公归重盖如此素履後修想俱伟立朝致主从今始廊庙规摹宁出是贞观三钱一斗米房杜传中无可纪事业文章非异轨谁云解此不解彼学诗反几我开啓生平言行诗之理游泳於诗未知尔国风雅颂兴赋比类发於情止於此六义同归一宗旨包涵万象无涯涘骑驴覔驴殆忘巳子归反听收初视三百篇中参到髓
题顔庆远三友亭
天一生水清之精天三生木清之英他清可备吾题名不得精英未为清顔子园中亭突兀远横一水近三木取其近者共所欲太清也自生毛骨余岂无友非岁寒岁寒之友天数三主人更与三者参天合人合情相涵四清之清俱不凡
题胡邦仲霜节堂
此君胷固有虚室六气薰酣无不适所禀宁非道之质此君貌固能圆机四季变更无不宜所立宁非圣之时其表无方里无物妙与大道相出入清节凌霜特其一秋风夜雨君曰噫名我字我敢问谁无乃未为大相知守节虽贤一於正圣人逹节百其应君亦能贤亦能圣姑於节论犹失订标致孤高所持劲伯夷独立君制行主人加爱又加敬根器浑涵所成迥顔子屡空君尽性客子三叹更三咏
寄题项圣予卢溪书院
中兴天子旌义门荣光犹足昌弟昆家庭衮衮义子孙下相郎君开义塾美意非徒淑姻族乡里烝烝义风俗廼翁固喜儿读书更喜他人与儿俱儿今不替翁之初人人忠孝书绪余初唐元勲几卿相游学岂无他绦帐姓名半出多显扬河汾便是卢溪様
严子陵
周家刑不上大夫法固不足礼有余何人不愿立朝路未老谁肯甘田庐秦阬学士寘勿论汉嫚大臣眂如奴逸民不出朝士去前有两生後二疏世祖聪明失之察待臣少礼多以法当时禄位列三公危似千钧悬一髪先生识帝贫贱时富贵何妨与共之云胡君房留不住无乃平日窥其微龙顔之疎顾岂忍乌喙所伏那可知初来高蹈疑矫世从後逆覩信知几退身不勇公孙贺明泣危机终自堕先生明甚勇如之天地万物莫吾挫将星羣立客星孤羣恐难调孤易祸帝座旁边睡熟间梦魂已在桐江卧将星耿耿亘今明不比客星明更大

[book_title]卷四
钦定四库全书
缘督集卷四　　　　　　　宋　曾丰　撰
七言古诗
梅隐【并序】
永嘉士苏庆远号所居曰梅隐甲辰就太学试与予相值次覔诗为赋长韵
君不见岷峨春雷江发源又不见楩楠秋风叶归根时中两字万物具他说不出吾圣门挟书来就辟痈试尧舜君民得无意凤山梅隐屋数椽区区无乃太早计渊明出办三径资初不害结松菊知今君意与梅莫逆岂梅亦具幽独姿梅虽花早实亦早早恐少年迟恐老青春誓不易岁寒归伴梅迟梅却扫
夀陈龙图
参差鸳瓦封清霜玉虬荐瑞初腾骧三山一夜应图?晓来沙碛堪褰裳莹煌戟户挂弧矢瑞气氤氲结霞绮帝令来作金鼎和趂得寒梅雪香蘂精神照座如神仙滔滔挥翰倾河源杜诗韩笔继骚雅凤髓鸾胶家世传皇皇辔骆辉乡国春逐霜蹄满南陌禁城龙阁俨图书班近天顔还咫尺泥书细札九天飞好看锦衣蒙衮知亨时得路方平坦沙堤荦错黄金羁年年爱日回南陆庆夀阶庭照兰玉南陆仙翁识姓名星官曾见刋琼籙
赋马漕桂岩【并序】
广漕马少卿於宴坐前叠石为山植桂映焉潘帅书桂岩字掲之
岱舆山峩东海头招摇山峩西海陬两山相望几万里月桂满巅花长秋罗浮山峩南海岸道取东西盖其半衔种非资化鹤功谁其有力移此粲广东使者富民侯函丈虽?余清幽眼前开辟一混沌墙角峥嵘小罗浮侯睨罗浮吞八九摩挲缩地挟山手雷霆骤下震以惊贔屭争前负而走罗浮故与蓬莱连蓬莱新与罗浮迁琼瑶古木叶覆地玗珠老树枝参天花环实娜涵沆瀣天上那知在鳌背炎州浸作广寒宫鲍肆薰为香积界元戎大字蟠蛟虯扁椠为侯掲殊尤一丽山氏一苍颉幸自同与造化游何当同与造物休
寄题刘汉英双清亭
玻瓈横眠苍玉立不容朝市一尘入鱼泳鸟飞自荐扬舟往车来谁收拾主人潇洒宅一区子弟何师受何书马迁史里万古具张说诗中四时俱诗编史帙一关目姑掇余清清氷肉床头拈出周易读更悟太清清蜕骨
又寄题双清亭
浑沦一段轻清气天收不尽归於地凝者为山融者溪擥之可使凡骨蜕主人着亭溪山间心与溪山相往还市朝有欲叩以事鱼鸟不容入其关
题吴季章挹秀堂
造物鼎开新画图江蟠前後山负隅一尘不动鸥出没万变无心云卷舒主人倚坐扶栏立太清之气交相袭风烟席上毛骨醒文字肠中星斗湿说诗论史功日新江山怪见无精神笔头收拾珠玉去夔为酸鼻河伯颦填胷自有真潇洒沃眼更何须外假景饶眼饱欲着书书成勿示斵轮者
淳熙丙午夏陈伯英为知己入广为幕宾暨秋仲翩然而返取陶渊明归去来中语掲其游息所曰载欣予闻之托于琴为赋连韵
伯牙家有焦尾琴朱弦长挂窻壁隂出大都邑初何心直为锺期旧知音玉轸调罢不自禁声谐匏土革木金试弹一曲万籁瘖动荡南风鼓精祲长养余恩到鱼禽齐娥赵女秋夜砧怨入离鸾别鹤深转调忽落思归吟元亮归欤故丘林粉黛候门玉差参卓氏心挑泪空淫铁脚岂受魔女侵抚玩无弦喜不任羲农遗意弦外寻阿舒阿宣立森森大孙倚膝小捉襟上百千夀酒再斟烂醉欲眠不脱簪大槐宫里无升沉醒浮烟浦登云岑高山流水吊古今墨子从今突长黔
寄题刘渊甫可斋
君子无莫也无适圣人无固也无必行藏视彼时所宜去就惟吾义之适吾道难莫难於权其惟孔子为能然胷中还未有孔子宁堕於偏勿求全愿为孔子可斋志四可犹须省三未孟子何当周文王鲁男善学柳下惠递呈余干郭主簿子敬【时子敬摄广东帅舶二幕先余解去】
谓吾多可失之杂与人连甍或莫识谓吾寡合失之孤与人倾盖或莫逆南来岂是无过从一见如故髯簿公文章未始要着语造化莫能与争工半生蓬首黄卷里不如略欵习凿齿须臾已幸复明年咫尺犹思况千里羊城虎城任仃伶梅岭不遮梦逢迎陇头梅月向人色户外清风敲竹声汉廷用少公垂老在我者大官无小余干县古簿书少赤子被圣厮儿扰余功始可到鱼鸟了事犹痴仍不了笑人莫更为人笑我住巴山木之杪急足往来数晡晓贻诗勿惮相揉矫吾人能有几同调
题叶英州清白亭
一元之气天得清推为覆焘万物生四时之色秋得白推为揫敛万物成清白为德盖如此我公何独取于水水生于天落于秋妙与万物为终始公家清白世所无俸余仅有数卷书归欤宴坐故溪上此心洞与溪水俱取譬于水公之迹胷中公固有虚室清白一自虚中出清至表表白画画上少能容下多嫉更居以浊守以黑始与造化相出入
入广丰仓领米书所遇
创意入仓稽斗斛乃逢两鹤三头鹿意者殆天假其衷怜我清高堕於俗翛翛两鹤雄与雌三鹿牝牡连一儿本生自有山林在安用来游城市为出山入市已失脚况傍官仓疑更错口与身为没齿雠心因腹作终日恶我归径欲追乔松尔鹤尔鹿来相从一为先驱一後从共驭元气骑清风
代人题琼守归疆堂
前朝列圣规模大雨露涵濡山海外椎卉之民半冠带恬不复他余百载前守诸公方略偏籓篱漫浪耳目前版图之地半尘嚣恬不复谁余百年白囊新报潢池弄诏公借我海南重金鼓戒严曾未动汶阳田已归禹贡功成不居颂者谁乐石虽坚有泐时亘千余里儿童知牢不可解去後思归欤更了中原事抵掌挈还河朔地竹书不尽帛相继回头今刻公之细
乙巳正月过英州买得石山
吾之好石如好色要须肌理腻且泽真成入眼轻连璧吾之好石如好声要须节奏婉且清真成入耳轻连城闽淛江淮随牒去岂无一二石佳处终之难得声色具飞蓬今始转广东英石不与他石同其色灿烂声玲珑小山突兀百千重万钱得之归自奉稍闲更为山作颂
丫头岩
婀娜江南大小姑大姑从儿小从夫丫头如许尚从母学绾云鬟撩月梳谚谓女生俱外向丫头非有难婚相来壻曰赘嫁曰归固不敢请岂无望云鬟久绾行且笄长成不似从母时拟学小姑嫁夫去又恐夫荡去不归夫去不归安所仰终日望夫更惆怅不如老死作丫头庶免春闺恶情况丫头休强笑望夫世间梦想俱是妄
题李克明依緑园
主人不制眼之欲买断江天犹未足更开两岸小乾坤而种十州灵草木江中照见花木真诗中传出花木神片言只字略点化四时六气长含春梦草未终俄梦蝶栩栩羲皇上头客未觉身居安乐窝那知园是华胥国
赠别石首尉胡廷直
士之所忌忌无末吾已与交不轻絶士之所贵贵有初吾未与交不轻结岁在戊申九月间中都始识胡廷直经史子集蟠屈胷甲兵钱谷澜翻舌好贤先主未顾庐负气买臣犹诣阙姑调南昌一尉归斗升可养子真节余功奋意笔砚间解后撙斋谈不辍烹茶略与论源流秦未焚书道先裂学统况成八代衰向之裂者殆磨灭纷纷唐士学古文仅仅韩公得真诀口传心授门人谁刘义皇甫湜张籍十人摹仿九失真诀中妙处容有说射御书数学发蒙忠孝友悌士归洁探微犹要善扩充持满不妨徐发越江出岷山根本殊风行水上波澜别兹其为诀不亦真韩公所秘吾乃抉君归紬绎细自参闭门造车出合辙更看兰台大声华何如麟阁小勲烈卫霍傥能恢土疆渊云当为勒碑碣时有卫霍无云渊於汉往往未为缺
浯溪【有序】
元次山颂刻于崖至本朝熙宁数百年无异论一经黄鲁直出意着语来者往往更相黜陟绍熙改元四月二十有四日庐陵曾丰至止按经据义会二公意而一之所以全前修解後纷也
千古一碑得人爱来书碑後几前辈相颉颃甚曾不饶自混融之了无碍太平天子狃开元驯致马嵬悔何逮桑隂未徙宗庙安储皇功岂不云倍君父恩重臣子轻功至弥天皆分内灵武犹言权济经京师何忍小间大南内起居不遑安西宫晨夕无聊赖不没其实豫章公言者无罪闻足戒元结但持归美心为尊者讳谁独怪归美为颂刺为雅四诗义各有攸在一出春秋雅颂中两忘人我是非外朅来独招莫逆魂樽中有酒聊一酹谁能更解未艾纷石上有壁聊一疥
寄题左叔宝昆仲松竹书院
南窻晃朗宜春夏松竹与君为大雅雨杂伊吾声洒洒劝君读书无苟且北窻窈窕宜秋冬松竹与君为大忠风杂伊吾声渢渢戒君读书无雷同竹生受虚松受实根气性天道之质他人见疎君见密一薰旧染百俱失风两不移君读书由松之实悟竹虚回首书皆糟粕余一真超然万物初松竹於学机相触学成终不负松竹拔地摩天立於独逃独归羣成更熟
题冯行之双溪书房
鴈峯之水蒸若湘虎城之水贡若章双水朝宗气浩浩诸生读书声浪浪葛溪支派小双水冯君领会水之理东西决流二本非左右逢原两端是开窻观澜参浴沂涵泳无往非圣涯水哉水哉不尽意归欤归欤有余师
寄题刘永年桂堂
四时之气秋气清月之掬之水中精四时之月秋月明桂之掬之木中英沆瀣蒸开黄烂漫分是羣仙清鼻观君家谁会术之幻乘夜入月移此粲微风透帘日透窻老叶弄缥花弄缃翁在中央季在旁读万卷书字字香颤阏四开香入体薰融人欲发天理鲤汲点参贤父子传芳後叶殊未已一枝五枝聊自诡郄家窦家勿相侈刘家正恐不免耳
题龙洲书院
西昌有洲龙屈蟠爪牙润泽鳞甲寒桃花水肥意腾跃似欲上与青天干西昌有士龙变化云可以乘泥可谢胪传未放雷鸣春弦诵犹挑灯破夜作成况遇今赵侯萤窻开处吞龙洲儒风相高踏鹏背士气自敢骑鳌头县前洲觜年年长图?会当应如响鴈塔固无过我前云台更要在人上
寄题仰止亭【并序】
东莞董鹾郑君少修文业壮就武阶鹾烹余暇追寻杯渡故迹于其山创亭曰仰止志屑洁也撙斋老人庐陵曾某推广杯渡学为诗以充君之志焉
庐陵江浒路穷处舟子不容仙子渡岂意一篙落手来而资双足凌波去睥睨大海如江然杯渡佛轻篙渡仙休负知津惟我是且从登岸看谁先杯渡之杯人所怪大块中含几沙界或云芥纳须弥山细视芥焉杯则大彼细莫细于一芥一芥要之犹有内彼大莫大于两块两块要之犹有外内外相形费融会未忘所仰亭勿坏吾细无内莫能碎吾大无外莫能载细大相融亡罣碍何仰之有亭可废
岐竹【并序】
庆元三年季春之月猫竹擢萌於所居之乾维出土甫一节别为霜晕连旋而斜上者四复为节者三韦为寸者九盖一苞也忽岐为二日夜长苞税而成竹小大不能殊以分卑高不能殊以尺观者噩然类曰瑞或曰妖予非博物士莫别也姑从其实目以岐竹既为之铭并赋以诗
汉关之茅茅之英丰城之劒劒之精双茅双劒龙变化一隂一阳数生成我家穉竹老龙殻中而岐之相犄角玉爪蚪为天矫枝金鳞蜕作斓斑箨岂无他处生乾宫震象为竹乾为龙震吾知是乾之变竹谁谓非龙所锺潇潇声韵苍苍色余褒二主残精魄不受氷摧直养刚无容尘入虚生白夷齐坐看万物流不负知音王子猷半夜葛陂雷雨作二疏欲去终难留君不见震为龙又为竹竹又为龙几翻覆学人笑问玉版师孰是本来真面目
勉王尧章归【并序】
王尧章後余一年入广东两试不利余归三年得邑西广尧章踵至又为後科计未决复东赋诗送行勉令且归
君气如鵰不受韝君才如骏不受輈摩天历块少自许臣视文潜雌少游塲屋小銛大还钝掇第未酬方叔愿二炊无日足斗升一掷有时轻百万买臣一出今几时非取富贵誓不归倚庐固秃孟母髪织锦更颦文君眉凤雏知我君之友相属逢君试相叩岂有五年山上山未尝一日口中口
送陈次毕刘德钦王才卿赴省
梅花争送君出乡兰花争迎君入塲两花之意岂不厚非与喜机适相当集英对罢燕闻喜红迎紫送余桃李问燕无恙相识初与鸎莫逆半酣里中年得意非少同未老更下不朽工气驱万物挫於笔舌挽三江吞以胷
题安子承读易堂
卦辞爻辞易之注孔子读之悟其故彖辞象辞易之疏孔子作之志其悟悬知孔子大悟时太虚中不挂一丝与易为一自不知奚以卦辞爻辞为渠无孔子大机械所恃嗫嚅三尺喙象彖爻辞从领会其如犹有卦辞在诚使时习能絶编安知日新不忘筌着脚还超九师先回头更勘三画前
送广西经略应寺丞被命改除归朝奏对
蔚林妖血扫已除桂林剜肉补未苏玉清玄帝右是顾金华散僊南其驱下车首问民所苦踊跃近前争告语醋缗苛敛重伤农醝钞抑敷良困贾小断於独大叫阍一呼痛拔百蠧根连营坐卧老将校万里耕桑长儿孙足醉於湿殊未醒奏函频以中州请十行洒渥下九天两踵腾辉轻五岭五更黄道烟霏霏追随列宿朝紫微三寸舌沃万乘渴一一编摩为野史
长至夀广西提刑吴大卿
无量夀佛今夀皇家传室授不老方九转丹砂一仁念函四大海为夀乡仁气所覃莫非夀椿松龟鹤不足当三公九卿百执事一时幸会俱遐昌公於九卿盖其杰向独年少今未苍嵩岳尼山吐符日长虹失色归文章骨相岩岩松梅竹精神凛凛氷雪霜黑精青女杀气重终握斗柄持天纲十年伏骥起北漠万里飞鸾度南湘掌中名是风宪笔实与万物为春阳二十五州人所祷万口一词夀而康君不见夜来南极星转芒又不见朝来南极日转光日星所会有所应西州耆旧循南荒百神奔走翊诞庆万象森罗印徵祥南人耳目习南事夀公之意何以将南极从古星不老南极从今日夜长
寄题合皂陈元礼苍玉轩
道山飞落江之濒山中草木海上春鸿蒙盘成碧树势沆瀣蒸出琼芝津辟尘有许犹未惬更着千百青璘珣两三也足况千百后土不自珍其珍从坤受质外负直与乾同体中含纯表里洒然相肖似亭亭物外佳主人鸣佩琅琅夜步斗握圭挺挺晨朝真音韵危峭压霰?威仪峻节排风尘卷班归洞门不钥世间望之自逡巡辽城翛翛鹤有道葛陂矫矫龙何神主人与客俱变化同为玉皇案头臣犹余栖凤未僊去不有冥鸿孰情亲
题陈晋卿颐斋
鲲鹏振翼初九万楩楠归根终数寸穉须有发老有收养之各要适其分三儿诵书翁卧听生涯固有何所营功名羞从奇道取文学厌与时人争谁揭此斋函二意翁养其恬儿养锐今虽异养後同功一本庄椿三郄桂免解进士应致远过晋康见谓以上文字而忤诸权要听读藤州十余年得旨自便赋诗赠行
钱塘江涌千万奇收为词气吞虹蜺敢与九关虎豹违蜂芒虿刺攅一时或疑宜州城上人不归桂林山罗千万怪收为诗胆吞渤澥敢与九疑魑魅对瘴雨蛮烟鏖十载谁料儋州海上人犹在一尊三酹古藤隂少游陈矣君日新还过韶石闻舜琴混融奇怪入古音韩子老来潮阳归後固自文章功更深何当道德终不负初心王元宾之子经纡道过我晋康临行赠别
乃翁於我松梅竹之子於翁芝兰玉蔼蔼薰薰仁义容便便坦坦诗书腹向来相访鲁东家今来相访洛南涯饱参禅觉一宿别精进射功三年差家传自许已跨竈庭对相期毋媚奥马蹄历块且徐行鹏背负天终远到
邀肇庆府卓司法杰
吾性太率故多可吾调太僻故寡和门前屦满率所招榻上尘生僻之过生平交际二者间燕处官居长若个斗升新幸饱自聊朱墨素慵闲亦颇客来未始不相迎问无恙外徒默坐与君倾盖辄破愁终日对谈至忘饿骊龙颔下无数珠仅容窃拾二三颗江山句里眼何高金玉性中天已大雅挟承明金马资来为郡掾得无左苍梧水口緑一湾紫石岩前青数朶其间风月分外清公余足以供闲课万古一语思无邪道尽诗家大关锁大川三百小三千源委吾须俱勘破下从乐职泝商那上自国风沿楚些江西社冷况岭南喜得君来与磨磋谢安不笑贫家风相过当更具茶果话到更阑不欲归德公德操同床卧
广东黄漕岩老改除广西帅过郡送行
久酣蓬岛饱瀛洲他水他山何足游郎宿自闲朝北极使车谁枉指南州浩浩汤汤广诸海无人能与相融会天遣公开东计台会融诸海新诗内奇奇怪怪桂诸峯无人能与相会融天遣公开西帅府融会诸峯古文中进衣怱遽吾民事退食从容吾道计诗文平淡潮柳州公则视之为末艺包笼天地孟轲篇收管山川马迁记仰观俯察易象真更勘画前精入神未为三公効燮理先与万物归弥纶事非战国而来事人是羲皇以上人道人彭永年来番禺过访相约归日游阁皂
雅性苦无他嗜好山之佳处吾皆到江西山半入诗中点检怪犹无阁皂吾家十世江西居南来始得阁皂图垩文横斜水曲直煤汁浓淡山荣枯燕闲指顾图之上神游满意酬心赏已空沙界无大千那信沧溟有方丈诗仙往来白云乡惟沈廷瑞伊用昌画帘卷舒纳夜月金鼎开阖吞朝阳两篇之外有余景孟阳摹写得要领【陈孟阳有赋阁皂诗】或云图是无声诗犹将梦幻对泡影撙斋或是武夷曾道人未必非老彭相逢恍惚似前世一笑舂容话长生大道一成百无恐仙家犹被死生动逃刼莫如徐佐卿山行未免飞矢中道人词诎不敢譍殷勤约我游青城横江孤鹤飞且鸣便是道人出相迎
参政翟公之孙东广机宜德远惠书若诗以能问於不能久之愧虚盛意敬赋古风谢塞
高庙中兴初十年大参内制余百篇心声之发动遐迩手泽所存传子孙得其传者孙之嫡参自道根至枝叶一元生二二生三万特取千千取百诗书其髓易其精左右逢原笔纵横公先闻道非後进我後获仁岂先生知津问津盖有得教玉琢玉其何名玉虽不以石作使以磨易磋亦其理春秋以来有师承博约之外无宗旨风行水上旧为文雷在地中新复礼
赠江西瑞上人至南海袖诗相过
六祖求衣从岭出六祖得衣从岭入半夜抽身不露机凹头解担犹留迹上人家住江之西仆仆而南何所覔雅意真成为衣来衣已不传那可得假令为法不为衣江西自是大法窟挑动上人熟机关潮音激越箭锋疾空还即色色即空佛便是心心是佛心源一了千佛空底用区区祖衣鉢达磨大监无两身震旦天竺非异国眼高海仅小泡浮道大岭才微沫结往来始不计东西出入今何问南北要知飞舄杖筇因直为翫山观水设玄钥无一勘不同观翫之中容有说山数须弥水西江须口能吸芥能纳吸犹不尽纳犹余未足与谈上乘法南海水况多於江上人无口若为吸万一犹有口可开我先剉断上人舌
清江何子发自荆湖宣抚幕客罢归道出晋康为投诗索报勉意塞请
南北新来寻旧盟江淮襄汉又休兵召还开府诸元帅请遣游谈几老生指上琴声忠愤激腰间劔气血寃腥君不见老范相知小相沮横渠自反高自许三略六韬付掷捐中庸大学归含咀未遑尽发千古圣道机犹不失为一代士宗主
夀广东提举韩判院
君不见天上之老人夜夜增芒烂如银又不见柱下之老子年年换骨轻如纸辟谷餐霞得长生老子前身老人星我疑公亦星之精精神虽实骨枯槁老子区区似徒老公生富贵老更好初随鵷鹭翔中都一麾一节今南驱为溟渤中有蓬壶雅怀信在蓬壶岛非要琼芝与瑶草公原自有长生道藤床纸帐二十年上至泥丸下丹田孰非可为地行仙十月十日祥云冻贺客休投龟鹤颂倚云自伴寒禽哢【倚云亭名】
陈删定日华除广东宪取告中志深考古之语因扁斋曰考古斋
东都有人持汉斧南国无人击周圄未从刀锯宥者三先即桁杨听之五五三异念同一仁圣贤典故公日新心从仁上勘得道笔与民间点为春百未试一刑几厝忘其劳绩况恩数天语疑由公出然公心默与天通故持平已遂留何须责难未了归可图课效九章三章外游心千古万古初剖斗折衡还未可非緜蕞莫矫丛脞结绳之外画冠余作古幸无嫌自我
贺德庆陈倅生朝【光祖字世德本贯兴化军二月二日】
无伏无腊壶中天不烟不火壶中仙壶天固自远世界壶仙还自结世缘昨夜壶公山外望壶公驾鹤随仙仗逃身下降唐谪仙袭姓前生汉丞相四时之气春为冲诞弥况在春之中一段乾坤奇特意三朝文学老成风通守通班盖其寓泽民致主酬吾素收拾平生尘外游追寻畴昔壶中去春秋过隙了不知甲子循环浩无数壬戌仲春隆庆因老留上蓝与琏老往还余续後至相过浃旬言别
山立堂堂古白眉一龙一象殿江西春秋多寡弟兄是朝暮往还宾主谁藤坐蒲团邀二妙其间着我成三笑无夏无彞迹自融不儒不释心相照远公送出如欲留陶令辞行如欲休殊觉上蓝今胜践少分前辈旧风流过南安接孟使君辞警策多矣复承遣持追惠诗遂足度岭所赋梅还谢万一
坤元分气谓无间南崖北崖才尺寸地寒地暖差之半乾元分气谓无颇南枝北枝能几何春早春遅差尔多我来幸未全失策南枝早退不留迹北枝晚出犹弄色惊见北枝问南枝寒香羞受时辈知随清风入孟郊诗诗之视梅类高致孟之视诗浑细事至大至刚浩然气其诗拔我尘埃余其气充我情性初吾自觉吾非故吾

[book_title]卷五
钦定四库全书
缘督集卷五　　　　　　　宋　曾丰　撰
五言律诗
晓行
已离南康县不知何处村荒郊霜洒道野店犬应门市尾人声閙津头水气昏云开双髻出髣髴月梳痕
暑夜露坐
出坐日初曛归眠夜欲分竹浓犹漏月风横不容云雾露气相薄星辰天自文更深羣动息地籁可堪闻
灵洲妙高台
水心浮出石洲背涌成山草木仙家种楼台梵氏关全输缁衲老长与白云闲隔岸风烟好终嫌是世间
送曹伯高二首
绦帐横经後青灯曲几前酒杯间留坐茶椀几忘眠虚受口三益平反诗十愆未阑宾主意相约更明年笔研为谋左风霜与岁濒犬呿如不夜鸡噤似无晨杖屦唤行客衣冠辞主人愿言偏强饭涵养窦庭椿
管文彻通易学
世业余方册生涯只短檠韦编闲里絶髀肉暗中生憎逹终难免忧贫似不情诸公题品价自可比连城
书张必逹诗词卷首
诗写水云真词传花柳神溜脂松濯濯凝粉竹津津色者空中幻声其寂里尘愿言收视听其细入无伦
春夜感物书怀
合合蛙鸣夜嘈嘈鸟语春物情犹任理世事岂由人时自有迟速道初无屈伸圣贤得贫力吾恨不全身
出郊
晓欲晴还雨春疑蚤又迟勾萌麻竢命颖拔麦乘时水有浮天意山非入俗姿野人逢野景相爱似相知
触兴
山向南逾秃江归下转清鸟那容久立鱼不及潜行云外鹰机动沙头鹭意萌信为吾道计切忌太分明
路见
沿途羁况恶触鼻野花香买酒行如失搜诗坐似忘不能为醉圣宁敢放醒狂家圃舍风蕊无聊秪自芳
题谌氏奉先亭
大恊龟畘兆新城马鬛封雨余生乱草霜後拱孤松泣酹春秋酒颦撞旦暮钟若无翁仲在谁鍳答恩胷
飞蓬自解
有底重安土若为轻徇流羞随草木腐乐与汗漫游凡是性如水固然生若浮勿嗤吾潦倒天地海之沤
题曾见卓时思亭
自幸知韦布相期到庙堂一朝天夺鉴千古地埋光春雨松凝郁秋风草委黄德公三酹罢顷刻九回肠
夏季宿省前董家楼
明朝从伏末今日幸秋初御阁斜阳里天沟小雨余风吹尘陌静月照垩窗虚一枕三更梦清凉意自如新淦陆伯仁过我钱塘逆旅中漫出诗编辄蒙赏音敬赋短章相谢
自从删变雅谁复许离骚顾我知音少逢君着眼高江山成疾锢笑语破愁牢勿浪相?切姑从痒处搔
庚戌三月赴官离松江道中
好风消雨郁恶水长泥淫戏哢莺饶舌狂游蝶放心枯萎青未了红紫老相寻物与我为一嗟余只自瘖
都下卧中
屋密风传令窗虚月漏明九衢朝马动四壁候虫鸣街吏高呵道衙官急杀更人行吾尚卧自分利名轻临安主人出氷块佐饮曾簿严宰同赋
久在京尘里仍当伏暑中眼逢银色界身落水晶宫有客清相似无人白与同雪儿不可作随意酒杯空
潮到看人发舟
潮信犹为小风声未至雄船轻争向上江阔敢当中持後柁宣力当先帆用功区区篙橹桨罪与素餐同
候潮钱塘渡
眼厌纷华久身离闤闠初市声方较少春色况犹余海沸如中热山浮若内虚坐穷消息理万事付乘除叶丞相之孙潜仲後余至中都同馆相与谈易累日先东归敬赋诗送行
客里幸相逢青灯几夜同笑谈机械外操履准绳中学问关宗旨功名袭祖风江船不吾泊遽载易而东
感梅
浪尔逢时早终然受命孤性便行所独物忌与之俱巢许耳难浼夷齐肠莫污十分要相称太素可为徒
腊月被檄下豫章至南安简曹宰
拥卧听衙鼓传呼辍坐曹庭前人迹扫门外市声鏖馁立鴈行少寒歌马骨高宁教循吏传书拙不书劳日月迎春急江山送腊愁岁穷犹被檄途远更乘舟家累已相逼官身那自由欲从公款愬公更郁眉头
穷冬长途触物遣兴
蹀躞牛归栅翺翔鸟认巢垂云低暗水倒影上明梢春岂有偏意梅无未破苞吾心已忘物聊与物相嘲
赣东江
兀坐顺流中吾归与便逢窑家俱瓦汲滩户半机舂橹作伤春响山为媚客容江鸥凝不动识我旧行踪
泷冈
堂堂马鬛封清淑鞠其中庚戌岁行远熙宁恩数空石羊委荒草木鹤矫清风吊古凄相慨苍然十八公
十六日立春舟中晚眺
风住帆维软人齐橹响匀津桥横汲具岸树挂酤巾乱石知何处孤蓬任此身三叹谢陈岁一笑接新春
出会昌峡
石峡侵寻过江流次第平篙人轻去住船势任纵横稳不妨危坐忙犹得意行明朝从起晚但要到州城
舟宿会昌十里间
石是洼樽様山如土鼓然空犹余树木了不见人烟办治岂容缓拊摩那得专意中无限事夜半不成眠
饯赵提干次李彦中韵
解组图南日携壶贺夏时三杯几絶倒明日两差池足迹随蓬转颠毛与雪期我愁行未得更赋送行诗会昌号湘江江岸有小岘亭癸卯六月与瑞金吴丞饮其上二首
湘水欠湘竹岘亭非岘山休论真胜假且幸冗偷闲眼底方尘外阑干更树间哢禽如语我剧暑未宜还占断江西景临川拟岘台今犹千里隔我更几时回幸此亭相似非公坐莫陪古今随水去风月送诗来
题南康吕丞哦松轩
位嫌旁见逼权忌暗相侵李下无留迹松间可寄音不平风吊古无赖雨伤今尽数归君律随机写此心
吊落梅
佛来非堕有仙去岂超无宁可死归洁莫为生合污出余纯白在入与太清俱百世下回首高风立懦夫向察推士仁檄至会昌赋所怀呈二首
文简家风淡芗林句法清今能传几世君复拥全名犹及识前辈未尝轻後生崆峒风月里许我共诗盟若此溪山恶其他州县无岂期公肮脏而为我驰驱钱谷岂余事音容非故吾使君如细问为道费枝梧
隆兴贡院呈彭国夀
名士江西少广文胷次高欠人扶此道得子慰吾曹学问揉圭角功名添二毛宜春文艺传他日蜀王褒
再自隆兴还游至德观
水眼通三岛波心涌一峯两崖悬石稳千古怒涛摏呵劔敺游蜃鞭雷起蛰龙仙人有余量事了岂留踪
与邓继高望沙山同赋
先喜见沙山俄藏靉靆间云非夺吾好天固与人悭未遽清风起何当旧观还峥嵘终莫揜兹且听潺湲
月明复翳
大镜为谁圆非昭莫破昏澡身翻渤澥辉德掠崑仑有狗疑相食何虫欲见吞光明法眼藏点涴不成痕潘宰孟的见余三生图诗广一篇见示再赋谢之
担水谁家渡牧牛何处村未能逃刼数犹是弄精?毛颖含云冻鵞溪带雨昏强从泡影里摹摸去来痕
赠顾君美
三命何如李五星孰似袁目前谈者衆足下悟其元归养老和病看耕田与园他无可推步君往扣侯门
赠游子信
可言诗已矣多学识之与牛尾繄经始羊肠殆绪余江山开辟後情性浑成初机械相融处真诚可起予孰是文之用兹其道所藏典谟书浑浑鼂董策洋洋唐宋建长筴韩欧蹈大方过庭诗礼次归更议其将
复用韵呈黄教授二首
程子轲而下韩公汉以还彼非孤所上人莫夺其间死後虚名满生前实效悭如吾谋向背其决不胜艰有底杜陵语不惊人不休笔端非外铄胷次有天游自发人三叹而销我四愁忘其舒若疾何适不犹犹
自豫章还赣至万安始得风
解缆将逾月归帆始遇风只消三数日能得几何功天意非相简诗人固自穷江山清絶处吾享亦吾通
秋途暮息
密密初秋雨蒙蒙欲暮天牛羊争欲下车马敢求前蟋蟀挑孤咏梧桐搅独眠反身无一事梦到汗漫边
别林和卿
夜榻无高枕秋灯有短檠嗜书如女色献赋若金声岂是长贫者何其太瘦生功名犹欠子子不欠功名甚矣身如幻加之迹若浮妙山孤倜傥良友贰遨游水挟月涵夜风推雨郁秋物来吾不拒随件以诗收
解任登舟离胥口
挈挈离胥口駸駸到峡中江平无骇浪船稳不惊风逆水从难上兼程与易同家人解吾意呼酒犒篙工送参议刘仲洪就京制置辟入蜀赋二章赞其行
蜀屈严君子先声到处惊幕中添老杜关外得长城渭上屯田便山西买马平愿言宾与主无立小功名江西清絶处频赏厌还休快作坤维去闲为丙穴游百牢山倒抜三峡水横流未有人收拾公其与笔谋送镇江张禹功献边未报过建康谋辟
边上事千种袖中书一编曳裾逢白眼骧首隔青天又辍安刘手而撑访戴船严公犹欠士应辟老诗仙
至汉滩访陈梗臣
雨速荷团碧风摧麦摆黄又容春白过谁使我乾忙杖履谙同社江山骇异乡醉谈平日事岁久不无忘
送管长源之子光祖往谒周益公
齿德两峥嵘严君汉伏生朂哉恢学力行矣赫家声一代道宗主三朝人老成金箆容刮膜管取眼增明
送中书舍人郑惠叔入国二首
北籓轻用武西汉重开边币帛毫芒费生灵百万全几驰衔命使今辍判花员专对从容道君王正乐天万里出疆车驱驰过故都离离京国黍猎猎塞垣榆城邑坚和脆山川迳与迂要归奏天子潜笔写为图吴必显欲远出谒故旧愬情悃赋二章赞其行
灯火头蒙垢年华鬓茁丝诗书犹见负韦布未相辞有处可弹铗何愁无置锥丈夫行止计不必问妻儿贫宁少壮贫贫到老难禁儿女婚姻逼风霜疾病侵令渠看白眼见子亦寒心况是旧相识人人义断金
赠五行家董季谦
奴隶侯千户屠沽禄万锺书生无此望造物不吾容渔钓其清职田园乃素封烦君试推似天意合相从坐病不及赴少卿罗春伯登楼观雪之集因成小诗驰呈兼简何同叔判院徐用之帐干
饱送歌眠美寒添兀坐愁从雄容有酒访戴岂无舟怯出风前立妨陪雪里游想余盐絮句题遍仲宣楼
续赴罗少卿饭
孤吟成锢疾旅坐失牢愁昼气溟银海春风拂玉舟诙谐狂後出汗漫醉中游已忘行藏事从渠自倚楼中都邂逅新崇德宰范绳之为同馆着语赠别
文正三槐宅延平六桂家芝兰含露秀鵰鹗着风斜螭首终簪笔河阳且种花乘时长得意毋忘夜分茶
秋日途中
祝融辞退舍少皡出专权清气露之独杀声风所偏林凋光漏日水落影澄天每出皆秋季与秋殊有缘
甲辰婺女道中过重九
节到重阳日身为千里人半痴黄口子多病白头亲熟浸菊英嫩轻挼茱糁匀旋沽深巷酒强饮不成春
赴广东漕属有感
草木归根隐昆虫入蛰深若为吾自觉犹与世相寻江月幽人态松风大雅音红尘任相衮终不点初心
丙午中元留罗子琳小酌
送客独留髠殷懃共一樽星辰冥碧落灯火耿黄昏笑语浑无间诙谐杂不根遣诗邀月出相与答中元
过逹磨泉缅怀东坡
分野秦南海城池汉尉佗功名徒自苦寒暑暗相磨破寺容僧少枯松閲士多我来空想像百世一东坡
大庾北崖梅晚发
中州梅较晚大庾合先之已似得南气不应留北枝天工新坐懒春事故教迟蜂蝶若知道恬然不怨时
中元日登越王台望南海
仅从乾道岁重创越王台粉牓犹余墨丹楹已上梅旧游人欲厌今日我方来老范碑无恙从头读一回乙巳中元日乾坤半月秋危台掀突兀老树搅飀飕北客眼生处南方天尽头海槎乘兴去咫尺是瀛洲
公余野立
文书聊却扫耳目且恢张海大水归往山深云退藏春雷温也厉晦月暗而章万象相关处悠然兴味长
得广州俸米供给历劵授家人
陶潜营五斗王绩办三升醉饱曾无几驱驰已不胜犹须餬汝口未果枕吾肱有司可饥渇休官岂不能
东广西漕厅久废马少卿葺为签厅
前厅长贮马後合久盛薪岂料废台治犹留延幕宾壁虫悲往事巢燕笑来人更过十年後如今迹又陈
暇日集越王台
着脚卧云室回头盖海亭水为三面白山作四围青野鸟余清弄幽人得醉听篮舆不容款徐思渺南溟七月二十五日为广州蒲涧节巩帅相招坐上默营两诗
侵寻逾七夕次第到中秋蒲涧广南节熊车城外游杯盘收复出宾主劝还酬痛为江南饮离骚不读休石激幽泉响风排古木号离城未多远去地不胜高出处向来误是非何处逃安期相领略回首付儿曹
五羊遣书问董仲修
八面海风乱四时天气均常馐皆药物熟客只医人笔研为谋左烟岚与死濒仅从危後饱姑以健偿贫檄往校旁郡艺舟行值董仲修来赴漕试复小舣相揖叙乃行二首
吾方怀檄出子恰负琴来津次俄相值船头且暂回大鹏风翼起老骥雪蹄开南斗无多避余星不是魁命为天所左身落广之东剩有南归燕全无北至鸿夜怀浑欲恶秋事半归空重九黄花酒犹期一笑同丁未上元後二日得老儿穉子平安三日得三从四十伯五十九叔讣
夜窗灯黯郁春枕梦交加二父随朝露余生任岁华倚庐晨复夕占鹊验还差为报儿曹道先收待客茶姑无忘冢妇祖未识头孙路远徒惆怅书来得慰存冬无余谷粟春可养鸡豚切勿废生事看人饱更温罗子琳来就广漕试余以檄出至西江峡口怀古感兴两篇寄子琳後篇救子琳穷病也
自朝连夕去由海入江来紫石岩前出青山峡外开秦贪徒郡县粤僭强楼台陆贾严夫子千年一倚桅摹写闲泉石雕?病肺肝得无縻岁月终不补饥寒上固诏求士谁将诗得官何如经学熟随计上长安
送副将胡义民到部复还广东
等是天涯客同为岭表官曳裾行蹑履持板立騈冠簿领无多暇杯盘未尽欢夤缘离复合烂漫醉长安
又
诵史胷飜海谈兵气拔山犇驰非得已矍铄未容闲瓜戍开年赴梅关趁腊还同僚如问我炊玉待春班
寄殿院谢良斋
元佑乌台士江西董白须【敦逸】节因文母立名与道乡俱【邹浩】耆旧流风远衣冠後辈孤此公今复奋吾道得相扶稳着云霄步高峩獬豸冠简霜凝处冷奸胆落边寒奋臂有余勇撄鳞不苦难平生功业意莫到晚年闲汨汨孤蓬转迢迢五岭来故人饶鹤髪新论凛乌台千里夜间月一枝春首梅使行无好寄书到莫慵回河鼓聘天孙昭君未出村非关媒不善自是命难婚无貌倾人国何顔倚市门随缘幽阁里刺绣度朝昏
静坐
履岁投正月携家到五羊清明郊外好朱墨幕中忙得病疑风土逢人问药方所传非所信静坐得心凉
穷冬积隂
将雨未成雨久霜无复霜青天方变色白日且韬光乘势羣隂逞归根万物忙犹余南过鴈岁晚客他乡
冬旅怀归
周正曾未了秦腊又相寻风日留余暇乾坤失衆隂鸟飜南至影鴈堕北来音黄落归根叶前陈示意深
游乌石寺
缥缈崖悬屋峥嵘柍亘天我疑家玉帝谁道宅金仙钟鼓风雷上星辰灯火前眼高胷次大沙界眇三千
赠术士
莫办田为活犹贪禄代耕区区营一饱厪厪了余生幸脱蛇惊犬休谈戊食庚他逢豪杰士口莫惜公卿
赠日者陆道人
象彖该无极蓍龟识未然学穷精髓处谈入髪毛颠着脚九流外回头三画前屈伸皆在我造物更无权
自省
肺肝供物态须?管年华眼閲世更变口谈时过差眉因公道蹙手为贵人义点检通身事都无益自家
静听
静听鸟相喧其中有意存提壶爱宾客脱袴惜儿孙气结辽城怨声衔蜀帝寃阿谁能细译收拾入方言
初秋夜叹
髣髴蟾蜍影萧骚蟋蟀声秋随桐叶到心与鬓毛惊旧出斑无数新添白几茎百年成底事揽镜若为情
赠高山人德克
浑沌包元气支离入九流隂阳从此有源委问谁求眼法穷山脉囊经挂杖头卜吾新筑处相伴得沙鸥
三山寺戱堂头僧二首
竹不容尘入山宁与俗交开门悬梵偈置榻解僧包不见肘生柳未闻头戴巢葛藤非我事笑语浪相嘲昼热催三伏宵凉报五更钟鸣尘外响犬吠世间闻强聒蛙鸣雨譸张鸟噪晴黎明重睡熟栩栩梦?清

[book_title]卷六
钦定四库全书
缘督集卷六　　　　　　　宋　曾丰　撰
五言律诗
端午家集二首
自我生壬戌于今到戊申殊无送端午独不负嘉辰裹黍金膏冻糜蒲玉屑匀末能全免俗杯酒飨家人戏纒朱彩索争带赤灵符踏草仍悬艾包菰更结芦都还痴子弟半出騃童奴老病无他好惟餐术与蒲再游南华临出门书记妙莹献絶句索留题赋两篇谢之
诗数江西派禅归临表宗他宁无出手终莫敢当锋欠子广长舌资吾磊磈胷打包随牒迹岂料适相逢社里得诗僧铮铮可正平子今能发愿吾亦语同盟不转虚空话难归雅颂声金箆容我刮管取眼增明
赠五行家余舜举
火轮穷旷刼初度起秋毫一寸心能照三千界莫逃许吾无乃过竟此未相遭使有相遭处天其损我高颓腊献岁之交出赣向韶缅怀偏亲简介弟幼能
水出犹谙赣车行未习韶忍看鸢跕跕愁听雨潇潇岂不欲歌棣宁无工颂椒妻儿环坐外笑语与谁聊
游稚周和余韵见示复答之
韦布穷无滥轩裳贵莫淫一家兄弟学千古圣贤心去道不能寸持身肯枉寻他年凤鸣处百鸟定皆瘖
曲江值欧阳伯起舟行至封川
清望醉翁族?声童子科三千新奏牍百二旧山河孰是披沙者其如抱璞何世终无弃剑越砥可重磨
庚戌冬乘院隙谒西林寺渐老
下走长呵道前驱疾唤航足赢黏屦淖头羡颭巾霜涧浅桥梁废村深道路荒不关为政暇犹为看山忙传衣今北秀驻锡小西林握手鼎相别敲门踵见寻温顔尘外礼软语法中音从此利名垢那容点我心
衡阳合江亭
经过西溪胜追寻後洞幽江形又鷰尾石势涌鳌头至止岳余气归欤湖合流酒杯饶不下千古吊湘愁
舟行舣韶下石夜听
江响合蛮吹鸟声谐越吟仍收南郭籁并入大韶音纚纚听於耳徐徐写以琴傥犹有余韵着语付何隂
衡阳西溪
眼底西溪少碑间北客多雪霜风日剥岁月姓名讹後有诗堪勒傍无石可磨可磨悬絶处留勒中兴歌
游齐觉寺
筑寺依横峤开门对短汀闻之心已渴见者眼皆醒水泻鸭头緑山排螺髻青他无避地处得此可忘形不谓僧游息犹容俗往还薰炉烟缕缕茗椀雨斑斑剟坐移门外携樽置竹间小诗题岁月多助得江山
游南山
氤氲犹积气肤寸忽层隂甘雨新来足青山旧隐深随缘酬万物闻早遂初心彭泽曹溪意亭前无古今
赠术者朱明远
占得九流籍名为三命家逆推枝上叶翻算海中沙吾数岂其偶子言无乃夸相过勿浪说同饭更分茶五岳精华裂三光度数分人才非是少事业未之闻信道锺南气难教策北勲中原流落士物色试烦君挟术有如子那须要我诗曲江何处住全广是人知未宦中都者犹期大贵谁今言他日验人口胜如碑
庚戌赴官过王俊臣门留别
师道非韩愈门人有孟郊未投攻玉石已拔塞心茅衆妙俱神悟残丈尚手抄江西盟社里他日续弦胶
秋日自适
燕方无去计鸿已报来期老火晨相谢新凉夜见私眈书灯可眼渴睡簟宜肌好处分明是橙黄橘緑时犹子松字茂之者庆长兄之子也有志於学颇乐从余游岁在庚戌偕至广西谈经论文次授二诗
乃翁穷古学之子广家声头不容高枕心无外短檠床头周易熟角上汉书精更得贤师友终当大有成鲤非悭授汲点岂吝传参内弃元和脚旁求一祖心能容石攻玉会使铁成金十诀先传九余其默自寻
秩升得朝散告归
名似龙肝尔实如鷄肋然言之为下汗爱者至垂涎儿辈喜忘寐臧徒舞欲颠未深知我意再拜贺於前癸丑秋游疎山首坐玑上人以其尝在五羊相识求诗
达磨泉华涌曹溪水綫开何从南????出而过北宗来眼勘江西破肩担法窟囬少伸龙象蹋无复说黄梅
赠玑上人
幼抛南聚落晚?北藂林道貌枯中泽禅机浅处深山腰云出没水面月浮沈贾岛勘还破牢笼付一吟
五月一日薄暮至三水倚樯欹枕
皓月三江口青苹四岸边风头横立海水面上浮天隂气犹能弱阳威不敢燃夏行秋月令造物相吾眠
出清远峡
水石三过峡江流四望平鸟经波面疾云泊树头轻晃朗天光合溟蒙海气生且停篙与桨迟速信船行
赠浦城星家周廷辅
胷中千岁日掌上一天星河洛无余妙蓍龟不敢灵曾何便自旺也不忌相刑左右逢原话公卿满意听
赠临川浦城昌邓二术士
试出希夷手偷传混沌机不容天地遁可使鬼神归为我推奇偶从今验是非万犹失其一却更问麻衣
龙母庙
母乘乾变化儿主震神通江海藩篱内风雷掌握中水居依罔极血食至无终为在扶桑国曾收夹日功
失题
嶂合含元气岩呀吐太隂崖根连地入石笋与天侵尧舜成陈迹英韶寄古音黄巢徒堰水遗臭到于今
赠隂阳家谢子美
心变掌中卦地翻天上星肩担一盘古背负几玄冥鹤失衔禾瑞龟忘食墨灵拟修方士传乞换左仙经王俊臣尝从余游己未冬访别於卢陵郡庠
师席我虚设道机君饱参玄初疑若白青卒过於蓝蚁战何伤北鹏图不日南江臯离思久烟与水相涵
寄衡阳尉徐智伯
千古南昌尉神仙人姓梅久归天上去重谪世间来照乘无人市倾城不自媒稳乘高士毂自有郑庄推刺眼县门柳萦心家圃梅懒为彭泽住羞见督邮来藉有汤行?要无石作媒吾非痴谢令自去不须推衡阳容有鴈岭表得无梅半岁人南北中宵梦往来灯为探喜使酒作嫁愁媒莫决?门句几经改作推
除日送龙涎香与宋评事
除夕风霜节家人锦绮筵舌头余凤髓鼻观欠龙涎玉饼聊分饷金炉试一燃更将国香匹何似海南烟半载随蓬转中宵送夜分酒供文字饮香对圣贤焚羡子迎偏老呼儿酌细君劝酬交错里欵欵齅炉薰
梅月客庙山厌润思霁
云漫山若没海涨地如沈人已苦卑湿天犹容衆隂非关河伯滥自是雨师淫上有太阳在何当一照临辛酉中秋前後舟行自英入韶晚与全真妷传杯
山色秋分後月华霜降前况方行水国而复遇晴天万象入搔首百怀归扣舷传觞非主礼聊尔胜徒然嘉泰改元季夏中澣经从武仙时尉仙袁君摄县事载酒相劳苦敬赋小诗呈似
道出武仙县因依识尉仙貌相交以礼心自许其贤学问追前辈功名付晚年汉庭偏用老归路在凌烟言别富沙上回头五六年试询今健否见谓尚依然効意倾新酿忘怀诵近篇尚其频记忆曾此一留连
渡海後自北流县过鬼门关
抽身龙伯国着脚鬼门关每每经从处皇皇险阻间不支生所忽有立出於难顺境成人少天初不是悭久与广西帅年丈左史张舍人别自琼罢归过静江相见
离年稠似发契义重於山不计命穷达犹移书往还匽藩新位貌开燕旧辞顔勘破诗文处吾其得订顽直鈎追古道方凿背时风得不坐三黜曾何衔五穷物情难後获天理窒斯通李绦鹗书里能无孟季同
檄至德庆舟中晚眺
雨过山毛净潮生水面平羣鵶团晚色一鹊发秋声所至好为客其容寛作程吾痴愁不了愁亦太痴生自入南与二陆丈游知其为侍郎族也小陆丈新除钦未拜命而大陆丈丙午六月既望赴德庆三首
屈指江山好南中古晋康龙潜开王气燕寝贮清香恩数优新守君王奉太皇政成归奏最小陆亦为郎郡有宣公集焚香手自翻要酬民所望许践祖之言牛岂嫌途坦鱼那厌水浑不将渔废牧亦足报君恩取道岭南边熊车相後先同时持紫橐指日复青毡契分胶投漆离情雨带烟吾穷公富贵忽废往来笺八月上澣夜与张元辅张子济小饮德庆贡院听檐下虫声
金气涵秋晚银河耿夜晴天涂云气淡月浸桂华清露坐疑僵发风餐欲冰【去声】羮壁虫不相亮更作戒寒声
君举再饭五峯阁四望
城中无隙地阁上有余天白雪重湖浪黄茅五岭烟高楼南蜃涌大字北鸿连总是诗之具收归作画传厨鸡窜房中张元辅怜而赋诗余不能自己亦为一首
惊栖潜避影怯啄暗吞声似惜千金命而逃五鼎烹肋枯那便齿皮瘠不宜羮肉食非吾事从今戒杀生檄充晋康考官舟行薄暮缅怀诸幕兄
水作琉璃碧霞为琥珀红因依光迭射毕竟色俱空鼓楫乘秋气掀篷纳晚风长教凉似许得住南中
居官思归
有性非便閧无谋可取闲颠毛新雪旺脸晕旧朱悭槽食马怀土栈居羊乐山若为陶靖节未赋鸟知还
落叶自幸
恬受照之赐怪为寒所干摇空危自落卷地乱相翻醉雨才狼戾骄风又虎贲顾何嫌逐末曾不碍归根
何熙绩生墓
圭荜逸民宅羊鹑处士衣人才於古有天命与时违初不厌肥遯终何辞大归初终两题目君自一其机
有悼
苎麻功敏裕苹藻意精忱和气分珠树悲声寄藁砧一天无後望三纪有初心后土相知处千秋墓草深
挽上官茂叔
读书初有激知命复何营熊掌酒中趣鸿毛身後名山川揫宝气学校戛金声老骥随驹逝若为泉下情
挽张郴州四首
轻甘相润泽清苦自磨磋数矣充周赋忧哉中汉科上分之左竹公付以南柯天不憗遗意其如人望何四海郑元枢三朝范石湖相先腾鹗表自足济鹏图芝检岂欺我朱轓何负余幸而亷吏传名与泰山俱永平称善状长乐沸亷声孝史行於世尚书荐以名匪朝金马去有顷玉楼成不是文星坠文星复太清鸿渐南中掾鸎乔西外丞华途於此奋厄算乃吾乘妙学家传鉢殊科世续灯兹其有以死名死实何曾
挽庐陵葛孝子母夫人二首
笄珥初归室缫纫共起家清风依玉树和气茁兰芽送子归黄壤收名入白华大书彤史上谁谓过於夸雍雍瑟配琴诗礼五青衿四举一门事三迁平日心桂枝方日长萱草已春深咫尺青山里萧然隔古今
挽饶伯余室氏曾夫人二首
归相起家翁缫纫奋妇庸初心充四教末愿满三从己巳谿毛荐行行马鬛封断机迟後效黄纸贲青松始托得其地中伤乖所天心犹持七戒教不废三迁大本中孚卦緐文内则篇区区彤史笔未足远其传
七言律诗
寻春触兴
乾坤无计啬春妍拥在诗人耳目前桃带酒容红煦煦李余粉态白姢姢蜂情落魄华胥国燕思嫖姚兜率天阳鸟独参浴沂意风前时赋咏归篇
登会稽蓬莱阁读唐宋士大夫诗
盘盘矫矫卧龙峯杰阁峥嵘龙腹中柱脚下悬危踏软檐牙高豁巧衔空江山互以青相绕云雾时翻黑自蒙物态任呈千百种倚阑吾自啸清风
钓台
四百年间将相谁丰功伟绩竟何归生前有忌荣招辱死後无明是反非麟阁故基为草鞠云台遗屋与烟飞桐江自汉至今日依旧行人指钓矶
欲入修门未果且留妙山逆旅书所见呈富阳大夫陈晃国
诗肩重与毂尘摩旁县孤村邀我过晏昼江山开辟远晴宵星月照临多眼为幻使不由我心与空俱无复他百里一轮大圆镜发匳开幭鉴如何
题朱虞卿懒居
天不与吾山水幽却於何处小藏修清风吾有术堪召俗物自无机可投朝市眼为方册制利名心与曲肱谋高轩有扣北牕问人在羲皇上一头
题陈宗元拂云轩
滩西地不爱其珍虎豹文章善自陈缥节犹储何尉粉缃苞不纳庾公尘性高霜雪难摧折气直风雷易拔伸寄语箨龙无傲主主家今有似龙人
与刘济叔论文
着书夫岂易乎云不自鞭心不策勲望道初犹未之见言天终不得而闻囿於有极非皇极槩以无文是至文万一未能全免俗宁为八卦勿三坟
富阳陈大夫遣二吏抄俚文用写道寓於文之意还以请益
道固无方实以书要於书悟道之虚雷风水火易经始草木鱼虫诗绪余万理所归为宝藏一真之外是蘧庐俚编道欲相磋切不道亡筌自得鱼
前仁和郑大夫域载酒携文过我妙山逆旅中
过我跫然惊见君无容膝处接殷勤火乘云集下为祟风挟水声来解纷酒榼自随酣盛德茶瓶相继醒新闻黄扉青琐从今去大策清时翰墨勲
逆旅书怀
吾生宜客不宜家今趁轻舟傍浅沙天拥云堆浮玉乳波摇日影弄金花诗中已醉那消酒饭後虽醒可废茶安得长闻棹歌里清风明月任年华
前仁和郑宰侨富阳与陈宰往还以诗余寓妙山得其所和诗後复寄一篇
宣化承流退自公优柔厌饫有新功先天堪破道玄牝後社推为诗长雄情性唐虞三代上篇章韶濩六经中河汾所续吾其再首録东吴两国风
赠五行家唐克寿
初心半信术家流百诺于兹未一酬一行无非占不验北平终是命难侯云霄许我乘黄鹄江海教谁伴白鸥季主游方逢贾谊殷懃勉为汉家谋
涉夏归途
一意贪归百事忘其如耳目触吾傍女桑醉日多相靡孙竹娇风半自强蝼蝈无稽言语泛蜻蜓罔念性情狂鳲鸠占尽世间拙未害云为蹈大方
呈吾宗茂夫
国初名下数三陈今代吾宗又有人兄弟已推眉更白功名何虑骨犹屯濓溪气韵姢姢月康节襟怀盎盎春奋迅发挥吾敢许稳登鸾凤上麒麟
高宗永思陵
臣生差晚十余年八彩尧眉仅一瞻凤出未能前附翼龙归不及上攀髯山头铸鼎炉长冷湖上号弓泪满沾漠漠谷林无认处城阳烟与草相黏
余出疏语示陈伯英伯英勉予读传灯録诸书因用罗子琳韵挑伯英要看一转语
学结蒲团禅板缘黄梅衣鉢问谁传弥天北秀经三藏旷刼南能偈一篇梦幻固知无起灭虚空安得有中边无人语此闻君至急着衣裳倒且颠
雨霁宿荐福寺遣问寺僧
松筠邀我梵王宫耳目俱醒骨肉融风雨收声禅入寂烟云歛色法归空出浮沤外不生灭从浩刼来无异同问数比丘皆卷舌舌虽不卷亦无功
赋梅三首
万物丛中要独行荣枯不爱与时争翛翛水性云情重栩栩仙风道骨轻饭颗一时工部瘦首阳千古伯夷清未言鼎鼐功犹在虽竟无功也有名
作意偷春破队行横翔捷出不容争窻前纳月神光白水上乘风縠漏轻违物行归亷士洁傲时身中圣人清赏音不遇林和靖也是花经第一名
素妃勇作探春行红紫踌躇不及争万物莫移天性淡一毫无累世缘轻雪霜得伴成三白松竹为朋免独清中压羣芳外相混有名常处以无名
呈张彦容
风月性情狂莫羁簿书今不放人嬉旧攻日课归乾没新负时名入坐驰白雪阳春挑我和高山流水结谁知髭髯能羡非穷者恐到穷时莫罪诗
项尧章惠二长韵姑赓前篇敬复
飘然逸思发於天三百年间一谪仙歌调谁欤追白雪颂声行矣擅甘泉山林新筑梦归处学校旧游愁到边回首不堪更开口相过聊复茗瓯传
张功甫见赠丁藳
王孙气习窭儒生壮岁襟期老典刑疾俗如仇几扫迹贪书若癖至忘形风云未会心先冷水石无游眼不醒独据清高天不忌吟边分我小鸥汀
直阁张功甫南湖集
百好何尝一徇时游心上与古相追不容万物移吾学犹得余功到此诗元酒太羮无痛快光风霁月有长思披吟不足仍含咀吾坐若忘行若遗
京都旅卧
喜得家书睡不成拥衾欹枕数寒更冲风铁板俄惊晓映日纱窻又报晴蹀躞过桥朝马响咄嗟争道担夫声利名失脚时囬首虽未能忘也较轻
呈太府曾寺簿
吾宗昌大是兰溪况在兰溪最白眉闯足鵷行初养望策勲麟阁少须时中原自古须归正上策从今要出奇公自可为萧相国求如韩信即今谁
赠杨持正
国初天下一文公子岂他杨未袭封大地江山资本领长天风雨发机锋齐门不分轻弹瑟鲁庙何当细奏镛未有可分和气处薰然煦甚自乔松
寿林中书【集前人句成七言律诗三首】
岩岩风采百工师【元绦】龙马精神海鹤姿【李郢】宫女犹传洞箫赋【刘禹锡】都人今作衮衣诗【元绦】幸逢尧舜登贤日【王令】正是臯夔相国时【滕白】圣主伫知宣室事【方千】甘棠何止郡人思【欧阳修】
凤历推来恰半千【魏野】高名千古重於山【李师中】降因天下思姚宋【杜光庭】世有斯文属孔顔【陈襄】异俗已传吾父至【李师中】中原今仗老臣安【杨蟠】玺书几日来宣室【刘敞】走马传宣夹路看【梅圣俞】
四镇名藩忽十春【欧阳修】平生材术老经纶【王令】古来学问须行已【王介甫】曾向艰危不爱身【王珪】许国莫疑勲业大【杨蟠】倾朝共羡宠光频【韩愈】从今更觉功名重【杜光庭】正是人间五福人【元绦】
代人挽待制
盘盘胷次五车书凛凛朝端烈丈夫诡道至前无肯可危言及上有都俞熊罴声撼据关虎鹰隼气骄凭社狐遗直莫容遗爱在王公名字与湖俱
崇安叶薄之先大夫易学得於天而未及传於人余窃於执事问焉幸矣敢以相期之意并赋长句呈似
梦与神游会自然乃翁於易发先天东周以上更三圣南渡而来第一传入室饱参谁舍瑟过庭精进自忘筌勾稽小诎论思具行侍玉皇香案前
缘督集卷六考证
第二页後一行　此首永乐大典原缺今从刋本补入第四页後四行　秋日刋本作秋意今仍原本附识于此
第四页後五行　无去计刋本作为去计今仍原本附识于此
第七页前二行　此首永乐大典原缺今从刋本补入第七页前五行　此首永乐大典原缺今从刋本补入第八页前四行　此首永乐大典原缺今从刋本补入第十页前六行　此首及下一首永乐大典原缺今从刋本补入
十一页前一行　此首永乐大典原缺今从刋本补入十一页前八行　怪为寒所干按干字在十四寒今下三韵俱十三元且首二句义亦费解似有讹舛无本可校仍存其旧谨识
十六页前七行　一行无非占不验案唐释一行姓张氏钜鹿人行字读平声此作仄读有误谨附识
十七页前二行　按此题刋本作江上望永思陵今仍大典原本附识于此

[book_title]卷七
钦定四库全书
缘督集卷七　　　　　　　宋　曾丰　撰
七言律诗
赋桃李花【并引】
诗人大抵韵视梅而俗视桃李故梅诗最多桃李诗最少予屡为梅赏音矣今为桃李解嘲
?根玉岭气形全擢秀霜林雨露偏倾国笑容斜媚日恼人香气上薰天禅僧悟道疑为佛渔火迷途似得仙印可几人成白业自身宁久垫尘缘
春风已畅上林枝况得连朝雨发挥越女娇红纯任白杨妃惩瘦小教肥微风远送难言意乱蝶潜生不肖机本是种山瀛渚骨犹容蜕浊刺空飞
垂丝海棠
春风场里一婵娟情性脂韦气力绵外不自持如醉者中无他歉若羞然避风妃子身倾靡承露仙人掌覆悬正恐梅知固相聘含香自嗅不容传
春夏之交沿途触目
笔头纸上两无功拥被开蓬眼自空石脉直连江脉去山光元与水光通春随草木高低到气并乾坤里外充反顾有吾即无物卓然独立太虚中
往年休叹去駸駸只数今年且十旬稚緑已争欺旭暑老红犹强护畸春水平似面因风皱山远如眉得雨颦物态到前长是笑不知物态总关身
至沙溪拜六一先生墓
文章事业宋名臣颍上轻投未老身葛水衣冠凄欲断沙溪泉石欝空尘高山踞视废兴事乔木坐邀来往人碑未失真公手泽中余廊庙旧精神
题文晋卿明斋
磨砻擦拭费诗书一点灵光与道俱不缺不圆涵霁月无中无表彻冰壶真机已熟虚生白幻法宁容紫乱朱照物之余时反照故吾殊不似今吾
余以檄出陈机宜往西津候别余阻风不得前
孺子未来汜水上远公已过虎溪头佳人密迩不相见弱水弥漫那自由非负酪奴辜玉友莫诛风伯讼阳侯明年访戴留髠日大白梨花烂漫醻
滕王阁
落霞未厌我来频一度来观一度新出没无时鸥弄暖飞鸣不禁鹊思春物华几换江如故沙界长空世自尘料得西山僊隐辈且怜且笑倚栏人
赠陈养居士
身後相多清议同大归何者是家风轻财笑馈三千客重道争祠六一公门未生苔车迹满馆无废帚榻尘空有人能继碑中实不与石相为始终
宿抚州之西五十里
逢人问店更前头竹屋荆篱介一丘鸿鴈陵风乘欲夜黄花挟雨殿余秋茆檐已暗初行饭荒垄犹遗未下牛莫快明朝入城去诗情宜野不宜州
入舟平流
危机垂跌又平过宿处扪心幸益多初月曲如鈎倒挂长江平似镜新磨四听羣动语音寂中有一禽呼字讹万念俱灰眠即熟终宵无梦入南柯
会昌劝农
官不劝农农亦耕诏书那可废常行烟霞自避旌旗色鱼鸟相疑金鼔声蝶急岂遑追梦觉鸠闲犹强管隂晴忙中偷得须臾暇聊借江山答太平
游春集未成再赋呈赵司法
我来已作一年痴敢问诸公几许时客里酒盃初到口风前花片半辞枝尚余魏紫姚黄在安用桃红李白为公事相寻无了日得闲莫更负春期
李熙载业儒未效转为五行家
典谟训诰饱蟠胸一字於君未有功参到五行刘子政转为三命李虚中牛毛有底事非左蜗角孰何人不东肯自戚施相从臾片言可送半生穷
会昌小岘亭有碑侍郎陆公所作也今通守盖公之孙廼发家传为南斋宴坐之计敬酬见教
小岘丰碑大陆书摩挲虿尾扫龟趺机云宗派公家是晋宋文章此外无方被春牵时梦草岂为秋动辄思鲈行藏俱不违情性在在江山听指呼
简隐居陈公俦伯英
士人臭味似薰兰一度相逢一破顔随牒抗尘吾着急弄花踏月子偷闲熟眠无梦到槐国佯醉有人扶玉山李杜吟魂已长往兴来时以笔追还
题戴主簿德成尽得楼
楼与主人俱卓然主人步更与楼迁面前加辟山河地头上增高日月天指顾大千俄可度抚循方寸浩无边校雠所得孰多寡万物支离我混全
盘古山
太初盘古造乾坤勇力神筋擘混元妙果虽圆心不有凡身已蜕迹犹存女娲石带补天色波利岩余飞锡痕想与南安白衣老三生元是一精魂
清风扑袂冷飕飕吹到盘山最上头石室少开嫌俗看莲花时落任僧收铜人阅世几寒暑木客嘲风谁唱醻故老相传半疑信粥盂茶盌慰吾游
隆兴贡院彭国寿以诗见示次韵奉酬
共阅文塲幸小休燕斋还我旧天游青镫影里消除夜黄菊杯中断送秋此念在家身在客吾行非去坐非留诸公往往离怀恶曾悟乘流遇坎不
挽王抚干
江左风流迹已陈故家余韵更何人云霄浩荡开雏凤岁月峥嵘逼老椿三釡未终身大暮九泉无憾意长春北邙山下重回首片玉空埋万古尘
再游登滕王阁
故阁峥嵘已刼灰又看新阁上烟煤断碑无日不浓墨古砌新秋犹杂苔江阔鸟疑飞不过风轻帆远趂先开天高地迥诗囊小收拾不多空一来
晚春告游人
初春弄色取知音旁午尊前献孔壬紫守不坚红更怯风来无度雨仍侵莺狂犹望起羞口蝶老未知求放心解道不如归去语得非知礼识机禽
甘古寺
緑遶青围春一窝精庐突兀在烟萝地容墙壁剩无几山视楼台高不多驯爵谙知僧自在吠尨恠见客相过古音犹幸黄鹂会挑我风前一再哦
穷冬逆旅
日月隙中容易过归期我与岁相蹉雪霜使气张汤酷风日容情下惠和木叶先凋归宿早梅花後发得春多舆台不识吾忘物犹怪鵶鸣虑有他
冬夜官舍围炉传酒
放散衙曹小退安闭门开架检书看檐前月色生窗寂屋外风声长隙寒灰火拨愁头尽点烬灯挑喜指频弹家人知我饮机动大白梨花送夜阑
答厉季平投诗有归向之意
词塲凡马洗之空学海波中得老龙高韵许谁赓白雪正声惟我识黄钟素王不作无明主贱子何之可附庸乌鹊正兹徒遶树鹪鹩还更乞相容
送欧阳莹中往湖南谒乡漕
几回双脚为亲轻未餍其亲锐此行白面书生谁一顾绣衣使者自多情祝融雨後山归洁彭蠡秋来水中清收拾还家自金玉从渠唤我太高生
赠邬文伯
诗与时投未救饥君诗况复不投时纷纷哙等揶揄甚堇堇顔徒从臾之雅颂国风归隽永箪瓢陋巷付雠夷更充以易卒忘物与自然游了不知
永新道中会曾时仲叙旧
数自倾心结友时几离还合合还离三年夜话灯知尔千里秋怀月鉴之黄卷熟都归领会青云终不负襟期相逢有一谈不尽前此区区枉梦思
欧阳全真改秩得邑欲其循循为之无效余尤
铨法如毛动见绳通班岁许几人登铜章未有路能脱鹤发不无机可乘长策报君簪绂忌短檠忘本简编增相期循吏传中事循吏传中无所称
甲辰冬辞塜赴官寄曾鼎臣
过家来上塜头山禽鸟欢呼劳我还石碍犹前溪水勇风吹不动岭云顽菅茆尚向烧边翠须鬂偏从镊处斑吾坐奔驰累如许此诗不分鲁斋闲
入广至贑雪霁天朗聊舒耳目
数自离家今几程半风半雨半隂晴白云故作开愁色乌鹊争为报喜声来耗得梅为传送去途惟柳管呼迎囊中少带西江雨见说五羊烟瘴轻
赴广过贑呈刘主管王提干
世味不分甘与苦吾年未老已俱尝炉边醉後暖生睡雪里饥余寒欲僵出处任缘常梦好升沉随分自心凉经过少叙江山旧鱼鸟多情尚未忘
冬行买酒炭自随
大寒已过腊来时万物那逃出入机木叶随风无顾藉溪流落石有依归炎官後殿排霜气玉友前驱挫雪威寄语来鸿不须怨离乡作客未为非
端月
玄冬连日太隂凝醖酿开年满意晴槁植惊春荣意动孤飞触暖偶情生心无外慕溪南牧眼不旁观壠上耕桀溺长沮渠辈是休教知我为将迎
买舟至广至太和逢迓吏
只被饥寒两字催辄轻汹涌易崔嵬篙师方借北风去驿使忽将南信来钟鼎孰非相邂逅江山何惜且徘徊松风萝月良收拾犹胜垂囊抟手回
送夏国宝
螺山螺水爱其英属者分之太少生不啻海涵胸次大犹贤泉涌笔端清百年事已余长虑千古功犹欠大成归覔知音振贫顇重来参我勘希声
舟行赴广倅书所见示阿槿
南景所陈诗所须彼无尽藏入吾储百川送海成其大万窍迎风受以虚敏则有功鹰得兎劳而无怨獭求鱼物华切莫遗毫末儿辈还犹要绪余
登浴日亭
五更起望大洋东远水摇苍日涌红阳谷初开羣蛰起咸池一洗万尘空顿令秽浊河沙界都入光明宝藏中事了不知功小大列僊谁是狄梁公
月岩
岩腹刳为半月形全功天且不能成勿嗟圆处便生缺犹幸晦中堪养明更朔还多终有望受亏已久得无盈愿言链石补教足使我衆生眼界平
游淡岩
混沌谁将窍凿穿巨灵留巧与人传坎中着脚疑无地缺处回头却有天穴虎将风时出啸渊龙挟雨夜归眠瑶台清浸无人住应惹瀛洲羽化仙
赠姚季女
七年三度奉从容今见吾惊大不同云雾蟠胷蒸疾雨雷霆挟笔驾长风悬知文与意俱到政要眼随心并空度岭重参过庭学归欤容更验新功
戊戌与彭元忠相别於安城丙午皆为广东幕属遂获再集
同郡同年五弟兄两人犹幸窃余生要闲莫苦追名路得健休寃落选坑一别九年头半白三城重见眼增明相从诗酒莫相舍分散何时又合并
梅三首
太清储气置南荒非我闲生谁足当瘦可以风饶道骨白难为月饱神光宁教大庾有山色莫管长安无国香驿使借令不相外孤芬未必合羣芳
万物无先我得春谁言骨立相之屯御风栩栩仙骨立雪亭亭苦佛身不放乔松为独行犹容修竹作同人彼矜香色自孤者不道未离香色尘
受命於天已背时形模骨相岁寒姿馨香事业清风觉枯淡生涯皓月知檐下横窗谁领略溪边照水自娱嬉岭南驿使虽相爱送入京华岂所宜
为广东解嘲
曲江而下水多石大庾以南山半茅相国犹余心里印祖师更剩杖头包依稀舜乐宜人听零落韩文任客抄气候太偏风土恶今诗聊解古人嘲
四月二十七日登灵洲阁明日前迓新漕回首望阁赋长韵寄堂头僧
昨日我登山阁上前村人落世尘中今还望望寻村去便觉区区与世同眼界那分清与浊心机已破碍为通撙斋寄语灵洲老莫向空边更说空
丹青阁
杰观安知险处佳两崖几欲薄檐牙犹余隙地盛泉滴不碍长天放物华缥蚀以缃霜後叶朱渝其碧水中霞有声画里难为色谓色为虚又一家
赠李国雄
八载交盟尚未寒相逢何处再开顔互随宦牒往来次俱在梅关南北间臧若讳忘谁是谷触如争胜孰非蛮告违只上加餐祝更祝俸余归买山
二伏波祠
长安百二汉山河更遣南征两伏波自计有何饶社稷相寻无已枉干戈一时夸大心难制千载英雄迹未磨逐客乞灵几前辈丰碑费我小摩挲
丁未端月南倅率诸同幕游景泰还至滴水岩下南倅诸君赋两诗为倡随例次韵
海边城北最高峯岭外浮图第一宫落叶扫空春乍至浮云卷尽日方中登高已幸容邹湛向暖那应笑郝隆收拾物华壮归色囊中不是去年穷
拄到烟萝最上头试询达磨问浮丘仙人安往佛安在木叶自沉云自浮胷次不堪全汨没公余无废小嬉游盃盘各称家丰俭有即莫悭无莫求
送张叔介
籍甚江西汝水头功名驱作岭南游当机笔易千人阵得意诗轻万户侯炫昼江山供泛爱酣冬风雨送牢愁脚皲莫患无堪软四海多情涂柳州
北归回首谢庾岭
五年一住阅三冬谙尽人情与土风医拙市空多药物肉平官又少庖工大寒气候初中伏稚子顔容七十翁天下岂无游宦处五车不复指南中
寄孙学长孝思
短檠方册不憎穷到处无锥文字工与我同心如印印使人意快似风风江山信笔机之熟天地忘怀气所充耆旧録中书隐德其他无以易龎公
吾宗翔叔学诗知方矣与之商确以勉之蹈大方焉
浩刼以来无限诗牢笼收拾若为齐未离声病即为韵犹涉色尘皆是题三代後无非濮上百年前岂有江西子其高出诸公右恐太高时小放低
豁然亭
恍如僊去无来踪意者骑鲸否御风怂惥一身羣有动委虵双眼太虚中从教宝藏空华盖自与河沙色界融道是豁然犹未是豁然无色也无空
中都值广东便驰寄管漕
落在京华九陌尘镜中无日不眉颦未论妻子其如母不奈秋冬况复春馁食且将蔬作肉寒炊宁免桂为薪余无可献逐贫赋寄与知音旧玉人
陈子尚沧洲趣
湘江之水青悠悠沧江宛在江中流猗兰青青结幽思杜若纷纷生远愁前湾瞥见一渔艇何处飞来双白鸥帝子不归烟雨暮参差吹断楚天秋
寄广东提干田子真
初悔投身落海崖拥车犹幸袭踪来畏途机械鹿貙虎晏岁风霜松竹梅分首二年眉惯郁举头千里眼慵开江山不隔往还梦一梦醒时闷一回
甲辰岁与涂汉英别己酉复相过遽告行固小留之
转蓬分手入梅关千里空余梦往还把酒无非酹明月鸣弦不复鼔高山怱怱六载重携手草草三杯一破顔相聚勿嫌寛数日天於吾道意常悭
题南浦万叶寺瀑布
?止银崖泻玉泉似乎有以使之然素虹挟雨斜抢地澄练披风倒倚天山不曾分青自断月犹未落白相连掬清咽冷吾能事老不禁多凛欲颠
南峯寺劝农
队吏衙官出劝农前驱亭午驻南峯香烘贮雾含云鼻茶荡吞江纳汉胸柳自放慵乘困思花相学醉弄娇容老人莫答韶光意尽量相陪酒一锺
题李子权江月亭
太隂元是水之精与水相宜妙莫名霁夜悬芒翻浪白澄秋逗彩涌流清冰轮影里山河见玉监光中星斗明万象主人收拾尽一樽醻罢一诗成
陈君举饭余仓司之五峯阁移坐临檐口占举似
杰阁峥嵘着树间门从好景未尝关檐前朱箔开平远坐上清尊答燕闲能卷尘心三曲水欲迷客眼九疑山主人胸次俱收拾笔力虽饶万象悭
至衡阳谒陈提举
迩年前辈又凄凉吾教他无敢主张饮食起居归道德笑嬉怒骂出文章南轩间气初归岳北客遗风半落湘收拾发挥天所属公余不可以它妨
夜论诗罢醉相辞公尚留中我独归迹似云泥长落落心如水月固依依渊明久转非为是子夏方从瘦覔肥解后莫孤镌切望後期未必不相违
到义宁自夏至秋不得家书思亲谋归不遂
散客强名邑大夫琴堂余暇北窗孤灯前夜雨无宁竹枕上秋风有战梧悬望北音思射鴈满怀东道梦烹鲈白云一望二千里羞听林间返哺乌
陆倅连和三篇见示敬酬其一
信笔挥成五七言敲门岂复作推门江河自有长流势斧凿俱无未没痕雨带客愁横白帝风吹闺怨入乌孙公於乐府有余思更为杨妃赋所寃
长韵示阿枘阿杓在韶遣行
遭罹意外罢微官更被归途瘴见奸仆从阽危谙遣鬼妻孥濒死谢还丹回头海表山如许屈指江西路若干先遣一书报儿辈吾其老矣幸平安
涂汉英学诗二十余年矣挟近作来示赏叹之次俾更印可诸公间
三厄五穷能养诗养之成熟气浑夷不知胷次是三代可与笔端为四时收拾性情归大朴发挥风月出多仪勘符容有一未合更把大通相转移
致敬五公祠堂
五公稷契益臯夔朝蹟才安辄复危始信君非难格处皆言国是有摇时高山日矫行人首乔木时颦故老眉莫道落南非美事也多添得永州碑
呈临桂宰欧阳文
中都倥偬合还离臆料云萍不复齐官下有缘俱岭表社中何幸更江西四民自喜归摩抚百嶂相争入品题嗟我簿书尘里坐来篇疑是辟尘犀
上魏太守寿
腊雪纷纷天散花余清不但茁梅芽更添西汉贤良种聊振中兴宰相家双手幸犹堪活国百年元不在飡霞寿随铭勒南山石石可磨砻寿莫涯
简寄游稚牧昆仲
或许伊川到圣贤弟兄今又学伊川会将不二心传印还出无双手续弦常道书中无大道後天易外有先天更思犹合下功处有一毫遗未大全
二十年前与曾恭仲为忘年之交岁辛亥值便赋长韵寄似
我欲华颠尔妙龄忘年不足更忘形弟兄偏是子眉白朋友独於吾眼青心若互驰常鉴寐迹如相避各云萍十年功已到千古何日酣看又饫听
送春
春来如柅去如流迟速乘除不自由人道朱明隂见迫我疑红叶老知收蜂围蝶遶争依恋燕语莺啼强挽留惟有杜鹃却相亮声声劝道好归休
送杨子顺
谁续寂寥洙泗弦濓溪一转至伊川只今洛????从头数之子龟山第二传他道已融归正道後天犹办入先天十年二广参皆遍不以支离易混全
吾教落南无祖师问谁传得祖师衣渊明抵掌今诚是伯玉摇头昨似非相谢十州风月去自担千古圣贤归归囊道价重於利未必燎羹不下机
黄正卿竞秀楼
巴西地不爱其珍山影溪光辄自陈霜後竹饶松意气雨余花夺草精神千斯态度出天巧百尔光华归色尘好色主人宁外慕反身元自有真春

[book_title]卷八
钦定四库全书
缘督集卷八　　　　　　　宋　曾丰　撰
七言律诗
江水出峡
衢婺徽严水固豪其如所至与山遭当难进处虽回避到不平时辄怒号出峡冲开崖脚阔迎潮激起浪头高乘风终作归墟去略涌三山驾六鳌
庆元改元浦城桑田大稔余按视次告父老
农桑初轸素餐忧幸尔天然大有秋壮穗凝鎌黄?稏柔丝滑杼白绸缪黎明妇女放鷄犬薄暮儿童归马牛饱煖自聊毋背本轻肥相尚莫随流
丙辰十月风日积暖浙间花卉俱开
广中冬气作春蒸浙土如之得我惊桃李猖狂争窃发昆虫龌龊学微行向南柳可为先进投北梅犹是後生物理乘除自相补速成未必似迟成
冬晴
一晴初已涉秋残晴到冬深兴未阑不雨雪空聊尔湿无霜风自甚哉寒出乘气末羣阴乱归抱精元万物安深想莫如坚坐是还家毋更负蒲团
颓春涉途
曾谓东风意向偏也从僻处放春妍山山长草青无间树树成阴緑不专黠兽幽居疑辟地俊禽高举欲登天物情不一吾何择出处升沉任自然
题李达先静晖轩
潇洒一区山四围朱帘高卷昼阴移三竿已上其谁报一线初长也自知鼓腹晒书春拍拍蓬头曦发暖垂垂晴窻大得忘机趣渴爵窥盆更不疑
江路见梅怀泉台留主宰王提干
强号梅为自在春淡粧贵不失天真园林烂漫空多事篱落伶俜倒出尘无竹无松自风韵得江得月更精神清高惟雪可相配次有冰台两玉人
呈罗春信
受命锺材不已凉未论道德与文章晚谋事事成迂叟羇迹年年是漫郎锐意向前旋磨蚁灰心求退触籓羊车中幸有司南柄试与迷途指大方
寄临汀推官伯寿二首
解官赴调出临川倒指侵寻十二年文学背时招白眼功名迂路得华颠胷中要与天相似分内姑安理自然素业更须频点检有无可以上青编
都下灯前别酒阑我归江国子闽关鲤鱼不送书来去蝴蝶犹将梦往还抵掌伊吾灰壮念折腰彭泽汗衰顔十年以後来相问收拾俸余归买山
庚戌长至稚子杓覔诗赋一篇以警之
芸芸草木色方枯坱坱乾坤气又嘘凋岁似吾华发後稚阳如子妙龄初冬寒乍暖宜磨墨日短初长好读书一字未之曾究竟百年何者是权舆
过严关
誓不南游今复游东西虽异等南州妻儿累已何人免行止关天不自由伏枥过陂从野马乘流遇坎任虚舟严关猿鸟休相笑更过梅关笑却羞
再与鼎臣游龙门寺
初叹来游未必重等闲十载又相逢壁间古迹尘轻涴物外初心病暗攻坐上酒生冬暖意檐前梅弄岁寒容半酣僧不须烹茗自有山云可荡胷
赴琼州次大蓼滩风雨交作寒未艾也其势欲雪
仆仆漫郎踪迹孤星星迂叟发毛踈三千里外辞乡後十八滩前问宿初山未容云思底丽风犹与雪议权舆有蒲团在不能享吾策从今悔读书
挈家随牒一阳初视险如夷舟当车贑石罅中鱼路寝楚天包处鴈蘧庐木无弃本藏於密江不辞流受以虚万物外吾诗者少惜乎南燕久归欤
过快阁
一回舣舰一翛然境界非凡人是仙山似平沉低吐月江如倒激仰吞天宜州乃事一朝去快阁之诗千古传正恐痴儿小痴尔大痴身自与名全
予未游碧落洞庚申舟行欲再游不果
奇观曾邀我命车回车人问景何如山经盘古穿窬後水据玄冥漏泄初胜迹遗留荣利後尘心昭雪市朝余重来云雾不容入鱼鸟相嗔太阔踈
昨与予游如陈广元张寿卿江伯记陈通卿皆已上计矣独邹用之邓继高犹困厄况今相去愈远缅焉怀思因成两诗各书一通寄之
枕中肘後为渠空效验如何小不同失马安知非後福获麟未必不终穷纪昌已费二年学造父犹争三日功了却酸辛残事业从教运塞与时通
章贡三年两到休况今又落最南州思君梅岭不遮梦惜别葛溪犹涨愁子为坐穷知理道吾从遭病忆交游明年肯为槐花出来看海濒天尽头
南海祠东海中有小山可着屋赋诗
海里山巅着数椽舂容仰止已翛然仙家自我有方丈沙界从今无大千万物长春天不夜清风莫逆月忘年神游不制梦回兴未了君臣父子缘
题南海神祠前观澜亭
巨灵开辟遗遐观沙界之濒碧所环外国连天疑信里前山点地有无间眼随羣有自起灭心与太虚相往还至止归欤何所得心犹有剩觉空悭
宿南海神祠东廊候月烹茶吹笛
祠宇沈沈海岸头况逢冷夜耿清秋风前尘外笛三弄饭後月中茶一瓯借我孤舟随水住乘时一棹与天浮旧谈八月流槎事岂料今来傍女牛
送刘薰卿
未曾得儁利名场犹敢犯危烟瘴乡大庾岭高梅挺拔东莞天远海汪洋其凡饱以史收拾所异刚於诗主张归数羣雄可雌视骐驎谁得拟康庄
四月解官渡海陆出北流置舟在南雄又陆出拟於小春到家
归心如矢路如弓坐兀轻车又短篷百尔动摇山特立千斯窒碍水旁通往哉火倒西流影行矣霜回北至风细数离官到家日一年强半在途中
归途値去客
岁晚乾坤闭未开地中方蛰振天雷山云已觉成轻出塞鴈何为独远来失学齐侯随马去甘为墨子叱车回从今行止休多问有尼安知不有推
自广至永丰呈熊直卿邹用之邓继高
断梗归从南海边絶长补短恰三年声音幸未移蛮气须鬓疑犹带瘴烟走俗抗尘吾老矣吟风弄月子超然褐袍可着终须脱铁研虽穿请更研
解官归至永丰继善伯熊宝臣敦礼昆仲皆化去
新自梅关返葛溪天心不与我心违市尘城郭依元在亲戚交游过半非纸上衔犹仍旧署腰间带已减初围候门童稚倚庐老幸不空教赋式微
北归至庐陵过州学前记认旧游叹同舍之半不在也
久落殊乡今始回学门未改旧崔嵬交游髭鬓緑成白斋馆檐楹朱上煤同舍无多登仕路连年已半入泉台阍人怪我面尘土不道功名心亦灰
北归见摄徐闻邑大夫乃旧同官邵雩都之子为赋诗叙契
赣邑交游十大夫忘情诗酒邵雩都薾云矫矫新龙友栖竹亭亭旧凤雏燕马北归灰晚念海鹏南运壮初图由来後好今分付车笠重盟幸勿渝
自广归至南康与蔡承之黎夏卿刘成叟相见
转蓬随牒入番禺中土交游愈见踈岭隔不容南至鴈水分无复北来鱼往还一介动千里终始三年才两书所赖清风与明月时将吾梦到君庐
辛酉冬罢归至家自省
彼哉言者固云云老矣归欤敢自文不可以风霜後叶何伤于月雨余云性情与物常为一鸥鹭容吾便入羣古道从来得今笑天相知外任纷纷
触物
无我那虞物所侵从教物与我相寻云头翻墨任浓淡山顶泼蓝随浅深春色若空疑有着天工虽巧实无心可怜杜宇空多泪更笑黄鹂强好音
穷冬征途触目省身
青阳用事到玄冥万彚营营幸岁成霜雪不仁偏嗜杀松筠有道喜含生巢居冻鹊常高遁血食饥鹰辄下争自反吾身不撄物悬知物亦不吾撄
深冬积暖乍寒
冬令将终尚未霜伏阴犹强逊愆阳连旬逗暖日骄放半夜邀寒风怒张虫不开关平引退木无背本稳归藏道消固自有时长世事那由得汝忙
赴康州有感
辟书未上意踌躇蛮障无望车骑都允矣曲从人怂惥往哉聊避鬼揶揄来鸿告至其欺我去燕辞行盖啓予南骥厌嘶自怀土东思初不待蓴鲈
至德庆崖下回想松江山
江湾一转一重山自入江来几转湾檄到如风心倥偬船行似箭眼斓斑三塲题目那容缓一切工夫未得闲夹岸青峯可相约黄花前後待吾还
德庆府城遶以荷池叶楙花繁时环望之红緑两无间断号为荷城记以唐律遗後来使君
中置金城外玉池池荷挺拔纫芳菲叶争以緑环三匝花逞其红曳四围龙国缋人供佛坐蛟宫缝氏献僊衣使君未佛且仙去紫槖朝真红炬归
假守晋康出郊劝农
笑下篮舆上画船百年诗具已遮前川通诸海滔滔是鱼跃于渊圉圉然云出山头犹阁雨风行水面不停烟囊中随意乱收拾容了劝农归细编
小队近郊初省春杯盘緜蕝意殷勤叮咛通国老和少黾勉及时耕又耘卖劒尔行移尔俗买山吾退了吾文试於农谱相寻认果是康州旧使君
郡斋与龚济叔刘薰卿谈诗
其柰鱼虫草木何诗之机械也无多气犹动志平心养声可成文泛口哦玄酒太羮君子淡蒉桴土鼓圣人和鬼神天地与吾一相感相通岂在他
二月三日至芗山寺【刘薰卿在焉】
置身松下已忘尘况在松之上置身荒垒中盘平卧斗澄江外抱曲拖绅春熙天色如初醉烟肃山容若半颦晋郡犹余晋时事幽人疑是避秦人
广州登盖海楼
他求无可洗尘劳盖海楼余百尺高十万人烟城缭绕三千世界水周遭偏於物外有双眼正以胷中无一毫非与海鸥强相入海鸥无自是吾曹
天妃祠
戊辰闰月晋康久不雨祷于圣妃诸祠拜罢雨大作连日沾洽赋诗志喜
两鬓闲时为国苍况乘五马小腾骧方当赤地頞皆顣敢据黄堂心独凉雷雨影从千里快犂锄毛起一时忙少寛汉郡守丞责幸不空餐粟一囊
岁在已未与南康宰周丈君可相别至戊辰复会于晋康次所惠韵谢之
君诗莫把与同年絶岸孤峯自一边气质乾坤方判後规摹风雅未删前想思鉴里縻旬岁自秘囊中擘一篇留与江西为後社子孙不敢作私传
增城丞嘉禾张元辅才过郡辄去未及欵曲也已而同校艺晋康
易学渊源出义方绪余犹作汉文章名高未及蓬莱岛心远宁轻鴈鹜行纸尾固无勲可策松间殊有味难忘诸公论荐休闻早且候珠玑满一囊
随牒相逢瘴海边经从不为小留连蓝田昼短子姑去彭泽春浓我欲眠近境曾无携具日殊郷却有对床缘天知道大话长意借我黄花节以前
闲居幽步
归欤无可荅休休小放吾心与目流山不去门如自售云无留意似他求有如许栢得能古都几何松若个幽更有疎梅修竹在其他莫与子孙谋
桂楼
重屋峥嵘据道周浪行良勌小淹留星无匿彩天澄夜云不遗瑕月粲秋金气方张犹重杀物华已结未多收老来姑置行藏事写尽襟怀独倚楼
李叔度与儿曹谈道理余窃听而记以一诗
天地未分先立经自吾道外岂常行伊周孔子直方大尧舜文王纯粹精新犊生时无次剩白牛熟後可纵横有言终与一为二予欲无言是混成
方罹残热忽值新凉喜而赋反悲秋
晴宵如浸昼如蒸变气知从激处生风不相饶乘木败火犹自负与金争纎阿洗月为纯白少皥澄天作太清宋玉所悲吾所喜长哦聊复发秋声
道傍有松为人所刳伐因自吊且慰焉
秋时蔚蔚老槮槮羞与其他木作林独以高风资衆望终为明德累初心不容节抗皇天峻犹幸根盘后土深自有茯苓堪自寿愿言黄帝勿幽寻
五言排律
上浙东帅王尚书【希吕字仲行】
太古牺娲氏创为琴与笙氤氲弸混沌噢咻擘冥茎合气归三律分音丽五行未歌先协律无韵不成声曲度初焉刌诗机寖以萌朝廷风化洽里巷颂声盈玄鸟三夫倡卿云百辟赓口姑随所发心自得其平三代德为政四诗辞见情揫收归礼义点检中章程传久宁无杂删多亦已精王通续似赘束晳补疑赢圣事难为僭时名可与争道人中旷絶乐府四纷更体变从苏李枝分入逊铿舂容七字律挺拔五言城老杜收全气新功集大成统经唐末乱????转国初清欧定圣俞价苏成山谷名江西容入社天下指为荣顾我耽余习如今费半生闲中无益作醉里不平鸣改罢令儿诵吟成唤客评槁肝随血呕枵腹欠书撑乱藁囊成瘿狂题壁被黥扪心终鹿鹿揜俗强铮铮要得谁然否能为我重轻宗风晋王导诗学汉匡衡废食毛锥子忘年墨客卿风骚潜出入古律恣纵横造化随机掇江山与笔撄千年传有嫡四海敌无勍妙韵敺三籁徽音逼六?何当被金石直可荐宗祊宿杰饶先驾新英听主盟闻韶醒耳阏慕蔺倒心旌伛偻循涯进殷懃曳踪迎观天醯瓮坐持斧郢门呈鱼未经烧尾龙犹要点睛金箆轻发膜银海骤增明肯作招风木甘为附骥虻龙门难得到王府不妨倾讫我无嫌富山岩可以盛
别陆德隆黄叔万
岁在辛丑始识陆德隆黄叔万於江西帅辛大坐上握手论交而去戊申又会于中都德隆得倅夔叔万得宰公安言别次课赠之
辛丑随浮梗锺陵得盍簪潜蕃门若市敛板客如林气宇黄陂阔词源陆海深二豪谈正剧一坐口俱瘖诗社初容入交盟後失寻云山千里眼鉴寐八年心九陌迎连璧孤灯话断金始犹疑面目徐复记声音鰕菜随宜簇茅柴取意斟行藏更见告文行互相箴愤敌常旁午忧时半孔壬清风晨揖袂明月夕离襟发?东流岸回樯倒景岑荆江随地卷蜀道与天侵通守诸侯土专弹百里琴长才优抚字暇日少登临隐士隆中卧覉臣泽畔吟青城山郁积赤壁树阴森哀乐归巴曲兴亡入楚砧把杯空吊古搔首重伤今拥户锋车急开缄诏墨淋擡头高拱斗别手上扪参可画安边策无韬活国鍼寸心丹未了双鬓白那禁顾我伤强矫从今判陆沉磨砻闲笔研摹写乱鱼禽气反风骚朴声收郑卫淫吾伊樵道上欵乃钓矶阴拔茹终无忘弹冠老不任移书相答谢吾突誓长黔
赠别滕州法曹南劔张仲明
天上张公子名家更好修文章虹贯日意气鹗横秋桃李春风发桑榆晚景收丹心犹似在素业未容休黄卷堆胸次青云出笔头少迂蓬岛步聊作岭南游稳口开三语平心活一州阴功终有报会见袭封留
送五羊曾仲卿改秩受县南归
近????家于粤初封国自鄫要无非我族终不是它曾閲谱宗盟重聨官事契增居常多阻间仅获一瞻承逆旅重交臂高谈屡抚膺秋风楼上月雨夜案头灯把酒相兄弟论文复友朋衆星朝北斗羣翼让南鹏墨绶恩光烂花城喜气蒸宜民条教出溢耳颂声腾鹗牍交飞上鸾台缓步登难中须有立妙处要无称顾我羞低首从今乐曲肱未忘为吏隐犹学在家僧念旧宁无感驰书恐不能官高余健走可遣到庐陵
拟试以虫鸣秋
大化转无休虫那得自由暗中谁擘口闲里共鸣秋气感蟾蜍冷声归蟋蟀愁幽闺勤杼柚远塞急衾裘岂不便钳口而犹强出头呶呶竟无益也胜唤晴鸠
五言絶句
方稚川恕斋五絶
求仁亦多途取近惟一路内恕以及人知君用心处安宅旷弗居浪自分彼已傥由恕门归天下一人耳此道固非浅圣门两三人佳名长在眼无实勿为宾一心贯羣伦乃是吾祖事耳孙不?武愧子两大字视後而着鞭书此以自儆一言行终身要处君已领
寄内
已复山上山何当口中口写兹秋下心寄我女边帚
七言絶句
眇空阁
妙山孙元济建阁江濒以馆往来士大夫余取韩文公瞰临眇空阔之句题以眇空赋三絶句
万里江山遶画栏要犹未离色尘间眼高更不着羣有独与太空相往还
未惯观空空可观更参向上一机关大通与我合为一眼自有余空自悭
真空元在我胷中自外观之枉费功孰是主人参透处也无实相也无空
值侯修学趣儒人稍急因遗莲花莲实西瓜於吾宗翔叔作诗以勉之
绦玉裁花碧玉jing亭亭香远韵逾清羣仙竞倚西风笑为报临淮政已成
珠房颗颗緑英英兴味超然芹藻馨不必铁槌挝碎却苦心应念子衿青
绀色球儿护水晶味甘如蜜冷如冰香风飘满葵丘戍散与鴞林解郁蒸
道旁松
撼雨号风太古音道中岂作买臣吟火云蒸雨无逃处乞与行人数亩阴
题悟性寺卧云堂呈源上人三首
僧与白云同住山梦同云出觉同还勿移枕席下堂去堂下吾疑是世间
一片闲云逗半空僧间况复与云同梦中不问华胥路直出无何入大通
渠侬高卧傲吾徒不道吾徒反傲渠渠不得云无卧处吾元自与太空俱
试宜黄侯湛墨
跨竈传家祖赤松吹烟授道悟元宗初怀不拟潘衡贡晚趋宁便薛稷封
逢时不敢爱玄香摹写尧文画舜章天地已归经纬里豹囊深处自含光
通济桥
何年彼岸幻长虹接引羣生入大通彼此东来无间断度人了後勿论功
通往通来无四旁津梁未必不相妨吾行抝折桥梁柱尽放途人蹈大方
题水牯庵
尧自牵羊舜着鞭虽劳未必适羊天君今驯养犊成牯饱卧太虚游自然
三十余年不?泥其如犹有角和蹄何当纪渻重驯养四十日间如木鸡
留别金陵故旧
公家事毕更何为回眷钱塘臂欲飞留客故人虽意厚倚门有母待儿归
次韵杨诚斋雪中
夜闭袁门晏未开开门满目是琼瑰木绵着地还飞起柳絮沾人倒扑回
雪儿初是玉仙妃谪堕人间尚缟衣扑地狂风相衮起疑乘白鹤刺天飞
次韵酬姜邦杰雪中见寄
十人赋分九穷寒古说天悭今不悭一夜尽开多宝藏施银为地玉为山
秦望山
六国英雄已坐擒更何所望此登临真成驭鹤乘鸾去未惬秦皇好大心
锐意秦皇初学仙要和鸡犬也昇天那知身与鲍俱臭嬴氏炊寒不复烟
代墨客卿自赋赠安城彭云翼
决策初如媚竈然触机融理悟吹烟从教时尚白之白自与道俱玄又玄
同为时用楮先生万事须臾点化成寄语先生幸相避不须白黑太分明
赠笔工周永年
岂无毫忽补于时用尽初心卒见遗不拔一毛徒自利杨朱作计未全痴
初心聊欲以文鸣开国何曾梦管城借不中书非所歉秋毫元重泰山轻
寄题张子登遂勤斋
一字于吾补不会诗书况味冷如冰谁家以此为长策不把其它易短檠
锺鼎轩裳眼应白余犹要得圣贤力意诚身正一家齐门中自有华胥国
太平老豁庵
父母胞胎未结前赵州识後笑南泉豁然道与虚空似不道虚空似豁然
道旁梅
本随驿使上长安非到中途意便阑为念征夫行旅苦与生满舌遶牙酸

[book_title]卷九
钦定四库全书
缘督集卷九　　　　　　　宋　曾丰　撰
七言绝句
随牒至南康军呈李宰
蹀躞骐驎去路寛西清太冷北门寒且将东观编摩手来作南康拊字官
善刀初不露锋芒五柳围门琴卧堂百里桑麻春塞眼四时风月夜搜膓
乘闲赢得答江山答了江山未得闲堕泪碑中恩有剩凌烟阁上事犹悭
南来摸索子长胷已有东坡独秀峯再过峯前问鱼鸟尽归陶令锦囊中
八月六日送巩帅邮亭上
有时夜燕归乘月未始晨兴出戴星半载初逢迎送事五更已至短长亭
呈罗叔异
浪把柴扉为客开揖余茶椀又汤催应门老走忽解意放入江西风月来
崆峒不合识东坡骄气百年犹未磨今放晴烟弄寒影安知非喜子相过
吾疑子亦惯乘机乃枉华轩扣竹扉不是梅花不相外囊犹未瘦若为归
出东城门见牧牛
出逢村落放牛天浩叹微官久自纒回首
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 10:29:07-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>