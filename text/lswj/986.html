<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="提要,卷一,卷二,卷三,卷四,卷五,卷六,卷七,卷八,卷九,卷十,卷十一,卷十二,卷十三,卷十四,卷十五,卷十六,卷十七,卷十八,卷十九,卷二十,卷二十一,卷二十二,卷二十三,卷二十四,卷二十五,卷二十六,卷二十七,卷二十八,卷二十九,卷三十,相山集全文在线阅读,相山集全文在线下载,大玄古籍书库">
<meta name="description" content="宋代诗文别集。王之道撰。《直斋书录解题》卷18著录此书为26卷;《宋史·艺文志》载《相山居士文集》25卷,又《相山长短句》2卷;《宝祐濡须志》及《濡须续志》俱作40卷;尤袤所撰王之道神道碑碑文则作30卷。因尤袤碑文乃据其子所作家状,故更可信。其书久佚,清代修《四库全书》时,自《永乐大典》中辑其诗文,重编为30卷。前15卷为古今体诗,卷16至卷18为词,卷19至卷29为制、表、札子、奏议、状、序、记、书、启、跋、杂著、墓志等各体文章,卷30系附录《加赠少师王之道敕》及尤袤撰神道碑。《四库全书总目》以为其《上">
<title>相山集_王之道_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">相山集</span> <br/>
          作者： <span class="inputVal" id="bkauthor">王之道</span> <br/>
          朝代： <span class="inputVal" id="bkdate">宋代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">类书文集,诗文集,完结</span> <br/>
          字数： <span class="inputVal" id="bknum">[book_length]131181</span> <br/>
          说明： <span class="inputVal" id="bkdec">宋代诗文别集。王之道撰。《直斋书录解题》卷18著录此书为26卷;《宋史·艺文志》载《相山居士文集》25卷,又《相山长短句》2卷;《宝祐濡须志》及《濡须续志》俱作40卷;尤袤所撰王之道神道碑碑文则作30卷。因尤袤碑文乃据其子所作家状,故更可信。其书久佚,清代修《四库全书》时,自《永乐大典》中辑其诗文,重编为30卷。前15卷为古今体诗,卷16至卷18为词,卷19至卷29为制、表、札子、奏议、状、序、记、书、启、跋、杂著、墓志等各体文章,卷30系附录《加赠少师王之道敕》及尤袤撰神道碑。《四库全书总目》以为其《上侍郎魏矼书》和《上谏议曾统书》“所论九不可和之说,慷慨激烈,足与胡铨封事相匹,气节尤不可及。其它论事诸札子亦多明白晓畅,可以见诸施行。韵语虽非所长,而抒写性情具有真朴之致,盖有体有用之言,固不徒以文章工拙论矣”。</span> <br/>
          封面： <span class="inputVal" id="bkimg">Z_19175.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]相山集
[book_author]王之道
[book_date]宋代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]类书文集,诗文集,完结
[book_length]131181
[book_dec]宋代诗文别集。王之道撰。《直斋书录解题》卷18著录此书为26卷;《宋史·艺文志》载《相山居士文集》25卷,又《相山长短句》2卷;《宝祐濡须志》及《濡须续志》俱作40卷;尤袤所撰王之道神道碑碑文则作30卷。因尤袤碑文乃据其子所作家状,故更可信。其书久佚,清代修《四库全书》时,自《永乐大典》中辑其诗文,重编为30卷。前15卷为古今体诗,卷16至卷18为词,卷19至卷29为制、表、札子、奏议、状、序、记、书、启、跋、杂著、墓志等各体文章,卷30系附录《加赠少师王之道敕》及尤袤撰神道碑。《四库全书总目》以为其《上侍郎魏矼书》和《上谏议曾统书》“所论九不可和之说,慷慨激烈,足与胡铨封事相匹,气节尤不可及。其它论事诸札子亦多明白晓畅,可以见诸施行。韵语虽非所长,而抒写性情具有真朴之致,盖有体有用之言,固不徒以文章工拙论矣”。
[book_img]Z_19175.jpg


[book_title]提要
钦定四库全书　　　　　集部四
提要
相山集三十卷　　　别集类三【宋】
臣等谨案相山集三十卷宋王之道撰之道字彦猷庐州人宣和六年与兄之义弟之深同登进士第调历阳丞南渡後累官湖南转运判官以朝奉大夫致仕後以其子蔺官枢密使追赠太师宋史为蔺立传而不及之道故其事蹟不详惟尤袤所撰神道碑尚在永乐大典中可以考见大略之道尝自号相山居士其集即以为名宋史艺文志作二十五卷书録解题作二十六卷宝佑濡须志及濡须续志俱作四十卷尤袤碑文作三十卷彼此乖互不合今原集既亡无可复证然袤碑乃据其子家状所书似当得其实也初金兵南伐庐州盗起之道率乡人据险共保城赖以全干略颇有足称又其登第对策时即极言燕云用兵之非以切直抑置下列及绍兴和议初成之道方通判滁州移吏部侍郎魏矼司谏曾统书力陈辱国非便寻又上疏论之并以前书缴进大忤秦桧意谪监南雄盐税坐是沦废者二十年今原疏虽佚不存而所与矼统二书具在集中其所论九不可和之说慷慨激烈足与胡铨封事相匹气节尤不可及其他论事诸劄子亦多明白晓畅可以见诸施行韵语虽非所长而抒写性情具有真朴之致盖有体有用之言固不徒以文章工拙论矣谨就永乐大典各韵中蒐辑编次仍可得三十卷疑明初纂修诸臣重其为人全部收入故虽偶有脱遗而仍去原数不远欤乾隆四十六年九月恭校上
总纂官【臣】纪昀【臣】陆锡熊【臣】孙士毅
总校官【臣】陆费墀

[book_title]卷一
钦定四库全书
相山集卷一　　　　　　宋　王之道　撰
五言古诗
和吕叔恭题和州香林汤【是时趋郡苦淫雨独坐精舍中贾邵周出示和倅吕叔恭诗顿忘逆旅之态辄继其韵】
新诗等絺绣文采照座右尤怜继絶唱峥嵘竞高秀词源眉山长句法杜陵旧相从今老矣岂独歌邂逅香林在何许湓沸发岩窦其流渐清温脉助草木茂岁旱添苗槁一溉十倍收追游记畴昔我仆苦痛疚别来隔兵火荆榛挂猿?温温自然汤蠲痾古非谬我闻泉所发江海远相透其温本硫黄气味自同臭大哉无碍浴天地不轻授严霜与烈日冬夏特异候人生困凌薄往往少中夀飘飘澡雪力狴犴忽蒙宥春寒不喜出块坐拨残槱晦隂又连朔夜雨屡通昼谁能慰穷愁邵州有贤守开箧出大轴令我和其後此意重虚辱勉强忘固陋吕侯卿相家博学靡不究会当似前人嘉猷日告后君看华清宫诲淫似招寇当年从千官车马所犇辏渔阳一炬火曾不半钱售争如寄僧房泠泠灔苔甃常遂尘土濯永免脂粉漱
和富公权送行诗韵
公权提刑年兄与之道有四十年雁塔题名之旧备员湖北始得见君子聨王事相从二年所以眷予之意何翅骨肉今之道罢官以归於分擕燕饯之余特出长篇宠光行色令人恋恋不能自巳辄勉强次韵
叨尘四十年静计所得禄十分才二三清饿似饥鹄中昨守义阳一时苦穷促忽闻栢台长表荐彻聪目不惟免罪戾英游许追逐接武宪漕间寒庖见粱肉从兄逮两载种种荷推毂容我数百大矣空洞腹为怜昔同升相看日不足芳时木芙蓉唱酬动成轴烧香每开奁惠茗屡倾簏青青閲冬夏高视松栢独顾我如碔砆讵敢比良玉而兄不我鄙步骤俾继躅是行集霰候霜威日增肃解维在朝夕离绪可堪触恋恋重掺袪移庖过吾屋紫囊出巨编还我海陵録全家被燕衎日尽继以烛何人鱠红鲜想见鯿项缩腹腴愧偏劝佐此一杯緑实筐出越罗币帛更加束酒阑儿女曹起舞应歌曲殷勤药石诲美疢肯滋毒新诗追古作高义激颓俗临岐沐宠贶固陋敢虚辱但惭水底蛙勉趂丝与竹正尔无足道聊用资报复谦谦古君子厚德卑自牧请歌伐木篇敬谢酾藇速
有荐胡仁叔为历阳令者仁叔以诗送知已暇日杨德润録以示予因次其韵
四海皆兄弟三界是道塲果且无彼我安用分封疆胡公历阳来气焰何可当威严走邸吏不露太守章锦衣荣会稽暮雨成高唐观望改侪鷄羣鹤昂昂斯民苦兵火有意哀劳伤岂无九转丹为助千金方古来记循吏不称苟道将杀弟自取酷防人人所防子潜去少室渊明恋柴桑出处虽异事一梦归黄粱昔日骨已朽伤哉今也亡?国歌栢舟曹风赋鹈梁秋来河伯喜未覩若与洋大小自有见一笑还两忘我生分每越泉石成膏肓弃遗等麟角空虚漫龟肠常欲埋车轮除奸继张纲召此人气和致彼天时康语之有暇矣未窥夫子墙理所不可及马腹徒鞭长讵知王者师异日韩张良愿言三顾庐卧龙起南阳
和张咏老
三公与刺史秩等二千石人生不知足犇驰竟朝夕谁能话名理尊酒时促席贤愚大相远丛玕映丛荻多谢张南巢诗筒肯予觅琅琅若明珠其来自灵壁僧房聊解鞍当暑得偃息挽回清微风笔有万钧力
彦嘉通守当今之俊伟人也余心向慕之常以未获识君为恨兹因孔纯老遂有邂逅之适其何幸如此将归纯老置酒饯别仆实预坐酒数行纯老丐诗於彦嘉以记坐上笑谈之乐顷刻扫数百言挥毫落纸云烟飞动永叔所谓盈前尽珠玑一一难简汰者殆谓是邪索鄙句不敢以固陋辞辄和北庄二诗奉呈
春寒不肯去谷雨犹裌衣溪流灔池塘远看緑生漪识君恨不早语离我心悲行行欲何往丞郡金房西顚风送飞雨日日吼东北檐声决江河倾泻不成滴朝来喜新霁晨光透云隙垂杨翠幄开远岫青盖立孔君公事暇侯子归期逼开樽且精设论文萃清集顾我老无能分甘口挂壁行矣不可挽思君浩无极
送无为倅张南仲归吉州
吾友李粹老少也游胶庠六年得一第自谓贵且昌衽席不知戒飞黄中道僵三閲大渊献岁月亦已长嗟嗟死非所至今未能忘忠言类良药苦口不见尝那知兵火余获见同舍郎来丞濡须郡两岁依余光邂逅偶及此为之泪淋浪高义藉激薄美政称扶伤康沂富邦国何独歌王祥江城四月尽麦熟梅子黄归欤佐吾君谈笑跻羲皇遥应不可留船头鼔其镗
次韵因上人晚菊简魏定父
荆棘困松栢风雨乱昏晓干戈几时息年来费天讨孤芳如谢安端恐非小草此意谁人知伊余相自保不学桃与李芬芳竞春时天公岂多情清露为君迟荣悴休问命冷暖当自知青荧夜窗灯相对哦新诗离索自可笑衰迟谁见怜亭亭揺落中一枝小窗前正色有家法细看清且妍浮觞未云晚松醪吾所便经年混蒿艾藴藏应待时清香密渍沉微风助纷披宋玉昧秋意乃作儿女悲君子有所养因君观解颐道人如青松孤高不成丛爱此黄金花萧然有淳风新诗皎秋月警我野性慵佳意不在酒此身今醉翁介夀诚有取无问人所宜君看菊花潭事见桃源诗东坡百世士敢比流俗知相逢勿相失不醉欲何时黄花如故人别久喜复面浇泥一杯酒安用较深浅清霜开浮云黄落信风卷岩岩幽素姿秋来不多见
监止亭
扬波欲澄浊孰若波暂停止波浊自澄万象无逃形世人竞驰骛方寸不得宁投闲幸一来先生常独醒灯下读魏彦成诸公诗因次其韵呈曾子修诸君
距春尚旬月春信已回柳时来芝与菌往往出粪朽流俗不自重困穷变操守贵贱等人耳未易遽薄厚桃李何敢轻所报必瑶玖一笑置勿论旨有君子酒
见山堂
淮西提干章序臣即其官舍远亭之西为屋数楹命名曰见山堂盖繁昌诸山一举头则隐然见於檐外也
浮云开西风落木下夕阳谁人步东篱采菊哦秋光悠然若有思此意何可量南山适当前翠色摩穹苍我心不期见我眼偶相望咄哉逐兽夫泰山空在旁
西灵鹫
我闻西灵鹫幽奇冠龙舒山神知我来夜雨自涤除篮舁犯霏微敢惮石径纡清风偃林柯征衣尽沾濡樵人向我言君行欲何如松杉已在望尚有七里余崎岖雨过水蹊云上天衢飞楼及涌殿峥嵘映浮屠幽鸟若相喜好音弄笙竽为言一宿觉何妨更踟蹰
憩灵鹫道院
黎明发龙门亭午憩西院冒雨且不辞宁能避泥溅是行良不恶此处殊可恋从今山中人何独识吾面
追和老杜种莴苣诗【并序】
春晚雨过行蔬畦见园夫栽莴苣谓予曰苣有二种其色青而味苦者曰牛耳其色白而味甘者曰银条今方得银条一束於隣翁将栽以作种予顾园畦才十数菘已过韭且老矣惟牛耳青青可爱而园夫以苦鄙之伤时恶直丑正不见容於君子因和老杜种莴苣云
我有数亩园荒秽索锄理干戈何许久生意困屠毁道也其兴与时哉亦甚矣去年失短吕培植乏驱使今年得老杨衰病更临起晚菘巳芜没早韭就茅靡菁菁何所有莴苣独牛耳纵苦可自珍供盘况潇洒银条直且甘风味胡伯始其视李太尉小人与君子明明如古监不虑纎尘止廓廓若太清强欲浮云滓老氏有遗训重去彼取此方今向太平臯夔正端委台省登硕德要荒窜诬毁击寇岂无人蕃将来黑齿破齐在不日逆以诛正己停观劳还役杕杜顒采芑万邦遇有道贫贱古人耻文王来吕夷汉祖致园绮异时免沟坑愿附织贝篚
种田庵
古人即耒耜自有中田庐看君种田庵名异实则如涤场归去来宫功不容纾
亷余堂
高堂面山水境与动静兼惟动故能乐惟静故能亷乐也知有余亷也笑无餍
次韵魏定文
半年去城府寤寐溪东扉有时得君书想像抉石猊岂知纪渻子养气如养鷄应响与疾视一洗三旬非我生坐穷困哆侈伤南箕鼷鼠亦何物焉用千钧机封侯絣澼絖药等手不龟所用有异耳此言寓非巵梅蕾良可人如椒缀南枝芬芳想不晩太皥方执?
次韵沈次韩见赠
我狂衆所易赖有君见容十年卧岩壑百念付一空新诗似流泉涓涓江汉供人言鷄羣鹤我目霜中松相距无两舍会见何溟蒙谁能写离索正藉诗思工
次韵许志仁
我技类族庖用刀常月更君才妙天下游刃得我惊前年获相值因忆吴中行一别忽两载依然旧交情新诗璧夜光厥价轻连城相思不可见把玩我愿盈笔札擅南州文章动西京行矣秋风高更听宾鸿声
盆池
剜苔得古监湛湛清不浑大哉壶中天勿与俗子言谁能时汲井注兹老瓦盆欲观从容鯈无羡横海鲲
秋晩采菊和徐伯远
少皥司肃杀於渠独留情一枝黄金花照眼增双明香清露溥溥秀色云英英会当饮潭水使我病骨轻
题德章山郭养源墨竹
胷次富盘错笔端妙苍翠霜枝岂人为烟叶有生意与可骨已朽此法谁复嗣伟哉寻丈姿绰有万尺势
追和东坡雨中睡熟至晩
春睡酣带酒晩食美当肉细观东坡诗万事贵精熟一隂七十日雨意犹未足山云开复合檐溜断还续东隣娇痴儿索饭恣啼哭惊回梦中蝶重把君诗读
会河道中
会河村店西沙水清练练我行独带月滉漾掣金线凝寒逼征衣霜华重如霰至此怀僧弥老泪几欲泫【会河光州境也建炎初家弟尝尉浮光故有是句】
和龚圣任即事
新诗似霜月谛玩清且好欲见势未能思君令人老启蛰在朝夕雷雨发枯槁愿言从杖屦高吟备搜讨
月台
低迷委径柳氛氲被池莲亭前秋雨余明月来婵娟高台甃苍玉清风夜周旋举杯属姮娥醉舞还蹁蹮
小桥
芳榭遶流水春余半篙緑登临赏幽花兹亦我所欲小桥果何往长堤正相属朝看龟鱼游晩听鸥鹭浴
次韵朱元顺食萱草羮
衰年因羁旅百念日萦绕蓍龟亦何知忧来又将老出处稍不慎远志成小草堂隂有孤芳纷葩照人好谁将忘忧姿撷芼等苹藻充肠固甚慰入鼎可堪扰糠籺贫者事甚矣兄逐嫂异时餍粱肉记此一羮饱
赠术士罗世忠
春秋有罗国之子岂其後家传锦囊书相地走淮右为问何所宗此法古所授卜瀍与卜宅周孔语非谬用能游公卿所至术辄售有时过吾庐乘间得频扣谈诗涉坡谷说卦本爻繇是名隂阳家未可容易诟归欤春雨霁飞花扑襟袖遥怜玉笥峯岿然挿天秀
送无为宰赵涣氷仲
百里寄一令於民为最亲休戚咳唾间讵可非其人赵侯古循吏当世无等伦朅来宰濡须旧政俱更新虽无赫赫名吏戢民称仁善良仰若父奸欺畏如神幸哉百里地两载销颦呻果膺君相知赞书下枫宸不终三年淹径作帅幕宾秋风散炎酷夜雨清埃尘寜容卧辙留高樯舣江滨君看眉间黄华近兹其因
映雪亭
萧然数株梅皓与雪相映临池鍳踈影影落大圆镜不烦粉涂株寒光助严靓
题宿云轩
朝来怯秋霜生撇瓮里清我老颜已衰一杯聊发赬村尨恠我醉忽吠三两声蜀月不可见宿云有新行
酬朱元顺参议
予与元顺分擕十有六年当公出守安陆赞画荆南予以踈愚自投闲放声迹久相絶向者泛江之役获邂逅於湖隂语不终晷而篙师催解舟怅恨无穷今乃得相从於都城之东其何慰如之蒙示新诗辄用韵书呈因以自警云
舟来自金沙敢避江路绕计程踰五月书劳比三考湖隂见君处取别殊草草因思会面难相从意弥好新诗何所似绘绣错华藻赓酬愧空疎秪益我心搅亨否有时命恭倨任妻嫂行矣无忘饥俗谚戒一饱
送张仲甫赴江西参议
仲甫参议与予昧平生临安一见倾盖如旧是行将赴江西余窃快之辄成古风奉送行色
我生坐疎拙逢人辄倾倒语言无浅深出口被伊恼为孽匪天作受攻本谁造惩非每嚼舌事巳复自蹈可怜愚不灵蹭蹬到今老识君无几时底里见襟抱古人重倾盖相从恨不早是行若登仙江山为君好无繇挽画鷁此意增恋嫪何当寄相思临风慰衰槁
曾钦道家山图
曾判官式古出按邮传来归自濠示予所赋曾倅钦道家山图古风予虽未果识钦道而披其图然获於式古诗中窥见一斑恨不即命驾以偿愿见之素因漫成二十韵寄钦道尚冀异日游桐庐访子陵之遗迹而谒钦道於家山亲见家山之胜而赋焉绍兴庚午六月壬申
永叔爱清颍明仲乐阳羡投老获所归为计亦良便何如强健时从官山水县升虚得吉卜怳若地祗荐曾侯卿相种才业固邦彦而况盛德後世祀乃天眷式古吾畏友被命按邮传来归自濠梁访我出诗卷为言有华宗畴昔无半面相逢遂相喜笑语至舞忭其家负家山山水家可恋松篁逓森列冈峦互萦转台池及花草高下烂明绚粲然图一幅规橅坐中见予尝赋此诗好事敢独擅纵横一千字把玩不知倦桐庐在何许东望眼欲眩子陵亦往矣钓濑清练练家山亘今昔昔隐今始现彼美曾侯贤何当覩岩电
题李梦发揺碧堂
羣仙俯平湖氷壶浸蒲璧奫沦五千顷岝峉一万尺苍松偃旌盖翠竹森劔戟纎尘不可到湛湛见沙碛诗人嗜好异方寸富泉石堂成欲临赋牋管罗几席偶然对涟漪微风缓揺碧高吟寓动静真赏废晨夕璇题壮檐楹玉轴走宾客清商入葱蒨积雨洗炎赫翺翔下幽鹭从容出圆鲫穿荷过独舸傍柳倚轻策此兴复不浅何日当有获君方事闲放佳处勿轻掷明年谷鸣驺金闺遂通籍
和陈阜卿为汤与立夀次韵
我闻无量夀世作天人师有祷必应感如形影随之吾见盛德士吏隐江之湄岩岩栋梁材为桷岂所宜守道心自适怡然见双眉何当日千里整顿黄金羁嗟予拙无用正坐千林姿荷兄独青眼少雪羣儿欺兰菊虽异芳春秋莫予遗相逢一尊酒驻马聊共持偶观香雾欝彷佛初生时愿兄夀无量登庸侍彤墀年年遇今日酌酒共瑶巵

[book_title]卷二
钦定四库全书
相山集卷二　　　　　　宋　王之道　撰五言古诗
次韩子云白莲韵
金缕不相称纨素新裁衣坐令时世粧屏迹从招挥施粉定太白增分却成肥须知氷雪肌秋月扬明辉来从姑射山一洗百念非何烦障青绫高谈解郎围亭亭翠盖中老眼省见稀揺风自披拂照水相因依傍观慎无前恐犯丞相威不如太华巅食藕家翠微
追和元微之春余遣兴示王觉民
物态有荣悴时令互消长堕身名利场鱼鸟在罗网岂无金屈巵听此石方响残花日晴隂落絮风下上春事虽已阑余芳尚堪赏我有临溪亭疎棂为君敞青青小荷钱雅与水相养狂吟醉题壁纵步懒扶杖仰止李谪仙笔端走羣象九原不可作夜梦见精爽栖栖亦固矣君子坦荡荡相期醉酴醿偕来衆无鞅
九江解舟顺风追和张文潜
朝来转西风天巧借吾便解维湓江口去若弦上箭水光漾朝曦过浪掣惊电周旋谢神贶冠坐敢不变斯须走四驿俛仰蓦二县谁知久留滞一旦乃适愿吾闻信由中溪毛可羞荐咄哉和氏璞底事待三献亨否自有时时亨百无谴雷声在渊默若讷故大辨千岩与万壑左右供几砚落帆风亦止璧月熨江练
花洞
浮渡竟何处欲游未能游梦寐金谷岩神往形独留异哉城市中芳菲自春秋长红杂团緑结成岩穴幽
怡顔堂
人生无百年半被忧患苦其间开口笑一月仅四五谁能盻庭柯怡然见眉宇积财不得用真是守钱虏
蒸红亭
桃源果何处溪流出残红忽然见桃花灼灼揺春风蒸成日边霞高吟思无穷
史佐才读书堂
我闻轮人扁妙解书中义当其听读书默识圣人意忽然释椎凿有问发兹秘虽云圣人语糟粕岂精粹齐侯诘其说无说当致死请以斵轮观固入要非易不徐仍不疾心手在相契是中有数存非言所能既扁也亦何人所得乃至此固知斯道在天下本无二观君榜斯堂令我端拜议想见堂中书填箱溢巾笥纵横三万卷一覧悉能记左右逢其原下笔不能缀我昔摄东城君时尚童穉如闻侍先公往矣江之涘崎岖三十载於此忽相值出示诸公诗圭璧烂庭瑞君家依水竹亭台缭幽邃作堂於其间读书乃其事嗜好与人殊可以见君志明年冠羣英先正秘书字
题王亦顔清心阁
湖光浩无际远与列岫并风澄烟雾开炯若镜面平高人对万变寸田常默耕扰扰亦何为岂容方寸撄有时鉴湖光爱其静而明那知水是物心清物还清徘徊不忍去杰阁指顾成阁成何所喜画栋连朱甍大江西南来羣山东北横江山不待招宛转趋檐楹诹度多暇日登临有余情论文一樽酒对客手自倾酒阑复徜徉观书弄颍泓使人之意消鄙吝何由萌嗟予顽钝姿栖栖亦劳生从今事疏瀹永守清心盟
追和韦苏州诗呈周守敦义【并序】
癸亥五月兀坐逆旅中读韦苏州郡斋雨中与诸文士燕集诗玩味兵卫森画戟宴寝凝清香之句不能自已辄用韵书呈敦义知府舍人年兄以丐?削
江城五月雨千里荷花香清风吹葛衣铃斋有余凉日晏吏卒散槐隂扫高堂归来欲偃仰叹息不敢康设醴致佳客论交到相忘高文如大烹未惯染指尝何当侍函文获赋蔓草章君方扶揺抟我独蓬蒿翔生平一壑美未见北海洋愿言承至教虽老当自强
寄题鲁如晦需堂
鲁僖有贤裔家在吴江东宏词与奥学浩渺江无穷魁然栋梁姿久困荆棘中抱能未施邦殆与张籍同人皆盲於心我目昏不蒙而君乃勇退奉祠环堵宫筑圃号通隐花竹罗青红郡山涌其前湖光湛冲瀜日哦松菊间志气骄王公客来醉需堂饮食沾奴童嗟予老且倦齿豁仍头童田芜未能归惭愧通隐翁
题李梦发知足斋
荀卿重无祸老氏贵不辱不辱非暂荣无祸乃长福咄哉名利场甚矣身世梏得侯方丏公怀金未忘玉经营蛾赴火犇走蝇嗜肉方当从後抟宁复念前覆李斯悲黄犬扬雄诮丹毂二者倘胥失万此亦何足是理甚易知允蹈君所独使人之意销岂止我心服不贪子罕宝属厌女寛腹庶几闻高风将遂变流俗
夏日雨霁郊行次韵刘春卿
皇天久不雨既雨晴亦好食已得从容偕行石城道桑麻光似泼山林净如澡苍苔长緑发嫩竹揺翠葆离离实攅椅??花褪枣风梢水中蒲烟叶湖外草新秧良可喜勃然见兴槁老农竞耘耔出作恨不早谁家列午饷蔬笋杂鲜槁田头立妇子柳下坐翁媪宁能择丰甘放筯等一扫旁观犹快意想见慰倾倒嗟予少力穯自取宦游恼何当赋归来须髪巳华皓
次韵陈勉仲登羣山观
十年放江湖亲朋益疎散不知跬步间游览有奇观因君寄新诗心目益凄断东城俯荻洲下有鱼鸟乱想见江南山终日对书案小立筇杖倚兀坐葛巾岸高情渺云外竑议涉唐汉嗟予衰且老儿辈逼婚冠岂复敢言诗观诗重增叹舂容来大轴玩味起顽懦穷愁欲谁知富贵当自断探虎愧吕蒙思鲈抗张翰别来能几时鬓髪暗凋换养成杜甫懒甘作元结漫何当遂拂衣疲马解缰绊卜隣大期东擕酒日相看
题龙舒天祚宫玉虹亭
山只不爱宝倾写白玉霙秋阳正炎赫喷薄争清明我疑石韬玉白虹贯岩泓源源自何来万古风雷声
闻蝉和彦时兄
浮光我家尉近处惟高安尝欲为亲择敢作非意干忆昔从东来飞雪凌羁单青春不可挽明月裁齐纨三釡竟何地一囊今屡殚我有醉翁吟试从徽外弹古人骨已朽知音果哉难挛拳抱枝蝉未露先号寒缅想江南山琼梳碧成攅僧牕开南薰俯仰天地寛诗成有佳句往往胜得官
赠笔工柳之庠
我昔丞历阳好笔得柳生维时习治久羣盗方纵横生售数毛頴一一简择精作字可人意为我供笔耕不知二十年天下乃复平尔贫技不售我困功无成布衫负篛笠羸然过柴荆我老废读书无意游管城千钱与斗米聊尔饷此行归家饱妻子一笑嘲彭亨
送彦立兄游太学以恩袍草色动为韵
鼠腊要非玉箎声偶先埙穷通一生事早晚焉足论行行欲何之阔步登金门有意韩淮隂报雠如报恩西风晓飞霜猎猎吹征袍丁宁顾婢语肯效儿女曹举鞭问长安诗海今谁豪我欲从之游痛饮歌离骚文章我家勃人唤腹为藁随行载中书所至得挥扫新诗如秋月皎皎清更好惠连有佳梦池塘遍春草梅花破朝寒似欲壮行色駸駸小骊驹回首便数驿一鹗在云路鸷鸟空累百从令马宾王不是新丰客君子赠以言古人重相送大梁在何许我心欲飞动兄才如青钱万选仍万中行矣喜冬晴北方地多冻
题璋老清閟轩
予暇日过吉祥爱其竹徘徊不忍去长老璋公方葺小室丐名於予因诵退之笋添南堦竹日日成清閟之语取清閟二字以名之後五年岁在壬申三月既望璋访予索诗不辞为赋此诗
典午接曹氏其风扇浮虚当时波浪从高谈乃其余竹诚松栢流一日不可无子猷为此语千古谁能渝堂堂韩退之议论荀扬徒咏竹美清閟长篇载诸书吉祥在无为隐若西南隅我来过梅雨新竹环精庐风梢弄苍筤日影穿扶疎高标挺直节劲特凌万夫道人谓予言吾方葺吾居公其为吾名要令与实符清閟退之咏是轩良不孤何当对此君搜吟更踌躇
和鲁如晦喜雨
我本山中人当暑玩泉石高吟清风朝长啸明月夕前年徙江城舴艋劣容席是时暑雨过黄流没青荻城中无置锥僦舍至三易迩来成小筑风月得相觅执热想飞瀑白练挂苍壁顿从釡甑中令我获苏息尤怜昨夜雨洒濯有余力
假山
幽人爱九华胷臆富岩窦叠石谈笑顷窗间列远岫一拳傥兴云其功等高秀君看负山者盍亦备兹寇
柳径
我笑陶彭泽门栽五株柳柳成复自号清隂亦何有岂如两分行一径入花薮白氊春尽时青障雨晴後
古松
老松如蛟龙气夺百万军根蟠苍崖石梢拂青天云山神护野火地主诃樵斤魁然栋梁材为之献吾君
白莲池
白莲如玉人高洁谢脂泽圆荷作翠盖掩映秋水碧小亭日相对无言倚轻策
种橘
或言千树橘贵可比封君先生种橘意此计何足云珍絶色香味解酲有余勲
次韵王山甫春日出郊探梅
倚竹有佳人天寒玉肌温永怀经年别及此春日暄幽闲谁与娱依依映丘樊计台二三友才高工拨繁幕府公事退联镳出郊原城南富卉木胜处陈家园东风发萌芽柳眼暗若昏昨宵一阵雨清爽到乾坤植杖芳草径系马枯桑根观梅不忍去错俎罗金樽主人笑揖客徘徊倚朱门指麾羣儿辈薪水相抚存隣妇抹红粧来觇攀篱援酒酣诗思逸笔力华旗搴姜盐芼芜菁絶胜瓠叶幡萧然出尘姿飘飘欲腾掀桃李分当避蜂蝶那敢喧谁能移将归栽培拥高垣要令百种花俯伏争趋犇不烦频出游正恐嘲短辕太簇初应律飞霙尚翩翩何妨醉瑶舟大嚼供炮燔手捻一枝春吟笑穷曛暾可怜廊庙具沉滞三家村和羮似不晩作诗与招魂
对雪和子厚弟四首
冻云不成雨巧作白玉霙寒光僭晓色报我东窗明起来拨残灰煖酒手自倾多谢麴居士於人殊有情前村不多地坐觉阻且长梅花应已开鼻观来清香天公爱衰朽古木敲鸣璫僵仆巧耐寒氷柱生承浆青腰夜种玉不见稠与稀将军欲何往滹沱正流澌软火烧黄精我尔宁苦饥行行复行行舌在请勿疑瑶林我家风银色佛世界泠泠一川水淙玉漱寒瀬敲氷往得鱼拨冻自挑菜山居果如此冷暖任交态
和沈元吉与唐用崔乞菊
黄花如幽人别来心念之邂逅适我愿讵可无一辞缅怀东篱游旧与西风期乞我三百株烂醉风前杯休文有佳裔咳唾成新诗把玩乞菊章颇愧前篇非寄言崔蓝田舍之复谁贻
和魏桐城题三瀑泉赠汤洞卿
犇霆响空山飞连挂絶壁毛发忽森竪精神共英特平生丘壑姿至此意颇适何必游九华龙眠自尤物雨雹碎晴峰珠玑泻石壁势增九军勇气压百夫特先生我辈人一见愿自适壮哉三瀑泉表表尘外物
题双峰磨院瀑布
烈日氷雪皎淡烟玉虹明谁云真珠帘要之亦强名我来少踌躇一洗尘埃清便欲觅千斛为压归装轻予绍兴三十二年夏四月三日行部至山中时月上人方入山十有八日旋披荆棘立数椽以居其徒明年改元隆兴夏六月二日再过山而堂室粗备且於云母泉侧创为茅亭使往来观者得以驻足而酌甘诚可嘉也时巴陵尉临川李克仁高密刘孝杰华容尉权三衢徐二誉在焉子侍行
去年入山时孟夏暑犹薄来观云母泉隂崖坐盘礴老禅披荆榛经营始兴作山空斤斧响丁丁振林壑俛仰恰周星炎赫若凌薄昨朝发岳阳东风怒还恶惊涛送轻舟十里沙头落投凉不待晓肩舆上硗确僧徒笑相迎此意安可却高亭?白茅羣峰峙青廓偕行二三子临泉一杯酌呼僮?石鼎煮汤旋和药谁令俗士驾急去能不怍因成数句语聊发後来噱

[book_title]卷三
钦定四库全书
相山集卷三　　　　　　宋　王之道　撰五言古诗
癸酉閠十二月朔旦入夜雪复作静言岁歉斯人艰食展转不能寐强沃一杯径醉因成此诗
宿雁惊江渚饿彪啸林丘不知雪如许但怪风飕飀起看堂前柳枯梢戞鸣球安得万家春解我饥寒忧旋支折脚铛移灯视床头发蒙余半缾聊温三四瓯鸣肠时一沃曲身渐和柔遥应原野间锦衾覆厘麰农夫庤钱鎛指日望有秋愿言开同云东郊从春游
再用前韵谢潘夀卿见和二首
小人南郭綦君子东家丘相从濡须坞雪案风飕飀眼界眩兜绵耳根哄鸣球何妨具杯酌一笑寛百忧不见刘带花逢愁但揺头时来看崔卢姓名覆金瓯我愿霁晨霜栗烈还温柔黄金着高柳緑浪翻来麰要令扶犁儿力田遂逢秋饱食奚所须鼓腹同天游
新诗清絶俗想见胷中丘飞泉落高峰风声助飕飀又如清庙中河图见天球不惟竦观瞻玩之可忘忧是行何处来楚尾连吴头一杯聊效芹大似胜茶瓯赓我喜雪章词情和且柔久旱民苦饥重怜来与麰勃焉来争春富哉麰向秋吾君德无边今与和气游
再用前韵谢张济之见和
我欲访蓬莱长笑挹浮丘此身挿两翼泠然御飕飀楼台耸琼瑶草木丛珠球周旋於其间不知尘世忧愿言久未遂俛仰今白头茅斋夜飞雪碎玉敲风瓯平生铁石肠化作绕指柔年饥百无赢接新待来麰君才似鵰鹗修翎正横秋冲天在不日入侍岩廊游
四面山午饭澡雪尘土往太湖二首
白沙浥夜雨苍松弄朝日清风满行路駸駸马蹄疾溪声静如漱岚翠浓欲滴我岂山中僧前身饱游历重门掩松篁杰阁戞霄汉溪流水晶软石栈云母粲清游不可失微劳敢言惮斜阳无相催我欲濯尘汗
次韵徐伯源九日闲居追和渊明
闲居遇重九对酒怀陶生陶生不可见爱此重九名清霜肃时令天宇增高明依依远山色隐隐宾鸿声泛酒黄金花人言可延龄嗟予不解饮酒到从之倾嫣然木芙蓉揺风倚东荣虽无窈窕歌自足娱吾情鼓琴复何为年来泯亏成
追和东坡喜雪用王觌韵
长安一夜雪酒价涌朝市何人独耐寒翛然立庭砌盈盈竹间梅靓粧欲谁媚氷肌与玉骨似不胜风袂丰年贵三白麟凤敢称瑞要令舆论协庶遂我心慰春囬在朝夕枯荄动和气尤怜麦盖锦秀发功必倍忧葵亦何为度日同度岁不如拥百城陶然六经醉
对雪二首再用前韵
同云昼暗空孤城早休市行人失道路贺客拥堦砌翻缟语亦工飞絮思争媚飘飘何所似想见六铢袂盈尺信为大三白乃成瑞梅花不畏寒点缀若相慰高吟捻冻须诗社颇增气薰然一杯酒神速功力倍来麰被余润预可占有岁便当呼老农泼醅取沉醉
我笑袁司徒闭户雪中市高眠罢炊?氷榻对瑶砌岂如王孝伯鹤氅鬬清媚随风杨柳花纵横扑襟袂冬温犯春令破白已为瑞何妨盈地尺万井共欢慰草木含余滋山川欝佳气清寒入诗骨敢问酒价倍日月同过鸟燔烈又兴岁老大不足悲吾今但心醉
书怀示周少隐右司
我生动多艰一笑不易得朅来坐逆旅俯仰空太息吾人当代秀文章擅华国分擕十四载复此见颜色怱怱未及欵归程忽云逼愿君因索涂为我指南北金门与玉堂努力事登陟闲将咫尺书因风寄相忆
因纳上人寄题望江张氏春晖亭诗
青青原上草初生殆毫芒迩来没蓬蒿似有三尺强春晖主发生万物资余光迟迟虽不暴萋萋自能长条风与糓雨其功固难量予尝优劣之岂得相辈行大哉发生恩欲报不可偿东野古纯孝作诗本肝肠怀亲感春晖义见游子章凯风亦远矣此道何茫茫惟余东野诗千古遥相望张公雷江人鷄羣鹤昂昂氷鱼与冬笋志慕孟与王结庐守松楸至行称淮乡我不识君面因诗得其详
一经堂为王亦顔题
我生非我有天地暂委形谛观子若孙相值如浮萍崔昭与李兼甚矣愚不灵积钱遗芸窟转手还星星何如散籯金人遗以一经韦贤不可作高风看典型公家世植德兰玉滋芳馨三鱣偶堕砌伯鱼初过庭明明有圣训言之尔其听退而学诗礼斋扉昼长扃矻矻对月牖孜孜守风棂冬映孙子雪夜聚车公萤有时闻诵诗流泉韵泠泠悬知睟见面岩电仍双荧行当擢贤科发策惊天廷致君此其术何独取紫青
苦雨呈蕲守徐次公
涉春苦淫雨连绵过梅夏西来二十日终朝走泥溠林霏欲开户檐溜又淙夜势如黄河翻声若沧海泻颓垣就崩摧败屋遂倾卸垂成麦伤潦将老蚕病柘那知困羁旅正恐害耕稼痛哉兵火余人物久凋谢疮痍索抚养嵬琐烦教化方推中牟恭复获颍川覇是行良不恶渐美同噉蔗况承双鱼书敢缓千里驾平生慕山水寻胜每偷暇何妨见君子大厌顾荣炙一举欣两得重趼轻百舍登临兴何穷吟咏乐无价猿鹤互酬对云烟竞邀迓岩松升龙矫溪桥断虹跨尚恨阻丰隆未果访姑射须烦段文昌一出补天罅
告春亭诗为江寜令荀晋仲作
渊明晋高士从官非所好当时令彭泽为米聊寄傲公田三百亩一稔足炊?明年春二月农以仲春告为言当举趾西畴雨如膏雨後春日迟不寒亦不暴欣欣木争荣民析肯居隩感此万物时吾年廹衰眊余生复几许遑遑近颠倒翩然赋归去岂为折腰躁兄也今渊明强盛当远到学问穷古始文章配盘诰十年宰两邑五月政三报去冬得兄书怜我加慰劳仁言暖於帛失喜至舞蹈其间何所云作亭县之奥为农榜告春此意在劝导我欲求子诗并以示倪耄春作苟尽力秋成可无祷先当起疲瘵次用振凋耗别来忽九载触绪增恋嫪塞命敢不勉一笑一杯犒
次韵同年蔡仲平察院游西湖
朝日不受雾晴光似晖晖忽然快我心清风为解围坐见九里松旌幢碧相依天竺了在望上有祥云微西湖一千顷圆荷覆青衣轻舟竞游览往往俗客稀幸及新雨霁欣逢露初曦水光与山色高低映郊畿佳哉气葱鬰观阙何巍巍谁云门庭远咫尺永天威诸公萃俊杰高论玉麈挥载酒旨且多不醉无庸归余欢到献酢灔灔双鸳飞新诗烂锦段想见劳心机顾我虽百拙续貂重相违明年若重来种种当如几
和秦夀之喜雨
云峰拥棱层不动若顽石追凉困无所何当日云夕挥箑汗如流欲卧莫安席云头从北来微风动?荻滂沱一尺雨旱魃惊辟易巾屦获暂御尊酒容复覔谁怜贫长卿空洞家四壁熬熬炉炭中万物同一息明朝槁苗兴农亩歌帝力
秋日访程元明喜雨而作
去年夏六月我来自临安滂沲一夜雨原隰俱弥漫俛仰忽再秋秋旱畎浍亁嘉谷槁垂尽万口空长叹我从相山来朝云起漓岏油然遍寰宇半道濡征鞍亭午至君家檐声落惊湍诘旦视大田青青巳堪看会见百室盈陋巷饱一箪何独解君忧我心其少寛袭芳富卉木秋炎苦摧残柯叶顿欣荣秀色良可餐速宜置尊酒一洗儒生酸我虽不解饮醒狂佐君欢
和天宁因上人韵送僧用懿住桐城金绳山
老松如蛟龙秋来露鳞甲雷霆昨夜雨奋迅以时发道人粲可流出世雨相法至今狮子吼狐兎尚惊怛金绳小金山突兀一峰拔桐城旧知音相招遗书札世情强轻重祖道无广狭天宁有佳句钟磬鬭铿戞嗟予丘壑姿晩岁麋鹿狎属和良不工前诗万钧压
送延上人归云峰
去年出山时飞雪正撩乱殷懃大洪老呵笔写真赞为言化菩萨持鉢江北岸欲将说禅相醒彼瞌睡汉别来能几日沤灭氷且泮似闻妙湛师接踵还旧观公归勿惆怅生死同夜旦幸有囊中金了此一重案
送遵禅者
阿遵我辈人相从十年旧行肥形愈瘠身贫道常富厥初为天衣持鉢化淮右袖擕维卫録访我过蓬陋若言法华山有象金所就其来自西土隐现不可究我时尝记之尔耳亦聊复谁令慈悲师镂板播踈谬向来天衣游追随遍岩窦高谈屡絶倒寝食废宵昼归欤又同舟半道过濠夀是行寄先茔一再获邂逅清霜殒羣木凄劲捣衣候翩然不我留云山挺高秀
次韵慧上人见寄
别来六改岁想遍江南山江南二百州云水相往还秦望冠吴越嵯峨俯尘寰法华在其侧参差拥高鬟幽花自芬芳好鸟时緍蛮传闻发梦寐登览忘劬艰去年谒老聪默坐焚金颜忽然狮子吼顿觉醒冥顽子今从之游旧习须夷删人人自有分既悟不我悭请看钓鱼翁满船载鲂鳏
用东坡三峡桥韵赠源上人
解衣振林霏欹枕听檐溜饥肠欲雷鸣病耳忽牛鬭自嗟兵火余十载困淮右崎岖穷水石邂逅遍岩窦山游杂麋鹿野处狎猿那知膏粱肥但觉蔬笋瘦宝林吾北邻晨夕钟鼓奏疎篁玉森列樛木弓半彀来为圣人祝歌呗发清昼归余雨脚稀溪流静如漱
和韦苏州游灵岩山寺韵呈言上人
我老懒成癖贪此林泉幽谁令吴中来两月乘江流阖门十日雨不得历虎丘读子灵岩诗还复令我愁想见韦左司拥骑当年游山中雨新霁緑树鸣莺稠乘兴自不恶金风飒清秋
游白云山海会寺
龙舒富山水白云又其角七峰互回环仰见天一握古木森建幢苍藤大张幄初疑翠黛扫颇类青玉琢飞泉何处来其势自天落舂撞吼雷霆激射纷雪雹田家承下流伐石竞耕凿揺风麦初齐泛水秧尚弱怳若桃花源误入不容却况有古道塲碧瓦照丹雘楼台鎻烟霞松杉聚猿鹤我来孟夏初征衫汗如濯行行不知劳梯云上青廓入门寂无人幽鸟自相乐登堂赵州出此意亦不恶徐徐叩其端善巧万金药销除爱欲恼澡浣尘土浊山神似相留入夜雨还作明朝出山去欲去更盘礴何当赋归来寄傲酬素约
题三祖山
观山不惮远有癖老增剧是行廹王事所过飞鸟疾路傍四五祖不得着脚历朝来所干集我愿容自适冲寒走海会啸吟遂终日眷言三祖山经从阻良觌僧果知我意饭仆济行色崎岖五十里入山及未昃山头残雪在青瑶点微白殷勤承老禅倾盖同莫逆为言住此山予宝始今日欲以扶我衰不鄙昔轻策扪萝助探讨蹑石共登陟羣峰耸遥翠一水涨深碧行行何所喜两脚有余力归来饱香积清淡更过昔
五祖山
我生事幽讨尘埃良独难朅来舒蕲游登临每长叹如何胜絶境佛屋多所安大哉慈悲力神功助劖刓住处未易言小道亦可观五祖古名刹楼台倚漓岏崎岖六七里萦纡三百盘悬崖擢青士夹道罗苍官飞泉响环玦幽芳馥沉檀我来及新霁千峰碧玉攅忽闻杞犬吠旋觉壶天寛水声擢午暑岚气生晚寒心目快开豁腰脚嗟蹒跚看云更搘筇披风少凭栏欲营五亩宫它年寄衰残试烦问祖师莫作非意干
赠浮屠有则
我老不能诗其穷类诗人多谢二三子强以穷相亲师从何方来过听误失真袖擕诸公诗丐我踵後尘顾我虽不能欲辞恐师嗔勉作数句偈拙恶惭无伦
题澄上人颐庵
我生困语言老大犹栖迟咄哉一言失虽悔何能追常欲说向人到口还忸怩不如静中坐此理吾所知春风入城郭古寺花开时广庭积雨过红紫初纷披偶逢颐庵人强丐颐庵诗是庵清而虚底事名为颐南陵有徐子顷尝吏於斯作字妙羲献学易深坎离慎言与节饮卦象不可欺君看命名意往往只在兹
追和游谢氏山亭赠贤上人
春旱久不雨既雨风日清桑麻被膏润往往争欣荣花鸟发诗思湖山欢野情驾言南亩游遂有西塔行云光欝在望地僻路亦生贤公方外交别来莺再鸣相逢话畴昔茗椀喜屡倾多谢二三子壶浆竞邀迎
黄梅东禅寺
南晋今黄梅东禅旧青莲曹溪竟何许龙朔知几年我闻二祖师属袂兹褊?片言道有契千古衣相传栽松与舂磑为此一大缘朝追固若廹夜度亦大遄迩来五百载兵火数变迁惟余坠腰石绳窍徒空穿堂堂吴生画笔法世所贤绢素虽朽蠧丹青尚依然嗟予二三子平生慕真诠来游获瞻仰投老当周旋独恨走俗状明朝又加鞭临池更徘徊圆荷泛漪涟
题智果寺
吕侯妙章句珠玉走隣境想当落笔时豪迈不淹顷智果古精舍松篁转冈岭幽人所盘礴俗客作远屏春云忽解剥林日光炯炯门迎有高僧乌用赋渴井开缄读数过令我发深省老来习懒放万事废不整犹怜闲中趣日月颇增永何当遂浮家百口具舴艋不见六一翁梦寐在清颍人生会如意岁晚果得请
菩提院
菩提古精舍兵余但茅茨我行勌午暑少憩容奴炊山僧老无子养蚕如养儿奈何煮白蠒廼欲缫青丝燕泥固可恶覆巢似非宜不闻两足尊顶鹊安无隳我亦学佛者言之为兴悲作诗书壁间以为浮屠规
黄顿琅玕山永福院
我从明光来十里得永福山中何所有离离见疎竹前人目琅玕用意良不俗谁能对此君蔬饭贱粱肉
成相院
山前罗万松邀我行数里不知幽人居但爱乱峰峙新晴翠似泼乍热汗如洗幸获听潺湲何妨濯清泚
吊魏敏功赠住庵通老
一别异生死三年能几时埋玉不可见拱木徒兴悲通老奉香火坐閲岁月移圆颅点飞霜夷旷真吾师
和因老游水寨府治东轩二首
市井从东州水竹自西府我来与公偕盘礴日欹午从容河底鱼乐哉得其所此意与谁论相看默无语买山荷叠钱照天水开府幽花有余香谁复为贾午胜句须斯人清游更何所临深未能还我欲作危语
题崇因院信上人宿云轩
秋声入高梧暝色上疎竹南山拢青螺过巳净如沐悠然孤飞云窈窕转林麓自疑归去晩意欲窗下宿道人等虚空去来断追逐云来不吾拒云去不吾速相从一息顷便觉静缘熟何以照我心老蟾挂枯木
宿彰教寺
过市欲投宿秽隘非所安人言五里余有寺洁且寛驱驽犯泥淖敢惮风雨寒稻塍与兎迳萦纡度千盘衣裘被沾湿脚膝加蹒跚因思圣人语後获当先难壮哉古道塲翬飞映层峦秀色蔼松桧清香馥芝兰我心大有得岂惟厌游观行行勿踌躇霁日升云端
赠六安文殊亮老
予是行按蓼馆於文殊获与亮老欵坐上邂逅会胜葆公请谈三夕而二师苦於病恼皆有高举远引之兴故作是诗勉之丁丑夏四月辛亥
我从东蓼来水竹遂幽讨崎岖至於六获见文殊老文殊方外友僧门素称宝平生首肯处可嗣布禅皓寤寐思棒喝邂逅得倾倒何妨萃高人坐上识吾葆会胜索枝撑得师恨不早勉为云山留未可止中道
赠僧辨端
南僧如竹?在处即成林虽去常人发不异常人心邈哉端上人所得趣向深云泉香火里日夕长苦吟为我有时名踏雪来相寻相寻缘底事论诗复鸣琴我是折腰吏衣带尘土侵何以谢吾师恨无虞师金
送尚老之江西
豫章翠岩因老以书来招前无为报恩尚老於其行也作诗送之
道人野鹤姿昂昂在鷄羣谁能恋场粟俯仰劳骸筋飘然欲何之驻目西山云西山甲南昌雄胜天下闻翠岩为之冠有客许见分旋酌秀溪月煮茗特劝君寄言翠岩老吾将谢纷纭尚有鼻端垩须烦为挥斤
赠浮屠勤上人
灋勤道人吾畏友也作别十二年为国清持鉢来归过敝庐见其坐禅穷昼夜至废寝食叹其不可跂及故作是讃
隔宿不问道此语幼所闻汨没尘土中岁晩方得君学道戒怠惰成功在精勤勤哉勤道者取名不徒云别来十二秋东游遍温鄞持呪动至暮坐禅常达昕寸隂古所惜君今惜余分兢兢穷昼夜直欲忘斋薰轩昂冲天鹤那容混鷄羣我老懒成癖见君但欢欣茅斋无一物坐对栢子焚忽然舍我去翩若风中云
龙门呈心老
千山倚天高一径穿云斜忽然见楼阁知是佛子家苍松老不死夭矫如龙蛇霜皮自鳞皴风梢互槎牙幽花似薝卜清絶不可加过庭送好音异哉碧鴒伽我来不忍去一步三咨嗟终当解冠裳从师卧烟霞
国清化人示寒山
师从天台来示我一集诗开编未及读涕泪巳交颐纷纷世间人迷妄觉者谁浮沉苦海中欲出无端涯寒山与拾得旁观为兴悲作诗三百篇劝戒仍嘲嗤觉此未觉者当下成牟尼此意亦良厚柰何人罕知师持国清鉢欲救云堂饥赠言亦安用聊以报所贻
奉送果上人住开先寺
我昔游成均年少心犹童倒床即甘寝寜问达与穷精爽忽飞越梦到庐山中庐山最佳处二林占西东开先在其间泉石清而雄分明我所记古刹磨碑丰长衔似持节觉来梦还空俛仰殆三絶蹭蹬老更癃贵贱等梦尔觉梦一理同持节何足道得时可三公说梦乃梦语笑杀懒散翁翁今往开先凭何警盲聋将此一转语截断双石谼源源自何来其去何所终
次韵因老见赠
扁舟历阳来访君得少息登堂默无语见者称目击去年糁江上羣盗罗劔戟君时濡须游入山笑相揖肩担祖师禅问答挥即栗岂惟警聋瞶亦足慰岑寂春容褪丹青雨意铺水墨定将傥赴感澄霁自端的麦秋数日间饥肠颇贪得兵余敝庐尽何独空四壁维摩幸无恙胡避有新室白云本无心能归定能出岿然三杰峰况是旧相识我有半仙丹和剂等菖术为言山中人蟠桃已成实
<集部,别集类,南宋建炎至德佑,相山集>

[book_title]卷四
钦定四库全书
相山集卷四　　　　　　宋　王之道　撰七言古诗
信阳和同官喜雨韵
欲识农夫田作苦久雨祷晴晴祷雨祷晴得雨雨得晴此患到今传自古苾芬非是萧兰馨诚心一发通三灵文昌俗吏亦何者乃能致雨兴雷霆尔来旱气爞爞热夜望天涯电光掣原田嘉谷半焦黄何独枯鱼濡涸辙忽然一雨洗瘴昬珠玉无边难价论坐令愁叹变欢拚千岩万壑江流奔从今不厌商羊舞十日一犂均下土漏邦寒俭酒味醨且磑新茶其分乳庭前花草还青葱想见黍稌纷芄芄吾君早晚复疆宇屡丰将见追元丰天人大抵常相即人若必天天可必愿修人事格天心天若不从非所恤泰亨自复先朋来时通端不忧尘埃新诗要非所宜辱敢以木李酬琼瑰六年无蓄号不足菜色定应缘半菽要令汸暴似海岳岂但河沙论秉斛炎天赫日当流金去国多年思转深只今淮北望霓切须烦伊傅资商霖
次韵子厚弟喜雨行赠赵守端质
我生畏暑如畏焚奈此岁旱风尘昏十年废放卧岩壑名虽八品身黎元恒阳乞雨雨乞霁雨转为淫阳转炽不知此理果何如每讶天心异人意去年避地还家园蒿莱满目高侵天秋阳肆虐冬益甚涉春陂泽皆平川迩来焦稿遍区宇黄金融液胶流弩赵侯日为疲瘵忧应怪鲁书三不雨天人大抵常相资顾我録録伤无奇鬻浆苦凉屠苦热敢望屏翳从招麾圣主东巡羣后觐万里江淮方水运折冲御侮赖亲贤何独为霖福斯郡精诚昭格吾谁欺顷间祷雨人所知忽然檐溜泻河汉数声霹雳轰相随公堂六月清无暑旋磑龙团试分乳官曹相贺复何言且戒农夫筑场圃小人托庇安村墟获同野老歌而呼愿公玉带悬金鱼奉报得雨禾生稃霏霏不厌沾衣裾稍晴欲自躬犂锄斯民食足吾其俱何妨把酒仍观书
酬潘县尉【县尉远遗佳篇奬与过当而其中见及亡友钱子全王尧明二公皆俊人非碌碌者不幸相继死矣埋玉树於土中使人情不能巳辄用韵书谢】
尧明文采灿星宿子全道义高金玉伤哉二子不可见墓上悲风号拱木逢君论友话偶及令我呑声为渠哭因渠感君不我鄙远寄锦囊诗一轴有如贝阙罗珠玑东攫西拏厌吾欲又如康衢走骐骥朝越暮燕惟尔逐匹夫获罪坐怀璧谁使夜光冲蔀屋仲尼知本故称水请看悬崖泻飞瀑我从二子方弱冠俛仰三终同转毂壮年登第今巳老碌碌无奇堪齿録羡君节操似松筠雪里高标仍絶俗巳将义命等穷途肯为身名强荣辱高情慷慨怜衰晚妙句纵横丐膏馥开缄反复读数过骨竦毛森头觳觫施隆报蔑君勿诮明月轻投得鱼目人生遇合会有日行矣鸣驺入空谷燮调元化坐庙堂长使斯民歌鼓腹
赠淮西运干徐伯远
伯远得印於予里人杨德润其文曰东海开国杨自其先侍讲与南昌潘延之游印盖延之所遗而故常侍徐公旧物也从潘入杨凡六十年至是复归徐氏亦异事也为作诗以纪之云
嗟予偃伏淮南村十年不践公侯门谁令金印入魂梦平章六字承君恩左手人头右手印此理未可轻易论丈夫盖棺事始定擒戎会使来称藩争如徐子擅骚雅笔力豪纵今文园杨君收印六十载细观制作同新翻为言常侍故家物其先得自南昌潘珠还合浦有时节余庆未艾锺仍昆子今得之类摘鹊此贶重可轻璵璠便当凖拟佩三印并与文安遗子孙
和王觉民梅花诗
觉民寄示梅花诗有强拙者属和之意予衰也岂能与诸公争豪取其填塞章句可也
梅花似是东君客漏泄春风犯寒坼冰肌玉骨照双泉应为孤根借泉脉先生狂得次公醒诗思蔼蔼飘晴云为怜老拙有旧分俾预胜赏沾清芬我时被酒酒初透香扑鼻端曾一嗅别来飞雪往未能想见精神愈高痩西湖处士真诗仙东坡老人所推先岂知此花自奇絶神助妙语相争妍浪言投李报琼玖牛後何如作鷄口我今无物报投琼木李虽轻聊藉手先生标致良可人此诗不减花娉婷相当欹枕初得句夜兴冠坐如惊霆愿君追作淮夷雅换取公卿重文价嗟予衰矣不复论但欲高门容驷马
沈汤辅隐轩诗
小隐山林大朝市夫子命轩良有意仕途捷径固无取泉石膏肓亦犹次不知朝隐谁得之我恐曼倩为近似公卿百执各有职岂容妄隐但充位古人禄仕所不免意在全身近於智庄周梅福此其流吏隐之名可无愧沈君有弟今休文咳唾成章数千字耻从举子事进取逸韵高情寓吟醉乃兄宦达方强仕翠竹停鸾想风致君侯才业伯仲间退以求名名亦遂方今尧舜理四海岩穴弹冠求自试朝廷既治羣吏肃何处堪为隐者地不如市隐最得策大胜山林自憔悴花源缭绕转红緑竹洞深沉入幽邃我闻此风颇健羡图成未可日月冀他时傥作江西游兄曰能来访予季
大梁食李有感呈彦时兄
葵花巳过荷花繁南风入户清而温担头有李初入眼令人引脰怀家园三年为客在两处李熟未果登清樽翻思整冠诚可乐何苦鑚核辄不存急宜买冰致凝凛全胜汲井供潺湲小床方簟嚼春雪一实自可轻璵璠扁舟行逐东南犇回首稻粱江上村相欢孰若弟与昆古来唱和须箎埙
用子蔺韵赋九日小酌
春日归来忽重九潦旱相仍岁无有庭前岩桂独青青此意於人亦良厚欲酬佳节一醉会有白衣来送酒须臾殽核第罗列无蟹犹空把螯手坐来灵雨洒珠玑洗出湖山竞高秀三公在望无百里咫尺银屏拥其後【三公银屏盖无为南北山也】长篇落纸箭离筈大白浮醪檐注溜细看黄菊与红茱想像年时还话旧登高何必须人扶我有筇杖颇坚痩明朝写出醉中语牵帅不知谁唱首
春晚书怀
十年萍梗三到吴走俗未暇观西湖是行信步至湖上水光山色开天壶游人杂遝半罗绮一径不惮穿云纡归来神思顿清发诗中写出钱塘图张侯妙语何所似青玉为案黄金铺要当聨辔事幽讨邂逅得句相招呼东坡巳死不可作因君对景还嗟吁水僊配食竟莫举但见旧隐环菰蒲山间有寺过三百终期徧走参能儒还家儿辈若问我庶免不知空嗫嚅
和刘春卿夏日闵旱次韵
何人夜作秋虫号吟诗坐对山月高想当龙门夺锦袍从臣拱手看挥毫衡茅咫尺临江臯浮光灔灔翻金涛满帆何处乘风艘千山过眼同犇逃不防鱠鲤兼炰羔酒酣起舞如飞猱醉中往往笑成咷一时辈流籍湜翺嗟予蹇剥意欎陶七年坐困山林牢迩来天旱地不毛釡鱼薪蚁何嗷嗷谁能读诗夜焚膏只益心蓬增目蒿丈人纯白羞桔橰终日抱瓮忘其劳今春属国纷旗旄两淮供亿争鸣鼛干戈载戢弓其弢此行辅弼环萧曹藁街伫见悬酋豪买牛卖剑犊卖刀我虽不饮当漱醪堆盘况有瑶池桃鹿鸣会赋嘉宾敖予衰尚可追风骚过集湖德济庙用赵尉亷留题韵示周钦夫程彦游
秋阳泛泛流清晖帆腹不张旗脚垂灵祠轮奂湖之麋水天一色成玻瓈西轩爽垲高不危凭栏下瞰羣山卑鬼神亮我心无欺风涛纵险夫何疑区区犇走劳驱驰和光未免世俗随相逢一笑聊伸眉明朝掺袂还东之萧曹有节未见奇往往樵牧相鄙夷吾生倾否会有时穷愁过眼无足悲
次韵张文伯喜雨
新诗句句堪流传令人读之神凛然孟君巳死不可见如公笔力今无前天生百谷养万姓暄润稍阙功难全江城秋旱望一溉斯民穷极伊谁怜滂沱忽澍三尺雨稿苗厌厌藨緜緜不知何以遽得此有贤太守方承宣焚香默祷辞未絶精诚已格高高天油云垂布若可揽沾濡车盖初言旋西成指日多黍稌颂歌未负赓丰年豚蹄盂酒谢神贶鼓腹一笑非予偏
和董令升喜雨用前韵
夜听檐声翻急雨想见膏润均率土先生休戚共斯民忧在惔焚非惮暑人情类被饥所移我尔相忘自甘苦宁从祷旱身暴日肯对驱蝗歌侑俎用心何独追老杜大庇寒儒欢广宇要令匹夫被惠泽上致吾君尧舜数嗟予粪朽伏邱壑尺短寸长无足取洊蒙珠玉过称扬丈夫殆以气相许
次韵毕少董游西湖
西湖春晚未全热湖上山光互明灭往来冠盖竞骈阗断续笙箫共伊咽我怜湖山山见怜波间涌出佳人钿太真一去不复返圆荷万点臙脂钱船头美眄珠的皪不必洞房深处覔忽然相值更相呼嫩蓝衫子山争碧肠断骚人一轴诗细看烟柳想腰肢明年我亦西湖去迟日光风二月时
西湖游次韵赵见烛
山镇在越泽在吴东南形势凭江湖不知弱水竟何处恍若员峤连方壶海门潮至飞雪涌天竺雨过遥青纡十年不见看愈好正复妙笔那能图苍松揺风翠盖偃芳草藉地柔茵铺僧舍朝游恣登览酒楼夕醉争歌呼朅来俛仰春又晓对花无语空长吁作诗既非拙者事强欲写书编泽蒲伟哉得志佐明主进退百辟称鸿儒应怜伺候犇走辈终日趦趄仍嗫嚅
天宝歌和魏定公文次韵
连昌宫中马为乐一时舞马黄金络君王养欲臣养文忠鲠漫多宁救药嗷嗷万国风中船樯倾柂坏夫何言潼关莫拒范阳贼伤哉天廐空连钱翠华西去遥指蜀应念霓裳旧家曲六军敢怒谁敢呵马足空汚太真肉始皇布漆徒坚城元海斩木徒轻兵驱鱼驱雀强鸇獭乃使後世蒙佳声乱离每忆昇平日忽对新诗重嗟泣望仙花草自春秋怊怅六龙归未得
和江和仲司理喜雨
天怜辙鲋嘘残湿震奋雷霆起幽蛰清风入夜送雨来大慰焦枯望霓急新诗如雨雨未休相对自可忘为忧东臯秋稔想多秫预期剧饮无论筹老蟾宿毕君知否欲烦更问东家丘我今已具西归舟会见扶桑升赤虬鹿泉居士王觉民颇有杜子美不彻之恼和东坡忆梅韵箴其膏肓
鹿泉居士身若槁不惯看花梦颠倒桐庐有客燕新昬妄托娇痴重伊恼冻云垂地雪欲落断雁叫羣天尚早一枝何处寄春来便觉寒窻自华好琼瑶万里眼界净咫尺前村莫轻扫留将青女伴孤芳长向茅斋照衰老先生才思老不进寤寐池塘见春草对花酌酒祝东君烦把穷通问苍昊
次韵胡德辉松轩时乞兵戍淮
伐蛟生得须髯苍隐然为屋分三梁广寒恍若东西厢清风入座衣披猖萧萧终日声奏篁一洗郑卫无伊凉嗟予顽钝铁石肠时危命蹇甘皇皇江城正苦夏烈日淮甸巳惧秋飞霜緑尊翠杓且径醉喜与夫子参翺翔平生邱壑老增剧梦想朝露珠玑香何时元戎北渡森旗章料敌制胜一一尽所长鷄羣野鹤看昂昂
大柿行
丙辰夏秋虽足雨百谷与蔬果皆凋耗不丰惟柿特大异常岁昔所未见夫大柿大事也其为国家之祥乎其扫清强敌迎还两宫之兆乎?豫枭麟盖不足道也作大柿行以歌之
君不见郑?学书晚弥笃岁收柿叶贮三屋兴来寝食两俱忘但觉毛公老而秃又不见梓人造车度羣木木中无火柿所独旧言盖轸象乾坤须信斡旋归一轴美哉此果有常德结实何曾问荒熟霜余万颗缀寒林下视黄柑类奴仆牛心取象庶彷佛熨斗得名何凂渎火乾既许暖关膈冰冷当知解烦燠今年夏秋足时雨尽道和气锺百谷西成仅得十之五亦见阴阳有盈缩就中朱实繁且大照野煌煌骇人目较之常岁远不侔正似?胜难趂斛国家运厄困强敌一纪於兹事弓韣空庭喋血在今年我已不疑何更卜禾和鞋谐古云?大柿之祥天下福请赓继伐献吾君王者功成四方服
秋日苦雨和子厚弟韵
烟欝湿薪费挑拨可堪余沥溅如泼吹霞弄日语纵工正恐诗人类迂濶屋角萧萧霜叶鸣夜静乱我糟床声诗成欲写辄复已邻鸡犯早催天明
赠曾桑中弹琴
春寒沍连冬春雪深数尺千门拥琼瑰跬步燕越隔朝来有情意淡日透云隙殷勤贵公子访我跨龙脊登堂笑不休为言督诗责君尝许我诗俛仰岁三易至今犹未偿无乃言遂食我老苦健志百不记六七公子诚有意何吝话畴昔昔也君过我我方事琴历尝为阳春弄次第长短侧君乎锺子期此举不轻掷闻之思茫然彷佛见擘趯我有朱丝弦尘埃久侵蚀试烦一再鼓助我毛頴力公子不我拒抱琴枕双膝须臾扣商弦当春变秋律凉风着草木离离尽成实我贫人不知陋巷家四壁何幸空乏中登此黍与稷但恐时令乖疮痍至生疾公子其反是叩角夹锺激不然总四弦命宫以调适坐令景风与庆云为福为祥遍方国

[book_title]卷五
钦定四库全书
相山集卷五　　　　　　宋　王之道　撰七言古诗
送赵仲达
仲达比在蕲州教授彦逢弟处训犹子去年来赴运属徐季功之请朝夕与儿辈薳蕸相讨论老拙间得奉谈麈今当东还来索鄙句穷愁无好语勉强塞其请成古诗十四韵奉送且简莫德裕
人生邂逅非偶耳一面岂容轻愠喜白首如新倾盖欢谁解乘闲究斯理君家江南我江北南北相望殆千里惠宠顾我端有由衰滞不应能致此为言前岁在金沙幽讨穷探徧山水论文获与阿逢游賸馥残膏丐犹子是行来赴徐卿召昨日扁舟方戾止阿逢闻是公僧弥予乃阿逢门下士知公闲放今杜门所舍与公殊密迩何妨旦夕侍杖屦执经仍与诸郎齿过从弹指见周星入室芝兰被蕸薳须知四海皆兄弟高义似君谁可比徐卿报政趣归朝画鷁高樯舣江涘明朝车骑遂东还有便时时遗双鲤
赠李廷吉知县
庆源王公所至视吏民如家人人安乐之东坡先生有诗云青衫半作霜叶枯视民如儿吏如奴吏民莫作长官看我是识字耕田夫盖为庆源作也李无为与予昧平生方到官之初境内大旱曾不三日而雨远迩沾足予固疑其有以致之已而访之民间尽能言其拊循矜恤之政咸以为当世未见其比者故因求之古人得王庆源于东坡诗中辄次其韵奉寄庶几异时以备史官之采择云绍兴壬子
李侯入境怜焦枯指麾屏翳如家奴坐令大旱变霖雨一时凋瘵歌岩夫我思东坡不可见夜讽新诗还捻须庆源老人骨巳朽爱民似子当今无稻田上下水声接农家凖拟相携壶南邻败屋欹欲倒君来往往人争扶流离复合燕相贺向人竞欲嘲解襦吏民莫恠吾面瘠耄倪艰食方饥癯政声不必家置喙自然和气成欢呼何当相聚饮一斗高吟大笑临卭垆
次韵秦寿之雷江阻风
君之是行亦不恶到处名山得佳作江神好事欲援例横起狂风卷帆脚要求诗句须少驻故戏舟师令暂泊雷江正在淮南岸万顷黄芦映青廓不知眼界濶多少但见炊烟耿墟落归心浩浩孰撩动归梦忡忡予忖度怒涛底事强留滞清夜无眠屡惊愕遡游初冀日千里今比驱车反成错人生离合自有数谁谓江神能见谑新诗入笔走骅骝犇逸絶尘那可却何妨有酒发妙思坐对陶泓自斟酌韵严语险属和难顾我才悭子非虐
晓解糁潭追和张文潜白沙阻风
江上惊风夜穿屋扁舟正舣沙头宿灯寒屡剔短檠青酒暖孤斟老盆緑更阑艇子催人起泥汊而今趂朝市披衣踉蹡出马门凌波逐浪来江豚鸣橹呕哑溅飞雨静听依稀似人语月城百里指顾中只好张帆使风去
和李似矩马图歌次韵
画工妙处称毛羽我欲论功第先兎不知心手会天机象管纷纷谁比数寥寥千载一曹霸墨妙于今传二马龚生重马轻尺璧蔑视韩韦复何者尔来一顾遇孙阳奔走侯门日无暇一匹腾骧一匹嘶先生爱骏非爱奇有如霓裳第三叠按图知拍逢王维新诗迈絶今老杜作经未必多马蹄先生驰骋金马里口角雌黄即公是欲知早晚定登庸步武风云起平地伟哉骅骝世英物一日早行三万里
应资深康乐园四咏
溪头柳色春无际溪水浮天一张纸东君戏草康乐园旋入夭桃与繁李乱花无数不知名往往倚槛窥前楹有时酒恶吐欲死先生来约花间行
露梢戞戞敲鸣玉云叶差差传新緑亭前十顷碧琉璃过雨荷花浄如浴客来不迎君莫嗔我有清风如故人先生午醉睡正熟长须倒尽床头春
不知眼界几多濶隐隐青山在天末湖光酿就琥珀浓应助先生恣浇泼西风揺落黄花秋江城有蟹供拍浮人如渊明亦不恶肯使临赋成悠悠
谁人独钓江南雪雪满江南鸟飞絶先生对雪望江南嗅认梅花忍寒折痴云卷尽清月流小舟横卧南池头子猷乘兴欲何往归欤莫为伊人留
华亭风月堂避暑
予自无为来获与赵应之市舶亲友相从於海上而吴伯和司理素昧平生一见蒙倾盖暇日三人避暑风月堂邂逅王寿茂主簿并锺干二公碁酒终晷乐可知也辄成古风以丐抚掌一笑
大哉天休何穹窿惟王配天居域中东西南北乃四裔盛德可使车书同吾皇中兴继商武小雅不复歌车攻年来幽障灭烽燧梯航万里来夷戎华亭濒海古岩邑商民填委百货通雕题交趾在何许但见巨舰浮苍龙国家怀远固有道缓征薄税垂无穷名官市舶司置长往往所任多名公洪侯才望在人右暂此出使良忡忡使台雄胜压湖水飞桥百尺如垂虹作堂枕水傍风月想见浩气盘高空我来五月过淫雨炎云烈日方爞爞登临不独眼界豁一洗烦暑清心胷偕行相遇二三子吴赵与我并王锺高谈亹亹到莫逆围碁把酒还从容轻风拂拂动襟袖明月炯炯窥帘栊湖光十顷碧上下身世怳在玻瓈宫何人倚槛正横笛数声裂石开云峯忽然琵琶又继作罄此百榼谁能供夜阑归去不成寝卧听湖外鸣丰隆
次韵因老胡避游
新诗滚滚江流东一泻万里谁能穷平生清峭不近俗雪山突兀江头峯相逢一笑莫相避自古高人苦难致涪翁骨冷唤不醒且向新诗求笔势君於涪翁真後身有同次律前身僧语言直下见理窟何须辛苦从张凴对君令我思秋菊三月褒山如一宿君看玉局感秋吟叹息流光岂予独
送管养正长歌
饯别宜有酒我无一杯漱君口送行当以赆我无一物藉我手与君意气真相知君尝谓予可言诗独有诗句堪送别欲赋复止空嗟咨送君胡为三叹息文酒从今失三益干戈日寻雅道衰吾徒一别真可惜问君四海无家归飘然此去将何之答云南阳善城守屡以孤垒攘重围我今欲往诚有以主帅好贤同邑里辎车傥许载病翁长策犹能靖多垒骐骥君看伏枥姿髪虽种种心不衰胷中之奇老未吐忍死山谷甘寒饥君不见元龙豪气真磊落卧见许生自旁若时危康济乃丈夫问舍求田匪余乐又不见越石夜半闻鸡鸣披衣起舞贺友生风尘澒洞四海乱英雄攘臂收功名古人相期盖如此岂效世间儿女子出门惘惘色可怜君亦为之殊可鄙壮君此语胆忽张羣忧散尽增激昂西风猎猎天落霜千山凋林松桧苍寒菊始花黄且香高空无云老鵰翔登山临水秋兴长行人欲行送者伤我独不复伤知君壮志殊未央为君援笔写长句一洗古今离别肠
冬不雪春苦雨外台为民心恻檄郡请祷於法轮应感尊者悉获灵贶曾不终日教授有诗以发扬盛美郡人相山居士闻而悦之勉次其韵
谁令一日如三秋仁人方念淮南州斯民忍饥望麰麦积雨又有伤残忧冬温土燥生春瘴半夜风声来枕上晓看飞雪欲堆檐白马参差攅玉嶂【白马山名】年饥高下艺麦多暴如山阜汸如河那知雪欲苦淫潦两岐半吐翻随波欣闻万事一言了使者勤民坐待晓指麾郡将率官僚出郭共迎罗汉祷由来天意每因人况自至诚宜感神明朝披雾走乌辔晴光杲杲清无尘回头菽粟贱如水醉饱田间摩腹觜周行四海不齎粮可但携壶饷邻里出游遂继文昌謡追锋行赴公车招快将刘晏干排手衮衣入相禆唐尧广文才气迈燕许分教芹宫从少驻政德稳步玉笋班好尾輶轩上天去
次韵孙兴宗秋怀
秋山赫赫明丹枫秋天隐隐分玄鸿不知眼界濶多少九华突兀撑晴空嗟予老病百事懒谁能强勉追儿童读书既苦齿多豁属文益觉心如蓬年来衰甚更龃龉乘舟卖面皆遭风茫茫有类堕云海踌躇四顾迷西东感君赋秋肯寄我开缄反覆歌三终如痿忽起盲忽视角力未易分雌雄寒郷冰雪正凝沍暖回爱日何烘烘惊涛巨浸浩无际安流利涉输艨艟荜门圭窦仅容膝规模敢拟阿房宫生平未惯新斧凿斲削便许从共工伟哉欧梅两黄鹄逃名诗酒俱称翁余生顾後八十载贤愚虽异襟期同知君尚友取前哲言之聊复输丹衷何为规规事骚雅乃欲索我章句中舂容大轴烂锦绣令人一覩情融融清新妩丽似鲍谢岂徒奥学称淹通人能平地覆一篑不辍会致邱山崇披云俛仰三百日相逢底事常怱怱去年江上识君处凿冰初见阳冲冲分携不觉秋又晚向来旱气方藴隆君如镇西我淝水我往无事还何功而君被檄试多士考核曲尽权衡公作诗恶用求好语好语正自添诗穷有时嗣响姑趂韵兹意只欲安微躬争如闭门絶庆吊着书远继吾家充静言培塿亦何罪不韪正坐睎衡嵩茅斋雨过风露肃青灯夜讽赓秋虫更阑耿耿不成寐卧听江城鸣画筒上元後漕幕同僚二十八人会饮於西湖登千佛阁运干赵渔樵希圣以坡诗七言絶句分韵得陌字
福星台畔依红客厌踏红尘穿紫陌涌金门外泛兰舟两岸融融春水拍隔浦笙歌寄幽思向阳花柳饶春色六桥突兀披丹青千佛森罗眩金碧登临肯作怀古愁志在云台书竹帛须臾饮散晚风号却扫阴霾生桂魄含山令尹章邦基即其所居剜山得石嵌空乃作堂於其上而目之曰玉璧窟求诗诸公予不识邦基而与其侄无为簿济之游济之索诗故为赋之
我闻美玉地所秘出为世用自有时譬犹景星与庆云千载往往一见之君家玉璧岂无说凿山得石夸瑰奇岂惟苍翠实相似温润清越璠璵姿细看高广类墙壁以璧名之故其宜剜劖不巳石无尽此窟未易窥藩篱作堂正在佳絶处下视海岳如城池钱塘雪浪涌澎湃天竺烟岫纷参差君于其间日成趣长篇短句挥蛟螭乃知地灵不爱宝要令景物求新诗顾我与君无半面牵帅阿咸难固辞沽哉沽哉吾与玉它年相见期相知

[book_title]卷六
钦定四库全书
相山集卷六　　　　　　宋　王之道　撰七言古诗
送神童胡元弼元英从其父胡庭俊归秋浦
西湖清丽春雨余子今欲去其焉如九华挿天远在望三月不见愁容舒二儿犇逸汗血驹辈视长离与鵷雏去年冒雪来其俱一鸣上国惊羣儒书不负人人负书公卿岂应终犁锄惠然过我骑甚都萧萧晚吹飘襟裾借问能留旬月无吾亦理棹其归夫为言与君不同涂蔼峯松竹鸣笙竽奇童小友良不诬异哉老蚌生双珠君之是行亦荣欤三胡盛事喧州闾
和王觉民松轩诗
苍髯緑髪三四椽茅斋高下轻且轩清风入夜可人意来与夫子调朱弦连日秋阴荡残暑抖擞烦襟欲轻举简编灯火置勿论且快蛟龙得云雨
追和东坡郭熙秋山示王觉民
平生最爱烟水闲不知岁月磨江山干戈七载厌犇走清霜夜入飞蓬间我家山水擅平远未向郭熙见秋晚惊鸿断处抹微云野水尽头横翠巘林塘緑浄明拒霜似与枫叶骄秋阳东坡山谷妙言语珠玉倍增山水光乱离记得承平日政出多门事如髪伤心北猗归何时园苑荒凉万年石
次韵袁望回见赠兼简杨德润
长堤十里荷花雨隐约尘头南去路故人恋恋不能忘又遣长须寄新语锦囊玉轴纒朱丝开缄怳觉云烟飞青山未许松柏老緑野会致牛羊肥嗟予衰滞烦訾相十年相对江湖上苦吟猛省爆鸭脚剧论旋惊烂熊掌分携令我重回首日月漂流易成久因风频寄数行书毋蹈从前作诗痩比邻先生倦不出德齿俱尊时第一何妨杖屦日过逢白酒黄鷄醉秋色
按麦行和魏定父韵
号啼莫怪妻儿疎麦秋恰了偿官租嘘嚅湿沫鱼在陆伤时令我思唐虞平生学易有何说大要丰财贵知节相扶相吊来流亡问言豆叶何时黄远哉天道所不晓人比前年孰多少
清江引用苏养直韵示王觉民
荷叶亭亭緑满塘秋炎深得盖鸳鸯晚来江上西风急收拾莲红付拒霜万山揺落见森樾翠影萧萧冷梳髪请君无作宋玉悲来赋江楼望明月
清江曲追和鲁直韵
鬓边残雪几春秋自说生来不解忧晚食得鱼吹荻火秋盘寻笋舣松舟布裙斗酒不须恶明月清风且相乐紫宸朝去醉眠时初日寒林正揺落
追和苏养直饭牛歌
时来富贵非所忧公卿何必皆黑头力田孰若逢有秋异哉甯戚亲饭牛商歌未絶惊齐侯遂从仲父盟葵丘勲业无闻死不休磻溪有叟垂直鈎
次韵陶监丞茂安见赠
三年重见须川湄舍舟东去何驱驰王事靡盬莫遑息人生所贵心相知经从往返两过我一言意厚何多为向来江夏倾盖日翕然誉望推麟仪才猷伏火丹九转用之功效堪扶衰重阳初过雨新霁乾坤六合方平夷边城残寇何足灭庙堂胜算那容窥相逢问我出世法嗟我茅塞同荒陂因君扣击发深省沉迷可笑羣昏随我闻摩诘老居士後身楼至今王维忽然惠顾有缘契怳若宿雾青天披愿君为我取妙善此界示现无边慈
和成都张通叔韵简范伟明
高楼半天夸奕奕一室萧然再经昔君今盘礴知几时邂逅相逢俱是客襟怀磊落我辈人倾盖便觉情相亲欲知富贵未乾没岷山锦水锺精神范侯国学同舍友闻与吾人最亲厚别来不寄一行书有便何妨为予取
赠蓑衣道人
蓑衣道人七年凡两见於西湖之上是行谓予会当晚达且遇异人则予心之所庶几而不敢必者道人丐予数语故兹及之咄哉彼以妄言之我以妄听之识者能无诮乎已卯三月二十五日
七年两见西湖滨似向贱贫求贵人安民扶世在豪杰贵人何必皆岩莘嗟予坎壈今老矣餬口相煎未能已愿君莫作贵人看岁晚庶几长不死
寄白香岩县丞
香山誉望不可攀香山之後传香岩香岩硉矹耸人目香岩秀气超尘凡香岩之风清可掬终日哦松适幽独媿我无能老杜门何时一笑披青云
题魏吉老若水轩
世情孔甘似醇酒沾沾未必应心口覆手为雨翻手云余耳安能保长久魏侯风味真可人汪汪万顷江湖春相从丱岁今白髪坐对小轩聊欠伸
和沈次韩王觉民韵
二公才致同清壮顾我无能但蕲向只今连璧复有谁伯仲未可轻第行小人老矣病且衰目光近在牛背上何当策蹇拟高谈岁晚寒云连雪障
教授顔端行出示所和老杜曲江章因次韵
浮云卷尽秋天高月光照水翻金涛临溪酌月羞溪毛举杯未饮欲谁酬兹非沈谢须刘曹
清夜无眠想千古一字茫然堕沙莽贤否纷纷固难数楼头漏声寂不闻策策寒窻叶鸣雨
富贵从今信在天君看黍稌多秋田金风玉宇秋无边白屋青云朝暮耳正如农父须逢年
定慧院海棠追和东坡呈虞季然陈德夫
春来何处无花木偶向招提见君独一枝着雨湿红粧便觉羣芳自尘俗嘤嘤幽鸟竞迁乔皎皎絷驹聊在谷人生富贵会有日莫以青云轻白屋固应遗策暂驻马况复过屠宜得肉无心杜老吟不到半醉杨妃睡难足态浓意远谁得似空想当年丽人淑嗟予坎壈世所鄙正坐甲壬无背腹少甘糠籺老葵藿自笑清癯类霜竹看花把酒发浩叹反复新诗三过目仇池老人已仙去千载东坡与西蜀思之展转不可见夜梦乘风跨黄鹄朱唇翠袖妙今古我欲宫商歌作曲翻愁刻鹄难复工唐突西施却成触
次韵寄荀晋仲简陈夫子
二老亭亭双属玉交映霜余半溪緑才高一世妙言语落笔珠玑烂盈掬时来钓叟为三公傅岩莘野谁雌雄纷纷俗态任冷煖风云早晚腾蛟龙中兴复见宣和盛须信人心协天命真从僵仆正邦基更向膏肓起民病尺书寄我三长篇管中窥豹非其全墨渝纸敝未释手晴窻飞尽沉香烟嗟予留滞濡须坞梦寐斯文属燕许何当单骑造斋榻遂使高轩出城府春风回首归萌芽又促畦丁种早瓜我心倾写会有日为言已办浮江槎
再用奴字韵寄李廷吉
廷吉行县过敝庐出其里人项君佳句属予俾和将以寄项君予虽不识君面观其词意字画必修谨乐善之君子也勉赋一章卒简项君为异时相见抚掌一笑云
霜余菊暗荷叶枯千头喜见君家奴离离丹实照緑叶不减五松官大夫迩来万木冻欲死东君信到梅花须一枝亚竹斜照水便觉清香无处无李君江南我江北正如员峤邻方壶操修迥与世俗异政事赖有神明扶文书甚简民甚喜老吏往往寒无襦项侯秀发西楚後作诗语带山仙癯愿因徐辟见孟子折简未敢先招呼异时鼎社遂酣畅会使王衍悲黄垆
酬秦寿之见赠三首
人言韩孟才相高欲将诗骨追诗涛可怜寒谷痩不毛青蒿倚松亦浪语遂令後世称同曹
谁能胷次浇今古老去蓬茅杂榛莽朴遫已甘无足数品题忽及乃君余顿觉焦枯得时雨
静中真乐全吾天勿轻舍已芸人田甜均食蜜无中边浊醪麤饭自不恶那能问命推行年
江天暮雪
冻云垂地风栗冽万里江天暮飞雪九华何处正嶙峋琼树瑶林鬭明洁扁舟突兀依寒芦朝来残酒犹半壶夜寒独酌不成醉卧听宿鴈鸣相呼
潇湘夜雨
短篷暮舣湘江宿坐见江豚起还伏忽然气作浪山来一夜雨声如决渎凄凄寒气欲相侵灯火青荧更向深床头有酒且径醉免使万虑萦吾心
洞庭秋月
扁舟夜泊蒹葭侧湖外云间见明月月光揺水掣金蛇坐想骚人赋秋色举杯向天属姮娥君当照坐吾当歌全胜送客九江上荻花枫叶如渠何
渔村落照
寒芦万顷迷西东夕阳上下江天红炊烟几处袅轻碧知是渔家收钓筒老翁长须更广颡路逢百钱挂藜杖三杯酒罢月已高短棹扁舟还独往
平沙鴈落
雨余湖水吞遥空前山宿雾开溟蒙坐看鴈阵落沙觜欲下复起摩苍穹寒芦飞花秋色老乱扑客衣纷不扫肃肃惊风忽破行却似张芝作颠草
和笑庵送面
深堂杰阁松风鸣黄梅已过双溪晴不知城市乃有此六月表里冰壶清我来蒙师炷香鼎旋汲溪泉为煎茗明朝又送不托材大慰枯肠怯龙饼
赠坚上人
坚上人以竹斋居士所赠岷峩图诗来求鄙句为赋之继其韵也
岷峩何处在目前怳惚万里惟心田道人遐想对缣素毫端亹亹生云烟不烦扪参更历井坐见紫翠摩苍天崔嵬絶顶明积雪崎岖幽涧萦流泉当时神禹导江处随山刋木知何年竹斋言语妙天下山情水思何緜緜想当落笔快挥扫精神如到岷峨巅师诚乞诗我丐画不然无用徒相煎
寄古上人若之用东坡径山韵
寄语山中好看客待与诸郎醉秋色诸郎作诗学东坡笔力駸駸清到骨由来习气相薰蒸千古勾吴张季鹰鲈鱼斫鱠饮入夜哦诗坐对风窻灯好向少陵赓客至樽酒盘飡正相似请师净扫壁上尘凖拟临时醉题字
送道觉游天童山
小雨新晴接重九猎猎西风振衰柳二禅过我欲东游为说偕行得良友天童老人笑垂手应问师来欲何取相逢莫作一日留袖取鄞江过淮右
四祖山
黄梅西去一舍许犇走龙天瞻四祖师今何往昔何来占断金沙长作主须知至道本不灭岂独高名固非取偶传衣鉢继三世遂配云中诏千古寺藏岩腹蟠地轴塔据峯巅立天柱棱层石栈斜瓮玉缭绕溪流缓萦组月明飞瀑百虹挂风撼长松万蛟舞路通涧谷横略彴树霭烟霞团缕数清阴扫径初入夏苍藓封庭新过雨留连归客获聨辔邂逅主僧还接武请观异事花五叶愿结胜缘香一缕何人为作锦鷄梦此意他年铭肺腑

[book_title]卷七
钦定四库全书
相山集卷七　　　　　　宋　王之道　撰五言律诗
和荀晋仲题法隆韵
去来何所喜一雨应澄清憔悴有生理叹嗟成颂声酒垆从客醉村畽问农耕深得诹询意谁能继此行
和沈进可检法秋夜饮客待月
欲雨云容合濒江水气浮笑谈初入夜灯火适逢秋巧借三豪便还成一醉谋投琼酬木李秪使老夫羞
冬夜对月怀彦逢弟
荒庭寒有月穷巷静无声坐想积年别遥同今夕明蹉跎前进士憔悴老书生短棹归来好边城久偃兵
和沈次韩历阳归来见寄
腊近梅争白冬温柳渐黄强吟诗思澁幽步野情长别去嗟何濶归来肯遽忘开缄得佳句和气溢寒鄊
和魏定父
十里南溪路思君一望间黄花秋色老红叶露?殷似说亲朋集遥知杖屦闲徘徊松径晚踏破紫苔斑和子薳官牌夹口韵是日闻官军破?贼
滞留嗟是役艰险笑吾生此去和风顺朝来?贼平湖山争喜气鴈鹜送欢声千里前塘路应知客念轻
和刘与可二首
老来无柰懒春至不胜情万石嗟遗迹双鱼谢寄声压花朝雨重酾酒夜泉鸣细把君诗读氷壶表里清野塘春草遍芳树老藤纒远信占黄耳清游任白颠山光晴抹黛湖气暖腾烟我有边韶癖何妨昼日眠
和历阳李簿见寄
短鬓纷垂白衰顔悴带黄多寒冬更甚少睡夜能长旧学长荒废新知感爱忘何时一樽酒谈咏带江乡
和因格非见寄二首
青山如我约终日对柴门学道未忘念怀君空断魂时来当有用事往置无论反覆新诗读谁知老眼昏兀坐时看屋闲居昼掩门吴吟聊遣兴楚些欲招魂否泰宜周易行藏付鲁论不须伤老大眠食度朝昏
和程德远二首
寓问发函旧论交倾盖新几年瞻翰墨今日侍光尘御侮烦骁将扶颠倚大臣相逢更可恨对酒漉陶巾未尽通宵话犹如一日秋壮怀天共远归意雨同留灯烬何明灭蛩声静应酬十年为客梦应不负瀛洲
追和老杜江上
独坐日将夕凄凄风雨秋寒灯照孤屋欹榻拥?裘身世槐安国功名蜃化楼归欤老居士踪迹继浮休
和彦时兄赠王广济
往矣古循吏贤哉今长民牛羊归落日桑柘殿余春共学知名久相逢见面新疮痍赖休养犹喜见斯人和王觉民简褒山因上人枣岭魏欣然二首
七行才业在寜久困无津秋到搏风翼春逥纵壑鳞褒山方竞秀枣岭益争新珍重二三子诗骚追古人君来踰半月未果一尊同湖水寒应碧山梨雨自红何时过北牗今日转西风相去无他地孤城杖屦中酬陈勉仲勉仲寄示诸公所和黄字韵诗轴且责其归重念匹夫怀璧之罪不敢靳因复和其韵反之
失梳蓬鬓结欠洗垢衣黄我欲齐荣辱谁能较短长贱贫犹不去富贵慎无忘岂敢贪怀璧春秋戒越乡
和秦夀之题蕲春驿浸月轩
千山初过雨万籁不鸣风宝监沉寒水氷轮上太空竹梢低蘸碧枫叶冷浮红终欲金沙去经营一亩宫
吴兴舟中有作
大泽知何处扁舟快此行绮罗纷胜赏歌吹溢欢声茭葑春还合波涛暮自平临风一披拂谁识未归情
遣兴【长沙漕治】
步屧随儿辈临池得凭栏久隂东虹断小满北风寒点水荷三叠依墙竹数竿乍晴何所喜云际远山攅
和龚圣任冬日即事
老怯繁霜劲闲怜爱日温御寒朝强酒防寇夜撑门采荠篱根地观梅郭外春余生何所托归命大慈尊
和秦夀之题黄州郡楼
西北张霞绮东南漾月波登临筇作马吟咏笔翻河思与苍霞远情同白水多新诗清且丽标致压隂何
和子薳春江用老杜韵
欲去未成去朔风鸣怒涛片帆洲外举列岫雾中高竹屋雨沾被纸窗寒透袍遥应望归艇向夕走儿曹
送彦逢弟赴西兴盐塲
闻道西兴去全家共小舟别离江北岸怀抱海东头闪闪风帆远滔滔雪浪浮苕溪在何许应为故人留
送安丰判官江叔夜用菊花韵
冬温行色好江上菊花黄鄊味蓴羮美皇恩诰墨香招延从北海吟咏继东阳别後如相忆时应问草堂
秋日喜雨题周材老壁
大旱弥千里羣心廹望霓檐声闻夜溜山气见朝隮处暑余三日高原满一犂我来何所喜焦槁免无泥
立春和孙子绍二首
老穷推不去湖海又逢春懒复论三甲空惊荐五辛柳梢寒已动萱草暖还新我亦寰中物因君试问津南浦初开冻东郊未去寒芳华归草木生意入门阑緑蚁供瑶瓮青丝送玉盘新诗妙当世赋答敢辞难
题许公寨驿
畏景还迎日追凉偶遡风泉声山上下松影路西东远览心犹壮清吟语自工雨多何所喜郡国庆年丰
和鲁如晦春日过定远山口
雨足塍塍水春晴处处花畏涂双只堠荒戍两三家心折朝鸣鹿魂惊暮集鸦想君行役苦愁蹙不成嗟
丹阳湖阻风二首
水濶风还怒舟轻浪更颠云容初过雨湖势欲吞天沙觜青枫外鱼罾白鸟边夕阳应到岸沉醉酒家眠老去心犹壮诗成喜欲颠时危思报主穷极待呼天归梦先湖外离情到酒边晚来风更恶舟卧不成眠
和潘泽之沈元吉泛舟湖上
散骑真前辈休文即当家泛舟成丽句散绮见余霞惊去沙鸥没招来酒斾斜春归何处覔篱角见金沙
赠严彦醇
一别三年久重来两鬓苍瘦筇扶蹇步新茗搅枯肠得句情还适逢人话颇长湖山元不改丧乱我心伤
中秋
静院三更雨楼台一点风新诗愁恨里故国梦魂中节物它郷异交情我辈同眼前多怪事咄咄强书空出户喜折屐江天来翠岑看云忘久立待月动微吟关塞重囬首简编劳系心琴中有山水应解遇知音
题北庄用陈勉仲韵
幽亭临水竹云是使君庄秋霁来观稼春融赋采桑纳凉供芡实载酒摘莲房坐得牧民术也应如牧羊
用陈阜卿劝农韵呈宣城太守
何处催耕早宣城刺史先旗麾明晓市耒耜徧晴川道路欢声接樽罍丽景鲜似闻携百榼分饷及高年欲知人意喜万户欝炉烟纱?花垂额金巵酒到莲岁丰端可卜农劝竞相传往矣南阳政今追召父贤
烧火用陈西麓韵
烧火驱寒去衔杯待暖囬家书万金值怀抱一时开腊雪犹栖树风光已着梅相过随处好未怪损梅苔
题黄梅驿舍壁间
石润占梅雨山寒应麦秋清风鸣翠筱踈雨湿红榴古驿苔封砌荒城柳映楼高吟一瓯茗聊为故人留
太湖呈邵公晋沈元吉
半月江湖上晚来方得风挂帆谁共快到岸偶相逢可是过从旧都缘臭味同长亭一樽茗亲厚意何穷
秋夜对月
青廓经新雨扶疎桂影秋夜凉山色静风细水光浮坐久因忘寐诗成得散愁愿言乘此兴同赋庾公楼
春日无为道中
旱甚山光暗风颠日色微桑芽蝱翅小荻笋彘肩肥野寺看题壁村垆问典衣春容良不恶杨柳正依依归自合肥于四顶山絶湖呈孙仁叔抑之
逹岸三时顷瞻山四顶賖乔林知马尾乱石见麞牙水脚浮青靛湖唇滉白沙渔人收辏网归去日西斜
呈蔡元德二首
别来闲计日一日似三秋顾我无能老逢君始欲愁诗情今转胜交契久还稠学问神龟似当年继践猷一叶黄梅雨潺潺过麦秋昏沉浑似醉憔悴不禁愁渠溢门庭淖园荒草树稠乍晴酬絶唱何幸对风猷
蒙城早行
残月千家闭荒城万窍号举头华盖近囬睇启明高野迥霜迎面风清冷透袍十年河上路从此步金鳌
固陵道中
道路榛菅合装齎咫尺迷陟冈还见塔下阪忽逢溪迥野鸣朝麂踈茨撼午鷄固陵何处是弛担日应西
广济道中
晓日挂林麓秋风入涧阿野禽飞自语田父笑相过村畽仓箱富山蹊芋栗多一鞭聊策蹇驰上小罗坡
沙窝道中
十里沙窝路晴云向暮开褰裳九过水驻马一观梅岁晚松篁茂山寒虎豹哀不因王事迫谁肯此间来
舟过三丫河
揺落蒹葭浦荒凉鴈鹜村吴柑迎齿冷鲁酒着顔温水澁风还逆天寒日自暾不堪归思乱鸟鹊閙黄昏
过白羊市
小市环农亩长桥接佛宫扁舟帆影日幽鸟柳隂风沙觜浅深水树梢红白茸乍闻秋籴贱吾亦庆年丰
立春示儿二首
雪尽适沾雨腊穷初得春上氷鱼意乐出谷鸟声新便觉风光好何忧活计贫一樽聊共醉?率见吾真朝来何所喜人唱玉楼春酒着心还壮诗成思转新士衡寜久困曲逆岂长贫千载风云会欣逢圣主真
追和李义山赋菊二首
嫩萼犹封緑繁英已醉黄雨余三径晚秋到一枝香滴滴盈朝露晖晖映夕阳何妨浮玉斚共醉木兰堂团团青盖小拂拂御袍黄翠叶凌霜秀繁英浥露香浮觞追北牖饮水记南阳采采东篱下行歌对草堂
和沈次韩秋日雨後督子厚报
江槛连朝雨山斋昨夜凉不知新稻熟深怪晚炊香得句君应喜闻风我漫狂绣溪行乐处云水几千章

[book_title]卷八
钦定四库全书
相山集卷八　　　　　　宋　王之道　撰五言律诗
秋日即事三首
晚来何所喜急雨洗新秋幸遂登高赋应容遇胜留藕花明远近鸥鸟任沉浮不用挥纨扇何妨醉玉舟今日知何日西风正得秋天心方祚汉人物合师留才略烦威敌声名赖镇浮不妨临赋乐泛泛有杨舟俛仰黄花集澄清九月秋预愁新任迫难为故人留风去山光合江逥水气浮何当脱羁绊同办五湖舟
雪晴三首
雪压千山浄云披万里晴木氷争霁色檐雨碎寒声静映吟牕冷轻浮茗椀清最宜今夜月来借短檠明湖山开宿霭院落快新晴滉漾溶银色潺湲过雨声味增茶品胜光夺月华清放出东墙角梅花数点明气暾寒日晓光照远山晴邹谷有春意袁门闻履声映书何自苦炙背不妨清邂逅逢诗将高吟眼倍明
和余时中元夕二首
今夕知何夕熙熙万室春歌楼醒醉客灯市往来人劝酒行杯促联诗得句新铜壶休见廹欢笑正相亲罗绮行歌夜杯盘坐笑春舞衫催急管步障拥佳人灯火珠星粲楼台璧月新传柑良可乐黼座玉音亲
次韵鲁如晦七夕
今夕知何夕相逢莫漫愁凉颸开北牖新月挂西楼重惜经年别贪延数刻秋明朝河汉隔西向望牵牛
秋日郊行
断桥临野水疎屋见人家嫩緑几畦菜深黄三径花断云行自逐征鴈望还賖好访韩湘去山林养白鸦
闲眠二首
乍暖经行久新凉出浴初酒酣春昼永食饱午钟余我懒喜聊复君闲应乐胥年来苦犇走此味竟何如秋怀一事无暑尽昼凉初竹户静长闭藜牀安有余逍遥化蝴蝶容易入华胥天上多官府神仙恐不如
闲居
五斗不尔竞一区聊自营闲看探花信静坐听松声约客酒初熟访僧诗漫成有时过闾里往往竞邀迎
独步
饱余惟欲睡散睡步东园雨足富莲子年丰多稻孙崎岖穷竹径诘曲遍花源何必冠童辈偕来笑语喧
逍遥堂二首
独坐虚堂寂烟销瓦博山出游鱼自乐飞倦鸟知还花气清风远槐隂白昼闲逍遥入诗思落笔笑谈间娜婀风前竹空蒙雨外山孤云心共远短艇兴俱还酒有双莲胜诗无一字闲因君成怅想时到梦魂间
饱食
予亦属厌耳女寛何叹三一箪傥知足八珍自忘贪驼峯擅西北瑶柱夸东南但愿无是馁藜羮非我惭
放船和子薳韵
冬温寒日好岁晚早梅开帆脚随风转江流与岸逥坐怜青嶂远静见白鸥来水驿三千里斯游亦壮哉
追和东坡倦夜一首
风阁开还闭龛灯暗复明竹间听露滴庭际看云行皎月千门静微风一座清只今廷诤者谁复继元成
和子薳泛江送客用老杜韵
北风还入夜波怒未能平江气云烟重山光水墨轻荧荧渔火乱惨惨暮寒生咫尺淮郷路淹留系此情
久客和子薳用老杜韵
舟解风还顺江神亦世情滞留三月过攀送一帆轻行止关吾道穷通任此生梅梢春已动氷雪漫纵横历阳倅蒙庵郑公卒於位记岁在丁丑与仆有交承之契方来自镇西而?亦自安丰往邂逅於合肥驿中获为三日之欵所谈无非周易太玄老庄之书开警蒙昧多矣公平生学佛行一着端的不昧所谓毫髪无遗恨者仆老矣请从其後而为浄土之游似不晚也作是诗以吊之
我倅安丰日君来自历阳交承分彼此邂逅及行藏精义通玄易微言妙老庄刹那今十稔叹仰未能忘东晋陶元亮西京董仲舒高风敦薄俗妙论见遗书水石伤新?松篁惨旧庐楞伽今在否此道发明初【楞伽逹磨以授二祖东坡谓读者或不能句而公尝注是经想见公於此有得云恨未之见】
哭韩积中二首
命矣穷张籍归哉病长卿焦湖家自远畏日我同行想像分携处依稀謦欬声仙踪向西路囬首泪纵横多能倾相府高义着房州脱略通侯贵追随逐客游敢论当世比曾向古人求怊怅今楼护黄泉已再秋
哀陈夫子
不见陈夫子依稀四载余云亡前日信报葬几时书玉轴千篇在牙籖万卷储九原应有恨新第落成初去矣君何速闻之我重悲席尘埋古鼎书蠧入新诗鸿鴈嗟安仰枌揄痛莫追木瓜惭未报临纸涕涟洏
哀汤与立父
薄俗久不竞丘园多逸民闻君轻去世令我重沾巾一梦苕溪晓千年石堵春人情不能已南望哭江滨一门今七世谁复似君家盛事追公艺高风暎伯华板舆方就养玉树遽兴嗟叔子今何在魂应到马牙尚记宣和末贤科擢阿戎义方传辇下士誉走江东贺厦心虽切披云意自忡思君想眉目悲咽对西风
哀徐朝义恭人潘氏
爱子心惟壹宜家语不烦雨添南涧藻风偃北堂萱鬰鬰今同穴诜诜正满门善哉摩顶记归奉大慈尊城见三千岁人终八十春从夫安乐近拜佛率陀新婉娈书彤管凄凉叹棘薪中郎有贤子遗泽擢平津
和秦夀之题靖安栖霞观
飞观临无地江天在目中晚霞工射日秋水欲浮空蓼岸深迷緑枫林远映红归欤还可喜千里一帆风
夏日归自宝林二首
十里招提路崎岖祝圣归青黄原上麦红白草间薇正看云容合俄惊雨脚飞余花被沾湿芳气袭人衣远岫升初日长林霭曙烟峯逥遥见塔溪转静鸣泉竹箨新披锦茅花欲擘绵清和多美?归路得蹁蹮
和詹德秀出南汰二首
晓出东郊路春霖数尺泥湖山供胜赏花草覔新题坐听鸣鸿北归看落日西乍晴何所喜芳树早莺啼小沼鸣蛙吹虚堂堕燕泥对花容命酒书事喜分题僧舍乔林北田家古道西鹁鸠晴唤妇谷谷傍人啼
题香岩与何希渊陈勉仲联辔
市井三墪北招提百丈东晴云披靉靆寒日弄曈曨滴沥林梢雨凄凉盖影风我惭追骥足策蹇走巴僮
东灵鹫
松盖雨还偃云扉风自关纵横两溪水高下万重山入室三弹指临渊一点顔悬知少来往石笋緑苔斑
题石碛明因院用李端叔韵
楚汉干戈地岿然见此山艰难思帝业牢落漫禅关野鸟惊人散江湖到岸边明朝又东去空羡阿师闲
题法轮寺
孤塔云烟外荒蹊草莽间蓼花红糁碎枫叶绦绡殷送客三溪远逢僧半日闲功名休览镜沦落鬓毛斑
题宣州书堂山寺
书堂形胜好山转与江抛泉古应黄蘖亭新换白茅雨余苍藓合春晚緑隂交欲问香岩旨风林竹自敲
秋日游南汰二首
小雨沾秋旱清曦霁晓氛山留归壑水风送过江云碧瓦觚棱出黄茅兎径分高僧似相喜茗饮话殷勤松篁团野色葭薍接江氛芳菊开新雨晴天扫片云村醪过寺共风袂转山分邂逅梅夫子清谈得致勤
次因上人韵
一从潜水别三见菊花黄旧好论交笃新诗引兴长劳生闲自笑道术淡相忘蝴蝶秋来懒时应到睡乡
送浮屠善慧东游
西去方祈谷东来适佩萸凄风梧脱叶积雨稻生蚨诗骨寒岩木禅心古庙炉莫将明月句容易谒姑苏
送浮屠道郭云游
何必袁州去尘尘小释迦一筇非外物四海即吾家晓色霜还重秋容菊正华此行良不恶冬笋已排牙
和巩兴宗题囬峯寺赠明山主
江共烟云远山连薮泽长日从三伏烈风借九秋凉休作桃花观聊同柏子香相逢无一事不必下禅牀
寜公新拜首座因赠
着书新奏御【上诏承旨苏公道士韩德纯与公集三教圣贤事迹各五十卷故有首座之命】优诏及禅扉首座名虽贵家山老未归磬声寒绕枕塔影静侵衣终忆西湖上秋风白鸟飞
春日游西塔示本上人
暇日搜奇胜羸骖适莽苍幽花撩醉眼早麦慰饥肠佛屋几间在村墟三里长亷纎晚来雨未觉客心伤

[book_title]卷九
钦定四库全书
相山集卷九　　　　　　宋　王之道　撰七言律诗
春日书怀
野桃经雨烂争华似促畦丁种早瓜不见少年闲信马空怜寒士出无车泥融近水芹抽叶地暖依墙荠放花偶忆惠连春草句夜来?梦到天涯
高文知已动天庭昨日春雷下六丁济旱会施惟肖雨举贤先应少微星行趋北阙形神健坐对东风醉梦醒连日暖烟随处好吴山应胜越山青
立春小酌呈诸兄
共喜春随晓色来东郊欢踊赛牛逥破寒青转芜菁叶抵日红抽芍药荄岁换未劳惊我壮酒封聊复为君开上林不负迁乔约百蛰同惊此夜雷
和伯父仲球立春即事二首
怪得青腰稍霁威却应缇室报飞灰揺风柳带缘氷重破冻溪流与岸逥羣盗传闻湖外去愁云凖拟岁前开玉盘丝菜今萧索赖有诗筒日往来
对雪酬春付酒杯兵余真似复然灰路通千里传书去人喜三军破贼逥梅萼封檀香未彻湖声撞玉冻初开踈篱败屋休兴叹幸事羣凶不再来
春日有感示魏定父
聚散时来不自由相逢相别欲何尤韦臯况有三年约陶谷端非一日谋残角为谁惊晓梦远山多事惹春愁故园又作骊驹赋尚幸持觞为劝留
清明即事
柳迳桃溪碧草芳故园遥寄水云乡老来转使宦情薄春思颇增诗兴长教子文书容自勉逢人尊酒为谁忙海棠却似怜衰朽依倚东风试晚粧
追和东坡送春和陈德夫
柳外风樯迅莫追柳间迟日弄晴晖青春已作堂堂去乌辔何由缓缓飞入户呢喃轻语燕隔林咿轧静鸣机谁言四月芳菲尽萱草葵花觉昨非
鹿鸣宴
乾道乙酉无为太守吕公以冬十一月庚戌举送进士循旧典开鹿鸣之宴部使者梁公以建台於此而与焉吕公不鄙谓之道於是邦年齿最高实为乡老俾从观礼之道自念顷在宣和甲申获同弟兄联中科第迄今未见有继之者士风不振甚矣因作是诗记今日之集且以勉诸君是行联名春闱为时盛事大慰州闾之望
苍顔华髪老书生来赴公堂宴食苹曾预宣和闻喜集重观乾道计偕行绣衣劝驾追前哲熊轼宾贤继列城久矣邦人虚桂籍正须公等振英声
秋日书怀
断虹收尽晚风凉扑鼻谁家社酒香门外山横青玉案屋头榴绽紫罗囊对吟已觉输新俊遇酒还能发老狂坐想西园梨枣熟昔年犹记拉君尝
一别成均十九秋断肠千里致书邮可怜率土民心固端为当年圣泽流此去会看还北狩夜来先梦到东州尊君正是吾侪事可但南冠学楚囚
到齐何日醉青州久矣平原困督邮避地未容行信步泛江聊得卧安流望穷落鹜千山晚梦断惊颷万壑秋安得尚方三尺劒扫除骄寇献俘囚
对雪和马大卿
投分江梅亦太清寻盟风絮却多情势先泽腹归氷监气迫毫尖入管城吏部梦踰秦岭去将军来作蔡州行拥炉令我思前躅策蹇高吟愧孟生
对雪和因老韵
谏陛何人正伏蒲将坛无事且投壶因观雪曲词争胜便觉诗邻势不孤警鴈王师方入蔡赠梅边使欲离吴可怜鼠辈殊轻敌乃敢堂堂捋虎须
和张彦智对雪
雪山何处觅瞿昙压尽江南瘴与岚待伴可堪风作党交光应喜月成三濯巾漉酒供杯勺涉笔联诗尚笑谈柳絮自今轻谢句使君才气擅东南
苦寒
风屑琼寒透薄帷拥裘端与火相宜煖回炽焰身成直拨到残灰手欲龟赠炭尚谁怜正曜授薪还自愧支离不甘力请从缁侣苦调寒窗强作诗
题合肥驿
予癸亥春三月尝至此时兵火初过颓垣断堑远望若荒阡破岭所余人亦无几傍徨不忍举目後八年复来遶城秋草离离其青四合而市井旧通闤带闠处亦渐可观为之感叹因用壁间季延仲韵以识岁月绍兴二年秋七月丁酉
重来岁月恍如飞但怪芜城壁四围千里漫推新政善几人能遂故园归云蒸残暑催登谷风作新凉戒授衣小驿滞留朋旧絶何妨白昼掩朱扉
题元发弟竹轩
竹林深处敞轩楹分我西园一半清苍玉几番披夏箨老龙长此战秋声寒侵虚幌诗增爽緑浸踈醽醉不醒应许七贤追盛集烦君书入鄙夫名
题时轩
图书堆里席凝尘聊与时轩作主人自恐谢安行不免谁言陶侃困无津东荣晓色高迎日南圃花光得占春想见戴侯风味胜轻弹珠玉到江滨
题许公塞驿
遐想清游意欲飞巢湖西畔碧山围高城别後骚人到小驿春回燕子归壁上新诗留醉墨庭前飞絮点征衣穷愁勿用频惆怅来岁而今在北扉
题无为秀溪亭
画桥雕槛接招提新有幽人榜秀溪十顷净明天上下两奁光映水东西飞楼涌殿参差见古木修篁咫尺迷此景此时君信否緑杨隂里啭黄鹂
悯旱
食贫那识小槽红囬也箪瓢久屡空翘候载芟歌济济忍看云汉叹爞爞困穷转觉蓬心隘憔悴犹怜菜颊丰坐对骄阳思霈泽日占鸣鹳望穹窿
为兴国周少隐题
紫翠森攅面面山个中佳致为君还凭阑人在风尘表落纸诗成咳唾间良夜幸陪红袖醉清时聊伴白鸥闲笼纱归去高城晚凝翠堂东月满湾
为彭积甫题熙春堂
似闻伐石旋诛茅己见高堂?乐郊百里湖山供眼界满城桃李动春梢寒梅过尽看成实乳燕飞来欲定巢何日登临闲信马路边人复少年嘲
田间夜归有作示王觉民二首
风云踪迹付扁舟水竹生涯寄一丘世故举同鷄抱鸭物情无怪马生牛百年半向愁中老万事常从酒到休莫爱得官轻得句争如饱食对吟捜
江上秋来忆少牢龟肠尤觉病诗饕调和索似三分酱澒洞看如八斗糟水怪重增风势恶湘灵难禁鴈声高何当一雨洗烟月为放清光归我曹
寄题峡州楚塞楼
西陵旧有楚塞楼太史黄公鲁直命名兵火之余扫地尽矣秦德久至而新之顿还旧亲羣贤争出佳制烂然成编德久不鄙示予且索鄙句
江向西陵势渐平万山环合翠峥嵘须知楚国尝为塞不为涪翁浪得名人若此贤真俊杰楼还旧观焕神明临风每听滩声咽似怨张仪作暮横
和陶尉喜雨呈张文伯
贺客休辞酒盏深使君心是老农心精诚已致当时雨膏泽将为异岁霖得水槁苖俱竞秀乘秋高鸟自能吟宣风宜有中和作戞玉锵金播八音
和王冲之喜雨呈张文伯
指点邦人着眼看鲁侯雩祭正玄端望来已见千山雨此去那忧百谷乾高廪有期从穧敛犇霆何处起龙蟠新诗得得书灵应传与羣公好纵观
和应资深九日游康乐园二首
村落潇潇晚吹生斜阳天际与林平黄花照眼吟肩耸红袖扶头醉?轻可惯探题仍击鉢敢辞偿令独浮觥相逢又复惊相别樽酒何妨意气倾
里社安闲得久生金华端不羡初平山林应有清修重轩冕还将道义轻诗捷口占那复藁酒豪盆酌不论觥一斑已幸窥秋句囷廪他时冀倒倾
春日郊行和郭希鲁二首
萦风杨柳緑丝长过雨桑麻沃以光联骑不妨多载酒看花无用更烧香望穷岩电捜诗眼愁转车轮感别肠胜集清游定何处它年曲水记流觞
坐对烟江叠嶂图何如门外翠屏纡寻芳敢擅擕筇去命友应从折简呼酒里光隂闲活计诗余情思静功夫浪吟痛饮真难遇休问西山日欲晡
和吴子美香林汤韵
泉沸鷄笼山下林浔阳曾记尺余深濯鲜?卵非予事清暑攘寒盖我心物态漫劳私暧暧灵源当信匪今今簿书汨没尘埃久附骥何时遂涤襟
上巳日阻雨和王冲之韵
袚除聊复对江亭樽酒相从一笑倾那得此时仍此乐况逢难弟与难兄潺潺暮雨檐间溜滑滑春泥柳外声好在海棠红合泪向人凄怆益多情
和窦又勇秋日见访阻雨见赠
风雨萧萧暮不休顿添寒色送穷秋已荒深院菊犹在欲去短亭人强留千里书迟空噪鹊四隣砧乱混鸣鸠相逢棊战宜终日卧稻从他烂不收
和石守道喜雨
夏旱逼小暑种入土者十才四五而原隰龟坼秧亦就槁太守张仲交为民请祷翼日片云作环城获一溉之润而大雨继之远迩沾足因观石徂徕喜雨之什勉用其韵且俾儿曹同赋庚辰夏五月庚子
坐听檐雨快高吟酒到从斟不厌深酣战遂符占蚁信鬰兴良慰望霓心一时与被尧天泽四海同苏傅野霖沾足岂惟秋有岁麦田犹及趂犁金【俗谚谓五月犁金六月犁银七月犁土今尚五月故云】
伏蒙知县县尉二寮友以夏旱得雨赓石徂徕喜雨韵见贶不可虚辱复嗣其韵书谢仍命儿曹同赋
緑槐隂外听蝉吟节过分龙夏已深千里亢阳忧岁旱一时甘雨快人心养禾不害连朝曀沃暑应容数日霖多谢同寮怜老拙双南佳句竞铿金
追和东坡张昌言喜雨呈同官
旱魃正须三尺雨飞亷旋布四天云诗成采笔挥琼玖酒到酡顔散缬纹莲沼灔翻宵溜急槐庭清送午风薰欣欣千里农夫庆衰病空惭老使君
和董令升舍人
雨余沙路润无泥潋灔溪流与岸齐苒苒年华催我老酣酣春意得人迷联珠便觉新诗富浮玉还听雅唱低杨柳缓揺隂正午谁家篱落一声鷄
和董令升舍人梦中得句
早晚天书下紫泥如今人物擅三齐才华好自銮坡进诗思休从蝶梦迷深院日迟黄鸟啭长桥风软緑杨低春容不用相撩拨老去心情似木鷄
和张安国舍人
判花西掖妙当年曾见声华振日边文翰共推唐李峤功名将踵汉韦贤江山到处供诗笥风月多情付酒船琳馆正应聊尔耳会看鹏击水三千
和张文纪咏雪二首
万境沉沉夜气严广寒初下水晶帘三杯强沃浇肠酒一捻聊分暖砚盐已恨梅梢遭挫折可堪风物为般添才高柳絮虽难到此语於今亦恶拈
朝来经阁课楞严撩乱飞花竞擈帘似是青腰夸黑帝故教姑射混无盐地炉无奈貂裘薄斗酒难供座客添诗债恼人眠不得夜寒残管亦须拈
再和董令升雪二首
春雪初融作燕泥梅花零落杏花齐遥山扫翠云初敛芳草铺青路欲迷别恨每忧儿辈觉老怀终为世情低新诗价重连城壁敢比灵犀独骇鷄
欲下闲庭不蹋泥但惊飞絮与堦齐一枝误失禽栖稳三窟遥应兎迹迷填塞涧溪还地厚壅培山阜觉天低寒光照应东窗白咿喔应先报晓鸡
追和东坡严车二雪诗
公诗有意拂亷纎令似欧阳韵更严犬子亦应惭赋缟痴儿端合愧夸盐飞绵勃窣争平堑冻笋槎牙欲堕檐胡避只今何处是玉屏森映一峯尖
雪满江城酒不賖闭门那患出无车未容踏冻寻梅萼应喜临风见柳花炭重乌银争晓市蔬挑翠羽荷隣家何人正下红莲幙大嚼蒸羊手更义
<集部,别集类,南宋建炎至德佑,相山集>

[book_title]卷十
钦定四库全书
相山集卷十　　　　　　宋　王之道　撰七言律诗
和周少隐实録院对竹三首
夫子文章仆命骚高标寜若岁寒凋惯看雄辩朝挥麈想见清吟夜度韶老去荷君频折简时来容我尚同寮区区长倩何为者不乐平原意本朝
老来须鬓白刁骚犹喜丹心未遽凋秋赋肯甘同宋玉昼眠聊复继边韶翩翩幽鸟随风屐炯炯寒灯伴夜寮多谢故人珠玉寄水云堆里望天朝
牕寒踈竹共萧骚可笑圆荷着露凋实録成书辉日月奉常新乐奏咸韶佳篇千里来青琐好梦连宵到绮寮湖海固应聊尔耳伫看丹诏下公朝
和韵寄董令升舍人
曾将燕石报琼华别後哦诗愧莫涯空腹但看长柄械缓行何用短辕车神驰邓步弥天葑梦入朋谿夹径花何日天台寻药去女仙迎笑饭胡麻
和余元明时元明邀余同李次元夜饮
坐中强半是同年赖有斯人席更圆跨马未须贪远道举觞聊复望青天枯荷折苇三墪路明月清风百丈船俯仰便成陈迹恨须知此集不论钱
避寇糁潭登李彦修延秀阁
王师千里下邦畿三月宜新对敌围江上扁舟随处是烟中华屋转头非逢人借问何时定有客来传二圣归已办笭箵学元结卜隣犹冀不相违
和因上人午睡韵
多谢高人问起居惠然相过共秋蔬栖栖衆且疑夫子碌碌谁知效阿奴老去睡乡还积欠君来诗社责新逋便便一觉南窗午短簟方牀意不踈
历阳寄定城尉彦逢弟
故园鹎鵊久催耕休恋公田秫与秔别恨久随黄耳去归心应望白云生干戈丛里三书考春夏交来几闭城我亦蓝田负丞者相从何日赋渊明
和萧山临川亭壁间留题韵
水外峯峦碧四环雨多门径藓苔斑滞留又及炊新粟欢喜何当见旧山招隐有诗来霅上倦游无梦到云间西兴十里秋潮晚坐数扁舟带月还
和彦逢弟春日即事
杨花如雪菜花黄路出初郊正日长喜对新诗醒病眼会逢膏雨沃骄阳过僧竹院茶争美酌客山堂酒倍香常恨抗尘仍走俗不知身在水云乡
和陈勉仲春日偶成二首
帷幄何人正坐筹匈奴轻汉索怀柔囬銮未覩迎天驷劝穑还惊出土牛雨过池塘新涨緑春归原野霁烟浮中兴自古须羣策更愿君王慎厥猷
江表归来得自由旧乡能复到温柔辞源已见流三峡笔力当期挽万牛白日忍从黄雾塞青天那复黑云浮扫除骄寇还强汉会有忠良告远猷
春日偶成
余生今赴迩英朝似说夔龙许续貂枯枿遂承新雨露苍鹰应识旧云霄废兴须信关时命劳逸谁能问贯条十载山林劳梦寐五更天仗听箫韶
春日次韵张叔元
迟日轻风过雨天草青南陌欲生烟江湖节物登王鲔村落归心起杜鹃已办?芳游野寺何当修褉泛溪船路逢少妇携笼去为说蚕儿向雨眠
和秦夀之中秋翫月三首
一樽芳酒起沉烟絶胜红裙拥後前山色水光相上下月华秋气共清圆佳时令我思韩愈好梦逢君想惠连老大不知追逐乐却因妍唱惜流年
湖光无际接云烟举酒登临夕照前坐送落霞还杳霭倚看明月上高圆清谈浩渺河源注丽句纵横绣段连归去凤池知不日山城岑寂记今年
肠断江城敛暮烟一声清笛短亭前扬舲共喜风初转戏彩当期月正圆水落双溪和石出霜余叠嶂与云连令人暗想昭亭路屈指归来又四年
和张彦智中秋对月
万里青天霁色开嫦娥驾玉上云来楼中胜饮八仙聚物外清谈三语该空翠水光争滉漾漏声钟韵共徘徊秋盘应爱金樱好红抺佳人醉里腮
和高守无隐官闲即事
老去空悲乐事稀百年浑醉几多巵虽贫赖有旧栽竹纵嬾未容全废诗碧草望迷烟漠漠黄梅看熟雨垂垂莫嫌芜纇晚相凂欲换邦君白雪词
谁怜村落笑歌稀全把茶瓯当酒巵枯槁又经三月雨穷愁聊付一篇诗牕间远岫青千叠楼外长天碧四垂何日获陪文字饮欲翻妍唱入新词
和胡德辉增明轩
钓鱼聊复效詹何肯向青山较少多身世自怜巢幕燕利名谁鉴扑灯蛾风前逸气舒长笛酒里清愁到短歌安得梧桐来鸑鷟一鸣千古继卷阿
寄奉符大有叔
血气侵凌不复豪往来欹倒似乘涛寜知嬾过嵇中散亦有诗如谢法曹旧藁只堪供酱瓿故人相赠有绨袍兖州宾主同风味恶句烦公更一薅
和曾式古
式古省干当高使君守濡须日实为幕中之宾罢既踰年而兵饷有积下供给钱数百千未请欲以为归资情见乎词成唐律三章以示同寮仆偶获观焉韵险不能尽和姑和首章以当赠言
白云飞处见层巅囬首风樯去若仙旧隐已锄三径菊新吟聊愬一囊钱春归沂水还相乐秋到盱江盛有年更着彩衣歌且舞高堂侍沥奉周旋
和何希渊韵
敢负交游素所期自怜衰滞使君疑向来兵火亦何久此去功名应未迟诗似清风宜我慰心如白水欲谁欺扁舟傥赴相从约江北江南笑有辞
和孔纯老归自属邑三首
纯老通判归自外邑闻守将宿有擕妓郊劳之约途中以诗督之且蒙不鄙示予谨次韵一笑
行县归来赋陟冈青梅应快一樽尝诗成妙墨挥张圣酒到高歌发楚狂夹道野花围步障两行官妓簇桥梁嗟予贫悴跧蓬荜不及郊迎笑举觞
往来隂雨恰弥旬滑滑那堪鸟语频行色可无三日霁旅怀应付万家春欣闻郊劳开瑶席想见车旋入锦茵何幸诗筒时寄我慰怀须信有诗人
诗涛难放笔头乾归及初晴素魄圆善誉敢论当世比佳篇应任老夫传凌云列岫堆螺髻出水新荷点翠钿报政还朝知不晚追随能复记当年
和梁宏父二首
时来谈笑取侯封清旷寜容雅志从上圣急贤齐舜禹羣公引类迈夔龙非材似我十围栎有用如君千丈松邂逅相逢辱倾盖能令瓦釜配黄钟
功名须向壮年收顾我摧颓已白头节晚独存松柏劲岁寒还见雪霜浮老将耄及从人笑醉欲眠时遣客休眼力尚能观细字诗筒经卷且优游
走笔和孔纯老催诗债次韵
闭门对客总言诗淹速由人敢预期思若涌泉夸往哲文如翻水擅当时年成定见争称善月链悬知鬭出奇疾似枚臯何足道汉朝终贵长卿迟【鲁直云闭门索句陈无已对客吟诗秦少游年成见左思月链乃许洞】
避寇姥山
山前湖水抱烟村湖外山光隐若存泛宅浮家聊自托?松藉草欲谁论物情鱼沬真堪笑世事槐安不在言囘首故园煨烬里归欤犹胜傍人门
和邹进士
望外青山便到家冯讙何患出无车坐逢石鼎应联句箧有龙潭敢鬭茶樽酒几时同竹叶功名终日鉴菱花君看一雨苏羣槁所至人心乐否耶
和丁景仁三叉河留题赠李仲山
飘零双鬓已星星万里江湖寄此身山拥青螺初洗雨水浮苍壁似围春别来兴废同千古此去荣枯会一新葭薍弥天草如积寛予犹赖有斯人
弟子厚自相山徙居湖塘又复一月矣距外除只数日间光景漂流徒成感慨读新诗兴不能已辄和韵
相逢休访楚江萍我老无能一壮丁卜宅又惊三浃日御琴空感再周星新愁卯酒心先醉气怯春寒梦易醒却喜故山遥在眼举头时见竹青青
和李难老
半生场屋弄朱衣犹喜春来破白归同辈交游惟我拙一时人物似君稀风神要在山庭峻辞吐初疑锯屑飞州县未应淹骥足钓名谁羡子陵矶
和张公仪
醉中行草绾秋蛇十载风棂忆旧家朋旧乱多从鬼録诗书闲益富生涯稻塍緑合迷秧马沙嘴潮囬下钓车归去西畴新雨足饭秔应不羡胡麻
和赵积中
入室芝兰气不殊逢君还忆见君初梅花正喜春悬凤藿叶俄同夏鱠鱼下榻旧闻看孺子负荆谁复谢相如艰难正诎平戎策及早东游叩帝居
和江和仲
把读新诗忆旧家深村羸犊短辕车年丰野老常携酒客至幽禽自唤茶乱後所存惟五柳老来无意约山花相逢何必曾相识乘兴时来过此耶
和张元礼
元礼以蘧着三子下第未归有诗寛予因用韵勉诸子非独为下第者设也庚辰清明後一日
力学三年看有成龙蛇蟠蛰冀存身一杯饯别初迎腊千里归来欲送春爱日光隂宜共惜及时德业要争新吾家丛桂风流在速取高科慰老亲
和闾必志见寄韵
老矣诗才欠壮观羡君闲燕富清欢染羮早厌夸鼋指食肉应宜谢马肝送客篇章堪寄远论文杯勺自驱寒扁舟近过池头否百丈西南水欲乾
和陈勉仲二首
人似平原字亦顔诗成长在笑谈间试看落笔云烟疾难放揺春草木闲美俗未容窥制锦劝耕聊得伴行山惭将郑腊酬荆璞无怪年时债未还
相逢怜我太衰顔氷雪精神照座间霁日有情茶乳合春风无力柳丝闲肯从逋客来三径秪恐佳人赋二山旧说毛公今见否似闻新向玉京还
和魏定父被檄还无为
定父通判被檄来归旦夕当还安丰距重阳不数日方兹戏彩而遽尔言去想不能无恋恋因观所和因格非佳句叹服别来诗格超迈不能自已次韵
雨脚亷纎日脚微秋隂犹暗北山陲莫言岩壑都无用须信风云会有期邂逅醉鄊还自适周旋诗社好相规黄华又报重阳近想见迟迟去鲁时
和孔纯老按属邑二首
高车西去忽踰旬坐想登临得句频杨柳隂交山径晚酴醾香满驿亭春吟余扫壁时挥翰醉里投牀任吐茵闻说归来欢喜甚故人相遇是诗人
杨柳依依半掩扉新晴踈影弄斜睴好花覔句忍轻负幽鸟劝沽良重违闲爱青苔缘砌上静看蝴蝶扑窗飞雨多不觉芜菁过又喜盘中笋蕨肥
和许端夫兄弟二首时端夫出守当涂
灯火当年记马行一时人物玩垂裳旧游乱後半芜没新贵迩来多罪亡我有埙箎相应和君同兰玉竞芬芳高文已见含元赋不用研思古战场
相喜何须日寄声如君无处不知名纵观妙墨云?动想见新诗欬唾成带雪山川增绮丽向春梅柳自欣荣好将十咏图归去稳步花甎继李程
和袁望囬
千古风流忆孔明老龙高卧志存身强陪簪绂更三圣安坐江湖又四春便合痴狂称逹者谁能穷悴作骚人一杯聊复从公醉要见予言总是真
过邓步和张叔元见赠韵
独舸东来夏日长归装从此益生光卧云禾穗珠成实倾露荷花麝被囊逸世才猷金騕褭逼人风味木兰堂常疑正始遗音絶把读新诗远坛场
夜泊官牌夹口大风追和陈去非岁晚感怀
咿喔邻鷄夜向阑晓风骄挟晓霜寒吹灯强取残书读拨火重寻远信看緑蚁已应浮腊瓮青丝行复送春盘旅怀欲倩高鸿寄凭仗新诗付笔端
和张序臣合肥驿中诗
槖臯何处合肥东知有诗翁杖履中鲁会一时归寂寞吴吟千载发清雄湖山照碧朦胧日鞍马欺寒料峭风春入花梢人易感莫教房闼叹飞蓬
长至和魏公逹
半夜迎长坐候明眼看初日屋山平诗豪不共年俱长鬓雪惟应老自生得酒人情何太喜犯寒春色不多争老农相庆无它语尽道冬晴好趂耕
和孔纯老送司法吴德声
舞腰逥雪奏伊凉饯设铃齐举别觞如子固宜倾坐客顾予何计挽征艎交情旧喜推东道归梦先应到北堂花柳枝头春已閙伫观超擢寘周行
和方景南参议见赠
向来踈率任天真此去扶持护善邻只恐磨砖难作镜已知行水戒推轮箪瓢本是吾家物轩冕寜容我辈人多谢诸公共推毂欣欣寒谷暗生春
和彦时兄韵
立马山前问酒家山峯森列两溪斜扶踈新竹听流水天矫古松看霁霞远目自能供覔句枯肠终不柰搜茶一杯汤饼东牕晚危坐清吟对月华
用李梦发韵
梦逥诗思不胜清卧听幽禽两啭更窗角界金分月色山腰鸣玉漱溪声欲行且住心还适久雨新晴眼倍明莫为浮名废真赏较来何重亦何轻
梅隐亭
无虑无营得自如乱红狼籍緑隂初莫贪视盗诛锄术轻换齐民种莳书风物最怜清且好宾朋那患数斯踈高谈亹亹还终晷坐觉庭花影上裾
丽泽堂
焚香读易欲何求只恐西邻未识丘千里交游思命驾一龛灯火喜逢秋胷中云梦应无筭天上风雷得遍搜莫向明时老岩壑伊周元不羡巢由
能赋台
万顷玻瓈水浸空台前佳色咏难穷倚栏人在烟霞外落笔诗成笑语中属句畏惭非孟子供欢端合有车公解将能否分优劣过眼昭然向与雄
代人上段拂参政
玉牒书成已六年东游曾记此周旋千龄令庆亨嘉会二府新分造化权咫尺云天依日月斯须霖雨浃山川应怜汨没尘埃者白髪青衫走道边

[book_title]卷十一
钦定四库全书
相山集卷十一　　　　　宋　王之道　撰七言律诗
江南道中
江逥山崦两三家招颭东风酒斾斜羸马送曛行自急峭寒欺客晚还加日边鴈足应传信竹外梅梢合放花指点东城归路窵一川流水閙栖鸦
隐静道中
马头聊复问诸涂东指宣城百里余水外山屏供步障道傍蛙吹接行车青归柳色浮烟里红入花光过雨初春意似同人意好此行那患食无鱼
寄余元明
对月令人忆子年别来重见望舒圆闲中情性南无界物外光隂小有天连喜得官如得句惯看乘马似乘船朝逥共醉知何日凖拟春衣当酒钱
寄孙次卿
归来啜菽得无愁但觉官身不自由敢倩双鱼传尺素要知一日似三秋射阳别後从新辟幽谷公余获胜游尚忆龙盘分袂处五更残月在山头
次韵高守无隐苦热
郁蒸还起炮车云旱气方隆雨未能应念开帱来白鸟故成洒酒聚青蝇南皮痛饮君当继北牖高眠我独醒人仰郡侯清可倚暑中真是一条氷
用东坡赠晁新城韵呈朱乌江
偶然来赋瓦梁行乱後欣闻醉客声村戍火明人指路江城风静夜鸣钲对牀听雨他时念拨火哦诗此意清闻说鱼轩还枳里先生应合暂归耕
和连圣举呈张彦智
公望岩岩映广东曲江重见旧家风威行草木霜争肃春到湖山雪自融至喜此心鱼鸟共去思前日吏民同从今不复忧兵火却敌如公笑语中
次韵伯远运干见寄
善邻虽幸借余光终愧陈臻问发棠官柳又惊眉拂翠宫梅应喜额涂黄江湖得计还相造道义论交付两忘多谢乾坤容长物许乘春意到文昌
次彦时兄苦旱韵
斗粟衡门且自安老来筋力厌辛酸官游动是三年别邂逅应容一笑欢荷浦珠联秋露溢稻田龟坼暑风亁昨朝溪足捎新雨已觉羸躯怯夜寒
次韵沈元吉兵火後初食羊
时难盆甑久无羶梦寐何郎食万钱一脔乍惊肥羜美五紽应喜敝裘全好从牛炙论蓴菜堪笑河魨咏柳绵弹铗得鱼良不恶先生何用鄙烹鲜
次韵陈勉仲二首
蜂喜春晴竞出笼雪明篱脚眼看融柳条借日还金色梅萼因风动玉容窥牖数声禽度曲过庭千字鴈书空青毡笑指吾家物芳草无边一望中
十载穷愁鸟出笼春来天意似通融得书故旧颇相悯上疏朝廷应见容开府莫辞金帛尽犂庭当冀祲氛空庙堂素定平戎策不待文渊在目中
次韵张进彦见寄二首
坐想云烟走笔端夜哦佳制老忘寒一时思致追长庆千载风流识建安接武尚稽班玉笋昂霄终合待金銮自怜衰退无新语捧腹还君醉眼看
鼻息??尽日眠从他儿辈竞嘲边那知问对成中说自得逍遥喜内篇雪里书来檐噪鹊灯前诗就鼎凝烟中郎去後人难继漫诧柯亭富笛椽
次韵同舍李支使梦与二首
三纪桥门过隙光醉吟曾共晚风凉旧游何在已芜没前好欲言空感伤重对诗囊开锦绣要看谈麈落氷霜苕溪此去如相忆双鲤时应寄一行
短短灯檠便且光看书犹记感秋凉飘零未遂襟期远迟暮徒惊岁月伤初喜嫩荷青直盖不知新竹粉储霜相从益觉交情笃时掷隋珠到我行
次韵周子嘉咏雪
势凌风力鬭清严彻骨尤非老病堪冻蠡夜囬千首北寒梅朝放一枝南扁舟底事方行役贩履何人正立谈江上别来劳梦寐相寛犹喜见诗三
咏雪
白榆风起匝天来透隙穿帘醉眼开毡衬庭阶茸妥贴带盘山径玉萦逥根行万国将宜麦香动千林独放梅闲把银杯评柳絮始知谢女亦非才
和彦时兄腊雪六首
不耕何敢叹无囷多谢先生早见倾望岁比同伤再潦逢年今共快三霙光凝夜旦千山晓势合高卑万壑平坐想袁安门未扫洛阳谁复念孤惸
一洗乾坤不动尘瑶台银阙鬭清新齐腰欲究安心法乘兴当为访戴人晔晔寒江归钓艇丁丁虚谷动樵斤二诗远比幽兰胜击节悬知衆所宾
敢以箪瓢傲廪囷撇醅聊复笑还倾为言空腹朝搜句不觉寒牕夜集霙泽浃寰区成地富光生蓬荜见天平预占有岁从今始廊庙何忧不及惸
瑶林交映出风尘便觉寒门气象新莫讶窗前羣噪鹊须怜江上有归人抛甎已喜来荆璞斵垩无劳运郢斤坐拥红金饶大嚼一时高会幕中宾
厌闻饥雀噪空囷犹喜茅斋未遽倾屑玉岂劳青女送飞花聊混白云霙预占岁稔矜祥旧不择贫家荷施平早晚林梢挂寒日为回和气慰饥惸
举首西风漫障尘清无纎翳六花新谢庭拟似吟飞絮洛浦飘颻见丽人漏箭不知楼外晓觥筹先发坐中春兎园盛集应难继空想当时主与宾
次韵孙兴宗梅花
厌浥庭柯雨未乾乍晴天气午犹寒传来多谢新诗寄接得翻愁病眼看漫想素粧嫌粉涴须怜青子着枝酸和羮有日君知否老大心肠只自寛
次韵董令升梅花
花前樽酒泻尖泥痛饮仍欣客到齐竹外一枝青更好水边踈影动还迷醉醒正值微风入酬唱何妨素魄低闻说归舟阳羡去应容酌别为烹鷄
咏梅示魏吉老
孤芳常恐百花知桃李纷纷亦强追照雪精神应自喜逼人风味不吾亏幽香隐约留衣袂踈影玲珑鉴砚池欲识东君好消息夜来青鸟宿南枝
次方正叔知县韵仆今年六十有三窃观正叔赠陈甥述怀诗有感予心并和二首奉呈
年踰六十我何堪心曲因君得纵谈閲史旧尝疑夏五参禅今遂荐前三饮阑却怪清樽恶饥甚犹怜粝食甘交态物情何足较迩来炉鼎兴方酣
水满陂塘麦满村路逢田父和长言题诗懒作蝇头字贳酒愁看犊鼻褌芳草藉青迷野迳远山横翠入柴门道衡骨朽无人继卿相谁能预识温
和张咏老知县
照蔀辉辉碧夜光贫儿那复苦悲凉得鱼始信筌无用斵垩终期鼻不伤我类槁苖犹欠雨君同修竹饱经霜诗成病眼昏加澁欲写还忧细作行
腊梅和次韩韵
一枝横亚竹梢黄宫様新翻半额粧闲淡似宜冬後日清癯应怯夜来霜生憎丹脸娇含酒巧妬氷肌冷透香取蜡为花缘底事浪吟空发少年狂
可怜风骨肖梅英试问东君曷似生正色不从朱粉涴耐寒犹怪雪霜轻论交薝卜君为胜投社酴醿我更清纵美讵能齐衆口漫言异日许调羮
夏月自六安舟行还安丰
灔灔溪流涨渌波乍晴天气自清和露梢抽翠交新竹风叶飜红颭嫩荷水外远山晨雾重道傍佳树午隂多头旋更苦舟揺兀说与篙师住得麽
和州得旨移粟宣城舟中和何希渊韵
辙鱼应怪决江流千里重为叠嶂游颇惯黑甜相对美可无赤糙为寛忧干戈在眼心还折勲业何时鬓早秋已办卖刀归买犊不妨多种白江州
沙窝道中
叠叠青山处处溪溪声淙玉漱玻瓈悬知菊水人难老可信桃源路易迷山岭梅花迎客笑路傍松盖与云齐寒林昨夜微经雨新迹分明过虎蹄
遡流入栅江
久客心膓怯遡洄不堪官事紧相催踏霜人去繵风吼冲浪舟行岸冻开雪尽野梅红剪腊春逥溪水緑生苔穷愁好逐残年尽三日元正与泰来
春残次韵张叔元
乱红狼籍紫苔斑帘卷东风雨脚残蜀酒渐宜消昼永单衣犹觉怯朝寒玲珑有客双揺辔矍铄何人一据鞍芍药酴醿晴更好劝君休作梦中看
次韵徐伯远木芙蓉
千林揺落见孤芳销得诗人赋拒霜高压菊花还独步静窥池水试新粧自怜衰病追欢懒忽覩骚吟引兴长何必采江重比并佳名艶色正相当
次韵子厚弟小春偶成
强挿棃花做小春风前诗思有余清路逢野老那知姓耳听幽禽自唤名岁晚山林松桧色天寒关塞鼔鞞声枕流漱石君无笑我欲岩居学子荆
次韵程德远登清淮楼
西望中原懒转头十年空见水东流涂山漫想诸侯会濠上聊追二子游大劔长刀秋正扰淡烟踈雨暮还愁谁能不讨清河朔誓楫当期祖豫州
秋兴八首追和杜老
湖外干戈半緑林湖边葭薍晚森森风霾未放远山出岚气又连凄日隂世乱且同吟啸乐时来终快扫除心天寒况是开炉近应有佳人赋藁砧
巉岩石壁半欹斜茅栗丛中菊渐华风里断鸿书带草山头飞叶汉浮槎柂楼索莫吟秋笛戍火青荧?暮笳争似渔翁最萧散晚来和月卧芦花
云影曚曨日洒晖金湖西畔晚隂微渔舟缭绕青山去枫叶追随白鸟飞摩诘家风非世有渊明心性与时违近来病瘠连诗痩翻爱西台字様肥
辘轳世态一枰棊销得秋来宋玉悲舒啸可无元亮意哦诗如见少陵时江湖於我还萧散田舍从他笑重迟异域故人今在否青灯牢落夜相思
翠壁苍崖水外山山头茅舍两三间夜窻明月来临卷昼户清风为启关霞绮障秋惊老眼酒红潮面发衰顔集英一梦如今觉犹忆当时晓趂班
远水西来抱鹿头山前草木带霜秋黄花雅意撩诗兴红叶端能寄别愁日月犇驰双转毂江湖漂荡一轻鸥干戈未戢中兴沸蹴被空怀祖豫州
勲业休烦付考功此生终待老山中宦情薄似贤人酒诗思清於少女风秋雨养肥桑耳白溪流濯出柳须红不堪世路频硗确四十萧然秃鬓翁
迢迢山势去委蛇林木东头见荻陂踈竹依岩秋迸笋病桑经火雨生枝草侵药种多难辨土拨松苖欲自移照眼谁家几枝橘出篱丹实正离离
送许判官志仁【同安许志仁与予比郡声迹相闻绍兴八年夏始于武林获有一面之幸而未欵也前贾茂德将命淮东志仁方待次澧阳以文字见倾盖若旧遂联辔还无为今荗德复使江面而澧阳阙在数月间茂德自南昌遣舟来迎子方幸承教遽尔语离不胜怅然因志仁有春晚偶成佳句辄嗣韵赠之】
是行犹及豫章春闻说逢迎有故人倾盖为君殊快意掺袪令我重伤神向阳花木初开叶得雨蛟龙已转身江上新晴应更好緑杨如幄草如茵
送董令升舍人归朋溪二首
西掖归来鬓未华着书论字当生涯撑肠何止五千卷溢箧定踰三十车秋露青黄新种橘春风红紫旧栽花东还贪逐朋溪乐只恐金銮诏草麻
僊舟东去访金华歌彻骊驹向水涯试问玉堂司凤诏何如蓬岛驾云车雨余翠筱初飜箨风暖丹葵欲放花天气清和行色好江南江北半桑麻
送刘元发归鄱阳次其韵
杖藜千里访茅茨来赴当年一笑期白髪我徒悲老大青山君尚记艰危夜听高论因忘寐昼味新诗可疗饥冬日迎长殊可爱何妨去国少迟迟
送淮西转运判官李彦恢还朝
江头旗影弄青红似说朝天四牡东抱病不容攀辔勒送行那复遣儿童田均税敛千年利福及疮痍九郡同此去定知还禁近从来隂德报宜丰
送徐次公罢历阳任归三衢
闻说家书赋鶺鴒归欤难弟见难兄接联本作二年调解印俄成千里行故国一犁春雨足长江三板暮潮平烂柯况是神僊宅招隐诗成好寄声
送徐季公运干罢任
羁栖无柰老而穷又见徐卿马首东快意一时荷叶雨增明千里稻花风高材合在云霄上胜处能忘涧壑中法护相从如问我为言踪迹与君同
送端溪尉张逹城挈家南归
年时萧寺雪初晴闻道君来眼倍明送别又看秋欲去论交还感盖初倾帆张须水秋潮涨路入铅山晚翠横快向端溪从吏隐归来稳步上蓬瀛
送江致远归建昌
翩然归兴不吾留应为高堂念远游数日语离良作恶几时书到得无愁白沙翠竹千山晚朱实黄花万里秋後夜西风茅店月醉吟应不费冥搜
房陵秋日
新诗来处自房州已及瓜时叹滞留曾望碧云频送目又惊红叶再敲秋千山不隔清风远两地应同素月流游刃似君诚利器只今无复见全牛
中秋和彦立兄韵悼伯父仲球
月华秋气共清圆千古佳时句一联节物伤心还惙惙山光经雨自涓涓潢池兵火今方炽沟壑饥羸正可怜怊怅去年人已矣乱离谁复问招延

[book_title]卷十二
钦定四库全书
相山集卷十二　　　　　宋　王之道　撰七言律诗
边公式周表卿侍郎同年会
侍郎边公式周表卿以绍兴十七年夏四月癸丑讲甲辰同升之好与诸公把酒湖上为泛舟之集预会者余宅仲李景圭王端才何才卿蔡仲平时昌臣李宜仲王彦光及之道共一十一人坐中公式令之道赋诗为唱得东字韵修故事也之道奉命不敢以固陋辞强勉奉呈
侍郎修好燕羣公鴈塔题名二纪同谈笑静移杨柳日杯盘清泛芰荷风鹏抟竞祝三旌贵鲸吸相期百榼空此会明年应更好马周行亦起新丰
苏台悯农
苏台五月苦多雨自葑门以东积潦浮天下田所不沉者数寸堤耳农夫以无土没水取泥培堤防扞涌溢去岁既遭旱每食辄不饱今复患水良可矜也作悯农一首
稻田高下欲分畦积潦弥茫隔寸堤天意未收连夜雨农功良苦半身泥一丸莫救风涛决千顷空怜稼穑低朝满夕除应可信望晴心绪忆昌黎
宣城驿中送建康倅赵纯中
芍药飘零雨洗春江城柳色静无尘扁舟未果寻归路小驿那堪送故人万里云天心共远一龛灯火话相亲因风无惜沾余馥我亦贫儿望富隣
和文倅侯彦嘉二首
彦嘉与通判孔纯老同僚之旧是行来谒知郡郑深道相遇於无为联珠唱玉不日成轴仆幸周旋其间纵观妙句获所未尝而彦嘉早晚当赴官西去敢和二诗以为异时抚掌一笑
相逢珠玉走佳章顾我无能更老苍尝鼎固应从指染冲天行喜见云翔向来别恨江同远此去诗情日共长才似二公今二妙山庭渊角绣肝肠
晖晖晴日树头平望外遥山宿雾轻积潦夜增南浦涨微风朝送北牕清滞留羁客牵归思陶写新诗尽物情谁谓春宵常苦短老来无寐厌长更
送无为守郑深道移严州
世称儒雅擅青徐今见君侯信不虚报政未容更绣水除书先已易桐庐郡隣帝所旋趋召地切家山勿恋居千乘来迎催去急邦人何计挽行车
送钱逊叔出守袭庆赐出身除职
赐对金銮下九天旋闻熊轼为驱前人从芸阁初分直桂折蟾宫乍得仙刺史江山聊复尔翰林风月自依然下车快草东封疏今去祥符正百年
次韵蒋守张进彦
邂逅传杯莫放杯七年重见梦初囬休嗟岁月堂堂去且喜旌麾得得来春至会沾新雨露时清应扫旧氛埃如君才业今张镐怜我栖迟毂屡推
送陈南仲守象州
熊轼朱轓照野明知君今赴象山行荣观共作叹嗟语静念独伤离别情畏景逼人才数日修涂计此始三程至时应在中元後好寄双鱼慰友生
送秦德久守安丰
德久与仆相别十六年今邂逅宣城其适我愿不言可知而德久方出守安丰将取道於无为既已涓吉戒涂不容少留仆方自无为来未能遽归以追骥尾为之怅惘无穷勉效古人赠言五十六字奉呈
历水分擕十六年相逢须鬓尽苍然喜君宦况新来好许我交情老更坚小雨送行春溜急长杨留别午隂圆画船挿帜澄江远囬首风帆指绣川
喜雨
雷声翻海电光红濯濯蔷薇一夜空云气共看渊跃蜧雨祥曾验叶生虫伫期多稼干箱富先庆来麰百室丰饰喜自惭樽酒薄只将香火向穹窿
次韵周漕喜雨
十载栖迟畎亩间无聊尤苦屡无年可怜一雨今时若便觉千塍顿郁然击壤有期应共庆效颦非分敢争妍正当檐溜江河决想见高吟夜不眠
酬章序臣二首【比得江梅数枝於里人因以遗序臣章公既报我以两絶又有唐律因用韵和呈】
风梢揺落雪飞花谁传江梅到我家曾把数枝分暗馥要催羣卉助光华高吟两絶那容继胜赏双清蔑以加春不世情应委曲十年留滞在天涯
老懒观梅喜见花一枝聊复寄君家清香扑袂传春信?影揺牕借日华小小池塘从掩映依依杨柳漫交加和羮风味今犹古囬首青青遂有涯
酬李才叔见赠
与李才叔契阔凡十一年今相遇於越上大适我愿望蒙赋诗送行置酒话别所以眷予之意甚厚谨继韵
篙师且缓莫予催老眼逢君喜暂开相与未成招隐什分携宜尽送行杯谁令急景堂堂去我为佳人得得来万壑千岩终欲遍归欤清梦转幽哉
酬周少隐赠行之什
我老无知独梦鱼清风一枕午钟余忽惊珠玉情相厚便觉山林计不踈酒熟会看延客醉诗成还复遣儿书何人竟得闲中趣只恐无聊叹索居
酬张进彦见寄
进彦直阁以仆昔年尝有恶语书合肥驿中壁间诹度之余特辱宠和二章见寄至缚虎敢辞山路险斩鲸终见海波澄之句不唯笔力雄健难到亦可以想见其心也
皇华应记去年曾六辔驰驱问固陵道路向来荒枳棘堤封从昔错沟塍烟销列嶂秋光远木落长淮霁色澄自笑壮心穷未已欲言言大怕人憎
酬吕公季
公季昔寓华严精舍有半面之旧重来踰三十载殆一世矣得官汉阳未能行以无为孔倅少年庠序之交故自湖隂拏舟至此冀其惠顾前好有以振之而孔倅方摄龙舒郡事正官旦夕且入境公季不欲往谒少留以迟其归逆旅萧条厨?不烟予还自西郊闻之饟以新粲用救在陈之厄公季有诗见贻因和其韵
相逢宾戏快逢场何幸轻投得夜光半面向怀精舍旧一行今整汉阳装如君俊逸犹沉滞顾我迂踈合退藏别乘未来霜候冷客灯明灭漏声长
酬蕲春王宰公明
仆衰晚不竞迫於食贫日久将有临安之逸吾宗公明知县以言见赠过有褒拂嗣韵报之
致身华贯属华年顾我驽痾久不前醉被长官轻骂郑懒从学子竞嘲边功名有日还三杰诗酒何人继八仙才业似君真独步文章政事尽堪传
和赵养正春日游魏园
藜杖芒鞋信脚行宿云披絮雨初晴溪边草色青毡合竹外山光翠盖横弱柳弄闲无限思小桃含笑不胜情清明此去旬余日花底能寻载酒盟
和孙延夀喜雨述怀韵
小雨霏霏夜接朝乍惊和气入民謡官逋庶为麦秋缓酒价定随人意饶欲落枣花蚕断茧半黄梅子稻移苖书生不惯征徭苦牢落僧房不自聊
寄别江茂德赴麻城丞二首
此行何处有淹留新得中郎万斛舟会见马羣空冀野还同鹤驾到扬州鲈鱼出网红翻锦江水浮山緑泼油囬首风樯惜轻别一声鸿鴈起沧洲
次韵周运判彦约芍药
独殿羣芳占晚春对花犹幸有斯人宓妃正自须曹赋楚女何妨与宋邻醉着午风浓似酒粧融朝雨细如尘边城正藉诗书帅俎豆於今识祭遵
次韵蔡永叔双头芍药
反复新诗对月华?模犹及正而葩坐驰芍药心先醉身老江湖眼欲花夜半已酬连理约风前还见一枝斜滩头更下双鸂并与妖红作意夸
和方正叔芍药
院落青和昼漏长曲栏高槛倚新粧未饶玉蘂来仙女那羡莲花似阿郎遣兴勉从吾辈在追欢难入少年场开缄忽得惊人句满纸云烟翰墨香
夜听刘昭远弹琴
河隂高转月光流露脚斜飞夜气收焦尾冷含三尺水悲风弹破一庭秋广陵别後多新操子敬亡来絶旧游欲洗世间筝笛耳为言干斛不须求
和江和仲司理喜雨
朝来虹影散青红旱气旋随夜雨空颃颉竞看飞石燕蠉蠕应快洗桃虫旧闻人说天心解今见时和岁事丰五谷穰穰无几日敢将豚酒谢穹窿
紫薇花
过尽红薇到紫薇广庭高槛见芳菲缤纷不逐槐花落拂掠应从燕子飞枝压画檐朝露重影揺苔砌午风微何当草诏丝纶阁伴我黄昏坐禁闱
春雪
一夜春寒梦寐清柳梢梅萼颇关情山川千里玉为路楼观半天云满城径醉已从酾酒去稍晴当办出郊行东君底事偏芳草剗尽依然上砌生
立春日雪和赵端质韵
春寒有信不踰期肯为衰顔独见欺白雪已输梅鬭早緑樽尤与火相宜撷来野蔌和萱草分得江鱼贯柳枝刺史忧民民共乐赛牛归去竞褰帷
次韵何子应大卿喜雪武昌作
云气浮江不见边拥炉吟雪思飘然风将急霰先鸣瓦水剪寒花忽际天才澁敢陪梁苑客兴来从泛剡溪船将军乘夜平淮蔡翻笑元和十二年
哀周然明
三荐渠能老一儒班超投笔好从吾功名到手身先死诗礼传家道不孤千里新封从马鬛百年余庆萃鵷雏西风哀挽桐川上傥有青刍致奠无
魏道弼父挽词代曾子修
德邵年高冠里闾庆余犹及魏公舒似闻白鹤归华表应有青刍奠故庐帝梦漫惊虞涧筑史占空叹渭滨渔泫然东望无从涕莫厠邦人会葬车
次韵元发弟秋日德余庵书事二首
饱谙世事转踈慵投老犹能向佛宫危坐遂移桑?日清谈仍对菊花风凴君为我追欢伯自此游山作醉翁闻说秋来足佳句暮归应念锦囊空
十载江湖叹断蓬梦魂时到帝王宫珠帘高卷虾须日宝扇斜开雉尾宫勿诮赵尧刀笔吏须怜窦巩嗫嚅翁儿童来告黄花熟可喜樽中酒不空
和戴禹功水云馆留题
兵火间关我尔同相逢聊喜话怱怱山长不碍飞云去江涨应从远水通白鹭晚潮初浸脚雨花遗址正横空临风遐想成惆怅千古兴亡一局终
和秦夀之题天祚宫
洞天无际复无旁乔木梢云十万章身外轩裳谁系绾壶中日月自舒长平生尘垢烦三沐投老功名笑五浆白鹿青牛今在否一声秋磬上寥阳
题浮光丘家山寺
古寺钟鸣漏向残马嘶人起束征鞍曈曨半弄隂晴日栗烈初迎小大寒溪水断流寒冻合野田飞烧晓霜乾嗟予老踏浮光路陟岵怀亲眼欲酸
次韵秦夀之题四祖
古木参天翠作堆云中石栈为谁开楼台正倚双峰起香火曾瞻四祖来霜重静闻秋子落风高愁听晓猿哀当年松上花何似五叶依然映紫苔【四祖常簪花松上松时方拱把今合抱而簪花处皮独不出其深数尺花犹存焉】
次韵秦夀之题五祖
栽花传法总吾身生灭无烦取次论一梦傥从今日觉羣峰应许此山尊塔中相好如来具手里衣盂达磨存若遇小儿宜借问性华何处更寻根【四祖住双峯一日黄梅道上问小儿姓儿曰姓冇不是常姓祖曰是何姓儿曰是佛姓儿後为五祖遂传衣有偈云华种有生姓因地华生生大缘与性合当生生不生】
题四祖山瀑泉亭
予绍兴二十七年秋七月丁卯至山中登瀑泉亭徧閲先贤留题佳句追和主客杨次公韵
云影曈曨雨弄晴山头小立听溪声不惊赤日雷霆吼但怪青天雪雹鸣气逼衣裳秋暑薄光揺林薮午风轻法身清浄元无垢何用临流更濯缨
赠五祖山浄老
欲知祖意路堂堂满目湖山自放光林涌乱云迎马足峯逥荒磴上羊肠心花肯逐春同老法雨何妨岁用康试向樵夫问端的白莲生处是吾乡
赠古若之上人
灔潭澄碧见师心我欲穷源何处寻万壑松风酬夜讽一犁花雨发春吟不妨契濶三年别却得留连数日隂竹外小桃开也未灵云应已久披襟
送浮屠昙远归无为持鉢
一筇春色满郊畿弹指淮南迅若飞丈室正须香积供孤云聊作故山归长安城里风烟好锦绣溪头笋蕨肥我有上林桃李约未容随子赴亲闱
宿吉祥寺赠应上人
窗前修竹翠摩云清閟题轩念昔人三纪重来惊隔世一言相契定前因携尊得得纷亲友抉藕累累萃里民祖意如来烦指似迷舟何幸济通津
雨中宿竹林寺谢尉仁父见访
幽人好客不嫌纡带水拖泥辱顾予僧舍顿惊樽有酒旅庖那患食无鱼敢辞数里来相遇要使它时付特书新竹茂林中扫迳一瓯春雪少踌躇
示隐静恭老
游山何敢避泥涂恰值催花夜雨余杯渡已知无用楫马行今信不更车数声幽鸟过庭际一派飞泉赴壑初正欲寻师问心法却惊行色逼钟鱼
送懿上人持鉢潜川
坐觉青山忽上心着鞭来欲故人寻万松未放孤云过一饭共听幽鸟鸣莫厌崎岖穷野径须怜料峭结春隂潜川耆旧如相问千里长同月一襟
横枝山北别懿上人
青山终是慰人心到处相逢不用?顾我未能忘楚些因君聊复效吴吟遥林入眼增双碧羸马犇家竞寸隂何事横枝送南北他年同此记分襟
因上人访予相山夜闻二子诵书有诗次韵
杕锡东来意亦勤寒岩枯木自相亲方惊妙论雨侵坐忽喜新诗光照人物外交游清似水梦中忧患碎如尘儿童正欲承砻错应觉临文便有神
还通上人卷
格清词苦与谁论携绕钱塘给事坟所得岂容人继和朗吟应被鹤听闻月轮冷照千岩雪霞片轻装万叠云投向吾庐卜知己拟将诗草为师焚
次韵和朗公见赠【朗公少年曾游荆湖识虚中斋已】
朗公垂老尚吟诗曾泛三湘看九嶷欲问劳生心扰扰强酬佳句思迟迟红尘策马殊无味碧杖移僧自合宜共待中条山有雪寺楼吟望更同谁
赠省钦【师善八分太宗召于殿上书数行赐紫衣】
旧隐何年别翠微瀑泉声外鏁禅扉御前曾写八分字天上特宣三事衣灯照夜庵霜後冷鼎烹秋菌雨中肥终归五老峯边去杯渡长江一锡飞
和因上人三首
当涂瑞像因上人有诗欲献之郡将出以示予予报之三章其一嘉浮屠之能为吾儒之学而欲诱之使至於道也其二写寂寞幽郁之思於偕来何子以相慰释也其三有怀吾亲将归耕相山为终焉之计也知我者幸不我诮非敢言诗也
一抨兰若复谁家坐见羲和下日车燥吻未濡莲社酒枯肠空搅玉川茶揺风緑竹初飜箨过雨红葵甚放花得句至今频示我安能郁郁久兹耶
归骑何时遂到家苍头猎猎走风车丑妻终胜长为客薄酒能无更饮茶梦断北窗凉似水望中南亩雨飞花采莲游女应相识早晚扁舟访若耶
白云飞处是吾家石眼泠泠水一车醉日到来应种竹梅时过尽好藏茶遥怜壶枣初成实似说占禾半吐花已得伽陀微妙句归欤香火讽罗耶
赠朗上人【朗公少游渚宫与齐已相识】
净剃霜髭展旧真自疑容貌是前身僧中独守三千戒诗里闲销七十春僻寺藓深人到少故山云好梦归频禅斋近日谁还往只有西垣放逐臣
赠赞寜大师
诏修僧史浙江滨万卷书中老一身赴阙尚留支遁马援毫应待仲尼麟溟蒙雪影松窗晓狼籍苔花竹院春还许幽斋暂相访却慙陶令满衣尘
朗上人见访复谒不遇留刺而还有诗见谢依韵和答
汤休访我我重寻独叩松关絶好音满袖尘埃囬俗步一鑪香火隔禅林偶留刺字情非浅忽枉诗章思更深犹喜谪官无吏役往来从此伴闲吟
赠遇公上人
卧云衣服半斓斑吴越烟萝旧往还几度看涛罗刹石经年寻药武夷山剃髭刃澁秋窗冷补衲灯微夜榻闲应笑劳生苦多事槐花时节入秦关
寄赞寜上人【时上人进新修高僧传有诏赴阙】
支公兼有董狐才史传修成乙夜开天子远酬丹诏去高僧不出白云来眉毫久别应垂雪心印休传本似灰若念重瞳欲相见未妨西上一浮杯
和天寜因上人次韵
日月漂流一鸟过别来心迹病维摩是非孰辨聊分谤诞信相讥要止讹揺落独怜松不改澄清尝见海无波句中有眼劳开警更问诸人会得麽
和褒山因老二首
湖上逢师又到家别来诗句好相夸休嗟晚菊今迷草且喜寒梅欲放花丈室香温岩宝坐将坛风软拥高牙相思对雪酬珠玉不觉茅檐送月华
岛可文章似出家不将言语落浮夸雪中令我思风絮天上因君合雨花一炷飞烟云天矫数行佳树玉槎牙山高殊觉青霄近扪虱南窗向日华
次韵因上人谢徐守遗顾渚茶
相从聊罢致书邮情寄诗筒早晚休顾我未忘童子好评君还向古人求缃奁启处云英馥石鼎煎来雪浪浮多谢徐卿分顾渚报之琼玖两相收
五言长律
送赵端质归朝
圣治中兴日宗藩第一流九重资共理三载赖分忧昨日交符虎当时竞带牛咄嗟成药石谈笑获锄耰善政称无扰罢民遂有瘳教风兴子弟膏泽被田畴士论高强汉王功继屏周外台书课最禁从表才猷往矣登青琐宜哉建碧油疮痍争借寇憔悴独依刘我愿攀鳞进人思卧辙留是行端可喜名姓在金瓯
过富池题澄江阁二首
晚日千峯色秋风万里情望云双目眩渇雨寸心倾有客诗方就何人笛正横渚烟萦别浦江月动前楹草木腥犹在生灵痛未平伤哉一杯酒北向酹边城
江山南北限风月古今情举酒杯还覆逢人盖暂倾目穷飞鸟落心逐断云横小市支残屋严祠列画楹晚烟渔艇远夏潦荻洲平试问濡须路归欤过几城
次韵刘春卿书怀
老去宜安分年来强竞辰功名虽自许心腹欲谁陈赖有金谿彦相从锦水滨词华三凤蔚诗律八音纯风月论交旧云山发兴新鄙怀烦澡雪高义叹倾囷李峤真才子唐邕实异人感时悲鹤战忧国赋车辚寤寐思摧敌行藏冀泽民亷高辞郑粟狂笑取韩银松柏迷荆棘琳琅杂珷珉北游观赤帻西走避黄巾端木谋存鲁长沙论过秦江湖双醉眼天地一闲身遵海嗟黄屋垂衣想紫宸擒王须李靖抗贼付张巡尚缓三城役方驰六辔询两河蜂伴蚁多垒介和鳞烽火青淮隔楼船古汴堙离宫埋茂草禁籞掩荒榛典册尊诸夏戎羌守四邻如何来丑类容易破重闉大厦烟焚突长堤蚁溃漘复垣阊阖夜层观景龙春蔑视排奸魏空闻识反甄伤哉无止鼠甚矣不由鹑天启中兴运时当外侮宾此生那习坎吾道已康屯黄卷何妨对青灯正可亲侏儒归櫽括苦窳入陶钧夸父劳追日顔囘怅絶尘庙堂资赞辅岩穴忍跧踆炳焕文中虎玲珑席上珍肯终虞涧筑聊滞越山薪君壮勤非勉予衰懒是真会看鸣鸑鷟相庆画麒麟簪绂行当贵虀盐莫厌贫仲尼忧悄悄扬子恶频频守节身何屈移忠道自伸秋吟足佳句飞动笔如神
追和韩退之雪韵
一时符衆望七尺验童謡人喜丰穰兆吾知瘴疠销戱看还扑面闲试欲齐腰堕絮纷辞萼飞花半惹条松篁低到地溪涧合平桥月牖潜争入风帘静自揺红金延坐夜緑蚁送行朝暗上歌茵隰轻随舞袖飘千林翻鲁缟万里藉鲛绡灯市堪行乐何妨酒价饶
菊有黄花为彦逢弟夀
正色憎桃李凌霜见嫩黄有同高士操常占晚秋芳袅袅金风软溥溥玉露光君恩隆一束时令应重阳幸遇桑蓬庆欣逢麴米香敢因难老祝采掇奉瑶觞
春雪和袁望囘三首
残岁连人日同云暗海涯晨开才曭晃暮集复交加野色铺霜缟秋光散玉葩老夫僵不扫稚子走争拿皎洁欺梅萼严凝禁草芽饿彪迷旧穴惊鴈失圆沙有客方夸酒何人欲鬭茶南山歌禹甸西国想毗耶弄日乌薪熟围风翠幙遮岂知春霁好万物动芳华
谁谓过残腊余寒遂有涯雪来风益横氷着雨还加万里隋堤絮千山庾岭葩袁门晨尚闭剡艇夜应拿百蛰犹含土羣芳敢放芽娇红还玉茗新緑借金沙力胜榴花酒功高雀舌茶人心愁甚矣天意欲何耶好放朝阳出休从宿雾遮青腰诚念我明日变霜华
棱棱威正肃浩浩意无涯雨息风还怒霜余雪更加毺还席地薝卜竞分葩虎饿豺狼抟乌穷鸟雀拿木氷鸣玉佩檐溜轧芦芽鹤集疑惊露羊羣忆卧沙晚餐甘当肉卯酒薄胜茶盈尺其多矣踰旬果是耶日车行自驾云障欲何遮坐想传柑饮千官从翠华
和袁望回春雪
白雪嫌春晚纵横布玉霙柳花随处发瑶砌逐门成旌别寒松茂摧残冻芋萌飘颻无限思料峭有余清舞袂朝犹湿吟窻夜自明色疑侵两鬓光欲眩双睛曭晃干林晓潺湲万壑晴江梅含故态山鸟弄新声雅与诗情惬应怜病骨轻浇肠一杯酒风力鬭峥嵘
对雪和子用欧阳子韵
散漫来天际高吟正倚门远山云母合芳树
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 10:28:42-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>