<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="题词,吴朝请集,附录,吴朝请集全文在线阅读,吴朝请集全文在线下载,大玄古籍书库">
<meta name="description" content="诗文别集。南朝梁吴均撰。《梁书·吴均传》称,所著文集二十卷。《隋书·经籍志》著录《吴均集》二十卷,两《唐志》并同,似唐前犹完好无损。其实不然,《郡斋读书志》(衢本)卷一七著录《吴均集》三卷,谓“唐世搜求,止得十卷,今又亡其七矣”,清姚振宗《隋书经籍志考证》据此判断晁氏所见《唐志》作十卷,今本作二十卷乃后人依《隋志》妄改。北宋《崇文总目》著录《吴均集》正作十卷,可为唐本十卷佐证。《宋史·艺文志》著录《吴均诗集》三卷,此又说明南宋郡斋所见三卷本亦当有诗无文。宋本已不传,今存明人辑本,主要有明张燮《七十二家集》">
<title>吴朝请集_吴均_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">吴朝请集</span> <br/>
          作者： <span class="inputVal" id="bkauthor">吴均</span> <br/>
          朝代： <span class="inputVal" id="bkdate">南北朝</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">类书文集,诗文集,完结</span> <br/>
          字数： <span class="inputVal" id="bknum">[book_length]12854</span> <br/>
          说明： <span class="inputVal" id="bkdec">诗文别集。南朝梁吴均撰。《梁书·吴均传》称,所著文集二十卷。《隋书·经籍志》著录《吴均集》二十卷,两《唐志》并同,似唐前犹完好无损。其实不然,《郡斋读书志》(衢本)卷一七著录《吴均集》三卷,谓“唐世搜求,止得十卷,今又亡其七矣”,清姚振宗《隋书经籍志考证》据此判断晁氏所见《唐志》作十卷,今本作二十卷乃后人依《隋志》妄改。北宋《崇文总目》著录《吴均集》正作十卷,可为唐本十卷佐证。《宋史·艺文志》著录《吴均诗集》三卷,此又说明南宋郡斋所见三卷本亦当有诗无文。宋本已不传,今存明人辑本,主要有明张燮《七十二家集》本《吴朝请集》三卷,不过抄撮《艺文类》、《初学记》、《太平御览》、《文苑英华》等成为一编。又张溥《汉魏六朝百三家集》合燮辑为一卷,凡赋和杂文十三篇、乐府三十首,诗六十七首。</span> <br/>
          封面： <span class="inputVal" id="bkimg">Z_18512.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]吴朝请集
[book_author]吴均
[book_date]南北朝
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]类书文集,诗文集,完结
[book_length]12854
[book_dec]诗文别集。南朝梁吴均撰。《梁书·吴均传》称,所著文集二十卷。《隋书·经籍志》著录《吴均集》二十卷,两《唐志》并同,似唐前犹完好无损。其实不然,《郡斋读书志》(衢本)卷一七著录《吴均集》三卷,谓“唐世搜求,止得十卷,今又亡其七矣”,清姚振宗《隋书经籍志考证》据此判断晁氏所见《唐志》作十卷,今本作二十卷乃后人依《隋志》妄改。北宋《崇文总目》著录《吴均集》正作十卷,可为唐本十卷佐证。《宋史·艺文志》著录《吴均诗集》三卷,此又说明南宋郡斋所见三卷本亦当有诗无文。宋本已不传,今存明人辑本,主要有明张燮《七十二家集》本《吴朝请集》三卷,不过抄撮《艺文类》、《初学记》、《太平御览》、《文苑英华》等成为一编。又张溥《汉魏六朝百三家集》合燮辑为一卷,凡赋和杂文十三篇、乐府三十首,诗六十七首。
[book_img]Z_18512.jpg


[book_title]题词
文中子云：“吴均，孔圭古之狂者也，其文怪以怒。今《叔庠集》文鲜绝奇者，独《饼说》、《责璧》二文，颇诡博不经，似得之枚叔，七发行以排调，《与朱元思书》盛称富阳桐庐山水，微矜摹拟，则士龙鄮县，明远大雷，波澜尚存，谓之怪怒，殆以此哉！萧梁之世，史学蔚兴，隐侯既撰《宋书》，叔庠追辔，综成齐代，志慕甚广，乃借书不得，私撰被诃。虽幸免伯深之诛，已书焚身废本，愿乖塞史。又云：叔庠与何仲言同事梁武，赋诗失指，诏曰：“吴均不均，何逊不逊，遂永疏隔。文人一身，吐词辄病。仰观长卿、凌云，何独无天子缘也。诗什累累，乐府尤高。《续齐谐》、《西京记》，则《洞冥》、《述异》之流，无问真伪矣。
娄东张溥题

[book_title]吴朝请集
赋
吴城赋
古树荒烟，几千百年。云是吴王所筑，越王所迁。东有铸剑残水，西有舞鹤故㙻，萦具区之广泽，带姑苏之远山。仆本蓄怨，千悲亿恨。况复荆棘萧森，丛萝弥蔓。亭梧百尺，皆历地而生枝；阶筠万丈，或至杪而无叶。不见春荷夏槿，唯闻秋蝉冬蝶。木魅晨走，山鬼夜惊。不知九州四海，乃复有此吴城。
八公山赋
峻极之山，蓄圣表仙。南参差而望越，北逦迤而怀燕。尔其盘桓基固，含阳藏雾，绝壁崄巇，层岩回互。桂皎月而常团，云望空而自布。袖以华阆，带以潜淮。文星乱石，藻日流階。若夫神基巨镇，而卓荦荆河，箕风毕雨，育岭生峨。高岑直兮蔽景，修坂出兮架天。以迎云而就日，若从汉而回山。露泫叶而原净，花照矶而岫鲜。促嶂万寻，平崖亿绝。上被紫而烟生，傍带花而来雪。维英王兮好仙，会八公兮小山。驾飞龙兮翩翩，高驰翔兮冲天。
碎珠赋
宝月生焉，越浦隋川。标魏之美，擅楚之贤。既登席而趋丽，亦缀履而升妍。岂衔恩以赴时，独皎佩而腾天。瀛淮激电，甘海震雷。明珠碎矣！于川之隈。视员流而失转，见折水之亡回。谢骊宫之瑞饰，粉灵蚌之神胎。若有人兮声茫昧，芳徽断兮明珠碎。明珠碎兮怆何宣，珠之形兮不复全。抚陆离之琼佩，吊幽翳之金筵。岂照车与璇烛，但黄尘及寒烟。聊歌曰：玉山之津兮已濡，幽兰之草兮亦舒。又闻珩璧之独照，不见掌上之明珠。已矣哉！若使青云之可尚，当与碎珠之同栖。
橘赋
增枝之木，既称英于绿地；金衣之果，亦委体于玉盘。见云梦之千树，笑江陵之十兰。叶叶之云，共琉璃而并碧；枝枝之日，与金轮而共丹。若乃龝夜初露，长郊欲素，风赍寒而北来，雁冲霜而南渡。方散藻于季深，遂凝贞于冬暮。
笔格赋
幽山之桂树，恒萦风而抱雾，叶委郁而陆离，根纵横而盘互。尔其负霜含液，枝翠心赤，翦其匡条，为此笔格。趺□则岩岩方爽，似华山之孤生；上管则员员峻逸，若九疑之争出。长对坐而衔烟，永临窗而储笔。
表
为建安让加司徒表
臣闻玄黄之马，事绝于衔镳，蟠朽之材，饰乖于丹漆。何则？千里之志已穷，万乘之器无取，远物近身，于焉在譬。
书
与顾章书
仆去月谢病，还觅薜萝。梅溪之西，有石门山者，森壁争霞，孤峰限日；幽岫含云，深溪蓄翠。蝉吟鹤唳，水响猿啼。英英相杂，绵绵成韵。既素重幽居，遂葺宇其上。幸富菊花，偏饶竹实。山谷所资，于斯已办。仁智所乐，岂徒语哉！
与朱元思书
风烟俱净，天山共色，从流飘荡，任意东西。自富阳至桐庐，一百许里，奇山异水，天下独绝。
水皆缥碧，千丈见底，游鱼细石，直视无碍。急湍甚箭，猛浪若奔。
夹岸高山，皆生寒树，负势竞上，互相轩邈；争高直指，千百成峰。
泉水激石，泠泠作响。好鸟相鸣，嘤嘤成韵。蝉则千转不穷，猿则百叫无绝。
鸢飞戾天者，望峰息心；经纶世务者，窥谷忘返。
横柯上蔽，在昼犹昏；疏条交映，有时见日。
与施从事书
故鄣县东三十五里有青山，绝壁干天，孤峰入汉。绿嶂百重，清崖万转。归飞之鸟，千翼竞来；企水之猿，百臂相接。秋露为霜，春罗被迳。风雨如晦，鸡鸣不已。信足荡累颐物，悟𠂻散赏。
檄
檄江神责周穆王璧文
昔穆王南巡，自郢徂闽，遗我文璧，佥曰此津。贯纬百纪，荐历千春，念兹文璧，故问水滨。江汉朂之，自求多益，反我名瑞，跃此华璧。则富有汉川，世为江伯。如有负秽心迷，怀衅情戚，藏玉泥中，匿圭鱼腹，使公孙蹑波而长吁，子羽济川而怒目，佽飞舞剑而东临，菑丘跃马而南逐。打素蛤而为粉，碎紫贝其如粥。又有川人勇俊，处乎闽濮，水居百里，泥行万宿，右睨而河倾，左咤而海覆。乃把昆吾之铜，纯钩之铁，被鱼鳞之衣，赴螺蚌之穴，引澍东隅，移燋北岛。使蓬莱之根，郁而生尘；瀛洲之足，净而可扫。按骊龙取其颔下之珠，搦鲸鱼拔其眼中之宝。皇恩所被，繁枯润涸，威之所布，穷河绝漠。愿子三思，反此明玉。
食移
月光离毕，风气入箕，细雨如网，细柳如丝，离隔东西之怨，眺望山川之阻，企龙门而不见，览桂枝而延伫，此乃方寸之𢘆情，羌难得而𫌨缕也。亦有鲍叔分财，华歆让位，乃相知于平生，实忘怀于寤寐。鸡有呼群之德，鹿有食草之美，在微物其尚然，况仁义之君子哉！今足下居则广夏高堂，连间洞房，绮窗半卷，屏风角张，指天地如一指，安知故人之可伤；一死一生，乃知交情；一贵一贱，交情乃见。谓古今之恒谈，在今日而方见。呜呼如何，忘我实多。辄欲弹琴纵酒，于首阳之阿，君有厨中腐肉，而仆不厌糟糠；君有雁鹜之食，而余不得一尝。愿以小人之腹，为君子之肠，何如哉？今欲君之馀，江皋绿葹之笋，洞庭紫鬣之鱼，昆山龙胎之脯，玄圃凤足之葅。千里莼羹，万丈名脍。气馨若兰，色美如艾。扶南甘蔗，一丈三节。白日炙之便销，清风吹之即折。安定之梨，皮薄味厚。一岁三花，一枚二斗。凡厥上味，惟君能施。君若不施，成君深累。于神为不祥，于人为𠍴义。
说
饼说
宋公至长安，得姚泓时故大官丞程季者，了了人也。公曰：“今日之食，何者最先？”季曰：“仲龝御景，离蝉欲静，燮燮晓风，凄凄夜冷。臣当此景，唯能说饼。”公曰：“善。”季乃称曰：“安定噎鸠之麦，洛阳董德之磨，河东长若之葱，陇西舐背之犊，枹罕赤髓之羊，张掖北门之豉。然以银屑，煎以金铫。洞庭负霜之橘，仇池连蒂之椒，调以济北之盐，锉以新丰之鸡。细如华山之玉屑，白如梁甫之银泥。既闻香而口闷，亦见色而心迷。”公曰：“善。”
连珠
连珠二首
葢闻艳丽居身，而以蛾眉入妒；贞华照物，而以绝等见猜。是以班姬辞宠，非无妖治之色；扬子寂寞，岂乏炫曜之才。
葢闻义夫投节，未必识君；烈士赴危，非期要利。是以墨子萦带，不蒙肉食之谋；申胥泣血，非有执圭之位。
乐府
战城南
蹀躞青骊马，往战城南畿。
五历鱼丽阵，三入九重围。
名习武安将，血污秦王衣。
为君意气重，无功终不归。
又〈此与下篇《艺文》失题，列《战城南》后，英华遂以为题，当再考。〉
前有浊樽酒，忧思乱纷纷。
小来重意气，学剑不学文。
忽值胡关静，匈奴遂两分。
天山已半出，龙城无片云。
汉世平如此，何用李将军。
又
陌上何喧喧，匈奴围塞垣。
黑云藏赵树，黄尘埋陇垠。
天子羽书劳，将军在玉门。
〈阙〉
雉子班
可怜雉子班，群飞集野甸。
文章始陆离，意气已惊狷。
幽并游侠子，直心亦如箭。
生死报君恩，谁能孤恩眄。
入关
羽檄起边庭，烽火乱如萤。
是时张博望，夜赴交河城。
马头要落日，剑尾掣流星。
君恩未得报，何论身命倾。
梅花落
终冬十二月，寒风西北吹。
独有梅花落，飘荡不依枝。
流连逐霜彩，散漫下冰澌。
何当与春日，共映芙蓉池。
城上乌
呜呜城上乌，翩翩尾毕逋。
凡生八九子，夜夜啼相呼。
质微知虑少，体贱毛衣麄。
陛下三万岁，臣至执金吾。
从军行
男儿亦可怜，立功在北边。
阵头横却月，马腹带连钱。
怀戈发陇坻，乘冻至辽川。
微诚君不爱，终自直如弦。
胡无人行
剑头利如芒，怕持照眼光。
鐡骑追骁虏，金羁讨黠羌。
髙秋八九月，胡地早风霜。
男儿不惜死，破胆与君尝。
雉朝飞操
二月雉朝飞，横行傍垅归。
斜看水外翟，侧听岭南翚。
躞蹀恒欲战，耿耿恃强威。
当令君见赏，何辞碎锦衣。
渡易水歌
杂虏客来齐，时余在角抵。
扬鞭渡易水，直至龙城西。
日昏笳乱动，天曙马争嘶。
不能通瀚海，无面见三齐。
结客少年场
结客少年归，翩翩骏马肥。
报恩杀人竟，贤君赐锦衣。
握兰登建礼，拖玉入含晖。
顾看草𤣥者，功名终自微。
妾安所居
贱妾先有宠，蛾眉进不迟。
一从西北丽，无复城南期。
何因暂艳逸，岂为乏妍姿。
徒有黄昏望，宁遇青楼时。
惟惜应门掩，方馀永巷悲。
匡床终不共，何由横自私。
送归曲
送子独南归，揽衣空悯黙。
关山昼欲暗，河冰夜向塞。
燕至他人乡，雁去还谁国。
寄子两行书，分明达济北。
夹树
桂树夹长陂，复值清风吹。
氛氲揉芳叶，连绵交密枝。
能迎春露㸃，不逐秋风移。
愿君长惠爱，当使岁寒知。
城上麻
麻生满城头，麻叶落城沟。
麻茎左右披，沟水东西流。
少年感恩命，奉剑事西周。
但令直心尽，何用返封矦。
拟古四首
陌上桑
袅袅陌上桑，荫陌复垂塘。
长条映白日，细叶隐鹂黄。
蚕饥妾复思，拭泪且提筐。
故人甯知此，离恨煎人肠。
秦王卷衣
咸阳春草芳，秦帝卷衣裳。
玉检茱萸匣，金泥苏合香。
初芳薰复帐，馀辉耀玉床。
当须宴朝罢，持此赠华阳。
采莲曲
锦带杂花钿，罗衣垂绿川。
问子今何去，出采江南莲。
辽西三千里，欲寄无因縁。
愿君早旋返，及此荷花鲜。
携手曲
艳裔阳之春，携手清洛濵。
鸡鸣上林苑，薄暮小平津。
长裾藻白日，广袖带芳尘。
故交一如此，新知讵忆人。
采莲曲
江风当夏清，桂楫逐流萦。
初疑京兆剑，复似汉冠名。
荷香带风远，莲影向根生。
叶卷珠难溜，花舒红易倾。
日暮凫舟满，归来度锦城。
三妇艳诗
大妇弦初切，中妇管方吹。
少妇多姿态，含笑逼清卮。
佳人勿馀及，殷勤妾自知。
大垂手
垂手忽迢迢，飞燕掌中娇。
罗衫恣风引，轻带任情揺。
讵似长沙地，促舞不回腰。
小垂手
舞女出西秦，蹑影舞阳春。
且复小垂手，广袖拂红尘。
折腰应两笛，顿足转双巾。
蛾眉与曼脸，见此空愁人。
有所思
薄暮有所思，终持泪煎骨。
春风惊我心，秋霜伤君发。
雍台
雍台十二楼，楼楼郁相望。
陇西飞狐口，白日尽无光。
楚妃曲
春妆约春黛，如月复如蛾。
玉钗照绣领，金薄侧红罗。
白浮鸠
琅琊白浮鸠，紫翳飘陌头。
食饮东莞野，栖宿越王楼。
阳春歌
紫苔初泛水，连绵浮且没。
若欲歌阳春，先歌青楼月。
别鹤
别鹤寻故侣，联翩辽海间。
单栖孟津水，惊唳陇头山。
渌水曲
香暧金堤满，湛淡春塘溢。
已送行台花，复倒髙楼日。
绿竹
婵娟鄣绮殿，绕弱拂春漪。
何当逢采拾，为君笙与篪。
行路难五首
洞庭水上一株桐，经霜触浪困严风。
昔时抽心耀白日，今旦卧死黄沙中。
洛阳名工见咨嗟，一剪一刻作琵琶。
白璧规心学明月，珊瑚映面作风花。
帝王见赏不见忘，提携把握登建章。
掩抑摧藏张女弹，殷勤促柱楚明光。
年年月月对君子，遥遥夜夜宿未央。
未央彩女弃鸣篪，争先拂拭生光仪。
茱萸锦衣玉作匣，安念昔日枯树枝。
不学衡山南岭桂，至今千载犹未知。
青琐门外安石榴，连枝接叶夹御沟。
金墉城西合欢树，垂条照彩拂鳯楼。
游侠少年游上路，倾心倾倒想恋慕。
摩顶至足买片言，开胸沥胆取一顾。
自言家在赵邯郸，翩翩舌杪复剑端。
青骊白驳的卢马，金羁绿鞚紫丝鞶。
躞蹀横行不肯进，夜夜汗血至长安。
长安城中诸贵臣，争贵儒者席上珍。
复闻梁王好学问，轻弃剑客如埃尘。
吾丘寿王始得意，司马相如适被申。
大才大辩尚如此，何况我辈轻薄人。
君不见西陵田从横，十字成陌阡。
君不见东郊道荒凉，芜没起寒烟。
尽是昔日帝王处，歌姬舞女达天曙。
今日翩妍少年子，不知华盛落前去。
吐心吐气许他人，今旦回惑生犹豫。
山中桂树自有枝，心中方寸自相知。
何言岁月忽若驰，君之情意与我离。
还君玳瑁金雀钗，不忍见此使心危。
君不见长安客舍门，倡家少女名桃根。
贫穷夜纺无灯烛，何言一朝奉至尊。
至尊离宫百馀处，千门万户不知曙。
唯闻哑哑城上乌，玉栏金井牵辘轳。
丹梁翠柱飞流苏，香薪桂火炊雕胡。
当年翻覆无常定，薄命为女何必粗。
君不见上林苑中客，冰罗雾縠象牙席。
尽是得意忘言者，探肠见胆无所惜。
白酒甜盐甘如乳，缘觞皎镜华如碧。
少年持名不肯尝，安知白驹应过隙。
博山𬬻中百和香，郁金苏合及都梁。
逶迤好气佳容貌，经过青琐历紫房。
已入中山冯后帐，复上皇帝班姬床。
班姬失宠颜不开，奉帚供养长信台。
日暮耿耿不能寐，秋风切切四面来。
玉阶行路生细草，金𬬻香炭变成灰。
得意失意须臾顷，非君方寸逆所裁。
诗
王侍中夜集
抽兰开石路，剪竹制山扉。
文沦见绿水，参差隐翠微。
西山采药至，东都谢病归。
纺毛织野服，缝芰作山衣。
欲知三青鸟，檐上素云飞。
登锺山燕集望西静坛
客思何以缓，春郊满初律。
髙车陆离至，骏骑差池出。
宝碗汎莲花，珍杯食竹实。
才胜商山四，文髙竹林七。
复望子乔坛，金绳映绿帙。
风云生屋宇，芝映被仙室。
方随鳯凰去，悠然驾白日。
与柳恽相赠答六首
黄骊飞上苑，绿芷出汀洲。
日映昆明水，春生𫛛鹊楼。
飘飏白花舞，澜漫紫萍流。
书织回又锦，无因寄陇头。
思君甚琼树，不见方离忧。
鸣鞭适大阿，聨翩渡漳河。
燕姬及赵女，挟瑟夜经过。
纎腰曳广袖，半额画长蛾。
客本倦游者，箕帚在江沱。
故人不可弃，新知空复何。
离居苦无乐，回慕心凄凄。
要途访赵使，闻君仕执圭。
杜蘅色已发，菖蒲叶未齐。
羃䍥蚕饵茧，差池燕吐泥。
愿逐东风去，飘荡至辽西。
向日隐城楼，劲风扫寒木。
离㭊隔东西，执手异凉燠。
相思咽不言，洞房清且肃。
岁去甚流烟，年来如转轴。
别鹤千里飞，孤雌夜未宿。
闲房肃已静，落月有馀辉。
寒虫隐壁思，秋蛾绕烛飞。
绝云断更合，离禽去复归。
佳人今何在？迢逓江之沂。
一为别鹤㺯，千里涙沾衣。
秋云静晩天，寒夜方绵绵。
闻君吹急管，相思杂采莲。
别离未几日，髙月三成弦。
蹀叠黄河浪，嘶唱陇头弦。
寄君蘼芜叶，插著丛台边。
赠柳真阳
王孙清且贵，筑室芙蓉池。
罗生君子树，杂种女贞枝。
南窗帖云母，北户映琉璃。
衔书辘轳鳯，坐水玉盘螭。
朝衣茱萸锦，夜覆葡萄卮。
聨翩骖赤兔，窈窕驾青骊。
龙泉甚鸣利，如何独不知？
赠任黄门二首
相如体英彦，左右生容辉。
已纡汉帝组，复解梁王衣。
经过云母扇，出入千门扉。
连洲茂芳杜，长山郁翠微。
欲言终未敢，徒然独依依。
纷吾少驰骋，自来乏名徳。
白玉镂衢鞍，黄金玛瑙勒。
射雕灵丘下，驱马雁门北。
殷勤尽日华，留连穷景黑。
岁暮竟无成，忧来坐黙黙。
酬萧新浦、王洗马二首
始可结交者，文酒满金壶。
围棋帝台局，系马秦王蒲。
长剑皆玉具，短笛悉银涂。
送归日愁满，留客袂纷吾。
今成桓山上，秋风星散乌。
思君出江湄，慷慨临长薄。
独对东风酒，谁举指南酌。
崇兰白带飞，青䴔紫缨络。
一年流泪同，万里相思各。
胡为舍旃去，故人在宛洛。
答萧新浦
仆本二陵徒，英豪多久要。
角抵良家儿，期门恶年少。
身纡丈二组，手擎尺一诏。
问子行何去，髙帆𫇢江千。
今夜杯酒别，明朝江水边。
莓莓看细雨，漠漠视浓烟。
飒洒八铜剪，低昻五㑹船。
欲知故人者，江南共采莲。
悒然心不乐，跨马出城壕。
观涛看白鹭，望草见青袍。
青袍行中把，蔽草覆平野。
公子不垂堂，纷纷故交者。
肘悬辟邪印，屋曜鸳鸯瓦。
翩翩流水车，萧萧曳练马。
是时君别我，青莎没马蹄。
连连文蚕茧，鹥鹥伺朝鸡。
今日余怀友，积恨满东西。
酬周叅军
日暮忧人起，倚户怅无欢。
水传洞庭远，风送雁门寒。
江南霜雪重，相如衣服单。
沈云隐乔树，细雨灭层峦。
且当对樽酒，朱弦永夜弹。
赠杜容成
一燕海上来，一燕髙堂息。
一朝相逢遇，依然旧相识。
问余来何迟，山川几纡直。
答言海路长，风驶飞无力。
昔别缝罗衣，春风初入帷。
今来夏欲晩，桑扈薄树飞。
赠朱从事
我行欲何之，千里寻胶漆。
长葭历渚生，疏蒲缘岸出。
枭枭能随风，离离堪度日。
客思已飘荡，相思复非一。
未得幸殷勤，先作数行泣。
赠姚郎
星汉正参差，佳人不在斯。
宿昔暂乖阻，何异远分离。
露染蘼芜叶，日照芃兰枝。
风光已飘薄，云采复逶迤。
劳梦无人觉，黙黙心自知。
赠王桂阳别三首
昔闻杨伯起，拖玉振清风。
髙华积海外，名实满山东。
自有五都相，非无四世公。
临窗惊白日，倚匣曳轻虹。
愿持鹪鹩羽，岁暮依梧桐。
客子惨无欢，送别江之干。
白云方𣺌𣺌，黄鸟尚关关。
紏纷巫山石，合㳫洞庭澜。
行衣侵晓露，征舠犯夜湍。
无因停合浦，见此去珠还。
树响浃山来，猿声绕岫急。
旅帆风飘扬，行巾露沾湿。
深浪暗蒹葭，浓云没城邑。
酬别江主簿屯骑
有客告将离，赠言重兰蕙。
泛舟当泛济，结交当结桂。
济水有清源，桂树多芳根。
毛公与朱亥，俱在信陵门。
赵瑟鳯凰柱，吴醥金罍樽。
我有北山志，留连为报恩。
夫君皆逸翮，抟景复凌𬸣。
白云闲海树，秋日暗平原。
寒虫鸣趯趯，落叶飞翻翻。
何用赠分首，自有北堂萱。
酬别
故人杯酒别，天清明月亮。
露下寒葭中，风起秋江上。
衣染潺湲泪，棹犯参差浪。
匕首直千金，七宝雕华装〈侧亮反〉。
生离何用表，赖此持相饷。
赠别新林
仆本幽并儿，抱剑事边陲。
风乱青丝络，雾染黄金羁。
天子既无赏，公卿竟不知。
去去归去来，还倾鹦鹉杯。
气为故交绝，心为新知开。
但令寸心是，何须铜雀台。
发湘州赠亲故别三首
相送出江浔，泪下沾衣襟。
何用叙离别，临岐赠好音。
敬通才如此，君山学复深。
明哲遂无赏，文华空见沈。
古来非一日，无事更劳心。
云生晓霭霭，花落夜霏霏。
问金何意别，答言倦游归。
徒劳易水布，空负洛阳衣。
懐金无人别，抱玉遂成非。
安得久留滞，商山饶白薇。
君留朱门里，我至广江𣸣。
城髙望犹见，风多听不闻。
流𬞟方绕绕，落叶向纷纷。
无由得共赏，山川间白云。
同柳吴兴乌亭集送柳舍人
河阳一怅望，南浦送将归。
云山离晻暧，花雾共依霏。
流连百舌哢，下上阳禽飞。
桂舟无淹枻，玉轸有离徽。
愿君嗣兰杜，时采东皋薇。
同柳吴兴何山集送刘馀杭
王孙重离别，置酒峰之畿。
逶迤川上草，参差涧里薇。
轻云纫远岫，细雨沐单衣。
檐端水禽息，窗上野萤飞。
君随绿波远，我逐清风归。
送柳吴兴竹亭集
平原不可望，波澜千里直。
夕鱼汀下戏，暮雨檐中息。
白云时去来，青峰复负侧。
踯躅牛羊下，晦昧崦嵫色。
王孙犹未归，且听西光匿。
初至寿春作
桓谭不卖交，冯子任纡直。
浮溺逐波影，飘扬恣风力。
北州少知旧，南阳寡相识。
中驾每倾轮，当𬸣复摧翼。
望美无津梁，私自怜何极。
登寿阳八公山
远涧自倾曲，石溆复戋戋。
含珠岸恒翠，怀玉浪多圆。
疏峰时吐月，密树下开天。
瑶绳尽𤣥秘，金检上奇篇。
是有琴髙者，陵波去水仙。
寿阳还与亲故别
故人来送别，帐酒临行阡。
露繁秋色慢，气怆蟪声煎。
雁渡章华国，叶乱洞庭天。
复有向隅泪，中肠皆涕涟。
但愿千丈松，结景云之峰。
山髙日华早，枝多风彩重。
我还爱芳杜，君住揖骊龙。
边城将四首
塞外何纷纷，胡骑欲成群。
尔时始应募，来投霍冠军。
刀含四尺影，剑抱七星文。
袖间血洒地，车中旌拂云。
轻躯如未殡，终当厚报君。
仆本边城将，驰射灵关下。
箭衔雁门石，气振武安瓦。
勲轻赏废丘，名髙拜横野。
留书应凿楹，传功须勒社。
徒倾七尺命，酬恩终自寡。
闻君报一餐，远送出平野。
玉标丹霞剑，金络艳光马。
髙旗入汉飞，长鞭历地写。
曙星海中出，晓月山头下。
岁晏坐论功，自有思臣者。
临淄重蹴踘，曲城好击刺。
不要身后名，专骋眼前智。
君看班定远，立功不负义。
掣拽二丈旗，踯躅双凫骑。
但问相知否，死生无险易。
秋念
团团珠晖转，昭昭汉阴移。
箕风入桂露，璧月满瑶池。
树青草未落，蝉凉叶已危。
还深长夜想，顾忆临卭卮。
芳杜果芜没，缨带欲何为？
春怨
四时如湍水，飞奔兢回复。
夜鸟响嘤嘤，朝花照煜煜。
厌见花成子，多看笋成竹。
万里断音书，十载异栖宿。
积愁落芳鬓，长啼坏美目。
君去往榆关，妾留住函谷。
唯对昔邪房，如愧蜘蛛屋。
独唤响相酬，还持影自逐。
象床易毡簟，罗衣变单复。
几过度风霜，犹能保㷀独。
采药大布山
我本北山北，缘涧采山麻。
九茎日反照，三叶长生花。
可用蠲忧疾，聊持驻景斜。
景斜不可驻，年来果如驱。
安得昆仑山，偃蹇三珠树。
三珠始结荄，绛叶凌朱台。
玉壶白鳯肺，金鼎青龙胎。
韩众及王子，何世无仙才。
安期傥欲顾，相见在蓬莱。
赠周散骑兴嗣二首
子云好饮酒，家在成都县。
制赋已百篇，弹琴复千转。
敬通不富豪，相如本贫贱。
共作失职人，包山一相见。
昔贤当路者，声名振华夏。
朱轮玳瑁车，紫鞚连钱马。
朝花舞风中，夜月窥窗下。
想君贵易朋，居然应见舍。
赠周兴嗣四首
孺子贱而贫，且非席上珍。
唯安莱芜甑，兼慕林宗巾。
百年逢缱绻，千里遇殷勤。
愿持江南蕙，以赠生刍人。
思君欲何言，中心乱如雾。
泪下非一端，愁来谁有数？
子为冯敬通，不减汲长孺。
千里无关梁，安得王乔屦。
与君初相知，不言异一宿。
意欲褰衣裳，阴云乱人目。
之子伏髙卧，伊予空杼轴。
无因渡淇水，见此猗猗竹。
可怨思公子，终自不敢言。
青松蔽南陇，白云生北园。
沈忧无人语，黙念空慿轩。
安得湛卢剑，以报相知恩。
入兰台赠王治书僧孺
故人扬子云，挍书麟阁下。
寂寞少交游，纷纶富文雅。
予为陇西使，寓居洛阳祠。
相思非不深。行行避骢马。
江上酬鲍几
振棹出江湄，依依望九疑。
欲谒苍梧帝，过问沅湘姬。
折荷缝作盖，落羽纺成丝。
吾行别有意，不为君道之。
赠柳秘书
蘼芜与丹桂，奇心复奇骨。
已蔽苍龙门，又影鳯皇阙。
紫云依夜来，清风扶晩发。
鸳鹭若上天，寄声谢明月。
诣周承不值因赠此诗
竹枝任风转，兰心逐风卷。
青云叶上团，白露花中泫。
闻君人骑疏，聊寄锦中书。
一随平原客，甯忆豫章徐。
遥赠周承
巨石乱天涯，杂树郁参差。
伯鱼留蜀郡，长房还葛陂。
练练波中月，亭亭云上枝。
髙岑蔽人者，无处得相知。
周承未还重赠
石渠閴无人，子云今何在？
顾望独懐忧，衘杯竟谁待？
散雪逐吹寒，蓬姿浮霜采。
甘泉无竹花，鹓雏欲还海。
赠王桂阳
松生数寸时，遂为草所没。
未见笼云心，谁知负霜骨？
弱干可摧残，纎茎易凌忽。
何当数千尺，为君覆明月。
酬郭临丞
闻君立名义，我亦倦晨征。
马在城上蹀，剑自腰中鸣。
白日辽川暗，黄尘陇坻惊。
愿君但衘酒，深知有素诚。
忆费㫤
皎皎日将上，猎猎起微风。
山没清波内，帆在浮云中。
直趣珠星北，斜开碧海东。
故人若思我，当念离根蓬。
酬闻人侍郎别三首
怅然心不乐，万里向悠悠。
凌朝憩枉渚，薄暮遵江洲。
君住青门上，我发霸陵头。
相思自有处，春风明月楼。
整棹北川湄，回首望城邑。
林疏风至少，山髙云度急。
共怀万里心，各作千行泣。
欲见终无缘，思君空伫立。
举首川之折，离鸿四向飞。
子怜三湘薛，我忆五陵薇。
但使同嘉遁，何必共轻肥。
思君美如玉，不觉涙沾衣。
赠鲍春陵别
落叶思纷纷，蝉声犹可闻。
水中千丈月，山上万重云。
海鸿来倏去，林花合复分。
所忧别离意，白露下霑裙。
别王谦
严光不逐世，流转任飞蓬。
欲还天台岭，不狎甘泉宫。
离歌玉弦绝，别酒金卮空。
倘遗故人念，仆在东山东。
奉使庐陵
怅然不自怡，端忧坐漠漠。
风急雁毛断，冰坚马蹄落。
客子饥寒多，江上衣装薄。
何当报恩罢，驱车还北郭。
迎柳吴兴道中
团团日西靡，客念已蹉跎。
长风倒危叶，轻练网寒波。
白云光彩丽，青松意气多。
所言饱恩徳，忘我北山萝。
至湘洲望南岳
重波沦且直，连山紏复纷。
鸟飞不复见，风声犹可闻。
胧胧树里月，飘飘水上云。
长安远如此，无縁得报君。
登二妃庙
朝云乱人目，帝女湘川宿。
折菡巫山下，采荇洞庭腹。
故以轻薄好，千里命舻舳。
何事非相思，江上葳蕤竹。
咏怀二首
仆本报恩人，𧺆马救东秦。
黄龙暗迢逓，青泥寒苦辛。
野战剑锋尽，攻城才智贫。
唯馀一死在，留持赠主人。
元叔势位卑，长卿宦情寡。
二顷且营田，三钱聊饮马。
悬风白云上，挂月青山下。
心中欲有言，未得忘言者。
古意七首
杂虏冦铜鍉，征役去三齐。
扶山剪疏勒，傍海扫沈黎。
剑光夜挥电，马汗昼成泥。
何当见天子，画地取关西。
匈奴数欲尽，仆在玉门关。
莲花穿剑锷，秋月掩刀环。
春机思窈窕，夏乌鸣绵蛮。
中人坐相望，狂夫终未还。
西都盛冠葢，九逵尘雾塞。
中有恶少年，伎能专自得。
玉鞭莲花剑，金苣流星勒。
聊为路傍人，写鞚长楸北。
贱妾思不堪，采桑渭城南。
带减连枝绣，髪乱鳯皇篸。
花舞依长薄，蛾飞爱绿潭。
无由报君信，流涕向春蚕。
妾本倡家女，出入魏王宫。
既得承雕辇，亦在更衣中。
莲花衘青雀，宝粟钿金虫。
犹言不得意，流涕忆辽东。
何处报君书，陇右五岐路。
泪研兔枝墨，笔染鹅毛素。
碧浮孟渚水，香下洞庭路。
应归遂不归，芳春空掷度。
妾家横塘北，发艳小长干。
花钗玉宛转，珠绳金络纨。
羃䍥悬丹鳯，逶迤揺白团。
谁能分见此？含恨不能言。
闺怨二首
胡笳屡凄断，征蓬未肻还。
妾坐江之介，君戍小长安。
相去三千里，参商书信难。
四时无人见，谁复重罗纨。
春草可揽结，妾心正断绝。
绿鬓愁中改。红颜啼里灭。
非独泪成珠，亦见珠成血。
愿为飞鹊镜，翩翩照离别。
去妾赠前夫
去妾在河桥，相思复相辽。
鳯皇簪落髪，莲花带缓腰。
肠从别处断，貌在泪中消。
愿君忆畴昔，片言时见饶。
咏少年
董生唯巧笑，子都信美目。
百万市一言，千金买相逐。
不道参差菜，谁论窈窕淑。
愿言捧绣被，来就越人宿。
咏雪
微风揺庭树，细雪下帘隙。
萦空如雾转，凝阶似花积。
不见杨柳春，徒看桂枝白。
零泪无人道，相思空何益。
雪
雪逐春风来，过集巫山野。
澜漫虽可爱，悠扬讵堪把。
问君何所思？昔日同心者。
坐须风雪齐，相期洛城下。
春咏
春从何处来？拂水复惊梅。
云障青琐闼，风吹承露台。
美人隔千里，罗帏闭不开。
无由得共语，空对相思杯。
共赋韵咏庭中桐
龙门有奇价，自言梧桐枝。
华晖实掩映，细叶能披离。
不降周王子，空待岁时移。
严风忽交劲，遂使无人知。
咏柳
细柳生堂北，长风发雁门。
秋霜常振叶，春露讵濡根。
朝作离蝉宇，暮成宿鸟园。
不为君所爱，摧折当何言？
主人池前鹤
本自乘轩者，为君阶下禽。
推藏多好貌，清唳有奇音。
稻梁惠既重，华池遇亦深。
怀恩未忍去，非无江海心。
宝剑
我有一宝剑，出自昆吾溪。
照人如照水，切玉如切泥。
锷边霜凛凛，匣上风凄凄。
寄语张公子，何当来见携。
咏灯
昔在鳯皇阙，七采莲花茎。
陆离看宝帐，烂漫照文屏。
檐艳烟光转，氛氲雾里轻。
能方三五夜，桂树月中生。
别夏矦故章
白马黄金羁，青骊紫丝鞚。
新知关山别，故人河梁送。
置此一函书，为余逹云梦。
以服散枪赠殷钧
玉铉布交文，金丹焕仙说。
九沸翻成缓，七转良为切。
执以代疏麻，长贻故人别。
梅花
梅性本轻荡，世人相陵贱。
故作负霜花，欲使绮罗见。
但愿深相知，千摧非所恋。
征客
公卿来帐别，葭声在狭斜。
玉樽浮云葢，朱轮流水车。
鞚中悬明月，剑杪照莲花。
杂句四首
昼蝉已伤念，夜露复沾衣。
昔别曽何道，今夕萤光飞。
锦腰连枝滴，绣领合欢斜。
梦中谁不见，终成乱眼花。
蜘蛛檐下挂，络纬井边啼。
何曽得见子，照镜窗东西。
泣听离夕歌，悲衔别时酒。
自从今日去，当复相思否。
山中杂诗三首
山际见来烟，竹中窥落日。
鸟向檐上飞，云从窗里出。
绿竹可充食，女萝可代裙。
山中自有宅，桂树笼青云。
具区穷地险，嵇山万里馀。
奈何梁隠士，一去无还书。
咏云二首
飘飘上碧虚，蔼蔼隐青林。
氛氲如有意，萦郁讵无心。
白云苍梧来，过拂章华台。
逢河散复卷，经风合且开。
咏慈姥矶石上松
根为石所蟠，枝为风所碎。
赖我有贞心，终凌细草辈
送吕外兵
白云浮海际，明月落河濵。
送君长太息，徒使泪沾巾。
伤友
可怜桂树枝，怀芳君不知。
摧折寒山里，遂死无人窥。

[book_title]附录
本传
吴均字叔庠，吴兴故鄣人也。家世寒贱，至均好学，有俊才。沈约尝见均文，颇相称赏。天监初，柳恽为吴兴，召补主簿，日引与赋诗。均文体清拔有古气，好事者或𢽾之，谓为“吴均体”。均尝不得意，赠恽诗而去。久之复来，恽遇之如故，弗之憾也，荐之临川靖惠王。王称之于武帝，即日召入赋诗，悦焉。待诏著作，累迁奉朝请。先是，均将著史以自名，欲撰齐书，求借齐起居注及群臣行状，武帝不许，遂私撰齐春秋，奏之。书称帝为齐明帝佐命，帝恶其实录，以其书不实，使中书舍人刘之遴诘问数十条，竟支离无对。敕付省焚之，坐免职。寻有敕召见，使撰通史，起三皇迄齐代。均草本《纪》、《世家》已毕，唯列传未就，卒。均注范晔《后汉书》九十卷，著《齐春秋》三十卷，《庙记》十卷，《十二州记》十六卷，《钱唐先贤传》五卷，《续文释》五卷，《文集》二十卷。

        </div>
      </div>
    </div>
  </div>
</div>
<!--update:2025-08-30 10:25:05-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>