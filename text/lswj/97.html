<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="提要,卷一,卷二,卷三,卷四,卷五,卷六,卷七,卷八,卷九,卷十,云巢编全文在线阅读,云巢编全文在线下载,大玄古籍书库">
<meta name="description" content="宋代诗文别集。10卷。沈辽撰。前6卷为诗,第7、8卷为杂文,包括赞、序、碑、传、记、书等,第9、10卷为墓志铭、表、启文、祭文、铭、箴等。卷末附黄庭坚赠作者的诗及书信;另外尚有沈辽的妹夫兼亲家所撰墓志铭。此墓志铭称“其平生所著有《云巢编》二十卷”。但《直斋书录解题》著录此书即为10卷,系刊于括苍的《三沈集》之一,传世者并无他本。《四部丛刊》三编收入的《云巢编》系明代覆宋本,《四库全书》辑入其书时则删去了附录部分。另外,《宋诗钞》初集选录《云巢诗钞》1卷。《宋诗钞补》又补录1卷。《宋史》本传称沈辽“间作为文">
<title>云巢编_沈辽_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">云巢编</span> <br/>
          作者： <span class="inputVal" id="bkauthor">沈辽</span> <br/>
          朝代： <span class="inputVal" id="bkdate">宋代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">类书文集,诗文集,完结</span> <br/>
          字数： <span class="inputVal" id="bknum">[book_length]66487</span> <br/>
          说明： <span class="inputVal" id="bkdec">宋代诗文别集。10卷。沈辽撰。前6卷为诗,第7、8卷为杂文,包括赞、序、碑、传、记、书等,第9、10卷为墓志铭、表、启文、祭文、铭、箴等。卷末附黄庭坚赠作者的诗及书信;另外尚有沈辽的妹夫兼亲家所撰墓志铭。此墓志铭称“其平生所著有《云巢编》二十卷”。但《直斋书录解题》著录此书即为10卷,系刊于括苍的《三沈集》之一,传世者并无他本。《四部丛刊》三编收入的《云巢编》系明代覆宋本,《四库全书》辑入其书时则删去了附录部分。另外,《宋诗钞》初集选录《云巢诗钞》1卷。《宋诗钞补》又补录1卷。《宋史》本传称沈辽“间作为文章,雄奇峭丽,尤长于歌诗”。王安石赠以诗云:“风流谢安石,潇洒陶渊明”,苏轼亦颇赞赏其才韵。但《宋诗钞》则称其诗“间入俗调,佳者亦甚生硬排,不知何以诸公见赏之如是也?”表述了不同的意见。</span> <br/>
          封面： <span class="inputVal" id="bkimg">Z_18286.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]云巢编
[book_author]沈辽
[book_date]宋代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]类书文集,诗文集,完结
[book_length]66487
[book_dec]宋代诗文别集。10卷。沈辽撰。前6卷为诗,第7、8卷为杂文,包括赞、序、碑、传、记、书等,第9、10卷为墓志铭、表、启文、祭文、铭、箴等。卷末附黄庭坚赠作者的诗及书信;另外尚有沈辽的妹夫兼亲家所撰墓志铭。此墓志铭称“其平生所著有《云巢编》二十卷”。但《直斋书录解题》著录此书即为10卷,系刊于括苍的《三沈集》之一,传世者并无他本。《四部丛刊》三编收入的《云巢编》系明代覆宋本,《四库全书》辑入其书时则删去了附录部分。另外,《宋诗钞》初集选录《云巢诗钞》1卷。《宋诗钞补》又补录1卷。《宋史》本传称沈辽“间作为文章,雄奇峭丽,尤长于歌诗”。王安石赠以诗云:“风流谢安石,潇洒陶渊明”,苏轼亦颇赞赏其才韵。但《宋诗钞》则称其诗“间入俗调,佳者亦甚生硬排,不知何以诸公见赏之如是也?”表述了不同的意见。
[book_img]Z_18286.jpg


[book_title]提要
钦定四库全书　　　　　集部三
云巢编　　　　　　　　别集类二【宋】
提要
【臣】等谨案云巢编十卷宋沈辽撰辽字叡达钱塘人遘之弟也用兄任监夀州酒税熙宁初为审官西院主簿久之以太常寺奉礼郎摄华亭县坐事流永州更徙池州筑室齐山自号云巢遂不复起事蹟具宋史本传辽墓志称所着云巢编二十卷今此本乃宋高布载入吴兴三沈集者所存止十卷文献通考所载卷数亦同殆布校刋之时已有所合并欤又集中海天寥寥禾黍秋一首此本题曰初闻鹤唳而徐硕至元嘉禾志乃作题干山圆智寺又门箴一首至元嘉禾志作华亭县门箴且有跋语两行均与此乖互不合或当时尚有别本故所据互有同异也辽文章豪放奇丽无尘俗龌龊之气而尤长於歌诗王安石尝赠以风流谢安石潇洒陶渊明之句而安石子雱亦云前日覧佳作渊明知不如皆以柴桑格调为比其倾倒可谓甚至然辽诗实主於生峭与陶诗蹊迳颇不相类观其生平屡与黄庭坚酬和而庭坚亦称其能转古语为我家物知为豫章之别派非彭泽之支流矣乾隆四十六年十一月恭校上
总纂官【臣】纪昀【臣】陆锡熊【臣】孙士毅
总校官【臣】陆费墀

[book_title]卷一
钦定四库全书
云巢编卷一　　　　　　　宋　沈辽　撰
卧龙雪
错落卧龙雪近春殊未消庭前玉札碎竹里鈆华飘阳气在幽壤轻寒生泬漻城中清酪熟歌吹上迢嶤
寄陆九
贺老湖边春水生野阳浮动北风轻天边重鬭歌筦响监里彩舟金翠明大抵盛时须着意要知吾辈未忘情君如彦道能怀帽便逐轻帆作此行
和颖叔西园春宴
闲居喜游览啸咏待春风春风来无逆濳将羣卉通卧龙形胜地一篙监湖中府寺压山起亭台俨穹崇幽翮弄新俦夭葩散珍丛弱柳不胜姸修烟杳蒙茏太守乐邦人纵观迨时丰天边振箫瑟缥渺大鳌宫游人竞行乐十里画罗红金绣不夸富随珠巧玲珑眄睐鬭舟剧欢呼金鼓雄踌躇水中巧公子射琱弓神技穷怪变舞衣事雍容草树日欣欣笑语咸嗈嗈今此骀荡节衆乐兹无穷吾昔事冶游浚都盛朋从迩来翻澹泊白髪成衰翁欲进一樽酒坐来还无悰追怀少年趣那知化人功慷慨芳树下日斜万人空喧呼趣归驭璧月生帘栊
和颖叔蓬莱阁
海上仙山豪泛泛随狂潮仙人毒其危禺强资巨鳌澒洞絶世纷於焉乐逍遥长年誓不死玉观何迢嶤麻姑朝按行洪崖暮相招宴劳酌琼液献酬肯相饶月里振金佩风前吹玉箫至真游乐地世俗风波遥我本丘壑人居然厌烦嚣步此重阁峻仙意何飘飘下视照湖春浩荡生波涛爱兹为中峙想可娯洪高萧洒紫霞衣淡泊顔氏瓢聊乐白驹影轩裳真圈牢贺老久不作吾方饵金膏轻身化羽翼把袂穷丹霄
望海亭
平昔怀壮观欲浮沧海游乖暌未即去叹恨成淹留纵步越山顶危亭停斗牛顾视东北轩烟云莽浮浮气象凌万有心胆森相投暂欣区雾明三江如带流信哉天地大荡荡难为侔迤逦睨三川微茫使人愁春晓看晴旭秋宵悬玉鈎未遂逢海若空然想蓬丘老氏患有身安得六翮修终期赤松辈敖荡成蛟虬
秦望阁
秦王昔东狩怅望慕长生訾黄杳不下空山独含情瞻彼万仭势强兹千载名居然作南屏翠影临重城伊昔贤太守乐此烟云轻凭高结华构轩敞资神明後来宅此地决讼休羣氓仰止镇静姿仁心繇是闳东州七万井利病随时平百姓望太守云间引双旌政成宴宾从笾豆陈前楹上下此相乐於焉歌太宁眄想仲蔚隐聿怀安石清荒湛焉用戒终想愧峥嵘
赠桃源大师还剡
金庭昔相会我髪才胜冠长啸望海峤志怀九霄丹道人方少壮谈笑昇仙坛一别支一载流年剧飞翰韦布早相误多病甘衰残道人自怡悦形神愈坚完访我吴山阳相顾生惊叹使我负愧耻终身谢仙官犹欣被闇黮得与世路寛若逢羡门老为余假青鸾
送智印师还会稽
穷居谢世事浩荡如孤云生计委梦幻焉能履纷纷上人远来过高谈纾所闻天上曼陁华吾知悦清芬至理有神仙会为贝多文法力浩无边谅能抗三军鼎新布金地檀施咸欣欣翩然揖归袂吾固殊其羣浮杯渡天堑归路稽山根昨夜一尺雪佳气生锄耘拥毳可待饱尚应事修焚後会复何时相望此江濆吾已与心约行当宅榆枌他年白莲会何慙张隐君
禅老阁
少年尚渊默偃仰事诗书端然忘緼藉乃欲寻荣途一辱未知补三献何其愚深中雅有趣宁终浑泥涂用物必伤已誓将老江湖在人既少与於此固何诛赏心不期侈澹泊自有余傥逢安石辈知余为善谟
春日中和堂
春风何处来婉婉不暂停芳林二三月赤白鬭敷荣我念造化始有谁主其平天地不相干世人强经营阳光肆燠沐幽禽弄和声春风迎我笑宛转入轩楹虽非少年客感事岂忘情拂拭久悬榻开帘敞高明衰病无可乐聊兹寄平生彭殇付一梦吾已能逃名
寄题僧荣妙胜斋
婉婉江记室故庐在西陵畴昔文雅地何年钟梵兴越江下朝海门前绀波腾苍茫梦笔事谁似画桥称世道久蒙昧至人絶勾绳名存谁有实身往复奚凭万生着动静其初非云应纷然竞其趣自知远真乘上人学智者高谈信能承知以妙为胜新题敞相仍色相不足夸是境方清澄行期授记诲为我比然灯
送师说兄弟西归
逍遥卧山馆久已谢劳生春和不与较安得驻君行昔会殊可乐今归岂忘情所乐去如扫有情纷若萦引领望河桥双舟鲜且轻扬州看红药雎边弄朱樱频羡君此游梦寐过吴城谁知一感别聊复乱吾清
读郦生传
秦人被涂炭郦生自清狂暴吏不得加高怀信旁洋山东赤龙长兴啸取功名冯轼下全齐其身先就烹古人不轻死何尝贵其生顾已有所造二途皆一征有谁怜是翁欲?身徇荣未卒杯酒乐苍茫祸来婴所怀奄不救焉如监门清乃知谬厝置视世已皆轻死者良可叹世俗方营营至仁吾所师但欲穷山耕
观金沙花有感
夭艳迎人意欲迷不言正是怨深时愁肠百结不堪续惆怅年年开向谁
赠有道者
昔吾知养生始自皇人经其说乃浩博隐奥通神灵锦囊固申行梦寐嗟沉冥十年不一开未甘遂遗形矫矫高平生真诀炳丹青要妙不在多一言如发硎使人久滞念霍如病已醒岂徒固衰朽且将延百龄我虽欲亟试未能广娉婷明年走浚上要当宅重扃信如君所说誓将鄙心铭为报不易言高山柏亭亭
留题广教安素堂
佛舍静不喧求心知有趣谁言幽人迹寂寥为善住太师说法地何为号安素安得此麄言令人起惊悟既不生灭定宜已堕诸数不说福德多冥冥知正度念复【阙】饶益能仁起兹护独示毉王攻岂为有生故伊昔究法乐清言对芳树何日敝庐归过汝穷朝暮
赠王伯虎
盛暑剧焚燎深林称幽栖衰残不胜事遂得休天倪重关人响絶悯默与时违慨念百年乐誓将老锄犁吾子造府戟勤拳苦攀跻乃欲强访我清言相与稽君方事轩冕我乃乐山溪所向适殊途安得问軏輗要我有所赋将报锦与绨病思何足云有愧测海蠡
七月五日立秋初夜观月
酷暑殊未却微风初夜清徘徊中庭步复赏月华明物色岂骤变人情自先惊长林最萧洒瑟瑟战秋声野心独怡怿念此岁月征聊持一樽酒凭几坐南楹
七月十日天隂
江海积隂地浮云朝暮生秋来不为雨庭户含孤清南方八九月残暑尚未平大火正西流乃得逃炎蒸衰柳弄金飇幽蝉咽复鸣渐欣泉石趣已厌葛衣轻夙昔抱幽志何心守硜硜已能闭诸外无忧人事萦
将去钱塘望乌峰有感
海燕谢故巢明年复来栖游人去故里飘飘困东西三年岂云远往往遂乖睽犹如水中木那得有定稽青山为无聊野水含凄凄人生百年乐中复失故蹊悲歌夜半清收涙不可啼深愧社中翁生死守一溪无荣安得辱万事皆可齐吾性乐幽闲未遂亲锄犁为约平生游终不为世迷箕颍有夙心老将守田畦
送荣叔归萧山
畴昔来会稽浮舟出江堤苍茫望津道隐隐辟招提虚气发峻岭疑有至人栖龙象兹拥卫羣木皆萋萋吾家浮屠老早岁离烦迷持律破三业悟道臻渊倪法网覆衆生一念絶町畦戒刀割大荤水陆无象犀凡物有极势固难叙阶梯兀然被衣裓谁能判金泥六时宣法音万生荷提携愚人本无识有识自难稽如我解所说安可议东西稽首送归驭信美旧山蹊
留题荣师妙胜斋
万生托钧播美好皆因人公能以妙胜有趣即为真俨雅翠山耸参差芳草新欲知闲客意亦以胜吾身
寄昭庆闍黎
二年客江汉不知春与秋东来望吴越历记昔时游萧山江水西万屋白云迷地势既洒落家家临水堤中有一大士法与天台齐至行通神明上乘无阶梯吾昔屡入室遂能离筌蹄谁言似金粟真已谢荆溪悯悯强冠带悠悠恨乖暌仍作赵魏行何年造幽栖临风一问讯深已愧提撕
过扬子望金山怀南屏师
沧溟有余力扬子生狂澜素秋将西渡竚立成盘桓吾岂怀土人苦厌世事艰自念从此去何时复丘樊
观蕉叶二首
春隂薄薄压轻寒朱槛无聊愁梦残唯有庭蕉会人意芳心欲展复微攅
忆昔红蕉狼籍时玉人携手泪沾衣今日芳心为谁展天边怊怅未成归
登澧阳楼
渺渺江湘万里平夕阳明处楚山横已知多病催生计那为青春感客情牢落不如孤鹤羽支离何慕古人名追怀年少区区意还似西轩一梦惊
残花
忽忽春已老强行芳树边不能惊白髪何用惜流年残红不可撷复畏青条折荣落终岁事何心翻惙惙
寄才仲
陶令在彭泽放怀天壤间横江三百里往往向庐山多寻简寂醉时访远公闲不复顾吏迹世人指为顽公子负文华少年成青纶风流不屑俗为邑得星湾节节香炉峰据案见苍顔何劳事舟楫缓步可跻攀形骸付物外勿使人事关嵓壑高世人有谁偕往还新篇定盈轴佳句不可删南风傥乘寄诚足慰衰孱
寄南屏师
庭柳日衰落已听暮蝉吟吾州西郭外谁感故人心卧病观元化悠悠信难谌不为物所迁固知幽趣深情来念不浅道丧理亦沉相望五千里江汉水涔涔神游不可到短梦安能寻不如东归翼华髪满瑶簪
緑髪
少年爱緑髪栉沐对春时多病久衰瘁感事还成悲昔人宁非我我意顾何知不须下照水始识无生岐
钓鱼
池上独垂钓日斜含夕隂游鱼方适意微我亦无心投竿乃有获顾汝犹颠掷脱鈎舍之去我与女偕适
澧州水
火行厌袢溽隂雨重为沴时序亦巳僭衰羸顿知敝苍茫洞庭上五江剧奔逝民阽为鱼忧浮桴具生计吾乃羇旅人高轩俯东势携持顾未免仁心安可济冒轶瓜瓠区平原信容裔池荷失清赏流萍荡阶砌咨嗟竹窻卧凄风振衣袂欲谋一觞乐幸来豁蒙滞
重赋
永念暑雨烦居然蹈忧沴宁谓生怨咨甘为小人敝隂淫亦何患临观大川逝竹屋虽小疎补苴岂无计水性本就下平川衍无势壅隘何不胜湫底何由济河伯逢海若足使夸洋裔池鱼肆涵泳洋洋旁轩砌流汗一已收萧骚抚轻袂安得趣东归舟航应不滞
寄赠舒州徐处士
昔爱灊川游青林覆幽石道人携手行萧然名山客谁知堕世路譬如羁飞翮林皋未脱去纷纷头欲白轻负皇人经犹怀稚川策幸已弃韦带远谢功名迹聊希闭关士正苦身为役别来二千日还丹应有获毋忘绦囊赠使我昇仙籍将酧金鐶脆青绫三万尺
寄赠伊先生
在昔齐光禄招余访仙宫崇嵓九叠峻行望庵前松【是时先生种松自虚仙观北关连至庵下】下马过星坛超然挹孤风华冠映绀髪谈笑想鸿蒙饮之青精饭喻以朝元功顾余方羁束焉能谢人中闇黮七八岁日月何匆匆吾非久寐客不烦一言攻己知弃宠辱安能为世庸还丹何时就白云弄秋空相望江湖上杳杳复蒙蒙
赠长芦福长老
达摩西归不记年雪山消息更茫然行人不会真如事唯爱长芦含暮烟
寄崇德大师
沧波眇眇太湖边引领西风为怅然已会老师忘世事阿兰那行即真禅
赠夹山长老兼示石门蹇大博
古佛不灭法处处唯青山如来大道塲多出荆湘间吾闻夜山胜欲往倦跻攀一接老师语已如陟孱顔秋风孤猿啸絶壑古松殷夜半天乐清龙象稽首还为我告卓令法乐元非艰欲令沉痾愈邂逅毉巫闲
西阁秋杪感怀
秋入孤城万木凋荒山野水出林梢澧中夷落无烽火湖上风云有鬭蛟经岁杜门人不识终身谢事世何嘲故庐寂寂乌峰下谁为迎霜葺草茅
屈平
屈平已放逐行吟成久歌孤心抱幽恨君王将若何才调固洒落胡为情虑多哀哀抚长铗轧轧感女萝彼已不我待吾将怀彼那空令汨罗水予客泣清波
杂诗六首
葱蒨竹林下秋来多独往岂无夕禽喧固胜人语响欲咏葛天歌支离难自强何如默默为中心亦怠赏【一】夭娥属客舞乐府声寂寥翘彦列中堂於以娯终朝谁言野人乐孤坐自逍遥青松有幽操白石割圭刀人生若朝露哀乐迭相招焉用金玉姿甘被膏火销翛然卧林下不系市与朝何必薄周孔使我为由巢【二】身世日泯泯譬彼一毫轻胡为饿首阳不必造承明达人不言命耻向宠辱惊不为槛下虎即作林中麖悯悯欲夸俗皎皎还为名卜筮虽小艺逸哉严君平【三】古人有精思飘飘出天壤遗形若屣履宁复顾烦鞅高凤会幽趣乃贻漂麦让御寇好游适初闻内观赏希夷本人境奚惮不可往有说即忘言指象真为驵【四】少小负不羁长大好丘壑天事与人为信哉何寥廓乃知戛戛行皆为名所缚宁为琐琐人有非利所攫至行本无为俗论自美恶强行或颠沛终始岂亿度朱张信吾师王贡不可作咄咄辕门驹毋以吾斟酌【五】达人体无为泛泛若野马胡为狂夫志?然小天下知足自有余多谋始恨寡可否必系己出处焉用假大块劳羣物吾生信容冶死生会如一高情乃能舍【六】
赠磻翁龙尾砚
龙尾山盘八十里龙尾有潭下无底秋月亭亭潭气黑其中有石色如墨山川秀气散不为风云顽不为砂砾融结至宝有物主水上经营无处所经年始获不敢贾我昔游江南有客遗我夸龙子吾知龙能变化是或不可制追琢为巨砚大笔挥离骚中圆体天形外方作地象精光熠熠角生浪熟视乃有绀罗文莹润无与比玩爱何可论我今樗散无所事特赠华阳鸿笔丽藻人吾闻蜀都多学士寘诸文府为战具君如穷经遂絶笔请与大轴传後嗣
春日行
宫梅扑地白氊班细柳结烟金缕繁春华年年来不已人生七十半衰残少时豪放犹不敌何况羁栖落荆蛮囊中琵琶金凤闲古曲情深属谁弹病目蒙蒙对荒山东风有意为挎关弃置万事一梦还江湖水深愁夜寒
春霖
春霖漫不已杨柳一何衰江国多晏寒微晹来亦迟岂不念向荣惜逐秋风悲植物固如此劳生何可为谁将区中境遥与青松期匆匆从古然滞念良可遗
养猿
孤猿逸重巘清啸久不闻中怀为牢落日跂吴山云宓子有深致远将清思分萧飒野人姿慰我澧江濆动静得真性超然离世纷春华二月来苑囿争敷棻谁言关闭趣聊以乐朝曛毋怀故山归吾将汝为羣
甲辰年五月十五日夜澧阳观月
少年怅不乐明日何为哉扬眉一遐赏寂寂更伤怀念昔吾州乐泛舟湖上来佳宾适所好欢计成金罍妖歌有送响度曲清且哀留连夕阳下夜色起山隈光明水晶域素彩中天开龙香弄微风四顾絶纎埃澄波照上下倒影出瑶台红烛渐向微始知夜漏催美人屡更衣含笑玉山隤欢乐殊未央皷枻中洲违人生无忧患遇乐且衔杯怅余失交臂万里来天涯羇愁那无感情虑长如灰神游忽自笑安知顾形骸
隂溽
楚梅半已熟苦雨含凄怆不嫌茅屋疎顿喜方池涨洞庭纳七泽万里相摇漾凝隂有余润霈极浩荡古称卑湿地久痗累丁壮况我憔悴人那能保无恙莲下双鳬嬉竹里隂泉响幸无世虑迫聊且安俯仰
清晨
清晨振衣起起步方池侧徘徊俯丹槛倒影见敧魄不识嵇中散定非风尘格长怀谢灵运本自林泉客吾衰厌世道不以形为役顾非冕弁人冕弁非所适
【永嘉有谢公嵓向游其中观画像像甚质野】
稚子
读书北轩下独翫太古清稚子请我说糟粕顾何明念彼硜硜人方起浩浩情遗兹以蹈彼於理或易平深愧邹鲁生章句誓成名记问数寸间孰知躬所行为人鬻所有利如九河倾中性或易迁吾志将难撄泛然美造化庶使学躬耕
澧阳大水
澧阳地湫底夏雨无时休疏恶三尺地民阽为鱼忧竹屋易飘荡薄哉生生谋羇人岂但免饿隶资桴浮洞庭信巨浸畜泄浮荆州无乃中江隘千里壅其流永怀吾州乐宅土何夷犹海隘不厌多岁旱亦有收胡为此契濶暴下安得瘳嗟嗟南土人狐貉守一丘
崇山
少小讽二典已知崇山遥朅来澧川溪乃更识迢嶤始咏皇国盛土宇包前朝荒徼抚民社置官颁教条顿惊羇旅迹舟车任飘飘中吴五千里冲涉信已辽使人重增念郁结自无聊何当奋归棹江汉水迢迢
箫鼓曲
乐不在欢合悲不在生离感此箫鼓曲已堪华髪衰月明大堤路雨暗浙江西狼籍一盃酒凄凉千里期谁言天涯恨逸韵起相思清角竟不返悒然心不怡
讽仕二首
仁治贵不杀为吏滋顽蔽孰谓才不才跂跂在高位诏策暴过恶行建元侯斾冗散坐奸赃还来咨善地世无三年黜焉得终身废遂使贪猾人昂昂罔知畏政治明赏罚於法不假易吁嗟韩冯翊胡为子孙戒【一】圣人不出世斯民忧倒县仁心欲援手宁以身为先仲尼贵用我孟子推诸天二圣有特立何尝持後前後来乃昧已惘惘为利牵纷挐窃古语不顾内所愆信如一丘壑孰有然不然苟伸刀割用於世巳为贤鼎鼐杂錡釡谁知重烹煎然提地史録不如观长川【二】
池上
池上少人迹多霖含微阳幽禽有清弄戏翼沙洲旁顾余不知惧知是机已忘
赠大中镇国长老
昔从东南来税驾依金地迎风步峻阁始眺澧阳市苍茫烟雾下一水萦如袂夷落杂连峰精庐遥相峙宅土信羇客杜门忽弥岁风云一萧散身世两无累怀归怅有感史迁念留滞引脰企昔游野马埋苍翠何时蓝轝去复将老师值请扫嵓下石为述空王偈
游瑞嵓
已恨初年不学仙老来何处更参禅西风摇落岁事晚卧对高嵓看落泉
天竺白云堂
四十余年随世缘眼昏头白更茫然它时一念若不断来向此山开福田
雪窦山
世路衮衮何年休青山白云且淹留千寻飞雪下嵓窦落日洗耳前溪头
龙潭
潭中有龙不可见但见瀑水从天来我欲垂鈎畏血指却上北岭听奔雷
金鵞方丈
金鵞山势高崔崔乘兴已泛沧州回计较百年能几日不知此地何时来
渔浦躬师
江东江西多旧游十载重来蓬鬓秋多愧老师观自在殷懃渡口送归舟
金山窦觉师
不安甽亩强西游二月春风占渡头寄语道人莫相笑归时迎我到瓜洲
西上
二年为客厌西东白髪生来百事慵道路莫惊行李薄初无盛意学终童
道旁
道旁桃李鬭芳菲欢意长随断梦归梦去梦来何可计春风斜日鴈孤飞
暂来
重入都城谁与邻暂来还去不知春繁华年少莫相笑身是无为闲道人
东归
断知无乐亦无忧薄有田园沧海头得意已同毛义去欣然载酒上东舟
寄四明神智师
甬水楼头看尽山南城寺里扣禅关老师多事犹相记千里驰书慰病孱
寄雅上人
幽乐轩前春欲归红葩緑萼鬭芳菲一杯新酹邀谁饮石首鱼鲜赤蠏肥
题寄老轩
道人寄老故山前雪顶霜眉意嗒然门外少年方作乐谁家为汝说因缘
次韵酬郎祖德
老去法光不足惊婴寻世事或能精眼花头白终无用卧看纱窻晓日明
次韵酬明发华宗
长卿倦游欲东还幸与诸公俱出关世事转头都委梦人生何计得长闲残花烂漫飘村坞细雨亷纎隔砀山谁写熙宁十才子老夫亦入画图间
承示会稽大资政公思归篇辄次元韵
进退不辱古已稀能如二疏盖有数中间已辞五鼎食今年欲洁一身去引身欲去强辞老东部聊复颁寛诏人间万事如一梦何人颠倒真可笑红梅夜发新春枝黄堂晏坐赋思归巳知无心更无碍青山历历孤云飞
赴斋
尔来世事久忘怀十日长关九日斋白髪苍顔见无相不妨应供此间来
翻经台
不见康乐初翻经崇台百尺但有名当时妙意遥可想木叶落尽青山横
和美叔澄心堂
已悟无生杜世机谁能操笔更题诗平居赤轴粗有适老去长斋不强持炯炯色空都可计纷纷多事岂烦知有人欲识澄心要但问君知我为谁
答文翁
陶令初寻彭泽来相如已构临邛台正当衔杯行乐事惠我鸿笔何为哉湖中多鱼近易捕石上老蕨拳未开夫子不肯至我室行驾画舸遥相陪
奉陪颖叔赋钦院牡丹
昔年曾到洛城中玉椀金盘深浅红行上荆溪溪畔寺愧将白髪对东风
顾浦观潮
放舟顾浦望江流烟雨冥冥小麦秋长忆故园游观乐不知此地有潮头
崐山
崐崘山在玉关西此地还疑晴有嵠玉石不分殊可惜背临斜日望虹霓【久旱祷雨山下故有落句】
题大中寺觉云师壁
老来情绪似秋烟水畔林间不计年世事纷纷何可较城西寺里学参禅
题广严禅师房
二十余年谈性空不知强聒尽无功愁来白髪如秋草为置浮生断梦中
西舍
壮志已谢不复寻无赖老境行见侵已知筋力不自任况复华髪如霜林少年裁诗喜言老谁知老大都无心闲学维摩坐禅定户外唧唧鸣幽禽
鄞江上作
秋潮拍江余欲去二年穷谷江之下疾目不瞩西飞鸿幽怀长寄斜阳树且余欲行去何之白云缭绕故山栖苍顔终不为人役不妨抱瓮治田畦
湖亭怀子美
秋来湖亭谁与乐荷华已摧柳叶落忆昔榜舟乘夜月行觞数与君相酢如今一西复一东有如萍苴流水中白头无心治世故何时胜处重相逢
龟兹舞
龟兹舞龟兹始自汉时入乐府世上虽传此乐名不知此乐犹传否黄扉朱邸昼无事美人亲寻教坊谱衣冠尽得画图看乐器多因西域取红緑结裀坐後部长笛短箫形制古鸡娄揩鼓旧所识饶贝流苏分白羽玉顔二女高髻花孔雀罗衫金画缕红靴玉带踏筵出初惊翔鸾下玄圃中有一人奏羯鼓头如山兮手如雨其间曲调杂晋楚歌词至今传晋语须臾曲罢立前庑叹息平生未尝覩清都阆苑昔有梦寂寞如今在何所我家家住江海涯上国乐事殊未知玉顔邀我索题诗它时有梦与谁期
寄文翁
白兔观边仙路长华林修竹到南庄比邻鸡犬易过屋适意琴书动满牀目断鶺鴒分汉节心随鸿鴈极天潢欲移画舸遥相访正恐田家五月忙
答金山禅师
远公手札远相招陶令怀归正郁陶遥想宴堂长夏静坐临江水看风涛
春晚偶题
幸有陶公五株柳不恋河阳千树花数日东风吹欲尽小轩寂寂日西斜
云巢编卷一

[book_title]卷二
钦定四库全书
云巢编卷二　　　　　　　宋　沈辽　撰次韵奉酬文翁
昔人幽操有至乐吾岂含华企冲漠已知劳生委梦幻不问万事纷纷作四十年来春复秋但见花开更花落最爱长夏适我怀新竹森森初解箨修林乔木结青?下蔽文牕与朱箔已将形骸付物外何必高下穷崕壑老去诗书强遮眼尔来悉已悬高阁多病不赖世人知吾亦於人无厚薄阳狂长鄙向子平弦歌偶似陶渊明无事长甘数斗粟终不苟就五鼎烹南庄夫子谢声名夸我田家蚕且耕谁知此意正相合寂寥应笑鲁诸生
奉酬舜文即次元韵
我生无庸如断络已分老死填沟壑不能掉舌强附会何暇论经更穿凿莱芜甑敝欲生尘玉川婢麄常赤脚世间要涂不易骤身外名缰谁可缚本无道义轻王公亦不悲伤念流落水乡夏半不厌热绕舍新篁尚含箨讼庭鈎距非吾事吏案烦苛都可却农民渐使安甽亩和气终须蠲疹瘼子羽不肯过我室悬榻何妨卧西阁年来多病亦废饮墙下度泥委杯酌旧学迂疎不适时譬如石田何可获欲捕大鹏逐岭峤终不劳心事弋缴行当归扫乌峰下试链金鼎长生药
张公洞下
道人升天久不回至今洞门向北开当时仙仗人不识白云缭绕山间来闯然初望烧香台百步九折多苍苔仙官委蛇剑佩肃霓旌羽盖光漼漼鹤驭欲下风作媒雪猿白凤势欲颓嵌岩石孔谁敢饮洞下风水声如雷龙车遥遥断消息数百年来化为石六朝人物丘墓坏白骨尽为泥土蚀吾昔巳炼九华丹欣寻二洞穷幽寂稚川方求句漏令长史亦赖旌阳力手种青精期可食未能脱去空羁勒篮舆往来不惮勤搔首山前髪斑白
题杨师壁
年来病倦厌寻山且寄青泠白水间最爱杨师旧茅舍频来借榻伴高闲
奉和敦义张公洞
谁识此间非洞天白云轮囷石斓斑松篁蔽空世务隔日月不动仙家闲金堂玉室不可测霓旌羽盖终当还蛟龙沉渊马空住会与杨许来追攀
将行寄蒋三
春风迎我到荆谿行看秋成忆故畦乘兴去来何可限为君引领隔湖西
招静之
浙西夫子蚤相陪解印新从海上来借得谿边五亩宅与君共酌任公台
阳羡浮翠亭
江南山川若奔鹿下照江流翠相瞩朝望长干暮石牌山头年年春草緑我昔长爱江南游当时少年今白头人生匆匆寄幻事六朝得丧惟荒丘阳羡本自江南州水边孤烟千古愁沙禽关关夜相呼稻粱自足知何求我生已如不繋舟投老为谁计沉浮腰间墨绶亦偶尔此地欣与心相投行归三吴卜幽隐不复更到枚回洲渔父丈人莫相笑解带於此聊迟留
昭君操
王昭君汉宫女汉宫女嫁配虏生如桃李花皖皖托朝露春风一摧折零落在泥土君王委心事匈奴不知匈奴在何处黄门扶我上车去遥望汉宫隔烟雾十年帘下学画眉不知还为蛾眉误当时恩怨或易忘今日悲愁那可诉梦中往往作歌舞满目异类谁与语但见惊风吹尘沙岂识春还复秋暮山林强鬼向夜哭夜夜氊车宿荒戍胡人从来不照镜但见白髪垂霜缕念知此意终不传独自援琴弹作谱弹作谱寄与汉宫人一曲未终泪如雨
酬思诚见赠
都下相逢意气欢翩翩清兴到江干壮心已谢驰千里薄禄犹慙系一官闲比水云随所适朽如沟木不胜蟠欣然於此重相会一读新篇九起叹
寄庆复允中
木叶飘萧已半殷试临高处望君山野田缭绕来时路画舸逍遥数日间坐想故人应见忆如今秃髪不胜斑两州相望无千里莫惜新篇断往还
丧表姑挽词
不尽华髪养奄闻朝露伤人虽恨长夜生已在西方灵輤过空坂罗繻空北堂欲知箫史处松栢正凌霜
又
忆昔祖姑前曾观八法妍常嗟道韫在终愧右军传幻化已委世清明当作仙松门一长恸丹旐上新阡
初闻鹤唳
海天寥寥禾黍秋人籁已息烟雾收数声鹤唳草堂静何若更向咸阳游
和毅公赋谢仙
常爱金泉谢自然题诗多在蘂珠篇玄洲灵草自有种西郭故人还作仙飞驭飘摇谁可想断云流散世空怜锦江何处无由到乞与齐谐异日传
和李正甫喜雨
朝来灵雨下岩阿秋气欢声到处多顿起西畴千顷稻斩新南浦万重波乍欣胜意闲寻赏晩得高吟更作魔憔瘁病夫毛骨爽匡牀坐听四明歌
和李泰叔
一身已与世相违宁假虚名竹帛垂老去读书聊自遣病多饮药倦支持长因斜日增离恨却有秋风慰所思屡辱高吟不即报使来多值欲眠时
和清顺
世事咄咄非余知常爱天籁林中吹子云老来亦嗜酒秦女屡典钗头螭不忮不求自得趣不知梅萼生南枝昨日偶寻北山去清旷正直穷冬时道人相恼更题诗信道匡鼎解人颐
龙居观泉
泉声泠泠山间落山下有田朝夕作东泾西渎久已涸夜来暴雨溪声恶我欲浮舟到西郭山前滩濑石凿凿坐看横流出林薄欲行未行翻不乐朝市权利方相搏民声愁叹入沟壑不如曲几安寂寞我享赵子清都乐
赠清道
少年好书老弥笃牙籖锦囊数百轴江左墨妙世不瞩有唐诸公粗可録诸公草法无可称中叶始有张颠名张颠下笔有神会其妙不似点画成後来沙门有藏真措意潇洒尤更精当时二子最名盛至今学者皆伏膺本朝苏公名弟兄汝南蒲阳亦有声比来诸公已老死其余卑俗类可憎我昔乘兴游都城列子示我新素屏始知无择得此道长沙道人今复生归来穷巷掩柴荆惠然相访得忘形赠我数行岂无意势如九河注沧溟中间龙蜃降复升欢伏不暇独可惊自欲何能谢言情欲赠金玉还愧轻殷懃之揖喜不胜使我驱雾老後明
赠觉师
我昔乘兴游荆溪数访道人谿水西道人飘然舍我去有如白云谢污泥我来云间亦未久惠然相顾携枯藜时人莫将老相识解空第一须菩提
酬杨高士
秋来当砌看金钱不为流年怅白颠已向沧洲逢九日更欣高士况新篇牛山谁见沾衣客篱下空怀采菊贤遥望白衣犹未至不妨细雨竹窻前
池阳三首
池南柳色未全黄池北萱芽尚带霜老去寻春不嫌早春深留与少年郎
水南残钟水北清浮云断处玉鈎明持盃欲饮还看帽十里春江如镜平
寒烟寂寂鏁清谿圆月亭亭上曲堤小杜风情遥可想闲调丝竹舞金泥
林平二首
林平胜处向东纡水转山回尽不如或息或劳都可乐白云深处五浮图
河边柳眼澹烟浮腊破春归一岁休不复平时羇旅恨离明还泊北城头
西斋
东斋清旷西斋静上下往来唯一径幸有方牀不得眠行休已有陶潜兴
云间
野田茫茫秋水清生尽蒲蔍无人耕不知三吴地力壮老鹤空向烟中鸣
陆机云碑
朝日欲出已复西人间兴废那可知崐山陵谷久已变水旁唯有将军碑
和宋平叔莫子谣
南方气候多不叙茫茫万生亦殊趣人性虽或异所宜莫不知爱肤与肌时方盛夏困多旱高堂方喜遂我私有虫名为物甚小朴朴无状安能为诸公所赋虽甚美盛道嘴吻良见欺虎豹齿牙利如兵我尚不畏矧此微微物曾不如蚊?天生有命各有情何用讥侮起纷争我心坦然如日月我若呶呶我当罚
过水心寺访芝上人
行年四十髪已斑似梦非梦寄人间数日秋风稍强健闲寻戒律过南山
泰叔召食鱠
酷暑隆隆不可活闻有玉鳞纎手割不得相从饱便腹空听高吟何洒脱
泰叔求桂浆
越人远寄桂花浆敝屋欣闻破鼻香遽遣小奴分送客夜来已败不堪尝
次韵和宋平叔
忆昔衔盃折梅处孤山寺前千丈塘横遮青林鬭残雪暗入红袖留清香往游都城虽屡赏纵有素艳终殊芳莫辞遶林行百匝更嚼嫩蕊薰愁肠
自怀
十月北风流舶回官曹无事人吏稀欲沽斗酒自为乐囊无一钱还典衣平生懒性不预事终老闲暇谁谓非筋骨衰残苦畏冷更移方榻对斜晖
次韵和李正甫
故国重寻梅柳春自怜头上二毛新已知悯默安无位宁免低昂为有身前日少年都自梦比来贱仕始忧贫多惭幕府文章客都为风光作主人
白鹭
清江濯濯生菰蒲一双白鹭雪不如轻烟细雨不肯去潮来正有浮阳鱼
戏赠伯泓供备
公子好乐惟好琴初传一曲费千金其声微妙出世外若听无闻古与今乌孙琵琶止四弦濮上箜篌人不传西湖圆月笼修烟一盃緑酒为陶然
题径山二首
昔日道师开法筵老人化龙去山前至今胜迹冠西境高第相传为敬田平生自得物外趣尔来更薄区中缘终随老师学善住行种芝草休天年
五峰相望势如掌中有绀园閟龙象坦爱曲道两盘回不知身出浮云上浮云悠悠覆朝市朝市小人鼎中沸暂来欣得避世愁奈我未老先白头
和李子仪即元韵
胡人泛舶万里来头上氎市纒作堆建武賮琛终罢献元和亭榭不求材【宪宗访沈香亭子材令市舶沈檀委地不用】君王方讲羽干舞太守何妨乐圣杯筦库贱生固多幸天边长见利篷开
和张宝臣即元韵
始余倦游念还家一身泛然寄天涯头上白髪日益加朱顔不驻炉中砂飘飘逸气凌紫霞犹着黄绶趋泥沙烈日漫凭乌帽遮穷巷归来夕烟斜闭门正欲谢喧譁何惮屋室多庳窊杨柳欲落鸣饥鵶八月秋风想乘槎市中有金谁攫挐自欲归耕老菑畲嗜好已背梨与樝那复开口增詉詉眼昬白昼生黑花老悲独向儿女夸枯辙不能活鱨魦骐骥垂耳伏盐车一官欣得饱鱼虾顿首致谒辞当衙愚拙不遇何复嗟川陆旧游殊不遐才渡扬子已闻蛙吴女蓬鬓多髦髿西湖信美谢若耶松竹夹道繁根芽势利屈曲如盘蜗卫青变化乃龙蛇深闺召客舞双髽抚手相劝竞呀呀西崦老师自煮茶太守陈乐奏渝巴湖水洗面去尘痂故山白浪留文沙田里小儿放猪猳为乐往往鸣箫笳亦有狐兔堪施罝令人指手徒为挪贱职驰使告及瓜聿来甬东絶纷华箝口不复露颊牙联曹相系琼与葭上官庇覆不汝瑕优游重见林中葩四时风露换物华新诗迭致思无邪吾子俊拔诚可嘉岂独鄙言数矜夸高吟大字耀纸麻时虽未亨道不汚屡出珠玉能愧奢麻姑手爪幸见爬长篇垂况理不差正如矛戟相鏖义
和李正甫
山川旱气赤如虹大海半涸惊鱼龙行人渴死道不通时见飞鸢坠长空日轮轧轧未背昃独坐高堂酌琼液下视万屋生白烟不复平日瞻青山闭目欲想瑶池濒欲往万里增黄尘长忆仙人李太白若乘鲸鱼应腐鳞晚飡一盘荐黑黍出铛已败色如土忽得诸篇排硬言伏读未终汗如雨
和李泰叔见菊有感
雨露萧条岁景催庭前黄菊未全开扬雄嗜酒宁为乐杜甫愁吟亦薄材故国欲归行解绶沧洲无路可浮杯新亭秋兴君知否潮信方随月色回
酬海公即次元韵
早游诸方见佛祖若能开口便相许长爱当时王老师不开麄言反细语大道逍遥本不遐青天万里孤鸿举比来多病卧环堵低头不茹亦不吐上座何为相示来龙驹岂烦伯乐顾更须归去造丈室擎拳便是诸魔路
方池
森森古木?方池池上秋来一夕知坠叶沉波青彻底倚栏无事看鱼嬉
题上天竺
平生未省人间乐老去惟求世外闲它日终当断家事篮舆蓬舸访名山
走笔奉酬正夫即次元韵
乐府古有行路难但悲白髪怜朱顔时命多向贤才悭诘屈不平万世间壮心欲驰步辄跚试出锋颖官已瘝中心忽忽惓且烦不如归去江海闲要悬大刀数抚鐶何陋九夷与八蛮自顾鄙性疎且顽谁能随时事黠奸从来多病筋力孱正当落魄卧深山敝庐数椽粗可跧安居里巷锁重关终日无人践茅菅冠带不修衣袂黫高歌一曲舞云鬟比邻有酒时见颁春风秋月与我闲夜静佩玉鸣珊珊高人逸士或往还蓬舟自访来前湾行歌红药与香兰已憎俗物近尘寰一身萧然念早鳏髭须憔悴半已斑谁能更问秃与鬝旦听溪水声潺潺强来为吏腰少弯幸读君诗锦绣篇相望郁郁何可删君岂久居五两纶
闻杜鹃
杜鹃花发春山明杜鹃鸟啼行人惊世上有谁能忘情一身离家作远行为名受辱为法撄为利被夺为官争忧愁嗟蹙向谁说那忽听此断肠声吾家家住在泉亭烟水相望数月程呼儿酤酒多酌客聊用相慰如平生
次酬韵李正甫对雪
苦寒冽冽日夜增朔风轩轩势相凌遥山顽碧空崚嶒高堂闲坐拥敝缯欲釂一杯意已仍浩歌黄竹但伏膺愁云漫漫方四腾海气上薄初不胜雪霰杂下风作棱渐着弱柳头鬅鬙半积轩砌发幽层枯树兀兀愁饥鹰纷然不已失沟塍一饮一斗心易矜试步薄氷犹战兢圆圭方璧降复登忆昔前年正严凝摄事大蜡清晨兴平生看雪实未曾健仆骏马半醉乘或前或後望交朋不辨明河与玉渑烈火万炬气不蒸被面惟有冻与氷归来心目如水澄喜看道旁刳竹灯丰年为瑞古有称冻死何暇谈邹滕欲邀君饮恨不能相酬莫问准与绳
行田舍
轻烟微雨满金塘天气清明看下秧筋骨已衰难自力田家次第赐壶浆
题宸奎阁
至和天仙临御久能通祖印空诸友化成殿上召禅师亲宣玉偈传金口鄮山山上建华阁宸翰光芒灿星斗江湖小臣稽首观永为兹山传不朽
次韵酬公夫二首
野性孱疎寄浩然不邀虚誉借人延贱官牵率终非意故国归休粗有田平昔是非犹可计後来去就孰为贤西轩一梦无余事不似南柯与世传
海舶不来官事闲朝云夕雨看西山强从委吏心虽易欲避宵人势亦难卧探古书聊自适醉攀庭柯幸怡顔因寻旧友清欢意犹有榴裙数处斑
次韵酬李泰叔
岁寒倚遍甬东楼喜上江边一叶舟流转生涯常壁立飘萧官况信云浮欲逢故旧开青眼先得诗章说白头纵有一樽聊可饮正当相对论穷愁
召邵彦瞻
青嶂叠叠西南驰上下佛宫筋力疲一樽欲与鲁山醉怅望车马来何迟
题垂云亭
老师有意出人间便学垂云也未闲带雨有时归北岭随风依旧过南山
次韵酬郑荣绪
长夏苦袢暑何适可开眼为约山间行远访金仙馆时当岁旱凶人迹尚犹罕况复有游客来结青云伴古松临水濒我意秋可欵怅羡彼中人一去不复返高深步巘崿我道方坦坦山僧多故人不复怪敖诞延我火齐柈酌我流霞醆少小不预事老大更慵懒岩花为谁撷藕丝闷独绾尔来复多雨昨夜重湖满欲榜一舟归舟敝不可拣世事久忘怀吾言固无间无乐亦无忧亮非斗筲算
夜坐有感
斋阁夜不寐耿耿对华烛眼病懒读书投老亦忘欲华宠非我愿终不蹈迫辱五亩穷巷居薄有数斗粟归来解衣袂何为愧仰屋天晴步明月雨暗一碁局四夷正耀兵百姓食不足为谢支离疏吾方外羁束
新作小屏
少年喜读书偃仰在方牀不知昼日劳常爱秋夜长炯炯户牖明翳翳灯烛光我乐自有趣骅骝步康庄道学贵深思千古浩无方投机践圣域所戒怠且狂常鄙小人儒不能志轩昂蹈袭已陈语何为浪皇皇尔来四十岁鬓髪已如霜回首念畴昔此意殊未忘曲屏倚方枕可以寄彷徉诲言示稚子朝夕当此强
开窻
斋居病纡郁况复当梅霖凿开小窻明坐对佳树隂翠微映书帙凉气生衣襟岂惟豁心目聊可发幽吟
和颖叔冲寂观
畴昔学轻举衰龄恨未逢殷懃寻福地邂逅听山钟陵阜规模古烟霞气象浓滆湖开左派勾曲耸西峰宫殿瞻黄皓风期想赤松区中诚久厌物外或能容落日窥三岛隂云隔九重蛟渊无往害兔井识遗踪遐企旌阳隐旁邻函里封翘心冥有感稽首敢忘恭幽士期相访扁舟志未从拳拳望仙境尼父叹犹龙
奉陪颖叔赋吐绶鸟
佛舍有珍羽垂颔袐文绶对客辄复吐粲粲如絺绣其吐岂适然乃在喜惧间已吐亦复收仓卒一瞬还緑玉耸角毛褐羽殊斓斑方其振舞时意气艶且闲吾欲语阿师不如放深山稻粱使自得不复劳深关
奉陪颖叔和觉师
畴昔欲求法初参沩印禅已知物外趣顿谢区中缘不学兰那行终归兜率天即心如有证何暇问方圆
复和
老师善言法何者名为禅不复着言句应当离事缘挹水何有用攀云谁望天欲知证心要为我示偏圆
又
耆窟清谈妙少林方坐禅於世诚大事投机非小缘休公祗弹指【阙】老呼苍天子能分半座为画相光圆
惠聚上方
卧病甬东久偶寻吴会游不知陶令意乃与身为讐恤隐岂不美更恐增人愁黾勉有余暇强来访林丘此地多山石鸟道与云浮松筠郁回合四顾皆良畴仆本山野人聊此谢羇愁从容日已夕归意良悠悠
善权閲轩岩
古寺寄林丘清泉高下流山僧空自老岩石不知秋龙去潭水白猿吟枫树幽轩前一楸局谁与汝忘忧
次韵和允中送觉师
心在白云居逍遥谁复如从来机事少终与俗情疎师已脱敝屣吾方还故庐他年若相见应更老渠渠
戏呈庆复乞画
鸷鸟宁有种诗书多不传岂期猛厉气专美鹰与鸇有客画鸦鹘古纸含秋烟羽毛被玄甲爪角森戈鋋想见太公望桓桓统中权何如鄞中尉侧目谁敢前吾方病拘郁逍遥溪水边赏此神骏物霜风相孤骞从公乞妙墨小斋伴衰孱何以报雅况作诗致拳拳
秋早登住阁
病夫倦拘郁遐赏寄重阁大火欲西流高林已摇落海旁土气浅风雨易囘薄数日多狂飇余暑亦濳却千山在天际清气遥可托平生乐烟霞幽步谁与约缅怀机云辈襟灵信夷廓草草蹈危机千载尚可啄吾知非世用白首甘寂寞摄令亦偶然何能求民瘼勾钉尽诛敛下笔良多怍不如陈太丘行归老丘壑
云间
蜡屐去阳羡乘桴望云间腰垂陶令印意在庄生环斯民久困敝何用惠孤瘝於心傥有愧拂衣归故山
奉送景升西上
京口杨夫子知名三十秋青衫尚为邑相见松江头倾盖曾未久欢若平生游适当及瓜代浩然治西舟荐章满公车行想拜恩休万里起跬步青云眇难俦余方归东路於此怅夷犹行觞莫辞醉分袂云间楼
奉和宋平叔
海角厌多雨乍晴山更嘉梅林半黄熟柳带剩夭斜忽忽久不怿悠悠谁可涯世如有夫子终不叹匏瓜
题上天竺天仙阁
久厌朝市冗粗能忘盖纒头依梵呗地行结西方缘山前种香稻山下流清泉此地既岑寂此心良泰然法师清净观招我修初禅斯言倘不践何路休余年
次韵酬泰叔
志士有不遇繇来多感伤末途长悯默往事委冥茫偃蹇乾坤外推移日月长初心寄林壑何事袭轩裳才地慙前辈文华笑老苍讨论聊自适仕进亦惟惶直欲驰千里宁谁出一乡典谟窥禹契教化识轩唐不信时难驾焉知命弗将士虽殊用舍吾岂托炎凉宝劔埋霜镝明珠称夜光三公犹可去一命孰难忘壮节深无累高歌咏更锵振衣辞旦望逸迹寄朱张管库心何愧江湖幸退藏朝辞汴师日夜渡淛河霜故国寻仙路当年结客塲二毛虽老丑一醉乃寻常花圃风生席云斋月满牀清歌怜落落高论接琅琅谁谓羇游地还陪君子觞衆推朋好厚不间弟兄行斟酌南堂夜逍遥甬水阳长篇荷高意他日结离肠
庭栢
郁郁庭下栢何年移此栽虽然失地性本自凌云材不复鸾凤集空余鸟雀来谁为许长史拔宅去尘埃
竹轩
古人爱修竹潇洒临幽轩劲节有高致清声无俗喧春日鬭鏁碎秋风撼琅玕谁知渭川富千亩可悬冠
黄鹂一声
隂隂三四木官舍悄无邻何处黄鹂啭来惊白髪新浪随殊俗过可负旧山春自笑亲香火看经作钝人
舟行
我舟莫行疾我家日已远行迟终不到不到何由返吴楚千万里江山道回转白头多伤感方寸不胜乱
道中
昔我离家时月生正如鈎行行载见月已在天南头我身岂当然吏议不可酬下手亦何愧摇尾终无求默默就孤征凄凄怀百忧吴山望不尽已泛楚江流木落知岁寒客子多悲愁一恸一斗血安能望松楸
九龙洞【在邵州】
洞中石乳色如霜欲煮刀圭未得方叹息此生来已晚更将残命笑嵇康
西津
山後山前到已频更寻残雪过西津愚溪愁客今何在应有猿猱解笑人
读书
病骨愔愔百不如不应投老更看书古今得丧今方辨且向斜阳弄蠧鱼
愚溪
愚溪水中多圆石水边竹树山如壁夫子幽栖十二年至今使人长叹息
杂诗
白云非我役出没在山间我亦何所事篮舆自往还不知乐与否聊尔寄衰孱早恨冠冕误空令鬓毛斑
又
我昧明哲戒置身在天涯悯悯常畏人岂异池中蛙吴山千万里梦寐不到家永怀故山乐轻舟棹烟霞
又
屈平作天问委骳穷不悔寥寥千载还柳子强复对二子诚多材无乃振憔悴区区亦何为吾方游物外
又
巨蛇老且蜕不如蝉脱飞茫然寄坱圠生死亦一归达人观元化其言玄且微生死有不类於是知者稀秋池夜观月方与水相辉聊尔乘物化指象终为非
诒隐者二首
汝勿轻王侯王侯非汝曹地势有轻重太山与鸿毛鼓腹一欢笑不知钟皷豪我乐彼不预山林且陶陶访我维摩室不值香积飰开囊出黄粟为汝林中爨软语少稽留青蔬亦易办勿言方外趣我汝真如幻
善饮
谁道渊明不善饮亦知太白爱题诗浪醉浪吟成底事不如高卧过当时
夷山
夷山邈无际落日多青烟渺渺寄愁恨吾知从古然逝者既已矣後来谁可言达生亦有意吾归将灌园
晋室
晋室昔中圯正人多戮死加害宁无辞惟其不徇己朝室有难置山林或能已谁云清议在美玉不全毁旷达余所嘉数欲玩遗史抚卷辄增感终夕那复理
东岭
东岭寄吾庐西崦多屐齿何为不惮陟下视湘川水此水不涌激朝暮流未已烟云媚幽趣落日更清泚徙倚有高木独往每自喜山猿助我啸幽鸟司我跂山僧忽吾怪使汝识善逝
云巢编卷二

[book_title]卷三
钦定四库全书
云巢编卷三　　　　　　　宋　沈辽　撰
水车
黄叶渡头春水生江中水车上下鸣谁道田间得机事不如抱瓮可忘情
召楚兴禅师
匡牀我示维摩疾持鉢师来舍卫城与汝欲分香积饭不妨作戏说浮生
春日二首
壁下茶铛久不黔更无白眼与人嫌春来老困还多睡时有狂风入破帘
寂寂山间谁与言闷搔短髪向香烟死灰朽木君知否不似胡人面壁禅
杨花
岛夷三月不知春唯有杨花似故人老大相逢何可语满头白髪不胜嚬
乐神
夷人事神正自醵山头水边与神乐大巫龎衣手摇铎羣儿伐鼓更鸣角青山历历神欲归湘水漓漓日脚西小大酣歌向山栖神羮满盎均汝厘
山上
山上桃花红欲烧山间病老苦无聊古人有时亦好饮已醉复醒真似劳谁能忘情学枯木不如隐几看猿猱攀援上下岂无意新林落日风
李华
山僧种李华华白谁肯折春风欲去时庭前纷如雪緑叶始有芽繁香且未歇郁陶何可道空庭步明月
日落
日落沙头山已昏饥乌投暝下前村谁云野客无多事步出林间自掩门
黄鹂
黄鹂何处来啼我芳树下緑叶掩穷陬春容已衰谢百年如转毂悲欢正相驾感事一伤怀吾年四十化
春林
春林日已繁隔我遥山青下帘成幽卧野鸟鸣嘤嘤鸟鸣有时息春林亦衰寂生物自环转何心翻戚戚
散郎亭
法华寺上散郎亭老树苍崕如有情欢戚已随时事去代间秪有古人名
枣花寒
山禽哺雏半欲抟坐想葛帔临风湍数日隂霖复未畅不知更作枣花寒
读书
读书十车老已忘人生得意须少壮白髪渐多筋力衰谁为流年更惆怅自寄蛮夷朋旧稀更将黄卷卧斜晖古来枉直何足道昨日皦皦今还非
观大水望朝阳岩【元次山所名者】
前日岩间欲结庐下眺江水百步余春水溅溅出乳窦青山白石半洿涂不到津头已三月谁知江水涨天墟遥望横流不敢济岩日已有人罾鱼
沧洲亭怀古
潇水悠悠天际来夹江古木抱山回栅中人物不满把日晏市散多苍苔九疑巉天古云埋遥想帝子龙车回心衰目极何可望九歌寂寂令人哀
奉送伯才都官代归
前日使君佩铜鱼雅望已合升华涂一遭黯黮诚非辜人为叹愤我若无夷州已非人所居况复管库治赢余幸及瓜时笑还都襟怀落落真丈夫
次韵答陈生问禅
从来多事笑归宗我已无心岂有通达士犹能知梦梦世人何用更空空江头冷落三秋月山半支离一病翁不到古今能与否林间拭目看来鸿
出潇江泊蒲洲
泛泛潇江水天生西北流苍烟开蛋市晓日下蒲洲清旷适幽步方洋如昔游何为沙上鸟相避小山头
水车
山田遶山脚江水何可作车轮十丈围飞湍半天落雁翅挿修筦随流得深酌升降岂无势长江怒相薄有如万夫力讙呼倾衆壑曾不舍昼夜美源终未涸人间有机事由来生巧恶善彼汉隂老忘怀抱纯朴
复作过商翁墓
当年不佩封侯印後世谁寻堕泪碑定远将军岂夸勇关南常侍最能诗故人不解传遗事五岭犹能识信旗墓下寂寥无鼓角秋风独向白杨悲
平生气业许谁知官制应崇九尺碑已为朝廷恢远略不应江汉独无诗交牙石锁先偏阵野烧光开後队旗老妇尫残谁主奠从来伯道使人悲
同预杨公国士知延陵应得我题碑人间已悟黄粱梦泉下谁寻古剑诗邕管已闻图像祭广源无复纳降旗水禽山鸟无人意独解飞鸣不解悲
苍头已作归来曲不信全生庾氏碑疑有史官争立传终无嗣子与闻诗後房已闭千金妓私庙空收五采旗闻说诏书优赠典孤魂应结九泉悲
庭下菊
夷天九月尾秋气殊未肃病士蒙葛衣正如庭下菊忆昔移菊初夏暑方烦溽瘴山旱无雨憔悴兹不足安得望茅茨窃自譬松竹神仙久视药孤根寄穷谷
钴鉧潭
余读子厚书始闻钴鉧潭榜舟西江下振步愚溪南高下凌山阿松篁蔽秋岚土人识其地古木森楩楠水深日波澜此理亦易探古木为钴鉧土音正相参所记或不然信书殊未甘此公废已久山水穷年耽造化毫楮间浮实微相锬幽心有默识西归助清谈
寄题聱隅塚亭
不识聱隅生斯人亦豪怪挟书海上来轩昂轶前辈何为老穷厄独与当时背宠禄出一时此书终不废客死江都馆骸骨埋荒秽幸会田使君开茔北门外浮屠清旷地马鬣森松桧百年一坏土谁当论穷泰
龙兴观
山林摇落江水寒松下古观生秋兰白日无人午夜静玉皇殿上朝仙官但闻金环玉佩鸣珊珊麻姑女子不下坛有谁乞得延龄丹人生不如为善好草头晓露空潸潸
还湘南集
蚤识陶公父子名未知李老思尤清後来无复能文客潇水湘山空月明
过李氏澹塘别墅
渊明昔已爱吾庐我亦悁悁忆故居君有东臯千束稻山前更望澹塘湖
答林夫五颂次元韵
无心难与有心期欲说无心已自痴会得金刚本来性此人与我合先知
白髪生来何可惊不求杂食岂须耕山间一榻无余事但看山花枯复荣
海水浩荡烟苍茫我欲求渡无舟航东西路迷何苦渡楞伽山下秋风凉
世间明闇一毫端为底忙时不肯闲水盛草深牛不动始知缘业有多般
阿弥陀佛一炉香欲道知时已是狂若得医师除我病何烦筋力更求方
有感
我身如断蓬我性如孤鹤飘摇寄林野不复人间乐岂如鸡与犬朱门肆依托虽沐稻粱恩安能远嫌薄理或不在我幽怀放寥廓人生能几时百年共摇落
赠饮客
鄙性不嗜饮不知酒中乐古人能闭关此兴应可度形骸委物外宠利安能薄何为攘臂人喧然同燕雀朝挥百神王夕引羣忧涸畴昔二三公逃死向杯杓我乐不在是陶然造冲漠子当剧醉时相访南山脚
雪後
潇川夜飞雪草舍朝成氷微阳始下烛南山浩如蒸林木散孚甲乌鸟营巢橧物化不可戚深挹南天僧
次韵酬陈生求书
老朽何心托市朝正当鼓腹咏轩尧由来方外希夷乐渐与人间路径遥泽畔应无渔父问松间时听葛天谣髯君莫及儿童伎留取褚中翡翠翘
赠广佑上人
不入四明路侵寻已十年葛藤论往事蝉蜕想苍烟松下数株石岩前千丈泉何为不肯往芒屩更参禅
奉送马令归长沙
腰间新佩临桂章归着彩衣拜高堂鸿雁知时自翔翥骅骝得路方腾骧正烦弦歌治疲俗仰看干羽来降王憔悴山间老迁客不能相送出潇湘
奉赠玉笥王尊师
玉笥羽人不絶食鬓毛清润顔色赤中黄仙翁传妙经十年功成人不识身如孤云行无迹欲上九疑望南极岣嵝不见神禹碑潇湘真得浮丘伯城南濯足江水碧逍遥城中混名德东巗西穴已烂游共过庐阳寻简寂
仙居阁
鹤驭已归三十春至今重阁无纎尘蟠桃谁知天上事白骨不驻城中人门外江流似平昔林间鸟雀空悲辛当时留侯强辟谷黄石老翁悟终身
寄题谭氏需亭
谭子作需亭佳客同宴乐宴乐乃余事文华相博约散帙列经史所游尽通博挥毫断新义诸生困穿凿中厨具烹饪高怀肆杯杓遥想大论时纷纷麈毛落春风豁幽郁?日延林薄人生乐名教安在甘寂寞相期一穷达岂止为脾臄穷达乃在天得时即鸣跃在昔郑司农处身固穷索飨客颇丰侈水陆荐金错其後李北海高材冠台阁摛文示时彦万金资一酌遗风不在是斯名岂苟作泥沙何足道正当为善谑子云老嗜酒行当蹑芒屫为君说难字犹能中一啄
望浯台示无竞
每爱潇江西北流水边幽石强为留归时欲借浯台望何处陂陁可系舟
太平上方
山上白云淡无情不如山前利与名水西落日何时尽二十一万钟磬鸣
送唐进士游南岳
潇湘一片云翩翩上南岳不依涧底石欲引瑶台鹤乘风出崕峤带月萦林薄若会洪崕生为求金鼎药
赠张明之
文雅张夫子飘然东岭居不随人毁誉独与道盈虚欢笑一棋局湛沈万卷书三年流窜客相见止如初
唁下第
时去亦可惜浩然若沧溟平生穷古学老大困新经君抱松竹操余无龟筮灵相看故眼在惟有遥山青
朱赵二使者示问
古木巃嵸山径斜不知使者出山窊羁禽野兽遥相避亦有人寻顔阖家
零陵观大水
春雨淫不已江水一夕涨初闻渐其栅离明已三丈老弱走山去浮沉困丁壮高楼半欲没木杪维舟舫睢阜已怀襄那能辨闾巷升高瞰其下犬牙萦叠嶂始知地形隘何由保无恙湘川浩东下其势不相让安得驱山泽移徙就空旷市井安且平黎民获生养羣流亦适性千里肆夷漾斯怀知未遂蓬茆独怊怅
谢履道天麻
仙客饵赤箭其根乃天麻延年不复老飞身混烟霞文升蚤得道山下多灵芽世士所购求金玉如泥沙吾昔负羸疾衰龄畏风邪筋骨困连卷跳偏竟何嗟履道知我欲囊封寄山家呼奴为煮食惜已鬓毛华
奉简莘叟
红叶飘萧秋後山相望止在一嵠间老夫无用方安命夫子何为蚤闭关世事不随歌吹乐此身略与水云闲经年不见宁相外安在区区事往还
次韵博古赠王道人
调笑同方朔机微似幸灵囊中万金药几上九仙经虚静孤猿噪支离病鹤形子云称隐德於此识沉冥
戏赠莘叟明之【莘叟姓陈明之姓张】
仲子絶不出留侯数相顾二客虽不同所知均一趣仲子屏世故翛然掩蓬户留侯喜奕碁清欢寄玄悟
奉赠王道人
身世飘摇如断云此生不复世间尘能言得丧归诸命维有东坡王道人
平生
平生爱闲今幸闲投老爱山今住山不复区区同眩事正当渺渺出人间
将行泊潇江
悯悯久同巢幕燕翩翩今作北归鸿湘山潇水愁无那欵乃孤舟夜雨中
宿浯溪
孤蓬冲雨出湘西欲向崕间寄一栖天外月华如有意故来相伴宿浯谿
谢蔚宗木棉
峤南地熟气如烟木华蒙茸散为绵使君作紬远相寄表似夷锦红欲燃病士榻上残青氊山中苦寒多破穿使君相赠何可言困来不妨伸脚眠
婵娟亭
天边新月一弦生堂上美人肢体轻何似君家庭下竹孤风高节照人清
静照庵
扰扰百年何可为正应静处得忘机心猿不动无余境照见人间是与非
石鷰坡
祁阳县南石鷰坡骤雨乾时燕子多行李萧疎常畏雨谁能驻马待滂沱
峡山寺
峡山山下古招提丛木犹藏半泐碑正自会昌多难後至今龙象绕山悲
白水
九江水色白如雪流水潇湘尚未浑落日墟头人已散独留烟树送黄昏
题文殊寺【乃思勇二公卓锡处】
二公诛茆今几年至今山下一炉烟驻舟薄致伊蒲馔欲结诸公寂静缘
月落山时鱼鼓鸣华堂不动夜来灯人间扰扰方多事谁似炉间白髪僧
雪後
朝来风雪满湘山顿失羣峰上下间风定雪休归舫稳江流不动碧潺潺
南台禅师云得蔚宗书报老夫入山
支持病骨上南台一眺云林眼暂开不道云长更绕舌已将名姓入山来
君山
我来洞庭上延首望君山君山不可见止在狂波间风休水亦息烟岚露空碧何烦问法意开口成尘迹
洞庭山雪
洞庭春雪晓霏霏一阵风来半已曦唯有山隂吹不尽田塍片段衲僧衣
次韵奉赠巴陵上官令
古人善治身摆落在尘土明哲所自任不为小人侮嗟我一何愚逍遥寄天宇长嫌柳下污有意庄生堵微官被黯黮远放潇湘浦闭关絶世故况复挥谈麈蒙恩许北下始接诸公武若得一丸药顿发三年瞽巴陵遇言游高文璨瑶圃泠泠挹清风使人怀玉斧
奉赠上官令
洞庭春水静楚山气雄劲欲言世上清不敌巴陵令山深多猿啸水涸纵鳞泳牛刀有余闲尽入安仁咏
重示
不识南宗与北宗欲齐得丧已非通若将直指生为梦便可偏知色是空莫为严周驰诞说欲轻摩诘作衰翁古人言句真刍狗天外秋来有信鸿
代诸生送黄镇判官
潇湘秋水涨山阿小驻归舟绿玉波翰苑主人青眼在湘南使者荐书多庭中紫诏迎纶綍道上黄花醉叵罗贱客十年京国梦恨无羽翼从鸣珂
赠送卢总赴调
山东卢翁旧儒者少年久客都城下先朝数因春官荐投袂攀鞍学弓马大黄六钧猿臂挽武库官箭长分靶横门较艺在第一武士贾勇来相迓天子临观虎豹羣弓满不苦何由化固知穷达不在我乞得参军何足吒晚除一尉来荆域白髪婆娑谁复识部中夷落寄戎政上下六年无盗贼使者垂休太守惜地薄器寒无势力平生介直耻自媒一纸荐书终不得中间安南大将出尝愿奋身借一戟翻蒙羽檄督军粮灵渠首运三千石小官繇使当自効解衣操舟上滩碛同行嘲笑何自苦殊胜陶公闲运甓功劳涓埃何足道甫得临湘升斗食高堂老母终天年屏居古寺甘穷寂从来畏慎不干人粝食布衣残喘息春秋祀事亦粗给妻子不为饥寒逼三年终丧壮心在矍铄安能忌吏役古剑不折终不埋老马岂甘长伏?却持手板谒公府斗擞青衫尘土迹我知卢公意可怜世人【阙】家轻相测何如市井轻薄儿朝来指白暮为黑古兴十六首
朝亦看踰山暮亦看踰山芳华春树外古澹白云闲絶顶有池水昔年栖玉顔妙灵想不驻缅慕何由攀春草日已枯山中少人迹草间秋蛩鸣遥知岁寒逼人生何可恃金丹须努力流景终不囬永叹尚何益我不叹白髪安得新少年往者不失势後来岂能贤世间亦多士倚伏良有缘寄语夸夺子古人已皆然修道须隂功留侯亦何为区区欲报怨方为帝王师辟谷学赤松强为女子饴黄石更殉葬空令後人疑皖皖何氏女不食终不饥普公南迁日金镜识仙衣清冷少言语时时露天机冥数有时尽玉棺有余辉古人喜功名冒死立奇节嗟我亦何弱翰墨老蒙拙富贵难苟求耻随世汩没千年栢庭下不负金光骨不识扬子云清峭想玄鹤後世欲论文斯人不可作死生固有命一眚为投阁相去已千年空山甘寂寞黄叶日已落西飇易惊衰忆昔阳春下芳华弄葳蕤四序不代运生物皆凌夷匆匆盖常理晚暮令人悲百草皆有种风土不可移甘辛与美恶所得自适宜东家鲐背翁前日乃婴儿耄倪寄百年谁可强扶持芳华有不实不实未足悲神仙不死药多采南山芝
天外青青山重云忽蒙翳青山终不移明目未可睨秋风方憀栗冥雨何时霁不见希夷翁欲学穷年睡夜半山气冷始知秋序深开轩望明月西岭莽涔涔人籁久已息繁然蟪蛄吟缅怀故丘鹤清唳有余音遥与白云期岂惮氷雪侵人情与物象邂逅惬幽心夜漏渐已长清风入松林逍遥掩蓬户微凉生衣襟
潇湘望秋月清旷无风埃谁知故园影亦向裔夷来水际衰老翁练衣独徘徊頫仰方自适为谁指玄胎落叶何足叹岁暮皆枯枝白髪不可摘我老谁不知荣瘁乃常理日月濳推移庄生强欲辨祗能解人颐我意不自适何为浪多忧艹舍亦无事浩如水中舟陵谷尚或迁百年为谁侜不作亦不止生肇知吾优前日春已归残花尚赤白秋来初未顷园林亦早索桃实久已空黄柑半可摘唯有半折松青青独如昔少年勿叹息明年复春色莫疑衰老翁住世方为客
畴昔一梦还强忧亦强喜残息若少延视今谅亦尔何为有得失宁非为物使长哂王濳夫区区论天咫
渡西
百家渡西日已落青山上下猿鸟乐欲因新月望吴云遥看北斗挂南岳一梦愔愔已十秋古人不死终未休草舍萧条谁与语清香吹过白苹洲
次韵酬楚兴三颂
莫欺隐几维摩老不为文殊不设斋寂寂青山何所有霜风落叶满空堦【右答设斋】
给孤长者寻常有应供如来不易逢二施本无差别理莫论庭栢与庭松【右答施衣】
已住世间如影响不牵法相论偏圆山边茆屋随缘业不是当时忍辱仙【右答见赠】
寄金山禅师
秋来清血洒潇湘遥望东流带夕阳为过金山沾法力便随潮水入钱塘
九日
去年九日始离家行到江南见菊花今日裔夷逢节物独将白髪换年华
送毕公绰
毕子治车马游学去成均成均首善地俊乂方骈臻为儒当读书术业藏诸身羣居久昧是终亦为涂人通塞虽有时操修贵道真求益当择友好德必有邻吾为投裔客其言何足珍行矣当自慎思慰高堂亲
火星岩
火星岩下石崚嶒殿阁相望止一僧莫问人间兴废事门前流水几前灯
白髪
山头甘实半已黄领上白髪日更长青云合散寄孤岫世事悲欢空夕阳我欲乘风学御寇泠然有意寻沧浪沧浪无人谁与适青山路远烟茫茫
侯滩
江流激激过侯滩更上山头看打盘百岁老人亲击鼓城中忧乐不相干
书堂寺
苍山古木书堂寺北下湘川百余步谁云往来倾世界至今人道安禅处岂无惊蛇与飞鸟後来那复知其趣我身不知今是不空记名称你常住
日道
日道纒南复纒北蓬户长开少人迹三噫七哀非我意我身乃是投荒客
龎公
襄阳龎公少检束白头女冠亦不秃世所奔趋我独弃我已有余彼不足鹿门有月树下行江汉无风舟上宿不识当时捕鱼客但爱长康画金粟金粟杜口不复言龎公为人不夸俗东西有人问老夫但道明灯照茆屋
五言
五言七言正儿戏三行五行亦偶尔我性不饮岂解醉正如春风弄羣卉四十年来目幻事老去何须别愚智古人不生亦不灭吾今不作亦不止寄语悠悠世上人浪生浪死一埃尘洗墨无池笔无塚时亦作戏怡吾真
云巢编卷三

[book_title]卷四
钦定四库全书
云巢编卷四　　　　　　　宋　沈辽　撰种花
世事流光同一污天涯白髪未还家殷勤更种庭前草为看秋来一似花
送僧应参禅
古寺穷居岁月移东冈西崦不相知从来但识羣羊?不道亦逢狮子儿潇水荤羶从此隔雪山消息更何疑明年我过湘西去问讯山前我为谁
花药尘外亭【开山明公】
导师昔示化灵墟肇开凿山间百草花救病皆为药尔来三百岁法音亦间作为人布福时随缘四丰乐然师法王嗣金锡中天落海衆蚤知归天龙欣有托鼎新金布地烟云助回薄岣嵝对岑寂潇湘供盥濯维摩老且病身世两无着行期过丈室为我探泉壑
踏盘曲二首
湘江东西踏盘去青烟白雾将军树社中饮食不要钱乐神打起长腰鼔女儿带鐶着缦布欢笑捉郎神作主明年二月近社时载酒牵牛看父母
胡卢笙不着簧细腰鼓三尺长吹笙击鼓山之旁噭跳宛转乐盘王盘王死来三千年古曲旧词至今传山祥水气不断处坏木烧作兜娄烟
山西
山西谁家桃李树半是少年行乐处去年花谢今年开惟有人生不如故
庭下
庭下乱生春草花夭红不称野人家漫开漫落无人折留得孤根数寸槎
次韵荅楚兴
落莫余生何可同正如枯死道边蓬随风流转惟无定定处由来自性空
郊外马嘶
春草满空春水流土人放马白苹洲细风迟日嘶鸣处遥忆金明池上游
景星观
南津古观已半摧老松千尺黄蒲开礼斗层坛故基在真人一去终不来终不来兮往何许朝瀛洲兮暮玄圃应笑营营世上人转首已为泉下土
花残
花发花残都不知谁将白髪更题诗山西日永无多事闲看樵夫数局棋
寒山
黄牛岩下水弯弯葛帔篮舆自往还不是湘累莫相问祗应枯瘁似寒山
过商翁墓
征南名地蚤相知老向潇湘看立碑壮节独驰南峤事古风不括故山诗愁烟半鏁黄茅壠部曲谁寻旧将旗遥瞩芜江想灵气孤云落日不胜悲
澹山岩
昔造阳羡二洞天我生已当谢人间尔来投裔亦无事澹山岩下欣跻攀羣峰驾肩来江水会前湾灵气绦洞口夐如宝陁山辇道转西升斗入初无艰翡翠凿穹庐略与天相弯寛广容万席清润非人寰东南豁阳明仰视如含环青萝傅乔木亦有败叶黫造化遗玉像其人清且闲巧工或可为谁能陟巅顔秦时隐君去成仙空留石牀水云般药炉不复九霞覆唯余渥赭繁茅菅至行禅师化巨蟒好事太守驱羣顽崇坛峭罅皆可蹑三穴旁出门无关壁间玉乳化为石何术可煮完衰孱恨无仙骨空盘桓欲留未可终当还仆夫告余趣归驭落日西下云斑斑
愚溪
榜舟下潇江泛泛入愚溪昔人不复见秋草空萋萋委蛇望僧园云屋倦攀跻林高日气薄磔磔鸣山鸡倒景相吐呑清明合致犂昔人怅投裔感事多悲凄北邙一抔土荣辱方今齐人生无百年外物安可迷谿水泻石间喧喧如鼓鼙了无人世想粗可休天倪吾亦被黯黮东山饱蒿藜二年已数至屐齿连山溪行亦归三吴孤猿安故栖它年若有梦邂逅识江西
石角山
步屐出东津遥跂石角山山回道亦转卓荦烟云间何人峻重阁三休直孱顔吾想造化功为此肃神奸嵌岩或中穴特立气甚顽此角谁可折宁当混尘寰游士何足知但剥苔藓斑西首望城闉羣山合如环下临有鼻道落日行人还枫叶秋欲丹芜江逗潺潺重游何用戒蓬户初无关
湘中宿台步寺
湘源初甚微屡挹不满缸比至台步虚泛泛为长江虚头市初集鱼豆皆成桩夷獠不识人笑鬻彘与厖緑荷竭苞苴人散谁复撞鸥鸟亦来下酒斾停空杠我来憩桑门竹户映蓬窻夜寝那可寐江流正淙淙
泛舟上湘口馆
潇水漫南来湘川趣东下二水始相会清豪不相藉山回石瀬出木老修烟嫁泛泛白苹洲林风媚如画宿昔感骚愤幽兴遥相借不谓垂老年覉孤穷山舍潮来刺舟去孤月临清夜安得跨鲸鱼不复人间化
法华石门
穷居谢世故久厌夷落喧出亦何所适往往遨石门石门在山腰东西列只园崈崖三折上苍壁烟岚昬松下閴无人唯有风中幡安得嵇阮流相与抗玄言羣鹗感余颡日暮噪隂樊吾衰那复辨孤吹拂归轩
禅僧岩
潇湘山水穷欲偏最後乃得禅僧岩禅僧成道久已化独有崖崿青巉巉降身入洞不甚险突兀三室谁雕劖东西有道若蛇窦白云羃羃门无缄持火旁行不知际七穿八窍遥相衔涓涓乳泉白如雪由来此地殊仙凡主人引我复深入行指?穴尤嵌嵓中间石鼓有异响击拊想可参韶咸吾身久病苦下湿复畏神怪来邀搀直趣出洞上南巘豁若巨海张云帆山花斓斑出竹杪亦有禽鸟声諵諵欲还未可复小驻日脚已过东冈杉
奉谢上官令诗卷
一轴新诗锦不如何为轻易赠狂夫巴山楚水无穷胜不必王维更画图
赠别子瞻
平生雅游眉阳客五年不见须已白借田东坡在江北芟夷蓬蒿自种麦相逢不尽一樽酒故态那复论欢戚手抱阿武劝余沥维摩老夫失定力老夫寂寂出三湘更欲卜居池水阳薄田止须数十亩田上更树麻与桑老来正苦迫生事清明虽近犹可秧罢亚若可博乾麨以无易有遥相望我舟即行不可驻欲卜後会诚茫茫他时有信若可寄不用辛苦为诗章
题子瞻雪堂即次前韵
眉阳先生齐安客雪中作堂爱雪白堂下佳蔬已数畦堂东更种连坡麦不能下帷学董相何暇悲歌如甯戚布裘藜杖自来往山禽幽弄均春力案上诗书罗缣缃炉中烧药笑王阳晨炊且籴北仓粟冬服已指山前桑南冈差高多种橘迤北渐下宜栽秧北邻亦有放达士道路壶榼常相望
德相送荆公三诗用元韵戏为之
幽居卧山间不与世相接余生委蒲柳滞想遗空劫德相蚤相亲顾我情未厌数枉南堤步更引青谿艓相见亦何事坐对羣峰叠春阳始萌动烟岚森劔铗亷纎数日雨万里浮尘浥赤白未残花修穠半敷叶行招老僧语遥瞩东田饁穷崖历可造峻流谁敢涉衰龄易生倦幽岩就调摄德相知我惫双眸困垂睫高咏楚公作欲引维摩箑初闻未甚解静听疑可猎有如太华峯跛躄岂易蹑不知泛沧海何力施舟楫遥窥土山胜昔乃文靖业二公虽异时名德远相躐山川若有待风物增悲惵未知蔡侯履孰与支郎蹀胜游可概见笔力方峩嶪更纾别後情琅琅铺简牒倡高必和寡排比安且帖箫竽合古律宫商自谐恊世人所钦慕有口空嚅嗫东牀坦腹士左右参经笈为赋奕碁句璆琳吐胷胁锵然不可闭由来知健捷谓如伯升勇扬兵开宛叶岂比文信君无谋丧张靥致死在必胜甘言方示怯尾章示戒训足以传芳谍後生知自励何必棰楚挟正如嚼氷雪清冷快牙颊我昔造公室公方任调燮辱枉渊明赠今犹秘巾箧当时隳官去终身欣废跕冠带遂已捐头恼深埋擪肯羡冥冥鸿安知栩栩蝶心清久无梦神固安知魇少小锐文史老大心更慑是古岂余心非今宁我惬况复论翰墨尔来那可辄不识浑脱舞何愧张颠帖所居养鵞鴈菰蒲观啑喋亦有藜藿畦粗充匕与梜孰知名可贵安用禄为槢无求岂有沮不动谁能嗋汝坚百万衆淮濆空雉堞陵阳丈五坟朱云本轻侠百年竟何往终当封马鬛何必怅霜毛更向窻前镊
德相所示论书聊复戏酬
野舍老余生雅尚今已惬不逃世忧患余事寄巾蹀行寻青山转坐对青山叠欲随白云去傥与幽人接盘桓太清洞怅望长江艓昔时古锦囊今还白羽箑不复叔夜煆真得孙登摄九华一枯藜青溪一孤楫得丧苟自逹死生安足惵朱顔久不驻白髪何为镊羣物自流转吾生寄天燮德相屡相过老夫寜足蹑由来废井水不如长劔铗往往论书法轩轩两目睫中郎石经在元常表军捷汉魏多传人至宋有遗帖唐室初最盛渐衰自中叶欧虞缅谁嗣顔柳何足躐篆籕昔难工草圣谁敢辄巨山作散隶雄古掀龙鬛贞观喜飞白凌厉腾春蝶岂特豁神观直可祛鬼魇古人有所寓天性难必恊所志有小大其材有勇怯或惮懦文雅或轩昂豪侠或转战鞍马或驱驰弋猎或发於止谏或得於讼牒或奋夺牀陛或造成械槢或为神所追或自执所劫或醉以贾祸或诈以行谍或习於娱乐或劳於呿嗋有灿如文锦有劲如金梜有倚如戈锋有点如山嶪有驶或如波有媚或如靥或腾如烟霏或落如鸟跕渊妙欲飞动拙恶愧偏擪当寝或不寐当昼亦忘饁有誉终甚微或毁则羣嗫为功有不至考古安能厌十年幸能就万金毫岂浥金玉敷卷轴龙蛇閟箱笈是惟小夫技寜当丈夫业譬如论唐虞何曾道郇叶如君负高识於此何足挟一战虽未霸遐心岂即怗朝廷方洽熙四夷皆远慑坐复洮河地直捣幽燕胁朝夕奏奇功羣儒争鼔箧太平任文治战血何烦喋道德以为宇威武以为堞岂比叔孙生杂用随何颊吾衰何可道不死同原涉
德相惠新茶复次前韵奉谢
暑雨闇穷山道滑不可蹑隐几念投老葛衣坐揺箑林端使者至乃得德相帖佳惠致新茗远来自闽笈吾闻北苑胜不与羣山接山下几千家以此为生业新阳一日至东风方猎猎百草尚勾甲灵芽已先捷所采仅毛髪厥工巧烹燮甘泉列盎釜炽炭浩旁叠修竹为之规黄金为之梜形摹各臻妙制作易妥帖至尊所虚伫守臣方惕慑其上为虬龙蜿蜒奋鳞鬛稍降乃交凤文翼相盘跕函封趣北道驿使互防挟四方老金玉拟议谁敢辄屹屹健士儋飘飘迅溪艓谷雨不及润权门已盈箧带????体正方葵华角仍擪始传盛王郑後来止游叶大为权势迫小或盗贼刼其间起鬭夺亦数冒刑槢南夷出重购不惮浮海楫北人比尤好喜笑开胡睫岂不产邛蜀岂不生楚叶厥品乃大戾固难一理摄朱门厌酒肉辩士厉舌颊儒生备夜诵农夫困朝饁禅翁过工煮老获空腹喋绮席梦腾腾玉山头嶪嶪无余乃尚可非此意不厌一泛舌已润载啜心更惬不惟豁神观亦足畅烦惵清泠生肺肝爽快胜?镊孰不恃薏苡伏波烦谤嗫孰不饮醇酎伯仁忧腐胁祖逖敦雅尚鸿渐未博涉君谟号精鉴才翁亦相躐玉川七椀兴令人解颐靥奇章两串赐遗芳在图谍余昔喜宾客为世困书牒轻重必酬酢往来烦蹻蹀自从窜夷裔所藏多败浥亦幸衰老年数病脾气怯弃置在高阁?梦昬多魇拘病出湘汉余生若蝉蝶希夷有幽卧刀劔销鋩铗一榻就空旷百骸得和恊久已废翰墨况复道游侠有味养元和无物累吾嗋临风欲占谢遥企山西堞
与德相游云光
方驾出齐山五月未甚暑遥瞻六峯道修烟莽如禇浮屠在山半卜筑气象古松风下石窦隂泉鸣竹坞堂堂老禅子游方遍中土十年不下山不及朝市语拂云有幽步凌空开峻宇登山复望山六峯艶如舞时当一隂候阳气骄且舞龙蛇伏草莽往往暴为雨由兹向揺落流光不足数篮舆当复来相与同支许
送夏八赴南陵
老夫久客三湘水归来喜食江南鮆白云犹识旧山川青眼多慙老兄弟当时亲友半不在中表相存如梦寐公酉冢上春草生白眉始与君相际高堂老人八十一不问衰微论末契招我卜宅居其旁自顾糜鹿何由系春风引我齐山行穿云踏石构巢橧相见常无一樽酒山中枯淡令人憎凉风未至正苦热君忽佩印临南陵南陵相去五舍近马蹄车辙常相仍安舆彩衣得荣养况有大舸如飞鹏步上南山一延首江风浩浩云腾腾
青谿
青谿八月老菰蒲孤吹修烟出水隅谁问西湖少年乐闲将世事捋苍须
初创二山
左山丛古木萦带多美竹右山少平地硱磳断苍玉於此岂无竹萧踈倚岩谷上参九顶道俯浸青谿澳於彼岂无石嵌崖大如屋景业读书处基构有遗躅始吾购二山何为不相属中间古兰若台观当山腹嵓洞九十七龙蛇所潜伏昔人作轩榭高深寄林麓我乃巢西崦手自亲锄劚青谿漫无际岛屿相重复雨余山更佳春流涨平峪下矙池阳市修烟弄芬馥大江天上来淮山点眉緑老夫岂无意落日傲鸿鹄东岭亦诛茆小庵粗容足六峰引南睇九华势相续白云与谁期千载媚平陆清旷无俗韵修明资远目去秋已种麦今春复栽粟野老岂余欺东坡幸膏沐二山谁与适最与枯藤熟相见讵无人顾我真麋鹿百年一瞬事何暇知委曲得此化余年不问君平卜
奉赠芝师参总禅师
欲识东林路匡庐第一山昔人开胜地大士启禅关鹫岭不遗法虎谿谁敢攀因师访消息为寄九峯间
奉赠行师参慎禅师
观音二十五圆通止在禅师一指中金鉢直随流水去不须芒屩更西东
初泊磁湖【时子瞻在齐安】
归舟不解洞庭帆舟上骚人雪满簪小驻武昌江北岸春风今夜泊江南
感昔游
江南二月春水生不如春草满山青江南故人半不在不如春水似有情三年放逐三湘客今日归来头欲白欲寻旧游心更懒青山闭门长寂寂
无生
昔别江南去三湘多烟雾今从三湘归江南正如故不须下照水还惊我非汝白髪如秋蓬已得无生路
赠别博明二古
三年客零陵所得惟二古彼室虽屡空高谊诒先矩顾我被迁斥数过南山坞攘臂岂无人久要何足数君无一樽酒我无一柈黍相见动移晷不及市朝语博古练世故黑白谁敢侮明古喜方术虚怀安疾苦古人处其道足以察臧否何用轻薄儿口舌卖州府度直始诗书襟灵各翘楚隂德有阳报终当大门户老夫趣北归顾予求所处昬悖何可言愧汗欲如雨诗人慎加飡斯意亦可取不忘双鲤鱼遥想潇湘渚
奉送润守之永静
昔年持檄向朔方九月踏氷渡河梁夜入铜台天欲雪北风惨淡沙尘黄今年江南秋已半出送车骑江之阳江边宾从坐挥汗赤日桂木鸣蜩螗欲知朔南气候异由来道路山川长使君腰组上北道一亭一堠遥相望出近入劳岂知远方舟结驷本不忙往时尊公帅陕右名姓久已威戎羌想闻公子千骑出北部应已逃名王青榆白柳千里肃谁敢牧马来边疆当时公子面如月尔来使君须带霜明年朔方春雪冻为忆江南梅萼芳平居秋浦钓赬鲤何如榆关封白羊朝廷太平四方静圣武神功由庙堂三年瓜期当受代指麾舍人催治装疏公欲向九华老野夫相望齐山旁
寄博古
齐山落景覆青谿谿上幽人半病羸曾作潇湘江上客水风山月合相知
送超禅师【云门????】
老夫结庵南山前此生终不蹈世缘邂逅云门亦何言白云无心媚青天禅师来自庐江壖一住秋浦逾十年不露锋角常坦然四方禅客芒屩穿朝来击鼓登法筵一鉢出置行路边笑谢大衆如云连欲以此身老林泉秋风飘飘江上船想见玄沙扣船舷诸方有人问病孱为道如今不参禅
居云巢
我昔泛归艇逍遥下湘川愿言觌开士为我断攀缘不识达摩老谁将言语传幽林得邂逅故步空嚣然迩来齐山下乃在青谿边一径虽甚微松竹上参天白云本无迹作巢类乌鸢上下絶人籁由来在山颠朝炊一盂饭夕寄一榻眠委羸岂无事亦爇炉中烟久已净诸业自然忘盖纒此身与此世影响寄余年时有佳客至相与傲林泉客去後孤坐隐隐风中弦
奉送李大夫归长沙
秋潮夜落江为墟青谿茁茁生菰蒲舟舫逍遥宾从踈谁识长沙李大夫十年持节使江吴转入七闽将漕车道上狂贼未伏诛少壮疮痍官吏逋公方疾驱布威德朝廷发兵趣捕贼兵多贼少即日降公独至今为失职白首飘然归故园由来仕宦终无极借令得意任公卿年迫桑榆心更惜昔时柴车一束书今日朱门百口食大夫月奉三万钱何必要凃争埶力野人结庵齐山隈早岁曾为门下客不遗簪履惠相访顾我青山唯四壁野人适自三湘来布衣犹带湘山碧公舟少驻洞庭下尽洗都城尘土迹
奉送世美归阳羡
我昔求为阳羡令轻舟已有鸱夷兴?爱铜官山峻极自结篮舆陟云径铜官山挿南斗魁下视羣峰如突犀太湖千里在眉睫高深从此穷攀隮欣然有意即独往明月夜夜眠荆谿当时便可跨黄鹄何意人间同木鸡飘飘数年如一梦尔来卜室齐山西故人多谢姚夫子数枉车马来山蹊秋风忽指阳羡去欲脱黄绶躬锄犁人生衣食苟自足何为卑辱趣尘泥田间九月白酒熟鲈鱼正肥多置篦老夫为君更破戒临风引领长江堤
奉送次翁
君为秋浦令我乃老迁客相见虽不数临风若相得老病捐世故茆茨寄山脊不识河阳花岂有澹台迹山前逢野叟人能颂休德惠利春阳敷清泠秋月白前日解墨绶青云振鹏翼枉驾一笑别逥首幽林隔人生幸逢时功名不遗力不烦别後问我若南冈石
奉送明雅师【善鼓琴者】
天竺山前十亩园老夫久种彼土缘草堂和尚指初禅辩净二士立我前光明琉璃真金僊修持内外常湛然此心不转今十年手中一炷紫檀烟孤峯飞来自西天山间花木非世妍彼诸佛子忘盖纒吾知此地为敬田师子血乳如流泉老夫废斥去湘川归来江南已华颠邂逅道人双足纒历访名山不惮烦始自赤城沧海边一带复济扬子川直上锺山长榻眠南来不下泾溪船步至秋浦方息肩将穷祖山上淮壖庐峰胜游想翩翩顶上终不巢乌鸢亦不教观谈偏圆公卿贵人喜相延三尺枯木挥朱弦人问佛意如何弹此曲寂寥少人传
清泠台二絶句
山前缭绕白云来山下溪流那复回不向此间休歇去寜将白髪污尘埃
落日欲下清泠台月华已破东冈来谁道幽人得幽趣老夫病眼不曾开
奉送殊师刋
道人壮年曳长裾挟策负艺西入都欲步青云不得途不如濯足归江湖转出淮山一麻襦天柱峰前明月孤调御丈夫真我师不复饮食形不枯归来故土弃妻孥金玉百万初若无四十削髪入浮屠有如浮云飞太虚逹摩壁观聊自娱饮光苦行谁复如河西将军气貌虚一见犹如水中鱼南阳侍郎说诗书为筑小庵即朝晡诸漏已尽无复余此生安得为世拘不持一鉢上匡庐秋风有意入三吴天竺二山佛子居赤城更在沧海隅彼土观缘小踟躇何时复来寻老夫清泠台下茆已诛为留一榻待跏趺不辞更贮一斛蜜山间老境任蘧蘧
伯翔父挽歌
平日并游客老来相见稀穷山忘我日丹旐怆君归云水野情在风埃人事非不知九泉下谁与欵谈围君向番禺去何心瘴雾间虽能脱世网恨不到锺山雅裁谁复见幽寻步可攀苍茫大江上应与月明还
左史洞【在北山】
万古齐山石谁开左史洞左史今何在苍崖本不动履嶮下重壑幽深鬼神总石门絶世路久为尘泥拥青天十亩地漓岏如覆瓮琬琰凿屋壁烟霞列梁栋崕间不死药必非近时种人去境常在境与人为重欲观畴昔意幽禽发清哢吾方寄渊寂无碍亦无纵手自翦荆棘结茆当石空长与麋鹿游不复人间梦
寄老石【在右山】
老不在髪白此态渐自廹唯老不在我寄老山前石朝来石上坐云气湿衣襞夜就石上眠月影照嵓壁何为市南老一欢复一戚啧啧恨身老更以身为役人言老且死老死何足惜昔人有至言人命在一息
清泠台
清泠不在境石峤乃天成我无卜筑功为台亦强名南山岂不佳不见浮云生青谿淡无绪何处宾鸿声谁云饮酒乐正欲乱其明不知弹琴士何用物外平清冷亦强名指象真砰砰落落曦白髪身世秋毫轻
初耕东坡【在左山】
观田东坡去春事日已掲耕破岭上云凿开岩下月种我十亩粟中有薇与蕨优游卒岁事山前梳秃髪
云巢编卷四

[book_title]卷五
钦定四库全书
云巢编卷五　　　　　　　宋　沈辽　撰走笔酬亨甫所示二篇次韵和之
邯郸一梦黄粱熟人生正如水中木不向黄尘瞠病目凄凄犹寄一椽屋物外日月无淹速苟能自逹万事足清明神观何可凟不在文章夸满腹少壮已往谁能逐此身正如车?毂始来齐山秋正肃山间于于太古俗穿云作巢倚山麓白髪老人谁检束山松森森半天緑松下石色如苍玉古人清风那可续夫子知我心所欲饮光一衲隐穷谷不复区区论往躅
其二
老去不为世网萦我为清冷亦假名不识丹台与赤城此间寂寂无人声下视千里山川平其间隐显自晦明稽康作乐知未精庄周能寜何用撄有动不在弹与枰至静何为论搀枪大饮不复论缸罂一醉寜复更解酲当如美璞含其英不如不琢鸣琤琤一去一来寄死生宠辱外事何足惊高篇琅琅示我情久已丧魄今载营呼奴拥篲扫柴荆当有佳客来此行
送曾处善赴宝应尉
我初隐身治蓬藟余生不复人间世左山右山白云上一动一静浮尘外齐山山上老夫庵青谿谿南侍中第朱顔公子不易识短衣款段来相际长堤相望虽甚远有意即行终不计东邻竹阁长夏热我构云巢方自蔽斓斑石台始一眺寂静庵基犹未薙随云步访胡矮老放怀止得殊师利石桥寺前夜月冷金鸡峰下秋霖霁君恃马足下惮远我驾蓝舆随处税六峯老师气轩豁九华雌山苦隂晦庵前菜茹常不厌城里羊肩难数置漫天风雪一畅目满榻春阳欣炙背裴休自参黄蘖禅梅福岂是南昌尉相见终年已解空分襟一别那成滞拍江春水浮鷁首万里青天运鹏翅顺风莫寄南来书老夫柴门多自闭
五叶松
在昔金池藏远自朝鲜来鉢中黄松实散向庵前裁迨今几百年已出白云堆莹润孔翠质夭矫苍龙媒五岐媚夭葩繁日半山开秋风黄甫拆玉粒谢徂徕我语九华人为我乞条枚还令古师意长对清冷台
保寜太君挽词【时子母也】
自适田闾乐不随华宠移龎恩开大邑懿德镂丰碑古泽浩东注仙山安不隳高门有孝嗣巨痛感风枝继奉荀门好钦闻孟母贤凤雏持汉节鹤夀享天年丹旐映落日新松含夕烟正应黄壤下稽首奉金僊
奉寄三衢赵少师
浮石山前十里松逍遥谁在白云中孔光蚤上三公印卫武终为百岁翁禅客方谈无上道史官空记太平功昔年翘馆青衫客非佛非心江水东
台下
石梅落落欲黄时细两蒙蒙暗不开数日不行台下路不知江水过山来
石台竹径自天成细草芳花随地生白髪老人无是处一枝枯竹伴经行
江水二首
江水入谿来无复故谿处山前浮大艑前日行人路遥堤半?木茅舍驯鸥鹭始知南山远欲往不昜渡世事寜有定吾生若朝露大海为陆陵昔人非大悟
其二
江水何漫漫青山眇无畔欲寻青谿源鱼龙路已断今年刈麦早无复为人患独怜行路子束马高山半暑雨未当止浮云漭不散行听瀑泉鸣葛帽临幽涧
太古师弹琴示道辅
我卧南山正如梦朝来欲过左史洞阳羡羽人惠相访三尺焦桐行自从山上赤日烈如火洞里石泉凝作冻挥手一奏离骚曲促轸重作高山弄嵓下隐隐白云生松风泠泠幽鸟哢谁识襄阳魏夫子缁衣远来自崤雍身出重围战不死振翼江南若孤凤数日相从甘淡薄不与人间同倥偬夫子能知琴中趣不叱老夫无世用三人出洞日已斜青山茫茫烟瞢瞢
寄题野翁无闷堂
余不衣冠故吾里上下三吴一谿水方山峨峨出清泚野翁卜筑当山趾春气来自杨柳始不待葩华着桃李莲生半卷未猒眼已在红蕖明镜里秋风瑟瑟?先至千里苍烟接山起车声马足不得到无闷主人方隐几想见野翁形气古少年词华奋瓌玮春秋八十尚不倦一篇一咏无余晷有材无用古所叹知命不忧方可喜神完貌固得所养从来轩冕如糠粃嗟余跋疐亦可鄙老向江南治蓬藟隐身齐山絶人迹独与白云同作止白云无心归故山故山自与野翁闲聊上南冈一引领落日已在桑榆间
奉酬巴陵令
身世不相若孤卧南山云忽枉故人问乃是巴陵君君治最潇洒洞庭天下闻高材有余暇壮观谁能羣子贱不弹琴河阳自工文大轴写丽句琼华袭兰薰赠我岂无意我衰何足云三复不知报怅望长江濆
奉寄持平兄弟
平昔相从三十年白云唯识皖公山当时肺腑半黄壤何用枯槁留人间
寄处善不动庵
莫笑当年梅子真区区吏事走风尘风尘自是南昌事谁识庵中不动人
次韵元章见寄
钱塘故都丽府寺云中分往往得佳客翩翩多好文自余去湘水无复瞻吴云披寻二篇意岂减鲍参军西渚菰蒲老南国梅柳芳当时有佳意十载尚余香投老甘寂寞归期殊渺茫君能斵句丽幽眇得张皇
奉酬杨圣咨
霜林不障北山青淮北江南一画屏草舍久无年少梦故人犹记咏归亭当时皖皖同朝露不计星星向暮龄千里相望一驩笑北风浩浩水泠泠
次韵伯成见赠
水上浮云断不还松间幽石自斑斑柴门不接红尘路满座长将白日闲往解谁能寻赤轴无情还自爱青山清冷台下无多路断葛枯藤不足扳
永夀太君挽词
帝命方优渥仙屏去杳冥松筠传懿行金石勒新铭双阙不复望三山依旧青慈祥岂无报独不享遐龄身谢汉廷路神游湘水归山川想如昔邻里欲谁依梦幻久已寤悲欢今是非最伤芸阁彦无复老莱衣
子固挽词
江左老儒宗鸿名五纪中晚方参法从久已冠羣公纕服始去位仙丹浩无功古人称不朽终不愧轲雄典学蚤名世绪余为史师刚严终不倚亮直欲谁欺疾恶太阿刃立言黄绢辞平生游旧意流涕向丰碑
走笔奉酬伯昌示潇湘烟竹图
三年潇湘客不厌潇湘游二水相会处下有白苹洲洲上多美竹出没清浅流森森百顷青玉簳长与修烟浮岁久无人采往往半折古岸头坡陁上下不知际直接九疑千古愁当时古人相会处至今作亭在林幽最爱苦雨时吾尝掉轻舟乐与渔人相往返其意岂在网与鈎由来古人能放逹何必傲王侯洛阳公子有佳致落笔直与造化侔方拏抨图止数尺写出潇湘千里秋南山老夫谢世故一榻静卧如浮沤遣使持书远相示欲与老夫醒病眸老夫困瘁不知报世上谁为王子猷
奉赠善果师
大士隐精蓝不践白衣舍老夫厌世纷屏迹南山下经时不相见道味遥相借岂是困烦溽萧然雨闲暇白云等无心幽林媚如画常恨简寂履不入东林社还疑松山老怕荅龎公话吾庵朝暮成莫向人间化
奉酬通叟社日
秋入潇湘拍江水夷人社会秋声喜山城寂寞无人行白醪赤鲜追闾里穷客闭门食无鱼虽有士子半屠沽与君俱为投荒客落日怊怅临城隅
白苹花
白苹花生水中緑叶牵紫茎浩荡向西风西风日夜冷落日河洲静
与善果师游石堵
秋风日已佳幽寻欲谁与邂逅得佛子逍遥临石堵江南气候晚九月始无暑木叶乍陨霜川原新濯雨乔松转山路中天掲华宇由来安禅寂不当混泥土侵寻得幽步周旋闻密语芥蔕同一生天地同一旅欢戚自流转悠悠意何补倦羽息深林游鱼依夕渚吾生幸无事陶然知所处日晏坐北轩何用论今古
云巢醮上清冷台
太清朕无形历历县衆星北斗横天中衆星朝帝廷顾余草芥士於此寄余龄崇坛设香火秘笈开真经仙客七八人步虚上清冥再拜致勤恳肸蛮参神灵愿言枯朽骨清净老嵓扃石台峻重崖四山合如屏夜寂天更高松风响泠泠列炬如长虹隐映春林青久已谢世故何心混羶腥斋心肃不寝已闻朝露零
清泠台初夏一首寄上翟舅
清泠竹树暗成隂渐有溪流过此岑草草作巢方寄老愔愔设榻本无心松门不隔红尘路风磴初无俗物侵欲向人间访消息渭阳应有远游吟
暑雨二首
暑湿卧南窻将夕暴雨作緑树暗蒙蒙流泉鸣凿凿黔突苟幸足心静本无乐夜半长风号江流应更恶
其二
委蛇白水来恍若烟中素始惊孤渚失已转前山去清光照白壁悍势冲云树吾欲棹轻舟正畏急湍怒
白石烂望齐山
西江水过南山来青莎白砂一半摧夜来雨猛山谷溢平昔夷余安在哉拏舟欲过白石烂江风激激无纎埃古来白石亦可怪狂湍荡潏终不颓南山经春草木王羣峰委曲青云堆江中落景若图画山翁住处无崔嵬山翁憔悴如槁木不与世俗同樽罍江边山下人不识斜日独上清泠台
婆娑亭
老不为白髪老态自婆娑风力日已铄流光能几何悯悯去世网蘧蘧寄嵓阿无令後生笑隐几学商那
奉赠仲益南上
昔日钱塘布衣客画舸揺揺出淮北腰间新佩青铜章行着緑衣归故国汉水西流云梦泽高堂老人头未白兄弟频年收美科公卿要途声寂寂公车荐章动盈束万里青云不遗力老夫在吴始相得惠停高车践荆棘相见怱怱如梦寐尔来无复人间迹子方策名在清时霜天正可抟鹏翼遥知後会不可期吾心已作南山石
奉送志国赴举
青谿八月菰蒲老山城飘潇秋气早弄水亭前万斛船一帆直上青云杪沄川公子久论讨筦库卑栖欲轻矫阿阁凤雏谁不知渥洼龙种人间少拔荐当如颔下髭收科真探怀中宝人生得意须自奋何用米盐长扰扰齐山病夫乐枯槁相见清欢慙潦倒它时不忘金玉音为记云巢高缥缈
题熙怡亭
齐山翠微青天外西邻还云修竹里不如道人熙怡亭巍然迥出青溪水云谁穷高视千里亦不沮洳埋蓬藟清晨门外千家供落日香销一禅几欲知道人熙怡乐泛舟偏向江淮舣游人莫问老夫名聊咏春红与秋紫
开北山望白石烂
欲寻白石烂故开北山路所向虽似殊吾真得孤屿容与水上云娑罗月中树胜意已自适何必方舟渡
奉送孝续归九江
池阳决曹窦君掾三年勾钉烦指呼朝来脱去如敝屣华舟泛泛归匡庐君家世吏二千石缘饰儒雅穷诗书昔岁先君使湖外特荐尊府闻公车廷尉于公有隂德翩翩青紫登华涂江城僻院本无事穷山培塿多荒芜中间叶侯久无政顾遇僚吏无精粗狴犴缧囚常数百小大往往多非辜不知滞狱困寒暑直疑为吏忧妻孥惟君不茹亦不吐独自垂钓来南湖使者交章任为令从此平步青云衢香炉峰前木叶落樽垒好在黄家垆此来行李有佳句莫忘齐山黧老夫
奉送太古归旧隐
前年姚令下阳羡老夫为赋铜官山飘飘道人今复往有如孤云谁可攀三尺古琴膝上弹一杯龙水刀无环药囊空空何所有独抱冲气参人寰人生富贵无金丹须臾白骨凋朱顔何为愁苦强作乐逍遥不去烟霞间吾昔东游岂无意腰下铜章初不关至今山水尚可想断梦时向荆谿还安得此身如白鹤飞与道人天外闲路逢仙友若相问为道緑髪今斓斑
以沉香拄杖奉寄总老戏呈句偈
七尺潜虬出海污久同病士御三车旃檀雕断终非相薝卜芬芳漫散花絶是离非参妙用穿云涉水伴生涯东林大士还知否止此无言是作家
与公诩游西禅新阁
清谿水浮青油幕漾漾轻舟上西郭高林参天转山脚山上黄叶山前落西禅道人屹重阁松风泠泠半天作左江右湖若可酌青山四围走巘崿道逢支遁蹑禅屩方水幽寻同一噱世事区区为名缚生死去来一丘貉不如林间寄冲漠笑傲高明秋气索日斜回舟兴不薄有意重来何用约吾归南冈若孤鹤新月纎纎下帘箔坐想行台夜更乐桥下水声鸣凿凿
次韵奉酬公诩短句
红叶飘萧下石台扫除山径半天开百年老木和烟斫万顷晴天看月来
奉送安行弟赴博罗守
博罗四十雪上须前年将兵出高奴直取金汤癿名帐卷旗夜过乌波涂黠羌仓惶不暇战即时破荡禽作俘槖驰牛马以万计白米青盐归我储朝廷下令趣军赏丹砂书檄黄金书博罗解甲入帅府归功老成为後图汉兵百万若虓虎弓劔劲利无全胡不知黠羌欲送死夭乐给事先六躯羣帅无功坐待命天子神圣贷不诛博罗奋髯笑呼卢黄绶却参朝士裾踰年都城困尘土乞得一麾南海隅江外山川旧游好击鼔鸣笳聨舳舻秋风翻浪白如雪美酒满船谁要酤齐山老翁谢世故不知门外贤与愚相见欣然拂碁局不妨游戏为欢娱灊山金丹久已就仙夫道友来相呼博罗俯首窃自笑薄命若尔何为乎图形不止凌烟阁迅步扶我青云衢岂如小邦苟廪禄画诺足以嬉朝晡嗣宗已卜匡山宅双林工簏青谿鱼子归当在十载外老境共寄江南墟
次韵悟师见寄
一裘一葛谢时人似与孤云老鹤亲峭石山前静无事?花零落几经春
不将大辩拟天亲终媿西来面壁人无是无非从此去不同多刼一微尘
奉寄零陵太平禅师
昔住东江不计年青松白竹望潇川先知大士当行化故卜幽栖为结缘五姓香花瞻法坐六时清磬会诸天山前耆旧如相见应坐维摩老病禅
戏赠石堵二师
青山古木隐禅扃一炷清香数卷经却笑担囊南北客强寻言语学无生
偶寄林夫
南山雪未消秋浦春太早柳萼为谁开梅花同我老少年薄游意落日晴空杳林下寂无人烟外啼幽鸟
奉送醇老
近世考吏师谁如李荆州斯人不可作伊洛青松丘江上逢故客扬名谈旧游蚤被北海荐不向龙门羞三年州从事利刀无全牛毁誉岂无人春梦空悠悠乃知云台栋当向华岱求潢污一尺水岂能纵呑舟老夫卧山野自将麋鹿俦虽云相见晚笑语欣相投旷不入州府何由接绸缪江南二月春坐想颍水流 适当及瓜代哂笑岂不优它年青云路六翮固已修嵩杪有高士为记南山幽
苏武归汉图一首
苏武不辱汉廷节生辞匈奴归北阙胡服椎髻李将军反袂悲号与武别隂山茫茫天将雪北风吹旗旗欲裂金瓶酾酒具未设胡儿解鞍沙上歇使者左佩黄金玦紫駵白颠推奇骨山前牧羊原野濶汉日正斜归使发从官挥涕不敢谒掺袪欲究胷中说青海厄穷十九年来时壮强今白髪同行吏士半物故韬中节旄尽落脱将军鸷忿不可夺老母已诛族已?心知罪恶上通天甘死胡尘同断枿功名逆顺虽不类胡汉死生从此决夙昔遗芳在图史追想山川一骚屑巧工寓意在恍惚墨妙笔精世称絶唯有千秋不断情至今亭亭陇头月余昔得胡马四轴其间旗帜人物若有行者从永仲博得胡马二从伯昌博得苏武别李陵凡三人绢素之色与昔所收大相若遂合而标之为六轴名苏武别李陵图焉从官乃常惠也
西禅新阁
秋浦千万山苍烟媚高木流髟落浦中泓澄一川渌江南佳丽地六代多遗躅不见石城人空余琼树曲长围山势壮不驻如车毂道人敞重阁却倚山阳麓西江泻轩外雪浪高如屋未若秋浦佳平铺绀文縠水中白石烂泛泛如孤鹜天外九蕖蓉突兀揺苍玉太白一盃酒杜郎满头菊千载忽已空白骨埋荒谷齐山皓髪客逍遥老松竹拏舟试一眺时方秋气肃飘萧得胜意远迩穷幽瞩行当乘月来置榻山头宿
次韵酬余君见赠
老来无暗亦无明寄息深山避世情夫子暗投珠玉惠我身正似一毫轻
奉酬伯昌志国所示古调
余景避世讙栖迟在丘壑公子引车骑相访南山崿长离舞员嵩同为九皐鹤晚节虽殊途髣髴当年乐间关幽鸟哢凌乱余花落春风岂有意羣生自囘薄夙昔钦二妙聨函得佳作頋予非季子何足闻古乐葩华玩洒藻银鈎窥雅博故知霄鸿意不为尘埃铄吾蚤拙世用投老更衰索慙无锦绣段何由报金错
齐山偶题三首
杜子风情春水波至今诗句使人夸不知朽骨犹存否山上年年黄菊花
朝云未散白笴陂落日已过铜陵西不向人间生白髪直寻仙客上青谿
山腰嵌岩山顶平此下直眺池阳城城中欢戚自流转不似山石都无情
寄道辅
髯弟南来白髪垂襄阳夫子最相知仓惶河外元戎客冷落江南夜半棊云外渺弥帆信隔秋山重叠驿书迟何缘得与君相会共醉山前白玉巵
代人上杭守赵资政生辰诗
盛世君臣会功成在太平一阳迎律至元老应时生直道升乌府仁风拥使旌猷为安庙社惠爱及民氓帖泰三朝事光华万古名至诚无隐蔽妙识造圆明爱日恩光布流泉句偈清邦人祝公夀龟鹤入蓬瀛
无柱亭
结茅在何处为屋岂无柱山前巉嵓石四方适中度谁知屋下人其心亦无柱悠然寄此间自得无生路
南漪堂
湖上逍遥避百愁年来频向此中休檐前山势翠相照牀下冰纹清不流萦带夕阳移画舸留连明月卧前洲高僧会取栖迟意应有人来怅昔游
宝云丛翠亭
羣山驾肩东南倾平湖照眼正中明上人置亭倚絶巘宝云拂树当前楹春阳未彻地先煖秋景欲下风已清衰才不足道佳景聊书丛翠为其名
远行
少年事远游迢迢指岐路遥天值秋晏烟光澹如素寥落淮南山影入扬子渡出入三十年久嗟韦带误老来感节物此意谁与喻独知拥毳坐无复晨征路
登覧
我意欲穷眺山林蔽四域尔来已雕落万里情何极古人多悲秋我念不如默终朝对青山烟岚有余色欲上百尺楼羸躯恐颠侧
襍感
咄咄待秋至秋至安足惊年华去如扫正如宠与荣区区白驹隙君子慎所行不如陶渊明超然自归耕
村舍
西山草庐下古木蔽中园九月罢亚收流水满郊原茅茨何所乐姑无人世喧多谢朝市人吾方效孤骞
边思
西风方折胶戍兵出已屡赤藏候骑归翩翩如鸟羽穹庐旧所居不远横山路汉将知为谁三军倚全护上赖天子圣边方无鬭捕运筹有余略雕弓射狐兔何谢苍头公逥为儿女顾
感怀
秋气已憀栗况乃隂雨多顔色不衰谢唯有庭前莎幽窻坐读书讽古空长哦多谢高世人辩口如县河干旋白日光何用鲁阳戈念我无术进忧愁将奈何
山中
朝游白云里夕憩长松边俯视世间人但见万井烟流转非一日正如水潺湲吾方欲高步嘉遁休中年
醼集
袢暑久拘欝欣然对秋光薄具招友朋相与娱中堂清觞味虽薄果蓏具青黄尤爱檐间竹风来响琳琅正赖文举贤坐客乃其常相欢意气间高韵信轩昂
怨思
幽人有幽怨其意岂为秋西风多感伤乃尔增百忧辗转长夜枕徘徊千尺楼浮生能几时年华亦易遒倘非拳拳志谅复何所求天道或难平此理可信不
送行
昔我来东州送客满江郭挥涕望井闾秋怀寄杯酌泛然千里外秋来意非薄客舍冷潇骚那复事饰雘游宦非我怀俯仰令人怍何事脱身去余生老丘壑亲朋永相过焉能事官爵
陪客游山
相从云中去飞盖云中斜峭岭想员峤横溪胜若耶岩通新雨溜林暗残春花缅怀武林兴梦寐归山家
云巢编卷五

[book_title]卷六
钦定四库全书
云巢编卷六　　　　　　　宋　沈辽　撰越州永福院大像赞
浮屠之说传中州使人知真如寂?之法然後中州承事佛为圣人事佛非佛心也佛名如来佛之生也以诸相为佛耶是相为妄以火身为佛耶是身无体然而非佛则不名为法是有生者所以登正觉成上道也佛不?世以为?也不?不生一佛?诸佛生诸佛?一佛生故友提偷婆生人以土木为佛俨然佛也人以风火为身宛然身也吾谓还之土木还之风火则是佛与我皆妄也故知我则知佛是以明慧之士以佛为一而愚者事分器也犹假以摄心所谓有尽为有为法无尽为无为法者是已昔者钱氏有吴越之地事佛为最笃文穆王有子曰仪开府治於会稽公宫据卧龙之山仪亲以其女为尼者三人又出其私财数千万即卧龙之隂为佛庙名曰宝积仪自为文内佛藏中吴越国既除忠懿王以其族归京师繇是宝积衰而其徒浸以散去日朘月坏大殿之外鞠为荆榛龙象罅侧禽鼠攸居嘉佑六年长兴公来为是州既将大治学宫乃取宝积之旧殿以为孔子殿顾视其中则大像岿然在焉或谓公儒者必毁之公曰夫功难成而昜坏前人历年而成之吾一旦而坏之顾未足以抑浮屠而徒伤前人之功且浮屠之法方行於天下而塔庙之役未有禁也坏於此将成於彼使徙而归之其徒是可省十万之赀於後也於是永福智印师闻而谒公愿得以归永福之正殿曰为是殿十有六年矣而大像不能成计其费盖千万也今愿因公而成焉公许之为命工度作凡佣役之费悉取之其徒二月癸巳先迁中躯其修丈有八尺大有十三围其重莫能胜计乃作樏车於陆方舟於河以迁山动风旋隐隐隆隆人不知其功三佛以次迁逮诸菩萨弟子凡十有二躯以及四壁楣带奥窔之像或突或绘咸因彼寘此小则寻尺大至逾丈皆不失毫厘有若其素金相玉毫大裓重襦堂堂乎正位端严跂立之侍冠胄撄甲之神森然在列六月壬申廼讫工内外完具焕若新焉观者夔夔稽首瞻仰咸以是为大事胜缘非偶然脗合者不可以知见道也於是时长者之施日以大来重屋崇崇中严外隆爰及别殿增庳为穹不亟其力而靡不庸是岁秋八月公去而治於杭智印始欲赞其事廼来请文於余余方得维摩之说蹈无生法忍辱杜门远谢人世何能为文顾不得已强为之赞云金仙颀妙相尊严稽首十方尸正法於何为生何为?【其一】我闻诸佛号如来大匠升天巧模画一切有为吾知假或盛或衰系其逢得福在心不在佛【其二】在昔王子今何往成就爱女青莲中阿育文殊在深谷繇来所赎本虚空【其三】善哉檀施非一力所愿此地臻极乐种种妙香襍诸珍我咸供舍无贪着【其四】彼时如来在宝积我心永怀若不足今日如来归道塲我心欢喜遂瞻依【其五】愿我诸佛施慈悲咸以是心承是报世世子孙应供养长获饶益无时衰【其六】稽山盘盘翠相叠监水泱泱迥无极地执博平人物古晋代衣冠盛於此【其七】遗风胜事尚可寻大士游方谅无碍龙光有应我为证亿万斯年示来者【其八】
如来八相二十四依图讃【并序】
昭庆法师导集衆缘图画如来八相及二十四祖於祥符寺之东堂唐杜中令先为图讃辞多不详俾余为叙其事庶使观者既覩其相又考其行以崇多福焉
如来入胎
如来入胎在兜率宫乘白象王降於梦中太卜奉占大福所锺当生圣人清浄玄通天为献食美好侈丰诸国来贺善哉大雄
如来出胎
四月八日明星始生从右脇化堕地即行诸天降侍金机献诚相好庄严香汤洁清上天下地放大光明瑞应所臻其何可名
如来纳妃
始其少时王为纳妃有女端严名曰瞿夷往同献华一念不移虽云其妃清浄何为行游北门沙门启机乃敕还车以法为师
如来出家
既将出家天神致启方夜之半振衣而起侍卫在前神使昬委白马踰城玉田休止王起追及竦然致礼知其为神非世能尔
如来降魔
菩提行成守是浄戒天魔相惊欲来破坏彼三玉女娬媚夭态有亿万兵不战已败其魔与子画地自悔摄以慈力皆使度世
如来成道
多刼所修至於成道三时所得无复颠倒身能飞行水火可蹈我知法身无有生老何天之覆何地之焘其天人师是为佛宝
如来转法轮
诸天溥来欲闻我法为转法轮稽首欢洽昔佛灭度羣生作业不值佛世生死百刼善哉梵王为衆垂接度所未度三涂尽摄
如来湼盘
示疾双林入般湼盘摩耶感梦诸天一观付嘱法藏巍然金棺山崩河竭六种震翻诸行无常我知其端寂?为乐快哉竺乾
摩诃迦叶波
迦叶尊者初修禅那一造如来为分半座我持苦行六尘尽破我礼双足法藏云播金珠示因伽黎是荷传於阿难有倡斯和
释迦阿难
阿难拳拳相貌端妍三愿敬陈侍佛之前总持第【缺】博贯真诠情无顾着为覆右肩经称我闻有质其传风奋三昧以终化缘
摩田提
始摩田提生於罽宾有大慧眼时崇胜因伽梵所说为法之津阿难次授为法之轮不显一偈继我能仁合掌信受善哉圣人
商那和修
商那和修勇猛有才佛已入灭始自海来迦叶受记心宏智开财施既尽法施爰恢青林缔构龙去不回辟支化缘噫嘻善哉
优波毱多
毱多出世後一百年其所化度与佛齐肩如来受记述其妙缘为猕猴主采华奉仙降波旬衆系屍讼天摩顶之偈何以加焉
提多迦
多迦未生先遇大圣及其出家四果已证化度有情我法弥盛十二亿衆絶烦恼病常转法轮续佛之命孰有去来乐我清净
弥遮迦
维弥遮迦始初出家眼目修明如青莲华得大辩才嗣法提多海水无际我扬其波以圣传圣平等无差虽云半亿其能意耶
佛陀难提
难提乾乾应化有缘天雨甘露含润大千佛子相承牛口是传不有辩慧正法谁诠摧伏诸魔其孰敢前虽云分别乃归一源
佛陁密多
佛陁密多功德甚深善巧方便开导孔壬彼国之王外道如林我持朱幡欲移厥心竭彼才智其口乃瘖遂化尼乾有如球琳
脇尊者
伊脇尊者来示夙缘在母腹中垂六十年及其降世眉髪皓然不污五欲明识贯穿惟其不卧圣证乃传我无烦恼稽首敬田
富那奢
那奢受嘱法藏流行闲林晏坐时遇马鸣始论空有悟於假名斩舌不许削髪示情为言其理譬如灯明能?诸暗乃逹无生
马鸣
马鸣大士初兴法乐华氏城中为舍贪着腻吒索金请师代酢团泥置塔佛相爰作王有大业施法使薄犍稚之声善利斯博
毗罗
毗罗尊者大圣印可绍隆正法絶烦恼鎻言词方便谕诸福祸摧伏邪心如彼烈火在南天竺建论无我用破沉冥而证多果
龙树
龙树大士夙通诸学无所不知强明辩博帝释龙宫法忍是作南天竺国外道悔恶其所论譔光明恢廓神咒示功往生安乐
提婆尊者
提婆大师机智雄深自顾其影无愧於心国有天神威猛难任我夺其精讋服匪忱其道始行百论是钦无我被害岂伊能侵
罗睺罗尊者
罗睺罗生体本清净龙树提婆嗣为三圣维持外道鬼书方盛一覩成诵我功斯胜降彼邪心为之作证不有至人谁尸其正
伽难提
伽难提出号为神僧观其所修冥跻三乘舍生树下火焚不崩巨象引之如山如陵愿力充满为时所矜岿然堵波来者伏膺
伽邪舍
伽邪舍生初游海边值大宫殿乞食於前乃有饿鬼识其前缘分布肴膳化为脓涎我悟无学生?息焉受授惟圣不其偶然
鸠摩罗驮
鸠摩罗驮名声早着其智如海为教之主行化一国其人顽鲁使集铁马惟我示汝其人敬信大论是布三界修行善乎筏谕
闍夜多尊者
维闍夜多善化羣有敬持威仪佛所记受彼人作业师为之救化火为池其报乃宥行见饿鬼惨然推究为鸟说因德为上首
婆修盘陁尊者【即天亲菩萨】
婆修盘陁善能分别导利衆生名言布列其兄无着为之辩折示疾以谕乃请断舌着云断舌大乘亦絶千部论师天亲所说
摩奴罗
摩奴罗出博通三藏少欲知足其言演畅恒河以南外道浸广我为法故挺身而往游行教化毗罗振响正法不堕契我无上
鹤勒那夜奢
勒那夜奢夙明圣智具大福德人所敬事人所敬事奉行教诲正法眼藏惟一无二蠢蠢衆生轮回於是不有圣师我法其替
师子尊者
师子比丘智短明彻嗣承我法大振其说於时国王已陷迷辙利劔加我有乳无血是时正法泯焉几絶繄诸天龙护持不灭
零陵先贤赞【并序】
零陵之地多峻山美川弥亘数千里而士之生其间有异行特操者亦不苟合惟其远中州也故多隐晦不出至修身学道化为神仙盖其地然也余放斥於时闲居无事采其人有可喜者为论次其行追琢为文辞使人可颂咏遂至於不朽若其强聒蒙幸虽能邀竉利於一时者皆不着岂特人乎哉苟器之有足称者亦傅於篇
澹岩先生【姓周氏讳贞实】
矫矫先生其道孔夷当秦之暴不为世羁世方尚名干禄之资先生鄙是非我之知名患之本禄祸之基果蓏为食草木为衣人孰不死富贵何为秦人徵之蜕解其尸方牀曲几及其尊彛皆化为石可隐可持千载以还遗风曷追其言不朽斯吾之师
三元先生【姓屈氏讳处静】
三元之山其下维穴旁通罗浮神施鬼设在昔白公逃彼楚厥宗来繁後氏为屈道人之生夙契仙骨幽栖山间功行濬发爰驾白鹤上朝金阙於今高名掲若日月彼李氏子访道岩崫乃得素书皆其隐诀喜未及读期我不殁袖之出山半道灰?我来自西稽首致谒遗基岿然告以勿伐
高溪老人【姓唐氏】
我居溪旁我乐其流老厌世纷乃即於舟告尔子孙我将我游游不复止长川悠悠泛彼孤篷人不堪忧我方自适鱼鸟之俦岂不衣食亦过旧丘岂无其事於是垂钩垂三十年皤然不休我度其心於世无尤安知世间为公为侯维其无尤此其为优
法华道人【讳志遇】
法华道人德完行孤於岩之下结草为庐文蛇穹龟往来睢盱师不怛骇伏於座隅化是邦人我正如愚不诛不距建为浮屠时有盗来窃其衣襦适与师遇窜於崎岖师徐劳之毋伤尔肤盗还稽首其去徐徐年七十余不畜其徒苟非法器安用鄙夫一旦入?正坐跏趺於是末世快哉归乎
景星观真人【唐氏女讳法信】
昔我真人【缺】
来迎紫云之车白羽之屏鸾骞凤翔旗盖
亭亭先生稽首上朝太清弟子何知但闻其声瞻仰太虚乍隐乍明顷之双履堕於清冥寂寥故宫谁其经营匪鸠自鸣乃唯隂兵至今二神守其门扃邦人祷之载赫厥灵维其神灵垂休我氓
申天师
天师乾乾初事轩辕尽传其道遂至长安时其老母祁阳之干越数千里时致盘飡维其盘飡芳馨具繁母惊其神欲往一观天师请行有如飞翰一瞬而至都城正欢其母不虞秽气旁奸居於长安遂不复还後数百年故山岏岏行朋乞福乃其衣冠
尤尊师
道人始来行丐市鄽其道若狂手持败鞭数语市人我将升天身跨白龙此鞭用焉州将闻之囚於土圜有顷已出犹如风烟复持其鞭笑语自然守怒兵之兵不得前徐徐引去乃知其仙其始未化孰知其贤时有老校为之招延及其将逝遗屎户边化为黄金璀璨聨拳再拜受之以终天年
素公
怀素善书我知其然能得此道造於幽玄始其操觚媚於盂盘厥功之成其盘三穿在唐中叶号为多贤草法之妙未畅其传迨我律师落笔翩翩学士大夫为之讋焉才逸气豪辞藻相鲜遗风至今清如流泉嗟我白首来游湘川过师故栖访其遗妍有塜嶙嶙有池渊渊不瞩其人唯余苍烟
白鹤观钟【屈真人上升处】
白鹤之观在祁阳东先生上升此其遗踪爰有信钟甚宇且洪一旦风霆跃於江中黄冠震惊鸠僝水工探泝索沿其谁能穷时有巨商昭潭息风夜梦道人托身江蓬曰惟祁阳乃吾之宫其人闯然上伛下丰旦而求旃长江溶溶斯钟偃蹇宛在水冲视其欵识与梦实同遂载以归骇我衆聪文彩煌煌上蟠二龙至今大声与天相通
阿育王塔【在福田虚山上】
东方有山名曰福田其下维虚旁流二川苍烟白云上巉青天乃有屋堵压於层巅世传育王道力无边神兵所造八万四千惟是夷人如鸟兽然不汝遐外亦摄善缘金轮上标力士四旋天龙护持何千万年何千万年陵谷或迁维是圣功不崩不骞
烟塘老人
昔有渔父烟塘之濒以鱼为生聚居成羣适有白鳗戏田之津或捕获之速我诸隣将以为羮乃觏老人曳杖而来布衣缟巾为语诸君勿烹是鳞是乃为龙湘江之神咸以为诞吾羮方珍芼以椒兰和之甘辛莫不厌足笑语欣欣老人复云祸且及君有顷大风震电辚辚曾不旋踵?为奫沦惟是老人为示谆谆龙岂不灵乃时之屯
子厚【姓柳氏讳宗元】
我游愚谿我思若人孰使之文而罹其屯譬彼璆琳谁不汝珍一毁於琢遂投穷津孰贤而昌孰拙而湮唯其所遭毁誉乃振子厚之贤胡不是循泣岐叫阍犹幸一申或怒或娭越十二辰曷若其默以休天均我来溪旁想其风神隂崕之竹下瀬之苹十世以後半为荒榛当时宠华俱为黄尘世或为名有伪有真谁如子厚轲雄之隣
零陵王祠【姓唐氏讳世旻】
五代之乱天步失纲兵缠九有厌於夺攘孰顺不贼孰暴不昌踰五十年相为侯王惟我唐王孔武且强威神赫然万夫之防一旦起兵其衆跄跄遂杀州将宅是永方马氏之兴剽悍陆梁我屈於衆乃天之亡方其就擒怒气抑扬巨刃穴胸不仆不僵已而为神白昼旁洋福祸我民克相彼苍迨我天朝父老献章为之请封乃封故乡作我王庙在江之阳春秋祠事白醪騂羊坎坎其皷幽幽其篁孰敢不虔祀典是将
陶公【讳岳】
陶公振振好学有文自其少时已拔不羣晚为诸生益肆厥存既陟士籍业履孔尘遂为闻人期於青云通籍郎曹历刺江濆其才有余不忘典坟有志旧史荆湘是论惟是故州总记羣分子长实録更生博闻於惟陶公挹其清芬详述备言贻彼後昆却视峤夀乃获乃耘使之执鞭彼犹欣欣
进贤女真【姓何氏】
进贤之阜东江北湋青林白砂烟云霏霏先生下翔蚤令英徽时会三女若梦而飞以食我桃妙龄不饥大道不晦至人发挥晋公南迁顺风有祈示以金镜识其仙衣清风泠泠潜光隐辉亦或不逆露我天机冥数有期人将畴依尸解示变如蝉斯飞我游南冈观阙巍巍簪履如此孰抟其微
太平和尚礼塔亭赞【在常寜山下】
道人乾乾行化湘川礼是塔者十万八千时年七十行解妙圆作亭山下开示信缘
楚兴禅师贞赞
堂堂者谁咄咄者谁以为是者不识以为非者不知圆融孤峭绘素何为绘素何为稽首导师
南岩导师赞
堂堂导师生於闽粤龆齓出家妙相奇骨为一大事应期而出佛修行时廼始落髪初参西峯器识旁达周旋五年行解微密行化大和名闻已彻大江之涘有蛟为孽无有善淫舟舫聨没师为黜伏龙洲始垤至於黄梅夏暑道暍土人来告乹溪方絶其衆汹汹无以盥啜为投妙偈洪流乃决遂造武平彼豪致谒我邑南岩有如耆崛请师晏坐少驻巾鉢夜有巨虵骧首来夺正眼一视虵乃蟠结复有戾虎咆哮猖獗师不为骇虎亦驯率天人悦焉请建玄刹师缘默契布金营苃乃脱伽黎衲帽直裰戮力僝工神鬼剞劂不日化成小大欣悦四方归依奔走竭蹶时苦大旱田亩焦渇乞偈致雨笑许其说顷之澍雨利均坱圠牧牛於野数困虎咥牧人羣诉为之轸恤时有青猴往来式遏蕃息十年大资耕墢已而猴死夜梦来谒从师乞名请建庙室名曰金成享之疏粝垂庥彼牧其祀方秩师所导化洞言凶吉或请於师天机勿泄时师肯首因是结舌遂不复言人无以伐彼守羼提谓我颠越捕系廷下面加讯折神色宴然不自辩别褫帽投火火方烈烈火?帽完守怒愈疾遂以为妖涂之污血有炽其薪帽益光洁彼乃悔罪讼其凡劣惟彼南康盘山嵽嵲佛陀波利昔所布萨爰有石泉一旦污蔑石泉之下神?先述後五百年此泉当窒有白衣来乃定光佛彼衆发?奔走迎屈师以舟往雨华胶轕江流之下乃有断枿舟楫所触必湛於汩往来为害师为一拨顺流而去巨舟斯豁山已无泉龙象蹙頞师扣之锡其泉乃溢留正三载法筵益设河源圣船久废波淈屡竭人力其谁能拔南海建塔将运羣物不有巨舸厥费屑屑或请於师师以恻怛授以偈往洪流夜发载浮於江塔工斯毕彼徒不道假於贾褐厥载未济暴风轩突不知津涯败我溟渤遂良出守敬闻名实稽首门下就弟子列具厥神化献於帝闼乞名题寺均庆是掲潭龙不害年登人逸王贽奉使方冬无雪恳请未终琼瑶交戛数日未止淖我使节王复来讯乃大霁澈自时厥後恭事惕怵有或不虔莫不相诘始自七闽上逹京阙公卿士夫悼稚耆耋咸来致礼以祈度脱大中乙卯正月六日正其生时稽首辞诀八十有二泊然於?图画毫相端严昭晰瞻仰如在孰有孰弗妙行圣上巍峩纎悉世所传闻万分之一我赞以偈文辞鄙拙有如泰山挥以毫末南山可砺北海可竭南岩道妙并明日月
富池赞
昔吴祚命奄有江东桓桓将臣时惟甘公公当少时任侠专雄负眊带铃肆行暴凶踰二十年廼始变风折节下士欲希大功西赴刘表表方惛瞢去依黄祖祖亦弗容廼归大帝武昌之宫英毅维瑜武烈维蒙二公合荐恊於帝衷公论荆州兵弱昜攻蕞尔夏口犹如蒿蓬我拔夏口楚关一空必取荆州遂规巴卭时帝大悦予惟汝从遂拔夏口其言信充使屯当口威震军中帝曰兴霸卿惟虎熊从战赤壁追奔折冲固守夷陵儋当穴胷益阳之瀬云长辟锋濡须之出曹公失踪皖城先登斩彼元戎合肥失律实佑帝躬有战必胜无谋弗庸爱育士卒倾财任忠迨今千年威名日隆以余所闻人神道同为人克正为神必聪血食後世幽明咸通太尉崇秩有褒大封虎旗金节曲盖琱弓大江之下祠宫峻崇千舟万艘谁敢弗恭粢盛洁修牛羊硕丰风飈不惊川流溶溶我昔南下言瞻峻墉感叹盛烈弗磨弗砻因即旧史纂其初终昭示後人永於无穷
王右军观鹅图赞
右军清豪不降不汚後世何知独观其书
王武子观马图赞
武子豪隽世称马癖殊胜痴叔牀头置昜
西峯和尚赞
五台之山圣凡混同廼惟大士肇化西峯唐室下衰羣生困穷师始振锡於江之东始次秋浦晏休禅丛指彼窣堵当兴胜功一弄铁笛龙吟夕空至人难知是为凡庸时有郑传祈门之雄假窃位号擅其疆封师观昔缘往造军中一军尽惊标戈挟弓郑亦惶骇遣谢弗通师顾使者往谕汝翁惟昔有缘乃来相从郑亦感悟欣然向风瞻望毫相光明粹融垂髪被额犹如儿童面布七星其言雍雍郑虽暴戾为之致恭遂献上差以为祠宫休止门观幽深峻崇申警戒严实备弗空师为郑言彼山穹窿吾当往视乃营厥工遗我芒屫置於西墉中夜寂然郑窥其栊已不复见香花重重郑大悔恨内怀怔忪甫旦师在曾无动容视厥芒屩实敝且塳道其所历山川奔冲坤山卓卓水流石硔三十六谿谿光溶溶吾得其地苍烟鸿蒙既留我锡於彼嵓松郑惊其神使按厥踪往反越月其言信充郑始震惊内讼顽懵彼土方突疾气相蒙师取盂水佛慈感通以施下民捄其鞠凶始彻膏肓遂起疲癃小大踊跃幸甚会逢师忽谓传吾当暂去西北有灾即当往度郑恳留止曾不复顾乃升灵山极其峻处诛茆结庵圣功潜布土人或知乃来饮哺瞻仰高德衆所依怙时郑中衰羣凶不附数困侵轶实怀危惧躬遣信介乞其来助师亦恻然乃旋归驭敌人在境师命彻戍一指其兵兵皆亡怖散走折趾郑营安固遂入西峯安稳善住无有远迩或老或孺凡所度人至於千数天方骄旱踰时不雨人或恳请必蒙甘澍惟时吴王治扬为府赤地三年羣祀咸举歙有汪王实食其土吏奉王命归於神主神夜梦吏吾岂弗预岂如西峯威德宏普乃大圣人实通帝所其驭五龙谁敢龃龉吏梦既觉乃大惊悟来恳於师师曾弗拒归语而王雨今可竚大雨三日横流甽亩王心欣悦有怀钦慕山无信钟师潜有募得其信人乃下秋浦三日而还洪钟在虡上有欵识五台之铸吴王营斋求福其嗣为无遮会以祈善护师心默知飞鉢来赴越数百里有如跬步斋来及半王启其故乞名大衆大衆未谕师起下座顾谓王语名曰凌藤以承汝祚吴王惘然不知其趣讯其所来祈门之下王以为诞延之别庑访诸祈门无一言误王大崇信请延巾屦请建道塲了不可驻锡之紫袍亦不一御愿得美锦以为信具遂献美锦易其绨紵装之金钱蠲彼租赋当是之时人识佛祖及师之还郑疾以固已而郑死临其塜墓天佑三年六月大暑召集大衆吾将西遡慎无治事厝之故宇後有人来当知所措其後三年有僧甚倨直造堂上发其蒙覆顔貌容色不愆於素出而焚之祥光载路奉彼遗骨手自涂塑像成僧失若无所遇相好巍巍慰我黎庶载祀三百道化弥着世所形容乃其麄粗缪述为偈顾奚云补惟是椶拂庶永终古
云巢编卷六
[集部,别集类,北宋建隆至靖康,云巢编]

[book_title]卷七
钦定四库全书
云巢编卷七　　　　　　　宋　沈辽　撰张季鹰东归图赞
季鹰道孤翩然归吴谁知其志止为鲈鱼
秦穰侯就封图赞
秦相出关其车千乘将归于穰道路疲病范睢何人箦中余命不烦半策夺我镡柄
十才子出关图赞
贞元诗客远涉山林羇栖穷愁不忘讴吟当时贵人华屋歆淫无有丹青能传于今
王子猷访戴图赞
千岩万壑合为一谿中夜大雪玉华渺弥欲访若人扬舲水西飘然兴尽吾将归兮
道林二颂
衆生不解修道便欲断除烦恼烦恼本来空寂将道便欲求道但一念心即是何须别处寻讨大道晓在目前迷倒愚人不了佛性天真自然亦无因缘修造不识三毒虚假妄执沉沦生老昔时迷日为晩今日觉时非早
二
我今滔滔自在不羡王公卿宰四时犹若金刚昔乐心常不改法宝喻於须弥智惠广於江海不为八风所牵亦无精进懈怠任性浮沉若颠散诞纵横自在便使刀剑临头我自安然不采
志公赞
大道常在目前虽在目前难覩若欲悟道体真莫除声色言语言语即是大道不假断除烦恼烦恼本来空寂妄情互相纒绕一切如影如响不知孰恶孰好有心取相为实定知见性不了若欲作业求佛业是生死大兆生死业常随身黑闇狱中未晓悟理本来无异觉後谁晚谁早法界量同太虚衆生智心不小但能不起人我湼盘法食常饱
纣锡妲己冠帔图
昔殷王纣宠嬖之妃名曰妲己时在沙丘锡之冠服姱示以礼媠媠其容浰浰其止二嫔侍侧龙黻金几巧工图焉穷其俊美其工伊何维周昉氏
苏州承天寺永安长老语録序
余昔游江南上下庐山西走泐潭造黄蘖傍淮上历访诸祖道塲出金陵还吴越大抵江南名为达者余皆已知之矣後二年之荆州荆州尤多古精舍余尝观古记所载名德硕老多出于荆衡襄汉之间余在澧陵最久澧陵一障乃有夹山乐普钦山龙潭层山五大寺南临药山北望玉泉联延不絶当其盛时海会山积上下皆数千百人地胜势剧至于今承嗣不衰为其师者莫不推择其人余既从江吴淮楚之士相与往来盖已多矣然其可者才二三人古人有言如沙中金不其然欤夫太阳之昇于天明者视其出没中昃岂不坦然哉至瞽者待相而後知与明者固亡别矣明与瞽易识知与否难言此丛林所以纷纷也维摩大士神通自在其说虽多然不可删世之学者枢机一发便使人掩口不暇已可厌矣盖其心有达不而言无多寡世之人独知蹈袭古人言辞应对亹亹如影响之相符以为其功顾何异於数宝者哉不惟不充於外其中乃惘惘尔悠悠尔至於达者则不然也永安禅师名崇智吴人张氏子初受具即出游诸方先受记嘱心智默了遂为五祖戒禅师之嗣戒师者先云门三世孙也既获五祖印可乃东归于吴初住文殊还永安师为吴人而继主吴二道塲其行乃自弱龄至於耊老有足伏人者不然岂其州人推尊之哉一日弟子崇章出其所以开示於人若弟子者为大轴嘱客不远千里而来请余为序异哉余岂知之者欤昔如来以正法眼藏授大迦叶蝉联统绪以传于今为佛为祖岂一人哉然迦叶不能知世尊三昧况其他乎了则为得昧则为失所以为难者非特在机辩也余方在朔野沙尘之中延首以望屡以不得一接其风味为恨古人所谓说尺不如行寸余观其言与考其行岂特尺寸之间也若夫陟高坐运象牙夺无碍之一辩伏六道之士余不得而闻之矣是斯録也所谓扣宫而宫应之随机之义如是而已余欲见其人以是观之亦何必在名山古刹之下哉崇章所传甲乙次第如右治平二年九月十七日序
彭城太尉诗序
太师彭城公五言诗二章跋状後一帖在明州宝云道塲始吴越时太师公以诸子胙土四明每访诸道於尊者既入朝数以手札拳拳致焉尊者讳义通新罗人初以其学造螺溪法师说华严大旨顿悟即谢其徒传天台教观遂为一代法师其後门人有若知礼有若遵式式号慈云大师礼号法智大师是二人者皆传其道法智之後有若本如有若崇短有若尚贤有若梵臻慈云之後有若祖韶而天台之妙遂达於天下余昔过道塲见正公正乃臻公之高弟而法师之曾孙也因观太师公手墨爱其清健雅丽有足尚者正方且勒诸乐石遂请余题其後盖太师姓钱氏讳惟治字世和少好学善书在藩时夜梦朱衣人以土壅其颏颊云是金天王使者及西迁出刺华州踰二十年乃验官至神武统军赠太师载在国史云熙宁五年十一月十六日序
花药字序
禅师初出家依万杉宣公宣公为一代老德以为法器也名之曰义然已落发受具密示心印行化诸方凡十有七年止於万寿始转法轮为人天师後十年迁于花药与余会於零陵为法乐之友而禅师所以表德者有所不称余请易焉余谓以无为法者其未然也义无乎在及其然也义无乎不在经曰诸法如义不其然欤若夫为一大事出现於世不能大济含识者定非佛子其所然者亦尝大济於人乎请以大济表德昔马祖谓丹霞曰我子天然遂名天然万杉之意正谓禅师能默契诸义有足然者乎苟曰然无有是处因着其大方以示知者
阿耨达池右绕图序
释氏右绕久矣自允堪律师乱之於是始讼堪不能雠其义而入灭师堪者张为奇说而世人或疑之於是净戒基上人出阿耨达池图而疑者泮焉西域记云阿耨达池东面银牛口流出伽河绕池一匝入东南海南面金象口流出信度河绕河一匝入西南海西面瑠璃马口流出缚刍河绕池一匝入西北海北面颇胘师子口流出徙多河绕池一匝入东北海南山宣律师方志云阿耨达池唐言无热恼池也东有银牛口出伽河右绕池一匝流入东南海【上加右字余皆类此】所谓右绕者东回南转也东回南转者绕池匝而後入于海东回北转者绕池不匝而遂入海繇是而言东回北转为右绕者谬矣世之学者当以西域记与方志为信云熙宁元年六月望日序
四明山延胜院碑
四明山有大长老曰修己初居太白峰能行其道不履世事十有余年人无识者然人莫不闻太白道人有至行天圣初步下太白峰始游是道塲其主者瞻望毫相知其为太白道人也稽首致礼请事巾履乃曰吾之先自石牀来我先师有言是为大福地当有至人来然後兴师逮是不可舍我去矣师心已默许後数日州大姓与诸佛徒凡数十百人来造牀下上州所具疏请以时说法当时在会者莫不瞻仰叹伏侧聆法音皆以为登佛道获本心也由是为善者知所恃焉其地在四明山之中四旁百里旷无居人土瘠气寒逾春常有积雪方夏时水泉流行舟车不通者或越月踰时故人迹罕至师之居也益日得其道而游方之士以一语一默请留门下者盖不可胜计至于闾巷耄倪莫不乡往愿事其人州人既将为师大治道塲乃请于天子勑赐名延胜後二年州易守守欲屈其道以为不近于世师遂去游衡岳转运使贰部张公夏方假守钱唐雅知其道为高妙即强邀止之乃启龙兴之法席明年明守罢州人乃相擕持奔走东向蹈重江而请於钱唐於是复还也益来攻甚力至于今甫二十年乃始大备自一榱一桷莫不精壮业业崇崇化成焉呜呼後人非吾师之道入人之深孰能臻是欤後之人游吾门瞩吾奥有不待开击而了然明彻者则知是道塲为吾师其不可终已若吾师无上之道三昧之功门人之所传者不着于是乃记其因始仆何人而足记之哉欲叩诸空而不有欲质之文而何云不耻芜秽为之辞曰
吾闻如来号释迦初谈正法居耆闍诸祖相传浩无涯乃自达摩来中华曹溪信具闷堵波灯分水别相聱牙尔来百世敝所加浮图布列如河沙法本为谕返为譁大乘小乘立名家不求诸心既已差乃至妄说实亦邪【其一】
善哉大士释之雄五十余年功行隆初住太白最高峰草衣泥食乐我躬降于延胜何名同誓以度脱嗣佛功大音一振豁羣聋汝昔孰瞆今孰通四衆稽首钦道风愿以金帛明精衷崇饰师席配佛宫千百亿费谁汝庸【其二】
重门嶙嶙揖朝阳金刻大篆扬天光正位隆隆仰法王唯以牟尼非他方台观飘飘势欲翔海鲸怒击洪钟扬修庑连连挟两厢华旛不动天乐张法座湛湛伏象王祖意不道何有亡庖厨修洁来衆香甘露味美不可量【其三】
导师无作何为斯悯此像教将陵夷如来本愿在慈悲故为羣生作归依厥初开山知为谁成是大事吾不尸於彼於此何有疑佛土内外增光辉吾知後世永不衰何在勇施陀罗尼鄙夫无能赞菩提有愧句偈垂丰碑【其四】
杭州吴山英烈王碑
余观太史公所记王忠烈甚备而左氏春秋左氏国语世本战国策其录尤博而辞意尤精明然其出不一颇相乖迕吴子之伯也忠臣谋士宁一人哉而太史公独为王作传赵晔作吴越春秋大抵推王功烈其名与吴相盛衰呜呼王之忠毅志节机策雄勇不能超絶於世孰能臻是哉方其患难穷厄时不能比於人而不死死非难也维王之所隐忍者知必有所成就也至於逞愤忿穷威力出人之不能何其伟欤余以为有志者必能先信其己而後能信於人信其己者内有统也信於人者外不屈也若其不能信于己则决不能信於人是以知才之难也若王者可谓有志矣至其所趣则难与为仁焉使夫愚闇偷生之子狂狯强死之人仰闻王之风采其有以激於中乎不独彼一时也至於今百世可知也生则飨大位死则庙食不絶谁谓不宜嘉佑八年春正月吴山新庙成某日太守行祀事维庙有碑而不刻其雄名盛烈使晦于史策而不显具瞻余乃即太史所记删其枝辞十五而增以他书凡三倍遂以刻焉系之铭曰新我王庙自我黎人以祀以祈以媚于神维吴屡丰人安以嬉时报神飨春秋靡违大江沄沄有击其潮俾安其碕毋使我劳人肆厥心或善或淫不纵其尤助天匪忱丽牲有碑我篆其休有赫王威在彼道周神功在人人报于前寝隆有光保其万年
天庆观火星阁记
三湘之间惟永为奥区土俗朴甚不杂五方之民故其人纯一而少事然岁多水旱之灾不沉溺则灰烬民生艰焉虽其人知为善殖福乐於施与而不蒙神明之佑者盖其诚心有所不至也为老子道者与羣姓联闾阎养妻子其祠宫则狸鼠之所穴也为浮屠道者与羣姓通商贾逐酒肉其塔庙则屠脍之所聚也主善者孰不知老氏本清净释氏有斋戒哉不以为非也至於身污蔑而礼星辰含膏血而作梵呗此神明之所弗佑也玉笥山道士王舜卿谒衡岳还泛潇水而上将造其宫则门户皆蓬蔂也访其左右则閴无人者久矣於是造州而求寓焉太守李侯方崇其道即命有司扳为之主由是州大姓欣然乡往之知其道清净为可尊也居间念所以弭灾患而祈福禄者即其宫而祠火德焉盖其地直南方也元丰三年三月某日阁成其上建火星像旁列九星合祠焉其下为斋修严奉之室则王君之所居也王君处身洁清翛然能履其道与人和易而多礼其主祠於是也吾知其将至诚窽天关祈福憙下羣岷神格其祠人安其庐赤龙不惊囘禄伏藏禾黍丰登牛羊肥字然後为善殖福者为不诬矣不苟为是也又将化其狸鼠之所穴屠脍之所聚皆为道塲道人释子咸安其教使为福者知所依乡则其善报岂少哉始余为谋其事赵郡李述修以告诸大姓乃克成之为阁者名氏皆列左方以示後来
花药山法堂碑
花药山之崇胜寺法堂成或问法有堂乎有堂所以为衆也诸上善人欲闻我法者当是之时如海之会如云之合无有际止然後法有堂焉诸佛不说法诸祖亦不说法何者名法以有为者一土一木皆是真如以无为者天宫龙象盖亦土苴求我道能达此事者若瞽而明若聩而聪吾与其能知而未必其能行也熙宁八年大济然禅师自万寿来始以无二菩提开导有生直造佛祖天龙悦焉诸上人者以故堂庳圯为不称也於是召州之大姓长者相与谋而作新之以其九年丙辰秋七月鸠工度材距明年夏五月甲申落成其崇九仭厥广八十有五寻其工与费以亿万数至不可计噫其壮也望之屹屹然视之潭潭然登之廓然处之泰然在会之士莫不瞻仰赞叹以为禅师道力之所化成者非一手一足之功也元丰二年余为湘南客始闻其事既又造其筵为禅师道维摩默然之义侯胝一指之机曹溪有无之对南阳即现之化於是堂也其犹上下手之间乎欲着不朽以偈赞之其辞曰
阿阏佛塔孰知其方优昙鉢华未闻妙香赞叹希有如不吉祥然公之堂乾乾然公应化三湘利乐天人成是道塲望之屹屹须弥之冈视之潭潭沧海之洋如鹏之运如翬之翔庄严显相嶪嶪煌煌法鼓朝鸣大衆瞻相雁进鹗立白豪妙光龙象护持雨华纷扬巍乎不动万法之王衡山之左二水之阳为功为德保于无疆
三游山记
余卜居齐山逾月欲一探左史洞而不知其地四月丁巳会公华德相至遂召唐生者俱游焉出延庆兰若傍山东行北上数百步观李氏书堂遗趾益北去委蛇山谷间道滋峻多丛竹高木时有佳花赤白芳菲袭人不远三四里地颇平斗下石壁间嶔岩丈余直北不知其际皆蓬藟无人迹崖西彻阳气生草木其东平峭洁白雨露之所不至也德相欲题名索笔不得怅然者久之左之右有三洞或可入或不可入是谓石燕洞复南出循山北上豁然望青谿圩田直池汤楼观窣堵若图画下山西皆嶒怪石有一穴甚峻欲下不得道盘桓其下以为不可登矣久乃搴荆棘蹑颠石得上栗栗如履锋刃且首步极危殆至洞下嵓势若雕斵实天之成俯听水声泠泠将下穷其渊取火者缓不至乃止是谓石虎洞下求左史洞失道陟降崖坂颇厌苦之已乃识其处石漓漓若深地四旁相若欲下不敢委藜而引蔓般跚乃得下观杜牧之与张公子题名字颇泐灭吴仲庶与张伯益游复作大篆题之此洞後也北望石下有蛇窦窦口才广尺有咫俯身伏入宛延象虵行乃得至洞中寛耸可容百辈有遗骸焉直北出山顶而已晡矣乃谋还前径截山腰过书堂观涌泉遂归且将僦工与浮屠者为棺其遗骸而瘗之公华姓夏名琮德相姓马名永誉时元丰五年壬戌也
其二
四月己卯润之公辟德相来会余将为九华之游也方食景德超禅师与明推照上人至及行有隂云至石堵已微雨寺在青山下直望金鸡峰高木数十亩始成于熙宁中寺甚壮丽与其僧徽语九华道徽云适自灵观来水涨而桥絶矣马濡首仅得渡尔德相鋭欲往不听徽云今夕雨水则降小盘桓可也明日雨不止遂先至龙潭出马牙市南行观民家擗楮为纸皆即其溪流有足佳者至其寺山甚峻宛宛匿其寺地微隘耳龙潭水出寺东引其一支正东庑作小山为水戏其流汇为谿四旁多洲渚寺僧云昔皆美田为洚水害遂不可治润之指其尊府天章公所卜筑书堂处但余竹树如毛无复故基也游龙潭还德相犹欲往九华而雨势未已颇以为恨将至清泉数十里尔犹苦泥泞不可乘遂出铜驼亭过公受山居小饮乃归润之姓滕名希仁公辟姓夏名畺公受乃其兄名某者云
其三
九月癸巳处善邀余游九华即上马行至石堵寺日已夕矣月旁死魄多浮云与寺僧步松林间索索始有秋气明入灵芝驿朝食过五谿寺观前日洚水道民田半为砂碛其所灭木往往合抱大石如车轮御者云方水作时是木与石如断荄如流沬尔今溪流益南去不复出寺下矣过曹溪寺寺在山麓泽中有白鹇数十往来与寺僧甚狎余语处善李太白在黄山闻胡公有双白鹇能驯养之就手取食太白访之胡公遂以赠太白唯求一诗太白欣然会其雅意因援笔三叫文不加点以赠【黄山在秋浦南百八十里事在翰林集中】余谓处善寺僧不如胡公也日已暮乃次曾庄已有微雨所见九华止一二峰尔昔滕大夫为余言欲观九华至曾庄可概见不待登山也登山乃自为境耳明日先上头陁寺寺甚佳乃唐王文季书堂上有五粒松蒋頴叔为青阳令时题其壁间云昔金地藏自新罗浮海来庵於左山即化成寺是也松种出新罗至今生子可食与他松异矣至寺即大雨旁其左下食曾庄乃上观音嵓上山甚峻松竹夹道云气荟蔚跬步不见人临观上下二雪潭其巅飞瀑下淙涧中常如积雪寺僧云春夏之交尤佳其旁数百步无暑气也复上数里几山顶乃至其寺亦有頴叔题处今余二十年如新墨余无佳士名迹出寺後数十步得观音嵓无足佳者且将踰小壠过刘道人庵会大雨从者云道恶不可乘乃归坚上人云世传此山为雌山有游客辄隂晦自匿如羞澁者出山三十里至慕善隂云皆溃散望九华正如屏突兀峭拔不类他山处善云於是一观亦足矣滕大夫云九华有名自太白始太白所名者止九子峰也其它仙人峰莲华峰侧峰双峯各自有名世人合为九华未必是也今欲质诸山下无足与语者姑识之是行也涉五日才得其一二所未至者续访之处善姓曾名孝藴九华乃其别业也
云巢编卷七

[book_title]卷八
钦定四库全书
云巢编卷八　　　　　　　宋　沈辽　撰龙游寺宴堂记
金山在扬子江中流南直蒜山渡视丹阳城下人物皆可识其望扬州山川隐隐如屏障而白沙在其西飘帆舳舻夕至顺趋大海波涛汹涌云雾晦冥虽在数百里外止於一瞬也四方之游士始望其山峻特不羣其上翠微森森如冠帽珍禽翺翔雅音不絶其下鱼龙出没千变万化莫知其际及登其间重楼复壁横出漫回顾瞻眺听气象雄壮眇然不知其身之在世网也近世衣冠人物多出於东南而往来金山者冠盖相望于道丹阳太守有重客乃出游其上为雅集而皆设馔佛右虽过客欣欣莫不为止而前为主或病之今长老宝觉师住持二年始作堂於其东以延太守者嘱客以其意请名於余余为题之曰宴堂语其客曰若宴者岂特为太守宴哉上人所以宴坐也日出而人境諠譁酾酒击鲜慢舞夭歌而宾客驩然者太守宴尔江无飈山气清冷寂不闻世俗之声而虚白生者上人宴也余以为在人情者不足而今有余而宝觉师是能为转物者耶无以吾言为是而所以是者在此客以为知言请以示其师因以叙其觕云熙宁五年二月八日记
翰林唐公祠堂记
公讳询字彦猷性高介中劲而外庄与世寡合少慕贾谊刘向之为人以愤吊世故为意及为御史遂欲行所闻正色纠劾无所顾避其後虽出处内外犹以言责为己任大要以威福当归人主而规靡上意皆陈天戒朝廷竦然执政者惮之及为江东转运使入辞仁宗尝劳公曰吾极知卿清正数谕执政尚未来请得无不悦於其意耶公拜稽首辞以不佞未几乃召还修起居注遂知制诰有司言公自为御史官十余年不迁上以为亷於是进秩二等以褒赏焉在青州时仁宗晏驾哀号尽礼一昔须鬓皆白官吏愕然知公为忠义之至也历苏杭青三州镇所至皆留滞久之有以不容规公曰吾孤立无援姑尽直道岂可屈哉其为政常若不屑意方其抚纳指擿莫不造理当时号严明凡与人交固少与可及已知之终不可间所不与者亦不苟合以为懽平居清澹无他嗜好唯书画研墨焚香烹茶以为娯尔所为文章论事似贾长沙下笔逼欧阳率更皆其所喜者自先内阁时田畴生业甚厚皆归诸昆弟而未尝复问岁得任子亦先诸族比其终二子七孙乃未荐公卿尤贤之以为不可跂及历职既多在东南最爱钱塘之灵隐以为山水当为天下第一而公之幽宫乃卜於宝峰葬後三年仲子垧为图其像作堂于寺之西轩以申公志公神骨清峻有圭之质所谓神仙中人也其行事世次有国史与墓碑在欲瞻公之像者此麤知其为人以警夫世云
浮碧轩记
文慧师始作南漪堂成客有湖山之赏者必造焉驾车马者盖相续御舟舫者轴相衔文慧师顾其人可与游者与之其所不者亦不拒繇是往来之士惟惧其至之後也後三年客至益繁师曰吾宁为是纷纷者欤使我安所适乃筑次于其东中间五筵为宴坐之所而其趣尤清旷平澹与其志相宜也尚书郎元君始至为篆其榜曰浮碧轩而游者复至焉凡出西城者不至浮碧为不能尽其胜一日文慧访余曰昔作南漪为客馆也所以不拒人者以为人皆假物以适其性唯山水之胜人人皆宜之我欲使人人皆得其乐也今我作此轩而又至焉我乃不得其所我学清净者也安得一语之使毋慁我而人得其乐乎余曰然亦何惮正为来者不知意尔吾师能使人得其乐而人於吾师何独不然岂人情也哉文慧曰善於是为述其意以告来者若浮碧之着景与文慧师之为人有吾友开彦长之南漪堂记云熙宁元年八月十五日
东上阁门使康州刺史陶公传
陶弼字商翁五代祖矩自九江徙祁阳晋太尉侃之裔也今为零陵人父岳始读书为儒者博涉无不通仕至职方员外郎弼少俶傥有器识能传其父辞长於歌诗有传于世以其古雅疑为古人也或曰此零陵布衣耳以是称学士大夫数以仕进不利滋不羁宕荡江吴间好事者多从其游所至人皆称商翁而不名也妻丁氏故晋公谓之侄晋公自南海还老於光山弼依门下弥年多所闻知持论颇纵横习世故不复陋於鄙矣虽晋公之绪余亦其资易悟也皇佑中常宁夷唐和反使者杨畋奉诏专诛弼入谒与语畋大喜以为能给兵攻挑由平大破之表其功授衡州司士取太平峒始调阳朔主簿为柳州司理参军於是广源蛮侬智高叛杨畋为安抚使召弼掌机宜未至畋方下英江而贼释番禺之围出临贺弼舍舟从其执衣数十人间关步出太平塲以赴畋适大将蒋偕败一军数千人皆没偕死三日矣散卒已当斩往往奔贼求降弼出山间数与亡卒遇一夕矫畋命以帛为织使从者行招其兵随自将益削木为榜许与不死比至临贺得卒尚千五百人又矫畋命给籍驿饷之畋方图其功而畋召还乃罢归选阳朔令治甚有威惠其教民者不以勾钉为能邑在山徼少林木辄课人植所易茂者夹道行不旬岁行者悉庇其林籁于今怀之弼尝摄兴安令以灵渠为久敝乃条其利病以书属太守萧固请治之曰日者广源蛮为害久不制且烦天诛其出必资是为涂方无事时公私力完易就它时即公之功也固不听後交趾反上出武库兵以赐将士奉使者漕安南兵费数百万计卒用之秩满迁大理寺丞监潭州粮科院李中师奉使峤西荐其才遂知宾州因使浚灵渠上已知弼能矣因欲属南方事即擢拜崇仪副使知容州明年迁六宅副使知钦州州旧治宁越徙新城未久上下悉草舍弼始教人坯陶为瓦屋未朞堂堂多大厦至今视他州为雄治平二年迁崇仪使知邕州寇新平井隧荡然人不复以生为乐而萧注以贪暴不治罢及弼至力能惠养之而其峒豪恃注为橐囊益虐敛其下不堪命弼使人喻以威福不易贷乃少戢稍循法令然复苦交趾为侵暴诸酋更来献其土物请内附弼为降意谢遣之诸酋仰曰陶公我父母也誓不负我公明年夏大雨水而邕城庳下长老言昔尝困水害杀数千人弼乘城眺其三边皆水也既集矣趣城下令出其耄倪上北山以避害益发屯骑雄略二军以戍之已而水大至弼身操版筑傅城下召属吏督诸兵分受役上下已完备益为土囊数千置通道中数日雨尤暴井泉
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 10:23:22-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>