<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="目录,序,卷一,卷二,卷三,卷四,卷五,卷六,卷七,卷八,卷九,卷十,卷十一,卷十二,清惠集全文在线阅读,清惠集全文在线下载,大玄古籍书库">
<meta name="description" content="十二卷。明刘麟撰。刘麟字元瑞,一字子振,号南坦,上元。(今江苏南京)人。弘治九年。(1496)进士,除刑部主事,进员外郎。曾寓居湖州,与吴婉、施侃、孙一无、龙霓结苕溪社、号为。“苕溪五隐。”累官至工部尚书,谥号清惠。著有《刘清惠集》。本集为刘麟曾孙所编,万历三十四年(1606)由湖州知府陈幼学刊刻行世。共十二卷,包括诗二卷,奏疏、杂文九卷,附录一卷,附录也算入卷帙内;集前有朱凤翔序。序称“其文出入秦、汉,诗则骎骎韦、杜”,似有过誉之嫌;而称“其标格高入云霄,胸中无一毫芥蒂,故所发皆盎然天趣,读之足消鄙吝,">
<title>清惠集_刘麟_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">清惠集</span> <br/>
          作者： <span class="inputVal" id="bkauthor">刘麟</span> <br/>
          朝代： <span class="inputVal" id="bkdate">明代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">类书文集,诗文集,完结</span> <br/>
          字数： <span class="inputVal" id="bknum">[book_length]99020</span> <br/>
          说明： <span class="inputVal" id="bkdec">十二卷。明刘麟撰。刘麟字元瑞,一字子振,号南坦,上元 (今江苏南京)人。弘治九年 (1496)进士,除刑部主事,进员外郎。曾寓居湖州,与吴婉、施侃、孙一无、龙霓结苕溪社、号为 “苕溪五隐。”累官至工部尚书,谥号清惠。著有《刘清惠集》。本集为刘麟曾孙所编,万历三十四年(1606)由湖州知府陈幼学刊刻行世。共十二卷,包括诗二卷,奏疏、杂文九卷,附录一卷,附录也算入卷帙内;集前有朱凤翔序。序称“其文出入秦、汉,诗则骎骎韦、杜”,似有过誉之嫌;而称“其标格高入云霄,胸中无一毫芥蒂,故所发皆盎然天趣,读之足消鄙吝,”则较为实际。王世祯 《艺苑卮言》评其诗说:“刘元瑞诗,如闽人强作齐语,多不辨”。陈田 《明诗纪事》说,其 “所著兴趣天然,颇似击壤一派。”今观其集,其诗的确有些情趣,但精警不足,有的诗味甚少。刘麟的诗文集尚有抄本传世;一为明抄本,题名为《刘清惠集》,不分卷,十行,二十字,绿格; 一为清抄本,题名为《坦上翁集》 (亦不分卷)。</span> <br/>
          封面： <span class="inputVal" id="bkimg">Z_19055.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]清惠集
[book_author]刘麟
[book_date]明代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]类书文集,诗文集,完结
[book_length]99020
[book_dec]十二卷。明刘麟撰。刘麟字元瑞,一字子振,号南坦,上元 (今江苏南京)人。弘治九年 (1496)进士,除刑部主事,进员外郎。曾寓居湖州,与吴婉、施侃、孙一无、龙霓结苕溪社、号为 “苕溪五隐。”累官至工部尚书,谥号清惠。著有《刘清惠集》。本集为刘麟曾孙所编,万历三十四年(1606)由湖州知府陈幼学刊刻行世。共十二卷,包括诗二卷,奏疏、杂文九卷,附录一卷,附录也算入卷帙内;集前有朱凤翔序。序称“其文出入秦、汉,诗则骎骎韦、杜”,似有过誉之嫌;而称“其标格高入云霄,胸中无一毫芥蒂,故所发皆盎然天趣,读之足消鄙吝,”则较为实际。王世祯 《艺苑卮言》评其诗说:“刘元瑞诗,如闽人强作齐语,多不辨”。陈田 《明诗纪事》说,其 “所著兴趣天然,颇似击壤一派。”今观其集,其诗的确有些情趣,但精警不足,有的诗味甚少。刘麟的诗文集尚有抄本传世;一为明抄本,题名为《刘清惠集》,不分卷,十行,二十字,绿格; 一为清抄本,题名为《坦上翁集》 (亦不分卷)。
[book_img]Z_19055.jpg


[book_title]目录
钦定四库全书　　　　　集部六
清惠集目録　　　　　　别集类五【明】
卷一
诗
卷二
诗
卷三
奏疏
卷四
奏疏
卷五
奏疏
卷六
奏疏
卷七
序
记
卷八
碑
墓志
墓表
赞
祭文
卷九
书简
卷十
书简
卷十一
杂着
卷十二
附録
【臣】等谨案清惠集十二卷明刘麟撰麟字元瑞一字子振江西安仁人後流寓长兴子孙遂隷籍焉弘治丙辰进士官至工部尚书初麟观政工部时即与同年陆崑抗疏争谏官下狱事及为绍兴府知府又以忤刘瑾褫职後官尚书卒以争苏松织造为宦官所挤而罢盖始终介介自立者其自绍兴归也依其姻家吴珫於长兴与孙一元文徵明等往来倡和世传徵明神楼图即为麟作也是集凡诗二卷奏疏襍文九卷附録一卷麟曾孙陛所编万历丙午湖州知府无锡陈幼学刋之长兴朱凤翔为序称其文出入秦汉诗则駸駸韦杜誉之固未免太过至称其标格高入云霄胸中无一毫芥蔕故所发皆盎然天趣读之足消鄙吝则得其实矣是亦文章关乎人品之验也乾隆四十六年四月恭校上
总纂官【臣】纪昀【臣】陆锡熊【臣】孙士毅
总校官【臣】陆费墀

[book_title]序
清惠集序
当世庙初旌别大僚御屛所书氷清玉洁者二人一为尚书刘清惠公麟一为大理卿陈公恪陈归安人世称矩齐先生是已刘豫章人先从安仁徙建业慕吾湖山水清远复卜居吾邑东山之坦上因号坦翁云不佞凤翔少时闻诸先达公杜门絶轨台使监司守令之车辙盈门不得一见惟佳时胜日与高士吴甘泉孙太初诸公扁舟往来菰芦间人望之若神仙已复睹公家所藏神楼图知公居万山中欲构一楼而不可得文太史徵明绘是图以赠一时名公歌咏盈幅已复读公所撰岘山浮碧亭碑记文最尔雅其所传尺牍书法人间重如玑璧及索公全集大都散逸即陈大理公子方伯公应和有所摭次亦以垂槖故寝梓适锡山筠塘陈公来守吾郡询及郡中典刑慨然有当于清惠公遂徵其集幸伊曾孙陛藏若干卷文则疏鬯简直出入秦汉诗则駸駸韦杜盖公之标格高入云霄胸中无一毫芥带故所发皆盎然天趣读之足消鄙吝恍若濯魄氷壶澄心玉井者想公之在朝耿耿大节如忤逆璫瑾首倡节慎库等事足垂不朽守越甫五十日而百姓歌思尸祝之王学士华为去思记比之刘宠至今稽山有二刘祠公殁且五十余年而其刚介绝尘之姿孤高轶世之品凛凛犹有生气筠塘陈公固公臭味公之集若有待於今日语云丰城之剑合於延津信然哉信然哉万历丙午秋七月既望朱凤翔序

[book_title]卷一
钦定四库全书
清惠集卷一
明　刘麟　撰
诗
四言古诗
述怀五咏
今我乐矣叙旧以贤瞻彼明德不以厥年生事匪多尺宅寸田暮色惟瞑返照复鲜君子保终夕厉愓然载我玄酒践彼初筵悠悠我心无怀葛天
其二
今我乐矣尘劳靡夕俯仰褒然乾坤归宅冠盖各天妻孥在侧知已辰星道途扫迹空谷足音使我太息返照入林牛羊是则
其三
今我乐矣自春徂秋高人用息志士廼愁终风急雨恐撼吾楼楼有真人邈不可求求而得之泛我轻舟三山何许垂老一游石川野航曰予销忧龙骧虎变挟小九州
其四
今我乐矣爰即我谋陂塘雨足上下其流百年垂尽寄兴孤舟华胄玉台浮游石头羣隂蔽空百神在楼此夕何夕梦游九州初随枕蝶终执沙鸥兴倦而觉再梦再忧空谷多鬼其声啾啾
其五
今我乐矣渐解尘缘藏修还谧始於今年八十有六十一师籖同生之士艾耄涸然我孙森森玉立满前仰忆宗祧瓜瓞绵绵升高有屐临流有船邀我良友矢我新篇退休於室守真尚玄不忮於人不求於天诏尔後人勿忘勿愆
五言古诗
山中奉答孙太初
望古复望古驾舟行远空浮云日夕尽天光上下同濳鳞入渊微归鸟正西东亭亭夫容花凄凄风露中羣情各有适至理将在躬日月去已多忧伤来无穷临流一濯足顾影见双蓬歌我水上心答彼巢居翁
答太初和韦苏州
道存甘拙守时艰慙幸生在昔缪有寄所至皆名城感彼民物忧违我泉石情一朝印章解归来读且耕年登衣食足心闲文字精侧身鸥鹭中尘网何由撄
动静语
客言动静机相禅苦不了无私动亦得无欲静逾妙动静能几时去去勿复道
携琴古
疎疎子贱子千载一单父斯民不忍欺厥治登太古问渠何所修得贤以自辅谈笑黄虞间岂复问齐鲁孔铎本夙闻舜弦时一鼔赤子尔何知所欲在慈母吾施既春阳物化若时雨至今梧桐枝金徽照寰宇
秋社次苕溪吴大参韵
举世重豪华何人爱幽独达哉晋处士远心寄松菊物理本寻常道胜乃芬郁前哲流其风吾生踵其躅贳酒箬水头援琴岘山曲青钱挂高筇紫团出深竹籊籊渭之滨猗猗淇之澳徐徐柳外嬉欵欵花边肃道义常交儆声利久不辱??长生桃辉辉内光烛觞咏集浮洲形骸归寓屋逍遥本今夕分携在明旭
社韵
天壤冇胜事其逢或千春顒昂复藻雅天兴何彬彬铺观同生志天实亨厥屯文明郁然起大半充词臣即有未遇者清修常苦辛颇厌东吴富不道西越贫龎然自宜俗安问桃花津社中诸长老玉立高嶙峋引翼并眉夀几杖集今晨鸣丝杂挥毫晤语恊真醇一会义已正再会心弥亲相观各有得退食如见宾翩翩穴凤翥光华动星辰乐善不吾弃垂死善吾身天目无茂草太湖有扬尘精英一以聚千里成荆榛斯言苟不轻请问啇岩人一朝食君食为霖如有神嗟嗟委巷乐远游不获伸安得如椽笔大刻垂苍珉燕鴈年年社铭名日日新我德如广川毋为物所湮
读书台
暮色常如斯孤真保终吉爱此嘉树林倚杖数晨夕有时高鸟下驯扰不吾避好音醒远心文羽耀真憇昏鸦结侣归烧灯犹未食耽幽有余兴减食非所惜逾八又五年吾生过其历无事此堧中古期或可必举觞祝吾树愿树五千尺何必庄家椿得气各有适
和文内史陆春官
清时两文伯表里吴门居三生契晤後八袠衰颓初挥毫引星汉飞佩入云墟佳境本已寂芳尘未全疎衮褒信未度鼎勒良有余酒醒对蕉緑叶尽还一书
寄文衡山
戏马非芳春征鸿逆新暑去住本无心隐显不成侣令德自有隣予美胡独处东野昔为隂渭城今欲雨假寐始难任沉忧终不去夜发吴门书晨集清溪路中多鹤髪人待子聨膝语一诵虎林偈何人不延竚
书逸老诗册
岁晩田园归遂远夔龙辈弁岭若天绅亭亭日相对紫翠中有精静应得其槩朝舒五色霞飡之益五内感彼造物者遗我平生爱气序日已迁儿女日已大尚齿登君堂耉老自成会宿约引壶觞晨兴理冠带椽笔洒云根楼船荡湖霭客操如意鈎击我珊瑚碎青莲白苹洲银刀紫花瀬何如安期生鹤背不可载
神楼
天生楼上翁百年浑是病遭时或振步颠沛干吾正中岁幸投簪有物如造命择栖苦不早乞湖何必镜吴兴逸老成春秋迭觞咏从此作行窝东南称独盛契哉文内史绘楼孤且夐谓我居其中怀葛失其静从此不复下得酒歌明圣问余何所得楼中有真性
次陈鲁南韵
民社关身地淹留廊庙心能将制锦意和曲比鸣琴鸾凤有文翮低囬枳棘林食我中园竹贻我希世音覧德起翺翔来归阿阁深春光照城郭桃李成繁隂雨余清树枝团团明月岑怀君妙生殖古道重相寻
柬吴甘泉处士
闻园临广壑蔓草带蒹葭归来理荒秽绕屋皆桑麻?起惜芳时抱瓮清涧涯露下百卉长羣蔬亦惟嘉陶翁南山豆邵子东门瓜一身在力食外物何由加
赠沈竹里
我爱竹里子身世一秋蝉吟风兴自足吸露心充然下有谷食者生荷主人怜亦有草食者依依恋平阡岂不竞肥腯何由更高骞嗟余感君谊抚已思齐贤平生志寡慾老为衆物牵卓哉无欲地咫尺不可攀闻君重文会切磋如有传为余辨斯惑拜领春风前
神楼漫咏二首
青嶂隐澄潭锺灵自太古结楼翠微间云中启朱户风帘半在鈎月射人高步安期不可期沾濡惜多露
其二
七十已无友百岁谁知心独往日欲暮悲歌天地隂卜居谢人境结楼深复深残躯幸有托安得挥黄金
寄甘泉
为圃何汲汲所乐在烟霞露下剪青紫或取黄金芽朝朝厌芳脆时时易鱼虾举觞清涧曲一醉当山花今晨共谁酌明夕去君家及尔各强健言笑欢无涯幽求苟如此曰以忘纷华
桂竹歌
桂香何冉冉不以春吹嘘竹枝何青青不以寒卷舒所以学道者爱惜如璠璵轩窗当其下琴书与之俱感彼赋命偏忘此生计疎修途既坎短景又玄虚老色朝无赖秋声夜有余荆南王子灿於世竟何如
招石川入社
结知自台省僻境亦穷追君年睿而富我骨衰以迟拙劣世遗矣昏塞君忘之暌离本多岐会晤幸有时佳名超九棘古谊冠诸耆三吴得白石握手登黄羲米舟书与画良足解我颐请与此心誓金兰欢不移
与李半溪
翀翀五湖水水浒多遗老官罢各来归优游遵故道惊尘方蔽空无一挂怀抱永谢车马喧但知衣食好社饮已再三叹想苦不早
其二
古今重八袠何幸怀君年余也湖心水君如水上船大风扬其波千尺不敢先俯仰社及社唱酬篇复篇凤声云日表蝉号风露前耕桑本一曲杖履得相牵多闻已谐约直谅不违天饮酒或取适放怀空万缘此谊幸不孤瑚琏同一川烈烈青州守吐气成云烟前年入我室百斛甘我泉自云招南村慷慨沽十千今晨践斯约逸兴挥蛮笺月斜裹足去天地俱茫然临别敢一博一安还一迁吕望及卫武何如?与籛东施与西施异代知谁贤
七言古诗
挽王封君
一心斋古高云多潇洒衣冠在耆耋许身孝义日月悬传家节操珪璋洁三槐?郁敷广堂裁培雨露瓜初瓞槐生直干当清霄槐有深根下盘结如旦如曾自本源生封死諡推前烈秋风瑟瑟吹白杨秋草芊芊带孤碣鹤驭飘颻去不还杜鹃啼尽寒江雪
覆陈鲁南
我居深山真木石一年易过如一日人生难得白髪时且许於今发已白发白有方可再黑感君惠我不死术百年总与一日同世间岂有夀多百青山白云天外天一日一醉与君别
竹鹿歌与张石川
每过城市常嘘嘻此竹此堂懽不疑仁和酒肆貂可解苏晋禅床龟可支年年两醉若天造一日一社无人知朶颐解醲夙所鄙雕虫绮丽晩不宜老人至乐在无事良朋适兴相追随彼此生儿颇不恶两家门户粗支持几人负米可糊口几人弄笔粗解颐名山秀水取便得抹月披风饱即嬉仰学蜗涎力已倦俯逐蝇利心不覊与君择胜论中曲切切偲偲艾复耆儦儦俟俟媒和侣瑟瑟亭亭连理枝同生交儆聚其畔朝燕夕楚将焉为富贵豪华等蜂蚁营营扰扰真堪悲握手桑榆日西下放舟大壑山之陲洼尊轮囷亦何有劝酬莫计黄金巵有时酒渇得甘露蝉吸湑湑清入脾酌露夀君君莫讶金茎仙掌青天低颂君直拟淇园物青青如箦常猗猗怀葛之民渺何许有斐君子真吾师盟神默祝九十五清歌抑戒酬吾师
七袠咏
我生忽忽逢稀年回看故路如飞湍点检同生多变迁高塜垒垒成古阡入山结屋招?籛丹诀久昧无真传欠伸偶作邯郸眠鹤背飘揺牛女边八洞高张无一仙问之皆称元节贤邀趋玉帝鸳班聨觉来蒿榻生寒烟暮卷西风梁月悬南国诸公修白莲贵游清福能兼全有书切勿言归田上天下天皆杳然
和李半溪社韵
寄言同社诸人贤莫讶嵇康习性偏眼前乐事取便得身後浮名何足传千峰好拾金光草片石今生玉井莲有酒不醉本凡士着书取胜非高玄张骞旷游最奇絶中夜挥毫白日眠
与彭西岩话旧
清溪道士何所之有客担簦溪水湄吾亦东堂坦吾腹仰淑谏议酬吾私此时门墙二三子循循雅饬仍偲偲大夫持铎梁州去踰河蹈海纷多岐彭君索居寡俦侣穿杨屡蹶心凄其天王赫怒事征讨助边小试勲名奇成均卒业历年所一官远授鄱之涯铜章墨绶赞名郡莲幙风清行采诗高堂日暮泣相送但道儿归不可迟春去秋来衣未改一笑登堂乡井疑太守欲留留不住百姓攀车车已驰俸钱可数恰五日宦囊惟有商山芝我亦鄱产贺未得相见惟言禄可辞东堂旧游星欲?秋高见菊聊追随嗟吁彭君不可覊天留一脉尊其师
山灵一首
恢恢大造垂深仁九死老翁今七旬俯仰三才慙有身人心为主道为宾败国亡家三孽臣曰贪曰痴一曰嗔更迭为祟兴灾迍浸淫六气来往频分张六贼常相因迩来理摄偶不臻危机一堕与鬼隣忽返灵根一綫新再见区宇一芳春出凡摆俗守尔真结庐京野披荒榛探幽秉道收元神链精链气初浃辰荡涤诸魔如扫尘清静无为游至淳梦中如见三茅君手把丹书申复申觉来知失桃花津山灵不厌羲皇人
六旬夀诞
飘飘天路跻元始眇能视兮跛能履中岁骞腾华屋居老去盘桓石兜死石兜安稳亭内光八牕洞达唯图史陈睡陶酣庾亮楼人境不喧心远耳一笑青云足下生苦尽逢甘良独喜过去流光不用追向来短景今方是天授蓬壶三十三曲中扬袖从风起閲尽乾坤胜事归长生宝籙成仙纪亭中端坐嚼蟠桃金门方朔今如此
山居静养
古来明哲守厥身天下国家难比伦有欲无欲恒守真仙珠道玉保抱频澹泊无为康我神蟠龙翥凤孰可驯华山枕畔华胥人才闻避纣复避秦天然一曲桃花津
撷蔬和甘泉韵
我家旨蓄须遇霜连根拾取无青黄黄者初熟本时食青入海沙成宿藏道人齿决事可做大官手拔不逾香肥甘与此同一饱底用形役令心忙怜我初年负鼎俎每持此味升岩廊美芹自知堪献主盐梅己见能兴商一从弃置等葑菲虾莱满船成独狂百年饘粥无多瓮顿消心火生清凉
与吴甘泉
六月凄其万木雕斧斤斩伐皆柔条蚩尤怒触天柱揺十日并出天无霄援弓力射九已消一阳独运亨以昭击壤老子兴歌謡才思涌发如江潮吾闻古帝称唐尧治功巍巍德泽饶许由在下贫无瓢甘心寂寞难为招夔龙稷契苟已足訏谟岂必须刍荛
与李半溪
宁亲夏凊正炎暑抱孙上塚集俦侣簪徽世世与物同以礼为坊君不处孤琴伴鹤如贱贫氷蘖自甘君不去三年问道一日传坐忘遗照多奇语紫坛玉笈天上天绦河珠斗遥瞻伫
五言律诗
湖南结社
夏木成隂後春蚕作茧时暮碑新赐诰桥柱旧题诗乡酒淹情素官灯照鬂丝报君归去业结侣饮云巵
赴社次韦南苕韵二首
驰光迎素节过雨眺苍凉眷德羣贤集扬休百代芳簪组味何薄湖山气正昌飞尘能变海不到聚星堂
其二
投间身转贵养拙道弥尊百战开文圃玄窥向法门取适人难老相观道自存双鳬随燕至同醉衆春园
野蔬亭
幽居得自怡揷槿看成篱日夕荷锄倦天晴抱瓮迟此中多道气真味少人知市远盘飡足斋心剪露葵
寄庾梅山
读书胡不仕取乐在郊垧茶烹玉川屋酒熟司空亭逾七头初白加旬眼倍青寻真寒不废骋望醉还醒
柬贞庵
郊坛转墟曲飜爱客藏深傍水怜春候归城怯晩隂短髪年年别清斋夜夜心曹园花发後谁此共幽寻
答王履约
短髪半成丝归田幸不迟色相花三迳风神竹几枝息机愁市近取适怕天知尽日穷幽胜跻攀似少时
答王履吉
病目恨乌丝临书较已迟涸池常积垢俗頴惯生枝白下髯仙老清溪子晋知年来王履吉独契爱鵞师
聼溧阳织
客久全谙俗人勤不但耕造端犹旧学恤纬象吾生华户荧荧火空村轧轧声卧聼隣姥织无限断机情
怀吴耆旧
已渡横塘水归舟茶磨峰别墅新移竹清江正落枫古衲三生石疎灯半夜钟忽闻耆旧去飞梦帝桥东
凝香寝
室小已成趣豪吟客未来祥光窥户牖芳响出蒿莱参辰驹过隙三五兎生隈守墨凝香枕焉知葛与怀
社中
爱此文字饮衣冠千里同好德竞为主忘年耻作翁颂祷言皆应赓歌句转工终筵惟敬慎监史愧无功
哭施邦直二首
未阁太初泪再哭菁阳君甲科遭泰运旅衬逐归云诗律晩逾细道情常出羣不堪同眺处相望起高坟
其二
别日青山约开堂属病身竹间来作主天外候归人胜事惊坛社烦寃诧鬼神如何玉楼记横夺在交亲
鸡鸣寺习静二首
寺僻尘缘断冬暄病骨强扶筇临仄迳挥麈得禅床近侍乘槎急贤人问字忙我行无一事吹笛向沧浪
其二
诗篇收寺古石势带湖寒白雪终难和丹霞信可飡落叶深埋磴烟苕曲隐栏经过人未识予着鹿皮冠
蚓蟠
一丘无四隣鹿豕转相亲读书台半圮埋笔冢初新种蕉浑得意刻竹恐伤神生事苟如此何年更问津
忆慧逃禅
老衲归真久前山春草青古鉢仍留飰疎灯不照经暝色寺门月晨光佛殿星旧时香火伴沧海见孤萍
成隐庄
死去真无事生来又苦忙短发淹湖郡伤心问溧阳萍水梦初觉匏瓜意不忘社空梁月在愁思满沧浪
闲居
撤屏从山色开门待雀罗已与妻孥远无烦宾从过积雨鸡声近流尘鼠迹多龙珠辨亦苦光影发云窝
酌故人有感
乡井多才俊暌违奈老何着论人羣少修文地下多得意不能荐感时聊自歌酒杯有深味百岁几经过
南坦读书堂
尽洗侵舆竹来聼转壑泉万花初映谷五柳欲飞绵弱子将迎妇隣翁许借钱读书台下雨种玉比蓝田
忆故人
恨别秦淮水思君梦过桥文章空白下道义立清高贫病劳相恤衰颓幸见招今年花甲遍乡信转迢遥
赠吴宗鲁贡士北行
积雨报新晴兰舟结侣行十年淹泮壁一旦谒承明梦中愁说梦名外始知名鲁城沂水緑春服喜初成
咏年
花甲从头数逢人却问年爱身轻世味得道重林泉减禄真成福聊生况有田同年谁独健长忆看云眠
饱嬉
官罢年年稔深居物物情花前见乳燕柳下聼啼莺闲门得凤字浊酒荐鱼羮常日饱嬉处石牀云气生
渡江
宦游三十载不到此江头蜃气增吴润云容带楚愁浪立星河近鲸揺身世浮狂飈碧树陨春老不如秋
山居
钟定添香坐鸡前宿火眠竞辰聊散帙入已即逃禅永日图南榻轻风范蠡船若无风雨病不负古稀年
东闻一山二首
耕稼苦不饱皇天意若何渥恩忠士少清福善人多取适尊三戒息机消百疴泰道本无事盐梅空自和
其二
鸡犬下柴扉桑榆转夕晖力食知今是酣觞过古稀杪秋辞药物中夜揽裳衣道情无着处风竹正依依
咏竹屏
老圃无穿凿多君自作屛初萌儿女象解箨弟兄情风戛鸣璫近烟栖翠幄横老人逢细字为尔早篝灯
与吴甘泉三首
抱病多沉思开怀喜奉君黄花雨外夕白髪社中人酒泛诸峯绿诗传五字新忽不语幽赏向谁论
其二
重阳不风雨芳宴更逢君采菊年年节登高处处人病与山形痩愁随鹤发新鸣丝间清吹向晩为谁论
其三
自家五湖上弄水辄忘归落日看蓬鬂临风澣故衣食贫随自省传病见官稀舍比林和静寒梅对掩扉
赠耿郡伯
晩岁河梁别惊尘失雁行宦游多慨感君至有辉光物润班班雨天晴夜夜霜汉廷还汲黯犹自重淮阳
与李半溪二首
文字百年饮衣冠千里同好事竞为主忘年耻作翁欲祷言皆应赓歌句转工终筵能淑慎监史愧无功
其二
我欲占春饮纡衡心事同悬知传舍客未卜主人翁酒熟先扳醉诗成莫问工交深敢自慰名教有微功
飞玉台成
眠云初构寝歌凤筑层台披豁三光入虚涵万象开看花能独坐秉烛喜重来真人腾日问飞玉到山隈
凝香寝成二首
天上元无寝书边旧有台爽气朝朝入翔云面面开一叟披裘坐羣公驾鹤来异香乘紫气浮动碧云隈
其二
台小已成趣豪吟客未来首山当户牖散帙出蒿莱迎驹过白隙送兔下苍隈脉脉凝香卧焉知葛与怀
霁宇
旴望本无期烟云敛尽时轻风燕雀语丽色凤凰枝邺架书摊徧谢屐去何迟古初一披露真宰不能知
清惠集卷一

[book_title]卷二
钦定四库全书
清惠集卷二
明　刘麟　撰
诗
七言律诗
颁朔待漏
一统车书又纪年爉灯烧夜对风烟番番月令迎新候剪剪春风向晓天玉律总颁皇帝朔金莲尝赐近臣筵共期膏泽为民下莫漫心煎感岁迁
已丑科殿试閲卷
宫阙东偏紫阁西九官分局主恩齐明明抚运收才俊穆穆临文自品题手诏日中垂藻鉴御书时暝散云霓安车打伴南宫宿中使宵传有御批
天夀山公干二首
风雨驱车出禁城侍臣辞印暂经营壮游兄弟今谁健老去君臣自有情千古威灵如日近九霄香火与云平椒房七载恩多少漫别君王向此行
其二
鹤袍病骨兼山役祷祭?诚欲代天雨过红门千嶂出云归玉殿九龙眠诛茅辟土怜今日短栢新松拟万年圣夀无疆仙驭远老臣垂涕洒寒泉
分献北海
氤氲佳气布遥空肃穆皇禋仰帝宫夕驾鲲鹏珠斗外夜交溟渤彩云中幽都宅润归神贶玄象无波识圣功赫赫司徒时并入曲阳飞石泰坛东
顾华玉谪官全州二首
暂屈高贤论未平召归行见圣明心共怜此夜参辰散独向殊方瘴疠生衡岳长沙才子路澧兰沅沚故人情中州父老忧何剧堕泪甘棠有颂声
其二
远道新恩意若何到州惟有桂婆娑气还光岳完名少天晩才贤谪宦多心逐鴈书回岭路香分兰佩隔湘波千年屈贾真知已尚想摛词独酹过
恒阳饯乔白岩二首
斗柄濳移忽指西苍凉呈影衆星稀古云残柳知谁緑闲苑流莺转自啼日日风雷闻偃稼汤汤霖潦惜沾衣当年太华峰头路应与图南订此归
其二
雨昏书剑对秋看衢路冥冥生昼寒时羡叔孙终制礼人荣疏傅早辞官交深不谓离羣易才大惟忧用世难一笑浮图高处别此中犹可望长安
寄李古冲太宰
冋寺论文气独雄真才端拟亮天工金渊刻烛春翻蝶苕水传觞秋转蓬展氏道昭三黜後刘桢今在九人中武夷高并神仙宅谢屐张槎好过从
夀文衡山
人日冲泥献夀巵追惟旧学老吾师际天丘壑聊挥翰满目风云尽入诗淇澳青青歌竹後渭川弥弥得鱼时仁明见说东朝出何事商山久茹芝
题许柳溪太守卷
经书万卷世生香曳履星辰总雁行列戟门墙犹谨厚一麾江汉自循良天垂湛露恩难并风继甘棠业有光谁绘柳溪溪上柳映空膏雨似郧阳
春日道中
贱买鱼鰕换酒尝溧阳风物似丹阳踈林细雨开精舍古岸惊飈迟短航满飣盘飡逢野老久张衾枕住他乡搴帷远忆西溪叟愁见春鸿有断行
开新社
揺曳舟车上国来欢游不许鬂丝催湖心夜月思君并岩畔春花逐我回醉有狂歌书草木闲寻往事扫莓苔江城别社收耆旧转眼湖南有弃才
卜里
人日驱车向溧阳寻幽择里静中忙官无苛政民风古国许蠲租帝泽长星驾独回鳬鴈曲钓台遥亘水云乡鸱夷老去难匏系鰕莱闲情伴野航
送周司寇
野寺淹流雪满枝锦帆何意厌春迟千年神剑知离恨一夕寒灯长鬂丝卿月乍临南极上法星常照楚江湄更携经笥翩翩去碧草溪连处处随
梦岱屏崔京山
寻君不似梦君频永夜添香养道真下榻论文光烱烱升朝对面礼循循腰横卞玉轻於叶手挽吴鈎絶有神一咏百篇星汉落虚怀犹避太常人
僧慧过访
泠泠碧润转林霏旭日诸峯散远辉小立暗香常袭履缓行空翠欲沾衣高僧偶过分余静乡使遥传讶久违门有扁舟从箬下清酣长望两鳬归
岘山社燕
岘山能醉即香山蔗境谁人识最闲冉冉慈云生海屋霏霏紫气隐禅关千年好事同声应九老真风一咲还寄语元丰诸将相有人图入会昌间
与蒋石庵
病入新年较转多光回腐草竟如何尊踰九老终当避义重三生强一过露浥金茎人尽醉春融玉烛鸟齐歌雍容宫保天垂眷八袠挥毫鬂未皤
与陆玉厓
古来明哲重先几伯玉空知往岁非夜月辉辉开李酌秋风瑟瑟洒陶衣沧桑只在身前变松菊真从梦里归最忆与君为别处烹羔送酒说渔矶
咏乔桂
醉捻高枝当酒筹少年折此比仙游今抛世事死前死不向人间求所求枝叶尽除皆实地高明渐近是吾楼谁云月窟无门迳短梦能栖最上头
登观海楼
乘桴老去笑无功莫以周流叹道穷六街车马浮烟外千里鸢鱼一镜中揽胜欲呼今夜月凭虚时遡古人风报君此去蓬莱路况复朝宗尽向东
平望舟中
鹰脰湖边送客归刚谈今是又全非凤凰枝上披云锦牛斗声中赋短衣韩干惯传神骏骨严陵不下老渔矶独怜殊胜僧无事载笔牵裳过虎溪
和蒋石庵司空社韵
风情常系白鸥堤时序频惊紫燕泥造物无情人自改山灵有相道盟齐都将健体酬佳句合把深盃酹此溪一笑几时头转白烦君莫负手中藜
次白岩山巾韵
古制新传手自裁满头潇散看云来欹如孟老元宜菊折似林宗不受埃鳬履有情从此狎鸥机惯见不相猜皤然洛社羣公里黑发高簪共草莱
同白岩游苍岩二首
直穷幽胜几人来两壁齐云绣若堆丹垩横空飞阁起螭龙擎日梵宫回僧栖石罅头颅易花散珠林眼界开方外闲居为第一扫烟时卧说经台
其二
岩隂铁?度行云天乐真从上界闻絶涧俯看云起处危梁倒跨石中分醉磨苍藓留题遍静倚青松弥盖勤五十年来方一到可教三宿又离羣
闻征都匀讽曹中丞
都匀虽固且休征国有訏谟不在兵入井祗须怜赤子开疆何以及苍生古称干羽还能格近用覊縻亦暂宁我忆麟台赵充国屯田千载有余名
恭遇册立中宫
王教开端万古传厚哉坤轴上承天洽阳渭涘祥何定丰水岐山数已先荇莱入歌风穆穆雎鸠有象兴翩翩因怜至圣刑于化须和周南第一篇
甲辰春社
曳履晨征试越罗芳园践约正春和琴心迭奏临幽涧酒意微醺上曲阿张弛总关吾道在风情未必古人多尧天荡荡浑无事击壤相将起浩歌
送龙致时回金陵
山馆梅开又落花归心日日渡江沙孤舟怅望平湖尽尊酒流连春日斜与子共分清涧水几时还入白云家好知学道须凝静莫漫都城恋物华
湖上晩渡
老兴翩翩只自由皇天赐得五湖舟花开酒美不一醉水满月明常独游处处登楼频吊古年年垂钓尽销忧有时鼾睡乘流去夜度香山芦荻洲
投闲
春船载酒随鸥去曲曲陂塘草自生棹拂浪花迷远近窗迎云月问隂晴常收药物年年健早蜕尘缨事事轻一上神楼愁更下始知闲处有勲名
植江莲
谷口春泉一镜开深深迳路接层台幽栖谢客常无事老兴看云只自来欲着方书酬白髪好将生理付青鞋多君为我沉疴计玉井芙蓉愿早偕
李民育诞日
郁葱佳气抱层台竹里宾筵取次开隔座笙簧缘?起倚天屏障入帘来逡廵送酒客拚醉顷刻能花仙有才会报赤城丹诀献光垂南极在霞杯
闻京师建社二首
京国谁开社约新乾坤一脉系情亲尽登耆旧归仁里莫遣风流落後尘草草盘飡从古俗班班图史总天真春筵朗月通南极常照江城鹤发人
其二
古俗淳龎百好空我来开社少人同春来耕凿王民後老去衣冠圣泽中翻咲乡音咻衆楚却沽村酒似新丰月明乌雀桥边路照见柴车鹤发翁
与西溪甘泉聨句三首
幽谈不尽坐寒宵懒性真能远市朝卧向好山犹是梦饮从邻叟不须招灯前白髪人俱健身外浮名念已销他日里中还结社一溪风月醉兰苕
其二
折竹声频夜已沉梦寒应绕玉山岑溪容隔岁将移棹草色逢春映盍簪雨暗细评高士传地深时见古人心明朝更有南池约吟对梅花思转深
其三
隔帘风絮正漫漫点壑穿岩好醉看冷色映貂秦岭上冻云浮槛越溪寒低回玉女凝粧素偃蹇山翁得句难咲索梅花转墟曲杳然清梦落江千
寄白岩太宰
苍岩高处少人行宦不为家去住轻病後形骸皆长物老前丘壑有余荣即看彩鷁浮星汉不用朱旗揷斗城寄语早朝钟鼔客北窗红日正希昇
李民育别号有竹
洒洒新梢正倚空岁寒门巷几家同清隂不断三湘雨浄色长含万里风欲借劲枝为椽笔更裁高节制渔筒狂来直造非无为看竹何须问主翁
夀张水南学士
忆昔论文傍紫微碧桐丹棘共菲菲青宫进讲恩常并玉殿含香愿不违道在师儒身渐达人归启沃事全稀遥瞻夀域开天阙却诧文星在近畿
孙太白苕溪草堂
归藏卜筑向澄潭鸥鹭初盟亦未寒砚墨洗云沉静影钓丝垂月乱文湍风前远啸应轻阮雪里深居不愧安有约过来东望剧少微腾彩动秋峦
与吴甘泉登董?絶顶
山当天半气全清影入湖波觉世轻足下过云应缥缈此中看月更分明狂来欲赋倾才思醉後重登是性情却向归樵时讯问转疑深麓可逃名
题画
黄石赤松师授迟梦中牵引住茅茨充闾又识曾孙面赐杖仍过八袠期陶令真陶惟任酒放翁能放不缘诗含情欲问磻溪叟断送仙凡一钓丝
梦得九十
晨起常先夜卧迟曾无昼寝亦无诗痴顽正合玄虚妙辛苦都非利禄时天上归来无鹤伴谷中剩住有僧知百年本是囊中物只以狥名损一朞
南野堂用韵似陆柱史
高谊如君迥不邻晩於夷险见情真当台持简久无与满阁着书还几人共引江湖怀往日独分花鸟向青春更嗟尧舜方图理却使山中有逸民
留别孙太初二首
住本无心去亦轻江湖深处更逃名水能回棹如多恨山不留君空自清细草长松收健句夕阳朝雨对离情云鸿未隔人间路应报红顔羽翼成
其二
夕灯蛩语上空堂门外芙蓉系野航高兴逐云先到寺离心入雁不成行黄花伴客年年雨短髩雕秋夜夜霜岐路无情人自远酌中戎马过重阳
九日
初日轻烟隐薜萝转疑诗句在山阿道人不上青峰久黄叶忽随霜髩多独把菊杯迎物候故偏风?起高歌川源浄好能无雨如此重阳一谩过
喜闻古冲赴召兼订殊胜寺之约
明王玄揽与天通论相超然迈古风望惬羣心临翥凤情深共语属冥鸿最亲东出新迎日不改商岩旧梦中官府神仙恒断絶言诗何地可追从
静虚院再集
麦田铺翠寺门开行尽松筠上佛堦壶觞择胜人人醉香火逢僧事事佳豪吟渐觉随年薄僻性终难与俗谐春雷渐觉时惊聼犹有风云感旧怀
同李半溪春社
山亭共酌卧莓苔灯市才收花又开皓首屡承同社约青氊犹记隔江来?翁抱道真空世白也言诗独擅才欲把渔竿销蔗影中阿堂畔有高台
空明楼
望中楼观倚天开老恊山林胜事催槛外风云扶雨过梁间日月近人来幽寻出世延诸佛逸兴辞家近五台已卜吾身有仙骨青牙残醉斗边回
五言排律
答李半溪
丹竈非真诀青蚨岂壮图远心辞里巷清兴落江湖世网浮云隔庭帏衆美俱彩服迎词客华筵走静姝素侯天富贵黄髪日懽娯有子轻千乘知翁压万夫
赠顾华玉
彪炳得之子郁然沧海精词华追往哲道范廸羣英雄章时倚马声价日连城簪组已文铎铅丹仍短擎郡借董孤笔乡归李劭评鞚发真千里笼收擅八琼偶遭倾盖语遂辱断金盟载酒论奇字题铭谢大烹移舟乘月曙挥麈坐参横幕卷霏微雨灯挑长短更一夕持衡去三秋荐剡成感时精鉴别慎职尽才名燕集归无几莺迁去有程能将此别意播入古人声慷慨上世训徘徊知已情椽笛随歌咽匏樽杂泪倾籍籍今安定翩翩老向平清欢苦未足远道本难轻自合酬天子何因变友生惟余儆义范垂死独牵萦
五言絶句
春日
红稀天有情绿暗春无兴游子雨中眠梦里年光尽
看月
满月昔未满清辉常恨谁请看亏欲尽正是有情时
宾旭堂述懒
骑马不如昔寻僧怯上船山中农务息怀抱白云眠
病中答馈药二首
坐室延师易登城取药难感君传递至蹴踏试寻山
其二
肺病经冬苦仙丹此日传若能安枕卧徐问董公年
过王履吉墓二首
岁序严凝日仙踪断隔时荒途无古剑高塚有新枝
其二
壮岁同游地今晨独到时夜台无健笔残菊有空枝
题秋江
??有奇色紫云无数新含咀得至理终属商山人
寄故人
蒲苇三秋渺云霞一鴈鸣片帆江海梦无限别离情
种花二首
好事今余几频年不在家老兴层台上担灯夜种花
其二
旧土新铺石登临日几回若逢双足老与我看花开
七言絶句
龙津门径二首
潭水澄清静里心紫云常护紫姑神耽游谁似文夫子肖出丹丘赠与人
其二
终岁寻真未得真归舟犹幸及残春吾家玉女潭如玉入谷通天自隔尘
寓上兴庄
苍苍原野思依依咫尺茅峰东与西空斋养性无人共午夜时闻鸡一啼
有竹山居二首
懒残吟眺过春时芳恨犹传石上诗天遣风云常爱护莫教磨灭共花枝
其二
佳城寂寂长莓苔纵我临观日几回千载松楸人共老飞鳬常向月中来
寄闻一山二咏
排山风雨正怀人阻絶江舟自有神池塘春草今晨梦自插荆花满角巾
其二
茅屋新营独贮春自甘清苦作闲人一尊清醑墙头过不用陶家漉酒巾
山居二咏
山空睡起鸟音稀平野虚堂万象辉白发翁来苍栢下一樽徐论桔橰非
其二
十年山馆始围墙竹里开门笋正长但着小车行得过不嫌春露湿衣裳
怀溧尹王从喜
记得空堂酌我时角巾清夜雨丝丝道机谈罢双鳬去秋草芊芊满路岐
鹅
城南秋草碧於烟无数白鹅随我船风帆乍举惊呼散拍水过溪相对眠
题明妃图
黄云白碛戍楼空汉殿音微有鴈通纤纤残月迢迢梦犹在昭阳女伴中
山中偶成
林扉过雨晓风开曲迳花香碧涧回一卷道书寻未得山禽飞过竹梢来
飞霞阁二首
万松如盖拥祥烟百尺名台聚两川岁岁春风吹杖履与君同醉玉楼前
其二
晓日舒情春可怜轻风吹送艶阳天泗洲堂下深盃後又醉桃花细雨前
上兴别墅答李空同学宪四首
当年事事欲探奇老大无成只旧时卧隐空山朝倦起却囊碁子谢人诗
其二
坐深杨柳水边枝似懒都忘是昔时寄得诗来如对语不知雷电满龙池
其三
孤坐岩扉意若何澄清万象合天多神明不逐诸魔散玉露光风转至和
其四
玉露光风有至和道人何物竟蹉跎如顔尚恨违三月似孟还须集义多
闲情
道人习性似鸠偏半世无家半住船书画卷来刚一束愁风愁雨过年年
樵话轩
春谷草生残雪际石门人去夕阳时自将数数穷幽秘只恐隣墙道士知
古意
芙蓉易采波难涉只恐神龟住香叶月斜欹枕梦还佳道情不乱庄周蝶
慨时
尽瘁空悲亦罔功渭滨老子独从容当时诸葛成何事只合终身作卧龙
新筑台登翫
永日登台当一年不风不雨更忻然门无俗辙身无病何必飞昇始是僊
逢僧
怀玄默默向谁探小寺逢僧始一参日暮孤舟风浪息满蓬花雨自
题庐山图
昼锦堂开醉客时蟠桃岁岁与山期楚人欲献知何物携取匡庐到酒巵
春日偶成三首
日红方是睡醒时澣濯从容出每迟帘幙乍开春正浅细吟生理上花枝
其二
春园无客昼常关高阁沉沉便见山燕子倏来还倏去有时繁语破人闲
其三
竹床深处昼烹茶上有长松下有花鱼跃鸢飞池半亩不须重问玉皇家
道养
莫将朝市笑山林一刻清和抵万金学到坐忘遗照处世间何物更关心
夜月爇香
谁寄名香到草堂山童惊爇煮茶忙偶然风定月亦至一缕轻烟百尺长
渡湖
广文遗韵留樗散鸡犬图书共一船自说江湖不归事阻风中酒过年年
有怀
卧聼溪声枕簟凉怀人中夜揽衣裳风雷偶作淙淙雨犬宿鸡啼共一房
与闻一山惜别二咏
培塿槁壤藏蚯蚓寂寞寒江走蠧鱼公论百年求断案送穷文字絶交书
其二
君如阳鸟随阳至兴薄云天亦苦寒极目字行中断处月明芦荻又江南
与文衡山三首
长烟树杪见羣山过雨亭前响碧滩暮色牵情不知去唤谁来共倚栏干
其二
湿云初敛见横山百道鸣泉落远滩诗在眼中无客共兴随飞瀑远长干
其三
水长平芜两岸齐千峰回合树高低正怜虚寂存吾道莫遣时人识此溪
筑坦上
秋风诛茅结草庐庭容旋马地无余面山临水足真意与儿对窗俱读书
杨松泉水亭
直穷幽胜扫莓苔竹里虚亭向水开天上重阳且风雨飞鳬时过五湖来
三月十日饮半溪家
长幼鱼鱼鼔枻来正愁春尽拟登台尧夫玩易图南睡说梦逢痴亦怪哉
闻马千里店有衡翁画可买上有楼未赠先题
梦卜乾坤第一流明王图治说殷周商巗渭水传真处千仭丹崖有似楼
殊胜寺
乍逢琴鹤碧湖来披毼匆匆夕举杯意得乳羊扳一醉博公嘲咲下三台
拟於石川舟覩北楼卷
津吏传呼太宰来米家船里似楼开阳关唱彻瞻辰卧南极何年接上台
清惠集卷二

[book_title]卷三
钦定四库全书
清惠集卷三
明　刘麟　撰
奏疏
开言路以卫国体疏【工部观政时上】
窃闻天下犹一身也朝廷腹心也公卿百执事四肢也谏官耳目也欲使腹心安固必四肢耳目各举其职苟视聼不广则手足无措而心腹为之不宁欲兼所爱必兼所养也故言路之通塞生民之利害关焉天下之安危系焉臣等闻之古先哲王向明而治天下使瞽献典史献书列士献诗庶人传语近臣进规亲戚补察公卿比谏工执艺事以谏冀在得闻其过而已今之给事中御史职专於是正惟耳目之司也故国家政务彼皆得闻之闻而有见彼皆得言之君人者养其聪明纳其忠荩鉴其心作其气使其遇事敢言无所畏避亦兼所爱则兼所养也但居是官者言苟切直则不见用而身危必得罪於一时不切直则不可以明道必得罪於後世若夫忠亮之士虑不顾身宁得罪於当时而不忍得罪於後世此切直之言所以上闻於明主也蒙死而竭智人臣之心果何为耶仰惟我太祖高皇帝稽古定制设六科十三道等官纶音下降使封驳之章疏上进使执奏之政治得失事机大小悉许论列凡以广视聼而决壅蔽亦以曩时瞽史近臣规献之类也列圣相承一遵成宪凡民间利病无不周知百三十年海宇乂安良以此耳皇上即位以来明目达聪虚怀纳谏天下举欣欣然以承休德将一纪于兹矣迩者科道等官以言事冒干天威臣等来自疎远未知所言何如但人臣事君有官守者修其职有言责者尽其忠彼职当言路因其官守尽忠纳言夫复何故使所言有理固当采而行之设或过当岂宜深罪今天威震动台谏一空见者侧目闻者寒心四海之内谁不解体恐自此忠直骨鲠之士退谗谄面谀之人进承顺风旨羣下雷同倘事关利害谁复为陛下言之乎耳目蔽塞心腹病生灾害之来何可云喻臣等无官守言责之寄不宜关得失之辞但台谏既设则朝廷之得失在台谏台谏既虚则朝廷之是非在天下况臣等荷作养之恩滥侧士流尝念儒者当以天下事为已任故不敢避鈇钺之诛辄敢越职论事诚非为谏官惜为天下国家之大体惜也伏愿皇上垂恩采纳将各官早赐赦原俾其还职供事一以开谏诤之门一以杜奸欺之渐天下幸甚万世幸甚
久病妨政恳乞休致疏【云南按察使时上】
臣系南京广洋卫右所副千户下应袭舍人祖贯江西饶州府仁安县籍由弘治九年进士历任今职依期到任管事正德十一年二月内得患痔漏脾泄等病至本月二十九日因病颇甚不能公座大小事务一切理办不前备由关司转呈本处镇廵等衙门委官署管司事将臣患病缘由查勘明白各另回报施行本年四月内臣病势转加自度不堪任事已将所患病症并臣入任以来迁除本末具本陈乞致仕差家人抱奏一向在任调理延今三个月有余不惟原患诸病不减又且新加喘日夜不宁盖因久病气血俱虚边方水土不服顾兹沉剧愈难望其平复况本司刑名卷吏久己委官署管臣冇合得俸粮亦已行司住支若不再乞天恩容臣预先起程还乡切恐病益日深死日益廹万里闲关微臣将不得生致骸骨而去事或至此於臣可悲於治何补如蒙再勅吏部将臣查令致仕如臣病势渐急久候艰难容臣预先起程且行且药怜臣苦楚不必治臣之罪使其得归终难救药则臣目瞑故乡有依之鬼也幸获苟存则臣心欣欣皇天再造之人也是臣生死皆不胜感戴圣恩之至矣
乞免查拨田庄以安民心以重畿辅疏【以下廵抚保定时上】
查访得各府皇庄先年各差太监旗校人等管理皇亲功臣各亦设有管庄仆佃人等领种希势取宠者拨置并吞争竞不明者朦胧投献而地土之在小民者日侵月削有司莫敢谁何小民日见逃亡畿内雕零亦已太甚自圣明登极诸弊一新前项管庄人员通行裁革原系投献地土尽归业主仍令所司徵银解部系各宫主者差官类进系皇亲功臣者赴部告给公私相全上下交爱二年以来事体稳便况此项田地佃种既久或昔虽鹻薄而今则肥饶或昔曾滩洼而今则坦夷其原佃之人又经盖有房屋种有树木或祖孙相守或姻娅相聨俱难於摘离势逼迁逐恐成激变且先年皇亲功臣蒙赐地土踏勘丈量恣肆溪壑加以不才郡县曲为奉承无赖佃仆巧侍逢迎遂将左右民田因而一槩吞噬力弱者流离殒毙能言者奏诉纒绵又有愚悍之徒聚衆逞凶杀人构祸今军民人等又有原差主事坐守割取庄田兼以近日螟蝗蔽天迷野毁食禾稼互相惊疑怨口嗷嗷臣既得之闻见不容缄默夫空闲地土虚名无据自拨置争吞之计行而吏民拱手於昔朦胧投献之私作而版籍失真於今民有逋迯之籍国有空闲之名岂真有所谓荡然无人之境坐待所司举以畀人哉慨自招佃以来民方得业疆场桑梓之讣劳庐墓畎亩之工费翕翕融融相庆一时不谓旋即夺之如雀在丛如鱼在水而忽有异物扑之情何以堪庄田之赐以臣观之若陛下以股肱之肉而啖心腹之疾必欲尽饱祸不忍言臣不图圣明在上而有是事也臣又惟攘索无厌者宠幸之大戒鍚予有渐者保全之至恩伏望皇上断自宸衷割恩以义将陈万言等奏讨庄田尽行裁抑谕令万言等自省宠禄之厚比之未遇之时丰约何如苟或足供家衆将今赐田庄暂且停免待後子孙繁衍禄食不敷从实具奏方才议拨犹为未晩必不得已勅下户部就将各官类进银两约量查给仍将原差主事行取回京则民心以安国本以固而所以重畿辅厚贵戚者亦两得矣
存留预备仓粮以济艰危疏
嘉靖二年九月初一日奉勅会官赈济内开北直隶地方灾伤重大人民困苦若不及时赈济必致流为盗贼贻患匪轻今特命尔照依户部题准事理会同廵按御史选委亷能干济官员分投亲诣所属被灾地方逐一查勘灾伤轻重分别等第作急具奏分豁仍通将各司府州县仓库见贮预备贜罚米谷麦豆银两尽数查出先尽被灾极重次及稍轻地方极贫下户老疾无依者验口赈给务使人沾实惠地方无虞钦此钦遵外照得先任都御史周季凤调马前去征剿河南地方流贼王堂等後因骑伤数多该兵部议行将本抚贜罚纸价折解赔补本官遵行查无银两将各府州县预备仓粮行令卖银折价夫预备仓粮民之大命各该有司不以民事经心平居措理本自不多今又尽行变卖是非弃粮实以弃民况本年夏秋俱各无收人情汹汹发帑开盐卖官鬻僧此其时也顾乃废已蓄之储偿擅调之费万一地方有事守空城以扞多盗指画饼以赈流民则往时平寇之功尽为今日殃民之患塞翁失马在翁为福而行人得牛邑人之灾翁计得矣邑有何罪此诚安危所系有难以曲从者当时兵部议赔止谓银两未及仓粮殊不知大驾廵行羣奸横索加以王堂之扰虽解京有名之物亦以移借无算岂复有余钱在官以此前官计无所出只得粜粮赔马夫吝马不能成功固蒙假借於前时而卖粮无以安民又复贻忧於今日及至兵兴盗起借马如前亦势所必至盖马完而事作矣前项仓粮未卖者臣不敢卖已卖者臣不敢解今奉旨整兵防御三关又奉勅会官赈济二者并行百用不足既不助灾又复尽取是虽许焦头烂额而以曲突徙薪为第二义也艰难之际力所不堪伏望皇上轸念将前项己未卖粮俱许存留各该仓库以应兵民之急将马价寛至年丰容臣陆续处补臣今亦不敢辄忘马事如今年二运马价折银来文颇迟民以徵收本色重价及至上纳俱有余银又查得各州县先年余剩均徭未追数足其倒死马户经今一年以上不曾养马省下草料之费又系本马惟正之入已行各官查算俱为处补之计但今未有的确数目其均徭银两地亩草料又奉有勅文赈恤相应暂止委的黄放白催一时理办不前所以不能不恳恳於圣明寛假之仁也乞勅兵部将变卖仓粮等物计议停止赔补骑伤马价少候年丰及容臣将嘉靖二年二运备用马价余银无马孳牧空户地亩草料先年未徵余剩均徭酌量民力陆续查追颇冇次第即行照数起解如此则马价不过藏之外府而地方永保无虞矣
地震疏
据直隶天津三卫指挥使司申据天津三卫隂阳生文章等呈称嘉靖三年八月二十三日戌时初刻自东北方起西南方去地震声响如雷将官舍人民居住房屋震动人皆惊恐等因呈卫转申到臣访得临近州县亦有此异各处未见申报除另行外臣闻灾之日痛自修省及行抚属各府州县并境内都司卫所兵备守备等衙门大小官员勉修职业省刑缓赋积谷练兵清查囚禁固守城池凡百痛加修省外臣又窃惟圣明在上地道失宁岂无其故诚使中和克致位育不愆则坤厚胡为而震伏望皇上愓然警畏勤学修政惇德召和则庶几转灾为福实宗社无疆之福也
均驿传安人心扶公论杜私情以免偏苦疏
准都察院咨於刑科抄出直隶真定府灵夀县义头等社军民等籍秦宪等奏前事续该本县民王宗等奏为复旧规平驿传以苏民困事俱奉圣旨都察院知道钦此钦遵合行抄词粘连备咨廵抚保定等府都御史刘烦查照各奏情词并吊原会议册卷到官从长勘处要见从昔何如创制迄今救偏补弊应否可行务在逐件逐项择取年老知识备加延访画为中正以协官民缘系地方重情期在公不废役下不累衆近不避议远不贻难所贵融前人立法中难料之弊以通其艰及近时矫枉中可取之力以资其困事完希将酌处过停妥缘由咨报等因臣即会同廵按直隶监察御史任洛王钧查得国初编定驿传法制详明处置停当固无可议但时异势殊民贫数极驿递之宜今非昔比所以都御史周廵按御史王琳宋钺彭占祺前後计处虽称公议实本舆情其御史郭楠亦曾会议但中止不曾具奏今检案间有存者所以中间当增则增冲要免於误事可减则减僻静不致伤财马数盈缩量力调停之规银两多寡均适缓急之用计地徵粮可以免马头独累之苦募人当应可以絶官吏求索之私已经议处周详计虑停当奏行兵部题奉钦依遵行日久至若禁私交以絶兴贩改夫役以充实用处南马以苏土民公支应以免兼害四事亦已改正照旧施行见今真定顺德广平大名四府驿递流通军民有便始虽有言皆出於豪强射利者之主唆终乃无词又原於司府州县奉行之有则所以舆情允恊土俗相因仍照原题奉钦依内事理钦遵施行其河间保定二府入站地亩河间府原系徵粮地内报出船站每亩出钱多至百文少亦不下五六十文驴站每亩出钱二三十文马站每亩出钱五七十文地亩原无彼此而出钱却冇多寡所以议将保定河间二府革去站地名色比照真顺广大四府合用驿传银两酌量多寡俱於徵粮地内各自通融徵派保定府每亩徵钱一十五文五分真定府徵钱一十一文顺德府徵钱七丈五分大名广平河间三府各徵钱五文立法本无不善奉行乃有不至河间官吏查照失真止将徵粮地亩开报却将入站地亩遗落至於徵钱又止於粮地徵取反将站地遗弃又将所属原编鄚城新中等驿并长芦杨村等递运所原额人丁出办驴头水夫共一百九十一头名俱各失於查徵却又将船只水夫马驴头疋减削过多而保定府亦将原额徵粮地亩不曾尽数报出以致二府徵粮地内出钱太多所以物论沸腾人情思旧今查据河间府申称该府所属驿递每年实徵站银一万八千七百四十六两四钱七分八厘若将所属州县原编鄚城新中等驿长芦杨村等递运所原额丁夫一百九十一头名照旧徵收工食共该银二千二百九十二两却将原额站地共九千三百五十三顷四十三亩九分九厘三毫五丝三忽六微每亩徵银一分七厘五毫九丝一忽九微共该徵银一万六千四百五十四两四钱七分八厘二项银两通论该银一万八千七百四十六两四钱七分八厘正与原议站银之数相合保定府申称该府所属原额徵粮地三万五千八百八十九顷七十一亩四厘五毫五丝三忽漏报地九千四百八十五顷八十七亩二厘二毫六丝七忽照今该每亩止该徵钱九文比照前议每亩各减铜钱二文五分俱各相应改正但嘉靖三年站钱嘉靖二年随粮徵派已经给驿应用卒难改易合无候至嘉靖四年悉从今处又查得新中驿之在河间委的道里本近使客颇简泾阳驿之在保定委的道里颇远冲繁本甚当时取彼易此不为无见今虽河间路已平复使客冲繁而不在其下若欲均处以应两设或移西补东此必告劳及查两地俱为腰站止设驴马车辆接济送迎别无支应但使上下两驿驴马增多则其中之役自减驿虽不设物力用舒合无将泾阳驿亦照新中驿革去遗下马臝两路均分除原系各该驿递删削而未改正归原额其原系改正马驴等项即查泾阳新中上下四路?海鄚城金台翟城四驿酌量繁简如法分派亦足以完其迎送之急凡此改处事宜俱候会奏命下之日通行保定河间两府堂印正官选委亷能干济官员分投前去先将泾阳驿马驴车輌查验明白应归还者照额发还应改拨者从公拨派遗下幇马各照原编银额徵收解送各府塡实循环转候驿传之急通融拨补泾阳驿驿丞驿吏照例起送改拨别选别参公廨一所查系原设泾递舖照旧添设舖兵一名地方一名就彼看守以为往来使客饮食止宿之处不必更动其河间原额人丁徵办驴头水夫工食并原额站地应徵银两各查原认之数照册照卷审派随粮预徵倘有额外供应本数不足方将徵粮地亩量徵铜钱一文二文济其缺乏但不许仍前过多其保定府地亩续报数多站钱减派已少再审相同即将先议加重之数一切革去俱不许有亏原额仍出给榜文明示小民俾各知寛减再将各州县额数通行造报改刋附入原册以凭查考如此区处真定顺德广平大名四府久无异议河间保定二府又各从轻泾阳驿官吏虽裁而东西两路马驴充足揆之情法颇皆曲尽盖救偏补弊事非得已而革故鼎新民用小康俱由老年知识之人恳告廹切今复询访大略相同原行所谓通融资次诚解倒悬於艰难困敝之余也若行之数年时乖势异又有窒碍出於臣等意料之外仍旧审编卷簿具存犹为未晩伏乞圣明裁处
清惠集卷三

[book_title]卷四
钦定四库全书
清惠集卷四
明　刘麟　撰
奏疏
推荐将官疏
准兵部咨为传奉事该司礼监太监扶安传奉圣旨说与兵部即今边方多事原选团营聼征人马着如法操练以备调用营伍官军缺少的便上紧设法选补务要充实将官已经推举不系见任的便行文取来聼用在京在外军职有谋出衆可备征战的还着两京九卿科道官及抚按官从公具名推荐你部里再加访察奏请取来以备缓急之用但不可狥私滥举钦此钦遵备咨到臣访得分守保定地方副总兵官左军都督府都督佥事杨鋭器度忠醇而不悍不渝韬略优长而有为有守昔在安庆戮力讨贼缮城浚井逆覩?吞之变破舰焚楼首挫乌合之锋今守保定推食解衣倾赤心於军士训射辞田振清誉於属僚况先是忠邪一疏士论相高而迄今歌颂同声贤名益着似兹武臣可谓内竭谋猷而外消祸乱随试皆有成効者也然保定乃畿辅重地南连诸郡北接三关在鋭领之必谓踰于涯分而总兵专职鎭守重权以鋭充之终当大有作为况前任廵抚都御史周季凤夙尝论荐不谓寝阁至今假令本官精力坐销其於人材不无可惜如蒙乞勅兵部再加访察果若臣言早为陞用或以保定地方之重更代苟难其人亦必查鋭劳绩量议阶勲改加服色责令分守行事照旧如此则舆论获平臣工攸劝其为鋭者必将借前筯以报称之余而作长城於圣明之下矣
积谷预备仓粮以赈民疏
直隶广平府知府蒋彬申据冀州武邑县知县王纪议称本县秋粮原额每年该二千八百余石三年共讣七千余石小民输纳不前甚至卖产鬻子若限三年之内积谷有三万余石揆之事势实难举行乞要寛减立为成法一节为照积谷一事天下大命所关古者三年耕余一年之食九年耕余三年之食经国大计何以加此但地有南北产有肥瘠民有多寡诚有如王纪之所论者焉合无俯从本官所请具奏量为寛减或将在库一应贜罚变卖银两籴谷上仓一则以备荒歉一则以通仕路惟复别有定夺等因具申到案又据武邑县申准本府帖文备奉廵抚刘都御史案验该吏部题奉圣旨这行取各官还要历俸三年以上知县仍着抚按官查考任内照例积糓及数的方许起送钦此钦遵续该吏部覆题积谷事例户部议行未久将今次行取官员暂照旧规起送奏奉钦依准行外为照储积大计方今风宪缺官取用之日天语丁宁垂念如此又云及数方许起送其综核名实之严思患预防之意可谓至切至重若非吏部用人之急再为寛请则各官皆难起送惰慢既彰迁除无望岂不靡然自弃虽有他美亦无以自赎也见今任浅未蒙行取官员可不各思其事及此闲暇勤政受词多方区画不讣私囊每存国计片纸一钱俱为储积损豪右之利抑缁黄之滥作奸者绳之犯科者绳之务使仓有余粟民有所天灾生则发赈以安人心盗起则足食以安兵讣陞迁则起送不留行取则考查无碍不惟公私有赖而上下亦交尽矣如不率从本院临期亦行题请不容起程虽廷议急於用人而虚名无实之人亦难擢用虑恐各官因循误事再此申明务须勉修职业毋贻後忧为此仰各府当该官吏俱查照节奉勅谕并近奉钦依内事理原行所属各官务要照例积谷聼候本院委官查盘不许虚文抵饰以旧作新以无为有索民领状冒作放支搅和糠粃以为实数一应弊端俱不准理仍题问罪即行罢黜又有地瘠民贫极灾去处备由申来但不许一槩谬申惹咎抄案依准差该吏賫缴奉此案照先奉本府帖文为勅谕事节奉廵抚刘都御史案验前事行令照数积谷已经遵行外今奉前因安敢玩视自取罪谴为照今议定积粮之数虽江南膏腴之地岁岁丰登犹或难完况江北以来地利不同若不分别等第一槩取盈窃恐徒为张急难收後効兹以武邑一县言之原额二十五里三年扣该三万通计一县丁口三万有余每年秋粮止该二千五百余石总计三年不过七千有余盖亦尽一县丁口所输仅得如此之数输纳不全中间鬻男卖女者已不能无若三万措置又不能出此丁口之外且措置见行之法多在词讼之门使人人皆讼然亦有贫富不同富者尚可贫者何堪岂能使其一一如法不恤其贫而必欲罚赎以充其数纵使不恤至於荡产流移而复赈之是科之使贫而行吾惠也似非积谷本意且守令贤愚不能奉行偏驳不一窃恐令严事急衰懦者将引退以避责贪饕者或假此以营私急于功以图进用者皆将不顾民命而刻意料理鼔舞好尚之间追徵逼廹之下安保不至於他虞如逆瑾之时徵求太急而山东河南之寇一时蠭起皆其所激征讨剿捕之费与措置之入其利孰多事势或致如此本欲济民而反病民本欲弥变而反致变於此必有称停损益之法可也若此数不足陞迁不得离任行取不得起送继是任者亦不能神运鬼输以足其数亦惟甘坐罢去耳为今之计必分别南北计岁丰凶量减分数立为成法其罪人纸米悉令纳糓上仓不许折收轻价以图侵渔贜罚银钱及变卖贜物随时变卖议籴不许久贮以致花费如此则仓廪虽未充盈而有司犹有善政生民之福社稷之福也为此合关本县烦为转达裁处等因备关到县具申到臣已经牌仰本官议处囘报去後今据前因惟国以民为本百姓以食为天经制之大储蓄为上故将欲安民者必先积糓但百里之外风气顿殊而物之不齐物之情也今使九州一律势岂能同若北方郡县每里必取一千五百之数十里百里以数而推地至百里粮至一十五万北方里社户口几何生产几何常赋几何词讼几何是就其耕桑所入尽数取之不足以充前数即以武邑一县言之原额二十五里三年例该积糓二万五千常出常赋三年不过七千余石今欲至二万五千则是额外巧取倍於常赋数多其他州县亦多类此况是以十年为率灾伤俱半又势有所不能行者积谷惟词讼一事其言为正但有力者少无力者多近有事例虽有力亦减若令事事输谷人人赎罪则贫者死於缧絏猾者逃於异乡本欲积粮而其源反塞非计之得此外又有劝谕一途不过望门横索未免滥及无辜加以官贪吏弊其害不可胜言昔也止於贫者不安今也富者亦无不病尤为失计纵使用刑劝谕一切不顾而见行之数太多亦恐未足本官有见於此所以关申详切揆之事势委有不能若谓成命已下不敢违阻而大势相悬难於责効循良者累岁不迁横敛者胥谗致慝蓄积未盈本根先瘁国家一举而理财用人之道皆废诚可忧也为今之计必须俯鉴北方地瘠民贫将前项积糓之数或照所办秋粮以为嬴缩又视灾伤轻重以为行止十里以下议积粮一万五千石改积若干二十里三十里以至七百里八百里俱各以秋粮为则照前递减如每岁纳粮千石者止可令其积谷九百石八百石秋粮万石令其积谷九千石八千石而百十皆然又不及数方照前议夫复何词中间又有水旱虫荒两收无望仍与官民分豁小饥则发银远籴大饥则开仓议赈不必更拘前数以恤贫民其应否分豁即照奏勘灾伤以为分数如此则事有本末政有差等官才民力经久可行再查直隶保定六府见今数年水旱相仍而大奸大盗纵横之後民之憔悴其在北方尤为特甚欲议积谷如数必须仍待丰年见今勅旨已布虽竭力奉行不过理刑赎罪盘验赔补常行之数安能便有厚积惟是廵抚以来禁约诸司不敢擅兴工作裁抑浮费月稽季考一钱寸帛囊括在公除起运粮站等项额例不敢轻重者聼其转解外其余百计清查但有赢余上仓入库一一查盘封号计今所积除已经放赈开除不算外见在仓粮共四十六万五千九百七十三石有零自廵抚以後日月所积约有二十万余石银两亦除放赈修仓修库等项开除不算外见在鞘封及新收未曾入鞘一应可以籴谷官银通计共该银十万一千五十余两遵照勅旨就其区画救时之意莫如议籴虽前项银数不多而费不烦公敛不动衆损上益下计出政平中熟而籴择地而行择户而授每银一两籴糓三石每一上中人户领银不过三十两籴糓不过百石或者以为价减斗增比之望门劝罚不为无故即使谷价稍贵斗石稍增每银一两所增三斗六斗有事而发悉以为民不为太甚但前项银两储积一方命脉全在於此括索之烦怨有所集今欲倒囊动支诚非细故况此本六府掌印各官经收就令支销出入一人之手必致事久难明合无勅下户部选差公正主事一员亲诣各府望秋籴买督率各该官吏抢扬播晒洁浄乾圆仍预先定拟何处地僻有粮储糓宜少何处地冲粮少储糓宜多斟酌分派已定仓厫已修者如法铺垫未修者一面完修若厫座不彀亦许量为增盖臣已预先行属整理未尽其修仓籴粮地方亷干官员俱聼本官从宜定委奸贪误事者悉聼拘提参?臣亦多方觉察从公区处事完之日将支过银两籴过粮数通行造册回奏不足之数许待丰年仍将旧积粮数通行查盘另厫收贮仍将新买旧积粮数分别明白置立木牌书记各厫之上以便查考其盘验若侵欺短少悉聼本官拏?追赔如此则任土立法政有可经以义制利官有定守理财用人之道一举而两得矣
分别情罪早赐发落以安地方疏
按直隶顺德府内丘县申称本年七月二十八日蒙锦衣卫官校前去顺德府将知府罗玉邢台县署印大名府魏县知县王芳典史驿递等官通行捉拏口称奉有圣旨未委虚的仍往大名府去讫次月初三日大名府禀报兵备副使刘秉监被拏与内丘所禀相同案查先据副使刘秉监呈称本年五月内前去顺德府公干住宿察院本月二十四日公事已完欲囬大名府随据该府龙冈驿禀称有经过赖太监将到本职当令夫役搬运卷箱起行间忽有跟随本官家人赖宗等骑马从中门直入职衙门称说甚麽兵备管着我等语职当将守门人役责治及将赖宗等戒谕就被各凶仍骑马匹由中路前去架揑不知何等虚词禀报太监赖义就被本官带领赖宗等前来职衙门揪采凌辱诋骂之言至不忍闻职据理与论本官理屈词穷称说职不行回避等因具呈到院会同廵按监察御史王钧看得太监赖义等奉迎恭穆献皇帝神主竭力奔驰日行常至三百余里地方自有公干以来未闻人衆速行如此电掣风飞官吏诚有不能前知而预待者方其始去也倏忽即至姓名不通是以兵备副使刘秉监迎候不及至入相见刘秉监既不回避又复喧攘则罪岂可辞今彼各执一词其事之有无圣明必能洞察臣等又复何言若奉迎既还之时臣等俱到地方参候行礼别无违误且临近顺德府治沙河水涨神舆前渡官吏後行水势骤增汹涌可畏因而阻隔然而仅差数刻之间追从不及人所共知是日各官随即趋至内丘县公同行礼亦是顺德境内地方中间如署印官魏县知县王芳部夫拨马又在各官之後力所难及且居官平素公勤干办臣等选委在彼协助办事诚有自取况不系邢台县的确正官前次赖义经过之时王芳又在原县管事并无失礼今一旦误遭逮系其情不无可悯又切惟圣孝纯笃奉迎之举恨不亲御六飞以申至敬顾乃托之义等戒以遄行恻隐可知今闻官吏有所违忤岂不赫然震怒以为大罪殊不知一义不合而百礼不成水患人情并成乖异地方之不幸耳夫驰骤太速人不及知跋涉既难礼行不及此刘秉监罗玉所以小失而大废也陛下仁圣天高聼远岂能?极细微各官事情本只如此何足深治臣等待罪抚按提挈纲维实膺重寄盛礼遄行而戒饬不严大水骤至而区处无术以致激怒近臣烦黩天聼乌得无罪亟欲罢黜庶足以为地方误事之戒其为署印官王芳委的因人连累罪不由已伏希皇上宥而释之以昭平明之度其刘秉监罗玉麤鄙忿厉相应推问但近日大同地方戕杀重臣军情内叛山西与直隶壤地相连若冇奔溃旦夕可至易州兵备既已误撤大名兵备又复拏解则防守紧关之处一切无人事机如此诚可寒心况副使刘秉监久寄兵民操守如法剿捕剧盗战阵有功罗玉政拙心公民今爱戴俱系紧要应用官员亦乞勅下问官早与归结责令囬任保障地方虽有急变犹为可及如此则聼德惟聪纲维允赖而情法亦协於中矣
乞恩休致疏
臣系南京广洋术官籍江西饶州府安仁县人由进士历官八任二十九年以至今职嘉靖二年二月二十日本院到任次月二十五日前到地方行事不料嘉靖三年正月以来得患脾胃虚瘵之症日就尫羸调理不复见今狼狈不能供职切思臣本草茅远沐列圣陶熔之德近承陛下收用之仁叨享禄位不为不久于兹每欲竭智尽心图惟报称但臣识浅才凡身孱病剧空怀海岳莫効涓埃是以日夜忧慙汗常沾背盖心有余而力不逮也臣正德年间久病在家本已不能供事及至仰承收用则已衰惫不支但陛下膺天继统世际亨嘉当此风虎云龙之会圣作物覩之时奔走疏附孰无是心故微臣受命懽忻踊跃止足之戒不胜其向往之诚又热中而妄进也黾勉从事殆将三年新政异恩躬逢其盛臣於此时妄拟颓龄或成强健亦将侥幸以副初心岂期量满灾生形枯气竭时虽际遇命已衰残耳目虽存视聼非旧强闻则眩强视则昏实奄奄垂尽而药久无功也本欲观风而身转畏风本欲强食而食不称事恻恻可哀将一朝僵仆而竟以贪得鲜终也嗟乎人臣事君进礼退义然而病瘁栖栖顾恋不去礼义之正固如是乎纵欲自留如旷废何今臣药饵自随迁延僻县一月之间多半闭门苟惟尸素犹之可也万一贻患罪将何如今来抚属地方二麦连天三关无警是以臣虽抱病幸无误事知止乞骸此其时也伏乞圣明怜臣新衰查臣旧病放归田里使终余年不胜仰感天恩之至臣又伏望陛下愼选贤能代臣廵抚俾之训兵养民以佐太平之治是臣之退非直苟利臣身而已也
仰乞天恩恳求休致疏
臣南京广洋卫千户官籍江西饶州府安仁县人臣顷因患病误事备将迁除履历并患病乞休缘由具本令家人刘亨齎赴通政司奏奉圣旨刘麟素有才望着用心廵抚地方不准辞吏部知道钦此钦遵备咨到臣臣闻命之日感愧交至临药涕零夫狗马已不堪驱逐而天地犹垂豢养之恩其在人臣岂不勉图报称奈何微臣志愿无穷而命分有限自前始奏以至於今前後二十余日形容益减引步益难皮骨空存神精非故未论生还何以供事况畿辅重地万一误事如国法何如公论何纵欲苟延待愈而鳏旷在躬忧畏焚灼不能一朝居也臣之词恳悉具前奏冀有感悟惟是不奉命允再陈病状今势已廹切别无缘由伏望皇上念臣平生全臣末路怜臣疾苦赐臣生还实不胜感戴天恩之至
终乞天恩亟求休致疏
臣南京广洋卫千户官籍江西饶州府安仁县人见任前职廵抚地方臣本薄劣误蒙圣恩谓畿辅重地将臣以太仆寺卿超擢往充其任鍚臣之荣踰臣之分疾病偶作恐惧弗宁已曾二次具本乞休滥荷洪恩俱未俞允吏部知道每咨到臣辄自感激思奋犬马至愚豢养知恋而天地深恩负戴难名敢不专心药物勉图报称缘臣身由南产形骸素弱宦途北土风气相违兼以自少不能谨疾向衰即已雕残夫省方问俗固君之所以命臣而立纲陈纪则臣之所以报君今臣在地方廵行未遍疾苦不知抚事久荒叨窃实甚凡若此者非惟内省之忧则足以减食而舆论之来能无抱恙又惟自古人君以任贤为明而人臣以修职为正陛下不以臣为不肖举此大任付之将任贤以修职也而臣抱病旷职迟留不去罪孰甚焉况当朝廷清明之日乃有昏眊叨窃之人厚顔强立谓人容已谓已无罪凡庸自恕尤可怪也况六府三关钱粮兵马既繁恩怨是非亦衆非病倦衰残之人所可久居伏望皇上大寛失职之诛俯置包荒之内怜臣於危廹有生之际察臣於恳恻无为之言敕下吏部容令致仕俾臣幸终偷惰卒获固穷诚不胜感激之至
终乞天恩四求休致疏
臣思患病日久已尝三次具本乞休其入仕以来迁除履历之详廵抚以後鳏旷误事之实俱已悉陈不敢烦复以黩天聼臣窃思之一官久病陈乞再三别无他故何至谬蒙圣情久不俞允岂不以其人为可用之人或疑其疾为可药之疾虽极言狼狈之状而亦不加悯念也尸位已深豢养如故渥恩所至死不能忘然不知臣臣下瞻恋之私尤有甚於主上垂怜之意今不幸如斯岂期得已夫人中气日亏则客邪日甚纒绵既久憔悴难言大凡攻治之法所资者药也臣则脾虚不能传送虽甘瞑眩而药不可到颐养之术所资者味也臣胃弱不能消纳虽努力吞啖而食不下咽二者交废理摄无方虽陛下盎以春阳膏同湛露其朽木寒灰无以承之也比日以来粥食减少脉理短濇自汗畏风泻痢频仍加以两足消肿不常必赖扶持而起不闻畿辅重地委此奄奄欲仆之人也是以不避诛戮再此恳祈陛下许之虽若捐之设身处地其实哀之微臣得之虽若负之生顺死安其实成之盖知止得止臣有安命之义而乞骸得骸上有造命之仁於国无损於臣有终自古圣贤亦不以为非也惟陛下少加怜察臣又伏枕深思病势至此纵甘叨窃曾几何时展转求臣之志不能作臣之气辞荣请罢如殍待餔不饱不已伏望皇上矜臣廹切固陋之情敕下吏部容令致仕俾臣早遂生还不胜感激之至
终乞天恩五求休致疏
臣顷因患病备将休退缘由四次具本令家人齎奏奉圣旨刘麟着照前旨亟出供职吏部知道闻命之时忧惶无措窃惟臣之所禀弱不胜衣人所共见幸不僵仆全由调理所以行年四十有三之日即乞致仕家居臣亦自知臣力之不足也况今年长於前心灰於旧加以风土不宜其弱其痼不言可知夫人孰无身而臣实已早衰身孰无病而臣实孤重托每遇地方有事日永途长粥食不继强吞饼饵满闷无聊传送不及泻痢以作气虚火动痰眩乘之是时喘息尚微遇事安能酬应以故累次陈情惟求一退且人之脾胃关系一身医书有言糓入於胃脉道以通其血气乃行此之谓也今臣前後诸疾分毫不减诚以脾胃一败而元气随之虽百计千方竟不可复入春以来肝木盛强前病已甚中满痞痛耳瘁目黄人或骇於望闻医亦失於工巧只今屏处尚忧殒絶其於抚事委的躭延虽圣明矜悯诛殛未加而愚昧叨窃悲慙无措伏望皇上悯臣难治之疾察臣难已之情勅下吏部容令休致使臣早还乡土则虽死之年犹生之日臣不胜兢业感戴之至
乞恩宥罪卒求休致疏
臣顷以受病之源及误事之实五次具本差家人賫奏无非畏死完名祈天返禄以终臣节而已猥蒙圣恩不加诛罚仍令供职宠荣踰分悲惧交并缘臣抱病以来庶事丛脞具奏以後百患纡萦虽狗马之心本怜生养而蒲柳之质日见雕零即今沉痼已深不能救药心神恍惚难再当官邦畿重托抚镇清阶必不以臣为无耻授之此官以为养疴素餐之计顾今垂死敢复迁延况三关之兵马钱粮力虽勤而绩用未着六府之贪亷功过心虽劳而举措或乖古人有言慈父不能爱无益之子仁君不能畜无用之臣臣之误国妨贤必不可用震怒不加亦云幸矣蛊坏不治岂敢安然况臣始病迄今旷职又逾数月乎
清惠集卷四

[book_title]卷五
<集部,别集类,明洪武至崇祯,清惠集
钦定四库全书
清惠集卷五
明　刘麟　撰
奏疏
陈言以献愚忠疏【以下俱工部尚书时上】
都水清吏司案呈奉本部送与兵科抄出太子太保兵部尚书兼都御史李承勲奏内开丰沛治河之工二年之内三易大臣用人以下计者三十余万用银以两计者二十余万而未有成效始也讲之不熟而遽行继而主之不立而中止一行一止糜费孔多今河南山东地方蝗旱荐臻十分狼狈运河通塞国计攸关势不容已臣愚以为宜令羣臣知水势者各输所见下工部集议若所见皆同再行新差侍郎潘希曾亲自相度盖百闻不如一见之真询谋佥同方可动役宁过虑於未事之前毋悔过於已事之後然智力所及能料其纲而不能料其细能料其常而不能料其变宜令工部奏选於部官知水利者二人俟兴工之後亲诣工所体察人情咨询利害彼往此还各言所见则彼中委曲庙堂悉之千里之远同於咫尺浮议不能动揺乞下各该衙门作速从长议处施行等因奉圣旨览奏事关朕的知道了其余该部看了来说钦此抄出该部送司查得沛县河於先该总理河道都御史章奏称黄河上流水发淤塞运船乞要另行议处挑濬等因随该科道交章乞要推举谙晓河务大臣一员前去总理前项河患或添差郎中员外郎一二员前去分投整理等因本部备咨吏部会同推举南京刑部尚书李等官四员上请简用一员总提督河道事务等因题奉圣旨是盛应期陞都察院右副都御史着总提督河道事务写敕与他见今正在紧关经画之时着上紧前去地方任事钦此已经请敕齎付本官钦遵总理随该吏部添选署郎中柯维熊员外郎王大化前去分投整理外於嘉靖七年正月内该总提督河道大臣盛应期等议将该挑河自昭阳湖东自北进汪家口南出留城口约长一百四十余里堪改运河计用银三十三万一千四百五十两议处停当具奏前来又经覆奉钦依开挑去後本年四月内为修省事该吏部等衙门会题运河一事祖宗计处行之已久屡遭决塞不过仍旧修筑未闻遽至误事今闻所濬之地旧日积沙以为泉水冲去而黄河之流减杀运道已大通矣合无行见在差管河道都御史盛应期且将旧坏河堤加筑坚实等因会题奉圣旨运河关系至重开挑新河应止着户工二部行总提督河道官会同漕运都御史总兵等官作急会议奏来定夺务要不误将来岁运钦此已经通行各官钦遵去後随该漕运都御史唐龙总兵官杨鋭等各将停止开挑新河缘由具题奉圣旨这修河工程即便停止夫役都着放回各官取回改用总督大臣应设应该作何整理户部便会工部上紧议处了来说钦此该户部会同本部从长计处覆奉圣旨卿等说的是河道关系漕运总理无人盛应期柯维熊等还照前旨取囬别用便会推才识老成实心干事的堂上官两三员简用着总理河道事务杳照各官议奏事理相度事势从宜疏濬务使粮运通行不误将来国计钦此该吏部会同本部推举得户部左侍郎梁兵部左侍郎王工部左侍郎潘希曾俱各堪任等因奉圣旨潘希曾着兼都察院左佥都御史总理河道事务写敕与他着上紧去钦此随於工科抄出该本官奏称臣奉命总理河道事务才薄而任重曷胜兢战然不敢不竭其愚图济大事窃惟近年沛漕沙淤旋挑旋塞盖由秋水泛涨黄河奔冲所致尝考河流故道非一其大而要者若孙家渡经长淮卫地方趋淮入海其一也若赵皮寨经符篱桥出宿迁小河入海其二也若沛县飞云桥经徐州超淮入海亦其一也孙家渡赵皮寨乃上流之支河飞云桥乃下流之支河弘治以前支河分流会於淮而入於淮故徐沛不受其害漕渠不为所淤迩来上流三支俱就湮塞全河东下并归於飞云桥一支下东徐吕二洪上遏闸河流水溢为游波茫无畔岸於是决堤壅沙大为漕患今日之计挑濬旧漕以通粮运加筑堤岸以防冲决然非疏上流之支河将来秋水复发沙虽挑而难保其不复淤堤虽筑而难保其不复决探本之论固有在矣近因赵皮寨开濬未通该廵抚河南都御史潘埙等题称仍将孙家渡责成河南管河副使该户工二部议题孙家渡责成潘埙督行管河副使加意疏濬以杀河势不许推避误事节奉圣旨卿等说的是钦此臣经国至计而该部会议相同蒙皇上断然行之真明见万里也臣私忧过计尤恐廵抚事繁副使力寡万一疏濬迟误未免贻患漕渠伏望皇上轸念国计下工部计议合无请敕一道丁宁都御史潘埙即便原督管河副使调集黄河夫役选委相应官员上紧将孙家渡疏濬一应合用钱粮聼其命下之日许令羣臣知水事者各陈所见聼本部集官再议其陈奏未到之先备咨本部侍郎潘希曾及管河郎中丁洪李重备查原行照新奉敕旨应会同者即便会同应督率者即便督率亦行集议仍亲诣见治河渠一一相看或地势之高卑水势之增减与凡淤浅冲决之病修筑挑濬之宜询之故老考之载籍务得至当期在可久必惜费於未举之前乃兴工於好谋之後履历必亲衆志无异然後会行各该衙门各以所议具奏画图贴说以请圣裁审固如斯则谬妄可免而前车之辙谅无复蹈者矣其称要将工部知水利者二人诣工体察祗因先失遂有此言但念今差治河总督官潘希曾为人明达忠恳会官推任过举未闻计程莅事曾无数月即复贰之以拂国家信任之诚阻大臣展布之气事如过廹合无即用李承勋建言之意将应察人情利害就令潘希曾并所会各廵抚等官每一两月一次自行奏报因言考事待以不欺是国家於明目达聪之中寓寛洪尽下之道为希曾等能不感激思奋将益殚乃心以供乃事矣万一诸臣之奏报不如本部所拟假以一年之期集合其章聼本部会官议差科道官一员请敕前去从公查勘即其工程验其情伪若利兴患息财力有经於累次奏报皆合成効彰彰则具奏陞赏以嘉其忠万一不然聼差去官员指实参奏从宜黜罚俱为未晩是即今奏差官体察之意应否事务待羣臣有陈本部集议然後施行均乞圣明裁处
根究节年拖欠工料补还借过官银疏
营缮等清吏司案呈查得浙江等处布政司并南北直隶各府州县节年拖欠各项工料银两八年九年十年以上者有之五年六年七年者有之二年三年四年者有之率以为常除正德十年以前者聼本部查明另行外其正德十年以後嘉靖四年以前各年所欠大约共该折色银一百四十四万六百两有零本色物料三千五百九十万四千件有零若非司府等官欺公废职则坐官解人等埋没侵分前此寛延以成今患失今不?则益固前奸深为未便呈乞究查等因到部臣等随即吊卷揭查得嘉靖元年十一月内本部派行顺天府办解白榜等纸料共银六百四十二两该衙门与本部同处一城今过六年不到又如松江府上海华亭二县本部节年派麂皮共六百七十张自正德十年违限至於十年有余人文俱不到部以此推之天下之病不可胜言臣等看得前项工料价银物件下供上用国有程法但官庸长伪吏巧成奸上下隔离起徵无法致有今弊其利不在小民除嘉靖五年以後正系纳解在途之际若川广云贵等处未见过迟另行置簿查处外其嘉靖四年以前拖欠之数委属奸人玩法国用告虚经手承行官吏解人俱已违犯虽轻重不同而蠧公残私为患则一以致本部库银那借未补数穷理极相应根?合候命下之日本部逐一开立前件造成方尺小簿各该廵抚御史各抄誊行属选亷能并着实心干事司府官员照依判欵备查某项物料於何年月日坐派何州何县徵解若干或本色若干何人经收何人押解起解程限已满并有某衙门堪信批单到卷者该管官司缘何不行造报恣其侵盗又有买揑批单似印非印朦胧查销者将经该官解吏户收头通行查提先?原解本折色官物官银下落添差殷实大户管押原解亲丁送部查纳若非本部开作拖欠司府卷内却又查有批单即系诈伪就便密切擒拏一体追?应问应追人犯牢固扭锁差人递解赴部查对追纳其解人招出侵欺抵换重情应提问者就便提问查照律例从重议拟其应发遣者仍候银料追完之日解遣徒流以下贜完方许发落俱照抄招同委过司府官职名囬报以凭查考又有一等司府等官将已徵聼解各项工料不分在库在手银两私自那移借贷别用查?得出虽迁官去任律应纪録勿论者仍要拘提到官依律?查务要明白候银解部起程之日方许放囬若或肥已问罪黜罢亦取供招囬报其廵按衙门仍将本部发来部内各起前项自文书到日限三个月日以里一一查明塡写完备先行差人追缴本部查理若过期不报本部查其轻重分别等第先将见委查勘官参奏问治其布政司掌印以上官员行移吏部明立文案遇缺暂免推陞以警其惰事完方许照旧其各府掌印以下并所属掌印佐贰等官但与徵解有干者聼各司掌印官严立法程问?前项查推根?之法本部每年一次举奏各该廵按御史事完回京复命之日将查缘由具奏则侵盗一清库藏可补而工职少修矣臣等又敢冒罪上言凡此皆本部积久之弊中外臣工言之谆谆聼之藐藐已若不可为者若非仰祈天语严加戒饬吏民不知警畏御史不即奉行文具虽繁无益於事臣等此请虽若过严盖责逋负於奸盗之手固将以恤穷民於憔悴之余也若行廵按衙门报有次第又聼臣等括查岁用会官详议上乞天恩将嘉靖岁派通行蠲免明降诏旨颁布天下使知大圣人恭俭爱民之心出於寻常万万诚足以培植邦本而光昭帝德偶有兴作必不得已前项清查解到之物尽可通融应用况每岁该派行文移展转数月始到若将嘉靖九年应用之物先期派行无徵不及半年应値时和岁稔却有良规人不玩法依期约纳一一皆到是国不加征而用无不足天下臣民偶奉一年寛免即汉文赐民田之意则圣德明如日月而圣德广如天地民生允洽邦土裕如矣臣等实不胜恳切之至
清解纳以塞弊源疏
该本部营缮等清吏司案呈伏覩大明律内一欵凡监临主守自盗仓库钱粮不分首从并计贜论并於右小臂膊上刺盗官钱粮三字四十贯斩又一欵凡常人盗仓库钱粮等物但得财者不分首从并贜论罪并於小臂膊上刺盗官钱粮三字八十贯绞又一欵凡各处徵收钱帛买办军需成造军器等物所在州县交收差有职役人员陆续类解本府若本府不即交纳差人转解勒令人户就解布政司者当该提调正官首领官吏典各杖八十若布政司不即交收勒令各府就解部者首领官吏典罪亦如之其起运官物长解官及解物人安置不如法致有损失者计所损之物坐贜论着落均赔还官若有侵欺者计贜以监守自盗论若起运官物不运本色而辄积财货於所纳去处收买纳官者亦计贜以监守自盗论一欵凡送本户应纳税课物及应入官之物而隐匿费用不纳或作损失欺罔官司者并计所亏欠物数准窃盗论其部运官吏知情与同罪又一欵若私物当供官用已送在官而未入仓库但有等人守掌在官若有侵欺借贷者并计贜以监守自盗论又一欵各衙门收支钱粮等物若监临主守不正收正支那移出纳还充官用者并计贜准监守自盗论又一欵监临主守将系官钱粮等物私自借用或转借与人者虽有文字并计贜准监守自盗论其非监守之人借者以常人盗仓库钱粮者论若将自已物件抵换官物者罪亦如之又一欵监临主守若将侵欺那移借贷之数乘其水火盗贼虚揑文案及扣换交单籍册申报瞒官者并计贜准监守自盗论同僚知而不举者与同罪钦此又查得问刑条例内一欵各处徵收在官军需物料应该起解银两者即系腹里去处若有监守盗银四十两者钱帛等物値银四十两以上常人盗银八十两钱帛等物值银八十两以上亦照前拟问发边卫永远充军为照前项律例备载斩绞充军徒流之罪不为不重但稽考无法蔽痼已成上下同风不行举正若不及时立法查处则将来之废不止於今照得本部每年岁派题派额办一应工料价银并本色物件俱经通行浙江等处布政司并南北直隶各府州县明文已到而过期不完或已徵解差用非人致被侵盗又有假揑批单公然附卷而恣意侵分者或已差人而安置不如法致有损失因而逃避人文两不到部或领运官物而原解私自变卖银两来京又自收买物件以图获利因而遂将银两花费亦久不完或被徵收委官及户长收头揽包已收在手不行交官交库隐匿费用故意延捱希图赦免或经该人员不即起解私自借贷那移如此奸弊千绪万端不可枚举虽本部不次查催而各该司府等官视为故常全不举报以致年复一年愈深愈痼遇有各项急紧工程只得借凑库藏别项官银接济事至於此则出纳不正徵补不明其弊不可胜言祖宗任官置簿兴事劝工其意似不如此若不呈乞稽查责令完报则旷鳏之罪何由可赎臣看得工部本折色银料取之天下其行有二岁派题派而已常例常入一年一派相袭而行则为岁派因事兴工不时又派特请而行则为题派是乃小民供上之常非私滥无名之取若官司徵解及时则小民输办不缺奈何各该司府官员体国干事者少欺公苟禄者多又有钓名饰诈罔上营私者一身之廪皁舆马靡不丰备而公家之宗庙乘舆城池兵甲则为不急之务有论皆云损上益下临政率多干誉玩公则是偏之为害而王政之所不行也又有贪汚之徒身自剥取常例却将正数料价厚其所私因令起解不念民膏民脂悉举而委之饥鹰饿虎逆知侵盗明与作成此又该司令呈之未发及?所由皆本部稽查无法故也本部常年?下司府惟知已解已到者收受而已然不知不解不到者何因司府常年起解之後惟知有批单者销缴而已然不知无批单者何故盖中外辽絶两不究心所以奸顽乘隙恣行侵盗仍有不才之甚者与此辈通同为弊展转弥缝苟有若人则弊端胶於有位又安望其振作举行所以本部清查无复开报岁复一岁积弊相仍诚为可恨为今之计莫若申明律例早定纲维以致谨将来除嘉靖四年以前拖欠者备行廵按衙门拏问区处外断自嘉靖五年以後见解未到新工待用之数本部置立工料本折色起解文簿每司二扇府各二扇循字一扇环字一扇总於各布政司收发无布政司者各府径收轮流倒换各该衙门遇到仔细收閲但有起解本部本折色银料开写原行朱语仍立前件一行二行空白一行明开某年月日并官解姓名其布政司有应该动支本司官库银两办解者照式开塡本司簿内倒换两广云贵四川福建程途窵远银料不多年终一次差人賫换不许迟至正月其余司府州县俱限半年一次差人賫换上半年六月以里下半年十二月以里北直隶大明等府俱限三个月一次季终賫换顺天府间月一次月终賫换以四六八十一二为定循去环来或与户部文簿并令差人賫换永为定规本部如遇循字簿到即於本部选委勤谨监生督同该吏查理明白逐一填注某项工料已到某项未到仍於环字簿内一様塡写各司官调卷查无隐漏注写某官照刷相同呈堂验实果无差漏发付原差人役賫去司府州各该掌印分管等官收执查出延捱过期者除水程之外又加限一二个月人批不到即系侵欺就便拘拏官解的亲家属监并完纳候批单至日辨验明白方才疎放仍於簿内塡注下落若官解侵费亦就拏?罪如前项律例监并完纳施行其賫送文簿过限先将差来人役送问各该司府官吏参行抚按官提问治罪其嘉靖五年六年七年坐?明文已到者行令查出即便如式塡写不许分毫遗漏前项一应侵盗纵容奸弊许诸人讦告所在官司即行聼理此等法程创立之初若非仰奉天语严加戒饬吏民解官解户不知警畏而抚按诸臣不即奉行文具虽繁无益於事伏候命下之日本部造成前项簿籍删削略节告示底示行下各该衙门晓示愚民责令官吏如法过期倒换本部一面移咨都察院转行各该廵抚都御史并廵按监察御史查照奏行本意严督司府州县等官但遇本部?到各项工料价银并本色物件已徵者作急起解未徵者严限追徵过限一二个月不完者府州县徵收委官住俸半年不完者府州县掌县官住俸一年不完者布政司掌印分守官住俸俱候物料解部之日呈请抚按衙门方许开支住过俸粮不得冒呈幇补俱备咨部其府州县徵收误事委官亦聼司府官从重?问监候家属杖限立完若容令包揽委托非人司府自行作弊欺公玩法抚按衙门参奏拏问廵抚廵按务要着实举行毋事姑息一年一次囬奏廵按候事完囬京之日奏报况循环到部事有迟误而奏无罚治自有圣明垂照虽本部亦难辞责候每年将终本部通将各衙门各官欠数杳出举其尤甚者移咨吏部黜降再照前项废坠之弊虽称府州县大小官员不职至於大纲不举不正实由布正司掌印佐贰及各府掌印正官苟且因循所致本部查出各官废弛数多抗违有迹者若倒换文簿故不依期而塡写又不依式者是有心废法之人亦就移咨吏部将各官严加考核年浅而素履谨愿者改调边方无事衙门以称其简僻之才年深者遇缺暂免推陞以责其理办之効候其完办到部之日行文吏部序用如常前项查理之法本部亦要每年一次举奏俱以次年二月为期如此则中外流通万里如见而工职庶少修矣
清惠集卷五

[book_title]卷六
钦定四库全书
清惠集卷六
明　刘麟　撰
奏疏
年久损坏军器疏
虞衡清吏司案呈奉本部送工科抄出兵仗局署局事内官监太监王竚等题据本局军器库管左副便杨鎭等呈称本库收放遽年圣驾看牲大祀天地四时享祭开斋等项御马监官勇士并神机等营摆队官军领用盔甲顿项臂手铁袴马甲马脸尾镜铃攀等件年久多有损坏不堪领用等因具呈到此臣等逐令经手人匠逐一打点中间如果损坏数多不堪披戴照得本局见今成造上用一应物件及修造摆队盔甲瓜刀等件并征进官军领用军火器械数多工程浩大查得前项损坏不堪军器原系成化十八年节奉钦依本局差官前去南京兵仗局成造之数今经四十余年窃照盔甲等件干系朝廷护卫防奸威仪重务比与别项器械不同若不预为奏请诚恐有误领用关系非轻合候命下之日本部另行具本照依成化年间事例成造式样盔甲等件各一件副差委本局官员带领经手官匠南京兵仗局督工照数如法儹造庶使军器易得完备则官军领用亦无有误矣等因开坐题请奉圣旨工部看了来说钦此钦遵抄出送司查得成化十八年八月中该兵仗局署局事尚衣监太监廖屏等题称本局见在造盔甲瓜刀等件并征进领用军火器械工程浩大及照大祀天地并开斋等项御马监勇士神机营官军摆队关领盔甲等件年深损坏不堪披用及预备明钢甲叶欲差长随带领经手匠作前去南京兵仗局提调造作合用物料行南京守备太监安宁等督同料计除该局见有及各库衙门会关外欠少物料着南京工部措办并应天府上元县等支给官钱两平收买应用各色熟丝线绒等料南京内织染局织染做工人匠先尽本局见在如有不敷於南京内外衙门借拨造完该用木柜绳扛鎻钥雨罩本局造成马快船只军夫南京兵部应付计开成造明铁盔三千五百顶甲三千五百副青紵丝縧穿齐腰甲一千七百五十副青改机紬縧明铁顿项臂手铁裤各六千五百副马甲马脸尾镜铃攀各六千五百副明钢甲叶五千副差去长随副使等官叶深等四员官匠作头张聪等一十四员名等因开坐题奉宪宗皇帝圣旨是该衙门知道钦此钦遵抄出送司已经备咨南京工部钦遵施行去後今该前因及查今次题造军器比之成化十八年多造方手三千张撒袋三十副腰刀二千把衮刀一千把少明钢甲叶五十副既不开有披执官军数目亦无差官职姓名案呈到部臣等看得署兵仗局事太监王竚等题称御马监官勇士并神机营摆队官军领用盔甲顿项臂手铁裤马甲马脸尾镜铃攀等件年久损坏要照成化年间事例成造式样差官前去南京兵仗局修造一节为照前项盔甲等件系圣驾郊祀等项摆队官军领用器械今称年久损坏相应成造但计所造军器比之先年数多合用物料工程费用不赀南京各衙门库藏见今未能充实若一槩?取於民诚恐见今各处灾伤重大民有不堪况自成造以来经今四十余年未加修饰臣等有以仰窥先朝惜财节用之意近因灾异节奉纶音拳拳以修省为言又奉有钦依凡一应工役暂皆停止以此修造多在观美审时度势亦应少缓以待年丰况今一岁将终方行南京计造明春大祀摆设已不及用合候命下之日本部行移兵伏局仍将收贮前项器械照旧应行候至四方无事累岁丰登公私财力寛裕之日另行举奏如不容已乞令该局从实拣选其中但可披执者虽欠鲜明亦就取用将奏拟之数量减三分之二使新旧相兼工料数少则公私易办而民力少舒惟伏别有定夺均乞圣裁
奏建节愼库疏
营缮清吏司案呈奉本部送准户部咨嘉靖八年二月二十四日该司礼监太监张钦传奉圣旨朕惟天下财物不在民则在官取诸民以贮之官其取之也甚难则用之也岂可无节周易曰节以制度不伤财不害民孔子曰节用而爱人此帝王之明训也今在外钱粮各有抚按等官督理查考岁奏月报自可稽察奸弊在京惟太仓俱有成规其余内外衙门各项钱粮因无官查理积弊多端且如後府柴炭银两及团营子粒银该营官员收管之际多方掊克比其支用漫无查考多有侵盗私用夫以军民膏血之余而徒为奸豪渔猎之资深可痛恨你户兵工三部即便通行查议但系有钱粮衙门俱要差委科道官监收查理通行岁报庶革奸弊以裕国用太仆寺常盈库马价银两但见奏请支用其见在收贮之数不见开报今後年终也着将旧管新收开除实在数目造册缴部具本奏知其余未尽事宜你各部推广此意具奏而行以称朕节财恤民之意钦此钦遵照得本司与虞衡都水屯田共为四司正系在官钱粮衙门本部设立衙门之时盖有大库一座?矩颇宏但无隔别会官监查之例其库设在本部之後有部堂二重并大墙限隔别无中正大路前通加以堂司势分悬殊非有重大事情各司不敢迳入解官解户不赴前库亦已年久但有收放俱是司库司收候至开支亦是司官自放事虽简便浮谤易生往往正官有缺各官称疾不肯任事考察之际时论偶及无以自明因无查理以致如斯请官监查义意最善但路道不便相应计处欲将本部大库量加修葺比照户部太仓库行移提督侍郎管理请差御史监查添设库官库吏并拨长守之卒立短廵之法量设聼事舖设限以收放之期定以查盘之法按季轮差郎中员外郎等官一员监管其事并照旧?轮带都吏一名知数及辨验银色等因案呈到部臣等详其所议不为无见随即差人相度得本部本库之北循銮驾库外墙而行正与东朝房一间相对查系兵马司管住其房年久损漏可以改为门道库官库吏不必增添本部所属皮作局其务甚简可以改为库官驾阁库吏并匹料典吏其役不烦俱可改为库吏原衙原役各仍其旧其收受也每年三六九月晓告纳户依期聼收止令本部行文该司转送该库查收出给库收送司其於支也该司转送并同定以每月一次或一季一次俱在每月二十五日为常一年既周旧管新收开除实在聼本部提督侍郎公同造册具奏仍一二年一次隔别委官查盘积出附余报官作正支销其合用籍册纸张书造工食冬季炭斤并公会笔炭许於此内公同支取若有亏折其原收原放官员身任其咎库门并内外墙门责委虞衡司掌管仍赴堂验封鎻钥遇委官到库禀堂方开或责令提督侍郎封收此法一行在部掌案者与库藏无干而在库收受者与徵?无别一官不到则键鐍不启一工不至则支放不行本部本司本库明立文簿一様三本司务厅严加磨算务查有廵视典守亲笔书判方才准理分毫不明聼本部从实觉举其循墙南北设立更舖各一於所属地方武功中等三卫内选取军人四名若轮班不敷聼於各该厰局看守又将本部廵更旧该官吏监生匠作均分一半在彼廵查每夜廵风司官报单具结以凭查考伏候命下之日量支官银以为工食行取变卖尼僧庵房以为厅舍将各项朝房一间改为门道空缺之处补筑墙垣官吏行移吏部照前改设若有重大工役银两数多吏人书办不前许於本部勘合科内临期添拨应用收放银料之日本部行移提督侍郎并管库委官都察院行移该城御史查照施行其关防有未尽者事宜聼臣等临事损益另行具奏如此则利权隔别彼此纲维官吏分役互相觉察百年积弊一旦维新举部臣工皆有忍渇回车之义亦可以少禆皇上节财恤民之意於万一矣原系传奉及监收革弊事理未敢擅便题请旨奉圣旨工部四司俱有钱粮出纳前此属官贤否不一堂上官又不加严切查考所以浮谤易生览卿所奏欲彼此关防互相觉察深得率属奉公之义修葺大库开通道路改设官吏等项都依拟行仍聼本部侍郎一员督理就差该城御史监查务使衙门肃清浮议永息若有未尽事情还径自损益施行应具奏者具奏定夺钦此钦遵外为照库藏既立当揭额定名以垂久远官吏既设当给印信以防奸弊且库既在部堂之後銮驾库之西则腹背空虚前议於武功中三卫选取军人各四名廵守恐有不敷相应添取又照本库所贮本以奉国之公伏读圣旨有率属奉公之谕钦承德意似当名曰奉公之库若求设库本意不宜滥兴工作以节为本又於收支之际不宜横取悖出以慎为上名为节慎意义亦通又惟一库虽小而正名订义非圣莫裁乞为上请等因案呈到部臣等看得本部大库之名出於胥吏口传未经奏立定名今既特设官员收放卷吏隔别必有关防印信则库收可徵若库名未降则印信无凭铸造况此库一岁之间月无虚日而出入浩繁动累千万今该司奉举呈前来相应依拟合候命下之日将本部大库赐以定名上请转行礼部照名铸给印信一颗付与库官收掌仍行武功中等三卫於余丁内各选十名前来与原定军人相兼防守如此则纲维始备名正法严而奸弊亦永絶矣缘系传奉事理未敢擅便谨题请旨奉圣旨是库名定为节慎钦此
应诏陈言疏
营缮清吏司案呈云云伏承明命下临曷胜感激连日调集簿册掲查得本部一应工役杂?皆由内府监局题奉钦依行之本部本部覆题行之天下良以内御尊严而纶音涣发或?徵未到那借已入二月之丝五月之糓率以为常於此每切痛心无从下手虽知民贫杂?当减而不知何物可减已知岁凶工役当罢而不知何工可罢苟利因循积成深痼今日民不聊生臣等岂能辞责兹欲即分缓急亟议节省如大旱之得云霓而一雨沛然岂不痛快但事关监局头绪颇多工役分任有似缓而实急者有似急而实缓者又有一工而缓急相半者推而至於杂?其势亦然岂敢截然分别径行节省为今之计莫若审度公私之力参以沿革之宜求其成额量加减抑通行主典之人於供办俵散之际各查缓急而自为减杀或谓衆轻易举又令每人每事量加如此则缓急得宜而节省有渐事无窒得而公溥可行今有截然可急而不可缓者臣等先行开豁如悼灵皇后陵域之工惜薪司柴炭之?皆仍其旧已不敢妄烦天聼其内官监等监成造家火金箔铅胶顔料羊毛牛皮麂皮松柁榆椵木等料军器局等局成造盔甲旗牌筋铁翎鳔等物虽系年例名数浩繁一一较量互有缓急冗琐难分今年各该监局未曾题????到部即有到者日亦未久不曾?行事尤可及乞勅下各该监局各遵德意念此灾伤生民不幸至於相啖工役杂?岂可拘泥常年合照成化弘治前年分适中之额为率於此审其急者量减三分之一至於缓者则许其减半又其最缓则停?一年二年若然赐减一分者民蒙一分之惠减其半者则民之受赐亦已半矣全与停罢者则民之蒙惠亦然所奏节省本意虽古先哲王恭俭之道未能尽然而天下生灵汔可小康再有不堪或令查奏未备如造酒家火掠马索麻之类许令临事称停陆续厘正期在皇泽沾濡羣生溥洽使敷天之下咸知大圣人布德同春而枯槁回生也如各该监局失於查照或喜事贪功或拘常习旧仍欲工繁?重以致皇上悞与准行许令本部覆题改正又不知遵许聼言官论劾必使上无虚文下沾实惠则庶几乎古先哲王敬天勤民之业若断然行之不疑有沦肤浃髓之妙虽神禹恶衣服卑宫室之盛何以加焉今将本部工役杂?并应停应减缘由开立前件具题
一传奉事修补恭让章皇后景皇帝等陵坟前件臣等看得此工宜缓前项陵坟玄宫幽圹本自安固止为殿宇门墙观美不备本部已尝题请停工未蒙俞允後因冬寒比照悼灵皇后陵役停工之旨具题方蒙赐允不过暂停节奉钦依又谕令待春和举奏兴工不许违悞钦此近该内官监手本到部催修为照悼灵皇后陵域工程烦费已甚官军困苦亦久一工未毕即兴一工似非今日恪谨天戒深惜民隐之意况值灾伤重大不敢?徵小民伏乞圣明降旨停罢将拆卸之处量加苫盖以待丰年
一御马监监承郭监题称添盖悼灵皇后果园菜园房屋共六十二间座前件臣等看得此工宜缓凡种木者求用於十年之後见今果木未有萌蘖而辄行盖造房屋事诚可缓若谓栽种长养及整理菜畦姑用墙垣遮护房屋之工伏乞圣明降旨停罢待果木有成之日另议
一织造局节差陕西南京苏杭织造内臣四员前去监织前件臣等看得此工宜缓近因科道等官建议本部覆题奉有钦依将陕西织造太监梁玉取囬其未完者责付鎭守太监陆续织造又将此项银两动支以济彼中之急臣等闻之陕西军民以手加额欢呼震动今照南京苏杭之处织造与陕西事体相同彼中亦有守备内臣可付况今日灾害比初尤甚而各府正官尚且免其朝觐以抚人民其急可知二处织造内臣伏乞圣明许照陕西一例取囬未完者亦付彼中守备镇守等官织解惟或尽行停止实足以昭陛下恭俭事天之实一针工局间年题????成造年例内官长随内使冬衣紵丝绫紬荒丝折熟丝绵共二万八百九十七疋斤两前件臣等看得此工缓急相半本部擅难分别其费算该京价六万一千九百四十七两二钱五分前项冬衣先年俱该会支各库物料成造冬衣折散本色近来俱作会支奏讨折银遂为常例至今????天下於贜罸银两支解缘各处库藏空虚人民相食赈济尚且不敷有何官银可解以至全无解到本部那借别项料银六万之多岂能容易处补见今空乏将尽且既不成造本色则针线之物岂烦公办伏乞圣明敕下司礼监清查各该俵散人员须照天顺以前年分额数又於此内分别何者当急何者当缓将最急不可缓者查出实给若干员名念此灾伤重大谕令题?量减三分之一丰年照旧其余可缓者改令间年一俵悉於内库会支本色其事故冒支者於法有碍不问灾丰一体罢除俱候该监奏请定夺
一内官监成造修理家火事????出杉檀槐椵等木青緑顔料金银锡箔油漆纸竹篾蒲稻草生熟铁柴炭等料共三百二十三万四千一百一十九根片个斤两张前件臣等看得此工缓急相半本部无从分别算该军价银一万七千四百六十一两三钱此外又有本色库厰放支不在此数而?徵至於如此之多且岁岁造?岂无一半家火见存若能新旧相兼其料相应议减伏乞圣明敕令减半该监将不急之物暂免修造又查验先年造办家火系铁锡竹木在有可用者许其相兼应用?行折半兑除
一光禄寺每年题出修造供应器皿天顺年以前传闻数少但卷案不存无凭查照成化十二年取用器皿最多之日查有定数总一万件本部成造七千南京成造三千合之共为万件至弘治二年又准添造始至一万二千本部造该八千四百件南京造该三千六百件近年以来常数之外又立预借名色嘉靖七年借过嘉靖八年者四千九百余件每年竹木油漆罗绢袱等项共七千七百三十四件合用杉板油漆金箔银朱罗绢等料共六百六十六件合用铜铁锡料共四万五百三十七斤前件臣等看得此工难缓此料宜节算该京价共三万六千七百九十四两一钱六分为照前项器皿备足如此数年之内岂宜尽坏纵有损失不过三四存者有六七可以搀修再进一万二千之数不至缺失以为国患今又立预借之名任情浪费所谓取之无度用之无节者矣盖缘禁御之中难於点视饮膳所到逼近尊严食器俱留者有之烧毁折裂者有之由是金朱布漆化为灰烬公侯监署得藏禁器生民膏血有限官府费耗无穷不可不为之处伏望圣明敕下光禄寺今後务加爱惜责令将用过旧器发出以备修补每年工作止造七十数尽即止如新者进十则旧者发七不然亦发五六次年造送之日除戗金器皿系常御俱新造进用外其余光素朱红者则新旧相兼亦可以节省一倍着为成例七十数满不得预支仍着该司廵视御史按季点查具奏如此则国制不嫌简略而小民供器有常数矣一司设监成造牀帐氊绒纱罗紵丝绫紬荒丝折熟丝棉毛皮柴炭松柁等料共七十八万五千三百斤张根前件臣等看得此工宜缓算该京价一万三千九十两前项器物间年?造以嘉靖六年新造至七年乃成迄今未久岂必尽已腐坏纵有缺损亦不过十之一二即欲计料补修亦不过十之一二况先年存积末坏者颇多今値灾伤伏乞圣明敕令免?
一兵仗局坐?成造军器水火炭石灰共一百四万斤臣等看得此?难缓者但查有处补可免?徵除石炭四万斤水火炭五十万斤刑部赎罪囚犯内拨纳外其水火炭五十万斤每年分?顺天等府办解仍该京价一千七百五十两今各处灾伤合尽数於刑部赎罪囚内拨补伏乞圣明敕令该局暂将今年免?丰年仍旧一巾?局为年例事坐?年例纱罗皮张等料共四十二万四千四百七十一疋张斤截三分五两二钱八分前件臣等看得此工缓急相半本部擅难分别其费算该京价八万四千四百七十两二分五厘卷查除与上年相同不开外其白硝麂皮比常多?一万九千三百五张羊毛多三千斤水胶三百斤白生素平罗多一十七疋共多银一万一千五两三钱伏乞圣明特敕司礼监官查出见今各用之处何者当急何者当缓当缓当急之处实该若干员名务照天顺以前年分额数将应给之人谕以灾重民贫各减三分之一料?所减分数亦同司礼监先行具实上请若近日多?麂皮羊毛平罗等物系妄增非旧不问灾丰一例除革此项正德十六年诏令会同查理先尽在库本色不敷者将没官贜物俵折实忧?徵之重今未举行反又加?似无纪极相应量减以便遵行或再寛年分以苏民力
一供用库每年题?散木生熟铁柴炭等料共六十五万五千七百二十七根斤段片个前件臣等看得此工似不可缓但所?过多查得前料该京价银四千四百八十六两八钱其用不过为打造香油一事如板箱先年原计八百个至嘉靖三年加造四百九十九个实增大半又如生熟铁器等件恐无年年尽废之理而乃年年全办纵有不堪旧废残缺尚堪折造年年有进无出其积必多伏乞圣明敕令该监从实查奏先将妄增板箱径自革除柴炭等料念灾三分减一生熟铁器定以几年一次行部新旧搀修
一内官监修造浄车一百九十五辆前件臣看得此?宜减卷查修造浄车五年一次先年原议用银二千二百五十两?行府徵银解部该监领银自造至嘉靖六年又奏添银五百两为照修理浄车百十年来相乘之数奈何一二年间遽尔增银五百伏望圣明敕下该监生止照旧额不必加?
一修盖仓厫事京通二仓每年该修仓员外郎主事计?柁木等料共六十二万九千五百八十根斤前件臣等看得此工难停此?可缓算该京价银二千四百六十三两七钱五分本色已将嘉靖八年物料共通行免?俱於旧管项下取用若有不敷即於军办数内取用俱照前免?候旧料用尽军办不足之日许行部议拟上请
一明节省之要盖省节须计有无以为损益夫监局累世累年?解不絶如皮张丝线顔色等料不拘本色折色月转岁解积之内藏者不可胜数若不通行内外厰局尽行查出虽圣谕谆谆戒令节省然备臣等於此尤不胜拳拳之至嘉靖八年六月二十八日奉圣旨是悼灵皇后陵域工程惜薪司柴炭?纳金山陵坟俱照旧菓园菜园房屋罢其余工程准待年丰举行其应该减免定立年分?办并成造器皿修理仓厫等都依拟行新?妄增之数查出改正明省节之要清缓急之源准议系内府监局的着司礼监会同该管衙门用心查理着实举行钦此
清惠集卷六

[book_title]卷七
<集部,别集类,明洪武至崇祯,清惠集
钦定四库全书
清惠集卷七
明　刘麟　撰
序
湖州府志序
作志者其知道乎在昔建侯国有外史置守以来其法始废今天下名郡古大国也万古此区宇万古此时事有事则有书道固然也掌记之法岂以建侯则有置守则无若今文献犹夫古也孔子言礼尝叹其不足重可知也矧天道文於上地道理於下人道经纬乎中无非事者书可废欤由是观之史亡而志兴天也夫郡不可以无志犹王不可以无史其道甚明肆今天下雄州壮邑师表烈烈而志则残缺良以史学无传知之而不作者有之力不足也力不足者不敢作也不知而不作者亦有之道不足也道不足者可无作也辞尚体要政有典则议论之家辩以肆辩非志也序述之家宏以侈宏非志也他文体纷如志法於史最近然不得谓志为史犹史之不可以为经若春秋可曰非史衆言稽於圣故史可曰经其志道一也作者得其义不奸其名愼其法不忘其体典则森严志之辩欤是故有弗録録惟其实有弗书书惟其直天下信之民可徵焉百世传之圣可俟焉斯志之极轨也志有文於是为足徵之文志有献於是为足徵之献凡所书纪巨细皆然有圣人作必起而徵之道藉以明作者将树功於天地操觚所及造化其运鬼神效其祯祥考核有据教养有方徵输有艺上下有章昭百礼化百物以康百姓故政有经而民知尚志之所由作也非知道者何以与於斯故天生俊乂以时牧之千百年坠典至是大明数则然欤湖州府志西林张先生晋产本经术巍科以文行翘拔进为翰林吉士时与六馆史氏师友渊源览中秘赞编摩有良史才已而出入兵民验其学者既广来知府事剸繁剔秽曾不逾年百废俱举尝求故实湖长老曰府未有志先生惕然乌程县教谕苏人浦子适来先生数考问知其才命之曰予作府志汝其承之某退而次第蒐辑其事以告于先生先生以草示麟得徧观作而叹曰善哉斯志不遐遗不穿凿徵文於古考献於今传之天下而民不疑贻之後世而圣可俟不蔓不支有典有则一志兴而百度举昔某作禹贡而厥功叙周公作职方而厥民阜孔子作春秋而乱臣贼子惧斯道纲维又极远矣圣人之道昭于天垂于地经纬于人继经史而作志志者道所系也先生曰吾治吾郡始求於万而不得今会於一而有余尽职效忠恒以不足为惧作者之志夫子得之其着於首简以诏来书
芝山山人集序
芝山山人绍兴之新昌吕翁中遂也溧有学士孟河马子谓予曰吾得芝山翁文若干首愿先生序而传之曰翁之述作奚其富耶学士曰某有闻焉翁不事举子业尝语人曰吾不能??尔翁惟不试故得以专攻於是予执笔而叹曰翁乎斯以奇矣岂惟今乎予尝出守於此邦此邦之人知之旧矣昔汉刘宠非有大过人者只以五六老叟持钱出送宠治行遂闻於天下史氏称之於今为烈然诸叟不以名闻他守去来不知其几叟亦不闻何在此邦人甚奇之自汉则然比予在郡亦有若人者出五六之数不尽然追送同其持钱又同其所称述则予忘之时亦心窃怪焉此属恒伏草莽中若商山黄绮之徒秦不能诛汉不能致当其意则偶尔一来其迹甚尠而执天下公议甚大历世虽久其道不絶非予所谓奇矣今芝山翁读书与缙绅之家同能赋诗属文与词章之家又同以其雄姿藻兴何所不可独不为举子业自塞其进取之窦噫嘻游龙矫鹤常出乎宇宙之外其奇可骇也吾尝沿流而得其源矣翁子信卿擢危科视壮邑更一制告予曰吾芝山大人其说云云兴一利告予曰吾芝山大人其说云云盖素定於家庭故出而加之民断然行之无疑假令翁以其教於家者身亲为之其於信卿之业也何有夫人有其术不售其身聊以畀诸其子孙是岂衆人可蠡测者哉翁乎翁乎汉宠复生信卿未遇将匿迹五六老叟之间拔足世氛择地而蹈观时事之变而从旁握其议当时五六老叟不其然乎信予之所谓奇也今信卿为政匝期矣溧赋井然溧民盎然尹之身臞然若瘁也尹之居萧然若秋也雨露濡濡氷玉辉辉民望而叹之更相谓曰吾父母之仁吾大翁之志也予闻其奇而扬之於邑亦当时五六老叟之遗意也此道民鲜久矣翁曰不能??岂无所用其心哉奇气胜焉尔翁所存所履若是其文与诗皆有物矣可以观乎可以兴乎古之尚友天下者诵其诗读其书溧之学士请刻诸溧固以慰溧之人亦以慰天下尚友之士云
送大中丞邹黄山廵抚贵州诗序
正德丙子岁贵州苖民逆命天子召公卿议羣臣有材望者抚其地且以军务属焉议者以贵州方伯陈公雍云南方伯邹公文盛疏名以上时邹公御实殿於陈天子御笔乃独先焉矧人望皆属於黄山公命下之日咸曰天子明见万里之外也玺书临滇公拜命朱衣载豸特斧以行大夫与公为僚友者皆作为歌诗以导之有作者曰吾将拟诸皇华驷牡之声乎黄山公天子之使也南坦子曰煌煌中丞有严秉钺提兵振旅击断郡国子是之歌使之常也又有拟其作於嵩高之诗者若曰黄山丰采顒顒昂昂惟岳降神式是南邦南坦子曰中丞近臣出入禁闼补过拾遗言及乘舆天子改容事关廊庙宰相待罪惟甫及申藩宣於外疎远之谓也我仪图之穆穆清风蒸民之诗明明山甫赋政于兹式遄其归亦有召虎江汉之章经营四方告成於王佥曰南坦之言似矣乃属予序述其事南坦子作而叹曰维我明兴奄有八极土宇版章上世莫及皇帝继统阉瑾肆逆变于大章如焚如溺我是以有安化之役瑾又厌残黩货重困民力刘六鄢蓝之徒并起我是以有齐梁属汉之役数年以来兵戈汹汹荡揺於中蠢蠢小夷既惠且懵望其狂狡相扇以风无惑乎其不起而薨薨也然不知九重神武谋臣渊深曾不逾时荡扫妖氛献捷受俘岁无虚月往时出谋宣力之臣今皆公孤是寄台衡是陟跻跻跄跄股肱王室行将制礼作乐象功考德以张大我有明中兴之业今天下之势譬之人身瑾之在密苖之在疎若由心膂迄於手足瑾诛矣安化之党诛矣鄢蓝刘六之徒又诛矣於是中土永清肺肝脾肾一切用宁蕞尔苖民特疥癣手足之疴充其不仁无名指之不伸耳有善医者或以不治之法治之古先哲王统御蛮夷列之荒服之外其制岁贡终王脱有不至让告而已昔皇汉承平之日南粤吕嘉悖於其地汉遣路博德等将十万之师讨之是时戈船蔽濑与驰义侯三将军皆未至惟伏波一军斩吕嘉平百粤若发蒙振落厥功伟矣淮南王安言於朝曰臣恐将吏以十万之师为一使之任也其亦力诋当时之君臣乎今我朝土宇甲兵十倍於汉若博德之举则亦何惮而不为者第以披发左袵非我族类得其地不足居得其民不足牧何以重烦中国故柔远之道修文为尚干羽之舞是也覊縻次之赵充国留屯之类是也勤兵於远损内重外博德之类是也干羽之化纯乎其纯遐哉邈矣留屯之计兵不血刃如其仁矣博德之功则王覇所弃孟子所谓服上刑者也黄山公雄负远识式干古训侍今天子言必尧舜献纳以道兹行也将崇干羽之化以修文为必可为乎抑将不得已而委心充国之留屯也不然将駸駸然博德之为其置吾君於秦皇汉武之间乎从事博德一战而捷吾恐不免见讥於淮南之言黄山公其择而处之也乃若用人理财之致於道体国经野之周於法皆公所深喻而力行者也蔽芾甘棠吾方敬而式之夫复何言诸大夫诗歌大都类此是曰同心之言也遂书之以弁羣玉之首云
送别驾张南溪擢陕西佥宪序
陕西古雍州曰三秦疆域之胜天下莫之与俪国家官人於斯特加之意嘉靖庚寅闑司分道衆难其人天官卿以南溪张先生疏名上闻天子曰可先生载豸执宪将奉职以按其土其旧寅长友石梁万子进南坦子问曰吾人壮游两至於秦秦士人与子交爱秦也何如南坦子曰问都邑者舍其同弗於其细山川壮於秦有泰华终南以为山崆峒太白者虽高弗选焉秦有洪河泾渭以为川汧灞龙首者虽多弗选焉形槩如斯非襟度雄深者何以临之甲兵威于秦有鄜延北地又西极于甘凉跨云中五堡以为邻抚赤金汗东以为属近而岢岚河套以驻以牧远而土鲁番哈密乍梗乍顺若犬羊豺狼麋鹿■〈亻鹿〉■〈亻鹿〉俟俟在我郊园匪招则逐连延百貊秦兵增增苟非其人何以驭之饥馑瘁於秦也累岁恒阳关谿险塞惊沙昼晦严霜夏陨数千里之民喁喁涸鲋东运不至西烽卒来穷边告急内境绎骚室如悬罄野无青草士饥而怒马鬛俱尽里不可敛邻不可籴鸿鴈哀哀六月出师秦民蹙蹙苟非其人何以生之石梁子曰我知之矣我知之矣南溪天子选择而使之乎某也敢私有以庆南溪在地官春官武皇南廵沮者不测今上议礼犯者孔严先生上书论之并烈两遭震霆神佑弗殆视死生得丧犹隂阳寒暑屹无所动先生忠勇可徵矣及令海盐端已惠物政敏教宣表树风声民从俗易凡五閲月功业炳炳已若多历年所去之日士民攀附得先生束带留而藏之介胄缁黄罔不歌颂先生仁明可徵矣其在夏官也以某事振某人之难至是且三下诏狱先生无愠色及有潮阳之行至则从容讲学日肆於文潮士人与游翕然为变自是荐书交腾中外咸惜海之令潮之佐陕之宪曾几何时缙绅间駸駸望其大受先生无喜色是非徒节行可观亦其风度广远足以嘘吸而承藉之也以先生莅秦秦将何如南坦子曰非秦之难宜之者难耳秦兵诚重且剧先生忠勇如斯兵何忧乎秦民诚困且敝先生仁明如斯民何忧乎若先生之风之度又将与秦山川俱高而并深得贤如此秦何有焉石梁子曰予知秦矣知南溪之与秦宜矣然不及按节之宜何也南坦子曰澄清以修体绳纠以尽度除苛导民国有大章予与南溪在世讲之好即其渊源知其作用何以聒为又曰子不及秦士人何也南坦子曰难言乎难言乎秦之士人有无在南溪兹行岂有六海三都河山兵甲雄盖南方而谓无人乎南溪子虚怀折节明目褰帷必有所得以秦之才济秦之业忠勇仁明不可胜用拾其大者入献天子保王躬补王阙恢恢乎有余地矣何一分道之足云乎石梁子曰南溪之车旦夕驾矣吾惟子言可以赠矣遂书之以为大受之张本云
送郡伯王旴山擢辽阳兵宪序
比岁京师戒严吾党里居者恒以宵衣为忧一日州峯丘子过我卧林语曰国家惩创往事训兵养民夙夜未忘今徵我郡伯旴山王公饬兵辽阳公也霸产危科翰院烈烈谏垣本玉皇香吏也累官郡中经营四方又多历年所被命之日上下咸喜曰贤人进远人安社稷之福愿子一言麟衰甚不足以宣扬盛业第王猷翼翼吾人乐颂弗获自已敢告仆夫昔我文皇迁都定业纲纪之初洞见百世京师本金元故地当经营建立之初寓巩固维持之法岩岩天居犹人之有元首拱卫其间犹人之有手足又如大车以载两服两骖其能少乎都城本扆山带海霸则在邦域之中实天造以贻国家何以言之此州之士何士思皇多士生此王国也列圣知之因其厚重质直之体养其强毅果敢之风是以魁梧特达尝冠絶天下予守恒阳身亲论与追求国纪仰而叹曰雄州在斯职重势尊隐然老罴当道自昔多贤敌至之日当局者颇以无才为叹其为世用者又曰无兵嗟乎身有是病必有是药主忧臣辱盛世事乎汉唐承平率多蹈此皆坐不加之意夫有国不患无臣用之有术魁梧特达者皆是也兵以臣足得臣不患无兵州峯曰我王公亷公有威其英风藻绩照耀吴兴吴兴人方严惮切磋今翻翻弃去民欲借留借之何如麟曰不可王事多艰疮痍未瘳转徙未复旴山是行羣心属望安危以之骏足方驰若火之始然未可留也及其成功以保王躬补王阙岂非若人诗不云乎维岳降神生甫及申维周之翰若曰借之公家失左右手必不可得也惟吾子图其大者谨序
送浦海滨擢国子助教序
君子之仕也奚为难难乎为师能为师然後能为长能为长然後能举而措诸天下无难也我国家宪古图治首隆学校京师建太学郡县建乡学各有师凡以造士也论士之秀者自乡升於太学论师之造士有显功者亦自乡升於太学制也勾吴海滨浦子来为湖之师暇日偕张生朝雄谒予於东山之垣徐观其貌慤而法聼其言辩而衷观其度周密而静与之上下古今曲而中心雅重之私语张生曰师模不当如是耶莫能淹也於时郡守张西林铎素豪侠负气无能得其欢以浦子为材独倾心焉出郡志属之曰此非子不可毋辞浦子退而综理其事不逾年而成属辞比事宛若司马迁氏经制有等善恶有伦事核而文详而有体余读之不能释手叹曰吾始见子之面乃今得子之心以故契谊益深数与往来见其井井然有条理也厌厌然其能始终也斤斤然其明哲也欣欣然其乐人之臧也戚戚然其忧人之不修也遇士大夫以礼处诸士子以恩噫嘻独文也乎哉由是声华籍籍旁溢他郡督学文谷孔公以文称雄海内拔浦子於俦人之中庭论移日各诧相见之晩以礼聘校书吴山书院而简擢适至张生来坦上言故且徵文焉余曰曩固谓其莫能掩也遽若是其速乎今之掌铨衡者率以资凡良有司三载稍稍迁用其次九载考绩若浦子莅湖学不三载而迁兹秩抑有由也明天子在上选部得人鼓舞豪杰能不袭常今日浦子为湖之师湖駸駸然易志而向方自兹而进於大学则为天下师矣举而措之天下濡其教者不若湖之士耶善人国纪攸赖异日调爕元气股肱王室未必非斯人之教余不文敢以为天下庆
邑侯丘州峯奬劳序
丘永嘉尹长兴四越月按浙御史劳焉褒奬之语首言器器曰厚重次言才才曰敏练又次言履履曰颇着贤声省郡叹赏昭示邑中邑之僚属欣欣相告谓予曰我尹受知当路盛节也不可无述麟曰有尹如此何可弗劝有劝如斯何可弗言第麟不能言辞之弗获乃扬言曰往者莆有见素林公与麟直庐比邻以尔得朝夕公之言曰仕有二端名实耳矣循名者必於上责实者必於下犹版筑之有基宫墙数仞百官宗庙非基何赖下实藉上子其图之麟退而求诸下明日继见公曰吾乡有陈时周黄伯固者名实吾无间然言孝者必於陈言忠者必於黄实胜也子其徵之麟退而求诸上逮今老且死未忘也永嘉未至射陂朱子走翰告曰丘永嘉某夙昔厚游颇得其风槩所往复有咏在兹三诗咏月者可徵也曰永嘉之贤有如此月是时永嘉已在吾肺肝及其下车首问穷独次烛幽隐次及兵戎库藏又随事立法谨名教慎几微威近习惠疎远本经术遵王度行其幼学耳矣是时柱史檄未下永嘉之本末已着不劝而贤则斯劝可不言而着复何言哉因是而诹度其间永嘉若?矩凖绳厥器何器为瑚为琏厚重或不足以尽器永嘉之范围曲成其才何才以经以济敏练或不足以尽才厥履何履中正和平顒顒昂昂遹骏有声台中云云或不足以尽履予於是又知风纪之臣愼厥许可言扬有法盖鼓舞英俊忧何如也永嘉异日屹为名臣将不在兹乎若渠门下士所谈说则异是是尝得其进者始曰夫子於文无所不考学关德性常浑然寂然及问难所至则启发无余又宏深而博大验之行事亦无不然麟曰是神盛者欤继而曰夫子於物淡然一无所好事关取与斩然毅然至道洽义投则倾倒无余实春温而玉润也验之临下亦无不然麟曰厥得所养也又曰夫子应酬之际不逆不亿而吉凶悔吝常早见而预待麟曰是能损兑以收其灵欤嗟乎学优而仕行道之际举而措之道以器凝器以才运师古以济今何履不信譬诸宫墙虽非九仞而讋固完密基则已具矣素翁所谓下焉者已不可及上焉者固弸中之应也由是而以劝以言感应之机人各自致焉耳虽然盛於神者龙以为德养其志者龟以为灵损兑法噬厥道上可追轶於圣门之士所望者可几及而日孳孳耳彼一忠一孝又永嘉素所藴籍焉者奚俟予言之赘也谨述其义以覆僚属之谬役予者是为序
记
重修安吉州庙学记
湖州府仅一州州曰安吉岁嘉靖癸丑冬江侯一麟以诚谨榜进士来守是州下车即宣布宪典博询民瘼凡所设施开诚尽下无何仁明播昭远迩垂白之老匿迹岩穴者皆出而更相走报曰父母至止百凡教令一不可後德声籍籍流布四境非其农叹於其野非其旅叹於其涂曰我等何以不蒙斯泽明年当路檄侯平役长城麟年已踰耋居常寝疾侯至风声所震扶杖往观遭於卞山之麓欢若平生匆匆呼酒仅以再酌侯行而问曰此有山曰天目公知之乎高三万六千丈有奇周回八百余里上下龙潭一十有二泉源百派支出多不可知曰东吴曰吴兴曰中吴四顾皆山莫之与京夫物有峻极如此其受气必多多则容物必大一麟所守之土在焉山经茫昧不知何以处之麟曰尝闻其名不得其详敢问其山之德侯曰微哉微哉一麟视篆尚浅也独愆阳霪雨光怪百出是吾忧也麟谢曰吾方朽於丘垤之下何以示复及此卒酌而别明年仲冬观察与槐谢公少南过访至自京洛麟以江侯之问质之公曰江子以道守官非徒问也昨问道於予欲观子臣弟友之学以予三督学政又尝共图建学又曰庙成尊崇孔氏之徒遡而上之将无师乎虞夏商周或非一圣圣圣固相师也学成敦奉今王之法仰而求之将无学乎庠序学校古非一学学固相因也至一麟之身则偶坠焉瘝通邃古何以逭之因以士习文体示之殆未尽也明日观察握手言别谆谆谓予曰若江子可谓好学也已矣吾二人旧学不忘切磋相成不亦可乎又明年天目山中陈参知栋塘公良谟状来亟言学事若曰江侯克瘅厥心惠我州人永永门人陈敬则辈寻源讨流笺记晰晰庙学创始於洪武己酉增饰於弘治己酉迨今嘉靖己酉百二十年间本已荒蠧又历辛壬癸甲倾圮甚矣侯日惟惋惕乃述州人廹切之状告之当路当路感动时惟桐城阮公鹗太仓王公忬绩溪胡公宗宪邢台赵公孔昭宜山陈公观衡建业谢公少南江陵姜公廷赜许州徐公洛皆同声报可财取公羡力取民隙合前府判唐侯尧臣今生员吴惟尧典膳吴明良所助共得金若干损益调度咸若厥则又时以赎刑之金足之是以厥工底绩若神首文庙成两序从焉东序又东启圣祠焉西序又西神御厨焉次仪门成左祠文昌乡贤并焉右祠名宦土神列焉总以戟门皆在泮之上又其次明伦堂成前有精舍东西分教斋焉後有高亭敬一刻箴藏焉公廪官廨附堂左隅皆在庙之西尔乃缭以周垣巍然焕然实生肃穆足慰斯民之心落成之日侯以厥工驰复诸公阮本文宗实专其槩遂请公记事阮曰吾方有事军旅汝曷告夫南坦阮又嘉侯丕绩遂勉承兹役侯曰丽牲有石已与诸生卜吉麟方瞑眩起而濡毫乃曰三才广运羣圣迭兴极轨之来已非一日苟为世用者将弘其化思执其机能勿劳乎因侯之迹求侯之心必有弗营而遘弗绘而文者存乎其中盛世不加隆叔世不加损灿然星罗凝然岳峙农工商贾不戒而喻子臣弟友不招而入举国所不及知而侯独知之者岂必亲操版筑日走宫墙之下乎盖自侯问山卞麓讲道长城吾与谢公固因其语而得其心也嗟乎列星为傅崧岳降申固皆受气之多也天目於我何有哉成人有德小子有造固奉若天时也宫墙於我何有哉导迎有术雨阳时若光怪悉为休祥理则然也君子之道立乎此而参於彼也并而三也此非积久何以能致下学上达夫子行之学之者恶乎不然今日师表人伦者烝我髦士春秋各一其业以时稽程天下无事则习俎豆而?遗经有事则修戈矛而收献馘文事武备无乎不讲伊周方召共惟帝臣当倭奴弗靖之日江侯拳拳於斯可谓深识远览不为细人之图因是而求在昔命州曰安曰吉岂无意乎训曰在知人在安民诗曰蔼蔼王多吉士亦此意也德輶如毛侯克举之吉士由之而出民其安乎百世之下不以予言为谬然後知斯州之名於是为称敢以斯州斯学为斯世贺藁初就复於侯侯拜稽首让於同官曰霍君与球周君时协恭之力若学正何君濬学训罗君佐顾君有光辛君光佐赞助尤切大参陈公兼吾辈又咸赖之恐皆法所得书悉书之麟惟陈公兼教终慕道在子车之机卷怀以时力追蘧氏之玉都母全懿有编麟讽咏在笥垂三十年公家大其门闾正以化民兴行此有副本敢告仆夫寓於尊经之?可备第三已酉文献之一抑有风教之实
重修胡安定先生墓记
湖州郡城南何氏之阳宋安定胡先生之墓在焉皇明嘉靖乙未侍御张先生按浙是冬莅湖州按事毕谒先生之墓俾郡守刘君督其僚属缮治之十二月厥工告成侍御谓余记其事时郡学教谕鄢君賫来鄢之言曰胡先生崛起景佑庆历间殁而墓於斯历元逮今总数百年固掬为茂草廼有侍御惕然振新羣公庶正罔不奉德於是筮日召徒乃芟乃剔乃启乃辟芜秽既治神道正直遂崇尔封亦崇尔墉封碑大碣屹然在中岂数之穷而会其逢耶吾闻古者或墓而不坟防之始葬犹然今侍御之举不已厚乎厚乎麟作而叹曰深哉善教之入人也侍御之施於其道不於其人惟墓斯存贤贤有象以妥以安遗灵孔严後之士将因其然求其所以然式於斯尚友於斯固有在於松楸壤土之外者昔比干之墓周武封之後世称比干之烈者歌周武之仁维墓有役岂顾瞻怆恻尺寸之情哉鄢曰侍御之心夫子知之道则云何噫嘻叔世明王不作善治日远幸有二三子出以其中正淳龎之气倡为体用诚明之学若?矩凖绳立於此而物不能违及其久也薰蒸融液道业寖广人欲以退天理以进善教之泽斩而复生吾道将不在兹乎宋兴师道如缕先生乃作当时学者曰安定胡先生惟先生有身化以端教本故经义治事之法立而浮华本实以定廷议士论翕然归之迹其烈始於湖及於太学将尽一世明睿之才崇其术以授以淑循循雅饬之风几还隆古士奋其间若生乎百世之上当时师之所以授弟子之所以学岂直圣贤之绪余哉今日吾党经其所谓经事其所谓事曰非先生之徒不可也功加吾道岂有既哉侍御经术名家真才作用宪节所向其风穆如夷考其度若一钱一粟亦不易出至先生之墓则独无所爱谓非道化攸关而加之意乎故守兹土者宣其力典兹学者相其成要皆经义治事之余也鄢曰微子之言几丧吾往斯墓之役我侍御崇儒重道之盛节激昂虽多此其为大夫子书之鄢又曰独斯缮治也哉侍御又俾参藩洪君宪佥焦君求先生之裔孙授之田庐复其家为斯墓永永计并可书也用悉书之侍御张名景汝阳人参藩洪名某莆田人宪佥焦名某宛陵人郡守刘名基成安人郡学教授鄢名某丰城人先生裔孙曰聨芳本如臯人今为乌程人赡田乌程县官田一十六亩有奇庐舍地乌程县鵞行界官地八分有奇
岘山逸老堂记
吴兴山水清远闻天下郡城南三里衆泽所会曰碧浪湖迤西二小山曰岘山曰浮玉在湖之湄岘山旧有洼尊浮碧二亭顔鲁公苏文忠黄忠文三贤祠焉郡城蹲据弁山三川五寝布护其北天目诸峰会萃其南其陂塘沼渚循而下者渐广诸山旋遶者渐伏道塲车盖二山又南扼诸水导漾其中凡五折而至以故山在湖後者曰前山岘山浮玉据诸要会而蹲踞焉呈奇献秀於桑麻万井之中濳灵浮玉一拳石之间有吞吐清远之象造物之所珍秘若待贤而彰也社人游焉曰弛厥张或攀依岩谷流憇曲房或荡漾洲渚言采其芳非鹄起而立则鴈序而行矫首云物倾耳沧浪以时共酌各赋所长虽仁智之乐靡同而雨泽相丽或适其常病可愈忧可忘世可遗老可康一社而去每社不忘匪湖之深匪山之高以松以乔吾人之遭嘉靖二十六年春三月二十有六日戊申实社人之八会也别驾楚东汤公节推箕谷冯公作堂以处吾人大书逸老顔之堂楣是日登饮成事翼日我斋吴翁率衆张筵执爵为对酒数行乃扬言曰二公充念吾党恢弘如此前所未有俾我社人上拟香山洛社甚盛心也恐不可无述偕一庵秋官唐子十有二人揖余使之记事麟谢不敏我斋应声曰昔者甘泉吴子创为雅社子实相之今二十余年始在之人惟子独存子又何言麟乃敬诺楚东爰率其属暨社人陟降岩壑周视历览自堂徂亭靡所不到逸老堂乃在三贤祠上堂隅右折而升得岩突可台迥出堂背端临浮玉题曰朋夀登台俯视浮玉山若砥柱之在洪河廵檐平眺东寝南漾皆踰冈越阜可见光若鉴空浮动於屏障之间所谓清者远者兹亭皆俯而有吾社人深幸其有遭也斯堂之役始孟春望终仲春晦凡四十有五日告成麟乃退而寻源讨流得一庵唐子之疏其略曰以春秋二社为期当事者治具先期而到次日乃已并用燕服衆寡不拘先後绎来出入随意供具不华止折简不邀长揖不拜论说不譁陶情不醉盟神不祷再考箬溪中丞顾子诗纪曰第一会岁癸卯秋社始会期而入者某某不期而入者某某是会实逸老为会之始张石川会毕而归得宋耆英会文潞公等十有三人图像作书遗麟今石庵宫保蒋公等亦十有三人可以不愧前修夷轩于白石见乔梓之严焉苕溪於石岐见二难之具焉一庵于浔阳见授受之真焉石川又自谓於诸老在朋友有金兰之笃焉楚东箕谷延赏褒嘉开堂表俗大书特书记之金石以垂永永儒术治范可以仰继坡翁梅溪令德显显上下辉映皆洛社之所未备也又云文璐公王宣徽并以留守预求入会犹今日浔阳白石之例亹亹千余言为斯社贺麟诵之濳以为忧夫社义惟神社日惟戊其制二十五家王者笃近乃社务民义乃社知幽明之故乃社生民依依其端甚小举一社而天下皆然是合天下而社然後渐大今社必缙绅会必歌咏休声四达洋洋濯濯隣境毕至不已泰乎或不若二十五家之约也遡厥大猷惟一庵唐子能约情於人已之间劼力於老壮之际矢事同心起而盟社是类族辨物与道偕行矣石庵诸老後先毕集履信思顺得非中正而应乎独处亨忘戒或非君子之贞是以忧之吾闻道贵有终文忌太着同社之人合损有余以补不足庶几夙夜以永终誉昔在甘泉吴子忧之其约曰斯社之兴将以淑仪寡过义求其备吕氏蓝田有约交欲寡尤范氏座右有戒是以当时之会莫敢不恒其德今先生岿然庙食可考也岂不以斯会四伦百行攸关先生特加之意吾人因其言广其义益求古训更相劝勉又推而上之黜华靡崇雅笃使天下知名教有地此世此人此社则此山此湖多矣乎有遭於我也我斋闻之喜曰审如子言斯社将与国社并永石川之贺子何忧乎吕约范戒犹此堂之有门有基必掲之以告同盟社人名号爵里则书於下仍虚其半以俟来者呈之二公曰黄发雍雍风教烈烈惟某之作亦某之责悉书於石
浮碧亭记
湖郡城南二里许有山曰岘浮碧亭在焉正德己巳东南大水湖郡堤防尽决民用阻饥庚午又水郡倅滇南侯君君锡适以其职而来乃周览跋涉殚思竭虑往劳必於岘而憩止焉明年河疏堤筑岁以中稔民乃请建亭馆於上以为君游息之所若曰犹召伯之有甘棠者君弗许曰而未大裕也又明年疏者以达筑者以固水至不为害岁且大稔民复以告君君以告之太守太守曰吾闻魏公之衆春有园苏公之喜雨有亭从民攸好子其图之君乃畜财鸠工不逾旬而亭成以间计者三以楹计者十有二登亭以眺碧湖在前浮玉在下道塲何弁诸峯森列环布流者如止峙者如至争秀献奇诸景毕会落成之日太守与客来饮其上顾而叹曰美哉亭乎天苍苍其下浮欤岘凭虚而中出也题之曰浮碧郡之文儒盛为诗歌惟是作亭之义君属予记之予惟君子平政用物履中思顺而已劳逸有节游观以时台园之作在昔则有盖言中也古人之於民也功加而後役之故役而不劳劳而不怨子来有颂盖言顺也浮碧之役始以宣劳而协民心终以致稔而烦民力邦人乐之太守名之君子歌咏之其庶几中顺之道哉今君水利之修惠及千里而作亭之制不踰数弓又有得於卑宫室而尽力沟洫之训者是宜有述俾後之厉民而自逸者有所考也
清惠集卷七

[book_title]卷八
钦定四库全书
清惠集卷八
明　刘麟　撰
碑
邑侯万西原去思碑
西原万侯治长兴政成而去民思之不置於戏此两汉以上事也今复见之孔子曰斯民也三代之所以直道而行也好恶拂人之性亦出於偶然古义不终絶也良以大夫治行久而愈光虽州里之近凖之天德王道罔不合一盖政无大小得其本则万化从之则然也虽异时亮天熙载有二乎哉南坦麟病垂死儿辈祷於神祠逢诸思者如泣如诉祷竟不去儿问曰老有瘁色何也朝不食欤夕不食欤不然则无衣无褐也渠曰不然客岁无禾中稔蚕绩亦成第丙辰以来赋繁役重二月之丝五月之糓皆已乞诸隣里正不知何以卒岁或曰时事使然悲无益也老曰吾不徒悲思万侯而悲无依耳赋匪常赋役匪常役何代无之万侯平其政吾无忧也昔者徭有偏重毒如天灾侯实悯之乃括查丁产叩为十段以此轮编百役惟均彼秦越其民听其流亡者其侯之罪人也踵侯之武吾党自食其力瘁不至此侯乎侯乎治常如此实生我也如之何其弗思乎又曰我侯孔武沈谋潜运足以定国安民方倭奴深入闻变惕然乃遍历湖山度其形胜守要於山设险於水可战者以战为守可守者以守为战藏以九地动以九天使民如神奸宄恃以无恐尔乃选精拔锐朝夕训练战守之法亲长之义无不申严恩信皎如日月望其气知其兵皆可与之死可与之生而不畏危者此无他分数定而刑名精也方张之寇闻之远遁一邑生灵赖以安全彼权谋家快心一战流毒四境死转输者十一死锋镝者十九父母之责谁其任之其或膏粱纨绮不教而战又其最下皆侯之罪人也踵侯之武吾民将万年保其家室侯乎侯乎应变若此如之何其弗思也又曰我侯灵明有相若古监无埃也悬金於门死囚归狱减耗於仓辇任毕来民以为神我侯奉职如此思之若庙见神明何时而已侯善政孔多吾辈衰老不能尽述幸逢儒秀为一拾其遗儿曰曩者盛夏天时久旱侯乃率属?祷徒步蔬素或陟在献或降在原三日得雨侯勤苦不已又三日得雨霶岁用大稔万姓赖以生活老知之乎老曰吾党本从侯上下潭洞拜舞之人野庙匆匆庶其今雨某有罪焉儿辈又曰昔者隣邑纵虎出匣捕收小儿侯极力救护幸不尽捕官失其纲五霸蠭起构成大衅翁知之乎翁曰吾小儿在捕仁恩沦肤浃髓今适遗亡失今不言侯善冺冺微子之言获罪於天庙貌森严神必殛我儿归具述欹枕听之心戚戚不已嗟乎麟亦仁覆中之一也百口之思与老人何异无何诸耆旧叩门一老前致词曰祠中之遇吾党不能已之至情也幸夫子笔之於石久之将物於物而造化之变与之俱往岂不惜哉嚣如聚讼训师张君山亦来问疾因闻诸老云云张怒形於色叱之使退师且曰汝等知其然莫知其所以然也一贯奉侯最久自下车以至就徵常禄之外一毫不取於民凉凉行李送者悲叹故事公者遗侯一无所受富商巨室聚金二千有奇追之雷淀荒墟暮夜民或言之侯叹曰此物奚宜至哉麾之使去两舟判然嗟乎夫君子之所不可及者其惟人之所不见乎雷淀之却与杨关西四知何异大节如此肆今诸政风行草偃皆本之此良由至大至刚之气侯能以直养而无害其所以然也老人之请幸夫子许之乃扬言曰吾所闻者则异於是麟以安仁之故得与太翁前霸州公共守乡例岁时入饮鱼鱼相懽侯以家范忘其所谓尹者翁亦諐諐申说家常酒数行翁曰吾育此子恩斯勤斯又诚悯斯生今学古物之则也吾生瞻慕者宋司马君实也儿五六岁则以马公五六岁事训之儿十五岁则以马公十五岁事训之岂不知古大贤不可企及祗恐杜季良豪侠之风先入胶不得脱吾志荒矣不然娄师德可耳麟得之叹曰桥梓之志如此岂可量哉今侯宰邑退若处女及其临事勇如一国交神明却强敌德盛政修所居民安既去民怀求之两汉循吏何以加诸夷考君实当时君子称之曰能受尽言又曰如麟如凤不鸷不抟霸州之大情可得矣岁癸丑霸州归南昌亦时时书来词指一致今侯之所施设无非是物霸州可谓善教侯可谓善学根之深者其光华是则其所以然也独求侯以迹非知侯者管窥何足以尽岂宜书石老人叹曰吾党死期渐迫惟石是赖麟曰此岘山羊叔子事也今百世之下知有羊公堕泪而忘其石是羊能传石石轻而羊重也宜图其永老曰不然吾党所重在石南坦子年亦八十有四即嫚骂曰吾过矣诸老之言是也一咲起而走笔侯江西南昌人嘉靖庚戌进士讳虞龙别号西原先生诸老又曰同有是思者庶老若干人方中人已礲诸碑愿采之书之碑阴
墓志
孙太初墓志铭
太初不知何许人自称曰关中人人亦曰关中人湖南雅社西溪龙致仁题其名曰太初关中人正德戊寅秋八月僦居湖南之後林村是岁娶妻己卯举一女庚辰二月二十日卒无子未卒之三月甘泉吴汝秀玉厓陆如崑作湖南雅社得五人太初在焉甫会於甘泉之太古居太初独不至社中欲规之太初且疾革衆将视疾太初忽以後事来告告玉厓曰葬吾骨得名山焉告邦直之家曰收吾书恤吾家告麟曰题吾墓且铭诸幽持手稿若干卷告衆人曰晋安郑子继之知吾言是在继之比麟往问太初方苦渇抚膺太息曰苟不作速化斯已矣麟曰结缨易箦何人也乃黯然伏枕安于疾察其肌理美好如平居疑其有生也叩名医之门再拜为之图至则无所庸其术又数日竟不起既敛之三日玉厓卜葬得道场山麓曰崑也无宿诺将以近某日行事以是铭不及其葬太初之卜隐湖南也实主施子邦直问婚得张氏遂与邦直联娅其在交游为最厚属纩之日邦直方会试礼部不相及归而哭诸墓反于室有余哀顾内子语曰太初以大义属我安忍愧其言而语而妹曰矢厥志之死靡它吾固恤其家乃数遣姆氏往谕意还报皆曰诺无何继之来吊收太初遗稿将以梓於世邦直得之述於状来徵铭曰吾恐太初墓且宿草矣先生其终之又相向垂涕洟而言故退而序其事为之铭太初讳一元太初其字也生七年而警敏不常十三读老氏书至专气致柔之说委心其学有遗世独立之气辞家去入太白山守中致虚以为常因以太白山人为别号既数年东入华南入衡又东登岱又南入吴会比至爱其山川学士遁迹其间殆且十年遇奇书一览得其隽腴为诗先气格有刮劘胃肾之功与名流相倡和驰其声於四方其初至吴兴与吴甘泉游时年二十有九尚未有室既远乡井又寡兄弟形影相吊怡然终日望之者见其眉表烱烱魁?迥立争相骇慕啧啧皆以为仙麟与凌时东严季祥施邦直则以语孟绪余时时向太初谈说始若疑中若诎终则释然安以悦卒能使太初弃其学以吾党之学为学者邦直之力为多然而尊贤取友太初亦自得其本也吾人望於太初者何如今则乃尔於戏天乎殆不欲吾雅社增重於世乎何畀我良友之晩而夺之早也其或厌我凡近遵彼旧学羽翰而去乎何幻景遗光一耀而不留也孰谓风槩若斯人者俯仰一无所遇而宛然以死也今而後知人之工诗不独能穷若太初者吾不能不致怨於其诗铭曰猗此踔荦离羣絶伍扬晳虬髯云蒸月吐揽岳浮江穷奇吊古玩世豪吟兴衰黜妩驾材于白用格于甫蹊径若存一变至鲁遯迹吴兴鸾栖鹄峙择配于光 取仁于士力践精求曰今觉是骏足方驰蹶则弗起嗟嗟太初未见其止朝也有闻夕也可死载铭尔幽慰尔以此
大理寺卿陈矩斋配朱氏墓志铭
矩斋昔在御史端已率物不激不随其气穆如百僚敬惮麟得之独详何以故御史台曰道总十有三刑曹曰司亦十有三相去仅一围棘曹吏出入道焉政事亦时有关白麟初为曹吏矩斋在台长居数年矩斋出按畿辅澄清之望尤烈时麟进秩员外郎奉玺书恤刑至其按属乃取矩斋之断案而平反之每详一狱辄兴一感悉得其禁奸除暴之法仰而叹曰天生矩斋真御史才也正德丙寅矩斋陞江西按察司副使无何逆瑾以私忿矫诬废为编氓麟闻之为之推案废食戊辰麟出守绍兴废如矩斋辛未瑾诛吾党各以其职召用初闻公贵阳兵宪若麟有遭仰而叹曰治表辉辉不图今日见之自是矩斋历按察使左右布政使右副都御史以至今官誉望日隆其卒於官也执斋刘少卿玉状其行紫岩刘学士龙铭其墓讣闻中外悲悼不能已皆曰执斋紫岩之文可谓实録士林同声啧啧曰公字克谨行亦相符今已盖棺天地完人然厥配太淑人之贤莫之知盖矩斋严凝之至也今嘉靖丙午十二月八日太淑人卒戊申八月望公子应
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 10:28:00-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>