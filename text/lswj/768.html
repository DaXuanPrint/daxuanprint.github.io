<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="提要,卷一,卷二,卷三,卷四,卷五,卷六,卷七,卷八,卷九,卷十,卷十一,卷十二,卷十三,卷十四,卷十五,卷十六,卷十七,卷十八,卷十九,卷二十,卷二十一,卷二十二,卷二十三,卷二十四,卷二十五,卷二十六,卷二十七,卷二十八,卷二十九,卷三十,卷三十一,卷三十二,卷三十三,卷三十四,椒邱外集,椒邱文集全文在线阅读,椒邱文集全文在线下载,大玄古籍书库">
<meta name="description" content="诗文别集。明何乔新(号椒丘)著。此集为婺源余莹所编辑。三十四卷。卷首有嘉靖元年(1522)舒芬序。卷一至卷三为策略,卷四至卷八为史论,卷九至卷一四为文,卷一五为赋等,卷一六至卷二○为文,卷二一至卷二五为诗,卷二六至卷三一又为文,卷三二至卷三四为奏议事略。后附“外集”,系志传及酬答诗文。卷末为嘉靖元年余䓨后序。。有嘉靖刻本,《四库全书》即据以收入。另有明婺源余莹编刊本、清康熙三十三年重刊本等。_椒邱文集_全文在线阅读_椒邱文集_全文在线下载_大玄古籍书库">
<title>椒邱文集_何乔新_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">椒邱文集</span> <br/>
          作者： <span class="inputVal" id="bkauthor">何乔新</span> <br/>
          朝代： <span class="inputVal" id="bkdate">明代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">类书文集,诗文集,完结</span> <br/>
          字数： <span class="inputVal" id="bknum">[book_length]339981</span> <br/>
          说明： <span class="inputVal" id="bkdec">诗文别集。明何乔新(号椒丘)著。此集为婺源余莹所编辑。三十四卷。卷首有嘉靖元年(1522)舒芬序。卷一至卷三为策略,卷四至卷八为史论,卷九至卷一四为文,卷一五为赋等,卷一六至卷二○为文,卷二一至卷二五为诗,卷二六至卷三一又为文,卷三二至卷三四为奏议事略。后附“外集”,系志传及酬答诗文。卷末为嘉靖元年余䓨后序。 有嘉靖刻本,《四库全书》即据以收入。另有明婺源余莹编刊本、清康熙三十三年重刊本等。</span> <br/>
          封面： <span class="inputVal" id="bkimg">Z_18957.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]椒邱文集
[book_author]何乔新
[book_date]明代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]类书文集,诗文集,完结
[book_length]339981
[book_dec]诗文别集。明何乔新(号椒丘)著。此集为婺源余莹所编辑。三十四卷。卷首有嘉靖元年(1522)舒芬序。卷一至卷三为策略,卷四至卷八为史论,卷九至卷一四为文,卷一五为赋等,卷一六至卷二○为文,卷二一至卷二五为诗,卷二六至卷三一又为文,卷三二至卷三四为奏议事略。后附“外集”,系志传及酬答诗文。卷末为嘉靖元年余䓨后序。 有嘉靖刻本,《四库全书》即据以收入。另有明婺源余莹编刊本、清康熙三十三年重刊本等。
[book_img]Z_18957.jpg


[book_title]提要
钦定四库全书　　　　　集部六
椒邱文集　　　　　　　别集类五【明】
提要
【臣】等谨案椒邱文集三十四卷明何乔新撰乔新有周礼集注已着録明史乔新本传载其历任中外多着政绩人以气节刚方为万安刘吉所排故迄不得大用又载江西廵抚林俊为乔新请諡时中旨诘乔新致仕之由给事中吴世忠为讼寃以邹鲁之劾乔新比於蒋之奇劾欧阳修胡紘劾朱子是诚太过然核其立朝始末岳岳怀方在成化弘治之间不能不谓之名臣也是集前三卷为策略盖科举之学次五卷为史论次十二卷为杂文次五卷为诗次六卷为碑诔次三卷为奏议外集一卷则往来赠答之文为婺源余莹所编辑乔新不以文章名而所作详明剀切直抒胸臆学问经济实具见於斯史称其博综羣籍闻异书辄借钞积三万余帙皆手自校讐着述甚富则有本之言固宜与枵腹高谈者异矣乾隆四十六年九月恭校上
总纂官【臣】纪昀【臣】陆锡熊【臣】孙士毅
总校官【臣】陆费墀

[book_title]卷一
钦定四库全书
椒邱文集卷一
明　何乔新　撰
策府十科摘要
经科
六经
六经未作而圣人之道藴於一心六经既作而圣人之道昭乎万世盖经以载道道本於心苟非圣人作经以明斯道又何以为天地立心为生民立命为万世开太平也哉昔者吾夫子祖述宪章删定系作垂六经以诏万世易作而吉凶祸福之验该矣书作而治乱存亡之戒明矣诗作而吟咏性情之美极矣动荡天地之中和而为礼乐斧衮二百四十年之善恶而为春秋由是二帝三王之道益明於天下矣然六经心学也是故说天莫辨乎易由吾心即太极也说事莫辨乎书由吾心政之府也说志莫辨乎诗由吾心统性情也说理莫辨乎春秋由吾心分善恶也说体莫辨乎礼由吾心有天序也导民莫过乎乐由吾心备太和也是惟圣人一心皆理也衆人理虽本具而欲则害之故圣人即本其心之所有而以六经教之其人之温柔敦厚则有得於诗之教焉疏通知远则有得於书之教焉广博易良则有得於乐之教焉洁静精微则有得於易之教焉恭俭庄敬则有得於礼之教焉属辞比事则有得於春秋之教焉秦汉以来心学不传不知六经实本於吾之一心所以高者涉於空虚而不返卑者安於浅陋而不辞京房溺於名数世岂复有易孔郑专於训诂世岂复有书诗董仲舒流於灾异世岂复有春秋乐固亡矣至於大小戴氏之所记亦多未纯世岂复有全礼哉经既不明则不正经既不正则国家安得而善治乡闾安得有善俗乎文中子曰九师兴而易道微三传作而春秋散齐韩毛郑诗之末也大戴小戴礼之衰也书残於古今乐失於齐鲁夫岂无徵而言之哉此六经之大略也而其详又可考焉自伏羲画卦而大易之道着连山者炎帝之易夏后氏因之以作易者也其卦以艮为首盖以艮者山也艮所以成言乎物故曰连山具其体也归藏者黄帝之易而商人因之以作易者也其卦以坤为首盖以坤者地也坤所以厚德载物故曰归藏取其用也逮至於周而易之书大备故周易之卦以乾为首盖以乾者天也乾所以首出庶物故曰周易观其象也三易之体各以一卦为首各以一义为先然经卦皆八其别皆六十四夏商易取七八以不变为占也周易取九六以变为占也隋艺文志有归藏十三卷出於刘光伯所上意甚浅陋唐艺文志有连山十卷出於长孙无忌次述文多阙误则二书之不传久矣然尝求之周易尚有可言者所谓兼山艮即连山之遗意也六爻皆别人象所谓坤以藏之即归藏之遗意也全体皆言地道其书虽不存其象则可得而推焉重卦之人诸儒不同然十三卦制器尚象既羲农所取则重於伏羲明矣十翼之说亦有不同大抵不出乎彖象文言系辞说卦序卦杂卦之中又岂可舍是而他求十翼哉上经之卦三十所以象阳奇下经之卦三十四所以象隂偶上经首乾坤而终於离坎者盖首於天地隂阳之正也故以水火之正终焉下经首咸恒而终於未济者盖先於夫妇隂阳之交也故以水火之交终焉自汉以来考象占者疑於术数而不得其弘通简易之法谈义理者沦於空寂而不适乎仁义中正之归丁寛作易说三万言而训诂之学兴焦延寿述隂阳灾异而穿凿之弊起子夏之易不依古易篇次而遵费氏则为後人之假托可见矣九师之易王通以为易道因之而微则无资於圣经可知也王弼之传则高谈理致祖尚清虚而已頴达之疏则随文生义依徇王氏而已迨程子作易传易之义理始大明朱子作本义易之象占始益着盖程子之易发挥孔子之十翼者也朱子之易则推三圣教人卜筮之旨者也後世有功於易道非程朱而何哉夫书即古史也伏羲氏之书则曰山坟君臣民物隂阳兵象八者而已神农氏之书则曰气坟归藏生动长育止杀八者而已黄帝之书则曰形坟天地日月山川云气八者而已孔子删书定为百篇其芟除坟典而不録者以其世尚洪荒而莫考也断自唐虞以为始者以其道原中正而无弊也伤周道之既东而东周之兴汲汲有望於鲁则取伯禽之誓师而费誓固有深意也叹王纲之解纽而天下之势駸駸将入於秦则取穆公之悔过而秦誓非示微意乎其间所载如尧舜之揖逊汤武之放伐大而天文地理之所奠序微而草木鸟兽之所含生精而性命道德之藴粗而法度官名之着上下千百年间靡不悉备焉无非恢宏至道示人主以轨范也然书有六体典谟训诰誓命是也其读二典也则知其为君道之尽其读三谟也则知其效臣职之至训戒於君上则事得以规正诰告於臣民则情得以通达有誓焉则俾士庶之尽命而知所畏有命焉则俾臣下之尽心而知所禀出治规模灿然毕具乃若典谟虽为二帝之书然观誓征苗之师命羲和之官则未尝无誓命也训诰誓命虽为三王之书然观商有先人之典周有丕显之谟则未尝无典谟也迨秦焚书百篇仅存其半其出於伏生口授者谓之今文而得於孔壁所藏者谓之古文今文多艰澁而古文反平易者以伏生记録之实语难工而安国润色之雅辞易好也然小序之说必非出於圣而大序之文又甚絶不类於西汉此其可疑也自汉以来传者非一安国之注类多穿凿頴达之疏惟详制度近世之注朱子所取者四家而王安石伤於凿吕祖俭伤於巧苏轼伤於略林之奇伤於繁至蔡氏集传出别今古文之有无辨大序小序之讹舛而後二帝三王之大经大法灿然於世焉诗之作也以风雅颂为之经以赋比兴为之纬风则闾巷风土男女情思之辞雅则朝会宴享公卿大人之作颂则鬼神宗庙祭祀歌舞之乐其所以分者皆以篇章节奏之异而别之也赋则直陈其事比则取物为比兴则托物兴辞其所以分者又以属辞命意之不同而别之也先王盛时天子巡狩命太宰陈诗以观民风迨王灵不振巡狩之礼辍而陈诗之礼废矣吾夫子删而定之为三百十一篇其以二南为首者犹易之首乾坤书之先二典也其以商颂鲁颂为终者犹书之讫于周而兼录费誓秦誓也其降黍离为国风者盖自平王东迁雅颂不作而其风下侪於列国也其以豳风居十三国之末者以曹桧之乱极思治必如是而後可也故先儒以二南二十五篇为正风邶鄘至豳风十三国为变风鹿鸣至菁莪二十六篇为正小雅六月至何草不黄五十六篇为变小雅文王至卷阿十八篇为正大雅民劳至召旻十三篇为变大雅然周南无周公之诗而召南有召公之诗盖周公在内近於文王虽有德而不见则其诗不作召公在外远於文王功业着明则诗作於下也七月周公所作而系於风公刘召公所作而列於雅盖七月之诗言其风俗故系於豳风公刘之诗言其政事故列於大雅也鲁之有颂者成王以周公有大勲劳而赐以天子礼乐也商之有颂者成王封微子以承先代之後有乐歌以奉成汤之祀也宋之无风者以其时王所客不可贬黜故巡狩不陈其诗也楚之无诗者以其僭号称王不可黜陟故太师不録其诗也诗序之作说者不同先儒以序之首句为毛公所分而其下推说云云为後人所益也汉兴言诗者四家鲁诗起於申公而盛於韦贤齐诗起於辕固而盛於匡衡韩诗起於韩婴而盛於王吉毛诗则毛公为之训诂郑玄为之笺注三诗既亡而毛诗独存虽其义未能尽合於经而考三家仅存之说其不合者尤多焉鲁诗则谓关雎者刺康后之晏起而作也齐诗则谓黍离者卫公子寿闵其兄汲而作也韩诗则谓芣苢者妇人伤夫有恶疾而作也若此者皆与毛诗异矣至於赵宋欧阳氏王氏苏氏吕氏於诗皆有训释虽各有发明而未能无遗憾者自朱子之传一出则三百篇之旨灿然复明若太空之日月而出於云霾之积隂也王者之迹熄而诗亡诗亡然後春秋作周辙既东王风亦降吾夫子叹明王之不作惧天理之将灭乃假鲁史而修春秋以乱世而寓治法其始於鲁隐之元年者所以伤西周之不复也至於获麟而止者所以叹世道之终不能复行也其书天王世子王后夫人诸侯大夫之类所以厚五品之伦叙非惇典乎其书郊禘雩社朝聘会盟崩薨卒葬之类所以正五礼之品秩非庸礼乎字子突嘉季子因其善而褒之所以命德也名宰咺削翬氏因其恶而贬之所以讨罪也然其记事或系於时或系於月或系於日盖会盟侵伐不可指日而期故多书时天子诸侯之葬礼有七月五月之差不可指日而会故多书月子生及君臣薨卒一定不易故多书日此自然之理也诸儒之说春秋有谓以一字为褒贬者其说本於太史公有谓有贬无褒者其说本於孟子有谓褒贬俱无者其说本於竹书纪年然泥於一字褒贬之说则春秋字字皆挟剑戟风霜圣人不如是之劳烦也泥於有贬无褒之说则春秋乃司空城旦之书圣人不如是之惨刻也泥於褒贬俱无之说则春秋乃琐语小说圣人又未尝无故而作经也大抵圣人作春秋寓褒贬於善恶之彰彰明笔削於先後之绳绳其旨远其义微智如子贡未可以言春秋观经书闰月不告朔犹朝於庙此圣人爱礼之意也而子贡欲去告朔之饩羊则子贡之智未可以言春秋也贤如子路未可以见春秋观经书赵鞅帅师纳卫世子蒯瞶于戚此圣人正名之意也而子路乃以正名而为迂则子路之贤未可以见春秋也自麟经絶笔传者五家然驺氏无师夹氏无书故其传冺焉传於世者左氏公羊谷梁而已耳春秋因三传而经旨益明者有焉因三传而经旨益晦者有焉左氏身为国史躬览载籍考事精详文辞可美固艳而富矣然多叙鬼神之事预言祸福之期若申生之托狐突荀偃死不受含伯有之厉彭生之妖则其失也诬矣谷梁辞清义通若论隐公之小惠虞公之中知固清而婉矣然元年大义而无发明益师不日之恶略而不言则其失也短矣公羊说事分明善能裁断若断元年五始益师三辞美恶不嫌同辞贵贱不嫌同号固辨而裁矣然若单伯之淫叔姬鄫子之请鲁女论叔术之妻嫂是非说季子之兄弟饮食则其失也俗矣至赵啖陆淳之辨明而开示後人之所学有所据刘氏意林之书出而墨守膏肓之论详宋之论春秋而有成书者无如胡文定公其次则永嘉陈傅良文定之传精白而博赡慷慨而精切其於义利之分中外之辨纲常之正乱贼之讨彰彰乎烈日之明也凛凛乎秋霜之肃也然所失者信公谷之太过求褒贬之太详多非本旨陈氏之论世变以为有隐桓庄闵之春秋有僖文宣成之春秋有襄昭定哀之春秋然其於褒贬以传之所书而论经之所不书则传事又岂一一皆实乎仪礼未知孰作或以为周公作之也孔子有学礼之言礼记有读礼之文当是时固已有简牍之传矣决非秦汉间笔也其法度必出於圣人若曰周公作之则非所敢知也遭秦焚书礼经废坏其传於世者十七篇而已冠昏相见三篇皆士礼也乡饮乡射二篇大夫礼也燕射聘觐公食大夫五篇诸侯礼也士丧既夕士虞特牲馈食四篇皆诸侯之士丧祭礼少牢馈食有司彻二篇皆诸侯之卿大夫祭礼丧服一篇则通言上下之制汉兴高堂生得之以授瑕丘萧奋奋授东海孟卿卿授后苍苍授戴德戴圣是为今文後鲁恭王坏孔子宅得古经五十六篇於壁中河间献王得而上之其十七篇与仪礼正同余三十九篇藏在秘府是为古文哀帝初刘歆欲以列之学官而诸博士不肯置对竟不得立唐初犹存诸儒不以为意遂至於亡惜哉及宋朱子与东莱吕氏商订三礼篇次欲取礼记中有关於仪礼者附之经其不系仪礼者别为记吕氏既不及答而朱子亦不及为晚乃作仪礼经传通解以仪礼为纲分王朝邦国等类而礼记分隶於其间亦未成之书而丧祭二礼又其门人黄氏杨氏所续也近世临川吴氏独疑其经传混淆以为经之章也而以为记补记补传分隶於其左其与彖象传之附易经者有以异乎经之篇也而以传篇记篇补篇错处於其间其与左氏传之附春秋经者有以异乎是岂朱子之所以相遗经者哉於是重加纂次以十七篇者并依郑氏次第为正经取戴氏郑注中有经篇者为逸经凡八篇其二取之小戴记投壶奔丧也其三取之大戴记公冠诸侯迁庙诸侯衅庙也其三取之郑氏注中溜禘于太庙王居明堂也礼各有义则经之传也以戴氏所存兼刘氏所补者合之为传凡十篇盖小戴记中冠义昏义乡饮酒义射义燕义聘义乃周末汉初之人作以释礼而戴氏抄以入记乃依礼经篇次萃为一编射义一篇迭陈天子诸侯卿大夫士之射厘为乡射义大射义二篇士相见义公食大夫义则用清江刘原父所补惟觐义阙则取大戴记朝事一篇以备之正经居首逸经次之传终焉皆别为卷而不相紊凡周公之典未坠於地者盖略包举而无遗矣周礼一书乃周家致太平之迹也周公当功成治定之日礼备乐和之际作为此书以粉饰太平详於典章文物而不及於道化严於职分官守而不切於君身今观一书之中其兵农以井田其取民以什一其教民以乡遂其养士以学校其建官以三百六十其治天下以封建其威民以肉刑大本既立然後其品节条目日夜讲求而增益之其上则六典八法八则九柄九贡九赋九式之序其次则祭祀朝聘冠昏丧纪师田行役之详下至於车旗圭璧之器梓匠轮舆之度与夫画缋刮摩搏埴之法又其细则及於登鱼取龙擉鼈之微莫不备具如天焉有象者在如地焉有形者载非聪明睿智孰能及此哉奈何一毁於战国之诸侯再毁於秦坑之烈焰汉兴百余年河间献王始上其书於秘府又百年刘歆始列其书於録略惟其晚出故当世儒者共疑之或谓文王治岐之书或谓成周理财之书或以为战国之隂谋或以为汉儒之附会窃谓五等之爵九畿之服祭天祀地之礼朝觐会同之事皆非文王时所得为也虽其书固详於财然其规画也似巧而惠下也甚厚其经入也似丰而奉上也甚约谓理财之书又非深知周礼者也使战国有如是之法则为三代矣使汉儒有如是之学尚为汉儒哉不幸书未成而公亡其间制度有未施用故封国之制不合於武成建都之制不合於召诰设官之制不合於周官九畿之制不合於禹贡凡此皆预为之而未经行也欧阳氏疑其设官太多者非惟一官可以兼衆职而有其事则设无其事则废者亦多也岂常置其官而多费廪禄乎苏氏疑王畿千里无地以容之者盖王畿四方相距千里凡远郊近郊甸地稍地大都小都截然整齐如画棊局亦其设法则然耳而其地则包山林陵麓在其中安能如一图哉胡氏疑冢宰论道之官不当统宫壼财用之事殊不知财用统於冢宰则用度有节而无侈用滥赐之弊宫壼统於冢宰则身修家齐而无女宠嬖幸之习是乃格心之要务也又岂可轻议其非哉虽然欲行圣人之事则必当法圣人之书欲法圣人之书则必当求圣人之心彼刘歆之谄新室则溺於所习之谀佞王安石之行新法则拘於所习之偏驳大率假圣人之法言行一已之私志宜其用之而不验也独宇文周用苏绰之言盖已略仿周礼而行之如授田之法府卫之志後世此意稍为近古有唐因之亦致太平特以其无圣人之心不能扩而充之以致圣人之治耳昔卢植言周礼与春秋相表里盖周礼为尊王作而春秋亦为尊王作也故周官记三百六十属之分职而冠之以惟王之一辞春秋载二百四十年之行事而首之以书王之特笔兹非二书之相为表里乎然则诋以为非圣人之书者谬矣礼记之作出自孔氏盖七十子之徒共撰所闻或録旧礼之义或録变礼所由或兼记体履或杂叙得失见於汉初者二百余篇戴德删为八十五篇号大戴礼戴圣删为四十九篇号小戴礼精粗杂记靡所不有不能皆纯曲礼论撰於曲台而不及五礼之本王制着述於博士而尽失先王之意缁衣本乎公孙尼子而仿鲁论之文礼运载夫子之说而大道之言则本於老氏之遗意经解引易之纬书而尝禘之说多牵於夫子之绪论明堂位周公践阼之说乃流俗之妄语月令四时异居之制以隂阳之拘忌其言之疵者大略如此然其文繁其义博学者观之如适大都之市珠玑宝玉随其所取如游阿房之宫千门万户随其所入博而约之亦可弗畔未可以其言非尽出於夫子而轻议之也唐魏徵以小戴彚次不伦更作类礼二十篇然不可见不知其书何如也玄宗时王岩请删去礼记旧文益以经事张说以为礼记不刋之书去圣既远不可改易临川吴氏始取二戴之记重加序次小戴记中大学中庸既为朱子之所表章以与语孟并为四书固不容复厠之礼篇投壶奔丧仪礼之经亦不可杂之於记冠昏乡饮燕射聘义仪礼之传亦别辑以附於经其存者凡三十六篇曰通论者九曲礼内则少仪玉藻通记大小仪文而深衣附焉月令王制专记国家制度而文王世子明堂位附焉曰丧礼者十一丧大记杂记丧服小记服问檀弓曾子问六篇记丧而大传间传问丧三年问丧服四制五篇则丧之义也曰祭礼者四祭法一篇记祭而郊特牲祭义祭统三篇则祭之义也曰通论者十有二礼运礼器经解一类哀公问仲尼燕居仲尼闲居一类坊记表记缁衣一类儒行自为一类学记乐记其文雅驯非诸篇比则以为是书之终大戴记中公冠诸侯迁庙诸侯衅庙既以为仪礼之经朝事一篇又以补仪礼之传投壶亦入逸经哀公又为小戴所取其存者犹三十四篇但其书冗泛不及小戴远甚盖彼其膏华而此其渣滓耳然或间存精语不可弃遗夏小正犹月令也明堂犹明堂位也本命以下杂録事辞多与荀子贾傅之书相出入非专为记礼设礼运以下诸篇之比也夫导民以礼风之以乐古者以诗书礼乐造士谓之四教後世兼以易春秋谓之六经汉唐并立五经博士曰诗书礼易春秋而已独乐书无传焉汉兴独一制氏以雅乐声律世其官颇能纪其铿锵鼓舞而不能言其义文帝时周礼未出魏乐人窦公献其书乃大司乐大宗伯之二章武帝时河间献王好儒术与毛生等共采周公及诸子言乐事者以作乐记献八佾之舞与制氏不相远其内史丞王定传之以授常山王禹成帝时为谒者数言其义因献其书有二十四篇及刘向校书得二十三篇又与禹之所传不同故着为别録今乐记所録有乐本乐论乐施乐言乐礼乐情乐化乐象宾牟贾师乙魏文侯十一篇之外又有奏乐乐器乐作意始乐穆说律季礼乐道乐义昭本昭颂窦公十二篇名存而辞亡则乐书遗缺者多矣然乐书虽亡而杂出於二礼者犹可核也乐记一篇可以为乐经而陈阳乐书亦可删其繁芜以附於後他如宋之景佑乐记房庶之乐书补亡蔡元定之律吕新书吴仁杰之乐舞新书皆参考以辅翼之庶乎可以补乐书之阙矣
河图洛书
马图出河而阐造化之机龟书出洛而示隂阳之妙此八卦之本原九畴之根柢圣人因之以立教於天下後世者也是故一六水居北二七火居南三八木居东四九金居西五十土居中此河图之数也九前一後三左七右二前左四前右八後左六後右此洛书之数也河图以五生数统五成数而同处其方盖揭其全以示人而道其常数之体也洛书以五奇数统四偶数而各居其所盖主於阳以统隂而肇其变数之用也其皆以五居中者盖凡数之始一隂一阳而已阳之象圆圆者径一而围三隂之象方方者径一而围四围三者以一为一故参其一阳而为三围四者以二为一故两其一阳而为二是所谓参天两地者也三二之合则为五矣故图书皆以五居中也河图以生数为主故其中之所以为五者亦具五生数之象洛书以奇数为主故其中之所以为五者亦具五奇数之象其数与位皆三同而二异盖阳不可易而隂可易也河图之一二三四各居其五本方之外而六七八九十者又各因五而得数以附於其生数之外洛书之一三七九亦各居其五象本方之外而二四六八者又各因其类以附於奇数之侧盖中者为主而外者为客正者为君而侧者为臣亦各有条而不紊也河图主全故极於十而奇偶之位均论其积实则偶赢而奇乏也洛书主变故极於九而其位与实皆奇赢而偶乏也必皆虚其中然後隂阳之数均於二十而无偏耳河图运行之序自北而东左旋相生固也然对待之位则北方一六水克南方二七火西方四九金克东方三八木而相克者已寓於相生之中洛书运行之序自北而西右转相克固也然对待之位则东南方四九金生西北方一六水东北方三八木生西南方二七火其相生者已寓於相克之中盖造化之运生而不克则生者无从而裁制克而不生则克者亦有时而间断此图书生成之妙未尝不各自全备也若以七八九六之数言之其在河图则七九为阳阳主进六八为隂隂主退进则饶故老阳饶於八少阳饶於六退则乏故老隂乏於七少隂乏於九此隂阳老少进退饶乏之正也老阳之位一老隂之位四而河图则以老阳之九居乎四之外而老隂之六居乎一之外少隂之位二少阳之位三而河图则以少隂之八居乎三之外少阳之七居乎二之外此隂阳老少互藏其宅之变也其在洛书虽纵横有十五之数是皆七八九六之相为消长一得五为六而与南方之九迭为消长四得五为九而与西北之六迭为消长三得五为八而与西方之七迭为消长二得五为七而与东北之八迭为消长也虚五分十者虚中五之外则纵横皆十以其十者分之则九者十分一之余八者十分二之余七者十分三之余六者十分四之余也参伍错综无适而不遇其七八九六之合焉此所谓变化无穷之妙也先儒谓伏羲则河图以画易大禹则洛书以叙畴盖则河图者虚其中则洛书者总其实也河图之虚五与十者太极也奇数二十偶数二十者两仪也以一二三四为六七八九者四象也析四方之合以为乾坤离坎补四隅之空以为兑震巽艮八卦也洛书之数其一为五行其二为五事其三为八政其四为五纪其五为皇极其六为三德其七为稽疑其八为庶徵其九为福极其位与数尤晓然矣论其取则易乃伏羲之得於图而初无待於书范乃大禹之得於书而未追考於图然图之与书未始不相通焉盖以河图而虚十则洛书四十有五之数也虚五则大衍五十之数也积五与十则洛书纵横十五之数也以五乘十以十乘五则又皆大衍之数也洛书之五又自含五而得十而通为大衍之数矣积五与十则得十五而通为河图之数矣孰谓其有异哉刘歆谓河图洛书相为经纬八卦九章相为表里盖经言其正纬言其变主图而言则图为经而书为纬也主书而言则书为经而图为纬也所取则者为表相通者为里故图之表为八卦而其里亦可明畴也书之表为九畴而其里亦可画卦也
先天後天
伏羲出而先天之卦图以陈文王出而後天之卦图以演盖先天者乾坤纵而六子横易之体也後天者震兑横而六卦纵易之用也体立而用行此先天後天可相有而不可相无也请详陈之乾南坤北离东坎西震东北兑东南巽西南艮西北此伏羲先天之卦位也离南坎北震东兑西乾西北坤西南巽东南艮东北此文王後天之卦也先天所重在乾坤後天所重在震兑先天有乾坤之纵以定南北之位然後六子之横列於东西者倚之以为主是相与对待以立其体也後天有震兑之横以当春秋之正然後六卦之纵其成全於冬夏者资之以为始是迭为流行以致其用也以先天言之圆图之左方自震至乾皆进而得其已生之卦犹自今日而追数昨日也故曰数往者顺其右方自巽至坤皆进而得其未生之卦犹自今日而逆计来日也故曰知来者逆然本易之所以成则其先後始终如圆图右方之序而已故曰易逆数也圆图左属阳右属隂坤无阳艮坎一阳巽二阳是阳在隂中逆行也乾无隂兑离一隂震二隂是隂在阳中逆行也震一阳离兑二阳乾三阳是阳在阳中顺行也巽一隂坎艮二隂坤三隂是隂在隂中顺行也以後天言之自乾南坤北而交则乾北坤南而为泰矣自离东坎西而交则离西坎东而为既济矣乾坤之交者自其所以成而反其所由生也故再变则乾退乎西北坤退乎西南也坎离之变者东自上而西西自下而东也故乾坤既退则离得乾位坎得坤位也震东兑西者阳主进故以长为先而位乎左隂主退故以少为贵而位乎右也坎北者进之中也离南者退之中也男北而女南者互藏其宅也四者皆当四方之正位而为用事之卦也乾西北坤西南者父母既老而退不用之地也然母亲而父尊故坤为半用而乾全不用也艮东北巽东南者少男进之後而长女退之先故皆不用也然男未就傅女将有行故巽稍用而艮全未用也然伏羲先天之易固以河图为本而其卦位未尝不与洛书合乾兑生於老阳之四九离震生於少隂之三八巽坎生於少阳之二七艮坤生於老阳之一六其卦实与洛书合焉文王後天之易虽但本之伏羲然亦未尝不与河图合坎一六水离二七火震巽三八木乾兑四九金坤艮五十土其卦实与河图合焉虽然先天卦乾以君言则所主者在乾後天卦震以帝言则所主者又在震盖乾为震之父震为乾之子以统临谓之君则统天者莫如乾而先天卦位宗一乾也此乾方用事则震居东北而缓其用也以主宰谓之帝则主帝者莫若长子而後天卦位宗一震也此乾不用则震居正东而司其用也然则羲文均一尊阳之意可见矣
论诗
论诗於三代之上当究其体制之异论诗於三代之下当辨其得失之殊盖究其体制则诗之源流可见辨其得失则诗之高下可知矣是故诗言志歌永言後世仿之以为歌一曰风二曰赋後世拟之以为赋吟咏性情转而为吟故嗟叹之易而为叹自诗变为乐府之後孔子作龟山操伯奇作履霜操即或忧或思之诗自诗变为离骚之後贾谊之吊湘赋扬雄之畔牢愁即或哀或愁之诗凡此皆诗之体制源流也振振鹭三言之所起关关雎鸠四言之所起维以不永怀五言之所起鱼丽于罶鲂鲤六言之所起交交黄鸟止于棘七言之所起我不敢効我友自逸八言之所起凡此皆诗之句读源流也三百篇之诗多出於妇人女子然其为言忧而不困哀而不伤如泉水卫女之思归也而能以礼载驰许夫人之思归也而能以义緑衣伤已之诗也其言不过曰我思古人俾无訧兮击鼓怨上之诗也其言不过曰土国城漕我独南行况於士大夫哉自已删之後诗雅萧条如苏李之高妙嵇阮之冲澹曹刘之豪逸谢鲍之峻洁其诗非不工也然嘲咏风月亡裨风教求其有补风化者晋之渊明而已观其自晋以前皆书年号自宋以後惟书甲子是岂可与刻绘者例论耶如元微之之雄深韦应物之雅澹徐陵庾信之靡丽华藻白乐天柳宗元之放荡嘲怨其诗非不美也然夸耀烟云无关政体求其爱君忧国者唐之杜甫而已观其杜鹃之诗忠爱之心见於言外北征之诗忧国之意见於终篇又岂可与浮靡者例论耶宋之以诗名世者固不可一二数如杨大年之赋朝京有致君尧舜之心欧阳修之咏春帖得以诗讽陈之旨是皆有三百篇之遗意而非後世骚人词客所可及也
周礼
论先王之法度莫备於成周论成周之制作莫详於周礼盖周礼者周公致太平之书也规模极其广大节目极其周详非圣人不能作也故文中子曰如有用我执此以往学者其可不之考乎姑举其槩而言之八法八则八柄太宰之所掌也曰官属曰官职曰官联曰官常曰官成曰官法曰官刑曰官计非所谓八法乎曰祭祀曰法则曰废置曰禄位曰赋贡曰礼俗曰刑赏曰田役非所谓八则乎至於爵以驭其贵禄以驭其富予以驭其幸置以驭其行生以驭其福夺以驭其贫废以驭其罪诛以驭其过又所谓八柄也六叙六联八成小宰之所掌也曰以叙正其位曰以叙进其治曰以叙作其事曰以叙制其食曰以叙受其会曰以叙听其情非所谓六叙乎曰祭祀之联事曰宾客之联事曰丧荒之联事曰军旅之联事曰田役之联事曰敛弛之联事非所谓六联乎至於听政役以比居听师田以简稽听闾里以版图听称责以傅别听禄位以礼命听取予以书契听卖买以质剂听出入以要会又所谓八成也司徒所掌莫重於三物八刑以言乎三物则有所谓六德六行六艺之目焉以言乎八刑则有所谓不孝不睦不婣不悌不任不恤造言乱民之刑焉司马所掌莫重於九法九伐制畿封国以正邦国设仪辨位以等邦国进贤兴功以作邦国建牧立监以维邦国制军诘禁以纠邦国施贡分职以任邦国简稽乡民以用邦国均守平则以安邦国比小事大以和邦国此所谓九法也冯弱犯寡则眚之贼贤害民则伐之暴内陵外则坛之野荒民散则削之负固不服则侵之贼杀其亲则正之放弑其君则残之犯令陵政则杜之外内乱鸟兽行则灭之此所谓九伐也大祝掌辨六号则有所谓神号鬼号号牲号齍号币号者焉其辨九祭则有所谓命祭衍祭炮祭周祭振祭擩祭絶祭缭祭共祭者此属於宗伯者然也小司寇以五声听狱讼岂非辞听色听气听耳听目听之谓乎士师掌士之八成岂非邦汋邦贼邦谍与夫犯邦令挢邦令为邦盗为邦朋为邦诬之谓乎此属於司寇者然也至其名官莫不有义治非天事谓之天官者治以道为本也教非地事谓之地官者教以化为本也礼以仁为本故礼曰春官政以礼为本故政曰夏官刑以义为主故刑曰秋官事以智为主故事曰冬官名曰宰以制变为义名曰夫以帅人为义以正人则曰正以长人则曰伯司者伺察之谓氏者世守之称尊其智故称大夫卑其任故称人大纲小纪莫不具载非圣人心胸广大孰能与於此彼不知而妄议者乌足以论圣人之制作哉奈何煨烬於秦火而圣人之经不全附会於汉儒而圣经之旨益晦是故天官之文有杂在他官者如内史司士之类是也亦有他官之文杂在天官者如甸师世妇之类是也地官之文有杂在他官者如大司乐诸子之类是也亦有他官之文杂在地官者如闾师柞氏之类是也春官之文有杂在他官者如封人大小行人之类是也亦有他官之文杂在春官者如御史大小胥之类是也夏官之文有杂在他官者如衔枚氏司隶之类是也亦有他官之文杂在夏官者如职方氏弁师之类是也至如掌祭之类吾知其非秋官之文县师?人之类吾知其为冬官之文缘文寻意以考之参诸经籍以证之何疑之有冬官未尝亡也杂於五官之中耳汉儒考古不深遂以考工记补之岂知乡师载师之属则杂於司徒兽人人之属则杂於太宰土方形方之属则杂於司马雍氏萍氏之属则杂於司宼郑贾诸儒承讹踵谬莫觉其非至临川俞庭椿始作复古编东嘉王次点又作周官补遗草庐吴氏又从而考订之由是周礼六官始得为全书矣
春秋三传
圣经作有以示褒贬之公贤传述有以明笔削之旨盖经所以载道而传所以释经也非圣人作经固无以定天下之邪正非贤人述传又何以明圣心之予夺哉粤昔吾夫子生於周之季世悯吾道之不行悼斯文之将坠乃假鲁史而作春秋于以着百王之大法于以为万世之常经是故书王而次於春书正而次於王则一统之义以明贬宰咺之归賵讳晋文之召王则三纲之伦以正齐桓之霸也书遂伐楚以讥其专晋文之霸也书执曹伯以着其谲其尊王抑霸为何如楚始见经则以州举吴始与会则殊而外之其中外之辨为何如此程子所谓春秋大义数十炳如日星者也春秋之言有三谓春秋有临天下之言有临一国之言有临一家之言是也春秋之讳有四谓为尊者讳为亲者讳为贤者讳为同姓讳是也若夫三传之作言其长则事莫备於左氏例莫明於公羊义莫精於谷梁言其短则或失之诬或失之乱或失之凿公羊谓求金求车为非礼而不知责诸侯之不贡也以大阅大蒐为罕书而不知讥列国之僭天子也以筑馆为合礼而不知仇敌之不可通也谷梁谓正月己卯烝为不时是不知周以建子为正而冬祭不为不时也谓秋蒐于红以为正是不知蒐春田而用於秋非正也不纳子纠为内恶是仇敌可得而容也左氏以郎之狩为礼是不知其废国务而远田猎也以筑王姬之馆为正是不知仇敌之不可交也四国伐郑以为围郑狄人入卫以为灭卫经何以不书围与灭也然则三传虽有明经之功谓其尽得圣人之旨则未也
椒邱文集卷一

[book_title]卷二
钦定四库全书
椒邱文集卷二
明　何乔新　撰
策府十科摘要
史科
汉唐书列传
史传之作所以崇儒术表循良奨恬退而昭忠孝也举世所同然者史氏不必书以其不可胜书也举世所独然者史臣宜特録将以励薄俗也西汉之有儒林有循吏非西汉之美事盖自高祖见儒服而慢骂而儒气不振申韩之术行於世而吏治多出於刑名班固作西京一书表儒林循吏而出之所以伤汉之儒与吏也东汉之有独行有逸民非东汉之美事盖自矫激之俗兴士始流为崖异斩絶之行自亷耻之风丧时始贵高举远蹈之人范氏作东都一书表独行逸民而出之亦伤士之少纯全时之多独善也李唐之有孝友有忠义非李唐之美事盖自高祖变节於晋阳而唐无忠义之风文皇行亏於闺门而唐无孝友之俗秉史笔者表孝友忠义而出之盖伤当时忠孝之难得而仅有者为足贵也且西汉有商山之四皓非无逸民也有矫世之杨王孙非无独行也而班固不立逸民独行传者盖以当时士之亷退者尚多无贵乎逸民行之纯全者犹衆无取乎独行也东汉有江革申屠蟠之徒非不甚孝有李固杜乔之徒非不甚忠而范晔不立忠义孝友传者盖以当时俗多孝友则孝友不可悉书人多忠义则忠义殆不一传也若夫居儒林者二十有三人经术渊源者孔安国为之最安国得圣人家传之学非渊源乎在循吏者六人政治忠厚者蜀文翁为之伯文翁兴学校以化民非忠厚乎以独行显者二十有四愚窃有取於范式式以信义行於朋友时人知其可以托死是固本诸圣贤而不为矫激也以隐逸称者十有七愚窃有取於严子陵高尚其志卒不为光武屈是固乐在山林而不盗声名也传於忠义者三十七人愚则深喜全节之张巡列於孝友者十人愚则深喜义门之李知本然西京儒者莫如扬雄东都循吏莫如卓鲁李唐忠孝莫如狄仁杰其不列於数者之目非谓不足列也正以其全德备行不可列於一端以小之耳虽然张汤杜周以残忍深刻着名者也而不列於酷吏则何以衰惨刻之风蔡琰失节於胡行非不丑也乃以文采之故而传诸列女则何以励天下之妇裴延龄奸佞之雄也而不列於奸臣则又非春秋斧钺之诛矣
诸史
一代之兴必有一代之史一代之史必属一代之人故有唐虞之史臣而後有典谟之浑噩有孔子之大圣而後有春秋之谨严苟非明足以周万物之理道足以适天下之用智足以通难知之意文足以发难显之情岂足以任其责哉粤自麟经絶笔史学寥寥司马迁易编年之法为纪传之体上起轩辕下终汉武作史记百三十篇扬子云称其辨而不华质而不俚其文直其事核不虚美不隐恶故谓之实录如叙游侠之谈而论六国之势则土地甲兵以至车骑积粟之差可谓辨矣而莫不各当其实是辨而不华也叙货殖之资而比封侯之家则枣栗漆竹以至籍藁鲐鮆之数可谓质矣而莫不各饰以文是质而不俚也上自黄帝下迄汉武首尾三千余年论着才五十万言非文之直乎纪帝王则本诗书世列国则据左氏言秦兼诸侯则采战国策言汉定天下则述楚汉春秋非事之核乎伯夷古之贤人则冠之於传首晏婴善与人交则愿为之执鞭其不虚美可知陈平之谋略而不讳其盗嫂受金之奸张汤之荐贤而不略其文深意忌之酷其不隐恶可见然论大道则先黄老而後六经叙游侠则退处士而进奸雄述货殖则崇势利而羞贫贱此班固所以议其失也至固删定史迁之书成父彪未就之业起於高帝讫於王莽作汉书凡百卷范晔称其不激诡不抑抗赡而不秽详而有体如公孙弘矫饰之诡行则实其钓名之言东方朔诙谐之诡谈则鄙为滑稽之雄此不激诡之体也盖寛饶之事主抗言为狂瞽者也则以为邦之司直梅福之去官抗节而从所好者也则以为尚有典型此不抑抗之体也相如之风雅而及於临卭奔亡之事则以为淫靡之戒张禹之传授而及於後堂声色之乐则以为乖僻之箴此赡而不秽也贾谊政事之书载其万言皆切於世事董生贤良之策载其三篇皆明於经术此详而有体也然论国体则饰主阙而折忠臣叙世教则贵取容而贱直节述时务则谨辞章而略事实此傅元所以讥其非也范氏之作东汉书简而且周踈而不漏笔势纵放奇变不穷如两都官制之详独行逸民之传盖云备矣然抑圣公於传内登文叔於纪首论隗嚣则词多虚美传方术则事多不经不免於後人之议焉他如荀悦省前汉之繁而为汉纪袁宏剪後汉之秽而为编年体制近古辞约事详然既不逮夫左氏之富艳复不若史记之盛行矣陈寿之作三国志辞多劝戒有益风化文中子称其依大义削异端司马公喜其叙事高简而有法不言曹操本生而载夏侯渊及惇於诸曹中则见嵩本夏侯氏之子也高贵乡公书卒而载司马昭之奏则见公之不得其死也然帝室之胄而以寇书之老瞒奸雄而以帝系之以覔米之怨不立丁仪之列传以父髠之恨而短诸葛之将略不能逭君子之讥焉其後习凿齿作汉晋春秋萧常作续汉书皆以尊昭烈之正统而抑魏吴之僭号惜夫习氏之书亡逸而常之史踈略也晋史始有十八家之制作而成於唐臣之纂録然好采诡异语多骈俪贬晋之亡也且有鳌坠三山鲸吞九服之言即协夫歌咏之辞贬惠皇之失御也且有溽暑之气方闻淫哇之音罕记即协夫表奏之语此其失也沈约之宋书号为博洽乃载魏晋以来之事故不免失於限断之讥萧子显之齐书喜自驰骋尤多雕刻藻绘之变故不免其文益下之诮梁陈书撰於姚思亷然言辞卑弱故学者罕所传习也後魏书撰於魏收然褒贬任情故时人号为秽史也北齐书撰於李百药而杂采他书後周书撰於令狐德棻而多非实録李延寿之南北史司马公喜其叙事简劲贤於正史但恨其不作志书使制度不见耳魏徵之隋书论者谓其不当载王邵袁充两传惟録其诡辞妄说也唐书旧史则刘煦之所纂新史则欧阳修宋祁之所修以李义甫许敬宗之奸邪而与长孙无忌同传柳宗元刘禹锡之阿附而与韩愈同传此旧史之失也新史改之所以先君子而後小人也刘蕡之鲠直而载之文苑阳城之卓异而槩之隐逸此旧史之失也新史易之所以取大节而弃小节也然委任不专体制不一故纪有失而传不觉传有误而纪不知予夺无定论纪载无定统此所以未惬人之意也欧阳修作五代史立例精密取法春秋文简而能畅事增而不赘其为论必以呜呼发之盖以乱世之书故致其慨叹之意也观其篇名曰家人传则帝王正家之义见矣曰梁臣传唐臣传则忠臣不事二君之义昭矣曰死节传则节义着矣曰一行传则高尚见矣自谓夫子作春秋因乱世而寓治法予述本纪以治法而正乱君则其托意亦甚高矣议者以为功不在马迁之下又谓笔力驰骋无驳杂之说岂虚语哉司马温公复纪传而为编年总历代而为通监上下一千三百六十二年为书二百九十四卷凡关国家之兴衰系生民之休戚者罔不毕载删述去取亦莫不有深意焉首书命三晋为诸侯所以明君臣之分辨四皓为惠帝立党制其父以明父子之义鲁仲连射书聊城之事公则略之而不书曹操分香卖履之微公则讥之以示贬谓褚遂良无譛刘洎之语谓陆贽无报窦参之意韩休必不至德李林甫顔真卿必不至为贼草奏凛凛乎人道之大经其有关於风化也如此曹参遵何之约束正以箴熙宁大臣变法之失贾山所言从谏拒谏正以讥熙宁大臣同已之非苏秦纵横谈说本不足取也存其事於书者欲见当时利口之覆邦家也啬夫之辨给驰骋亦不足取也公之深辨而不释口者欲使小人知利口之无益也惓惓乎治道之要务其有益於政事也又如此信乎为典刑之总会册牍之渊林秦汉以来所未有之书也惜夫帝曹魏而寇蜀汉帝朱梁而寇河东纪武后之年黜中宗之号屈平之不见取扬雄之反见称未免後人之讥也若夫子朱子之作纲目也岁年有远近详书甲子以纪之则岁周於上而天道明矣国统有离合特书正统以别之则统正於下而人道定矣有始终兴废灾祥沿革之正例者有善可为法恶可为戒之变例者皆大书以提要则大纲?举而鉴戒昭矣有追原其始遂及其终者有详陈其事备载其言者皆分注以备述则衆目毕张而几微着矣发潜德之幽光诛奸谀於已死春秋之後一人而已自今观之秦楚韩魏之僭王则别之使天下知僭伪之不得其正亦春秋诛吴楚之法也宋齐梁陈之分治则卑之使天下知传授之不得其统亦春秋黜五伯之义也卫贬号曰侯曰君岂非春秋书杞伯杞子之例乎取留侯招四皓以定太子岂非春秋嘉首止之意乎扬雄本仕於汉而曰莽大夫诛阿附也陶潜本没於宋而曰晋徵士表贞节也书孟轲之去齐伤吾道之不行也贬仁杰以系周恶臣道之不立也汉史曰幸大学而改幸曰视虽天子必有师也唐史曰尚公主而更尚曰适虽贵当执妇道也然朱子之作是书岂出於私见臆说而已哉纲仿春秋而兼采衆史之长如书曹操之自立则仍范晔之文书韦耿之讨贼亦本范晔之意尊昭烈之正统则取习凿齿之论也存中宗之纪年则本范太史之说也目仿左氏而稽合诸儒之论如书卫鞅之受祸则取胡氏之论书秦割地之和韩魏则本苏氏之说述秦赵会于渑池则杨龟山之议也述张良误中副车则程子之辨也质诸人心而无疑参诸衆论而无愧信夫可以接春秋之坠绪也至若陈子桱之续通监也其间如书李重进以谋反而君臣之分明书劾里鉢之世袭而金源之兴兆尊先圣则书孔宣之官重道统则书周程之卒建炎之大书则法中宗绍晋之特笔祥兴之纪年则见有宋天命之未絶然首列三皇则多诡异不经之谈非所以昭传信阙疑之义建隆分注无异五代之君虚中之死不纪其谋金之节君子不能无憾焉苏子由之古史所以正迁史之讹舛也迁纪首于黄帝而遗伏羲少昊古史则增之迁传孔门弟子而略琴牢陈亢古史则载之荆轲刺客之靡尔迁有不欺其志之美古史则辨之西门豹循吏之流也迁史抑於滑稽之列古史则正之迁谓宰我从田常古史则订其误迁谓子贡变易五国古史则辨其非传穰苴而不知考据之乖次古史则删之而不存记虞卿而不知履历之先後古史则考之而不舛且其序首言圣人之於为善如火之必热水之必寒不为不善如驺虞之不杀窃脂之不谷又有得於圣心焉章衡之编年通载始自唐虞讫于治平首国号庙諡以表元系日月以记事其书吕氏称制之年系之少帝黜则天擅政之号列之中宗者惧後世改元据位雠伪假真而失正也其书后妃世子之废立者惧後世登庶黜冢徇爱灭公而失顺也其书将相大臣之善恶者惧後世恶直丑正诡谀擅权而失任也其书外域君长之逆顺者惧後世恃安忘危穷凶起难而失备也至如志灾异以示戒去符瑞以防怠明卒葬以正终始皆所以权衡褒贬会成史法以便观览焉大抵史之为务厥途有三张善贬恶不避强御若晋之董狐齐之南史此其上也编次勒成郁为不刋若鲁之丘明汉之子长此其次也高才博学名重一时若周之戍夫楚之倚相此其下也昔刘子玄着史通四十一篇以商论前史之得失自迁固而下皆讥焉然观其书可予者十有三四可贬者十有五六其讥前人之失谓司马体失录烦谓班固谙练该密谓项羽不当为本纪谓陈涉不当为世家其论确矣至自述作史之法乃欲撰都邑志於舆服之上撰方物志於食货之首增氏族志於百官之下增方言志於艺文之外不亦赘乎其言曰作史有三长才也学也识也史通一书贯穿古今不可谓无学矣三为史官再入东观不可谓无才矣疑古惑今之类得非识有所不足耶有志於汗青者宜戒焉
史记
自古有国之君必有纪事之臣左史以记言而君之命令必录焉右史以记事而君之举动必书焉若典谟之浑噩春秋之谨严後世不可尚已司马迁负迈世之气有良史之才其作史记也措辞雄健寓兴深远三代而下秉史笔者未能或之先也今观其书本纪者天下之统世家者一国之纪列传者一人之事书着制度沿革之大端表着兴亡理乱之大略此其大法也本纪始於黄帝以见帝王之统绪世家始於太伯以见封国之先後怀王既泯而项羽主命故纪项羽焉惠帝幼弱而吕后擅朝故纪吕后焉盖从实录也孔子在周则臣道在後世则师道故以世家别之陈涉在夏商则为汤武在秦则为陈涉故以世家系之盖有深意也列传褒贬尤有深意以伯夷居於列传之首重清节也以孟荀冠於淳于之徒尊吾道也以庄周附于老子以申不害附於韩非别异端也以表言之三代世表以世系为主所以观百世之本支也诸侯年表断自共和所以观世变之升降也秦楚月表上尊义帝而汉居其中所以明大义也将相年表上系大事之记所以明职分也以至汉兴诸侯年经而国纬以观天下之大势高祖功臣国经而年纬以观一时之得失莫不有深意存焉以书言之平准一书着武帝征利之害封禅一书着武帝求仙之失书天官以警时君修政之心书河渠以着历代水利之由其着律书也不言律而言兵不言兵之用而言兵之偃其知造律之本矣其序历书也不言太初而言古历不言八十一分之术而言九百四十分之法其知作历之法矣以至礼书载礼论而不取绵蕞之仪乐书载乐论而不取房中之歌亦莫不有深意焉不特此也陈平而曰陈丞相卫青而曰卫将军岂非有得於纪官之意乎周勃而曰绦侯韩信而曰淮隂侯岂非有得於纪爵之意乎大梁王而曰彭越九江王而曰黥布岂非有得於称名之意乎张叔田叔之称叔其与书字也同一辙贾生郦生之称生其与书子也均一义吁继春秋之後而存春秋之例舍迁史吾谁与归
圣贤科
圣贤相传心法
尝谓圣贤之生有先後道统之传无古今前乎尧舜禹汤文武周公之相传者此道也後乎孔子顔曾思孟周程朱子之相授者亦此道也孰谓圣贤之道而异於帝王之道哉请详陈之有太极而隂阳分有隂阳而五行具太极二五妙合而人物生此道之原於天者然也圣人继天立极体道经国其所以发明道统者言若不同理实一致也尧之命舜则曰允执厥中夫存诸心而无偏倚措之事而无过不及则合乎太极矣此尧之得於天舜之得统於尧者也舜之命禹则曰精一执中夫精以察之而不差一以守之而不失则信能执中矣此舜之得於尧禹之得统於舜者也其在成汤则曰以义制事以礼制心夫制事以义制心以礼则道心常存而中可执矣此汤之得统於禹者也其在文王则曰不显亦临无射亦保即汤之以礼制心也不闻亦式不谏亦入即汤之以义制事也此文王之得统於汤者也武王受丹书之戒则曰敬胜怠者吉义胜欲者从周公系易爻之辞则曰敬以直内义以方外曰敬者文王之所以制心也曰义者文王之所以制事也此武王周公之得统於文王者也至於夫子其诏之当时则曰博文约礼克已复礼其着之大学则曰格致诚正修齐治平亦无非数圣人制事制心之意焉此孔子得统於周公者也顔子之学得於为仁之问曾子之学得於大学之义其亲受道统之传如此至於子思则先之以戒惧慎独次之以知仁勇而终之以诚此非子思得统於曾子者乎至於孟子则先之以求放心次之以集义而终之以扩充又非孟子得统於子思者乎周子之学则以诚为本以欲为戒此周子继孔孟之绪者然也程子之学则曰涵养须用敬进学则在致知又曰非明则动无所之非动则明无所用此程子得周子之统者然也朱子之学以大学为入道之序以持敬为为学之本此又朱子得统於程子者也圣贤相传垂世立教粲然明白若天之垂象昭昭然而不可易也学者居敬以立其本穷理以致其知克己以去其私存诚以致其实以是四者而存诸心则圣贤所以传道而教人者不越乎此矣
圣学
明君以务学为先圣学以正心为要盖学既明则有以识治天下之道心既正则有以立治天下之本苟徒事乎章句之末而无躬行之实夫岂人君之学哉稽之於古炎帝师悉诸轩辕师大挠少昊师四叔颛帝师伯夷父帝喾师伯招尧学於君畴舜学於务成招禹学於西王国汤学于成子伯文王学于铰时子武王学於虢叔之数圣人者曷尝稽同考异以为博哉又曷尝摛章绘句以为工哉存养之功深而心之体所由立省察之学至而心之用所由行观於兢兢业业则尧舜之心为何如也栗栗翼翼则汤文之心为何如也惟危惟微惟精惟一则大禹之学固以存心为先无有作好无有作恶则武王之学亦以正心为本此五帝三王之治所以为不可及也自圣王不作而帝学不讲武帝尝从儿寛受尚书矣然事征伐兴土木何怪帝学之不杂宣帝尝会诸儒讲经石渠矣然任恭显慕神仙何怪帝学之不荒元帝师事望之而望之卒见杀於内竖成帝师事张禹而禹终阿党於外戚光武讲论经理可谓勤矣然未底乎王道之纯明帝尊事老更可谓美矣然徒事乎仪文之末至於数幸太学讲论经史者唐之太宗也然推刃同气於亲亲之道何如更日侍读质问疑义者唐之玄宗也然闺门无礼於正家之道何若甚而燕泥庭草争工臣下金花玉麟侈咏风物斯果人君之学乎宋之诸君多称好学然以太宗之勤而惟务博览不究义理以高宗之勤而喜攻书翰无关身心神宗之世有二程而不能知其贤孝宗之世有朱子而不能行其道则其学亦可知矣然则後世之不如古岂特世道之降哉良由圣学不讲故也虽然有圣学之体有圣学之用格物致知诚意正心修身其体也齐家治国平天下其用也本诸身而体既立施诸事而用既行宗庙社稷之福天下生民之幸莫大乎此也
道统
道在天地间无时而或息也惟气之运也有淳漓之不齐人之禀也有圣贤之或异故其托於人者或絶或续而其行於世者或晦或明是皆天命之所为非人智力之所及也粤自马图出而八卦画龟书呈而九畴叙道统之传有自来矣然自周公而上道传於君臣自孔子而下道传於圣贤精一执中尧舜禹相传之心法也建中建极商汤周武相传之心法也臯陶陈典礼之谟伊尹乐尧舜之道无非以是道而致君太公望进丹书之戒散宜生有迪教之教无非以是道而辅世此道传於君臣者然也迨夫皇极之主不作帝王之道不传吾夫子祖述宪章以集羣圣之大成删定系作以垂万世之大法其见而知之者如顔子克己复礼以尽为仁之功曾子一日三省而悟一贯之旨闻而知之者如中庸一书发圣学之枢纽孟子七篇穷性命之阃奥此道传於圣贤者然也道传於君臣则是道达於天下而当世得蒙至治之泽道传於圣贤则是道垂诸方策而来学得闻大道之要自周公没而圣人之道不行自孟轲没而圣人之学不传若荀扬董贾王韩皆有志於道者也荀卿宗王黜霸而善诗礼易春秋之学矣然黄歇乱人卿乃以为托身行道之所思孟大贤卿乃挤於慎到田骈之列其可继孟氏之传乎扬雄好古乐道有深沈之思矣然以艰深之辞文浅近之意作美新之文媚簒窃之贼其可承孟氏之统乎董子天人三策正谊明道之言得圣贤上义下利之旨正心正朝廷之语有大学正心诚意之功然纵隂闭阳之说未免溺於灾异也贾谊治安一疏辅太子以正人得三王教世子之法养臣下以气节得九经敬大臣之意然三表五饵之策未免隣於巧谬也文中子讲道河汾其为道本扶世立教济时行道之学其为说本乐天知命穷理尽性之书可谓隐君子矣韩退之五箴所戒动无非法三原所述言无非道可谓大儒矣然一则续六经而陷於僭窃之罪一则论仁义而有指用为体之非此道统之传卒有待於宋诸儒也濓溪周子上继邹鲁之风下开伊洛之学立太极图而隂阳变化之道明着易通书而修已治人之事备论其政事则曰精密严恕美其胸次则曰光风霁月明道则德性寛大规模广阔如顔子之纯粹伊川则气质刚方文理密察如孟子之自任邵子经世之一书於天道人事无不备张子订顽一铭与性善养气之论同功以是观之周程有以接不传之绪邵张有以发前圣之微皆豪杰不世之儒也紫阳朱夫子後出江左年弥高而德弥邵其着述之大者易本义足以见四圣之本心诗集传足以破小序之固陋四书之精详为六经之阶梯纲目之谨严得春秋之笔削伟哉斯文之功千万世之幸也他若象山陆氏兄弟其学崇信孟子在白鹿讲君子小人义利之旨深有切於学者之大病在鹅湖辨无极太极往复之书殆不免於後世之公论也近世大儒北有许衡南有吴澄衡则天资弘毅卓然有守穷理以致其知反躬以践其实扶立人极开世太平之功无惭德焉澄则早年英迈特异常人磨研六经疏涤百氏着书立言开悟後学又岂世儒可窥其涯涘哉嗟夫道之大原出於天人存在人人亡在道前乎尧舜之未生而斯道固自若也後乎孟轲之既没而斯道亦自若也其流行充塞无所间断岂以古今治乱而为存亡哉
帝王科
经筵
尝谓隆师好问者君道之所当尽论思纳诲者臣职之所当为此经筵之职自古帝王未始不重之也古昔盛时入则有保出则有师有疑在前有丞在後以媺诏王则有师氏之官掌谏王恶则有保氏之职所亲者无非正人所务者无非正学此所以成德之美致治之隆而非後世之所能及也汉宣帝诏诸儒讲经於石渠章帝会诸儒讲五经於白虎观唐开元之後集贤之院置而因有侍读侍讲之名翰林之院置而因有待诏承旨之号宋自太祖置讲席太宗开经帷景佑则讲於崇政元佑则讲於资善如萧望之之经术刘向之精忠则讲论於石渠者也如丁鸿之至行贾逵之博学则讲论於白虎观者也上六经法言而蒙金帛之赐者若常处厚之於穆宗是也其与进经史要录於文宗之朝而爱其精特如郑澣者肯多逊乎草边将之诏而蒙宫锦之赐者若封敖之於武宗是也其与成关陇诏书於宣宗之朝而辞皆允当如刘琢者肯多逊乎宋之经筵尤重择人文彦博以三朝之元老而与经筵程伊川以一代之名儒而为讲官他如贾昌朝范祖禹无非端人正士也其所以发圣人之经穷典籍之奥者班班可考以水喻政得之小旻烹鲜喻治得之匪风此学诗也薄刑缓征荒政讲之修德承天视祲论之此学礼也上承下施盖取诸鼎乱极生治盖取诸萃易学明也说命三篇特诵三句五子之歌再诵六句书学深也论鲁封疆讲郑铸刑此明春秋而知之大学修身中庸入德此讲礼记而知之得人如此其有裨於君德岂浅也哉
帝王功德
帝王创业垂统或以首天下之德或以安天下之功德之盛者其祚远功之大者其业隆二帝非无功也以德名三王非无德也以功着汉高帝唐太宗宋太祖其德视二帝三王固有愧矣而其除暴救民之功亦天下之攸赖也其垂光锡祚舄奕繁衍夫岂偶然哉请详陈之圣神文武尧之所以奄有四海也哲明恭塞舜之所以历数在躬也然庶绩为之咸熙黎民为之於变非尧之功乎帝载以之而熙有苗以之而格非舜之功乎地平天成大禹所以为万邦之君也载斾秉钺成汤所以有九有之师也然克勤克俭而培四百年之隆基非禹之德而何克寛克仁而肇六百年之景命非汤之德而何既伐于崇作邑于丰人知为文王之功也而不知其受有殷命者实本於徽柔懿恭之德焉我武惟扬侵于之疆人知为武王之功也而不知其奄甸万姓者实本於聪明齐圣之德焉高帝汰亡秦之虐焰开炎汉之丕基班彪谓其所以兴者有五焉一曰帝尧之苗裔二曰体貌多奇异三曰神武有徵应四曰寛明而仁恕五曰知人善任使然寛明仁恕其创业之本欤故仗义而西则子婴降声罪而东则项氏踣啓运远追乎商周享年独永於唐宋盖以此也太宗举晋阳之精兵除亡隋之乱政自谓成功过於古人者有五事焉见人之善若已有之一也取人所长弃其所短二也贤者则敬之不肖者则怜之三也正直比肩於朝未尝黜责一人四也中华外域爱之如一五也然好贤从谏其致治之本欤故举兵东征而世充就俘仗钺西讨而仁杲就戮九域悉底於平康四裔咸仰其威德盖以此也太祖承五季陵夷之极弊啓一统久大之洪图史官曾巩谓其有汉祖所不及者十事焉观其作则垂宪後常可行汉祖则粗定海内而已其不及一也定着常刑一本寛大汉祖虽约法三章而惨夷未除其不及二也保全功臣始终一意汉祖则疑间诸将夷灭其家其不及三也削大弱强藩臣遵职汉祖则封国过制反者更起其不及四也征伐必克所向无前而汉祖数战辄北其不及五也文武自出羣臣莫及而汉祖必资三杰之助其不及六也南海先下不待於久攻而汉祖不能制赵佗之倔强其不及七也契丹自附无假於征战而汉祖不能制冒顿之侵凌其不及八也後宫二百愿归者听而汉祖溷於袵席其不及九也明於大计以属天下而汉祖择嗣不审其不及十也传十有七世之宝祚绵三百余年之丕基岂无自而然哉至若我太祖高皇帝当元季之讫籙奋一劒以龙兴汛扫兵氛奠安区夏史臣宋濂谓功业之着规摹之远其本有六焉挺生南服而致一统中华之盛其功高万古一也奋起布衣而取天下羣雄之手其得国之正二也文臣武将仰受成筭其独禀全智三也钦畏天地森若神明之有临惠鲜小民惟恐一夫之失所其敬天勤民四也后妃不预一髪之政阍寺惟给扫除之役其家法之严五也兵戎大权悉归朝廷有事则命将以统兵暨旋则释兵而归第其兵政有统六也是以数载而成帝业一举而致太平日月之出没均被恩光山薮之幽遐咸蒙覆帱自生民以来功德兼隆未有盛於我圣祖者也虽罄南山之竹秃管城之頴岂足以铺张对天之宏休扬厉无前之伟绩邪
椒邱文集卷二

[book_title]卷三
钦定四库全书
椒邱文集卷三
明　何乔新　撰
策府十科摘要
吏科
铨选
致治之要必资於贤才得贤之道必由於铨选盖贤才用则上无废事矣铨选精则下无遗才矣为治之道孰有外於此哉成周之世乡大夫举贤能而宾以礼司徒教三物而兴诸学司马辨官材以定其论太宰诏废置而持其柄内史赞予夺而贰其中司士掌其版而知其数此皆古之法也汉以郡县守相之高第者然後为二千石二千石有治行者然後为九卿九卿之称职者然後为御史大夫然张释之十年不得调扬雄三世不徙官贾谊岁中超迁至大中大夫公孙弘徒步数年至宰相封侯未始有资格之拘也成帝时置常侍曹尚书一人主公卿二千石曹尚书一人主郡国而铨曹之名始於此焉光武改常侍曹尚书为吏部尚书而专主选举所用者必以岁月先後之次尚书从而简试之魏文帝时陈羣立九品官人之法州县皆置中正以定其选行修或以五升四以六升五行亏则降者亦然及其弊也惟知阀閲不辨贤愚隋制尚书举其大者侍郎举其小者六品以下咸吏部所选唐文选吏部掌之武选兵部掌之皆为三铨之法在尚书则典其一在侍郎则分其二其纲维所系不过二端一曰试法二曰集法试以订其实集以限其来已集而试察其书判既试而铨察其身言此试法也期以十月毕以三月此集法也其後裴光庭作循资格以矫试法之弊陆宣公立计阙例以救集法之偏然蹑级限年贤愚一槩於是有四十而从仕六十而未离一尉者矣宋朝典选之职有四文选曰审官东院曰流内铨武选曰审官西院曰流外铨元丰定制合东西审官之院而归之左右尚书合流内三班之事而归之左右侍郎於是吏部有四选之法焉嗟夫马有骐骥驽骀惟伯乐为能识玉有琼玖珷玞惟卞和为能辨司铨衡者诚能澄其虑如氷监平其心如权衡如毛玠在魏而典选清正如山涛在晋而甄拔人物则何患不得贤才以为用哉
爵禄
尝谓爵以崇德不可以滥授禄以养贤不可以滥及盖爵禄者人君之大权所以厉世而摩钝也爵禄无僭滥之患则天下可从而理矣粤稽诸古成周冢宰以八柄诏王驭羣臣有曰爵以驭其贵禄以驭其富司士掌羣臣之版有曰以德诏爵以功诏禄载师之职有士田赏田而卿大夫之采邑则有大都小都之田任官然後爵之位定然後禄之外而公侯伯子男则有九品五命之制内而公卿大夫则有八命四命之别固未始轻以授人也自春秋之时吴越之君僭号於中国而古人列爵之意遂乱战国之时诸侯恶害其已而皆去其籍故司禄之职遂阙今其遗制仅见於王制孟子之书自公一位而至子男同一位者皆爵也自君十卿禄而至下士在官者皆禄也汉承秦制其颁爵也曰关内侯者即无受邑曰彻侯者乃得食禄曰大庶长以至公士者如吏职耳要之自侯以上则食租自大庶长以下则赎罪迁转等级截然有纪其颁禄也曰真二千石者岁得千八百石曰比二千石者岁得千二百石曰中二千石者岁得二千百六十石曰二千石者岁得千四百石下至百石亦各有差光武中兴千石以上减於西京旧制六百石以下增於西京旧秩在唐则爵有九等曰王国至子男邑数亦有九曰万户至三百户然後假以虚名而无管摄之柄焉俸禄之多寡则视其品数之高下京诸司则有公廨田诸州则有职田然其後方镇所取无算而京官俸禄寡薄焉宋惩唐弊其爵有五等曰公侯伯子男也其禄则内外百司皆有禄以养之也斟酌其制惟天朝因古今之宜定爵禄之制功有大小则爵有尊卑位有高下则禄有厚薄盖与成周之制同一揆也又岂汉唐宋所可比哉
户科
井田
井田行於三代之上而天下无贫民井田废於三代之下而天下无善治夫井田者王政之本也井田之法行则经界可正而谷禄可平矣井田之法废则贫富不均教养无法虽欲善治其可得哉请详陈之井田之制黄唐肇启於前夏商稍定於後夏时一夫受田五十亩每夫计其五亩之入以为贡商人始为井田之制以六百三十亩之地画为九区区七十亩中为公田外为私田八家各受私田一区但借其力助耕公田而不复税其私田故谓之助周时一夫受田百亩乡遂用贡法十夫有沟都鄙用助法八家同井耕则通力而作收则计亩而分故谓之彻夏商之制其详不可得而闻矣成周之制则可得而考焉大司徒自五家为比五比为闾积而为乡五家为隣五隣为里积而为遂故遂人之治田野则夫间有遂十夫有沟百夫有洫千夫有浍万夫有川其上有径畛道涂以达於王畿此乡遂公邑之所寓军赋之所出而在远郊近郊之地者也小司徒之均土地九夫为井四井为邑四邑为丘四丘为甸四甸为县故匠人之为沟洫方里为井方十里为成方百里为同其间为洫者十为浍者百为沟者万此公卿采地之所入车乘之所出而在大都小都之间者也遂人之造都鄙辨其一易再易之差匠人之治田野分其上中下地之等其受田则由百亩而差之至於二百亩其列等则自上农夫而等之至於下农夫疆理有常度分画有常制地力足以食人人力足以辟地信良法也迨夫李悝尽地力於魏商鞅开阡陌於秦而井田之法荡然无遗矣自是以来董仲舒师丹建限田之说以谓井田之法虽难卒行宜少近先王之法而限民田庶塞兼并之路而赡不足此其有得於裁抑豪强之意也而时不能用赵过立代田之法一亩三亩岁代其处善田者令学养苖之状无牛者教以人耕之法此其有得於一易再易之意也而行於武帝之时占田之议出於石苞谓王公以国为家京城不宜复有田宅今可限之自国王公侯以至丁男丁女皆有降差而行於晋武之时也均田之法出於李安世男子露田四十亩妇人桑田二十亩户絶者以为公田刺史十五顷县令以上六顷其田则更代相付而行於後魏孝文之时也司均之官置於後周视户口之衆寡而有五亩四亩三亩之宅有家者田百四十亩有丁者田止百亩而行於伯政之初也永业之制出於北齐男十八以上皆授口田妇十八以上皆授口业没得以为子孙长久之计而行於河清之时也唐太宗因贞观之盛而损益数代之制以二百四十步为亩百步为顷民年十八受田一顷八十亩为口分二十亩为世业田多可以足其人者为寛乡田少不足给者为狭乡凡徙乡及贫无以葬者得卖世业自狭乡徙寛乡者得卖口分已卖者不复授此其最为精密若可行者然比之周制其不合者多矣嗟夫仁政必自经界始经界不正则田无定分而豪强得以兼并赋无定法而贪暴得以多取虽欲言治皆苟而已诚能采张子讲求之意朱子经界之说择亷干之吏以重其选申久任之法以责其成抑商贾禁游惰使野无荒顿之土民无游惰之夫则庶乎不失先王之遗意矣
荒政
有备荒之政有救荒之政备荒者所以防之於未然万世之长策也救荒者所以拯之於已然一时之权宜也成周之世遗人掌邦之委积以待施惠仓人掌粟入之藏以待邦用他如积仓於邠峙粮於申无非备凶年之振施也岂非备荒之有其政乎司徒以十二荒政聚万民曰散利薄征缓刑弛力舍禁皆所以施寛恤之恩曰去几眚礼杀哀蕃乐多昏皆所以为节制之道至於索鬼神以冀救旱除盗贼以去民害无非救灾之大端也又非救荒之有其政乎平籴之法肇於魏之李悝视岁之上中下熟而籴之有差小饥则发小熟之所敛中饥则发中熟之所敛大饥则发大熟之所敛故虽遇饥馑籴不贵而民不散也常平之制行於汉之耿夀昌丰年谷贱则增价而籴以利农凶年谷贵则减价而粜以利民有益於民无损於国民甚便之义仓之制行於唐之戴胄民之有田者每亩税二升粟麦秔稻随土所宜商贾无田者以户为九等自石至升出粟有差丰年则敛之凶年则散之或以赈贫民或以为种子宋之朱文公於崇安立社仓其始也请官米六百石以为本逓年收息二分敛散以时各有明法其後本米还官息米三千余石遂定为久计更不收息故虽有水旱之变而民无饥馑之忧此皆备荒之政见於後世者也若夫春秋转粟劝分之策惠王移民移粟之政西汉则有丞相以下出粟之诏东都则有入粟补官之方富弼之在青州也募民入粟益以官廪散处其民以便薪水而活民五十余万韩琦之在益州也蠲租税逐贪残罢冗吏为饘粥而活民九十余万赵拚知越州任粜者增价以致米商陈尧佐漕两浙则发廪减直以赡贫民此皆救荒之政见於後世者也夫气化有不齐阴阳有愆伏而水旱之灾不能无也田野熙熙民物怡怡勿以时之未荒为可以少安力农务本储积有备庸可不以此为念乎生灵焦焦有识凛凛勿以时之既荒为无可柰何转豪势之有余以补不足发仓廪之储积以赈饥穷庸可不以此为计乎不以此之为念不以此之为计苟安於目前坐视於危急其可以为民父母哉
礼科
郊庙
国家之事莫大於敬天而尊祖祭祀之礼必在於备物而尽诚盖郊社之礼所以事上帝也宗庙之礼所以祀其先也然仪物之不备礼意之不周又何以达吾之诚敬哉古先哲王以为万物资始於天故於冬至日祭天於南郊之圆丘盖取阳气之始也万物资生於地故於夏至日祭地於泽中之方丘盖原阴气之萌也丘圆而上所以象天丘方而下所以象地泰坛南郊之坛也以之燔柴泰圻北郊之坎也以之瘗埋燔柴以升烟则於乐六变之前瘗埋以达气则於乐八变之前先王燔瘗於郊丘其牲角茧栗其牲体全膋器用陶匏藉用藁秸其车玉路素车其服大裘衮冕南郊之乐宫用夹锺于震之宫以其帝出于震也而谓之圜锺者取其形以象天也三一之变合阳奇之数也北郊之乐宫用林锺于坤之宫以其万物致养乎坤也而谓之函锺者取其阳以象地也四二之变合阴耦之数也礼坤之玉则以苍璧礼祗之玉则以黄琮祭天於圆丘则神南面王北面祭地於方丘则祗北面王南面此古者郊祀之大略也更秦则兴鄜密上下之四畤以祀五帝至汉则增以北畤以祀五帝汉之祀天不於南郊而於甘泉其祀地不於北郊而於汾隂河东坛有八觚席有六采乐有玉女车有鸾辂騂驹龙马一切侈靡元始之间缪戾尤甚春则天地同牢於南郊冬夏则天地分祭於南郊光武兆南郊於洛阳之阳兆北郊於洛阳之阴其仪礼度数一遵元始之制而先王之礼隳废殆尽良可悼也唐初冬至祀昊天上帝于圆丘正月辛日祀感生帝於南郊以祈谷而孟夏雩于南郊季秋大享于明堂皆祀五天帝高宗显庆中议以六天出於纬书而南郊圆丘一也由是尽黜郑玄之说而南郊祈谷孟夏雩明堂大享皆祭昊天上帝开元中王仲丘议以为宜於祈谷祭昊天而兼祭五帝既而萧嵩撰开元礼虽未能合古而天神之位别矣天宝元年遂合祭天地於南郊是时神僊道家之说兴而玄元皇帝之庙建凡有事于上帝则庙献於太清朝献於太庙然後有事於南郊遂为故事终唐之世莫能改为可不谨欤有宋因之未遑厘正元丰间陈襄援周礼之文始分祭天地於南北元佑初苏轼引昊天有成命之诗复合祭天地於南郊殊不知南郊非欵地之处冬至非见地之时黄锺太簇非致地之音燔柴升烟非祭祗之礼合祭之说果可用乎至於祀天帝之说郑氏则谓昊天上帝北辰耀魄宝也其五帝则东方青帝灵威仰南方赤帝赤熛怒西方白帝白招拒北方黑帝协光纪中央黄帝含枢纽然诗书言天之与帝天即帝帝即天岂昊天上帝之外又有所谓五帝哉周礼所谓祀昊天上帝五帝亦如之盖五帝者五人帝东方其帝太昊南方其帝炎帝西方其帝少昊北方其帝颛顼中央其帝黄帝此五人帝皆有大功於天下故以之配天帝焉晋从王肃一天之说於是除五帝之位则自太昊至於黄帝不得祀於明堂南郊其失又甚矣万物本乎天人本乎祖故宗庙之礼又当讲焉有虞氏禘黄帝而郊喾祖颛帝而宗尧夏后氏禘黄帝而郊鲧祖颛帝而宗禹商人禘喾而郊冥祖契而宗汤周人禘喾而郊稷祖文王而宗武王若以庙制言之古者天子七庙三昭三穆与太祖之庙而七也太祖之庙始祖居之昭之北庙二世之君居之穆之北庙三世之君居之昭之南面四世之君居之穆之南庙五世之君居之又昭之南庙六世之君居之又穆之南庙七世之君居之庙皆南向主在庙之中皆东向各有门堂寝室而墙宇四周焉太祖之庙百世不迁其余六庙八世之後每易世而一迁其迁之也新主祔于其班之南庙南庙之主迁於北庙北庙既尽则迁其主於太庙之夹室而谓之祧宗庙之制昭常於昭穆常於穆但以左右为昭穆不以昭穆为尊卑及其祫祭於太庙然後序尊卑之次惟太祖东向自如而为最尊之位羣昭列序於北牖下南向群穆列序南牖下北向南向者取其向明故曰昭北向者取其深远故曰穆迨夫汉惠帝始立原庙而昭穆之次序无复见明帝同堂异室而七庙之规模无复存至唐玄宗增太庙为九室而七庙又过其制焉若以禘祫之祭言之追祭始祖之祖曰帝合食太祖之庙曰祫禘之为言大也惟大祭则谓之禘祫之为言合也惟合祭则谓之祫或谓之间祀者以其祭在四时之间也或谓之盛祭者以其合五年再盛之义也三年一祫五年一禘重其事也祫以五齐禘以四齐昭其数也禘以四月祫以七月正其时也祫则毁庙未毁庙皆升合于太祖所谓合食于太祖也禘则惟及於毁庙而不及於亲庙所以审禘其尊卑也奈何诸儒之论纷纷不同马融以为禘大而祫小郑康成以为祫大而禘小愚以为大小之异不必深辨惟明乎禘祫之义则古人尊祖之意得矣高堂隆以为前三後二徐邈以为前二後三愚以为前後之说不必深辨惟明乎禘祫之义则古人祀先之意明矣禘祫两祭贾逵则以为一祭二名禘夏祫秋张纯则以祫为冬祭宗庙之礼止於九献先儒则曰大祫十有二献此皆谬妄之说也汉唐之间礼意不明光武中兴而禘祫之祭仅能再举是不几於疏而怠乎玄宗在位而禘祫之礼并於一岁是不几於数而渎乎惟宋三年一祫以孟春五年一禘以孟冬其制颇合於古焉若夫四时之祭则大宗伯以春祠夏禴秋尝冬烝享先王也祠者告祠也禴者薄物也尝则荐新之义烝则衆多之义也圣人制礼取法天道以事其祖故三年一闰天气小备也於是乎祫於太庙五年再闰天气大备也於是乎祫于始祖祠禴礼简以春夏物未成也尝烝礼备以秋冬物成就也他如五齐三酒之辨泛醴盎醍沈所谓五齐也曰醆曰澄曰清所谓三酒也或以为祫祭三齐坊记所谓醴酒在室粢醍在堂澄酒在下是也或以为禘祭四齐礼运所谓玄酒在室醴醆在户粢醍在堂澄酒在下是也先王祭祀之礼何其备欤
律吕
论作乐者莫先於定六律定六律者莫先於审黄锺盖六律为衆音之根本而黄锺又为六律之根本也粤自黄帝使伶伦取嶰谷之竹吹之以听凤凰之鸣其雄鸣为六雌鸣亦六而律吕之制兴焉夫律以统气类物黄锺太簇姑洗蕤宾夷则无射阳月之管也故谓之阳律吕以旅阳宣气大吕夹锺仲吕林锺南吕应锺隂月之管也故谓之阴吕黄锺长九寸太簇长八寸林锺长六寸此三律无余分他律则余分参差不齐也若以律吕相生之法论之阳律生阴吕曰下生三分长而损一阴吕生阳律曰上生三分长而益一皆隔八律而左旋黄锺下生林锺林锺上生太簇太簇下生南吕南吕上生姑洗姑洗下生应锺应锺上生蕤宾蕤宾重上生大吕大吕下生夷则夷则上生夹锺夹锺下生无射无射下生仲吕此京马郑蔡诸儒及杜佑通典所说也然班固汉书所载律吕相生皆一上一下而京房等乃自蕤宾重上生大吕以後咸易汉志上下之号何哉盖一上一下者相生之道也言重上生者吹候之用也论阴阳相生之正则当从班氏之说若必施之吹候之用则当从京马郑蔡之说二者并行而不悖焉京房又推相生之法以上生下皆三分生二以下生上皆三分生四黄锺下生林锺林锺上生太簇阴阳相生而终於仲吕十二律毕矣中吕上生执始执始下生去灭上下相生终於南事而六十律毕矣十二律之变为六十律犹八卦之变为六十四卦也律吕之中其用全律则为正声用半律则如子声如黄锺之管正声九寸为均其子声则四寸有半盖乐音最忌相凌如黄锺为宫其律最长以次诸律用正声固顺若以他律为宫则长短相凌故半用子声然後高下得以相依清浊得以相间而乐无不和矣若夫五音之中宫音属土其弦八十一丝为声最浊君之象也商音属金三分徵益一以生其弦七十二丝其浊宫次臣之象也角音属木三分羽益一以生其弦六十四丝其清浊居中民之象也徵音属火三分宫去一以生其弦五十四丝其声微清事之象也羽音属水三分商去一以生其弦四十八丝其声最清物之象也凡声尊卑取象五行最多者浊最少者清大不过宫细不过羽然商角羽无变而宫徵有变者何哉盖臣有常职民有常业物有常形此所以无变也君緫万务不可执以一方事通万变不可滞於一隅此所以有变也然太史公谓五音始於宫穷於角此乃始於宫终於羽何哉盖宫徵羽商角隔八相生之序也宫商角徵羽是乃还相为宫之道也虽然古人制律皆本於中声中声黄锺之宫也度量衡於是而受法十二律由是而损益故曰黄锺为声气之元八十四声之中至为纯粹者也中声既定然後十二律可得而定焉宋西山蔡氏深以锺律为急着书两卷明白而渊深缜密而通畅其言虽多出於近世之所未讲其实无一字不本於古人也试之成法盖若黄锺围径之数则汉斛之积分可考寸以九分为法则淮南太史小司马之说可推五声二变之数变律半声之例则杜氏之通典具焉变宫变徵之不得为调则孔氏之礼疏因亦可见至於先求声气之元而因律以生尺则尤所谓卓然者而亦杂见於两汉之制蔡邕之说与夫国朝会要以及程子张子之言可谓得作乐之本矣
兵科
兵法
大易论行师之道而惓惓於师出以律之言周书载誓师之辞而谆谆乎六伐七伐之法盖兵凶器也战危事也用凶器而临危事其可不知料敌之方制胜之道哉是故星宿孤虚天阵也山川向背地阵也偏伍弥缝人阵也此非所谓三阵乎直阵属木鋭阵属火圆阵属金方阵属土曲阵属水此非所谓五阵乎天地风云虎翼虵蟠飞龙鸟翔此则风后八阵也方圆牝牡冲方罘罝车箱雁行此则孙子八阵也车箱车曲阵鋭阵直阵卦阵冲阵鹅鹳阵此则吴起八阵也洞当中黄龙腾鸟翔连冲握机虎翼折冲此则孔明八阵也李靖六花阵则中军左虞候右虞候左一厢右一厢左二厢右二厢是也李靖十二阵则大黑大赤青虵白云左突右击前冲後冲摧凶决胜破敌先锋中黄游奕是也若以兵法言之孙子之言兵也则有五事五法之论吴子之言兵也则有五名四机之说与夫司马法之所谓七政鼂错书之所谓三急皆用兵之先务也曰道曰天曰地曰将曰法非五事之谓乎曰度曰量曰数曰称曰胜非五法之谓乎义兵强兵刚兵暴兵逆兵非所谓五名乎气机地机事机力机非所谓四机乎曰人曰正曰辞曰巧曰火曰水曰兵此所谓七政曰得地形曰卒服习曰器用利此之谓三急圮地无舍冲地合交絶地无留围地则谋死地则战途有所不由军有所不击城有所不攻地有所不争君命有所不受此则孙子所谓九变也地形有通者有卦者有支者有隘者有险者有远者此则孙子所谓六地也火攻有五岂非火人火积火辎火库火队之谓乎用间有五岂非因间内间反间死间生间之谓乎然用兵莫先於择将择将之方有八证一曰问之以言以观其详二曰穷之以辞以观其变三曰与之间谍以观其诚四曰明白显问以观其听五曰使之以财以观其亷六曰试之以色以观其贞七曰告之以难以观其勇八曰醉之以酒以观其态然将有五材五谨有五危十过所谓五材者勇智仁信忠是也勇则不可犯智则不可乱仁则爱人信则不欺忠则无二心所谓五谨者理备果戒约是也理者治衆如治寡备者出门如见敌果者临敌不怀生戒者虽克如始战约者法令省而不烦所谓五危者必死可杀必生可虏忿速可侮亷洁可辱爱民可烦是也所谓十过者勇而轻死者可暴也急而心速者可久也贪而好利者可贵也仁而不忍人者可劳也智而请怯者可窘也信而喜信人者可诳也亷洁而不爱人者可侮也智而心缓者可袭也刚毅而自用者可事也懦而喜任人者可欺也若夫荀子论将有六术五权三至五无圹之说号令欲严以威赏罚欲必以信处舍欲周以固徙举进退欲安以重欲疾以速窥敌观变欲潜以深欲伍以参遇敌决战必行吾所明无行吾所疑夫是之谓六术无欲将而恶废无怠胜而忘败无威内而轻外无见利而不顾其害凡虑事欲熟而用财欲泰夫是之谓五权可杀而不可使处不完可杀而不可使击不胜可杀而不可使欺百姓夫是之谓三至敬谋无圹敬事无圹敬吏无圹敬衆无圹敬敌无圹夫是之谓五无圹慎行此六术五权三至而处之以恭敬无圹夫是之谓天下之将至於尉缭子论人君必胜之道有十二焉一曰连刑谓同罪保伍也二曰地禁谓禁止行道以网外奸也三曰全车谓甲首相附三五相连以结其联也四曰开塞谓分地以限各死其职而坚守也五曰分限谓左右相禁前後相待坦车为固以逆以止也六曰号别谓前列务进以别其後者不得争先登不次也七曰五章谓章明行列始卒不乱也八曰全曲为曲相从皆有分部也九曰金鼓谓兴有功与致有德也十曰陈车谓接连前矛马冒其目也十一曰死士谓衆军之中有材力者乘於战车前後纵横出奇制敌也十二曰力卒谓经旗全曲不麾不动也虽然用兵固不可以无法而亦不可泥於法故霍去病为将不学古兵法张巡用兵未尝依古法赵括读父书不知合变卒死於长平陈余称义兵不用诈谋卒死於泜上此为将者所以贵於临危制胜料敌设奇也岂可拘於纸上之陈言哉
兵制
自昔帝王之兴忧天命之圯絶而求与之保合悯人心之陷溺而思与之拯援於是修军政设武备立行阵之制申教閲之令内以消奸雄觊觎之念外以杜蛮夷猾乱之阶是有所不得已焉夫岂其心之所欲哉粤自黄帝有涿鹿之战颛顼有共工之战兵之名见矣而兵制则未立也舜有三苗之征夏有甘扈之誓兵之制立矣而制度则未备也至於成周因农事而定军令因井田而制军赋自一里之井积而为成为同凡百里焉自百里之同积而为封为畿凡千里焉而天下之田井矣自五人为伍积而为两为卒者百人焉自五卒为旅积而为师为军凡万二千五百人焉而天下之军立矣自四井之邑而为丘四邑之丘而为甸积而为六十四井为戎马者四为兵车者一为牛者十二甲士三人步卒七十二人其出各有差焉自百乘之家而为千乘之国积而为万乘提封九百万井出赋凡六十四万井为戎马者四万匹为兵车者万乘其数靡不具焉当时之兵居则为比闾旅党州乡出则为伍两卒旅师军当时之将居则为乡师党正大夫出则为将帅长与司马连率比年简车卒正三年简徒羣牧五载大简车徒则选择为有时矣春振旅以蒐夏苃舍以苗秋治兵以猕冬大閲以狩则练习为有节矣任地事以令贡赋故农时不违因农隙以讲武事故武备无阙其平居也出入相友而恩义足以相结其战阵也音容相接而死生足以相救此古者兵制之善也春秋之世齐管仲作内政而寓军令五家为轨故五人为伍轨长率之十轨为里故五十人为小戎里有师率之四里为连故二百人为率连长率之十连为乡故二千人为旅乡良人率之五乡一师故万人为军五乡之帅率之国中之事为兵郊野之民为农兵不谙耒耜之功农不识干戈之具於是先王寓兵於农之意冺矣迨夫晋作州兵鲁作丘甲齐以技击强魏以武卒奋秦以鋭士胜民自胜甲以上皆籍为兵则当时民力之困可知矣汉无计口授田之法故赋兵以丁而不以田自其二十三为正卒五十六为退卒京师有南军北军之屯以备宿卫郡国有材官骑士之制以备行兵南军卫尉主之北军中尉主之材官骑士都尉主之南北军不出京师而民兵散於郡国如巴蜀三河颍川则有材官陇西天水安定则有骑士西北之地则多车骑东南之地则多楼船以至临淄之弩手荆楚之劔客各任其土之所宜而习熟之一旦有事则以羽檄召赴而无有不集者武帝平百粤内增中垒屯骑步兵越骑长水胡骑射声虎贲八校尉外置楼船皆岁时讲肄其後南北二军皆郡国番土於是有养兵之患而京师之兵制坏矣元狩以後兵革数动民多买役於是发七科之谪而郡国之兵制又坏焉中兴之後兵旅尤弛都试之法不可罢者罢之校尉之官不可废者废之而兵制荡然矣唐因西魏周隋府兵之制而益修之二十为兵六十而免而民无常兵之劳三时耕稼一时治兵而兵无常聚之患置府六百三十四而居关中者二百六十一所以明轻重之势兵散於府将归於朝所以杜祸乱之原至於器甲则出於兵衣粮则取办於民而国无养兵之废此其为法最为近古奈何贞观而後番役更代多不以时是以张说募骑兵以为长从宿卫而番土之制已废李林甫募长征兵以息山东之戍而边戍之制又废天宝以後骑兵之法又稍变废折冲诸府无兵可交而方镇之兵盛矣及其末也天子亦自置兵於京师号曰禁军焉宋之制兵其名有八禁军之亲近曰班直其出戍边者曰屯驻隶总管者曰驻泊以籴贱而留之者曰就粮诸司募者曰役兵诸州募者曰驻泊什五其民教以武事为之民兵蕃夷内附纠而用之谓之蕃兵其制精兵二十万京师屯十万足以制外变外郡屯十万足以制内患内有三衙四厢诸司外有总管钤辖诸将然亦未若唐置府立卫之意为善也
刑科
刑制
三代而上以德行罚其效深三代而下以罚行德其效浅盖以德行罚则钦恤之意存乎其中先刑罚而後仁义则能存钦恤者鲜矣何怪其治效之异哉夫刑以辅治圣人之所不得已也有虞之世伯夷降典折民惟刑臯陶作士惟民克允故民协于中而四方有风动之休成周之时有苏忿生敬尔由狱於前有康叔封敬明乃罚於後故刑措不用而历年有八百之永汉高祖入关除秦苛法约法三章可谓简矣继以孝文恭俭化民感缇萦之言而肉刑之法遂废从释之之议而犯跸盗环之罪获减景帝患笞者之多死也而更定箠令元帝患重刑之繁也减三十四事哀帝又减八十一事其心亦仁矣然治效不能比隆於虞周者盖文帝寛厚而礼乐未遑景帝刻薄而诛戮肆行元帝牵制文义哀帝宠信嬖幸此岂有仁义之道哉唐高祖入关除隋苛法约法十二条亦可谓简矣继以太宗仁恕为治念肉刑久废而断趾之刑不敢复览明堂炙图而鞭背之刑不敢用高宗永徽中诏省律令四十七条玄宗开元中诏定绢估并以实钱是时天下大辟有终岁止二十四人及五十八人者亦可谓仁矣然治效亦不能比隆於虞周者盖高宗柔懦废嫡后而立孽妾玄宗奢侈杀爱子而戮谏臣又岂有仁义之道哉此汉唐之治所以不古若也宋太祖始用士人分治州县之狱太宗遣官提点诸路刑狱而又置审刑院於禁中防大理刑部之失凡狱必先三司然後关报审刑院事从申覆然後下丞相府丞相又以闻然後论刑其谨重之意如此迨末世则不然矣
法律
三代而上以仁义而行法律三代而下以法律而行仁义盖仁义者化民之本法律者防民之具也古者教化有本故民务为仁义以求免於刑罚後世教化无本故民慎法律之及身亦相勉於仁义也请详陈之有虞之世象以典刑自五刑而至於金赎法之经也自眚灾而至於怙终法之权也厥後夏作禹刑商作汤刑至周其法益备大司寇掌三典诘四方一曰刑新国用轻典二曰刑平国用中典三曰刑乱国用重典以五刑纠万民一曰野刑上功料力二曰军刑上命纠守三曰乡刑上德纠孝四曰官刑上能纠职五曰国刑上愿纠暴司刺掌三刺三宥三赦之法所谓三刺者岂非讯羣臣羣吏万民之谓乎所谓三宥者岂非宥不识过失遗忘之谓乎所谓三赦者又非赦幼弱老旄蠢愚之谓乎其政令详明教条严整使人知畏惧而已穆王命吕侯训夏赎刑五刑之属至於三千而大辟之属止於二百重刑之条目减於前而轻刑之条目增於旧也世道愈下法律愈繁李悝制律书六篇有盗贼囚捕杂具之法萧何作律令九章而增户婚擅兴廐库之篇叔孙通又益律之所不及者十八篇惠帝除妖言挟书之律孝文去收拏相坐之法马郑作律令章句陈思作决事比例曹魏作新律十八篇晋解充增损汉魏为二十篇隋令高熲更定律令分笞杖徒流死为五刑凡十二篇一曰名例二曰卫禁三曰职制四曰户婚五曰廐车六曰擅兴七曰盗贼八曰鬬讼九曰诈伪十曰杂律十一曰捕亡十二曰断狱唐之刑书有四曰律令格式令为国家之制度格为有司之常行法为守法之常法凡政事必从事於此三者有所违而入於罪者一断以律律之为书因隋之旧而长孙无忌等作为疏义焉宋太宗时则有太平编勑真宗时则有成平编勑仁宗时则有嘉佑编勑神宗命有司编修勑令凡旧载之於勑者多移之於令盖违勑之罪重而违令之罪轻也他如傅霖作律统赋而櫽括律意无复余藴窦仪上统刑而文义简古可亚六经我朝颁降律令分吏户礼兵刑工为六篇凡三十卷四百六十条以八字为例曰以曰准曰皆曰各曰其曰及曰即曰若以八议论刑曰议亲曰议故曰议贤曰议能曰议功曰议贵曰议勤曰议宾轻重适宜用舍各当着昭代之盛典为万世之常经盖与虞周之制同一揆也
工科
水利
尝谓食之所出者本於田而田之所赖者在於水此周礼述沟洫迁史书河渠良有以也粤自大禹尽力沟洫商高宗始为经界而水利之兴尚矣至於成周而後制度大备营沟行水之制则职之匠人止水蓄水之令则领之稻人可决则决而无泛滥之患可塞则塞而无旱乾之虞三代之时所以家给而人足者未有不本於此也秦汉以来人君志於惠养黎元者亦莫不汲汲於得人以任其责汉则京师有水衡之官郡国有都水之职宋三司则有都水监诸路则有提举自春秋以降兴水利者代有其人孙叔敖起芍陂而楚受其惠李永堰江水而蜀以富饶郑国导泾水於秦而谷口有禾黍之歌史起引漳水於魏而邺旁有稻粱之咏下至刘汉穿?口以溉繁田则有文翁焉开渭渠以灌关中则有郑当时焉庄熊穿龙首渠於冯翊之地儿寛凿六辅渠於高仰之田白公引泾水於池阳之区召信臣造钳卢於穰县之南王景修芍陂而庐江之境大丰马臻筑监湖而会稽之民获利此汉之得人也其在唐也引黄河以溉田则有云得臣焉毁碾磑以导渠则有长孙祥焉引雷陂之水筑句城之塘非李袭之在扬州乎决郑白之渠复秦汉之水非黎干之尹京兆乎温造开渠於朗州而溉田二千余顷之多孟简开渎於常州而沃壤四千余顷之广田弘正开古河之道而水患以除白居易浚钱塘之湖而水利以兴此唐之得人也他如许景山修萧何之故堰而废坏之地化而富饶赵尚寛修召信臣之旧渠而荒瘠之土变为沃壤筑海堤以卫田而民享其利则如范文正兴水利有功而治累得声则如刘彛复马氏之龟塘而溉田万顷者吕颐浩也修镇江之练湖而灌田十万者钱良臣也此又宋之得人也然诸君子有声於水利者岂有他哉亦惟相地势之崇卑放沟洫之遗法穿陂塘以备亢旱之虐使田之高者无龟拆之忧坚堤岸以塞泛涨之势使田之下者无浸淫之患不贪小利以害大谋不急近功以遗远害田畴有灌溉之益川泽无壅塞之忧则其有利於生民有益於国家岂浅浅哉
屯田
立国资乎兵兵有余而食不足是馁其兵也养兵资乎食食有余而兵不精是蠧其食也何则兵者国之爪牙食者兵之命脉有国其可无兵乎养兵其可无食乎苟兵精而食足以守则固以战则克诚国家万全之计也成周之世比闾之中卒伍具焉耒耜之暇干戈属焉民之所蓄即兵之所食故屯田之法三代之前无有也田不井授国有兵费粮以漕运士有饥色後之欲为富国足兵之计者不出乎屯田之制耳自汉文帝募民耕塞下已有屯田之说自武帝遣战士田西域始有屯田之规成於昭宣广於魏晋而极盛於唐然汉之屯田以兵唐之屯田以民汉自通西域始以校尉将卒屯田渠黎而用戊巳校尉屯田车师赵充国既罢骑兵所留盖弛刑应募及灌阳汝南兵此皆以兵也唐因军府以置营田天下之屯凡九百九十有二或隶司农或属苑内或分诸州军或以少卿巡行或以御史莅输或有警以兵千人助获此则以民也他如诸葛亮屯田於渭水羊祜屯田於荆州则如汉人之制也任峻募民屯田於许下隋人立堡营田於河西则如唐人之制也然屯田之说有三兵屯而不战则可以耕如诸葛亮之田渭水张公谨之田代郡皆养兵蓄鋭而不废耕垦也议定而不揺则可以耕如赵充国之田金城枣祗之田许下皆素有成谋而不惑异议也将帅先士卒则可以耕如郭子仪躬耕百亩军士不劝而耕娄师德身衣皮袴士卒乐为之田此皆将帅先士卒之验也宋初置屯田务於唐邓襄三州杂置营田使於河北东西路若王守斌调兵卒田河北耿望调丁夫田襄阳兵民盖通用矣高宗中兴尤切留意书充国留屯之事以勉之申建隆岁课之法以督之是以韩世忠田金陵岳飞田鄂州王之奇田两淮吴玠田梁洋当时淮南官四十三耕田二百二十五顷官得万九千九百九十八石建宁官庄三十九耕田一百八十四顷官得六千五百二十石其明验可见矣夫屯田固富国足兵之要诚能仿汉唐之制酌古今之宜沿边则责之将帅而部兵以耕境内则责之守令而募民以耕如此则上有益於国下有益於民矣
椒邱文集卷三

[book_title]卷四
钦定四库全书
椒邱文集卷四
明　何乔新　撰
史论
宋
周使赵匡胤帅师御汉至陈桥匡胤自立而还
帝王之兴有以禅让而得天下者舜禹是也有以征诛而得天下者汤武是也其迹虽殊其极一也三代而下享国长久者汉唐宋而已汉高帝起兵泗上诛秦之无道讨羽之弑君虽德非汤武庶几征诛之义焉若唐宋之取天下假禅让之名以掩簒夺之实其去魏晋宋齐梁陈无几耳观其失之者则曰禅位其得之者则曰受禅果如其言後世之舜禹亦何多耶唐无庸议矣宋太祖北面周室东征西伐不为无功尊爵丰禄其报不薄一旦世宗弃世恭帝嗣位当危疑之际遽萌簒窃之心黄袍加身返戈内向拊其背而夺之顾其假词於陶谷而欲比迹於唐虞呜呼吾不知舜禹之禅让果若是耶谷之禅诏果可以欺天下後世耶或谓当是时五季之乱已极恭帝幼冲藩镇窥窬太祖不取亦将有逼而夺之者安可守匹夫之小谅而忘拨乱之大计哉是不然诸葛亮乘帝禅之闇而取之则西蜀底定矣谢安因穆宗之幼而取之则江东可兴矣然二子终身北面而不忍取者以君臣大义不可干也使太祖追念世宗厚恩而报之於恭帝如亮之辅帝禅如安之辅穆宗则衰可兴乱可拨而天下国家可安矣不此之图顾乃欺孤弱寡废主自立谓其无利天下之心吾不信也呜呼始也以母老子幼而得之终也亦以母老子幼而失之孰谓天道果无知耶
赠周副都指挥使韩通为中书令
古之英君谊辟必褒死节之臣虽素所仇怨不敢遗焉所以为人臣劝也必黜失节之士虽有功於我不敢私焉所以为人臣戒也汉高帝斩丁公而赏季布唐太宗薄裴寂而赠尧君素盖审于此矣陈桥之变太祖拥衆而返韩通率禁旅御之使其谋得行太祖之成败未可知也王彦昇意图富贵逐而杀之妻子俱死可谓能为太祖除害矣然太祖嘉通之死节追赠为中书令怒彦昇之擅杀终身不得节钺太祖岂懵於赏罚者哉盖其为天下後世虑者深矣使吾之臣皆若通焉当旤变之际乃心帝室则吾之子孙有不安者乎吾之臣皆若彦昇焉当抢攘之时心思外济则吾之子孙有不危者乎太祖之为天下後世虑诚深矣岂徒不修私怨不赏私劳而已哉中行穆子曰好恶不愆民知所适终宋之世人臣多以节义着称李若水张叔夜效死於完顔入汴之日李芾文天祥尽节於蒙古南牧之时岂非太祖此举有以激励士心欤後之人君有忿嫉死义之臣加以屠戮之惨崇奨卖国之徒极其爵位之隆者闻太祖此举亦可以少省哉
遣使赈贷诸州立太庙追帝其祖考
王者建极垂统传数百年而後倾者非专以天命而已其初政之规模固有大过人者焉武王克商之初封比干墓式商容闾散鹿台之财发钜桥之粟惇信明义崇德报功八百年之基业兆於此矣汉高帝入关之初约法三章存问父老立社稷施恩爵复租税举三老四百年之气象见於此矣宋太祖奋戎旅之中践九五之位迹其所以得天下者视五代诸君亦岂甚相远哉及其发令敷政规模弘远乃与五代诸君顿殊是故追赠韩通义足以励士节矣赈贷诸州恩足以结人心矣追帝祖考事先之孝昭矣亲临太学崇儒之道尽矣遣使度田所以革兼并之奸课民农桑所以敦衣食之本凡此数者隐然有周武汉高之气象至於选州兵以入卫而雄藩跋扈之势衰罢功臣以就镇而强将专兵之弊息乃其拨乱返正之大端也梁唐晋汉周之初政其规模曾有是哉卒之名藩大将俯首听命僭王叛国以次削平传世十七历年三百过唐而亚於汉也宜哉
以大梁为东京开封府洛阳为西京河南府
昔娄敬说汉高帝曰周都洛邑有德则易以王无德亦易以亡予以其说未之尽也夫文武都丰镐僻在西藩积德絫仁其兴也勃焉始皇都关中太华为城黄河为池仁义不施其亡也忽焉有德则无往而不王无德则无往而不亡岂特洛邑为然哉然古之王天下者莫不择形胜之地而都之以为子孙无疆之业高帝都长安光武都洛阳夫岂不知形势不如德哉盖帝都天下之根本根本固虽有凉德尚可少延根本不固一有失德则振之而仆撼之而折矣是知王天下者以德为先而形势亦不可缓也宋有天下前都于汴後都于杭何其昧於所择耶岂其子孙皆有三五之德耶夫北方之可都者莫若长安南方之可都者莫若金陵汴虽中原之地然浊流洋洋四出夷旷非形胜之所也杭虽重江之险然其土舄卤其民膬弱亦非帝王所宜都也太祖舍长安而都汴高宗舍金陵而都杭岂非昧於所择而不为子孙长远之虑者乎故前之都汴也金人长驱抵其城下略无关河之阻後之都杭也苟安东南终不能复中原之尺寸是岂德薄而然哉亦以形势弱也太祖盖尝有志都长安矣以太宗之谏而止呜呼以太祖创业英武之君且夺於太宗之谏而不审於定都吾於高宗夫何尤
太祖好微行或谏其轻出帝笑曰帝王之兴自有天命周世宗见诸将方面大耳者皆杀之我终日侍侧不能害也我若应为天下主谁能图之不然虽深居闭户何益
司马文正公论周世宗为五代之贤君惜其享年不永而天命归宋予亦以为然及观宋太祖之言乃知世宗忌刻好杀其享祚不永也固宜夫祸变之来也无穷英雄豪杰之生也无尽所忌在此而其为患者或在彼也在此者受吾诛而在彼者或为吾患也焉用以疑忌之心而淫刑以逞哉世宗习见五代之君皆起於鸷悍之武夫故诸将方面大耳者皆杀之其虑患可谓密矣然而废其子取其国者乃终日侍侧之点检耳彼有天之成命又可得而杀耶古之人杀一不辜而得天下不为也世宗欲利其後嗣而多杀不辜固已违天咈理矣安得享祚之永乎自古帝王以疑而妄杀者多矣不独世宗为然始皇疑匈奴亡秦而伐之宋文帝疑义康为变而杀之隋炀帝疑李浑取隋而族之唐太宗疑李君羡代唐而诛之然而亡秦者胡亥非匈奴也登合殿者子劭非义康也受隋禅者唐公非李浑也杀唐子孙殆尽者武曌非君羡也诗曰鱼网之设鸿则罹之易曰或系之牛行人之得邑人之灾人君恶用以疑而妄杀哉若宋太祖者可谓有君人之度矣其言曰帝王之兴自有天命真明主之言也是以降王僭主咸见优容宿仇旧怨无所屠戮其享国长远子孙屡偾而复兴也不亦宜乎
昭宪太后疾革命太祖曰汝所以得天下正由柴氏使幼儿主之耳汝万岁後当传位于汝弟能立长君社稷之福也太祖泣曰敢不如教
王天下者父死而子继祖殁而孙承此古今之常经天下之正义也武王有天下不传周公而传之成王高帝有天下不传文信君而传之惠帝岂古之圣王英帝亦皆私於其子哉诚以常经正义不可违也而昭宪太后之命太祖顾欲舍子而传弟夫太祖奋自戎行执干戈犯霜露以斩艾四方之荆棘积功累业遂膺宝命固欲传之子孙以为万世不拔之业也母子之心岂不能察此心哉而昭宪乃有是命何也盖尝求其故矣陈桥之变匡义与有力焉兄终弟及彼有心於神器也久矣讵肯安於晋王而已哉母子之间必有密谋意者昭宪溺爱少子亦如娄太后欲立常山王演独孤后欲立晋王广欤当是时太祖尚无恙也百岁後德昭德芳之壮与否未可知也昭宪虽贤且智岂能逆知身後之事哉柰何以柴氏幼儿失天下而胁太祖也然则昭宪之命盖出於匡义之谋欤太祖泣而受教特黾勉从之耳非其情也故终身不立德昭为太子亦不立匡义为太弟寝疾之夕召入寝殿盖将二三德焉此所以启宫人尽屏俄而上崩之祸欤予谓春秋之义大居正昭宪之命咈常经悖正义太祖虽违之可也
殿前副都点检高怀德等五人罢兵就镇
呜呼自有唐失驭宇县分崩而藩镇之势始强甲兵租赋以为已私生杀予夺不出上命为其君者抚之以恩则骄绳之以法则怨譬若蛇虎然喜则驯怒则噬耳当是时上之驭下若握蛇骑虎惴惴焉惟恐其见噬下之视上若鸱张鹰搏惟欲抉裂以快其心陵夷至于五代朝廷日削藩镇日强甚则天子之废置宰相之死生皆繋其喜怒耳虽以庄宗之刚断世宗之英武辅以郭崇韬李谷王朴智略之臣熟视而无可柰何孰谓杯酒之间能使之帖然听命哉宋太祖有天下至是才两期耳若高怀德石守信王审琦之徒非潜龙之故人则佐命之元勋也然从容懽洽之际示之以诚心谕之以大计而彼五人者罔不感泣称谢罢兵就镇不烦干戈不动声色不费茅土之封不必葅醢之戮而百余年之蛇蟠蚓结者一旦散释而无余是则太祖睿谋英断固非庄宗世宗之所及而赵普之智略亦岂崇韬谷朴所能彷佛哉或谓宋之国势所以渐弱燕云所以不复者盖原於此呜呼使藩镇不削则祸乱相仍宋之基业将一传再传而失之矣岂徒国势之弱乎吾恐汴洛之土宇且不能保况能远有燕云哉
黜郑起杨徽之为县令
古昔兴王之君不以私恩而赏不以私怨而罚盖以天下为度也雍齿尝窘辱高帝矣而高帝卒侯之魏徵尝劝隐太子图太宗矣而太宗卒相之英君之度盖如此郑起杨徽之当周世宗之时见宋太祖威望日隆度其必不利于社稷或贻书宰相或密告其君非惟有先见之明且有忧国之忠也天下已定神器有归亦何必追憾哉而太祖不忘宿怨黜为县令帝王大度有愧高帝太宗矣且帝盍思之韩通非谋率兵拒我者乎既追命以官董遵诲非凭父势侮我者乎亦不録其过顾於起徽之不能容何哉虽然起徽之亦未尽善也革命之初引身而去以全其节斯善矣居宋之官食宋之禄恋恋不能去亦何其不知耻耶
初太祖将改元谕宰相曰年号须择前代所未有者及平蜀宫人入宫帝见其镜背有识乾德四年铸者召翰林学士窦仪问之仪曰此必蜀物蜀主尝有此号帝悦曰作相须用读书人由是益重儒者
宰相之职所以佐天子厘耿命而昭人文者也古之命相必用儒者岂徒取其记问之该洽词藻之敏赡而已哉盖以其知天地变化之道明皇王制作之源通乎古今事变之详察乎兴衰理乱之故究乎礼乐刑政之本可以经邦而弘化可以亮采而惠畴可以亮天工可以翊皇极如虞之皋益商之伊傅周之周召是已然时君世主顾谓儒者迂阔不足用而其择相也或以刀笔之小吏或以蹶张之武夫或以目不知书之使典谓宰相不必读书也不必有文也能奉行文书斯可矣呜呼迂阔不可用者章句之儒耳彼明体适用之儒若皋益伊傅周召者又何迂阔之有柰何舍此而使不学无术者污我台司也宋太祖承五代衰乱之後赵普魏仁浦皆以俗吏致位宰相是以目前僭国年号且不能知而袭用之况其远且大者耶及帝召问窦仪慨然兴叹谓作相须用读书人盖悟儒者有益於天下国家矣故终宋之世儒臣颇获进用如范仲淹如欧阳修如司马光虽非皋益伊傅周召之臣然终非章句之儒可及也惜夫一代真儒若周若程若张若朱者摈之斥之而不见用又岂所谓好画龙而不好真龙者耶嗟夫天下未尝无真儒而儒者未尝不可用为人上者毋以已之不知而谓天下无真儒亦毋以迂儒可鄙而槩谓儒者不可用庶几乎名世之儒出焉
河决澶州通判姚恕坐不即以闻弃市初恕为开封判官谒赵普阍者不为通恕怒而去普由是憾之竟坐法诛投其屍于河
宰相秉国之钧生杀废置一出至公夫然後可以服天下之心而赞天子之治少有私焉则君子非之四海议之而怨刺兴矣赵普之为相何其忮刻之甚耶黄河之决亦以燮理非才隂阳不和故尔恕虽不即以闻罪不至死太祖寛仁之君尤慎用刑非普之谮岂遽加恕以大辟哉普不知灾由已致上章待罪故乃委罪于恕以快其私忿既刑之于市又投之于河普之忮刻如此视卢杞元载所为亦岂大相远哉卢多逊之谮盖有由然不可尽以为妄也太祖在位颇少过举然以普之故杀姚恕斥雷德骧其为盛德之累大矣
命宰辅日録时政送史馆
史氏之职万世之是非系焉古之为史者凡君之仁暴臣之忠邪政之得失隐而椒房燕眤之语显而枫陛奏对之言莫不直书而不敢隐厚利不可诱也严刑不可夺也天子之尊宰相之贵不可得而增损也故谓之实録两汉而降此意犹存其所纪载多得其实史尚可信也自唐太宗内多惭德惧人议已始欲观史当时无南董之徒以死拒之於是史始失职而是非之公废矣历代相承遂为故事其修也以宰相监之其成也又使上之彼皆畏威惧祸尚敢示其直笔之公哉至宋太祖又命宰辅日録时政送史馆夫所谓时政者有善有恶有当有否君相议之而後行者也今使宰辅録送史馆彼为宰辅者欲求後世之名而惧君子之议善而当者必润色而具书恶而否者必弃置而不録史臣据所録以书之是非之公安在哉呜呼唐宋以来之史不可信者多矣忠贤隽烈之迹盖有不幸而不纪者矣檮杌嵬琐之奸亦有幸而不书者矣追求其本实太祖之作俑也有天下者力於为善而已举记事记言之职归诸史氏人主不亲览焉宰相不监修焉藏之金匮石室而不上焉庶乎史得其职而万世之是非明矣
太祖有疾召晋王光义入侍宦官宫婢皆不得近俄而上崩晋王即位
宋太祖之崩史载晋王离席逊避之状与宋后母子托命之言学者多疑之而不得其说以予考之太祖盖死於弑也第史臣不敢直书耳夫人之将死必眷眷於妻子此上智所不免也岂有大渐之夕而宋后不侍侧德昭德芳不问安盖必有屏之而不得见者矣此可知其弑者一也富室子将死以千金之产遗其弟亦将感悼不已事嫂如母抚侄如子岂有受天下於其兄而其嫂殡於外舍其侄不得其死是何报兄之薄耶此可知其弑者二也太祖果挈天下以传其弟吾知其为弟者哀戚满容不忍遽承今也不踰年而改元惟恐开宝之号尚接耳目革命之际不是过矣此可知其弑者三也传天下大事也非不可使人与闻者也必将召集羣臣道扬末命使臣民知之今也将相大臣不获闻宦官宫妾不得近侍果何为乎此可知其弑者四也况以大位传诸弟则嫂亦将有德色於其叔矣何至愕然惊呼欲托以命此可知其弑者五也以此五者推之太宗欲逭弑君之罪其可得耶或曰近时文江刘文介公俨策贡士举此事为问当时对者谓太祖太宗友爱素笃必无它故文介置之上第今子谓太祖死於弑然则文介之见非欤曰文介当景泰之末危疑之际其言盖有讽焉是岂万世之定论哉
太宗发太原遂伐辽围幽州及辽耶律兴格战于高梁河败绩乃还
契丹据有幽蓟数十年中国厄塞之地皆入其封疆衣冠之族皆为之效用精锐之卒皆听其驱使无事则执戈以疾视有事则策马以南驰故幽蓟之不复中国之大患也然强悍之辽弓劲马肥复之亦岂易易耶崔翰谓所当乘者势也不可失者时也其说似矣然当是时以势言之则我师已疲以时言之则彼国无衅以疲劳之师伐无衅之辽是岂必胜之策哉翰之说谬矣为太宗计者宜命潘美屯太原曹彬屯真定刘廷让屯关南内修耕战外讲和好迟以数年兵精食足然後命真定之兵出飞狐太原之兵出鴈门关南之兵出高阳奇兵直抵榆关以断其援师则兴格色珍与涿易诸将如罝中之兎围中之鹿不降则死耳计不出此而欲以一战定之高梁之败死丧涂地驴车疾驱仅而得免岂非翰之谬计太宗之过听而然欤
赵普使柴禹锡等告秦王廷美骄恣将有隂谋帝疑之召普谕以昭宪太后遗旨普对曰太祖已悮陛下岂容再悮廷美遂得罪
赵普佐太祖成帝业摅猷宣力一代之元勋也然迹其行事而察其心乃刀笔之猾胥市利之小人耳夫昭宪太后之遗旨其有无不可知使审有是命欤普当曰先后顾命不可违陛下万岁後当传秦王以及德芳庶几慰先后在天之灵使无是命欤普当曰先帝创业艰难不可使其子不得享之异日神器当授德芳今乃曰太祖已悮陛下岂容再悮是何言之谬欤得非普追憾太祖罢其相位而进是说欤且普亦思太祖所以罢己者乎夜幸其第嫂呼其妻帝之恩礼何如南唐白金吴越海物命之受而不疑帝之恩礼何如柰何以末年顾待之薄图今日枢轴之宠嗾奸人以告变进邪说以逢君知利而不知义顾身而不顾国此猾胥之所为岂大臣之道耶呜呼普真小人哉
太宗即位之初命秦王廷美尹开封而德昭德芳等皆称皇子及德昭不得其死德芳相继夭殁廷美始不自安柴禹锡因上变以揺之遂贬廷美涪陵县公复其子为皇侄女落皇女公主之号
甚哉太宗用心之险也夫天子之子曰皇子诸王之子曰王子其名号品秩截然而不可易未有以其异日当为天子而豫称其子为皇子女为皇女者也太宗此举特以愚弄其弟而己意者太祖之崩宗室王公必有窃议者太宗恐其因廷美以举事也因以此非常不正之号而慰其心盖使廷美知有次及之势而不动然後徐为之计耳彼廷美愚人也以为吾子为皇子矣吾女为皇女矣吾为天子亦何疑哉及德昭不得其死德芳相继夭殁乃觉其兄之意而不自安於是禹锡上变赵普进谋王溥等四十七人集议而涪陵之命下矣险矣哉太宗之用心也廷美在其术中而不悟卒之忧悸而死可哀也已
太宗勤于读书自已至申然後释卷诏史馆修太平御览一千卷日进三卷宋琪以劳悴为谏帝曰开卷有益不为劳也
帝王之学与士庶异非欲寻章摘句如世之经生亦非欲雕虫篆刻如世之文士也在知其要而己书之所当读者莫要於四书五经其所载者皆正心修身之本经世保邦之道也其次则历代之史其所纪者治乱兴衰之迹善可为法恶可为戒也广厦之下细旃之上讽讼其词涵泳其理反之身心措之事业其为益也大矣何以泛览为哉太宗勤於读书自己至申其用志非不勤也太平御览日进三卷其记览非不博也然於身心治道果何益哉是乃经生文字之学而非帝王之学也虽然世之为人君者或性不喜学或荒思於仙释或溺情於酒色或放意於驰骋弋射之娱太宗无此数者独以典籍自娱曰开卷有益不为劳也然则太宗虽未知帝王为学之要其贤於彼则远矣
有事于南郊大赦
圣王之法眚灾则赦之刑罚之疑则赦之老旄幼弱蠢愚则赦之未有不问罪之轻重情之故误空囹圄而释之者也昔人有言赦者偏枯之物也盖杀人者不死则被杀者含怨於泉下矣伤人及盗不抵罪则被伤与盗者抱愤於生前矣故诸葛亮曰治世以大德不以小惠文中子曰无赦之国其刑必平二子盖察乎此矣宋承五代之弊三岁必郊每郊必赦是何君子之不幸而小人之幸欤秦再思之说善矣太宗乃以问普彼普者刀笔之才而非王佐之器也知五代姑息之政而不知圣王之法也顾以为郊祀覃恩尧舜之道何其言之谬欤终宋之世踵为故事遂使凶民逆知而侥幸故苏洵论之曰平时小民畏法不敢趦趄当郊之岁盗贼公行罪人满狱其弊一至於此推本而言岂非普之谬论有以启之欤
李昉为相每有求进用者虽知其材可必峻絶之已而擢用之或不足用必和顔温语待之子弟问其故昉曰用贤人主之事若受其请是市私恩也故峻絶之使恩归于上若不用者既失所望又无善辞取怨之道也
宰相之职以进贤退不肖为务者也古之为相者以至公存心以至公待人士果贤欤扬言而举之无市恩之嫌果不肖欤扬言而黜之亦无取怨之虑舜之相尧也元凯可举而举之孰疑其市恩共工可罪而罪之亦奚有於致怨至公故也昉之所言张安世之故智耳此末世醇谨者所为岂大臣至公之道哉近世之为宰相者又异乎昉矣士之获进者则语之曰是出於我也子毋我忘其被黜者则语之曰是出於某也子毋我怨内以欺其心外以欺於人是又昉之罪人也然为此者往往获誉而免谤而天下之士亦不以为非也士习之卑至於此悲夫
度支判官宋沆伏阁奏疏请立太子帝怒贬沆而沆乃吕蒙正妻族也故罢为吏部尚书
古之帝王必豫建太子以系天下之心此有国家者之通议也自唐宣宗以降讳言储副羣臣有请辄怒而黜罚之其意以为太子既建则人心属彼矣羣臣有请者欲图後福尔噫是何不思之甚也人心属太子是社稷之福也羣臣欲图後福於太子是社稷之卫也而何以黜罚为哉宋太宗以英明之姿济以弘博之学其於治乱兴衰之故明矣当是时德昭已死德芳已夭廷美已贬元佐已废储宫攸属固有在矣然宋沆有请则责及宰相冯?有请则窜于炎荒盖其心睠睠於宝位虽父子之亲犹忍不能予也它日太子既立庙见还宫京民喜跃帝闻之不怿曰人心遽属太子欲置朕何地何其言之陋耶是与唐明宗所见无异矣後唐羣臣请立太子明宗览表泣下曰羣臣欲立太子朕当归老太原故第尔彼明宗者目不知书之武夫固无足怪而太宗亦为此言亦何取於博学哉呜呼太宗於其子且靳之而望其传弟以及其侄亦误矣
赵普尝谓帝曰臣有论语一部以半部佐太祖定天下以半部佐陛下致太平
鲁论一书记圣贤之微言凡礼乐刑政之原性命天道之妙修已安人之要行师拨乱之方无不具载於其间学者诵其书而绎其理体之於身措之於用虽道臻孔顔治底熙洽亦岂难至哉赵普谓以论语半部佐太祖定天下半部佐太宗定太平何其言之不怍也考之於史普之相太祖也收藩镇之权迟幽蓟之伐而已其相太宗也上彗星之疏谏北伐之书而已其於鲁论所谓四代礼乐之制五美四恶之说盖蔑乎其未之及也至於营邸店以规利不可谓之廉市巨材以治第不可谓之俭诬冯瓒李檝等以快私忿不可谓之公意图再相则媒蘖廷美之过追怨先朝则进不可再悮之说以若所为果取於论语何章乎史称普每归私第阖户诵书次日临政处决如流呜呼普特借圣言以资谈说而掩其不学无术之迹耳果何得於身心哉
李顺陷成都诏以宦者王继恩为两川招安使帅师讨之
阍寺之职所以供扫除传命令而已任之以事已不可况可授之以兵哉肃宗委兵鱼朝恩而郭汾阳几不自保代宗委兵程元振而李临淮不敢入朝彼肃代昏庸之君无足责者宋太宗英明之主也然盗起两川元帅之任不以命诸将而以属家奴当是时如曹彬如潘美如曹翰之属皆无恙也使之帅十万横磨劒以讨潢池之盗犹鼓烈风以扫败叶耳顾乃舍此而属彼何耶意者继恩以便辟有宠太宗欲授以官爵而恶无名故使之讨贼幸其成功而赏之正如汉武帝欲侯李广利而命之伐宛尔呜呼堂堂大宋顾使赳赳武夫听命於刑臣嘽嘽王旅屈膝於阉竖犹为国有人乎其後李宪帅师以伐夏童贯专兵以伐辽启之者太宗也岂非万世之永戒哉
帝观灯于乾元楼
圣王之治所以不可及者以其不自满假焉尔唐虞三代之盛治底雍熙俗臻嘉靖然尧舜禹汤文武之心兢兢焉业业焉栗栗焉翼翼焉而其股肱大臣进戒於君者不曰无教逸欲有邦则曰无耽乐酗于酒德君臣之间曷尝以治平而少肆哉宋太宗承五季兵火之余虽云小康然契丹咆哮於北继迁跳踉于西王小波李顺倡乱於蜀民以兵死者不知其几十万人此正宵旰忧勤之日也而太宗侈然以太平自乐盖帝所见闻者坊巷之繁盛歌吹之铿鍧耳都城数里之外村落萧条士女流离之状帝不得而见也慈父老母寡妻孤儿哀吁之声帝不得而闻也然帝不以所未见闻者自少而以见闻所及者自多御楼观灯赐酺张乐齗齗焉矜语宰臣以为上天之贶已斯岂圣王不自满假之心哉当时宰相如李昉者既不能谏又从而献谄焉亦岂大臣以道事君之谊耶呜呼太宗起自布衣而昉又更历变故者也然且如此彼宣和之际君有花石之娱相有丰亨豫大之说亦何怪乎其然哉
开宝皇后宋氏崩贬翰林学士禹偁知滁州
开宝皇后敌体先朝母仪四海是天下臣民之母也太宗当开宝之际盖尝北面朝之以今日言之则嫂也以向日言之犹母也典礼仪章以送其终者岂可有一毫之不尽哉今也后之梓宫不寘於内殿而寘於外舍不菆於寝园而菆於佛庐不使羣臣成服而怒侍臣之直言太宗之於后何其薄哉予考太宗即位以来诰告多方戒饬羣臣无一语及太祖者赐酺之诏曰今四海混同万民康泰盖谓一统之业自我肇之太祖无与焉观灯之诰羣臣曰朕躬览庶政致此繁盛盖谓太平之治自我致之太祖无与焉且太宗之天下谁之天下欤太宗之位谁之位欤有太祖之天下践太祖之天位然且邈然无一语以及之则於后何有哉论者犹谓太祖不以弑崩无亦过厚之论欤
以陈靖为京西劝农使未行而罢
昔周世宗见元稹均田图慨然叹曰此致治之本也命颁其图法使吏民先习知之期以一岁尽均天下之田嗟夫世宗真贤主哉夫井田既废阡陌既开其近古而可行者惟均田尔有天下者熟讲而力行之计丁之多寡以授之田量地之硗腴以为之赋严兼并之诛明买卖之禁为之宅里以使之相保为之什伍以使之相司则田虽不井而民养生送死亦可无憾矣然师丹建议於前陈靖有请於後皆不旋踵而罢者以豪贵不便故也强宗闾右腾谤於野王公贵人宣言於朝田未及均而罪戾至矣靖之说欲检责荒地及迯民之产募民耕作赐以牛种田成然後量授此熟於世教之论也皇甫选言其难成陈恕亦以为不可岂非惧忤豪贵而速怨谤欤呜呼安得如世宗者持议於上如丹靖者奉行於下庶几养生送死无憾焉
初太宗以刘昌言罢问左右曰昌言涕泣否及吕蒙正罢又曰望复位眼穿矣
古之仕者为道不为禄为国不为家是以三十而仕五十而爵七十而致其政当其仕也道合则留不合则去超然岂可以势利拘之哉三代以降士风日敝宠禄之念重亷让之节隳其进也志得气盈侈然不胜其大其退也低首饮泣戚戚若无以为生岂不为时君世主所轻耶太宗盖因王沔之罢涕泣愿留鬓须皆白而疑士大夫之皆然故於昌言蒙正之罢有是言耳是虽士无志节所致然太宗之待辅臣不己薄乎昌言为人不可知蒙正宋之贤相肯以进退累其心哉天下之大岂无秉节高迈者未可以一人而厚诬一世也汉高帝求贤之诏君子以为尊官厚禄非所以待士太宗此言尤薄矣岂所以待辅臣耶呜呼士之有志节者可以超然嘉遯矣此钱若水所以未老而勇退也欤
张齐贤为相尝从容为帝言皇王之道而推本其所以然帝曰朕以为皇王之道非有迹但庶事适治道则近之矣
皇王之道非高远而难行也其本则诚意正心修身其用则齐家治国平天下其文则诗书礼乐其政则爵赏刑诛其极则裁成辅相而功与天地参此皇王之所以为皇王也世之昧者顾求之高远曰赫胥氏之治也轩辕氏之化也无怀氏葛天氏之俗也结绳之政可以理军旅也干羽之舞可以格戎羯也茅茨土堦可以临羣臣也蒉桴土鼓可以奏郊庙也此腐儒迂僻之论商鞅所以干孝公者也岂知皇王之道哉张齐贤所以为真宗陈者其详不见於史然所谓推本者要不过诚意正心修身之道尔有天下者於此尽心焉可以咸五而登三矣舍此而他求不失之高远则流於浅近岂所以为皇王哉
真宗命三司使陈恕条具中外钱谷以闻恕久不进屡诏趣之恕曰陛下富於春秋若知府库充实恐生侈心是以不敢进也
古之大臣欲致君於无过者必防其奢侈而启其忧勤奢侈生於府库之有余忧勤生於四方之多事真宗命陈恕条具中外钱谷以闻而恕逡巡不进曰陛下若知府库充实恐生侈心盖虑其奢侈也李沆为相日取四方水旱盗贼奏之曰人主少年当使知四方艰难盖欲其忧勤也若恕与沆其得大臣致君之道欤迨景德祥符之间丁谓上会计録而羣臣争言祥瑞於是圣祖降天书见泰社汾隂之祠玉清昭应之缮其所糜费盖不知其几百千万矣陈李二公盖有以见其微欤
契丹败宋师于洺州边书告急中外震骇帝召羣臣问方略王钦若临江人也请幸金陵陈尧叟阆州人也请幸成都帝以问寇准准曰谁为陛下画此策罪可诛也乃决计幸澶州
帝王之有天下犹富室之有家也有家者不幸而遇祸变宁丧其田园不可捐其宅有天下者不幸而遇寇戎宁丧其郡邑不可弃其都平王弃镐京而东周室遂微元帝弃洛都而南晋业遂替自古未有避寇迁都而能复振者也契丹南牧深入我疆然王超败之於唐河高继祖败之於岢岚李延渥败之於瀛州其少得志者惟洺州一战耳何至君臣震骇遽谋迁幸哉彼王钦若请幸金陵陈尧叟请幸成都不过欲移车驾以近家耳甚矣小人之无谋也金陵成都其城郭视京师孰固甲兵视京师孰多储积视京师孰富不待智者而後知也六飞出幸人心危疑居者无固守之志行者怀逃溃之谋天下闻之而解体契丹乘之而深入中原岂复可保耶向非寇准折以危言劝帝亲征予知南渡偏安不待高宗之世矣史臣谓澶渊之役南北弭兵寇准之力也予谓准之功不在於劝真宗之北征而在於沮真宗之南幸
寇准为相用人不以次同列不悦目吏持例簿以进准曰宰相所以进贤退不肖也若用例一吏职耳
宰相之用人犹梓人之度材也度材大者为栋楹小者为楶梲惟其称而已用人者大者为公卿小者为令佐惟其当而已故智略果如韩信虽起亡卒为大将可也敦厚果如田千秋虽起高寝郎为九卿可也学行果如阳城虽起布衣为谏议大夫可也岂可拘於资格哉以资格用人者有司之职耳非宰相所宜行也寇准之言真知为相之道欤然近世大臣非不知准之为贤相也至於用人不免拘於资格者盖乐其便已而已是故庸鄙或超居显位则曰非我也彼之资格当然耳英贤或摈居下僚则曰非我也彼之资格当然耳天子不得而谴焉同列不得而非焉台谏不得而劾焉而士君子之议则非其所恤也呜呼此真所谓具臣也欤
寇准还自澶渊颇自矜其功帝亦以此待准甚厚王钦若深嫉之言於帝曰城下之盟春秋耻之澶渊之举是也以万乘之贵而为城下之盟何耻如之帝愀然不悦顾准寖衰竟罢为刑部尚书出知陕州
寇准天资刚毅汉王商之俦其材略通敏唐李德裕之伯仲也惜其学术不足故於处已接物每乖於理君子不能无憾焉在易谦之九三曰劳谦君子有终吉夬之九三曰壮于頄有凶否之六二曰包承小人吉大人否亨澶渊之役准固有功然非能复燕云使彼称臣纳贡也而准遽自矜伐则失劳谦之义矣准之刚正固钦若所忌也不能健而说决而和而每与忿争于朝则陷於壮頄之凶矣丁谓隂柔小人也准以其包承於己而力荐之则昧否亨之戒矣以准之刚毅通敏而辅之以学问则无此数失而谗人亦无以藉其口矣呜呼为宰相者其可以不知学哉
葬明德皇后
先王之制天子七月而葬同轨至诸侯五月而葬同盟至大夫三月同位至士踰月外姻至已缓为不敏已速为不怀非有变故莫之敢忒明德皇后李氏勋臣之女太宗之后而真宗之嫡母也母仪天下已历两朝矣今以景德元年三月崩至三年十月乃葬何其缓也岂以师旅之後帑藏匮竭而不克举耶抑以岁月不利惑於瞽史之说耶以为帑藏匮竭吾未闻富有四海而不克举母后之丧者以为岁月不利则邢昺孙奭诸名儒日侍经筵固有说以辟之矣吾知其不为是也当太宗晏驾之初后尝欲立楚王元佐赖吕端抗言而止意者真宗不能无憾故恩礼稍薄欤夫妇人之仁知私其所出而己真宗以仁厚之君乃薄於嫡母送终之礼岂不为盛德之累哉
椒邱文集卷四

[book_title]卷五
钦定四库全书
椒邱文集卷五
明　何乔新　撰
史论
宋
帝深以澶渊城下之盟为辱王钦若进曰惟封禅泰山可以镇服四海夸示外国然自古封禅当得天瑞希世絶伦之事然後可尔天瑞安可必得前代盖有以人力为之者帝曰王旦得无不可乎钦若乘间为旦言旦黾勉从之帝召旦欢饮赐以尊酒曰此酒极佳归与妻孥共之既归发封则皆美珠也旦悟帝旨自是不敢有异议
王旦宋之贤相也其居位最久受知最深非寇毕诸将相所及然天书之事既不能谏又从而附会之则可谓不忠之甚者也真宗仁厚之君羣臣未闻以谏得罪者而况於旦乎使旦谏而见忤不过以使相均逸外藩尔况未必忤乎观钦若之进邪说也帝曰王旦得无不可是帝犹有惮於旦也而旦竟无一语沮之顾黾勉从之则是逢君之恶非徒长君之恶而已其罪岂在钦若下哉当钦若乘间有言旦正色语之曰王者德合於天而天瑞应若以人力为之是诬天也四夷可以德化而不可以伪欺若以伪为之瑞夸示之是欺人也诬天欺人匹夫所耻旦不敢闻命如此则钦若必将羞沮而退矣美珠之赐旦当封而上之曰臣昨侍宴荷陛下过宠赐以尊酒命与妻孥共之臣归而发封则皆美珠盖帑人之误也臣不敢贪天之贶谨归之天府惟陛下裁察如此则真宗知旦不可以利动而事必中止矣今也钦若之请既从之美珠之赐又受之至於封岱祀汾皆兼大礼使乃始愧悔而追思李文靖之先见嗟何及矣论者以旦比冯道岂过贬哉
上封事者言两汉贤良多因灾变以询访阙政今国家受瑞建封不可复设遂诏罢制举
古之圣王设谏鼓立谤木惟恐一德之未修一政之或阙也帝舜之世以言其治则庶政惟和矣以言其民则四方风动矣以言其瑞应则凤凰来仪矣然帝之命禹曰予违汝弼曰汝亦昌言曷尝以治化已隆而忘求谏之诚哉真宗之世仅可谓小康耳一旦以受瑞建封遽罢直言极谏之科何其不思也且所谓瑞者何瑞乎以圣祖之降为瑞耶则出於黥卒所言以天书之降为瑞耶则出於憸人所造以紫芝白鹿嘉禾瑞木为瑞耶则出於谀臣所上求所谓庶政惟和四方风动凤凰来仪者无有也当是时蝗飞翳空非灾变乎岁旱民饥非灾变乎帝虽询於刍荛未足以消沴致和也顾乃罢制举以自涂其耳目是犹尫瘠之人黜和扁屏药石而语人曰吾身康强耳呜呼为此说者何人欤殆孔子所谓一言可以丧邦也欤
内侍江守恩有罪伏诛太常博士俞献卿抗章论救坐贬
守恩怙势作威强取民麦杖杀军士其罪大矣幸而败露伏法受诛亦足以昭王法之公献卿官为太常博士必以文学进身者也其抗章论救岂惜朝廷用刑之颇哉不过逆探君心隂党阉竖以为己进身之地此正汉法所谓附下罔上者也免於诛戮幸矣自古阉竖窃弄威权非独人君之过也士大夫之不肖者亦隂为之助焉石显之擅权则五鹿充宗为之羽翼黄皓之专政则陈祗与之表里童贯之开边则蔡京王黼从而附会之此皆奸人之尤者也不知其平日读圣贤书所学何事哉原其所以为此者欲比用以求富贵耳浮云飞电其久几何党附奸阉遗臭千古苟有人心者可以自省矣上圣祖尊号曰圣祖上灵高道九天司命保生大帝
匹夫而为天子必受命于天矣天之命之也或以功或以德夫岂偶然哉受天之命为天之子乘六龙而抚万邦其尊且贵孰加焉世之崛起者顾耻其先名位不昭牵引附会自托於神明之胄加以徽号祀于郊丘以炫耀天下不知适所以欺天而诬祖矣曹氏出於阉竖而曰虞舜之後拓跋氏出於鲜卑而曰黄帝之後有识者固已窃笑唐祖老?故尊?为玄元皇帝宋祖赵玄朗故尊玄朗为上灵高道九天司命保生大帝又何其诞之甚邪夫老?之书具在毁薄仁义者也玄朗之名氏则九经十七史所不载也高帝举晋阳之兵芟隋季之乱遂成帝业足以嫓美炎刘矣唐高祖岂不贤於虚无之?耶太祖东征西伐除五季之乱启三百年之丕业足以比隆汉唐矣宋祖太祖岂不贤於荒唐之玄朗耶奈何近舍昭昭而远取冥冥也当时忠良之佐博洽之儒迄无一言以陷其君於过举亦独何心哉
立德妃刘氏为皇后
先王之立后非神明之胄则公侯之裔也其幽闲如关雎其躬俭如葛覃其不妬忌如螽斯夫然後可以配至尊而为天下母自秦以降人主渔色而不暇顾其族逞欲而不知求其德所与共承宗庙者或出於亡国之贱俘或出於主家之歌妓或出於奸阉之养女不亦凟姓矣乎真宗欲建中宫当妙选令族简求淑德可也顾以锻家之媵而当轩龙之尊族姓不昭播鼗是业岂足昭壼范于六宫表母仪於天下者当时两府大臣如王旦寇准者亦寂无一言将焉用彼相矣
帝久欲相王钦若王旦曰臣见祖宗朝未尝有南人当国者虽古称立贤无方然须贤士乃可
王旦硕德雅度宋之贤相也然其论置相谓南人不可当国一何谬哉天之生贤不以南北而有间也金日磾休屠王之子为汉忠臣李光弼契丹王之胄为唐元勋彼生於遐陬之外且然况同出于文明之域者耶前乎旦以南人登相位者有矣谢安张九龄陆贽是也安之德量九龄之忠直贽之嘉猷谠论果何愧於贤相乎後乎旦以南人登相位者有矣杜衍范仲淹文天祥是也衍之清慎仲淹之弘毅天祥之秉义挺忠抑何忝於贤相乎虽有奸谄如钦若者出於其间然不可举一而废百也彼李义甫之狡险元载之贪黩果产於南耶抑产於北耶自旦之说行世之嫉贤忌才者率以是藉口虽有如谢如张如陆如杜如范如文之俦一切抑而不用是旦之说启之也推其极言之殆所谓一言而丧邦欤
判永兴军寇准得天书于乾佑山
大臣欲格君心之非者必先自正其心吾心正矣犹有不能成正君之功者况吾心之不正乎寇准慷慨有大略一代之伟人也惜其溺於功名富贵而不能正其心方其罢政私请王旦求为使相君子已非之矣及在永兴欲图再相遂以天书迎合上意则其心不正甚矣其如正君何夫天书朱能所造中外咸识其诈岂以准之明而不知哉功名之心胜富贵之念深而正议有不暇顾耳再入政府曾几何时用於谗口远斥炎烟瘴疠之乡是岂独丁谓钱惟演之罪哉准固有以自取之也予故表而出之以为大臣溺於功名富贵之戒
曹利用以从子汭逆谋贬随州又坐私贷景灵宫公用钱房州安置内臣杨怀敏逼使自缢死
曹利用附丁谓而排寇准不得在君子之列然夷考其行有後世所不及者二焉一曰忠荩有守始终不屈二曰裁抑侥幸凡内降恩力持不与是二者凛然有大臣之节非世之具臣所及也夫士君子一善而不克终者多矣始而直终而佞始而亷终而贪利用终始不贰其操可不谓贤乎张尧佐宣徽之命文彦博不敢违张说佥枢之命虞允文不敢谏况其下者耶而利用力裁恩幸怨怒不恤是尤难能也静女之三章取彤管焉如利用者取其一节之善可也夫以丁谓之回遹犹获老死牖下利用有是二善而死不以罪呜呼寃哉
赐龙虎道士张乾曜号澄素先生
天师之号昉于寇谦之晋以前无有也自宋以来龙虎山张氏始专其号若乾曜是已历元以迄于今国家崇宠俾之世袭或范金为印刻玉为简以赐之典礼优异眎曲阜宣圣之裔有过无不及焉史谓乾曜汉张道陵之後而张氏自云道陵留侯之裔也以予考之留侯卒于惠帝之世岂真凌虚御气以从赤松子游耶道陵者鲁之祖当汉末以妖术惑衆窃据汉中与黄巾张角等耳岂有道之士哉而历代崇宠如此其至何欤谓其有长生久世之术耶则所谓天师者皆死且葬未有至今犹存者也谓其建醮祝厘可以消沴致福耶则宋之疆塲日蹙元之豪杰并争天师末如之何也谓其清静之行有可嘉耶则妾媵姬姜之奉与俗不异也然则何取于斯而崇宠之欤有天下者黜其号散其徒而焚其所谓符籙者亦足以祛千古之惑矣
庄献太后称制三司使程琳献武后临朝图后掷于地曰吾不作此负祖宗事
甚哉程琳之不忠也夫琳以词学发身岂不知母后当阳非朝廷美事耶抑岂不知武后唐之罪人几危社稷耶今也庄献称制而琳以武后临朝图为献是导之以易姓受命也幸而庄献材质僝弱非武曌之比其宗族寒微非承嗣三思之俦故掷其图于地而不纳使不幸因琳有献而萌觊觎之心则置嗣君何地哉若琳者国之贼也其免於诛夷幸矣然琳之献此规入政府耳抑不知富贵有时而消歇恶名终古而不磨柰何欲得志於一时而遗臭於万世耶嗟夫三代以下义利不明偭义以干进如琳者多矣读史至此尚亦掩卷深省哉皇后郭氏误批上颈上怒谋废后以告吕夷简夷简有憾于后遂主废黜之议且曰光武汉之明主也郭后以怨怼坐废况伤陛下颈乎帝意遂决中丞孔道辅谏官范仲淹等伏合请对夷简奏言伏合请对非太平美事诏黜道辅等皆知远州
臣之於帝后犹子之於父母也子虽失爱於母不可以劝父而黜母臣虽有忤於后讵可劝帝而废后哉夷简所以憾郭后者因其一语而罢相耳然尝考之庄献临朝外戚干政内竖用事夷简奉承惟谨非附太后而何及庄献上宾夷简乃挤张耆等以自解真所谓多机巧善应变者也后之言岂过欤夷简以己私憾陷君於恶致后不以考终其不忠之罪大矣且伏合请对固非太平美事也废黜嫡后岂太平美事哉夷简既引故事劝其君以废天下之母又进邪说激其君以出直谏之臣其大行已亏矣世或谓夷简为宋之贤相吾不知其何说也
废后郭氏薨窜内侍阎文应於岭南
仁宗宋之贤君也其寛仁恭俭後世无异议焉独郭后之事何其思之不熟处之不审耶后之废也文应实主其谋时移事往帝稍悔悟乐府之赐密使之召黠奴瞷之久矣后之存文应安得晏然而已乎其设谋措虑欲除其所忌顾未有间耳一旦后有小疾挟医诊视尚有人也顾以命文应而黠奴得乘间进毒以殒之可哀也已予尝见野史云后既崩文应遽殓之而後闻则后以弑殒明矣帝盍思之前日主废后之谋者谁欤挟医诊视者谁欤后胡为而暴崩文应胡为而遽殓欤考问侍姬啓棺诊验则罪人立得矣而帝念不及此虽深悼之顾亦何益哉夫黠奴弑主母天下之大恶也帝不之察仅以仲淹之奏窜于岭南而不肆诸市朝岂足以泄神人之愤哉嗟夫匹妇不获其死古之人犹曰时予之辜况天下母耶其为帝盛德之累大矣读史者安得不掩卷而三叹
诏梁唐晋汉周朝三品以上官子孙依律叙?
皋陶称帝舜之德曰赏延于世孟子论文王之政曰仕者世禄盖追念勋德而报其子孙此圣王之懿典也然舜文之赏与禄亦惟施於当代之臣而已耳仁宗推及於前代则过矣夫前代元勋硕德果如汉之张良邓禹诸葛亮晋之王导卞壼谢安唐之魏徵宋璟郭子仪李晟裴度诸君子者録其子孙俾享其禄亦岂为过乎五代运祚既促用舍乖宜其随世以就功名而稍有可称者惟王彦章王朴李谷数人而已李振敬翔豆卢革卢文纪李崧王章史弘肇之属则皆庸人而苟富贵也果何功於国何德於民哉今也不论其贤否不考其功业凡官三品以上者一切叙?则是庸人而苟富贵者其子孙幸沾恩泽贤俊而沦於下位者其子孙不获録用岂所以眧劝惩而激臣下乎宋之恩典於是乎滥矣贬权知开封府范仲淹及集贤检理余靖馆阁校勘尹洙欧阳修于外戒羣臣越职言事者
古之所谓名相者以其顾公议而有所不为也为国不顾公议是小人而无忌惮者也虽有高世之智经国之材岂足以为名相哉若吕夷简是也夫仲淹与修一代之伟人靖洙一时之贤者也仲淹上书讥切时政使其言是固当欣然纳之使其言非亦当从容辨其所以然安可以为恨乎今也仲淹以言事贬靖洙以救仲淹贬修又以诮高若讷不能谏而贬奋然不顾公议而贬四贤以自快其私狠愎而弄权与元载卢杞丁谓之徒奚择哉昔之奸臣欲壅蔽主听者必指直言为离间欲诛锄善类者必斥君子为朋党夷简之愬仲淹谓其离间君臣引用朋党是所谓一言丧邦者也虽有他善又何足取者史称夷简为世名相盖以其子晦叔之相业其孙伯恭学术而寛假之耳岂至当之论耶
章得象为翰林学士时庄献太后临朝每遣内侍至学士院得象必正色待之?不交一言仁宗闻而器之及帝亲政以得象平章事
孔子曰不知命无以为君子也予读秦汉以下史而叹士鲜全节者正以其不知命耳夫穷通祸福有命存焉避之不可免求之不可得也郭崇韬请立刘后惧谗人也然竟坐之而身死祸岂可避乎赵犨附朱全忠图富贵者也然竟因之而族?福岂可求乎君子知其有命而修身以俟之则见义必为见利不惑而穷通祸福不足累其心矣庄献临朝之时羣阉用事势焰烜赫曹利用以忤内侍贬死襄阳章得象正色以待内侍终位台鼎二人之正直同而其祸福异者是盖有命焉非内侍之所能为也世之君子畏利用之祸而献谄以阿之非知命者也觊得象之福而危言以鬬之亦非知命者也惟尽其在我者而顺其天则节全而名立斯谓之君子以夏竦为泾原秦凤路安抚使知永兴军范雍为鄜延环庆路安抚使知延州备赵元昊也
兵不可好好兵者士民愁怨有内溃之忧亦不可去去兵者甲兵朽钝启外侮之患故司马法曰国虽大好战必亡天下虽安忘战必危诚哉是言也宋有天下文治虽优武事不竞至真宗之世契丹讲和德明纳欵遂置武事而不讲为将者皆膏粱之胄为兵者皆惰窳之夫车乘不蒐戎器不简鱼丽鹅鹳漫不知为何物一旦元昊窃发西陲攻一砦则一砦破围一城则一城陷是岂元昊之材且智哉盖宋去兵忘战而致然也夫元昊之倔强难制有自来矣状貌异常曹玮预策其必为边患嗣位之初避父讳而改明道为显道其不臣之意已可见矣既而寇环庆侵吐蕃取瓜沙庙堂安然不以为怪及其僭居大号抗表以闻乃以倾险之夏竦畏懦之范雍以御之是何异於驱鴄雏以当鸷鸟哉古之有国家者讲武於四方无虞之日储将於百蛮咸宾之时其为虑也远矣
契丹遣使来求关南地帝命吕夷简择报聘者夷简素不悦富弼因荐之欧阳修引顔真卿使李希烈事上疏乞留之不报
三代而下刚直之士何其厄哉刚者其气浩然小人患其不可屈直者其色毅然小人恶其不可凌是以谮之毁之排之挤之?假手以害之所谓盗憎主人其势然耳呜呼厄哉唐之顔真卿宋之富弼皆刚直之士也卢杞恶真卿则遣之使反乱无状之臣吕夷简恶富弼则遣之使强悍不测之边其设心措虑正相类耳真卿不幸而死弼幸而生还是则有命焉非杞与夷简所能为也今去唐宋数百年矣杞与夷简死有余臭闻其名者犹蝇蛆粪秽也真卿与弼殁有余馨闻其名者犹椒兰蕙茝也然则小人欲害君子亦何益之有哉
以富弼为翰林学士固辞不拜
富弼可谓忠矣有难不辞劳亦可谓谦矣有功不言赏当契丹求地人心汹汹弼毅然入对曰主忧臣辱臣不敢爱其死杖节出疆虽女死男生有不暇顾焉及敌再结好疆塲无虞以为翰林学士又恳辞曰增岁币非臣本意敢受赏乎盖未尝自以为功也在易蹇之六二曰王臣謇謇匪躬之故谦之九三曰劳谦君子有终吉若弼者有之矣世之贱丈夫委以艰大则悲哀怊怅有可矜之色稍着微劳则侈然自负虽酧以高爵厚禄犹有所未厌也彼独何人哉呜呼若弼者真万世人臣之则欤
元昊更名曩霄上书讲和
宋之所以不竞者以怯於用兵而急於讲和尔澶渊之後仆姑一发达兰殪焉彼军夺气虽不与和彼将自退矣而真宗遽与之和捐金币三十万以成契丹之强元昊之叛和市不通国人愁怨有十不如之謡虽不与和彼将自困矣而仁宗遽与之和捐金币三十五万以成灵夏之势盖宋之诸帝仁厚有余刚断不足譬若富室之僝子强梁者侵之健讼者侮之则苍黄失措惟卑辞厚币以苟求无事而已遑恤其他哉当是时非无善谋也寇准欲邀契丹称臣献地而真宗不从富弼蔡襄言元昊不可许和而仁宗不听甚者侬智高移书行营求邕桂节度亦将许之甚哉宋之不竞也夫贡赋之入有限谿壑之欲无穷一岁之中北边三十万西边二十五万财力恶得而不屈国势恶得而不削哉
范仲淹富弼杜衍韩琦相继罢欧阳修上疏论之羣邪益忌修傅致其罪左迁知滁洲
有国家者得贤非难任贤惟难天下未尝无贤也伊傅周召虽不世出萧曹丙魏房杜姚宋之俦世盖不乏也顾人君任之专与否耳韩琦杜衍范仲淹富弼欧阳修皆间世之英其经济其德量萧曹丙魏房杜姚宋岂足多哉仁宗锐意於治而诸贤并列于朝可谓千载之逢也使仁宗推心而委任之如昭烈之於诸葛亮如苻坚之於王猛如武宗之於李德裕持之以坚期之以久则庆历之治岂止於庆历而已哉曾几何时仲淹与弼以夏竦飞语罢衍以丁度置书罢琦以是尹洙罢而修又以上疏救四贤左迁是犹病者甫得良医未尽其术遽以庸医之毁而黜之又何望其疗膏盲而起沉疴也哉嗟夫得君如仁宗而诸贤犹不获尽其用岂天未欲太平耶抑诸贤之命耶有志於济世者安得不为之深慨王安石自以楚士寡援中朝因结韩吕二族以取重於是韩维吕公着兄弟更称扬之
王安石以学行高一世不汲汲於富贵不戚戚於贫贱非惟安石以是自信而天下士大夫亦莫不信之恶有结贵族而取重哉自其始仕也命以馆职则辞荐为谏官则辞改修起居注又固辞至居相位议稍不合辄称疾求去曷尝以富贵累其心哉史臣顾谓安石自以楚士寡援因结韩吕二族以取重可谓诬矣当是时欧阳修重之文彦博重之天下士大夫恨不识其面其见重於世久矣又奚藉韩吕二族为重哉夫结贵族以养虚名乡党自好者不为曾谓安石之贤而为之耶韩维吕公着世之所谓贤者也肯以安石私交而称扬之耶陋哉史氏之说也
种谔袭取夏嵬名山以归遂城绥州
绥州之役论者谓种谔袭取名山为非计愚以为不然夫银宥绥延中国之故地也其土沃饶其民骁健自拓跋窃据奄逾百年膏腴化为沙漠华族沦于异俗此有识者所宜痛心也又况元昊俶扰鄜延谅祚荐蹂秦渭中国旰食之日久矣苟有可乘之隙岂可安常守固而不为图之哉夫复我之疆土不可谓之生事报敌之寇暴不可谓之侵小彼陆诜谓谔擅兴而启衅者书生之论耳岂足以语权哉惜夫谔能取之而不善守之故不旋踵而失使谔既城绥州厚集其势抚纳属羌使自为守以固我之藩篱以断敌之肘臂则近悦远怀而河湟之地可复贺兰之境可入矣
帝以灾变避殿减膳彻乐王安石言于帝曰灾异皆天数非人事得失所致
天人相与之际未易言也然洪范着休咎之徵春秋书灾异之变盖欲君天下者覩灾而思咎耳古之英君谊辟一祲祥之见辄惕然曰岂吾德之或愆乎一草木之妖辄矍然曰岂吾政之或缺乎曷尝诿诸天数而不知省哉王安石以通经学古自负其於洪范春秋之旨考之熟矣灾变之来君未知警犹当胥诲胥告使畏天威以保天命可也今也君有警惧之心而安石反进邪谄之说是逢君之恶也是妇寺之忠也岂古之大臣格主正事之道哉呜呼安石背经叛道如此真圣门之罪人哉
以王安石参知政事议行新法
王安石之行新法天下後世攻之不少恕至或诋为奸邪予谓安石徇其学术之偏以成悮国之祸信有罪矣然谓之奸邪则过矣安石之意盖以欲行王政当先致富强而宋之中叶帑藏耗竭兵卫寡弱不足以有为也於是以其所学於古者而施於政凡可以富国强兵者无不为其青苗法则曰先王榷制兼并均济贫乏之意也其行免役法则曰先王致民财以禄庶人在官者之意也其行保甲法则曰先王寓兵於农之意也不度於时不谋於衆断断然自信所学而不疑及羣议譁然坚执不回於是老成者斥巧佞者进卒至羣奸肆毒祸流海内安石之罪其何辞然原其初心则欲致富强以行王政尔非欲残民生如商鞅桑弘羊宇文融之所为也议者比而同之岂万世之公论哉若曰周礼周公所作也凡安石所建立皆本於周礼而其祸若此然则周礼果不可行乎曰不然周公之法无不善所以因时制宜者存乎人譬之和扁之方无不良所以诊脉用药者存乎医先王知法之不可独恃也故敷求哲人以守其法焉庸医用药以致杀人不可归罪於和扁之方庸人用法以乱天下又岂可归罪於圣人之法乎况青苗之法李参行之陕西而民便王广廉行之陕西而民亦便使奉法者皆参皆广亷安知其终不可行哉安石不知求人而徒欲恃法以为治是知良方可以疗病而不知非良医不能用方也
监察御史程颢乞罢许之
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 10:27:31-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>