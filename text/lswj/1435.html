<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="提要,全目,原序,卷一,卷二,卷三,卷四,卷五,卷六,卷七,卷八,卷九,卷十,卷十一,卷十二,卷十三,卷十四,卷十五,卷十六,卷十七,附录,龟巢稿全文在线阅读,龟巢稿全文在线下载,大玄古籍书库">
<meta name="description" content="元代诗文别集。谢应芳撰。《四库全书》曾据编修汪如藻家藏本编入别集类。《龟巢稿》版本较多,而且卷数也不一致,有17卷、15卷、20卷、10卷等版本,另有选本《龟巢摘稿》3卷。以17卷本较常见,《四库全书》底本也是17卷本。17卷本卷首有张绅序。卷1为赋,卷2—5为诗(未类编),卷6为记,卷7为启,卷8为启、札、状、笺、表,卷9为序,卷10为疏,卷11为书,卷12为词,卷13为行状、志、铭、赞、箴,卷14为题跋、传、说、论、辨、文、杂著,卷15为祭文、哀辞,卷16—17又为诗。《四库全书总目》认为本集“编次颇">
<title>龟巢稿_谢应芳_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">龟巢稿</span> <br/>
          作者： <span class="inputVal" id="bkauthor">谢应芳</span> <br/>
          朝代： <span class="inputVal" id="bkdate">元代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">类书文集,诗文集,完结</span> <br/>
          字数： <span class="inputVal" id="bknum">[book_length]260231</span> <br/>
          说明： <span class="inputVal" id="bkdec">元代诗文别集。谢应芳撰。《四库全书》曾据编修汪如藻家藏本编入别集类。《龟巢稿》版本较多,而且卷数也不一致,有17卷、15卷、20卷、10卷等版本,另有选本《龟巢摘稿》3卷。以17卷本较常见,《四库全书》底本也是17卷本。17卷本卷首有张绅序。卷1为赋,卷2—5为诗(未类编),卷6为记,卷7为启,卷8为启、札、状、笺、表,卷9为序,卷10为疏,卷11为书,卷12为词,卷13为行状、志、铭、赞、箴,卷14为题跋、传、说、论、辨、文、杂著,卷15为祭文、哀辞,卷16—17又为诗。《四库全书总目》认为本集“编次颇为无绪,疑后人传写乱其旧第。抑或本为前集十二卷,后集五卷,一则先诗而后文,一则先文而后诗,传写误并为一集,故参错如是也。”但20卷本编次则较为合理。20卷本卷首为明洪武十二年(1379)余诠序,卢熊序。卷1为赋,卷2—10为诗,卷11为词,卷12为书,卷13为疏,卷14为序,卷15为记,卷16—17为启,卷18为题跋、说、杂著,卷19为行状、铭、赞、箴,卷20为祭文。近人傅增湘认为,20卷本可能是清初人重编之本。谢应芳的诗洁雅可诵,他的文章则多为应酬之作,缺乏特色。</span> <br/>
          封面： <span class="inputVal" id="bkimg">Z_19624.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]龟巢稿
[book_author]谢应芳
[book_date]元代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]类书文集,诗文集,完结
[book_length]260231
[book_dec]元代诗文别集。谢应芳撰。《四库全书》曾据编修汪如藻家藏本编入别集类。《龟巢稿》版本较多,而且卷数也不一致,有17卷、15卷、20卷、10卷等版本,另有选本《龟巢摘稿》3卷。以17卷本较常见,《四库全书》底本也是17卷本。17卷本卷首有张绅序。卷1为赋,卷2—5为诗(未类编),卷6为记,卷7为启,卷8为启、札、状、笺、表,卷9为序,卷10为疏,卷11为书,卷12为词,卷13为行状、志、铭、赞、箴,卷14为题跋、传、说、论、辨、文、杂著,卷15为祭文、哀辞,卷16—17又为诗。《四库全书总目》认为本集“编次颇为无绪,疑后人传写乱其旧第。抑或本为前集十二卷,后集五卷,一则先诗而后文,一则先文而后诗,传写误并为一集,故参错如是也。”但20卷本编次则较为合理。20卷本卷首为明洪武十二年(1379)余诠序,卢熊序。卷1为赋,卷2—10为诗,卷11为词,卷12为书,卷13为疏,卷14为序,卷15为记,卷16—17为启,卷18为题跋、说、杂著,卷19为行状、铭、赞、箴,卷20为祭文。近人傅增湘认为,20卷本可能是清初人重编之本。谢应芳的诗洁雅可诵,他的文章则多为应酬之作,缺乏特色。
[book_img]Z_19624.jpg


[book_title]提要
龟巢稿 元 谢应芳
钦定四库全书
集部五
龟巢稿
别集类四
元
提要
（臣）等谨案龟巢稿十七卷元谢应芳撰应芳字子兰武进人至正初举三衢清献书院山长阻兵居吴筑室松江之旁洪武初归隐横山自号龟巢老人其集一卷为赋二卷至五卷为诗六卷至十一卷为襍文十二卷为诗余十三卷至十五卷又为襍文十六卷十七卷又为诗编次颇为无绪疑後人传写乱其旧第抑或本为前集十二卷後集五卷一则先诗而後文一则先文而後诗传写误并为一集故参错如是也其诗颇雅洁可观文则多应酬之作然其中如上周郎中论五事启上奉使宣抚书与王氏诸子书上周参政正风俗书上何太守书上武进樊大尹书与林掌谕请建先贤祠书皆有关於国计民生人心风俗非徒以笔墨为物役者观所作辨惑编力崇正理以纠术数方技之妖妄知为留心世道之士不但节并柴桑矣
乾隆四十五年十月恭校上
总纂官 （臣）纪昀 （臣）陆锡熊 （臣）孙士毅
总校官 （臣）陆费墀

[book_title]全目
●龟巢稿全目
卷一
赋
卷二
诗
卷三
诗
卷四
诗
卷五
诗
卷六
记
卷七
启
卷八
启
劄子
状
笺
表
卷九
序
卷十
疏
卷十一
书
卷十二
词
卷十三
行状
志
铭
赞
箴
卷十四
题跋
传
说
论
辨
文
杂着
卷十五
祭文
哀辞
卷十六
诗
卷十七
诗

[book_title]原序
●龟巢稿原序
人皆曰人相识则观其形容听其言论其善恶可识然其中未必能识也其未识者虽未尝观听其形容言论苟於其行事着述焉察之其善恶之实可得而识矣不必观其形容听其言论也毘陵谢先生领江浙行丞相府檄赴三衢清献书院山长阻兵居吴吴人争先迎致於家为其弟子师先生训说经史讲论道义吴人争礼之无间余居吴中与先生不同郡未尝识其形容听其言论壬子冬余来娄上径山释顔师年八十五矣间以先生所着诸书示余且致先生之言曰子宜为我叙鄊先生道鄊邹公以危言立朝正学传世论对宫闱得大臣格君心之体罢黜新学有圣门辟邪说之功伊洛之传与龟山而南者惟公最着乃为收其遗文葺其祠墓是以有思贤録五卷顾彦先湛浮乱世立功新朝优游鄊邦不忘家国审其理势之变以为进退之宜可谓明智之士故亦为之请祠守墓是以有怀古録三卷他如考古论今校讐得失参之於经证之於史则又有所谓辨惑编者若干卷至其吟咏性情见之於诗论叙事理笔之於文典正雅丽足以黼黻乎皇猷敷陈辨驳足以宣明乎至治则又有所谓龟巢稿者若干卷先生之论着如此而行事因得以见可谓贤也矣呜呼布衣而操有位之权田野而怀经国之虑上友古人下敦薄俗盖其忠义之气不以老而少衰朝廷求贤老成吾知先生必为斯民一出矣余虽未及与先生相识而其精神心术固已深知不必观其形容听其言论也叙其文如此他日求识其面先生必不拒也先生名应芳子兰其字也吴郡张绅谨书

[book_title]卷一
●钦定四库全书
龟巢稿卷一
（元）谢应芳 撰
○赋
吊豫让赋
予读史迁刺客传闵豫让亦厠於荆聂之列也故赋以吊之
嗟忠臣与义士兮何正气之烈烈匪死生而抑志兮岂存亡以改节仰豫子之炳炳兮复故主之所仇感知己以灭身兮虽九死其何尤欲潜名以匿姓兮乃絶踪而灭迹爰漆身而吞炭兮虽家人而不识前诈刑以涂厠兮後伏桥而褰裳虽匕首之不利兮惟赵孟之不忘彼友不谅厥志兮哀其生之自苦曰汝才而臣之兮必近幸而释汝计何逞而不行兮欲何求而不遂胡戕形以毁质兮乃前跋而後踬伊贤哲之确志兮固始终而不渝既指生以为誓兮肯中道而改涂身虽朽而无怨兮义不可以暂离声虽喑而不顾兮行不可以少亏信所为之孔艰兮忘所谋之不长将愧人臣之不忠兮遑恤予身之见伤苟委质而求杀兮乃吾心之已贰仇不足以报赵兮德不信于酬志念智氏之知己兮乃国士而遇予忽反君以事仇兮殆犬豕之弗如嗟夫子之言行兮与日月而争光遡千载之辽辽兮纷郁郁其遗芳何太史之不可考信兮列彼名於刺客夫岂碌碌之燕荆兮岂区区之轵聂士有沽誉而作善兮有徼利以行义苟有为而为之兮虽似真而实伪彼知瑶之既殱兮及知宗之既夷夫子之身无所托兮夫子之心为可知乃抗节而效死兮岂攘名而蹈利彼太史之载笔兮胡不章而反刺盖自古孰不有死兮贵委命之得所谅夫子非匹夫之勇兮宜君子之所与虽笑貌之不可得兮气凛凛其犹生抚遗史而歌吊兮表夫子之忠贞乱曰松栢之刚有时折兮金石之坚有时裂兮维忠烈烈豫子勇且决兮获正而毙复何说兮不有君子畴发越兮千古万古祗刺客兮
复赋
隂阳消长之理无往不返盖一阖而一辟者也夫斡流推旋无端无始此天道之所以立也当其玉衡建子金钟调律而微阳之胍已验葭灰于缇室也夫剥穷上而反下则其象也具於硕果之不食而七日之始旋盖其几动於日至之日也吾尝观雷在地中之象而得其说夫雷阳也地阴也壮阴闭於九野而潜阳昭於穷泉斯造化之至理生生而不息者也且万物老死於坤而芽萌於复盖惧春生之不蕃故以养以藏之甚密也然必自掩身而斋戒禁嗜欲於声色於以待阴阳之初定存万感於一寂也况乎无疾无咎而利有所往实圣人幸君子之道长於是乎阳扶而阴抑者也然则复其见天地之心微至诚者亦孰得识也且天理之复固有其常而人心之复亦不可逆故夫恶极必善而乱极必寜柔极必刚晦极必明盖以天生斯人灵於万物者也若夫迷而未远乃能遄返则若醉而得醒梦之得觉譬如夜气之清不受乎旦昼之梏也信能获其萌於隐微之际则朝乾夕惕以全君子修身之大节也凛乎其频复之厉裕乎其休复之吉也卓乎其独复之勇厚乎其敦复之实也赧乎其迷复之凶必自强而不自孽者也夫惟顔子其殆庶哉因从事於克复而得善则服膺而弗失者也盖其明以察几刚以致决故优优乎入圣人之域也彼圣此愚均是人耳增予心之恧也君子则齐其心而不敢放则善端绵绵而续也然则欲遏人欲而反天理亦惟谨独之念而几微之不忽也
斥鷃赋
惟二气之妙凝播庶类於羣生嗟斥鷃之至微亦禀气而载形其薄质之轻儇无举彩之焕明味不登於鼎俎羽不用於旗旌既无虞於罟网又何虑於弋矰於是庭除之际籓篱之下匪乘而游翳匹而处决然而跃抢然而去物莫能害乐得其所匪荣菑翳匪薄榛莽苟可托迹鼓翼斯举匪陋麻菽匪羡稷黍苟可充食俯味斯取夫其委命而足顺理而安欲无所纵乐无所盘不因贿而致焚不藏珍以取患不饰身以贾祸不怀音而见残静若守而有待动若倦而知还虽形微而处僻任此生之自然彼其鲁鸡之鬭胡鹰之势介距在身绦镟在体鹦鹉能言而入笼孔雀饰外而受制或产絶垠或生遐裔伤伉俪之相违哀母子之偕逝纵侥存而幸免亦貌惨而容悴岂非形色之瓌材质之伟为世所用为人所贵谅处身之不智终有累於斯世且夫沧溟之鹏醯瓮之鸡均一天地复奚累为万品一区要与之齐维兹之鷃亦适其宜何重何轻何高何卑小大之辨又焉能知达人大观夫复奚疑
承露盘赋
粤昔汉武乘龙御天身都富贵心慕神仙动出尘之遐想访妙道之真传觊长生而久视与松乔而相後先也尔乃气类翕从精神感召秘方毕呈至人胥造授房中之异术论延年之至宝匪玉其芝匪瑶其艹采乾坤之精爽庶可臻於夀考於是烹蜀道之美铜襍丽水之良金既嘘霆而煽电亦穴阳而冶阴筑栢梁之崇台卓天表而嶔崟谅弥高而弥峻非可计於丈寻观其屹若云峯壮如砥柱表断鳌以立极悬骧龙而行雨窃造化之功巧有鬼神之呵护尔乃抗以仙掌冒以金盘诧飈轮之闪闪惊圜规之桓桓骋怪诞於羣姓驰雄伟於千官至人进曰奇功既成吾事已济愿举玉趾临幸其地於是天子乃漱正阳含朝霞屏万几之思虑絶九重之纷华迨夫夜淡气冲云消月皓澍灵湑於重霄降鲜英於清灏泫泫如饴霏霏如膏不赖乎金丹之链不屑乎玄霜之捣盖自然之嘉瑞真可以後天而不老遂乃屑蜚璚和漙珠灵液饮麄秽除神浆未拟醴泉焉如却五味以谢六尘又奚翅石髓之醍醐也既而形超埃壒体若羽翼趍火不焦沉渊不没浩乎如御寇之御风栩兮如蒙庄之化蜨盖夙昔之愿以遂而求仙之能事毕矣嗟乎吾观汉武惑於方士既受诬於文成复见欺於五利信荒唐之邪说殆无异於嬴政之世彼其内嗜声色外穷甲兵任贪夫而黩货用酷吏而淫刑恣盘游而无度极土木之经营朝苦心而焦思夕疲神而惫精纵飞仙之有药复何可以长生观其建元初政赫赫明明罢黜百氏表章六经弥纶治道网罗羣英信一代之英主能持盈而守成使其慎厥终始进乎明诚不玩於物不恣於情泊乎其无为淡乎其太清则不必餐玉瀣濯金茎处方壶登蓬瀛自可以保真而养静享无疆之遐龄是故至圣无欲存顺没寜使汉武欲效唐虞之治胡不刻斯盘以九字之汤铭
御寒赋
有北邻客访於南邻主人曰四序相推暑往寒来天时既变人事亦催风霜高洁氷雪皑皑敢问诸子将何以御之哉主人对曰吾用吾计卿用卿策请子先陈吾为子说客曰雄楼杰阁深闺邃房绮窗不启画阁初粧红炉兽炭煦若春阳此予所居之处也主人曰予也桑枢竹牖且塞且墐穴地作炉火惟煨烬客曰九醖之设八珍之列炙鹑臇雁炮羔臑鼈聚物天美咄嗟而获此吾所食之味也主人曰予也蹲鸱可煨桑落可倾一罂之雪复有茗烹客曰狐貉之裘绮纨之服襺以文绣饰以金碧舍旧服新随意所适此吾衣服之费也主人曰予也帛以为襦卉以为袴且缝且纽复着以絮客曰重屏既列邃幙且张镇帷以犀展罽在床锦衾绣缛烂其有光粉白黛緑笑言芬芳此吾寝息之安也主人曰予也布衾如雪纸帐如云缟綦茹虑聊乐吾贫客哂然而笑曰予居养之异服御非常御此隆冬犹未足当若子之谓其亦疎矣主人曰噫是何言之谬也盈天地间林林而生富兮则浊窭兮斯清分定之故孰敢云争子亦为我而不得我欲效子而不能胥乐其有何殊之称且吾居之而安不计乎室庐之华陋服之而煗不较乎裳衣之麄细嗜之而饱不察乎饮食之精粝寝之而寜不论乎衾裯之鲜敝凡可卒岁何庸侈丽矧予所谓天和者而子固不足与於此子其行焉无污吾耳客於是茫然自失默然无语汗面芒背怀慙而去
闲居赋
夫何予性之耿介兮与时俗之寡谐筑屋室於幽僻兮离喧嚣与氛埃繄前修之可慕兮矧古道之可追何皇皇而无所止兮乃虑往而营来羌行止之有时兮信用舍之有遇视富贵如浮云兮岂名驰而利骛朝吾游於道囿兮夕吾憩於艺圃思衡门之栖迟兮慕考盘之穷处依灌木以结宇兮引清泉以为池树修竹之娟娟兮滋幽兰之猗猗与禽鱼而相处兮同欣欣而忘机既抚松以长啸兮复临流而咏诗列左图而右史兮置前琴与後棋春吾蚕以为衣兮秋吾获以忘饥虽遯世而吾不知兮唯昭质其无亏信鸾鹄不可以矰弋兮岂麒麟之可羇宜鸡鹜之争食兮任驽马之交驰延渔樵以论交兮美田庐以自适既不怨而不尤兮又何丧而何得嗟万锺之厚禄兮暨驷马之轩车徒暌争而交攫兮纷总总兮焉如亦孰知信之可立兮孰知义之可服刓其方以为圆兮操其直以为曲彼恬然以为荣此赧然以为辱谅薰莸而不相入兮寜抱余之真独蹇予岂独好异兮欲索居而离羣厌流俗之靡靡兮诚不能和光而同尘景顔氏之屡空兮乃乐天而知命仰仲宪之蓬桑兮曰惟贫而非病彼前哲之懋行兮羌与道而同符何愚人之汩汩兮怆乎其若囚拘羞潘岳之谀佞拜车尘於途侧胡亦赋此闲居兮乃论士之巧拙虽千载之辽辽兮慨有感於予衷苟非拔俗而高蹈兮亦何予之能同系曰时与我兮相违审夫命兮何疑忧人之忧兮羌者有时乐我之乐兮知者其谁
肺石赋【郡学堂试】
昔圣人之御世兮贵上下之情通羌一眎以同人兮曾不废於困穷有长以司平兮或权衡之失中繄穷民之有愬兮阻天关之九重非设法以阶其进兮嗟皇皇其曷从爰置石於王都兮其色肺肝之与同使穷民立乎其上兮得吐露其情衷心累累乎三日兮斯可见其哀恫士师从而听其决兮私一毫之靡容信尺蠖之久屈兮覩大明之当空脱辛苦於颠崖兮跻春台之融融乃归罪於其长兮激凛凛之清风以春生秋杀之道并行兮谁膏泽之敢壅兹卷石之在他山兮亦惟玉之可攻孰徵求於岩穴兮乃佐治而有功曰重厚而不可转兮疑自天之来降薄京口之狼石兮聚当世之枭雄图没都之华石兮徒媚主於深宫咲佛炉之盘陀兮坐枯禅以谈空彼支机之神怪兮适欺世之盲聋是皆不足以拟伦兮徒雕琢而磨砻惟嘉石之可配兮并见录於周公惟皇元之有道兮过成周之治隆倍麟趾之信厚兮由上令而下共画衣冠而不犯兮将比屋之可封无一夫之不获兮虽肺石其奚庸皥皥乎不知帝力之何有兮民於变於时雍
四灵赋【江浙乡试】
圣王御极至治惟新修文偃武蹈德咏仁被声教於四表毕梯航而来臣发春阳之厚泽布大造之洪恩何隐不显何忧不欣何疾不瘳何屈不信士向道而游艺贾弃伪而鬻真工务业於坚朴农务力於耕耘极中和之至德致嘉祥之效珍维龟维龙维凤维麟应时毕至以彰圣神乃咏厥事耀於黎民夫麟之为物其形不类匪麋匪鹿匪虎匪兕乃肉其角乃圆其趾不羣居而旅行不陷穽而罹罟音既中於钟律行复合於规矩生草不践微虫不履原其德行吁嗟仁矣朝阳之凤质禀天行九苞表瑞六德储祥晨游紫雾夕饮元霜发文采之粲粲动和鸣之锵锵临寥廓而高跱凌云霄而远翔俾烟霏之閟色与日月而腾光览德辉而来下羌出处之有常介族之长元龟实先十朋之重五色之全下夷平而法地上隆规而象天或万年而升木或千祀而巢莲顺隂阳以呼吸藏景曜於重泉断休咎於滋惑明吉凶於未然信穹壤之奇物能鈎深而造玄懿矣神龙有威有棱巨细修短信屈降升千变万化杳不可凭张鳞鬛之参差挺头角之峥嵘既行云而施雨复嘘风而吸霆或跃於渊或游在垧拟物类以有体忽神化而无形闻之斯慑覩之斯惊盖旷代而罕值实有国之嘉祯予尝稽之传记考之大经四物孔异有彰厥名若夫皇羲之世虞后之庭姒禹之代姬昌之京或以成太昊之纪官或以听箫韶之九成或以负洛书之大范或以应关雎之化行维随时而隐见故王者以为休祥之徵矧兹昭代圣圣相承与勲华而比德眇汉唐之所称海岳之精薮泽之英何祥不产何异不呈宜羽毛与鳞介总符合於文明蹇予沐浴盛化歌咏隆平躬虽处於蓬室心独向於皇扃睹兹奇瑞欲默不能敬缀辞以成赋仍名之曰四灵
酒赋
有客有客一醉一醒邂逅相遇欵我柴荆醉则高其旷达醒则矜其典型剧谈雄辨舌揺风霆於是醒者睨醉客而视之曰若不闻乎禹恶旨酒夏德其昌纣为糟邱殷祚灭亡何物狂药毒人肝肠甘之者必酗中之者必伤化慈祥为凶险变沉静为淫荒语言厖杂气势鸱张或骂将军之座或登节度之床或吐丞相之茵或牵美人之裳或翘足沐猴之舞或俛首羣豕之场微酒之故胡然而狂甚而双亲之养不顾七尺之躯亦忘腐胁而毙遗臭无疆酒之害人如此若何不痛絶而谨为之防乎醉者曰是何言哉是何言哉吾闻上古洼尊三代罍爵苟圣贤之不饮何桮棬之有作书称麯糵礼曰清酌乡饮之仪献酬交错若近代之饮者皆磊磊而落落晋之八达非酒何以逃乱世之诛唐之八仙非酒何以脱微官之缚酒之於人其德不薄变怒为喜转忧为乐释愤气之怨争发钝口之谈谑故曰痛饮吾之师不饮客之恶独醒之原怀沙寂寞啜茶之仝血染锋锷然则酒何负於人哉尔独未知其趣而遽薄之也词未既予乃从而释之曰止止二子之说各倚一偏请折其衷子其听旃往古来今酒不可无祭祀宾客日用之需但用之者丰不可纵俭不可拘纵失之湎拘失之愚愚乃人所鄙湎乃酒之辜酒以成礼威仪秩如酒以合懽怡怡愉愉夫如是又安得丧於而德害於而躯亡於而国败於而家乎二客於是蹶然而起负墙而立请诵惟酒无量不及乱之言庶无过与不及
龟巢稿卷一

[book_title]卷二
●钦定四库全书
龟巢稿卷二
（元）谢应芳 撰
○诗
奉陪陈伯大先辈及赵师吕张伯起朱月江金清夫兄弟登金牛台
六龙城西吕城东奔牛古堰卧两龙谁筑高台水中沚野有蔓草牛无踪河边青苔生白骨刀枪箭瘢犹未没闻知八十二年前战死当时皆义卒铁马遁去刘将军大家牵羊走燕云三百山河献明主北驼南象今纷纷登临且喜得佳客鞠育青青已堪摘浮云世事勿复论一醉西风真上策
和苏仲逸秋日怀乡
梦绕松江太湖上旧家隣里古渔矶长腰秔米家家熟巨口鲈鱼个个肥为客已惊丝鬓满还乡何待锦衣归笔床茶竈蓬窗下来往风帆数日飞
呈赵徵士
吴姬手执金叵罗春风吹面生红涡主人留客长夜饮客拜主人辞酒多主人沉醉客亦醉客散扶归主人睡残杯冷炙厨头倾隣家儿有啼饥声
江碧山千户席上以我爱夏日长分韵得夏字故书
尧阶舞干羽声教溢夷夏清风细柳营长日有余暇兵厨移竹林觞咏集陶谢酒倾虎头盃盘割牛心炙佳哉醉乡境渐入如啖蔗客去复相期明朝还命驾
自冬而春举家病疫予幸独无恙既而疾止诗以自贺并记里俗之陋云
昨岁夏秋旱四国人颠连饿死非不悲病疫尤可怜甚者相枕藉遗骸饱乌鸢安知期月余厉气犹欝然余家百余指连屋鱼贯眠顾我如一木支此败屋颠上堂问汤药下厨供粥飦乡隣不我过恐为疫鬼缠俚俗无足怪妖诬肆讹传所赖学之力赋命知自天立言斥淫祀秉志金石坚慈亲今健饭甥男行满前吾妻及女嬃问寝相後先嗟哉黄杨木脱此厄闰年东风播阳和草木仍春妍
邓道士遗梅花一枝诗一首酒二樽见惠时馆人王文父饮余遐观楼次韵答诗仍要邓晚集
欲作梅花赋才踈愧广平一枝春到手酒香诗更清开樽对雪饮将诗遣童去亟请过萧斋石鼎与联句
栽桑
春雨墙阴手自鉏賸栽桑树遶吾庐归来笑与山妻说来岁春蚕食有余
九日对雨
白雨何其急青山不可登兀然无客到闲似坐禅僧盆菊数十蕊村醪四五升犹胜陶靖节冷眼望王弘
养鹤
西隣主人翁养鹤如养客专童供鹤料稍慢童受责试问鹤何如毛羽喜洁白又能舞蹁跹长鸣振金石客有鹤骨清粹然含素德穷居以诗鸣冷面常菜色赋命鹤不如可为长太息
送李知事赴邵武
【诗阙】
金坛李质字竹操延佑中以诗经及第前训导常学
舟车千里远瓯粤万山连旧俗民多犷孤城地极偏朝廷用儒术幕府赞承宣更喜诗三百东南可盛传
送凌万里挈家归海陵
隣居三十载奈此别离何客路秋光薄归舟月色多云山连海岱吴楚隔江波珍重千金璞良工更琢磨
郡学西斋夜坐怀亲友
客心清似水学舍冷如冰苔榻三秋雨芸编半夜灯病多忧老母会少忆良朋麋鹿山林性悠然愧未能
送兄游补陀山
莲花已结东林社藜杖复寻南海游千百亿身黄面老化城今岂在瀛洲
二
飞鸢跕跕水连天行李萧萧客上船津吏不须劳诘问道人来礼白衣仙
三
烟雾昏冥昼不开飓风吹浪雪成堆献珠龙女应相笑何处扁舟载月来
四
堂上慈亲老惜儿远游寻佛咲儿痴倚门望汝归来日三月阑珊四月时
寄钱唐教谕金君犍
紫凤衔书下九天司徒今日复兴贤欲知别後成何事和得陶诗百许篇
哭王伯祥
昨朝相别梦初萌一夕那知隔死生跖自永年顔自夭大钧於物信无情
二
伤哉郎罢客西湖匍匐归来玉树枯风雨高堂春寂寞忍闻长夜泣诸孤
惠山泉和翟玄玄先生韵
青山屈曲九龙盘一派清泉喷雪寒陵谷变迁知几度石池洋溢不曾乾幽亭过客分云液古寺闲僧煮月团莫向贵游夸絶品恐烦迢递入长安
耕隐为萧徵士作
兰陵溪上梅花村世居齐梁之子孙濒溪沃壤足禾黍教子读书深闭门时人咲渠生理拙渠亦咲人多覆辙春来乌犍一犂雨岁晚黄精三尺雪有时独宿舞短蓑饭牛别作耕田歌长安车马自尘土奈尔濯足沧浪何君不见苏秦为无田负郭平生不识耕田乐奴顔婢膝谒诸侯黄金载多祸随作君今有田兼有书夜深灯火朝犁鉏只恐一朝富贵逼人去猿鹤笑人留不住
送侄僧德无言归灵隐
鸿鹄之志飞冲天鲲鲸入海方悠然汝生不受尘网牵作佛要在灵运前先人壁经汝舍旃弃家另着牛车鞭袈裟斜担云半肩东西南北十五年迩来参得灵隐禅神鲤跃出西山巅归来瓦缾携冷泉侑以白云歌数篇我昔西湖舣酒船曾闻老猿啼翠烟时秋雨洗山娟娟石头路滑难攀缘汝今言归磨汝砖山中之人应汝怜道经孤山脚下梅花边敢烦为我问讯林逋仙
寄金陵陈云心先生先生少学道游寓两浙後复归儒而家于金陵以能诗善琴终见知台阁然屡荐不起学者多从之游远蒙惠书故以诗代简
先生闭户自婆娑御史乘骢每见过白下诗名传不朽紫霞琴谱订无讹楼居卧看三山远学子来从两浙多一别十年还念我远厪书尺问如何
送陈汉卿赴江阴州知事
玉雪风神秀云霄志气雄骞腾从早岁交结尽明公鹗荐无虚日鹏搏适顺风修名今树立令德愈磨礲清露金茎表黄流玉瓒中词章追太史琱斵谢良工纶綍恩重被冠裳秩渐隆雄州劳赞画善政惠疲癃幕府文书简江城草木空风涛秋浩荡烟雨昼冥蒙退食麾尘吏忘机对海翁仕优吟更好境会意何穷离索遥怜我殷勤为击蒙
慈亲年八十
慈亲年八十言笑满怀春衣食儿躬稼烝尝妇采苹一闲殊可喜长健不妨贫眉夀曾孙酒黄花节物新
二
慈亲年八十早岁历兵戈老此太平世宴然安乐窝门前流水活陇上白云多儿辈生涯好东臯雨一蓑
三
慈亲年八十一子带经锄贫贱无钟鼎辛勤有屋庐小园千个笋老圃四时蔬隣舍闲来往诸孙御板舆
四
慈亲年八十头髩雪纷然安得长生术终为不老仙平生甘淡泊中岁絶腥羶净拂烧香几持经绣佛前
闻友人陈子山廷试第一喜而有作用寄乃弟子方
紫衣使者日边来为道元方作大魁金阙早朝鸣佩入璚林日宴戴花囘九天恩泽沾多士一点文星近上台媿我无成惊且喜渔蓑独速舞溪隈
犇牛巡检石润卿示予胡妇杀虎图其事乃前至元七年滨州军士之戍枣阳与妻胡俱在道上为虎所得胡逐虎杀之润卿持画索诗用题其後
猛虎谁不畏良人吾所天眼看性命落虎口妾身虽死何足怜嗟哉刘郎妻力不猛於虎怒气一奋发执虎如执鼠想当攘臂急逐时泰山可抜城可隳呼儿取刀儿後随刀入母手虎腹披当时若使遭虎囓虎口甘心作同穴嗟哉刘郎妻今古谁足儗冯媛当熊为帝立饶娥杀蛟随父死呜呼裙钗之下有君子宜尔芳名着靑史
鲜于瑞卿还碧亭
鲜于公子平泉庄有亭翼然水中央天光云影白日静菱叶荷花清露香柳下系船鱼可钓坐中留客酒盈觞门前渔浦接洮滆白鸟飞去烟苍茫
朱逸斋先生挽词
前朝士习雕虫巧先生词章风格老功名到手陵谷变云霖竟作商山皓骈花俪叶坠秋风独抱遗经自探讨呜呼一歌兮怀我师平生瓣香今为谁
二
堦庭桂子初芬芳盲飈怪雨俄摧伤中郎赖有女传业安然得老温柔乡平生缀缉富篇帙才名不与身俱亡呜呼再歌兮云石裂断肠猿叫黄山月
三
忆年十五从学经先生眷之双眼青每随杖履访朋旧耳闻目击皆仪刑而今先辈总沦没黄钟大吕将谁听呜呼三歌兮涕泪零魂招不来秋杳冥
送秦彦明
美人木兰舟春风挂帆去轻舟疾如飞可喜亦可惧浙江多风波越山暗烟树孤月照蓬窗今夜宿何处
二
老骥千里村盐车九折坂行行复行行伯乐遇何晚之人怀帝阍丹霄路云远一笑膏吾车畴能为推挽
送赵方叔入京去
去京华八月初圣皇清暑返鸾舆五门雨洗红尘净九阙凉生碧柳踈慈母衣裳缝密綫丈夫门户出高车翰林若见陈修撰为道野夫曾寄书
赠术士杨南溪
有客有客杨南溪天文之学师重黎又读郭璞青囊书书今不用如筌蹄十年湖海声藉藉观水观山双眼碧一官虽冷气如春那识人间有金璧相逢林下秋雨乾高梧叶落天风寒杯酒殷勤尽清兴作诗醉写乌丝阑
立秋
苦热念秋至立秋意欣欣一雨忽破凷千山净无尘新月挂高树凉风洒衣巾重来囊中书怀我堂上亲丈夫苟未遇妻孥耕且耘胡为苦离别低头长傍人
和孙伯昭佛社
祭法埀明训邦家祀有功愚氓何悖礼佞佛乃成风妇女僧流杂香花佛社隆三身夸息怛千眼慕圆通金像瞻如在珍羞共极丰九衢迎象驾百彩制天宫窈窕闺房秀联翩市井童庄严森侍卫游衍适西东行道骈缁素飞尘溢软红宝幢云母扇银烛竹晶笼铙钹伶伦後袈裟粉黛中乱伦言可丑妄意福来崇废业兼旬久挥金与土同盘游律有禁长吏听如聋阖郡喧邪说同袍见直躬新诗来满纸高论发羣蒙白雪无人和皇天鉴厥衷不为因果惑真是丈夫雄感激徒三叹栖迟奈两穷抗言摧佛骨所愿学韩公
赠丹阳归真观诸葛链师
鸐溪之水鸣■〈氵虢〉■〈氵虢〉九曲龙蟠护仙宅东南一望天宇寛緑野平芜接洮滆阶前老树三十围门列修篁数千戟緑阴庭户湿空翠五月天风吹巾舄野夫何缘饮丹井遇逐寻真羽衣客焦仙莎衣煮白石吕翁榴皮题素壁物换人非数百年予复幽探访陈迹黄冠老师卧龙锺知雄守雌室虚白诜诜弟子皆速省中有诗豪更琴癖【陈雄亝能琴且长於七言】哦诗鼓琴师亦喜一倡为之三叹息嗟予汩没尘土中到此悠然忧不释采芝终日不盈襜曳屣长歌晚山碧
寄题蒋仲益野趣亭
陶潜归故园日涉乃成趣迷途虽不远已恨出门悞眷兹亭中人不识功名路幽居瞰洮滆诗盟结鸥鹭秔稌湖上田花竹家後圃山色开画图波光照窗户寒镫课儿孙春耕了农务杖屦三十年曾无一尘汚人生天地间溘如草头露轩冕渠自劳刀锯吾无惧熙熙太平世千载实难遇野趣只自怡难以语童孺
代简蒋成玉
往年同掣钓鳌钩空载钱塘月满舟从此相思不相见槐花又老一番秋
二
东风倾盖采芹亭一笑相看两眼青老我无成今学稼荷鉏依旧带遗经
三
春来一月苦阴雨少顷雨晴邀客嬉金斗城西芳草路水边杨柳青离离
送牛季和赴旌德教谕
积雨喜新霁六合无纎埃江头杨柳风送客征帆开把盃问青天天网信恢恢之人饱经术吐辞粲琼瑰不居白玉堂合着黄金台培风展云翮胡为尚低徊往矣教岩邑菀然育羣才峩峩敬亭山相看亦佳哉荠麦茂霜雪蛟龙候风雷秋风木瓜熟好题书後来
慈乌
倚窗看慈乌生雏念雏饥黄口未能啄雌雄交哺之羽毛日以长飞飞展双翼父母乃巢居羣雏为求食得食能几何入口不下咽去时声哑哑归来羽翩翩大乌能尔慈小乌能尔孝他时子为子宜亦如尔报人为万物灵不孝诚何心我今作此诗警世还自箴
余子元御史枉驾敝庐以诗贻次韵奉赠
奇哉古秦镜奸邪见肝胆当年献天子重瞳目亲览尔来匣中藏寒月光湛湛玉台重拂拭清辉元不减
陪全公游仁惠观途中酌酒赋诗予和二首
吴山相送越山迎二十年前骢马行今日经过旧游处诗情秋色喜双清
二
山中羽人山下迎篮舆看山吟复行松阴呼酒听琴语一笑如见黄河清
邀高则诚郊居小集
别多无那苦相忆赖有尺书时往来逢人为说乌宝传此客合贮黄金台北风尘土岁云暮南湖水波冰欲开扁舟短棹出西郭元日相期看野梅
同游赵君模过访
荒城岁晚冰雪繁幽人校书深闭门书中乐与圣贤对户外寂无车马喧年光冉冉老将至心事悠悠谁与论肯为梅花过寒谷定邀高子共清樽
偕丹阳诸葛用中金坛王元徵同应乡试阻风无锡和用中韵
船窗昼暝鈎帘坐阳谷雷鸣送雨来佳友喜逢双凤集清尊且对九龙开槐花满眼催行色桂子吹香入酒杯黄帽怕教牵缆去请看风浪雪成堆
次邓混然韵送溧阳王元仁兼简乃父时可先生兄元德
客里匆匆送客归江空岁晚雪晴时父兄相见烦传语书剑重来好寄诗世事两年多反覆人情一日九驱驰甓桥东畔王猷宅杖履幽寻未有期
丹阳道中早行过吕城写示诸葛用中十三韵
寒鸡丑前鸣雨急风更恶吾欲遄吾车仆夫殊不乐坐待风雨休早出丹阳郭行行二三里风雨复交作造化小儿剧变态不可度雨湿衣欲冰风吹面如削前途迷远近古堠暗摸索怀哉故人居不远可依托奈此道路难尺进咫复却之人书万卷芸香浸书阁闭门了无事卧听檐花落吾年几倍之赋命乃尔薄诗成往呈似定发一大噱
全佥宪自黄州遣骑以西洋布见惠作诗谢之
十月北风方怒号故人西布似绨袍远劳使者传书信笑看家人落剪刀留得海图飞凤鸟绝胜山罽集鵞毛岁寒冰雪空山里千里相思报木桃
除夕和诸葛用中韵
尽道王门可曳裾青山吾自爱吾庐新年且醉屠苏酒旧业重修种树书堂上弄雏慈母喜阶前系马故人疎东风一树梅花雪折得南枝报鲤鱼
寄陈修撰
五始师麟笔羣公系马迁欲明前代事不失後人传紫禁烟花绕丹霄日月悬书成天一笑高步更联翩
诸葛用中邀赏牡丹痛饮终日且留仆与陈链师宿成趣轩各赋诗十二韵
金谷春风暖名花宿雨沾锦□□覆幄华屋昼埀帘公子开琼宴仙人驾玉蟾妙年皆可畏老态不吾嫌柳雪沾衣袂花枝压帽檐舞裙云冉冉歌板玉纎纎鸾凤鸣丝竹羔豚出釡鬵初筵犹秩秩终日竟厌厌客少情偏洽杯深意转忺猖狂容阮籍缪语恕陶潜大笑南柯蚁深慙上竹鮎题诗纪行乐罄折谢劳谦
次韵罗君仁闲居遣兴
春近清明日花开金斗城闭门忘宠辱染翰作真行芳草自生意青山不世情何留过幽壑携酒听松声
杨氏橘隐轩
少年走京洛衣冠混泥涂脱身车马尘竟作山泽臞开轩面流水坐对橘一株客来必留连手谈以为娱手谈亦何好聊适岁月徂南风緑阴凉长日幽鸟呼寂然此树下身如蜩甲枯千橘比户侯斯亦非吾徒况彼终南山捷径争奔驰驱车过吾里岂不愧木奴
浙江平章库库公家养二鸽其雄毙於狸奴人以他雄配之遂鬭死作义鸽诗
翩翩双飞奴其羽白如雪鸟兽忽相残雄死雌蹩■〈薛〉絶食累数日悲鸣声不歇苍头配他偶扞鬭项流血血流气犹愤血尽气力絶嗟尔非鸳鸯失偶不再结嗟尔非关鸠所性殊有别於人拟共姜之死同一辙夫何宫壼内往往少贞烈夏姬更九夫河间不可说聊为义鸽行永激妇女节
陈伯大先辈偕邾仲义陈容斋张子毅见过酒边以茶瓜留客迟分韵得茶字
白鹤溪清水见沙溪头茅屋野人家柴门净扫迎来客薄酒迟留当啜茶林响西风桐陨叶雨晴南畮稻吹花北窗几个青青竹题遍新诗日未斜
伤田家
踏踏溪上车嶷嶷田中苖踏车非不勤水尽苖枯焦人力不胜天奈尔秋阳骄
二
初春脱寒衣典米事东作岁旱谷不收且无衣可着饥寒去何之前途半沟壑
又
尧田九年水汤田七年乾保民苟无术羣黎总凋残我农今畴依州县父母官父母不我怜何从语辛酸神农作耒耜后稷教稼穑安知後之人耕稼多乏食乏食未足忧山中有黄独奈何点乡夫州城要修筑平明荷鉏去雷鸣忍饥腹
菊泉诗为孙嘉赋
循彼南山言采其菊爰有寒泉在彼空谷挹彼注兹有芬其馥既澄尔心亦莹尔目所谓伊人温其如玉宜尔眉夀受天百禄锡之南阳为尔汤沐
嘉定杂诗
黍熟湖田花鸭飞雨香秋浦篛鱼肥野翁织屦街头卖日暮裹盐沽酒归
二
趂潮艇子若游龙潮落横塘日下舂负郭人家星散住水边多种木芙蓉
崑山【时州伯移居太仓】
孤峯云叠叠旧邑草萧萧覔石敲新火拏舟趂早潮沙田红稻熟溪网白鱼跳寂寞悲秋客蓬窗酒一瓢
寄邾仲义
我思埀虹桥春波緑杨津鄂鄂棣华宅瞰此江之滨荷衣佩秋兰野饭羮紫蓴一从桥上别花发三年春相思复相思为尔歌停云
二
我思钓雪滩烟波数千顷幽人读书罢乘风放孤艇沙头弄明月水底见天影鲈鱼秋自肥枫叶霜自冷钓钩未连鳌聊此驻清景
过太仓
杨柳溪边系客槎桃花雨後柳吹花东南地角环沧海日夜潮声走白沙市舶物多横道路江瑶价重压鱼虾天妃庙下沈玄璧漕运开洋鼓乱挝
简崔徵君【姚参政门人】
牧庵夫子久絶笔巾笥藏书手泽存白首逝将深报国青云多是旧同门去年雪里西郊别何日花前北海尊芳草萋萋春又晚杜鹃声里忆王孙
和王文振遣兴
斋居幽事颇关心晋帖时时手自临徐孺不来常挂榻锺期相遇始弹琴东风城市红尘暗长日轩窗碧草深圣代明堂方有作岂容材栋老云林
送陈县尹之东流
东流父老候飞鳬莫遣前驱叱避途好问去年天子诏邑中差税受恩无
哭全佥事
早岁乘骢马当时负重名四川豺虎缚一疏鬼神惊解组归江汉还家访友生安知成永诀杯酒吕蒙城
羣鼠
羣鼠穿我墉昼出不我避苍头往执之赤手反遭噬号呼惊四隣狸奴尽呼至羣狸视如盲鼠辈从此逝老我气力衰长吁夜不寐
寄惠山鉴长老字仲明号太虚
太湖之阳九龙峯金田蛰尔僧中龙山头云出野漠漠石眼泉落声淙淙呵冰古砚写墨竹扫雪临轩看碧松别来两度岁华晚袛见梅花信一封
荅友人问讯
官河春水緑粼粼重结衡茅近水滨膝下斑衣三稚子堂前白髪一慈亲闭门无事足为乐挿架有书何患贫秫田更喜逢年熟酿得香醪味颇醇
元日试笔
萱草堂前竹数竿归来喜见总平安春风暖入屠苏酒朝日光生苜蓿盘万国臣隣同受朔一年时序又更端买臣未衣还乡锦庸竖从教白眼看
送新安程以文先生入京
春雪初消杨柳黄扬雄奏赋入明光莺啼禁苑烟花暖人着宫袍雨露香圣代百年周礼乐儒林诸老汉文章政须直作挥椽笔风月平分白玉堂
和京口张君益南园新居
铁城如瓮藏华屋金树埀丝镇画桥贺厦燕来寻旧主灌园人立候春潮戱题花月诗皆好醉览江山酒易消天意也应留远客雨师连日泻天瓢
王元德别去数年重会吕城诸葛氏家写兰见赠且索诗送行时予辨惑编成或忌而谤之者因并及之
与君一别几十霜喜君学与才俱长向来作诗方刻苦而今格律殊高古向来祗为竹传神而今更为兰写真悬崖叠石足幽致古木寒藤有生意胸中清气吐笔端有声无声俱可观相逢莫恨无知者缣素盈箱乞传写絶胜编书斥异端老我穿屋牛衣寒十年岁月磨研铁嬴得羣厖争吠雪愿君为作指南车独行周道当何如
荅凌万里见寄
移家一别十年多予发苍苍子若何老去情怀偏念旧向来消息颇传讹遥怜杜甫因诗瘦欲为扬雄载酒过稍待长江羣盗息洞箫吹我醉时歌
送辛明善之缙云监税兼简高则诚录事
缙云山下水盘盘一舸夷犹七十滩如此壮游良不恶何妨远别去之官风生白苎征衫薄雨过黄梅客路乾传语郡中高录事小篇求序冠篇端
题桃源图
昔年曾读桃源记会得陶潜言外意柴桑避世如避秦恨不山深絶其事借人为喻说桃源渔郎之游皆寓言不然溪上山如故何乃舟回径迷路若令此景真在山此翁必入穷跻攀编书不用书甲子姓名无复留人间只今唐虞太平世花柳村村足佳致不须重展画图看四海桃源复何异
张子毅生日招饮以诗夀之
深山大泽生龙蛇文采风流出故家柔桑负郭田三顷灯火乃翁书五车南风初结石榴子细雨微浥菖蒲花生徒女乐为君夀老夫也得醉流霞
避雨
系马庱亭东邮亭似鹤笼长河飞白雪高树洒清风州境才相接乡音便不同野人来问字错认是扬雄
无锡赠何敬存
岁岁九龙峯寒泉落冰雪美人此倾盖为我涤烦热世途自荆榛肝胆无楚越凭高一长啸清风满林樾
送崔仲德归钱塘
家住涌金门濒湖五亩园梅边童养鹤松下客呼猿头白心犹壮官卑德自尊徵车未来日诗礼教诸孙
送盛本初教谕之全椒
淮海维扬才俊多先鞭奈尔妙年何琼花春酒三年别滁水秋风一苇过圣代只今兴礼乐人家是处有弦歌安书寄与南来鴈时有新诗到薜萝【时乃翁克明先生为毘陵教授故云】
辛至善永思亭
而家本西域而翁葬桐乡乡人犹永思哀哀况诸郎春雨暗宿草秋风悲白杨别来春复秋於焉奉烝尝思成见容色宛在羮与墙一念不少休东流水汤汤到海水犹已此心未渠央贻谋子若孙百世岂有疆
次韵陈知远秋日言怀
奔牛古堰头筑室俯沧洲爱客常沽酒躭书不下楼青山衔落日白露湿高秋最喜多兄弟双亲百不忧
诸葛用中成趣轩
幽幽小园池结屋三四楹若人青云器乃有邱壑情涉园以成趣尚友陶渊明池水鱼泼泼花枝鸟嘤嘤太极图外意芳草堦前生吾趣吾自知对客无以名欲识琴中趣且聆弦上声欲识酒中趣百壶与君倾啖蔗勿遽弃佳境将来迎
李御史过访
霜飞白简照南台早岁君门射策来独立敢言天下事实封频到御前开騑騑骢马过茅宇恋恋绨袍念樗材惭愧山林麋鹿性偃然方乐卧苍苔
题画鹰
苍鹰独立清秋树剑翮风生欲飞去林间燕雀动成羣海上鴐鹅亦无数鴐鹅燕雀鸣声喧击之不击无足言快须为我杀鸲鵅勿使空人之旷城
曹娥庙
死孝鱼龙窟垂名简册香江流随姓氏乡土奉烝尝黄绢碑词古青山宰木长世间枭獍子何面过祠堂
伏日奉怀浙江高掾吏次早友人黄仲德入杭以诗代简
伏日常年苦炎热今年伏日风雨凉官曹早出丞相府宾客高会湖山堂垂杨系马緑隂静画舸采莲红粉香应有新诗纪行乐武林风物增辉光
河魨
世言河魨鱼大美有大毒彼美吾不知彼毒闻已熟其子小如芥食之胀如菽腹腴膏血多目脾头项缩烹■〈火麀〉苟失饪祸至不转瞩或言直一死轻命重口腹尔来廿里间杯羮数家哭譬诸安与史敢用甘颠覆溺爱多不明奚止一水族作此河魨诗逢人敢忠告
过邹道卿先生墓有感
忠公天下士夙学能慎独平生寸心赤耿耿照黄屋元符引裾谏痛甚贾生哭上言正中宫下言斥当轴直道时不容除名窜荒服建中及崇寜宠辱手翻覆炎蒸岭南地文章散清馥晚岁归故山林庄竟埋玉向来望佳城欝欝暗松竹今为禾黍区春雨耕觳■〈觳，束代殳〉翁仲知何归云仍困无告嗟予占毕生斯文赖私淑愿言理侵疆重植宰上木愚公将移山自谓计已熟精卫欲填海可奈力不足伤心复伤心残碑卧荒麓
简吴门葛可久
东南古吴会江湖浸坤轴阊门万人海骊珠混鱼目嗟尔珊瑚枝光彩照壑谷挺挺八尺躯便便五经腹复用岐黄书教子时共读座有焦尾桐樽余荔枝緑我室虽甚远扁舟往来熟此别独经年羮墙见鸿鹄珍重应时须抵鹊毋以玉【时分省募文武士间可久欲应命故有末句】
寄谢京口俞府判先生辨惑编序
忆昨倚槁梧往学太古音清风一挥手为我湔蓬心言归卧空谷神飞绕帷林寄来明月珠价重双南金岂不怀报章慙媿秋虫吟人生少会遇岁月何駸寻晨瞻蒜山高夕览江水深江山渺予怀尘世盈我襟行当驾黄鹤从游阆山岑
璚花行送盛克明归维扬
扬州好花非不多奈尔絶品无双何水沉香骨素玉蕊琉璃滑叶青揺柯东风二月花时节二十四桥香浸月小山樷桂避芳尘东阁官梅褪残雪向来名士多品题括香御史今亦知何日移春献天子不负此花天下奇
王长史代祀天妃囘偶留常州为予作辨惑编序驿亭饮别以诗谢之
使者祈灵海上囘蛟螭远避漕舡开入朝将进贤人颂当路皆知舘阁材倾盖道边欣邂逅邅车林下久徘徊彩毫题我蒲编去鸾凤囘翔燕雀猜【长史名余字叔善平章库库舘客也】
奉同干尚书贺高太尉承恩诗
紫凤衔书下日边一樽金币礼高年天恩已见来三锡月俸犹供十万钱緑野午桥闲几杖长洲茂苑美山川旧家池馆花如锦箫鼓春风送酒船
次韵陈心远久雨
秋风卷衡茆我屋漏已久春来复多雨水马阶下走人皆忧巨浸我谓晴可守独忧东海上连年聚羣丑官军涉鲸波鼠辈未枭首西畴化沮洳闲
我扶犁手何以解此忧山缾泻春酒喜复邹忠公墓田赋絶句十首谢两郡侯
新松重植古人坟五马同来两使君归我侵疆三十亩山灵惭愧谢移文
二
白头翁媪倚林庄咲指荒邱旧石羊谁料百年荆棘里又看金紫奠椒浆
三
奕奕祠亭春雨晴青山红塔照檐楹檐前燕雀声何喜冠盖如云为落成
四
去年风雨暗桑麻今雨楸梧一望賖寄语无情枭獍子壠头衔土有慈鸦
五
倾囊不惜购残碑为爱前朝幼妇词赖有贤侯知古意从教俗士笑书痴
六
府公遗爱沾幽壤礼部文章勒翠珉寒食清明人洒饭落花飞絮鸟啼春
七
里翁犹记前朝事五马年年上冢来白鸟能言高柱立黄杨合抱细花开
八
青山无数麒麟冢人到林庄下马过为问路傍杨柳树向来兴废事如何
九
景邹亭在稼亭东断础犹存草莽中郡圃何时重构筑羮墙长见道乡翁
十
千古一坏忠义土青山门户碧溪阴溪流冷浸中宵月照见先生未死心
二月归田舍作
十年为客不窥园数日还家独闭门儿女牵衣拂尘土亲朋折简问寒暄江南花柳青春好淮上风烟白昼昏闻道贼渠今磔死雨窗欢喜倒芳樽
二
余生甘分老渔樵竹径柴扉掩寂寥舍後薄田堪种秫门前流水喜通潮人遭岁歉飱榆粥天假春晴养麦苖早起凭高望西北楚氛犹似未全消
三
天开铁网放鲸鲵甲马归营罢鼓鼙四海苍生皆鼓舞三苖何物竟昏迷愁闻近日军需急幸得新年米价低春雨陇头耕未得桑林布谷为谁啼
四
鸦鸣鹊噪总无灵庸孺譌言更莫听万国山河春荡荡一时烟雾昼冥冥官军自足追穷寇县吏犹劳募壮丁何日卖刀仍买犊花村鸡犬共安寜
五
飞刍挽粟未能休嗟我乡隣日夜忧何事羣凶恣猖獗半年诸将拥貔貅桃花过雨红顔老杜宇伤春血泪流堪笑腐儒无可用下帷依旧说春秋
记梦【并序】
至正十二年六月初八日夜梦于先人旧居之後堂看故兄所遗春帖有读书传家等语因念先人尝言曾大父以儒名家从父领乡荐为校官我兄犹好学而文今其孙无有似者次兄二子皆废学吾三子皆未成立以此感泣旣觉而涕泗交颐心甚怵惕因作以示儿
苦热夜难寐坐久方偃息梦归巷南宅竹树皆历历伯兄手题诗犹存後堂壁余时因感伤先世本缝掖书声今寂寥宝树化荆棘立观楷书字哭泣泪沾臆觉来忆诗话白月光满室重念世泽微门衰自畴昔我方埀髫时伯父死于溺音容两茫然了若不相识但闻能孝友风姿颇清逸四十五六年遗文总狼籍题壁尚何有此梦生此夕予生虽无成多赖读书力揩劘镜上尘积累机上帛嗣续幸不冺所愿能自植木也年十六林亦及二七阿森今九龄父母俱爱惜不为樵牧童又不学稼穑萤窗与雪案寸晷宜自惜读书承世业此语真药石汝曹能黾勉是亦尊汝伯旁观勿相笑说梦等儿剧
客来
革孔频移转觉寛酒杯虽举不成懽客来为说红巾苦窗下榴花亦怕看
进士马仲达为常州路录事司达鲁花赤监筑城以诗见示余次韵荅
风櫩抱膝聼鸣蜩颇觉乡隣有叫嚻四海百年归一统两阶何日格三苖斗城新筑关门早铁骑南征去路遥年少参军金榜客可无奇策上丹霄
至正壬辰十月廿二日于妻兄任氏家避乱得家兄信感叹而作
避地横山下离家十日余鴒原常在望鱼素忽传书猛虎走城郭蝮蛇生里闾欲归归未得搔首独踌蹰
初度有感【十一月初六日时年五十寓任氏】
我生何不辰埀白遭乱离乡城箭满眼咫尺不得归百年今已半喘息能几时桑蓬负初心蓼莪有余悲惭愧朱买臣富贵能自期男儿无所成百龄亦何为对酒不复饮把剑空欷歔
寇退别詹鲁贤
君家天台下我家滆河边针芥一相投胶漆四五年仓皇避羣盗妻子同一船中途苦离散经旬各忧煎再见若再生相依益相怜横山树历历东洲水溅溅山水非不佳旌旗日纷然两家妻与子一月夜不眠明发窜榛棘衣被裹槖饘莫归客櫩下耳语青灯前葵心倾太阳杞国忧崩天逝将哭秦庭乞师扫风烟临期贼遁去此志徒欝然坐閲明年春东风草芊芊惨别斗城下相顾犹夔蚿重结死生交永矢金石坚
送京口刘千户归营
桓桓千夫长胸有万甲兵生长太平世终日醉六经一朝着兜鍪跃马出瓮城擒贼不知数报国丹心倾台司方论功宪节偕按行部曲严武威疮痍抚罢氓宝刀洗荆溪铁马归柳营莺花已春暮草树犹血腥一雨殊足喜四野布谷鸣吴儿卖刀剑买牛事春耕顾瞻天地间埃氛未全清何当尽扫除丈夫功业成
过金陵明道书院访友人高孟立山长适遇秩满且有侧室洗儿之喜作诗贺之
客来凤台下适见生凤雏斑斑五色羽菶菶百尺梧衆客席上珍爱君掌中珠度曲紫玉箫泻酒黄金壶起舞为君寿试啼呼阿奴梅花亦解事含笑文庭隅
题陈时举宅画壁
双松岁寒姿拳石太古色我昔山中游憩此松下石松花雪霏霏松叶风瑟瑟安知此清景相对复今日拏空两髯龙乃在一书屋主人罢鸣琴宴坐室生白客来苦炎热傍树欲推帻不闻天籁鸣但见空翠滴烦衿顿如洗林壑幽兴适经月数相过明朝有行役黄埃赤日中令人转相忆
孙伯昭与陈天倪用简斋一凉恩到骨四壁事多违为韵赋诗见寄全和荅之
薄田西河上种谷多种秫秋来喜甘雨牀头酿真一我思山中人不见如参商蒲萄好留客毋用博西凉秋水涨百川无人洗乾坤堪笑闾阎下空怀报主恩东亝可谈书西亝堪寄傲山中尽寛闲俗客自不到凄凄草上霜耿耿天上月遥怜两淮地千里照白骨吾生西复东徒以口腹累怀哉安乐翁不出时有四明月足可喜好句无用覔寒蛩为谁悲唧唧鸣四壁殷勤语儿曹要识一丁字明年世清寜依然重文事主人锦■〈毛瞿〉毺饮客金叵罗遥怜古岩桂香似广寒多持身服苦澹适口忘甘肥青云丈夫志白首慎无违
哀陶尧佐【并序】
至正壬辰冬红巾陷常州驱民攻京口不从者杀之我邑人陶君尧佐不幸为贼所得且欲并驱其诸父昆弟以行君厚赂之以一身睨衆人之急从至丹阳闻官军鼓噪声即倒戈刺贼渠堕马因被害时吾里有识君者旣而语其事于予予以君尝读书知逆顺故诚信而悲之閲二年方欲问诸水滨笔之野史以暴白其难明之心其族人有为之後者葬君衣冠予述前所闻作诗哀之
嗟尔练湖水不洗斯人汚寃血化为碧春雨生苔芜皇天有老眼斯人实何辜生当太平日三世家业儒本无缚鸡力苦被豺虎驱孰知能贾勇倒戈诛贼渠铁石一寸心虀粉七尺躯而家既能全而愤亦已舒但恨薰与莸混然骨同枯华表鹤不返竹林啼凤雏衣冠藏古邱魂魄游清都击贼作厉鬼当与张君徒天高不可问愁云昼模糊
兵後到杭马掾史置酒见招且示以所与石处道邱长卿西湖倡和之什次韵一首
西湖山色冷如灰前度刘郎今又来红粉画船今寂寞断桥流水自萦逥一堤寒柳风烟老两鬓飞蓬岁月催赖有故人能慰藉緑尊重对晚山开
西湖曲
西湖春水緑于酒西湖女儿娇似柳依稀二月三月春攀折千人万人手我有一索青铜钱明朝也买下湖船试歌断臂孤儿曲湖上岂无人会传
自钱唐囬舟中怀马掾史
省前山色翠欲滴幕下官曹清且闲公退每倾鹦鹉盏客来频爇鹧鸪斑坐看急雨沾花席应念扁舟出柳湾白髪郑虔氊未暖还家方苦路间関
舟中怀辛至善
春草緑如许之人犹未归江东云度水马上雨沾衣王事驰驱久家乡信息稀多情旧时燕还绕画梁飞
望官军
扬子江边羣盗来奔牛吕城飞刼灰客怀每日欝不乐笑口几时能复开东郭流离人似蚁西村格鬬鼔如雷官军望断无消息独立斜阳首重囬
示长子木
萑泽聚羣盗池鱼恐遭殃喜今避地去溪上一苇杭汝妻扶汝母小婢携槖囊丱角汝两弟随行色仓皇仆夫偕汝留家居谨周防屋後林有竹林後园有桑祖宗百年坟高树荫斧堂汝为吾冢嗣承家奉烝尝兴废固有时生理无怠荒但无沟壑忧可待时世康乡隣或侵陵勿与较短长韩信跨下辱自度势莫当娄公面上吐不拭庸何伤彼恶汝勿为口亦勿播扬天定能胜人善恶报乃彰松栢耐岁寒葵藿倾太阳此身可虀粉此志勿改常汝幼颇醇谨亦尝闻义方稍暇仍读书慎勿弄杯觞行看太平日斯文复辉光
严将军战马歌【并序】
至正乙未春常多盗省府调兵捕之浙东宣慰司元帅严公来总军事未几无锡平移军武进一日捣来富庄贼巢军中失二马明日贼乘之抗官兵烈塘上二马闻金鼓来奔贼控勒不能止遂堕地马立踶杀之官兵大捷故今烈塘之民咸神其事俾予作歌以美之
往闻齐军夜路迷老马前导人追随又闻的卢跃檀谿汉业复立西南隅古来良骥称有德未有骁腾能杀贼将军两马駄贼来云雾四起生风雷红绡帕首尔何物霜蹄一路成飞灰军前认主鸣且舞惊倒熊罴与貙虎羣凶胆落不敢追官军凯还搥大鼔马兮马兮诚有功须知感物由老戎将军接迹武惠功煌煌史册书勲庸尔马名亦埀无穷
别姻家尹居士【并序】
尹氏世居金坛尹干桥其孙可传者予女妻之故避乱挈家依焉未几寇兵自溧阳至予遂寄留家具及古今书八百余帙复回故邑矣
烽火西来满眼红归帆忙挂鹤溪风蛟龙剑伏鄷城下科斗书藏鲁壁中邠老自怜能世守阮生谁信又途穷一盃此夕诚何夕儿女挑灯笑语同
赠花御史常侍文尹晋陵
氷雪襟怀铁面威井乡重过思依依州官局蹐迎骢马父老懽欣识彩衣闽越地偏沧海接江淮屋远缟霜飞旧游还念城东客白首持竿坐钓矶
过无锡口号
至正十五年十二月初一日丞相达识帖木尔公赴江浙余因感愤而作
丞相楼船搥大鼓铁骑前驱猛于虎纷纷鼠辈敢横行与我官军战河浒落日未落县林梢一天杀气风骚骚官军纵火鼠入窟太湖水濶阳山高相君贤似唐裴度岂无将军如李愬兜鍪载雪捣贼巢一夕湖船竟飞渡我有一寸铁愿作将军箭将军三箭定阳山湖水依然净如练
杨铁崖先生既为应芳叙思贤录又以应芳上书丞相府不报作长诗赠行是用感激赋此留别兼谢
钱塘江上久为客光范门前三上书喜得问奇扬子宅何慙题柱马卿车风尘鸿洞人皆恐氷雪峥嵘岁又除覔得骊珠三百颗横山归卧旧田庐
代简苏景瞻先生
西门渡头春水生故人不来舟自横闻道移家近湖住手栽桑柘緑阴成
二
布谷声中春雨晴溪头倚杖看春耕干戈满地人相食宜尔龎公不入城
龟巢稿卷二

[book_title]卷三
●钦定四库全书
龟巢稿卷三
（元）谢应芳 撰
○诗
养竹成大林养竹
成大林频年竹生孙美竹非不多恶竹亦已繁羣奴为洗之往哉聆我言美者慎勿伤去恶必去根勿虞尔斧缺勿惮尔力烦宿莽荡无余清风仍满园
树头鵶■〈臼鸟〉鸣
树头鵶■〈臼鸟〉鸣农人起耘苗问之何尔忙良田莠骄骄去年耕较迟草蔓人力寡稂莠非不除卒以害吾稼吾闻农人语猛省天下事养虎常害人玩寇亦如此
移家金坛尹干桥奉寄俞用中先生
辟地金坛县怀人铁罋城战尘今满眼忧国更忘情北固山无恙中■〈氵霝〉水最清卜居何处好为我主鸥盟
大父卒宋末葬烈塘之东墓松皆合抱数百株一旦为乡豪伐去郡县弗能禁愬之分省亦莫敢谁何应芳痛愤於家形於梦寐
当年扫松寒食朝纸钱挂之松树腰今年无树堪挂纸冢头揷竹风萧萧孤儿抱怨吞声哭踯躅归来卧茅屋夜深忽梦苍髯翁手足裹创头髪秃告言淮襄荆楚间羣凶杀人连数年名门世胄皆赤族楩楠豫章何足怜吾方欲问天下事鸡鸣梦破心如醉髯翁恐是十八公天邪人邪谁降凶
五噫歌
大明胡爲而翳兮噫大凶胡爲而裂兮噫触邪之豸角何折兮噫祥麟在郊足亦刖兮噫太平遗黎岂至是而底灭兮噫
忆兄【八月中结友】
平生爱缁侣逃难亦与俱骨肉不相顾安危意何如铜马从南来杀人血成渠一炬灰万室九原槌含珠怀哉眷令原何时蓬荜庐横山絶高处独立眇愁予
三五七言
角蛇啼翼虎飞百年凤雏坏五色鵷雏饥盲风怪雨已连月青天白日寜无时
岁暮独归
浩浩北风吹战尘还乡无复见乡人四郊荒艹斜阳外一树寒梅野水滨偶有新诗题甲子忽惊初度过庚寅僧庐夜宿明朝别默念莪蒿泪满巾
西胶山雪晴【写呈无锡州尹遂蒙罢吴家渡筑城之役】
一夜雪深三尺强石人堕指氷蚕僵犹喜金乌两翅冻不折天明飞出海上之扶桑老夫晨起胶山下风景看来浑是画连山万顷玉爲田隔水数家银作舍田中筑城团义兵日高未饭饥肠鸣黄泥冻地硬如铁白柄短鉏铿有声不辞受饥寒但恐亏工程将军踏雪来点名万夫鹄立颤且惊马前壮士五色棒棒头性命鸿毛轻予生悔不习兵法雪夜擒吴书奏捷客櫩抱膝漫悲歌奈尔义兵寒苦何丁
亥岁旦徐达卿席上作
主人饮客椒花酒笑语春风口角生久雨忽晴人共喜又闻周郑欲寻
盟元夕寓田舍有感
忆得去年王正月钱塘风雪正频繁马周独酌新丰市韩愈三书光范门丧乱不沾新雨露饥寒今忆旧田园堠山西畔孤村里借屋篝灯过上元
赠钱梦弼
连云第宅堠山西乔木森森与屋齐万国熊罴方血战一林鸾凤自幽栖东风池舘春如昼长日笙歌醉似泥吐酒锦茵容野客新年十日九招携
丹阳陈天倪及其弟刚中奔牛陈心远等诸羽士避兵洞庭山寄此代简
洞庭林屋聚羣仙问讯曾逢卖橘舡湖上白鱼多满尺山中朱果不论钱仙家犬吠云连屋泽国龙吟月满天辟谷有方烦寄我吾将多与世人传
陈大翁过堠山客舍情话连日追悼母氏使应芳情见乎词【翁名师可字伯大宋常州通判之子】
外家亲戚惟翁在相见犹能话阿■〈弥上女下〉三夜客窗同寂寞两年兵火共流离可怜今雨穷途客谁识前朝郡倅儿前世青氊零落尽行囊留得数篇诗
寒食日闻乡信口占
邻舍惊呼避蝮蛇老妻嗔怒唾乌鸦谁知昨夜三更雨又送春风一度花寒食清明人上冢夕阳芳草客思家愁来复遶青山去何处垆头酒可賖
访孟伯坚周履道不遇
班马文章驾并驰云龙追逐去何之门前流水垂杨柳屋上青山噭子规三月又逢修禊日一觞还忆太平时可怜潦倒无家客满目风尘两髩丝
刺促行次履道韵
刺促何刺促江上秋风破茅屋谁怜杜少陵长歌之哀甚于哭故山可望不可归髑髅台高春草緑浮云滓日竟谁洗烈火连天势难扑三农不复把犁鉏风雨荷戈城上宿於乎人生有子作征夫不如返哺林间乌
题春林雨意图
前山後山云气浓欲雨不雨天无风记得去年初夏里此时船过滆湖东
怀周履道
平生多朋游穷途见交态每歌杕杜诗重念伐木废孰谓新相知情如旧亲爱手书辱殷勤授粲慰行迈我老无能爲执德心未艾秋风自揺落松柏岁寒在
狗寨謡
往闻淮西军食人狗亦有寨屯如军是时江南幸无事尚谓传者言非真安知吾乡今亦尔地方百里皆荆榛三村两村犬成羣见人如见东郭■〈鵕，兔代鸟〉跳踉大噉猛于虎陂陀高踞声狺狺路傍青草堆白骨天外飞鸢衔断筋征夫早去胆欲落寃鬼夜哭情难伸可怜性命葬馋腹往往多是近乡民向来丧家狗絶食遗骸或与狐狸分乘时爲暴至若此此事千古同悲辛寝皮食肉不可得张牙弄爪何由驯虞廷九官分厥职益必掌火山泽焚犬乎犬乎胡不革尔心全尔身主尔主邻尔邻揺尾乞食仍相亲毋使犬砦之名天下闻
夀玉山主人
黄梅雨歇南风清緑槐如云隂满庭胡髯雪白双眼明长日细字笺龙经有时忽着道士服骑鹤三天奏符籙天上神仙知姓名人间富贵差驰逐翁年已髦何矍铄姮娥应授长生药我来避地方卜邻翁与谈天甚爲乐酒边却笑磻溪翁吾年与同心不同鹰扬未若渔钓好周家自有羣罴熊平生毛頴与亲炙老去麯生尤莫逆白鸥之盟君忽渝门外红尘一千尺
八月十六日颠沛中见顾玉山蒙置酒嘉树轩相与剧谈痛饮懽如平生且有来夕草堂之约既醉而别赋此以赠
来往东吴三十年吴人多示好诗篇片言堂下知鬷蔑一笑尊前夀鲁连嘉树连云秋不老桂花如雪月仍圆烽烟只隔重湖水且爲交懽理素弦
留别顾玉山将往杭州卜居
垂白遭多难仓黄走四方吴人今入贡越寇复侵强百战山河破三边草木荒军容皆赫赫徒御亦扬扬举士思投笔农夫习臂枪谁令纪纲坏未改瑟琴张卓尔文章伯平生锦绣肠琴书曾不废轩冕迥相忘爱客坐常满躭诗夜亦忙登龙嗟潦倒凤鸟与翺翔说项口不辍留髠兴甚长百篇诗自和屡舞酒淋浪老骥羞跧伏饥鹰欲远扬忧天如杞国辟地卜钱塘丞相闻新诏除官率旧章覆蕉曾有梦腐草或生光萧飒双蓬髩漂揺一苇杭第慙金自跃何以玉能藏海底珊瑚赤松根琥珀香明朝重回首嘉树郁苍苍
赠道传上人
偶识庐山远山庄借屋居拨云分臈酒踏雪送寒蔬门俯溪光迥窗含野色虚相过两不厌灯火案头书
送蔡伯昇避兵淀山依故人
典衣沽酒碛沙头送客携家访旧游虎窟携来桃竹杖鸥波荡去木兰舟黄杨偶厄今年闰老菊重逢九日秋覔得桃源堪避世结邻当与老菟裘
陈湖夜泊
平湖秋水清如镜照见潘郎两髩斑带箭飞来何处雁一声哀怨入云间
访淀山因自明习无学二禅老
西风满帆天所假扁舟过湖快如马欲寻渔父问桃源因访高僧过兰若南能北秀两魁奇翠竹黄花总潇洒相逢握手问流落试爲从头略倾写生居扬子大江滨老我毘陵力田者羣凶西来火三月四境更无茅一把乡邻死战血漂杵妻子生擒肉爲酢随波幸若鱼漏网失窟惊如■〈鵕，兔代鸟〉在野山中碧松堪疗饥池上白莲宜结社笑语同打有髪僧数见不辞禅杖行
怀玉山隐君并简其子国衡
锦翮鵷雏海上囘无端鸥鹭失惊猜青山静对机心息好客相过笑口开鱼跃氷池堪入馔蛆浮臈罋足持盃官军赴敌忙如螘奈尔重门掩緑苔
怀袁子英
畴昔寻君竹浦西芭蕉叶上姓名题别来岁晚相留恋行到穷途孰指迷两髩风霜秋飒飒一蓬烟雨昼凄凄遥怜冠盖高阳里长伴山翁醉似泥
怀诸葛用中
每忆君家书画船梦魂飞绕太湖边干戈满地无休日萍梗他乡又一年西北天高烟雾隔东南海濶水云连何当覔得蓬莱路相与从游采药仙
至正丁酉冬玉山燕客芝云堂适有时贵自海上来以黄柑遗之玉山乃分饷坐客且曰吴中以连年扰攘无之今有之诸君子不容无诗故有是作
青巾西来食人肉逃难西山采黄独上书不伏光范门忍饥宁负将军腹玉山燕客客满堂香柑新带永嘉霜分金四座照人面漱玉三咽清诗肠山中椰瓢如大斗吴姬擘来荐春酒酒酣遥指洞庭山爲问木奴曾贡否频年两浙阻兵戈黄柑緑橘不相过此时共享此佳果胡不取醉花前歌汉庭传柑还赐宴应念江南久征战圣恩有诏息蠲租可奈数州人已无
赠镏元臣何士安二省郎
冬十二月一雨滂娄江水高三尺强翩翩使者传令急肃肃官军赴敌忙日出山头云气白春囘海上柳枝黄捷书明月报枢府连璧少年增宠光
钱梦弼移舟过姜里後三日余往见之适梦弼卧疾董子舍中正月赋此为别
堠山之别苦仓猝甫里相逢说乱离喜见新年王正月重瞻旧日汉官仪酒杯不惜金鱼换药杵何劳玉兎持借问董家鸡共犬有无祥瑞似前时
漫兴
甫里水东流垂萝繋客舟客心清似水吟髩白於鸥词赋知无用干戈苦未休蓬窗三日雨农事忆西畴
二
五十不富贵蹉跎又六年新愁添鹤髪故国暗狼烟白帽看云坐青灯听雨眠痴儿书嬾读翻笑腹便便
三
吴地方千里齐民总荷戈人生无可奈天运竟如何米市黄金贱沙场白骨多故山时一望老眼泪悬河
四
伐木烧官炭中林霹雳飞穷猿无可择飞鹊更何依野雨生稊稗山风长蕨薇儿曹能采择犹足慰年饥
五
吴女何多巧吴趋作楚声市廛方易肆朱粉复倾城压酒桃花坞弹筝细柳营将军正年少相顾若爲情
六
阖闾城下柳谁种緑隂成树繋浮江马枝迁出谷莺我朝方用武僧寺总屯兵犹喜湖田熟街头米价平
七
田舍方东作州家要义兵濒湖团水寨劚石甃山城柳暗村烟暖芹香润雨晴荷鉏归未得布谷爲谁鸣
八
尽道从军好封侯甚不难羽书频报捷相府即除官北阙烟尘远东风雨雪寒腐儒人共笑白首鹿皮冠
九
赫赫千夫长揺揺四橹船船轻如跃马寇退欲归田蓑笠松江上犁鉏谷雨前只愁边报急生计又茫然
十
太湖三百里流血水云腥战鼓有时歇渔歌无处听飘零孤鴈白惨淡远山青题橘音书断令人忆洞庭
十一
近闻哀痛诏使者又江东兵革何时息军书四海同落梅春雨後芳草夕阳中俯仰长流涕穷途一老翁
顾国衡万户席上与乃翁及元璞长老等数客把酒赋诗各成七言四韵
客来寒食清明日每日春风醉玉仙彩笔醉题鹦鹉赋宝香频爇鹧鸪斑帘前修竹翠欲滴地上小桃红更殷按得锦筝新制曲隔花黄鸟共间关
宿夀上人山房再和金西白长老韵
春来淮楚兵方息今夜村庄犬亦宁分得梅边半窗月借看松下两函经屋山风扬茶烟白江浦云连树叶青来往风流似支许独慙吟髩已星星
访积善寺贵上人适与旌德寺学无为明月庭讌集四人年皆五十有六酒边聨句共成一律既而又各和一律
四人二百廿四岁【逋翁】一日酒倾三百杯【月庭】醉里不知浮世狭【无为】吟边但觉好怀开【应芳】春云冉冉连江树【逋翁】晴雪纷纷落野梅【月庭】邂逅相逢离乱日【无为】布帆无恙亦佳哉【应芳】
和
四人二百廿四岁野老浮家僧渡杯喜共江湖春水静适逢西北暮云开神仙换骨元无药宰相调羮自有梅旨酒正须终日醉醉乡佳处亦悠哉
送梅州判之崑山
百战归来佐一州貂蝉从此出兜鍪山城近海金汤固市舶通番食货稠下马正逢梅子雨劝农须趁麦花秋荐贤不负尚书意治最功成秩更优
端午日瑞光寺西白长老方丈作
藕花池上端阳日菖歜香浮药玉船可喜山僧能好客常容野老醉逃禅连宵雨涨三江水当午云开一镜天醉倚浮屠望乡国横山依旧暗烽烟
对雨书怀
书生得句百忧忘更喜新知共一方医士为焚賖药券【指顾彦文】邻僧借与读书床【指夀道传】十年乡国烟尘暗五月江村风雨凉不用弱流三万里地无豺虎即仙乡
次韵赠管伯龄
风连四海尘身世等一沤斯文幸未丧同类犹相求蜉蝣果何物敢作撼树谋诸公新亭泪可笑学楚囚我无西园金孰问东家邱嗟尔一片玉产此崑山州天门九重深献纳亦末由江村茅屋雨湖田稻花秋门外车有辙窗前水长流时无华子鱼幼安谁与俦濯足弄云水商歌兴悠悠胷蟠五色綫唾视□□□鍼芥适相遇珠璧惊暗投酒杯接殷懃诗盟结绸缪千金享敝帚犹曰不易酬新知如故交一笑忘百忧停杯问苍天干戈几时休金风虽乍起火云未全收溪桥柳隂清繋我三日舟操执不忍别相期重来游
甫里先生
有田二顷可无官况复时危行路难丹凤徒劳衔诏下白鳬自放出阑看春从顾渚随茶竈月向淞江伴钓竿旧宅不知何处是浮屠楼阁倚高寒
次韵袁子英过吴江兼简琦龙门
孤城当泽国潮撼势如浮拄杖寻僧寺长桥繋客舟江寒枫叶落湖暝蝮蛇游寄语龙门客诗盟莫负鸥
江上女和子英韵
妾生吴江上阿爷最锺情十五嫁夫婿红顔如舜英别来各天涯所共惟月明妾守江上宅夫戍边头城江上畏行路边头防斫营一朝义当尽性命鸿毛轻死愿化葵藿两两心同倾
送顾玉山游东南诸山
我爱向子平婚嫁毕儿女平生掌中珠弃置若敝屣百事不挂眼五岳纵遐武朝与麋鹿游莫与泉石伍泉石初无情所喜絶尘土松风出林磵笙瑟音调古但闻幽鸟鸣犹胜俗人语咄彼贪墨徒脐灯照金坞遗臭千万年其祸皆自贾吾知子平心夙昔慕巢许矧兹风雨秋摧兰折衡杜往哉山水窟幽期赴缁侣解缨濯沧浪苕花八风舞老我病江沱临风爲延伫
和顾仲瑛金粟冢讌集诗
我昔过北邙立马山之隈爲问陇头树皆云後人栽生前尊酒谁不有无人到此自对青山开屋堆黄金五侯贵难免白骨生苍苔最怜吉士或枉折有如爨下焦桐材玉山先生达观者胷次不着闲悲哀清秋携客坟上饮麯车载酒山童推大笑胥魂乘白马深慙鲧魄化黄能墓铭自制身自挽视身不啻轻如埃鸾翔凤翥玉箸篆虎踞龙蟠金粟堆鹤羣三绕喜树舞龟趺并载丰碑来长吟复短吟此兴何高哉秋风无情摧万物芙蓉亦老胭脂腮笑言他年翁仲共寂寞何如此时宾客相追陪功名絶愁根富贵脱祸胎百年能几日一日能几杯从兹秉烛长夜饮犹恐四蛇二鼠忙相催主人烂醉客亦醉絶倒不顾傍人唉北望中州数千里人家尽作兵前灰髑髅委江郊多是贤与才忍饥自作首阳鬼独醒谁念湘江累神仙初无不死药方士浪说寻蓬莱君不见无边之海白淼淼无名之山青巍巍长鲸嘘吸成风雷徐氏一去何曾囘
玉山以予欲徙居淞江之东设席书画舫邀袁子英陆元庠恢上人用江东日暮云分韵赋诗以饯予得江字用以留别
浮家野老双目厖捩柁欲渡吴淞江东将入海钓涛泷玉山山中别老龎西池之屋如舽艭左图右书堆满窗灯花揺揺落银釭葡萄灎灎倾玉缸四檐白雨飞流淙若裂娲石银河洚主人长歌客接腔翕然钟鼔相撃撞酒酣捉笔如长杠千军可扫鼎可扛诸公大才齐楚邦骚坛老将霖麾幢客来投戈乞受降乃辱赠以白璧双明朝短缆撃旧桩冯夷前驱鼓逢逢海滨怀人倚石矼书筒时寄黄耳厖
来龟轩诗【为顾玉山作】
维岁之初兵閧邑里我鐍其扃以辟以徙今我来思室有尔龟我墉弗穿尔从何来委蛇委蛇爰曳其尾来龟之祥云何不喜我户伊威我牖蠨蛸嗟我妇子亦孔之劳尔其泥涂我室我家岂不尔思以名其庐瞻彼池水有蒲有莲尔居尔游以永其年
袁子英偕宗别传过天慧庄因获晤言夜话之余口占以赠
短髪萧萧雪满簪老禅方丈挂瑶琴月明每忆许元度岁晚同来支道林四海干戈犹在眼百年轩冕总无心梅花玉立西窗下相伴哦诗到夜深
子英之玉山顾隐君令於同里法喜寺楼居日钞佛书至午而止余暇则吟咏不辍虽亲旧来访亦不往答焉余因子英复去作此代简
客来喜得平安信萧寺楼居日揜扃湖近浪揺窗影白地偏苔没履痕青羣贤方结莲花社小楷犹钞贝叶经岁晚扁舟归甫里好寻渔父过寒汀
送照元明住白马寺
老梅飞去迹犹灵七十二峯湖上青已喜黄龙新说法无劳白马远駄经六时花雨狻猊座五色云开翡翠屏挹取寒泉同煮茗予将岁晚过禅扃
冬至日陪高太守坐愚隐山房读易有感
一殻混沌破二气从此分消长固有时爕理亦在人云何数年内浊乱暗楚氛维时当严冬裌衣暖如春中林竹抽萌花间雪纷纷隂极阳复生践长喜兹辰蒲团踞禅榻芸窗对炉薰筌蹄谢支许羮墙见羲文嗒然我忘吾万事何足云
人日怀管伯龄及杜泉玉昆仲一山上人
吴淞江头春水生美人不来舟自横一年又过牛羊日四海岂忘鸥鹭盟管宁白帽傲轩冕杜陵名家多弟兄结社香山僧更好野老何缘与姓名
刘景仪寓崑山永怀寺除日作诗三十韵见贻时余客荐严因次韵答之兼呈两山主人
遭乱心如箭偷生髩已华一年看又过几度发长嗟淮海浮羣鸟荆蛮鬭两蛇妖氛浑不散杀气转相加倦客谁相过高僧意孔嘉烧香谈般若倚树听楞伽风月三生石文章五色霞阶前时剗草坐上或拈花我下南能榻君居北秀家麄豪笑俗子歌舞拥高娃重费纒头锦频敲拍板牙何如依有道乐此寂无譁法喜常亲炙尘心亦变花济河求巨筏出宅问三车兵火西来盛神京北望賖忧天同杞国赋雪拟刘义西寺斋钟应孤城戍鼓挝朋游欣密迩世务奈纷拏衮衮华轩鹤喧喧晚树鸦余生知有几学步恐成差故国归心切烽烟望眼遮衣冠无噍类戈戟乱如麻不识蓬莱路那逢博望槎愤秦思蹈海悲楚欲还沙窃比君臣蚁谁怜喜怒蛙桃符惊节换萍迹寄天涯君忆苏堤柳予怀阳羡茶吟篇聊倡和醉笔半欹斜此意方相得前言匪敢夸尚期金百链永保玉无瑕
闻顾玉山芝云堂火而所藏之书俱焚恐其不能为怀寄诗释之
谁将藜焰烛羣书腹笥便便自有余得失未须论塞马平安聊复问池鱼草堂留客仍投辖香径寻诗可曳裾别院海棠春满眼重来燕子喜何如
和玉山初夏言怀
闻君久约东林老林下栖迟避俗尘莲社不妨陶令醉韭葅谁信庾郎贫苏湖渺渺田皆水淮海茫茫草没人春去百花先自落五更风雨况相因
二
四海风尘浑未息一时天道岂无知待看雨散云收日依旧青山緑水时死欲便埋童荷挿生能自挽手裁诗道今风致清如许行路相传口似碑
再用韵寄悦堂长老
松雪孤标孰与伦烟霞一室静无尘清谈每日能留我自说平生不患贫城郭含辉山韫玉阶除听法石如人昙花不逐春红老信与东风别有因
二
老虎儿孙到凤池声名曾彻九重知鹤书天上颁恩日猊坐山中说法时寸草不忘慈母报白华无媿故人诗春秋直笔黄夫子曾为东邻着二碑
踏车歌
吴田水深三尺许总是去年秋暮雨劝农使者催春耕田甲频挝水车鼓江村破屋能几家家家妇姑俱踏车蓬飞两髩赤双脚亦有女儿双髻丫松江太湖愁满眼白汗沾衣足生趼车轮辘辘羊角转水波翻翻龙舌卷春来十日九不晴怕闻鹁鸠呼雨声滂沱才禆片时久辛苦又加三日程当家岂无夫与子打鱼日籴去城市城中禁米难出关田上忍饥还戽水四郊未种围田谷三边已运官仓粟安得木牛为木龙运水疾於牛足陆西林日落田妇归隤岸白烟鱼虎飞诗翁独立长太息何处青山有蕨薇
和陶菊庄郊行
崑山春暖玉生烟沪渎潮平水接天行到沧洲人寂寂坐看青荇叶田田
二
十年四海暗烽烟五柳先生醉乐天芳草夕阳江上路独怜春水满闲田
梅子玉判官劝农过客舍口占以赠
娄江之南一万家葑田水深忙踏车喜有春禽鸣布谷幸无夜雨涨桃花州倅劝农频出郭野航牵缆小如瓜白鸥也似知人意引领相将立钓槎
观浴佛有感
银盘水浴紫金身白髪禅和拜跪频周孔岂无初度日诸生谁为荐溪苹
和顾玉山重构钓月轩
虎战龙争无了日他年谁是复谁非诸公图像凌烟阁此老逃名钓月矶新雨一池荷叶长南风四月楝花飞我来喜听沧浪曲欲挽游丝繋落晖
夏夜作
五年兄弟各西东兄在今年七十翁戎马此时犹塞路羇鸿何处或伤弓对床夜听空阶雨拥被秋吟破屋风梦里不知身是客觉来愁絶泪沾胷
陪梅州判智长老石教授陈惟兄夀上人等游姜公墩小酌梅以杜子美兴来今日尽君欢分韵余得日字
白雨洗炎歊秋风洒瑟瑟梅仙约幽寻邀我杖藜出同游得名缁飘然兴俱逸移舟泊钓渚看竹过僧室行行陟高邱苔溪树隂密崑山含玉润岿然如卓笔羣峰太湖上雄势争崒嵂江中早潮囘风急去帆疾梅仙最多喜播种农事毕青苗匝吴田芳草眠茧栗斯民久涂炭天意谅深恤兵余喜丰年一饱百忧失懽然各有庆双榼酒尽吃安知艰虞世得此闲暇日幽情写丝桐余怀聊短
述次韵赠虚中讲主
三友高论久寂寞一鼔雷音号令严正法眼明岩下电玄机味若水中盐池莲玉立天开镜庭竹金声风卷帘大地正须沾化雨蹄涔宁许老龙潜
六月卄二日愚隐和上以诗留别往碛沙寺以寓缾鍚其诗末句云一声短笛沧江暮收拾丝纶下钓台予次韵二首送之既而怀碛沙诸公复就韵代简
一曲沧浪歌未了满船明月赋归来俗尘自暗人间世不着纎毫惹镜台
二
白髪道人无处着碛沙湖上去还来湖深六月天风冷花雨吹香般若台
右二首送愚叟长老
又
志公刀尺传家久船子丝纶罢钓来一镜湖光照楼阁共看明月坐高台
二
濒湖金刹清凉境冠盖时时听法来刮目试看天下士几人胸次有楼台
右二首寄刚中长老
又
长歌白雪无人和近喜碧云禅老来龙女献珠烟水国冯夷撃鼓雨花台
二
一牛鸣地长相忆赖有尺书时往来白马山中人独远孤云落日在琴台
右二首寄闲野舟兼怀照元明
又
连日颠风吹海立几时飞锡过湖来絶怜湖上林泉好六月清风似五台
右寄益以道
又
刦火烟销江总宅断蓬风转海滨来干戈未息衣冠老谁筑黄金聘士台
右寄江叔亷
寄赵君绰
旧家公子老儒冠诗卷梅花共岁寒湖上月明携客饮楼前山色枕书看十年四海风尘暗久旱三吴水泽乾满目天云秋後热敢题尺牍问平安
送扇赠赵执忠
送子扇一搧呼儿书八分相望湖上宅只隔陇头云南国多秋热西风有楚氛庭帏清枕席持此奉殷勤
寄天章上人兼简陶菊庄
东林花雨满衣巾文采风流有若人留客看山常满座开轩临水迥无尘娟娟乌鹊桥边月灔灔葡萄罋里春朝夕往来陶博士应拈醉笔赋诗频
简西白长老
高情每向诗中见怪事今於病里闻船去逆风牵缆怯苇花飞雪暗江濆雁来南国边声远鸦集西林野色曛笑拂袈裟归欈李秋风尘土自纷纷
赠费克明知州
崑山之石白如玉娄江之水涅不缁试持山水比州牧厥德清白同于斯吴侬赖公父母慈遭时艰危蒙抚绥尽令卖刀买牛犊不失与国充耘耔讼庭无人辨雀角圜扉空鎻生蛛丝独怜沃土重财赋疮痍不忍加鞭笞早骑羸马戴星出晚踏明月归来迟纷纷公务日不暇烱烱此心天弗欺每延多士谈礼乐顿觉喜色浮须眉菁莪方育泮林雨荠麦当茂氷霜时未拟文翁能化蜀已过鲁山无紫芝蜚名籍籍动藩府将彻九重天子知
夏五闻吴门汤君说以书见寄既而茫然九月末因马吉卿来甫里询知君说仍居闲诗以代简
不见故人逾六载曾闻书札寄多时浮沈江上知何许沦落天涯有所思老骥未应甘伏枥惊乌可是别无枝欲过竹所寻袁粲每望山隂忆戴逵策策秋风桐叶尽凄凄寒雨菊花迟幽怀每日如中酒世事频年似奕棋一笑相逢期未得边尘满眼髩如丝
送愚隐长老主万夀寺
戎马废六籍三乘亦多魔中流矻砥柱犹能障颓波吾师云卧久王公礼为罗说法继禅月珠林雨曼陀宏开甘露门诸根并渐摩一鼔气复作天龙卫烟萝秋空云雾开佛日光辉多
题林泉雅趣图赠杜玉泉
泉翁爱山如爱客到处好山皆莫逆脚根不涴京洛尘面纹长带烟雾色奚童抱琴翁曳履长日山中看流水万松清籁响如弦满地白雪吹不起桂风萝月秋复春野花幽鸟情相亲巢由相去数千载黄绮以来能几人山颠水涯风物美都在我翁诗卷里庄周梦蜨蜨梦周览是图者同天游
寄屈时中诸友
白蠡塘南烟水村伊人避世若桃源家家鸡黍留宾客夜夜熊丸教子孙慈竹丛深冬笋出野梅根暖早花繁扁舟一夕乘清兴我亦来敲月下门
逢乡僧昱东明
他乡逢着故乡人叙旧情如骨肉亲犹喜吾兄存两子俱从释氏究三身烦君为寄平安信道我今居寂寞滨何日浮杯来甫里寒窗灯火话酸辛
梅子玉董版筑於杭城别去日久区区思怀作此以寄
钱塘江上石头城畚揷如云杵雨声两袖西风骑马立五更残月听鸡鸣银屏犒酒平章喜金鼔还州父老迎力尽东南非一日政须遗爱抚孤茕
奉寄杨铁崕先生
光范门前三上书先生曾为发长吁画桥杨柳藏书屋铁笛梅花落酒壶偶遇故人论北海相思一夜梦西湖由来海内夸长句肯寄浮家野老无
寄题悦堂长老城南小隐絶句
为爱城南水竹幽高人结屋近沧洲东园十亩蹲鸱熟足拟人间万户侯
二
门前流水与江通屋上青山与画同文武衣冠来听法绀园长繋玉花骢
三
象龙入室动成行燕雀随人亦贺忙白髪老禅挥玉麈袈裟犹带御炉香
四
屋头新植青松树池上重栽白藕花元亮孤舟灵运屐不妨来与共烟霞
五
客来多是一宿觉我亦幸有三生缘扁舟过门清夜里乌几烧香绣佛前
题渊明采菊图
一官弃如屣三径今来归言采东篱菊如彼西山薇秫田未熟禾无酒白衣携来恰重九今年不识是何年且为黄花开笑口非无小窗膝可容花前一笑樽已空衰顔得酒借春色霜染树头秋叶红先生之贫人共惜先生之心人莫识大厦难将一木支逃入醉乡聊自适
玉山邀至同里法喜寺饮别是夕酒醒梦囘宿雨初霁月明可喜即景赋诗兼写送别之意
风吹雨脚断月到天心明孤鹤有清梦荒鸡非恶声南浦明朝别西湖几日程杵歌人正苦莫上石头城
寄愚隐长老
别後逢人问北山吴门第一古禅关江湖瓶锡多依倚文武衣冠数往还铁骑解鞍只树下金鱼换酒雨华间最怜丈室双童子捧茗烧香不暂闲
寄虎邱居中长老
初春船过百花洲不谒闾邱谒虎邱古径入门苍藓合新城绕寺翠岚浮游方每学僧行脚听法当随石点头更覔西庵修竹里寒泉一勺荐前修
和玉山排闷
寒窗诵君诗字字黄绢妇嗟君遘迍邅蛇虎吓前後毅然能忍性不矫亦不揉黄金本何物一任化乌有胸中耿耿在依旧冲牛斗大儿万户侯金印已悬肘小儿未强仕诗礼方授受两娥遽奔川星桥吠天狗更怜凤台女先亦辞父母君能悟空幻视世等尘垢哦诗作游戏一日凡几首开尊饮词客锦段从醉呕爱贤眼常清垂老髪仍黝逆境虽满前百战喜不负憧憧彼贫夫富贵争进取力强夸拔山势热可炙手美新皆扬雄托孤谁杵臼龙为坚白论衍事雌黄口何如玉山人不失素所守愚也比方臯识马忘牝牡倾盖即相知论文仍耐久岁寒松柏青先零媿蒲柳向来九折坂此日一杯酒豪吟鬼神泣醉笔蛟蛇走万事付无言泰山同培塿
焦任道欲过夀上人山庄并与仆相见前期以诗见贻传和之邀仆同赋
旧说君家有墨庄新诗今见墨云香闲来林下寻缁侣当为墙头唤索郎边境日来西寇近沧江岁宴北风凉先生素识融公嬾莫怪而今不下床
再和韵寄赵彦深
平原公子午桥庄草木当年雨露香桂树不嫌招隐士桃花应喜识渔郎锦茵醉酒冬宵暖水槛垂纶夏月凉我亦欲招横玉去为君三弄据胡床
次韵寄杜玉泉昆仲
授书不逢黄石公采药不遇龎眉翁杜陵名家好宾客客裾来曳梅花风德哉若人气冲融涣然释我心怔忡张灯为展风月宴坐客总开氷雪容火蛾荧煌吐星斗金鳌贔屭移方蓬高年垂及绦县老合欢要策青州功唾壶击折玉如意臂鞲珠脱携歌童觥船浪翻翠袖湿笑絶如举骊山烽紫云一曲歌未了阳乌飞出扶桑东明朝仲氏复迎客百花潭边收钓筒长鱼斫鱠白於雪葡萄新酿青如空高堂坐拥肉屏暖寒士无复鸣秋蛩溪山相映色俱喜埙箎迭奏情无穷老夫生长近吴下所恨白首方游从频年坐我涂炭苦此日置身仙子宫已令沈湎恣为乐尚论古人容折衷赋归既无田种术独醒敢夸衣集蓉衔杯乐圣非易得良辰美景真难逢论交不以车笠异忘形且喜襟期同咄彼贪夫逐名利何异粪壤蜣螂虫蛮争触战更堪笑要於蜗角称蚕丛边隅风尘莽浩浩天门烟雾深重重世云酒为知己饮可不罄尔琉璃锺扁舟往还渡吴淞泗桥且喜春潮通兴来径去造竹所碧湾树下维孤篷祗惭诗债偿未了毛頴为我长怱怱此诗聊寄前日事此韵乃和前年冬分柑与君细说项眉案坐对如梁鸿
碧云山房分韵得檐字
古寺云林静春宵风雨兼阿师如惠远有酒醑陶潜海味分苔脯园蔬摘韭尖金蕉传四座银竹泻层檐谈辨情相洽醺酣意转忺烛长红未尽缾罄緑频添小令皆毛举新题各口占襟怀虽旷达诗律自清严浪雪翻茶鼎香烟绕竹帘偶论蜗国战因笑楚人钳老去甘藏拙闲来得养恬青松知此意相对一掀髯
雨夜怀朱泽民
一天风雨夜漫漫独为先生发永叹杜甫数椽茅屋破郑虔三絶坐毡寒莺花紫禁囘头梦烟树青山抱膝看最忆旧游诸阁老别来零落汉衣冠
和邹宏道诸公游碛沙寺
钱塘形胜絶苏湖风物於今入战图独尔碛沙仍似旧诸公杯酒不相孤远山云歛千峰出幽树春来百鸟呼白髪老僧盘膝坐笑看车马陟危途
次韵寄路以道
笑将簪绂弃如泥出郭移家住水西芳草喜人车辙少远山齐我屋檐低门前古树慈乌集梁上新巢乳燕栖更喜东桥僧舍好桃花多似武陵溪
送居南山还嘉禾
欈李亭前水接天杨侯曾此洗龙泉道傍已伐将军树湖上今题书画船沧海扬尘知几度黄杨厄闰又今年因君与说干戈苦相送临期一怆然
题李白月下泛舟图
青蝇触起脱鞾时飞燕嗔人凤亦疑杯酒佯狂江海上此心惟有月明知
七月二日过益上人问病因过路以道山人家饮酒乐甚诗以谢之
新秋去谒病维摩因与山人醉薜萝头戴鶡冠堪入画手鸣渔鼔更能歌竹边亭子清风细壁上诗篇好客多从此往来溪路熟扁舟乘兴数相过
贺梅同知迁秩
我爱朱丝弦其音淡如平为人涤邪秽妙理通神明良工繋锦瑟选练亦已精移柱喜更长白云风冷泠
二
我爱青铜镜炯如秋月圆为人别妍媸毫髪俱了然纎尘不受汚光辉共人怜政须重拂拭玉台更高悬
窈窕谁家女和卜思顔韵
窈窕谁家女依稀慕璚树向来适良人门户比房杜今年遘疾难飘零太行路风雨道傍花不失春态度珠帘十二楼燕子忍辞去合欢会有时无劳叹迟莫
次韵寄呈谢杭州
金汤险据凤凰山日月遥瞻虎豹关每见题诗怀故旧也知为政有余闲慈帏一饭双鱼美衙鼔三挝五马还细说平章亲更喜黄金揷带彩衣斑
中秋日玉山顾仲瑛邀翟明府份陆良贵仁秦文仲约等十人饮金粟冢上酒酣赋诗各成一首
忆昔避戎马放棹来北山相逢适中秋展席解愁顔安知复今夕嘉讌集羣彦烽烟虽未息眼底喜不见华月出松杪灵飈散天香主称死便埋荷锸童在傍酒酬客哦诗其乐胜钟鼔柱头老令威为作八风舞人生不饮酒杯盂空匶前寥寥数千载孰与刘伶贤
赠章彦复省掾
相约揽秋色淞江来小舟留人十日雨洗耳百花洲祖逖鞭方着张良箸欲筹吾庐吾自爱霜菊晚香幽
偕愚隐长老重过玉山草堂次文中韵
中秋醉眠金粟堆重阳又捧菊花杯欲从南国隐几卧为约北山禅老来松下低头拜奇石竹边随意坐苍苔林风涧月足佳趣安知世有黄金台
简嘉兴天宁寺西白长老
五月中旬领报书客来兼得问何如天花乱雨袈裟地柢树重栽瓦砾墟风月三生情分在烟波百里信音疎高秋且喜吴田熟说法开堂响木鱼
玉山席上分韵得对字
劳生纷如蚁出没兹大块达人独超然逍遥物之外秋高天气清喜此良宴会蹇予憔悴容亦忝支许辈黄花有佳色青山若宾对饮者醉如泥不饮亦庆快卓彼浮屠师入俗无罣碍笑指空中云非触亦非背絶倒草堂翁东壁珊瑚碎
挽华亭吕辅之【讳良佐人号横溪居士】
屡却安车不赴官黄金多用恤饥寒铭槐西墅云林屋钓竹前溪雪浪滩王烈能平乡里讼龎公独遗子孙安只今海内文章伯多忆宾筵礼数寛
寄郭羲仲
霜骨棱棱七尺躯昂然独鹤睨羣雏门前问字人携酒舶上求诗客送珠山色隔溪云缥缈梅花绕屋雪馍糊别来岁晚遥相忆愁絶荒江夜月孤
顾玉山移舟月夜过客舍忽闻侧室之讣即留别一诗而去别後和韵以订重来之约
画船月下过江村客舍荒凉笑语温忽报緑珠飞堕地轻如玉斗碎鸿门兰台久絶行云梦蒿里聊倾酹月樽携客东桥重问竹柴门当为扫苔痕
代简牛彦伊
客来为报平安信知在长洲茂苑间借榻眠云僧舍静举杯邀月客窗寒无家且喜身长健玩世何妨髪已斑三度梅花曾寄否思君长忆马鞍山
题王景逸所藏瘦马图
将军百战自封侯老病谁怜玉腕骝皮肉瘦来浑见骨精神减尽只垂头长鸣落日青山下独立西风白草秋犹胜骆驼三万匹都随壮士死炎州
寄张彦复
兰省归来日未斜闭门尘静似山家教儿楷字誊书藳遗客生绡写墨花太伯祠前人走马姑苏城上树栖鸦知君触处多怀古忍听吴趋唱小娃
和马吉卿韵寄开天启长老
西望天峰百余里高僧何日共游居谈禅丈室挥松麈步屧长廊听木鱼万壑秋声饥虎啸一池云气老龙嘘更寻香迳灵岩下与子聊乘下泽车
赠马吉卿
太尉初开藩府日我卿长揖与谈兵快鞭自此宜先着伟器如何竟晚成旧菊数株荒老圃寒流一带绕孤城草庐只在齐门里堪笑无人识孔明
山人家为路以道作
先生自是青云人归来故山鉏白云家徒四壁藤萝屋头戴一幅逍遥巾松根茯苓大如斗木柄长鑱常在手賸收柿叶教儿书更摘松花酿春酒题诗满屋酒满船客来无日不陶然人间豺虎自鬭死云中鸡犬多成仙山人家住山林好日日晏眠无事恼笑他东望玉门关絶域思归叹年老
过牛彦伊寓所对雪口占
问讯蛟龙浦来寻鸥鹭盟天风寒贔屭氷雪岁峥嵘平旦徐徐起清樽细细倾独怜乡国远西望若为情
美崑山费知府重修学宫诗
昔侯未牧崑山州州置远移东海头百年乡校风雨毁四郊戎马烟尘秋州仍旧山侯下马劝农耕桑重儒雅春秋笾豆骏奔走日月宫墙焕图写素王清庙衮龙衣博士高堂鹳雀飞泮池芹藻堪采摘缁林草木生光辉时方扰攘人用武侯为斯文扶砥柱同僚才并青云器参佐功成修月斧庙前银杏双盖青堂後玉峰开画屏诸生揖让秉周礼我侯语言宗六经官清只饮淞江水鲈鱼自肥蓴自美齐名常衮与文翁兴学之功照青史
代道传招路徵君益上人过西林精舍
西林新种梅花树未有诗人为品题尊酒小窗邀上客杖藜今日过前溪家园小摘春盘菜野径初乾臈雪泥二老风流堪入画不妨琴与鹤同携
赠水西长老中伯庸兼简承天毅刚中
禾城说法两三年貔虎如林护法筵一片白云闲出岫五湖春水濶连天诗堪补世方留稿琴乏知音竟絶弦赖尔峨峰堂上老喜留宾客共杯泉
雪中怀杜玉泉玉谿兄弟暨管伯龄
对雪僧窗忆旧游浣花溪上草堂幽弟兄爱客情怀好宾主谈时气味投扬楚两州城近接吴淞一带水长流兴来早晚相寻去解剑渔翁覔钓舟
元日同赵君绰早赴崑山州
乌纱白髪两遗黎同赋新年第一诗吴下喜颁尧日历嵩呼重见汉官仪春囘南国梅先得律转东风树未知试向马鞍山上望楚氛犹自暗边陲
访王景逸不遇其婿梁国传留宿东斋作此简景逸并允德
阿林随我曳长裾宿尔幽人水竹居云暗一天龙吐水溪喧半夜獭求鱼邯郸枕上新年梦光范门前旧日书欲与两贤论出处还家相见意何如
吴生以赵仲穆所书苏文忠公游道场何山诗属张天英绪人及予和之
溪流行尽穿林麓白塔红亭照岩谷道场深处看何山僧住山头我山足两山云似海弥漫飞路百折空中盘我昔幽寻爱僧舍亦欲卜筑临清湍东坡先生不世出咳唾珠玑落禅席可怜前度厄兵燹一踣宝幢谁再植永嘉山水汚歌鬟幸无若人来此间坡诗珍重赵侯写使我见诗如见山我衰不梦周公旦犹梦寻山及春半买花载酒约吴生慎勿渝盟重嗟叹
同杨铁崖吊龙洲墓和刘韵
排云阊阖问神州目极龙沙万里愁匡主首陈天下养和戎深为国人羞方期杀贼悬金印又报修文记玉楼一代人豪公寂寞春风扫墓为停舟
【附】杨铁崖
读君旧日伏阙疏唤起开禧一段愁龙川状元曾表怪冷山使者忍包羞东江风雨一斗酒大地山河百尺楼白鹤飞来作人语道人赤壁政横舟
次韵杨铁崖过李乐庵墓
胸中万卷色丝长才出纎毫补舜裳笑脱廌冠辞柏府羞看狐穴倚椒房结庵投老林泉乐易箦遗言翰墨香铁笛仙翁今表墓娄人当不愧同乡
次韵寄梅西溪
宦情吟思两如何咫尺娄江不我过吴下土风良不恶春来花雨喜无多三农饱吃田间饭诸将犹挥马上戈州县劳人宜莫厌要令襦袴有新歌
寄赠费伯谦
爱尔青年二十余无心富贵独耽书杨花雪落沧洲静艾纳烟销白屋虚门外自驰金騕褭案头长对玉蟾蜍别来吟得诗多少好寄江村慰索居
简赵执中
谿鸟忘机与结盟邻鸡解语共谈经帘前花落胭脂雪楼外山开翡翠屏无事干人腰嬾折多情于我眼偏青于今同饮长洲水只隔烟波望德星
过悦堂长老看沈香小山适见杨铁崖所题画像堂堂之容令人起敬因作此以赠
阿师僧中之白眉身长九尺聃耳垂金烂袈裟旧御赐铁笛道人新赋诗贝叶手繙诸般若沈香谁琢小须弥不知门外春深浅花雨缤纷二六时
题恒上人清流堂
悠悠黄天荡菀彼祗树林水流过堂下一带清且深要之源头活澄彻无古今山僧作观想亦以明其心停云共徘徊游鱼自浮沈三伏不知暑爽气生绿隂水华晚色净风柳孤蝉吟嗟哉五浊世干戈如沸鬵客来且忘言沧洲濯尘襟
怀道传上人
海上谁知己僧中有此郎借人三亩宅留我百花庄故里烟尘暗穷居岁月长釡锺时振乏灯火夜分光书摘金根误诗囊梦草香溪山皆杖屦花竹共壶觞每念冯唐老能容阮籍狂五年同信宿十口赖欢康辟谷终无术飘蓬又远方世情多可笑交谊独难忘南国黄梅雨西林绿树凉思君重回首湖水隔微茫
怀沧海上人
床头不问有金无客到山中酒必沽爱我生来心似铁逢人为道唾成珠寻梅几处同舟去对月常时折简呼别後合塘春水暖柳隂谁与看飞鳬
又自述并简沧海
斋居颇喜俗尘无坐看诸公玉尽沽满地杨花风卷雪一池荷叶雨跳珠借书日与儿曹读邻酒时令老仆呼山上有山曾有约何时双履作飞鳬
和徐伯枢初还胶山作【无锡元度子】
昔年歌舞送觥船每日登临对乳泉麦秀故基今雊雉花飞南国又啼鹃官军尚蹀边城血田舍初生竈突烟只恐归耘归未得徵车将到白云边
次韵赠徐仲刚兄弟
难弟难兄思不羣风流絶似太中君对床夜听山中雨避世春耕陇上云四株松树青隂合一带溪流野色分老我剑心犹未死尚携长铗客田文
次韵赠庆德谦监州
彷佛桃源古洞天幽香两岸鬬婵娟烟波鸥作忘机友风柳蝉如脱骨仙田父相过终日醉畦蔬小摘四时鲜弃官溧水归来早赢得闲情乐酒边
还珠词寄顾仲瑛【并序】
余以玉山隐君避地居欈李犹合浦之珠徙而去焉今谢杭州当路于吴而州县更化犹合浦之有孟尝也人而珠者可不还乎因作合浦还珠词寄君以致招要之意其词曰
嗟尔珠生合浦川泽见光辉采珠人似雨孟尝不来兮珠亦良苦鲛泪竭鱼目瞽
二
嗟尔珠去合浦川泽失光辉龙嗔献珠女孟尝下车兮鱼鼈率舞象罔除吏商阻
三
嗟尔珠还合浦川媚仍含辉潜居水仙府孟尝爱物兮物无违迕明月出夜光吐
代简钱梦弼
六年十见堠山云爱客情多最忆君社酒每倾鹦鹉盏燕姬屡舞石榴裠渔郎一去仙源隔鷰子重来旧宅焚别墅于今邻锡谷煮茶还许石泉分
絶句
屈原投江死扬雄投阁生一时生死计千古是非心
夏五杂书
使者乘槎海上来藩臣迎诏府中开半年赤地无纎雨此日青天忽殷雷鵷鹭聨班齐喜舞枭鸱脱网莫惊猜征西诸将櫜弓矢应受淮夷纳欵囘
二
远客相过说帝都黄金如土米如珠内园人歇催花鼓市肆尘生卖酒罏河北功臣称李郭江南租税赖苏湖明朝漕运开洋去（原阙）
三
賨布初来价倍高吴盐重榷令如毛淡烹蓴菜羮无豉倒看天吴褐有涛风起秣陵号虎兕天连青海纵鲸鳌长洲茂苑吴山好自媿多忧两目蒿
四
绿髪年来忽已皤尊前不乐复如何直如柳惠犹三黜醒似灵均漫九歌无数乌鸦争晚树一双白鸟浴晴波相逢莫厌沧洲静要路从前覆辙多
云文阁为邹伯常赋
光范门前人似蚁君独幽栖徵不起西窗拄笏看青山东阁垂帘热沈水非烟非雾非霞氛欲断复续何氤氲若有龙眠博山底海岳清气嘘成文梨花梦醒春无迹一缕犹萦灵壁石白衣苍狗从变改明月当风自虚寂可怜权门铜臭儿脐灯将然恬不知何当招之入尔室三熏三沐论我诗
和徐仲刚归田
山下室环堵门前柳数株青秧移畎亩白水似陂湖避世方躬稼传家本业儒十年跻仕路两浙走危途熟路归来马高林返哺乌烟尘虽未息风月不虚孤松叶烧茶竈花枝挂酒壶拂尘梭鹿尾席地草龙须鸟雀窥窗隙渔樵来坐隅家居聊放适世路甚崎岖池水鱼堪养庭阶草不诛眼前能自足身外更何需病鹤开笼放饥猿掷果呼看云添逸兴对月了诗逋田父邀皆去村童醉或扶不嫌乡俗陋敢学古人迂西堠良田熟东胶小径纡泉香云骨髓花莹雪肌肤犬吠溪云出牛归田野晡幽居东近海何必更乘桴
寄甯伯让州倅次仲刚韵
笼鹤乘轩笑卫公归来高卧北窗风忘机鸥鹭相依久满眼湖山与画同洗马池边杨柳绿钓鱼亭下藕花红自知大器成须晚不与时人校近功
次韵寄断云法师
嵯峩塔庙厌长桥东望扶桑路不遥听法龙来云满室传衣人立雪齐腰阶前只树黄金地石上菖蒲碧玉苖犹记昔年相见日为师吹彻伍员箫
和沈启之席上咏梅絶句
把酒花前歌竹枝看花不觉举杯迟春来结得黄金子还有调羮鼎鼐时
吊顾将军墓【并序】
顾荣字彦先晋散骑常侍赠骠骑将军开府仪同三司諡元公其勲业详见晋史余尝慕其为人今客吴门适近其墓在黄天荡南地方二三里土人直以顾荣墓名之予因往吊焉
白髪吴侬说姓名将军墓近阖闾城徵车入洛称三俊割炙知人得再生江月似留麾扇影松风犹作鼓琴声停舟一酹苹花渚野鹤双飞踯躅鸣
寄徐颐斋先生
忆昨天恩频赐帛数年国步政多艰莫嫌旅舍才容膝喜有丹砂可驻顔进乳吴姬香玉暖弄雏莱子彩衣斑故园松菊知谁主又见秋风燕子还
九日
为客东吴年复年吴霜飞上髩毛边青山满眼暗如雾白雁一声哀彻天细看茱萸占老健忽闻桃杏作春妍邻翁将谓花呈瑞邀我题诗展盛筵
送陈希玄入道
海上蓬莱知有无林泉佳趣即仙都三朝鹤绕烧香几九转龙蟠煮汞罏满地白云山馆静隔溪红树水村孤敲门莫厌相过客要覔丹书古篆符
题梅竹水仙图
罗浮美人倚修竹凌波仙子适相逢春风桃李自尘土不涴岁寒氷雪容
代简净慈寺顔悦堂长老
南屏楼阁照西湖四面云山列画图丞相频来谈般若老禅端坐结跏趺长廊百五僧犹在古井寻常水不枯独有门前杨柳树春风得似旧时无
代简倪云林
江水西头繋客槎渔庄遥望隔鸥沙枕书门掩三竿日题画毫飞五色霞杯斝椒香仍臈味阶庭兰茁又春华雪晴我欲寻梅去尚待东家借鹿车
次韵陈惟寅怀古
幽寻度香径遐思倚琴台乌喙尝胆日雉妖捧心来春风煽天艶灭国轻于埃
二
凭高望海湖白马还来无一杯吊忠魂江风为号呼悲哉抉眼地愁烟暗苔芜
三
奕奕让王宫遥遥延陵墓吴侬奉烝尝春秋几霜露胡为後之人无复继高步
右姑苏
四
宝鼎移炎祚降王赴幽都遂令虎林人得免马邑屠独怜金盌出啼杀稽山乌
五
辇路土花碧金门苾刍关浮海两龙马一去不复还空遗温室树过客犹高攀
六
我来铜驼巷葛岭重行行相逢话师相皆云误苍生遗臭千万年沙堤湖上横
右钱唐
烈妇歌【并序】
烈妇姓周氏苏州太仓人至正丙申其父以兵帅贪虐隂结壮士数辈将杀之谋泄举家被戮帅之子悦妇少艾诱为妻不从痛骂而死今乡人义而哀之构祠立碑亷夫杨先生为记其事且属江西陈季子索诗以着其事
陈君手持烈妇碑劝我为作烈妇歌人生自古孰无死烈妇之死名不磨本是东沧小家女粉黛不施眉自妩父母怜惜忍违离纳婿于家半年许阿爷从军气颇麄欲杀不义奔京都手持芒刃机不密身落祸坑家乃屠绣衣郎君元帅子少年絶爱倾城美愿言携手与同归即免枭首尸诸市郎君满屋堆黄金安知难买烈妇心耳边言逐飘风过腹内寃含沧海深骂声不絶郎君怒马上挥刀斫头去双鸾羞覩青铜镜全家甘赴黄泉路娟娟肌体娇如雪烈烈肝肠坚似铁一团寃血注娄江至今流水声呜咽男儿读书峩冠巾偷生或忍忘君亲奴顔婢膝曳朱紫得不媿此裙钗人呜呼得不媿此裙钗人
赠冯县丞
野夫东郭带经锄田畯相逢为下车百里雷鸣元夕後一犁雨足五更初行庖只饮长洲水署笔频钞种树书独奈赋蛇除未得逢人蹙额问何如
二
九土荆榛七八年吴侬挽粟上青天秋风杼柚黄茅屋春雨犁鉏白水田农亩要令无佩犊琴堂政赖佐鸣弦停车为说□□意□□斜阳野树边
题墨竹
吾闻雪堂老仙之爱竹到处敲门看漪緑为谁写此秋一枝叶叶风生清可掬恍如坐我此君轩与君相对淡忘言焚兰金鸭缀凤髓我思古人欲遘止
卢知州宜兴秩满以避乱久寓无锡视同故乡今知崑山必有怀二州风物之美赠诗言情并致颂祷
我思阳羡茶初生如粟粒州人岁入贡雷霆未惊蛰天荒地老经几年春归又闻啼杜鹃山中灵草化荆棘白蛇何处藏蜿蜒玉川先生一尺铁欲刳妖蟇救明月丹霄路断肝肠热还忆茶瓯饮氷雪
二
我思惠山泉长流无古今瓶罂走千里煮茗清人心向来烈火炎锡谷神焦鬼烂势莫扑池边堕石亦灰飞此水泠泠泻寒玉高人饮泉五六年一襟清气清於泉好为吴侬洗烦热乘风归报蓬壶仙
可笑
崑山州奉省府之命例试在学儒人以余为第三名故有是作
可笑秋娘已白头也随年少上秦楼舞腰强学春风柳不及春风柳様柔
送庆德谦知州漕运之京师兼简陈子山学士
十三万斛葑田珠一帆南风到直沽天上夔龙应为喜海中鲛鰐近来无江湖久卧头垂白雨露重沾绂已朱寄语玉堂陈学士楚狂憔悴客东吴
顾仲瑛避地嘉兴几二年闻囘崑山往见不遇作诗寄之末篇兼简西白老
细雨清明节扁舟过玉山传书元有误飞舄竟无还芳草萋萋碧落花点点斑题名墙外竹黄鸟正间关
二
客来常问讯书去半沈浮两度黄梅雨相思白髪秋樵苏今短笠山水古长洲寄与天宁老龟巢赋咏不
麦饭歌和徐主簿韵
太仓陈陈岁仍熟田舍嗷嗷食无粟朝来饭甑麦新炊一穗新烟出茅屋磨旋日月吐霏屑汤涌波涛跳碎玉耕蓑樵笠陇头归急雨森如泻银竹妻孥笑语同一饱且免饥雷鸣此腹安知列鼎五侯家日食万钱犹未足
和陆宗望韵赠夏师鲁
百斛葡萄賸有余一官不换只闲居窗含云气虞山近门掩秋声栗树疎鸿雁去来知几度鸡虫得失竟何如丈夫高盖非无日聊遣闲情赋子虚
寄袁仲长
古人心事古冠裳近代伊谁有比方杜甫苦吟头戴笠管宁危坐膝穿牀秋风落叶多如雨老圃黄花独傲霜我亦卜邻依岁晚读书东壁借余光
谢徐伯枢兄弟胶山下墓田
东胶山有牛眠地西堠村连走马塘乞与一坏藏白骨待看残梦熟黄粱梅花杏树堪悬剑窦乳寒泉可荐觞从此便令童荷锸诸君贤似古桐乡
送费伯谦之吴郡侍亲
若翁清约似无官宜尔儒衣不厌寒灯火十年勲业在湖山千古画图看氷池鱼跃共调膳雪屋鸡鸣起问安他日过庭烦寄语别来头白卧江干
崑山陈伯康筑亭山巅杨边梅过之题曰玉山高处且为赋诗命郭羲仲刘景仪及予和之
神仙中人铁笛老爱尔玉山双眼青玉山高处挂手板铁笛醉时围肉屏天生丹穴凤为石东望黑洋鲲出溟人杰地灵风物美絶胜西蜀子云亭
铅上人席上作
有客有客龟巢翁须髯如雪气如虹权门要路脚不到宁与山僧野老长游从铅公喜不缚禅律百榼沽来作生日雪花似亦为人喜庭舞婆娑俄入室酒边笑杀东家儿槟榔不与刘穆之寻常有客谢无酒有时对酒还攅眉人生能得几初度且无长绳繋乌兎痴儿梦梦真可嗤不识盈虚元有数君不见黄头郎到头饿死钱堆傍何如眼前有酒且为乐毋令愁结九回肠
娄曲书堂【为殷君叙作】
汨彼娄水东连于海爰有幽贞居娄之滙蜑舟岸泊娄人纷拏幽贞有子劬书厥家晨鸡既鸣洒扫室堂羞我甘輭阅我缥缃我经我史如耕如桑我服劬劳罔敢怠荒黍稌有田鱼亦有梁味道之腴游艺之塲曰父与子欣欣乐康其乐维何匪人伊天憧憧往来谁其语旃
遣愁
偶览青铜镜方惊白雪髭如何不饮酒犹自苦吟诗面作鞾纹皱腰间带孔移独存方寸铁刚似少年时
二
茅屋濒湖住芜菁借地栽一秋常苦雨十月屡闻雷岸草青青出墙花灼灼开扫除蝇蚋迹还有北风来
和危太朴参政韵送庆德谦治中
徐驱百骑稳如船雨露新承下九天当道故人多汲引大参佳句独流传数年华髪风尘里一点丹心日月边老骥只今方展足蜚声当不愧前贤
留别知隐愚长老苏昌龄先生
淞江太湖春水生湖边白鸥寻旧盟远公沽酒壮行色坡老题诗慰别情燕子日长书屋静落花风扬钓丝轻相过不负青山约一櫂夷犹两日程
徐伯枢和韵送行予复答之
主人送客呼麯生胶山卜居仍有盟绨袍恋恋感君意去国迟迟知我情敎子正须熊胆苦看花应喜马蹄轻老夫把钓扶桑下目送鹏抟九万程
挽雍逸处士
孝友人无间诗书子更贤十年遭世乱三乐得天全处士星今陨虚堂月自圆客来悬榻在老泪为澘然
寄谢双杨沈仲庸并简同席诸友
一林修竹映沧洲百榼葡萄泛玉舟送客留髠成大醉怜君小阮与同游旧家燕子飞华屋满地龙孙着锦裘絶似兰亭修禊日坐中宾客总风流
朱明道等九人和前韵见贻各答一首并自述一首
新居风景似麟洲我亦频来系客舟山列画屏朱果熟湖开青镜锦鳞游疎狂不厌高阳侣雕敝应怜季子裘有酒正须开笑口黄河今复见清流
右赠朱志道
二
先月轩前杜若洲抱琴童子钓鱼舟蜗牛有国方交战鸥鸟忘机且共游戏彩诸孙头峙玉濒湖二顷足菟裘吟余不接红尘事洗耳无劳枕碧流
右赠明道
三
杨柳飞花雪满洲水边亭子小如舟四时花月供谈笑千古湖山可钓游有客即呼鹦鹉盏无衣还赠鷫鸘裘试听月旦评乡里倜傥今为第一流
右赠原道
四
清江濯足坐中洲自喜身如不系舟槐国功名前日梦玉京辜负少年游每邀田父同鸡黍已学山人制鹿裘醉後剧谈今古事面如頳玉语如流
右赠赵善良
五
晚凉池馆藕花洲郎罢呼郎放彩舟老膝尚容文度坐佳宾多与阿戎游长腰米饭犹珍馔五色莱衣胜绮裘莫笑东家人谇语由来泾渭不同流
右赠华子强父子
六
爱君枫落吴江句有客相投放剡舟满眼鸡虫从得失忘形鹏鷃共遨游秋来江上鲈堪鮓岁晚山中貉可裘如此幽居良不恶比邻况复有诗流
右答盛彦英
七
链得身形癯似鹤江潮杯渡捷于舟湖边旧宅适归隐吴下诸山今卧游学道已知砖作镜工诗更悟冶为裘曹刘沈谢何零落风月平分支遁流
右答惠上人
八
老夫衰嬾慙无学年少才华羡李舟好覔灵槎天上去莫攀仙桂月中游踞床我欲来吹笛换酒君当为解裘最喜今年秋至早凉生六月火西流
右答崔彦麟
九
少年学士俱瀛洲老夫浮家惟叶舟每怜古调少人听幸得新知如旧游四海风尘桃竹杖十年霜雪木绵裘尔来同饮太湖水（阙）
右自述
过吴江三高祠
三高祠前秋水波客来吊古悲且歌季鹰鲁望桑梓敬蠡也笾豆理则那生为越人身相越百计吞吴吴乃灭直忧乌喙将无情兎死狗烹肝脑裂飘然携家湖海游捧心人与同扁舟越人夸功铸金像于吴孰曰非仇雠行装重宝久弥厚清高之风絶何有奉尝堪笑木肠儿忍覩荒台麋鹿走江风萧萧枫叶寒扣舷折我青琅玕灵胥怒挟海潮起殷若雷鸣过雪滩
寄偰知州兼简蔡教授
使君心似娄江水霜落秋高清复清田野但知耕获喜闾阎不识叫嚣声背山舘舍云连屋通海漕渠潮入城公退应寻蔡文学投壶置酒适闲情
病中梦徐伯枢戴时中见过既而伯枢惠诗次韵答之
病来呼酒当神楼又得牵丝作钓鈎堪笑生为穷谷叟何妨死作醉乡侯四壁西风茅屋冷一帘疎雨桂花秋山童浄扫门前路数日频迎李郭舟
中秋日观朱明道自寿之诗次韵言怀并纪讌集
兵戈驱廹十年还此夕珠歌翠舞间出罋葡萄杯灎灎盘铃傀儡锦斑斑达人不惜千金费浮世能逢几日闲月里嫦娥应笑我也将华髪对娇鬟
追和侯良斋秋怀
寸丝欲补衮龙衣岁月蹉跎素愿违身老江湖心未已梦游京洛觉还非萧萧木落青山瘦浩浩西风白鴈飞惭愧太湖清似镜照人双髩短垂丝
二
出入都无骑从随杖藜於我颇相宜诗成每得江山助酒病还将麯糵医杜甫眼前茅屋在陶潜心事菊花知朝来两袖西风泪遥为乡人洒肉篱
三
世事无涯生有涯逍遥谁得似南华龟巢近傍三江水鸥侣平分半席沙稚子学书收柿叶老妻添絮采芦花客来且共藜床坐莫说金张许史家
四
垂萝曲磴絶攀缘挑酒筇枝不挂钱白石路傍如虎踞青松涧底作龙眠一杯且咏重阳日二顷何须负郭田风景不殊陵谷异丹心雪髪两堪怜
六柳庒爲沈太守作
彭泽五株柳清风千载余顾予心乃心修名难与俱所以树六柳于焉结吾庐门前有流水树下堪钓鱼我柳已成隂岂不怀归欤人生一趋舍世事纷万殊善学柳下惠风雨慎守居继迹子陶子亦曰姑徐徐谁其知此心南山默如愚
九月八日朱原道席上作
主人预晏重阳客我老重逢癸卯年醉把黄花簪席帽笑携红袖棹觥船洞庭山色轩窗外震泽波光几席边不用登临劳骑从恍如蓬岛醉羣仙
为吴中行题画
老树骨立偃蹇秋山气势崔嵬闲却一江风月扁舟罢钓归来
次韵答珏仲瑛
客僧留客古禅宫汤若炉熏对菊丛佛法不随尘世变乡心犹与故人同一林红树含疎雨半壁青天截断虹早晚相寻东海上扁舟相趁落花风
题春江独钓图
江碧山青雨过时轻烟漠漠树离离白头吕望鹰扬去独钓沧洲是阿谁
过崑山王御史墓
宋御史王褒字彦先登宣和进士第绍兴初上疏论十弊切中时病後告老居崑山逸野堂所着有春秋集传等书行于世墓在州南久废之余赖知州偰公复之友人殷孝章以其事索诗故有是作
先生逸野堂何在仰止崑山有所思麟史立言三传外廌冠遗直中兴时一坏难汚孤忠骨十弊犹存蹇谔辞过客下车翁仲立共看重树墓前碑
简金君玉
峩峩洞庭山宛在水中央山风西北来微带橘柚香吾有山中居一别今十霜题橘宜有书鸿雁日南翔老怀多感嘅烟火生肺肠作诗报君知湖山迥相望
闻杜玉泉卧疾以诗代简
闻君卧读床头易世事更新恐未知一国山林包锦绣五湖烟水照旌旗天寒日暮人相忆冬至阳生岁又稀江柳鹅黄春草绿幽寻当不负前期
次韵沈启之宴饮
柏酒春三日梅花信有风赴君鸡黍约醉我鹿皮翁冻雪山头白晴云海上红天高不可问吾道未应穷
赠庆别驾
台州别驾不之官烟水孤村共岁寒偶有浊醪留晚酌旋挑生菜簇春盘三年邻里通家好四海兵戈行路难且喜门前金色柳东风堪作画图看
送人妾为尼
燕子楼中别绮疏象王宫里学真如秋波独注莲花漏春笋频翻贝叶书十二云峰无复梦三千沙界本来虚散花天女长围绕观色观空乐有余
路义道见访示诗言怀予次一首
书画船来城郭外客窗春作雨隂中一违谈笑经年久又得壶觞此日同江水照人清似镜山头戴雪白如翁新诗属和题青竹几杖相随许阿戎
次郑起南县丞出郊
出郭问农事哦诗思不羣犁鉏江上雨桑麦陇头云驯雉行相逐雄鸠语更闻野翁相劳苦飞盖倚晴曛
上元夜赋雪
此夕何夕风作威急雪打我白板扉大如鹄鹤小鸥鹭乘风作阵横空飞老夫起坐惊且喜窗隙壁罅皆珠玑邻家儿女时未寝看与灯月争光辉夜深人静灯烛灭密掩姮娥烂银阙恍如太极未分时混沌之天无日月须臾忽听檐竹折惊动老夫方寸铁直忧压倒湖上山连我龟巢化鱼鳖老龟缩颈牛衣中夜长如岁心忡忡邻鸡三号催晓发烛龙飞出扶桑东口衔火珠光焰红万国一照春融融客怀愁与雪俱释青山依旧撑虚空
吴门访路义道和古诗
客来上元夜筠轩照晴雪对雪饮流霞敲氷煮团月诵君诗数篇忘我衣百结一笑看梅花余事不复说
二
新年到城市忧思喜一雪复覩汉官仪仍书王正月苏州古名郡刺史得元结老我愚溪愚无劳捕蛇说
赠杨君济县丞
我思崑山鉏白云高轩访我麋鹿羣我今长洲钓明月君适过此寂寞滨感君相知式相好与君谈笑开怀抱坐分半席白鸥沙满目青山浄如扫社公雨晴风作恶村北村南杏花落劝农来往杏花村鸡犬不惊田舍乐君归哦松坐松隂我舟更入菰蒲深钓钩无饵勿语人但说烟波无处寻
寄萧舜卿兼简虎邱宁居中长老时萧年八十三矣
爱尔林居虎邱寺剑池磐石好林泉一门父子头如雪十载兵戈命在天故国青山还历历春风芳草自芊芊生公会有招贤意我亦来从种自莲
达至善自钱唐过访会徐伯枢昆仲诸友小酌以杜少陵春日莺啼修竹里句分韵得日字
兼旬苦隂雨隂藓青入室良朋远方来一笑百忧失阔别十载余艰虞能尽述喜闻戎马间犹得用儒术间关脱虎口壮志曾不屈归来西湖上饮水独食蜜中吴旧新知生存百无一龟巢酒盈樽聊以永今日两儿聆言话诸孙亦绕膝殷勤问生理为我长太息干戈纷满眼世事暗如漆愿言慎所之终焉保贞吉
雪舟诗为王照磨作
雪中傲兀乘孤舟千载复见王子猷吾知君欲记高兴君听我言当点头男儿胸中有兵甲笔底听滔水三峡正须击檝誓中流雪外蓬婆争蹴踏长驱夜入悬瓠城指挥鵞鸭混军声生擒逆竖取金印江海却寻鸥鹭盟
和沈启之早春书怀
水光山色浄无尘满眼东风景物新茧栗犊眠芳草地木兰船系緑杨津莫嫌头上鬔松雪且尽杯中潋灎春鹤自乘轩鸟自好沧洲鸥鹭与情亲
简钱仁山
一榻青苔对雪五湖春水流澌欲遣长须覔酒同拈秃笔题诗
二月七日和徐伯枢排闷
人生百年能几何有酒快酌金叵罗已看蓬髩点苍雪莫待桑田变白波东风花外鹊声喜落日城头乌尾讹君诗到手客在座击节听我玲珑歌
伯枢以启之韵作诗见赠复答一首
萧斋孤坐席凝尘喜得君诗字字新四海交游期管鲍一家兄弟比椿津多情燕子重来日絶色桃花不负春媿我少年书剑在白头无复报君亲
赠星术王逵夫
虞廷命官非不多历象必先羲曁和羲和去今数千载名与列宿俱嵯峨先生本学羲和氏聊尔谈星隐吴市二十八宿纬五星上系天时下人事先生为人推吉凶一天星斗罗心胷河图洛书造化窟妙理贯彻精灵通斋居垂帘坐终日金鸭焚兰烟雾碧客车载酒来问情先生舌端飞霹雳每将忠孝语臣子不惜忠言逆人耳天降灾祥本在人人能转移天亦喜君不见宋君三善言荧惑退三舍天人果相孚大咎亦可谢又不见韩退之命在斗牛身坐箕遭谗受谤能自知怡然高咏三星诗吾侪此理或未析请从先生考星历
和郜彦清州判暮春寓僧舍
治最功成解印归春风绿髪未应稀如何拄笏禅床下闲看孤云倦鸟飞
二
沈水香消午篆烟僧房聊借石床眠多罗树上频伽语絶胜天津听杜鹃
三
箧藏缃帙沁云香手阅金经掩竹房门外不知春早晚绿隂满地日初长
雨中寄友人
春风冷凄凄烟雨昼暝暝相望隔重湖幽事颇关情赖有小吴牋可以写心声心声写难尽况无雁南征出门泥没膝恨不生羽翎隔窗两黄鸟花间语嘤嘤颓然枕书卧一榻莓苔青
龟巢稿卷三

[book_title]卷四
●钦定四库全书
龟巢稿卷四
（元）谢应芳 撰
○诗
杨县丞董役开白茅河昼夜勤以诗代简
畚挿如云穿白渠客来喜得问何如行庖只饮娄江水俸米频供担石储人起四更烧爉烛霜飞两袖坐篮舆殷勤左辖银缾酒为报功成有荐书
刘旭斋过娄江客舍作诗赠之
方欲题诗寄草堂远劳移棹过沧浪十年同饮三江水一笑相看两鬓霜田野无人鸦种麦漕渠通海蟹输芒凭君莫语悲秋事且复持杯送夕阳
玉田丧侧室作诗悼之余亦次韵以相其哀
目断琹台日暮云相如无复见文君最怜机上回文巧更忆灯前教子勤绣箧熊丸香尚在绮牕鸾镜影初分江村一月黄梅雨谁为衣篝爇宝薰
五丛泾送玉田徙碧山与龟巢隣居
倾盖雨两月同客天一方君今挈家去宅我龟巢傍为闻碧山好宛在云水乡朝绅多寄寓群髦富文章将寻鸥鹭盟与我同六藏老妇堪夜绩东壁分余光客至亦可留觅酒过短墙巷无车马尘屋有汗竹香籯金与床笏笑视俱亡羊惟存广文氊读书坐藜牀闭门乐吾乐疏食犹膏粱清风北窗下怀哉古羲皇
寄镏景仪先生
杏花春雨晴时别蒲柳秋风又飒然笳鼓新城严警逻溪山幽馆喜安便校书还照青藜火煮茗应?锡谷泉近遇故交闻有信远劳埀问念无氊龟巢仍寓黄天荡鼃竈今连白水田自分犁锄聊卒岁可堪兵革更饥年家居食指一百廿斗米缗钱八九千琐琐旅怀言莫尽知君怜我似夔蚿
寄顔悦堂长老及崑山诸友荐严永怀二方丈
双径归来旧竹边林风磵月两依然崑山特立烟尘外娄水东流渤澥连坐有故人应念我客无此老共逃禅南能北秀烦传语秋晚相过饮菊泉
杜子才掾史擕诗见访次韵
白首无机心江鸥最怜我复有新相知时来与闲坐一凉初过雨七月正流火先鞭君已着短锸我方荷壮君早骞腾先我常轗轲怜君幸如此数见何不可茆茨湖上居菱芡水中果後会期碧山合欢呼白堕更邀诗酒侣共载书画舸中秋月如昼西溪捩归柁
玉山顾隐君自嘉兴荅诗询仆近况且云径山禅老亦望一见故复用韵自述简诸故人
数椽茅屋一筇枝万事无心独爱诗诗债隔年偿未了带围连月孔频移吴田积雨生禾耳笠泽西风断柳丝眼底故知俱契濶抱琹何处觅锺期
次韵荅戴德隐见赠
我生无他长耽书竟成癖须眉皆雪霜肝胆如铁石所赖识前贤顷步不妄适向来走风尘朝不能虑夕行囊既羞涩家累且繁剧随身一破砚百指全仰食驱驰今九载未始一日闲岂不怀故园松菊怡我颜长蛇及封豕出没咫尺间逢人问亲戚野坐荆屡班不见雁足书徒眎刀头环遥怜金斗城如望玉门树忆昔重九时乡隣约鸡黍黄花香可爱白酒味不薄东家复西家相邀总难却负郭有二顷平居得三乐朋游结诗社时时共吟噱溪涧采苹蘩春秋奉祀禴几回乘天风欲跨扬州鹤那知一颠沛江湖竟漂泊移家碧山下家具少于车幸君适相逢同念去国賖聚如水上萍散若风中花或琹教河汾或玄授侯芭交情比投漆子弟亦通家诗筒频往来瞬息经两稔壮君多志气将衣买臣锦老我忘功名但就吕公枕三江五湖水共喜鱼不淰茰觞了佳节藜床甘且寝春日方迟迟秋霜俄凛凛好客多酿酒愿作东林沈
寄丁彦诚
旌旗满眼各西东君觅桃源我转蓬兵後即知还旧宅客来曾辱寄诗筒石田种秫梁溪曲茶竈分泉锡谷中最喜西窗山色好青霞不染俗尘红
赠沈彦肃典史兼简王景德
空山寒云白如雪岁晚高轩过岩穴三生石上拂苍苔一笑梅边有明月牀头酿得松花酒思与故人倾瓦缶烦君为问王子猷剡舟肯棹同来不
旭斋歌次铁笛先生韵
旭先生行年七十余躭书乐且孺白驹过隙莫可留欲把长绳系乌兔囊无一钱任羞涩腹有羣经饱撑拄论交贵在见肝胆不学时人口相煦有时醉吟诗其巧犹瓦注快若爬背痒十爪倩仙妪昔贤只读圯上编便遇君王借前箸先生岂无策可用草庐未有人三顾青山白云古画图笔牀茶竈今家具居吴十年食破砚砚田幸喜无租税秋风篱落桑叶陨枯蔓萧条系寒瓠西伯何当猎渭滨载取非熊後车去
次韵寄题邹朋夀草堂并简刘旭斋
宾主东南美溪山绕屋庐经鉏百战後版筑十年余木落西风急窗鸣夜雨疎侁侁二三子灯火案头书
荅杨献可见赠
忆尔梁鸿山下宅园池不减李文饶一朝猛雨莺花去十载东风燕麦揺客里相逢聊慰藉樽前一笑共歌謡君归不负青山约好似淮南早见招
简吴江朱志道昆季
去年长至听埙箎转眼今年又此时棣鄂喜存兵後树梅花早绽雪前枝西山近日无烽火东阁何人共酒巵儿辈北归今问讯吴音变楚莫相疑
盛彦英隐居太湖之隂号具区耕叟命仆作诗以歌咏其乐去
脱屣东华尘躬耕太湖滨桑麻接隣里鱼鸟情相亲闲时读书牛背上安知六国方攻秦东风二月桃花雨布谷飞来向人语一犁初破陇头春黄犊出阑健如虎羲农世远莫可追南山石烂无足悲悲歌笑甯戚夜半犹未已人间闲是非何用汚牛耳我田已耕春昼闲樵童随我看青山日暮归来一壶酒我歌呜呜童拍手童拍手儿饭牛一天星月烂不收重捻铁笛作三弄七十二峯俱点头
小至
九年至日悲流落一笑今朝醉醱醅儿子归来十里外老妻欢喜两眉开密云藏去黄棉袄轻雪飞来缇室灰遥念故园归未得竹篱为我护寒梅
腊月
腊月无多日行年六十三浮生空自老往事日多慙南国山皆赭东郊草未蓝萧条江郭外云暝雪■〈毛参〉■〈毛参〉
怀野舟闲长老兼简真本元
大地北风寒且严香凝丈室昼埀帘庭前栢树心相契牕下梅花手可拈出郭钟声闻数里穿城塔影见重尖欲求智永千文帖烦说区区寄口占
古鼎歌【并序】
中吴万夀寺旧藏古铜鼎其欵识有云王在周康穆宫册锡寰用作皇考郑伯姬尊鼎大德中任阳谢氏尝欲以重宝易之时住持点翁师不从後谢氏为构佛殿点遂以鼎荅之至正丙申谢遭兵鼎因失去甲辰夏四月愚隐智公乃得於军人之手耆旧聚观皆曰我山中旧物也既而出鼎见示且徵予诗以纪之
碧云师着金伽黎空王殿前龙象随一夫长跪送古鼎状若献宝波斯儿羣缁来观集丈室中有老僧前致词云是山中旧时物立诵欵识能无遗惟有臣寰纪君赐用显厥考郑伯姬文词诘屈错盘诰字体隐伏蟠蛟螭苍姬纪录世屡改不知何代来於斯谢家宝树易赵璧巨构贾与秦城齐鼎兮鼎兮什袭去岁踰数纪今来归师闻此语重叹息兵火连年炎九域金钟大镛弃路旁总若沉沙销折戟珠还合浦独无恙护持信有天龙力摩挲两铉湿烟雾错落丹砂映金碧浊水摩尼五色兼出海珊瑚高一尺呜呼羲轩之鼎莫可求禹鼎亦已沦东周世所用者非尔俦或膨豕腹徒饱羞调羮尔无与覆餗尔不忧归来兮归来北山兮菟裘汾隂自有为时出切莫放光惊斗牛
岁除前一日寓姑苏与友人卞于珍守岁
姑苏城外小湖边寂寞僧房借榻眠诗稿写成丁卯集历头检尽甲辰年中原喋血人争地南国啼饥水拍天起坐夜深如守岁屋山风雪洒寒氊
偕徐伯枢访王孟翼酌酒论诗经宿而别
旧雨客来今复来溪堂新筑柳新栽风生玉麈谈诗律露湿金盘把酒杯淮甸三边烽火熄吴山千里画图开相如来奏凌云赋当路畴能荐逸才
剑池送曹广文赴学士院检讨
峩峩虎邱山湛湛剑池水水深人莫测草生寒不萎世传祖龙剑斫断苍云根千古两絶壁铁花点苔痕僧厨转辘轳隂崖落氷雪临池人有语响荅出林樾先生屡幽赏盥沐弹鸣琴木石俱点头鱼龙亦知音今居白玉堂还念青山约羣仙与重游增辉旧岩穴
雨中怀徐草堂兼述杜掾史求诗之意
乱红飞尽绿隂稠风雨凉生四月秋且喜三边清似水何妨一室小如舟欧虞墨帖时临写吴越青山总卧游肯为杜陵题老桂难兄应作置书邮
和浦玉田清明日郊行
湖上新堤踏软沙少年人面映桃花花村风物浑如旧独欠青帘卖酒家
二
柳丝袅袅拂苍波花雨斑斑点绿莎寒食清明春又晚人生不乐复如何
三
笠泽西头王墓村桃花水没竹篱根年年春到清明日儿女郊行柳挿门
四
一幅春云巧似裁隔湖飞过碧山来野桥小立题诗处夹竹桃花烂熳开
五
四望青山眼欲花山光都是薄云遮杖藜徐步归来晚月上东窗恰到家
六
每惜春光去後思春来行乐复何辞放舟莫近吴门去诸将楼船正出师
夀徐伯枢
碧山湖边银杏树数百人家星散住中有南州高士孙借屋读书深闭门岂无香醪甜似蜜好客相过方与吃朝来烂醉呼不醒蓬矢桑弧挂虚壁皇天有意生男儿锦绣五藏璚瑰词乱红飞去绿隂静菖蒲花发当何时
赠葛天民
吾闻清孝公为君八世祖可怜遭乱离麻鞋走尘土牀头无金何处索堂上双亲头欲白五星躔度书一编江湖乃作谈天客吾尝閲其书心目俱茫然星辰之高四万八千里三百六十五度分周天人生两间应列宿探索岂易穷幽玄君今自喜得其妙回视筌蹄成一笑万象森罗方寸中千尺碧潭寒月照高谈往往惊倒人黄金捆载归养亲鲈鱼斫鱠羹紫蒓褊■〈衤迁〉五色斑衣新人家生儿孝养有如此何必钟鸣鼎食重华茵扁舟过我三江口留宿龟巢看星斗欃枪荧惑总莫论且道酒星无恙否酒星苟无恙酒禁必早开娯尔白髪亲酌彼黄金罍我生不愿万户侯亦不愿识韩荆州但愿太平无事百不忧吾儿卖文君卖术得钱可以沽新篘命吴讴若翁与我日日眠糟邱
崔宗明掾史请告之钱塘省母将徙居来吴时太尉丞相张公在分省嘉宗明之行赠钱数十缗故诗及之
丞相知君念母情金刀错落赆君行衣冠祖帐三江口帷幔归舟几日程乌鹊知人先喜信鲈鱼入馔试当烹高堂若问吴门事王国金汤第一城
和浦玉田咏物
嗟尔五月菊黄花发何早平生傲霜枝乃杂半夏草趋炎真强颜久雨竟埀老榴裙炫人眼坤裳为谁好忍负陶渊明秋风旧怀抱
二
嗟尔六白蟾爬沙出何迟天生一腹皤且有三足奇乖时人共弃保身自汚池昨午遭磔死同类多可悲月官老蟇精居高知不知
寄鲍仲孚提举
风雨萧萧五月凉堦前书带草应长心传千古文章印名重诸公翰墨塲官舍看山闲挂笏斋居扫地静焚香野夫别後遥相忆一榻青苔两鬓霜
寄陈子章申屠仲权
听雨听风半月余高斋吟啸兴何如雨添泮水芹芽长风撼帷林杏子踈毛頴功名应立传杜康交絶岂无书阳春白雪词皆妙好寄龟巢慰索居
贺陈子经赴学士院着作
白玉为堂置此身诗书端不负人人生花彩笔丝纶美柳絮宫袍雨露新日过八砖趋禁署天开一国用儒绅吴淞江上渔樵客也为讴歌寂寞滨
寄因本初讲主
爱尔吴江水西寺门前流水碧于苔松花布地金无数蕉叶繙经纸万枚讲席每留诗客坐浴堂曾为国王开别来雨洗秋容净凉入袈裟亦快哉
寄谢楚芳
乡城一别十五年别时玄髪今皤然无声诗与有声画彼此赢得虚名传君家有子为时出且喜读书兼读律絶胜吾儿但笔耕三径蓬蒿尘满室老夫宿如龟六藏思君见之羮与墙移家同饮太湖水尚期东壁分余光
代简崔宗明掾史
孤坐驰遐想羮墙见若人宫墙今画省家世旧朱轮南国梅花早北堂萱草春慈顔应有喜过客总儒绅
二
落叶拥柴扉吾儿日暮归手持毛义檄身着老莱衣客路风尘久青云故旧稀何当报一饭不遣此心违
夀徐主簿
昔君濯濯如春柳鞍马日随丞相後翩然提剑扫蛮烟欲取黄金印如斗一鞭径渡浙河东东南满眼旌旗红手援赤子出涂炭慈溪草木生华风长啸归旌行复止濯髪淞江太湖水鲈鱼蒓菜非不佳总忆家山旧桃李君今草堂宅东郊有田可耕山可樵堂上慈亲足甘旨相知与结桑麻交金门玉堂紫薇省无复回头看画饼但爱鵞溪秋水清雪色芦花一千顷豪吟往往似谪仙但不持盃醉花前盃中之物时有禁煮茶都费惠山泉龟巢老翁不浪出远来为君作生日草堂此日题此句风竹四檐吹■〈觱〉篥
申仲义録事自杭州来议论慷慨风节可喜作此以赠
客来试问钱塘事冠盖都非旧日人尚喜西湖堪种柳不知东海欲扬尘手题王粲登楼赋头戴陶潜漉酒巾如此江山如此客政须倾倒洞庭春
和沈启之立春作
何物淮夷学井蛙东风依旧满天涯春盘荐酒盃频举醉笔题诗字半斜无数故人俱契濶一双老眼近昏花家贫赖有长鑱在坐待青山长蕨芽
徐伯枢仲刚来云乡僧□□刺血写华严成好事者为之盛集缁素送经至吴门无量夀庵时有人以兜罗绵化佛手观者异之赠言盈轴徐伯仲徵余诗不已故檃括佛氏作此贻之
吾闻两足尊化身千百亿诸相即非相非空亦非色云何兜罗绵变现佛手出华严海无量本无尘可拭只手挽颓波正赖佛之力譬如水中月在处照澄碧若以色见之痴云暗如漆由来标月指具眼当自识
暮春陪周明府过顾将军祠下碑
黄天荡上将军树树下数家人姓顾行人遥指若堂封往事犹论麾扇渡新祠画藻烟雾湿古木埀罗鬼神护长洲县令枉高盖短褐巢翁曳双履海棠正落胭脂雪山缾为酹金盘露柱头老鹤作人语道旁驯雉随车驻吴趋一曲歌未了蜀魄数声春又暮金戈铁马尚酣战白羽清风复谁睹看碑莫怪客如云彼君子兮真可慕
端午日徐伯卭过寓所以诗见示次韵
南湖风浪恶客至喜且惊连日雨不止明朝隂又生划船海中归战鼓江上鸣端阳一盃酒忍听歌霖零
简徐伯卭
淮海十年犹乱离清江一曲自栖迟门前才送催租吏篱下还吟采菊诗世事纷纭何日已襟怀潇洒少人知卜隣欲近芦花渚我亦扁舟理钓丝
寄径山及以中长老
重揽凌霄絶顶秋归来笠泽系孤舟青山何处无黄犊沧海相知有白鸥六合云开天荡荡百川风静水悠悠试听渔父沧浪曲江上芦花亦点头
夀庆治中
日下归来年复年之官未上浙东船人怜埀老身长健自喜居闲志益坚好客每呼隣舍酒教儿不惜买书钱试看尚父鹰扬日渭水秋风雪满颠
次韵寄题碧云禅老上海县山居
青松种来过屋长松涛六月生秋凉香凝笏室静如水道人触法俱相忘
二
住庵人似南泉老无数青山在屋头眠鹿堦前金布地西风吹老桂花秋
三
门前问话人立雪想象吾家游与扬灵禽尽得响天乐老鴈独怜随稻粱
四
海上诸峯絶点埃浦泉流水碧于苔何当借与梅花屋我亦移家岁晚来
又和律诗
笠泽东连海好山青更多远分苔脯供兼寄草庵歌拄锡僧方去携琹客又过送迎门不出奈尔懒融何
寄沈德斋
入城每问东林老避地今居巢海头秋半即尝菰米饭冬初已着木绵裘青衣捣药隣鲛室乌几烧香对蜃楼我欲移家相近住钓竿烦为覔沧洲
为源长老赠医士单子达
老我无他伎怜君正妙年父书能尽读医术得亲传旧隐荆溪上今居笠泽边幽兰纫古佩采药洗春泉鹤守烧丹室鸥随载酒船每闻驱二竖近喜活枯禅优鉢微含笑频伽喜欲颠却还青玉案持去白云篇高谊能如此明时岂舍旃政须医国手为我救颠连
普大云讲主以纨扇画兰见惠作诗谢之时云在吴江普度院讲法华经学徒甚衆
上人遗我白团扇扇上复为兰传神足知清兴迥絶俗更觉幽馨时袭人猊座讲经双树下龟巢织屦五湖滨明朝相约看山去不怕西风扬远尘
寄朱原道昆季
太湖三万六千顷流血水腥江海连几处焚舟成赤壁有时飞礟落青天鸡虫得失那能问鸿雁飞鸣亦可怜若个桃源堪共住也须容我钓鱼船
腊月三日偕俞寛仲过筱泾僧舍蒙举似近日诗次韵一首
故国溪山各远离倚楼长笛为谁吹相逢上海三生石共惜边风两鬓丝客舍暂如桑下宿世途危甚剑头炊明朝裹茗西庵去更约匡衡细说诗
劲节亭诗为中半云讲主赋
我本山林人此君与群居频年避戎马出走荆棘途双溪适相遇岁晚氷雪余苍顔固云老清气方凛如俨然古君子节劲心仍虚纷纷桃李花荣悴才斯须长松髯似戟亦作秦大夫我思首阳山竹君两遗孤高风激颓懦气节与君俱之人不复见见君如友于此意知者谁居停老浮屠緑琹为我弹碧酒为我沽万事付一笑嗒然我忘吾
怀徐伯枢诸友
忆昨方卧病妻子呼避兵扶持上轻舟烽火照夜明问兵今远近言围阖闾城赖有风满帆送我东南征三宿坐不寐鹤鸣近华亭晚泊青龙江芦菔匝地青新知适相遇留我居筱径土风颇淳朴地僻鸡犬宁吾病日已瘳客来能送迎老叟心自怜或谓诗骨清比邻两三家情亲若平生园蔬日持送酒壶时共倾对酒不能乐艰虞未忘情怀哉数君子雨打水上萍漂揺各何许吾将寻旧盟卖刀买黄犊子孙共春畊奈何西枝西礟石犹雷鸣
偕俞寛仲游普光寺俞作诗纪行余和一首
绕屋踈筠玉有光沿堦细草翠生香林藏鹿苑双溪曲路转龙江十里强蕉叶繙经人自乐槐根做梦蚁何忙白衣二老来听法甘露醍醐得试尝
腊月廿日会林才元于普光方丈
词气峥嵘吐玉虹山林兴与老夫同独怜幽草来西磵共听枯桑叫北风四海十年兵火後双溪一笑夕阳中评诗为掉楼卿舌殊胜仪秦谄七雄
送和彦良兼简朱端卿
移家喜得好林泉甫里先生古宅边忧世颇添新白髪校书还坐旧青氊秋风茅屋都无恙腊月梅花正可怜我有古人多古意断琹烦为续朱弦
赠张孟文
青龙江水清如玉青龙故家书满屋中有郇公九叶孙一目五行能尽读科名未欲拾地芥灯火长如校天禄有时述作继风雅三国六朝车并毂手挥赤血拔鲸牙琹断玄文裂蛇腹双溪近传寒食句又出唐人一机轴相逢说项人益多宛见清标立霜竹吾生爱诗入骨髓老去穷吟鬓如鹄金张许史懒折腰沈谢曹刘长在目江头偶泊避风船故山将归采黄独金盘不必赠槟榔愿覔奚奴珠一斛
次韵赠本兰上人
庭前手植娑罗树树下频繙竺国书失鹿不知秦二世葬鱼那问楚三闾园收柿叶皆新纸林养松花当宿储十里双溪春水绿浮杯待复访樵渔
余患痈疽适兵後无医药可疗即事口占并寓感叹
吮痈人在五侯家市肆都无药可赊童子归来风雪夜老夫愁絶对梅花
次韵徐伯枢见寄
病卧北山久愁添白髪新一冬无雨雪四海尚风尘妻子移家远亲朋折简频梅花应笑我出语欲惊人
二
客夜牛衣薄王春凤历新东南蜗角地多少马蹄尘鼙皷依然急壶觞莫厌频君看塞翁马得失岂由人
奉赠薛宗师及于薛二真人
论道清宁日承恩紫极天星言辞辇毂云卧乐林泉虎卫烧丹室龙畊种玉田居山闲宰相行地活神仙清问时犹及玄谈世共传春秋今近百弟子动成千入室称于薛承欢度岁年蓬莱方丈外碛隩淀湖边别墅三花盛深居万竹连玉桃红绽雨瑶草碧生烟麟脯供仙馔鹦杯舞醉筵云璈齐上下霞袂各褊■〈衤迁〉福地风尘远壶天日月悬目光方炯炯眉夀正绵绵老我头埀白寻师志在玄飘零随草芥佩服集兰荃欲进圯桥履重来笠泽船山灵原有约石髓未应坚析理秋毫末研几太极先黍珠当一照光彩彻天渊
早春访蔡君立家以诗见赠次韵荅之
老夫藜杖病初起幽谷兰花喜正开持酒对花留信宿赋诗题竹约重来一犁新水初春雨百蛰皆惊半夜雷嗟我无钱堪买犊归畊心亦冷如灰
正月卄三日过许君善竹所留六日日蒙置醴且出诸画卷命留题焉
茅屋秋风杜陵老桃花春水许家墩连宵共剪西窗烛每日频开北海尊童稚问譍知揖让乡邻见客问寒温迟留不厌逢多雨喜得题诗万竹轩
余过横塘访赵朋南先生值回锦溪遂留许徵士家雨牕因覧元夕之作次韵代简
行路难行久不禁寻君欲吐别来心十年饭颗诗容瘦一病文园渇思深鹿浦系船逢积雨客窗拄笏见遥岑谁能缩地仙人术共听花枝快活吟
安素斋诗为高彦举作
羲皇世云远淳风浸雕零纷纷慕浮华形役心靡宁惟尔为观者於物澹忘情天君常泰然月白霜潭清美玉非不沽沽之价连城向来莘野农释耒即阿衡磻溪钓鱼叟飞扬乃如鹰汤文苟无遇耕钓毕此生怀哉古之人安素斯足称
溪西小隐诗为许君善作
马鞍山南三十里鹿虞浦接横塘水桃花两岸小桥西萝屋数椽修竹里先生头戴乌角巾青鞋不踏东华尘扁舟溪上钓明月长鑱陇头锄白云客来看竹呼隣酒客去对山开北牖琹弹古调每横膝笔写新诗长在手自言得句如得官富贵却作浮云看青山有约如不爽白鸥之盟奚可寒箕山久矣人寂寞眼底谁能如此乐文章多乐鹦鹉洲衣冠俱上麒麟阁老夫幽怀欲与论移家今近西枝村风清月白忆玄度莫怪杖藜来叩门
题孙彦学所藏江贯道清江泛月图
吾闻老郭之传许与江山水絶笔称无双此图夜景江所作彷佛秋声动林壑长江澄澄月在水远山苍苍树如蚁如此江山夜放舟若人真是逍遥游尔来一百四十载陵谷变迁画图在世无苏李两诗仙赤壁采石俱萧然老夫此兴固不少解裘亦足沽清醥出门有碍行且休不如烧香看画海上头
雪山图
忆昔山居拥寒雪夜半读书声未歇长林月在挂猿枝幽谷风生藏虎穴十年奔走避兵尘手持一竿沧海滨适因看画长太息青山头上亦如人
普讲主寓普度兰若十一月望为游军检括是夕以稾稭蒙首露坐陆氏庄埃烬中怡然赋诗余嘉其言无瞋恚和而美之
道人心如如说法无定处无喜亦无嗔亦无诸恐怖初闻戎马来杖锡出普度羣氓弃家走子女多失怙或遭刀箭伤或受系累去或作蚕声哭或为折腰步裸跣走且僵烟尘昼如暮师时在中野亦值一强御猛若歌利王杀佛浑不顾手持霜雪刃声发雷霆怒恶状冠羣丑丹青笔难措脱我僧伽黎问我石头路搜索祗园金检括青州布区区身外物自谓无足护把茅聊盖头露宿吟古句干戈虽未息江山喜如故相期看余春牡丹花贵富
和赵朋春词
落梅风急绮疏寒檐铁锵如响八鸾堪笑娇痴儿女子折花骑竹绕长干
二
多谢提壶不住鸣杏花枝上月三更银罂卸尽葡萄緑祗为伤春醉不成
三
小阁鈎帘待月时烛花频剪夜何其惜春不奈春宵短翻忆秋宵玉漏迟
四
花拂盆池入镜光柳揺台榭弄鵞黄晚来颇觉东风恶分付薰笼爇暖香
游南山和徐伯卬韵诸
君南山游豪吟气凭陵惜无龟巢老拄杖移赤藤俛观陈湖水一盘秋露澄吾儿蹑吾屐乐与君共登坐草藉苔茵尊酒空十朋埀杨细腰舞不费纒头绫羡君方妙年文章有师承譬彼学佛者当为大乘僧滂沱夜来雨红日喜初升杨花飞渡江茫然白云腾晨看有声画妙若曹不兴兹山赖有传诗名与俱称
和临寒食有感
何处登临散客愁千墩浦上听渔讴清明落尽梨花雪能得春风几日游
二
忆得少年寒食日落花尘上马蹄香六龙城郭春如画那得旌旗带雨扬
三
烈塘坟上树如云一埽东风十五春不信令威归不得竟移华表属他人
四
一径落花春昼静四隣嘉树绿隂繁儿曹忘却怀乡意浪说春风似故园
五
白髪萧萧客未归凄风紧雨禁烟时青苔白骨寻常事堪笑田文为客悲
迁居
迯难居频徙幽怀孰与论崑山一舍地湓浦数家村老去仍为客朝来又抱孙雨余春韭绿生意满东园
闻玉山顾隐君以赋役入城负疾而归而山中花竹多为有区区怀思寄诗代简
闻道龎公也入城还家风雨近清明催租人去诗仍好市药童归病已轻尚喜竹林青笋出不嫌花径紫苔生野夫得此平安信寻访姑迟数日程
哭杜玉泉处士
每忆城南杜今为地下郎好诗留巨帙遗像在高堂濯濯孙枝秀离离宰木长可怜桑与梓春雨竟凄凉
二
东郭溪山胜南园花竹深平生多乐事之死遂问心挂我客中剑抚君牀上琹回风吹柳雪和泪落衣襟
四月二日林自瑶城归写迁屋诗四首因以述怀并纪时事
鹤长鳬短世难齐满眼风尘客路迷竈突未黔居未徙儿曹况在两湖西
二
六幅蒲帆带雨来瑶城艇子过湖来老妻正倚门前树雪色杨花覆緑苔
三
僦得山居凿井新客来不厌煮茶频屋头蓦地颠风起狼藉桃花满树春
四
髩丝埀领白■〈毛参〉■〈毛参〉老我身如作茧蚕午梦忽惊飞礟响狼烟只在淀湖南
余往哭杜处士过淞江问途乃知其弟玉溪亦殂去两月追怀宿昔作诗悼之
往岁留三宿今晨哭二难榻悬无复下琴断为谁弹溪竹春云散庭花夜月寒悲乎浮世事长夜雨漫漫
荅徐伯枢见寄
十载风尘走朔南白头如雪面如蓝借车载具家频徙应俗为文笔大慙茅屋雨添苔上壁竹篱烟护笋抽簪别来行路难行甚何夕挑灯与细谈
二
杜宇催归不絶声知君归计正留情东胶茶焙春烟暖西堠花村夕照明音信尚烦黄耳寄交情不负白鸥盟明年筑室相隣住儿辈求田与力耕
邀管伯龄许君善邓宜之端午小集
十年端午常为客一笑今朝有故人江草碧揺书带净石榴红摺舞裙新潮生小港通船路风扫幽轩振席尘酒禁未闻罍爵耻茶铛烂煮两旗春
邀月田上人
借得溪鸥半席沙相期来吃赵州茶渡江賸有芦堪折日落潮回即到家
次韵答许君善见贻
忆昔平居频会友家有秫田今酿酒安知今日对端阳无酒可浇谈笑口客来置茶聊解羞强将车辖井中投清风緑树北窗起时听一声黄栗留西山云起日将暮斯须雨暗横塘路银灯才点即生花为我喜君青眼顾我心如醉顔如酡忧时未宁今老何明年此日复此会此时还遣玲珑歌
即事
黄梅落尽雨初晴客舍青苔四壁生铁礟打城声动地老妻犹讶是雷鸣
代简大云讲主
天竺之书五千卷吾师以之全藏转早年手握摩尼珠飘然掷锡游天衢归来濯足太湖水从此一龛兀坐如枯株有时忽作狮子吼狐狸野牛颠倒走有时闲写山水华华光之梅作清友近闻有约过贫家贫家扫门迎象车欲知老夫何物作清供湓隂小圃自种崑仑瓜
朱公路县丞和徐伯卭诗见示不为险韵窘束余甚喜之故复和一首以写起敬之意
瓜庐淞水西溪山胜东陵玉立开径竹缨埀刺檐藤善养气不馁静观心澄澄白雪少人和青山与谁登稽古蓄万卷问奇来远朋顾余犊鼻布不识马眼绫来诗清可喜玉露仙掌承想当缔思时寂如禅定僧诗成扫巨笔墨汁饮数升干戈有时休雅颂当复兴愿同杜拾遗一代诗史称
夀张实甫
我爱龎德公躬耕乱离日以安遗子孙此计真第一君今牀头金有余传家之计乃亦如况入东林远公社每诵西竺空王书幽栖久矣机心息鸥鹭相知俱莫逆独怜丹穴一鵷雏偶尔西飞归未得愿言晚节金石坚河清复见昇平年明年此日夀觞举三凤聨翩郎罢前
寄赠胜无能上人
双林旧宅今兰若百丈清规老作家灯燃佛龛无昼夜榻留禅衲共烟霞屋头青覆娑罗树池上红开菡萏花六月香风清似水老夫曾此坐鸥沙
丁未夏六月寓真觉庵数日日赋小诗以写目前之景适大云师遗双清图足成十首
祗树园林旧雨荒僧庐今喜近沧浪我来一榻南牕下分得溪风午夜凉
二
临溪照见影棱棱老我头童状若僧堪笑读书心未死夜来犹对佛前灯
三
烛龙衔日出东溟飞到天中落火星莫怪懒融门不出一林翠竹风泠泠
四
荷盃饮露比名酒松麈生风无俗谈日落清蝉吟未了雨来白蚁战方酣
五
高堂无尘清昼迟山僧持鉢未归时白衣仙人坐相对净瓶杨柳青埀埀
六
客来自汲煮茶泉躄足浮屠亦可怜借我石牀箕踞坐有时闲说赵州禅
七
椶鞋布袜苎衣轻好客何妨日送迎试听礟车飞霹雳将军触热正鏖兵
八
双林一室卷微疴列坐羣缁问若何不用散花天女辈俨然无语老维摩
九
芭蕉叶上遍题诗更觅吴牋写竹枝过客莫嫌人寂寞髩丝禅榻正相宜
十
生爱梅花与水仙故人摹写寄林泉披图净写烧香几何异长斋绣佛前
普讲主过千墩偕余访许溪西出普公曩岁所作水仙花求题普为重记岁月俾余题其左云
梅兄矾弟总不见邂逅独睹凌波仙云翁指点笑相语为我传神三十年
简蔡君立从事
龌龊布衣老生无晋人风杖藜相访不相见兴尽适与王猷同出门喜清飈天气凉萧萧重云忽迸日六合如洪窑东屯行行行且止卖药人家杏林里蜚亷意若迎我归南薰转从西北起快哉一披襟长咏出舞雩老夫此兴君必知黄金不用铸锺期归去来兮溢水西
与诸友论诗次朋南韵
每见古人诗不俗恨不移家与连屋人生有诗可传世万事无成心亦足嗟哉风雅絶遗音断弦未有麟胶续三经三纬机轴在文士畴非赖私淑屈原吐词兰蕙香能袭余馨惟宋玉两京豪华六朝靡声律由唐转覆束草堂先生独冠佩进退委蛇气容肃孔明庙柏一品题俨然箓竹生淇澳要之炼诗如炼丹九转成功龙虎伏秋高当约许玄度妙法参诸老尊宿
次韵荅朋南重九之约
重阳无酒不须赊看菊柴桑处士家只恐满城风雨到客窗岑寂对檐花
赠笔生王伯纯
时方用武我业儒王生卖笔来吾庐生成世业霅溪上制笔特与常人殊宣城阻兵十三载犹喜山中老■〈鵕，兔代鸟〉在拔来秋頴带微霜缚得銛鉏含五彩昔年草制供玉堂玉堂仙人云锦裳三缣一字不易得笔价亦与时俱昂莫恠年来弃如土扫涤风尘必斨斧生今卖笔我卖文何异适越资章甫呼儿亟用买一束为我写成怀古录吾儿作字三叹赏八法以之随意足我有好音生可知用笔将见文明时柳公笔谏佐明主老我笔畊笺古诗逝将重作毛頴传为纪频年遭薄贱牵连为生书姓名守棘不随陵谷变中秋适逢秋禁开椰瓢酌生新醱醅酒酣仰视月中
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 10:30:50-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>