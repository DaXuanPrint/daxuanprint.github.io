<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="乾象典第一卷,乾象典第二卷,乾象典第三卷,乾象典第四卷,乾象典第五卷,乾象典第六卷,乾象典第七卷,乾象典第八卷,乾象典第九卷,乾象典第十卷,乾象典第十一卷,乾象典第十二卷,乾象典第十三卷,乾象典第十四卷,乾象典第十五卷,乾象典第十六卷,乾象典第十七卷,乾象典第十八卷,乾象典第十九卷,乾象典第二十卷,乾象典第二十一卷,乾象典第二十二卷,乾象典第二十三卷,乾象典第二十四卷,乾象典第二十五卷,乾象典第二十六卷,乾象典第二十七卷,乾象典第二十八卷,乾象典第二十九卷,乾象典第三十卷,乾象典第三十一卷,乾象典第三十二">
<meta name="description" content="历象汇编是中国古籍中有关气象天文内容的汇编。清康熙时广罗古今群籍有关记载,分门别类比排而成。原系陈梦雷所编,雍正时改由蒋廷锡修撰。收入《古今图书集成》。上海中华书局按康有为藏本于1934年缩小影印。陈梦雷,字则震,号有斋,福建候官人。清代学者。曾编有《盛京通志》、《承德县志》、《海城县志》、《闲止书堂集钞》、《松鹤山房诗文集》等。1701年据诚亲王胤祉颁发的协一堂藏书及家藏的1万多卷图书,分门别类编成一集。雍正登基后,被流放东北,卒于戍所。蒋廷钖,清康熙举人。常熟人。字扬孙,号西谷。工诗善画。著有《尚书地">
<title>古今图书集成历象汇编乾象典_陈梦雷_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">古今图书集成历象汇编乾象典</span> <br/>
          作者： <span class="inputVal" id="bkauthor">陈梦雷</span> <br/>
          朝代： <span class="inputVal" id="bkdate">清代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">类书文集,类书,完结</span> <br/>
          字数： <span class="inputVal" id="bknum">[book_length]1323836</span> <br/>
          说明： <span class="inputVal" id="bkdec">历象汇编是中国古籍中有关气象天文内容的汇编。清康熙时广罗古今群籍有关记载,分门别类比排而成。原系陈梦雷所编,雍正时改由蒋廷锡修撰。收入《古今图书集成》。上海中华书局按康有为藏本于1934年缩小影印。陈梦雷,字则震,号有斋,福建候官人。清代学者。曾编有《盛京通志》、《承德县志》、《海城县志》、《闲止书堂集钞》、《松鹤山房诗文集》等。1701年据诚亲王胤祉颁发的协一堂藏书及家藏的1万多卷图书,分门别类编成一集。雍正登基后,被流放东北,卒于戍所。蒋廷钖,清康熙举人。常熟人。字扬孙,号西谷。工诗善画。著有《尚书地理今释》等书。雍正时奉命重编《古今图书集成》。其第1编即《历象汇编》(其他5编为方舆、明伦、博物、理学、经济)。《乾象典》记天地、阴阳、五行、日月、星晨、及风、云、雾、雨、电、霜、露、烟、火等,共21部100卷。本汇编资料丰富,类别编排合理。在其中找古今气象或天文的资料,十分方便。大体有关气象方面的资料,可在《乾象典》中找寻;</span> <br/>
          封面： <span class="inputVal" id="bkimg">Z_18462.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]古今图书集成历象汇编乾象典
[book_author]陈梦雷
[book_date]清代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]类书文集,类书,完结
[book_length]1323836
[book_dec]历象汇编是中国古籍中有关气象天文内容的汇编。清康熙时广罗古今群籍有关记载,分门别类比排而成。原系陈梦雷所编,雍正时改由蒋廷锡修撰。收入《古今图书集成》。上海中华书局按康有为藏本于1934年缩小影印。陈梦雷,字则震,号有斋,福建候官人。清代学者。曾编有《盛京通志》、《承德县志》、《海城县志》、《闲止书堂集钞》、《松鹤山房诗文集》等。1701年据诚亲王胤祉颁发的协一堂藏书及家藏的1万多卷图书,分门别类编成一集。雍正登基后,被流放东北,卒于戍所。蒋廷钖,清康熙举人。常熟人。字扬孙,号西谷。工诗善画。著有《尚书地理今释》等书。雍正时奉命重编《古今图书集成》。其第1编即《历象汇编》(其他5编为方舆、明伦、博物、理学、经济)。《乾象典》记天地、阴阳、五行、日月、星晨、及风、云、雾、雨、电、霜、露、烟、火等,共21部100卷。本汇编资料丰富,类别编排合理。在其中找古今气象或天文的资料,十分方便。大体有关气象方面的资料,可在《乾象典》中找寻;
[book_img]Z_18462.jpg


[book_title]乾象典第一卷
天地总部汇考一
《易经》《系辞上传》
天一，地二。天三，地四。天五，地六。天七，地八。天九，地十。〈本义〉此言天地之数，阳奇阴偶，即所谓河图者也。天数五，地数五，五位相得而各有合。天数二十有五，地数三十。凡天地之数，五十有五。此所以成变化，而行鬼神也。
〈本义〉天数五者，一、三、五、七、九，皆奇也；地数五者，二、四、六、八、十，皆偶也。相得谓一与二、三与四、五与六、七与八、九与十，各以奇偶为类，而目相得。有合谓一与六、二与七、三与八、四与九、五与十，皆两相合。二十有五者，五奇之积也。三十者，五偶之积也。
《礼记》《曲礼》
天子祭天地。
〈注〉吕氏曰：冬至日祭天；夏至日祭地。〈大全〉陈氏曰：天子祭天地，诸侯不敢僭天子而祭天地。
《月令》
孟春之月，天气下降，地气上腾。天地和同，草木萌动。
又
孟秋之月，天地始肃，不可以赢。
又
孟冬之月，地始冻。
又
命有司曰：天气上腾，地气下降。天地不通，闭塞而成冬。
又
仲冬之月，地始坼。
又
命有司曰：土事毋作，慎毋发。盖毋发室屋及起大众，以固而闭，地气沮泄。是谓发天地之房。
《春秋纬》《感精符》
人主与日月同明，四海合信。故父天、母地、兄日、姊月。
《河洛纬》《括地象》
西北为天门，东南为地户。
〈注〉天不足西北，是天门；地不满东南，是地户。
《大戴礼》《曾子天圆》
单居离问于曾子曰：天圆而地方者，诚有之乎。曾子曰：离，而闻之云乎。单居离曰：弟子不察，此以敢问也。曾子曰：天之所生上首，地之所生下首。上首之谓圆，下首之谓方。如诚天圆而地方，则是四角之不掩也。且来，吾语汝。参尝闻之夫子曰：天道曰圆，地道曰方。方曰幽而圆曰明。明者，吐气者也，是故外景；幽者，含气者也，是故内景。故火曰外景，而金水内景。吐气者施，而含气者化，是以阳施而阴化也。阳之精气曰神，阴之精气曰灵。神灵者，品物之本也，而礼乐仁义之祖也，而善否治乱所兴作也。阴阳之气，各尽其所，则静矣。偏则风，俱则雷，交则电，乱则雾，和则雨。阳气胜则散为雨露，阴气胜则凝为霜雪。阳之专气为雹，阴之专气为霰；霰雹者，一气之化也。毛虫毛而后生，羽虫羽而后生；毛羽之虫，阳气之所生也。介虫介而后生，鳞虫鳞而后生；介鳞之虫，阴气之所生也。唯人为裸匈而后生也，阴阳之精也。毛虫之精者曰麟，羽虫之精者曰凤，介虫之精者曰龟，鳞虫之精者曰龙，裸虫之精者曰圣人。龙非风不举，龟非火不兆，此皆阴阳之济。兹四者，所以役圣人之精也，是故圣人为天地主，为山川主，为鬼神主，为宗庙主。圣人慎守日月之数，以察星辰之行，以序四时之顺逆，谓之历；截十二管，以宗八音之上下清浊，谓之律也。律居阴而治阳，历居阳而治阴。律历迭相治也，其间不容发。圣人立五礼以为民望，制五衰以别亲疏，和五声之乐以导民气，合五味之调以察民情，正五色之位，成五谷之名。序五牲之先后贵贱。诸侯之祭，牲牛，曰太牢；大夫之祭，牲羊，曰少牢；士之祭，牲特豕，曰馈食。无禄者稷馈，稷馈者无尸，无尸者厌也。宗庙曰刍豢，山川曰牺牷。割列禳瘗，是有五牲。此之谓品物之本，礼乐之祖，善否治乱之所由兴作也。
《晋书》《天文志》
古言天者有三家，一曰盖天，二曰宣夜，三曰浑天。汉灵帝时，蔡邕于朔方上书，言宣夜之学，绝无师法。周髀术数具存，考验天状，多所违失。惟浑天近得其情，今史官候台所用铜仪，则其法也。立八尺圆体而具天地之形，以正黄道；占察发敛，以行日月，以步五纬。精微深妙，百代不易之道也。官有其器而无本书，前志亦阙。蔡邕所谓周髀者，即盖天之说也。其本庖牺氏立周天历度，其所传则周公受于殷商，周人志之，故曰周髀。髀，股也；股者，表也。其言天似盖笠，地法覆槃，天地各中高外下。北极之下为天地之中，其地最高，而滂沱四隤，三光隐映，以为昼夜。天中高于外衡冬至日之所在六万里，北极下地高于外衡下地亦六万里，外衡高于北极下地二万里。天地降高相从，日去地恒八万里。日丽天而平转，分冬夏之间日前行道为七衡六间。每衡周径里数，各依算术。用勾股重差，推晷影极游，以为远近之数，皆得于表股者也。故曰周髀。又周髀家云：天员如张盖，地方如棋局。天旁转如推磨而左行，日月右行，随天左转，故日月实东行，而天牵之以西没。譬之于蚁行磨石之上，磨左旋而蚁右去，磨疾而蚁迟，故不得不随磨以左迥焉。天形南高而北下，日出高，故见；日人下，故不见。天之居如倚盖，故极在人北，是其证也。极在天之中，而今在人北，所以知天之形如倚盖也。日朝出阳中，暮入阴中，阴气暗冥，故没不见也。夏时阳气多，阴气少，阳气光明，与日同辉。故日出即见，无蔽之者，故夏日长也。冬天阴气多，阳气少，阴气暗冥，掩日之光，虽出犹隐不见，故冬日短也。宣夜之书云，惟汉秘书郎郤萌记先师相传云：天了无质，仰而瞻之，高远无极，眼瞀精绝，故苍苍然也。譬之旁望远道之黄山而皆青，俯察千仞之深谷而窈黑。夫青非真色，而黑非有体也。日月众星，自然浮生虚空之中，其行其止皆须气焉。是以七曜或逝或住，或顺或逆，伏见无常，进退不同，由乎无所根系，故各异也。故辰极常居其所，而北斗不与众星西没也。摄提、填星皆东行，日行一度，月行十三度，迟疾任情，其无所系著可知矣。若缀附天体，不得尔也。成帝咸康中，会稽虞喜，因宣夜之说，作安天论。以为天高穷于无穷，地深测于不测。天确乎在上，有常安之形；地块焉在下，有居静之体。常相覆冒，方则俱方，员则俱员，无方员不同之义也。其光曜布列，各自运行，犹江海之有潮汐，万品之有行藏也。葛洪闻而讥之曰：苟辰宿不丽于天，天为无用，便可言无，何必复云有之而不动乎。由此而谈，稚川可谓知言之选也。虞喜族祖河间相耸，又立穹天论云：天形穹隆如鸡子，羃其际周，接四海之表，浮于元气之上。譬如覆奁以抑水而不没者，气充其中故也。日绕辰极，没西而还东，不出入地中。天之有极，犹盖之有斗也。天北下于地三十度，极之倾在地卯酉之北，亦三十度，人在卯酉之南十馀万里，故斗极之下不为地中，当对天地卯酉之位耳。日行黄道绕极，极北去黄道百一十五度，南去黄道六十七度，二至之所舍以为长短也。吴太常姚信造昕天论云：人为灵虫，形最似天。今人颐前多临胸，而项不能覆背。近取诸身，故知天之体，南低入地，北则偏高。又冬至极低，而天运近南，故日去人远，而斗去人近，北天气至，故冰寒也。夏至极起，而天运近北，而斗去人远，日去人近，南天气至，故蒸热也。极之高时，日行地中浅，故夜短；天去地高，故昼长也。极之低时，日行地中深，故夜长；天去地下浅，故昼短也。自虞喜、虞耸、姚信，皆好奇徇异之说，非极数谈天者也。至于浑天理妙，学者多疑。汉王仲任据盖天之说，以駮浑仪云：旧说天转从地下过，今掘地一丈辄有水，天何得从水中行乎。甚不然也。日随天而转，非入地。夫人目所望，不过十里，天地合矣；实非合也，远使然耳。今视日入，非入也，亦远耳。当日入西方之时，其下之人亦将谓之为中也。四方之人，各以其近者为出，远者为入矣。何以明之，今试使一人把大炬火，夜半行于平地，去人十里，火光灭矣；非灭也，远使然耳。今日西转不复见，是火灭之类也。日月不员也，望视之所以员者，去人远也。夫日，火之精也；月，水之精也。水火在地不员，在天何故员。故丹阳葛洪释之曰：浑天仪注云：天如鸡子，地如鸡中黄，孤居于天内，天大而地小。天表里有水，天地各乘气而立，载水而行。周天三百六十五度四分度之一，又中分之，则半覆地上，半绕地下。故二十八宿半见半隐，天转如车毂之运也。诸论天者虽多，然精于阴阳者。张平子、陆公纪之徒，咸以为推步七曜之道，度历象昏明之證候，校以四八之气，考以漏刻之分，占晷景之往来，求形验于事情，莫密于浑象者也。张平子既作铜浑天仪于密室中，以漏水转之，令伺之者闭户而唱之。其伺之者以告灵台之观天者曰：璇玑所加，某星始见，某星巳中，某星今没，皆如合符也。崔子玉为其碑铭曰：数术穷天地，制作侔造化，高才伟艺，与神合契。盖由于平子浑仪及地动仪之有验故也。若夫果如浑者，则天之出入行于水中，为的然矣。故黄帝书曰：天在地外，水在天外。水浮天而载地者也。又易曰：时乘六龙。夫阳爻称龙，龙者居水之物，以喻天。天，阳物也，又出入水中，与龙相似，故以比龙也。圣人仰观俯察，审其如此，故晋卦坤下离上，以證日出于地也。又明夷之卦离下坤上，以證日入于地也。需卦乾下坎上，此亦天入水中之象也。夫天为金，金水乃相生之物也。天出入水中，当有何损，而谓为不可乎。故桓君山曰：春分，日出卯，入酉，此乃人之卯酉。天之卯酉，当值斗极为天中。今视之乃在北，不正在人上。而春秋分时，日出入乃在斗极之南。若如磨右转，则北方道远而南方道近，昼夜漏刻之数不应等也。后奏事待报，坐西廊庑下，以寒故暴背。有顷，日光出去，不复暴背。君山乃告信盖天者曰：天若如推磨右转而日西行者，其光景当照此廊下稍而东耳，不当拔出去。拔出去是应浑天法也。浑为天之真形，于是可知矣。然则天出入水中，无复疑矣。又今视诸星出于东者，初但去地少许耳。渐而西行，先经人上，后遂西转而下焉，不旁旋也。其先在西之星，亦稍下而没，无北转者。日之出入亦然。若谓如磨右转者，日之出入亦然，众星日月宜随天而回。初在于东，次经于南，次到于西，次及于北，而复还于东，不应横过去也。今日出于东，冉冉转上，及其入西，亦复渐渐稍下，都不绕边北去。了了如此，王生必固谓为不然者，疏矣。今日径千里，围周三千里，中足以当小星之数十也。若日以转远之故，但当光曜不能复来照及人耳，宜犹望见其体，不应都失其所在也。日光既盛，其体又大于星多矣。今见极北之小星，而不见日之在北者，明其不北行也。若日以转远之故，不复可见，其北入之间，应当稍小，而日方入之时乃更大，此非转远之徵也。王生以火炬喻日，吾亦将借子之矛以刺子之楯焉。把火之去人转远，其光转微，而日月自出至入，不渐小也。王生以火喻之，谬矣。又日之入西方，视之稍稍去，初尚有半，如横破镜之状，须臾沦没矣。若如王生之言，日转北去有半者，其北都没之顷，宜先如竖破镜之状，不应如横破镜也。如此言之，日入北方，不亦孤孑乎。又月之光微，不及日远矣。月盛之时，虽有重云蔽之，不见月体，而夕犹朗然，是光犹从云中而照外也。日若绕西及北者，其光故应如月在云中之状，不得夜便大暗也。又日入则星月出焉。明知天以日月分主昼夜，相代而照也。若日常出者，不应日亦入而星月亦出也。又按河、洛之文，皆云水火者，阴阳之馀气也。夫言馀气也，则不能生日月，可知也。顾当言日阳精生火者可耳。若水火是日月所生，则亦何得尽如日月之员乎。今火出于阳燧，阳燧员而火不员也；水出于方诸，方诸方而水不方也。又阳燧可以取火于日，而无取日于火之理，此则日精之生火明矣；方诸可以取水于月，而无取月于水之道，此则月精之生水了矣。王生又云：远，故视之员。若审然者，月初生之时及既亏之后，何以视之不员乎。而日食或上或下，从侧而起，或如钩至尽。若远视见员，不宜见其残缺左右所起也。此则浑天之理，信而有徵矣。
《宋书》《天文志》
言天者有三家，一曰宣夜，二曰盖天，三曰浑天。而天之正体，经无前说。马书、班志，又阙其文。汉灵帝议郎蔡邕于朔方上书曰：论天体者三家，宣夜之学，绝无师法。周髀术数具存，考验天状，多所违失。惟浑天仅得其情。今史官所用候台铜仪，则其法也。立八尺圆体，而具天地之形，以正黄道；占察发敛，以行日月，以步五纬。精微深妙，百世不易之道也。官有器而无本书，前志亦阙而不论。本欲寝伏仪下，思惟微意，按度成数，以著篇章。罪恶无状，投畀有北，灰灭两绝，势路无由。宣问群臣，下及岩穴，知浑天之意者，使述其义。时阉官用事，邕议不行。汉末吴人陆绩善天文，始推浑天意。王蕃者，庐江人，吴时为中常侍，善数术，传刘洪乾象历。依乾象法而制浑仪，立论考度曰：前儒旧说，天地之体，状如鸟卵，天包地外，犹壳之裹黄也。周旋无端，其形浑浑然，故曰浑天也。周天三百六十五度五百八十九分度之百四十五，半露地上，半在地下。其二端谓之南极、北极。北极出地三十六度，南极入地亦三十六度，两极相去一百八十二度半强。绕北极径七十二度，常见不隐，谓之上规；绕南极七十二度，常隐不见，谓之下规。赤道带天之纮，去两极各九十一度少强。黄道，日之所行也。半在赤道外，半在赤道内，与赤道东交于角五弱，西交于奎十四少强。其出赤道外极远者，去赤道二十四度，斗二十一度是也。其入赤道内极者，亦二十四度，井二十五度是也。日南至在斗二十一度，去极百一十五度少强是也。日最南，去极最远，故景最长。黄道斗二十一度，出辰入申，故日亦出辰入申。日昼行地上百四十六度强，故日短；夜行地下二百一十九度少弱，故夜长。自南至之后，日去极稍近，故景稍短。日昼行地上，度稍多，故日稍长；夜行地下，度稍少，故夜稍短。日所在度稍北，故日稍北。以至于夏至，日在井二十五度，去极六十七度少强，是日最北，去极最近，景最短。黄道井二十五度，出寅入戌，故日亦出寅入戌。日昼行地上二百一十九度少弱，故日长；夜行地下百四十六度强，故夜短。自夏至之后，日去极稍远，故景稍长。日昼行地上，度稍少，故日稍短；夜行地下，度稍多，故夜稍长。日所在度稍南，故日出入稍南，以至于南至而复初焉。斗二十一，井二十五，南北相觉四十八度。春分日，在奎十四少强；秋分日，在角五少弱。此黄赤二道之交中也。去极俱九十一度少强，南北处斗二十一、井二十五之中，故景居二至长短之中。奎十四，角五，出卯入酉，故日亦出卯入酉。日昼行地上，夜行地下，俱百八十度半强。故日见之漏五十刻，不见之漏五十刻，谓之昼夜同。夫天之昼夜，以日出入为分；人之昼夜，以昏明为限。日未出二刻半而明，日已入二刻半而昏，故损夜五刻以益昼，是以春秋分之漏昼五十五刻。三光之行，不必有常，术家以算求之，各有同异，故诸家历法参差不齐。洛书甄曜度、春秋考异邮皆云周天一百七万一千里，一度为二千九百三十二里七十一步二尺七寸四分四百八十七分分之三百六十二。陆绩云：天东西南北径三十五万七千里，此言周三径一也。考之径一不啻周三，率周百四十二而径四十五，则天径三十二万九千四百一里一百二十二步二尺二寸一分七十一分分之十。周礼：日至之景，尺有五寸，谓之地中。郑众说：土圭之长，尺有五寸。以夏至之日，立八尺之表，其景与土圭等，谓之地中。今颍川阳城地也。郑元云：凡日景于地，千里而差一寸，景尺有五寸者，南戴日下万五千里也。以此推之，日当去其下地八万里矣。日邪射阳城，则径天之半也。天体员如弹丸，地处天之半，而阳城为中，则日春秋冬夏，昏明昼夜，去阳城皆等，无盈缩矣。故知从日邪射阳城为天径之半也。以勾股法言之，傍万五千里，勾也；立八万里，股也；从日邪射阳城，弦也。以勾股求弦法入之，得八万一千三百九十四里三十步五尺三寸六分，天径之半，而地上去天之数也。倍之，得十六万二千七百八十八里六十一步四尺七寸二分，天径之数也。以周率乘之，径率约之，得五十一万二千六百八十七里六十八步一尺八寸二分，周天之数也。减甄耀度、考异邮五十五万七千三百一十二里有奇。一度凡千四百六里百二十四步六寸四分十万七千五百六十五分分之万九千三十九，减旧度千五百二十五里二百五十六步三尺三寸二十一万五千一百三十分分之十六万七百三十分。黄赤二道，相与交错，其间相去二十四度。以两仪推之，二道俱三百六十五度有奇。是以知天体员如弹丸。而陆绩造浑象，其形如鸟卵，然则黄道应长于赤道矣。绩云天东西南北径三十五万七千里，然则绩亦以天形正员也。而浑象为鸟卵，则为自相违背。古旧浑象以二分为一度，凡周七尺三寸半分。张衡更制，以四分为一度，凡周一丈四尺六寸。蕃以古制局小，星辰稠概；衡器伤大，难可转移。更制浑象，以三分为一度，凡周天一丈九寸五分四分分之三也。御史中丞何承天论浑象体曰：详寻前说，因观浑仪，研求其意，有以悟天形正员，而水周其下。言四方者，东旸谷，日之所出，西至濛汜，日之所入。《庄子》又云：北溟之鱼，化而为鸟，将徙于南溟。斯亦古之遗记，四方皆水證也。四方皆水，谓之四海。凡五行相生于金，是故百川发源，皆自山出。由高趣下，归注于海。日为阳精，光耀炎炽。一夜入水，所经燋竭。百川归注，足于补复。故旱不为减，浸不为益。径天之数，蕃说近之。大中大夫徐爰曰：浑仪之制，未详厥始。王蕃言：《虞书》称在璇玑玉衡，以齐七政。则今浑天仪日月五星是也。郑元说：动运为机，持正为衡，皆以玉为之。视其行度，观受禅，是非也。浑仪，羲和氏之旧器，历代相传，谓之玑衡，其所由来，有原统矣。而斯器设在候台，史官禁密，学者寡得闻见。穿凿之徒，不解玑衡之意，见有七政之言，因以为北斗七星，搆造虚文，托之谶纬。史迁、班固，犹尚惑之。郑元有赡雅高远之才，沈静精妙之思，超然独见，改正其说，圣人复出，不易斯言矣。蕃之所云如此。夫候审七曜，当以运行为体，设器拟象。焉得定其盈缩，推斯而言，未为通论。设使唐、虞之世，已有浑仪，涉历三代，以为定准，后世聿遵，孰敢非革。而三天之仪，纷然莫辩，至扬雄方难盖通浑。张衡为太史令，乃铸铜制范。《衡传》云：其作浑天仪，考步阴阳，最为详密。故知自衡以前，未有斯仪矣。蕃又云：浑天遭秦之乱，师徒丧绝，而失其文，惟浑天仪尚在候台。案既非舜之璇玉，又不载今仪所造，以纬书为穿凿，郑元为博实，偏信无据，未可承用。夫璇玉，贵美之名；玑衡，详细之目。所以先儒以为北斗七星，天纲运转，圣人仰观俯察，以审时变焉。史臣案：设器象，定其恒度，合之则吉，失之则凶，以之占察，有何不可。浑文废绝，故有宣、盖之论，其术并疏，故后人莫述。扬雄法言云：或人问浑天于雄。雄曰：落下闳营之，鲜于妄人度之，耿中丞象之，几几乎莫之违也。若问天形定体，浑仪疏密，则雄应以浑仪答之。而举此三人以对者，则知此三人制造浑仪，以图晷纬。问者盖浑仪之疏密，非问浑仪之浅深也。以此而推，则西汉长安已有其器矣。将由丧乱亡失，故衡复铸之乎。王蕃又记古浑仪天度并张衡改制之文，则知斯器非衡始造，明矣。衡所造浑仪，传至魏、晋，中华覆败，沈没戌虏；绩、蕃旧器，亦不复存。晋安帝义熙十四年，高祖平长安，得衡旧器，仪状虽举，不缀经星七曜。文帝元嘉十三年，诏太史令钱乐之更铸浑仪，径六尺八分少，周一丈八尺二寸六分少，地在天内，立黄赤二道，南北二极规二十八宿，北斗极星，五分为一度，置日月五星于黄道之上，置立漏刻，以水转仪，昏明中星，与天相应。十七年，又作小浑天，径二尺二寸，周六尺六寸，以分为一度，安二十八宿中外宫，以白黑珠及黄三色为三家星，日月五星，悉居黄道。盖天之术，云出周公旦访之殷商，盖假托之说也。其书号曰周髀。髀者，表也，周天之数也。其术云：天如覆盖，地如覆盆，地中高而四隤，日月随天转运，隐地之高，以为昼夜也。天地相去凡八万里，天地之中，高于外衡六万里；地上之高，高于天之外衡二万里也。或问盖天于扬雄。扬雄曰：盖哉。盖哉。难其八事。郑元又难其二事。为盖天之学者，不能通也。刘向五纪说，夏历以为列宿，日月皆西移，列宿疾而日次之，月宿迟，故日与列星昏俱入西方；后九十一日，是宿在北方；又九十一日，是宿在东方；九十一日，在南方。此明日行迟于列宿也。月生三日，日入而月见西方；至十五日，日人而月见东方；将晦，日未出，乃见东方。以此明月行之迟于日，而皆西行也。向难之以鸿范传曰：晦而月见西方，谓之脁。脁，疾也。朔而月见东方，谓之侧匿。侧匿，迟不敢进也。星辰西行，史官谓之逆行。此三说，夏历皆违之，迹其意，好异者之所作也。晋成帝咸康中，会稽虞喜造安天论，以为天高穷于无穷，地深测于不测。地有居静之体，天有常安之形。论其大体，当相覆冒，方则俱方，员则俱员，不同之义也。喜族祖河间太守耸又立穹天论云：天形穹隆，当如鸡子羃，其际周接四海之表，浮乎元气之上。而吴太常姚信造昕天论曰：常览《汉书》云：冬至日在牵牛，去极远；夏至日在东井，去极近。欲以推日之长短，信以太极处二十八宿之中央，虽有远近，不能相倍。今昕天之说，以为冬至极低，而天运近南。故日去人远，而斗去人近；北天气至，故冰寒也。夏至极起，而天运近北，斗去人远，日去人近，南天气至，故炎热也。极之高时，日行地中浅，故夜短；天去地高，故昼长也。极之低时，日行地中深，故夜长；天去地下浅，故昼短也。然则天行寒依于浑，夏依于盖也。按此说应作轩昂之轩，而作昕，所未详也。凡三说，皆好异之谈，失之远矣。〈此篇内第十三，张入赤道内极者，句监本十七史俱同，极字下，恐遗一字。〉
《隋书》《天文志》
古之言天者有三家，一曰盖天，二曰宣夜，三曰浑天。盖天之说，即周髀是也。其本庖牺氏立周天历度，其所传则周公受于殷商，周人志之，故曰周髀。髀，股也。股者，表也。其言天似盖笠，地法覆槃，天地各中高外下。北极之下，为天地之中。其地最高，而滂沲四隤，三光隐映，以为昼夜。天中高于外衡冬至日之所在六万里，北极下地高于外衡下地亦六万里。外衡高于北极下地二万里。天地降高相从，日去地恒八万里。日丽天而平转，分冬夏之间，日所行道为七衡六间。每衡周径里数，各依算术。用勾股重差，推晷影极游，以为远近之数，皆得于表股也，故曰周髀。又周髀家云：天圆如张盖，地方如棋局。天旁转如推磨而左行，日月右行，天左转，故日月实东行，而天牵之以西没。譬之于蚁行磨石之上，磨左旋而蚁右去，磨疾而蚁迟，故不得不随磨以左回焉。天形南高而北下，日出高，故见；日入下，故不见。天之居如倚盖，故极在人北，是其證也。极在天之中，而今在人北，所以知天之形如倚盖也。日朝出阴中，暮入阴中，阴气暗冥，故从没不见也。夏时阳气多，阴气少，阳气光明，与日同晖。故日出即见，无蔽之者，故夏日长也。冬时阴气多，阳气少，阴气暗冥，掩日之光，虽出犹隐不见，故冬日短也。汉末，扬子云难盖天八事，以通浑天。其一云：日之东行，循黄道。昼中规，牵牛距北极北百一十度，东井距北极南七十度，井百八十度。周三径一，二十八宿周天当五百四十度，今三百六十度，何也。其二曰：春秋分之日，正出在卯，入在酉，而昼漏五十刻。即天盖转，夜当倍昼。今夜亦五十刻，何也。其三曰：日入而星见，日出而不见，即斗下见日六月，不见日六月，北斗亦当见六月，不见六月，今夜常见，何也。其四曰：以盖图视天河，起斗而东入狼弧间，曲如轮。今视天河直如绳，何也。其五曰：周天二十八宿，以盖图视天星见者当少，不见者当多。今见与不见等，何出入无冬夏，而两宿十四星当见，不以日长短故，见有多少，何也。其六曰：天至高也，地至卑也，日托天而旋，可谓至高矣。纵人目可夺，水与景不可夺也。今从高上山，以水望日，日出水下，景上行，何也。其七曰：视物近则大，远则小。今日与北斗近我而小，远我而大，何也。其八曰：视盖橑与车辐间，近杠毂即密，益远益疏。今北极为天杠毂，二十八宿为天橑辐，以星度度天，南方次地星间当数倍。今交密，何也。其后桓谭、郑元、蔡邕、陆绩各陈周髀，考验天状多有所违。逮梁武帝于长春殿讲义，别拟天体，全同周髀之文，盖立新意，以排浑天之论而已。宣夜之书，绝无师法。唯汉秘书郎郗萌，记先师相传云：天了无质，仰而瞻之，高远无极，眼瞀精绝，故苍苍然也。譬之旁望远道之黄山而皆青，俯察千仞之深谷而窈黑。夫青非真色，而黑非有体也。日月众星，自然浮生虚空之中，其行其止，皆须气焉。是以七曜或逝或住，或顺或逆，伏见无常，退进不同，由乎无所根系，故各异也。故辰极常居其所，而北斗不与众星西没也。晋成帝咸康中，会稽虞喜，因宣夜之说，作安天论，以为天高穷于无穷，地深测于不测。天确乎在上，有常安之形；地块焉在下，有居静之体。当相覆冒，方则俱方，圆则俱圆，无方圆不同之义也。其光曜布列，各自运行，犹江海之有潮汐，万品之有行藏也。葛洪闻而讥之曰：苟辰宿不丽于天，天为无用，便可言无。何必复云有之而不动乎。由此而谈，葛洪可谓知言之选也。喜族祖河间相耸，又立穹天论云：天形穹隆如鸡子，羃其际，周接四海之表，浮乎元气之上。譬如覆奁以抑水而不没者，气充其中故也。日绕辰极，没西还东，而不出入地中。天之有极，犹盖之有斗也。天北下于地三十度，极之倾在地卯酉之北，亦三十度。人在卯酉之南十馀万里，故斗极之下，不为地中，当对天地卯酉之位耳。日行黄道绕极，极北去黄道百一十五度，南去黄道六十七度，二至之所舍，以为长短也。吴太常姚信，造昕天论云：人为灵虫，形最似天。今人颐前多临胸，而项不能覆背。近取诸身，故知天之体，南低入地，北则偏高也。又冬至极低，而天运近南，故日去人远，而斗去人近，北天气至，故冰寒也。夏至极起，而天运近北，而斗去人远。日去人近，南天气至，故蒸热也。极之高时，日行地中浅，故夜短；天去地高，故昼长也。极之低时，日行地中深，故夜长；天去地下，故昼短也。自虞喜、虞耸、姚信，皆好奇徇异之说，非极数谈天者也。前儒旧说，天地之体，状如鸟卵，天包地外，犹之裹黄，周旋无端，其形浑浑然，故曰浑天。又曰：天表里有水，两仪转运，各乘气而浮，载水而行。汉王仲任，据盖天之说，以驳浑仪云：旧说天转从地下过。今掘地一丈辄有水，天何得从水中行乎。甚不然也。日随天而转，非入地。夫人目所望不过十里，天地合矣。实非合也，远使然耳。今视日入，非入也，亦远耳。当日入西方之时，其下之人亦将谓之为中也，四方之人各以其近者为出，远者为入矣。何以明之。今试使一人把大炬火，夜行于平地，去人十里，火光灭矣。非火灭也，远使然耳。今日西转不复见，是火灭之类也。日月不圆也，望视之所以圆者，去人远也。夫日，火之精也。月，水之精也。水火在地不圆，在天何故圆。丹阳葛洪释之曰：《浑天仪注》云：天如鸡子，地如中黄。孤居于天内，天大而地小，天表里有水。天地各乘气而立，载水而行，周天三百六十五度四分度之一。又中分之，则半覆地上，半绕地下，故二十八宿，半见半隐。天转如车毂之运也。诸论天者虽多，然精于阴阳者少。张平子、陆公纪之徒，咸以为推步七曜之道，以度历象昏明之證候，校以四八之气，考以漏刻之分，占晷影之往来，求形验于事情，莫密于浑象也。张平子既作铜浑天仪于密室中，以漏水转之，与天皆合，如符契也。崔子玉为其碑铭曰：数术穷天地，制作侔造化。高才伟艺，与神合契。盖由于平子浑仪及地动仪之有验故也。若天果如浑者，则天之出入行于水中为必然矣。故黄帝书曰：天在地外，水在天外，水浮天而载地者也。又易曰：时乘六龙。夫阳爻称龙。龙者，居水之物以喻天。天，阳物也。又出入水中，与龙相似，故比以龙也。圣人仰观俯察，审其如此。故晋卦坤下离上，以證日出于地也。又明夷之卦离下坤上，以證日入于地也。又需卦乾下坎上，此亦天入水中之象也。天为金，金水相生之物也，天出入水中，当有何损，而谓不可乎。然则天之出入水中，无复疑矣。又今视诸星出于东者，初但去地少许耳。渐而西行，先经人上，后遂转西而下焉，不旁旋也。其先在西之星，亦稍下而没，无北转者。日之出入亦然。若谓如磨右转者，众星日月宜随天而回，初在于东，次经于南，次到于西，次及于北，而复还于东，不应横过去也。今日出于东，冉冉转上，及其入西，亦复渐渐稍下。都不绕边北去。了了如此。王生必固谓为不然者，疏矣。今日径千里，其中足以当小星之数十也。若日以转远之故，但当光曜不能复来照及人耳，宜犹望见其体，不应都失其所在也。日光既盛，其体又大于星。今见极北之小星，而不见日之在北者，明其不北行也。若日以转远之故，不复可见，其北入之间，应当稍小。而日方入之时，反乃更大，此非转远之徵也。王生以火炬喻日，吾亦将借子之矛以刺子之瞂焉。把火之人，去人转远，其光转微，而日月自出至入，殊不渐小也。王生以火喻之，谬矣。又日之入西方，视之稍稍去，初尚有半，如横破镜之状，须臾沦没矣。若如王生之言，日转北去者，其北都没之顷，宜先如竖破镜之状，不应如横破镜也。如此言之，日入北方，不亦孤孑乎。又月之光微，不及日远矣。月盛之时，虽有重云蔽之，不见月体，而夕犹朗然，是月光犹从云中而照外也。日若绕西及北者，其光故应如月在云中之状，不得夜便大暗也。又日入则星月出焉，明知天以日月分主昼夜，相代而照也。若日常出者，不应日亦入而星月出也。又案河、洛之文，皆云水火者，阴阳之馀气也。夫言馀气，则不能生日月可知也，顾当言日精生火者可耳。若水火是日月所生，则亦何得尽如日月之圆乎。今火出于阳燧，阳燧圆而火不圆也。水出于方诸，方诸方而水不方也。又阳燧可以取火于日，而无取日于火之理，此则日精之生火明矣。方诸可以取水于月，无取月于水之道，此则月精之生水了矣。王生又云：远，故视之圆。若审然者，月初生之时及既亏之后，何以视之不圆乎。而日食或上或下，从侧而起，或如钩至尽，若远视见圆，不宜见其残缺左右所起也。此则浑天之体，信而有徵矣。宋何承天论浑天象体曰：详寻前说，因观浑仪，研求其意，有悟天形正圆，而水居其半，地中高外卑，水周其下。言四方者，东曰旸谷，日之所出；西曰濛汜，日之所入。《庄子》又云：北溟有鱼，化而为鸟，将徙于南溟。斯亦古之遗记，四方皆水證也。四方皆水，谓之四海。凡五行相生，水生于金。是故百川发源，皆自山出，由高趣下，归注于海。日为阳精，光曜炎炽。一夜入水，所经焦竭。百川归注，足以相补。故旱不为减，浸不为益。又云：周天三百六十五度三百四分之七十五。天常西转，一日一夜，过周一度。南北二极，相去一百一十六度三百四分度之六十五彊，即天经也。黄道邪带赤道，春分交于奎七度，秋分交于轸十五度，冬至斗十四度半彊，夏至井十六度半。从北极扶天而南五十五度彊，则居天四维之中，最高处也，即天顶也。其下则地中也。自外与王蕃大同。王蕃浑天说，具于晋史。旧说浑天者，以日月星辰，不问春秋冬夏，昼夜晨昏，上下去地中皆同，无远近。《列子》曰：孔子东游，见两小儿𩰚。问其故。一小儿曰：我以日始出去人近，而日中时远也。一小儿曰：我以为日初出远，而日中时近也。言初出近者曰：日初出大如车盖，及其日中裁如盘盖。此不为远者小近者大乎。言日初出远者曰：日初出时沧沧凉凉，及其中时，热如探汤，此不为近者热远者凉乎。《桓谭新论》云：汉长水校尉平陵关子阳，以为日之去人，上方远而四旁近。何以知之。星宿昏时出东方，其间甚疏，相离丈馀，及夜半在上方，视之甚数，相离一二尺。以准度望之，逾益明白，故知天上之远于旁也。日为天阳，火为地阳。地阳上升，天阳下降。今置火于地，从傍与上诊其热，远近殊不同焉。日中正在上，覆盖人，人当天阳之冲，故热于始出时。又新从太阴中来，故复凉于其西在桑榆间也。桓君山曰：子阳之言，岂其然乎。张衡《灵宪》曰：日之薄地，闇其明也。由闇视明，明无所屈，是以望之若大。方其中，天地同明，明还自夺，故望之若小。火当夜而扬光，在昼则不明也。月之于夜，与日同而差微。晋著作郎阳平束晰，字广微，以为旁方与上方等。旁视则天体存于侧，故日出时视日大也。日无小大，而所存者有伸厌。厌而形小，伸而体大，盖其理也。又日始出时色白者，虽大不甚，始出时色赤者，其大则甚，此终以人目之惑，无远近也。且夫置器广庭，则函牛之鼎如釜；堂崇十仞，则八尺之人犹短。物有陵之，非形异也。夫物有惑心，形有乱目，诚非断疑定理之主。故仰游云以观月，月常动而云不移，乘船以涉水，水去而船不徙矣。安岌云：余以为子阳言天阳下降，日下热。束晰言天体存于目，则日大，颇近之矣。浑天之体，圆周之径，详之于天度，验之于晷影，而纷然之说，由人目也。参伐初出，在旁则其间疏，在上则其间数。以浑验之，度则均也，旁之与上，理无有殊也。夫日者，纯阳之精也。光明外曜以眩人目，故人视日如小。及其初出，地有游气，以厌日光，不眩人目，即日赤而大也。无游气则色白，大不甚矣。地气不及天，故一日之中，晨夕日色赤，而中时日色白。地气上升，蒙蒙四合，与天连者，虽中时亦赤矣。日与火相类，火则体赤而炎黄，日赤宜矣。然日色赤者，犹火无炎也。光衰失常，则为异矣。梁奉朝请祖暅曰：自古论天者多矣，而群氏纠纷，至相非毁。窃览同异，稽之典经，仰观辰极，旁瞩四维，睹日月之升降，察五星之见伏，校之以仪象，覆之以晷漏，则浑天之理，信而有徵。辄遗众说，附浑仪云。考灵曜，先儒求得天地相去十七万八千五百里，以晷影验之，失于过多。既不显求之术，而虚设其数，盖夸诞之辞，宜非圣人之旨也。学者多因其说而未之革，岂不知寻其理欤，抑未能求其数故也。王蕃所考，校之前说，不啻减半。虽非揆格所知，而求之以理，诚未能遥趣其实，盖近密乎。辄因王蕃天高数以求冬至，春分日高及南戴日下去地中数。法，令表高八尺与冬至影长一丈三尺，各自乘并而开方除之为法。天高乘表高为实，实如法，得四万二千六百五十八里有奇，即冬至日高也。以天高乘冬至影长为实，实如法，得六万九千三百二十里有奇，即冬至南戴日下去地中数也。求春秋分数法，令表高及春秋分影长五尺三寸九分，各自乘并而开方除之为法。因冬至日高实，而以法除之，得六万七千五百二里有奇，即春秋分日高也。以天高乘春秋分影长实，实如法而一，得四万五千四百七十九里有奇，即春秋分南戴日下去地中数也。南戴日下，所谓丹穴也。推北极里数法，夜于地中表南，傅地遥望北辰细星之末，令与表端参合。以人目去表数及表高，各自乘并而开方除之为法。天高乘表高数为实，实如法而一，即北辰细星高地数也。天高乘人目去表为实，实如法，即去北戴极下之数也。北戴斗极为空桐。〈原本此处阙七字，无可考。〉日去赤道表里二十四度，远寒近暑而中和。二分之日，去天顶三十六度。日去地中，四时同度，而有寒暑者，地气上腾，天气下降，故远日下而寒，近日下而暑，非有远近也。犹火居上，虽远而炎，在旁，虽近而微。视日在旁而大，居上而小者，仰瞩为难，平观为易也。由视有夷险，非远近之效也。今悬珠于百仞之上，或置之于百仞之前，从而观之，则大小殊矣。先儒弗斯取验，虚烦翰墨，夷途顿辔，雄辞析辩，不亦迂哉。今大寒在冬至后二气者，寒积而未消也。大暑在夏至后二气者，暑积而未歇也。寒暑均和，乃在春秋分。后二气者，寒暑积而未平也。譬之火始入室，而未甚温，弗事加薪，久而逾炽。既已迁之，犹有馀热也。〈此篇内扬雄难盖天第五条，恐有错落字，而原刻本皆如此，不便擅改。〉
《宋程棨三柳轩杂识》《天地形体》
天周九九八十一万里〈见春秋元命苞〉。地去天九万里〈见徐整长历〉。地广东西二万八千里，南北二万六千里〈见河图括地象〉。自东极至于西极，五亿十万九千八百步〈见山海经〉。山林之大，川泽之注，菜菹之生，鸟兽之聚者，九百一十万八千十四顷。

[book_title]乾象典第二卷
天地总部汇考二
《明阳玛诺天问略》
天有几重及七政本位问答：
问：贵邦多习历法。敢问太阳太阴之说何居。且天有几重。太阳太阴位置安属。曰：敝国历家详论此理，设十二重焉。最高者，即第十二重，为天主上帝诸神圣处，永静不动，广大无比，即天堂也。其内第十一重，为宗动天。其第十、第九动绝微，仅可推算，而甚微妙，故先论九重，未及十二也。十二重天其形皆圆，各安本所，各层相包，如裹葱头。日月五星列宿在其体内，如木节在板，一定不移，各因本天之动而动焉。
问：人居地上，依其目力所及，独见一重，自东而西一日、一周耳。今设十二重，何徵。曰：万物或静或动，静者独有一静，是静无动。动者独有一动，是动无静。终古以来未有一息之内能动静互现者也。未有二动并出，能此动东去，彼动西行者也。于其运动相反，可知其体有同异矣。今恒见日月五星列宿，其运动各各相反，便知所丽之天原非一重。日月相反运动于朔望，见之朔，日月共躔一度。望，日月相远半周。月每日自西而东行十三度有奇。日每日约行一度五。星所离日月列宿，每日各异，其相近相远亦各时刻不同。因知各有其本重所丽之天，可證五星之有五重天也。列宿诸星相近相远，终古恒同，因知其所丽天终古恒同，而可證其有第八重天也。夫日月诸星，本动之天，皆自西而东也，天左旋，日月五星右行，贵国先儒亦已晰之矣。今举目而视之，日生于东，没于西。月与诸星随之以旋。其自东而西者，又昭昭然。此必有一天焉为之王宰，为之牵属，而日月诸星之天，因之则九重天是也。故自东而西者，宗动天也。自西而东者，日月诸星之天也。自西而东者，日月诸星之本动也。自东而西者，日月诸星之带动也。明乎二动，得天体也。第九、第十重天，其说甚长，宜有专书备论。问：自东而西、自西而东。二动既相反矣。今宗动天自东而西，日月诸星之天自西而东，何不为相反运动哉。曰：所谓相反运动，是一物自发二动，非有自外转动。如一人在船中，船顺风自东而西，人逆行自西而东，则自西而东，人之动也，自东而西，人之因船带动也。虽有二动，非相反动。又如车轮上有蚁行自南而北，其轮之转自北而南，实见此蚁行有二动，而非相反。何也。一从自动，一从外带故也。日月诸星之动，何不其然。
问：今观有异运动，从星而出。星行于天，如鸟于空中，如鱼于水内矣。天何所沓九重焉分。曰：鱼、鸟一时独有一动，诸星之动则非一也。盖星行一时之际，自西而东，亦自东而西焉，所谓相反运动也。特有九重天以干之故。非一物自发二动耳。且天体甚坚，非水可比，胡能穿之两天之连不容一物又焉分哉。
十二重天图
十二重天图说
问：既有十二重天，敢问太阳何位。曰：自下往上在第四位，七政之中也。日得其中为其本所，光及馀政，暄及下地，故也。为其本所者，七政之中，日最贵尊。贵尊之物得其中位，一定之势也。光及馀政者，星月无光，恒借日之光以为光。试观月之于日，合则魄，远则弦，对则望，随其近远以为明闇焉。五星列宿，亦复如是。盖日居其中，适得上下照映也。暄及下地者，日光在中，下济万物，气以暄之，乃得调和。若居最上，则温暖不及，诸物难以滋生。若居最下，则燥热太甚，诸物受其暵损。故日得中正中和之理，万物之宜也。诸天本位可视上图。
日天本动及日距赤道度分问答
赤道则第十一重，宗动天之分中也。周天三百六十度，去南极九十度，去北极亦九十度，为赤道。所谓天之中，而其南北二极天之极也。黄道则第四重日天之分中也。周天三百六十度，南北亦各距九十度，为黄道。所谓日天之中也。日天本动自西而东，其南北二极，离宗动天赤道之极二十三度半。黄道以南以北，离赤道二十三度半，为冬夏至。黄道以东以西与赤道相交，为春秋分。
黄赤道二分二至图
黄赤道二分二至图说
如右图。甲乙为赤道，宗动天之中。丙丁为赤道南北二极。己戊为黄道日天之中。庚辛为黄道南北二极日天。庚辛二极，离宗动天丙丁二极各二十三度半日天。己戊黄道，离宗动天甲乙赤道二十三度半而为冬夏至。黄道赤道相交于壬癸而为春秋分。宗动天自东而西一日一周，因而带动其下十重诸天，亦自东而西一日一周。日一日约行一度，一岁一周，故自戊冬至至壬春分为九十度九十日，自壬春分至巳夏至，自巳夏至至癸秋分，自癸秋分至戊冬至亦然。略论三百六十五日有奇，一周天也。宗动天自东而西，一日一周，即此周日之间，日之自西而东自行一度。人只见其自东而西左旋而已。初不见其右行者，何也。以其外动之自东而西者甚疾，内动之自西而东者甚迟故也。然而因其近远天顶可以證之，春分以后日过赤道北而上，秋分以后日过赤道南而下。其上其下，非日有偏行，缘与宗动天不同极耳。试看上图，庚辛为日天之极，若日轮在戊，冬至以至壬春分渐上，以至巳夏至亦上，过巳夏至至癸秋分即下，至戊冬至亦下。上下由于本天之极，原离赤道之极二十三度半，故日轮居本天之中，亦离赤道南北二十三度半，而春秋分必相交。乃知气不参差，无以成化，时不寒暑，无以合序，物不错杂，无以生文。倘日天二极与宗动天同，则日动恒在赤道下，绝无距度，安得有东西运行之异，以行变化，而称贞观贞明之体哉。
日轮正居日天之中，日天动而日轮亦动。日天运行之一周，如于宗动天画一道焉，所谓黄道也。终古如是，故日轮恒躔黄道，一道不出入于南北界，非如月，五星之出入于十二度内也。其上下四时，各有定度，不稍前后也。黄道周天三百六十度，分为四分，每分九十度，为四象限，又一象限分六分，每分十五度，为一节气，共二十四节气。
日轮远近分寒暑图
日轮远近分寒暑图说
如右图，自冬至至春分，则周天象限也。分得九十度，每节气十五度，则六节气也。自春分至夏至，自夏至至秋分，自秋分至冬至，亦然。日轮躔冬至初度至九十度，在赤道外，而最远于天顶，故自立冬至立春皆寒，而冬至在其九十度之中，故其寒尤甚。自立春至立夏因日渐近赤道，而稍近于天顶，故其时暖于冬至，凉于夏至，正交赤道，谓春分也。自立夏至立秋因日在赤道上，而夏至则最近于天顶，故其时甚热。自立秋至立冬，日渐下而离天顶，其时稍冷于夏至，甚煖于春分，亦交赤道，所谓秋分也。夫春秋分皆躔二道之交，其离天顶同，则其成寒暑宜亦同，缘春日阴气塞满，大地日光虽照，难成温热，秋日阳气焦灼，无所不暴，日轮虽下，难成寒气，故春秋二季，日离天顶并同而寒暑不同也。
日自春分至夏至行九十度，为六节气。自夏至至秋分亦然。四象限虽各行九十度，而其距赤道之纬度则非九十度，游移不出二十三度半也。故九十度为黄道自东而西之度数，而二十三度半为黄道距赤道南北之度数也。盖春秋分日，日躔二道之交，过春分日离赤道向夏至，而渐远赤道，过此则又渐近赤道矣。自秋分至冬至，自冬至至春分亦然。
二十四气日轮距赤道远近图
二十四气日轮距赤道远近图说
如右图，甲乙为赤道，丙丁为冬夏二至，距赤道二十三度半。假如日轮在春分，则于赤道无距度，自春分至清明则日行十五度，而其距度非十五度，乃六度十九分也。自立夏至小满此十五日之间，其远非六度而为四度也。自芒种至夏至，亦非四度而为一度弱也。故近交差多，近至差少，而其差非同也。欲知每节气及每日日躔黄道距赤道几何度分，依上图可得焉。假如清明初日，日距赤道度分，上是清明初度，下是白露初度，两界相对，次用一线或界尺，隐取两界，循直线视所，当丙丁线度分得六度，因知清明白露初日日距赤道六度也。又清明五日，处暑十日，其离甲乙赤道亦同，故捡取清明五度，处暑十度为两界，次依法视于丙丁，得七度强，即其距度也。馀仿此。问：太阳平行，一日一度，一岁三百六十五度，自春分至秋分，半岁，宜行一百八十二度半，半周天，自秋分至春分亦然。今不其然。大统历：太阳自春分至秋分有空度，自秋分至春分有隔度，即今甲寅年春分至秋分四月二十二日空一度，五月二十日，六月十四日亦有空度，秋分至春分十月十一日、二十二日皆隔一度，十一月十二日、十二月十五日亦隔一度，其非平行，何也。曰：此理甚广，非可易罄。凡求日距赤道度分，测北极出地多寡，定诸节气真日，算二食之真时刻，皆以此理为最急也。今姑举其略，依上论七政，各有本天，所丽各有异动，然其本天之中心不与地之中心同一心也。故其行转于地体之面，一周自非可谓平行也。宗动天之黄道心，与地球心一也，则其行于地面一周，恒为平行矣。则七政之天，虽不平行转于地体之面，然于其本天之中心平行转也。
宗动天与黄道不同心图
宗动天与黄道不同心图说
如右图，甲为宗动天之黄道，乙为太阳之天，丙为太阳天之中心，丁为地及宗动天之中心。则视宗动天与地球同心，其上半天于其下半天实为平分，故其行转于地面必亦平行也。日天中心乃与地中心不同一处，其上半天与其下半天亦非平分，故其行转于地面必非平行。盖日行从戊过乙至己在地球止行，其半周分在太阳本天，则已行大半周矣。此以上之黄道亦然。故自春分至秋分，太阳之天大分在上，自秋分至春分，其在下之分不及半也。自春分至秋分行十二节气，半周天而多八度。自秋分至春分以黄道论，亦行十二节气，而于本天则其行不及半周也。因知日行半黄道，自春分至秋分必迟，而自秋分至春分必速，此非日天不平行，以与宗动天黄道非同心故也。
问：日天此理何以徵乎。曰：其所以然，自有别论，今独徵定节气之日也。西国历家测验节气，测得太阳自春分至秋分必须一百八十七日，自秋分至春分止须一百七十八日。大统历半周共有一百八十二度，故太阳行夏至节气，以其本天每日一度，一百八十七日则行一百八十七度。而黄道半周原当行一百八十二度，以每日一度算之，为有馀，故于夏至节气有空度。日行冬至节气，黄道自秋分至春分亦当行一百八十二度，而本天止行一百七十八日，乃依每日一度之算而不足，故有隔日。乃知春分至秋分黄道一百八十二度，本天行一百八十七日，日多度寡，必须空日可以合之。秋分至春分黄道一百八十二度，本天一百七十八日，度多日寡，必须隔日可以合之，因此冬夏节气于周天度数亦不平分。盖节气太阳行黄道之十五度也。日行夏节气其所行十五日而于黄道非行十五度，故不可以十五日定其一节也。冬节气亦然。欲得其真确，须依上法而定其限焉。故于夏有以十六日，日行黄道之十五度而一节气足。于冬有以十四日日行黄道之十五度而一节气足。
问：大统历自春分至秋分恒算得一百八十二日，非一百八十七日也。如甲寅年春分日为二月十四日，秋分日为八月十八日，乃扣至一百八十二日，足者自秋分至春分亦然。其皆为平分，何也。曰：定节气法有二：其一以太阳所行于本天度分。其一以所行黄道度分。大统历定节气非依黄道度分，乃以日行本天度分定之。若论黄道度，则所谓春秋分必在日躔二道之交。今大统历恒前三日而得春分，后三日而得秋分。日轮于本天已行至一百八十二日，然实未躔二道之交，故诸节气俱因此有前后。西洋历家则依太阳所行黄道度分而定诸节气矣。此法以得真确本日甚便。盖测验以得日轮高下为急，而日轮高下由于其所躔黄道度分也。
日蚀问答
问：日蚀所以。曰：日蚀，非日失其光，乃月掩其光也。月之天在日天之下，朔时月轮正过日轮之下，南北同经，东西同纬，故掩其光，若有失之耳。
月正当日下见食图
月正当日下见蚀图说
如右图：甲为日，乙为月，丙为人居地面。月轮隔在其中，使日光不能照地面而人目不能见日轮也，因知日食非各处共有之，或一处见食，别处见光，或一处全食，别处半食。皆目随地异也。闻贵国先时一年日食，司天言当几分，草泽言当几分，后卒如草泽言说者，以为算法疏密使然，实不尔也。
月不正当日下不尽见食图
月不正当日下不尽见食图说
如右图：丙地面，乙月轮，甲日轮。居丁者正见月于日，故见全食，居戊者斜见月于日，故见半日食，居己者不见月于日，故全不见食。如欲得日食时刻最准，先须得七政经纬度及正斜视法，不然即交食分数测验躔度，悉不可算，悉不可定。故吾国历家穷究此理，以为历准别有备论。今特略言食理也。试观居房内者，房中有烛以照四方，若于东方有掩光者，必坐东者不见其光，而坐南北西方者得光也。各方如是。如灭其光，则居诸方内者四方见烛无光矣。与食同理也。若月食，则所食全缺分秒，万人万目共作是观，别无同异，与日不同。
问：日蚀由于月掩其光。凡每朔时日月同度，又正过其下，宜皆得食。今不尽然，何也。曰：日躔惟一黄道，终古无出其外也。月于黄道有时在南在北，故月道半出黄道北，半出黄道南而为南北二交。吾国所谓龙头龙尾是也。朔时若月在二交之外，或南或北，与日非经纬同度，不能掩日光也。南北为经，东西为纬，凡是朔日，经度必同，如更同纬度，适在二交之上，乃能掩其光而食耳。
日月同经度不同纬度不食图
日月同经度不同纬度不食图说
如右图：月道交黄道于龙头龙尾。甲为月道，在黄道南，丙在北。试使月朔时在龙头，则经纬同度，月正过日轮之下，掩其光而食焉。如朔时月在甲，黄道之南，日乃在乙，黄道之上。而纬不同度，则日在北，月在南矣，故不食也。
问：日食若因月天在日天之下，则水星金星天亦在日天之下，而不见掩其光，月天在金水二星之下，月亦宜掩其光而金水有食如日矣。今其食不显何也。曰：水星金星虽正过日轮之下，而有与日同度时。然金星大于水星，而日大于金星一百倍，二星之体比日体甚小，岂能掩其光而使人不见日也。吾国历家遇金水二星与日同度，恒见日轮中有黑点，以星体不能全掩日体故也。月轮正过二星之下，亦宜掩其星光，使人不见，今不显其食如日者，非月不能掩之，乃二星之光甚微，其体甚小，故不明显也。
问：天地浑仪说曰：地球大于金星三十六倍又二十七分之一，大于月轮三十八倍又三分之一，是金星大于月轮也，夫月轮能掩日光则金星更大亦何不掩日光乎。曰：凡物以形相掩，非惟论其大小，又当计其远近。盖人目视物之时，自目至物之体射两直线为直角形，故愈近于目其物虽小而径愈大，愈远于目其物虽大而径愈小。
金星在月上不掩日光图
金星在月上不掩日光图说
如右图：甲为人目，庚为物体。甲乙、甲己为人目所射两直线，则径愈近愈小，愈远愈大，故戊大于丁，而丁大于丙也。试以人手隔目，手愈近于目，则愈掩物体矣，是故金星虽大于月，乃在月天之上，去人目甚远，故不能掩日光也。月虽小于金星，乃在金星天之下，去人目最近，故能掩日光也。此其理也。
问：日大于月固矣，日轮较地球不知其大有几。曰：吾国历家著明此理，有论甚广，测七政高下及大小之度分，有器甚准，日大于地一百六十五倍又八分之三。欲徵之，宜知圆光照圆体之影也。圆光若照圆体同大，其影广恒等，而无穷。若照圆体更大，其影渐大，而亦无穷。若照圆体更小，其影渐小，而有尽。
日轮大于地光影渐小图
日轮大于地光影渐小图说
试观右图：甲为圆光，乙为圆体，丙为体影。第一图，甲圆与乙圆体相等，丙影亦等，无穷尽矣。第二图，甲圆光大于乙圆体，丙形渐小，而有尽矣。第三图，甲圆光小于乙圆体，丙影渐宽大，而亦无穷矣。太阳照地之时，地影非恒等，亦非渐大，譬之物影，其为渐小而有尽，如第二图也。则以日轮圆光大于地形也。地之影渐锐而小至有尽焉，甚明也。凡星月无光，借日之光，太阳照及其体，则光生焉。不然则否。倘日与地等，地或更大焉，则其影为无穷之影，宜射荫直过诸星之天，必见诸星有食焉者矣。今惟地体甚小，锐影有尽，不到诸星之天，故日光无碍照及木火土以及列宿诸天，而诸星恒明光无朦也。其地影之尽可过第一第二重天至第三重天，而不及第四重天，所以月因地影得食而诸星不食也。地球一周三百六十度，每度二百五十里。日天一周，亦三百六十度，其每一度有数万馀里焉。吾国历家有器量得日天之度，每半度为日一全径。因知其圆形，亦得数万馀里而非地形可比。譬如山高二十馀里，上有人焉。居下者视之如小鸟也。日天之高，自地面至太阳中心，相隔一千六百万馀里。今视日轮，如小车轮，犹之二十里高山，视人如鸟矣。
问：太阳早晚出入时，近于地平见大，午时近于天顶见小，何也。曰：地球悬于空际居中，无著其四际，离天诸方同一无近远也。以理论之，其在东西出入方也。太阳离地凡一千六百万馀里矣。而人立地面或自东视西或自西视东，半径几一万五千里焉。以一千六百万馀里又加以一万五千里，人之视日宜小也。日在午方，从下视上，止一千六百万馀里，人之视日宜大也。今宜小而反大，宜大而反小者，此非由于地之远近也，湿气使然也。盖夜中水气恒上腾，气行空中悉成湿性，湿以太阳自下而上映带，而来晃漾焉，蓬勃焉。人望之以为如是其大耳。若太阳当空，浮翳尽扫，无所映隔，真体明净，较之旦暮为小。凡月与诸星见于地平必有湿气障隔尔，时所见亦必大于午时，试观水中所见或石或木必大于水外者，皆湿性之势也。
问：人在地面视东视西者，半径各得一万五千里，岂以人之所立恰在地中乎。曰：地是圆体，人之所立无论远近中边，从其所立分之各得一半。
昼夜时刻随北极出地各有长短问答
问：昼夜长短不一，时刻亦异，何也。曰：昼夜长短，由于太阳及南北极出入地平也。北极出地即夏至昼长夜短，冬至昼短夜长。南极出地反是。其时势异也。为此夏至，为彼冬至，故昼短夜长。为此冬至，为彼夏至，故昼长夜短。南北二极与地平，则其地昼夜恒平。故昼夜长短由于太阳及极出入地也。南北为纬度，东西为经度，各一周三百六十度，人在地面凡居经度一带之内者，其昼夜长短恒同，其日出入及昼夜时刻则异。盖经度之自东而西者，人之所居，或东或西，虽各不同而纬度之三十度者，皆为三十度。四十度者，皆为四十度也。此同纬度者也。若纬度之异者，自赤道以至极下，其昼夜长短各异矣。
人居地四围各以天顶日轮为时早晚图
人居地四围各以天顶日轮为时早晚图说
如右图：地为圆体，悬于空际，上下四旁，皆有人居。四方之人各以所居子午线为午时，太阳在东方。甲居东方者为午时。日轮在其天顶故也。乙居西方者，即为卯时，日轮至天顶须三时故也。丙亦居西方者，即为子时，日轮以至天顶须六时故也。诸地相去，自东而西，莫不皆然。地球自南而北，三百六十度一周，每一度二百五十里，日轮每刻平行天度，三度四十五分，如两地相去，九百三十七里半，则尽隔为一刻。相去七千五百里，则相隔为一时。因知居东方者，若得午时。自此逐渐往西，即为巳，为辰，为卯，为寅，为丑，为子。天下自东而西，时刻各异，各以日轮到本处子午线为午。正初刻昼夜长短恒同者，盖以北极出地多寡定为时刻多少，所以自东而西一带，但经度相同，地方其离，北极皆同，则昼夜长短亦同。
南北纬度自赤道至极下昼夜时刻，随地各有长短。盖居赤道下者，以赤道为天顶，而其南北二极正与地面相平。地平之交于诸节气线，皆当正中，故其昼夜长短恒平也。北极出地，则地平之交节气非其正中矣，故所分上下亦非平分。夏至则其线大分在上，而昼长夜短。冬至则其线小分在上，而昼短夜长。今欲知赤道之下昼夜常平，后图详之。
以赤道为天顶昼夜常平图
以赤道为天顶昼夜常平图说
如右图，即见人居此地，以赤道为天顶，又南北极出入地，次见地平线相交于诸节气之线，正当中而六时在地平上，六时在下，故太阳或行夏至或冬至或春秋分线上，必六时在地面上，而为昼，六时在下，而为夜。其诸节气，日出必卯正初刻，日入必酉正初刻，即昼夜常平可知也。但其矇眬影稍异，冬夏二至略长于春秋分之时，此有别论，今不详之。自赤道北行二百五十里，见北极出地一度，赤道离天顶南亦一度。若行二千五百里，即北极出地，南极入地，赤道离天顶南俱差十度。自赤道下至北极下，每行二百五十里皆差一度，其赤道线偏在天顶南，即诸节气线亦偏于南，不与地平线相交于正中以为平分，故昼夜时刻各有长短焉。昼夜长短皆从北极出地而生。今以北极出地四十度作法，馀可推焉。
北极出地四十度昼夜长短图
北极出地四十度昼夜长短图说
如右图：北极出地南极，入地四十度。赤道在天顶南亦四十度。地平线交于诸节气线非其正中，其交夏至线也，于寅正二刻四分，故昼长五十九刻七分，每日九十六刻，其馀三十六刻八分为夜，甚短。因其线大半在地平上，故自春分经夏至至秋分皆为昼长而夜短。地平线交冬至在辰初一刻十一分，故夜长五十九刻七分，其馀三十六刻八分为昼，甚短。因其线大半在地平下，故自秋分历冬至至春分皆为夜长而昼短。可知昼夜长短由于南北二极出入地也。如右图，欲知顺天府每节气昼夜刻各几何，则视本日节气在地平线上时刻，即昼在下时刻，即夜也。假如于夏至线视地平线，交于寅正二刻以上得二十九刻十一分，是从日出至午正初刻数加一倍，即从午正初至日入得五十九刻七分为昼刻分，所馀刻分即夜刻分也。诸节气亦然。又欲知日出入时刻，即视地平线于本节气相交某时刻即得。欲知随节气朦胧影刻各几何，亦视本节气自朦胧线以上至地平线皆黄昏昧爽刻分也。
北极出地三十二度昼夜长短图
北极出地三十二度昼夜长短图说
凡昼夜长短时刻，由于南北极出入地与所居纬度之不同也。天顶近于赤道，则北极出地度数少，即昼夜长短亦少。天顶远于赤道，则北极出地度分多，即昼夜长短亦多。
故应天府北极出地三十二度半，顺天府四十度强，即多七度半，其昼夜长短亦自不同。欲知所差几何，试观北极出地四十度强，图地平线交夏至线于寅正二刻四分，故顺天府夏至昼长五十九刻七分。观北极出地三十二度半，图地平线交夏至线于寅正三刻十二分，故应天府夏至昼长五十六刻六分。计差三刻，其馀节气以法对之，亦然。又欲知日出入及朦胧影时刻各异，如上法可求。
因右三图，即知昼夜时刻，随北极出地，各有长短。北极不出地，因赤道为天顶，左右节气半在地上，半在地下，故昼夜必恒平也。北极出地或二十度，其赤道在天顶南二十度左右，节气皆偏于南二十度，故昼夜必有长短也。盖人居赤道下者，恒见半天。若北极出地二十度，南极必入地二十度。人居赤道北二十度者，其所见天北方，必多二十度，而能见赤道下者之所。不见南方，必少二十度，而不见赤道下者之所。得见人恒得见半天故也。夏至节气在赤道北，其二十度之分现在地面上，故得昼长。冬至在赤道南，其二十度之分隐在地面下，故得昼短。其北极出地三十四十五十度者，其理并同。独至出地六十七度半，则不同也。试观浑仪，若北极出地十度，夏至昼长二刻。若出二十度，长五刻。出三十度，长八刻。出四十度，长十二刻。出五十度，长十八刻。出六十度，长二十六刻。出六十七度，长四十八刻。其长四十八刻者，夏至线不交地平，而全见在地平上，冬至全在地平下，故夏至日太阳行地面上不入地平，昼长九十六刻无夜。冬至日太阳行地面下不出地平，夜长九十六刻无昼。北极出地七十度，五夏节气线小满、芒种、夏至、小暑、大暑皆在地平上，五冬节气线小雪、大雪、冬至、小寒、大寒皆在地平下。其北极出地七十度者，从小满历夏至、夏至历大暑，凡六十日。太阳斜行地上，不入地下即六十日，全为昼，无夜。小雪以后，历冬至，冬至历大寒，凡六十日，太阳斜行地下，不出地上，即六十日全为夜，无昼。若北极出地八十度，则夏十节气皆在地平上，冬在下，昼夜长短全为百二十馀日。若北极出地九十度，则此地以北极为天顶，以赤道为地平，赤道北诸节气全在地平上，赤道南诸节气全在地平下，而半年为昼，半年为夜矣。
北极为天顶半年为昼半年为夜图
北极为天顶半年为昼半年为夜图说
试观右图，北极在天顶，赤道为地平，从春分历夏至迄秋分，诸节气在地平上。从秋分历冬至迄春分，诸节气在地平下。即见此地日躔赤道，春分以后出地，日轮渐高，至夏至，二十三度半。以后渐下，至秋分。故半年恒周行于地平之上，而全为一昼。秋分以后入地，日轮渐下，至冬至，二十三度半。以后渐高，至春分。故半年恒周行于地平之下，而全为一夜。日出入地平十八度内，皆为朦胧影时刻，故此地春分以前，月半为昧爽，秋分以后，月半为黄昏也。
或曰：一年，半为昼，半为夜，何以证之。曰：吾西国人亲所经历，其愈近北极者，夏至日昼愈长，夜愈短。夏至日有全十二时为昼，有全三十日为昼，全六十日为昼，全六月为昼。历历身涉，不可疑也。依浑天仪论之，其理不得不然也。试于中国亦可见焉。中国本境自南十八度起至北四十二度止。人从最南北行，每二百五十里必更一度，渐北渐移。夏至日昼长夜短，而京师北土之夏至日，长于广东南土之夏至。广州北极出地二十三度半，夏至日五十三刻十一分为昼，馀四十二刻四分为夜。又以江西较之，南昌府北极出地二十九度，夏至日五十五刻七分为昼，馀四十刻八分为夜。视广东昼夜长短差二刻。南京北极出地三十二度半，夏至日五十六刻六分为昼，馀三十九刻九分为夜，视广东昼夜长短差三刻，视江西差一刻。山东济南府北极出地三十七度，昼长五十八刻四分，馀为夜。即昼长于广东五刻，于江西三刻，于南京二刻。京师北极出地四十度，其昼夜长短所差愈多，从此可推自十八度以至四十二度，各处不同。又推知自四十二度至九十度，昼夜渐长渐短，以至半年为昼，半年为夜，足徵矣。
昼夜长短，日出入时刻，朦胧影刻分，皆以北极出地多寡，及所交节气之日为准。宜随地随气立算，不可执一处以概他方也。故为列图。如左图中，最上横书一行为诸节气，本日从冬至至夏至次第一直行为各省所宜用。本图及其地北极出地多寡，次得日出一行，此行横书作二行：一为日出刻数；一为日出分数。次日入一行及昼夜长短朦胧影。其行各横书作二行：一为刻数，一为分数。假如欲知顺天府立冬或立春日日出入时刻、昼夜长短、朦胧影刻，分则视左各图而例得第一图为其本图。次检取图中立冬本行及右日出行相对，得卯正三刻十三分，其馀相对如是。而得日入申正四刻二分，昼长短四十刻四分，夜长短五十五刻十一分，朦胧影六刻七分。其馀节气亦然。馀图视法亦然。依西历每日九十六刻每时八刻算。
图缺图缺图缺缺浙江邻近地方日出日入刻分缺图缺图缺图缺图缺图缺图缺图缺缺图缺图缺图缺图缺图缺图缺图缺图缺缺图缺图缺图缺图缺图缺图缺图缺缺月在第一重天及测验月景问答
问：太阴在何重天。曰：第一重天。最近于地者，是也。吾徵之，日食，由于月掩其光，且恒见月体能掩水与金星，则月天必居其下矣。依表景之理亦可徵也。立表取景光体远于地面得景短，光体近于地面得景长。今西国历家以表景测验，日月高下，日轮高于地平五十度，月轮亦高于地平五十度，然而所得日光表景则短，月光表景则长也。
日月表景长短图
日月表景长短图说
如右图：甲乙为地平，丙为表。视日轮高于地平五十度，月轮亦高五十度，即日光从表端至丁，月光从表端至戌，戊影长于丁影，明也。是知月天必在其下，而近于地面也。
月天南北二极，各离宗动天之极二十三度半，与日天同。故月行亦交黄道，而其躔黄道非如日轮也。日轮恒行黄道一路，月轮之路非一，乃出入黄道南北五度。故中国历家曰：月有九道，其出入相交处谓之龙头龙尾。详见前日食图。月本动自西而东，每日约行十三度有奇。朔时日月同度至第三日及第四日即见，月轮在日轮之东，至上弦离太阳九十度，望日正相对，百八十度半周天。非月行最疾，何能离日如是乎。然其自东而西，日月诸星其动并同，无有疾迟，以其皆为宗动天所带故也。
问：月光每日不同，何故。曰：月体及诸星之体，与本天之体一也。第天体透光如玻璃，而月与星之体坚凝不能透光耳。故日光全照月天，天体直透不能发光。月星坚凝不透，故耀日光而发照焉。徵之朔日及上下弦可知也。月体无光，恒借太阳之光，故日光照及其体则明，不及其体则暗。如使月本有光，则近于日、远于日其光恒一，绝无消长矣。今朔则月全无光，上弦渐长，下弦渐消，必借于日明也。日天在上，月天在下，日光在月恒照半体。朔日日月同度，月正居日之下，日光独照其向上之半，不照其向下之半，人居地上独能见其无光之下半，而不见其有光之上半，故朔之日视月全无光也。过朔日则月东行而渐离于日，日轮在西，月亦受光于西。愈近于日，日光愈照其上面。愈远于日，日光愈照其下面。以离太阳有远近，故其光无时不消长也。
月受日光地上见晦朔弦望图
月受日光地上见晦朔弦望图说
如右图：甲为日轮在上，乙为月轮在下，丙为地上，目力所及以视月光，见月轮在乙，正居日下，日光全照向上半体。而向下半体，日所不及者，绝无光焉。故朔日则月全无光，月在丁虽日光皆照其半，然大半居天内，目力独见其小分也。月在戊、在己亦然。月在庚乃正相对于日轮，日光全照其向下之半，目力得见。而其向上者无光，人目俱所不及焉。故望日月光满全也。过望日后，目力渐不能及，月光渐消以至无光焉。
问：月借日光，光有消长，乃诸星之光恒见满圆，而无消长，何也。曰：诸星与月其借日光不同也。月天在日天之下，月受其光，近远一异，消长不同。诸星之天居日天之上，日光照星，恒照其下面，虽或近或远于日，而其下面恒有光，故居地上者视星恒有光也。
诸星天在日上亦受日光地影不隔星光图
诸星天在日上亦受日光地影不隔星光图说
如右图：甲为日轮，乙为诸星之天，居日天之上，丁为地形，丙为地影，即见日光恒照诸星下面，而居地上者，恒见其下面有光。且月食由于地影，地影之锐有尽，不及诸星之天，故诸星之光不朦也。
月食问答
问：望日，月与日正对，则月光当满圆矣。然而或全无光，或一分有光一分无光，其故何也。曰：地毬悬于十二重天之中央，如鸡卵黄在青之中央。故日由西照地，地必有景射东；照东必有景射西。夫日轮恒在黄道上，若遇望日，而月轮亦在黄道上，与日正对，望则地毬障隔日、月之间，月轮必入地景之内，太阳不能照之，故失光而食矣。渐出地景之外，太阳能照之，乃渐复得原光也。若浑然相对全失光，若一分对一分不对，对者失光，不对者否矣。因知月轮失光而食悉由于地景也。
月食由地影所蔽图
月食由地影所蔽图说
如右图：甲为日轮，乙为地毬，丙为地影，丁为月轮，即见日、月正对，故月轮全居地影之内。而居地上者视月无光。月无光，则食也。
问：日轮值望，必与月正相对，相对，月必过地影，过影必当每望食矣。今月之遇食不过什一焉。地影之说毋乃碍乎。曰：日轮恒行黄道上，不出入内外，地体之影正对于日，亦必在黄道上不出入内外焉。月轮惟行龙头龙尾之上，得行黄道，故望时月轮适当龙头，龙尾适过地影之内，则食。若出黄道内外或南或北，地影不便不能食，即食，亦分秒不同。此望日，日月虽对而亦不能常食也。
问：日月正对，则相远必百八十度，半周天也，故月在地平上，日必居其下；日在地平上，月必居其下。然有月食，而日、月皆在地平上，则月食非由地影矣。何也。曰：从古至今，凡月食皆以望日为限，其相远必半周天，不然不食也。月食时，日、月俱在地平上者，或日在西以将入，月在东以始出；或月入而日出也。夫月将出而日将入，其视月在地平者，非月全出也，则海水或湿气所影映也。盖地平傍近恒有湿气，清微如烟，或空中对月轮偶有轻薄白云，或值当海水，皆能令月影映于其内，而目力所成宛一月焉。此视法之理也。固有别论。今试于空盘，若盘底内置一钱，人渐远于盘或八步，或十馀步，盘内之钱已不见矣。令斟水满盘，即仍八步或十馀步，而钱忽见之。何也。所视非钱体也，钱影也。然则地平之见月，非月体也，月影也。问：月食时刻不同，或所食时长，或时短，何也。曰：月食长短由于地体之影，及月轮之行也。月天之内别有小轮以带月，为带月轮。此小轮之动与月天之本动非同一也，乃月天行自西而东，小轮其上半周行自东而西，其下半周行自西而东，故月轮近远于地心恒异也。月轮若居小轮之下，必近于地；若居小轮之上，必远于地也。地景渐锐而有尽，其愈近于地愈宽，愈至于锐愈狭。若月行小轮之下，所经影界宽，故食久；若行小轮之上所经影界狭，故食暂也。小轮之说，及其上半周何得行自东而西，其下半周自西而东，别有正论。
月食时刻长短由月轮轮行有高下及地影有广狭图
月轮有高下地影有广狭图说
如右图：甲为日轮，乙为地形，丙为小轮，丁为地影渐锐，故影宽于戊而狭于己。月行地影之内，在戊小轮之下，必久于在己。在己小轮之上，必速于在戊。故其时刻长短异也。因知二食之时刻长短由于地影及月轮之行也。
朔日既过，月光渐长，望日以后，其光渐消，则月行地平上，其光非同也。盖月轮每日自西而东约行十三度。朔日以后，每日离日轮亦十三度，故朔日日轮入地平，而月在日东十三度，为三刻，未入地也。次日又离十三度，次日亦然。以至于望月与日正相对，故日入地下而月出地上也。望日以后月渐近于日，以至合璧焉。因知居地面者，其有月光。朔日以后，每日多三刻，望日以后，每日少三刻。欲知每日多寡，试观左图第一上圈，月日自初一日至第三十日也。第二中圈，月在地上每日有光几刻也。第三内圈，一刻之分也。假如初六日，欲知日入以后，月光照地几何刻分，视上圈第六日即得，第二圈六日正下十九刻，与三圈三分。
朔后月光长望后月光消时刻早晚及光多寡图
朔望后，月光消长，时刻早晚，及光多寡图说。
问：既朔日以后，月光渐长，又每日离日轮十三度，则第二日日入地平，月在日东十三度远，则月高于地平亦十三度远。自第二日以后，宜无不见月光者，乃今之见光，或在朔后二日，或在三日，或在四日，其不同，何也。曰：其故由于地平及黄道也。人居地面，而以见月光者，必月轮在地平上高十二度方可得见。不然则否。盖月之度数有离日轮之度，有离地平之度，月光之见否，由于离地平之高低，不由于离日轮之远近也。故黄道交于地平不同，有斜相交，有正相交。朔时日月同度，若其同度在于斜交之宫，则居地面者迟见月光也。若在于正交之宫，则速见其光也。
合朔后第二日即见月光图
合朔后三四日见月光，与第二日见月光图说。合朔后三四日见月光，与第二日见月光图说。
视右二图：甲乙为地平；丙丁为黄道；戊为月轮，在地平上；己为日轮将入地平。第一图乃甲乙地平斜相交于丙丁，黄道戊月轮虽离己日轮十三度或十五度，乃其高于地平，非十二度，故合朔之次日，其月虽离日轮十三馀度，因未至地平十二度高，故居地面者，第二日不能见其光，或在第三第四日之间也。第二图：甲乙地平乃正相交于黄道，戊月轮之离日轮及地平并同也。故均为行十三度，而其第二日巳高于地平十二度，故得即见月光。云：又月因有逆顺，行亦有离太阳迟速，逆行时必迟离太阳，顺行时必速离太阳，此其故也。
凡右诸论，大约则据肉目所及测而已矣。第肉目之力劣短，曷能穷尽天上微妙理之万一耶。近世西洋精于历法。一名士务测日月星辰奥理，而哀其目力尪嬴，则造刱一巧器以助之。持此器观六十里远，一尺大之物，明视之无异在目前也。持之观月，则千倍大于常观。金星大似月，其光亦或消或长，无异于月轮也。〈按此器即今日之远镜。欲知天体，必观于日月之行，故采天问略所论。日月交食诸国而天地之形体可得其概矣。〉

[book_title]乾象典第三卷
天地总部汇考三
《历象图说》引
忆自束发趋庭，先君子常慨小学残废，六艺失传，咿喔空文，人鲜实用。因授六书九数，俾令考索赋。畀鲁钝而性癖耽奇，辄以馀暇旁涉天官乐律。凡人所不乐为者，则伏读沈思至忘寝食，博访宿学明师，久而有得新知。执友鲜可与言，言亦不解。自用怡悦而已。岁壬戌有从问历象之说者，篝灯商确，随笔记之，说所难明。又先为之图，图说各二十馀篇，实未定稿也。其八月，已有举予图说锓之于板者，后又以图说属余增补注解而别刻之。然此直据一时问答，姑指大凡，既多挂漏，尤恐舛讹，碌碌风尘，未遑订正也。壬午秋，访友人于半圃，以律、历象数之类垂委参考，乃别泚笔为图说若干首，较之前刻似为精覈，皆历源历理之根柢也。由此而究心焉，期与天运符合，庶几无误。学者因识简端以俟君子考正焉。
浑天形体图
浑天形体图说
言天者：惟浑天最密。天包地外，地居天中，虽实体小大悬殊而轮周，内外符合。今略举形似，姑为大小两圜，人物切附小圜而生，随所在而上戴。大圜则为天顶，其下对冲则地底也。折取其半，而直贯天地之中心为横线，曰地平。则地半与天半相应处也。天自东徂西，健运不息，有不动处为其枢纽，曰北极、南极。南北极之中横带天纮，古称赤道，以限东西之经度，如瓜之有轮，而南北极则两端之蒂也。中土所见，北极恒出地而高，南极恒入地而隐。两极既出入于地平，其赤道遂斜倚于南方，于是有北极出地高度，又有赤道在午位地平上高度，有北极距天顶之度，又有赤道距天顶之度，度如弧背，盖天家以勾股推之则为直线之边，以弦长当弧背，故不若浑天之密。又大圜消息，理可互求。知北极出地高弧，即知赤道距天顶之度。知赤道地平上高弧，即知北极距天顶之度。举一反三，实为易简云。
南北极差图
南北极差图说
古人言：天圆地方。天固圆矣，地果方乎。曰：言其德耳，非形之果方也。万象皆出于圆，况地凝天中，焉得不与之应。大戴礼曾子问言之矣。今观北极出地度数，南北直行，辄二百馀里而高下差一度。如顺天府地平测北极高四十度，南至云南测北极高二十馀度，愈南则极高，度数愈少。至海外则北极下至地平。云自顺天府北行至边外，测北极高六十馀度。愈北则极高，度数愈多，逾北海则北极当上至天顶。可知地较天形不啻太虚之点尘，而静处至中。轮廓周应亦同一浑然之体。此于北极高下而验南北纬度之差者也。
东西里差图
东西里差图说
一日之时，因日行所照而定。凡日出于东方为卯正，于南方为午入，于西方为酉日。随天左旋一日十二时，遍历全周三百六十度。每时之行为太虚之三十度，下照于地是生里差。东西相去三十度，先后差一时。相去九十度，先后差三时。相去一百八十度，则差半日而昼夜相反矣。如日在东，东方之人以为午，而南方以为卯。日在西，西方之人以为午，而南方以为酉。此差三时也。日在南，南方之人以为午，而东方以为酉。又南方之午，而西方以为卯，亦差三时。然西方之卯，而东方即以为酉，则差半日矣。此之卯，彼可以为酉，则此之午，非即彼之子乎。此所谓昼夜相反者也。日之行由时而刻分递析之。地之经亦由度而分秒递析之。东西之差，无一不与天日相应。故名里差时刻。
各曜本天图
各曜本天图说
各曜丽天本皆平行，而累代测改未易。合天者缘各居一重本天，有高下远近，又各系诸轮为运动之本。古今推测渐就详密，本天为大圜，度有不齐必加减而后均。乃有第一轮圈，名为均轮。犹未均齐，必有相济乎均轮者，则第二轮圈，名为小轮。而光体所在，别有系属。〈详后次轮〉而后周行于小轮，小轮心行于均轮，均轮心行于本天。顺逆不齐，牵引联络而适得均齐之度。如图，未午丑子曰各曜本重之天。天包地外，以地心为心，本重天上系均轮，高丙卑辛，圈其心。未，在本重天。向午右行，均轮上系小轮，近远圈，其心高在均轮上。向丙左行，小轮上又系光体之轮，〈次轮详后〉在小轮上，自近向轮右行。凡本重天之均轮心，未至午三十度。均轮上之小轮心，高至甲亦三十度。古法谓之入历入转限，新法谓之平引数。而光体之在小轮上，近至次必六十度，则加倍平引矣。本重天未至巳六十度，均轮高至乙亦六十度，小轮近至轮则一百二十度。本重天未至辰、均轮高至丙，皆九十度。小轮近至远则一百八十度。本重天未至卯、均轮高至丁，皆一百二十度。小轮近至左则二百四十度。本重天未至寅、均轮高至戊，皆一百五十度。小轮近至小则三百度。本重天未至丑、均轮高至卑，皆一百八十度。小轮近复至近则三百六十度。此自最高起算也。本重天丑至子、均轮卑至巳，皆三十度。小轮近至圈则六十度。本重天丑至亥、均轮卑至庚，皆六十度。小轮近至上则一百二十度。本重天丑至戌、均轮卑至辛，皆九十度。小轮近至远则一百八十度。本重天丑至酉、均轮卑至壬，皆一百二十度。小轮近至右则二百四十度。本重天丑至申、均轮卑至癸，皆一百五十度。小轮近至行则三百度。本重天丑至未、均轮卑至高，皆一百八十度。小轮近又至近则三百六十度。此自最卑起算也。由此运行之迹，而别成近次轮远虚线。本天形与本重天同大而偏高偏卑，遂不以地为心，而别有其本天心。凡言迟速加减者，以此本天为主，以其轮圈各有大小，其行各有左右多寡，故迟速而生加减。然大小左右多寡而实皆平行，故加减而其度适均。此于无法中而有定法者也。日月木火金其理皆同。
本天加减图
本天加减图说
各曜本重天包于地外，其中心即地心也。因均轮小轮上有高卑远近，而别成一虚线。本天形偏高偏卑不能以地心为心，即与本重天之心亦不相合矣。最高起行迟为朒，限其差为减。最卑起行速为朓，限其差为加。夫各曜右转，今古平行，何以有迟速耶。盖从高右行至朒，此本天平行度也。本天心出直线指其实度，而地心出直线指其视度，则实度本大而视度觉小矣。必于所推平行实度之中，减其大小之差，而后得人目所见之度。故高至卑半周谓之朒限。从卑右行至脁亦本平行度也。本天心出直线指其实度，而地心出直线指其视度，则实度本小而视度觉大矣。必于所推平行实度之中，加其大小之差，而后得人目所见之度。故卑至高半周谓之朓限。又凡近最高左右之半周远于地而行迟，近最卑左右之半周近于地而行速，朒初限之差固当减朒末限，虽在朓半周渐消，其朒而亦减，朓初限之差，固当加朓末限。虽在朒半周渐消，其朓而亦加，此本天高卑而有加减之源也。
太阴次轮图四
太阴次轮图二太阴次轮图二
太阴次轮图三太阴次轮图说太阴次轮图三太阴次轮图二太阴次轮图三
太阴次轮图说太阴次轮图二太阴次轮图三
太阴次轮图说太阴次轮图说
均轮之心行于本天，小轮之心行于均轮。此各曜之所同也。乃各曜光体又行于次轮，而次轮之心行于小轮。惟太阴系于小轮，而行者不以次轮之心而以次轮之边，故其迟疾加减，与各曜有不同者，次轮起于距日之远近，亦各曜之所同也。乃五星之次轮，木火土与日一合而行一周；金水与日再合而行一周。惟太阴次轮与日一合而行再周，故其迟疾加减与各曜尤有不同者。次轮边界从合朔起系于小轮为最近半周，上弦而至远矣。一周复于近为望，又半周下弦而远，再周复于近而合朔矣。次轮以此朔望点系于小轮上，右转周行。既倍于小轮心行于均轮之度，而月体之行于次轮，周者又一合朔，而有再周。由是均轮既有高卑，小轮又有远近，次轮上复有朔望二弦。而太阴之所在，测其经度而有迟疾，测其纬度而有出入，测其光体周径而有损益。象数可徵，皆古法之所未备。如一图，均轮心行至辰，小轮心自高行至丙，各一象限。次轮朔望点必自近至远行一百八十度。其平实之差为一均数。若月在次轮，弦点则更有实经之差，〈二三均〉当并于一均，为极大之减均也。〈占名迟疾差〉二图均轮心行至戌，小轮心自卑行至辛，各一象限。次轮朔望点必自近至远行一百八十度，其平实之差为一均数。若月在次轮，弦点则更有实经之差，当并于一均，为极大之加均也。〈古名疾差〉三图均轮心行至午，小轮心自高行至甲，各三十度。〈朒初限〉次轮朔望点在小轮上，必自近至次行六十度，其平实之差为一均数，若月在次轮自次向弦行至月，则有实经之差当损其一均。馀平经之差为定减均也。四图均轮心行至亥，小轮心自卑行至庚，各六十度。〈朓初限〉次轮朔望点在小轮上，必自近至上行一百二十度，其平实之差为一均数，若月在次轮自上行至月，则有实经之差当益其一均。得平经之差为定加均也。
右对各曜本天全图观之。
土星次轮图
火星次轮图火星次轮图
木火土次轮图说火星次轮图
木火土次轮图说木火土次轮图说
次轮本于距日之远近。凡星在次轮上半周最远，人自地见其与日合度而伏，日行速而前进，星行迟而在后，则先日东出而晨见。日愈进，星愈后。至次轮下半周之初，人视星自上而下同于不行，为前留。至次轮下半周最近，人视星与日对冲而为望。至次轮下半周之末，人视星自下而上又同于不行，为后留。乃后日西入而夕见，至次轮上半周复于最远，则日追及星，而又合伏为次轮之一周。凡在次轮上半周为顺行，为疾行。盖次轮心在本重天右行，而星在次轮亦右行也。在次轮下半周为迟行，为逆行。盖星虽循次轮顺行而在下半周则逆，次轮心而左故反见迟退也。星行次轮无不顺天，右转者而以日之疾行，前进者较之则成左旋之势。用日星两行之差为次轮宫度，故与金水次轮有别。又前留之后，后留之前为逆行之界，退望之前为晨见之界，退望之后为夕见之界。自合伏最远，至退望最近。两界相联别成一本天，形与本重天同大。此木火土三星之所同也。而火在次轮前后留及退望时，则本天直入太阳，本天之内而近于地，此火星之不同于木土者也。又次轮与本天之比例俱有定数，惟火星则时大时小，且与日各在本天最高则见大，在最卑则见小，与目视相反，此尤火星之大不同于各星者也。
水星次轮图缺缺金水次轮图说
金水本重天与太阳同大，故太阳本天即为二星本天也。次轮心行于本天，而星行于次轮，半在本天外，半在本天内。星自次轮最远起，人在地见其与日合度而伏，星行速而前进，则后日西入而夕见，星愈前行至次轮下半周，人视星自上而下同于不行，为前留。至下半最近，星又与日合度而伏。过此又视星自下而上复同于不行，为后留。乃先日东出而晨见，至次轮上半周，追及日于最远，而又合伏，为次轮之一周。凡在次轮上半周为顺行，为疾行。盖轮心在本天右行，而星在次轮亦右行也。在次轮下半周为迟行，为逆行。盖星虽循次轮右行，而在下半周则逆轮心而向左也。前留之后，后留之前为逆行之界。又次轮一周，星与日合度者，再前为顺合。星在上，日在下也。后为退合。日在上，星在下也。因次轮小不能包地，故与木火土三星不同。退合之前为夕见之界，退合之后为晨见之界。又太白昼见，古无推步之术，今测定次轮交入本天内，则近于地，而得昼见之界。再以纬度南北加减而定昼见之期。此又金星之不同于水星者也。
水星本天图
水星本天图说
水星丽天平行右转，均轮小轮与各曜本无殊致，惟光体所系周行小轮者，独三倍于平引，与各曜之二倍者不同。小轮上之度二倍平引而与地不同。心之本天虽有高卑，而仍然一浑圆圈周也。三倍平引而与地不同。心之本天既有高卑，又有长短，而成上宽下窄之撱圆形，其行度加减遂与各曜大异。如图，未午丑子曰水星本重之天，以地为心。本重天上系均轮高卑圈，其心未在本重天向午右行，均轮上系小轮近远圈，其心高在均轮上向丙左行，小轮上又系光体之轮。〈次轮详后〉在小轮上自近向次右行，凡本重天之均轮心，未至午，均轮上之小轮心高至甲为平引，各行三十度而光体之在小轮。上自近至次必九十度，则三倍平引矣。本重天未至巳、均轮高至乙，皆六十度，小轮近至远则一百八十度。本重天未至辰、均轮高至丙，皆九十度。小轮近至小则二百七十度。本重天未至卯、均轮高至丁，皆一百二十度。小轮近复至近则三百六十度。本重天未至寅、均轮高至戊，皆一百五十度。小轮近至次〈四百五十度去一全周馀〉则九十度。本重天未至丑、均轮高至卑，皆一百八十度。小轮近至远〈五百四十度去全周馀〉则一百八十度。此自最高起算也。本重天丑至子、均轮卑至巳，皆三十度。小轮远至小则九十度。〈若自本重天未起至子，则均轮自近至小，各二百一十度，而小轮自近复于近又至小，则六百三十度。他仿此推〉本重天丑至亥、均轮卑至庚，皆六十度。小轮远至近则一百八十度。本重天丑至戌、均轮卑至辛，皆九十度。小轮远至次则二百七十度。本重天丑至酉、均轮卑至壬，皆一百二十度。小轮远复至远则三百六十度。本重天丑至申、均轮卑至癸，皆一百五十度。小轮远至小〈四百五十度去三百六十〉则九十度。本重天丑至未、均轮卑至高，皆一百八十度。小轮远至近〈五百四十度去三百六十〉则一百八十度。此自最卑起算也。由此运行之迹，而别成近次远小虚线，本天形偏高偏卑不以地为心。又撱圆而上宽下窄，遂别有其本天之心。凡言迟速加减者，以此本天为主，馀与各曜同理。
水星本天加减图
水星本天加减图说
其理与各曜同。从本天心出直线指其实度，从地心出直线指其视度。较其大小，则加减之理自明。此加减之数，古法谓之盈缩迟疾差，新法谓之第一加减均数是也。又水星本天不为整圆而为撱圆。前此未有言之者，太西穆尼阁始以心行推测洵创获矣。但疑为纵长形尚与天道未密，今以小轮上三倍之行推定实为横阔撱圆云。
各天远近次第图
各天远近次第图说
古言天家七政与恒星共在一重天，而错杂下上于太虚，说已疏矣。后乃有九重天之说。一月、二水、三金、四日、五火、六木、七土、八恒星、九宗动，各曜之丽天犹木节之在板，各天之次第犹葱本之相包。审尔则在远者不能近，在近者不能远。其光体之大者无时而小，小者无时而大。何七体经时而小大而薄蚀凌犯之分秒有不同。又凡五星在顺合左右，则光体见小。在退望退合左右，则光体见大。可知各天远近在均轮小轮，所差尚少，至次轮远近遂生变差。如火星天本在日天之外，及退望左右，则直入日天之内而甚近于地，故所见光体大小悬殊。因显日月恒星之天皆以地为心，五星环绕向日，时伏时见，而其天直以太阳为心。然后各重天体远近有序，益證古志所载。陵犯掩蚀之异多非信史。试观月天最近于地，自日星以上月皆得而掩之，古志所称星入月而不见星，为月蚀星是也。星入月而见星，为星蚀月非矣。金水有时在日上，若经纬合度而日掩星。有时在日下，若经纬合度而星掩日。日中黑子是也。自火木土以上金水皆得而掩之，而谓互相掩者，非矣。火能掩木土，而不能掩于木土。木能掩土而不能掩于土。土能掩恒星而不能掩木火。以下诸曜其理同。
黄赤道交图
二道交周图说
赤道以虚位横络天体为一圜。日行之圜名为黄道。与赤道如二环相交，半在赤道外，半在赤道内。在内离赤道极远为夏至，在外离赤道极远为冬至。自外交内为春分，自内交外为秋分。曰四象限也。秋分与冬至中间为立冬，冬至与春分中间为立春。春分与夏至中间为立夏，夏至与秋分中间为立秋。八分黄道曰八节也。仿此，十二分之曰十二宫，二十四分之曰二十四气，而日行黄道一周矣。黄道出入赤道而日躔纬度因有南北，距地平之高度因有高下，午正表影因有消长，昼夜出入时刻因有短长，凡一岁而一周。月星各有其道，又出入相交于黄道，其体势与黄赤道之交大略相似。有相交之两点，亦有极远之两点。但黄道之极远赤道至二十三度半，而月道之极远黄道不过五度。又黄道之极远赤道岁有常度，月星之道极远黄道时而多寡不等。则以距日次轮又有加减也。
十二宫三种图三
十二宫三种图二十二宫三种图二
十二宫有三种分法图说十二宫三种图二
十二宫有三种分法图说十二宫有三种分法图说
周天浑圜之体，古人分为十二宫以析躔度。或于赤道分之，或于黄道分之，此人所知。而不知十二宫分法实有三种，一斜分十二宫，一直分十二宫，一横分十二宫，各有所用。黄赤道之宫，不过斜分之一种耳。如赤道以南北极为枢，以赤道为轮而分之，其势斜倚，〈如第一图〉以限赤道上之经纬。若黄道则以南北黄极为枢，以黄道为轮而分之，势亦斜倚，〈借第一图观之〉以限黄道上之经纬。及二道相交而经度有先后，纬度有出入，用为推步加减，治历明时之纲，此斜分之十二宫也。随人所在以天顶地底上下相对为枢，以地平圆周为轮而分之，其势直。〈第二图〉东方为卯，南方为午，西方为酉，北方为子，以限地平四面周围之经纬度，用以测景审方，开山立向，十兆居宅，消沙纳水，此直分之十二宫也。又随人所在以地平南北子午正中相对为枢，以地平正东至天顶，天顶至地平正西，地平正西至地底，地底至地平正东一周为轮而分之，其势横。〈第三图〉东方为卯，天顶为午，西方为酉，地底为子，以限地平，上下出入一周之度，用之以立命，宫十二位以观各曜之能力，照临之吉凶，定天时之燠寒，年岁之丰俭，人物之灾祥，此横分之十二宫也。今人不能研求法象，止执斜分宫界，即用以审方，故方位无凭。即用以立命，故命数不验。并有不知黄赤道经纬之差，古今历宫界之辨者，卤莽蔑裂，岂不谬哉。
《历象图说旧本》浑天总象图
浑天总象图说
天包地外以两极为枢，地居天中，地平适当，天径之半分、两极之中为赤道。自地中上指为天顶，两极为赤道之宗，天顶为地平之宗，距赤道地平各得平周四之一。〈历家省日象弧〉地面迁转则极高度数不齐。〈地向北行则北极渐高，向南行则北极渐下。〉天顶经纬易度，〈向东行则天顶亦东，向西行则天顶亦西。南北亦然。〉北极赤道与天顶地平，参相距亦互相视，〈北极高度视赤道距天顶之弧，北极距天顶度视赤道距地平之高弧〉○言浑天者，谓天包地如卵裹黄，然则卵圜而黄亦圜矣，又谓之地平，何哉。新历言地之体圆，斯得其实。古称天圆地方者，语乎其动静之性尔。故曾子曰：天道曰圆，地道曰方。如地之果方，则是四角之不掩也。又天地对言盖亦以道相配，实则天大地小。以天视地，不过一撮，共四方，上下去天极阔，而其度数道里皆均，非能横亘其中与天相际也。然地形虽圆而小，而人周围附居随所立以望四远，目力所极皆适得圜形之半，则虽圜而与平体不二，虽小而与际天之理不殊。就一处窥天一方立法，虽谓之地平可也。惟极轮晷蚤晚永短之差，究交食实高望高之异，则知今日之测转为精密。昔所谓景中而已。昳景已正而未中，八表同昏，万方皆昼，真无是理矣。
平周经度图
平周经度图说
两极出圜线至赤道以剖经度作平限，全周三百六十。○经度者以南北直下分之，中间阔，两头狭。阔狭皆以三百六十度为准，以正宫分以限平度者也。其度在赤道正得一度之广，去赤道渐远渐狭。
平周纬度图
平周纬度图说
赤道居两极之中，距南距北横历各九十度为准。○纬度者以赤道为中，其南北至两极皆以平度分之。所以验日月五星之行，道表里远近，而推其交食凌犯之详者也。
同升经差图
同升经差图说
黄赤道经度各自其极而纵剖，二道斜交互形大小，分后黄道率小于赤道，故同升之积，赤道少而黄道多，渐远渐大一象弧而平。至后黄道率大于赤道，故同升之积，赤道多而黄道少，渐远渐小亦一象弧而平。〈月星之道斜交黄道，而与之同升。与此同理。〉○赤道正当天腰，黄道斜带，赤道两道各有平度。因其相交而比挍之则阔狭不等，何也。腰度最广而渐近两端则渐狭。今以赤道为主而以黄度准之，则在二至者黄道之腰度，而赤道之两端也。故二至日行一度，而见其馀于一度也。至于二分则两道皆腰度矣。然其时赤道平而黄道斜，故二分日行一度而见其不及一度也。二至日度虽大而昼夜晷刻之差少，二分日度虽小而昼夜晷刻之差多。由其自南而北、自北而南之势，二至则纡，二分则径，是以永短进退或迟或速也。○新说言天有数重，盖一气运旋而有高下，如曾云叠浪之比与。然其说有赤极则天枢也，又有黄极日天之枢也。是虽一气运旋，而其枢不同也。愚意不独日与天，自恒星五纬与月，皆宜有其极焉。今若以赤极即为恒星之极，则极星去不动处有古今远近之差，列宿纬度亦有古今南北之异。是以不动处为极者，宗动之极，非恒星之极也。恒星有极则月五星可知。然而日月五星之极可指其处，其周道明也。恒星之极未可知，其周道在数万年之后，而今未察也。或曰：极者群动所宗一而已矣。若是其多与曰众极起于一极，故曰宗动如树。然众干根于一根，而又各以干为之根，是以长条远扬横出斜向而不为与根背也。如曰不然，则日月星宿皆须共行一道而后可。今既各有其道，则其道必在其本天腰围折中之处微，枢何以运之。但月五星虽各有道而皆与黄道近，故其枢亦与黄极近。而恒星岁差，随黄道行其极必当更近，则是月五星恒星并宗，黄极东行又共宗，宗动之极为一日一周，西运之枢，故曰众极根于一极也。
斜升纬差图
斜升纬差图说
各曜升降，随赤纬之南北为早晚，黄道既出入赤道，月星之道又出入黄道。以出入黄道，故有在两道之南者、北者，界其间者，各据所入黄道经纬辨之。○在北则入地后赤道而疾见，在南则入地先赤道而迟见。凡日行冬夏与月星出入黄赤道表里，其理皆同。
黄道交周图
黄道交周图说
黄道斜交于赤道，自春分交北，至夏至而极。北距赤道最远，转而南行，至秋分交赤道之南，至冬至而极。南距赤道最远，又转而北行，至春分复交于赤道。凡四象弧而一周。每周退天之分为岁差。○郑世子黄钟历议云：黄道斜络于二十八宿之间，如人捲丝为团，丝丝缠络，虽重复参差而周道则一。譬如月之出入黄道，每交退移变动不居，日出入于赤道，大率亦然。但月之退移也著，而日之退移也微。古人造历，初未之觉，以为天周即岁周。晋虞喜始觉之，因损岁馀益天周，立岁差法，历代治历者宗焉。初喜以天体为三百六十五度二十六分乃四分之一有馀岁，策为三百六十五日二十四分乃四分之一不足，计五十年而差一度。宋何承天以岁差太速，改周天为三百六十五度二十五分半，周岁为三百六十五日二十四分半，百年差一度。祖冲之以四十五年差一度。隋刘焯以七十五年差一度。唐傅仁均以五十五年差一度。僧一行以八十二年差一度。自后，诸历各各不同。宋历多在七十五度左右。惟统天历取大衍岁差率八十二年。及开元所距之差五十五年，折中得六十六年。三分年之二为日退移一度之限，故谓周天三百六十五度二十五分七十五秒，周岁六十五日二十四分二十五秒，百年差一度半。又谓上古岁策多，后世岁策少，故上古岁差少，后世岁差多。元授时历从之，比之诸家亦近密矣。○按古以岁差为太阳移度，新法以岁差为恒星行度。步法虽同而推本则异。然恒星原有移动，验之实测而太阳轨景万古不殊。则新法之理长也。恒星行岁万分度之百四十二弱，约七十年馀而差一度，但所谓度者以三百六十为率，与古不同。○统天历谓古今岁策有多少，即授时百年消长之说也。然自授时后，又复长，则此法不可用。而岁差因之有多少者，亦复不的矣。至于诸历所定差分，或增或减，皆取验于当时者耳。夫以寻尺仪表，仰究苍形，失之纤微，年久则著。虽有圣者，莫适为中。惟取精密附近之数，施于协用，而使畴人专家世明其说。体泽火之象，数十年而一修正，斯为坐致之通术，无敝之至法矣。
昼夜永短图
昼夜永短图说
昼夜生于日之出入。日道斜交而随天左旋。二分日交赤道出入于卯酉最中，地平上下其度适均，故昼夜平。夏至前后日躔赤道内，出入于卯酉之北，天度分界，地平上多下少，故昼长夜短。冬至前后日躔赤道外，出入于卯酉之南，天度分界，地平上少下多，故昼短夜长。北极愈高，长短之差愈甚。〈广东极高二十三度半，其夏日冬夜各五十三刻十一分，冬日夏夜各四十二刻四分。京师极高四十度，其夏日冬夜各五十九刻七分，冬日夏夜各三十六刻八分。此分是以一刻十五分约之。〉○自古天地道里日月轨景之说多矣。至于今日，其说弥详。以为地在天中止一弹丸，上下四方大气束之，周围度数与天相应。环地上下皆有国土人物。各以戴天为上，履地为下。南北东西随处改观，昼夜寒温因之互异。赤道之下其地最热，其景则四时常均，无有短永。按其燠热凉寒之节，盖一年而两其四时也。近两极处其地最寒，景则短者极短，长者极长。至有数日常昼常夜者，数旬常昼常夜者，正当两极之下，恒以半年为昼，半年为夜，而昼夜寒暑合矣。惟距赤道二十三度至四十度许，其地寒不极寒，热不极热，温和可居，其景则与冬夏进退长短之极皆无过十之七。此寒暑昼夜之交和气之会也。中国九州正当黄道北轨，距赤道二十三度之外，起于广州，夏至戴日之下迤逦而北。至于夏至去日十六度许，则今直隶也。自直隶越塞而北，风气弥寒，昼夜之刻弥长弥短。自广州航海而南，风气弥热，昼夜之刻渐无冬夏矣。此说得之亲历实测，非驺庄荒忽者，比而今日远贾内贩，飘泊周游，道其所至，光景风候，悉与推法符合。故知天地之大变化万端，未可迹其一域，疑其区际盖自周公周髀之书已察言之，于后大儒亦有心知其意而发其理者，并述于左，以徵信学者云。○周髀之说，以为天象盖笠，地法覆槃，北极下地高，四隤而下，则今地圜之说也。不言南极者，阙于所不见也。既以北极为中，而又曰天如倚盖，亦就中国言之也。极旁四方之地，昼夜易处，加四时相及〈谓北方日中，南方夜半，东方早晨，西方晚暮，子午卯酉，每加四个时辰，然后相追及〉即今经度节气时刻之说也。北极左右，夏有不释之冰。中衡左右，冬有不死之草。〈言其极寒极热〉中衡左右，五榖一岁再熟。北极之下，物有朝生暮穫〈赤道之下有两春秋、两冬夏，故一岁再熟。北极之下以半年为昼、半年为夜，故朝生暮穫〉即今纬度五带之说也。自汉扬雄、蔡邕皆不信盖天之术。更今二千年，理始明晓。然周官大司徒土圭之法，则未尝及此者。土圭测景，为九州之内择建都畿设尔，九州之地南则景短，之时多暑。北则景长，之时多寒。东则景夕，之时多风。西则景朝，之时多阴。故惟洛邑土中为天地四时之所交合，阴阳风雨之所和会。多暑多寒者，由去日近远也。多风多阴，则以濒海负山之故。乃通气之为，非容光之变也。周公相九土之中和而立王国，故不及周髀之事。且经以存信，术以稽异，具九州之理于经，而尽六合之变于术。言各有所当矣。○明道程子曰：据测景，地以三万里取中，若有穷也。然有至一边已及一万五千里者，而天地盖如初也。然则地形有高下，无适而不为中，此天地之化所以不可穷也。若有不易之中，则须有左右前后四隅，虽百千万里终有尽处。又曰：地既无适而不为中，则日无适而不为精也。至寅则寅上有光，至卯则卯上有光，气行满天地之中，知此则知生物之理。又曰：今人所定天体且以目定尔。向有于海上见南极星者，则所见盖未尽也。昔在泽州尝三次食韭，始食怀州，次食泽州，又次食并州，数百里间气候之争如此。以此差之，须争半岁。如此，则有在此冬至，在彼夏至者，然其为冬夏一尔。观程子三章之言，则地之浑圜无端，日之随处朝暮，气候之南朔互易。盖皆以理推而得之。世有拘于所见，蔽于大象者，乃曰：日月丽天万里同晷。自周礼明文，先目之为不经，况商高之学，久失其传者乎。今日天家之言，乃所以为往圣前贤之助也。
晨昏朦景图
晨昏朦景图说
日体光大，东升之先，西没之后，距地平十八度，以下皆有光，谓之朦景。〈古名昏明分〉朦景刻数之差，一因日躔纬度而多寡不同，近二分少，近二至多，而夏至更多。〈江南春秋分五刻十一分，冬至六刻七分，夏至六刻十三分〉一因北极出地而多寡不同。〈夏至日广东六刻，京师八刻十二分。古法概定为二刻半者非〉○度有阔狭，亦有斜直，所谓地平下十八度有朦景者，地平下半浑圆之高弧纬度皆阔度也。又直度也，而天度惟赤道腰围最阔，渐远则狭。又惟地居赤道下日行度最直，渐远则斜。设地居赤道下，又直春秋分，则以阔度〈谓日行赤道〉准阔度，〈谓地平下距纬〉即当以十八度为朦景之时刻矣。〈凡论时刻并以赤道度〉若二至时则以狭度〈谓日行在赤道南北〉准阔度，〈谓地平下距纬〉其朦景时刻必在十八度以上矣。是则二至朦景多于二分者，因度有阔狭而天下皆同，虽地居赤道之下，亦然也。又设地在赤道北，〈即中国地土〉则虽春秋分日行赤道〈其度本阔〉而以斜度〈地在赤道北，则地平下日道亦偏于北，而成斜势〉准直度，〈谓地平下距纬〉朦景时刻必增矣。〈直下十八度者所当斜度必十八度以上〉若二至时，则度既狭而势又斜，朦景时刻必倍增矣。〈斜度当直度既有所增，而所增者仍为狭度，其增必倍〉是则偏北地势朦景增多者，因度有斜直而愈北则愈多。〈如京师多于江南，江南又多于浙闽，皆以距赤道下愈远而朦景愈多〉夏至弥北，故尤多于冬至也。〈准此论之，地在赤道南者，地愈南，朦景愈多，而冬至亦多于夏至。〉

[book_title]乾象典第四卷
天地总部总论一
《易经》《坤卦》
天地变化，草木蕃。天地闭，贤人隐。
〈程传〉四居上近君而无相得之义，故为隔绝之象。天地交感，则变化万物，草木蕃盛。君臣相际而道亨，天地闭隔则万物不遂，君臣道绝，贤者隐遁。四于闭隔之时，括囊晦藏，则虽无令誉可得无咎。言当谨自守也。
《泰卦》
泰，小往大来，吉，亨。
〈本义〉泰，通也。为卦，天地交而二气通，故为泰。正月之卦也。小谓阴，大谓阳。
象曰：泰，小往大来，吉，亨。则是天地交而万物通也，上下交而其志同也。内阳而外阴，内健而外顺。内君子而外小人，君子道长，小人道消也。
《否卦》
否之匪人，不利君子贞，大往小来。彖曰：否之匪人，不利君子贞，大往小来。则是天地不交而万物不通也。上下不交而天下无邦也。内阴而外阳，内柔而外刚，内小人而外君子，小人道长，君子道消也。
〈本义〉否，闭塞也，正与泰反。
《谦卦》
彖曰：谦亨。天道下济而光明，地道卑而上行。
〈程传〉天之道以其气下际，故能化育万物，其道光明。下际：谓下交也。地之道以其处卑，所以其气上行交于天，皆以卑降而亨也。
天道亏盈而益谦。
〈程传〉以天行而言，盈者则亏；谦者则益。日月阴阳是也。
地道变盈而流谦。
〈程传〉以地势而言，盈满者倾变而反陷，卑下者流注而益增也。
《豫卦》
天地以顺动，故日月不过，而四时不忒。
〈大全〉厚斋冯氏曰：日月之行，景长不过南陆，短不过北陆。故分至启闭，不差其序，以顺阴阳之气而动也。
《复卦》
复，亨。出入无疾，朋来无咎。反复其道，七日来复。利有攸往。
〈本义〉复，阳。复生于下也，剥尽则为纯。坤十月之卦，而阳气已生于下矣，积之踰月，然后一阳之体始成。而来复，故十有一月其卦为复。以其阳既往，而复反，故有亨道。又内震外坤，有阳动于下，而以顺上行之象，故其占又为己之出入，既得无疾，朋类之来，亦得无咎。又自五月姤卦一阴始生。至此七爻而一阳来复，乃天运之自然。故其占又为：反复其道。至于七日，当得来复，又以刚德方长，故其占又为利有攸往也。反复其道：往而复来，来而复往之意，七日者，所占来复之期也。〈大全〉节齐蔡氏曰：阳自建午之月渐消、渐剥，至建子之月而为复。在卦经，七爻于时经七月，故曰七日来复，不言月而言日者，犹诗所谓一之日二之日也。
彖曰：复亨，刚反动，而以顺行，是以出入无疾，朋来无咎。反复其道，七日来复，天行也。利有攸往，刚长也。复，其见天地之心乎。
〈本义〉积阴之下，一阳复生。天地生物之心，几于灭息，而至此乃复可见。在人则为静极而动，恶极而善，本心几息而复见之端也。程子论之详矣。而卲子之诗亦曰：冬至子之半，天心无改移。一阳初动处，万物未生时。元酒味方淡，大音声正希。此言如不
信，请更问包羲。至哉言也。学者宜尽心焉。〈大全〉程子曰：复，其见天地之心，一言以蔽之曰：天地以生物为心。
《咸卦》
天地感，而万物化生，圣人感人心而天下和平；观其所感，而天地万物之情可见矣。
〈程传〉天地二气交感而化生万物，圣人至诚，以感亿兆之心，而天下和平。
《恒卦》
恒：亨，无咎。利贞，利有攸往。彖曰：恒，久也。刚上而柔下，雷风相与，巽而动，刚柔皆应，恒。恒，亨，无咎。利贞，久于其道也；天地之道，恒久而不已也。利有攸往，终则有始也。日月得天而能久照，四时变化而能久成，圣人久于其道而天下化成。观其所恒，而天地万物之情可见矣。
《大壮卦》
大壮，利贞。彖曰：大壮，大者壮也；刚以动，故壮，大壮利贞，大者正也。正大而天地之情可见矣。
〈程传〉天地之道，常久而不已者，至大至正也。
《解卦》
天地解而雷雨作，雷雨作而百果草木皆甲拆。
〈程传〉天地之气开散交感而和畅，则成雷雨；雷雨作而万物皆生发甲拆，天地之功由解而成。
《益卦》
天施地生，其益无方。
〈程传〉天道资始，地道生物。天施地生化育万物，各正性命，其益可谓无方矣。
《姤卦》
天地相遇，品物咸章也。
〈程传〉天地相遇，则化育庶类，品物咸章，万物章明也。
《萃卦》
观其所聚，而天地万物之情可见矣。
〈大全〉云峰胡氏曰：咸之情通；恒之情久；聚之情一。然其所以感，所以恒，所以聚，则皆有理存焉。如天地圣人之感，咸之理也。如日月之得天；圣人之久于其道，恒之理也。萃之所谓聚以正顺天命，聚之理也。
《革卦》
天地革而四时成。
〈程传〉天地阴阳推迁改易而成四时，万物于是生长成，终各得其宜。革而后四时成也。
《归妹卦》
彖曰：归妹，天地之大义也。天地不交而万物不兴；归妹，人之终始也。
〈程传〉一阴一阳之谓道。阴阳交感，男女配合，天地之常理也。天地不交，则万物何从而生。女之归男，乃生生相续之道。男女交而后有生息，有生息而后其终不穷，前者有终，而后者有始，是人之终始也。
《丰卦》
日中则昃，月盈则食；天地盈虚，与时消息。
〈程传〉天地之运，亦随时进退也。
《节卦》
天地节而四时成。
〈程传〉天地有节，故能成四时；无节则失序也。
《系辞上传》
天尊地卑，乾坤定矣；卑高以陈，贵贱位矣；动静有常，刚柔断矣；方以类聚，物以群分，吉凶生矣；在天成象，在地成形，变化见矣。
〈本义〉天地者，阴阳形气之实体；乾坤者，易中纯阴纯阳之卦名也；卑高者，天地万物上下之位；贵贱者，易中卦爻上下之位也。动者，阳之常；静者，阴之常。刚柔者，易中卦爻阴阳之称也。方，谓事情所向，言事物善恶各以类分。而吉凶者，易中卦爻占决之辞也。象者，日月星辰之属；形者，山川动植之属；变化者，易中著策卦爻，阴变为阳、阳化为阴者也。此言圣人作易，因阴阳之实体，为卦爻之法象。
是故刚柔相摩，八卦相荡。
〈本义〉此言易卦之变化也。六十四卦之初，刚柔两画而已。两相摩而为四，四相摩而为八，八相荡而为六十四。
鼓之以雷霆，润之以风雨。日月运行，一寒一暑。
〈本义〉此变化之成象者。
乾道成男，坤道成女。
〈本义〉此变化之成形者。此两节又明易之见于实体者。
乾知大始，坤作成物。
〈本义〉知，犹主也。乾主始物而坤作成之。承上文男女而言乾坤之理，盖凡物之属乎阴阳者，莫不如此。大抵阳先阴后，阳施阴受，阳之轻清未形，而阴之重浊有迹也。
乾以易知，坤以简能。
〈本义〉乾健而动，即其所知，便能始物而无所难，故为：以易而知大始。坤顺而静，凡其所能皆从乎阳而不自作，故为：以简而能成物。
易则易知；简则易从。易知则有亲；易从则有功。有亲则可久；有功则可大。可久则贤人之德；可大则贤人之业。
〈本义〉人之所为如乾之易，则其心明白。而人易知如坤之简，则其事要约而人易从。易知则与之同心者多，故有亲；易从则与之协力者众，故有功。有亲则一于内，故可久；有功则兼于外，故可大。德，谓得于己者；业，谓成于事者；上言乾坤之德不同，此言人法乾坤之道。至此则可以为贤矣。
易简而天下之理得矣，天下之理得而成位乎其中矣。
〈本义〉成位，谓成人之位。其中，谓天地之中。至此则体道之极功，圣人之能事，可以与天地参矣。
又
夫乾其静也，专其动也，直是以大生焉。夫坤其静也，翕其动也，辟是以广生焉。
〈本义〉乾坤各有动静，于其四德见之。静体而动用，静别而动交也。乾一而实，故以质言而曰大。坤二而虚，故以量言而曰广。盖天之形虽包于地之外，而其气常行乎地之中也。
《系辞下传》
天地之道，贞观者也。日月之道，贞明者也。天下之动，贞夫一者也。
〈本义〉观，示也。天下之动，其变无穷。然顺理则吉，逆理则凶，则其所正而常者，亦一理而已矣。〈大全〉程子曰：天地之道，常垂象以示人，故曰贞观。日月常明而不息，故曰贞明。
夫乾确然示人易矣，夫坤隤然示人简矣。
〈本义〉确然，健貌，隤然，顺貌。所谓贞观者也。
又
天地之大德曰生。
〈大全〉朱子曰：天地以生物为心。盖天地之间，品物万形，各有所事。唯天则确然于上，地则隤然于下，一无所为，只以生物为事。
又
天地絪缊，万物化醇；男女构精，万物化生。
〈本义〉絪缊，交密之状。醇，谓厚而凝也。
又
易之为书也，广大悉备。有天道焉，有人道焉，有地道焉，兼三才而两之。故六六者，非他也，三才之道也。
〈本义〉上二爻为天，中二爻为人，下二爻为地。
《说卦传》
昔者圣人之作易也，幽赞于神明而生著，参天两地而倚数。
〈本义〉天圆地方。圆者一而围三，三各一奇，故参天而为三方者。一而围四，四合二偶，故两地而为二。
又
昔者圣人之作易也，将以顺性命之理。是以立天之道，曰阴与阳；立地之道，曰柔与刚；立人之道，曰仁与义。兼三才而两之，故易六画而成，卦分阴分阳，迭用柔刚，故易六位而成章。
又
乾为马，坤为牛。
〈大全〉吴氏曰：健而行不息者，马也。顺而胜重载者，牛也。项氏曰：马，乾象，故蹄圆。牛，坤象，故蹄坼。
又
乾为首，坤为腹。
〈大全〉丘氏曰：首，会诸阳尊而在上。腹，藏诸阴大而容物。
又
乾，天也，故称乎父。坤，地也，故称乎母。
《书经》《泰誓》
惟天地，万物父母；惟人，万物之灵亶。聪明作元后，元后作民父母。
〈蔡注〉大哉。乾元万物资始。至哉。坤元万物资生。天地者，万物之父母也。天地生物而厚于人，天地生人而厚于圣人。其所以厚于圣人者，亦惟欲其君长乎民，而推天地父母，斯民之心而已。
《礼记》《礼运》
夫礼，必本于天，殽于地。
〈陈注〉礼本于天，天理之节文也。殽效也，效于地者，效山泽高卑之势，为上下之等也。
又
天生时而地生财。
〈陈注〉四时本于天，百货产于地。
又
天秉阳，垂日星；地秉阴，窍于山川。〈大全〉长乐陈氏曰：天以清秉阳。在天者成象，则日星是也。地以浊秉阴。在地者成形，则山川是也。
又
祭帝于郊，所以定天位也。祀社于国，所以列地利也。
〈陈注〉天子致尊天之礼，则天下知致尊君之礼。故曰定天位。食货所资皆出于地，天子亲祀后土正为表列地利，使天下知报本之礼也。
又
天不爱其道，地不爱其宝，人不爱其情。故天降膏露，地出醴泉。
《礼器》
礼也者，合于天时，设于地财，顺于鬼神，合于人心，理万物者也。是故天时有生也，地理有宜也，人官有能也，物曲有利也。故天不生，地不养，君子不以为礼，鬼神弗飨也。
〈陈注〉合于天时，天时有生也，谓四时各有所生之物。取之当合其时。设于地财，地理有宜也，谓设施行礼之物，皆地之所产财利也。然土地各有所宜之产，不可强其地之所无。如此自然顺鬼神，合人心，而万物各得其理也。
《乐记》
大乐与天地同和，大礼与天地同节。
《孔子閒居》
子夏曰：三王之德参于天地。敢问何如斯可谓参天地矣。孔子曰：奉三无私以劳天下。子夏曰：敢问何谓三无私。孔子曰：天无私覆，地无私载，日月无私照，奉斯三者以劳天下。此之谓三无私。其在诗曰：帝命不违，至于汤齐，汤降不迟，圣敬日跻，昭假迟迟，上帝是祇，帝命式于九围，是汤之德也。天有四时：春秋冬夏。风雨霜露，无非教也。地载神气，神气风霆，风霆流形，庶物露生，无非教也。
〈陈注〉此言天地之无私也。春夏之启，秋冬之闭，风雨之发生，霜露之肃杀，无非天道至公之教也。载，犹承也。由神气之变化致风霆之显设，地顺承天施故能发育群品，形犹迹也。流形所以运造化之迹，而庶物因之以生，此地道至公之教也。
《乡饮酒义》
天地严凝之气，始于西南，而盛于西北，此天地之尊严气也，此天地之义气也。天地温厚之气始于东北，而盛于东南，此天地之盛德气也，此天地之仁气也。
《老子道德经》《虚用篇》
天地不仁，以万物为刍狗。
〈注〉天施地化，不以仁恩，任自然也。天地生万物，人最为贵，天地视之如刍草、狗畜，不责望其报也。
又
天地之间，其犹橐籥乎。虚而不屈，动而愈出。
天地间空虚，和气流行。故万物自生，人能除情欲、节滋味、清五藏，则神明居之也。橐籥中空，虚又能有声气，言虚空无有屈，竭时动摇之，益出声气也。
《成象篇》
元牝之门，是谓天地根。
根，元也。言鼻口之门，是乃通天地之元气所从往来。
《韬光篇》
天长地久。天地所以能长且久者，以其不自生，故能长生。
说天地长生久寿以喻教人也。天地所以独长且久者，以其安静，施不责报。不如人居处，汲汲求自饶之私，夺人以自与，以其不求生，故能长生不终也。
《法本篇》
昔之得一者，天得一以清，地得一以宁，神得一以灵，谷得一以盈，万物得一以生，侯王得一以为天下贞。其致之一也。天无以清，将恐裂。地无以宁，将恐发。神无以灵，将恐歇。谷无以盈，将恐竭。万物无以生，将恐灭。侯王无以贞，而贵高，将恐蹶。
《汉·王充·论衡》《谈天篇》
儒书言：共工与颛顼争为天子，不胜，怒而触不周之山，使天柱折，地维绝。女娲销鍊五色石以补苍天，断鳌足以立四极，天不足西北，故日月移焉；地不足东南，故百川注焉。此久远之文，世间是之言也。文雅之人怪而无以非，若非而无以夺，又恐其实然，不敢正议。以天道人事论之，殆虚言也。与人争为天子，不胜，怒触不周之山，使天柱折，地维绝。有力如此，天下无敌。以此之力，与三军战，则士卒蝼蚁也，兵革毫芒也，安得不胜，之恨，怒触不周之山乎。且坚重莫如山，以万人之力共推，小山不能动也。如不周之山，大山也。使是天柱乎。折之固难，使非柱乎。触不周山而使天柱折，是亦复难。信颛顼与之争，举天下之兵，悉海内之众，不能当也。何不胜之有。且夫天者，气邪，体也。如气乎，云烟无异。安得柱而折之。女娲以石补之，是体也。如审然，天乃玉石之类也。石之质重千里，一柱不能胜也。如五岳之巅不能上极天。乃为柱，如触不周上极天乎。不周为共工所折，当此之时，天毁坏也。如审毁坏，何用举之断鳌之足，以立四极。说者曰：鳌，古之大兽也。四足长大，故断其足，以立四极。夫不周山也，鳌兽也。夫天本以山为柱，共工折之代以兽足。骨有腐朽，何能立之久。且鳌足可以柱天体必长大不容于天地，女娲虽圣，何能杀之。如能杀之，杀之何用。足可以柱天，则皮革如铁石，刀剑矛戟不能刺之，强弩利矢不能胜射也。察当今，天去地甚高，古天与今无异，当共工阙天之时，天非坠于地也。女娲，人也。人虽长，无及天者。夫其补天之时，何登缘阶据而得治之。岂古之天若屋庑之形，去人不远。故共工得败之，女娲得补之乎。如审然者，女娲以前齿为人者，人皇最先。人皇之时，天如盖乎。说易者曰：元气未分混沌为一，儒书又言：溟涬濛澒，气未分之类也。及其分离，清者为天，浊者为地。如说易之家，儒书之言，天地始分，形体尚小，相去近也，近则或枕于不周之山，共工得折之，女娲得补之也。含气之类，无有不长，天地含气之自然也。从始立以来，年岁皆多，则天地相去广狭，远近不可复计。儒书之言，殆有所见。然其言触不周山而折天柱，绝地维，销鍊五石补苍天，断鳌之足以立四极，犹为虚也。何则山虽动，共工之力不能折也，岂天地始分之时，山小而人反大乎。何以能触而折之。以五色石补天，尚可谓五石若药石治病之状，至其断鳌之足以立四极，难论言也。从女娲以来久矣，四极之立自若鳌之足乎。
邹衍之书，言天下有九州禹贡之土。所谓九州也，禹贡九州。所谓一州也，若禹贡以上者九焉。禹贡九州，方今天下九州也。在东南隅，名曰赤县。神州复更有八州，每一州者四海环之，名曰：稗海。九州之外，更有瀛海。此言诡异，闻者惊骇。然亦不能实然否，相随观读讽述以谈，故虚实之事，并传世间，真伪不别也。世人惑焉，是以难论。案邹子之知不过禹。禹之治洪水以益为佐，禹主治水，益之记物，极天之广，穷地之长，辨四海之外，竟四山之表，三十五国之地，鸟兽草木，金石水土，莫不毕载。不言复有九州。淮南王刘安召术士伍被左吴之辈，充满宫殿，作道术之书，论天下之事，地形之篇，道异类之物，外国之怪，列三十五国之异，不言更有九州。邹子行地不若禹益，闻见不过被吴，才非圣人，事非天授，安得此言。案禹之山经，淮南之地形以察，邹子之书，虚妄之言也。太史公曰：禹本纪言：河出昆崙，其高三千五百馀里，日月所于辟隐为光明也，其上有玉泉华池，今自张骞使大夏之后，穷河源恶，睹本纪所谓昆崙者乎。故言九州山川，尚书近之矣。至禹本纪，山经所有怪物，余不敢言也。夫弗敢言者，谓之虚也。昆崙之高，玉泉华池世所共闻。张骞亲行，无其实。案，禹贡九州，山川怪奇之物，金玉之珍，莫不悉载。不言昆崙山上有玉泉华池。案太史公之言，山经禹纪虚妄之言。凡事难知，是非难测。极为天中，方今天下，在禹极之南，则天极北必高，多民。禹贡东渐于海，西被于流沙，此天地之极际也。日刺径千里，今从东海会稽鄞𨟊察日之初出，径二尺，尚远之验也。远则东方之地尚多，多则天极之北，天地广长不复訾矣。如是，邹衍之言未可非，禹纪山海淮南地形未可信也。邹衍曰：方今天下，在地东南，名：赤县，神州、天极为天中。如方今天下，在地东南，视极当在西北，今正在北；方今天下，在极南也。以极言之，不在东南。邹衍之言，非也。如在东南，近日所出，日出时，其光宜大。今从东海察日，及从流沙视日，小大同也。相去万里，小大不变，方今天下，得地之广，少矣。雒阳九州之中也。从雒阳北顾，极正在北。东海去雒阳三千里，视极亦在北。推此度，从流沙视极亦必复在北。东海流沙，九州东西之际也，相去万里。视极犹在北者，地小居狭，未能辟离极也。日南之郡，去雒且万里，徙民还者，问之，言日中之时，所居之地未能在日南也。度之，复南万里，或在日之南，是则去雒阳二万里，乃为日南也。今从雒地察日之去，远近非与极同也。极为远也，今欲北行三万里，未能至极下也。假令之至是，则名为距极下也。以至日南五万里，极北亦五万里也。极北亦五万里，极东西亦皆五万里焉。东西十万，南北十万，相承百万里。邹衍之言，天地之间有若天下者九。案周时，九州东西五千里，南北亦五千里，五五二十五，一州者二万五千里，天下若此，九之乘二万五千里，二十二万五千里，如邹衍之书，若谓之多，计度验实反为少焉。
儒者曰：天，气也。故其去人不远。人有是非，阴为德害，天辄知之，又辄应之。近人之效也。如实论之，天体非气也。人生于天，何嫌天无气，犹有体在上，与人相远。秘传或言：天之离天下六万馀里，数家计之三百六十五度一周，天下有周度，高有里数，如天审气，气如云烟，安得里度。又以二十八宿效之，二十八宿为日月舍，犹地有邮亭，为长吏廨矣。邮亭著地亦如星舍著天也。案附书者，天有形体，所据不虚，由此考之则无恍惚明矣。
《宋·卲子·皇极经世》《观物内篇》
物之大者，无若天地，然而亦有所尽也。
乾，阳物也；坤，阴物也。乾坤谓之物，则天地亦物也。天地有物之大者耳，既谓之物，则亦有所尽也。然而有所谓悠久无疆者，固未尝尽也。
天之大，阴阳尽之矣；地之大，刚柔尽之矣。
立天之道曰阴与阳；立地之道曰柔与刚。天地之道不过阴阳刚柔而已。
阴阳尽而四时成焉；刚柔尽而四维成焉。夫四时四维者，天地至大之谓也。
阴阳消长而为寒暑，一寒一暑，而四时成焉。刚柔交错而有夷险，一夷一险，而四维成焉。四时者，天之道；四维者，地之理也。万物由是而生，由是而成也。万物由是而生，由是而成，斯所以为大者也。
凡言大者，无得而过之也，亦未始以大为自得。故能成其大，岂不谓至伟、至伟者与。
大哉。乾元，万物资始。至哉。坤元，万物资生。物之资始资生，可谓大矣。然不自以为大，故能成其大也。
天生于动者也，地生于静者也。一动一静，交而天地之道尽之矣。动之始则阳生焉，动之极则阴生焉，一阴一阳，交而天之用尽之矣。静之始，则柔生焉；静之极，则刚生焉，一刚一柔，交而地之用尽之矣。
天圆，故主动。地方，故主静。动之始则阳生，本乎动者也。天虽主动，动之极则阴生，有时而静矣。静之始则柔生，本乎静者也。地虽主静，静之极则刚生，有时而动矣。此所谓一动一静，交而天地之道尽之矣。盖言其体，则天动而地静；言其用，则天有阴阳。阴静而阳动也，地有柔刚，柔静而刚动也，是天地皆有动静也。此所谓一阴一阳，交而天之用尽之矣；一刚一柔，交而地之用尽之矣。
动之大者，谓之太阳；动之小者，谓之少阳。静之大者，谓之太阴；静之小者，谓之少阴。
统言之，则曰阴阳刚柔，阴阳刚柔又有小大，则为太阳少阳，太阴少阴，太刚少刚，太柔少柔也。
太阳为日。
日者，至阳之精也。故太阳为日，在地则为火，先天图以乾为日，乾之位在正南。
太阴为月。
月者，至阴之精。得日气而有光，故太阴为月，在地则为水，先天图以兑为月，兑之位在东南。
少阳为星。
星者，日之馀，有光而现，故少阳为星，在地则为石，先天图以离为星，离之位在正东。
少阴为辰。日月星辰交而天之体尽之矣。
辰者，天之土不见而属阴，故少阴为辰，在地则为土，先天图以震为辰，震之位在东北。
太柔为水。
水者，天下至柔之物也。其性润下，故太柔为水，在天则为月，先天图以坤为水，坤之位在正北。
太刚为火。
火者，天下至刚之物也。其性炎烈，故太刚为火。在天则为日，先天图以艮为火，艮之位在西北。
少柔为土。
土之为物亦柔也，其性软缓，故少柔为土。在天则为辰，先天图以坎为土，坎之位在正西。
少刚为石。
石亦刚物也，其性坚，故少刚为石。在天则为星，先天图以巽为石，巽之位在西南。此图系辞所谓天地定位，山泽通气，雷风相薄，水火不相射是也。此所谓伏羲八卦也，或曰皇极经世。舍金木水火土，而用水火土石，何也。曰：日月星辰，天之四象也。水火土石，地之四体也。金木水火土者，五行也。四象四体，先天也；五行，后天也。先天，后天之所自出也。水火土石，五行之所自出也。水火土石，本体也；金木水火土，致用也。以其致用，故谓之五行。行乎天地之间者也。水火土石，盖五行在其间矣，金出于石，而木生于土，有石而后有金，有土而后有木，金者从革而后成木者，植物之一类也。是岂舍五行而不用哉。五行在其间者，此之谓也。皇极经世用水火土石，以其本体也。洪范用金木水火土，以其致用也。皆有所主，其归则一。或曰：先天图八卦次序与所为之物与周易不同，何也。曰：先天图八卦次序始于乾而终于坤，此先天也。伏羲八卦也。
周
易自帝出乎震，至成言乎艮。此文王八卦也，非独八卦如此，六十四卦亦不同也。伏羲易无文字，独有卦图，阴阳消长而已。孔子于系辞亦尝言之矣。圣人立法不同，其道则相为先后始终，而未尝不同也。此皆有至理，在乎信道者详考焉。
水火土石交，而地之体尽之矣。
混成一体，谓之太极；太极既判，初有仪形，谓之两仪；两仪又判，而为阴、阳、刚、柔，谓之四象；四象又判，而为太阳、少阳、太阴、少阴、太刚、少刚、太柔、少柔、而成八卦。太阳、少阳、太阴、少阴，成象于天而为日月星辰；太刚、少刚、太柔、少柔，成形于地而为水火土石。八者具备，然后天地之体备矣。天地之体备，而后变化生成万物也。所谓八者，亦本乎四而已。在天成象，日也；在地成形，火也。阳燧取于日而得火，火与日本乎一体也。在天成象，月也；在地成形，水也。方诸取于月而得水，水与月本乎一体也。在天成象，星也；在地成形，石也。星陨而为石，石与星本乎一体也。在天成象，辰也；在地成形，土也。自日月星之外高而苍苍者，皆辰也；自水火石之外广而厚者，皆土也。辰与土本乎一体也。天地之间，犹形影声响之相应象。见乎上体，必应乎下，皆自然之理也。盖日月星辰，犹人之有耳目口鼻。水火土石，犹人之有血气骨肉。故谓之天地之体阴阳刚柔，则犹人之精神。而所以主耳目口鼻，血气骨肉者也，故谓之天地之用。夫太极者，在天地之先而不为先；在天地之后而不为后；终天地而未尝终；始天地而未尝始；与天地万物圆融和会，而未尝有先后始终者也。有太极，则两仪、四象、八卦、以至于天地万物，固已备矣。非谓今日有太极而明日方有两仪，后日乃有四象八卦也，虽谓之曰：太极生两仪，两仪生四象，四象生八卦，其实一时具足。如有形则有影，有一则有二、有三，以至于无穷，皆然。是故知太极者，有物之先，本已混成；有物之后，未尝亏损。自古及今，无时不存，无时不在，万物无所不禀，则谓之曰命；万物无所不本，则谓之曰性；万物无所不主，则谓之曰天；万物无所不生，则谓之曰心。其实一也。古之圣人穷理尽性以至于命；尽心知性以知天；存心养性以事天，皆本乎此也。
日为暑。
太阳为日，暑亦至阳之气也。
月为寒。
太阴为月，寒亦至阴之气也。
星为昼。
少阳为星，昼亦属阳。
辰为夜。
少阴为辰，夜亦属阴。
暑寒昼夜交，而天之变尽之矣。
日月星辰交，而后有暑寒昼夜之变，有暑寒昼夜之变，而后岁成焉。
水为雨。
雨者，水气之所化。
火为风。
风者，火气之所化
土为露。
露者，土气之所化。
石为雷。
雷者，石气之所化。然四者又交相化焉。故雨有水雨，有火雨，有土雨，有石雨。水雨则为霶霈之雨；火雨则为若暴之雨；土雨则为霢霂之雨；石雨则为雹冻之雨。所感之气如此，皆可以类推也。
雨风露雷交，而地之化尽之矣。
水火土石交，而后有雨风露雷之化，有雨风露雷之化，而后物生焉。
暑变，物之性。
物之性属阳，故为暑之所变。
寒变，物之情。
物之情属阴，故为寒之所变。
昼变，物之形。
形可见，故属阳，为昼之所变。
夜变，物之体。
体有质，故属阴，为夜之所变。
性情形体交，而动植之感尽之矣。
性
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 10:24:41-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>