<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="提要,卷一,卷二,卷三,卷四,卷五,卷六,卷七,卷八,卷九,卷十,卷十一,卷十二,卷十三,卷十四,卷十五,卷十六,卷十七,卷十八,卷十九,卷二十,卷二十一,卷二十二,卷二十三,卷二十四,卷二十五,卷二十六,卷二十七,卷二十八,卷二十九,卷三十,附录,南阳集全文在线阅读,南阳集全文在线下载,大玄古籍书库">
<meta name="description" content="三十卷。《附录》一卷。宋韩维(1017—1098)撰。韩维,字持国,开封雍丘(今河南杞县)人。因文韩亿辅政,不试进士。文去世,仍闭门不仕。宰相荐其好学嗜古,安于静退,召试学士院,辞不就。富弼召见,授予河东幕府,欧阳修推荐他为检讨、知太常礼院。神宗即位,任翰林学士。元祐初,拜门下侍郎,以太子少傅致仕。韩维为官正直,敢于直谏。曾说:“人情贫则思富,苦则思乐,困则思息,郁则思通。诚能常以利民为本,则民富。常以忧民为心,则民乐;赋役非人力所堪者,去之,则劳困息;法禁非人情所便者,蠲之,则郁塞通。推此而广之,尽诚而">
<title>南阳集_韩维_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">南阳集</span> <br/>
          作者： <span class="inputVal" id="bkauthor">韩维</span> <br/>
          朝代： <span class="inputVal" id="bkdate">宋代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">类书文集,诗文集,完结</span> <br/>
          字数： <span class="inputVal" id="bknum">[book_length]151784</span> <br/>
          说明： <span class="inputVal" id="bkdec">三十卷。《附录》一卷。宋韩维(1017—1098)撰。韩维,字持国,开封雍丘(今河南杞县)人。因文韩亿辅政,不试进士。文去世,仍闭门不仕。宰相荐其好学嗜古,安于静退,召试学士院,辞不就。富弼召见,授予河东幕府,欧阳修推荐他为检讨、知太常礼院。神宗即位,任翰林学士。元祐初,拜门下侍郎,以太子少傅致仕。韩维为官正直,敢于直谏。曾说:“人情贫则思富,苦则思乐,困则思息,郁则思通。诚能常以利民为本,则民富。常以忧民为心,则民乐;赋役非人力所堪者,去之,则劳困息;法禁非人情所便者,蠲之,则郁塞通。推此而广之,尽诚而行之,则子孙观陛下之德,不待教而成矣。”这种思想在当时是难能可贵的。维著有《南阳集》(曾封南阳郡公)三十卷,其中诗十四卷,内制一卷,外制三卷,王记室二卷,奏议五卷,表章、杂文、碑志各一卷,手简歌词共一卷,《附录》一卷。今有《四库全书》刊本。</span> <br/>
          封面： <span class="inputVal" id="bkimg">Z_18442.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]南阳集
[book_author]韩维
[book_date]宋代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]类书文集,诗文集,完结
[book_length]151784
[book_dec]三十卷。《附录》一卷。宋韩维(1017—1098)撰。韩维,字持国,开封雍丘(今河南杞县)人。因文韩亿辅政,不试进士。文去世,仍闭门不仕。宰相荐其好学嗜古,安于静退,召试学士院,辞不就。富弼召见,授予河东幕府,欧阳修推荐他为检讨、知太常礼院。神宗即位,任翰林学士。元祐初,拜门下侍郎,以太子少傅致仕。韩维为官正直,敢于直谏。曾说:“人情贫则思富,苦则思乐,困则思息,郁则思通。诚能常以利民为本,则民富。常以忧民为心,则民乐;赋役非人力所堪者,去之,则劳困息;法禁非人情所便者,蠲之,则郁塞通。推此而广之,尽诚而行之,则子孙观陛下之德,不待教而成矣。”这种思想在当时是难能可贵的。维著有《南阳集》(曾封南阳郡公)三十卷,其中诗十四卷,内制一卷,外制三卷,王记室二卷,奏议五卷,表章、杂文、碑志各一卷,手简歌词共一卷,《附录》一卷。今有《四库全书》刊本。
[book_img]Z_18442.jpg


[book_title]提要
钦定四库全书　　　　　集部三
南阳集　　　　　　　　别集类二【宋】
提要
【臣】等谨案南阳集三十卷宋韩维撰维字持国颍昌人绦之弟也以?入仕英宗朝累除知制诰神宗即位为翰林学士元佑初拜门下侍郎以太子少傅致仕绍圣中坐元佑党籍谪均州安置元符初复官卒尝封南阳郡公故以名集事蹟具宋史本传陈振孙书録解题作二十卷称後有其外孙沈晦跋前有鲜于绰所撰行状此本凡诗十四卷内制一卷外制三卷王邸记室二卷奏议五卷表章杂文碑志各一卷手简歌词共一卷附録一卷较陈氏所载多十卷疑陈氏讹三十为二十鲜于绰所撰行状今与沈晦跋并列卷末亦与陈氏所说不同然目録仍以行状列卷首则传写者悞移之也其第十九卷二十卷称王邸记室立名颇别考邵伯温闻见前録称神宗开颍邸韩琦择宫僚用王陶韩维陈荐孙国忠孙思恭邵亢云云盖维于是时掌两宫牋奏所作耳其集刋版久佚藏书家转相缮録讹脱颇多第三十卷与附録一卷尤颠舛参差几不可读盖沈晦作跋之时巳云文字舛驳不可是正今流传又四五百载其愈谬也固宜矣谨考定其可知者其原缺字句无可校补则姑仍其旧焉乾隆四十六年十月恭校上
总纂官【臣】纪昀【臣】陆锡熊【臣】孙士毅
总校官【臣】陆费墀

[book_title]卷一
钦定四库全书
南阳集卷一
宋　韩维　撰
古诗
答范景仁叹花花在相国寺近舞塲
佛宫金碧开朝霞游人杂遝来正譁危弦促管竞繁咽罗袖对舞春风斜子时投闲一往步正见緑树团丹花举头惊看不忍去却视姝子犹泥沙稍开欲谢各自好似为悦巳为容华归来想像入秀句刻缀玉佩锵珩牙尚嫌独赏不尽意邀我共赋雄其夸欲将奇警谢妍丽力竭未有锱铢加急须取酒趂残艳犹胜落尽乾咨嗟
观龙和谢师厚
龙於经传皆有云明幽其德能屈伸尝闻於耳昧厥真乃今覩之信所闻层隂填空白日昏仰见巨尾垂轮囷其长百丈围车轮髣髴如辨鬛与鳞腥风萧飒来逼人观者骇伏褫魄魂须臾摇动卷缩云云气断岸随飞奔惊雷下震万瓦裂暴雨一泻羣河翻霆收无迹雨在物吁龙出处何其神
讲武池和师厚
沧池拟溟渤莽漾豁厚地日吾神祖为气象固宜尔六合昔未一教战出精鋭至尊降黄屋惨淡乘金气凌波飞百艘撇烈若鹘翅扬旌万旅噪伐鼓九渊沸其行速天旋其止甚隂闭信乎王者师足以服睽异尔来承平久地与兵革废秋风长蒲苇烂漫失洲沚惟见金明上结构销绣绮春游驻天跸万国奉燕喜铿鍧鼓钟响杂遝羽旄美岂惟与民乐施及鱼鸟细宏哉艰难业愉怿逮万世
答苏子美见寄
暮春游京洛适与夫子遘衣焦未及展挈酒且相就佳林延凉颷广厦?清昼浩然尘虑醒坐看天骨秀殷勤述平昔感叹道艰疚谈辞足端倪怀抱去蒙覆志愿始云获睽携遽然又君舟既南驰我马亦东走还谯寡俦侣孤学日以陋高风邈难亲离抱曷其救得君别後诗满纸字腾骤汪洋莫知极精密不可耨峻严山岳停奔放江海漏伏读昼夜并文义仅通透有如享太牢继以金石侑惟君抱雄才文字乃兼副要当被金甲独立诸将右指挥神武师为国缚狂寇献俘天子廷功以钟鼎镂勉哉俊其时此论讲巳旧
送赵员外之官宪州
仲扶岷峨秀弱岁儒其冠读书觑前古饱见万事端行已去畦町为文鄙雕剜应举二十载不免瓢与箪西游秦函国崆峒上漓岏却视关塞广有如掌中丸攻守势所利浩然入窥观是岁羌事作贼兵犯鄜丹君怀济时略忠愤激肺肝上书伏两观音辞若琳玕臣策倘见用坐令敌气殚天子壮其语且使位以官黄绶系腰下行行不遑安炎天风尘多远道车马单饯觞不亲酌曷致朋友懽今兹塞垣将所在麾旄攅孰能谋而毅孰能正以寛孰用赏不信孰为刑不残谅非专达任易以奇画干庶几成大功展子凌霄翰顾我顽钝者托契岁屡寒赠言非所工当否聊一看
游北台
南谯古佳郡四郊富登临晨跻北原上却视涡水隂云昔魏太子离宫构嶔崟故事邈已远荒台犹至今危亭冠其巅左右背长林是月暑尚盛秋行不能金截然天地间轩户萧以森凉风泛广坐浊醪时一斟圆歌贯珠玑丽句铿璆琳虽无管弦乐所要在适心中宴下危磴浮舟事幽寻披藻出潜蚌囘桡散游禽岸长草不断城转树更深沙纹与水影浮动光差参游鳞不知数琐细如糁针四顾物色静但闻天籁音羡此鱼鸟性云飞而渊沉安得高世士不为时好侵相携去缰锁投竿坐清浔制芰为我裳纫兰间予襟上歌唐虞道寄适朱弦琴人生苟如此何必组与簪
和三兄之山阳省孀姊书怀
君子蹈仁义近自亲爱始当行岂顾留千里犹举趾伯氏有东役驾言适淮涘离罇未及展浊醪未及洒起视白日移驱车一何驶遵涂骊唱发春风落端绮义参成周作辞追建安轨感此留滞迹一诵三四起安得假羽翮远慰心所企此志良未遂洒泣讵能巳
答王詹叔见寄
詹叔好古者卓立自既冠有如骐骥儿一纵不可绊近闻治周易颠倒爻象彖此书号精微义与天地贯吾知子之道不止今所叹新诗溢巾幅见寄警庸懦喷薄百丈泉峭絶万仞岸感激气为振把诵手屡盥隂风吹寒城岁暮云物换丈夫及壮时功名当照烂无为但默默饱食大躯干为报乏琼玖君其取章断
送曹殿丞秩满还都
朝日照濠水清霜发树寒长桥下广陌车马来嘽嘽借问行人谁送者何盘桓中郎罢从军遗爱民所叹雍容幕府旧供帐清涡干悲风思急管薄暮留征鞍酒酣惜分手四坐惨不欢长河转辙迹愁隂但漫漫嗟予隔追饯饮此离恨端高标邈难亲坐向飞鸿看尝闻古君子赠言当豆箪愿君保亮节岁晚予其观
与张仲巽游善护院
高城面修涂呀豁若箕口其右释子庐苍栢?庭牖翘翘幕中彦疎怀脱喧垢结辔游禅扃弹弦乐嘉友华榱翳广坐仰视眩丹黝朱光羞晨樱绀玉折春藕初筵颇清简中醉稍喧糅歌休衆管作令发洪钟叩横浮或见违义藴【阙】　酒酣隘常见大观资远取上跻危磴盘却立土崖斗长川自西来逶迤带垧薮緑树下成列猎猎清风走侧身宇宙间羣动何纷纠自顾龌龊极天地一罂缶安得修灵根超然出诸有
春夜怀仲巽
今兹春始仲气序忽已燠及此暇夜清开轩散烦?金波丽中天流光正穆穆佳树澄疎影幽花运微馥浊醪时献斟清论逓往复诸季岂不欢眷眷心所服高文炳辰宿渊议赞化育匪才托游好余润久沾沐兹焉隔清赏耿耿私恨蓄春芳正可乐嘉会期昼卜
寄苏子美
暮登谯城上延首望东道春风千里至远思生怀抱故人客南楚素节方自保黄鹄垂其翼赤骥伏栈皁诗准李杜为字压褚薛倒壮哉南行作遗我资远讨若窥巨海涯波澜方汹浩龙螭郁骞腾错落效衆宝往往仙人槎突然忘枯槁尝闻会稽旁山水天下好覧君所咏叹滞想兹一扫安得追王乔乘云逮霓葆茹芝灵峯阳徜徉以终老
初春吏隐堂作
微风稍破冻芳萌亦吐林百鸟感春阳鈎輈弄其音振策遵城曲逍遥写烦襟爱此堂下石青润挺琅琳中?贮清泉测之不盈簪纤鳞候暖戏寂历自浮沉默视澹忘虑白日为移隂人生本虚静垢浊无自侵忽为外物牵至性不可寻於焉得所监一洗尘中心
立春观杖牛
清霜凉初曙高门肃无譁行树迎初日微风转高牙兹辰亦何辰见此气候嘉有司谨春事象牛告田家微和被广陌缨弁扬蕤葩伐鼓衆乐兴剡剡彩杖加盛仪适未巳观者何纷拏因思古圣人时儆在不差礼实久已废所重存其华吾非鲁观宾胡为亦咨嗟
鲁恭太师庙
善教邈无迹其流在民心君看鲁太师庙食犹至今岂如文俗士朱墨坐浮沉趋营止目前不顾患害深去汉余千载此弊竟相寻我行道祠下感激为悲吟不见田雉驯啼鵶空满林
服除送兄弟还都
日月忽已远再见新谷升丧期有常数吉我衣与襟俯仰自悲咤泪下肝胆崩尚推立身报未即冺余生肃肃忠宪公秉德辅休明报国有遗意训言犹在听况兹世厚恩兄弟秩王庭一朝出门去事业各自营上当答君仁下以为亲荣独此抱痾瘵谢喧守柴荆扫冢奉时祭履田课春耕既无公家责聊徇狷者情出处虽云异要以道为程
送兄弟还都至长葛河上四首
双禽
双双河洲禽文彩披丹质飞翔不离渚鸣戏自终日寒鱼伏氷池岁暮饥尔匹不欲远求林投身避罗毕
晚步
爱此霁景佳舍舟步高岸夕阳照渡口急急水纹乱霜鵶田间鸣沙鸟波上散登临岂非美当轸别後叹
舟中夜坐
晴霜落波底斗柄挿提外扁舟灯火明樽酒夜相对临欢意暂遣念离心已痗篙师喜氷拆理檝事晨迈
别後作
朔风吹惊鸿行列失後先苍苍雪压舩齿齿氷着岸离马声正悲别脸泪犹泫却望携手处危樯映林见
灵沟道中
久局慕遐放出郊欣所瞩清心晓岫碧豁眼春原緑畊人毕在野鸣鸟催播谷嗟尔农事劳愿闻时泽足
西园暮雪
空园响松竹霰雪霭霏霏仰视长云色皓然同一辉天寒鸣雁急日暮行人稀惟见衆小禽啾唧满林飞隂风起何处拂拂来吹衣俯念当世事幽愤不可挥归来散羣帙独掩袁安扉
东窗
高窗不掩秋气清下见瓦沼涵泓澄雨洗浮萍翠色静青丛緑蔓相纒仍堦前童童两好树上有鸣禽不可数杖藜书生爱苦吟独立西风无旦暮
晓霁
时泽郁初霁朝景烂巳盈幽人独坐久春鸠相应鸣清风动佳树平地泛落英方怀岁成喜况值兹赏并
新置北轩
纷敷北轩植移劚来中园微雨一飘洒咄咄芽蘂繁轻黄吐双蕉寸碧罗丛萱更怜二棕榈远结蜀土根清风落檐楹翼羽何翻翻惟此松竹姿洒然出尘昏衆芳自争妍正性中独存愿秉岁寒操翠色蔼君轩
放鱼
时哉清川鱼罹此鈎网牵稚子捧盘至鳞采金翠骈一感仁者意泳我清泠泉晨跳翻緑萍暮息依白莲脱身刀俎间永以终尔年唯昔郑国侨亦尝叹悠然以方斯可欺孟子称其贤永怀古人懿屡叹春风前
次韵和三兄田家
东臯雨新足緑野对柴扉晴日风景旷暮日草木肥好鸟依林响疲牛望舍归饷妇散田陌桑间人语稀
村居晓起
天星何寥寥野旷风露清田父出门望山鵶遶舍鸣蚕桑从此起农里各有营顾慙不耕者日宴掩茅衡
秋雨南堂即事
南堂秋雨清竹树变愁静微寒病体苏燕坐尘事屏高林飒已落鸣雁去方永何以消沉忧予心在箕颍
和子华许昌道中诗有隐逸之思
悲风中夜兴寒气入我室颓然揽衣坐中怀百忧溢我生乏壮图少小事刀笔窥古得微尚趋时寡良术野性不受羁尘事忧见桎况兹罹大艰哀号重衰疾生意且萧瑟何必慕禄秩风俗日以恶险诈路百出素昧防闲术覩此实怖栗安能徇时好哓哓丧天质所赖子华兄志尚古人匹新诗来聨翩意韵时高逸中画归休计罗列甚详密雅怀萧洒心期言倘能必便当奉几杖相与安蓬荜薄田能力耕岁计犹不失结庐守松楸筑圃艺柿栗鸡豚燕嘉辰鱼钓乐暇日读书取知道白首穷经一甘从野儒事庶保幽人吉咄哉轩冕徒校此孰劳佚
奉寄汝守仲仪舅
尝提十万师为国扞羌寇严兵坐大府诸将无与右旌纛俨成列钟鼓振前後曰赏固自我有诛孰敢救胜势前已决威声日西走功名未及建得此山城守捧诏顾东路怡然引车就穷秋过旧许整驾一来觏高谈不知疲辄用火继昼卒无愠黜端少以顔色漏乃知君子心得丧不自囿悔非自取之於道有不受徒然颂德美洪量讵窥究孤城俯清汝山势远相鬭公庭日无事燕坐隂华构林寒山雪飞地静玉泉漱於兹乐天理足使道牙茂时寄新诗章穷闾慰衰疚
苏才翁与予定林下之约今被命提点湖南刑狱恐其侵寻而不能反作诗贻之
轩冕予巳轻山水君所乐相逢说高兴南望欲奔趠今君被国恩明刑弼予教羣公许风棱列郡瞻气貌朝廷方急才悬爵待明效美官诚足慕素约未宜挠当怀平生言拔足利名罩笑谢世俗人夷犹五湖棹
寄宗彦侄
清寒霁愈剧幽居夜正闲环炉尽兄弟无为愁苦顔游心物象表放论文字间念汝不与此慨然以长叹唯昨郭西门尔车去班班是月秋始仲霜叶原上丹相别曾未几朔雪满河关乃叔疎野性雅慕诗考盘近买灵沟地郊居渐当安薄宦奚足为真隐庶可攀斯言倘汝志投绂相与还
岁暮
高风动河汉肃肃下隂霜起视夜向艾华星粲相望犬吠闾巷静哀鸿正南翔岁暮已多感及兹重成伤
送王氏兄弟
抱疾伏田里晨昏结烦忧如彼衣上垢岁久不可漱忽闻车马音来过吾庐幽相见一长恸悲风为迟留张灯具餐饭涕泗稍复收南堂夜相对油然破离愁虽无盈樽酒清论代献酬高篇璨成诵输写殊不休婆娑双凤凰飞舞光彩浮忽然变瑰怪风霆拔金蚪倾听魄巳悸何暇测其由君家门阀大先世勤令猷晋公典册文太尉廊庙谋子孙今多才信矣隂德流还辕欲何语赠子诗聿修
读杜子美诗
寒灯熠熠宵漏长颠倒图史形劳伤取观杜诗尽累纸坐觉神气来洋洋高言大义经比重往往变化安能常壮哉起我不暇寐满座叹息喧中堂唐之诗人以百数罗列衆制何煌煌太阳重光烛万物星宿安得舒其芒读之踊跃精胆张径欲追摄忘愚狂徘徊揽笔不得下元气混浩神无方
王詹叔惠酥
兴平产良酥厥品为第一岁时盛献馈霜梨副氷蜜东来连车轸并走卫霍室盘筵得此物主意自为毕詹叔官西州遗我资口食甘知马酒薄素觉鵞肪失我今农里人藜藿度闲日多慙掷嘉味徒用饱仁术厚意如何报还持况贤质
读信陵传
周纲乱无纪羣雄事吞争犹能假仁义以势相夺倾是时贤公子信陵最知名招摇大梁市揽辔御侯嬴义胜下予色恩重忘彼生窃符连王姬奋鎚遗国兵救赵意何切於魏情巳轻赖有毛薛在终然臣节明
又灵沟道中
春风来无迹泱莽天地和羣生乐时阳衆鸟舞且歌嗟尔道旁叟寒馁独见罗短席不自蔽皮骨撑枯柯呼童问所以口噤不能哦所见且如此况余生齿多吾闻古三代仁术固匪他老幼孤洎疾饩养平不颇斯道久寂寞吾悲其奈何
种栢寄苏子美
人皆种花我种栢为此劲性寒不易三春虽怜少姿媚岁暮方看霭顔色南堂之南可数到列树六本翠磔磔安得驿使向姑苏持以赠君比明德
感季夏南堂怀江十苏二
积雨漂暑余凉风作秋先南堂草木深蝉蜩嘒篱掾感此时节流坐伤人事变去年居京华晨昏侍亲燕问谁过我频江苏实邦彦一朝艰祸纒衔哀走穷县形骸悲瘵中气息仅如綫邻几谪官去门征校亏羡子美亦远游江湖一蓬转人生哀乐间瞥若过目电念此不敢巳淋漓泪垂面二君希代宝寜久世俗贱天和酌无竭玉德莫愈见何以慰相思酬篇伫来绚
覧梅圣俞诗编
夙昔诵佳句跂予慕高风何意忧艰余邂逅此相逢君初应府辟捧檄来自东引车穷檐下眷然顾微躬姿表穆以秀纯德信内充乃知文章作中与性情通煌煌新诗章垂光照昬蒙启椟挹荆璞引莛撞景钟高篇屡云阕远思殊未终譬如巧琴师哀弹发丝桐中有冲淡意要以心志穷顾惟昧者聼莫辨徵与宫安得牙旷手提耳发其聪
西墅
城居不为惬言适西陂冈雀噪野堂静鸡鸣春日长书棚落幽蠧佛幔掩余香释子庐岩至清谈殊未央
对雨思苏子美
五月隂盛暑不效飞云日夕起嵩少囘风飒飒吹暮寒翠竹黄蕉雨声閙北轩孤坐默有念人生会合那可料昔与子美比里闾是月秋近足霖潦吾徒无事数相过日策疲马度深淖升君之堂伏君几果饵罗列亦稍稍开樽得酒味已酢辅以谐谑聊可嚼长歌激烈或孤起大论纷纭特一噪飒然夜气变凄栗连披短褐曳颠倒且欣主人同气类安问邻家厌呼笑而今相望各千里局促有如鱼在罩人生此乐不易得世事荣辱何足校行当结侣候春水一访洞庭湖上棹
出郊古意
跨马长林下落叶填荒沟严霜熟秋实野物毕以收空塲委余穗雀鷃鸣相求仰视鸿鹄羣肃肃摩天游清风下哀响静聼令人愁时序迭而去曾不与我谋小人急趋利君子怀德忧
和三哥入山二首
巢由没已久风迹旷不嗣长啸箕颍间悲风肃然至传闻龙山下茅屋架三四中有隐者栖读书乐仁义饱观人事变深鈎易象秘畊田给衣食乡里沾赈遗呦呦山鹿羣摩抚驯不畏乃知至仁心足以通异类声名自驰击我心晏无累寤寐想斯人安得同所致
山林
长林翳空谷兹惟羣材府石路险且跻不为斧斤取火云无时蒸衆叶朝自雨仰视不见末飞鸟安得度下有灵药草其品难记数骈然花实繁红紫贯四序霜风落橡栗投掷地虺怒过岭林更深欲前防猛虎
郊居值雨
愁云覆西郊气象凄以冽夜雨朝不止氷霰相纒结南堂何萧条散秩坐超忽颓然附炉炭两髁冷如銕俯念田家苦罹此寒事切北风卷平野茅屋左右穴驱牛入门去爨下火明灭场功始云毕贫不具衣褐况无酒与羔岁时相劳悦高咏七月诗伤哉愁心折
答江邻几
君虽宦游者闲适意有余平居对樽酒口诵离骚书援琴写其声世事皆蔑如不知万乘相可易此乐无诸诗来不竭若有神物输予病废学久腹中日空虚苦遭大敌压便甘等缧俘清风濯我圃竹树相倾扶益之以佳雨清凉如可?聊休据梧瞑且复带经锄鸣鸎久不去乳鹊时惊呼即此良自逸安知城郭居此与君不浅相望重踌躇
崔象之携长诗示予且欲以瘿木樽相付作诗谢之
君家瘿木樽丑怪不可状自非好事者弃置等盆盎作诗一千言引类何其壮且思高世士遗以资雅尚曰予林壑性受此颇宜当我今衰病余卷缩就闲放才非时用宜兹器正相况敢邀高世名自触讥与谤再拜谢佳意君何授之妄
奉答吴殿丞见赠
势利跃谄子声名走夸儿我於二无一世固背以驰君从江海来面有潇洒姿朝廷多旧游絶迹不复追足音三及门乃得衆所遗长篇烂盈目清远谬见推将非乐闲放独与静者宜何以谢嘉况湖山有前期
从道损舅乞移山药
弱岁抱衰病好读神农经杂然衆药品觕识性与形商於岩谷间厥产芝术菁山家乘冬采气烈味亦并常思负笼往劚此地气灵近闻山旁县移本来公庭石泉尚含润溪风有余清想像春丛敷蔚蔚扬华英骈罗良可佳疲薾宜见矜安得畦畹余种食羽翼生
答崔象之见谢之作
隂风吹沙走长衢方驾往过君之庐主人好事乐闲尚揖我谓我非俗儒欣然开馆扫尘榻语论清简发不虚投冠释带聊自放安用俗礼空囚拘分朋四座鬬巧奕聊以胜负为欢娱呼儿稍稍出珍玩瘿器礧砢承枯株持竿拂壁似有重最後乃挂双海图云昔武皇恃威壮驱石塞海怪可吁鞭笞鬼神各就事簸弄旗帜翻以舒鱼龙惊逃波浪恶左右出没扬牙须但怜物类颇幽怪画手安辨曹与吴北轩却下步小径竹深桂静何萦纡我来方冬气凛冽已爱翠色侵衣裾即看春风撼芽甲定见红紫相攲扶乘闲取醉更何适主人勿遽嫌喧呼
同曼叔出郊
驱马信所适路转上野桥桥边春水净萦囘带平臯两崖卉木茂东风澹正摇故丛尚含緑新芽巳满条老小延我观名品各异标问翁安致之远自伊洛郊涉正曾未几已觉芳意饶後日风更雨繁红定飞飘顾谓同行客有酒频我招
送孔先生还山
先生乐道者於世澹无欲高风自絶人正行不违俗朅来城阙游不受尘事触目久望林壑驾言反幽筑家临滍水阳路转春山曲东风吹百花红紫满岩谷蚕桑事未起农里得徵逐社酒浊易求山蔬晴可劚幽寻月吐岭高卧日照屋应念尘中人胡为自羁局
送谢师直归马上作
送客西郭门适与嘉宾遇杂花被原野南尽远目注扑扑乱朱纷蒙蒙凝白雾林下风正柔繁香不飞去日长人意闲归骑欵不遽陶然行且歌良惬静者素却念陌上人春愁纷似絮
新植西轩
谁谓我圃隘栽挿尚盈亩筑轩西临兑规地北占酉阳条散繁华怒甲擎故朽封培童仆劳窥看孩稚走虽非观游盛要是吾庐有壤疏人力薄开发定迟後所赖春风意与物无薄厚居闲日萧散对此自成偶问我何所为卦象观六九问谁之与处达者二三友为生昧机利於事寡营取但愿花常好酌我樽中酒
圣俞约晩见过不至
闻君勅车骑晚驾慰愁独焚香霭疎箔洒水静深屋高怀岂我遗幽思方自续日暮尚徘徊清风满修竹
送李廷老归河阳
爱子良自持不复前日并乃能从古人帖帖事闲静西轩雨新足衆药长条颖援琴对浊酒尽此夏日永归心不可留知子念晨省驱车遵大河囘首望嵩岭相思倘以诗见寄慰幽屏
谒孔先生
月出高树枝影动酒樽处树深月色薄稍以灯火助主人喜我过斟酌亦云屡於时幸无累所谈非近务凉风自远生清景澹吾虑方期西山秋历覧陪杖屦
晚坐同杨文叔赋
浮云忽已没仰视天正碧凉风落我庭燕子飞不息门无车马宾巾屦得自适顾惭无所为乐此朝与夕
送樊进士归寜
狂风吹飞花烂漫天地间春归花巳歇游子亦云还言赴庭闱召行色巳在顔岂在蓬荜徵为子驻征鞍岂无藜与藿与子共盘飱念子久游行归得义所安及时道当进为养禄要干一吟送子诗感恻泪沾翰
锄园
上天浩无私衆草同一荣青青十步间薰臭相杂并卉药数不多十百其品名蔓者善缘附结隂在高甍修竹虽自立已复困纒萦其余丛与株芜没不自呈隂虫穴其下日夜百种鸣纷然乱耳眼我意初不平朝锄忽以静暮雨且复生自念疲病者莫与地力争盛衰固物理安用劳我形
石藓
托根一何洁冉冉冒幽石不学萝与薜攀缘走岩壁云埋晓愈滋雨洗秋更碧移来色难改足慰思山客
送八哥入都
驱车望平野赤日照万里子行抱痾瘵无乃困跂履勿为少别念且为会合喜为我谢亲友黄鹄今举矣红雀集汜水罗者得之云来自新罗与圣俞皆赋
有翩者微禽尔类何穰穰饱飞檐栋间千百齐下上几人习汝见於命保无枉尔胡丹其质投翅落异壤殊尤衆所骇安得免罗网苍茫海外国长抱万里想
谢人惠金橘
开奁拜嘉贶俯视目已眩从天落旋星有客射金弹清香如始摘佳味不少变寄谢岭头人梅花惭赠远
南阳集卷一

[book_title]卷二
钦定四库全书
南阳集卷二
宋　韩维　撰
古诗
孔先生以僊长老山水略録见约同游作诗答之
羣峯罗立青巉巉中有佛庙名香严飞泉汹涌出峯後四时激射喧苍岩跳珠喷雪几百丈下注坎险锺为三援萝頫瞰石底净明镜光溢青瑶函淙流四走渠为窦左右吞啮何其馋缘源散讨不知极但见洞穴争嶔嵌攀藤直上出云背岩户秘邃疑神缄仰窥隂洞看悬乳白龙垂须正?鬖或凝如盖覆宛宛或散如指长掺掺有台高下且十数如以势位相临监平铺老藓柔可坐谁藉緑罽遗不拈北山之石何琐碎形制一一如镌鑱叩之清越诸谷应不意此地闻韶咸已霜桂树垂冻壁未腊梅蘂辉晴岚浮屠曰仙好事者奄有胜迹穷搜探书之远寄龙山下云此仅止存都凡先生以本来示我谓我所好同甘咸相期历覧在他岁事高意笃非予堪人生萧散不易得常苦世累为羁衔吾徒幸当治平日况又无事於牵贪便须巾车不可後愿以几杖从君南
公孙孝子
丧期着常数在古固有之嗟嗟三季後礼让俗亦衰亲亡有不葬况问功与期公孙布衣士未免寒与饥生兮已不恤死者吾敢欺孝生因其心礼大实以时挺然颓俗内独以古自为萧萧天平山松栢有余悲何以表懿行刻此无愧辞
下横岭望寜极舍
驱车下峻坂西走龙阳道青烟人几家緑野山四抱鸟啼春意闲林变夏隂早应近先生庐民风亦淳好
寄题秀州檇李亭
云水浩无极兹亭安在哉传名落人间犹使尘抱开昔为干戈地今以游观来物变未始穷千年一浮埃何时江山秀旷然当酒杯
寄家子震寺丞【时宰商州洛南县】
商山不可极跨压梁与秦地产富灵药岩栖多异人子才老不用一邑聊庇身方将敛余闲链丹驻形神访道风雪夕赏幽芝术春却顾人间事轻若履下尘曰予虽世士心独静者亲相望在千里我车何由巾
重修西轩席上与弟侄皆赋【得高字】
明窗散羣帙於此穷曛朝竹色晚逾翠草芽寒不雕志惭仲举大节异渊明高孔门有内乐愿附斯人曹
嘉树
残芳不入眼爱此嘉树秀青云重欲垂翠幄远相鬬轻凉迎早夏繁影乱清昼兹日更徘囘聊擕一樽酒
西园
西园日修整竹树相缀属春华犹未敷气象鬰函蓄密雨昏远林轻寒傍修竹於此隐几坐物我同一目弟妹四五人时来问幽独我云忧与乐在志所徇逐无厌万锺慊有道一箪足置是不须议春醪满罇緑
西轩席上探得丁香树子
物生各有性矫之理宜伤如何生微木揉结始滋芳开花不满把琐碎垂丹黄岂识青桂枝一引百丈强
同陈道原谒象之
歊炎日为倦休驾一潇洒风竹来迎人翠色欲倾写神交不前约至理非外假窅然天地间谁是忘言者
答曼叔见寄【尝约游高阳】
人生风波间触事喜乖隔前君还里中王事有程格欢言不一再归马已在轭相期高阳秋丛菊手共摘惟时家多虞伯氏遭远谪苍黄走国门下马拜顔色孤舟千日宿离思日侵迫还家问生事未免烦计画自念非世器身以闲为职不能高奋飞有类笼中翮清霜落衆木诸岭应更碧行当脱身去烂醉松下石
和曼叔昆阳城
炎精灭无辉贼莽伺天业帝乘余运起一劒无所挟皇天相其怒雷电助震叠寻邑百万师破碎在俄霎开汉中兴基其犹取诸箧千载滍水上行人指遗堞威灵久不冺如与耳目接至今古祠上过者犹惴讋荆芜起寒色尚想战血喋屋瓦无遗处秋风卷黄叶
治圃
久雨地气泄百草日以滋勃然翳我圃积茀不可治遂令萧艾质唐突兰蕙姿鸿鹄不肯下跳蛙恃而嘻长林困纒绕萝蔓郁四垂青云避蒙密白日为蔽亏久与人迹絶隂有物怪窥涉秋月既仲薙人事芟夷援斧一挥拂榛芜为之披俯怜蚁穴乱坐听虫响移濯濯行树色涓涓佳菊枝凉风自西来衆叶光参差墙堵豁已去南亭见华榱却下走直道无复蛇虺疑维此峙嘉堋饮射之所施循玩失前秽放怀得新怡如昔汉初定礼法坏不支叔孙剗秦弊树茅絶其仪皇皇天子庭一旦罗尊卑表位肃以整衣冠纷陆离圃也不足道拔邪亦由斯作诗试永歌愤涕下交颐
答杨方叔感怀
吾闻古志人往往感时节所悲非贱贫要在奋功烈子今才且少方以艺自拔譬如适万里所利轮与辖飜然反虚无乃与所事别愿持君子叹勉蹈古人辙
西轩同诸君探题得食奁【探西轩物为题】
简素与夙尚提携得兹器春芳席余红夏木?初翠酣游性所适甘脆略云备独愧顔氏子终朝守箪食
闻莺
雨重朱实垂风生緑隂乱珍禽何所来清响千万变先鸣如有得欲去不无恋谁与缓哀弦林间写幽啭
西轩欲雨同诸君偕赋
轻雷隐何山云色如黛涌凉满翠竹浮隂连芳树重烦襟一披豁清思欲飞动会待急雨来华觞与君捧
拟杜子美体赋夏日闲居三章
堦前萱草开丹花竹根乱笋生如麻幽居无言感物华衡门流乱车马絶遶舍合合喧鸣蛙
何所为乐夏日闲手把内篇卧且观香气氤氲满帘间圆荷贴水雨打乱青蔓挂壁风吹寒
邻家芳树墙头垂羣鵶引儿日夜啼驱之稍去还满枝我初厌鵶挠【女教切】吾静听之既久理亦齐
夏日覧物思古人三首
张仲蔚
弃置当世事覃思天官书蓬蒿长没人寂寞守园庐轩冕非所慕赋诗常晏如
嵇康
翛然柳下锻岂不遗世喧一忤贵公子鸣弦竟谁寃性烈才且隽有味孙登言
陶潜
衆鸟依嘉树想像先生居日哦高简篇浊酒自为娱世事不挂口方且爱吾庐
仲夏田家
仲夏农务急老壮纷盈畴上天无愆沴登我蚕与麰晨兴腰鎌出子妇向田头緑树遶阡陌当昼岂暇休柔丝缫满盆新实已可羞归来一欢笑卒岁期无忧为民各有业处世无异谋但愿岁尝然囷廪有乾餱糟牀注浊酒隣里日相求
锄园寄京师友人
荷锄中园立飞雨洒清朝黄鹂何处来百啭遶林梢感彼求友声慨然念吾交煌煌天子都贤俊相与遨飘飘翔华缨蹀蹀鸣金镳良时足游行高会自招邀谁念张仲蔚寂寞守蓬蒿
游城南双塔寺
轲峩郭南门台殿压长路青林四回合飞鸟不得度房掩僧独禅庭喧鵶正哺高萝走苍栢丹花下垂布中园饶佳果结子满朝露久从城邑居乐与清境遇坐听百禽响日晏不忍去微雨西北来飒爽动林莽归鞅一囘首孤刹屹当午终期濯凉风杖策纵高步
送催纲弟及苏支使甥
养痾属南夏日夕偃茅衡足音良可喜况我弟与甥清风敞闲馆竹树蔼前楹一展亲爱欢觞斚屡云倾高论文史间或以政理并念子始服官王事自有程啓告岂惮烦期不坠厥声简书有常畏冒暑各言征虽非远别离要使怆我情还归掩扉坐华月林上明
同陈太丞游龙兴寺经藏院
空堂洒寒水碧楸凉漠漠高眠得珍簟委弃巾与屩薰风穆然来殿角鸣金铎清香有时闻幽鸟无声落论诗爱平淡语道造冲寞非吾方外友谁当共兹乐
和晏相公西湖
鸣蝉忽以急夏景晏林塘不知何山雨飒然送微凉荷芰忽翻倒四散飘暗香清渠决决流碧色浸稻秧零落堕林实琐碎开水芳公来必乘晚散步方徜徉箫鼓不从後笔牍常在旁游鱼自成族飞鸟不乱行周覧时景佳郁穆发新章何意蓬荜士传贶谬所当时方苦炎暵汗下挥其滂三复大雅作清风肃衣裳
崔象之过西轩以诗见贶依韵答赋
春阳入我圃窗户弄喧景幽池明可监翠竹列如屏折枯呈紫茎掊坟见红颖端居閲时序人事谢参省生才不济世不如守闾井聊慕庄氏说处隂以休影兴来读我书兴尽煮吾茗崔侯乃同好每见辄自警守道心常晏感时叹【吐单】屡永边隅事未寜豪俊当驰骋西麾覆妖巢北指断凶颈既非二者任且复安吾静
别曼叔
岁晏多感慨况复饯之子腾装指近邑弭盖眷同里日薄古原树天寒石桥水毋为少别念春风候车轨
和晏相公湖上遇雨
公堂日多暇薄暮游清池孤云从西来若与云盖期急雨乱荷芰红緑左右披沙禽带湿起簇簇守前坻烟树晦空曲蝉声寂无遗残炎一洗濯霁影开林西禽飞还清波蝉噪复故枝晚槿扬朱华秋草含碧滋篙舟出堤去微风满平猗卷幔极长望止见隗与箕举酒无尘情慨然起遐思永怀古先训默蹈通介宜乃知贤哲心所得非游嬉
答曼叔见寄
日君同里闾杖履数相过靡为不吾咨有唱必君和春风南陌游炎月北窗卧贪从德义乐不觉岁月破而君宦游者动足落羁锁襄城虽近邑去局有重坐子来诚独难我往义当果时天雨方霁緑树垂策马望城郭青山映烟火解衣尘虑清垂箔月华堕怜君九品贱志尚勇不挫乃云曹事简经史日自课出诗且百篇语法就平妥相别不满岁美誉亦已播顾惭糠粃姿几不见扬簸投章匪云报亦用警庸懦
观饲鱼
羣鱼戏清川容貌甚融易投饵落其间纷争忽无次其来若有召贪吻动如沸波间互出没似亦夸巧智警跳鳞迸雪饱泳尾摇翠安知沧海外五犗不可致幸逢观者仁不与鈎网值庄生昔濠上尝叹天理遂利心一以发所向固多累我观虽有殊我得岂云异
答象之谢惠黄精之作
仙经着灵药兹品上不刋服之岁月久衰羸反童顔岩居有幽子乘时劚苍山溪泉濯之洁秋阳暴而乾九蒸达晨夜候火不敢安持之落城市谁复着眼看富贵异所嗜口腹穷甘酸贫贱固不暇锥刀乃其干坐使至灵物委弃同草菅惟君冲旷士敦然守高闲食之易为力天和中自完故以此为馈其容几一箪报我三百言浩浩驰波澜何以喻珍重如获不死丹方当烦燠时把玩毛骨寒他年灵气成与子骖双鸾
奉和象之夜饮之什
淫隂泄为雨十日泻不停蓬蒿长四壁浊潦流纵横嗷嗷鹤羣游合合蛙乱鸣端居积幽抱沈郁久未平是时俯几望月魄向巳盈浮云失四顾孤轮午亭亭微风濯炎热衣巾凛余清起我不暇懒超遥步前庭烦忧忽以去旷如出幽囹顾谓汝妻子速具煎炮烹同里四五人予期得邀迎随时具蔬果飣餖甘与青虽无水陆珍亦足侑盃觥所期在乘兴岂问多品名诸君於我厚匪貌实以情从容谈笑间荡不见府城肴来必虚反觞至无留行岂惟清言胜或以善谑并高风揖巢许旷论齐殇彭不知轩冕贵直以道义荣置身岂非德抚事临若惊上天作隂沴降水灾吾氓芒芒郊野外浩若翻沧溟垣庐随波尽稼穑安有成所闻此害广郡国多所更吾君急病民定见寛税征囷廪无盖藏何以活鳏我曾不足恤方以口腹营念始昔从学潜心於六经颇知圣人道要在及苍生胡为取自足而不惟其赢顽然度岁月如鼃守?泓中而复自思此其义所寜圣朝盛搜拔列位罗羣英晨兴朝国门冠盖多於星呈材必夔稷抗议皆颠闳双鳬与乘雁未足关重轻奈何不知量欲以愚自呈退之亦有云其犹进狶苓不如且饮酒兹事未易评
同曼叔游高阳山
久闻高阳胜近在汝州侧跂予三年望我愿今卒获烟云函两山台殿开半壁解鞍高林下仰视怯登陟苍松盘老枝矫矫入檐隙微风韵其上落耳寒恻恻枇杷两高树中国所未识叶间青实骈大与蜀土敌我来暮春後花草已狼籍不见踯躅红西岩向人碧出门步榛荟微迳不可索援篱下幽涧剥藓题苍石鸟啼无定音虎鬬有遗迹石台平挺挺野竹瘦历历主人尉下邑奔走困符檄喜我萧散人幽奇共搜剔息隂时一憩贪胜还自力归时山气冷草露湿游屐举手谢峯峦高秋复来觌
同曼叔游菩提寺
高城如破崖寺带乔木古禅房掩清昼佛画剥寒雨荒池野蔓合浊水佳莲吐萧条聨骑游淡薄对僧语秋风日夕好胜事从此数
游汉高帝祠
平桥架荒堑东上大冈尾冈头古木合有庙?其底摄衣升殿墀龙顔俨当位蝙飞画帐喧鼠啮珠旒坠不知谁来祀狼籍樽与簋残碑压鳌背上有太和字去此数百载文剥失所次伊人昔经构视汉犹视彼徘徊怀古意日暮悲风里
和崔象之颍桥观赠陈清臣太丞兼简陈
崔侯朝从西邑归面有矜色口且咨云得高士陈其姓非向可见所庶几尝登於朝最吏课一旦去之心甚怡颍阳古观三日语坐见月出青松枝深穷性命识原本论议纯一无瑕疵周通旁畅未始极曾不与道相乖违陈虽平生所未识以子而誉信不疑向风长想日复夜膏车秣马吾其西
早登襄城之龙山呈曼叔
鸟啼斋前树促驾吾当西朝从良友别夕赴幽人期方以会合喜敢曰道路疲予戆昧时利百事弃不为惟有好贤心未愧缁衣诗
游首山夜归马上作
苍岩出几曲此与大道会囘看灯火处巳在林萝外凉风生雨气清月动山霭渐近平桥路淙淙闻石瀬
泛汝聨句
平居厌城郭具舟泛清汝【曼叔】蓝光一水远铁色两崖古【持国】日华动中流沙纹乱前渚【化光】湍鸣达公桥草緑襄王墓【曼叔】园英拥流沫风叶堕残雨【持国】停桡弄山泉扶杖过花坞【化光】澄潭数乱石断石横颠树【曼叔】泳波鱼鬛舒闯穴蛙首怒【持国】冲云一雁远唼荇羣鸥聚【化光】村间桑柘春川濶牛羊暮【曼叔】囘头緑树失卷幔青峯露【持国】寻幽恣盘桓泊浅屡囘互【化光】灵草不知名珍禽啼在处【持国】夕阳散鸣鸠荒阡拱游兎【曼叔】挽?謡歌童簪花立田妇【持国】高歌客自如归涉人相负【曼叔】青蒲戢戢生紫燕翩翩度【化光】云烟波底明井邑林外覩【持国】欣逢闾里旧愧乏鸡黍具緍水荐囦鳞掘石羞山茹【曼叔】绕塘梅实緑冒桂禽殻素我巾聊一颓石榼烦屡注【持国】朱樱出芳林紫笋侑雕俎高篇烂珠璧至乐谢钟鼓【化光】嗟予性本隘於世事皆鲁便欲弃簪裳归去事田圃肆意山水乐脱身尘埃苦【曼叔】此适诚足尚斯言未宜遽圣神拱岩庙贤俊毕珪组如君之所怀於时当有补高文赞皇猷大论寜国步无为五斗卑遂屈万里举【持国】明心在知巳汗顔愧虚誉时方索大鼎胡为衒康瓠富贵固衆欲非望久自阻圣贤有遗言戮力期共赴【曼叔】尝闻曰中庸曾不滞出处进当泽生民退则守环堵所求义与比要在身不污愿无废吾言於道其可庶【持国】
和曼叔灵树相别
男儿易为别寻尺固可轻今日掺子袪凄惶不自平岂其道里远要是隔音形春风卷行迹车马无留征囘首高阳峯隐约林间明
朝发灵树寄曼叔师厚
朝发灵树东旷野隂气积驱马入草间左右号鹳鷁重云黕玄幕孤月隐白壁攲危涉涂淖转侧缘沟脉凉风满川陆眺覧多所适却想会合乐转首巳成昔诸君豪俊士经训饱搜擿上下古与今抗论坚莫敌顾我处其间倾听但局蹐校士岂所当直以气类得譬如礼天坛珪璧奠且植陶匏以其质并列不为惑论心见表暴吐口出白黑朝案每共饮夜牀仍抵迹嘲谐间一发清笑高哑哑自谓得如此至死无厌斁敢於百里间而惮辔与策因诗谢所思酬篇无我默
发襄城寄曼叔
别离何从生乃生欢爱间一登君子堂笑语十日连薄暮跃马去飘忽如云烟毋言懽戚殊世事举皆然
滍城
駸駸二三骑南并横山去山穷远川出始见滍阳树荒城萝茑合表里无寸土但闻鸟啼声不见鸟啼处呼儿开棘扉扫榻坐茅庑清泉给盥濯凉风生仰俯浊醪稍似佳山菓来近圃始酌薰然和中饮淡无虑案头羲皇经编絶几见补先生发其微大义谈四五纷攘自诸家简易独太古形骸非我有冠带尚谁取道存固匪外两致默与语是时季春望山月夕已吐清光出深竹叶上露如雨寒侵毛骨生思有烟霞举却念人世间纷纷何足数
九日客散西轩
穷阎车马散默坐吊孤影烟生竹町深月出茅庐静道存轻外物心寂丧前境即此之吾生安知慕箕颍
晚过象之葆光亭步月
浮沉闾里间放志谢维絷行贪月色静归犯霜华湿寒鼓出城重飞星过楼急却想竹亭下主人犹独立
晓出郊过方秀才舍饮
浮云散朝隂初日动晴煦行随风叶远去傍田家路人闲无遽色马缓有安步遥识主人舍青帘出霜树
颍桥路中别曼叔
磷磷清颍流中截两崖断架桥在城底斗出旷平漫隂风无边来左右篷惊转我行感时节跋马重为恋虽非远别戚所恨良会散却想置酒地松隂野色晩
送寜极还山
晨氷结车辙朔野风正厉君行良亦勤正与苦寒值超然出门去曾不顾我议譬如云飞鸿势不受维絷开笼恣其往万里在展翅场功十月毕田家足豳事儿童樵牧归荆扉寂巳闭燃薪烛茅屋并坐侄与弟自爱村醪熟或以山鹿馈冻蔬劚青黄寒药煮根柢从容温饱间万事一无累嗟予不得往注目云接地
雪中招象之
愁云合无迹密雪集冬仲狂飜寒空来微泛与风弄打窗惊暮急压竹爱宵重明缸照狭室帘押寂不动环炉四五人颇喜清谈纵崔侯着【直略】闲默门外车辙冻徘徊一堂里有类茧巳蛹浊醪谁与酌短褐应自拥何当策疲马清赏聊一共
晚步颍上和曼叔
披榛登大堤下视何嶪岌野气忍雪润河流带氷涩沙禽寂不飞行子暮逾急不见洗耳人悲风吹独立
和曼叔赋断蓬见别
霜蓬飞无根岁暮随惊风翻翻走寒野日以去故丛譬如远游子飘泊从西东一感颍上别慨叹发予衷
雪後观潩水
微阳动泉脉远水来涣涣斜日着底明轻氷随处断清函竹隂碎緑与波纹乱安得解扁舟穷源事幽观
步月
初阳夺残凛和气不待春况兹华月白光彩清路尘整我巾与屦迢遥步城闉仰观衆星色收芒避孤轮虚无一境间岂复知吾身嗟哉御风者有待奚足珍
南阳集卷二

[book_title]卷三
<集部,别集类,北宋建隆至靖康,南阳集>
钦定四库全书
南阳集卷三
宋　韩维　撰
古诗
答曼叔见谢颍桥相过之什【时寜极先生同往】
颍川今古贤豪多後生继者为谁何吾交曼叔少挺出力自树立非由它潜心直欲到圣处论议不避况与轲读书下笔知所趣崇树兰?遗蒿莪轩昂头角事高大肯与世俗同其波一从得官坐山县有如鸷鸟着网罗朝符暮檄困奔走尚畏官长来诛诃时时矫首尘埃下窥覩风月偷吟哦我怜轶才就羁绊岁一往视无蹉跎扁舟远放汝水岸浊酒暮醉高阳阿前时捧牒来颍上谨视敛籴讥奸讹官曹寂寞古寺冷况复朔雪飞傞傞驰书里中二三友固要以义当予过星言整驾夕已至霜桥晚渡氷峩峩燃薪暖我频饮我斟酌脯醤调盐鹾倾壶举觞纷左右客饱而笑君顔酡危然正论中法义豆笾罗列陈象牺嘲俳乘醉忽以发驶如凿水放九河哀弦孤引四坐寂继以箫笛相谐和先生久与人迹絶心如止水形枯柯忽警此乐非外奨不觉抚手促而歌归衔络马屡见夺欲去未忍还婆娑空堂想见别後意一灯夜守陈编哦兴来落纸成大句势欲李杜相凌摩缄题见寄邀以和大江汹涌难为沱短篇涩讷非所报为我挥笔芟烦苛
答曼叔惠小松之什
苍苍首山颠偃蹇老松亚清露落其实翠鬛幽石罅故人知我好移种及茅舍谁谓尔干微千尺自拱把生虽春草齐气与凡木谢欲知潇洒力来对风月夜
答辛子庄惠梅花之什
东风雪飞度清淮淮边野梅撩乱开想君此时驻征骑题诗折花思悠哉缄封千里到此地桃杏芳意都未囘岭头奇艳忽照眼不待驿使传枝来清香满把媿佳赠欲赋岂敢空衔盃
和曼叔憩永惠院
立春月在季我时如滍臯惊风扬红尘颇有行役劳自骇兹刹胜愿言憩骖镳前对高花繁後视万竹交虚堂坐闲敞我辖忘载膏闻君戾止日飞雨正萧条佳景忽在眼恍如隔晨朝一吟竹边句清思霭余飘
谢元道惠桂树子
洛阳奇卉兼四方妖姿冶艳争春阳蔚然幽佳独凌霜中岩无人閟寒芳山翁穷搜劚青苍名园得之为辉光护以雕阑面朱堂叶敷瑶碧丹华扬我今蓬茨蔽短墙媿尔佳植空埋藏骚人托辞兴端良辱赠顾德岂所当角弓之诗不敢忘与君岁暮扬芬香
同魏进道晚过湖上
春风湖上冸奈此净緑何平堤看潋灧皎如镜新磨支流别而东下走万玉珂俜俜桥边柳芳茅缀柔柯中洲嘉卉繁条甲亦以罗游禽接翅羽沉沉鸣声和避人去稍远盘空落还多我来日巳暮伫视其顷俄羡尔禽类微终年乐清波
仲连兄治南堂
予生乏时用惟?性所便强挽亦已退虽鞭讵能前有园不盈亩正在居南偏荒埋日失治坐惜嘉观捐伯氏解官守燕居此囘旋芟芜属时暇斫枯候春妍面堂一径直夹树兰与荃畚土萟佳卉沼盆注清泉东风过墙头朱白争繁鲜芬香四飘散蝶蜂来飞翾向时疎懒人游步始连连微勤不少施胜赏得以专才劳拙者逸此固物理然作诗代俳笑以继南华篇
南堂席上赋得花树子
春风日暮急薄寒生小苑羣英不我遗并坐慰幽蹇欢来引觞酌快甚瓴水建才非孔文举坐媿客常满
送子华兄辞家後还都
春鸠鸣桑间初日动原隰马踏露草嘶人对松风泣茅庐耿夕返金阙想晨入囘首别袖远惟见飞花急
同子华兄象之宿资福院
风尘暗西郊野寺欣税鞅虚堂清气肃偃仰百骸放至道本自简欲语不可强夜深松桧寂明月皎相向
三月十三日游卞氏园
窄径下深竹有堤平若席开樽?密树正见溪水碧游鱼出柳根翕忽无定迹酒行不须遽月色林上白
赠在巳上人
人生天地间万物同一理子今名已是智要独在已乞诗东南归固已谢尘滓东南美林壑佛刹净如水勉当穷吾言将有大於此
聼琴
达士寡世慕至音遗俗弹一闻正始奏坐使太古还残雪照樽酒晴阳挂檐端曲罢了无得清松空自寒
南溪
长林拂云根一迳絶城腹荆扉带翠樾斗下地愈束清溪自南来势抵北崖曲清平水流漫东去入修竹境幽百物遂鱼鸟得所欲况依仁者居不与鈎弹触有如嘉宾至相与娱听嘱鸟飞鸣我傍鱼泳出深渌薄暮登前冈四顾山在目雨滋春稼繁风动野花馥达人乐天性不待外物足遂令兹地胜久不事营筑顾我指崖下秋当结茅屋渠波环古台辇石坐幽澳霜前复来观兎肥山酒熟
陪宁极囘马上作
我有龙阳约垂驾辄复停念与高士期不宜後其行春风三月尾涧谷花草明寻花踏幽草南出山脚青婆娑一古树是曰先生庭馆我茅檐下山瓢日夕倾摘林飣朱实掘竹羞紫萌朝听谷禽响夜对山月清高论简以正疎怀淡无营徒知服深远难用一善名维也少顽钝几为世网婴一亲德义游颇见外物轻门墙倘可依他时来执经
九日高会有怀寜极
亲宾过我舍置酒乐嘉节不见箕山人坐令欢意歇霜风吹嘉菊撩乱篱下发欲寄一枝芳云深去鸿灭
忆寜极
雨滴庵上茅风乱窗外竹繁声夜入耳欲寐不得熟独怀归田客石径滑马足连山暗秋雾一灯何处宿
百合花
真葩固自异美艳照华馆叶间鵞翅黄蘂极银丝满并萼虽可佳幽根独无伴才思羡游蜂低飞时款款
送三哥守蜀
昔我忠宪公握节临西州于今三十载余爱尚应留旌旗怆独往山水记同游一歌缁衣诗涕下不能收
入都席上答曼叔见送
少乏四方志所怀在林丘尘埃岂我事义往不得留进酒长亭上离马俨行輈临分子无惨且复相从游
同晏着作饮薛园坐中赋
鄙生秉愚尚与世实龃龉寄身轩裳内懒惰衆不数朅来西都游获并丞相府命驾多从君载酒即得侣洛水南北涯胜事着自古名园蔼相望香刹屹时覩最怜薛家溪架阁在西浒浑流激石来知自嵩少雨如从柂楼下夜听潮生浦采珠樱在盘剥玉笋登俎杂花虽云晚红白尚可取兴来倒冠巾万事一尘土想在京辇日耳目塞如堵出憎车马喧坐厌名利语幸兹清景对醉死亦吾所
再游薛园
朱樱满芳林夏景始云变郊园掩深寂休驾一来玩残花扫空蹊密竹乱清涧置酒临层轩波禽俯鸣泛南风扬绡衣微暑忽飘散感此幽思生吾其老佳观
奉答张寺丞再招游薛园
名都富游践所历多异境贪奇事穹览一过不再省兹园独勤来三尽昼刻永目清林叶浄耳快石泉冷如钱拾蟹殻比针玩鱼影苦躭幽事乐常使归思耿再招发新章吾驾促当整
答公懿以屡游薛园见诒
抱痾积闲纵世味颇能淡惟於山水娱自谓老不厌况兹伊洛间久畜游赏念幽扉深隐竹小约度平堑解鞍庇清隂拂席见残艳长溪自南流小阁忽东瞰游人坐兀兀鸣鸟来泛泛蟹潜石穴幽鱼泳柳根暗川童或羣嬉林女有孤觇醉觞岂留行吟笔靡停占临欢兴何长遵事迹犹暂伊予志岩壑偶官禄石甔要须三径足归迹便可敛买林接婆娑凿涧分潋灧田庐常闭门野艇时放?聊书平生怀特为异时验
游龙门诗十二首
宝应寺
林峦若无路钟磬时出谷凿石排僧龛研金画佛屋日没上方夕明灯满云木
白傅影堂
远人乘化往生死不为累肖象即当年忘言非翼世一奠祠下觞清风肃然至
石楼
萦囘陟云根结构出石面河倾八滩恶野豁两崖断旷然怀抱开举酒临壮观
香山上方
贪奇忘我劳上上不复省穷游尽人迹却立看佛顶日暮不忘归青山满烟景
乾元寺
林深寺独在谷转路犹邈徐行出万木斗起造双阁一践清凉境始知人世浊
广化寺【无畏三贱塔在焉】
日照香刹端风生石门下精诚或有祷嘉况如可把安得飞片云坐看灵泽洒
菩提院望雒亭
兹亭何迢嶤下瞰伊与洛惟昔定鼎地絶云飞观阁姬公安在哉气象空囘薄
利涉塔院【院有吕文穆读书堂利涉法师塔】
许公读书地尘像一来拂门掩僧不归檐低鷰飞出高人不可见石塔镇寒骨
圣善寺【有龙岩飞石】
陟迳凡几盘坐堂聊一息龙去空旧岩崖崩有遗石不见林下僧鸟啼山寂寂
卢溪【卢携读书处】
伊人没巳久溪溜亦如綫淳风揖老僧清隂坐春院始晤入山深幽林鸟声变
西溪
我从南岭来引辔下云木不知溪流处但见翠满谷凉叶覆山泉修篁翳茅屋
潜溪【寺有杜宣猷记具述地主相投所来始于李相藩】
李公旧林壑及此与几授清泉流不竭密竹老逾秀我惭疎野人来值溪花後【溪出绯牡丹】
登上东门
朝发上东门囘首望帝宅宫城镇大野瀍洛去不息是时雨新霁云物有佳色嵩峯如迎人百里见晴碧平川邈如画日照崖脚赤道傍公卿坟鳌背负修石苍苔剥文字十五尚可识贤愚不复辨零落同一迹薄暮桑榆风空悲怀古客
孝义桥
残花辞故都细雨度清洛浮梁拖龙腹径石乱鵞殻山形豁如对林色秀可握渔子何处去长罾波面落
行庆关
高关拒重阻险状固天设俯窥洪流奔仰视赤崖絶来往无时停千载一车辙我行触飞雨舍辔上嵽嵲筋劳不敢息黄土百丈裂伊昔六国余楚汉起相啮乘时急形便利害校一髪生民入鞭笞溪谷日流血时平属真主汾壤事西谒翠华此囘旋万骑出岩阙斯人一何幸泽浸厚地彻烜哉行庆名高与日星揭干戈昔不守符传今尚撤昏明变夷险在德信前说愧无能铭才吊古空惨切
和晏相公雪
去年阳气骄不雪尽冬序今年未开腊已见六花注矜新忽微飘争急遂横骛浩荡天地和旷爽楼观曙蔽日惊蛾飞集痈纷鹭翥膏润通大田光辉借前树萦檐鲁缟轻委庭荆璞聚微生窗户明巧作樽罍助相公谢朝柄燕处均养素上嘉时泽滋俯乐心赏遇南阁罢图史西亭囘杖屦步迳怜缺玉攀林看堕絮长吟写幽适高隐动遐慕愧非右席才莫奉梁园赋
徐秘校携酒过池上同赋【得林字】
凉风洒疎雨过我池上林感此望岁怀酌酒相与吟残花犹动目飞泉时惊心徘徊将归驾清醉方自今【予复留五日】
之灵岩三首
积隂旷初霁策马望嵩洛斜日黑云西囘光照城郭牛散陂草深蛙鸣沟水浊雷远尚余音山前垂雨脚朝行曲河道暮夜不遑止野草熏满衣山蝉鸣裂耳我仆痡秋阳我马困石齿未厌行役劳当前碧蒿起山【阙】景逾变所覧今非昨云覆嵩顶寒河倾滩面【阙】中塔庙涌日暮钟磬作延首望洛城气象【阙】
会圣宫
驱车【阙】　　囘首望陵树冈原何郁盘左右瞰龙【阙】
此延真驮冠山崇朱堂面洛【阙】
璧铁马有余怒深沉风尘表想【阙】　　　　朝尚
仁俭供养事殊古充邑无豪宗埋枕废嫔御寂寞歌舞音飞花乱红素小臣骇奇观怳若梦帝所巍巍列圣业欲颂慙非甫
王家渡
浮舟乱清洛中流望嵩少山晴水光晚蓝碧近相照倚崖睨落日坐觉身世小叹息浮生劳临风一长啸
董家园对雨
霏微池上来萧散竹间度稍远树头花颇沉波面絮狂收游骑迹喜动田翁语对酒岂不佳幽寂自成趣
之石窟寺马上作
今辰忘我劳幽事随所历翠麦囘一川黄花明半壁山林契宿尚老大悲物役便欲从溪僧分居窟崖石
答仲章别後见寄
会合非素期追懽得同好旅情忘郁约春事入吟啸子行反崤巩我去旁嵩少怅望洛阳花金罇不同倒和晏相公泛南湖韦家园过西溪至许家园【效杜子美体】
湖心点点生圆荷黄花白花满晴波环堤客树垂婆娑鱼沉鹭矫各自得人生不乐其谓何南塘过尽西溪緑上下名园依小曲相君从容来赏瞩不驱大斾事喧閙直解扁舟作幽独幕中宾从才且良酒酣落笔摛文章珠聨璧叠争炜煌政成礼息无一事明日复此醉华觞
又和春游
青春之来漫无踪但见佳气流融融天地百物和风中轻雷殷出草根緑丹霞散作枝上红鸣蜂喧空蝶扑地似与游人报芳意东城南陌交轮辔朝尘暮雨才几日已见残花落如积【才赐】人生劳苦诚可悲奔走事役无休时天意以眷使其熙会须举酒烂漫醉当与不取庸非痴
和孙廷平坦嵩山十首
古木隂
山木以不材故能遂拥肿隂成衆人息於世岂非用不用用巳成兹理古所重
寒溪石
寒溪水痕落怪石千万状须防游屐滑不碍钓舟漾安得平若席卧看孤月上
孤竹苹
春山夜多雨点苹生水涘谁与赏幽芳惟有岩中子抱琴沙上立日暮清风起
垂崖鞭
蛰蛇拖修尾下暎赤壁烟骐骥久不出此物甘弃捐常恐雷雨至飞起苍崖颠
云际钟
层云冒诸岭迢迢起何处稍与?烟沉还随晚风度声絶人倚楼东风月才吐
天外峯
孤峯望不极却视天形低天高岂可踰直以云蒙之何时一扫去高下皎不疑
秋原菊
秋风原上菊百草同蕃滋霜至草巳死黄花始离离君子不独异显晦顾有时
渔舟火
拖网潭上归孤烟出峯背稍没寒雾中微明秋雨外起我江湖心鲈鱼方可鱠
春溪水
阳生溪谷温氷面破渌随波色还白放云光堕野鸥岂知此终日忘形坐
幽谷泉
鸣泉泻幽谷谷响声又激上?百丈松下有无数石会脱炎天屦坐浸两脚赤
和晏相公触事成咏四首
梧桐倾鸣凤鸣凤邀高翔微虫缕衆叶玲珑秋日光本性苟不易憔悴庸何伤
栟榈结双根皮附若毛氄乘秋一剪剥碧叶始竦竦岂识山中木终年自拥肿
诛茅结园屋日夕所游造雀来啄其茨蚓出穴其穾中虚尚可托外此非吾保
种竹患不多既多亦为苦长根走地脉凌突败垣堵物情有利害为尔执挥斧
南阳集卷三

[book_title]卷四
钦定四库全书
南阳集卷四
宋　韩维　撰
古诗
同邻几避暑景德
修廊环无端华殿鸟斯革石鲸窥广庭金像飞半壁高槐十丈余凉叶散檐隙兹游得我所烈日徒自赤体烦惬清潭髪散谢危帻彷徉或持书静默方对奕惟时骄阳甚燥气裂金石城郭困风田畴有忧色顾慙无用躯独此享嘉适举头望赤霄安得片云黑滂沱为飞霖一洗周八极
监宿呈一二交游
墙根蟋蟀鸣不休夜宿学省高梧秋昏灯钉壁照孤坐悲风搅肠生百忧久从尘事非我意直有烂醉为身谋谁能摆落世俗累愿敝肥马同轻裘
监宿书怀寄崔九象之
偶随世缘出岁晏未得还譬如无心云会自归故山所嗟平生友日夕阻追攀想子独宿夜灯明深竹间
官舍书事
官曹本自冷况值秋风後落叶频委堦斜光半穿牖幽闲夙所尚默静颇能久门外声利喧於吾竟何有
答原甫试墨见贻
金壶道人丸法墨持买都城人莫识君先得之写大句光与日彩相吞蚀句精墨妙气怒豪意欲斩鲸连巨鳌鲸鳌天地两微物何足辱吾鈎与刀丈夫卷舒固有道愿君少安无草草都城不独墨好酒亦好安得不饮自枯槁
和原甫省中种菊
种菊待佳节节至花自繁朝感凉风吹夕爱清露团封培才几日翠类纷珊珊君曹本称剧占署无停翰才优顾多暇曾不废覧观作诗见高兴读之起予叹念昔田里居幽事颇复论种此黄紫杂撩乱发墙根撷英泛浊酒亲友日为懽一朝走京邑连岁遭阻艰鬓毛将看白泪眦荧莫乾时物岂不佳感伤自有端
监宿同邻几赋
浮云吐寒月余霰清夜气萧条广文直冷冽久不寐所欣同心友谈笑亦来塈高步南楼隂清风散余醉仰看星斗移俯念岁时逝兹曹寡吏责疎拙得所庇幸君数来临共作苦吟计
和圣俞喜雪
穷冬不雪天子忧既祷乃降惟神休人间半夜天地白灵泽一洒万彚周乃知天人相响影自古王者重修省登贤黜邪朝序清锄奸戮妖海波静羣公不劳岁奔走四时不干雨阳正
和圣俞饮廷老家晚又饮原甫家
人生天地间常为外物驱自非无心者不能忘所趋所趋既若一莫如饮酒娱饮酒既复醉万事皆分铢醉心兀无思安问贤与愚醉目浩无覩安识嫱与嫫是非两弃絶幸免祸患俱况吾二三友襟抱达者徒所营既同方所处又比闾惟吾廷老生宛在城北隅北隅虽云远跨马亦须臾季冬隂气凝风力利石砮从今雪花落径往不待呼
奉同冲卿元日雪霁朝会称觞
汉家万国朝元正帝呵风师洒其廷雨寒成花皆六出一洗天地尘埃清高风半天卷云去空色绀碧惟华星金乌东来照宫殿瑞气着物皆光荣绣衣虎士扶修旗皂旄绦幅纷葳蕤洞开重门纳冠劒肃肃环佩来东西乐悬未作舞在缀雉扇稍映宫帘垂黄钟独奏君德盛赫然天日当彤墀羣臣拜舞千万夀四方来王敢不祗愚闻圣人制礼意上崇一尊临衆卑等威殊絶防僭慢非止矜丽夸雄为仰瞻仪物固自肃又况烜赫铺德威小臣不及观放仗趋出恍惚犹惊疑朝廷大体安敢识赞咏盛节形诸诗
奉同原甫度支厅壁许道寜画松【依韵】
长松盘青冥郁与窗户对许翁写生意独得毫墨外年侵日昏剥拂拭自君辈得非神物守以待真赏会翛然簿书暇恍若岩壑内举手扪紫烟侧耳听清籁苍林与老石野性旧所爱一从官都邑兹游颇乖背慰此寤寐怀典刑亦足赖幸当扫尘壁促驾我其迈
又和原甫省壁画蠏【依韵钱谏议笔】
天工不为神衆物自我具钱侯扫墨笔敖跪生指顾如依石穴出尚想秋江度真伪本相夺安知彼非误
和圣俞游梁王吹台有感
高台压万井四絶埃与氛上有金僊庐凌虚结楣棼尝闻登其巅直视太行云壮观良跂予夙驾慙後君况当朱炎月烈风来朝曛泛潋白正醴飘颻轻练裙想像箫鼓处寥寥如有闻一写沈郁忧怀古何足云
和圣俞逢羊
雉以媒就获鹿以由见羁物情非本然实自巧者为惟人莫或使势利中夺移朝游固金石暮变险穽机世路有如此君无独羊悲
和原甫盆池种蒲莲畜小鱼【依韵】
江湖岂非壮浩荡不可寻安知一斛水坐得万里心植蒲翠节耸种莲紫实沉羣鱼不盈寸泳浅安其深主人乐幽事清兴生中林独观物性得鹏海均牛涔
监中直舍种竹同冲卿邻几探韵赋得风字
职事惰不理种竹养疎慵爱此炎暵辰独抱霜雪容清隂动修架秀色如本丛日落衆客散萧萧庭户风
和原甫晓雨
喜雨濯炎夜余飞入晨光起来坐轩户北风吹我裳碧折萱叶乱翠添林笋长翩翩庭中鷰羣飞戏清凉直恐烦暑尽从此零秋霜欣然跨马出一醉故人觞【是日赴景仁会】
和邻几馆宿观伯镇题壁有作【依韵】
城南饮骑散君赴蓬山庐禁门肃清夜飞阁何渠渠深沉漏下始萧飒雨气余俯仰河汉明高情邈冲虚独怀同舍郎被命分左鱼得州东南胜遶郭生芙渠苦嗟已留滞三岁纷尘裾人生固不一理亦相乘除或彼有所近或此亦以疎冯唐匿郎署白首常晏如方朔虽金门避世等樵渔古来守道者期不忘厥初但愿饮酒间时读古人书
和王昭君【原甫唱依韵】
汉宫姝丽地华观连珍台娥眉三千人皆自良家来昭君乃独出负色羞自媒一为丹青误白雪成缁埃结欢万里外不得少徘徊车马怅不前观者为悲摧空令琵琶曲千载传余哀物生美恶混天意未易囘兰?苟不珍且愿生蒿莱
和圣俞闻景纯吹笛妓病愈
刁侯好事闻当年至今风韵独依然归来不作留滞叹能出窈窕夸樽前前时宾客会清夜横笛裂玉吹孤圜新声妙逐柔指变余响歘与高云连悲风萧瑟四座耸清笑自足遗拘挛近闻有疾勿药喜主人欲饮期数贤气羸曲节宜少缓体软舞态当益妍人生行乐不可後幸及华月秋娟娟
同杨方叔游开宝上方有怀里中二三故人
京都寡临观兹地高且明仲冬一来望旷然写予情千载豪杰尽夷门荆棘生时平盛民物华屋连飞甍长烟冒百里下视色正青慨彼尘土间扰扰何多营往车无徐驱来马无停征顾慙托闲官幸得游衍并念我同里人三四不在行孔公老龙山孙子令江城崔闲盎有粟辛困冠无缨一囘西南首惨淡意莫平
和原甫去年对雪思梅今年对梅思雪
中州寒燠与南异常恨梅花开不早今年朔雪冬不飞腊月繁英似南好君怜芳物感时节愁见高风冻雪扫苦嗟十九不称意徒自令人顔色老雪迟梅早非我力会使金樽日倾倒
奉同原甫槐隂行
天门观阙双凌霞下有驰道开平沙高槐左右覆朱梐緑隂翠气相蒙遮朝囘亘云下宝骑游散掣电奔香车我慙太学官况冷旦暮出此驱疲騧清风吹冷南就局炎日转景东还家昏然百事不知省空复春叶零秋华
伏日同当事诸君饮延祥观
适郊惮勤远近市厌喧局纷然异趋向日晏靡寜足囘车憩琳馆邂逅得所欲凉飈飒生林飞雨时度竹醇醪挹云浆佳菓咀氷玉讙争校奕碁谈笑追割肉兹辰着休令嬉燕动辇毂聊从一时乐庶以同厥俗
之祀奉呈同行二进士
煌煌儒者宫是惟风教首羣贤日造集经训谨传授公田有常廪着令所从久逋租积岁月课督岂宜後浮舟出东郊秋日丽榆柳幸同二三子谈笑失炎书鄙生窃薄禄万补无一有伫观盛化流朝列登秀茂彼微主薄官岂敢息奔走
圉城视囿
下马步榛荟吊古高阳门鸣蜩乱深樾蔓草被颓垣席隂得佳木解带休我烦二年官儒馆始叹吏役喧学圃蹈孔戒征利服轲言黾勉职事间大惧失所存秋风熟梨枣令人思故园
和冲卿晚秋过金明池
闻君西郊行正值秋风晚清霜卷枯荷碧玉莹池面浮空结修梁涌波抗华殿云烟渺浄色覧望一萧散缅思暮春际都人盛嬉燕连帷错绣绮方车骛金钿填填鼓钟响耳目厌譁眩乃令尘嚣辞而有清旷恋达人冥至理喧寂无异观偶然乘化往何适非汗漫吾知御寇游所乐在观变
送北都留台王国博
凿川当凿源植木当植根修身有本末请自心术言中正检攲侧明诚破疑昏性通学且博事业乃可论问胡能致然圣有六经存子诚好古士拔足立贵门愿分留台务力学甘避喧吾知大其业流远实亦繁归来骋夷路良马驾轻轩赠言君勿嗤兹道古所敦
奉答圣俞寄鸭脚实见贻
南国有佳树结隂君子堂秋风雕碧叶素实登新尝?怀朋游重千里走绦囊朋游方会合论文开酒场共嘉明物珍含甘咏雕章章罢默不乐为君一停觞
和永叔小饮怀同州江十学士
翰林文章伯好古名一世家无金璧储所宝书与器北堂冬日明有朋聨骑至新樽布几案二鼎屹先置大鼎葛所铭小鼎泽而粹坐恐至神物光怪发非次羣贤刻金石墨本来四裔纷穰罢卷轴指擿辨分隶其中石赞藏家法非一二精庄与飘逸两自有余意兴来辄长歌欢至遂沉醉顔饥足箪瓢韩饮尚文字乃知内可乐不必钟鼓贵温温江冯翊兹理久所诣赋诗多雅言嗜酒见淳气岁晏不在席使我长叹喟
和永叔言怀
弱岁抱衰病掩关卧园庐端居寡人事永日惟对书得花辄手植生草每自锄最怜修竹姿擢干青玉如添栽岁岁广翠色满窗疎起坐一堂内乐此不愿余偶来从吏役幽事日以疎出门何所见扰扰尘中车素怀就湮没有恨不可摅尚念禄仕微欲返复踌躇高贤侍天陛文章冠严徐迹虽台省游志慕江湖渔凤皇覧辉下阿阁正其居顾惟蒿艾翮分甘侣田鴽因诗益自警庶不忘厥初
和胜之弹琴
寥寥太虚内漠然函至音淳源一以泄其流播为琴衆人玩其器贤者识其心胜之明达士於此趣已深发为新诗謡如听松风吟锺牙久不作谁辨雅与淫昭氏贵弗鼓兹言良所钦
奉同原甫赋澄心堂纸
江南国土未破前澄心名纸世已传高堂久倾不复见谁谓此物犹依然当时万杵捣云叶铺出几案滑且坚剡溪藤骨不足数蜀江玉屑谁复怜君臣嬉燕盛文采骈章丽曲鬬巧儇一朝零落随散地中原箧笥生光鲜君安得此尚百幅题以大句先羣贤羣贤落笔富精丽琼琚宝玦相鈎聨嗟予材力岂当敌虽欲强赋何能妍躭独玩物古所戒崇尚浮藻政岂先江南可哀纸可惜後有观者存吾篇
又和北轩竹上甘露
君家竹上露点缀如明璫垂枝乍惊重暎日复能光聊可助清兴安知为羡祥应从草制暇延咏对华觞
同胜之明叔游东郊
仲冬景气佳旷然思远涉晨遵大堤去寒日在马鬛浮屠红尘外楼殿焕层叠地遐幽景闲瑶碧秀林叶清香时出箔余经尚委笈跻阁眺远陂浮阳来晔晔花枝亦已柔行见春露浥久耽田野乐况与贤俊接逍遥永日暇尘事不过睫昔人重时晷所志树勲业慨予胡不然空陋无所挟诗情朝生肠酒气暮醺颊陶陶大化内得此自为惬诸君能我从游履方屡蹑
奉答詹叔过澶之旧州有作
荒城岿遗堵曙色起桑柘肃肃胡鴈羣风急不得下子行感兴废吊望一停驾缄诗寄故人明灯读寒夜
骐骥池上与冲卿同赋【七月五日】
清帘翳华屋修树环广池凉风欣然来忽若与我期感激气节异念言此何时云霄有灵匹嘉会方在兹瓜华动都邑举俗共遨嬉嗟我独不饮奈此天运为
答贡甫酌骐骥池上见诒
金行战阳暑未北炎郁填胸汗流液空堂大祖不可度欲取清风自湔涤耽耽华廐列官守对起二亭严案席天渠分水濯龙骥下注方池气清激丛篁冠岛鹭飞映凉树摇波蝉不息脱然冠带一去体始信天时有人力况吾所与二三友日坐清闲哦简策篇章烂若扬组绣歌颂铿如出金石嘉宾亦有邂逅至间以讴歌侑棊奕我时聊设薄主人杯案随时具肴核鼈小惟忧堵父怒樽空屡动崔侯色欢来始觉非外假钟鼎瓢箪各其适念昔与君伯仲游江翁梅老常接迹得酒有时竟狂醉赋诗往往连日夕几年契濶远朋好今日萧条无吏役青衫不踏广文户白羽罢走将军檄即看秋风破炎毒高兴倏然动肝鬲诸君无事能我从当使风流似平昔
次韵知平甫同介甫当世过饮见招
炎风得秋亦巳凉喜抱尘策罗南窗策中古人不可见独咏君子予心降高文大论日倾吐响快有类钟应撞却嗟吾侪多暇日俚謡【一作淫】暴谑何其咙驱车正得我所念起具肴蓛陈杯缸自怜愚戅接豪迈蔽履乃与华冕双圣经王道有本末?挹醇粹挥其尨须臾上下今与古武库千矛鏦疑怀滞义一开豁有如暗室来明缸冯侯抗议亦殊健短鈎长相撑摐介卿後至语闲暇偃载戈甲韬旌幢弱弓枉矢尚何用久已束手甘避逢是时君有山阳役扁舟巳具河之矼朝吟淮山翠扑扑夜梦楚水鸣淙淙轩然欲去坐所惜文字雅正姿信悾行年三十不得饱况有荐道登朝邦遂令奔放不自敛欲旅渔钓终湖江朝廷揽贤无远近北尽漠塞南岭泷如君才大齿且壮安可推亮而居龎【来诗云孔明勿问襄阳龎】功名得时看树立岂若都尉眉空厖
奉答原甫登契丹岭见寄【原甫假翰林学士以行】
中原昔失御幽冀不复华我朝示仁抚金币岁屡加君恩谨宣道使才慎推差翰林承命行驱驾絶漠沙晨登寒山岭囘望万里家劲风搜貂裘严氷断马挝郷心感归鴈塞泪零悲笳慷慨属国节迢逓博望槎幸古有此贤庶足开颦嗟晴阳展归旗喜气日以嘉入门解征衫金樽灧流霞哀弦间清唱娇鬟蔚如鵶一慰行役劳期君柳初芽
和吴九王二十八雪诗
方冬气潜温得晚隂始重狂随风力飜怒若云面涌中微玉霏屑後盛毛纷氄寒光动城阙甘滋入田垄鹏骞海水飞骥愤塩车覂萦楼巧作层覆道高城甬羣方破昏雾万物被光宠涂歌涵太和送贺仰高拱判官坐丞华赋诗掩垂陇貂裘拥宵谈金盃落晨捧此兴吾不薄君门旦当踵
答曼叔客居见诒兼简里中诸君
少乏经世才引分甘自置不意田野姿尚为轩冕寄三年太学馆饱食无所议京都多贤豪出入许陪厠时从骑省吟或就步兵醉低囘衆人内自谓处身智耽耽秘书府实待才俊地乃昏落其间衆口沸嘲詈茫如触骇机狂顾不知避忽逢故人来一道平生志归心西南飞劲疾霜後鸷远慙龙阳隐【寜极处士】近愧葆光吏【象之官不去里葆光所居亭名】诗以谢诸君颠冥非吾事
和彦猷在华亭赋十题依韵
顾林亭
昔人久尘土问林得其居但传故老言安知密与疎平湖无遗宇寒烟生废墟风流未都尽犹赖着书余
寒穴
寒泉发何年四序常自平上凛氷雪气中密瑶玉声岂无蛇潜但见沙水清妄饮亦可戒山木令人酲
吴王猎塲
吴王昔用武所乐惟干戈安知圣人意祝网解其罗朝行数田获暮返论战多千载亦何有柔桑隂满坡
柘湖
【阙】　沦此地柘山岿其濒复惊秦时女化作湖上神世事喜反覆孰能识涯津物变虽万殊不惑固有人
秦始皇驰道
秦王骋奇观不惮阻且修万里走辙迹八荒开囿游劳歌久巳息遗筑今尚留千载威神尽骊山空古丘
陆瑁养鱼池
林塘岂如昔尚想昔时居秋草自鸣鹳寒波犹戏鱼纷纭鈎饵底琐碎刀匕余任公有奇术默坐岁几余
华亭谷
穹穹华亭谷中有不竭流其微初滥觞其大终载舟寒色皎可监岚光郁如浮当解尘中缨一濯潭上秋
陆机宅
出身岂明代涉祸固以深一观废兴迹可用当所箴高门非昔时乔木或遗隂空令吊古士感激成幽寻
崑山
晋衰士不竞识者逃其名陆生起江湖文藻振英声遂令崑丘号长配山不倾君看玉就毁孰与樗全生
三女冈
三女史无载于何永其名坡传妃子逝村记昭君生和戎与走蜀为恨两莫平尔兮亦胡为崇冈屹如城
和胡公谨游李寺丞北园
春郊不数到俯仰恨流景李侯有嘉招滞念兹一骋名园带乔树亭榭散清影解我尘中衣觞行日舒永花团锦缬明竹竦摇碧静从容方罫间万事不关省善谑寜类鄱高歌或如郢行遵水曲幽望出林梢迥兴来非外奨理惬有真领薄莫聨归鞍清风吹不醒
赋永叔家白兎
天公团白雪戏作毛物形太隂来照之精魄孕厥灵走弄朝日光赩然丹两睛不知质毛异乃下游林垧一为世俗怪罝网遂见萦我尝论天理於物初无营妍者偶自得丑者果谁令豺狼穴高山吞噬饫羶腥苍鹰不得逸虎常安行是惟兽之细田亩甘所寜粮粒不饱腹连羣落燖烹幸而获珍贵愁苦终其生纠纷祸福余未易以迹明将由物自为或系时所丁恨无南华辩文字波涛倾两置豺与兎浩然至理真
又赋京师初食车螯
翰林置酒冬之严庶羞罗列穷脆甘有馈奇味衆莫觇久秘不出须宾酣红炉炽炭发其钳金锺一引连三四满坐诧美讙笑谈肯复重顾蛏与蚶京都贵人粱肉厌远致异物无微纎骈珍错怪百类兼何久遗此不得参乃知物用有远【阙】
南阳集卷四

[book_title]卷五
钦定四库全书
南阳集卷五
宋　韩维　撰
古诗
九日北园思临涡之游
吾生岂鹰鸇胡为见羁絏题鞭古胜地落帽秋佳节一为尘事牵坐叹高会缺天兼水澄淡树与堤曲折茰房露应重菊艳晨可撷嘉景成想像清樽废提挈隂风吹北园衆槁声切切把酒望霜空冥鸿遡辽碣
南堂对竹怀江十邻几
端居无所聊稍复治文字南堂冬日明窗户煖可喜图书罗满前意覧不由次聊收静者趣以乱忧人思亭亭当轩竹使我长叹喟封植苦不早顔色颇顦顇劲节亮不改虚心如有迟?怀江夫子循道久不试邈然高简姿不受世俗累一官才复进左谪良何亟德义我所珍轩冕安能贵长啸汝水滨浊醪日自酾效陶有新篇【君诗多效陶潜】翼孔着高议【君着春秋左氏传议】弦琴坐虚室默与古人值显晦一其心淡然天淳粹思之不可见暑谢寒巳挚谅非对此君兹怀何由慰
夜坐有怀黎君
霜风动修竹寒月照广庭此夕南堂客得无羁旅情束书万里外徒步游上京岂惮行役劳所期功与名高文日以丽经义素所明顾我顽钝姿无以延英声衔哀谢时好守拙伏茅衡竚君取高第光华慰友生
和子华兄宴王道损公宇
济济高燕会衆宾且喜乐方冬气常温是日寒始若愁云际平林垂见雪花落四座喜相顾有引必虚爵中堂岂非佳东圃罗帟幄当亭列射格抗的明灼灼雕弓既出韔劲矢各在握主人揖让兴客以次序作目惴彩树移心倾钟鼓数笑言何谑失仪节亦称娖酒酣事颇变极口纵谈谑失令固有罚出语辄见酌平生爱疎放论议鄙龊龊欢来一狂散岂顾醒後怍诗人亦有言善戏不为虐所赖衆君子阔达见表襮还家遂酩酊岂复记鸣柝
和象之雨中见寄
沉隂子所叹幽事我为乐雨沼散圆荷风蛙乱灵药清凉体自正虚静道所托谁识此中心一罇成独酌
喜吴冲卿重过许昌
前君广文直共宿官舍冷携觞慰羇旅鸣弦破愁静竹隂月娟娟楼角星炳炳是时冬夕长谐笑得驰骋尔来还故栖乐事成引领君方志远击我固分幽屏趋舍既云异会合安可幸不谓旬浃间所得亦以并清笑烦滞阕高谈谬疑正琅琅别後篇铿若御笙磬索居久其职此适固为横一感朋盍难举酒良自庆
同戴处士游湖【时甘陵未平】
京尘倦游久爱此西城曲泉温草尚青春近波先渌幽人幸相对高论良自足蚩蚩北州民安得同我欲
同曼叔观颍昌酴醾
前日看花花正发今日看花花欲歇入门但见緑隂下寂寞无人委春雪狂风飘簸百卉尽惟有清香吹不絶攀条惆怅可奈何与君把酒到明月
夜泊湖上
春风淡无力池色晩更静人归箫鼓歇月出楼观迥惊鸥啄浮星游鲤下明镜谁当拏画船彻夕纵孤泳
化光东堂赋得奕棊
君家何所乐棊奕侑清兴帘垂虚堂肃子落文楸静机心久巳忘胜势安敢竞吾知霍将军固亦有天幸
九月十日西湖席上得乐字
秋云淡不飞霜水清欲落维舟坐近浦悲风满衡薄良游未为晚佳节止在昨湛湛觞醪醇娜娜菊枝弱天时倏代去所恃有行乐何能学次公忉咄谢多酌
元道席上得秋风为题下为韵送广信舍弟
秋风感人切况在欲别者狂飜断蓬转寒助离樽泻吹云急燕鴈猎草嘶代马莫作塞垣声端令客泪下
过李膺墓同曼叔作
汉衰奄寺炽威柄敢专有桓桓李司隶誓夺还君手登门盛贤俊破柱发奸丑身虽以此亡慕者犹恐後我行襄之野把酹孤冢右精诚有相激泪落入巵酒剖心死亦仁灭顶过何咎大雅称明哲於君岂其谬
和太祝端居有怀叔恬秘书
鄙生复田庐疎絶豪俊後侧聆杨生贤名挂时辈口向风结遐想几岁欲奔走比闻官旁郡敛板不去手沈埋文俗间有类鱼落笱颇思沿檄来一洗烦滞久覧君端居作怀伫日延首窃高田苏游遂信尹公友丈夫相期意不必衔盃酒作诗助嘉招此志非邂逅
送李寺丞宰蓝田【李久闲居】
君诚岩壑徒出宰亦山县尚喜终南峯苍翠不去眼春风吹征车千里度灞滻到日胜事繁花光老秦甸
奉詶南陵三君别後见寄
斋居有常禁跬步不得语清讙犹反思浊酒成独抚野杏乱飞春隣鸡静啼午寂寥正如此坐见前山雨
雨後之南陵点馔
斋房厌危坐出户旷舒散草木雨多思云山晚相乱萦囘俯川陆窈窕见楼观耳目久尘埃兹辰一湔浣
偃仰
鹊噪庭栢喧朝光来入隙祠官谢余事偃仰百骸适囘思朝市人小大各有役区区就终尽万古同一迹而我遂慵散兴味良不极富贵非所慕兹愿傥有获
哀传马
喧呼国西门驿使通万里十亭传一马日夜不得止枯肠嗛刍豆瘦骨系辔箠力尽求未息忽巳仆泥滓死者既不补存者行复尔闻古至治世微物均福祉不壅王泽流其先在官理国家富郡邑一板万生齿付与有失宜得无马之似投鞍坐太息春为悲风起
冬至日作
初阳动新琯微霰集前墀举宗会佳节拜贺俨成仪念我闺中人独此隔容徽昔同奉祭笾今自享酹巵髣髴平生像凄怆故年衣寒灯清无光僮使侍虚帷对之忽悲结零泪不可挥娇儿何所识摴博自为嬉
切切【归许途】
我怀切切重切切今日归当去年月香车不复故道来血泪空沾旧行辙严风正射人面过冻地惟忧马蹄裂举头且愿愁隂开悲搅胷肠刻霜雪
席上探得游字饯两淛提刑张吉老
圣朝用中典前代所未侔一罚有失平天子以为忧祥刑慎处纠辍子蓬莱丘御前赐印纸尽部东南州才豪勇自放霜隼凌高秋清风翩两旗八月下吴舟勉哉树休问考绩待其尤毋忘临觞赠义重闺台游
同曼叔诸君登醴泉观凝碧亭
门前车马尘当昼塞昏雾安知此亭上秋色生四顾黄花散晴阳赤叶变寒露境非游覧旧人得朋从素乐幽鱼羣行赏俊鸟横度惜无一樽酒留连清景暮
次韵和永叔种菊过节方开
皇天於万生难用一理晓芝兰喜憔悴蒿艾长美好况兹封培晚荣茂安得早赖逢贤主人拂饰文字巧不然彼微芳零谢同衆槁清霜不能凋秀色出庭草珊珊黄金明落落衆星小人生苦多累适意会常少在昔陶公园恨无酒樽倒敛襟赋寒华高唱徒杳袅幸无斯人叹一醉可遗老
又和杨之美家琵琶妓
杨君好古天下无自信独与常人殊勤身所营世或弃反眼不顾我以趋彼其察物类有道能取精妙遗其麤官卑俸薄不自给买童教乐收图书客来呼童理弦索满面狼籍施鈆朱樽前一听啄木奏能使四坐改观为欢娯有时陈书出衆画罗列卷轴长短俱破缣坏纸抹漆黑笔墨仅辨丝毫余补装断绽搜尺寸分别品目穷锱铢以兹为玩不知老自适其适诚吾徒岂无高门华屋贮妖丽中挂瑶圃崑仑图青红采错乱人目珠玉磊落荧其躯苟非絶艺与奇迹杨君视之皆蔑如杨君好古天下无
遗吴冲卿大飨碑文
苍碑剥龙螭突兀古殿侧世变文字异岁久苔藓蚀谅非好事者尘土未尝拭我来仰首看百过不自息曩者魏方盛帝丕托威德驰驱百万衆南指斗牛域誓将殄氛祲饮马长江邑翠华郁囘翔高会夸故国肃肃环佩响煌煌羽旄饰鼓钟何镗鎝淮汉为震仄罢飨示得意摛文永鑱勒从臣梁孟皇隶法当世特奉诏无与让淋漓奋其墨尔来几千岁卓卓见筋力端庄九鼎重劲挺羣珪植威仪商山老气象汉庭直惟昔铭栒戈先儒固难迹况我鄙陋极视此空叹惜常恐日磨灭不辨点与画呼工模於纸一扫见白黑缄包比琼瑶把玩废寝食于时大经九有诏讲谬忒刋之太学中为後代法式冲卿邦家彦学问古今积辞端海鲸运笔力霜鸷撃况兹服儒官洒翰固其职楷模所流传历世动千百自非体法正徒使观者惑厥初篆草隶根本君巳极聊持钉张翫庶以参得失
久旱喜雨
炎风驾京尘久旱氛祲恶羲和鞭日车光焰赫飞跃羣生困熬暴嘉糓坐焦灼高堂袒裼卧汗下如鞭索安知於此时乃见嘉树落狂飘随烟云急洒动林薄萧然宇宙间昏雾一疎瀹虽忻意暂豁所叹施未博雷霆司天令何乃久寂寞微隂虽自复阳亢不为却安得跻帝阍一鼓造化槖太上方厉政进贤登謇谔日将太平近此变不应作吾徒勿咨嗟坐看雨时若
和江十浮光隐者
我本岩壑性落身名利塲譬如笼中鸟飞举意不忘常恨此世人与古不相方争名塞朝市养志空岩房近闻二三子卜筑淮山旁松栢手自种夏隂郁苍苍晨钓淮上石暮返林中堂琴樽自为乐过是皆粃糠乃知天下士未易一槩量好事江夫子慕之着辞章名落尘土间清风何激扬安知後来者不及董与黄
和圣俞鬬山鹊
禀此分鬬姿用舍在所激翻跳巧相中一败躯命掷晨鸡鸣不渝霜隼时乃击既无一二效岂不媿肉食
和圣俞饮会之作
幕府多俊良乘间得邀命陈觞四座合清笑发高兴氷梨走咸黾霜橘荐穰邓肴羞愧无珍粗竭我家称礼酬嫌巳拘戏罚甘太横诗诵唐人为议法汉儒正新嘲时巧发诡令或孤迸聊矜一时快岂校负与胜行伤昆弟别且乐宾友盛但愿会合频醉日敢辞并
饮圣俞西轩
欢常以饮合欢意则非外今吾二三子共此西轩会主人吾儒秀言与二雅配酒行倡大论文字略琐碎上言评人物要当本诸内下言讥为学不以满自槩唐之衆诗人区别各异派一经君子评敛凿【音作】弃秕糒予曰吾圣俞名足通後代答我文如韩尚有六经在况吾何所立闻誉若抱趸圣俞善诱掖斯语不无戒意欲令吾曹事业进以大我虽顽无能闻此亦健快呼觞满自引不畏坐客怪归来书短篇聊以记所佩
奉和兴宗腊日招宾浴普光
嘉腊世所用况今以令休吾侪三四人及辰为兹游兹游岂其远东城大道周松桧寒色静台殿香气浮振衣聊自洁举觞复相酬淡泊顾多思嘲谐讫无尤京都豪贵儿良马轻衣裘飞鹰搏狐兔驰突明星流归来击鲜饮赵舞间齐讴岂不一时乐此乐异我求愿君勤置酒简薄非所羞
送宋钧秀才落第还乡
漆雕不肯仕仲尼悦其然乃知君子学躁进非所先去圣邈千载兹风复谁传趋营不自反亷耻一以捐爱君抱冲淡荣利不可迁读书本仁义洞见末与颠失志不为辱谋道方复坚临分求规言顾我昧所宣愿君崇远业无愧古人贤
送勾谌太博通判颍州
西湖十里波渌静过新雨波间黄白花缭乱不可数浮舟翳佳树凉风生仰俯回顾红尘人处身一何苦君子爱民物在乐思及溥方期推所安与衆式歌舞
送陈着作【圣俞之官寿州】
高才不沉没奋笔动天幄古今明治乱王霸辨醇驳文成数千言粲若玉就琢拜官诸侯府千文兹把握过别要我赠强言慙鄙朴董生崇正义孙子陷曲学彼其趋舍间为道一何邈愿君审兹术名节重山岳
奉送永州张中乐屯田
昔年曾读子厚集梦寐彼州山水佳循良今慰远人望潇洒仍惬旷士怀楼头打鼓散羣吏林下啼鸟眠高斋政闲境胜足佳句好写大字镌苍崖
奉同原甫郓州乐郊
诗人歌乐郊以政不以游太守名是地岂非为民谋下车布条教惠爱春风柔丹笔平枉讼赭衣息奸偷政和岁亦丰闾里舞且讴及我闲暇时驾言此淹留杂花艳暄朝翠竹鲜霜秋有台下观渔有堂前抗侯觞斚既纷错管鼓亦喧啾都人从公来小大毕休休施设苟异此且为民所仇台高池益深不若墟与丘贤而後能乐轲言良有由聊书太守意庶几来者求
答师厚和叔喜病起相招
韩孟天下好祝身犹駏蛩今吾二三友幸而得相逢如何病在枕垂见月律穷前日始能杖气力微春螽出门候车马庶几子予从忽得连纸诗烂然乱昏今我谢百事无着如飞蓬惟知烂漫饮舍是非所通愿君勤贮酒相期雪翻空
次韵和原甫游会灵观
松乔去我久高驾不可攀何意尘外游近在王城间先帝昔临御抱冲啓玄关营宫奉岳镇缥缈当人寰疏泉抗台殿拟迹三神山想像列仙下半空来佩环云车倏容与旄节俨成班翩翾万玉女红颊翠羽鬟世人那得见石坛空自闲伊予厌羁局酷甚负病癏兹行适所愿帖若贾在闤春风吹园桃几日朱霞殷寒碧竹间见新黄柳际还主人非素期促具初无艰抗侯角善手持觞发欢顔尚无形骸累安问绂与纶跋马兴不尽东池水潺潺
答和邻几元夕圣俞及予过之
天衢十二大树春楼前结彩移嵩岷游人衮衮去不已街头雪泥踏作尘骀它馆中好古士纷华过眼轻浮云早休仆御谢宾客翛然乞酒邀比邻盃盘如星下烛案果以橘柚菹紫苹微吟疎笑见真野昔之靖节今冠巾门前少年将姣妇电落马足风两轮长髯健儿走先後意气欲无夜与晨瞥然奔过不留迹肯信亦有端坐人若无吾曹同嗜好枯槁到死谁嗟嚬
答贺中道灯夕见诒
春风揭屋沙激窗兀然孤坐如植杠酒昏两眸?不视案上书策徒摐摐独待高篇恣哦咏顿觉精鋭还躯腔前时官家不禁夜九衢艳艳烧明缸彩山挿天衆乐振游人肩摩车毂撞君於此时守经籍直欲行业纯不尨想初嘉句落纸际笔下衮衮来长江我今散懒世味薄惟於静者心为降江翁萧闲梅老淡文字酬酢交矛鏦恨无奇丽与鬬角日策疲马参其双能来相从不惮数与子赋诗倾酒缸
和李大邻几圣俞及予见过小饮
朝朝骑马出请道所从何所从亲且旧恩义固匪它京都衆权豪门户高轲峩苟无势利求安事徒奔波不如过亲旧虽数无嫌诃君家庭馆闲远在城北阿惟吾二三友暇日一来过解鞭不肯去得酒亦已歌况逢春阳始风力渐柔和浮膏动郊壤芳萌缀林柯良辰游不处为乐戒蹉跎烂醉穷吾年十日讵足多【李诗有十日醉如何之句】
和刘郎浴观音予置酒见贻
禅关严城侧深靓辟华构方吾挟书来值子出杅後欣然出浊酒谈笑坐清昼三四同来人颇喜出邂逅牵衣起相酌曾不烦劝侑纷披索潜逃顾壁恨无窦不谓一樽乐有踰万金夀瓶罍忽已竭余兴不自收走登故人堂拜叙十年旧夜深跃马归不畏妾妇诟
子张子夏庙同邻几圣俞过作
峩峩道旁庙庭户焕丹黝恭闻师啇贤下拜奠巵酒大梁故王都豪杰所奔走当时多尊荣死不道人口二君夫何为血食独传後岂於圣人道自托致不朽荒坟屹相望荆棘不盈亩衣冠应作尘制度复何有得无埋奇书文字暗科斗怀古意惨淡春风一搔首
和圣俞食笋
犀皮包玉束作斤有馈为子盘中珍爱之不欲食客衆夜密置酒呼其隣作诗盈纸颇瓌怪胄出恐是龙之真流涎溢吻极称诧两都无芹吴无蓴念我故园事裁挿独於此物尤勤勤春芽怒迸地皮裂采掇入撰无虚晨独留晚出补林罅几日不见长过人新梢秀叶动清景?藉往往铺吾茵而今安得复致此腹饱藜苋身埃尘
和叔惠荠
君居压城根厥产地宜荠呼儿乘昼暄培壤露寒翠撷之登盘蔬蔼蔚见春意方其下筯时絶甘遽吾遗物虽美芹微意重生刍比苟为势利心千金何足贵同胡江范邵裴二宋司马饮会灵水轩即席赋以日暮天无云春风扇微和为韵得日字
华轩压春波樽酒四座密柔软柳间风舒迟花後日晩色帘卷静欢兴觞行疾一陪诸英游黾勉慙落笔
南阳集卷五

[book_title]卷六
<集部,别集类,北宋建隆至靖康,南阳集>
钦定四库全书
南阳集卷六
宋　韩维　撰
古诗
和如晦游临淄园示元明
平津开馆大道西桃夭杏姹通园蹊东风入林朱白动次第装遍枝高低红梅最好花正盛我时往看归仍携尔来风雨就零谢忍见踏尽随春泥广文先生厌闲冷投书结伴散马蹄主人同僚相门出未肯朝暮甘盐虀欢然握手喜迎候促具并走子与妻挿芳咀甘不知去归舍已见鸡在栖坐挥大句鄙凡近脱落尘迹登天梯不因时节自娱放颇置白黑为愁凄我昏如此漫不省何异车鼓乐鷃鼷长安緑酒春正美与子一醉万事齐
送王二广渊签书洛中
吾尝登嵩丘下视伊与洛王都一何壮气象郁囘礴又闻彼其下地美民俗乐朱宫待游幸窈窕飞观阁气交卉木茂奇艳或可愕清渠碧玉色左右随酾凿丹樱结春实紫笋翻夏箨喟予抱幽恨神往迹屡却羡君署吏去跃马春游薄追游当及早胜事不可落为我谢林岫终期蹈前约
游福圣院呈审言诸君
残春去无几烦暑来已渐驱车九衢里赤日汗两脸投身入佛寺廊殿邃且俨老僧一何贤为我拂清簟神轻反无寐性达非有检啾啾雀声闲悄悄人迹敛却思吾庐下此乐不为欠新苹生明镜密笋排翠琰时哉盍旋归尘土吾巳厌
上已
栏干浮波走长桥琉璃光中虹动摇浪头画舸百龙首鼔声叠叠来塞慓我欣禊事得壮观眼底不顾花飞飘劝君酒到莫浪免一春佳节惟今朝
邻几和叔饮定力同赋
城头片云黑飞雨霭巳至凉生芳树颠影乱樽中翠沈烦忽去体精鋭飒生思江翁发新嘲陈子抗奇议在言岂多同於道不为异夜归清有余微月照连骑
次道东轩赋惜春【得野字】
青春忽已晩去我剧奔马残芳已扫园浓緑空蔽野春风欲有问对酒不能把人心正如此狂雨自飞洒
同和叔饮王文正公三槐厅呈正卿
投盃送余景休驾避初燠久嫌花搅心始爱树清目主人乐儒学定契均季叔疎帘翳广坐并荐肴与蓛肃肃太尉馆简俭见遗躅中有戒子篇惨淡刻寒玉世传盛德茂名与淸风穆公乎不可见怅望三槐緑
普安席上作得蔗字
羞随轻薄儿泪眼尘土下朅来精舍游置酒乐清暇盃盘春物少惟见杏与蔗流阴足可惜将子缓归驾
借马
吾生不自勉无马以絷羁不能徒步游邻里更借之东家号驶疾出门无停驰西家苦驽缓百箠足不移惊怪同行客问我遽尔为驶也吾撇烈驽也吾逶迟物情有如此且当执其随
邻几舍对菊无酒
陶公爱佳节对菊愁空盃日晏东篱下竟见白衣来今君亦嗜饮复有伊人才惜无王江州黄花徒自开
同邻几和叔登定力阁
清风何飘飘万里吹曾轩侧身红尘外却视飞云根王都屹雄胜长河中怒奔上有怀归子心随惊浪翻登临岂非壮悲伤久客魂日暮下危级且复同一樽
邻几晩见过小饮
朝居厌喧呶暮坐苦幽独忽闻江翁来喜视樽中醁所惭升斗微不足满君腹强酌良胜无逡巡怯行速萧萧风着树惨惨雨昏烛谈精几丧言道在空击目此兴自不浅岂要酩酊足
答圣俞设脍示客
梅侯三年江上居盘羞惯饱鮆与鲈客居京城厌麤粝买鱼斫脍邀朋徒孰亲刀匕擅精巧闺中丽人家本吴缕裁长丝叶剪藿飣餖自与寻常殊霜橙捣虀饭香稻一饱岂顾家有无我虽目病兴不浅坐想落纸霏红腴雕盘隽味傥可再赠子玉酒随长鱼
与江梅景德夜归
吾交陈与谢屡结东城游春宵灯火繁跃马此道周怀人邈何远念岁忽以遒况自抱私感归来清泪流
答和叔城东寻春
寻春之何所乃在城东隅东隅信佳处名园间精庐时属积雪霁田壤坟以苏雍容二三骑并辔徐厥驱仆童怪且议寒野安所娱不知阳和气泱漭于空虚仰视孤刹起突兀疑神扶其下万华屋碧瓦鱼鳞铺南行历亭馆近接栋与栌阴草含碧色阳条散红腴周览气象嘉高步形踪舒提携上樽酒馔不过鱼蔬为奉岂非薄欢至自有余却思九衢上车马何区区红尘塞两眼势利各有趋虽欲求暇逸何能幸须臾君勿轻此乐此乐未易图
景仁次道斋礼院予与和叔过之值其方饮引去二君以诗见谢三首
自我伏田里三驾游上都其谁肯来顾莫与夫子如久积疎野抱况兹病薾余厚意不即报悁劳在朝晡驱马寒日中薄暮到省庐属闻从衆贤高会罗盘盂逡巡望华闼却走不及徐鸾仪与鸿举其势固自殊胡为枉嘉藻似欲相牵拏中论十年旧见许道义徒管鲍久不作知音几终初岂敢忘君言誓将守淳愚
右答景仁
肃肃奉常署高门敞天街群英谨邦祠先事戒洁斋我时过其舍值与衆客侪方闻治杯酌避去礼亦谐媿无孟公名安使所至怀不知贤豪意未遽见弃排明日出长篇正声谢淫哇如畏明义重殷勤惧暌乖几时持笔和落纸还成揩何以叙缱绻晨当策疲騧
右答次道
昔予有行迈辱赠猗兰辞今我复来游重贻黄鹄诗兰以喻芳洁撷佩正所宜鹄以兴翅邈鸾皇共追随句成自有法意厚良不訾投非所当授乃反骇且疑兰生深林间蔼然抱幽姿鹄有江海志孤轩谢羁雌残折兰色改豉尚鹄性悲愿君两置是逍遥以相期
答吕晦叔见赠
人情纷言伪吾道本一纯苟为趋向合不待结约亲曰今得夫子所涉无异津邀我醉华舘正逢雪花春谈笑不近俗文史自娱宾明发枉嘉赠辞气玉醴醇三复同心言杂佩非所珍
同景仁况之诸君游南园饮梅花下
兹园旷不涉寒草忽已芽同游三四人及此风景嘉芳梅如我期朱萼承素华欣然坐其下偃君初月斜攀条酌醇酒谈笑时一譁歌童虽非妍清唱凌烟霞人生自有适岂要外物加兴尽复云返修竹盘昏鵶
招景仁饮
红薇花拆萱草丹万铃嘉菊重台莲问公此时胡不饮乐有至理须钻研后夔巳远师旷死寂寞千载无其传公穷天数索圣作坐使緑鬓成华顚屠龙絶艺岂世用仪凤至业非公专洛阳有客金石坚持议不屈难鑱镌园收独乐会真率以劳校逸宁非偏古称两忘化於道此理岂不旷且然折花持酒待公醉乐至无声方得全
和朱簿对雪
公堂寂无事默坐拥重裘余霰竹上集寒风日飕飕哀鸿不停征好鸟鸣相求君能於此时为我发新讴上言有年庆幸免刺史忧下言美光景宜以欢燕酬名园抱城角亭观俯清沟松桂有佳色芳梅朱白稠晨昏傥霁止当复从君游
置酒湖光亭示幕中诸君
东风不能和朔雪屡成晦置酒高亭上豁与清景对霏微远林表萧散平湖内稍急征鴈羣偏凌舞姝态为藩昧仁术抚事增永嘅闾阎半无褐甽亩方兴来幸祈阴沴消庶卒丰年赉
送朱主簿
浮舟下东溪春寒花未徧共约征车行复此华堂饯人事多龃龉临分阙芳燕坐想竹间风杂英纷如霰
後圃偶成
气昏聊止酒讼简时闭合池红落花委岸緑新蒲合厌暄解重衣息倦偃清榻永日林下风山禽响相答
寄题黄州德厚庵
达命斯顺受务德其勉修诚已有要道兹外非所求使君名是庵可谓善自谋端居若无营志业日以休心端物自正化行速如邮野辟岁有获庭虚讼无留民俗兴礼让闾阎息奸偷可以报上恩可以嗣先猷倘异於此道则为是庵羞
燕诸生於内集堂作诗以勉之
济济衆君子庠序之冠冕来燕升我堂良用慰衰蹇清言屏丝竹善意陋肴饍兹藩实故国贤哲世多显荀陈没已远余迹竟未践顾惭为政久儒道不加阐云飞乏孔翠庙荐阙瑚琏非期宠禄光或虑志业浅惟天傥有待在巳固当勉临觞无以侑相敦在诚善
次韵和崔朝散西湖避暑
人生苦炎歊我所得萧爽乔林无纎穿好鸟不停响冯轩纵遐瞩万象归一掌道心流水闲世事浮云往岂同中林士所乐在膏壤寄语同心人金鳞当透网
和子华兄太素泛舟香菜门
霜髯照四坐宛是商顔来舟移一水远楼对羣峰开谈笑尽永日声利轻浮埃既同剡溪往亦类稽山囘
又絶句
芙蓉落尽荷叶黄西风测测梧桐凉岁登讼息休吏早林间独坐歌还乡【非公境界】
次韵和君实寄景仁
予年行七十惟日就志昏虽高鸿鹄举尚困鷄鹜喧壮心久巳摧弱羽不得翻每诵少游言顾慙下泽辕蜀公有高志谢事久杜门扰扰世俗务不复挂口论羣经杂图史拥坐如周垣上谈千载故速若水注盆客来必命酒左右拱诸孙虽无鼓舞懽自喜谈笑温仰高顾吾私有类羝触藩尚期蓬荜完亦有桑榆存近观敕子诗尤见朋义敦卜居近吾庐指日驾君轓构堂始云基筑圃亦巳樊前知会合期不惨离索魂想像入第初亲宾燕华樽谈高一理会体王百疾奔共完天纯粹岂识世诈谖方笑司马翁独乐守空园【独乐君实园名】
效陶呈景仁
仲冬景气和游步独徘徊微痾忽消散我兴在尊罍东隣久废饮百劝首不囘所忧在钟律未致仪凤来此志岂不佳孤论良难裁愿公少置之起视瓮头醅
答梁大夫断求息缘以跻高跖兼简清臣大夫
人生会有本本得求自忘缘来与之俱源壮流亦长趋高顾为下在得良已亡金仙不吾欺庄生助之扬嗟我闻道浅妄言岂非狂缅怀终南山紫翠峨宫墙二贤谢尘滓接翼参云翔相望孰云远共此爱日光
和朱少府
自我还故栖再见炎与凉朝游每含哺昼坐常焚香撷圃得奇艳俯池鉴清光不忧饥所驱非为饱则扬同里四三人每过必命觞浊醪无孤斟嘉果有新尝看舞雪飜席度曲尘飞梁桑榆傥徘徊此乐未渠央行止固有命贵弃乃其常与君酣且歌幸世方欢康
次韵和景仁兄
既酬斯有酢在礼犹可追起劝孰曰狂狂在捉白髭白髭虽见捉渌酒安可辞歌童小如拳聊以开公眉
次韵答景仁喜雨
凉云四向复沴气一消沉上天垂景贶高秋沾喜霖槁苗变新实时菊抽芳心聆君得意句起我掉头吟
令绰泛舟潩河作诗诒之
投闲归里闾幸与故人遇情期夙所敦邀迓已去屡尚嫌城阙拘未尽林壑趣导河高其梁轻舟具指顾寒花黄被堤秋实翠登俎【时有献秋来禽者】白须二三翁相对无俗语夷犹起遐想恬旷絶近慕适野讵有谋登高亦非赋信哉庄生言忘我带与履
景仁示去岁所赋菊屏菊塔二诗辄以一篇答之
斯民去古远日与巧伪迁粲粲黄金花揉屈同柸棬列屏耸浮图光彩生盘筵匪惟悦羣儿爱咏及华颠我欲叱园史解结除其编万物有本性各使归自然
对雨独酌
褰帘雨正繁附火寒巳薄修竹摇清音芳梅绽朱萼感此时运驶对酒成独酌多谢枝上禽飞鸣慰寂寞
和玉汝弟感秋偶书
园林雨余清碧色徧秋草露叶委闲堦风荷乱幽沼晨昏爽气嘉吾意欲轻矫古来达道者冥冥独见晓四序虽代换一物未尝老况兹浮幼质终非智人保唯有至真界日日无非好岂同世俗情妄计迟与早矢诗勿庸多万事一能了
题巽亭【王氏】
薄阴散秋曦爽气来孟月慨然登兹亭嘉观非远涉径幽出深竹栈峻跻危堞身腾尘境外心与空界接前临潩波泛却视隗峯列来远得清飈洒迥想飞雪君家兄弟贤问学继先业横经咨老师置醴延大耋方从贤者乐岂为游子设诗人亦有言佻达在城阙
和景仁除夜
六十复过六逐物何当足善恶两都忘宁论择鱼肉流光速於电至道明如烛孰谓吾庐卑随时自凉燠
奉酬乐道
故人从我游里閈非潇湘文章老益壮欲掩李杜光新诗来连翩奔走获与臧调高岂能继爱重如琳琅春风动地来急雨催羣芳梅蘂亦巳落坐看飞絮狂谁能於此时默默但退藏且倾盃中物莫顾腰下章缓舞金缕衣高歌玉炉香【晏公作词云金盏酒玉炉香任他红日长】白头自有乐岂愧少年场
次韵奉答君实问禅
仲尼称无我老氏贵不仁存心一隣虚去道万由旬入俗权立圣达空安取真摩诘非有法还公本来人
答李先生
衆人张眼我视明明衆人开口我笑泠泠百姓不我知我与同醉醒惟有北庵李家老足智解语通人情恐物盗我本真处劝我闭口藏眼睛翁意我甚愧我语翁亦听万物不是贼我家门畜停我劝李老莫忧惊诈称强盗国有刑太守行令当不轻
次韵答和乐道侍读给事
岁丰讼滋简拙守容晏眠起来视云景春意亦巳鲜驱车望南城精庐屹当前华堂坐沈邃迟日步暄妍流览高僧壁稽首金像莲即事岂非适感怀良慨然宫藩与乡閈早接二公贤高文炳羣宿大论倾长川尔来曾几时急景凋朱顔从容味真理萧洒赋高篇岂无安民策坐惜成弃捐尚期雅正音入和薰风弦余本岩壑姿台合缪见延渊明亦有言误落尘网间命固有行止理非可控抟素髪纷已垂行当挂吾冠侧闻治林圃栽挿及晴天芳芽吐膏壤柔条擢暖烟光景非我力为君导鸣泉【比园栽植甚备而尚缺池沼窃欲助君成之】
次韵谢尉公靖同游北园五首
我本岩壑人何意禆衮阙一从谴逐归林下聊散髪步堤得幽花照水见新月即此穷朝曛平夷免歌蹶阴阴乔木交竦竦修竹翠黄花与丹实夹路何琐细是辰雨新足支策问田事一感孤征鸿泪落衣襟际【昔尝同子华兄游】
凿堤要水近依竹任迳斜残叶时委地晩笋犹穿沙不知人间世况论空中花却思城市喧合合鸣羣蛙今兹冬已孟青林犹蔽野爱此晴景嘉置酒衡茅下缅思陶公句异代同潇洒结庐在人境而无车与马九夏困炎毒出门如探汤不知此幽亭俯仰皆清光寒流给我濯白云供我望况有尊中酒犹泛残菊香
奉和太素见诒
幸有新醪对新菊莫叹樽前光景促请公更唱自为词缓奏金丝续银烛
南阳集卷六

[book_title]卷七
钦定四库全书
南阳集卷七
宋　韩维　撰
律诗
寄秦川马从事
往岁游西谒季长陇云秦树胜风光分题红叶蛮牋腻对举流霞彩袖香宴洽翠娥连象榻夜寒娇凤泥银黄未知早晩重携手惆怅而今鬓巳苍
春霁忆洛阳
少年结客洛阳时闲傍东风驻马蹄山色远饶潘岳宅波光轻撼窈娘堤花繁到处红如堵酒好寻常醉似泥赖有金台旧知巳应怜魂断虎牢西
云
抱石情虽久为霖意若何天心如见用风力不消多冷湿朝仙洞寒迷宿鸟窠飞扬终得路曾入汉皇歌
雪
屏翳驱云结夜阴素华飘堕恶氛沈色欺曹国麻衣浅寒入荆王翠被深天上明河银作水海中仙树玉成林日高独拥鸘裘卧谁乞长安取酒金
东郊
东郊丝雨破浮埃绣骑寻芳两两来十亩霜阴青翳目一篙溪色碧於苔林花泛日鸎求友壠麦含风雉应媒緑柳朱栏多酒市杖头谁伴玉山颓
春朝
燕语闻多日蚕眠过几宵花深不辨蝶柳暗欲迷桥便面金环重障泥玉勒骄黄公酒垆上谁贳阮孚貂
晩春
春晖东去月如弦却拂凝埃敞北轩几曲云屏空白昼一帘花雨自黄昏庭芜碧合阴虫息窗树红稀鬬雀喧细忆旧欢都入梦习家池上子山园
题余山人壁
一室闭香林萧然物外心碁声敲月重屐齿印苔深竹径茶烟细山园锻树阴会当逃世网尘事缔朋簪
水阁
约略横云岛栏干瞰玉渊雨汀翘睡鹭风树咽嘶蝉緑发莓苔地红衣菡萏天夜深三弄笛月在钓鱼舩
戏月
缺处还孤守圆时亦独栖何曾闻合璧只见是如珪桂子遗秋信方诸寄夜啼建章残漏促又伴玉绳低
和曼叔【子华庆州会上】
官路飘蓬奈别何塞垣相见此情多酒樽重喜为亲寿华髪犹能继子歌行树坐思新种色断氷应泛晩来波紫荆山下游从少独把雕章醉後哦
长安留别七弟兼简刘郎
二年牢落坐囘山平日交亲梦寐间关外相逢非素约樽前一笑慰衰顔康衡沿牒朝廷远王粲从军幕府闲跋马题诗离绪乱霜风萧飒鬓毛班
和原甫见送
德义良所慕风霜轻此行放歌留客醉高咏见公情祖帐重开席郊原少驻旌还知别後意寂寞对柴扃
送吕寺丞【娶妇归省亲乃赴邠州】
古有从军乐人今衣彩行春风骐骥健朝日凤凰鸣树远秦中道花繁塞下城篇章闻旧俗当为放遗声
元日寄袁州仲文兄
前日都门尽鷁飞秋风执别涙交颐清朝远谪庸非命直道终申自有时佳句应因子卿赋【道出苏台见苏子美】胜游仍共鶺鴒期【六弟在钱塘】宜春台上春归早谁伴花前酒一巵
九月十日游象之葆光亭寄曼叔
几负高阳约蹉跎此岁华论心看翠竹感事对黄花寒日凄征鴈清霜急暮鸦临风一樽酒囘首意无涯
送戴处士还卢州
早识浮生妄欣陪达士游观心非本有於法尚何求煮茗林间寺题诗湖上舟还嗟别後夜风雪拥貂裘
同子华仲连二兄游湖
浊酒非陶令方池似习家放舡风动柳着岸水【阙】
象之席上赋得寒字
爱子林亭胜高秋驻马鞍梨红先着露竹碧自生寒惨戚伤多事淹留强一欢所嗟怯杯酌不得倒吾冠
同曼叔化光游卞氏园
野圃无人到秋风共子行花临流水落草上废台生气晩才看菊天寒不见鸎幽闲固多味浊酒讵须倾
和晏相公答张提刑州名诗三首
颂圣
文德绥中夏威灵镇远夷恩灵沧海润基业泰山维汉曲白麟应虞韶丹凤仪伪儒蒙景化鼓舞庆淳熙
讲德
上德钦明代中阶翊亮司夔龙曜勲业鸾凤肃威仪复古高文丽为邦惠化绥还当奉侯瑞归辅太平基
陈情
濠上蒙庄达田中彭泽归安能陈道德直可景光辉欣奉燕台集恭陪汉相威阳春囘丽曲清越满金徽
西湖雨中同公懿诸君饮【席上得空字】
十月平湖上繁霜藻荇空柳枝横堕雨波白细生风水鸟飞幽碧寒花折浅红谁能尽一醉灯火宿船篷
答临淄公见招
帝思元老付关西公受兵符与命圭应识疲羸须镇抚便期愚散豫招携汉家宫殿看龙首秦地山川入马蹄自愧不才多病者空哦嘉句滞幽栖
独坐
雪屋生寒劲风灯落烬频惊号独过鴈默坐未眠人世事存伤没年华故换新还将寂寞意强与冻醪亲
过卞氏园亭
桃李郊扉静东风拂面柔偶陪连骑客来作探春游斜日池边树轻云城上楼不须花艳动一醉且淹留
西轩会中与辛杨诸君同赋【得深字】
一笑聊为适非关事赏心芳菲逐风尽时序感人深世事无多问香醪且细斟更须乘月色潇洒坐中林
再游卞氏园亭
多谢春风意残芳得我游緑阴人去远翠竹鸟啼幽醉舞纷无次狂歌漫不收林间簇车马欲去尚迟留
象之以山药见赠
龙山有游客赠药满筠笼叶渍沙泉碧苗分石窦红斸应侵晓露来喜及春风却笑丹砂远卒勤勾漏翁
和象之同孔宁极游石桥且简宁极
春风杖藜客同到石桥边引袖披云木携樽俯涧泉嵓花聊采摘野器不雕镌俯仰元和内熙恬太古前草心柔可绾蒲叶密於编涧麀来窥坐沙鸥不改眠蒙蒙桃李雨羃羃薜萝烟舞类雩祠日吟非楚泽年鱼跳闻急管鸟语似么弦紫翠羞薇蕨清香袭蕙荃乱流时揭厉微迳巧萦穿德义心诚服山林性所便敢令然诺负直以事为牵圯下履终跪溱边裳且褰春醪可益酿况有帛戋戋【宁极近有束帛之赐故戱之】
晏相公湖上泛舟赋
小雪未成寒平湖好放船水光宜落日人意喜晴天云薄翠微外禽归莽苍前上公寛礼数清醉亦陶然
城西二首
绣鞅金羁十里尘共传恩诏乐芳辰千重翠木开珍圃百尺朱楼压宝津御麦初长遮雊雉官花未识骇游人自怜穷僻看山眼来对天池禁籞春
西城驰道直如弦百顷晴波御柳边韶乐铿轰罗帐殿春旗偃蹇近楼舡曲江未赐唐家燕灵沼空思镐邑篇几日金舆下阊阖鱼龙奇戱出中渊
和仲连兄城上晩步
久积端居滞聊为散步游青苔跳怒黾緑树矫鸣鸠雨暗横舟浦凉生调角楼不妨乘晩兴更尽水西头
和象之北轩书事
舍北多嘉树重阴及四邻清风常满竹好鸟不惊人图史无它物讴吟佚此身应容千里客一醉倒冠巾
久雨奉怀象之九兄
萧洒崔居士高闲养性灵凉风满樽酒永日一函经竹色垂遮户桐花开满庭未嗟相见濶交照本忘形
同士则游西湖
今日西湖好来游未觉喧柳枝风处乱花艶暖中繁桥远归人渡舟移集鸟翻何须更樽酒道胜有清言【别本作何须樽酒乐】
和象之河上见怀之作
一昨芳郊祖画轮索居南北对残春忽传河上相望意未觉庵中独处人几有高怀投绂冕尚缘微禄走风尘世间万事徒劳耳清颍归来理钓纶
谒晁大夫庙
春草空庭緑无人鷰自飞英魂传庙食遗像俨朝衣弊大谋何卒才高祸所归空令策画士千古鉴危机
暮春游卞氏园
路出清阴下残花着马蹄过城春水静度墅野桥低池废青苹合林深緑笋齐流鸎知我恨落日再三啼
游象之葆光亭因以寄之
东亭不到久双桂长新梢窗静虫收?檐低燕护巢晩花红自照繁笋翠相交清景成虚委知君叹系匏
西轩雨中期象之夜话
积雨空堂暮清宵独掩门陈编徒自对幽兴欲何言碧草生墙角丹花发竹根聊持静者辙一与道人论
晩过象之葆光亭戱呈一首
萧洒崔家宅重门一迳通竹烟虚晩碧花雨重秋红傲睨怜苔石徘徊俯桂丛自期新月色不为主人翁
送休上人之荆门玉泉寺
怜师真达者於世了无求万事沤起灭一身云去留楼台金地古风雨玉泉秋安得超尘?相从物外游
游龙兴寺
空庭落叶赤聨步得幽寻藓剥残碑字尘昏古象金菊烟凄晩秀松日淡秋阴南陌风埃满禅关只自深
饮方君舍晩归
惨淡秋原思归鞍暮向城野风吹酒散寒日上衣明踯躅樵儿聚喧呼猎骑轻村醪处处熟准拟数来行
谒汉高帝庙
魂魄应游沛空嗟庙貌残苍碑火剥裂画壁雨阑干帐幙虚风肃松槐白日寒陞堂欲进拜犹怯戴儒冠
雨过化光西斋
华屋衡茅接闲门杖屦通客来非载酒君坐正书空白菊晩霜後青蔬寒雨中从今日无事来听竹窗风
頴桥会曼叔坐中写呈
朔雪清初霁风生翠栢隂星辰寒殿近灯火夜堂深坐爱温炉密欢从浊酒斟何当老吾里杖屦日相寻
坐中呈宁极
归马系庭栢张灯开酒樽留连遥夜饮欵曲故人言清笑非无适长歌未觉喧它时相望意雪屋倚云根
答方佑甫感怀见示之作
壮士何憔悴寒郊独掩扉有亲垂素发为客化缁衣风雪灯生晕尘埃劔失威多惭佳句赠无力助骞飞同辛杨游李氏园随意各赋古律诗一首
腊近云容变阳生日景添偶然囘晩辔相与坐晴檐水緑氷微泮沙明雪尚沾弄襟风力薄着履土膏粘惊鸟不成下寒鱼犹在潜翠深荒岸竹黄折败池蒹碍径藤梢曲鈎衣棘刺銛辞锋怜子淬闲癖讵予砭自以清谈胜宁非乐事兼春芳有近信频此醉厌厌
自静教院晩步潩上
雪尽冈头路风和腊後天人安闲淡内鸟下寂寥前冻水晴初浪荒城晩自烟西桥车马急归意尚留连
自城南濠上步月之葆光
厌踏尘中路远寻濠上行水声喧夜堑月色满春城衎衎交游乐依依里巷情优哉不知老何暇慕轩缨
游北园赋
多病伤春客经时独掩扉偶随游骑出巳见落花飞芳草微迎履香风细弄衣扁舟可载酒便拟拍浮归
清明北园泛池舟中作
路遶高林尽舟篷出近湾鸟啼青竹影人对緑波间野色平当坐春愁巧作顔巳知湖榭近飞絮落班班
送王奉议知吴江县
闻说吴江上长桥百丈虹蚝粘能固本【蚝粘其北水不能败陈承议云】人度若乘空明委三秋月清来万里风君知此为政名惠广无穷
孤鴈
节物何催逼翩翩不可留枫丹湘渚暮芦白楚江秋只影侵霜月孤鸣入戍楼【阙】　云路杳安稳过罗浮
陪宁极游南谿夜还山墅
南谿晩酌罢归路笑言同家在碧山下人行清露中鹊飞斜映月虫响暗移丛下马儿童喜谁知为德公
字谷道中
驱车背河去鸡犬几家村山断春风急云生野气昏涉溪沙水乱步迳草花繁谷口多幽思青林啼鸟喧
同化光陪宁极之滍阳城
不踏南溪路于今五换春能来再聨骑还是旧游人置酒真乘兴谈经或入神欢余不无愧林壑未还身
之石桥【是日风隂异常】
闻说西桥水树间不辞驱马涉风烟踈篱老屋临官道瘦棘荒茅蔽石田欲下鸣鵶盘木末远来惊雉落山前瓢中幸有村醪美不怕春寒雨满川
临汝遇雨
囘风萧飒过山西一望平郊雨脚齐但使农畴苏旱稼敢辞客路踏春泥暮投野寺明灯宿声入幽窗緑树低明日尘清洛阳道呼童严驾候晨鸡
普明亭赋
杨柳飞花尽樱桃结子成蹊阴空净緑野艶有孤明访古重来地【予去岁尝游】伤春独望情幽禽亦何恨百种向人鸣
列子庙
废垒荒祠古空庭独树寒精诚褰画帐事迹问黄冠晦昧尘笼墨淋漓雨壁丹冷风满帘隙仙驭或盘桓
和晏相公答邵校勘
两朝典策成挥笔二府勋庸在运筹历践枯荣皆德举重陪闲燕是恩留康宁必有神明劳萧洒真无世俗忧早晩安车赐高退碧嵩清颍从公游
和晏相公初春
春物华犹少春风思巳多新黄先入柳微緑自生波酒兴潜倾倒诗情暗揣摩流年不须问判作白头歌
和永叔病中寄诸君子
几日东风独掩门忽传佳咏感芳辰应缘高位须忧国未必多情便负春过眼只看花艶疾惊心初见草芽新狂吟烂醉无拘束始信光阴属散人
依韵和冲卿槐花
翠葆连阴直黄金布蘂齐流尘一开眼急节重含凄蝶冷相携去蝉清无数嘶飜风随御水带雨落秋泥自喜雕零後何嫌采掇稽朝緌暎晨入游袂拂宵携惨淡林烟早轻明楼日西临溪如有此当似武陵迷
送沈学士知常州
毗陵今古号名州况是风流得隐侯吴岫稍迎双隼斾洛尘凡敝几貂裘预期庭下无嚚讼还向樽前作艶讴去去国门谁不羡画舡烟浪入清秋
和十侄喜象之来饮兼简龙阳孔先生
世事茫然剧转蓬一樽何意与君同从容谈笑皆尘外恍忽游从似里中还有桂华来静夜稍惊梧叶下秋风欲论归去令人愧高卧襄阳有德公
重阳对雨招介甫
积潦行车絶高?闭户眠萧条黄叶下冷落菊花前废卷怜佳节?杯想少年君来慰愁坐廐马疾於烟
答杨辛二君重阳对雨见寄
秋风吹雨入荒城城下篱边菊艶明佳节相从平日事新诗遥寄故人情浮沉薄宦非吾愿俯仰流年只自惊早晩郊扉收退迹南阡北陌重逢迎
奉和府判学士景彞喜雪
朔风收尽冻云漫细洒狂飘入夜寒润浃土膏謡万俗喜闻玉色舞千官川原谁作呼鹰出楼观朝宜跋马看亚尹勤民流咏叹一章高唱掩幽兰
奉和介甫正月二日
春意来何早乾坤润泽中雪明初照日云断欲随风世事蚊?过身谋鴈鹜同诸君亦诗酒吾道未应穷
何龙图赴上秘阁同诸君赋诗
华阁迢嶤冠道山羣公清晓集初筵独持金印承新命重对牙籖识旧编英俊雍容欣接袂文章踈濶愧怀铅一时高会形风什留作儒林故事传
和中道游金明池
出苑花光朱雪动压波桥影彩虹摇飞扬鸎鷰惊高管偃蹇鱼龙近画桡早识浮名身外事久判闲日醉中消几年寥落同游伴还喜春风并马镳
江亭晚眺
日下崦嵫外秋生沆砀间清江无限好白马不胜闲雨过云收族天空月上弯归鞍侵调角囘首六朝山
和三兄题蜀中花园
胜事常归蜀奇葩又验今仙冠裁様好彩笔费功深白岂容施粉红须陋间金不嗟珍赏异千里见君心
南阳集卷七

[book_title]卷八
钦定四库全书
南阳集卷八
宋　韩维　撰
律诗
废烽台
耆老不可问高台荆棘间一时戎马散千古暮鵶还事往孤鸿断人来落照闲兴亡无限恨惨淡对河关
和圣俞天津桥闻歌
飞雪朝来霁朱楼月下过絶云看丽构裂玉堕清歌醉烛轻摇箔游鞍不动珂囘头少年乐惨淡一悲哦
宿西京府署晚游东池【时晏献留】
牢落悲春事萧条作晚游清光溢平沼凉思近高楼碧树森将合朱栏渺若浮公来慰羁寓华月许移舟
游龙门归【马上作】
洛浦残芳尽来寻关塞春青林横石阁翠壁涌金人涧草薰衣晩松风落面新愁驱向城骑还踏九衢尘
宿绍隆院
东来鸣棹落河干喜见孤幡佛树端不谓尘埃走符檄尚逢池榭拂衣冠清风明月还相见浊酒枯棊亦自懽寄语京城骑马客优游到底是闲官
绍隆池上对月
野月来何处东池柳影深微生水风力稍散暝云阴冷极萤沈草明多鹊动林欲知清絶兴不寐有孤吟
野步
目倦风尘观身疲鞍马行春沙迎步润山雪照怀清氷水初消色林鵶欲乳声物华多感触一动故园情
武牢道中
春寒驱传马西度虎牢关草树高低雪烟云左右山英豪攻战地风物笑谈间俯仰看今古翛然百虑间
过邵先生居
竹坞斜开迳茅檐半卷书幽闲入高卧淡薄见平居乱水随酾引残花不扫除因君动高兴囘首想吾庐
浴普静同江二李叔中道赋
夜来飞雨濯残芳緑遍童童佛树行把酒可劳悲暮节振衣还自喜微凉清帘不下轻扬鷰别院时来暗霭香自是嵩阳欲归客为公聊尽次公狂
冬夜
繁阴扫无迹庭雪尚余光屋背生寒月林梢绡暗霜昏曈频废卷悲泪易沾裳却想故园夜张灯宿草堂
同邻几原甫谒挺之
河面参差结冻凘清风不展画船旗偶驱羸马知何适独过长桥问所思可喜身闲亲浊酒未忘心竞是枯棋凭君莫唱阳关曲自觉年来不能悲【挺之善歌此曲】
宝奎殿前花树子去年与宋中道同赋今复答宋诗
长条飞动不依栏淡粉浓朱巧作团无语不辞终日立有情曾是隔年看春罗试舞衣新换古锦藏诗墨未乾我为愁多悲节物欲酬佳句泪沾翰
送河秘校鬲主簿良原
平时太学客文藻士林传憔悴尚一邑声名空十年风烟长夏始关塞浊泾前莫作归来叹将军好荐贤【泾隶渭之帅府】
奉同中道鏁宿南宫思宝奎殿前花树子
曾见芳春二月时弱枝繁萼动辉辉难忘絶艳惊心丽重惜良游与意违好事几人能载酒感时今日为沾衣南宫老树无妍思坐想东风绦雪飞
依韵和贡父见寄
早接英豪论常多伯仲贤风尘一会合岁月几徂迁禀性成樗散干时类凿圆论心谁合者握手子欢然经训开前古谈辞屈老先春游同烂漫醉乐屡囘旋乐事嗟难久离襟怅独偏驱车清汝曲佐幕紫嵩前官兴惟高咏人生得晏眠丹鈆涂旧史杖屦接幽禅叹息春期失【尝有此约】淹留夕梦牵非因传丽唱何以慰劳悁
和原甫对月招江梅不至
尘事无时已归休虑暂空超颻广庭步萧散葛衣风默与清樽对心期静者同独怜新月色百过达幽丛
和原甫立春日拜赐归不赴邻几会
上阁羣公拜赐归九衢春色遍熙熙後房丝竹争相命穷巷箪瓢亦我期浊酒满樽聊混俗嘉蔬登俎在随时刘郎固自多幽思门掩东风独赋诗
和邻几前岁同济川原甫赏阁後杏花今兹对之有怀二君
春风几日到蓬莱仙伯初惊杏蘂开遶树独听清夜漏怀人空对昔年盃坐怜珍赏同心隔愁见新芳入眼来欲折繁枝有所赠九重丹禁照瑶魁
雪中同邻几出游
絮糅琼霏浩满空平明骑马入春风九重城阙寒光外百万人家喜气中不学闭门徒自洁且欣携酒与君同柳梢花甲从今始便好寻芳下苑东
晩过邻几官舍三首
炎日来休骑红尘喜放船波平凉洗马树净晩吟蝉风至披襟後云消倚拖前潭心见华月归意一留连车马东桥絶凉风满夕轩水声通沁苑树色入夷门每接渊明咏常怀仲理言沧洲如可约盃酒会重论【水北入柴氏主第故云苑】
萧洒君官舍从来可数来养莲疏浊水薙草出荒台芡散初成籍蒲长欲暎盃吾知蒋生迳不为俗人开
连日休务过邻几
广文自古无羁束况复三逢着令休纵酒不防官长骂驱车聊过故人游闲中日月随方罫远外风云入小舟准拟墙根菊花好共乘清露赏高秋
和欧阳内翰内直对月见寄
新衔佳命上金銮递直连初寝未安霜气稍依罗幕重月华先近玉堂寒诏函裁罢骞灵凤诗句书成舞瑞鸾学省地闲清赏隔怀贤空向斗杓看【是夜亦当直宿太学】
和永叔内直晨出马上口占
天门朝日照崔嵬车骑雍容下禁台清景每将诗思遣高情不为宠名囘山林岂要须长往轩冕当知是傥来欲与明公论出处会乘飞雪旁金罍
和永叔思滁州幽谷
滁阳山水翳荒榛公为开治物物新自作嘉名遍华牓连题秀句入青岷泉声尚记岩寒夜花思偏怜谷暖春絶境坐驰高兴动安能碌碌久风尘
和子华兄同永叔饮三班官舍兼约明日饮永叔家
视草名臣润色才玉墀晨退共徘徊朝廷无事文书省台阁相欢笑语开少厌赓酬停落笔旋寻歌舞约?盃广文主簿官闲冷不是诗情岂合来
寄题周着作江山县溪亭
结亭遐僻古江山胜絶终为好事传溪泛夜声来枕上峯囘午影过樽前禽鱼旧识应相乐花木亲栽益自怜我抱沧洲未归恨羡君生计有林泉
和永叔从驾谒景灵宫
驰道尘清生紫烟帝临原庙拜衣冠日华先向金舆动霜气犹通玉仗寒後骑绵裘明粲粲侍臣瑶佩响珊珊一闻佳句歌熙盛不减都人夹路观
和子履再游李氏园
翠竹苍林顔色老游人安得故时同沾衣似对金城柳握管翻悲楚水枫新鬓旋惊吟後白好花犹记折来红须知世事徒劳耳惟有清樽不负公【梦得诗有十年楚水枫林下之句】
奉和杨直讲除夜偶书
杨公白首困青騧坐对流隂颇自嗟半夜星文穷斗次平明春色徧人家漫将愁思惊天运好看新诗待物华何日一樽相就醉为君先探此园花【诸君有北园探春约】
和周仲章出郊
万里青天洗曙霜秋曦满眼对晴光扫残遗秉川原静折过寒花迳隧荒偶入名园逢漆吏远寻香刹问支郎浮生宠辱何须道幸有田家浊酒尝
奉答宋中道服除还朝示亲友
喧然佳句落神都哀此援琴尚有余未见校文登子政空传为赋似相如道存固可轻华冕谈进当知得异书推毂贤豪非我事所期诗酒乐朋裾
许昌道中
荒郊不可望极目尽伤心日薄不开冻风凄还作阴倦鵶飞趂马寒犬吠依林赖有瓢中酒愁来一独斟
谒象之同诸君步之东禅院
二年憔悴走京尘匹马归来访四邻足滑旧谙城下径眼明重见里中人青蔬不没荒畦雪翠栢常留野殿春风物自如人事改夕阳哀泪落衣巾
清涟矶独坐
緑筱清涟得钓矶制名飜与实相违沉鈎不忍潜鱼乱回棹常侵宿鸟飞林霭散余知月上水风清极怯秋归兴来诗就觞来尽不信人间有是非
谢微之送鸭脚
拔尔蒿莱际微根仅自支劳心勤一溉拭目待三移【世传此木三移乃宝】穠李慙同列芳橙合并枝绦囊如有惠莫忘赠君时
北园坐上探题得新杏
红蘤随风尽团枝泣露光叶深惊乍见实小贵先尝点缀怜余萼飘零惜旧香不须悲节物且喜手中觞
送洵阳王令之官
离马嘶高树郊原夏景深还持长者政往慰远人心种黍侔千户张鱼盛百金江山永嘉咏时寄草堂吟
答寄广信六弟
才见高帆落归艑又携轻劔逐戎麾步兵厨里仍多酒王粲军中不废诗絶塞风烟通夕静近关榆柳识春迟花时不得同嬉赏肠断东风把一巵
九日席上赋得茱茰
寥落霜园树茰房独照秋实兼兰佩结香近玉巵浮嗔蘂醒残醉纫红感旧游三英佳句在殊喜继风流【杜甫朱放王维号三某茰】
九月十日寄曼叔【在象之葆光亭作】
几负高阳约蹉跎此岁华论心看翠竹感事对黄花寒日凄征鴈清霜急暮鸦临风一樽酒囘首意无涯
和之美春日对酒
高轩怒马一憧憧天子端居寂寞中緑酒细斟消暇日朱弦缓拨对春风官闲势利无从入道胜纷华岂易攻即此便堪遗万虑可怜夸者自穷通
又和寒食感怀
絮飞丝堕满春阴叹息流光节物深鸡鞠自喧游侠地莺花空思长年心寂寥功业看孤劔淡薄情怀寄素琴我亦新来有华发并须携酒白头吟
答杨之美春日书怀依韵
久宦怜官薄端居惜岁芳世情徒枳棘吾自松篁铁擿敷经暇檀槽度曲长浮沈归浊酒感激见新章守道言何固安时志不忘慙无推挽者祝子寿而康
次韵和唐公北使途中见寄二首
文史平居乐尘埃少别心都门开柳色樽酒驻车音汉节光华远春风藻思深一闻传丽句清兴霭盈襟残红着树春无几怅望君家緑玉柸【唐公家有之】美酒应容步兵醉後堂先约戴崇开
史局坐寝戱呈崇文掌学士
闲官身散诞饱食坐欹斜永日槐阴静清风葆鬓华废书良愧马落帽偶同嘉此适谁知者逢人莫浪夸
和景彛圣俞马上见槐花【次韵】
天津南望两涯间蓊若青云乍吐山花叶相催何日巳尘埃不断几人闲郎官萧洒裁诗丽博士龙锺叹鬓班我独无诗亦无叹朝驱羸马暮知还
寄温州希用上人
炎尘满天地怀子邈湖江筑隐云峯乱栖禅石树双学禅仍慕孔诗放欲兼龎【禅家龎居士诗百篇皆放违之言】萧洒高吾兴清风卧北窗
和六弟苦雨
雷激霆奔夜复晨天街流潦没车轮清风皎日收无迹妖蜧顽蛟亦有神洊至巳惊占习坎汨陈深恐败彛伦苍生可念非吾力漏屋颓垣不庇身
送思上人南归
尘埃不可久归卧故山秋荣利非其好风骚得所求【师自云某来不营号服而多求诗以归】晨征随社鷰夜宿近江鸥闻子禅林胜它年一系舟
送李瑜屯田通判润州
耳熟江南胜事传闻君官去便翛然江流截楚红尘断山势吞吴秀色连紫蟹迎霜新受钓黄花吹酒正当前嗟予不得从斯乐坐看秋风发画船
次韵和之美十日菊
孤根随地发繁蕊破霜迟但取凋零晩何忧赏爱移物情伤老大人事閲兴衰会有陶彭泽清樽与重持
寄题刘仲更泽州家园
闻君有佳尚买胜不论钱迳凿苍林藓亭开翠壁烟徙花穷洛谱得石记唐年数卷书盈万言章木以千晨昏板舆往社腊燕觞传予亦躭幽事西风一慨然
奉和乔年馆宿
蓬莱仙构斗魁旁递直初登汉署郎云向城头收暝色月从楼角放寒光行看砌菊嗟残艳坐对书芸袭暗香景物过清浑不寐素经雠罢得新章【时乔年校医书】
又和馆西迎驾
宫树烟开敞禁扉儒冠罗立望天威霜清广殿鸣鞘肃日上觚棱翠盖飞玉勒帊鞍龙在御锦衣腰劔士成围暂来直舍支颐坐却听箫韶辇路归
览杨乐道洛下诸诗
昔驱羸马望嵩云正值嵩阳踯躅春千古废兴都邑地百年劳苦宦游身曾躭胜事留连久忽见新诗叹息频君欲买山能遂否它时愿作社中人
和仲巽诮京尘
轻如游泛坌如驰朝雨才暗暮即飞常恐旱风增气势却教晴日损光辉衣缁京洛言何验缨濯沧浪志尚违此物无情君莫诮九衢声利走轮騑
送石昌言归蜀
省署聊休直皇恩许过家朝廷宠儒雅车骑有光蕐行色星垣动襃章宰树加遥知蜀父老夹道竞咨嗟
寄题苏子美沧浪亭
闻君买宅洞庭傍白水千畦挿稻秧生事已能支伏腊岁华全得属文章骞飞灵凤知何暮蟠蛰蛟龙未可量莫以江山足清尚便收才业傲虞唐
和邵兴宗再还馆
莫嗟华髪尚蓬瀛自古儒生半滞荣学似杨雄老天禄才如严助厌承明一箪聊喜安吾道几骑当知达此生闻说东郊可携手能来从我并鞍行
送刘巽殿直官蜀
车马萧条西出门怜君宦薄意能闲并游多得贤豪士久困独无憔悴顔白酒园林休洛社【洛碧之里】黄花风露见岷山男儿荣滞古来有收取功名晩节间
送卫真晏太丞
才名宰相子二十取辞科得县古称厉登楼朝见涡疲民劳赋役静理足弦歌八桧仙祠在知君秀句多
同江谢王出郊
东郊二月天寒尽未成暄永日青丝骑和风緑酒樽迳抽萱甲细墙倚杏梢繁烂醉谁知者行歌入国门
寒食出郊
都门气象雨余佳压尽风尘见草芽日薄风和近郊路朱红粉白远林花堤开独去媻珊女柳下相逢轻?车丝鬓未催樽酒在不须辛苦问年华
送晁怀州学士
儒馆雠书旧侯藩请节行山川犹古气铙吹自春声问俗怜雕瘵颁条赖简平从来寇河内谁复继声名
又
退传清门世有才使君嘉誉蔼中台未甘文墨工雕篆聊取圭符试剸裁垄上劝耕春晼晚山前闻笛月徘徊明朝建隼临长道囘首仙庐拂斗魁
观音精舍期邻几未至
懒驱羸马傍朱门来对祗园寂寞春撩乱遶楼唯有燕萧条垂箔更无人未囘山简池头马空愧陶公顶上巾留得清风满衣袖为君吹尽鬓边尘
览邻几重游西池兼简和叔
积雨连骑新波灧广池喜闻重到客更作复游诗逐水无留絮飘空有断丝送春吾得地一问故人期【和叔尝云西池巳罢送春无地矣】
奉同邻几对
时律迎阳近天云带雪低欲飞含气象忽散失端倪绦阙明先曙清衢冻不泥休祥占岁序佳气动烝黎矫若翔痈鹭纷疑剥楚圭晨昏檐影眩壬丙辨方迷贺瑞彤墀集凌寒玉仗齐御筵开省户赐醴走宫奚屋角悬珠网林梢挂素霓山号悲虎兕渊伏怯龟哀响求羣鴈喧啾得食鸡饥鹰无近击狂兎有新刲感往悲时物怀幽梦故栖温炉期夜拥杰阁想晨跻验古闻牛目投闲读马蹄吾交情不薄今日手同携酒拨新醅酌诗看本字题优游无不可何必剡中溪
照邻从予假韦苏州集因以诗致之
都官郎署老平淡古人如更覔苏州集长依释子庐室中无净几门外自华舆为问萧疎意如何善福居
送高寺丞宰岐上
墨绶垂腰底怜君尚一同人豪固秦俗地古自豳风春色鸣弦外山光隐几中定应传善政不日到关东
城西二首
绣鞅金羁十里尘共传恩诏乐芳辰千重翠木开珎囿百尺朱楼压宝津御柳初长遮雊雉宫花未识骇游人自怜穷僻看山眼来对天池禁籞春
西城驰道直如弦百顷晴波御柳边韶乐铿轰罗帐殿春旗偃蹇近楼船曲江未赐唐家燕灵沼空思镐邑篇几日金舆下阊阖鱼龙奇戱出中渊
答和叔见寄
清霜落堤水知子戒归舟蹭蹬蛟龙雨飜飞鸿鹄秋文章真自乐得丧岂吾忧南国江山好裁诗寄少游
和永叔雪
浴凤池边雪舞风题诗高楫杜陵翁怀人共惜车音断对酒须论盏底空授简久虚梁苑候引舟谁过剡溪中
【阙】　　　　　　千载风流未觉穷
南阳集卷八

[book_title]卷九
钦定四库全书
南阳集卷九
宋　韩维　撰
律诗
同象之方叔过净因琏上人
二十年来野逸身懒能奔走傍埃尘偶逢闾里闲游伴同过丛林燕坐人世事纠纷宁有尽劳生萧散不妨频晴阳缓辔殊多适它日重来访道真
之雍丘舟中奉寄少述处士明叔公緼
柔橹咿哑画鷁东翛然清兴不知穷新秋草树轻凉外落日帆樯远思中人事感心怀素友年华催鬓作衰翁江湖旧约今仍负肠断从南万里风
和三兄立冬祠太乙二首
楼外阑班晓斗垂霜晴宫瓦湿琉璃珠幢羽节严仙仗桂酒椒浆洁祠仪寒气导迎通律管神光飞动属坛壝定闻贾传开良对天子斋居待受厘
曾为祝史趋真馆屈指於今二十年琪树?林成想像直疑当日梦游仙
送刘景元观察守襄阳
荆州太守驾朱轓宝笔题诗出御前应厌笙歌消暇日欲将才业效当年千章翠木云间寺百丈清江雪後船看取古来良吏迹苍碑突兀岘山巅
奉和仲通秋宴
参差天仗拂云台雉尾分行劔佩来万寿称觞臣节罄九韶张乐帝顔开班趋玉佩花相鬬舞入文茵雪屡囘踈贱恭承湛露赐慙无辞藻咏康哉
又和史院晩出
新雨稍添清禁润斜阳初下直庐明方慙饱食无禆补更作长廊百步行【养生书有饭後行百步】
奉和运判朝散登乐山亭
看山日日上孤城不问云昏与雪晴六六高峯长秀色双双啼鸟忽春声心惊流水光阴逝身慕冥鸿羽异轻方促吏文严指使不知诗兴坐中生
运判再以前韵见寄
突兀朱堂冠北城云峯满目互阴晴凭栏不负思山意对酒何烦考鼓声清话从容双麈秃雕章温丽百金轻归轩未必能相迟梦遶西湖春水生
湖上饮
高秋水木变清光荷叶乾枯?稏黄习静久安融子懒乘懽聊发次公狂未甘浊酒欺人老深喜寒花入坐香更谢林端新月色留连归舫尽三觞
载酒过景仁东园
地胜依危堞城高若半峯衔觞惊岁序候雪仰云容不假猫滋竹【新植竹皆茂世传猫壅之竹下则根为滋长】须防犬败松【新松十余株皆枝叶折云犬所践嚼】顾慙文俗吏游步蹑仙踪
和张太中馆於西湖
湖榭从来与衆同况於清晏奉羣公驱车即日趋翔凤就馆初寒听过鸿霜雪满髯仍自壮珠玑落笔不知穷太平鱼鼈今咸若岂繋区区一老翁
和乐道
红斾重来镇故乡吏民懽喜拂牙床忽颁优渥垂天诏仍许衰残守郡章自笑木鸡犹独立【某不能引避乐道深所愧恨】人嗟竹马漫相将【乐道改颍岂吏民之望】君皇念旧恩非浅南北圭符各一方
和伯寿秘监
曾陪道论接清欢屈指於今四十年不用笙歌娱上客直将风月待高眠黄花一醉犹能否白首相逢是偶然便欲投冠结闲伴家山况与碧嵩连
和曾令绰
卧病河桥与死滨还家重喜见芳春辅藩行释绥安重仁里欣闻缔构新危堞遍临双远岫平湖不受一微尘知君雅有超然兴香火它年作社人
和子华兄喜雨
膏润涵濡万物中欣然生意满和风□飘先动吟毫紫急洒疑催舞袂红病手便甘千日醉疲农又得一年丰【去年巳稔】欢声定有歌尧壤喜气遥瞻遶汉宫
奉同景仁九日宴相公新堂
高堂突兀里人惊丞相规模固自宏移石远分嵩峤色凿池切放潩泉声茱茰结佩聊同俗鹦鹉传杯岂吝情右席先生亦华构便应次第落新成
对雪送花走笔况之
春阴黯黯压城低乱扑帘帷细点衣梅蘂更寒犹竞发杨花未暖忽先飞便思樽酒陪公议【非议公事法不会食】敢望笙歌近使威絶景坐嗟清燕隔一篮朱白慰旋归
答赵县丞
止足常佳汉二臣【二疏】早思幽退谢朝绅奉藩终乏三年最学道才知一日真目病懒将书卷展心闲得近酒杯频朝吟夕啸无厌斁正赖贤宾与德邻
题卞大夫翠阴亭
新得亭名号翠隂轩窗环合尽青林定知野客先囘顾何处山禽自好音池面有莲风气馥城根多竹月华深明年便作归来计应许携樽与抱琴
通判郎中以州早休特形诗咏辄依元韵
颍水箕山一腐儒麟符何幸玷恩除未缘秕政休官去真赖英贤接迹居秀麦川原知雨足清阴池馆爱春余坐慙老拙无施用空下斋帷学仲舒
依韵答钦之学士草堂见寄
白首徘徊玷善藩慙君先解左鱼还未同一笑清樽侧独想高眠翠竹间素节消余宁复壮妄情休尽只余闲田园雨足官无事趣驾何妨慰病顔
伏蒙三哥以某再领许昌赋诗为寄谨依严韵
久陪法从常怀愧再领乡州始觉荣政事敢言前可继宠光深见古为轻预装白酒留春盎旋剪红葩出洛城两道况闻时泽足不妨吟啸玉盃倾
化光殿丞谒吿还里某数奉游集蒙赋诗道旧辄依元韵
定契多慙国士知交懽重喜故人期莫辞日嚼千觞酒况值春归百卉枝披竹共寻前会处挿花仍学少年时词章褒纪明情重坐讽行吟刻屡移
和君俞喜雨
一夜歊炎散烈风清和从令气潜通诚微敢谓天心应政拙惟希岁事丰便有懽声南亩俗首传佳句少陵翁心灰鬓雪无余愿饱食安居与衆同
奉答乐道
禁职台纲佚旧儒青林华屋俨高居炎天久隔挥犀论暇日聊脂载酒车雨逼秋容生户牖风囘凉思入襟裾东朝第一推调护圣主宁容久卧庐
和君俞偶成
窃比淮阳卧幸非庄舄吟政余无异事物外得同心遇兴倾浮蚁投闲作戏禽世间并出世於我两沉沉
和太素同看梅花寄子华
寒林冻卉谁观者繁艳清香自得之天赋好花如有待日寻幽径不知疲未逢驿使空怀远犹喜山翁亦好奇昔岁一觞今一咏共陶真意不为私
奉和乐道席上见诒
大隗山前一老翁幸分州契接羣公饮豪肯放兵先北论合须欣水必东坐对华灯燃宝檠行看红艳发珍丛良辰胜事从兹始嘉与吾民乐岁丰
奉酬君俞席上偶成
候月纱笼合看梅翠幄开满城均俗乐同閈得君来笑极时倾弁欢狂欲倒罍赋诗慙善祝凡器岂公台观灯市井之利得雨农田所急而二者不可以并时乃所愿灯彻而雨作也今幸得之辄次原韵以酬来贶
风囘协气通青律月破游氛上碧天万盏华灯辉永夜一犂甘雨报丰年梅含宿润粧先试荑展新柔手不拳云势崇朝殊未巳坐看泽徧先垓田
再和乐道
凤凰台下芳林合鸭子陂中緑水深不惜清光输曲沼欲将幽韵伴鸣琴余波及晋良慙昔春服沿沂正在今洗耳濯缨何足道愿同沉醉复高吟
奉酬君俞
夫君有奇尚与世实相差不饮三春酒【入春不复饮】唯看九日花【唯爱菊花】名虽贤士籍心自法王家顾我何能尔东风醉弁斜
和君俞春莫书事
举俗从多事惟君独闭关废觞岂为戒开卷不妨闲小雨清湖面飞花乱席间应怜狂太守心不到灵山次韵奉答四哥廷评欲垂访以诗为示【王四】
临乡国两逢春乞与优闲荷帝宸德薄敢同商四老论狂难预汉诸臣行吟水际花粘履燕坐林间絮点茵早晩湖波照车马为君酌酒鱠鲜鳞
次韵奉答君俞
闾里幽居几案前迹虽相异意同然禅书罢閲成端坐讼牒希投得晏眠情累巳知超永刼身名那复计当年才疎政拙逢嘉岁敢窃天功自谓贤
乐道示长句辄次韵
光阴不觉成陈迹事变何尝有定期身外闲愁无自入饮中欢兴未全衰编排暑後新投酒检点秋来合唱辞更欲邀君浮画舫藕花菱蔓满西池
次韵君俞偶成
我道非生灭天时自去来交亲常在席醪酒不空罍默坐唯听水闲行忽见梅何人同此适君意亦悠哉雪意凝还解冰纹结复开林鵶时啸侣城雉不忧媒造适心无碍忘机语絶猜曹溪不欺我何处有尘埃
奉和君俞佳雪二首
老来事事皆抛尽惟独忧民尚有心深喜天公囘气象便同田父作讴吟缘何更得闾阎暖恨不偏於壠麦深禅伯静中知我意琅琅佳句玉其音
居尘不染先生意与衆同忧太守心两处本来非异事一时都把付高吟忽惊瑞相家家徧潜助春功日日深拥鼻临池哦丽句水泉风竹共清音
酬盈祖中散
勇脱尘冠尚壮年高斋图史日萧然不教歌舞家规在【先公不畜家妓盈祖亦然】善作文章世学传道旧每思倾浊酒仰高徒觉愧华颠相君昔展西陂尽好约春风放画船
和詹叔游庐山见寄
香炉峯色压羣山仰眺频欹使者冠江面烟波摇紫翠佛宫金碧照晴寒密藏幽谷梅千树散走鸣泉竹万竿今日顿惊尘虑尽一章佳句雪中看
东禅院坐上作
山林曾是自由身岂合区区入世尘萧散未能忘故态优游聊喜及时春闲中浊酒偏亲我风外飞花欲趂人多谢鸣鸠催对雨坐慙无术粒斯民
次韵和李公达见寄
五分符竹尽吾乡圣主恩私溢故常揽辔岂能清北道【京西北路】支筇时得问西堂【毗卢长老】湖边冻柳生春意月下晴梅动暗香乘兴可能同一醉闻君筋力尚坚强
答张念七得科见寄
少年初见一经横籍籍文场蔼俊名抗志直思追二祖【君家再世第一人登科】得官今乃後诸生赐袍便欲欺芳草贺酒犹能及落英我亦林泉有归兴待君吟啸乐昇平
和朱主簿游园
白首昬昬度岁年忽闻春至便开顔溪头冻水晴初涨竹下名园昼不关旋得歌辞教妓唱远寻梅艳唤人攀如今尚有官拘束解组归来始是闲
和微之燕西湖
三月韶华大半过好花零谢已无多暮年光景如残梦浮世尘劳付浩歌游子有时眠岸草啼禽终日在庭柯白头不作垂鈎客辜负春湖十里波
和微之喜雪
冻雨吹花六出成高楼一见瓦【阙】　巳惊密势昏羣岫更想余霖及列城照水【阙】　生秀气跳枝喜鹊弄和声曾陪舞蹈丰年【阙】　拥温貂梦帝京
和微之
庭讼萧然昼景清每因闲暇接耆英言诗屡奉从容论对酒常怀淡泊情解秩尚思嵩峤色入朝还听禁钟声怜君壮岁多留滞不尽鹏抟九万程
登湖光亭
雪尽尘消径露沙公家池馆似山家翠痕满地初生草红气通林未放花匝岸平波清照鴈压城危榭斗囘鸦自慙白首犹圭组此地年年赏物华
千叶梅
南园卉木徧春光独爱琼葩掩衆芳不为雪摧缘正色忽随风至是真香未经采折携罇酒忍见飘零入野塘醉客为予簪白发栏边几【平】作少年狂
曹通直以顔鲁公墨蹟题辞乞诗刋石
临池余事得忠臣白刃林中不动身见义舍生安为巳怀谖保位独何人英名在世长如日遗像於今凛若神【汝州开元公遗像在】一览【阙】诚方自失羞将句刻苍珉
答张念五见寄
林泉萧洒逸平生不识人间宠辱惊美质自全荆璞贵嘉名长共洛波清身虽贫约非原病诗为穷愁似孟精命驾高踪久无继一时风义独归程【近者正叔侍讲惠然见访闻之谓无多愧】
闲房书事示五弟及诸侄等献肃公
老病归休得桶楼吾庐萧洒乐天倪北窗偃卧都何有东阁过从亦自揆碧桧轻烟无鸟哢【庭桧终日无一禽鸟栖止】緑槐风细或蝉嘶世间万事全如梦岂得南华物我齐
次韵
势利拘牵无巳时超然真乐絶端倪家风淡寂从今见人事尘劳与我暌门外旌旗犹坌拂辕间欵段巳鸣嘶何当解组如初约直与西京二傅齐
和景仁之什
美疢随氷释微阳应律生严风散余燠密雪暗深更预喜?盃集当期策杖行知公有新庆金奏动皇情
桃花菊
谁测天工造化情巧将红粉傅金英武陵溪上分佳色陶令篱边得异名不使秋光全冷淡却教阳艶再鲜明瓮头消息香醪熟何必黄花便可倾
又
霜女星娥不俗情施朱点出浅深更平泉记上遗嘉品本草经中注别名气得清凉开更早色沾寒露久逾明今朝樽酒来篱下不为重阳为尔倾
次韵奉同景仁答微之
鵶腹灵砂养就丹知公不复更衰残洛川花下经春醉潩水亭边尽日欢白髪高吟思老笔青娥嘉赠竚华鞍淮阳过客如相问莫道闲人姓范韩
览景仁君实议乐以诗戱呈景仁
少年议乐至颠华作得文章载满车律合凤鸣犹是末尺非天降岂无差劳心未免为诗刺聚讼须防似礼家一曲银簧一盃酒且於闲处避风沙
奉和乐道
昔闻有客荐扬雄清世文章又见公奏赋独高天下士辞荣远继古人风怀贤不啻三秋久置酒须期十日中幸有红芳粧点在可无多愧白头翁
和景仁湖中
繁花乱委茵铺锦弱柳交垂緑作笼竹影入波添旧翠桥阴横岸见新红【新作西桥】临觞善谑如平日落笔佳章有古风早乏斯文华国体更将何术代天工【答景仁断韦之句】去冬蒙君实示嘉篇懒拙不即修谢临书走笔深愧浼渎
南园百草雨中秋把烛题诗寄驿邮意重不辞终日看韵强深愧隔年酬登山屡赴幽人约筑野犹稽圣主求命驾幸无千里远春湖舣楫待君游
寄题曹大夫栖真堂
闻君初欲挂冠缨便构兹堂不日成桐桧茂阴归後得烟霞高兴坐中生禅心皎月通宵静诗思寒泉彻底清十五年来饱闲散纷纷人世自浮荣
南阳集卷九

[book_title]卷十
<集部,别集类,北宋建隆至靖康,南阳集>
钦定四库全书
南阳集卷十
宋　韩维　撰
律诗
冬日喜雨呈穉卿景仁
严冬温气袭人间忽听繁声慰病顔从律好风千里至执权真令一朝还顿抽陇麦全如揠欲绽江梅已可攀主尹勤民嘉岁望径携歌皷乐幽闲
次韵和相公九月八日所赐诗
丛头金菊层层閙木末丹花艶艶红美景岁时暌寿斚流光朝暮阅踈锺诗成洛社腾邮置梦遶伊川捧杖从早晩安车来就第樽前重奏喜相逢
宴湖上呈穉卿
熠熠萤光草际流及时高宴落霞洲繁弦急筦宜清月细蘂浓芳艶晩秋飞鹭欲来迎画舫跳鳞如喜脱金鈎【公许湖鱼以不杀】知公加数为醇酿应许闲官烂漫游
和曾令绰买宅贻景仁
久治【平】孤学慕轲丘投老还乡寡所求蓬荜随缘安静默林泉乘兴访深幽高门此地成君志方驾何时写我忧白首故人知所待一竿同钓鸭陂头
和安国天鉢拈香
杖策乘缘利有生闻风犹得耳根清去年俱是凝然軆存殁徒伤妄者情灵骨不随烟共尽真心常与月孤明世人欲识泥洹路问取师今第几程
後园杂花特献辄书呈子华兄
向晩低云还作雨稍寒飞雪又随风新牙展尽枝头緑落蘤飘成水面红身外有名皆是妄盃中无物未为通扁舟少待暗阳放西合何妨一醉同
和子华兄方惜鸎声之晩今忽闻之
山鸟凡禽处处鸣独怜清啭久无声起从岩谷春风晩飞过林塘霁日明不为好音轻俗耳自逢真赏动诗情少年乐事今抛尽节物催人只自惊
陪景仁赴况之湖上燕集遇雨
炎蒸消尽作浓阴湖上兹游喜重寻急雨洗开荷芰色清风借出筦弦音凉生顿觉絺衣薄欢至宁论酒盏深善谑清谈都有适过从所得在知心
和子华湖上避暑
堤边杨柳无穷碧亭下芙蓉四面红岛影低囘明镜里荷香浮动緑樽中清心不厌飞山雨动髪时欣过水风鼎足坐谈非俗侣不归名教即真空
和昌言太中
眉秀瞳青却少容精神强健几如公相逢细雨开篱菊自愧繁霜满鬓蓬谈道远追西域祖题诗今得少陵翁锋车北去归何日且愿从容一笑同
赠昌言太中
春风吹袂踰嵩岭秋雨随轩过頴亭达理偶同无剩语论交虽晩便忘形两株枯木同危坐数朶寒花伴独醒【昌言不饮】鸭子陂头好光景几时重见聚华星
和子华湖上书事
清霜雕远木潩水溢西陂画鷁凌空界鸣鸥矫翠漪菊残犹可折竹密不容窥物我同真际谁当惮四知
和况之提刑途中遇雪
云凝野旷接高低切切寒侵使者衣客路怳惊霜鬓改家山囘望玉觞飞更添宿雨催花润未放春雷起蛰威柳色压堤清溜满舣舡持酒待君归
公时遗石榴
高冠趍尹君方掾【成都】促席迎宾我已翁【河乔】交态不忘平日厚歌声犹似少年工映堦露菊秋吟苦盈筥霜榴岁问通每与东隣话知旧白头强健几人同【景仁】
同三兄安公亭看雨
高堂六月苦炎曦雨逐轻雷过後池水面凉生跳赤鲤林端声寂语黄鹂翠深岸筱无风乱红重蔷薇到地垂清景虽嘉欢意少白头支策坐题诗
偶成寄曼叔
红芳落尽鸭陂边白首伤春倍惨然自愧闲官消永日独吟佳
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 10:24:28-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>