<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="提要,卷一,卷二,卷三,卷四,卷五,卷六,卷七,卷八,卷九,卷十,卷十一,卷十二,卷十三,卷十四,卷十五,卷十六,卷十七,卷十八,卷十九,卷二十,卷二十一,卷二十二,卷二十三,卷二十四,卷二十五,卷二十六,卷二十七,卷二十八,卷二十九,卷三十,卷三十一,卷三十二,卷三十三,卷三十四,卷三十五,卷三十六,卷三十七,卷三十八,卷三十九,卷四十,卷四十一,卷四十二,卷四十三,卷四十四,卷四十五,卷四十六,卷四十七,卷四十八,卷四十九,卷五十,柯山集全文在线阅读,柯山集全文在线下载,大玄古籍书库">
<meta name="description" content="又名《宛丘先生文集》。诗文别集。宋张耒(号柯山)著。是集宋刊本原有多种，卷数不一。汪藻《柯山张文潜集书后》曰：“文潜诗千一百六十有四，序、记、论、志文、赞等又百八十有四，第为三十卷。”绍兴十三年(1143)，张表臣作《张右史文集序》称：“定取七十卷，号《张右史集》。”后周紫芝《书谯郡先生文集后》云：“归于所谓一百卷者，以为先生之大全焉。”《郡斋读书志》著录“张文潜《柯山集》一百卷”，《文献通考》同。《直斋书录解题》著录蜀刊本《苏门六君子集》，其中收《宛丘集》七十五卷。宋刻各本，皆久已失传。今传明清抄本及刊">
<title>柯山集_张耒_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">柯山集</span> <br/>
          作者： <span class="inputVal" id="bkauthor">张耒</span> <br/>
          朝代： <span class="inputVal" id="bkdate">宋代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">类书文集,诗文集,完结</span> <br/>
          字数： <span class="inputVal" id="bknum">[book_length]232808</span> <br/>
          说明： <span class="inputVal" id="bkdec">又名《宛丘先生文集》。诗文别集。宋张耒(号柯山)著。是集宋刊本原有多种，卷数不一。汪藻《柯山张文潜集书后》曰：“文潜诗千一百六十有四，序、记、论、志文、赞等又百八十有四，第为三十卷。”绍兴十三年(1143)，张表臣作《张右史文集序》称：“定取七十卷，号《张右史集》。”后周紫芝《书谯郡先生文集后》云：“归于所谓一百卷者，以为先生之大全焉。”《郡斋读书志》著录“张文潜《柯山集》一百卷”，《文献通考》同。《直斋书录解题》著录蜀刊本《苏门六君子集》，其中收《宛丘集》七十五卷。宋刻各本，皆久已失传。今传明清抄本及刊本，卷数与宋人著录皆不合。《四库全书》收《柯山集》五十卷，卷一至卷二赋，卷三至卷三○为诗，卷三一至卷五○为文。《武英殿聚珍版书》(广雅书局本)较四库本多《拾遗》十二卷。民国十八年(1929)，田毓璠以聚珍本付梓，刊成《柯山集》五十卷，《拾遗》十二卷，《续拾遗》一卷，附邵祖寿所编《张文潜先生年谱》。《丛书集成初编》又据聚珍本排印。另《四部丛刊》收《张右史文集》六十卷，据上海涵芬楼藏旧抄本影印。另有中华书局1990年出版的点校本。</span> <br/>
          封面： <span class="inputVal" id="bkimg">Z_18924.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]柯山集
[book_author]张耒
[book_date]宋代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]类书文集,诗文集,完结
[book_length]232808
[book_dec]又名《宛丘先生文集》。诗文别集。宋张耒(号柯山)著。是集宋刊本原有多种，卷数不一。汪藻《柯山张文潜集书后》曰：“文潜诗千一百六十有四，序、记、论、志文、赞等又百八十有四，第为三十卷。”绍兴十三年(1143)，张表臣作《张右史文集序》称：“定取七十卷，号《张右史集》。”后周紫芝《书谯郡先生文集后》云：“归于所谓一百卷者，以为先生之大全焉。”《郡斋读书志》著录“张文潜《柯山集》一百卷”，《文献通考》同。《直斋书录解题》著录蜀刊本《苏门六君子集》，其中收《宛丘集》七十五卷。宋刻各本，皆久已失传。今传明清抄本及刊本，卷数与宋人著录皆不合。《四库全书》收《柯山集》五十卷，卷一至卷二赋，卷三至卷三○为诗，卷三一至卷五○为文。《武英殿聚珍版书》(广雅书局本)较四库本多《拾遗》十二卷。民国十八年(1929)，田毓璠以聚珍本付梓，刊成《柯山集》五十卷，《拾遗》十二卷，《续拾遗》一卷，附邵祖寿所编《张文潜先生年谱》。《丛书集成初编》又据聚珍本排印。另《四部丛刊》收《张右史文集》六十卷，据上海涵芬楼藏旧抄本影印。另有中华书局1990年出版的点校本。
[book_img]Z_18924.jpg


[book_title]提要
【臣】等谨案柯山集五十卷宋张耒撰耒有诗说已着録苏轼尝称其文汪洋冲澹有一唱三叹之音晚岁诗务平淡效白居易乐府效张籍故瀛奎律髓载杨万里之言谓肥仙诗自然肥仙南宋人称耒之词也文献通考作柯山集一百卷兹集卷数半之案查慎行注苏轼诗云尝见耒诗二首而今本无之考周紫芝太仓稊米集有书谯郡先生文集後曰余顷得柯山集十卷於大梁罗仲洪家己而又得张龙阁集三十卷於内相汪彦章家己而又得张右史集七十卷於浙西漕台而先生之制作於是备矣今又得谯郡先生集一百卷於四川转运副使南阳井公之子晦之然後知先生之诗文为最多当犹有网罗之所未尽者余将尽取数集削其重复一其有无以归於所谓一百卷以为先生之全书云云然则耒之文集在南宋已非一本其多寡亦复相悬此本卷数与紫芝所记四本皆不合又不知何时何人摭拾残剩所编宜其阙佚者颇夥然考胡应麟笔丛有曰张文潜柯山集一百卷余所得卷仅十三盖钞合类书以刻非其旧也余尝於临安僻巷中见钞本书一十六帙閲之乃文潜集卷数正同明旦访之则夜来邻火延烧此书倏煨烬矣余大怅惋弥月云云此本虽不及百卷之完备然较应麟所云十三卷者则多得已不啻数倍亦足见耒着作之大略矣乾隆四十九年十一月恭校上
总纂官【臣】纪昀【臣】陆锡熊【臣】孙士毅
总校官【臣】陆费墀

[book_title]卷一
钦定四库全书
柯山集卷一
宋　张耒　撰
赋
大礼庆成赋
惟宋六世皇帝践阼之七年所以和同天人绥静中外垂鸿袭裕增高累厚以对於神祗祖考者固已蒙被充塞光融翕赫六合一意四海一口无得而言矣粤以壬申之仲冬将有事于南郊乃诏列位恪职赋事而有司建言惟我国家因时施礼郊丘之位天地咸在牲币并荐礼乐合举而古者乃以隂阳之至即南北之郊别位殊时荐献异数有司其何从于是天子惕然深思只畏敬慎曰兹大事我其敢专羣公卿士典礼之官竭思和会以订不易于是议者曰先王斋明以享帝而帝之享否虽圣人末由知之惟受福者其享之占恭惟国家合祭天地於兹六世矣惟我太祖躬膺骏命以遏乱略堂皇二仪拓落八极以定万世之业太宗威定宇内震荡大漠以一九有定天下於一尊真宗熙洽富盛符瑞委积南牧之旅不战请命威加北荒奏功岱宗仁宗席安据厚不动指顾孽獠猾羌含毒内向吏士未顿藏窜屈伏终始太平垂五十年英宗入纂百姓与能神考有为六服承德此可谓受天地之福矣然则神祗之安吾享也其久哉于是天子乃翳青云之屋乘雕玉之舆应龙受辔招摇翼辅建虹霓之修竿兮扬彗星之飞斿太一执节以先驱兮二十八星拱手布武经营而周游貔貅六师雷霆万乘初海沸而云涌忽山峙而川静盖天子粹然玉温健然天运望宫门而动色顾执策而命进惟烜赫之灵源兮实鼻祖於神明览光德而来降兮馆玉宇之严清张咸英之广乐备干龠之盛舞景光交彻鸾鹤来下神嬉灵豫醉爵饱俎翼翼清庙观德之宫七圣在天时降於宗世有哲孙岂弟无疆惠我文人【案此下原脱四字】瞻祖祏而念功兮顾祢室而感亲圣孝油然发中兮在位望而含辛霁阳告旦祥颷掠尘从我髦士来只精禋御史肃吏司马饬兵既逶逶迟迟云流而日行兮又汹汹业业海运而天声灵旗洪顺翕赫歘霍兮攫拏龙虎而乱鲲鹏雄骜憺威而震伏兮柔良化礼而肃清弛天威戢天戈兮固已熄威蚩尤而折欃枪执飞亷圉商羊属之有司矣羲和磨刮披拂尽献其光明盖倾都空闾翘首跂足俯窥履綦傍觇佩玉者忽焉不知手之加颡口之成祝也于是背都城望帷宫郊垧坦其迤逦兮场圃既寒而毕功颓青云以连属粲红霓之经纬紫微下属於两观勾陈错施於万雉扶顷之神仰立而拱翔德之龙下视而曳疑神变之欻成兮涌九地而出峙连庑千柱广殿万杙飞甍鬬桷洞牖屹壁酸股之隅眩目之极唐洛执算而莫计班倕操斤而自惑者类非资才於斵墁而皆机杼之纺绩也一室之用足以温一家一宫之费何啻衣一国惊霆之跸既震汹壑之声咸寂敞斋寝之静深兮何清虚而邃密天子方端俨而虚一多仪未举精意已塞甲夜始晦严鼓再作飞敛走伏神讋鬼愕望舒腾精以烛宵兮玄冥收威而布德灵鼍五震轸车将中天子乃披衮执玉兮斋明庄肃之诚动于进趋表於形容千燎具扬万炬毕融上揜荧惑旁烁烛龙近为朝阳远为融风赫赫曦曦煌煌辉辉列次之士野屯之师岿如酌醇醪而御兼衣黄流汪洋璧玉照彻祥祲衡布协气下浃音为乐和形为人悦白质之兽箫声之鸟纷披杂沓应奏而舞节陟降既周燎烟始升奔星走虹奉璧荐牲丰隆奔驰而仰骛兮祝融焜煌而上征开阊阖兮辟清都后帝燕兮百神愉圆锡盖兮方献舆岳输固兮溟効濡于是礼备乐成整车而旋万类环极端门辟天赏出千庾恩流百川北包大壤南尽岛蛮西越流沙东穷海壖令未脱口雷运风传野无穷人狱无宿愆破械解缧负帛囊钱车反其舍士复其伍効技呈才千钟万鼓天子举酒以属羣公咸曰休哉天子之功系曰於穆圣王建皇极兮严?精禋帝来格兮柔祗并位俨牲璧兮文祖在坐临有赫兮於惟祖宗有常则兮讳兵畏刑後货食兮政有损益兹不易兮帝则鍳之戬谷锡兮兢兢业业日一日兮三载一祀年万亿兮
游东湖赋
纷不知吾之所如兮独漫漫而若狂乘醉饱之余力兮遂陟巘而缘冈惟大冬之栗烈兮莽川泽之茫茫农功休乎场圃兮平陆散夫牛羊悯大木之百围兮惨赤立而无裳鹳鹤羣鸣而下上兮杂篁竹之青黄忽平陆之既穷兮渐积水之汪洋曰是为齐安之东湖兮右????合乎涛江荒湾寂寥而葭苇兮悬疏罾于夕阳为举网而无获兮嘉鱼逝而洋洋吊村落之柴荆兮哀淮夷之陋荒呼徒侣而还归兮隂风振而尘扬畏星昴之将中兮冒玄夜之飞霜顾谓童子汝其赋诗爰有小子褎然致词歌曰岁穷木落兮大泽空雁宵征兮天北风曷不饮酒兮御玄冬归来归来兮乐未终余曰汝歌置之乃歌曰临山川兮怀故乡岁穷隂兮昼不阳升高堂兮洁余樽耿余思兮古之人
问双棠赋【自序】
双棠者予寓陈僧舍堂下手植两海棠也始余以丙子秋寓居宛邱东门灵通禅刹之西堂是岁季冬手植两海棠於堂下至丁丑之春时泽屡至棠茂悦也仲春且华矣余约常所与饮者且致美酒将一醉於树间是月六日予被谪书治行之黄州俗事纷然余亦迁居因不复省花到黄且周岁矣寺僧书来言花自如也余因思兹棠之所植去余寝无十步欲与隣里亲戚一饮而乐之宜可必得无难也然垂至而失之事之不可知如此今去棠且千里又身在罪籍其行止未能自期其於棠未遽得见也然均於不可知则亦安知此花不忽然在吾目前乎因赋问棠以自广云
寓舍之壤既膏且腴手植两棠于堂之隅风来自东氷雪融液兴视吾棠既葩而泽乃沽我酒又命我人期一醉於树间聊快酬於芳春夹锺之初谪书在门陆走千里止於江滨天星一周穆然旧春想见吾棠粲然含姿俯睨旧棠今居者谁婉如怨而有待淡无言其若思嗟乎始种自我其享将获盈我旨酒会我宾客一酌未举俯仰而失事至而惊其初孰测惟得与失相寻无极则亦安知夫此棠不忽然一日复在余侧也且夫棠得其居愈久愈敷无有斧斤斵伤之虞我行世间浮云飞蓬惟所使之何有南东夫以不移俟彼靡常久近衡从其志必偿歌以讯之用着不忘
柯山赋
入东门而右回兮原迤靡以相属抜磅礴以陆起兮是为柯山之麓其上萧森而晻霭兮冠万竿之修竹下硗确而坚密兮拱高林与乔木散鸡犬于危厄兮杂茅茨与夏屋通樵牧之蹊迳兮路纵横而断续撮土石列暗窦谷虚鸣鸟上下伏兽号呼俯江流之荡潏招列山之蟠纡林峦作态而蔽亏兮风云効技而卷舒固可以开阖隂阳于一气寅饯日月於天衢爰有穷人癯然无归旷四海无所投其足兮后帝命我于山之隈庇蓬茅之数椽兮抚枵腹而常饥时醉饱而自得兮亦杖履而遨嬉逾山而东席门草藩爰有君子于兹考盘自种自食隣里莫干图书满家儿稚饥寒相见辄喜有时不冠寄万事于一笑兮不知食粝而衣单吾不加物以一毫兮亦莫受人之燠暄悟纷华之多虞兮幸寂寞之至安饮我薄酒懽有余啜我豆羮甘而腴隐几而休读我书乃曳杖歌曰升柯之巅明远眺兮筑柯之崦可以老兮终古不忒天之道兮于于而行无丧吾宝兮
卯饮赋
张子晨起落然四壁千林霜晓四顾寒寂先生惘然而不自得顾视壁间若有物焉短脰魁腹兮长喙旁啄而椎髻上直也虽未知其何祥而津津然有喜色矣于是童子趋而进曰是有客曰麴生者愿奉先生于顷刻先生欣然三揖而进之盖其气盎盎冽而浮兮其声浏浏和而幽兮其质醇醇毅以柔兮先生曰甚矣予之不敏也今日乃知从子之游于是体之栗然寒者温心之郁然结者散已大忘於寒暑尚何有于夜旦揖麴生而告之曰吾将旦旦与君周旋既导君以良辰又饯君以芳鲜而可乎麴生对曰斥子之泉吾泉出兮枵吾之腹君腹实兮陋彼昏之献嘲何啻富子于一日
鸣鸡赋
先生闲居学道昧旦而兴家畜一鸡司晨而鸣畜之既老语默有程意气武毅被服鲜明峩峩朱冠丹颈玄膺苍距矫攫秀尾翘腾奉职有恪徐步我庭啄粟饮水孔肃靡争山川苍苍风霰宵凝黯幽牕之沉沉怳余梦之初惊万里一寂钟鼓无声闻振衣之腷膊忽孤奏而泠泠委更筹之离乱和城角之凄清应云外之鸣鸿吊山巅之落星歌三终而复寂夜五分而既更万户皆作车运马行先生杖履而出观大明之东生
暑雨赋
提九山於空虚忽并击而俱烈壅百川於河汉乃防隤而一决哀下土之微生何足拱夫推折方朱鸟之宵中岁仲夏兮大热虽惔焚之一快俄郁蒸之莫泄丛百指於环堵顾杖履之安设委熏风於九旬淫疾苦于百节付六凿於浑沌独天游而神悦忽翛然而轻举固已窥寒门而蹈氷雪揽北斗而酌天酒觐上帝於玄阙聊逍遥兮穷年俯故土兮螘蛭
芦藩赋
张子被谪客居齐安陋屋数椽织芦为藩疎弱陋拙不能苟完昼风雨之不御夜穿窬之易干上鸡栖之萧瑟下狗窦之空寛先生家贫一裘度寒曾胠箧之不恤何籓篱之足言鼓钟于宫声出於垣中空然而无有徒望意而辄还故吾守此败芦其固比夫河山若夫朝阳不出微霰既零声如跳珠浙浙可听及夫衡门暮掩鸟雀就栖挂荒山之落景络衰蔓之离离其下榛草樵苏往来蝼蚓出入羊牛觇窥先生跫然杖藜过之瞻顾四隅悯然歌之曰公宫侯第兼瓦连甍紫垣玉府十仭涂青何尝知淮夷之陋俗穷年卒岁乎柴荆也哉
燔薪赋
岁暮苦寒烈风不休先生家贫衣无重裘读书夜阑炉炭己灰先生瑟缩凄然不怡顾谓童子与薪偕来童子把薪而来曰是薪也陈之壁间自春徂冬风日所熯埃尘所蒙固渖液之乾竭乃外稿而中空唯利簇燔无所献功与火相得赫然大烘坚枿劲节久而後燃後羣枯而効技又荧荧而不烟于是先生欣然环坐皆喜或祼股赤足或引手张臂穷谷萧条薪炭如土益取之而不竭顾此乐之甚富又何必琴材修直兽材攫搏汉壁之椒效煖魏宫之金辟寒谁知空山寒夜之叟敢傲温于狐貉之前【原注今供上方炭率斵成琴材胡桃文鹁鸽之色】
杞菊赋
予到官之明年以事之东海道涟水涟水令盛侨以苏子瞻先生後杞菊赋示予予不逹世事自初得官即不欲仕而亲老矣家苦贫冀升斗之粟以纾其朝夕之急然到官岁余困于往来奔走之费而家之窘迫益甚向日悲愁叹嗟自以为无聊既读後杞菊赋而後洞然如先生者犹如是则予而後可以无叹也
有蓬四垣张子居官童子晨谒有驹在门张子迎客平生故人予致其勤馈客以飱撷露菊之清英翦霜杞之芳根芬敷满前无有馨羶客愠而作谓余曷然张子始叹终笑以言陋虽尔弃分则余安子闻之乎胶西先生为世达者文章行义徧满天下出守胶西曾是不饱先生不愠赋以自笑先生哲人大守尊官食若不厌况于余焉不称是惧敢谋其他请卒予说子无我嗟冥冥之中实有神物主司下人不间毫髪夫德不称享者殃劳不称费者罚予身甚微余事甚贱聊逍遥于枯槁庶自远于人患客谢而食如膏如饴兹山林之所乐予与尔其安之
涉淮赋
涉清淮之浩荡兮聊以豁吾之幽忧转峡石而下泛兮观波涛之复流何佛庙之巍峨兮隐于两山之幽眺东崖之飞阁兮纳万里之清秋昔淮人之倔强兮恃江左而不宾方中原之多故兮遂窃帝而称隣遭世宗之勃兴兮乘累圣之威神尽疾驰而奉命兮戈一挥而遂臣始盘桓于夀春兮盖尝挫而益振驱貔虎於顺流兮临长江之广津驰千里之玉帛兮拥百万之精军计其一时之气兮固叱咤而风云嗟百年之几时兮山川俨其如新忽人事之几变兮抚墟庙而湮沦访遗事於樵夫野人之谈说指余迹于荒城故垒之荆榛徒见夫云悠悠而朝出水漠漠而东流飞沙鸥于晴渚听夜橹于行舟彼时豪盛此日废昔人功业今人愁嗟夫旦之心暮不可求前之迹後不可再胡为寂寥之前古乃以兴亡而感慨虽物至盛者其存也宜久势极大者其亡也可惊方登临而远想岂独予兮忘情
後涉淮赋
甲寅之秋自正阳涉淮作涉淮赋既至泗之临淮邑之东南皆淮也朝游夕济凡淮之惊畏风涛之变无不历之矣今秋又以事之东海至涟水入涟河舟人告予曰淮水自是入海矣予生二十有二年吴楚秦蜀之国来往殆遍窃悲其迹之不常作後涉淮赋以自广云
浩淮流之汤汤兮荡余身以沿洄嗟我居之不常兮未期岁而再来始进棹于正阳兮睨下蔡之穷城界陈许之北壤兮望荆涂之两山缅川原之回复兮思禹功而慨然爰系舟于徐邑兮浸淮隅之两壖驾长帆于朝风兮凌星河于夜湍岂所览之未周兮恨未穷其本源忽行役而南去兮税吾檝于清涟指溟渤于西北兮曰此淮流之所还彼百川之归海兮吾固知其必然惟循源而极末兮哀予迹之未安当天时之晩秋兮风露惨其既至山峭峭而瘦出兮水绀洁而无滓曳孤篷而忽惊兮出游鲈于短苇白鹭飞而下来兮翩如避世之君子酒芳香而盈盌兮吾陶陶而日醉方颓然而遗形兮孰卑高而贱贵彼贵者乐其府兮富者怀其资无二者之累予兮何羁游之足悲穷天下之奇观兮极覆载之所藏膏吾车而勿反兮毕吾世而徜徉
雨望赋
谈海天之苍茫观骤雨之霶沛飘风击而云奔旷万里而一蔽卒然如百万之卒赴敌聚战兮车旗崩腾而矢石乱至也己而余飘既定盛怒己泄云逐逐而散归纵横委乎天末又如战胜之兵整旗就队徐驱而回归兮杳然惟见夫川平而野濶夫云霞风月之容雷雨电雹之变非巧力之能为盖人间之絶观必也登雄楼杰阁之峥嵘凭高山巨海之空旷彻除耳目之障蔽而後能穷极变化之奇状嗟我居之卑湫兮束观听于寻丈顾所欲之莫得兮徒临风而惆怅
暮秋赋
嗟予志之莫就兮哀天时之不予谋岁冉冉以将暮兮无以荡吾之幽忧昔吾之既有知兮独信道而不顾鞭吾驹之不戒兮眇一世而独骛俨章甫以自好兮安知越人之异容恃所持之不欺兮谓彼此之情同夫何事物之多故兮因少愚而老智彼善恶岂有常兮固系夫一世之贱贵或指砾以为玉兮人皆知其不然衆既讹而莫返兮事随信而名迁伪言实於衆舌兮至宝贱于独知正无助者必危兮恶乘朋而或济决大河而东奔兮挽予舟而上泝嗟尔檝之几何兮蛟龙郁其方怒外既揆而内度兮考旧好之同异韬九袭以深藏兮固可死而不可试卷杜蘅之幽佩兮苞芳兰之翠衣畏久畜之不扬兮时窃陈以自戏怨所资之不售兮非达人之宏规彼废兴之有命兮何忧乐之足系奏吾琴之愤怨兮酌吾酒之冽清揽芳桂与秋菊兮聊以驻吾之颓龄吾又将之夫深山兮遂絶世而远去身九浴而後衣兮齿三涤而後咀纳氷霜於胸中兮荡焦膈之宿汚求仙人之奇术兮与彭咸乎为伍彼君子之蹈常兮曷急世之有知聊逍遥以卒岁兮乐天命而不疑
柯山集卷一

[book_title]卷二
钦定四库全书
柯山集卷二
宋　张耒　撰
赋
超然台赋【原注苏子瞻守密作台于囿名以超然命诸公赋之予在东海子瞻令贡父来命○有序】
或有疑于超然曰古之所谓至乐者安能自名其所以然耶今夫鸟之能飞兽之能驰与夫人之耳目手足视聼动作自外而观之者岂不足为大乐乎然鸟兽与人未尝自以为乐也古之有道者其乐亦然又安能自名其所以然耶彼方自以为超然而乐之则是其心未免夫有累也客应之曰吾岂以子之言非耶吾方有所较而後知超然者之贤也予视世之贱丈夫方奔走劳役守尘壤握垢秽嗜之而不知厌而超然者方远引絶去芥视万物视世之所乐不动其其心则可不谓贤耶今夫世之富人日玩其金玉而乐之是未能富也忘其所有而安之是眞能富矣夫惟有之是以贵其能忘之使其无有则将何所忘耶子以为将忘超然为真超然则其初必有乐乎超然而後忘可能也子以为乐夫世之乐者乎然则子亦安知夫名超然者果非能至乐者也赋曰
登高台之岌峩兮旷四顾而无穷环羣山于左右兮瞰大海于其东弃尘壤之喧卑兮揖天半之清风身飘颻而欲举兮招飞鹄与翔鸿莽丘原之茫茫兮吊韩侯之武功提千乘之富强兮凭百胜而称雄忽千年而何有兮哀墟庙之榛蓬有物必归于尽兮吾知此台之何恃惟废兴之相召兮要以必毁而後止彼变化之无穷兮嗟其偶存之几何聊徼乐于吾世兮又安知夫其他或有疑夫超然者兮岂其知道而未纯曰彼天下之至乐兮又安能自名其所以然惟乐而不知所以乐兮此其所以为乐之全彼超然而独得兮是犹存物我于其间客有复之者曰子知至乐之无名兮是未知世之所可恶世方奔走于物外兮盖或至死而不顾眇如醯鸡之舞瓮兮又似乎青蝇之集污衆皆旁视而笑兮彼独守而不能去较此乐于超然兮谓孰贤而孰愚何善恶之足较兮固天渊之异区道不可以直至兮终冥合乎自然子又安知夫名超然者果不能造至乐之渊乎
鸣蛙赋【有序】
予寓山阳学舍夏大雨屋四隅成塘聚蛙以千计声鸣不絶夜为不能寐客有献予以杀蛙之术曰投予药一丸蛙无遗类矣童子将用之予曰不可复为赋示之
夏雨初至积潦过尺有蛙百千更跳互出幸此新霁夜月清溢我劳其休归偃于室于时蛙鸣若啸若啼若诉若歌若惧而悲若喜而语若怒而诟若哕而呕若咽而嗽瘖者之呼吃者之鬬或急或缓或清或浊若羌丝野鼓杂乱无节兮又似夫蛮歌獠语诡怪之迭作也尔其困于泥潦失其所处而悲又若夫旱熯既久得其所处而乐也爰有童子持烛来谒曰蛙羣夜鸣君寝其聒考之周官洒灰驱蛤君其教之予得尽杀予语童子尔无是酷尔乐而歌而哀则哭哭则悲嗟乐有声曲聚语羣争引吭而呼一日之间不寜须臾蛙不汝嫌汝奚蛙诛万物一府谁好孰恶尔奚自私已厚蛙薄参通彼已乐我自然弭尔怒心置烛而眠夜半张子援枕而吁顾谓童子记吾言欤前言未究请卒吾说物各有时夫谁敢遏尔观夫春露初霭朝华始敷文羽清喙飞鸣自如若奏琴筝而和笙竽清耳悦心听者为娱及夫阳春既徂炎火将极恶草蕃遮淫潦瀦积蛙于此时生养蕃息跳梁号呼意气横逸子如之何时不可逆时乎时乎美恶皆然当其盛时谁得而迁及其雪霜既降木实草衰飞蝇聚蚊孽无所施于是此蛙歛吻收足尫然土中一声不出党散巢披不可终日盛不可常兴衰迭乘子姑忍之奚以杀为哉
斋居赋
仲夏之月隂气始至阳既盛而初剥隂浸亨而用事水伏畏涸火燎方炽其于人也心实过炎而肾受其弊惟人之生受命在子推卦曰坎于行为水微阳所潜元气之始故火甚烈则正气或因而衰则水受害者君子之所深畏于是屏事燕息涤虑斋居既静事以无刑又远眺而高居却纷华而弗陈与淡泊乎为徒絶嗜室慾爱精啬神声色不御滋味弗亲冲然与和俱游湛兮以道合真故能体强志宁愉乐夀考远去疾疠保此难老呜呼苟能推此以尽道攻此以察物则岂惟斋戒以御时宜其颠沛而勿失且夫氷炭相乘利害交至陨真盗和岂独隂沴道心惟微易失难常困于侵陵有如微阳则洗心滫虑以却外垢虚中保和以全天君故能涉至变而而不濡更万变而常存盖将穷年以齐居岂特养生而善身乎
蜘蛛赋
鱼游假渊鸟栖求木而我所宅独取诸腹巢于墙屋人不予取朝蝇暮蚊食人所恶彼残物以养而无益于世虽名人兮斯虫是愧
得友赋【原注答子邕】
予趋世之僻迂独孑孑而无朋信所乐以直前尝媒仇而贾憎惟物态之多艰抚危心而自惊甘默默以退藏包薄技而无成何吾迹之不常旅成周之故京眷吾游之悠远耿谁语兮吾情惟夫子之好修昔固闻乎德声独顾我而忘勤握未煖而心倾发键钥而不疑奏金石之铿鍠内端肃而粹温外炳焕而清明嗟我鄙而子奇谓欲合而莫能援古义而见交愧此意之何胜既两尽而莫疑亦交规而共评驱昔懑之无余抚新乐而生矜岂目前之懽愉实未得乎平生惟清洛之名都窥园沼之清澄语寒堂之夜烛醉春圃之朝英徵逸事于古初亦穷微而造精投明珠之的历报美璧之煌荧惟此乐之无穷使我爱日而兢兢虽所历之万殊愿勿疾兮兹诚
怀知赋
嗟予生之苦艰涉世故而多违坌羣嘲而衆侮独孑孑其从谁嗟若人之好修外洵直而中奇挈予手而指津谓予车之不迷遵常度以夷行正六辔而安驰嗟终日而无禽曰固然而曷疑惟言动之合符若方圆于矩规振高言于皇极流余丽于奇辞沃道德以相酬心厌满而忘饥爱日月而畏别卒悠远而多怀跂予望兮莫瞻将驾言其从之何出门之多艰顿我马以嗟咨山丛丛而造天车欲进而畏摧临江湖以浮舟蛟龙鬰其扬鬐路幽迥而莫通心鬰塞而增悲赠琼瑶以致情恐所托之吾欺惟至技之难投或举世而莫知倘一遇而见明盖至乐之无俪彼取舍之迷方或骨肉而相遗苟我心之不察虽亲爱而何恃故烈士之报知已或杀身而不辞岂以生而易名诚内激而忘私风萧萧以戒秋蝉嘒嘒而鸣悲白露圑兮夕凉庭木飒其先衰羁我马于东周盖三岁其于兹老駸駸而来逼心鬰鬰而不夷顾所乐之莫从托宵寐兮庶几酌尊酒以忘忧写我心兮陈诗
遣幽赋
居孑孑以无与兮出莫知其所之独端居以终日兮耿默默以长思古之人不可得而见兮存者?畧之遗辞顾一世之异情兮予谁者其从之惟我生之拙迂兮嗟所慕之名奇挹亷清之遗风兮曰吾其进难而退易百驱不加于跬步兮却辔疾返而莫追践斯言之不欺兮庶吾心之无愧日月忽其迁流兮老忽忽而既来惟所蹈之日迷兮抚前心而自非欲改故而图新兮从灵龟而问疑兆改横而上从兮史为予而告辞横为窒而善处兮上从直逹其无巇岂外拘而中泰兮或者既塞而将遂保尔守而无变兮神明于汝其遗之相利害而为术兮彼乡人其犹耻美灵龟之告?兮得我心之所止彼跹跹其焉往聊安安以自恃岁冉冉以将老兮草木飒其变衰玄蝉号乎高柳兮溢菡蓞于清池宵虫悲鸣以相语兮朔雨振迅而南窥嗟吾客于东周兮周天星之三移写我忧以命驾兮凭高明以远视覧平田以茫泱兮瞰清洛之东驶山重复而南积兮万岭矗矗以鳞次微云霮?以忽布兮孤翼灭没而高逝熊耳高高而西峙兮女几奋涌而南危束平川于两间兮散佃渔于平地鸡犬密其相闻兮沟塍布而如棊牛羊闲以就牧兮乌鸟号呼以羣嬉登故国之余墟兮望遗宫之颓基伤者来世而无穷兮乐者昔人其既止惟逹观其超忽兮等废兴于一视考物变以自乐兮遗余情于酒醴大人无即而非乐兮浅夫系物以自治彼方窘我以局促兮我则顾步而广肆制忧乐于在彼兮夫何贵乎明智忘吾忧以洋洋兮将以语夫君子
哀伯牙赋
伯牙鼓琴後世无知我哀伯牙似智而愚天地之间四方万里知尔琴者一人而已锺子既死其一又亡欲弹无听泣涕浪浪已奏已闻欲语不可偪塞满怀无所倾写抑扬黄华巷歌里曲入邑娱邑入国悦国回视伯牙面有矜色夫操至伎者必不和衆人之耳而媚衆耳者又善工之深耻违衆者常孑孑其无与而冒耻者乃身安而获利则亦安知夫至艺之非祸而庸工之非祉也嗟夫将为至巧者必无顾于终身之无与则至巧之于人不祥之上器操不祥之器终身而不知则伯牙者乃後世之深戒
石菖蒲赋【有序】
岁十月氷霜大寒吾庭之植物无不悴者爰有瓦缶贮水斗许间以小石有草鬰然俯窥其根与石相结络其生意畅遂顔色茂好若夏雨解箨之竹春田时泽之苖问其名曰是为石菖蒲也考诸本草则所谓养性上药仙圣之已试者也因赋之云
岁寒风霜水落石洁大木百围僵仆摧折有草于此寸根九节曾是莫伤菶然茂悦若处广深隐奥密而不知户牖之外平地尺雪也将糜而饵之私其益于我躬则不几于夺也曷若致之吾前仪之以自修兮庶乎比德之琚玦也
病暑赋
皇昌运之元祀兮予出守乎清颍之区背国门而南骛兮弭楫乎太昊之墟方炎夏之隆赫兮闵时泽之不濡魃乘时而行虐兮盗威烈乎阳乌驾毕方而骖荧惑兮回禄为其前驱烬所及于一燎兮何有瓦石与璠璵丰隆致其微隂兮飞亷荡覆而无余野曈曈而扬尘兮何萧艾之芬敷应龙矫首于下泽兮仅自免于槁枯乌呀咮而忘飞兮兽逃穴而深居嗟人胡独不能兮无乃欲息而被驱昔蕲山之秋筠兮因氷卷而玉舒効功能于么麽兮曾何足以寜吾躯饱风而为蜩兮又欲泳水而为鱼出寒泉于深井兮竭筋力于辘轳不计腹之所受兮尚问山藭麴麦之有无乱曰隂阳循环靡穷极兮时至而变有常则兮融液金铁烁山石兮谨视其报在朔易兮玄隂大冬氷雪积兮无畏其机备其极兮补完裘褐戒纺绩兮保我岁寒以终吉兮
喜晴赋
积雨初止万境声乾星汉昭回夜客尚寒晨起载欣朝晖在门起往从之清明肃然蚓安其穴蜗不遗涎还开通于滞湿失沮洳之垫昏列缺弭鞭丰隆偃麾羲和缓辔而安行背扶桑而经天街顾大田之多荒乃愀然而兴哀聊雷霆之一嬉遽下土而罹灾诏龙螭使伏蟠息愤怒之喧隤曰予悔祸于斯人劳苦雨师以一杯惠我农师岂不休哉
南山赋【原注寄张嘉甫】
南山岩岩兮其下有人佩玉而握珠刻意鲁叟之古经不习世儒之臆书我顷见之于宛丘貌秀晢而眉疎别去忽兮几时面苍瘠而垂须爱德器之老成资巧琢于璠璵问所与之为谁亦黄槁之仙癯禁八马之超骛同刍豆于羣驽时慷慨而长鸣耻贱工之附舆我行世之多艰三年困兮江湖幸天恩之放还过都梁兮踌躇奉两月之周旋越长淮之驰驱屡饮我于山间出翩跹之两姝舟师告予以当行具樯檝于斯须岁方春而寒骄犯氷雪于野墟云漫漫兮垂天风飘飘兮切肤穉麰翳于宿莽妍柳秀于羣枯泛羽觞之清冷聊覧物以为娱思佳人兮天未望莫见兮愁予
秋风赋
张子夕坐於堂之南轩有风飒然来自西方感乎人心异於寻常初披偃乎草木亦泛动乎轩窗张子曰是风也所以成岁而佐阳者乎时也朱火就谢七月始凉既导迎于肃杀又介绍于雪霜其中人也万窍洒然汗泽为乾纎絺鲁缟不胜其单其加物也未败其形先伤其情未陨其生先夺其英使之?然萎者见于顔色黎然槁者动于声鸣吾尝中夜而聼之浙沥飕飅羣动百虫怨泣悲吟感人忡忡者秋之声且起而望之清明高洁者秋之容于是庶草効实九谷献功既猕于野又尝于宗感天时之不留念岁律之将穷张子曰吾何为乎戒裘褐以备严冬而已
南征赋【原注赠张嘉甫】
予文穷而莫讳兮顾四方其何适毋寜征于江右兮毛土膏其可食抱朝暮之胜气兮西山吾以为宅风予帆于昼日兮予朝发于赤壁摽玉垒之下流兮逝蓬飞于一息迅沮漳而横入兮滙扬澜于左蠡嬣吾目而无恨兮涛猛兽以噬狞霁光风于木末兮俟余波犹未肯平迷失道而问津兮【案此下脱三字】御于朱明就渔父而陈词兮予非湘累之独醒父告予以不治兮南樵舍而自成破陇亩而溢流兮石险狠而当道岂舟人之肃洽兮艇触拨而欲倒系予车于桑本兮予犹可以徒行夷予竈使不得炊兮予犹可以乞隣曰厚土之弥漫兮予騒騒无以为家虽斯人之可怀兮鸟犹长鸣以叹嗟广蒲田之所播植兮岁有秋而登塲既狼戾而竭隣兮已独赋乎廪仓馔上方之玉盘兮上曰饱斯人之德岁恊洽而蕲兮味柔嘉予未得食染予指于鼎兮岂不同此臭味使持节于十郡兮民乐得此父母顾予怀之仓卒兮谓一寒之何故虽解衣推食兮曰此小惠汝弗德我我九世之良医兮药神膏而可以破汝肠赋九言而九顿首兮度百世而足用閲一世之风波兮曰余皇吾以为归宿
碧云赋
蹇临高而延瞩怅天边之碧云?不知予何思情坌至兮缤纷怀幽兰之令姿方扬灵乎上春顾来者之非其人使暴露乎埃尘我有旨酒与子殷勤终濶莫致实劳我神白日西驰去故就新发采舒光念当及晨
三酌赋
出公门而偃私酌旨酒于良辰缅再酌而三釂恍如对乎佳宾畏局促之伤怀聊流畅乎心神惩荒?乎无算悠然合乎礼文荡志文史晤言诗书世醉不足我醒有余颐妙物表韬精道枢冥会独应谁知我娱
人日饮酒赋
岁後七日其名曰人爱此嘉名酌酒懽欣岂木行之始和生庶彚而施仁又曰人者三才之中将中和之肇布易严杀之余冬也乃命妇子班坐行觞酌已相祝夀考无疆有否必泰无穷不通请观庭下之枯折霜霰消而敷荣羽虫感阳而羣嬉况乎云间之飞鸿于是三酌既醉喜有所得安局促而不叹悟倚伏之无极
吴故城赋
乱吾舟兮大江夕余济兮樊口登武昌之故墟吊西门之衰柳出东郊而南眺访遗城之培塿嗟颓墙之迤靡半己平乎耕耨杂谿涧而沮洳稻冉冉而将秀曰是吴王之故宫兮昔孙仲谋之所有当弊汉之委地羣凶聚而啄剖伟紫髯之永图独穴据乎江右岂无意于雍洛易虚夸为善守观其作都于武昌夫何险陋而即安是为大江之上流兮于备敌焉不繁顾诸将之凡才岂袁曹之敢班欲身当中原之一面兮事便时利一苇济乎涛澜当是之时两观万雉缥阙应门内拥燕赵之美外屯貔貅之军笙磬钟鼔之喧阗旗斾车马之缤纷固已包蒙川泽震耀山原安知夫千载之後陵谷易位夫何遗珠与弃玉顾此遗墟之将圯于是与客休于祠宫披樵苏之微路嗟牛羊之入室固牲酒之不具与客愀然三叹而去
予近读曹植诸小赋虽不能缜密工致悦可人意而文气疎俊风致高远有汉赋余韵是可矜尚也因拟之云
柯山集卷二

[book_title]卷三
钦定四库全书
柯山集卷三
宋　张耒　撰
古乐府歌词
君家诚易知曲
君家诚易知易知独难忘西风墙头吹叶黄虫丝当户理秋光翠屏碧簟生朝凉牀头蟋蟀见焚香鲛绡缬双凤凰上元緑鬓遮耳璫来车去马官道旁碧云传情何处郎相望玉树啼寒螿
于湖曲【有序】
芜湖令寄示温庭筠湖隂曲其序乃云晋王敦反屯于湖隂帝微行至其营敦梦日遶之觉而追不及故乐府有湖隂曲按晋地志有于湖而无湖隂本记云敦屯于湖又曰帝至于湖隂察营垒而去顷予游芜湖问父老湖隂所在皆莫之知也然则帝至于湖当断爲句乃作于湖曲以遗之使正其是非云
武昌云旗蔽天赤夜筑于湖锋洗镝巴滇騄骏风作蹄去如?没来不嘶日围万里纒孤壁兵气如霜已潜释蛇矛贱士识天顔玉帐髯奴落妖魄君不见铜驼陌上尘沙起铁骑春来饮瀍水浮江天马是龙儿蹙踏扬州开帝里王气高悬五百秋弄兵老濞空白头石城战骨卧秋草更欲君王分上流
襄阳曲
西津折苇鸣策策蟾蜍光入芙蓉白山头不雨贾船稀日日门前江水窄将欲烜赫招行人旋起丹楼照长陌银屏深蔽玉笙闲自擘新橙饮北客倏离暂合心未果泪莹双眸爲谁堕
寄衣曲
秋风西来入庭树攀条正念征人苦空窗自织不敢任鸣机愁寂如鸣橹练成欲裁新丝香抱持含愁叔姑堂别来不见衣觉窄试比小郎身更长
江南曲
江蒲芽白江水緑江头花开自幽淑人家晨炊欲熟时旋去网鱼惟所欲往来送租只用船未省泥沙曾污足有钱买酒醉隣畔终日数口常在目不学长安贵公卿每念离心寄朱毂朝游岩廊暮海岛谴人未归身自到
怨曲二首
白首南朝女愁聼异域歌收兵颉利国饮马胡卢河毳布腥羶久穹庐岁月多雕窠城上宿吹笛泪滂沱祖席驻征桡开帆复信潮隔筵桃叶泣吹管杏花飘船去鸥飞阁人归鹿上桥别离惆怅泪江鹭宿红蕉
寿阳歌
寿阳楼前淮水碧寿阳美女如脂白李郎青鬓照青衫曾在花前作狂客伯劳睡重花枝晩时许蜻蜓一偷眼欢娯虽少恨已多纎手红笺挥翠管淮阳归来春已暮夜夜梦魂淮上去欲歌旧曲只添愁画得双蛾不能语有客南来从寿春衆人笑问动精神自从柳别章台後攀折风光知几人巳伴春衫辞侧?不怕娇啼随意笑嗟君耿耿独相思须信多情是年少
劳歌
暑天三月元无雨云头不合惟飞土深堂无人午睡余欲动身先汗如雨忽怜长街负重民筋骸长彀十石弩半衲遮背是生涯以力受金饱儿女人家牛马系高木惟恐牛躯犯炎酷天工作民良久艰谁知不如牛马福
春雨謡
晩云欲着树中夜一犂雨老农呼子孙力作莫辞苦风吹润土如炊香烹鸡为黍饷南冈我知圣人在明堂元年巳是丰年祥
少年行三首
騂弓鹊角苍雕羽金错旗竿画貔虎长驱直踏老上庭手拔干将斩狂竖归来解甲见天子金印悬腰封万户自爲大汉上将军高揖羣公佐明主
人生岂合长贫贱师事黄公曾习战英雄天子伐匈奴初拜将军二十余黄尘昼飞羽如挿身射单于碎弓甲从来书生轻武夫坐遣挥毫写勲业
少年卖珠登主门主家千金惜一身緑韝请罪见天子尚得君王呼主人鬬鸡走马长安道豪杰驱来奉谈笑汉庭碌碌公与侯畏祸忧诛先白头
谪官黄州至南顿驿同李从圣叔侄小饮
共饭何草草客来从远道倾壶得残酒聊以开怀抱年将半百两髩华谪官憔悴来天涯神理可冯吾道在不应长遣路人嗟
代赠
洞房飞香作春雾仙人劝酒香中语明眸第二紫云娘鸎学歌声柳如舞蹙眉长歌澧有兰银鈎请君春草篇繁弦高张烛烧夜玉壶未尽参在天春泥雪消淮上路东风浪头惊客橹恼公旧事几梦魂过眼相逢一风雨黄流清洛上天汉吴山洞庭藏水府谩题诗句寄归舟江口风狂那得渡
代嘲
过作抛人去非真我独知如何立不定却有独来时
牧牛儿
牧牛儿远陂牧远陂牧牛芳草緑儿怒掉鞭牛不触涧边古柳南风清麦深蔽日野田平乌犍砺角逐春行老?卧噍饥不鸣犊儿跳梁没草去隔林应母时一声老翁念儿自携饷出门先上冈头望日斜风雨湿蓑衣拍手唱歌寻伴归远村放牧风日薄近村牧牛泥水恶珠玑燕赵儿不知儿生但知牛背乐
赠人三首次韵道卿
未必蝤蛴如素领故应新月学蛾眉引成密约因言笑试得真情是别离罇酒且倾寒琥珀泪妆更看薄臙脂北城月落乌啼後便是孤舟肠断时
醉里纷纷散别筵醒来客枕一灯前黄茅野岸三更月春水长亭十里船一点泪凭谁寄与十年香在恨依然空疑窗外梅花发珠箔青楼若个边
可是相逢意便深爲郎巧笑不须金门前一尺春风髻窗外三更夜雨衾别燕从教灯见泪夜窗惟有月知心东西芳草浑相似欲望高城何处寻
采莲子
菡蓞香莲十顷陂小姑贪戏采莲池晩来弄水船头湿更脱新裙裹鸭儿
倚声制曲三首【有序】
予自童时即好作文字每于他文虽不能工然犹能措词至于倚声制曲力欲爲之不能出一语传称禆谌谋于国则否谋于野则获杜南阳以谓性质之蔽夫诗曲类也善爲诗不能制曲岂谋野蔽耶爲赋三首
春丝惹恨鬓云垂媚态愁容半在眉早是思深难语别可堪肌瘦不胜衣眼前有恨景尤速门外无情车载脂自笑不如天上月尊前犹有见郎时
不恨因缘不恨天强持牙板向罇前阳关一曲动山月别泪千行盈酒船薄命有情今已矣傍人无意亦凄然愿君学取梁间燕秋去春来到妾边
山未高兮水不深此情此意薄千金今朝酒伴双垂泪明夜灯前独拥衾玉筯异时空见迹尘犀千里亦通心桃源路絶无人到应许刘郎再访寻
刘壮舆是是堂歌【并序】
子刘子构堂于官舍名之曰是是而求子爲诗予复之曰夫物生之所必有而其爲物彼是相次而不能定夫一者天下之是非也虽圣人出无如之何昔楚人有庄周者多言而善辩患夫彼是之无穷而物论之不齐也而托之于天籁其言曰吹万不同而使其自已也周之爲此言自以爲至矣而周固自未离夫万之一也而曷足以爲是非之定哉虽然如周者亦略税驾矣刘子乃构堂揭牓而独以是是非非自任吾将见子吻敝气殚而言语之战未已也尝试爲子歌堂中之乐而息子之劳庶几隐几而嗒然者乎歌曰
读堂中之书兮以致子之眠饮堂中之酒兮以休子之言是非杂然于子之耳兮付庭中之叹蚓与夫木上之鸣蝉庶几养生而保和兮穷子之年
独处愁
高高花飞惊愁顔珠帘昼鎻春风闲少年金鞍照秦地玉巵双覆尘埃间花间蝴蝶双飞舞感触深心心更苦昨夜隂云数尺许连宵变作西窗雨
远别离
远别离明当入蜀去酒酣日落客心惊起与仆夫先议路引车在庭牛在槽桐枝嫋嫋秋风豪别情惆怅气不下酒觞飜汚麒麟袍缓缓清歌慰幽独不惜更长更烧烛赠君髪上古搔头莫易此心如此玉平生每笑花飞片东家吹落西家怨但得归时似别时相知何必长相见
行路难
人生动与衣食关百年役役谁爲闲四时睡足鞍马上去岁钱塘今长安车愁羊肠夜险折船畏人鮓晨惊湍九州一身恨自惜使我顔色常鲜欢天地一气成万象融即是江结是山再愿洪罏泻融结万世更无行路难
白紵词二首效鲍照
摇轻裾曳长?爲楚舞千万寿新词白紵声按旧朔风卷地来峥嵘燕雁避霜饥不鸣高堂酒多华灯明囬纎腰出素手髻堕鬓倾钗欲澑爲君歌舞君饮酒岁云暮矣七泽空汤汤汉沔天北风玉壶之酒乐未终
七夕歌
人间一叶梧桐飘蓐收行秋囬斗杓神官召集役灵鹊直渡银河云作桥河东美人天帝子机杼年年劳玉指织成云雾紫星衣辛苦无欢容不理帝怜独居无与娱河西嫁与牵牛夫自从嫁得废织絍緑鬓云鬟朝暮梳贪欢不归天帝怒谪归却理来时路但令一岁一相见七月七日桥边渡别长会少知奈何却悔从来欢爱多怱怱万事说不尽烛龙已驾随羲和河边灵官催晓发令严不管轻离别空将泪作雨滂沱泪痕有尽愁无歇我言织女君莫叹天地无穷会相见犹胜姮娥不嫁人夜夜孤眠广寒殿
琉璃瓶歌赠晁二
火维荒茫地轴倾下有积水潜鲲鲸鳌身飜澜山爲崩金乌下啄狞龙腾狂须奇鬛万族朋巨神日月双手擎夸娥愁思乌戢翎老鱼战死风雨腥长彗下扫千里惊浅洲一席块爲城蛮儿夷女奇弁缨大舶映天日百程怒帆吼风战飞鹏舟中之人怪眉睛兽肌鸟舌髻翘撑万金明珠络如绳白衣夜明非缟缯以有易无百货倾空中开槖光出楹非石非玉色绀青昆吾宝铁雕春氷表里洞彻中虚明宛然而深是爲瓶补陀真人一铢衣攀膝燕坐花雨飞兜罗宝手亲挈携杨枝取露救渴饥海师跪请颡有胝番禺宝市无光辉流传人间入吾手包以百袭吴緜厚择人而归今子授烂然光辉子文章清明无垢君肺肠比君之德君勿忘与君同升白玉堂
九江千岁龟歌赠无咎
灵龟千年口不食以背负牀饮其息吾家两龟岂徒不食亦不息夀与万古无终极济南晁君博物天地通夜窥牛斗颇似晋司空指我两龟有名字大龟为九江小龟号千岁老龙洞庭怒荡覆尧九州【原注谓半山老人】禹咄嗟水平流【原注谓迂叟】九江无波拍天浮中有大灵背如丘南风吹楚泽莲叶清欲秀有物中作巢一寸立介胄霞衣仙人鬓如霜饮以南极之光芒丹颅老客不相见飞渡东海巢【案巢一本作朝】扶桑迩来蟠桃枝有子大如缶浮游轻于鸟【案此句一本作我身轻若蓬】江海一回首青珊瑚柱碧瑶宫水仙焚香吹作风朝戏莲叶西暮游莲花东秋风莲子熟归去清江国小千岁大九江我久不见之向君案前双我谓晁君二物有似我与子国有守龟吾子是灿然天下之宝器黄金之縢紫瑶匮天王端冕史再拜一逆二从定大事我身百无用颇似千岁潜深渊不愿人间贮金藉玉享富贵但愿寄身江上一叶之秋莲万物才不才用舍不任天寄声问晁君然不然
大雪歌
老农占田得吉卜一夜北风雪漫屋屋压欲折君勿悲陇头新麦一尺泥泥深麦牢风莫吹明年作饼大如箕野人食饱官事少莫畏瑟缩寒侵肌高堂晨兴何所为门无马迹人更稀珠楼玉阁互飞动坐见贫屋生光辉无功及物惭受禄丰穰幸赖天与之弃粮遗粒待鸡犬吾?何得长烹藜
孙彦古画风雨山水诗
山深巗高石壁青白日忽变天晦冥黑风驱云走不停惊电疾雨来如倾山前雨点大如手山下水涌危槎横崩崕古树老有灵吼怒直与风云争枝披叶偃鬬不怯万窍却欲藏雷霆鞭驴疾驱者谁子石路嶮涩驴凌兢目迷心慑愈不及来憇树下如寒蝇苍茫直与鬼神接恍惚不保龙蛇惊平居此乐忽入眼孙家古图才可辨奈何一幅一尺余欲夺天地之奇变我心爱之良有以昔苦山行亲遇此一生两足不下堂输尔朱家贵公子
岁暮歌
北风卷雪送暮冬重云如山争塞空百年老树吼欲折塌翼不见南飞鸿堂下幽姿亦可悦点缀小树花玲珑老人重裘不能煖永夜惟守深炉红啾啾寒雀飞不起饥啄冻土藏枯丛青春欲囘水官怒摧拉未使阳和通天时平分各司一兴废谁得专其雄杜门解辔聊有待行看马脚春泥融
光山謡
舣舟淮南望新息天遣清淮限南北崎岖细路入光山野色苍凉秋日白八月获稻田无水蚱蜢羣飞稻乾死危桥絶涧闻水声喧喧汲水争瓶罂昏昏落日衔远山鸟啼车辙未得闲县公吴生我世旧为我烹羊酤斗酒灯前醉饱纷就眠五更开门星满天长年他乡心惘然远途辛勤难具言
用刘梦得三题
春向晩斜日在高楼幽花愁脉脉轻絮去悠悠冉冉三更雨萧萧通夜愁
春巳暮把酒送春归花落鸣禽散草长游客稀去年堂上燕故故傍人飞
春竟去白发感生平流水去不断夕阳犹有情旧时桃李月悄悄向人明
柯山集卷三

[book_title]卷四
钦定四库全书
柯山集卷四
宋　张耒　撰
古乐府歌词
年年歌
年年西风白露天烂醉村酿秋池原今年杜门不复出为爱我庭风日寛东西相望两丛竹正色森森立青玉朝烟暮雨恣陵夺翠凤文章终郁郁石橊新栽果不实下有萧条冒霜菊人情虽欲荐我酒物意岂愿赢君菊东栏黄葵色贵丽气压满栏香扑蓛月桂凄凉何足数蛛网挂虫窘如束安能卒岁不改芳正自荣枯随衆木陶陶吾意方有在琐琐眼前安足録朝来默坐有佳思病去身轻如脱梏从来北客望江南何用登楼伤远目
鹎鵊词
树头玄衣郎神爽声复清睡先万目觉起对残月星悯世躭睡昏体秽神不灵招使离袵席啼呼每丁寜幽人最怜汝未旦起坐聼荒山多嘉树春尽故园情
围棊歌戏江瞻道兼呈蔡秘校
蔡子围棊非我敌我谨事之如大国主盟召会不敢辞近忽凭陵有骄色邹人战鲁固非宜于越入吴谁可测愿君勿以大自骄知小深谋战须克区区江子似邾娄我如强鲁端能役凌兢螳臂屡见拒我但怜子心难得近来措置尤小狞何异穿窬时有获可怜痴将不知兵请视吾旗岂冥北饥鱼贪饵不知鈎口虽暂美身遭食虽然吾亦守疆场防患犹须谨蟊贼上攀蔡子虽已辽晋楚周旋终有日下观江子行逾远我进駸駸未知极嗟予自谓敢忘谦事有眞诚难掩抑为君聊发一笑端欲问吾棊视斯檄
周氏行
亭亭美人舟上立周氏女儿年二十少时嫁得刺船郎郎身如墨妾如霜嫁後妍媸谁复比泪痕不及人前洗天寒守舵雨中立风顺张帆夜深起百般辛苦心不惜妾意私悲监中色不如江上两鹭鸶飞去飞来一双白长淮杳杳接天浮八月捣衣南国秋谩说鲤鱼能托信祗应明月见人愁淮边少年知妾名船头致酒邀妾倾贼儿恶少谩调笑妾意视尔鸿毛轻白衫乌?谁家子妾一见之心欲死人间会合亦偶然滩下求船忽相値郎情何似似春风霭霭吹人心自融河中逢单还成阻潮到蓬山信不通百里同船不同枕妾梦郎时郎正寝山头月落郎起归沙边潮满妾船移郎似飞鸿不可留妾如斜日水东流鸿飞水去两不顾千古万古情悠悠情悠悠兮何处问倒泻长淮洗难尽只应化成淮上云往来供作淮边恨
啄木词
红锦长绦当背垂紫檀槽稳横朱丝美人亭亭面如雪纎手当弦金杆拨弹成丁丁啄木声春林蔽日春画晴徘徊深枝穿翠叶玉喙劳时还暂歇深园断岭人不知中有槎枒风雨枝蠧多虫老饱可乐山静花深终日啄雄雌相求飞且鸣高枝砺嘴枝有声无功忍使饥膓饱有意却教枯树青疾弹如歌细如语曲欲终时情更驻一声穿树忽惊飞叶动枝摇不知处
瓦器易石鼓文歌
周纲既季宣王作提剑挥呵天地廓朝来吉日差我马夜视云汉忧民瘼桓桓方召执弓钺蔼蔼申韩赐圭爵北驱猃狁走豺狼南伐淮夷斩鲸鳄明堂车马走争先清庙笙镛尸载乐岐阳大猎纪功伐石鼓巗巗万夫凿千年兵火变朝市後世纸笔传冥漠迹荒事远贵者寡叹惜风霜日摧剥君诚嗜古更过我易以瓦器尤奇卓满盘苍玉列我前制古形奇异雕琢羲黄已亡巧伪起采椽土木消纯朴何为获此上古器经历万古遭搜掠寥寥墨翟骨已朽尚有遗风传隐约又疑晏子矫齐俗陶土抟泥从俭薄或云古者宗庙器斥弃金玉先诚确是时此物参鼎俎蒉桴土鼓诚为乐呜呼二物信奇絶赖有吾徒与提握不然乌瓦与荒碑坐见尘埃就零落
片雪歌
瑶池一片孤飞雪风急身轻飞不歇谁将翠袖遮得归十斛明珠换与谁金龟贵客迎将去玉作辎軿载尘雾人间不解桃李心独与琵琶自相语主人白头情不亲朱楼夜鎻梨花春愿同花落寄流水飘出朱门随路尘长恐此生空已矣从此失身轻薄子人生但乐两知心谁是琼瑶孰泥滓莺惊中弹花辞树蝶散蜂惊春日暮风光不断流水长不知片雪今何处
梁父吟
豪俊昔未遇白日无光辉隆中卧龙客长啸视羣儿九州英雄争着鞭黄星午夜照中原君看慷慨有心者乃是山东高帝孙老瞒赤壁抱马走紫髯江左空囘首世上男儿能几人眼看袁吕眞何有永安受诏堪垂涕手挈庸儿是天意渭上空张复汉旗蜀民已哭归师至堂堂八阵竟何为长安不见汉官仪邓艾老翁夸至计谯周鼠子辨兴衰梁父吟君聼取撃节高歌为君舞躬耕贫贱志功名功名入手亡中路逢时儿女各称雄运去英雄非历数梁父吟悲复悲古今人事半如此所以逹士观如遗龎公可是无心者何事鹿门招不归
度关山
度关山意悠哉秦关路险行车摧秋云沉沉天未晓关吏正眠关未开孟尝逃秦畏秦逐一日归齐未为速重扉当道可奈何搔首苍茫空驻毂主君无言客无计仰看天星俯相视风鸣木响心自惊咄嗟谩养三千士下客趋前敢献诚为君试效晨鸡鸣引声未絶羣鸡应轧轧重门俄彻扃马嘶人语车轮转斗柄斜横夜初半奔风捷足欲何追虎口脱身非素愿孟尝好士竟何为才得鸡鸣狗盗儿可怜当日殷懃意辍食分衣竟为谁
天马歌
风霆冥冥日月蔽帝遣眞龙下人世降精神马育天驹足蹑奔风动千里萧条寄产大宛城我非尔乘徒尔生小羌杂种漫羁絏枥上秋风时一鸣万里名闻汉天子内府铸金求騄駬将军受诏玉关开灵旗西指宛王死天马出城天驷惊塞沙飒飒边风生执驱校尉再拜驭护羌使者清途迎骐驎殿下瞻天表天质龙姿自相照翠蕤黄屋两逦迤玉????金鞍相炫耀东游封祀被和銮甲子北来廵朔边展才自觉逢时乐致远不知行路难物生从类如有神地无远近终相亲君不见莘野磻溪耕钓叟一朝吐气佐明君
江南曲
平湖碧玉烟波濶芰荷风起秋香发采莲女儿红粉新舟中笑语隔烟闻高系红裙袖双卷不惜浮萍沾皓腕争先采得隐船篷多少相欺互相问吴儿荡桨来何事手指荷花示深意郎指莲房妾折丝莲不到头丝不止月上潮平四散归舟轻楫短去如飞断肠脉脉两无语寄情流水传相思
笼鹰词
八月获黍霜野空苍鹰羽齐初出笼剑翎鈎爪目如电利吻新淬龙泉锋少年臂尔平郊去草动人呼跃寒兔竦身下击霹雳忙毛逐奔风血濡距尔能搏兔不能食未饱中肠行复撃主人厌兔尔尚饥一生不快为人役蒿间黄雀鸣啾啾饥啄野粟心无求赋形虽小技能薄不受羁縻得自由
拳毛驹歌
北牕扫壁陈图书杀气凛凛生坐隅谁将尺素画骏马云是文皇昔日拳毛驹龙颅虎脊视天地若?若没三万里皇天产此谁得之虯须十八眞天子擒王灭窦如尘埃英气贯日天为开黄金甲光照天地大白羽箭驰风雷【原注唐文皇与单雄信挑战雄信运铁槊文皇以大白羽射之中其槊出火数尺雄信遁去】眞龙在廐万马疾下视四海皆驽骀榛棘昭陵一抔土柏城六马莓苔古呜呼骏马已埃尘虽有燕昭难再覩
寒鸦词
寒鸦来时九月天黄粱萧萧人刈田啼声清哀晚纷泊迭和羣音和且乐朋飞聚噪动百千颈腹如霜双翅玄风高日落田中至部队崩腾钲鼓沸高林古道榆柳郊落叶晴霜荆棘地志士朝闻感岁华田家候尔知寒事壠头雪消牛挽犁荡漾春风吹尔归投寒避暖竟何事长伴燕鸿南北飞我滞穷城未知返为尔年年悲岁晚扁舟东下会有期明年见尔长淮岸
寒食歌
东风芳草长寒食春茫茫人家掩门去鸡犬自相将原头簇簇柳与花行人往来长叹嗟旧坟新?累累是裂钱浇酒何人家桑上鸣鸠唤山雨雨脚萧萧山日暮归来门巷正春寒花底残红落无数北里悲啼夜未休清弦脆管起南楼古今歌笑何时尽芳草白杨春复秋去年巧笑秋千女今年嫁作东家妇彩绳画柱似当年只有朱顔不如故百人学仙无一成麻姑不见但闻名万斛春醪须痛饮江边渔殳笑人醒
飞萤词
碧梧含风夏夜清林塘五月初飞萤翠屏玉簟起凉思一点秋心从此生方池水深溪雨积上下辉辉乱凝碧幸因帘卷到华堂不畏人惊照瑶席汉宫千门连万户夜夜荧煌暗中度光流太液池上波影落金盘月中露银阙苍苍玉漏迟年年为尔足愁思长门怨妾不成寐团扇美人还赋诗避暑风廊人语笑栏下扑来罗扇小已投幽室自分明更伴残星碧天晓君不见连昌宫殿洛阳西破瓦颓垣今古悲荒榛腐草无人迹只有秋来熠燿飞
齐安行
黄州楚国分三户葛蔓为城当楼橹江边市井数十家城中平田无一步土冈瘦竹青复黄引水种稻官街旁客樯朝集暮四散夷言啁唽来湖湘使君丽谯涂垩赭门狭不能行两马满城鼃噪乱更声谷风谷谷黄鸦鸣最愁三伏热如甑北客十人八九病百年生死向中州千金莫作齐安游
一百五歌
山民岁时事莽卤犹知拜扫一百五平明士女出城闉黄土冈前列尊俎篛包粉饵蒸野蔬富家烹羊贫荐鱼日暮肩舆踏风雨江乡人家无犊车挿花饮酒山边市醉後歌声动隣里南人闻歌笑相寻北人闻歌泪满襟
秋风謡
秋风起秋云高连山草木如波涛大江荡潏鱼龙逃羲和奔忙日车逸八柱倾侧恐不牢柯山老人揜蓬茅畏寒理我旧緼?粗餐在盘有浊醪醉饱高卧从呼号
东臯行
秋云卷尽秋天清东臯萧条鸡犬声黄叶吟风声不平芙蕖半落更有情归来僮饥羸马疲城头树暗乌欲栖谁家朱楼人夜宿微红一点帘间烛
正月词
红梢一夜樱桃雨帘卷晓晴鸲鹆语帘旌细浪滚东风迎得春归与为主玉手娇慵添绣线栏下菖蒲近相见云屏晓睡翠翘横楼上寒时正五更
二月词
滚风画幕长廊静帘下人眠初日永嘤嘤不动采花蜂夜来露重蔷薇冷芳草长时寒食天红墙低处见秋千人家无事鸡犬闲日暮芳郊留醉眠
饥乌词
北风夜雨乌翅湿低飞野畦啄遗粒啄食不饱还畏人鸣呼隔壠自求羣我行陈宋经大泽田荒生茅不种麦空肠待饱明年禾鸦鸦尔饥独奈何
苦寒行二首
淮南苦寒不可度积雪连山风倒树长淮冻絶鱼龙愁哀鸿傍人飞不去雪中寒日无暖光六龙瑟缩不肯骧老惫孤舟且复止坚冰三尺厚于墙
茫茫楚乡仲冬月白屋无烟飞走絶空林号风冰断枝长淮无人冰照雪冻埋钓艇不复渔南?未嚼淮中鱼要须下擘澄湫水剸取寒蛟烹腹腴
春词
宝刀裁花碎罗縠带腊圆红黄染粟枝头几日即花开世上人情何太速东风未转北风严返挂铜鈎不上帘莫怪蛾眉呵素指层檐冰碧玉纎纎
宫词效王建五首
夜来霜重着栏干玉殿无尘玉甃寒日日君王罢朝早禁廷无事一冬闲
帘外微明烛下妆殿门放钥待君王玉堦地冷罗鞋薄衆里偷身倚御牀
昨夜新霜满玉堦初冬处处火炉开中官逐院传宣赐南国诸侯进橘来
玉墀夜色昼昏昏催放朝班散侍臣随驾上楼同看雪万重宫殿一时新
莲烛千枝夜宴迟君王索笔写新诗宫人和得争先进偏爱宋家兄弟词
旱謡
七月不雨井水浑孤城烈日风扬尘楚天万里无纎云旱气塞空日昼昏土龙蜥蜴竟无神田中水车声相闻努力踏车莫厌勤但忧水势伤禾根道傍执送者何人稻塍争水杀厥隣五湖七泽水不贫正赖老龙一屈伸
贻潘邠老【有序】
予居柯山西潘邠老居东九月十一日往过之迳蔬圃坐修诚堂竹间归饮于龟蝉之间殊有佳兴作杂言贻之
有屋可以读书有竹可以忘忧采庭之菊香有余烹园之蔬甘且柔贤哉二子又复何求鬼不尔责人不尔仇沽酒可饮江鱼可羞又安用列鼎食珍佩印封侯我居柯西相隔一里可以杖履朝往而夕游必未厌我乞醯与借马但只恐勤君赤脚与露头不然将吾顔子箪食瓢饮屡空之乐又欲翻董生清明玉杯繁露之春秋
醉中杂言
老人攀花复藉草春力着人如醉倒未容作计试留春东风已与人俱老东君惜春不惜花千红万紫委泥沙已教白日张锦绣更欲平地兴云霞我欲呼客无酒肉摘花挿头悲髪秃安得酿酒万瓮屠千羊花间醉饱踏春阳
柯山集卷四
<集部,别集类,北宋建隆至靖康,柯山集>

[book_title]卷五
钦定四库全书
柯山集卷五
宋　张耒　撰
古乐府歌词
龟山祭淮词二首
迎神
木袅袅兮苍山巅囘洑重深兮其下九渊东风歌兮春水舞庭肃肃兮神来下神来下兮翠帷举谷冥冥兮春山雨雨三休兮神三燕游云高兮见极浦安我舟楫兮君不怒水滨之人兮苦思君葛蒲生兮杨柳春解君旗兮醉君御聊乐一日兮莫予弃
送神
楚巫醉兮君不留春风起兮木兰舟弭余楫兮饮君酒君既不顾兮驾龙以出游凌九江兮勒沧海万龙舞兮百灵会君孔乐兮我思君望君故居兮其上片云水沦沦兮石碌碌空祠草长兮风雨入君屋山中春兮鸟鸣悲明月皎皎兮中夜来
惠别
洞箫奏兮瑶瑟御日不足兮继以夜吾寜独此湛乐兮喜予美之宜修披浮云出明月兮挥衆星不与谋既成言以命予兮顾永予之光明岂独谓不然兮托东风以惠声嗟言独何容易兮有倾身者鬼神中怀着而必见兮卷兰舌而交信予虽不执子明烛兮光辉其舍予两相审者不媒兮予既获子于鼻息舒子声以歌兮凤凰将闻而振羽结子佩而起舞兮星斗视子而上下独翩翩其不可留兮君之居可知而不可得春水涣涣兮予独饮君河之曲鸟鸣羣飞兮其下芳草柳舒舒其可揽结兮桃李始就其膏沐行者怀兮别者思酌君酒兮寿君以不衰抚君舟之悠然兮将浩渺以浮航三江震泽兮舟师告?而一息引日星之煌煌兮吾独望子于南极想子其下兮鼓圣涛而鞭蛟龙使宓妃不敢巧笑兮皇英敛袵而来从南风之来兮入予裾悦余心独条畅而清婉兮曰是为故人之风
愬魃【并序】
寿安夏旱麦且死民忧之无所不祷云既兴辄有大风击去之间而雨尘不辨人物类有物为之者张子考于诗以为旱之神曰魃意者魃为之乎作愬魃词
帝治下土兮远于民抚御万方兮周无垠物类亿干兮莽蓁蓁出入日月兮运星辰广必有容兮潜奸昏不上愬兮帝曷闻岁庚申兮斗建已旬逾十兮雨不施秀者燋兮实者悴麦莽莽兮不出块旧谷既没兮待新以食夺其所望兮民忧以惑舍耒而兵兮夺攘剽贼急不知虑兮求生顷刻民幸帝兮诏云师气朝升兮敛阳晖孰鼓风兮震川岳上者扬兮旁者剥云虽仁兮不得施野童童兮草木摧孰扬尘兮蔽朝日纷霏霏兮冒万物昏迷蒙兮浩恍惚了者瞀兮失南北瘗根茎兮腐葩实世惨错兮泽蓬?霍霍然兮侵万室飘雨尘兮以旦以夕民曰谁为兮尸是有物其名曰魃兮旱是司恶润忌泽兮盗阳威淫视槁木兮疾华滋憎饱妬饫兮幸民饥亢不伏兮风以助之惨怀柔茂兮尘埃是吹来炎火兮烂炜煌驭囘禄兮骖毕方朱旗旐兮绦帷裳坦无畏兮乐洋洋朋疫疠兮友疾殃徒甚剧兮党甚强慢帝威兮分害戕窃祠祷兮傲驱攘民赖帝仁兮以衣以食上帝孔昭兮愬无祸责幸帝震怒兮降魃罪疾无俾在世兮幽沉深溺雷伐鼓兮电扬旗雨卷壑兮云张帷泛游泽兮湛甘滋充槁瘠兮奋枯萎禾黍茂兮蔬果肥岁既登兮民饱嬉康帝民兮思甚思幽斯魃兮宥无期
叙雨【有序】
福昌之民有祷旱于西山者取山之泉一勺祠之不数日而雨邑民言旱岁取水以祠辄应且其取之者非特福昌也张子神之作歌以扬之
西山之泉兮冽以清淳注万古兮无亏盈应龙蟠守兮谨防扃有神司之兮帅羣灵神君曷处兮山之穹云郛雾阙兮都邃宫腾驾逸景兮驭清风上友仙圣兮佑帝躬惟今之旱兮非神曷愬家无余粮兮麦不庇雨土飘尘扬兮迷行错步魃威孔张兮炽莫予御挹水一勺兮荐羔豚曷求于水兮神实凭土有蔬兮林有实芼馨香兮葅芳鬰神我飨兮临我堂酌芝醑兮御椒浆巫甚祗兮时甚良哀我疾兮降我祥神君仁兮念下民抚民灾兮号帝阍帝念神君兮诏雨官叱驭六龙兮奋互飞骞掣飞电兮鼓雷震俾霈尔泽兮正无限山灵川怪兮更腾奔角毛羽鬛兮烂鳞鳞前幢後斾兮玄双轮椎轰喧呵兮飜乾坤神龙九鬛兮杂蛟鲲瞠眼飞涎兮飜齶龈伏潜羲和兮止星辰一洒万里兮倾河津妖风失威兮敛以奔魃濡厥裳兮伏以蹲槁苏焦泽兮息惔焚优渥润沃兮无涯垠菽麰诜诜兮奋裳绅秋种既即兮农则勤既足而止兮披雾昏朝阳清明兮歛游尘功成不居兮驾归云空山寥寥兮夜无闻灵泉幽幽兮湛奫沦竭诚莫报兮仁哉君
友山
张子官于福昌块然独居无与为友宾客不至遗朋失旧经时闭门终日钳口出无与游居无与就谁同我食谁酌我酒归守妻孥出对厮走驾言出游田童野叟气否莫交情包不剖塞聪蔽明盘足袖手披书閲简眩目疲肘厌然成痼不可针灸于是张子涤虑除烦披庭扫堂枕手而眠恍若有遇有神降焉曰我实哀汝独无友朋我有教告子乎我聼凡世之人百愚一贤古昔所叹非独今然得贤与朋善固无俪贤不可得将愚与此友贤实难幸然後値不幸友愚与无孰利謟笑倾辟韬情晦实测心献计因隙投策口是腹非面歌背泣友若此者实繁孔多曷若不见目清耳和我复告子眞友之实尔遵我言友胡有竭人物虽殊可友同焉赐尔以友其名曰山居汝左右在汝北焉端不汝去澹兮絶言春丽夏繁秋疎冬瘦霞雾融明风驰雨骤孤楫横奔牢屯巧镂傲岸轩昂清华润秀对食临眠排堂入牖効技汝前虽劳不疚山有佳泉多灌尔囿历石悬空泠泠清漱如闻妙音濯烦浴垢不犹愈乎卑议庸读过耳增懑入心善烦者乎山有修竹汝园是植静丽明鲜端虚正直如彼正人扬言发色微风散碧宵月镂白不犹愈乎市儿尘顔歌眉鼓吻佞笑浮言工为媚悦善佞曲拳者乎山有乔木耸立而峙端无媚姿若对正士障雨蔽暍千人所芘微飇披拂吹奏竽籁不犹愈乎蠕蠕鼠辈女黠儿娇奴趋妾拜者乎山有好鸟清喉丽羽引啸长鸣羣呼迭语夜管风弦哀簧怨柱不犹愈乎巷歌里舞促缩跳梁顚妖淫汚父子不施弃礼忘数者乎如前实繁言胡可殚汝与之乐右攀左援曷为孑孑寤寐嗟叹张子再拜受言永怀解累亡忧心通志开高山岩岩流水潺潺竹茂木翘鸟鸣琅然如前夷齐而後闵顔吾何为乎浩然其间
种菊【有序】
张子病目眩而视昏医有劝食菊者春夏食叶秋冬食花张子以为菊华于草木变衰之际而又功足以御疾类有德君子因求而植诸庭焉
何馨香之芬敷兮昌緑叶而紫茎是其名为菊兮爰植予之中庭性清平而不躁兮味甘爽而充烹当秋露之惨凄兮舒煌煌之华英色正而丽兮气芬以清纯静秀洁兮族茂羣荣采食以时兮天和以寜颖轻窍逹兮瞳子清明散败流浊兮风宣滞行仙圣所饵兮屏除臭腥久嗜不废兮将延尔龄嗟予生兮蹇薄烦冥忧饥畏寒兮微禄以生终曷归兮山林是营膏粱鼎食兮方丈纵横炙熊之蹯兮龙醢羊羮彼得有命兮吾奚尔荣惟兹佳菊兮野实以生采撷咀食兮荐俎盈登求之孔易兮世焉莫争我有久疾兮壅塞烦昏支节坚痹兮气阏于元?不能支兮外壅中乾疥癣得志兮蛲蛔伏蟠餐华秋冬兮食叶春夏集新易故兮尔功是假寜康我躯兮骨节坚良产和剔戾兮其乐洋洋反华于玄兮易瘻以强忘生絶俗兮深潜远藏骖驾云雾兮呼吸太阳招友彭咸兮御风以翔吁嗟此菊兮吾于尔望
逐蛇【有序】
福昌官居北负山为堂有大蛇穴堂北时下饮堂南水中人皆以为神见者不敢逐或祷祠焉张子曰是吾居也蛇安得而处之且蛇尔安有所谓神者作此逐之
嗟尧之时兮大水滂横溃四海兮包陵冈荡流涌汩兮周无防龙腾蛇奔兮嬉以狂腥鳞顽鬛兮更披猖城居穴处兮乱厥常颓虫纠结兮肆害戕陆盘渊据兮傲不臧朋屯党集兮蕃以昌穿穴噬囓兮民尽伤下民既病兮帝弗康黄熊幽殛兮羽山阳乃命伯禹兮行四方乘高趋卑兮陵复航凿山疏源兮导河江万水下走兮来洋洋经画九野兮兴农桑驱龙放蛇兮屏诸荒焚山燎野兮无遗芒野巢窟居兮保厥疆敢有弗率兮断尔吭伯益作志兮稽妖祥帝虞耄勤兮黜子商天授神禹兮夏是王九牧作贡兮金监鍠大冶鼓铸兮腾精鋩巗巗九鼎峙且刚奇形诡质兮走与翔鳞毛羽裸兮兮杂短长求情抉态兮幽微彰制驭百怪兮严纪纲兽虫人鬼兮安其乡殊宫别域兮异存亡曷为兹蛇兮宅我居妖顽坚老兮傲驱除深潜居此兮坦无虞下饮我沼兮稍林株朱眸丹舌兮玄鳞肤恍惚遽速兮疑有无居者畏避兮行者徐险夺我圃兮骇我徒盗窃祭祷兮欺羣愚我咨尔蛇兮潜山而穴野隂蟠远伏兮与人乎异舍冬居夏游兮时以行食尔之食兮朋尔朋僭乱我居兮常失经叛弃尔守兮帝有刑胡昏与顽兮居以寜自为不寜兮邀割烹荒戾天理兮悖圣程我宥尔愆兮逐尔行亟舍故处兮遐以征南山之幽兮云雾冥草木荟蔚兮嶮不平尔徒实繁兮食惟尔盈捕取不至兮居无与争汝生孔遂兮寿绵尔龄物违其常兮祸之所集丰狐画游兮冬裘以白龟厌渊处兮吉凶是卜虎不畏人兮皮包戈戟矜险恃孽兮其终鲜克我言孔昭兮语汝以理日吉时良兮汝遄以逝
登高
怀不展兮居无聊默谇语兮浩长謡写我心兮登彼高陟万仞兮扪九霄命清风兮披浮云瞰四荒兮视天垠大海荡潏兮潜龙鲲吐吞日月兮制明昏醖酿元气兮函星辰羽载四海兮芥浮坤四岳列峙兮嵩中蹲牵连脉络兮子复孙草蔓木布兮升降如朋障南蔽北兮东散西分如掌列块兮盘罗豆罇黄流中贯兮发源崑仑东骛大海兮萦如缭绅南方炎炎兮火之所宅朱鸟屹峙兮丹膺绦翮骞飞以翔兮煇煌烂赫从拥万羽兮纷罗羽翼煌煌尊严兮有斗在北升降玉都兮运量帝侧呼吸隂阳兮秉持祸福眞仙逍遥兮澹不可挹西有王母兮戴胜穴居寿历万古兮忘终泯初超辽恍惚兮独与道俱骖友日月兮羣灵走趋既又左而东顾兮观大明之始生震沸九渊兮丽天升精披攘羣隂兮重幽昭明有神司驭兮朱裳绦缨呼造物以致问兮吾将放乎太初彼天地其孰始兮日与月其代除四荒漫其何极兮人胡为而中居火何为而南宅兮水孰使其在北安知东之主生兮西配刑而主杀斗建寅而气分兮畴为四时之消息世徒知其已然兮遂推类而立说彼厥初其谁造兮孰布施而殊别抑其不得不然兮或者私智之所设将忽然而自尔兮遂已成而不可絶造物为余究察兮曰此曷可以言陈而意悉彼混沌之一气兮吾不知谁合而为一忽洞逹而两分兮夫亦安知其谁辟爰升清而降浊兮水赴阴而火阳东升气而敷生兮西或成而害戕强名之曰自然兮曷足以究其必至谓不得不然者愈疎兮尚安取于私智庄周诞而妄推兮夏革愚而臆对世号予曰造物兮予亦曷有所主尸苟待予而後造兮彼造予者复谁姑置之而勿校兮任万物之自成游小智于太初兮何异夏虫之语冰旷任之而勿疑兮万里会而一平夫何造物者开予兮神飘飘而不居我将赴而远游兮招神圣以为徒腾九螭之奔轮兮追飞电而揽奔风周万里于一息兮堂西极而有九区叩玉阙之九关兮觐上帝于绦都酌瑶尊之芳酒兮招赤松而友彭祖既锡我以难老兮黜嗜慾而袭灵虚爰侑我以秘药兮合千箫而吹万竽乐吾心之洋洋兮舒五体之与与降复还于我室兮聊弥日而一娱子由先生示东坡公所和陶靖节归去来词及侍郎先生之作命之同赋耒辄自悯其仕之不偶又以吊东坡先生之亡终有以自广也
归去来兮行世不偶予曷归其出无所为喜兮舍去而何悲眄一世之无与兮古之人逝莫追求不疚于予义兮又奚恤余子之是非彼好恶之罔极兮或顚倒其裳衣顾吾涉之已深兮愧哲人之见微吾归甚安无所事奔既守吾室又杜吾门一气孔神于中夜存纳至和于灵根兮挹天醖于玄尊既充溢于幽阙兮亦粹然而见顔往有坎而兹夷兮昔或危而今安将从化人于西域兮面藏吏于函关将以一世为刍狗兮废与兴吾厌观彼福祸之一源兮必兹出而兹还彼自以为无隙兮何异夫石椁之宋桓归去来兮吾悲夫斯人不返兮岂招仙圣与之游昔惠我以好音忽远去而莫求予曷异于世人兮初为哽塞而增忧彼钱鏄则深藏兮盍视夫己恳之田畴万古芸芸共逝一舟半夜而失旦号其丘畏逹观之诮予涕己泣而不流悟荣名之取憎兮善斯人之获休已矣乎万物之作各其时吾独与时而去留岂或能力而违之既往莫或追来者尚可期盖雨暵之在天岂吾稼之不耔彼蜀雄之必传作犹愧于书诗嗟身屈而道伸于斯人兮曷疑
哭下殇
下殇者何吾儿也儿生慧淑父母有所戒辄絶不为性仁不伤物处其曹恂恂也年七岁得惊疾医之不得其方而死作此以哭之
医之不得其方耶抑其命有短长耶独尔能使吾悲若此耶抑为父者皆爱其子耶苍颅夷颡秀眉清目今其存亡其犹有鬼也使无物则吾复何思其尚有知也则夫荒屋野寺风霜雨露食息谁汝视也
柯山集卷五

[book_title]卷六
钦定四库全书
柯山集卷六
宋　张耒　撰
五言古诗
休日同宋遐叔诣法云遇李公择黄鲁直公择烹赐茗出高丽盘龙墨鲁直出近作数诗皆奇絶坐中怀无咎有作呈鲁直遐叔
休日不造请出游贤友同城南上人者宴坐花雨中金猊散香雾宝铎韵天风鸟语演宝相饭香悟真空尚书三二客浄社继雷宗黄子发锦囊句有造物功握中一寸煤海外千年松谁降午睡魔赐茗屠团龙晁子卧城西咫尺不可逢岂无坐中客终觉少此公归?见新月扑衫暮尘红困眠有余想郤听寺楼钟
挂虎图于寝壁示秸秠
画工出幻事缟素发原薮萧萧白茅低凛凛北风走耽然老於菟举步安不骤目光炯双射怒吻呀欲受彼彪掷其旁文彩淡初就虽然窃形似已足走百兽烦君卫吾寝振此蓬荜陋坐令盗肉鼠不敢窥白昼
神运殿望香炉天池等峰晚宿官厅明日早发
远公不出山坐受天龙供地祗敢爱宝木石亲输送巗巗千年屋山立屹不动风云宿修梁星斗近华栋亭亭碧香炉薝卜时自涌五云严拥卫天乐下鸾凤神池閟宝象光怪发巗洞谁能陟其巅手揽湖龙鞚东堂黄金藏龙像俨环拱萧条亡国辇拙朴昔谁用扫堂为一睡清极乃无梦思归戒晨发结束勤仆从鸿钟振林莽月落朝岚重再往堕渺茫猿鹤应嘲讽
赠张公贲
我昔为诸生奉书谏议公後来辱称奬礼数宾客同决科甫弱冠年少气如虹归来陪後乘不责醉後恭孤舟梁宋郊旅态萃百穷拜公睢阳府笑语若春风人事不可期俯仰异吉凶平生丹竈术马鬛哭新封十年得吾弟怀旧涕沾胸清平守家法眉宇肖德容交臂是非外为僚兄弟中东轩语长夏葵竹罗青红西舍雪夜懽玉顔醉瑶锺欲饮径相就三更叱阍翁鲸吸絶遗滴山颓信倾峰搜抉尽酱茹楂梨倒筐笼通宵两沈醉午起头如蓬人生定当尔事去挽惊鸿河梁系君马一笑喜相逢怜君碧纱幌夜泪哭苇丛我方困虀盐酸寒官辟雝同寻旧游地尘壁罥丝虫啼鸟古寺间夏隂小园空酒市逢好好琵琶失珑歌舞一分散宾僚亦西东忘情犹一叹齐物论非通官冷隐朝市端能信予慵人生当富贵子盍自磨礲便当隐五车一一贮心胸功就螘作垤丛成蛇化龙北郊分袂归作恶惊儿童长谣代晤语发子一笑哄
离黄州
扁舟发孤城挥手谢送者山回地势卷天豁江面泻中流望赤壁石脚挿水下昏昏烟雾岭历历渔樵舍居夷实三载隣里通假借别之岂无情老泪为一洒篙工起鸣鼓轻橹健于马聊为过江宿寂寂樊山夜
宿樊溪
黄州望樊山秀色如可揽扁舟横江来山脚系吾缆大川失汹涌浅水澄可鉴北风吹疎雨夜枕舟屡撼齐安不可望?没孤城暗奔流畧溪口龙蜃屡窥瞰平生千金质戒惧敢忘暂兹游定何名耿耿有余念
道士矶
匡庐奠九江苖裔遍南服横江蔽原野内外实一族危矶挿江生石色擘青玉蛟龙穴乱石猱玃在乔木我行季冬月江蹟在山腹扁舟如镜面清浄不可触跻攀既不可千古长幽独?想邃古初巢居戒樵牧
离樊口宿巴河游马祈寺
扁舟下樊溪江南正清泻晓登巴河岸极目望春野步寻修竹寺古木争偃亚云昔孙仲谋刑牲致师禡雄图邈已矣英槩足悲咤石梯造云雾丹白开广厦山僧安寂寞畏冷不出舍劳生遇闲境顿使我心写晚江平若席风势欲相借
龟陵湾阻风三日遥祷孤山而风止
积水多疾风三日阻我舟天寒波涛恶岸窟腾龙虬五更船篷鸣冷风入衾裯平明诸山雪烂漫铺琳球篙工笑相顾拍拍我船头水魄小孤神雾鬓横星眸仓卒祷即应知我厌滞留稍晴景物好柳色含新柔春风我故旧迎我入东州
自离富池凡三祷顺济龙求便风皆获应又风日清霁舟行安稳委曲如所欲感而成诗
旗尾指船头篙工告风便张帆弛双橹去势如脱箭船傍两高山过目若流电波平船稳驰客寝兀未变吾闻西江龙神力回?县往来万夫祷正直乃获愿嗟予何所恃诚确无所荐神岂哀我穷有赐不待献乃知人穷我本不坐神谴人间事若异未易以言辩坐令千里远近若在几研慙非谢宣城攫笔赋浄练
出山
青山如君子悦我非姿媚相逢一开顔便有论交意今晨决然去惨若执我袂谓山无见留此事宁久置道边青髪翁下有白玉髓斸之龙蛇窟自足饱吾世平生耽幽独乃若忘朝市一官等尘垢安得败成计草堂醉老子虎溪大开士寄语二主人为留三亩地
朝雨
幽居感节物僧舍值朝凉空檐落寒雨滴滴响秋堂低飞林间翮湿雨不能翔危叶别故枝幽花泫晩芳悠悠清夜眠促织催朝光日月怆已徂吾行独迷方采采幽圃兰岁晚日馨香君子健明德勿为儿女伤
离阳翟
驱车发颍川囘望失嵩少霜气塞层空黯澹寒日晓原田际天平百里见飞鸟累累道傍丘石兽卧衰草不知谁氏碑剥裂偶未倒支离见隶字书带汉笔妙遗坟不可问文彩竟何效永年恃金石此计久可笑昔游巳三岁存殁伤怀抱饱谙人世忧安得身不老
次颍川
许昌古名都气象良未替客子远道来尘埃满襟袂黄昏造孤驿买饭啮枯胾庭寛蟾蜍高霜气彻寒被赖擕朱提杯可具一饭费无人劝我酌孤独伴客醉笙箫谁家楼语笑月中市何人不行乐而我独涕泪夜长更漏稀风急鼓鼙驶天明卷席去行止随所值
昭陵六马唐文皇战马也琢石象之立昭陵前客持石木示予为赋此
天将剗隋乱帝逢六龙来森然风云姿飒爽毛骨开颷驰不及视山立俨莫回长鸣驰八表扰扰万驽骀秦王龙凤姿鱼鸟不足摧腰间大白羽中物如风雷区区数竖子缚取如提孩手持扫天箒六合无尘埃艰难济大业一一非常材惟时六骥足绩与英卫陪功成锵八鸾玉辂行天街荒凉昭陵阙古石埋苍苔
同杨十二缑氏寺宿草酌张正民秀才见访
契濶千里别恻怆难具言殷勤一宵语愿子未即眠空堂灯火青旅褐借僧氊劳劳一杯酒不解道路寒经年相从乐既别亦茫然人间事尽尔聚散亦何叹但悲多难身尚获朋友欢间关百忧中一笑有万钱张子年未冠已雄羣少年巉巉坐我侧紫眸秀双颧壮志激衰懦清谈破愁煎天明即分散奈此情悁悁
初到都下供职寄黄九
千里不相见劳劳复何辞不远一城中耿耿令我思僦舍酒家楼推垆卷其旗鼠壤败晨炊守翁噪羣儿马傍挟雨羸双踵待刻移五日长安尘故山梦中归何以洗我心望君青松姿怀情久不吐古屋弦悲诗
次韵鲁直夏日斋中
文章慙肮脏谈舌罢隽永年来屏百事但愿两耳静黄公安禅室不觉在市井客来饱清风可是徒造请牺尊与社樗妄计幸不幸愿君妙观察金门等云岭
晚归寄无咎二首
雨气入古屋薄帷生夜清想君拥鼻坐端学苦吟生泥深欺我马归卧日半楹浩然有奇想非子定谁评屋东云移山屋西日半壁余天一剑清远雨万丝白官事痴可了未遭官长责惟应晁夫子不可别顷刻
送吕际秀才南归
咽咽幽谷泉萧萧秋竹风岂不爱孤洁但伤愁且穷吕子南国秀沧溟贮其胸出试辄不偶低头避儿童离家五千里客饭苦不丰冷落卧寒斋苦吟和秋虫昨者投我诗九叹閲未终欲知作者心但视读者容文章出贫贱此事今古同但愿子富贵不愿文日工今日告我别出门若惊鸿各在天一方何当复相逢
西山寒溪
兹行颇间暇聊此山水间幸有所携人臭味同一源杉松鸣古刹始觉此溪寒孤亭出屋背石磴相牵攀释子具粗粝虽贫有余欢午登西山去路作九曲弯山禽惯不惊夏木秀且繁?怀紫髯公奠玉祠天坛豪强有遗韵兴废无留观空嵓一泓泉引予掬清甘【案此二句一本作眼明嵓间泉引手掬清甘】至人悲热恼遗此消昏烦我茶非世间天上苍月团为尔惜不得烹瀹浇晨餐深谷晚易隂快雨时斑斑但见夹道松龙髯湿苍顔念我亦闲人屏居闭柴关不使倒珠玉济我胸中悭之官亦漫浪遇胜却盘桓平生据顽钝信命傲忧患言归徒旅疲就?休征鞍却视来时舟一叶系荒湾
送张天觉使河东席上分题得将字
张侯蜀都秀玉立身堂堂手持明光节六月登太行三晋雄中夏朔方临大荒传声贤使者父老相扶将控弦百万户十年废耕桑但使把锄犂自然息桁杨主人延阁老别酒泛兰觞寄声梁谏议欲试紫参方【原注梁欲寄上党参久未至也】
答仲车
先生居山阳时事不挂齿读书逾五车不肯着一字今朝苦叹嗟告我将老矣我意与子殊欲去依禅子
和仲车元夜戏述
华灯耀广陌皎月临重城惟我二三子柴门通夜扃展书对明烛浊酒徐徐倾峥嵘千万虑一醉皆能平
和鲁直
济物非仆仆功名愧无心倚市安能美汲泉不厌深老人夙有尚缾钵好丛林安能红尘里徒使老駸駸
书馆直舍
紫禁断人声蓬山转春日楼外晚鼓传城隂卫番出循除撷新秀红紫间疎密倚天黄金阙龙虎气鬰律明时赋铅椠寓直守编帙疎闲谢禆补岁月感飘忽谢公山林赏不为轩冕屈体道无朝野达情慙利物
宣城至日谒天庆观行香呈郡僚
溪山惨残岁况乃值深冬清晨率其属肆礼凝琳宫漠漠冒原露凄凄隔水风南方异气候霜叶未全红忽忆簪史笔早趋辟苍龙拜舞东阁上佳气鬰葱葱谈笑出右掖交游尽英雄老大心已矣依然魂梦中
秋日独酌怀荣子邕
新秋一盃酒风雨早凉天眷言西邻友咫尺莫能前岂无病羸马泥滑不胜鞭端居何为者落莫掩书眠高柳飒已疎碧草留余鲜衰怀感徂节客舍悲流年孤吟谁与和独酌还醒然新晴野路乾期子南山边
夜初凉
庭木舞风雨清秋来我堂衾裯偃宵寐灯火照新凉昔我来清颍庭花有晚芳坐看桐叶暗已近菊枝黄岁月忽流驶形骸变老苍淹留应有命通塞讵能量寂历年华晩优游永日长忧时非我事黄卷有虞唐
题陆羽祠堂兼寄李援援有诗殊佳二首
陆子不可招寥寥风月魂空堂掩遗像幸此配老禅举世人浇薄云谁知子贤竟陵樵牧地陈迹岂复存我欲歌子诗三叹抚无弦瓦登荐秋菊酌此石井泉
清诗吊陆子味若堂下泉陆子骨已朽青松代之言松亦安能言风至时萧然至谈非牙舌陆子意已传
万松亭有感
微雨湿青松松间多好风翠光浓欲滴对舞千蛟龙可惜青玉钗道边委蒿蓬幽人不汝弃应有绿毛翁
今旦
今旦寒气至晨坐进一杯一杯未能已三酌竟空罍我有胷臆事欲言谁使陪往往中夜叹郁结无由开赖此樽中君破闷有後来时时从之游报我以欢咍古国多寒肴老妻治炮煨谁云一日富此价万琼瑰
摘梅花数枝挿小瓶中辄数日不谢吟玩不足形为小诗
疎梅挿书瓶洁白滋媚好微香悠然起鼻观默自了秀色定可怜仙姿宁解老禅翁心土木对此成魔恼
霜後步西园
浓霜失暄妍短日淡无色回风振中园摇落声策策草根饥鸟啄飞舞时啧啧野荒无遗粒卒岁将何食鲜鲜西墙下幽草弄寒碧四时不吾欺聊假汝顷刻
冬怀三首
悲笳奏已罢落月在西壁卧闻中林鸟先晓鸣啧啧尔求亦易供固合事安息夜归陵旦起何尔更劳役乾坤扰万物不使轻有获无求良独难何以休吾力
扬雄老不遇寂寞玩文史厠身虎狼间乃卒脱其死中恬遗外慕独乐异衆喜但有载酒人何用求知已年来百事懒惟乐静中趣天寒无来客终日常闭户进取乏时才穷通有天数委身付造物已矣随所遇
感春三首
东风吹桃李花落已满地摇摇新柳枝薄?才可芘谁云同一时荣谢两异意由来何足较要之归一致默坐不复出浮云作朝隂离离檐间花随雨下故林物色一如此朱顔坐凋侵自歌阳春曲吾不待知音午日步西园繁花乱相照夭夭海棠枝顾我如欲笑殷红点轻素含吐皆窈窕持赠东隣子愿言论久要
春日杂诗六首
啼鸟唤我觉檐日行且午累累出叶莺庭雀鸣欲乳妻儿病酒睡鸡犬乐其侣风光不我违舍醉何有度东风入我园落落如急霰感之复携酒抚树为三叹离离墙间草满地不可践隂阳本无情荣谢欲谁怨春晏百草秀野花无复名悲哉桃李阑念此聊掇英翩翩双飞蝶天静午日晴悲忧浪自苦有酒但知倾堂南老榆柳清隂渐交映飘飘风花乾渥渥雨叶盛鸟鸣日方迟客去门逾静自无济世畧耿耿欲谁省三月行复至青春坐侵寻飞花去寂寂新叶来駸駸白日照芳草荒园乱鸣禽朱顔任自老安事累吾心东风忽无情吹我园中花繁红与艳紫零落委泥沙鸣鸟亦何事啾啾竟諠譁须知盛已极委弃欲谁嗟
官闲
官闲吏归早岁晏寒欲盛槐稀庭日多鸟下人语静幽花破寒色过雁惊秋听酒贱莫厌沽北风行欲劲
秋池
平生落寞意况此秋池侧寒水静无波衰荷委余碧萧萧动风鬓照影感新白来往双浴鳬尔生真自得
杂咏三首
隆中卧龙公平昔事耕钓无言顾同侪高视独长啸彼宁惜开口顾尔非同调何事逢玄德曹孙一言料六槐当我庭春叶密如幄朝来南风起已见萎叶落盛衰同时来岂必待萧索鄙哉儿女痴倩倩情所乐鸟鸣高屋上饥顾朝求食扰扰市井人日夜衣食迫岂伊理当然或者养未得我歌南风诗归坐还叹息
飞云
时雨久不施飞云作朝隂芃芃中原麦赖此三日霖朝阳忽清霁披露南山岑虽无济物迹膏泽在民心
和应之灯蛾
万物皆畏死尔生何独愚由来附炎热鲜不丧其躯浅浅权利客蹮蹮轻薄夫高门甚烈火相劝以奔趋自黄州至巴河游灵巗寺观孙仲谋刑马坛相传权于此刑马祀江神遂提师伐寿春云
乔木隔尘埃华堂敞深僻人静好鸟鸣睡余疎雨滴悲愁感萧瑟吊古披荒寂尚溯紫髯翁誓师沉马璧
杂诗
独居无与往况此隂雨天起来复何有诗书散我前偃卧一榻上读书疲复眠经纶负夙志跌荡穷吾年
捣药
指可握而足臂可攘无他何为勤药物杵臼日諠譁指臂何与人正欲使其佳念此慙吝生达人其我嗟
乌臼
乌臼强知晓譊譊鸣暗天我事不须早援衾且复眠朝晖方瞶瞶惨凛蔽清妍且复待午景负此檐间暄
春林
春林露如雨萧萧晓花寒引手攀高红微香来鼻端何以比芳洁置之青玉盘持归供像佛相对淡无言
华月
华月流春宵散我高林影披衣步其下受此扫地静吾心方浩然万境一澄莹徙倚玉绳低寂寥沈远听
离楚夜泊高丽馆寄杨克一甥四首
去城未五里夜缆系衰柳水亭暗风雨人散闻吠狗平生足羁旅况此还往久有感不自知凄然独回首水天夕云重不雨衣自湿夜寒更士语鸡唱舟子急青黄数宿莽苍茫暗原隰高城亦何有倚樯成独立客去水关闭疎灯亦复收川鸣半夜雨卧冷五更秋扁舟已寒暑冉冉真乘桴一灯照客睡短梦良悠悠士师我自出爽迈凌清秋年少不饮酒昏灯夜问囚尔家外大父听狱代其忧备饥朝煮饭驱蚊夜张帱狱成上府时稽颡呼张侯【原注先子治狱恤囚最有恩事载墓刻】恕心临缧绁相盗以戈矛无令市死厉请帝号重幽
柯山集卷六

[book_title]卷七
钦定四库全书
柯山集卷七
宋　张耒　撰
五言古诗
三月小园花已谢独芍药盛开
霭霭春日晩寂寂新隂繁千红与万紫盛极一时阑西堂晩芍药百萼乘露鲜红妆诸美人锦绣富春妍东风时过之舞态低昂翻折赠怀溱洧感之为三叹
题焦山
焦山如伏龟万古浸碧浪举头北顾海尾负金刹壮我闻城东楼秀色日相向松杉数毛髪人物见下上欲携浮丘公据殻恣潜漾仙风如见引金阙或可访
春日杂兴四首
桃李用事辰鲜明夺云绮繁华一朝去默默慙杞梓时徂鹰化鸠地迁橘为枳独有羡门生後天犹不死昔我游京室交通五陵间主客各英妙袍马相追攀千金具饮啜百金顾吹弹缨弁罗广席当头舞交竿鲜妆耀渌酒锦缬生风澜灯烛暗夜艾士女纷相班欢娱易徂歇转盻如飞翰亹亹负孤愿离离衔永叹山鸟窥茗饮檐花笑蔬餐弃捐勿重陈事定须盖棺
客从远方来遗我昭华管吹之幻人心异境生虚磝磝青嶂横决决春流满马蹄交狭斜车毂错平坦士女竞芳辰禽鱼?修笴依微认涕笑凌况见纎短停吹歘冺?耽耽复空馆灵物信所直顾恨知音罕
潭潭故邑井猗猗上宫兰不食自清渫莫服更幽闲志士耻穷极卷迹甘饥寒佳辰邈良觌触物悬悲端八途眇回远经岁旷音翰岂不慕裘马诡得非所安蝉冕多怵廹绳枢尠忧患枉寻竟何补方枘诚独难
出长夏门【原注初望龙门】
出郭心已清青山忽相对游人傍流水俯仰秀色内谁张苍玉屏中断神斧快清伊泻其间银汉曳天????参差楼观出杳霭林麓邃岩声答远响水影弄空翠同游得君子【原注同荣教授】兴与烟霞会选胜虽自兹高怀已尘外
饭昭果寺
飘然乘兴游殽酒笑俗具僧居致野饭草草亦有趣山僧惯迎客煮茗新泉注岩花得春迟晩秀见红素萧萧野市井人物自来去溪光送孤舟石色照素树题名扫高壁岁月记所遇书罢迹已陈出门犹反顾
渡伊水
双崕若争妍秀色日相射游人夸水东挥榜渡清泻潺潺溪边风五月自潇洒中流望南北河汉自天下嗟予水乡客尘土困蹈藉江湖久怀归无地税征驾临流动长想照影久悲咤沧洲倘有归功业付高谢
白公祠
斯人不可见千古怀清风犹想鸾凤姿翛然山水中空祠遗像俨过者为肃恭同时富贵人冺?知何穷公惜得所遇慨然屡输忠一伤巧舌刀冺默类瘖聋出处竟无祸卷舒讵知踪被获空叹麟不制方为龙
上皇龛
升危蹑石梯巳觉毛骨异玄龛剖山腹六月霜雪至佛台磨青瑶绀滑不留水巍巍数天人苍玉刻冠佩老僧拂高崕上有昔人字国都已萧瑟山泽隐遗事西轩俯空阔书夜纳苍翠卜筑莫後时林中有余地
石楼
清溪若奔虬八鎻束其颈犇腾去莫脱摆掣姿骁猛嘈嘈战风霆万鼓助其劲声驱石崕动气抱晴日冷我来怯初登注视久乃定悠悠山川濶寸目罗万景平生林野趣踈放谢鞭警会期山月出一啸清夜永
上方
足蹑青玉磴跻攀不知劳回头瞰木抄始觉所历高孤鸟去灭没奔溪深怒号白日当画梁青云送微颷坐久神虑平微凉清骨毛但警尘垢容俯仰近赤霄古壁有遗字昔人嗟寂寥南风不知暑古木常萧萧
三龛
万穴列岩壁三龛独雄夸封山凿其骨开像俨且呀悲哉轻人功不计岁月賖像成竟何补国破荒蓬麻悠悠清伊水去去萦山斜晚渚栖暝鸥夕波战余霞陵谷良未迁古今如转车应有千年鹤归顾如咨嗟
晩饭宝应
晩风吹古栢落照明空山深行得宝刹崕岭相回环人远草木邃境幽鱼鸟闲道人扫华堂延我具晩餐斋庖野菊美石井新泉寒既饱陟上方浮香出林端平生麋鹿志强学伏车辕尘怀造胜絶欲去犹三叹
广化遇雨
浮云蔽高峯台殿延晚色风声转谷豪雨脚射山白东楼瞰虚明龙甲排松栢萧森异人境坐视动神魄撞钟寺门掩晩霁尚残滳相携下山去尘静马无迹归来解鞍歇新月如破璧但恐桃花源回舟已青壁
寄子瞻舍人二首
皎皎连城璧实惟天地珍足伤曾不售宝气终氤氲山川媚余秀星斗揽奇氛终然不可掩三浴祓埃尘天王斋戒受严庭具九宾贮之黄金台籍以九龙茵事称忘礼厚人谁骇其新车轮走四方争覩快一陈无瑕故易伤歛辉志乃神
纷纷名利塲向背不知丑翟公书其门客态自如旧势去竞诋沮有余丐升斗高贤少畦畛小子多状候退之呼字生房相肆琴叟事奇出意表欲辩不及口神明劳忠孝福禄日方厚防微无早计求福常恐後
赠杨念三道孚
黄鹤楼前月清辉千里寒娟娟过江北送子别长安长安百万家车马无时闲中天耸观阙四海会衣冠怜尔薜萝子豪华骇新观萧萧囊中句饥坐奏清弹漫郎久不惬逸思生风翰寄声武昌鱼欲从伧父餐
晓赴秘书省有感
桃李欲开时长安春正好晴空倚阊阖朝日散驰道云收龙蛇榜烂烂金碧晓清都不容尘虎士守洒扫家无当关警襟袂免颠倒何慙驱欵段吾事不须早儒生近卜祝本自异时好圣朝尚文雅诏使窥鸿宝平生一盃酒江海送吾老静喧非人事不得守怀抱跳梁千造物乃取镆鎁诮委怀随所遭千叶才一笑
赠无咎以既见君子云胡不喜为韵八首
平生怀想人握手良未易接君同舍欢此事非此世十年淮海梦一笑相逢地投分白首期愿言何有既贤愚譬观形美丑不自见医肱待三折剑铁要百链磨君古青铜汰简寄明辨一智出千愚食芹敢忘献文风还正始磊落有诸君长者进後生亦使我有闻譬如狸与虎偶使并称文终然不可及困我力空勤文衰东京後特起得韩子支撑诽笑中久乃化而靡籍湜既洒扫後生始归市垂君拯溺手请效我一指诗坛李杜後黄子擅奇勲平生执覊靮开府与参军举诗秉笔徒吟哦谩云云安知握奇律一字有风云触有羸其角进有跋其胡膏车秣吾马白日在修途虽乏亡何杯颇多未见书力学致事功良田本深锄黄子少年时风流胜春柳中年一鉢饭万事寒木朽室有僧对谈房无妾持帚此道人人事谁令予独不南山缚虎师肯顾世书字扬眉哦楚喉鼎畔倒侯喜诗声一苍蝇下到霹雳耳庸庸老寻常物外有奇伟昨夜月中一睡殊有秋色觉书所见戏呈道孚
幽人息遥夜四听市声寂月华清可掬天色绀欲滳候虫先知秋微响出隂壁精荧高露湿断续残河白兴怀我自出抱器方待择感时当有作陋巷奏金石予方问农圃朝市嗟扫迹先寒戒裘褐岁暮养老客
东园
荒园何所有落叶与衰丛含芳未肯吐惟有木芙蓉黄菊如佳人绿萼包金茸并随重阳酒娯此憔悴翁
次韵渊明饮酒诗【有序】
鄙性嗜酒亲友所知也绍圣丙子得官明道寓居宛丘职闲无事终日杜门人知其好饮也或馈之酒不问寒暑日辄数酌饮虽不多而乐则有余因读渊明饮酒诗窃爱其词文而慕其放逹因次其韵嗟余与渊明神交于千载之上岂敢论诗哉直好饮者庶几耳得诗十一首
我欲常饮酒俗事苦夺之饮酒不得醉何如未饮时颠倒衆讥笑佳处正在兹念此虽杜门浊醪日常持出门惮应接俗士不多情对酒辄拜辞好礼以求名嗟嗟名几何曷足善尔生共处一泡中倏忽风涛惊好饮信无补不饮亦何成
我久喜文词思与鸿鹄飞老来觉非是念昔正可悲买金铸杜康百拜誓归依晋陶与康伯九原吾与归涉世苦不谙多病身早衰惟有尊中酒不与我心违
处乐非纵情处静非避喧豪夸与枯槁彼各据一偏悠然独乐处在我不在山羲皇迹已远三酌呼可还一罇每独睡不待宾客言
所嗜人不得一物百非是犹有尊中酒道胜无敢毁彼哉讥谤者诳口而信耳当忧十八隔罚此缪语绮自庇无一椽道人分半宅屋西罗古殡寒草无人迹累累长与少岂复待年百鸦飞朝树踈虫吊宵月白平生或不饮至此方知惜
曹参汉贤相椽吏亦豪英四海付醇酒乃真知物情亡秦余毒烈一冼百壶倾和气薰醉人金革乃不鸣卑卑谈治道陋矣洛阳生
种树东檐下雨来发幽姿微阳动九地光彩变新枝荣衰一以异枯槁易神奇消息天使然人工徒尔为杜门沽酒饮高悬吾马羁
里有好事者我往罇辄开我亦为之尽每往亦开怀尚虑数见厌动作旬月乖今晨起苦晩独坐见乌栖冬温雪作雨里巷苦多泥且复闭门坐开卷理多谐谁知无言中独往不自迷得意复终日弭车不复回
弱岁慕世名中年颇探道世间无非苦病死与生老相寻无穷已递代作荣槁奇哉竺乾书百遍读愈好污泥虽云浊本不害吾宝酒虽破浄律吾事在律表
昔尝罹厄疾一卧辄踰时念无所归咎乃誓与酒辞那知偶不死持杯复饮兹既饮辄为尽快哉复何疑神畅病自失此说信不欺药石伤天和此方吾笑之
与潘仲达二首
东风沛甘雨百物一时好江南桃李尽红紫到百草道傍负担子寒食归祭祷念我淮上丘三年不躬扫淮阳牡丹花盛不数京洛姚黄一枝开衆艳气如削亭亭风尘表独立朝万萼谁知临老眼更复美葵藿
莎鸡
金风透残伏玉树先秋凉喓喓草间虫感时振衣裳楚客思万里夜吟怨藜牀劳劳终夕语共此檐月光孤轮曳独蠒折管韵哀伤辛苦豳父兄无衣畏风霜
宦游
宦游吾漫尔未慕致身早秋来忆山苦遥夜梦颠倒鸣虫待谁听落叶烦我扫谁复省劳人吾生常草草
次韵秦觏
琬琰非世珍昔以羊皮换嗟君复何求衆弃乃所玩十年少游兄闭口受客难二毛才一第俗子犹愤惋人间异巧拙善琢贵顔汗婵娟守重闺倚市争倩盼君胡宝滞货屡辱访衰煗譬犹卧仆涂更侑觥与散球然瑚琏质磨琢争璀璨迟君三年鸣更用惊我慢
阿几
小儿名阿几眉目颇踈明日来书案傍学我读书声男儿事业多何必学读书自古奇男子往往羞为儒阿几笑谓爷薄云无密雨看爷饥寒姿儿岂合贵富翁家破箧中惟有书与史教儿不读书更欲作何事
宿虹县驿
长堤隘舟车上下无暂歇煎熬古驿门聒聒争琐屑东南淮浙富输馈日填?楚风习喧卑吴舌动嘲唽平生耽静意投閙剧含哕况兹道路勤强食慰饥渴年来嵩洛兴久与泉石结终当卜吾庐云山对华髪
有感三首
一春苦多风桃李见无几良游时已失忽忽三月尾中间亦何有徒自乱心耳所嗟违所娯坐费良日晷堂北千叶桃微本混榛枳居然未之省一日灿相视零丁不忍摘攀玩聊自慰乃知物虽微未易即踈弃从今至零落犹足伴尊胾仍烦芊绵草藉我花前醉
昨日鸦作巢今者鸦哺儿念知三月阑春物行已稀晩风飒不收残红怨余姿回风起轻寒拥炉火重吹灯明夜齐静目澁临书迟病齿不饮酒持盃劝妻儿岂无儿女心惆怅桃李蹊彼昏安目前丈夫方有思
古今不殊途掩卷独长想炎炉与死灰相去如反掌彼昬诚不知一醉富莫量那知道旁殍曾是厌盃盎一金短贩儿岂暇议得丧但怜反覆间观者为惆怅圣贤蹈大方不苟目前妄寄身爱憎间得失真一饷
食菜
大雨困淋漓小雨伤霡霂哀哉南亩人日夜涂手足入仓无一粒敢望祈报福余功归老圃畦莱青满目长官却野馈性命赦鸡鹜何须问清白荐德刍一束归来辍食叹每悔釡炊玉青衫尚如此何况膏梁腹愿君少自寛谋远须食肉
王子开朝散早年以疾病谢事还江隂求诗为别三首
济物昔所务舍耕还自非駸駸老将至忽忽意多违门有王夫子柴车谢事归令人三叹息羞澁向尘衣田园何日到水国洗秋寒兴来出饮酒兴罢归杜门漫郎游已倦老眼乱丹铅扁舟肯载我共看雪涛翻避禄免危疾弃铅得黄金须眉蔼如漆便觉老难侵江湖足幽遯市卒或可寻莫思芙蓉子丹田乱君心
暮春奉女兄弟集宴堂
晨晖丽花柳流水灔池塘暮春渐暄燠华构肃朝凉使君簿领睱亦复陈壶觞班坐岂异人骨肉皆欢康遥山出远翠远水明斜阳欢言不期醉淡泊味何长
窥园
吾老懒读书得闲尝窥园爱此千树雪高低不胜繁冲风掠之去颇已随沙尘感之可奈何我岂土木人畏病不饮酒已惭嵇阮真淡泊非衆嗜自娯难及宾独游还独吟鱼鸟与我亲悠哉山林趣媿此簪缨身
马巨济董役魏王坟作诗寄之
城北牛脾山千丘压其麓事皆有司办圣世数厚族园林迫复土百役兴甚速烦我别驾公侵星次空谷邮亭旧客去【原注二刷钱官皆去】闲日睡颇足闻莺有佳兴徙倚近乔木樱笋味鼎来管弦调渐熟期归酌烧酒及此未炎燠
出伏後风雨顿凉有感三首
秋风振秋晓万境一凄清幽草虫响息高叶露华凝戢翼乌尚宿引吭鸡屡鸣淹留度华岁怅然难为情三伏如汤釡熏煮理亦足西风半夜雨牕户一清肃那能惜摇落共喜过炎燠老人亦晨起稍进杯中醁残暑扇中尽新凉枕上归微云起平远空碧上朝曦稍感夏衣薄渐伤高叶稀来鸿飞集喜卒岁稻梁肥
太宁庭栢
微风起清籁烈日交翠隂?兹金仙居楼殿鬰沈沈永日燕雀下有时钟梵音谁能悟斯道来此契无心
睱日步西园感物辄为诗得七篇
酴醿
欲知此园古请视醿苍孙枝已轮囷走蔓龙蛇长春风一吹嘘灼灼发奇光仙妹不可挹顺风饮其香
秋圃
秋圃寂无有萧条残菊枝老蛩依日叫暗蝶傍人飞鎻澁门开少莎长人到稀旧游浑记得到处即如归
菊丛
下根盘秋泥上叶披宿雨惟余黄金蕊秀色日夜吐宁须荐九日但惜岁云暮吾将屑落英持泛兰臯露
芙蓉
清霜厉严杀松栢气不振芙蓉乃微木晚艶独娇春穠粹觉兰疲芬敷知菊贫欲攀无所赠聊复插吾巾
橘
奇林藴贞粹健叶圆青鲜中有碧瑶实正味百果先贡包登尧俎颂德列骚篇李衡空庸材徒列木奴千
斑竹
重瞳陟方时二妃盖老人安肯泣路傍洒泪留丛筠颇疑葛陂化点点留斑鳞慎勿脱水去入世多埃尘
种蔬
贫舍无旨蓄种圃治寒蔬纵横数席间灌溉亦勤劬积雨有新甲时摘付中厨何劳樊迟学当问汉隂夫所居堂後北篱下获二蛇一小色赤长二尺许一大色黑长七尺围四五寸尾可贯百钱尽放之
二物穴我居岁月亦已老一朝双擒获蜿蜿出幽草安行免噬啮敢望吐珠报已月不杀蛇昔贤有遗告
小雨效韦体
午景蔽浮云芳林散清雨虚窗度遥吹稍觉青叶举残蔬知夏余陨叶兆秋序幽独无往来烹茶谁晤语
柯山集卷七

[book_title]卷八
钦定四库全书
柯山集卷八
宋　张耒　撰
五言古诗
纳凉
靡靡春事退寂寂夏日长日西骑马归卧此北户凉官事幸休逸甘为白头郎朝出暮还家悠悠愧路旁所欣药物灵颇觉疾病康幸免三已愠敢希五馈浆难堪七有余不过三巳尝呼儿且粝食贫固士之常
三伏暑甚七月八日立秋是日风作凉爽炎酷顿消老病欣然命酒成二诗
西风吹淡白牕户含凄清炎凉一朝变徂暑逝不停山堂晓潇洒病叟巾褐轻平时干云树芳叶亦复零苦热逢三秋西风飒然起金气入草木伤夷从此始盛极衰从之循环固其理老翁复何事新凉欣酒美白乐天有渭上雨中独乐十余首仿渊明予寓宛丘居多暇日时屡秋雨仿白之作得三章
寒极则有暑晦久则有明开辟迄今兹此理信可凭炎炎者易灭巍巍者必倾圣智无奈何况此愚昏氓设罗以猎兽切骨陷其膺重势以镇物悬絶压其【案此下脱四字】与育力有不获呈物情千万变可尽得经营【案此下脱四字】士葛带而兰缨无求复无忧容貌甚和平【案此下脱一句】秋气日姿凊悠然有佳兴美酒时一倾
罢官卧穷巷值此云物稠连延经旬雨城市欲行舟柱础变?塘瓦沟成暴流萧然残暑退寒事戒衣裘老人朝睡足起坐梳白头呼童饬晨餐薪湿爨妇愁洗我朱提杯不复具肴羞一觞巳径醉万事良悠悠
故人遗我酒气味芳以清置之屋壁间兴至时一倾银杯度一合三釂已彻觥既免戒沉湎且无忧病酲嵇阮愧令德刘石无遐龄荒狂有何乐徒以酒自名吾幸免困此庶几尽平生
古意
园中杨柳树飞舞似含羞如何风静处尽放眼中愁金铺银屈膝动处有人挨棊盘作十字中心为子来橘犀如半月何日是圆时如何一种味却有两人知
权势
权势世所重桓温役孟嘉桓公自人雄为下未足嗟颇怪蔡中郎为董受疵瑕因之以取死曾不念汉家士固感知已尚安知其他搜牢则可诛好邕自其佳
临文
一病废百嗜好文心未忘南牕纳虚明罗列陈缣缃茫昧考巢燧典章断虞唐清妍进屈景隽永旌苏张少狂不自料遇事形文章误逢作者叹因复力披攘蹉跎生白髪始紬石室藏粗见汉家事濡毫时否臧文词比工祝不殊公卿行何用疲心精舍本弃耕桑读赋意凌云律令尊张汤荣华系遇合才技无短长颇师老氏术抱璞和其光无营以卒岁刻意翰墨场
自淮隂被命守宣城复过楚雨中遇道孚因同诵楚词为书此以足楚词
秋庭新过雨佳菊独秀先舍芳良未展风气已清妍金凤汝婢妾红紫徒相鲜老人对节物昏昏祗欲眠与子读楚词亹亹忽尽编嫋嫋兮秋风憀栗在远行蟋蟀鸣西堂淹留了无成
寓陈杂诗十首
传舍不可久束装投新居新居亦苟完佳木颇扶踈洒扫寻丈地琴书遣朝晡风云中夜变大雨如决渠落点若强箭穿我老屋涂中夜起明烛移牀护吾雏传闻北城隅老弱堤上庐官吏操畚?纷纷役千夫螘漏或一决城闉变江湖吾衰也久矣岂复惮为鱼
昔记古甲子商灭而周兴如何雨此日乃为霪雨徵隂阳久乖张此事颇有凭岂天悔牧野洗此漂杵腥旧雨水未乾洞房苔欲青新雨虽霡霡欺我墙善崩虚堂就夕眠永夜楸桐声萧然秋气至岂觉巾屦轻怜我老病者三伏困薰蒸得凉且饱饭何暇念秋成
朝雨如棼丝咫尺不相辨俄然晨光漏绀碧出天面天工易明晦顷刻俄屡变今朝事大定云物卷组练客有北来说蝝生被数县谷穗无一粒遗秆如立箭卑田成大泽投种哀莫见官人懵不知犹喜输租办兴怀及鳏寡犹愧吾饱饭
唐有元相国实杀顔平原平原腹有丹尸解神已仙顔公死已矣人见如生前致令遗其像委曲与人言相国死仓卒秽韈塞其咽家门随手破但怪椒斛千顔公黄尘外风节犹凛然元子堕九幽遗臭万世传
清夜何晏晏客眠亦复佳隣钟唤我觉咽咽闻城笳披衣行中庭星汉已横斜缺月挂西南皎皎流清华莎鸡振其羽蟋蟀旁悲嗟悠哉岁巳秋日月如奔车
开门无客来永日不冠履客至我老懒投刺辄复去端成两相忘因得百无虑故人在旁郡书信不能屡兴哀东城公将掩郏山墓不能往一恸名义真有负可能金玉骨亦遂黄壤腐但恐已神仙裂石终飞去
疲马齕故草闭门苔藓深闲坊居人少秋日踈槐隂境寂心亦间萧然散巾襟静中有深趣因见至人心谷神古不死兹理良可寻无令儿辈觉一抚无弦琴
念昔为吏日朝夕羡人间解印出公府翛然若归山衡茅三亩居无客门常关早眠而起晏永日或不冠故人远寄酒为致一醉欢我亦领其意呼儿具杯盘长闲贫亦好安用朱其轓我生本蓬荜久已傲饥寒
我不知暑退但觉衣汗乾颇怪庭中天湛然青巳寛有物叫草根啾啾自相喧问知巳新秋大火流金天九土变寒暑正尔事亦繁静观付一笑吾事宁相关但无筋力健悠然佳意还喧喧憎隣里砧杵乱人眠
秦子死南海旋骨还故墟辛勤一生事空得数编书琅琅巧言语玉佩聨琼琚知者能几人憎者颇有余书生事业薄生世苦勤劬持以待後世何足润槁枯兴怀及昔者使我涕涟如道路阻且长悲哉违抚孤
寄李端叔二首
束髪闻至道荣辱久齐观中年婴世故巳复傲忧患闲居虽荒寂几杖颇清晏悠悠闲晷景草草贫寝饭狂言无为发浊酒醉自劝与君通家旧迩者颇屡见相望岂云远数舍隔异县吾人师佛祖妙旨得忍粲敛藏避世俗未免逢侮讪坐令鬓垂雪犹把从事版尺书每见警妙语珠在贯复君进明德同遂丘壑愿
陈墟自古皇疆野实楚县沃野接神畿荒沟漕淮甸民风静而陋原隰平以远我来逢艰岁禾黍秋色浅荒居困蛬蚓风雨老藜苋闭门谢车马隐几亲笔砚马迹巷泥深庖烟檐日宴深居窥老易妙理殊自玩困亨方寸足夸安劳远愿乖离感岁月老色各满面友道古所敦尺书莫辞倦
秋日晒古城
秋日晒古城西风振尘埃出门何所之坏道连蒿莱飞鸣鸡犬稀破屋枯壕隈老圃理蔬畦晚甲瘦未开输人暮出城栖鵶一一回怅然心不怡归坐劝一杯
古意效东野二首
与君虽异坊秋凉各平分已遣月入牖更教风扫门照君幌中寝拂君堂上尘绸缪似衣带终日遶君身扇不风自凉身不兰自香深居不出门幽独更清扬为鹊栖君树为燕巢君堂不食亦可饱况乃餐辉光
早稻
早稻如倒戈十穗八九折晩稻不及秀日炙根土烈踏车激湖水车衆湖欲竭得泉如沸汤旱土湿未彻老农祝天工叩额眼垂血游云不作雨风至辄散灭昊天未悔祸牲玉无徒设谁能缚妖魃敕起龙泼刺
鸣蜩
鸣蜩嘒高风逮夜且复静草虫何为者落日鸣复逞隂阳且战争微物何所竞化工执其机开阖惟所命朔雁有行意肃肃如待令江河有旧渚宁畏风霜劲
书初凉夜至将晓【原注灵夀寺作】
秋房灯火清人语久已寂城远不闻更警柝鸣未息横参已入地斗柄当天直乃知三更中市?已寂历我时守书几磨墨倾砚滳反覆小学书昏目如芒刺试寻隣房僧鼻鼾背负壁体劳径就枕冷梦分南北觉来寺钟鸣僧礼像前席须臾闻梵呗木鱼如叩石举头视东牖朝日巳淡白反身起披衣神爽健筋力亟来酒瓮边侧聼声唧唧
秋日喜杨介吉老寄药
闲坊远市声终日掩衡门惟有风中叶萧騒终日闻午枕不成寐起坐无与言喜开故人书珍药幸见存其方受仙圣其效未易论岂惟蠲沉疴庶可辅本根珍重复珍重厥价万璵璠永年未可冀庶保无天昏
见黄仲达感秋意
秋风吹衡茅寂历如荒村独立无与语悲虫鸣草根老木经疾风枝叶仅得存踈?不满地白日耿当轩北城有黄仲眸子清不浑时能出秀句宝铁雕璵璠念将舍我去为吏国西京荒凉古中牟昼夜轮蹄奔青衫给吏役怀恶未易论强顔诡应接有抱谁能言从容来去间无厌走黄昏【原注黄每相访常以昏夜】
服仙灵脾酒
冷气侵吾髀趋拜剧苦艰仁哉神农氏遗药驱恫瘝持钱取之市易得如茆芫繁枝与芳叶尽取无可删贮之白缣囊渍以壶酒寛七日以供饮跛曳皆翩跹呼儿谨盖藏用此九转丹平生误信书安坐得老邅方书岂尽信柳子固无言事固有然者岂容尽欺谩疾走非吾愿且复补羸残
孙志康许为南酿前日已闻籴米欣然作诗以问之
平生一尊酒风月不可无谪官将十年一醉未易图市岂无旗亭官亦有酒垆薄乃捩齿酸一滳不可沽英英孙夫子臭味真吾徒自云得异糵乃出粳稻腴岁久精粹出去者乃其粗醖酿才浃日芳甘已盈壶伧人喻其力若火经茅芦此语真野陋殆出负贩夫前日闻吉语籴米已在途每恨乏陈糯价直如买珠怜君久客囊倾倒无复余假器走仆僮供我一笑娱欲为漉巾潜请学涤器如作诗以讯之何日陈尊盂
夜书
黯黯夜烟青寥寥秋汉迥海月出天高霜云泊天静鹤鸣知露寒树影当轩正幽客独未眠经牕夜声磬
小雨
稍稍隂霭集肃肃春寒生牕灯耿初照小雨细无声还来就温炉依然有故情燕坐悄无语军城递远更
月夜怀陈永源
衆喧息遥夜爽气渍烦襟殷勤低檐月入幌来相寻平生学虚静每为多病侵卧想陈夫子幅巾修竹林
冬日放言二十一首
清冬万境肃墙户益萧然薄寒惟可饮短景不容眠贫厨烟火暖尘釡亦烹鲜且复养口体何劳更问天汤饼慰朝馁三杯浇旦寒醉饱外何欲昏然宵就眠幽通梦有告默存神自全萧萧松竹舍岁暮聊盘桓风雨连江气十月如深冬坐曹日暮归密室温炉红惨惨庭下日骚骚窗外风三杯容我醉万事听天工小儿喜学书满纸如涂鸦老妇寒不绩当户理琵琶樽中有神物快泻如流霞三杯任兀兀冻脸生春华卯饮终日醉万事付悠悠醺然据榻瞑檐雨方飕飕吾事幸无急不醉欲何求顾谓妇与子酒尽为我谋寒羊肉如膏江鱼如切玉肥兔与奔鹑日夕悬庖屋嬉嬉顾妻孥滋味喉可欲谪官但强名比者何不足酒圣卯时欢此语闻乐天安用苦了了白日供忧煎浮世本幻妄空花电露然人间无实事惟醉庶几焉愈老愈嗜酒益醉益自然两人同坠车醉者乃得全我不但醉酒天和醉心源当其醉甚时更类痴与顽至道与物反夫岂会俗心圣处有阃域扃钥一何深时时资美酒可得及其门送君者既返君驾胡可寻清晨坐官舍官舍复何有离披经雨菊萧踈委风柳饱食或至睡涉笔无可否油然有好怀日暮归饮酒日暮归饮酒儿女戏我前须臾径三酌据榻已欣然老妻坐我傍肴胾已炮煎大胜刘伶妇区区为酒钱我初谪官时帝问司酒神曰此好酒徒聊给酒养真去国一千里齐安酒最醇失火而遇雨仰戴天公仁吾腹如鸱夷但满贮醇酒外圆故不滞中静一无有纷纷千百辈纳若一尘垢下而至真源保之故难朽淮阳名都会爽垲太昊墟最爱西城道汪汪数顷湖古木巢翠鸟清濠见游鱼幽居多不惬怀我平生娱灵通古丛林他日休吾车出门循古城荒圃畦寒蔬手种堂下花颇已数尺余何人揽其华故人应念予塞向久室处帟幕亦复周温炉炽薪炭永夜炎光流五更屋霜重重衾如无裘兴怀无衣子卒岁聊优游陶潜经世才龃龉不得肆彼宁徒嗜饮有藴托诸醉时时吐高词颇复见一二义熙书甲子此意有泾渭葛公盖世才功业亦云偶世无左将军老作躬耕叟皇天挺奇产必使有所受珠玉在山渊终为王府有秦人焚诗书意欲遂絶灭六经至今存何曾损毫髪兴衰有天理人力自浅拙不忧骊山墓回首遭发掘元子本豪爽颇复有俗气孟嘉亦可人乃与较权势崛强尽百年究竟成何事江左无英雄汝得免徒隶渊明非无心似以酒忘忧如以药愈疾未佳寜免忧我直好饮耳与世本悠悠人间有何事奚足烦杯瓯
四月望日自孝悌坊迁冠盖孙氏第
青芜满古城白日照大泽街荒鸡犬閙市远喧閧寂中有腾腾者淮阳四年客坐偷太仓粟稳睡而饱食平生愿陈力衰老困逼迫何曾一可意但有百无益偷安浅夫志苟且志士惜穷通有天理誓不安苟得朱阳方肇序春去无辙迹怅此复几时抚事三叹息
谪官
谪官成吏隐古寺度高秋寒灯明夜室清坐闻更筹裘葛屡往还感彼岁月遒吾意方有会谁能赋离忧
十月二十二日晩作三首
黯黯东牖闇寂寂吾庐闲粗粝饱妇子苜蓿无余盘雁急天欲雨鸡栖日巳寒老人?手坐一杯聊自寛天寒聊饮酒再酌已停觞岂不欲酣畅要使夜腹康意得乐有余偶然不必长寄身造化中勿使天和伤蓬荜无奥处北风利戈鋋空炉有微火且复与周旋酒隐柴桑叟醉吟渭上贤二士忽已远遗风载陈编
题壁
命驾欲诣客欲去复迟迟事幸无甚急何用劳驱驰家贫幸有酒亦畧具鲜肥且复东窻下高歌醉而嬉
夜坐
万籁声久寂三更霜已寒老人袖手坐一气中自存自得此中趣不与儿曹论但有老孟光相对亦无言
任仲微閲世亭
志士抱奇策常苦不得伸及其利害出倏已亡其人今古同此恨愚智竟谁分哀哉老任公英魄久已沦惟余亭下柏閲世盘深根纷纷凡草木几变秋与春朝菌与蟪蛄尽死我独存任公不及见见其贤子孙请君利斯奇仍复大其门
感怀
枯树桓司马五柳陶徵君微木何足道所叹此两人一埋柴桑骨一为九锡臣荣辱俱已矣芳秽万世闻
次韵题李援舫子
紫髯不复见故宫无入门元子亦寂寞一丘吊遗魂兴亡两梦幻今古一朝昏念当置是事尽此舟中樽
秋感二首
秋日无远晖秋草无美姿残蛩吊白日寒鸟悲空枝时节一如此余出怅安归强歌不成音还坐空涕垂感动百虑游触心遂纷披弃捐勿复道日暮眠吾帷
秋山多远声日暮尤百态鸣风落高树清涧泻寒瀬鸣蜩默谁怜瘖死不偿罪蛩啼独不已有愬未逢解天时激汝曹宁自知进退吹嘘成踊跃刍狗忌撤祭庭空月宵挂园冷露晨沛嗟哉心虽忘俯事还感慨
夜思
江边鸬鷀呜栖我屋南树夜深风霜寒呼鸣自相语树头鸦翼动树杪雁行度朦胧见江山一一翻飞去
嘲南商
两?全匹帛望知江淮客深藏计算苦好鬬意气窄愁逢汤饼盌遇鮓论瓮咋市南沽茅柴归店两颧赤
种芭蕉
幽居玩芳物自种两芭蕉空山夜雨至滴滴复萧萧凉叶泛朝露芳心展夕飈东堂日虚静秀色慰无聊
无题
蔌蔌鸣叶下初无风过之流年一如此慷慨使心悲平日谈尧舜立朝羞自私温炉煖老客聊复此栖迟
大雨十日不止五月十八日晩始霁
昊穹忽悔祸淫雨霁今夕峯岭舒紫翠云天丽金碧深蛙鸣远汪凉叶坠余滴漏屋百不忧宵眠始安席
天运
天运不暂止何啻过隙驹向来檐前日忽巳墙东隅乐者苦其疾忧者怨其舒由来盛与衰变灭皆须臾
悼逝
结髪为夫妇少年共饥寒我迂趋世拙十载困微官男儿不终穷会展淩风翰相期脱崎岖一笑纾艰难秋风摧芳蕙既去不可还滳我眼中血悲哉摧肺肝儿稚立我前求母夜不眠我虽欲告之哽咽不能言积金虽至斗纡朱走华轩失我同心人抚事皆悲酸积日而成时积时更成年山海会崩竭音容永茫然
柯山集卷八
<集部,别集类,北宋建隆至靖康,柯山集>

[book_title]卷九
钦定四库全书
柯山集卷九
宋　张耒　撰
五言古诗
喜雨四首
隂阳不暂驻今夕已秋风晨兴绵丝冷岁月惊衰翁朝烟?薪湿小甲蔬畦空且复一杯酒吾生不终穷手种五色蕉意待听秋雨南风扇旱日破叶萎不举霶未终夕绿润遽如许秋色入书帏已觉青鸾舞
墙东有高树夏叶圆绿绮西风才一夕萧飒遽如此寒螿号其颠蟋蟀晓未已羣动催流光荣华难久恃隙地秋日晓寂无邻里音惟有草根虫风前咽复吟悲歌者谁子徂年惊苦心青灯夜斋静微温生薄衾
次韵会存之直舍种竹
曾郎风尘表不似宰官身吏舍数竿竹凿池水粼粼此君不可疎亦复未易亲虚心澹相授颇似南郭邻我知王子猷正是君辈人
赠蔡彦规
我不见蔡子杜门十日余今日叩我门满手擕琼琚铿锵写我前杂以贝与珠我?不知报低头惊且吁读毕致於怀余光溢衿裾坐令箪瓢室磊荦堆璠璵我拙寡所合甘为不材樗嗟君何所闻屡枉长者车我来淮南游霭霭子之誉骅骝走千里凡马安能逾奈予不自量痛鞭而疾驱常忧过所往疲惫伤吾躯愿君少待我且欲休吾驹跳奔舍其羣子乐谁与俱俯身援其类是亦仁之徒不然但用我畏甚将逃逋何如少待之効技供子娱我无功名愿与世日益踈反慕古沮溺穷年事耕鉏皇皇吾夫子忧世亦勤劬虽然竟何就孰若安以居人生各有怀未用相贤愚得乐愿即止安能较锱铢又疑异所任劳逸事亦殊作歌以讯之子意当何如
寄刘声【原注在海州作】
别君几何时人事浩千万身如张射侯忧愁剧强箭崎岖走穷县艰苦君未见未知菽水丰已感霜露变羁孤寄穷海亲友谁吊唁析图补冬裘乞米煮朝饭无聊犹自思援溺固谁愿人生不终否此语非我分英?伏泥涂暂晦久必现如予百不能理自合贫贱岂当议隐显而有不遇叹但思窜山林远脱人世患有田足耕耘有水足罩汕萧然便终老到死百不问平生泥佛祖久已师壁观况将无生禅下视有为幻吾子出羣材千牛有余刃行当脱尘埃鸣佩侍清燕高卑各有得愿勿讥尺鷃不有行道人谁当佐尧舜时哉勿自滞功业在力劝握手不可期此计吾行辨
寄陈九
别来常思君无异饥待哺如何偶相逢握手复告去念初别子时芳草才及屦天时不可留见岁云暮出门怪子瘦告我困道路飘飘千余里陆走复水泝古来黄金尽壮士色亦沮斯人独何少乃有衣食虑才高穷不怨志大贫若富吾将告君理子其听我布人生不终穷否泰亦有数子其保所有锥颖囊必露古来立功名其始不无忤得难失自寡进鋭退亦遽念君归海濒谁与朝夕聚我方困而学每冀朋友助一从城北归梦魂见已屡愿因南来者时以尺书寓
赠江瞻道
我行于四方其所急者友呜呼得之难百不一邂逅人心不可齐若十指於手随其短与长亦各有所取刚?硬而折柔有弱而仆质良文不扬中美外莫副寛壶泛以枵狭盎廹而陋此犹其大概琐琐难悉究譬如选长材弃百不一有其间虽得之犹或烦矫操我友居淮滨饮德悉自幼岂期覊旅间乃获闻謦欬嗟君如美玉外彻中乃厚埋藏困尘埃要以不可垢他人十不一子乃得八九余亏能几何不待勉而就乃知昔求艰特以见未久但忧奔莫及敢惮喘而走我心子所知濩豁无所囿是以行於世往往得嘲诟人才如其面不自知好丑立之明监前乃见其可否子於我无嫌告我当苦口惟我于改过窃不敢自後嗟予廹饥寒子亦仰五斗何当两有归投老作邻叟
呈徐仲车
朝日照高檐夜霜犹在瓦纎纎墙边柳春色已可把残年能几何奔驶剧湍泻虽无功名求衰暮亦悲咤出门问徐子两计决取舍为当勉自修汲汲不可暇为当饮美酒送老在杯斚子当指我途我即策其马但我懒拙姿终非服勤者
正月望夜示童子
呼童致明烛展我窗前书顾谓尔童子此岂不足欤得意自忘伪观一知其余尔观千万灯岂与一烛殊尔岂不欲醉举杯倾我壶尔岂不欲饱构火烹我鱼人生贪外物要以乐其躯吾求安不足安用劳驰驱
赠敦复
敦复想为诗目见无全牛天工忌其才小邑使拘囚漫涂以尘埃讼讯羣啾啾尚于纷纭中逸兴时奔流不知谁使之瞥尔为南游骅骝解其絷鹰隼脱于鞲山川困搜罗风月遭嘲咻举手聊探之纵横烂琳璆不有同行人更歌而迭酬天应悯子劳久苦暂使休柰何少纵之一放不可收归来见我喜逸气凌高秋我窃不自量妄将挟其輈心知不可追子幸为我留君方严旗幢我亦戒戈矛将图诘朝见百败非予羞
读戚公恕进卷
世方尚纎柔子独不可揉人皆喜呶呶子语不出口巉然即之高俗子竞嘲诟我尝要之难快使暴其有乃知谤之非更觉所得厚由来难小知此固可大受读书常辛勤世务饱经构琅琅满编文一一可推究俗儒昧事实文字工彩绣可观不可用章甫冠土偶子能独不然浑朴谢雕镂寜为目前玩功见施设後知心古所难形兀实难售嗟君听者寡风雨但孤雊又思理难常功业亦邂逅岂令匠石斤常缩?间手无为扣角歌且进满尊酎但非遽可令有所待而偶干将伏黄土气乃在牛斗顾君久自安蔽抑寜复又
与友人论文因以诗投之
我虽不知文尝闻于逹者文以意为车意以文为马理强意乃胜气盛文如驾理惟当即止妄说即虚假气如决江河势盛乃倾泻文莫如六经此道亦不舍但於文最高窥不见隙罅故令後世儒其能及者寡文章古亦衆其道则一也譬如张衆乐要以归之雅区区为对偶此格最污下求之古无有欲学固未睱君为时俊髦我老安苟且聊献师所传无以吾言野
寄参寥
春风入楚乡与子别经岁有客过我门携君尺书至昔我出京师仓皇省家事遂令千里别不一执君袂又闻子亦行杖履若飘驶虽成相思诗欲写不可寄飘飘山水梦时与飞锡值乃能以书来知子犹我记浮云随高风聚散未可计迟君氷雪诗濯我尘埃思
送胡考甫
胡公精悍姿勇气如秋鹰兵书百万言挥尘谈如倾羞戴文吏冠慨然喜功名愿得文二殳为国作长城朝廷士力盛战马如云腾貔貅饱肉食武库森神兵此岂不足用麾之若雷霆如何彼疆邻坐敢邀金缯由来在得将选择当至精譬如养骐骥有御乃能行安得伟大夫长驱两隅清淮南听公语乃是卫霍朋终军白面儿尚欲请长缨纵横老将手出?盍一呈策马勿自滞我将观厥成一奋庸将骄泛灌出精英立功报天子执节拥旗旌男儿当封侯寜为老书生
旦起
漫漫东牖白开帷纳晨光欠伸推夜枕叩齿披朝裳瓦盎汲石泉漱濯齿颊凉维兹孟夏初宿雨清高堂栖鸟起且啅露莺鸣更藏悠悠晓花殷落落古柳苍西舍初鸣?东隣出求粮客马已别枥啇车欲踰冈羲和一扬辉羣动皆扰攘有生无不求谁得偃于牀人生但如此勤苦亦可伤况我病倦翮飘飘信风翔永怀中林士栖志烟霞乡愿言寄旅迹相托以徜徉
庭草
冉冉朝雨霁欣欣禽哺雏鲜鲜中庭草佳色日已敷童子恶其蕃谒我尽扫除我为再三撷爱之不能鉏人生羣动中一气本不殊柰何欲自私害彼安其躯况我麋鹿性得此亦可娱延蔓藩篱间常若田野居亭亭濯露晓偃偃披风余所嗜乃若此我生合樵渔
寄荅参寥五首
昔我初见子子时客京师闻名久不获既得过所知示我一卷书大小百首诗我嗜不可辍熊蹯荐朝饥约子彭城游念当行有期中间忽仓卒决去不子辞子後来高邮我居淮之湄中间无百里诗句履欲驰客来得子书云子久南归投书不能读恨我闻之迟使我早知此扁舟尚能追远别不执手近居不相携每念今怅昔耿耿衷膓悲子行日已南我去日已西音书不可频何以慰我思
苏公守吴兴山水方有主子兮从之游挂锡当可驻尘埃困孤鹤念子久失所秋风展其翼道使万里去青云引高唳爽絶谁敢伍予驹欲西秣东我江海橹平生二三子往往在南土子才得所乐我拙日益鲁拳拳相思心契濶不得语
秦子我所爱词若秋风清萧萧吹毛髪肃肃爽我情精工造奥妙宝铁镂瑶琼我虽见之晩披豁尽平生又闻与苏公复与子同行更酬而迭唱钟磬日撞鸣东吴富山水草木余春荣悲予独契濶不得陪酬赓
我生为文章与衆常不偶出其所为诗不笑即嘲诟少年勇自辩盛气争可否年来知所避不敢出诸口时时未免作包以千袭厚低心让儿曹默默衆人後见君不能已颇亦陈所有君岂少取之时以佳句授幽弦喜有听清唱慰孤奏如何瞥然去使我不得友
萧萧江湖客踈瘐若秋竹苦心为诗章日夜挠心腹清弦无浮声促柱有哀曲湔湔幽严泉一一清可掬人生于文章初若力不作及其成欲售又困瞽者目子从吴兴公乃独获所欲得意有知赏幽怀免穷犹嗟予有所投痛学自藏覆子当慰我穷时寄书数愊
夏日杂感四首
我前十日至柳叶不蔽日我後十日来芳条如绀室枝间有好鸟鸣和若琴瑟渠渠哺其雏啄我园中实梢梢笋成竹濯濯草过尺心惊岁己半念此日月疾朝来数叶随盛忧有萎色悲哉一隂生长养从此极
士而怀其居孔子亦云非贤臣事晋侯夜载使逃齐酖毒比晏安君子不可怡乐小必害大安近远之迷野刍养骐骥当念和銮驰一饱愿即止几何非犬鸡高贤意有在汲汲不敢迟安能守槽枥长伴儿曹嬉
羣动入夜息我归亦安眠脱我身上衣援枕体晏然朝日常营营有生不可闲羲和戢其光幸此须臾间人生一世中大小无百年胡为不自睱长抱勤苦叹才者勇设施诞者夸势权彼有驱其心欲休谅无缘我本与世踈少慵老成顽何为不引去坎坷行所难
娟娟檐前月虽缺犹媚好团团理丝虫养身恃其巧无能老蝙蝠乘夜出堂奥那能捕飞蚊未解聒耳閙悲歌草间蚓辛苦自鸣噪尔生可以默何所欲而躁鸣蛙诉其渴谓若天可祷瘖蝉死不鸣岂以欣无效悠悠羣动情谁得辨丑好我歌岂徒然亦用自警告
和周楚望
宿雨生晓润繁云滋暑隂我居废不葺常苦积雨侵果坠厌风恶草沉知潦深拳拳抱幽叹耿耿婴烦襟吾子久不来幽居谁见临飘然得秀句生我江湖心一官亦漫尔勤苦安能任何当舍此去拂我尘埃琴饥寒仰五斗求尺而忘寻悲我复契濶谁复知吾音
秋日晨与寄楚望
夜雨霁清晓浮云散凉川幽人理青发汲彼石井泉焚香展素帙持珠讽妙言晨晖淡悠扬秋霞丽绀天萎花开露余孤叶零风前感此芳节晚长啸心悠然倾觞散滞念粲菊留华年牢落岁暮心非君谁与宣
感秋呈宏父兼呈周楚望三首
西风吹我舟繋?岸边柳萧萧落船叶日夕烦我帚心惊芳岁晚日月去如走搔我鬓边髪少壮寜复久平生拙谋身辛苦为五斗苟逃饥寒忧不敢择所受心因摧折低面若尘埃垢拳拳警前勇俛俛蹈新【阙】功名委之命寜足计薄厚独遗古人书千古相献侑我烹亦有鱼我酌亦有酒非求与俗违聊以安吾守
西风中夜来飞雨随以至揽衣不能眠起坐为涕泗炎蒸虽云酷香草犹可佩清商来无情凋我兰与蕙吚吚草虫悲袅袅露蝉嘒高梁燕如客铩翮鹰方鸷乾坤本无心万物随一气如何於其间感怆坐自累置之勿复道得酒但知醉陶然杯杓间萧洒无余事
浮云无停隂急雨来清秋飒飒水上风吹我千里舟二年客淮楚乞米充饥喉空堂堆诗书冷落妻子羞操舟将何之漫浪为西游岂不厌奔走贫贱无良谋人生天地间如萍水中浮安得必所往南北但随流逹者知其然委已任去留止若寄渚雁行如浮海桴万物本无事百年漫多忧冥怀付造物俯仰予何求
和登城依子由韵
步登高城望望望殊未己惟时岁将穷冬孟月魄死纷吾方有怀一坐为三起悲歌撃枯枿声与泪俱至人生随大钧命不贷君子付之无如何外垢资内洗前知贱终吉外颇与愚似开门张琼瑶谁者目不寄支离冒多福婵娟畏独美举头苍天高叹此青云士酌公芳尊酒愿公百忧止履善神所劳委置目前事
西华道中
我行陈许郊千里平若掌居民杂荆榛耕少地多旷野兔乍跳奔惊鸢或高扬乔林多疾风寒涧有余涨棘篱蔽茅屋鸡犬入村巷主人扫土塌秣马具朝饷童儿汲土井败饭堆瓦盎勿悲为生陋自足无他望嗟予走薄宦奔走年将壮长抱羁旅愁何时税归鞅
泊南京登岸有作呈子由子中子敏逸民
客行岁云暮孤舟冲北风出门何萧条惊沙吹走蓬北涉濉河水南望宋王台落叶舞我前鸣鸟一何哀重城何諠諠车马溢四郭朱门列大第高甍丽飞阁汤汤长河水赴海无还期苍苍栢与松冈原常不移览物若有叹谁者知我心口吟新诗章予抚白玉琴鸣琴感我情一奏涕泪零子期久己死何人为我听推琴置之去酌我黄金罍幽忧损华姿流景良易颓
宿合溜驿
空庭野雀噪客至休我驹尽日冲尘沙解裘振裳裾荧荧青灯光夜永寒堂虚破窗见星斗明月照广除构火旋烹煎妻儿具盘盂强饭一为饱困眠体微舒嗟我山野姿懒拙与世踈如何强所难忘蹑仕进途己习未易舍欲行倦驰驱悲哉不早计既晩空嗟吁
至日离许州
先王重至日静息资微阳闭关絶啇旅后为不省方我独何为者古寺严晨装酌酒饮僮仆披裘冒朝霜眷彼道路人熙然乐而康尊酒迭为夀华衣冒鲜粧怀古固非士远客亦可伤悠哉任行止且复倾吾觞
沈丘道中
霜雾沈远星芳林语春鸟客眸带余睡马力健清晓凝烟披草际初日动林表心随和风快兴与飞云杳芬菲怅已晩夏隂生桑枣慷慨一?鞍此怀殊未了
感事二首
投老益无趣误为世尘婴飘然欲脱去疲弱安能耕始谋苦不臧妄欲事功名中路两不可旁徨始嗟惊囘辙怆己晩悠悠事遄征万物各有求我生安得寜
自古衣食勤物生无时闲春耕望时雨厚土常苦乾举头呼天公天远安得闻幸此中夜雨潇潇洒中田天人两异情相值良独难水旱与丰年由来皆偶然愚夫苦多怨智士即而安我歌寜独此万事一嗟叹
漫浪翁
刘壮舆年过壮久不仕嗜学着书自名漫浪翁所居之园林堂室皆以是名之求予为诗因记之
堂有书万卷园有竹千竿逍遥于其间漫浪追昔贤乃祖首阳人疾世饿空山堂堂秘书公赤手犯鲸鱣後来得吾子门户真有传己信怀道贵预知行世艰婆娑欲头白不肯弹其冠我顷未见之千里知肺肝不惜委珠玉投我书数编我穷安放逐老去颇知田君独胡取之学问考渊源江乡岁已晏幽独抱悁悁何当一杯酒与子相周旋
发岐亭宿故镇三首
我别竟陵时楚稻如碧丝秋风发齐安稻穗如植旗流年去荏苒客路何逶迤弛担终未卜永负山中期乘月入秋山月午山蹊静森森松竹林夹道散踈影隂风留暗壑白露蒙朝岭耿耿村鸡鸣坐感单衣冷征人不敢安蓐食待明发润冲石上云冷踏松间月艰难付一笑岁月惊屡閲偃亚道傍松茯苓应可掘
独游东园
清晓步东园独游怅无侣菰蒲緑己深鹅戏春塘雨取酒就花倾隔林邀客语归来春兴阑睡起日停午
同毅夫贺无斁教授
吾闻寃句民盗若春竹笋异时用武吏抟撃纵鹰隼洋洋刘太守【原注贡父治曹不用刑而盗衰】岂弟发素藴凶年盗乃减见谓君子敏先生衍诗书循吏副忧轸庶几从风靡少缓束湿紧君家龎眉伯学行我标凖捧书见华髪应为一笑听
喜晴有感呈晁郎
山城淫两霁牕户含余清老人午睡足杖策遶荒庭长夏吾庐秀清隂交衆荣茫茫榛莽中萱草扬其英植杖视天壤悠然感浮生淹泊且无叹人事亦难恒一旦舍此去触物不无情何为久戚戚遇酒但知倾
春雪二首
春云骄不行冻雨作飞雪夜深归无烛已觉马啼滑那知事未己通夕注不歇堂寒晓附火檐滴更清絶前者城东游桃李粲己发隂阳不可料寒气晚犹泄青青高坡麦旧事日可閲当春望时雨盛雪或为孽生民常苦勤不敢爱膏血如何待一饱常苦神物夺茫茫元精理未易论本末解裘换斗酒莫畏衣百结
天寒城南寺门外无马迹东风雪疾消春泥深一尺岂无老欵段畏蹶不敢策还归见儿女怕冷不下席扬雄玄未就双鬓飒已白虽云客载酒此意终岑寂功成则有命生事亦人力胡为不自勤守此欲何获田桑既有裕醪醴亦余溢嗟哉好事客从古百无一
柯山集卷九

[book_title]卷十
钦定四库全书
柯山集卷十
宋　张耒　撰
七言古诗
有感三首
郁城本自贰师谋骑士拔剑犹封侯董生明经守正直白首区区相侯国参差世事足嗟叹我笑羣儿较目前可能董子之荣辱乃在封侯得失间
羣儿鞭笞学官府翁怜痴儿傍笑侮翁出坐曹鞭复呵贤于羣儿能几何儿曹相鞭以为戏翁怒鞭人血流地等为戏剧谁後先我笑谓翁儿更贤
南风霏霏麦花落豆田漠漠初垂角山边夜半一犂雨田父高歌待收获雨多萧萧蚕簇寒蚕妇低眉忧茧单人生多求复多怨天工供尔良独难
题大苏净居寺
平生爱山如好德未尝一饭忘泉石大苏山下松栢林路尽重门照金碧思公得道神所相指示岩幽驻缾锡天台妙教源欲启来此一酌曹溪滴两公道塲守龙象兵火暂晦终辉赫撞钟伐鼓食千指皆二大士之余力萦纡石磴造山顶上有玉人方燕寂北轩三伏飞冰雪一日掠尽淮山色东游尘土我实倦道遇化城聊暂息青鞵布袜旧家风此身终効名山役
客过
岁穷北风卷平楚张子畏寒深闭户叩门过我者为谁束带出见亦良苦俛眉谓客子勿瞋我心善烦勿多语天寒酒贱曷不饮安用造谒勤如许
谒客
入门投刺吏翩翩我非欲见礼则然异哉宾主两无语客起疾走如避然我巳不恭愧昔贤忍使涂炭朝衣冠人生暂聚鸿集川春风吹飞何後先
迎客
城门抱关皆老兵问客来早天未明我笑老翁勿嘲讪我愧古人百千万道傍赫赫翁所见寒热郡国欺乡县人之所畏敢不畏嗟我此翁安得慢
局中昼睡
鸟啼花开千万思春色醉人成午睡焼香扫地一室间藜牀布枕平生事君知章华久寂寞楚梦无人惮青兕东风转野作晴雷荡蹙山川作红翠白日下照七泽寛孤城楼观失余寒颇怪故山频入梦年来真厌楚人餐
园花盛开秬病不能观作诗谕之
东风着花花披靡花风吹人人欲醉老翁逢花如啜醨强自挹酌终无味鬬红鬬緑态千万长笑花工夸幻事若知空色无异观世上何曾有桃李
小孤山
一峰枝水孤剑立古庙开帘双脸红水边古木老龙蛰山下水色磨青铜我来扁舟望有祷万顷春水清溶溶明神报我意加厚嗟我荐献愧不丰重游知复在何日俯仰天地身飘蓬
初伏大雨呈无咎
初伏炎炎坐汤釡长安行人汗沾土谁倾江海作清凉玄云驾风横白雨普陀真人甘露手能使渴乏厌膏乳且欲当风展簟眠敢辞避漏移牀苦清贫学士卧陶斋壁上墨君澹无语翰林但解嘲苜蓿彭宣不得窥歌舞联诗得句笑出省策马涉泥归闭户牀头余榼定何嫌牕外石榴堪荐俎
谢黄师是惠碧甆枕【案此题一本作师是贶碧甆枕短篇偿值】
巩人作枕坚且青故人赠我消炎蒸持之入室凉风生脑寒髪冷泥丸惊梦入瑶都碧玉城仙翁支颐饭未成鹤鸣月高夜三更报秋不劳桐叶声我老耽书睡苦轻遶牀惟有书纵横不如华堂伴玉屏宝钿攲斜云髻倾到陈午憇小舍有任王二君子惠牡丹二盘皆絶品也是日风雨大寒明日作此诗呈希古
初来淮阳春巳晚下里数楹聊寝饭此邦花时人若狂我初税驾游独懒任王二君真解事来致两盘红紫烂天姝国艶照蔀屋持供佛像安敢慢江湖逢春岂无花格顽色贱皆可拣誓观中州燕赵态一洗千里穷荒眼风波历尽还故郡此愿谁知辄先满那知中夕忽凛烈卧拥牛衣眠失旦名园泥淖安可入坐惜残芳风雨散东隣夫子亦嗜酒卧听午鸡方起?晴明犹及一寓目我老尚能挥大醆
次韵答天启
黄锺无声登瓦釜蔡子青衫在尘土逼人爽气百步寒知子胸中有风雨三年河东走铁马絶口鱼鰕便酪乳归来万卷付一读不学儿曹用心苦周瑜陆逊久寂寞千年北客嘲吴语莫徒彩笔云锦张要是宝剑蛟龙舞天兵百万老西北快马如飞不出户眼看六纛出麒麟走取单于置刀俎
麞猿图
隂岩万古无纎尘木石翠润无冬春时哉两猿挂复蹲其一抱子为屈伸下有游貆意甚驯雄雌嬉游循水滨沐猴遇麞愕欲奔据高自得俯而扪悬之门堂閲疑真妙哉易生笔有神以此成名以终身
谢钱穆父惠高丽扇
三韩使者文章公东裔守臣亲扫宫清严不受槖中献万里归来两松扇六月长安汗如洗岂意落我怀袖里中州翦就霜雪纨千年淳风古箕子
闻蛩有感
遥夜飞萤动秋思独卧空山惊晩岁可堪六月已闻蛩日暮咿咿响庭际关河多风气萧索碧树先秋早摇落鸣机夜织常怨寒白紵吴衫苦轻薄年年促织谁最悲堂上美人愁翠眉清砧捣练对残月玉筯啼红裁远衣唐风诗人劝其主行迈苦迟嗟岁暮山城听汝巳三年三年白髪多于故飘飘秋梦到江湖我欲东归鱠碧鲈安能为尔将双泪岁岁风前沾客裾
赴亳州教官次韵和中书钱舍人及亳州守晁美叔见赠
久知踈慵难应接勉强一官亲讼牒羁穷正似鸠无巢摆去不如鱼有鬛从来书史钝蹊径更叹诗骚穷事业几思狐白易絮纩羞裭旧服求新裌又怜夸毗竟何得把玩区区一蚊睫久知趋向合饥寒正藉文章漫嚅嗫紫微丈人椽作笔谁得羸师传谍谍知擒敢慢武侯纵有穽前知鲁侯敜荒芜满编求指摘望以余光分暐煜乃蒙称屈力襃扬不意粪壤藏诸箧获如丘陵饱则可良御不悦犹非猎平生遇赏有君子处世虽钝吾知捷清闲得食学官禄愿以诗书填吻颊牙悬喜校邺侯籖藤织新成沈郎笈晁公声名三十载余事笔踪传法帖紫芝眉宇望不远屈指数日无旬浃黄衫健步书见赐紫诰除官等何躐久怀薄技待後乘宣管盈囊纸来歙坐乖前计空惋怅袖里从今双手压醉归应被官长瞋来饱徒劳方朔腊
暑毒不可过又每为宾客见扰午寝不安奉怀邠老之无事也
桃李成尘莺未老梧桐未落蛩巳多杜门高卧作闲计挟策读书如懒何颇遭褦襶惊午梦正坐热行官不呵柯山大隐羲皇上清风一榻无经过
和立之消梅
木奴度淮辄为枳后皇啬之理应尔青梅千里江南春何时相逢车马尘我衰病齿不能酸微香触鼻舌生泉想见曹瞒老狡狯指林驻马三军前
送欧阳经赴蒲圻
异时堂饮洋川酒几唤扁舟度樊口两山泉石多故人送子南行一回首蒲圻小县聊读书当使里闾无呻吁结束归来接台省不应厌食武昌鱼
苏叔党吕知止许下见访叔党有诗戏赠以此奉答
三年齐安有江山可当中原故人面北来尘埃逢故人眼前却作江山见君似江山定不疎能出吾言世亦无苏郎下笔妙无敌吕郎与谈惊未识凤雏骥子未宜轻囊空各有千金璧赠君锦绣与琼瑶报我琅玕金错刀溪毛潢污未相弃岁暮与君甘緼袍
不寐
荒庭雨多秋草侵秋蛩相语秋夜深草虫暗飞羽格磔星河影高天淡白骚人多怀夜不眠老松微吟风飒然山川浩荡何日还晚空漫漫白露寒
对莲花戏寄晁应之
平池碧玉秋波莹緑云拥扇青瑶柄水宫仙女鬬新妆轻步凌波踏明镜彩桥下有双鸳戏曾托鸳鸯问深意半开微歛竟无言裛露微微洒秋泪晁郎神仙好风格须遣仙娥伴仙客人间万事苦参差吹尽清香不来摘
上元旦早起赠同游者
夜来人散残更月晓陌空存旧车辙彩灯城市巳春风寒木人家犹腊雪强起相逢酒未醒残膏宿火尚荧荧归来更拂障泥锦重约黄昏信马行
赠李德载
男儿当读五车书辍业应须盖棺日人生事业要强学譬彼欲耕须逮湿李郎落落奇丈夫美玉应须作圭璧请将便腹包五车汲汲讲摩如故疾
蒙恩守东鲁不意流落之余圣朝升之藩镇感而成诗复用李文举韵
我诗四十心不动宠辱悠悠付春风圣朝湔洗诸老成顾我衰晚名亦共鲁人诗书久寂寞间壁不归书府送道衰洙泗忽千载後来为政谁轻重平时择守要有补岂但坐使民供贡吾邦邑子有游夏未肯无言受愚弄天王有意苏疲俗何术与纾鞭箠痛应须问道东家翁必也斯民使无讼
游武昌
一叶横江凌浩渺李君见我迎门笑鹅黄初熟醅旋压书室焚香地新扫淋漓歌笑不知夜竹榻枕藉眠诸少老人被煖觉独晩惊起东南日如烧四明陈子定爱客生火寒廰邀我到盘殽香洁具俄顷鱠斫寒鱼初出沼仲谋霸气久寂寞元子亭基尚危峭荆榛荒梗上石磴人物清江开野庙暮投明府快一饮主意殷勤宾屡釂星河破碎归中夜明日清淮理归棹王家园馆静人眼挂壁於菟疑欲齩杀鸡为黍办仓卒看画烹茶每醉饱还家闭门空寂历胜境目前皆了了兹游可再谁汝啬老懒似不能轻矫西山得霜瘦如削萧寺峥嵘出粉筱幸予腰髀犹足使与子凌寒恣游眺
春日
堂堂春日跃出山郊原草木皆清新千红万紫各有态正自酬酢劳精神短篱谁家小桃李虽复幽陋亦可人但知痛饮莫辞病数年幽忧难具陈
送孙志康赴高阳
三觞草草岂足饮聊具数刻留君欢年来故友半零落每念及此伤肺肝淮阳穷栖幸见子胷中鬰结为少寛奈何舍我去不顾薄宦谋食何艰难陈郊穷秋苦雨霁积雨未受短日乾念君匹马走坡坂蒙犯霜雪勤征鞍吾遭坎皆自取之燕何得南其辕虽然男子岂常尔且复养此凌云翰
赠李德载二首
我家外翁天下士欲以文章付孙子爱君丱角巳食牛属书笔下无停字愿君饱读大父书学到莫忧名不似重教我辈见风流更以余波变乡里
长翁波涛万顷陂少翁巉秀千寻麓黄郎萧萧日下鹤陈子峭峭霜中竹秦文蒨藻舒桃李晁论峥嵘走金玉六公文字满人间君欲高飞附鸿鹄
秋晓
老人不睡秋夜长五更鼓角鸣东堂悲蛩牀下欲无语黄叶瓦清新有霜雁声相应江南北斗杓欲下天中央老人山尊有美酒岸中先酌一杯尝
东方
东方未明更五鼓星河寥寥寒雁度铛铛鸣铎谁家车陌上驱牛辗霜去北风吹面足踏冰村南早饭天未明年年输税洛阳城慎莫後期官有刑
寒蛩
寒蛩振翼声骚骚夜深月影在蓬蒿老人虽眠睫不交愁牕人寂灯无膏荒城鸣金睥睨高北斗下挹江南涛悲笳三奏老鸡号晨光出山开泬寥
秋雨小酌赠贾七
出门秋雨泥漫漫嗟我后土何时乾官曹事休归舍卧破屋浙浙西风寒弱妻倾榼劝我起稚子笑语争杯盘我生乐事但如此为尔一醉愁肠寛仕途翩翩鬬巧捷华裾鲜縠相追攀老来百事觉羞耻懒伴儿女涂铅丹贾郎豪华独异我粉腮玉指双鵶鬟清眸侑酒醉百醆肯咀贫瓮寒虀酸堂前菊花日以好落砌槭槭梧桐残当谋痛饮待九日豪气一压龙山桓
山海
愚公移山寜不智精卫填海未必痴深谷为陵岸为谷海水亦有扬尘时杞人忧天固可笑而不忧者安从知圣言世界有成坏况此马体之毫厘老人行世头已白见尽世间惟叹息俛眉袖手饱饭行那更从人问通塞
将至官坡登一土冈望复州作
茫茫梦泽连禾黍断壠横冈散平楚登高试望竟陵城孤煌落日知何处旧游如梦去莫挽客愁冉冉还如故他年若问鸿轩人堂下蔷薇应解语
送子野大夫罢兖倅归汶上
爱君记览老不衰日日早起先鸣鸡白头未蒙国士知佐郡秩满寂寞归我辞魑魅得一麾逢君话旧相嗟咨几年东壁无光辉不知武库实在兹上书荐君非我职临分一醉当无辞
晨起苦寒
夜霜漫屋风折竹我乃与君在空谷平生一衲度严寒块守深炉体生粟大潘借马贷监河小潘无事仰屋歌妻儿号寒剧雁鹅诗书满腹将何如
舟次安州孝感县偶感寒疾卧病舟中复大风不可解舟晩方离去
船头风声鸣万鼓扁舟系?沙边树船中病客昼闭篷睡起空江日亭午鸡犬萧条数家县市声巳变淮南语长年三老唤不醒一叶波间去如舞
和大雪折木
季秋木叶未全落西风卷云飞雪作奔腾倾倒来不停顷刻山川失寥廓白头老翁仰天叹一生未见可吁愕但悲无食饥冻死何暇更议隂阳错樵车不来椽数尽仰彻屋茅烹苋藿坐愁穷腊安可度律管未改初冬朔我居堂前有大榆百年老干龙鳞剥夜声疑是神物伐参天大枝脆如斮披檐掷瓦事未测起坐明灯彻其幄命乖久遭穷鬼笑当虑压覆崩厥角鹿山长官当此时高楼大饮纵欢谑两邦相隣无百里谁谓同时异忧乐尚能怨嗟念穷苦喜君于物心不薄百里饥寒仰长官勉充此心救民瘼
冬怀二首
牕南积雪高三尺二更月出连牕白炉里石瓶鸣细泉灯前病叟搘书策家人岁晚贮梨栗倒榼寒醪有残滴三杯取醉万事平兼味重裘定何益
山阳贤者有徐子亲没十年哀不巳精诚感天天为悲甘露常沾坟树枝徐子行年过五十衣不披体常苦饥天公盍使少富足甘露万斛真何为虚恩浮惠天犹尔安得世人无巧伪
和应之檐雀
羣儿探雀雏雀母悲且鸣万物虽异性爱子均一情母心于子谁不怜尔胡弃子当道边谅非人情不如鸟使之至此必有原
自庐山回过富池隔江遥祷甘公祠求便风至黄沥酒而风转日行二百里明日风犹未巳又风势徐缓不奔驶可畏甘公盖吴将甘宁云
江边古祠吴甘公往来祭祷严且恭我离匡山巳经宿舟挽不进篙工慵沙边朝服遥致祷浇酒未竟天回风一帆百里至还作不徐不疾来雍容我生久巳甘困滞神亦何事特哀穷但疑神理与人异意诚词直无不通林皇夜泊若平地疑有鬼物驱蛟龙天明旗脚向北指舟子笑语开船蓬
元符庚辰某同男秬率潘仲逹同游匡山六月望日齐安罢官步登客舟过樊口李文叔棹小舸相送遂下巴河上灵巗寺寺有何与很石记云昔孙仲谋伐寿春于此祀天祭江刑白马故山名马祈寺有法堂颇华敞因与潘李饮酒赋诗其中明日至蕲阳登梁昭明太子庙遂宿具祷顺济乃发候风林皇港见江中黑物类獭又有尾鬛相逐驰久之激水高数尺风定而去过道士矶石壁色正青插水中又十里所过五两矶遂泊富池祷甘公祠晨发富池望匡山诸峰半皆在云中晡时至浔阳舍舟登陆晚宿太平观冷翠亭时十八日也十九日过邹志完晚大雨将醮雨霁中夕醮罢复雨观人异之二十日游东林观神运殿礼远公像见晋安帝辇游达磨院遂登白公草堂读欧阳文忠公题石上五杉阁而归晩浴东林纳凉神运之南望香炉天池化城二十一日出山此其大畧其详属潘郎润色
风驶浪涌仲逹喜其快因作一篇
人生不欲甚快意迟速到家还一致向来白浪涌如山舟中呀呷几丧气我师禅祖学不动颇觉苍茫忘定慧凭河不悔圣所非君勿为笑而为戒
柯山集卷十

[book_title]卷十一
钦定四库全书
柯山集卷十一
宋　张耒　撰
七言古诗
美哉
美哉洋洋清颍尾西通天邑无千里舸舣大艑起危樯淮颍耕田岁收米茫茫陂泽带平原古时沟涧还相连昔人屯田戍兵处今人阡陌连丘墓今年雨足种麦多北风吹叶鸣空柯高城囬望鬰嵯峨丰年闾井闻笙歌河边古堤多老柳去马来船一囬首百年去住不由人岁暮天寒聊饮酒
西风
西风吹屋络纬鸣星河错落巳三更军城传警万家静山堂含风遥夜清云收纎月映山尽天转北斗向江倾舍南高林栖鹤鶂危枝高巢雏夜惊
观梅
北风号夜天雨霜屋东梅花晨洗妆老人旦起万境寂一笑向我吹微香风月精神珠玉骨冰雪簪珥琼瑶璫天姝星艶下人世灵真高秀无比方老人年年被香恼学道无力时清狂吟诗觅句苦无味剪枝插头羞鬓苍眼窥手采心爱惜倘可取饵充朝粮不如痛饮卧其下醉魂为蝶栖其房
鲁直惠洮河緑石研冰壶次韵
洮河之石利剑
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 10:27:22-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>