<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="卷一。天部上,卷二。天部下,卷三。岁时部上,卷四。岁时部下,卷五。地理上,卷六。地部中,卷七。地部下,卷八。州郡部,卷九。帝王部,卷十。中宫部,卷十一。职官部上,卷十二。职官部下,卷十三。礼部上,卷十四。礼部下,卷十五。乐部上,卷十六。乐部下,卷十七。人部上,卷十八。人部中,卷十九。人部下,卷二十。政理部,卷二十一。文部,卷二十二。武部,卷二十三。道释部,卷二十四。居处部,卷二十五。器物部上,卷二十六。器物部下,卷二十七。宝器部,卷二十八。果木部,卷二十九。兽部,卷三十·鸟部　鳞介部　虫部,初学记全文在线阅读,初学记全文在线下载,大玄古籍书库">
<meta name="description" content="唐朝官修的一部类书。共30卷。是唐玄宗为方便其子习作时引用典故、检查事类而命集贤院学士张说、徐坚等编辑的。它是一部以知识为重点的类书，既有丰富的知识，又便于临文检查。因主要是适应皇子们练习学问上的基本功的需要而编的一部小百科，所以取名《初学记》。全书共分二十三部，包括天、岁时、地、州郡、帝王、中宫、储宫、帝戚、职官、礼、乐、人、政理、文、武、道释、居处、器物、服馔、宝器(附花草)、果木、兽、鸟(附鳞介、虫)部，部下又分个子目。每个子目内又分叙事、事对、诗文三部分。和其他类书不同的是，其他类书只把征集的材料">
<title>初学记_徐坚_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">初学记</span> <br/>
          作者： <span class="inputVal" id="bkauthor">徐坚</span> <br/>
          朝代： <span class="inputVal" id="bkdate">唐代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">类书文集,类书,完结</span> <br/>
          字数： <span class="inputVal" id="bknum">[book_length]650623</span> <br/>
          说明： <span class="inputVal" id="bkdec">唐朝官修的一部类书。共30卷。是唐玄宗为方便其子习作时引用典故、检查事类而命集贤院学士张说、徐坚等编辑的。它是一部以知识为重点的类书，既有丰富的知识，又便于临文检查。因主要是适应皇子们练习学问上的基本功的需要而编的一部小百科，所以取名《初学记》。全书共分二十三部，包括天、岁时、地、州郡、帝王、中宫、储宫、帝戚、职官、礼、乐、人、政理、文、武、道释、居处、器物、服馔、宝器(附花草)、果木、兽、鸟(附鳞介、虫)部，部下又分个子目。每个子目内又分叙事、事对、诗文三部分。和其他类书不同的是，其他类书只把征集的材料按类逐条摘抄，条与条之间，几乎没有联系，仅仅是资料汇编。而此书的叙事部分，则经过精心编撰，把类事连贯起来，成为一篇文章，等于对子目标题作了一番说明。这近似现代百科全书的做法，所以说它更富于知识性，因此《四库全书总目》对它评价较高。其主要精华就在叙事部分字数不多，但却把唐以前各种典章制度做了扼要的记录。《初学记》保存了不少古籍佚文。所引书除去隋以前的古籍外，也有初唐诗文。其中保存了许多有关历史、地理、民俗等方面的材料，可供考证查检，也可利用它来校勘古籍或搜集佚文。</span> <br/>
          封面： <span class="inputVal" id="bkimg">Z_735.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]初学记
[book_author]徐坚
[book_date]唐代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]类书文集,类书,完结
[book_length]650623
[book_dec]唐朝官修的一部类书。共30卷。是唐玄宗为方便其子习作时引用典故、检查事类而命集贤院学士张说、徐坚等编辑的。它是一部以知识为重点的类书，既有丰富的知识，又便于临文检查。因主要是适应皇子们练习学问上的基本功的需要而编的一部小百科，所以取名《初学记》。全书共分二十三部，包括天、岁时、地、州郡、帝王、中宫、储宫、帝戚、职官、礼、乐、人、政理、文、武、道释、居处、器物、服馔、宝器(附花草)、果木、兽、鸟(附鳞介、虫)部，部下又分个子目。每个子目内又分叙事、事对、诗文三部分。和其他类书不同的是，其他类书只把征集的材料按类逐条摘抄，条与条之间，几乎没有联系，仅仅是资料汇编。而此书的叙事部分，则经过精心编撰，把类事连贯起来，成为一篇文章，等于对子目标题作了一番说明。这近似现代百科全书的做法，所以说它更富于知识性，因此《四库全书总目》对它评价较高。其主要精华就在叙事部分字数不多，但却把唐以前各种典章制度做了扼要的记录。《初学记》保存了不少古籍佚文。所引书除去隋以前的古籍外，也有初唐诗文。其中保存了许多有关历史、地理、民俗等方面的材料，可供考证查检，也可利用它来校勘古籍或搜集佚文。
[book_img]Z_735.jpg


[book_title]卷一 天部上
○天第一
§叙事
《河图括地象》云：易有太极，是生两仪。两仪未分，其气混沌；清浊既分，伏者为天，偃者为地。《释名》云：天，坦也。坦然高而远也。《物理论》云：水土之气升为天。《尔雅》云：春为苍天，夏为昊天，秋为旻天，冬为上天。《广雅》云：南方曰炎天，西南方曰朱天，西方曰成天，西北方曰幽天，北方曰玄天，东北方曰变天，(九天亦名九野。)九天之际曰九垠，(堮也。)九天之外次曰九陔。(陔，阶也，言其阶次有九。)凡天去地二亿一万六千七百八十一里半度。地之厚，与天高等，天南北相去二亿三万三千五十七里二十五步。东西短，减四步。《纂要》云：东西南北曰四方，四方之隅曰四维，天地四方曰六合，天地曰二仪，以人参之曰三才，四方上下谓之宇，往古来今谓之宙，或谓天地为宇宙。凡天地元气之所生。天谓之乾，地为之坤；天圆而色玄，地方而色黄。日月谓之两曜，五星谓之五纬，(五星者，东方岁，南方荧惑，西方大白，北方辰，中央镇。)日月星谓之三辰，亦曰三光；日月五星谓之七曜；天河谓之天汉。(亦曰云汉、星汉、河汉、清汉、银汉、天津、汉津、浅河、银河、绛河。)《五经通义》云：天神之大者曰昊天上帝，(即耀魄宝也；亦曰天皇大帝，亦曰太一。)其佐曰五帝。(东方青帝灵威仰，南方赤帝赤慓怒，西方白帝白招拒，北方黑帝叶光纪，中央黄帝含枢纽。)
§事对
【转盖 倚杵】桓谭《新论》：天如盖转，左旋，日月星辰随而东西。《河图·挺佐辅》曰：百世之后，地高天下，如此千岁之后，而天可倚杵，汹汹莫知始终。
【覆盆 转毂】王充《论衡》曰：天平与地无异，若覆盆之状。《浑天仪》曰：二十八宿，半隐半见，天转如车毂之运。
【象盖 如笠】刘氏《正历问》曰：颛顼造浑天仪，黄帝为盖天，以天象盖。虞昺《穷天论》曰：天形如笠，而冒地之表。
【玉仪 铜浑】《尚书考灵曜》曰：观玉仪之旋，昏明主时。邓注曰：以玉为浑仪，故曰玉仪。《汉名臣奏》曰：今史官所用候台铜仪，则浑天法也。《述征记》曰：长安南有灵台，上有铜浑天仪。
【设位 垂象】《易》曰：天地设位，而易行于其中。又曰：天垂象，见吉凶，圣人象之。
【高明 贞观】《礼记》曰：天地之道，博也，厚也，高也，明也，悠也，久也。郑注曰：此言其善见功成。《易》曰：天地之道，贞观者也；日月之道，贞明者也。
【三体 六气】蔡邕《天文志》言天体者三：一曰周髀，二曰宣夜，三曰浑天。《左转》曰：天有六气，降生五味。杜预注曰：六气者，阴、阳、风、雨、晦、明。
【四极 九野】《淮南子》曰：昔者女娲氏，炼五色石以补苍天，断鳌足以立四极。高诱注曰：鳌，大龟也。天废倾，以鳌足柱之。九野见上。
【九重 八柱】《楚词》曰：圆则九重，孰营度之。王逸注曰：言天圆而九重，谁营度而知之？又八柱何当，东南何亏？注曰：言天有八山为柱也。
【折柱 绝维】《列子》曰：共工氏与颛顼争为帝，怒触不周山，折天柱，绝地维，天倾西北，日月星辰就焉；地缺东南，百川水潦归焉。宋玉《大言赋》曰：壮士欻兮绝天维，北斗戾兮太山夷。
【雨粟 降秬】《周书》曰：神农之时天雨粟，农耕而种之。孙氏《瑞应图》曰：舜时后稷播植，天降秬秠，故《诗》曰：天降嘉种，帷秬惟秠。
【降麰 下谷】《汉书》曰：来麰，大麦也，始自天降，以致和，复天助也。《孔丛子》曰：魏王问子顺曰：“寡人闻，昔者上天神异后稷，而为之下嘉谷，周遂以兴。”
【杞国忧 秦密答】《列子》曰：杞国昔有人忧天崩坠，身无所寄，废于寝食。又有忧彼忧者，晓之曰：“天积气耳，奈何而崩坠乎？”其人曰：“天果积气，日月星宿不当坠也。”晓者曰：“日月是气中之有光耀者，正复使坠，亦不能有伤。”《蜀志》曰：吴使张温来聘，温问秦密曰：“天有头乎？”密曰：“有之。”温曰：“在何方？”密曰：“《诗》云乃西顾。以此推之，头在西方。”温曰：“天有耳乎？”密曰：“天处高而听卑。《诗》云：‘鹤鸣九皋，声闻于天。’若其无耳，何以听之？”温曰：“天有足乎？”密曰：“《诗》云：天步艰难，若其无足，何以步之？”温曰：“天有姓乎？”密曰：“姓刘。”曰：“何以知之？”密曰：“其子姓刘，以此知之。”
【命虞 启魏】《史记》曰：叔虞母梦天谓武王曰：“余命汝生子，名虞，余与之虞。”及生子，有文在手曰虞，遂因命之。《左传》：晋侯赐毕万魏，卜偃曰：毕万之后必大。万，盈数也。魏，大名也。以是始赏，天启之矣。
【授楚 锡秦】《左转》曰：公孙归父会楚子于宋。宋人告急于晋，晋侯欲救之。伯宗曰：“不可！天方授楚，未可与争。虽晋之强，能违天乎”张衡《西京赋》曰：昔者，天帝说秦穆公而觐之，乃为金册，锡用此土，而剪诸鹑首，以上直载天。
【油云 膏雨】《孟子》曰：油然作云，霈然下雨。《左转》：小国之仰大国也，如百谷之仰膏雨。
【榆星 桂月】《古乐府诗》曰：天上何所有，历历种白榆。虞喜安《天论》曰：俗传月中仙人桂树，今视其初生，见仙人之足，渐已成形，桂树后生。
【璧月 珠露】《尚书中候》曰：天地开辟，甲子冬至；日月若悬璧，五星若编珠。李颙《感兴赋》曰：风触波而文结兮，露沾丹而珠凝。
【紫电 文虹】曹毗《霖雨诗》曰：洪霖弥旬日，翳翳四区昏；紫电光飞牖，迅雷终天奔。傅玄《阳春赋》曰：习习谷风，洋洋绿泉；丹霞播景，文虹竟天。
【缯云 丝雨】《易通卦验》曰：立秋烛阴，云出如赤缯。张协诗曰：金风扇景节，丹霞启阴期；腾云似漏网，密雨如散丝。
【风驷 云车】仲长统诗曰：春云为马，秋风为驷；按之不迟，劳之不疾。魏武帝《古乐府诗》曰：愿得神之人，乘驾云车，骖白鹿，上到天之门，来赐神之药。
【锦云 縠雾】成公绥《云赋》曰：或绣文锦章，依微要妙。宋玉《神女赋》曰：“动雾縠以徐步，拂珮声之珊珊。”
【文露 光风】《春秋佐助期》曰：武露布，文露沉。宋均注曰：甘露见其国，布散者，人尚武；文采者，则甘露凝重。《楚词》曰：川谷经复流潺湲，光风转蕙泛崇兰。王逸注曰：谓雨已出日而风，草木有光也。
【详风 甘雨】《尚书大传》曰：德及皇天则祥风起。《括地图》曰：谷山有丛云，甘雨。
【翠云 紫霓】冯衍《明志赋》曰：驷素虬而驰骋兮，垂翠云而相半。扬雄《大玄经》曰：紫霓围日，其疾不割。
【娥姮月 少女风】《淮南子》曰：羿请不死之药于西王母，羿妻姮娥窃之奔月，托身于月，是为蟾蠩，而为月精。管公明《别传》曰：公明在清河，于时大旱，问何时雨，言今夜当大雨。至日向暮，了无云气，众人并讙嗤公明。公明言：树上已有少女微风；树间阴鸟和鸣，若少女反风，阴鸟乱翔，其应至矣。须臾玄云四集，大雨注倾。
【白鹤云 黄雀风】《易通卦验》曰：立春青阳，云出房如积水；春分正阳，云出张如白鹤。周处《风土记》曰：五月大雨，名为濯枝。五月风发，六日乃止。黄雀风，是时海鱼变为黄雀，因以名之，以上总载天。
§赋
【晋成公绥《天地赋》】天地至神，难以一言定其称。故体而言之，则曰两仪；性而言之，则曰柔刚；色而言之，则曰玄黄；名而言之，则曰天地。若乃玄象成文，列宿有章，三辰烛曜，五纬重光，众星迁而环极，招摇运而指方；白虎时据于参昴，青龙垂尾于心房；玄龟匿首于女虚，朱鸟奋翼于轸张；垣屏络绎而珠连，三台差池而雁行；轩辕华布而曲列，摄提鼎峙而相望。
§诗
【晋傅玄《两仪诗》】两仪始分元气清，列宿垂象六位成。日月西流景东征，悠悠万物殊品名，圣人忧代念群生。
【又《歌天诗》】天行一何健，日月无高踪；百川皆赴海，三辰回泰蒙。
【梁刘孝绰《三光篇》】三光垂表象，天地有咎度；声和善响应，形立景自附；素日抱玄鸟，明月怀灵兔。
【陈张正见《赋得秋河曙耿耿诗》】耿耿长河曙，滥滥宿云浮；天路横秋水，星衡转夜流。月下姮娥落，风惊织女秋；德星犹可见，仙槎不复留。
【宋之问《明河篇》】八月凉风天气晶，万里无云河汉明。昏见南楼清且浅，晓落西山纵复横。洛阳城阙天中起，长河夜夜千门里。复道连甍共蔽亏，画堂琼户特相宜。云母屏前初泛滥，水精帘外转逶迤。倬彼昭回如练白，复出东城接南陌。南陌征人去不归，谁知今夜捣寒衣。鸳鸯绮上疏萤度，乌鹊桥边一雁飞。雁飞萤度愁难歇，坐见河倾渐微没。已能舒卷任浮云，不惜光辉让明月。明河可望不可亲，愿得乘槎一问津。更将织女支机石，还访成都卖卜人。
§赞
【郭璞《释天地图赞》】祭地肆瘗，郊天致烟。气升太一，精沦九泉。至敬不文，明德惟鲜。
【宋河承天《天赞》】轩辕改物，以经天人。容成造历，大挠创辰。龙集有次，星纪乃分。
○日第二
§叙事
《说文》云：日者，实也，太阳之精，字从○一，象形也。又，君象也。《淮南子》云：日出于谷，浴于咸池，拂于扶桑，是谓晨明。登于扶桑之上，(扶桑，东方之野。)爰始将行，是谓朏明。(朏明，将明也。)至于曲阿，(曲阿，山名。)是谓朝明。临于曾泉，(曾，重也，早食时在东方多水之地，故曰曾泉。)是谓早食。次于桑野，是谓晏食。臻于衡阳，是谓禺中。对于昆吾，(昆吾邱在南方。)是谓正中。靡于鸟次，(鸟次，西南方之山名。)是谓小迁。至于悲谷，(悲谷，西南方之大壑。)是谓晡时。回于女纪，(女纪，西方阴也。)是谓大迁。经于泉隅，是谓高舂。(言尚未冥，上蒙先舂，曰高舂。)顿于连石，是谓下舂，(连石，西北山名。言将欲冥，下蒙悉舂，故曰下舂。)爰止羲和，爰息六螭，是谓悬车。(日乘车驾以六龙，羲和御之，日至此而薄于虞泉，羲和至此而回六螭。)薄于虞泉，是谓黄昏。沦于蒙谷，是谓定昏。日入崦嵫，(亦曰落棠山。)经于细柳，(细柳，西方之野。)入虞泉之池，曙于蒙谷之浦。(蒙谷，蒙汜之水。)日西垂景在树端，谓之桑榆。(言其光在桑榆树上。已上并《淮南子》文。又，《尔雅》云：东至日所出为泰平，西至日所入为泰蒙。)《广雅》云：日名耀灵，一名朱明，一名东君，一名大明，亦名阳乌。日御曰羲和。(《山海经》曰：东南海之水，甘泉之间，有羲和国。有女子曰羲和，为帝之妻。是生十日，常浴日于甘泉。郭璞注：羲和能生日也，故日为羲和之子。尧因，是立羲和之官，以主四时。)《纂要》云：日光曰景，(星月之光，通谓之景。)日影曰晷，日气曰晛，(《诗》曰：见晛曰消。《毛传》云：晛，日气也。)日初出曰旭，日昕曰晞，(大明曰昕。《诗》曰：匪阳不晞。晞，干也，言日昕干湿物也。)日温曰煦。在午曰亭午，在未曰昳。日晚曰旰，日将落曰薄暮。日西落，光反照于东，谓之反景。景在上曰反景，在下曰倒景。日有爱日、畏日、(爱，冬日也；畏，夏日也。《左传》曰：冬日可爱，夏日可畏。)迟日。(迟，春日也。《诗》曰：春日迟迟。)
§事对
【丽天 出地】《易》曰：日月丽乎天，百谷草木丽乎地。《文子》曰：日出于地，万物蕃息。
【合璧 连珠】《汉书》曰：太初历，晦朔弦望皆最密，日月如合璧。《淮南子》曰：若木在建木西，末有十日，其华照地。高诱注曰：末，端也。若木端有十日，状如连珠，华光照其下地。
【两珥 重轮】《杂兵书》曰：日冠者，如半晕也，法当在日上。有冠，文有两珥者尤吉。《管子》曰：盛魄重轮，六合俱照，非日月能乎？
【火精 阳德】《范子·计然》曰：日者，火精也。火者外景，主昼。居昼而为明，处照而有光。《春秋内事》曰：日者，阳德之母也。
【再中 三舍】《风俗通》曰：成帝问刘向：俗说文帝被徵，后期不得立，日为再中。向曰：文帝少即位，不容再中。《淮南子》云：鲁阳公与韩搆难，战酣日暮，援戈而捴之，日为之反三舍。
【分阴 寸晷】王隐《晋书》曰：陶侃少长勤整，自强不息，常语人曰：大禹圣人，乃惜寸阴；至于凡俗，当惜分阴。潘尼诗曰：尺璧信易遗，寸晷难可逾；成名非我事，所玩琴与书。
【麟斗 鹿解】《淮南子》曰：虎啸而谷风至，麟斗则日月蚀。许慎注曰：麒麒，大角之兽，故与日相动。又曰：日者，阳之至，是以春夏则群兽除解。《礼记》曰：日冬至而麋角解，日夏至鹿角解。
【鞠陵 蒙谷】《山海经》曰：大荒之中有山，名曰鞠陵，于大东极离瞀，日月所出。蒙谷见上。
【高舂 下枝】高舂见上。《山海经》曰：大荒之中汤谷，上有扶桑木，十日所浴。九日居下枝，一日居上枝，皆戴乌也。
【测景 步晷】《周礼》曰：大司徒以土圭之法测土深浅。正日景以求地中，日南则景短多暑，日北则景长多寒。陆士衡《连珠》曰：情见于物，虽远犹疏；神藏于形，虽近则密。是以仪天步晷，而修短可量；临川揆水，而浅深难测。
【建木 拒松】《吕氏春秋》曰：白人之南，建木之下，日中无影，盖天地之中也。《山海经》曰：大荒之中有方山，上青松，名曰拒格之松，日月所出入。
【贯白虹 夹赤鸟】《汉书》曰：邹阳上书说梁孝王曰：昔荆轲慕燕丹之义，白虹贯日，太子畏之。《左传》曰：哀公元年，楚有云如众赤鸟，夹日以飞三日。楚子使问周太史，太史曰：其当王身，若禜之，可移于令尹司马。王曰：移腹心之疾置之股肱，何益？王弗禜而死。孔子曰：昭王其不失国也，宜哉。
【夸父弃杖 鲁阳挥戈】《山海经》曰：夸父逐日，渴饮河渭，不足；北饮大泽，未至，道渴而死。弃其杖化为邓林也。郭璞注曰：夸父，神人，言能反日景。鲁阳事见上三舍注。
【似骐步 类凫飞】王充《论衡》曰：日昼行千里，夜行千里；骐骥，昼日亦千里。然则日行舒疾，与骐骥步相类。又曰：日月，一日一夜行二万六千里，与冠凫飞相类。
【长安近 车轮远】刘劭《幼童传》曰：晋明帝讳绍，元帝太子也。初，元帝为江东都督镇扬州时，中原丧乱，有人从长安来。元帝问洛下消息，潸然流涕。帝年数岁，问泣故，具以东渡意告之。因问帝：“汝意谓长安何如日远？”答曰：“不闻人从日边来，只闻人从长安来，居然可知。”元帝念之。明日集群臣宴会，设以此问，明帝又以为日近。元帝动容，问：“何故异昨日之言？”答曰：“举头不见长安，只见日，以是知近。”帝大悦。《列子》曰：孔子东游，见两小儿斗辨。问其何故，一儿曰“我以日始出去人近，日中时远；日出初大如车轮，其中时如盘盂，此不为远者小而近者大乎？”一儿曰：“日初出苍苍凉凉，及其中时如探汤，此不为近者热而远者凉乎？”孔子不能决。两儿笑曰：“孰谓汝多知乎！”
§诗
【太宗文皇帝《赋秋日悬清光赐房玄龄诗》】秋露凝高掌，朝光上翠微。参差丽双阙，照耀满重闱。仙驭随轮转，灵乌带景飞。临波无定彩，入隙有圆晖。还当葵藿志，倾叶自相依。
【又《赋得白日半西山诗》】红轮不暂驻，乌飞岂复停。岑霞渐渐落，溪阴寸寸生。藿叶随光转，葵心逐照倾。晚烟含树色，栖鸟杂流声。
【梁简文帝《咏朝日诗》】团团出天外，煜煜上层峰。光随浪高下，影逐树轻浓。
【梁李镜《远日诗》】始临东岳观，俄升若木枝。萍实讵俦彩，合扇且惭规。北林耿初曜，员窗鉴早曦。照庭余雪尽，映檐溜滴垂。徘徊匝花树，煜龠满春池。柳阴才靡靡，帘影复离离。曾泉岂停舍，桑榆忽在斯。回戈安得中，长绳不可羁。冲情爱景落，清宴惜光驰。温晖徒已荷，深心窃自知。
【梁刘孝绰《咏日应令诗》】弭节驰旸谷，照槛出扶桑。园葵一何幸，倾叶奉离光。
【陈徐陵《日华诗》】朝晖烂曲池，夕照满西陂。复有当画景，江上铄光仪。时从高浪歇，乍逐细波移。一在雕梁上，讵比扶桑枝。
【隋康孟《咏日应赵王教诗》】金乌升晓气，玉槛漾晨曦。先泛扶桑海，反照若华池。洛浦全开镜，衡山半隐规。相欢承爱景，共惜寸阴移。
【虞世南《奉和咏日午诗》】高天净秋色，长汉转曦车。玉树阴初正，桐圭影未斜。翠盖飞圆影，明镜发轻花。再中良表瑞，共仰璧晖赊。
【褚亮《奉和咏日午诗》】曦车且亭午，浮箭未移晖。日光无落照，树影正中围。草萎看稍靡，叶燥望疑稀。昼寝惭经笥，暂解入朝衣。
【董思《恭日诗》】沧海十枝晖，玄圃重轮庆。蕣华发晨楹，菱彩翻朝镜。忽遇惊风飘，自有浮云映。更也人皆仰，无待挥戈正。
○月第三
§叙事
《淮南子》云：月者，太阴之精。《释名》云：月，缺也，言满则复缺也。《汉书》云：月，立夏、夏至行南方赤道，曰南陆；立秋、秋分行西方白道，曰西陆；立冬、冬至行北方黑道，曰北陆。分则同道，至则相过。晦而见西方谓之朓，朔而见东方谓之朒，亦谓之侧匿。(朓，健行疾貌也；朒，缩迟貌也。侧匿犹缩懦，亦迟貌。)《释名》云：朏，月未成明也；魄，月始生魄然也。(承大月，月生三日谓之魄；承小月，月生三日谓之朏。)朔，月初之名也；朔，苏也，月死复苏生也；晦，月尽之名也；晦，灰也，死为灰，月光尽似之也；弦，月半之名也，其形一旁曲，一旁直，若张弓弦也；望，月满之名也，日月遥相望也。《淮南子》云：月，一名夜光；月御曰望舒，亦曰纤阿。
§事对
【水气 金精】《淮南子》曰：日月，天之使也。积阴之寒气，久者为水，水气之精者为月。《河图·帝览嬉》曰：月者，金之精也。
【观蓂 视桂】《抱朴子》曰：昔帝轩候凤鸣以调律，唐尧观蓂荚以知月。《帝王世纪》云：尧时有草，夹阶而生。每月朔日生一荚，至月半则生十五荚。至十六日后，日落一荚，至月晦而尽。若月小，余一荚。王者以是占历，应和而生，以为尧瑞，名之蓂荚。一名历荚，一名仙茆。虞喜安《天论》曰：俗传月中仙人桂树，今视其初生，见仙人之足，渐已成形，桂树后生。
【合璧 破环】合璧已见上。《抱朴子》曰：王生云：月不圆者月初生。及既亏之后，视之宜如三寸镜。稍稍转大，不当如破环，渐渐满也。
【金兔 瑶蟾】《河图·帝览嬉》曰：月者，金之精。又，张衡《灵宪》曰：月者，阴精而成兽，象兔蛤焉。又，刘孝绰诗曰：明明三五月，垂影当高树。攒柯半玉蟾，丛叶映金兔。王子年《拾遗记》曰：瀛海南有金峦之观，饰以众宝。左悬则火精为日，刻黑玉为乌；右以水精为月，削青瑶为蟾兔。亦有神龙神风，徘徊其边。
【圆镜 破镜】庚肃之《玉赞》曰：圆璧月镜，璆琳星罗。结秀蓝田，擢真荆和。《古诗》曰：藁砧今何在？山上复有山。何当大刀头？破镜飞在天。
【三珥 重轮】《军国占候》曰：若月有三珥者，大臣有喜；若月冠而复晕者，天下有喜。崔豹《古今注》曰：汉明帝作太子，乐人歌四章，以赞太子之德。其一曰日重光，二曰月重轮，三曰星重曜，四曰海重润。
【似钩 如璧】枚乘《月赋》曰：猗嗟明月，当心而出。隐圆岩而似钩，蔽修堞而如镜。何偃《月赋》曰：远日如鉴，满月如璧。
【方珠 缺晕】《淮南子》曰：方诸见月，则津而为水，高诱注曰：方诸，阴燧大蛤也；熟摩令热以向月，则水生也。许慎注曰：诸，珠也。方，名也。《淮南子》又曰：昼随灰而月晕缺。许慎注曰：有军事相围守则月晕。以芦灰环，缺其一面，则月晕亦缺于上。
【金波 璧光】《汉书》曰：月移彩以金波，日华耀以宣明。《尚书中候》曰：甲子冬至日，月若悬璧。何偃《月赋》曰：日月虽如璧，以光为形。
【北堂 西园】陆士衡诗曰：安寝北堂上，明月入我牖。照之有余辉，揽之不盈手。曹植诗曰：清夜游西园，飞盖相追随。明月澄清影，列宿正参差。
【居蠩 顾兔】《春秋元命苞》曰：月之为言缺也，而设以蟾蠩与免者，阴阳双居。明阳之制阴，阴之倚阳。《楚词》曰：夜光何德，死而又育。厥利维何，而顾兔在腹。
【似纨扇 如玉钩】班婕妤《怨歌行》曰：新裂齐纨素，鲜洁如霜雪。裁为合欢扇，团团以明月。鲍照诗曰：始见西南楼，纤纤如玉钩。末映西北墀，娟娟似蛾眉。
【鉴阮帷 照潘室】阮籍诗曰：夜中不能寐，起坐弹鸣琴。薄帷鉴明月，清风吹我衿。潘岳《悼亡诗》曰：皎皎窗中月，照我室南端。清商应秋至，溽暑随节阑。
【吴牛喘 魏鹊飞】刘义庆《世说》曰：满奋畏风，在武帝坐。北窗作琉璃屏风，实密似疏，奋有难色。帝笑之。奋答曰：臣犹吴牛，见月而喘。魏武帝《短歌行》曰：月明星稀，乌鹊南飞；绕树三匝，何枝可依。
【蟾兔并 麟龙斗】《五经通义》曰：月中有兔与蟾蠩何？兔，阴也；蟾蠩，阳也。而与兔并，明阴系于阳也。《春秋元命苞》曰：麟龙斗，日月薄蚀。
§赋
【宋谢灵运《怨晓月赋》】卧洞房兮当何悦？灭华烛兮弄晓月。昨三五兮既满，今二八兮将缺。浮云褰兮收泛滟，明舒照兮殊皎洁。墀除兮镜鉴，廊栊兮澄澈。
【宋谢庄《月赋》】陈王初丧应刘，端忧多暇，悄焉疚怀，弗怡中夜。于明斜汉左界，北陆南躔，白露暖空，素月流天，沉吟齐章，殷勤陈篇，抽毫进牍，以命仲宣。仲宣跪而称曰：“臣闻，日以阳德，月以阴灵；擅扶光于东沼，嗣若英于西溟；引玄兔于帝台，集素娥于后庭；若夫气霁地表，云敛天末，洞庭始波，木叶微脱。升清质之悠悠，降澄辉之蔼蔼。列宿掩缛，长河韬映；柔祇雪凝，圆虚水镜；连观霜缟，周除水净。”歌曰：“美人迈兮音尘阔，隔千里兮共明月。”
§诗
【太宗文皇帝《辽城望月诗》】玄兔月初明，澄辉照迟谒。映云光暂隐，隔光如缀。魄满桂枝圆，轮亏镜彩缺。临城却影散，带晕重围结。驻跸俯九都，伫观妖气灭。
【梁元帝《望江中月诗》】澄江涵皓月，水影若浮天。风来如可泛，流急不成圆。秦钩断复接，和璧碎还联。裂纨依岸草，斜桂逐行船。即此清江上，无俟百枝然。
【梁沈约《咏月诗》】月华临净夜，夜净灭氛埃。方晖竟户入，圆影隙中来。高楼切思妇，西园游上才。网轩映珠缀，应门照绿苔。洞房殊未晓，清光信悠哉。
【梁朱超《舟中望月诗》】大江阔千里，孤舟无四邻。唯余故楼月，远近必随人。微风光绕晕，薄雾急移轮。若教长似扇，堪拂艳歌尘。
【梁庾肩吾《和望月诗》】桂殿月偏来，留光引上才。圆随汉东蚌，晕逐淮南灰。渡河光不湿，移轮辙讵开。此夜临清景，还承终宴杯。
【又《和徐主薄望月诗》】楼上徘徊月，窗中愁思人。照雪光偏冷，临花色转春。星流时入晕，桂长欲侵轮。愿以重光曲，承君歌扇尘。
【梁戴嵩《月重轮行诗》】皇储属明两，副德表重轮。重轮非是晕，桂满月恒春。海珠全更减，阶蓂翳且新。婕妤比圆扇，曹王譬洛神。浮川疑让璧，入户类烧银。从来看顾兔，不曾闻斗麟。北堂岂盈手，西园偏照人。
【陈张正见《薄帷鉴明月诗》】长河上月桂，澄彩照高楼。分帘疑碎璧，隔幔似重钩。窗外光恒满，帷中影暂流。岂及西园夜，长随飞盖游。
【周王褒《关山月诗》】关山夜月明，愁色照孤城。半形同汉阵，全影逐胡兵。灰寒色转白，风多晕欲生。寄言亭上吏，游客解鸡鸣。
【隋庾信《舟中望月诗》】舟子夜离家，开船望月华。山明疑有雪，岸白不关沙。天汉看珠蚌，星桥视桂花。灰飞重晕缺，蓂落独轮斜。
【董思恭《咏月诗》】北堂未安寝，西园聊骋望；玉户照罗帏，珠轩明绮障。别客长安道，思妇高楼上。所愿君莫违，清风时可访。
○星第四
§叙事
《释名》曰：星者，散也，言列位布散也。《汉书》云：星者，金之散气，与人相应。凡万物之精，上为列星。长庚，太白星也。《春秋说题辞》曰：星之为言精也，阳之荣也。阳为日，日分为星，故其字日生为星。(玉羊，狼星也；金鸡，质星也。)《周官》：天星皆有州国分野。角亢氐衮州，房心豫州，尾箕幽州，斗牵牛婺女扬州，虚危青州，营室东壁并州，奎娄胃徐州，昴毕冀州，觜觿参益州，东井鬼雍州，柳七星张三河，翼轸荆州。堪舆家云：玄枵为齐之分，星纪吴越之分，析木之津燕之分，大火宋之分，寿星郑之分，鹑尾楚之分，鹑火周之分，鹑首秦之分，实沉魏之分，火梁赵之分，降娄鲁之分，訾娵卫之分。太史掌之，以观妖祥。《穀梁》云：列星曰恒星，亦曰经星。《汉书·音义》云：瑞星曰景星，亦曰德星；妖星曰孛星、彗星、长星，亦曰搀抢；绝迹而去曰飞星，光迹相连曰流星，亦曰奔星，星光曰芒。《尔雅》云：祭星曰布。(布，散食于地上。)
§事对
【紫极 文昌】《荆州星占》曰：北辰一名天关，一名北极。北极者，紫宫天座也。《史记》曰：斗魁戴匡六星，曰文昌宫。一曰上将，二曰次将，三曰贵相，四曰司命，五曰司中，六曰司禄。
【天街 帝座】《汉书》：高祖三年，月晕，围参毕七重。占曰：毕昴间天街也，街北胡也，街南中国也。《史记》曰：中端门，门左右掖门，门内六星，诸侯也。其内五星，五帝座。
【编珠 连贝】《尚书·中候》曰：天地开辟，甲子冬至，日月若悬璧，五星若编珠。《尚书考灵曜》曰：日月五星，冬至起牵牛；日月若悬璧，仰观天形如车盖，众星累累如连贝。
【贯珠 陨石】《易坤灵图》曰：至德之朝，五星若贯珠。《左传》：僖公十六年春，陨石于宋五，陨星也。
【食昴 袭月】《汉书》：邹阳上书曰：卫先生为秦画长平之事，太白食昴，昭王疑之。刘向《说苑》：秦胡亥立，日月薄食，山林沦亡，枉矢夜光，荧惑袭月。
【金精 石质】《天官星占》曰：太白者，金之精，白帝之子，大将之象也。《黄石公记》云：黄石，镇星之精也；黄者，镇星色也；石者，星质也。
【五色 重耀】《礼斗威仪》曰：审候五色。宋均注曰：北斗七星有五色，宫商角徵羽，各应其星。崔豹《古今注》曰：汉明帝为太子，乐人作歌曰星重耀，以太子比德，故云重也。
【虹流 电绕】《河图》曰：太星如虹，下流华渚，女节意感，生白帝朱宣。《帝王世纪》：神农氏之末，少典氏娶附宝，见大电光绕北斗，枢星照郊，感附宝。孕二十月，生黄帝于寿丘。
【天孙 婺女】《汉书》曰：河鼓大星上将，其北织女。织女，天女孙也。《广雅》曰：须之婺女。婺女谓之实沉。
【散锦 曳练】庾阐诗曰：玄景如映璧，繁星如散锦。沈约《宋书》曰：孙休永安二年将守，质子群聚嬉戏，有异小儿忽来曰：“我非人，荧感星也。”言讫飞上升。仰而观之，若曳一匹练，有顷而没。
【五佐 二使】《史记》：水、火、金、木、土，此五星者，天之佐，为经纬，见伏有时。范晔《后汉书》曰：和帝分遣使者二人，各至州郡，观《采风谣》。二人初到益部，投候馆吏李郃舍。郃问曰：“二君发京师时，知朝廷遣二使至郡。”问何以知之？郃指星云：“前有二星，向益州分野。”
【岁精 昴宿】《汉武帝内传》曰：西王母使者至，东方朔死。上以问使者，对曰：“朔是木帝精，为岁星，下游人中，以观天下，非陛下之臣。”《春秋佐助期》曰：汉相萧何，长七尺八寸，昴星精。生耳参漏，月角大形。《尔雅》曰：西陆昴星也。郭璞注：昴，西方之宿，别名旄头，是此也。
【处士忧 贤人聚】檀道鸾《续晋阳秋》曰：会稽谢敷，字庆绪，隐若耶山，忽月犯少微星。少微，一名处士星。时戴逵名著于敷，时人忧之。俄而敷死，故会稽人士嘲吴人曰：“吴中高士，求死不得。”陈仲弓从诸子侄造荀季和父子，于时德星聚。大史奏：“五百里内有贤人聚。”
【麒麟生 鲸鱼死】《春秋运斗枢》曰：天枢得则景星见，衡星得则麒麟生，万人寿。《淮南子》曰：鲸鱼死而彗星出。许慎注曰：彗，除旧布新也。
【三舍 四守】宋景公时，荧惑在心，公召子韦问之。子韦曰：“祸当君，可移于宰相。”公曰：“宰相所以与理国家。”曰：“可移百姓。”公曰：“百姓死，寡人将谁为君？”曰：“可移于岁。”公曰：“岁荒人必死，为人君而杀其人，谁以我为君乎？”子韦曰：“君有至德之言三，天必赏君，荧惑必徙三舍。”果三徙。《淮南子》曰：四守者，所司赏罚。许慎注曰：四守，紫宫、轩辕、咸池、天河也。
【遵七纪 行四时】《春秋运斗枢》曰：五帝所同道异位，皆循斗枢机衡之分，遵七政之纪、九星之法。《关令内传》曰：北斗一星面百里，相去九万里，置二十四气。四宿行四时，五方立五星，主五岳也。
§赋
【宋张镜《观象赋》】陟秀峰以遐眺，望灵象于九霄；睹紫宫之环周，嘉帝座之独标。瞻华盖之荫蔼，何虚中之迢迢。尔乃纵目远览，傍极四维，北监辰极，南睹太微。左则天纪枪棓，摄提大角，二咸防奢，七公理狱；右则少微轩辕，尊卑有秩，御宫典衣，女史秉笔。内率执礼以伺邪，天牢禁愆而察失。远寻终古，悠然独咏。美景星之继昼，大唐尧之德盛；嘉黄星之靡锋，明虞舜之不竞。叹荧惑之舍心，高宋景之守政；桀斩谏以星孛，纣耽荒而致彗。恒星不见而周衰，枉矢蛇行而秦灭。谅人事之有由，岂妖灾之虚设？诚庸主之难悟，故明君之所察。克无为而观象，况德非乎明哲？
【梁陆云公《星赋》】汉武帝夜游昆明之池，顾谓司马迁、相如曰：“星之明丽矣，考之于歌颂，求之于经史。龙尾著于虢童，天汉表于周士；既妖谣之体陋，嗟怨刺之蚩鄙。每郁悒而未摅，思命篇于二子。”于是司马迁对曰：“臣代典天官，绪由南正，检之图籍，传之视听。臣闻连珠合璧，曜灵之所起也；春鸟秋虚，历数之所纪也。应黄钟而正位，建玉衡以辨方；五纬丽而周道，四野分而画疆，至如下方爽德。上玄告变，或守位而易所，或凌光而掩炫。故夫应若转环，信如合契，俾明镜与元龟，宜敕身而炯戒。长卿操笺染翰，思溢情烦，迁延奉笔。”继响而言曰：“日隐于西，月生于东。重轮晻而时缺，上枝栖而未融；岂若帝车之独运，随圆盖而不穷。”帝乃歌曰：“白日没兮明月移，繁星曙兮情未疲。”
§诗
【北齐邢子才《贺老人星诗》】瑞动星光照，化穆月轮重。庶徵符祉箓，将以赞时雍。
【隋炀帝《月夜观星诗》】团团素月净，翛翛夕景清。谷泉惊暗石，风松动夜声。被衣出荆户，蹑履步山楹。欣睹明堂亮，喜见泰阶平。觜参犹可识，牛女尚分明。更移斗柄转，夜久天河横。徘徊不能寐，参差几种情。
【诸葛颍《奉和月夜观星诗》】{穴叫}{穴条}神居远，萧条更漏深。薄烟净遥色，高树肃清阴。星月满兹夜，粲烂还相临。连珠欲东上，团扇渐西沉。澄水含斜汉，修树隐横参。时闻送筹柝，屡见绕枝禽。圣情记余事，振玉复鸣金。
【袁庆《奉和月夜观星诗》】六龙初匿景，顾兔始驰光。戍井传宵漏，山庭别夕凉。宸居多胜托，闲步出琳堂。烂烂星芒动，耿耿清河长。青道移天驷，北极转文昌。乔枝犹隐毕，绝岭半侵张。仰观留玉裕，睿作动金相。无庸徒抱寂，何以继连章。
【萧琮《奉和月夜观星诗》】阳精去南陆，大曜始西流。夕风凄谢暑，夜气应新秋。重门月已映，严城漏渐修。临风出累树，度月蔽层楼。灵河隔神女，仙辔动星牛。玉衡指栋落，瑶光对幌留。徒知仰闾阖，乘槎未有由。
【虞世南《奉和月夜观星应令诗》】早秋炎景暮，初弦月彩新。清风涤暑气，文露净嚣尘。荡雾销轻縠，鲜云卷夕鳞。休光灼前曜，瑞彩接重轮。缘情摛圣藻，并作命徐陈。宿草诚渝滥，吹嘘偶缙绅。天文岂易述，徒知仰北辰。
【董思恭《咏星诗》】历历东井舍，昭昭右掖垣。云际龙文出，池中鸟色翻。流晖下月露，坠影入河原。方知颍川集，别有太邱门。
【陈张正见《星名从军诗》】将军定朔边，刁斗出祁连。高柳横遥塞，长榆接远天。井泉含冻竭，烽火映燕然。欲知客心断，危旌万里悬。
○云第五
§叙事
《春秋元命苞》曰：阴阳聚为云。《说文》曰：云，山川气也。从雨云，象回转形也。轘，云覆日也。{雨沉}，云久阴也。凄，雨云起也。渰，雨阴貌也。(《诗》云：有渰凄凄，兴雨祈祈。)《周礼》：保章氏以五云之物辨吉凶。郑司农注云：二至二分观云色，青为虫，白为丧，赤为兵荒，黑为水，黄为丰。(至谓冬夏至，分谓春秋分。又《东方朔传》曰：凡占，长吏下车当视天，有黄云来如覆车，五谷大熟。青云致兵，白云致盗，乌黑云多水，赤云有火。)《公羊》云：触石而起，肤寸而合，不崇朝而雨者，唯泰山云乎？京房《易飞候占》曰：视四方，常有大云五色，其下贤人隐也。青云润泽在西北，为举贤良；黄云如覆车，大丰也。《西京杂记》曰：瑞云曰庆云，曰景云。(云五色曰庆。)庆云或曰卿云。云外赤内青谓之矞云。(云二色曰矞，亦瑞云也。)雨云曰油云，(《孟子》曰：油然作云。)雪云曰同云，(《诗》云：上天同云，雨雪雰雰。同云谓云阴竟天，同为一色。)云师曰屏翳。(《吕氏春秋》云。)云将亦云之师。(司马彪注《庄子》云：云将，云之主师。)
§事对
【尧璧 汉鼎】《尚书·中候》曰：尧沉璧于河，白云起，回风摇落。《汉书》曰：汾阴得宝鼎，天子乃以礼祠之。鼎至中山，黄云盖焉。又，《西都赋》曰：宝鼎见兮色氛氲，吐金景兮歊浮云。
【沛歌 汾辞】《史记》：高祖过沛，击筑，自为歌曰：大风起兮云飞扬，威加四海兮归故乡。汉武帝《秋风词》曰：秋风起兮白云飞，草木黄落兮雁南归。
【赤鸟 丹蛇】《左传》曰：哀公元年，有云如众赤鸟，夹日以飞三日。兵书曰：有云如丹蛇随星后，大战杀将。
【从龙 翼凤】《易》曰：云从龙，风从虎。陆士衡《云赋》曰：翼灵凤于苍梧，起滞龙于潢污。
【鹏翼 鱼鳞】《庄子》曰：大鹏抟扶摇而上九万里，翼若垂天之云。《吕氏春秋》曰：山云草莽，水云鱼鳞，旱云烟火，雨云水波。
【扶日 干吕】《洛书》曰：苍帝起，青云扶日；赤帝起，赤云扶日；黄帝起，黄云扶日。东方朔《十洲记》曰：天汉三年，月氏国献神香。使者曰：国有常占，东风入律，百旬不休；青云干吕，连月不散。意中国将有妙道君，故搜奇异而贡神香。
【金枝 玉叶】《古今注》曰：黄帝与蚩尤战于涿鹿之野，常有五色云气，金枝玉叶，止于帝上，有花葩之象，故因作华盖也。
【触石 润础】《春秋说题辞》曰：云之为言运也。动阴路触石而起谓之云，含阳而起以精运也。《淮南子》曰：山云蒸，柱础润。
【冠缨 车盖】《易通卦验》曰：寒露正阴，云出如冠缨；霜降太阴，云出上如羊，下如磻石。王沉《魏书》曰：文帝生时，有云气青色，而圆如车，其上终日。望气者以为至贵之证，非人臣之气。
【肤合 寸并】《公羊传》曰：触石而出，肤寸而合，不崇朝而雨乎天下者，唯泰山云尔。袁豹《秋霖赋》曰：玄云四集，肤合寸并；光幕六合，庵蔼杳冥。
【如缯 似布】《易通卦验》曰：立秋浊阴，云出如赤缯。处暑亦云出，南黄北苍。军中占候曰：若壬子日有黑云似一疋布者，其国兵起。
【若烟 非雾】《史记》曰：若烟非烟，若云非云，郁郁纷纷，萧索轮囷，是谓卿云。卿云，嘉气也。魏武《兵书摭要》曰：孙子称司云气，非云非烟，非尘非雾，形似禽兽。客吉，主人之忌。
【围轸 干日】《春秋文耀钩》曰：楚有苍云如霓，围轸七蟠，中有荷斧之人，向轸而蹲。京房《风雨要决·占候》曰：朝雨法，有黑云如一匹皂干日中，即一日大雨；二匹，二日雨；三匹，十日雨。
【出苍梧 至帝乡】《归藏》曰：有白云出苍梧，入于大梁。《庄子》曰：夫圣人，天下有道，与物皆昌；天下无道，则厌俗上仙；乘彼白云，至于帝乡。
§赋
【晋陆士衡《浮云赋》】有轻虚之艳象，无实体之真形。原厥本初，浮沉混并；六律和应，八风时迈。玄阴触石，甘泽滂霈；势不崇朝，覆被无外。若层台高观，重楼叠阁，或如钟首之郁律，乍似塞门之寥廓。金柯分，玉叶散，绿翘明，严英焕。鸾翔凤翥，鸿惊鹤奋；鲸鲵溯波，鲛鳄冲遁；朱丝乱纪，罗袿失领；飞仙凌虚，随风游骋。有若芙蓉群披，蕣华总会，车渠绕理，马脑缛文。
【晋成公绥《云赋》】于是玄风仰散，归云四旋，冰消瓦解，奕奕翩翩。去则灭轨以无迹，来则幽暗以杳冥；舒则弥纶覆四海，卷则消液人无形。或狎猎鳞次，参差交错，上捷业以梁倚，下垒峗而相薄，状崴嵬而不安，吁可畏而欲落。或粲烂绮藻，若画若规，繁缛成文，一续一离。或绣文锦章，依微要妙，绵邈凌虚，轻翔浮漂。
§诗
【唐太宗《同赋含峰云诗》】翠楼含晓雾，莲峰带晚云。玉叶依岩聚，金枝触石分。横天结阵影，逐吹起罗文。非复阳台下，空将惑楚君。
【梁沈约《和王中书德充咏白云》】白云自帝乡，氛氲屡回没。蔽亏昆山树，含叶瑶台月。秋风西北起，飘我过城阙。城阙以参差，白云复离离。皎洁在天汉，倒影入华池。将过丹邱野，时至碧林垂。九重迎飞燕，万里送翔螭。
【陈张正见《赋得题新云诗》】西北春云起，遥临偃盖松。根危才吐叶，气浅未成蜂。风前飞未断，日处影疑重。体轻无五色，讵是得从龙。
【又《赋得白云临酒诗》】白云盖濡水，流彩入渑川。疏叶临嵇竹，轻鳞入郑船。菊泛金枝下，峰断玉山前。一朝开五色，飘飘映十千。
【陈蔡凝《赋得处处春云生诗》】春色遍空明，春云处处生。入风衣暂敛，随车盖转轻。作叶还依树，为楼欲近城。含愁上对影，似有别离情。
【隋孔范《赋得白云抱幽石诗》】白云浮远盖，飘飘绕石飞。带莲萦锦色，拂镜下仙衣。阵结香炉隐，罗成玉女微。能感荆王梦，阳台杂雨归。
【于季子《咏云》】瑞云千里映，祥辉四望新。随风乱鸟足，泛水结鱼鳞。布叶疑临夏，开花讵待春。愿得承嘉景，无令掩桂轮。
【董思恭《咏云》】帝乡白云起，飞盖上天衢。带月绮罗映，从风枝叶敷。参差过层阁，倏忽下苍梧。因风望既远，安得久踟蹰。
○风第六
§叙事
《庄子》云：大块噫气，其名曰风。(言天地噫气，则万窍怒号而为风。)《易纬》曰：八节之风，谓之八风。立春条风至，(东北。)春分明庶风至，(东方。)立夏清明风至，(东南方。)夏至景风至，(南方。)立秋凉风至，(西南方。)秋分阊阖风至，(西方。)立冬不周风至，(西北方。)冬至广莫风至。(北方。《吕氏春秋·说八风》：东北曰融风，东风曰滔风，南方曰薰风，西南方曰巨风，西方曰飚风，西北曰厉风，北方曰寒风。)《尔雅》云：东风曰谷风，(《诗》云：习习谷风。)南风曰凯风，(《诗》云：凯风自南。)西风曰泰风，(《诗》云：泰风有遂。)北风曰凉风。(《诗》云：北风其凉。又《大戴礼》：北风曰后风。)暴风从上下曰颓；从下上曰飚，亦曰扶摇；回风曰飘；日出而风曰暴，阴而风曰曀；风而雨土曰霾。《月令》云：疾风曰盲风。(又，《说文》：飚，疾风也。)《广雅》云大风。《风俗通》：猛风曰颲，凉风曰浏，微风曰飉，小风曰飕，小风从孔来曰〈风夬〉，《吕氏春秋·风师》曰飞廉。《尔雅》云：祭风曰磔，(道中磔狗而祭，以止风。)春晴日出而风曰光风，(《楚词》注：天霁日明，微风动摇草木，皆令有光。)秋冬余曰绪风，(《楚词》注曰：绪，余也。谢灵运诗云：初景革绪风，新阳改故阴。)风吹万物有声曰籁，(出《庄子》注。)终日风谓之终风。(出《诗》)。
§事对
【鸢鸣 虎啸】《礼记》曰：前有尘埃，则载鸣鸢。郑注曰：鸢，谓举鸢鸱也。鸱鸣则风生。《淮南子》曰：虎啸而谷风至。高诱注曰：虎，阳兽，与风同类。
【汾河 易水】汉武帝《秋风辞》曰：秋风起兮白云飞，草木黄落兮雁南归。泛楼船兮济汾河，横中流兮扬素波。《燕丹子》曰：太子送荆轲于易水之上，荆轲起为寿，歌曰：“风萧萧兮易水寒，壮士一去兮不复还。”高渐离击筑和之。为壮声则士发冲冠，为哀声则士皆流泪。
【大王 少女】宋玉《风赋》曰：此独大王之风耳。《管公明传》曰：公明言：“树上已有少女微风。”
【铜乌 石燕】郭缘生《述征记》：长安南有灵台，高十仞，上有铜浑天仪；又有相风铜乌，或云遇千里风乃动。庾仲雍《湘州记》曰：零陵山有石燕，遇雨则飞；雨止还化为石也。
【折木 偃禾】《史记》曰：项王围汉王三匝，于是风从西北起，折木拔屋，扬沙石，楚军大乱，汉王乃得数十骑遁去。《尚书》曰：周公居东三年，天大风，禾尽偃，大木斯拔，邦人大恐。王与大夫尽弁，以启金縢之书，乃得周公所自以为功，代武王之说。天乃反风，禾尽起。
【猎蕙 泛兰】宋玉《风赋》曰：猎蕙草。《楚词》曰：光风转蕙泛崇兰。
【鹢退 鹏抟】《左传》曰：僖公十六年春，六鹢退飞过宋都，风也。《庄子》曰：北溟有鱼，其名曰鲲；化而为鸟，其名曰鹏，抟扶摇上者九万里。司马彪注曰：扶摇，上行风。
【动扇 摇翣】班婕妤诗曰：新裂齐纨素，鲜洁如霜雪；裁为合欢扇，团团似明月。出入君怀袖，动摇微风发。《帝王世纪》曰：尧时，厨中自生肉脯，薄如翣。摇鼓则生风，使食物寒而不臭，名曰翣脯。
【虞琴 汉筑】《帝王世纪》曰：舜弹五弦琴，歌南风诗曰：“南风之薰兮，可以解吾民之愠兮。”《汉书》曰：高祖过沛，击筑自歌。
【吹阮衿 扬袁扇】阮籍《咏怀诗》曰：夜中不能寝，起坐弹鸣琴。薄帷鉴明月，清风吹我衿。孙盛《晋阳秋》曰：袁宏为东郡，谢安执宏手授扇。宏曰：“辄当奉扬仁风，慰彼黎庶。”
【尹喜占 列子御】《神仙传》曰：老子将去周而出关，以升昆仑。关令尹喜占风，逆知当有神人来过，乃扫道见老子。老子知喜命应得道，乃停关下，以长生之事授之。《庄子》曰：列子御风而行，泠泠然善，旬五日而后返。司马彪注曰：列子，郑人，列御寇也；御，迎也；泠泠然，凉貌也。
【断大刑 赦小过】《五经通义》曰：不周风至，则修宫室，完连城；广莫风至，则诛有罪，断大刑。《春秋考异邮》曰：条风至，王者赦小罪而出稽留。
【爰居避灾 鸟鹊识岁】《国语》曰：海鸟曰爰居，止于鲁国东门之外，臧文仲使国人祭之。展禽曰：“今兹海岛有灾乎？夫广川鸟曾，恒知避其灾也。”是岁也，海多大风。虞翻注曰：是爰居之所避也。《淮南子》曰：鸟鹊识岁之多风，去乔木而巢扶枝。许慎注曰：扶，傍也。
§赋
【楚宋玉 《风赋》】楚襄王游于兰台之宫，宋玉、景差侍。有风飘然而至，王乃披襟而当之，曰：“快哉此风，寡人与庶人共者耶！”宋玉对曰：“夫此独大王之风耳，庶人安得共之？夫风生于地，起于青苹之末，浸淫溪谷，缘于太山之阿，舞于松柏之下，故其清凉雄风，则飘忽升降，乘凌高城，入于深宫，徘徊于桂椒之间，翱翔于激水之上，猎蕙草，离秦蘅，概新夷，披稊杨，北上玉堂，跻于罗帷，经于洞房。故其风也，清清泠泠，愈病析酲，发明耳目，宁体便俗。此谓大王之雄风也。夫塕然起于穷巷之间，动沙塸，吹死灰，此谓庶人之雌风也。”
【晋湛方生《风赋》】有气曰风，出自幽冥；肃然而起，寂尔而停。虽宇宙之宏远，倏俄顷而屡经；同神功而不疾，孚至道而无情；胡马感而增思，飓母殒而复生；启惨冬之潜蛰，达青春之勾萌。因严霜以厉威，顺和泽以开荣；故君德喻其靡草，风人假以为名。及其猛势将奋，屯云结阴；洪气郁拂，殷雷发音；勃然鼓作，拂高凌深；天无澄景，岭无停林。六鹢为之退飞，万窍为之哀吟。亦有飘泠之气，不疾不徐，飗飗微扇，亹亹清舒。王乔以之控鹄，列子以之乘虚。若乃春蕙始和。重褐初释，邀步兰皋，游眄平泽，响咏空岭，朗吟竹柏。穆开林以流惠，竦神襟而清涤，轩濠梁之逸兴，畅方外之冥适。
【齐王融拟《风赋》】奄兮日光之既移，忽兮群景之将驰。靡轻筠之碧叶，泛曾松之翠枝；总高羽而萧瑟，韵珠露之参差。此列士之英风，长寥亮其如斯。
§诗
【太宗皇帝《咏风诗》】萧条起关塞，摇飏下蓬瀛；拂林花乱彩，响谷鸟分声。披云罗影散，泛水织文生；劳歌大风曲，威加四海清。
【梁孝元帝《咏风诗》】楼上起朝妆，风花下砌傍；入镜先飘粉，翻衫好染香。度舞飞长袖，传歌共绕梁；欲因吹少女，还将拂大王。
【梁费昶《入幌风诗》】经堂泛宝瑟，乘隙动浮埃；锵金驱响至，举袂送芳来。能使兰膏灭，乍见珠帘开；轻裾试一举，令子暂迟回。
【梁何逊《咏风诗》】可闻不可见，能重复能轻；镜前飘落粉，琴上响余声。
【陈张正见《风生翠竹里应教诗》】金风起燕观，翠竹夹梁池；翻花疑凤下，飏水似龙移。带露依深叶，飘寒入劲枝；聊因万籁响，讵待伶伦吹。
【陈祖孙登《咏风诗》】飘飏楚王宫，徘徊绕竹丛；带叶俱吟树，将花共舞空。飘香双袖里，乱曲五弦中；试上高台听，悲响定无穷。
【隋阮卓《赋得风诗》】高风应爽节，摇落渐疏林；吹霜旅雁断，临谷晓松吟。屡弃凉秋扇，恒飘清夜琴；泠泠随列子，弥谐逸豫心。
【虞世南《奉和咏风应魏王教诗》】逐舞飘轻袖，传歌共绕梁；动枝生乱影，吹花送远香。
【王勃《咏风诗》】肃肃凉景生，加我林壑清；驱烟入阃户，卷雾出山楹。去来固无迹，动息如有情；日落山水静，为君起松声。
【董思恭《咏风诗》】萧萧度阊阖，习习下庭闱；花蝶自飘舞，兰蕙生光辉。相乌正举翼，退鹢已惊飞；方从列子御，更逐浮云归。
○雷第七
§叙事
《穀梁传》云：阴阳相薄，感而为雷，激而为霆。霆，电也。《尔雅》云：疾雷谓之霆。(郭璞注：疾雷，谓雷音急激者，谓之霹雳。)何休注《公羊》云：雷疾甚者为震。案《五经通义》云：震与霆皆霹雳也，电谓之雷光也。后汉郎顗上书云：凡藏冰以时，则雷出不震；弃冰不用，则雷不发而震。雷于天地为长子，以其首长万物，与其出入也。(《易》曰：震为雷。又曰：震为长男。)雷二月出地，百八十三日，雷出则万物出；八月入地，百八十三日，雷入则万物入。入能除害，出则兴利。人君象。《易》曰：雷出地奋豫。雷者，所以开发萌芽，辟除灾害。万物须雷而解，资雨而润，故《经》曰：雷以动之，雨以润之。王者从春令，则雷应节；否则发动于冬，当出反潜。《易传》曰：当雷不雷，阳德弱也。《抱朴子》云：“雷，天之鼓也。”(王充《论衡》云：图画之工，图雷之状，如连鼓形；又图一人若力士，谓之雷公，使左手引连鼓，右手椎之。)雷神曰雷公。雷有洊雷、(《易》曰：洊雷震。洊，重也。)殷雷、(《诗》云：殷其雷。殷音隐，雷声。)奋雷、(《易》曰：雷出地奋豫。)迅雷。(《论语》曰：迅雷风烈必变。)
§事对
【发天 出地】《汉书》曰：迅雷风妖，怪云变气，此皆阴阳之精，本在地而上发于天。《周易》曰：雷出地奋豫，先王作乐崇德，殷荐上帝，以配祖考。
【石室 金门】孟奥《北征记》曰：凌云台南角一百步有白石室，名避雷室。《荆州记》曰：湖阳县樊重母畏雷，为石室避之，悉以石为阶。师旷占曰：初雷从金门起，上田旱，下田熟。一曰，岁中兵革起。
【推车 引鼓】《续搜神记》曰：义兴人姓周，永和中出都。日暮，道边有一新草小屋，一女子出门望见周。周曰：“日暮求寄宿。”向一更中，闻外有小儿唤：“阿香，官唤汝推雷车。”女乃辞去。明朝视宿处，乃是一新冢。下见上。
【雉雊 蛰惊】《尚书·洪范五行传》曰：正月雷微动而雉雒。雷，诸侯之象也。雉，亦人君之类也。李颙赋曰：乘云气之蓊郁兮，舒电光之炯晃；惊蛰虫于始作兮，惧远迩之异象。
【出豫 作解】上事见上。《易》曰：天地解而雷雨作，雷雨作而百果草木皆甲坼。《象》曰：雷雨作解，君子以赦过宥罪。王弼注曰：解者，解也；屯难槃结，于是乎解之。
【服凫 食鱼】《山海经》曰：羭次之山有凫，名橐{非色}，服之不畏雷。{非色}音肥。郭璞《山海经·飞鱼赞》曰：飞鱼如豚，赤文无鳞，食之辟兵，不畏雷音。
【积风 众呼】杨泉《物理论》曰：积风成雷。蔡韶《阐论》曰：众轻折轴，呼成雷。
【击齐台 震汉寝】《淮南子》曰：庶女叫天，而雷电下击，景公台陨，支体伤折，海水大出。《续汉书》曰：桓帝建和二年，六月乙卯，雷震宪陵寝屋。是时梁太后听兄冀诛李固、杜乔。
【蔡环冢 竺伏坟】周斐《汝南先贤传》曰：蔡顺母平生畏雷。自亡后，每有雷震，顺辄环冢泣曰：“顺在此。”王歆《孝子传》曰：竺祢，字道纶。父生时畏雷，每至天阴，辄驰至墓，伏坟哭。有白兔在其左右。遂忧卒。
【折树木 破屋舍】王充《论衡》曰：盛夏之时，雷霆迅疾，击折树木，坏败室屋。时犯杀人，俗以为天取龙。其犯杀人，谓之有阴过。《杂兵书》曰：雷电霹雳，破军中树木屋舍者，急徙去，吉也；雷电风所从来，不可逆而擅伐，宜慎之。
【震百里 挺万物】《论语谶》曰：雷震百里，声相附。宋均注曰：雷动百里，故因以制国也。雷声谓诸侯之政教所至相附也。《说文》曰：霆雷余声铃铃，所以挺出万物。
【振咸陵 晦大泽】《尚书·中侯》曰：维天降纪，秦伯出狩，至于咸陵，天振大雷。有火流下，化为白雀，衔绿丹书，集于公车。《史书》曰：高祖母刘媪，常息大泽之陂，梦与神遇。是时雷霆晦冥，太公视则见蛟龙于其上。已而有娠，孕高祖。
§赋
【晋夏候湛《雷赋》】伊朱明之季节兮，暑熏赫以盛兴。扶桑炜以扬燎兮，雷火晔以南升。大明黯其潜曜兮，天地郁以同蒸。掣丹霆之诘琰兮，奋迅雷之崇崇。弛壮音于天上兮，激驳响于地中。徒观其霰雹之所种凿，火石之所烧铄，云雨之所浇沃，流燎之所淹濯，当冲则擢破，遇披则纤溺。山陵为之崩荡，群生为之震辟。是以大圣变于烈风，小雅肃于天高。嗟乾坤之神祇兮，信灵化之诞昭。故先王制刑，拟雷霆于征伐。恢文德以经化兮，耀武义以崇烈。苟不合于大象兮，焉济道以成哲。
【晋李颙《雷赋》】伊青阳之肇化兮，陶万殊于天壤。结郁蒸以成雷兮，鼓訇輘之逸响。应万风以相薄，包群动而为长。乘云气之郁蓊兮，舒电光之炯晃。惊蛰虫于始作兮，惧远迩之异象。尔其发也，则腾跃濆薄，砰磕隐天。起伟霆于霄际，催劲木于岩巅。驱宏威之迅烈，若崩岳之寘寘。斯实阳台之变化，固大壮之宗源也。若乃骇气奔激，震响交扑，濆沦隐辚，崩腾磊落，来无辙迹，去无阡陌，君子恐惧而修省，圣人因象以制作。审其体势，观其曲折，轻如伐鼓，轰若走辙，业犹地倾，繣似天裂。比五音而无当，校众响而称杰。于是上穆下明，顺天承法，戒刑狱以致亨，孰非善而可摄。正震体于东方，立不易之恒业。豫行师而景奋，解宥过而人协。若夫洪细靡常，兴废难克，殷其山阳，劝义崇德。起五龙于河始，戕武乙于渭北，启周成之冲昧，罚展氏之凶慝。虽通塞于万形，犹违虚而守盈，肆大夏而有烈，奋严冬而弗经。保恬静以处顺，乃上善以屏营。夫有往而为闳，若太音之希声。
【顾凯之《雷电赋》】太极纷纶，元气澄练；阴阳相薄，为雷为电。击武乙于河，而诛戮之罚明；震展氏之庙，而隐慝之诛见。是以宣尼，敬威忽变，夫其声无定响，光不恒照；砰訇轮转，倏闪藏曜。若夫子午相乘，水旱木零，仲冬奋发，代雷先行。岂隐隐之虚应，乃违和而伤生。昭王度之失节，见二仪之幽情。至乃辰开日明，太清无霭。灵眼扬积以瞿焕，壮鼓崩天而砰磕；陵堆訇隐以待倾，方地业崿其若败；苍生非悟而丧魂，龙鬼失据以颠沛；光惊于泉底，声动于天外。及其洒北斗以诞圣，震昆阳以伐违，降投鹿以命桀，岛双濆而横尸，倒惊桧于霄际，摧腾龙于云湄，烈天地以绕映，惟六合以动威，在虚德而卷舒，谢神艳之难追。
§诗
【晋傅玄《杂言诗》】雷隐隐，感妾心，倾耳清听非车音。
【又《惊雷歌》】惊雷奋兮震万里，威凌宇宙兮动四海，六合不维兮谁能理？

[book_title]卷二 天部下
○雨第一
§叙事
《释名》云：雨，水从云下也。雨者，辅也，言辅时生养。《尚书》曰：休徵曰肃，时雨若；(休，美也。肃，敬也。若，顺也。孔安国注云：君行敬，则时雨顺。)咎徵则狂，恒雨若。(咎，恶也。孔安国注云：君行狂妄，则常雨顺。)京房《易候》云：太平之时，十日一雨，凡岁三十六雨，此休徵时若之应。《尔雅》云：小雨曰霡霂，(《说文》又曰{雨酸}。又云：小雨才落曰{雨鲜}。又云：小雨曰微，微雨曰蒙蒙。{雨酸}音酸，{雨鲜}音斯。)雨三日已上曰霖，久雨为霪，(《说文》又云：久雨曰{雨兼}。)暴雨曰冻雨，时雨曰澍雨，雨与雪杂下曰霰。《纂要》云：疾雨曰骤雨，徐雨曰零雨，雨久曰苦雨，亦曰愁霖；(晋潘尼、宋伍缉之，并作《苦雨赋》。后汉应玚、魏文帝，晋傅玄、陆云、胡济、袁豹，并作《愁霖赋》。)雨晴曰霁，雨而昼晴曰启；雨水曰潦，雨云曰渰，(《诗》曰：有渰凄凄，兴雨祁祁。渰音掩，云阴貌。)亦曰油云；(《孟子》曰：油然作云，霈然下雨。)梅熟而雨曰梅雨，(江东呼为黄梅雨。)雨师曰屏翳。(亦曰屏号。《列子传》：赤松子，神农时雨师。《风俗通》云：玄冥为雨师。)
§事对
【离毕 化坎】《毛诗》云：月离于毕，俾滂沲矣。毕，月属也，月离阴星则雨。郑玄注曰：将有大雨，徵先见于天。《周易·集林杂占》曰：占天雨否，外卦得阴为雨。得阳不雨，其爻发变；得坎为雨，得离不雨。巽化为坎，先风后雨；坎化为巽，先雨后风。
【鹳鸣 鱼噞】《毛诗》曰：我来自东，零雨其蒙；鹳鸣于垤，妇叹于室。郑玄注曰：将阴则穴处者先知之。鹳好雨，将雨，长鸣而喜也。《淮南子》曰：天且雨也，鱼已噞。噞音验。
【土龙 石燕】《淮南子》曰：土龙致雨。许慎注曰：汤遭旱，作土龙，以象云从龙也。《湘州记》曰：零陵山有石燕，遇风雨即飞，止还为石。
【濯枝 润叶】周处《风土记》曰：六月有大雨，名濯枝雨。《西京杂记》曰：董仲舒曰：“太平之时，雨不破块，津茎润叶而已。”
【荆台 灌坛】宋玉《高唐赋》曰：楚襄王与宋玉游于云梦之台，望高唐之观，上独有云气。王问此何气也？玉对曰：“所谓朝云也。昔者先王，尝游于高唐，怠而昼寝，见一妇人，曰：妾巫山之女也，闻君游高唐，愿荐枕席。王因幸之。去，辞曰：妾在巫山之阳，高丘之阻，朝为行云，暮为行雨，朝朝暮暮，阳台之下。”杜预注《左传》曰：荆亦楚也。《博物志》云：太公为灌坛令，文王梦见妇人哭当道，问其故，曰：“吾太山神女，嫁为西海妇。吾行必以暴风雨，灌坛令当吾道，不敢以疾风暴雨过也。”梦觉，召太公语焉。三日，果疾风暴雨过。
【含水 嗽酒】《楚国先贤传》曰：樊英隐于壶山，尝有暴风从西南起。英谓学者：“成都市火甚盛。”因含水西向嗽之。乃令记其时日。后有从蜀郡来者云：“是日大火，有云从东起，须臾大雨。”葛洪《神仙传》曰：栾巴者，蜀郡人也，征入为尚书。正朝大会，栾巴得酒不饮，面西南嗽之。有司奏巴大不敬。诏问巴，巴谢曰：“臣本县都市失火，臣故嗽酒为雨灭火，非敢不敬。”
【蚁封 龙穴】《东观汉记》曰：沛献王辅善京氏易。永平五年，京师少雨，上御云台自为卦，以周易林占之，其繇曰：蚁封穴户，大雨将至。上以问辅，辅上书曰：“蹇艮下坎上。艮为山，坎为水；山出云为雨。蚁穴居，知雨将至，故以蚁兴。”张勃《吴录》曰：湘东郡新平县有龙穴，天旱，人共遏水渍此穴，辄雨也。
【积薪 环艾】谢承《后汉书》曰：戴封，字平仲，迁西华令。其年大旱，祷请不获，乃积薪坐其上以自焚。火起而大雨，远迩叹服。迁中山令。范晔《后汉书》曰：凉辅仕郡为五官掾，时夏大旱，太守自祈请。辅曰：“若至日中不雨，以身塞无状。”于是积薪聚艾茅以自环，构火将自焚。未及中时，而天云晦合，须臾澍雨。
【伐殷 讨邢】《搜神记》曰：武王伐纣，至河上，雨甚疾，当昼暝，扬波于河，众甚惧。武王曰：“余在，天下谁敢干志者！”风波立济。《左传》曰：卫旱，卜有事于山川，不吉。宁庄子曰：“昔周饥，克殷而年丰；今邢方无道，欲使卫讨邢乎？”从之，师兴而雨。
【祷林 暴野】《淮南子》曰：汤时，九年旱，以祷于桑林，而四海之云凑，千里之雨至。《晏子春秋》：齐景公时旱，欲祀灵山。晏子曰：“山故以石为身，草木为发。天苟不雨，发焦身热，久旱独不欲雨乎？君避殿暴露，其当雨。”公出野暴露，天果大雨。
【十夜 九旬】《说苑》曰：楚庄王伐陈，吴救之。雨十日十夜，晴。左史倚相曰：“吴师必夜至，甲裂垒坏，彼必薄我，何不行列鼓出待之。”吴师见楚军成败而还。傅咸《怀雨赋》曰：夫何远寓之多怀兮，惠霖雨之有经。自流火以迄今兮，历九旬而无宁。庶太清之垂曜兮，睹日月之光明。
【石牛 桐鱼】顾微《广州记》曰：郁林郡山东南有池，池有石牛。岁旱，百姓杀牛祈雨。以牛血和泥，泥石牛背，祠毕天雨，洪注洗牛背，泥尽即晴。《淮南子》曰：董仲舒请雨，秋用桐木鱼。
【商羊舞 黑唳跃】《家语》曰：齐有一足鸟，飞公朝下，于殿前舒翅而跳。齐候遣使问孔子，曰：“鸟名商羊。昔童谣曰：天将大雨，商羊鼓舞；今齐有之，将为水灾。”《淮南子》曰：黑蜧神蛇，潜泉而居，将雨则跃。蜧音丽。
【洗兵润兵 流粟流麦】《说苑》曰：武王伐纣，过隧则斩岸，遇水则折舟，示人无反志也。至于有戎之隧，大风折旆，散宜生谏曰：“此其妖欤。”武王曰：“非也，天落兵也。”风霁而乘以大雨，散宜生又谏曰：“此非妖欤！”王曰：“非也，天洗兵也。”《抱朴子》曰：出军甚雨之象，军行雨沾衣，是润兵也，其军有喜。邹子曰：朱买臣孜孜修学，不觉雨之流粟。范晔《后汉书》曰：高凤，字文通，家贫好学不休。其家曝麦，令凤守鸡，以竿授其手中。凤执竿读书，雨大至，读书不觉，执竿如故。其妻还，麦流，甚以怒，凤亦不愧。
§赋
【晋潘尼《苦雨赋》】气触石而结蒸，云肤合而仰浮；雨纷射而下注，潦波涌而横流；岂信宿以为多，乃逾月而成霖。瞻中塘之浩汗，听长溜之涔涔；始蒙篾而徐坠，终雱霈以难禁。悲列宿之匿景，悼太阳之幽沉。云暂被而骤合，雨乍息而亟零。朝漎々以连暮，夜淋淋以达明；鼋鼍游乎门阖，蛙虾嬉乎中庭。惧一元之并合，畏黔首之为鱼；处者含悴于穷巷，行人叹息于长衢。
【宋傅《喜雨赋》】惟二仪之顺动，数有积于时偏；垫襄陵于唐籍，感云汉于周篇。匪叔叶之或遘，在盛王其固然；伊元嘉之初载，肇休明于此年。懿玉烛之方熙，愠积阳之独愆；涸源泉于并谷，萎嘉颖于中田。嗟我皇之翼翼，怅临朝而辍娱；踵冲谦于禹汤，协至诚于在余。迨东作之未晏，庶雨露之夙濡；遵县子之徙尘，尤鲁侯之焚巫。祗桑林之六祷，修季宰之再雩；诚在幽其必贯，感何远而不孚。聆晨鹳于高垤，候霄毕于天隅；发曾云于触石，晦重阳于八区。春霆殷殷以远响，兴雨霈霈于载途；洒丰浸于中畴，覃余润于嘉蔬。嗣良颂于多稌，兆嘉梦于惟鱼；矧具臣之逢运，又均休以等虞。陶曲成于鲁稔，念归驾于董疏。
【卢照邻《秋霖赋》】览万物兮，切独悲此秋霖。风横天而瑟瑟，云覆海以沉沉。居人对之忧不解，行客见之思已深。若乃千里埋烟，百尘涵潦，青苔被壁，绿萍生道。借如尼父去鲁，围陈畏匡，将居不爨，欲济无梁。长栉风以沐雨，永栖栖以遑遑。及夫屈平既放，登高一望，湛湛江水，悠悠千里，泣故国之长楸，见玄云之四起。嗟乎！子卿北海，伏波南川，金河别雁，铜柱辞鸢。眺穷阴兮断地，看积水兮连天。别有东国儒生，西都才客，屋满铅椠，家虚担石。玉为粒兮桂为薪，堂有琴兮室无人。抗高情而出俗，驰精义以入神。论有能鸣之雁，书成已泣之麟。睹皇天之淫溢，孰能不隅坐而含嚬！若夫绣毂银鞍，金床玉盘，坐卧珠璧，左右罗纨，流酒为海，积肉为峦，睹襄陵与昏垫，曾不辍乎此欢？岂知夫尧禹之癯瘠，而孔墨之艰难。
§诗
【唐太宗《咏雨诗》】和风吹绿野，梅雨洒芳田。新流添旧涧，宿雾足朝烟。雁湿行无次，花沾色更鲜。对此忻登岁，披衿弄五弦。
【齐谢朓《观朝雨诗》】朔风吹飞雨，萧条江上来。既洒百常观，复集九成台。空濛如薄雾，散漫似轻埃。
【梁孝元帝《咏细雨诗》】风轻不动叶，雨细未沾衣。入楼和雾上，拂马似尘飞。
【梁沈约《见庭雨应诏诗》】出空宁可图，入庭倍难赋。非烟复非云，如丝复如雾。霡霂裁欲垂，霏微不能注。虽无千金质，聊为一辰趋。
【梁刘孝威《望雨诗》】清阴荡暄浊，飞雨入阶廊。瞻空乱无绪，望溜耿成行。交枝含晓润，杂叶带新光。浮芥离还聚，沿沤灭复张。浴禽飘落毳，风荇散余香。寄言楚台客，雄风讵独凉。
【梁朱超《对雨诗》】当夏苦炎埃，习静对花台。落照依山尽，浮凉带雨来。重云出飞电，高栋响行雷。洒树累花发，滴沼细萍开。泛泳萦阶草，奔流起砌苔。无因假轻盖，徒然想上才。
【陈阴铿《闲居对雨诗》】四冥飞早雨，三径绝来游。震位雷声发，离宫电影浮。山云遥似带，庭叶近成舟。茅檐下乱滴，石宝引环流。寄言一高士，如何麦不收？
【陈张正见《赋新题梅林轻雨应教诗》】梅树耿长虹，芳林散轻雨。蜀郡随仙去，阳台带云聚。飘花更濯枝，润石还侵柱。讵得零陵燕，随风时共舞。
【诸葛颍《赋得微雨东来应教诗》】微雨暗东峰，散漫洒长松。涧满新流浊，山沾积翠浓。风起还吹燕，云来本送龙。登年随玉烛，名山定可封。
【虞世南《发营逢雨应诏诗》】豫游欣胜地，皇泽乃先天。油云阴御道，膏雨润公田。陇麦沾逾翠，山花湿更燃。稼穑良所重，方复悦丰年。
【魏知古《奉和春日途中喜雨诗》】皇游向洛城，时雨应天行。丽日登岩送，阴云出野迎。濯枝林杏发，润叶渚蒲生。丝入纶言喜，花依锦字明。微臣忝东观，载笔伫西成。
○雪第二
§叙事
《大戴礼》云：天地积阴，温则为雨，寒则为雪。(《春秋元命苞》曰：阴阳凝而为雪。《曾子》曰：阴气胜，则为雪。)《释名》云：雪，绥也，水下遇寒而凝，绥绥然下也。《汜胜之书》云：雪为五谷之精。《尔雅》云：雪与雨杂下曰霰。《韩诗外传》云：凡草木花多五出，雪花独六出，雪花曰霙，雪云曰同云。(《诗》云：上天同云，雨雪雰雰，同谓云阴与天同为一色也。)《西京杂记》云：太平之世，雪不封条，凌弭毒害而已。《汉武帝内传》：仙家上药有玄霜、绛雪。《诗传》云：自上而下曰雨雪。《左传》：凡平地盈尺为大雪。雪有七尺雪、(《春秋考异邮》曰：庚辰大雪，雪深七尺。)丈余雪、(《金匮》曰：武王伐纣，都洛邑未成，雨雪十余日，深丈余。)千里雪。(《楚词》曰：增冰峨峨，飞雪千里。)
§事对
【玉马 铜驼】臧荣绪《晋书》曰：新蔡王腾，发于并州，于常山之真定县，遇天大雪。平地数丈，雪融不积。腾怪而使掘之，得玉马，高尺许，上表献之。崔鸿《北凉录》曰：先酒泉南有铜驼山，言虏犯者大雨雪。沮渠蒙逊遣工取之，得铜数万斤。
【逾丈 盈尺】谢庄《瑞雪诗》曰：审伊宫之逾丈，信铜阿之盈尺。洞秋方之玉园，果仙京之珠泽。谢惠连赋曰：盈尺则呈瑞于丰年，袤丈则表珍于阴德。
【焦寝 袁门】《高士传》曰：人莫知焦先所出，野火烧其庐。遭冬雪大至，先袒卧不移，人以为死，熟视之如故。李颙《雪赋》曰：焦寝处而不伤，苏餐服以延命。《录异传》曰：汉时大雪，地丈余。洛阳令身出案行，见人家皆除雪出。有乞食者至袁安门，无有行路，谓安已死，令人除雪入户，见安僵卧。问何以不出？安曰：“大雪人皆饿，不宜干人。”令以贤，举孝廉。
【周阙 齐宫】《太公伏符·阴谋》曰：武王伐纣，都洛邑，天大阴寒，雨雪十余日。甲子朝，五车骑止王门之外，欲谒武王。师尚父使人出北门而道之曰：“天子未有出时。”武王曰：“诸神各有名乎？”师尚父曰：“南海神名祝融，北海神名玄冥，东海神名勾芒，西海神名蓐收，河伯名冯修。”使谒者各以名召之，神皆警而见武王。王曰：“何以教之？”神曰：“天伐殷立周，谨来受命，各奉其使。”武王曰：“予岁时亦无废礼焉。”《孟子》曰：齐宣王见孟子于雪宫，王曰：“贤者亦有此乐乎？”孟子曰：“为人上而不与人同乐者非也。”
【周雅 卫风】《毛诗》曰：上天同云，雨雪雰雰。案，此诗，周《小雅·信南山篇》也。又曰：北风其凉，雨雪其雱；惠而好我，携手同行。案，此《国风·卫诗》也。
【黄竹 幽兰】《穆天子传》曰：丙辰，天子游黄台之丘，猎于苹泽，有降雨，天子乃休。日中大寒，北风雨雪，有冻人。天子作《黄竹诗》三章以哀之，曰：“我徂黄竹负閟寒。”郭璞注曰：閟，闭也。宋玉讽曰：臣尝行，仆饥马疲，正遇主人翁出，母又到市。主人女欲置臣，堂上太高，堂下大卑，乃更为兰房奥室，止臣其中。有鸣琴焉，臣援而鼓之，作幽兰、白雪之曲。
【曹衣 班扇】《毛诗》曰：蜉蝣掘阅，麻衣如雪。郑玄注曰：喻曹昭公之君臣，朝夕变易衣服。麻衣，深衣也。班婕妤《怨歌行》曰：新裂齐纨素，皎洁如霜雪；裁为合欢扇，团团似明月。
【麻衣 柳絮】麻衣见曹衣注。刘义庆《世说》曰：谢太傅安，寒雪日集儿女讲论文义。俄而雪骤，公欣然曰：“白雪纷纷何所似？”兄子朗儿曰：“撒盐空中差可拟。”兄女曰：“未若柳絮因风起。”
【映书 乘兴】《宋齐语》曰：孙康家贫，常映雪读书，清淡交游不杂。《语林》曰：王子猷居山阴，大雪，夜开室命酌，四望皎然，因咏招隐诗。忽忆戴安道，时在剡，乘兴棹舟，经宿方至，既造门而返。或问之，对曰：“乘兴而来，兴尽而返，何必见戴？”
【周咏 郢歌】《毛诗》曰：文王以天子之命，命将帅歌《采薇》以遣之：“昔我往矣，杨柳依依；今我来思，雨雪霏霏。”宋玉对问曰：“客有歌于郢中，其为阳春白雪，国中属而和者，不过数十人。是其曲弥高而和弥寡。”
【北阙车 东郭履】事见上。《史记》曰：东郭先生，久待公车，贫寒，衣履不完。行雪中，履有上无下，足尽践地。
【姑射神人 洛渚宓妃】《庄子》曰：藐姑射之山，有神人焉，容肤若冰雪，绰约若处子。曹子建《洛神赋》云：余朝京师，言归东藩，睹一丽人，于岩之畔。乃援御者而告之曰：“彼何人斯？若此之艳也！”御者对曰：“臣闻河洛之神，名曰宓妃。”余告之曰：“仿佛兮若轻云之蔽月，飘摇兮若流风之回雪。”
§赋
【谢惠连《雪赋》】岁将暮，时既昏，寒风积，愁云繁，梁王不悦，游于兔园。乃置旨酒，命宾友，召邹生，延枚叟。相如末至，居客之右。俄而微霰零，密雪下，王乃歌《北风》于《卫诗》，咏《南山》于《周雅》。相如于是避席而起，逡巡而揖曰：“臣闻雪宫建于东国，雪山峙于西域，岐昌发咏于来思，周满申歌于黄竹，曹风以麻衣比色，楚谣以幽兰俪曲，盈尺则呈瑞于丰年，逾丈则表沴于阴德，其为状也。散漫夹错，氛氲萧索，蔼蔼浮浮，瀌瀌奕奕，连翩飞洒，徘徊委积，始缘甍而冒栋，终开帘而入隙。既因方而为圭，亦遇圆而成璧，盼隰则万顷同缟，瞻山则千岩俱白。于是台如重璧，逵如连璐，庭列瑶阶，林挺琼树，皓鹤夺鲜，白鹇失素。乱曰：白羽虽白，质已轻兮；白玉虽白，空守贞兮。未若兹雪，因时兴灭。玄阴凝而不昧其洁，太阳曜而不固其节。节岂我名，洁岂我贞；凭云升降，从风飘零；值物赋象，任地颁形；素因遇立，污随染成；纵心皓然，何虑何营？”
【后周刘璠《雪赋》】天地否闭，凝而成雪；应乎玄冬之辰，在于沍寒之节。苍云暮同，严风晓烈，散乱徘徊，雰霏皎洁。违朝阳之暄煦，就凝阴之惨洌。混二仪而并色，覆万有而皆空；既夺朱而成素，实矫异而为同。始飘飘而稍落，遂纷纷而无穷；晓连光而映净，夜合影而通胧。似北荒之明月，若西昆之阆风。
§诗
【太宗皇帝《望雪诗》】秋云宵遍岭，素雪晓凝华。入牖千重碎，迎风一半斜。不妆空散粉，无树独飘花。萦空惭夕照，破彩谢晨霞。
【宋鲍昭《斅刘公干诗》】朔风吹朔雪，千里度龙山。集君瑶台下，飞舞两楹前。兹晨自为美，当避艳阳年。艳阳桃李节，皎洁不成妍。
【梁沈约《咏雪应令诗》】思鸟聚寒芦，苍云轸暮色。夜雪合且离，晓风惊复息。婵娟入绮窗，徘徊骛情极。弱挂不胜枝，轻飞屡低翼。玉山聊可望，瑶池岂难即。
【梁裴子野《咏雪诗》】飘飘千里雪，倏忽度龙沙。从云合且散，因风卷复斜。拂草如连蝶，落树似飞花。若赠离居者，折以代瑶花。
【梁何逊《咏雪诗》】凝阶夜似月，拂树晓疑春。萧散忽如尽，徘徊已复新。若逐微风起，谁言非玉尘。
【梁吴均《咏雪诗》】微风摇庭树，细雪下帘隙。萦空如雾转，凝阶似花积。不见杨柳春，徒看桂枝白。
【梁刘孝绰《对雪诗》】桂华殊皎皎，柳絮亦霏霏。讵比咸池曲，飘飘千里飞。耻均班女扇，羞俪曹人衣。浮光乱粉壁，积照朗彤闱。
【陈张正见《玄圃观春雪诗》】同云遥映岭，瑞雪近浮空。拂鹤伊川上，飘花桂苑中。影丽重轮月，飞随团扇风。还取长歌处，带曲舞春风。
【又《应衡阳王教咏雪诗》】九冬飘远雪，六出表丰年。睢阳生玉树，云梦起琼田。入窗轻落粉，拂柳驶飞绵。欲动淮南赋，乱下桂花前。
【隋王衡《玩雪诗》】寒庭浮暮雪，疑从千里来。皎洁随处满，流乱逐风回。璧台如始搆，琼树似新栽。不待阳春节，谁持竞落梅。
【陈子良《咏春雪诗》】光映妆楼月，花承歌扇风。欲妒梅将柳，故落早春中。
【上官仪《咏雪诗》】禁园凝朔气，瑞雪掩晨曦。花明栖凤阁，珠散影娥池。飘素迎歌上，翻光向舞移。幸因千里映，还绕万年枝。
【董思恭《咏雪诗》】天山飞雪度，言是落花朝。惜哉不我与，萧索从风飘。鲜洁凌纨素，纷糅下枝条。良书竟何在？坐见容华销。
○霜第三
§叙事
《大戴礼》云：霜，阴阳之气也，阴气胜则凝而为霜。《易》曰：履霜坚冰，阴始凝也。《释名》：霜者，丧也，其气惨毒，物皆丧也。《春秋感精符》云：霜，杀伐之表。季秋霜始降，鹰隼击。王者顺天行诛，以成肃杀之威。若政令苛，则夏下霜；诛伐不行，则冬霜不杀草。京房《易传》云：诛不原情，其霜附木不下地；不教而诛，其霜反在草下。《淮南子》云：霜神名青女。(《淮南子》曰：青女出以降霜。高诱注：青女，天神，主霜雪。)《说文》：{雨埶}，早霜也；皑，霜之白者也。霜有玄霜、(《汉武帝内传》曰：仙家上药有玄霜、绛雪。)绀碧霜、(王子年《拾遗记》曰：广延国，霜色绀碧。)甘霜。(王子年《拾遗记》曰：嵰州霜，甘也。)
§事对
【钟鸣 驷见】《山海经》曰：丰山有九钟，是知霜鸣。郭璞注曰：霜降则钟鸣，故言知也。《国语》曰：驷见而实霜，实霜而冬裘具。贾逵曰：驷，房星也。
【阴凝 地升】阴凝见叙事。《五经通义》曰：寒气凝以为霜，从地升也。
【挫物 休工】《孝经援神契》曰：霜以挫物。《礼记》曰：季秋之月，霜始降，则百工休。
【封条 杀木】张衡《七命》曰：晞三春之溢露，溯九秋之鸣飚。零雪写其根，霏霜封其条。《春秋元命苞》曰：霜以杀木，露以润草。
【仙药 神炉】《汉武内传》曰：西王母云：仙家上药有玄霜、绛雪。《抱朴子》云：凝霜雪于神炉，采灵芝于嵩岳。
【鹰击 豺祭】鹰击见叙事。《周书》曰：霜降之日，豺乃祭兽。
【白露为 坚冰至】《毛诗》曰：蒹葭苍苍，白露为霜。毛苌注曰：蒹葭，芦也；苍苍，盛也。白露降，凝而为霜。《易》曰：履霜坚冰至。王弼注曰：始于履霜，至于坚冰。
【君子履 妇功成】《礼记》曰：霜露既降，君子履之，必有凄怆之心，非其寒之谓也。郑注云：以感时念亲也。《家语》曰：霜降而妇功成，嫁娶行焉。王肃注曰：季秋霜降，嫁娶者始此也。
【鹧鸪畏 鸿雁飞】崔豹《古今注》曰：鹧鸪常向日而飞，畏霜露，夜飞则以树叶覆其背上。《五经钩沉》曰：天霜树落叶，而鸿雁南飞。
【魏葛屦 齐纨扇】《毛诗》曰：纠纠葛屦，可以履霜；掺掺女手，可以缝裳。毛苌注曰：夏葛屦，冬皮屦。葛屦，履霜也。郑玄云：魏俗，至冬，犹谓葛屦可用履霜，利其贱也。班婕妤《怨歌行》曰：新裂齐纨素，皎洁如霜雪。
【践马蹄 覆蚕茧】《庄子》曰：马蹄可践霜雪，毛可以御风寒。王子年《拾遗记》曰：员峤之山名环丘，有冰蚕，以霜雪覆之，然后作茧。其色五采，织为文锦，入水不濡。以之投火，经宿不燎。唐尧之代，海人献以为黼黻。
【尹逐伯奇 燕系邹衍】琴操，履霜操者，伯奇之所作也。伯奇，尹吉甫之子也。甫听其后妻之言，疑其孝子伯奇，遂逐之。伯奇编水荷而衣之，采苹花而食之。清朝履霜，而自伤无罪见放逐，乃援琴而鼓之。《淮南子》曰：邹衍事燕惠王尽忠，左右赞之；王系之，仰天而哭。夏五月，天为之下霜。
§诗
【梁张率《咏霜诗》】驷见视乾度，钟鸣测地机。秋冬交代序，朝霜白绥绥。原野生暮霭，阶墀散夕霏。徘徊总严气，怅望沦清辉。平台寒月色，池水怆风威。凝阴同徂夜，递雁独归飞。萦丛乱芜绝，繁林纷已稀。贞松非受冷，芳草徒具腓。
【苏味道 《咏霜诗》】金祗暮律尽，玉女暝气归。孕冷随钟彻，飘华逐剑飞。渊日浮寒景，乘风进晓威。自有贞筠质，宁将庶草腓。
○雹第四
§叙事
《说文》云：雹，雨冰也。从雨包声。《左传》云：凡雹，皆冬之愆阳，夏之伏阴。(愆阳，冬沮也；伏阴，夏寒也。)圣人在上无雹，虽有不为灾。洪范《五行传》云：阴阳相胁而雹霰，盛阴雨雪凝滞而冰寒；阳气薄之不相入，则散而为霰；盛阳雨水温暖而汤热，阴气胁之不相入，则转而为雹。霰者，阳胁阴也；雹者，阴胁阳也。《白虎通》曰：自上而下曰雨雹。
§事对
【凝气 雨冰】《春秋汉含孳》曰：专一精并，气凝为雹。宋均注曰：谓若鲁僖公胁于齐，以妾为妻，尊重齐媵，无回曲之心，感阴水气，乃使结而不解散。许慎《说文》曰：雹，雨冰也。从雨包声。
【祠井 都泉】陈留《风俗传》曰：雍丘县夏后公祠有神井，能兴雾雹。伏琛《齐地记》曰：安丘城南三十里雹都泉，其雹或出或否，亦不为灾异。
【流铜 销石】《凉州异物志》曰：有大人生于北边，偃卧于野。其高如山，顿脚成谷，横身塞川。近之有尖铜雹击旃。注曰：旃，之也。唯可遥看，不可到下，到下则雷霆流铜铁之丸以击人。《历代纪》曰：石遵袭位，邺中暴风雨，震雷雹如斗，金石皆销，月余乃灭。
【马头 鸡子】《汉书》曰：武帝元封三年十二月，雨雹大如马头；宣帝地节四年五月，山阳济阴雨雹如鸡子，深二尺五寸，杀二十人，蜚鸟皆死。
【五寸 九泽】《史记》：汉景帝二年秋雨雹，大者五寸，深二尺。《淮南子》曰：北极之极有九泽，有积冰雪雹。
【阳愆 阴伏】并见上。
【折木 伤稼】《孔丛子》曰：永初三年夏，河西县大雨雹，皆如杯棬，大者或如斗，杀畜生雉兔，折树木。《东观汉记》曰：韩縆，字伯师，除为下邳令，视事未周，吏人爱慕。时邻县皆雹伤稼，縆县界独无雹。
【如斧 如砺】《汉书》曰：成帝河平二年四月，楚国雨雹大如斧，飞鸟皆死。《纪年》云：夷王七年冬，雨雹大如砺。
【阴胁阳 徵动羽】《西京杂记》曰：鲍敝问董仲舒曰：“雹，何物也？”仲舒曰：“阴气胁阳也。”风角占曰：“徵动羽，有雹霜。”
【如桃李 似杯棬】《风俗通》曰：成帝问刘向曰：“俗说文帝时，天下断狱二人，米一斗一钱，有此事否？”对曰：“皆不然。”后元年雨雹如桃李，深二尺，寻太宗之代，不可为升平。下见上《孔丛子》。
§诗
【陈陆琼《和张湖熟雹诗》】惟徵动羽，惟阴胁阳。雨冰作沴，凝气为祥。
○露第五
§叙事
《大戴礼》云：露，阴阳之气也。夫阴气胜，则凝为霜雪；阳气胜，则散为雨露。《说文》云：露，润泽也。《白虎通》曰：露者，霜之始，寒则变为霜。《瑞应图》云：露色浓为甘露。王者施德惠，则甘露降其草木。《晋中兴书》曰：甘露降，耆老得敬，则松柏受之；尊贤容众，则竹苇受之。甘露者，仁泽也，其凝如脂，其美如饴。甘露一名天酒。(东方朔《神异经》曰：西北海外有人，长二千里，两脚中间相去千里，腹围一千余里，但日饮天酒五斗。张华注曰：天酒，甘露也。)露之异者，有朱露、丹露、玄露、青露、黄露。(《洞冥记》曰：勒毕国人长三寸，有翼，善言语戏笑，因名语国。饮丹露为浆。丹露者，日初出有露汁如朱也。又曰：东方朔游吉云之地，汉武帝问朔曰：“何名吉云？”曰：“其国俗，常以云气占吉凶。若吉乐之事，则满室云起五色。照著于草树，皆成五色露，露味甘。”帝曰：“若云五色露，可以得否？”朔乃东走，至夕而还，得玄、黄、青露，盛之璃器以援帝。帝遍赐群臣。得露尝者，老者皆少，疾病皆愈。)
§事对
【玉杯 琼爵】《汉武帝故事》曰：上作承露盘，仙人掌擎玉杯，以取云表之露。曹植《魏德论》曰：玄德洞幽，飞化上承。甘露以降，蜜淳冰凝。观阳弗晞，琼爵是承。献之帝朝，以明圣徵。
【晨降 宵零】《楚词》曰：凿山楹而为室兮，下披衣于水渚。雾露其晨降兮，云依霏而承宇。班固《典引》曰：甘露宵零于丰草，三危轩翥于茂树。
【润草 垂木】《春秋元命苞》曰：霜以杀木，露以润草。《续晋阳秋》曰：隋郡上甘露，降摄阳县，垂木露凝十余里。
【在棘 被兰】《毛诗》曰：湛湛露斯，在彼杞棘；显允君子，莫不令德。阮藉《咏怀诗》曰：清露被兰皋，凝霜沾野草；朝为美少年，夕暮成丑老。
【三危 五色】《吕氏春秋》曰：伊尹《说汤》曰：“水之美者，有三危之露。”下见上。
【脂凝 蜜淳】何法盛《晋中兴书》曰：甘露者，仁泽也；其凝如脂。下见上曹植《魏德论》。
【蛇游 龟饮】刘向《说苑》曰：腾蛇游于雾露，乘于风行，非千里不止。《洞冥记》曰：元封二年，数遏国献能言龟一，颈长尺二寸，东方朔曰：唯承桂露以饮之。
【鹤警 蝉鸣】周处《风土记》曰：白鹤性警，至八月白露降，流于草叶上，滴滴有声，则鸣。刘向《说苑》曰：吴王欲伐荆，告其左右曰：“敢有谏者死。”舍人有少孺子者欲谏，怀丸操弹于后园，露沾其衣，如是三朝。吴王曰：“子来，何露沾其衣如此？”对曰：“园中有树，其上有蝉；蝉居高悲鸣饮露，不知螳螂在其后；螳螂曲跗取蝉，不知黄雀延颈欲啄；黄雀又不知弹丸在其下也；臣欲弹雀，又不知傍有坑而坠也。”
【金掌 铜盘】上见《汉武帝故事》。班固《西都赋》曰：抚仙掌以承露，擢双立之金茎。曹植《承露盘铭》曰：大形见者莫如高，物不朽者莫如金，气之清者莫如露，盛之安者莫如盘。乃诏有司，铸铜建承露盘于芳林园。
【汉宫 魏殿】《汉书》：宣帝诏曰：“乃者凤皇集太山陈留，甘露降未央宫，其赦天下。”魏明帝与东阿王诏曰：“昔先帝时，甘露屡降于仁寿殿前，灵芝生芳林园中；自吾建承露盘已来，甘露复降芳林园仁寿殿前。”
【助海 浚江】张衡《奏事》曰：飞尘增山，雾露助海，傅咸诗曰：零露浚江海，飞尘崇山岳；过谬佐台辅，安能饪鼎餗。
【托桐 晞薤】《苏子》曰：夫人生一代，若朝露之托桐叶耳，其与几何？《古今注》曰：薤露，哀歌也，言人命如薤上之露，易晞。露晞明朝更复落，人死一去何时归？
【色紫色丹 降陵降郡】《吕氏春秋》：伊尹说汤曰：“水之美者，三危之露；和之美者，揭雩之露，其色紫。”《拾遗记》曰：昆仑山有甘露，望之色如丹，着木石则皎然如霜雪，宝器承之如饴，人君圣德则下。范晔《后汉书》曰：明帝水平十七年，甘露降于原陵。又曰：桓帝永康元年秋八月，魏郡言嘉禾生，甘霜降。
§诗
【梁刘憺惊《早露诗》】九畹凝芳叶，百草莹新珠；盈荷虽不润，拂竹竟难枯。
【梁顾煊《赋得露诗》】飞空犹蕴状，集物始呈华；萎黄病秋笋，厌浥长春芽。非唯溥蔓草，颇亦变蒹葭；仍增江海浪，聊点木兰花。
【隋江总《咏采甘露应诏诗》】祥露晓氛氲，上林朝晃朗；千行珠树出，万叶琼枝长。徐轮动仙驾，清晏留神赏；丹水波涛汛，黄山烟雾上。风亭翠旆开，云殿朱弦响；徒知恩礼洽，自怜名实爽。
【庾抱《赋得胥台露诗》】胥台既落构，荆棘稍侵扉；栋折连云影，梁摧照日晖。翔鶤逐不及，巢燕反无归；唯有团阶露，承睫共沾衣。
【骆宾王《秋露诗》】玉关寒气早，金塘秋色归；泛掌光逾净，添河滴尚微。变霜凝晓液，承月委圆辉；别有吴台上，应湿楚臣衣。
【董思恭《咏露诗》】夜色凝仙掌，晨甘下帝庭；不觉九秋至，远向三危零。芦渚花虽白，葵园叶尚青；晞阳一洒惠，方愿益沧溟。
§颂
【梁神洊《芳林园甘露颂》】福以德彰，庆沿业皎；矧兹嘉露，因祥特表。翻润星夕，流甘月晓；奇越雕氛，珍逾素鸟。至道伊融，大化期肇。惟此大化，实感天眷；降液丹墀，飞津绮殿。九服依风，八荒改面；敢述朦词，式旌舞忭。
§表
【隋卢思道《在齐为百官贺甘露表》】窃以河荣洛变，授祉于勋华；玄玉素鳞，降灵于汤武。其间微禽弱草，改状移形，夜宿朝云，星光动色，皆以照临下土，发挥帝载，千祀一至，隔代同符。伏惟陛下，上总天维，傍握河纪，持钦翼之小心，纂升平之大业。万灵翘首，应三台以西巡；两仪贞观，乘六气而东指。卿云既出，还闻百辟之歌；河清可俟，实得万人之叹。而上玄乃顾，神物荐委，飞甘洒润，玉散珠连。昔魏明仙掌，竟无灵液；汉武金盘，空望云表，岂若神浆可挹，流珠九户之前。天酒自零，凝照三阶之下，斯实旷代祥符。前王罕遇，休矣美矣，皇哉唐哉。臣等并邀昌运，俱沐玄造，骤闻秘祉，亟睹冥贶。振鳞抚翼，空驰鱼鸟之心；瘗玉编金，方待云亭之后。
§启
【沈约《谢赐甘露启》】约言，左右，徐俨宣敕：垂赐法音寺松叶上甘露，臣往年经见，不过沾条而已。时或凝结，才若轻雾，未有玉聚珠联。光粲若是，实由积仁上通，冥德下降，故能委华宵极。雰被后雕，慈旨曲洽，颁此祥赉，不任欣荷。谨以启事谢以闻。
【后梁萧欣《谢赐甘露启》】臣欣启：某奉宣敕旨，垂赉便殿，桃叶甘露，拜受雀跃，载怀鸟抃。伏以圣德至大，和气茂远；是以神液甘流，灵滋膏被。求之前代，镜诸中古，或降邑都，尚君臣动色；遐迩趋庆，未有发瑞殿庭；呈祥玩瞩，视听罕闻，祥行绝代，臣与奉休明。曲蒙兹锡，独深〈石肙〉舞，实有常品，不任下情。谨以启事以闻。
○雾第六
§叙事
《春秋元命苞》曰：雾，阴阳之气。阴阳怒而为风，乱而为雾。《庄子》曰：腾水上溢故为雾。《释名》：雾，冒也，气蒙冒覆地物也。《吕氏春秋》云：冬行夏令，则氛雾冥冥。《西京记》云：太平之代，雾不塞望，浸淫被泊而已。《帝王世纪》曰：凡重雾，三日必大雨。雨未降，其雾不可冒行也。(《博物志》曰：王肃、张衡、马均，俱冒重雾行，一人无恙，一人病，一人死。问其故，无恙者云：我饮酒，病者饱食，死者空腹。)雾有亦雾、青雾、白雾、黄雾之异。(《望气经》曰：十月癸巳雾，赤为兵，青为殃。《抱朴子》曰：白雾四面围城，不出百日，大兵必至。汉成帝五舅同日封侯，其夏黄雾四塞。)
§事对
【三日 五里】《帝王世纪》曰：帝沃丁八年，伊尹卒。年百有余岁，大雾三日。沃丁葬以天子之礼，祀以大牢，亲自临丧三年，以报大德焉。谢承《后汉书》曰：张楷，字公超，性好道术，能作五里雾。时关西人裴优亦作三里雾。
【蛇游 豹隐】《韩子》曰：飞龙乘云，腾蛇游雾；云罢雾散，与螾蚁同矣。刘向《列女传》曰：陶荅子妻者，陶大夫荅子之妻也。荅子化陶三年，名誉不兴，家富三倍。其妻数谏曰：“夫子能薄而官大，是谓婴害；无功而家昌，是谓积殃。昔楚令尹子文之化，家贫而国富，福结于子孙，名垂于后代；今夫子贫富务大，不顾后害。妾闻南山有玄豹，雾雨七日不下食者，何也？欲以泽其衣毛，而成其文章，故藏以远害。今君若此，皆不免后患。”按：藏，隐也。故谢朓诗云：“虽无玄豹姿，终隐南山雾。”
【围城 绕军】上见上。《抱朴子》又曰：大雾绕军，雾之所在者，其下有塞将军之令。
【烟回 水溢】《宜都山川记》曰：郡西北，陆行三十里，有丹口。天晴出岭，忽有雾起，回转如烟；不过再朝，雨必降。下见上《庄子》
【嗽水 吹沙】沈约《宋书》曰：后汉正月朝，天子临德阳殿受朝贺。舍利从南方来，戏于殿前，激水化成比目鱼，跳跃嗽水，作雾翳日。《拾遗记》曰：平沙千里，色如金，细如粉；风沙起如雾，亦曰金雾。
【涿野 梦泽】《古今注》曰：黄帝与蚩尤战于涿鹿之野，蚩尤作大雾。王粲《英雄记》曰：曹公亦壁败，行云梦大泽中，遇大雾，迷失道路。
【夏井 汉坟】上见圈称陈留《风俗通》。《汉武帝故事》曰：武帝葬茂陵，芳香之气异常，积于坟埏之间，如大雾。
【银山 丹岭】《湘州记》曰：曲江县有银山，常多素雾。下见上《宜都山川记》。
【乘龟 骑鹿】王烈之《安成记》曰：县人有谢廪者，行田归路中，忽遇云雾。雾中有一人，乘龟而行。廪知神人，拜请求随去。父曰：“汝无仙骨，不得去也。”《楚词》曰：使枭阳先道兮，白虎为之前后。浮云雾而入冥兮，骑白鹿而容与。
【邓公呼吸 猛兽吐嗽】《苏子》曰：蜀邓公呼吸成雾。东方朔《十洲记》曰：汉武帝天汉中，回胡国献猛兽。使者曰：“猛兽之出，生昆仑，或出玄圃，食气饮雾，解人语，当其神也。立起风云，吐嗽雾露，百邪迸走，因名猛兽。”
【青山青天 四塞四起】徐干《中论》曰：文王遇姜公于渭阳，执竿而钓。文王得之，灼若披云而见白日，霍若开雾而观青山。王隐《晋书》曰：乐广为尚书令，卫瓘见而奇之，令诸子造焉。曰：“此人之水镜也，每见，莹然若开雾睹青天。”《汉书》曰：王氏五侯俱封，其日黄雾四塞终日。京房妖占曰：“大雾，君迷惑，云雾四起，则时多隐士。”
§诗
【太宗皇帝《赋得花庭雾诗》】兰气已熏宫，新蕊半妆丛；色含轻重雾，香引去来风。拂树浓舒碧，萦花薄蔽红；还当杂行雨，仿佛隐遥空。
【又《远山澄碧雾诗》】残云收翠岭，夕雾结长空；带岫凝全碧，障霞隐半红。仿佛分初月，飘摇度晓风；还因三里处，冠盖远相通。
【梁孝元帝《咏雾诗》】三辰生远雾，五里暗城闉；从风疑细雨，映日似游尘。乍若轻烟散，时如佳气新；不妨鸣树鸟，时蔽摘花人。
【又】晓雾晦阶前，垂珠带叶边。五里浮长隰，三辰晦远天。傍通似佳气，却望若飞烟。疏帘还复密，新栋更疑连。还思逢乐广，能令露雾褰。
【梁伏挺《行舟遇早雾诗》】水雾杂山烟，冥冥不见天；听猿方忖岫，闻濑始知川。渔人惑澳浦，行舟迷溯沿；日中气霭尽，空水共澄鲜。
【梁沈趋《赋得雾诗》】窈郁蔽园林，依霏被轩牖；睇雾始疑空，瞻空复如有。游蛇隐遥汉，文豹栖南阜；既殊三五辉，远望徒回首。
【董思恭《咏雾诗》】苍山夜已暮，翠观黯将沉；终南晨豹隐，巫峡夜猿吟。天寒气不歇，景晦色方深；待访公超巿，将予赴华阴。
【苏味道《咏雾诗》】氤氲起洞壑，遥裔匝平畴；乍似含龙剑，还疑映蜃楼。拂林随雨密，度迥带烟浮；方谢公超步，终从彦辅游。
○虹霓第七
§叙事
《春秋元命苞》曰：虹霓者，阴阳之精。雄曰虹，雌曰霓。《释名》云：虹，阳气之动也。虹，攻也，纯阳攻阴之气。《月令章句》云：夫阴阳不和，婚姻失序，即生此气。虹见有青赤之色，常依阴云而昼见，于日冲无云不见，太阴亦不见。见辄与日相互，率以日西，见于东方。故《诗》曰：“螮蝀在东。”螮蝀，虹也。(《尔雅》云。)霓，雌虹也。一名挈贰。(《尔雅》云。)凡虹双出，色鲜盛者为雄，雄曰虹；暗者为雌，雌曰霓。(京房《易传》曰：霓，旁气也。其占云：妻乘夫则见之，阴胜阳之表也。四时有之，唯雄虹见藏有月。有此二说。)
§事对
【吐金 化玉】刘敬叔《异苑》曰：晋陵薛愿，义熙初，有虹饮其釜，须臾翕响便竭。愿辇酒灌之，随涸，吐金满器。于是灾弊日祛，而丰富岁臻。干宝《搜神记》曰：孔子作《春秋》制《孝经》既成，斋戒向北辰而拜，告备于天。乃泱郁起白雾摩地，赤虹自上而下，化为黄玉，长三尺，上有刻文。孔子跪受而读之。
【美人 丈夫】郭注《尔雅》曰：俗名美人。《续搜神记》曰：庐陵巴丘人陈济者，作州吏。其妻独在家，常有一丈夫，长大仪貌端正，著绛碧袍，彩色炫耀，相期于一山涧间。至于寝处，不觉有人道相感接。比邻人观其所至，辄有虹见。
【拖轩 回馆】司马相如《上林赋》曰：挽香沙而无见，仰攀摖而扪天。奔星更于闺闼，宛虹拖于楯轩。左思《吴都赋》：宪紫宫以营室，廓庙庭之漫漫。寒暑隔阁于邃宇，虹霓回带于云馆。
【二气 五色】《文子》曰：天二气即成虹，地二气即泄藏，人二气即生病。《春秋潜潭巴》曰：虹出，后妃阴胁主。又曰：五色迭至，照于宫殿，有兵革之事。
【贯日 出晕】《史记》曰：荆轲慕燕丹之义，白虹贯日，太子畏之。应劭曰：“燕太子养荆轲，令刺秦王，精诚感天，白虹贯日。”《杂兵书》曰：日晕有白虹贯内，在外者，从所止战胜。
【属宫 贯城】《汉书》曰：上宫桀谋废昭帝，迎立燕王，令群臣皆装。是时天雨，虹下属宫中饮井，井水竭。沈约《宋书》曰：刘义庆在广陵，夜而白虹贯城，野麇入府，心甚恶之，因自陈求还。
【昼见 夜出】薛莹《后汉书》曰：灵帝光和元年，虹昼见御所，居崇德后殿前庭中，色青赤。王韶之《晋安纪》曰：羲熙二年七月夜，彩虹出西方，蔽月。
【太子畏 小人祥】上见《史记》应劭注云。如淳注曰：虹臣气，日为君。《列士传》曰：荆轲发后，太子见虹贯日，不彻，曰：“吾事不成矣！”张璠《汉纪》曰：灵帝时，虹昼见庭中，引议郎蔡邕诣金商门问。对曰：“虹霓，小人女子之祥。”
【阴阳交 枢镇散】《春秋元命苞》曰：阴阳交为虹霓。《春秋运斗枢》曰：枢星散为虹霓。《河图稽耀钩》曰：镇星散为虹霓。
【若鸟飞 似龙降】《汉书》曰：武帝东游东莱，临大海。是岁如虹气，苍黄若飞鸟，集城阳宫上。汉名臣蔡邕奏曰：“奉诏云，五月二十九日有黑气堕温殿东庭中，黑如车盖，腾起奋迅，五色，有头，体长十余丈，形宛似龙。占者以虹霓对，虹著于天而降于庭。以臣之闻，则天所投虹也。”
【贯月生顼 升天姤雄】《诗含神雾》曰：瑶光如霓贯月，正白，感女枢，生颛顼。常璩《华阳国志》曰：李特长子荡，字仲平；少子雄，字仲隽。初特妻罗妊雄，梦双虹自地升天，一虹中断。罗曰：“吾二儿，若有先亡者，必有贵者。”后雄遂王蜀。
§赋
【梁江淹《赤虹赋》】东南峤外，爰有九石之山，乃红壁千里，青萼百仞，苔滑临水，石险带溪，自非巫咸采药，群帝上下者，皆敛意焉。于时夏莲始舒，春荪未歇，肃舲投渚，缓拽江潭。正逢岩崖相照，雨云烂色，俄而雄虹赫然，晕光曜水，偃蹇山顶，舄弈江湄。迫而察之，实曰阴阳之气，信可观也。又忆昔登炉峰上，手接白云。今行九石下，亲弄绛霓，二奇难并，感而赋曰：迤逦〈山羲〉兮，不极之连山。鰅鳙虎豹兮，玉虺腾轩。孟夏氤氲兮，荷叶涵莲。怅何意兮容与，冀暂缓此忧年。失世上之异人，迟山中之虚迹，掇仙草于危峰，镌神丹于崩石。视鳣岫之吐噏，养鼋梁之交积。于是紫雾上河，绛氛下汉；白日无际，碧云卷半；行雨萧索，光烟艳斓；水学金波，石似琼岸。镇龟鳞之峻峻，绕蛟色之漫漫。俄而赤霓电出，蚴虬神骧；暧昧以变，依稀不常；非虚非实，乍灭乍光；赩赫山顶，照燎水阳。虽图纬之有载，旷代弥识而未逢。既咨嗟而踯躅，聊周流而从容。相番禺之广泽，忆丹山之乔峰。骑傅说之一星，乘夏后之两龙。彼灵物其讵几，寂火灭于山红。余形可览，残色未去。曜葳蕤而在草，映青葱而结树；昏青苔于丹渚，暖朱草于石路。霞晃朗而下飞，日通昽而上度；俯形命之窘独，哀时俗之不固。定赤舄之易遗，乃鼎湖之可慕。既以为骍鬐四毳之驾，方瞳一角之人。帝台北荒之际，弇山西海之滨，流沙之野，析木之津，云或怪彩，烟或异鳞，必杂虹霓之气，阴阳之神。
§诗
【董思恭《咏虹诗》】春暮萍生早，日落雨飞余；横彩分长汉，倒色媚清渠。梁前朝影出，桥上晚光舒；愿逐旌旗转，飘飘侍直庐。
【苏味道《咏虹诗》】纡余带星渚，窈窕戾天浔；空因壮士见，还共美从沉。逸势含良玉，神光藻瑞金；独留长剑彩，终负昔贤心。
○霁晴第八
§叙事
《说文》云：霁，雨止也；霋，雨霁也。雨止云罢貌也。书称乂时旸若，(旸以干物。霁，景也。乂，治也。若，顺也。孔安国注云：君政治则时旸顺。)此休徵之应也。僣恒旸若，(恒，常也。注云：君行僣差，则常旸逆。)此咎徵之应也。《白虎通》曰：太平之时，时雨时霁，不以恒旸，而以时旸，天地之气宣也。后汉应玚、魏文帝、缪袭，晋傅玄、陆云，并有《喜霁赋》；晋湛方生有《天晴诗》，嵇含有《悦晴诗》；近代词人，作者甚众，以苦阴霖而喜悦晴霁也。
§事对
【雨止 云罢】见上《说文》也。
【禜门 齐社】《礼记》曰：雩禜，祭水旱也。《三社义宗》云：雩，祈雨之祭；禜，止雨之祭，每禜于城门。《长沙耆旧传》云：文虔，字仲儒，为郡功曹吏。时霖雨废人业，太守忧悒，召虔补户曹。虔奉教斋戒，在社三日，夜梦白头翁谓曰：“尔来何迟？”虔具白所梦。太守曰：“昔禹梦青绣衣男子，称苍水使者，禹知水脉当通。若掾此梦，将可比也。”明日果大霁。
【收霓 恒阳】上见《月令章句》。又《潘尼赋》曰：收绛虹于汉阴。卢谌《朝华赋》曰：当于重阴始祛，微雨新晴，抑以泥液，恒以阳精。《玉篇》云：日气也。
【嵇诗 陆赋】嵇含《悦晴诗》曰：劲风归巽林，玄云起重基；朝霞炙琼树，夕影映玉芝。鸣凤晞轻翮，应龙曝纤鬐；百谷偃而立，大木颠复持。陆云《喜霁赋·序》曰：永宁二年，邺都大霖，作《秋霖赋》。赋成，天雨已霁，故又作《喜霁赋》。
【纵阳门 鞭阴石】《汉书》曰：董仲舒为江都相，理国以《春秋》。灾异之变，推阴阳所错行，故求雨闭诸阳，纵诸阴。其止雨反是。《音义》云：祈雨闭南门，止雨闭北门。宋《永初山川记》云：宜都郡有二大石，一为阳，一为阴。鞭阴石则雨，鞭阳石则晴。
【牛泥尽 燕石止】见雨门，顾微《广州记》。下见《湘州记》。
【魏国兴 苏峻灭】魏略《五行志》曰：延康元年，大霖雨五十余日。魏有天下乃霁，将受大禅之应也。晋中兴《徵祥记》曰：咸和四年，阴霖五十余日，峻灭乃霁。
【作赋成 受祚应】并见上。
【梦白头翁 见香炉岫】事见上。盛弘之《荆州记》曰：参山周回数百里，耸状若香炉。至于云霁，天明景彻，在襄阳北望见此山。
§赋
【魏缪袭《喜霁赋》】嗟四时之平分兮，何阴阳之不均？当夏至之勾萌兮，或旱干以历旬。既大麦之方登兮，汨注潦以成川。忍下民之昏垫兮，弃嘉谷于中田。悼彼昊天兮，旁魄后土。育我黎苗兮，降之伊祜。既垂曜于辰角兮，申劝之以九鳸；何灾沴之无常兮，曾粢盛之弗顾。览唐氏之洪流兮，怅侘傺以长怀。日黄昏而不寐，思达曙以独哀。白日时其潜旭兮，云滃勃而交回。雷隐隐而震其响兮，雨霖霖而又隤。察长溜之潺湲兮，若龙门之未开。赖我后之明圣兮，独克躬而罪己。发一言而感灵兮，人靡食其何恃？咨天鉴之遄速兮，犹影响之未彰。屯玄云以东徂兮，扇凯风以南翔。穹苍皎其呈色兮，羲和粲以扬光。农夫欣以敛川，田畯耕于封疆。
【傅玄《喜霁赋》】喜阴霖之既霁，嘉良辰之肇晴，悦氛电之潜匿兮，乐天鉴之孔明。行潦归于百川兮，七气彻于云庭。东风穆而扇路，重阳升其舒灵。去湮没之忧患，即通途之敞平。释昏垫之蒙昧，睹日月之光荣。若幽龙之出泉兮，超飞跃乎太清。昔唐帝之钦明兮，遘洪水之巨害。在殷汤之盛时兮，亢炎旱以历岁。伊我后之神圣兮，敷皇道以居帝。虽风雨之失度兮，且嘉谷之无败。咸调畅以兹茂兮，天人穆其交泰。命怡乐之吐和兮，播仁风乎无外。
【晋陆云《喜霁赋》】毒霖雨之淹时兮，情怀愤而无怿。肃有祷于人谋兮，反极阴于天作。清屏翳之洪隧兮，俄太山之触石。改望舒之离毕兮，跃六龙于紫阁。于是朱明日皓，凯风来南。复火正之旧司兮，黜后土于重阴。夷中原之多潦兮，反高岸于嵩岑。委禾竦而振颖兮，偃木竖而为林。敬大田之未坠兮，幸神祗之有歆。尔乃俯顺习坎，仰炽重离。兼明畅而天地爽兮，群生悦而万物齐。戢流波于桂水兮，起芳尘于沉泥。灾未及害，和斯有祥，翼翼黍稷，油油稻粱。望有年于自古兮，希诗人之万箱。
§诗
【太宗皇帝《初晴落景诗》】晚霞聊自洽，初睛弥可喜；日光百花色，风劲千林翠。池鱼跃不同，园鸟声还异；寄言博通者，知余物外志。
【晋湛方生《天晴诗》】屏翳寝神辔，非廉收灵扇；青天莹如镜，凝津弈如研。落帆修江湄，悠悠极长眄；清气朗山壑，千里遥相见。
【梁简文帝《开霁诗》】景落商飚尽，烟开四郊谧；偃蹇暮山虹，游扬下峰日。水文城上动，城楼水中出；竟微共理功，空卧淮阳秩。
【又】散丝与山气，忽洽复依晴；雷音稍入岭，电影尚连城。雨余云稍薄，风收热复生。
【梁王筠《望夕霁诗》】连山卷乱云，长林息众籁；密树含绿滋，遥峰凝翠霭。石溜正淙潺，山泉始澄汰；物华方人赏，跂予心期会。
【周庾信《喜晴诗》】比日思光景，今朝始暂逢；雨住便生热，云晴即作峰。水白澄还浅，花红曝更浓；已欢无石燕，弥欲弃泥龙。
【又《初晴诗》】湿花飞未远，阴云敛尚低；燕燥还为石，龙残更是泥。
【隋王胄《雨晴诗》】初晴物候凉，夕景照山庄。残虹低饮涧，新溜上侵塘。风度蝉声远，云开雁路长。
【虞世南《奉和幽山雨后应令诗》】肃城邻上苑，黄山迩桂宫。雨歇连峰翠，烟开竟野通。排虚翔戏鸟，跨水落长虹。日下林全暗，云收峰半空。山泉鸣石涧，地籁响生风。
【初晴应教诗】初日明燕馆，新溜满梁地。归云半入岭，残滴尚悬枝。
【李百药《雨后诗》】晚来风景丽，晴初物色华。薄云向空尽，轻虹逐望斜。后窗临岸竹，前阶枕浦沙。寂寥无与语，樽酒对风花。
§文
【宋孝武帝《祈晴文》】幽明失序，就阴则滞，连雨霖霪，注而不替，润既违时，泽而非惠。幸辍霖而吐景，权停云而敛翳，照鸾辂于大郊，光龙旗于田际，耒耜得施，黍稷获艺。增高廪于嘉年，登十千于兹岁。

[book_title]卷三 岁时部上
○春第一
§叙事
《礼记·月令》曰：孟春之月，日在虚，昏昴中，晓心中。(孟，长也。日月之行，一岁十二会。观斗所建，命其四时。孟春，日月会于娵訾，而斗建寅。)其日甲乙，其帝太皞，其神勾芒，(郑玄曰：此苍精之君，木官之臣。自古以来，著德立功者，太皞、宓羲也。勾芒，少皞氏之子，曰重，为木官。)律中太簇。(律，候气之管，以铜为之，中犹应也。高诱注曰：万物动生，簇地而出，故曰太簇。)东风解冻，蛰虫始振，(振，动也。)鱼上冰，獭祭鱼，鸿雁来。(此皆记时候。)天气下降，地气上腾，天地和同，草木萌动。(此阳气蒸运，可耕之候。)《夏小正》曰：正月启蛰，雉震呴；(呴，古雊字。呴者，鸣也；震者，鼓其翼也。)时有浚风，(浚者，大风，南风。)涤冻途，(涤者，变也，变而暖也。)田鼠出。(田鼠，嗛鼠也。)农及雪，泽采芸，(音魂。芸似邪蒿，可食。)柳稊，(稊者，发孚也。)梅、杏、柂桃则华。(柂桃，山桃。)《月令》曰：仲春之月，日在营室；昏东井中，晓箕中。(仲，中也。仲春者，日月会于降娄，而斗建卯。)律中夹钟，(高诱曰：是月，万物去阴而生，故候管者中夹钟。始雨水，桃始华，仓庚鸣，仓庚，黄鹂也。)鹰化为鸠；玄鸟至，(玄鸟，燕也。)日夜分，雷始发声。始电，蛰虫咸动。《夏小正》曰：二月祭鲔，(鲔之至，其时美。)采芑，(芑音杞。蘧也。)降燕乃睇。(降，下也。燕一名玄鸟，齐人呼乙。睇，眄也。眄者，视可为室。)《淮南子》曰：二月之夕，女夷鼓歌，以司天和。(女夷，神名。)《月令》曰：季春之月，日在娄，昏柳中，晓南斗中。(季，少也。季春日月会于大梁，而斗建辰。)律中姑洗，(高诱注曰：姑，故也。洗，新也。是月阳气发，故去故就新。)桐始华，田鼠化为鴽，虹始见，蓱始生。(螮蝀谓之虹。蓱，萍也。)生气方盛，阳气发泄，勾者毕出，萌者尽达。(屈而生者曰勾，芒而直者曰萌。)《夏小正》曰：三月参则伏，(参星伏不见。)螜则鸣，(螜，天蝼也。《尔雅》注云：天蝼，蝼蛄。)颁冰，(分冰以授大夫。)拂桐葩。(桐葩始生貌，拂拂然。)《周书·时训》曰：三月鸣鸠拂羽，戴胜降于桑。(拂羽，以羽相击；戴胜，促织纴之鸟。一名戴鵀。)梁元帝《纂要》曰：春曰青阳，(气清而温阳。)亦曰发生、芳春、青春、阳春、三春、九春；天曰苍天；(万物苍苍而生。)风曰阳风、春风、暄风、柔风、惠风；景曰媚景、和景、韶景；时曰良时、嘉时、芳时；辰曰良辰、嘉辰、芳辰；节曰华节、芳节、良节、嘉节、韶节、淑节；草曰弱草、芳草、芳卉；木曰华木、华树、芳林、芳树；林曰茂林；鸟曰阳鸟、时鸟、阳禽、候鸟、时禽、好鸟、好禽；正月孟春，亦曰孟阳、孟陬、上春初春、开春、发春、献春、首春、首岁、初岁、开岁、发岁、献岁、肇岁、芳岁、华岁；二月仲春，亦曰仲阳；三月季春，亦曰暮春、末春、晚春。
§事对
【苍精 青祗】张协《杂诗》曰：太皞启东节，春郊礼青祗。苍精见叙事注。
【参伏 祥正】《大戴礼》曰：三月参则伏不见。《国语》曰：农祥晨正。唐固注曰：农祥，房星也；晨正，谓晨见南方，谓立春之日。
【谷雨 条风】《孝经纬》曰：周天七衡六间曰立春，后十五日斗指寅为雨水，后十五日指甲为惊蛰，后十五日指乙为清明，后十五日指辰为谷雨。《易通卦验》曰：立春条风至。宋均注曰：条风者，条达万物之风。
【迟日 和风】《毛诗》曰：春日迟迟，采蘩祁祁。郑注曰：迟迟，舒缓也。陆士衡《乐府诗》曰：游客芳春林，春芳伤客心；和风飞清响，鲜云垂薄阴。
【淑景 鲜云】李颙《悲四时诗》曰：舒朗景之淑鲜。鲜云事已见《和风》注中。
【九阳 三节】傅玄《阳春赋》：生气方盛，九阳奋发。又《乐府诗》曰：穆穆三春节，天气暖且和。
【仓庚 玄乙】《毛诗》曰：春日载阳，有鸣仓庚。注曰：仓庚，黄鹂也。蔡邕《月令章句》曰：仲春玄鸟至。玄鸟，燕也。《尔雅》曰：燕，乙也。
【拂羽 挥鳞】《礼记》曰：季春之月，鸣鸠拂其羽。李颙《悲四时》曰：春日悲兮，鱼挥鳞于巨川。
【鸣鹃 雊雉】《临海异物志》曰：鷤鸠，一名田鹃。三月鸣，昼夜不止；至当麦子熟，鸣乃得止。《大戴礼》曰：正月雉震雊。雊，鸣也；震，鼓其翼。
【玄鸟 苍龙】《吕氏春秋》曰：仲春之月玄鸟至。《礼记》曰：孟春之月，天子居青阳左介，乘青辂，驾苍龙。
【降燕 来鸿】《大戴礼》：二月降燕。降，下也。《礼记》：孟春之月，鸿雁来。
【桑鵀 麦雉】蔡邕《月令章句》曰：季春戴鵀降于桑。曹植《射雉赋》曰：暮春之月，宿麦盈野，野雉群雊。
【化鸠 归雁】《周礼》：罗氏仲春献鸠，以养国老。郑玄注曰：春鹰化为鸠，变旧为新，宜以养老助生气。《礼记》曰：正月鸿雁来。来，归也。北有雁门，故曰归雁。
【玄燕 黄鹂】并见上玄乙、仓庚注。
【冰涣 雪滋】王廙《春可乐》曰：孟春之月，冰泮涣以微流。李颙《悲四时》曰：悲阳泽之方宣，云兴滋于秀石，飚鸣柯于崇山。
【杏花 菖叶】崔寔《四民月令》曰：清明节，令蚕妾理蚕室。是月也，杏花盛。《吕氏春秋》曰：冬至后五旬七日，菖者百草之先生也，于是始耕。高诱注曰：菖浦水草。
【华桂 柔桑】《尸子》曰：春华秋英，其名曰桂。《毛诗》曰：春日载阳，爰求柔桑。
【兰径 柳衢】《楚词》曰：献岁发春兮洎吾南征，兰皋被径兮斯路渐荣。谢惠连《三日诗》曰：弱柳荫修衢。
【青苹 绿芰】枚乘《七发》曰：淹青苹，游清风；陶阳气，荡春心。夏侯湛《春可乐》曰：援若流之绿芰。
【葇柳 夭桃】伍缉之《春芳诗》曰：桃柳发葇荣，丹绿粲郊邑。《毛诗》曰：桃之夭夭，灼灼其华。
【布德 论功】《礼记》曰：立春之月，天子迎春于东郊，布德和令，行庆施惠，下及兆民。《大戴礼》曰：古者天子孟春论吏之德行功能。
【效功 论赏】《礼记》曰：季春之月，蚕事既登；分茧秤丝，效功以供宗庙之服。《管子》曰：孟春之朝，君自听朝论爵赏。
【帝藉 神禖】《礼记》曰：孟春之月，天子躬耕帝藉。蔡邕曰：天子藉田千亩，以供上帝之粢盛，借人力以成其功，故曰帝藉。《吕氏春秋》曰：仲春之月，玄鸟至之日，以太牢祠于高禖。蔡邕曰：高禖，神名也。
【献羔 祭鲔】《礼记》曰：仲春之月，天子乃献羔开冰，先荐寝庙。《大戴礼》曰：二月祭鲔，鲔者，鱼之先至者。
【祈麦 荐韭】《礼记》曰：季春之月，天子乃为麦祈实。郑玄注曰：于含秀求其成也。崔寔《四民月令》：二月祠太社之日，荐韭卵于祖祢。
【徇铎 载耜】《尚书》曰：每岁孟春，遒人以木铎徇于路。注曰：遒人，宣令之官；木铎，金铃木舌，所以振文教也。《礼记》曰：孟春之月，择元辰，天子亲载耒耜，帅三公九卿诸侯大夫躬耕藉田。
【禁火 启冰】《周礼》曰：司烜氏掌仲春以木铎，以修火禁。蔡邕《月令章句》曰：仲春之月，天子献羔开冰。
【条桑 采艾】《毛诗》曰：蚕月条桑。郑玄曰：条桑支落其叶。崔寔《四民月令》曰：三月可采艾耳。
【花盖 叶幄】夏侯湛《春可乐》曰：春可乐兮，缀杂花以为盖，集繁蕤以饰裳。叶幄见下谢万《春赋》。
【绿野 青达】谢灵运《入彭蠡口诗》曰：春晚绿野秀，岩高白云屯。刘臻妻《献春颂》曰：玄陆降坎，青逵升震；阴祗送冬，阳灵迎春。
【浴沂 禊洛】《论语》曰：暮春者，春服既成，冠者五六人，童子六七人，浴乎沂，风乎舞雩，咏而归。蔡邕《禊文》曰：洋洋暮春，厥月除巳，尊卑烟骛惟女与士，自求百福，在洛之涘。
【榆荚雨 桃花水】《汜胜之书》曰：三月榆荚雨，高地强土可种禾。《韩诗章句》曰：溱与洧方涣涣兮，谓三月桃花水下。时郑国之俗，三月上巳，此水招魂续魄，祓除不祥之故也。
§赋
【晋傅玄《阳春赋》】乾坤絪缊，冲气穆清；幽蛰既动，万物乐生。依依杨柳，翩翩浮萍；桃之夭夭，灼灼其荣。繁华烨而曜野兮，炜分葩而扬英。鹊营巢于高树兮，燕衔泥于广庭。睹戴胜之止桑兮，聆布谷之晨鸣。乐仁化之普宴兮，异鹰隼之变形。
【晋谢万《春游赋》】青阳司候，勾芒御辰。陈涤灌以摧枯，初茎蔚其曜新；幂丰叶而为幄，靡翠草而成絪。于是远啸良俦，近命嘉宾，奏羽觞而交献，罗丝竹以并陈；咏新服之璀璨，想舞雩之遗尘。抚鸣琴而怀古，登修台而乐春。尔乃碧巘增邃，灌木结阴，轻云晻暧以幕岫，和风清泠而启衿。
【晋湛方生《怀春赋》】鸿飘翮于归风，燕衔泥而来征。鸷鸟感仁而革性，鶗鴂乘化而变声。麦芃芃而含秀，桑蔼蔼而敷荣。华照灼以烂林，叶婀娜以媚茎。
【宋刘义恭《感春赋》】听时禽之哢音，信关关以嘤嘤；悲阳鸿之赴朔，怜春燕之入楹。天晻暧而流云，日阴翳而沦精；风淑穆而吹兰，雨蒙蒙而洗茎。草承泽而擢秀，花顺气而飞馨。
【梁简文帝《晚春赋》】待余春于北阁，藉高燕于南陂；水筛空而照底，风入树而香枝。嗟时序之回斡，叹物候之推移；望初篁之傍岭，爱新荷之发池。石凭波而倒植，林隐日而横垂；见游鱼之戏藻，听惊鸟之鸣雌。树临流而影动，岩薄暮而云披；既浪激而沙游，亦苔生而径危。
【梁孝元帝《春赋》】洛阳小苑之西，长安大道之东，苔染池而尽绿，桃含山而并红；露沾枝而重叶，网萦花而曳风。
【隋庾信《春赋》】宜春苑中春已归，披香殿里作春衣；新年鸟声千种啭，二月杨花满路飞。河阳一县并是花，金谷从来满园树；一丛香草足碍人，数尺游丝即横路；开上林而竟入，拥河桥而争渡。出丽华之金屋，下飞燕之兰宫；钗朵多而讶重，髻鬟高而畏风；眉将柳而争绿，面共桃而竞红。影来池里，花落衫中。吹箫弄玉之台，鸣珮凌波之水；移戚里而家富，入新丰而酒美。苔始绿而藏鱼，麦才青而覆雉。
【隋萧悫《春赋》】落花无限数，飞鸟排花度；禁苑至饶风，吹花春满路。岩前片石迥如楼，水里连沙聚作州；二月莺声才欲断，三月春风已复流。分流绕小渡，堑水还相注；山头望水云，水底看山树。舞余香尚在，歌尽声犹住；麦垄一惊翚，菱潭两飞鹭。
§诗
【唐太宗《首春诗》】寒随穷律变，春逐鸟声开；初风飘带柳，晓雪间花梅。碧林青旧竹，绿沼翠新苔；芝田初雁去，绮树未莺来。
【南齐虞羲《春郊诗》】风迟蝶弄花，景丽鸟和春。樵歌喧垄暮，鱼枻乱江晨。山中芳杜若，依依独思人。
【南齐王俭《春夕诗》】露华方照岁，云彩复经春；虚闺稍叠草，幽帐日凝尘。
【又《春诗》】兰生已匝苑，萍开欲半池；轻风摇杂花，细雨乱丛枝。
【又】风光承露照，雾色点兰晖；青荑结翠藻，黄鸟弄春飞。
【梁简文帝《春日想上林诗》】春风本自奇，杨柳最相宜。柳条恒著地，杨花好上吹。处处春心动，常惜光阴移。
【又《晚春诗》】紫兰叶初满，黄莺哢不稀；石蹲还似兽，萝长更加衣。水曲文鱼聚，林暝鸦鸟飞；渚潇变新节，岩桐长旧围；风花落未已，山窗开夜扉。
【梁孝元帝《春日诗》】新莺隐叶啭，新燕向窗飞。柳絮时依洒，梅花乍入衣。玉珂逐风度，金鞍照日晖。无令春色晚，独望行人归。
【又《望春诗》】叶浓知柳密，花尽觉梅疏。兰生未可握，蒲小不堪书。
【梁沈约《伤春诗》】弱草半抽黄，轻条未全绿；年芳被禁御，烟华绕曾曲。寒苔卷复舒，冬泉断方续，早花散凝金，初露泫成玉。
【又《初春诗》】扶道觅阳春，相将共携手；草色犹自非，林中都未有。无事逐梅花，空教信杨柳；且复归去来，含情寄杯酒。
【梁鲍泉《奉和湘东王春日诗》】新莺始新归，新蝶复新飞；新花满新树，新月丽新晖。新光新气早，新望新盈抱；新水新绿浮，新禽新听好。新景自新还，新叶复新攀；新枝虽可结，新愁讵解颜。新思独氛氲，新知不可闻；新扇如新月，新盖学新云。新落连珠泪，新点石榴裙。
【梁闻人茜《春日诗》】高台动春色，清池映日华；绿葵向光转，翠柳逐风斜。林有鸣心鸟，园多夺目花；相与咸知节，叹子独离家。
【周庾信《咏春诗》】昨夜鸟声春，惊鸣动四邻；今朝梅树下，定有折花人。
【周宗懔《春望诗》】日暮春台傍，徙倚爱余光；都尉新移枣，司空始种杨。一枝犹桂馥，十步有兰香；望望无萱草，忘忧竟不忘。
【又《早春诗》】昨暝春风起，今朝春气来；莺鸣一两啭，花树数重开。散粉成初蝶，剪彩作新梅；游客伤千里，无暇上高台。
【陈张正见《春初赋得池应教诗》】遥天收密雨，高阁映奔曦；雪尽青山路，冰销渌水池。春光落云叶，花影发晴枝；琴樽奉终宴，风月岂云疲。
【隋炀帝《晚春诗》】洛阳春稍晚，四望满春辉；杨叶行将暗，桃花落未稀。窥檐燕争入，穿林鸟乱飞；唯当关塞者，浓露方沾衣。
【隋阳休之《春日诗》】迟迟暮春日，蔼蔼春光上；柔露洗金盘，轻丝缀珠网。渐看阶茝蔓，稍觉池莲长，蝴蝶映花飞，楚雀绿条响。
【隋萧悫《春晚庭望诗》】春庭聊纵望，楼台自相隐；窗梅落晚花，池竹开初笋。泉鸣知水急，云来觉山近；不愁花不飞，到畏花飞尽。
【隋江总《春诗》】水苔宜溜色，山樱助落晖；浴鸟沉还戏，飘花度不归。
【陈叔达《春首诗》】雪花联玉树，冰彩散瑶池；翔禽遥出没，积翠远参差。
【又《早春桂林殿应诏诗》】金铺照春色，玉律动年华；朱楼云似盖，丹桂雪如花。水岸衔阶转，风条出柳斜；轻舆临太液，湛露酌流霞。
【虞世南《春夜诗》】春苑月徘徊，竹堂侵夜开；惊鸟排林度，风花隔水来。
【杨师道《春朝闲步诗》】休沐乘闲豫，清晨步北林；池塘藉芳草，兰芷袭幽衿。雾中分晓日，花里弄春禽；野迳香恒满，山阶笋屡侵。何须命轻盖，桃李自成阴。
【上官仪《奉和初春诗》】步辇出披香，清歌临太液；晓树流莺满，春堤芳草积。风色翻露文，雪花上空碧；花蝶来未已，山光暖将夕。
【元万顷《奉和春日池台诗》】日影飞花殿，风文积草池；凤楼通夜敞，虬辇望春移。
【又《奉和春日诗》】花轻蝶乱仙人杏，叶密莺喧帝女桑；飞云阁上春应至，明月楼中夜未央。
【又】凤辇迎风乘紫阁，鸾车避日转彤闱；中塘促管淹春望，后殿清歌开夜扉。
○夏第二
§叙事
《礼记·月令》曰：孟夏之月，日在昴，昏翼中，晓牵牛中。(郑玄注曰：孟夏者，日月会于实沉，而斗建巳之辰。)其日丙丁，(丙之言炳也，万物皆炳然著见而强大。)其帝炎帝，其神祝融，(此赤精之君，火官之臣。炎帝，大庭氏也；祝融，颛顼氏之子，曰黎，为火官正者。)律中仲吕。(高诱注曰：阳散在外，阴实在中，所以旅阳成功，故曰仲吕也。)蝼蝈鸣，蚯蚓出；王瓜生，苦菜秀；(蝼蝈，蛙也；王瓜，挈也。高诱曰：蝼蝈，虾蟆也。)靡草死，麦秋至；断薄刑，决小罪。(靡草，荠葶苈之属。)《夏小正》曰：四月昴则见。(昴，星名。)《易通卦验》曰：立夏，清明风至，而暑鹊鸣，博谷飞，电见，龙升天。(龙，心星名。)《月令》曰：仲夏之月日在参，昏角中，晓危中，(郑玄注曰：仲夏者，日月会于鹑首，而斗建午之辰。)律中蕤宾。(高诱曰：是月阴气萎蕤在下，象主人；阳气在上，象宾客。)小暑至，螗螂生，鵙始鸣，反舌无声。(螗螂，螵蛸母也。鵙，伯劳也。反舌，百舌鸟。高诱曰：螗螂代谓之天马，一名龁疣，衮豫谓之巨斧。是月阴作于下，阳散于上。伯劳，夏至后应阴而杀蛇，乃磔之棘上而始鸣也。反舌，百舌也，变易其声，仿百鸟之鸣，故谓之百舌也。)鹿角解，蝉始鸣，半夏生，木槿荣。(木槿，玉蒸也。名蕣，一名榇。)《夏小正》：五月参见则螂蜩鸣，(螂蜩者，五彩具。)初昏大火中。(大火，心星。)《尚书》曰：日永星火，以正仲夏，(永，长也，谓夏至之日也。火，苍龙之中星，举中则七星见可知也。)鸟兽希革。(时毛羽希少改易。革，改也。)《月令》曰：季夏之月，日在东井，昏氐中，晓东壁中。(郑玄曰：季夏者，日月会于鹑火，而斗建未之辰。)律中林钟，温风至，蟋蟀居壁。(按《尔雅》曰：蟋蟀蛩。刘劭注云：谓蛚蜻也。孙炎云：梁国谓之蛩。郭璞云：今促织也。蛩音义，或作蛩，方言蜻蛚。楚谓之蟋蟀。似蝗而小，正黑，有光泽如漆，有角翅。一名蛩，一名蜻蛚，幽州人谓之促织。)鹰乃学习，腐草化为萤。(鹰学习谓攫搏。萤，飞虫，萤火也。)梁元帝《纂要》曰：夏曰朱明，(气赤而光明。)亦曰长嬴、朱夏、炎夏、三夏、九夏。天曰昊天，(言气浩汗。)风曰炎风。节曰炎节。草曰茂草、杂草。木曰蔚林、茂林、密树、茂树。孟夏亦曰维夏、首夏、季夏，亦曰徂暑。(徂，往也，言暑始往。)
§事对
【龙见 鹑栖】《尚书》曰：日永星火，以正仲夏。注曰：火，苍龙之中星也。《左传》曰：龙见而雩。注云：龙见建巳之月。苍龙七宿之体，昏见东方。张衡《应问》曰：溽暑至而鹑火栖，寒冰沍而鼋鼍蛰。
【麦秋 梅雨】《礼记》曰：孟夏麦秋至，断薄刑。蔡邕《月令章句》曰：百谷各以其初生为春，熟为秋，故麦以孟夏为秋。周处《风土记》曰：梅熟时雨，谓之梅雨。
【翔鵙 鸣蝉】《礼记》：仲夏之月鵙始鸣。李颙《羡夏篇》曰：咧咧林蜩鸣，翩翩鸣鵙翔。《易通卦验》曰：夏至景风至，蝉始鸣，螗螂生。
【荣槿 秀葽】《礼记》：仲夏木槿荣。《毛诗》曰：四月秀葽。注云：不荣而实曰秀。葽，草也。
【草滋 木蔚】曹植《古乐府·艳歌行》曰：夏节纯和天清凉，百草滋殖舒兰芳。傅玄述《夏赋》曰：四月维夏，运臻正阳；鹿角解于中野，草木蔚其条长。
【素柰 朱李】左思《蜀都赋》曰：朱樱春就，素柰夏成。魏文帝《与吴质书》曰：浮甘瓜于清泉，沉朱李于寒冰。
【炎风 炽日】陈琳《大暑赋》曰：土润溽以敲烝，时淟涊以溷浊；温风郁其彤彤，譬炎火之陶烛。曹植《大暑赋》曰：炎帝掌节，祝融司方；维扶桑之高燎，炽九日之重光。
【朱辂 赤旗】《礼记》：孟夏之月，天子居明堂左介，乘朱辂。兵书曰：夏出兵，赤旗在前，执戟前行。
【象德 封功】范子《计然》曰：德取象于春夏，刑取象于秋冬。京房《易占》曰：夏至离王，景风用事；人君当爵有德，封有功。
【风观 冰台】潘岳《关中记》曰：桂宫一名甘泉，又作迎风观、寒露台，以避暑。陆翙《邺中记》曰：石季龙于冰井台藏冰，三伏之日，以冰赐大臣。
【祭黍 羞桃】皇览《逸礼》曰：夏则乘赤辂，驾赤骝，载赤旗，以迎夏于南郊，其祭先黍与鸡。《礼记》曰：仲夏之月，天子羞以含桃，先荐寝庙。
【均管 颁冰】《礼记》曰：仲夏之月，命乐修鞀鞞鼓，以均琴瑟管箫。《周礼》曰：凌人掌夏颁冰。注云：暑气盛以冰颁赐。
【环炉 交扇】桓谭《新论》曰：汉中送王仲都，至夏大暑日，使暴坐，又环以十炉火，不言热而身不汗出。刘义庆《世说》曰：却嘉宾三伏之月诣谢公，炎暑熏赫，虽复当风交扇，犹沾汗流离。
【啸风 嗽露】王粲《大暑赋》曰：仰庭熠而啸风，风既至其如汤；气呼吸以祛和，汗雨下而沾裳。王度《扇上铭》曰：朱明赫离光，启窗来清风；服绤嗽云露，体夷神自融。
【濯枝雨 飞芒露】周处《风土记》曰：仲夏濯枝荡川。注云：此节常有大雨，名濯枝。傅玄《夏赋》曰：和风穆而扇物，麦含露而飞芒。
【黄雀风 丹鱼水】周处《风土记》：仲夏长风扇暑。注云：此节东南常有风，俗名黄雀长风。郦元注《水经》曰：丹水出丹鱼，先夏至前十夜伺之，鱼浮水则赤光上照如火。
【避暑饮 感凉会】魏文帝《典论》曰：大驾都许，使光禄大夫刘松北镇袁绍军，与绍子弟日共宴饮。常以三伏之际，昼夜醋饮，极醉，至于无知，云以避一时之暑。故河朔有避暑饮。傅咸《感凉赋·序》曰：盛夏月困于炎热，热甚不过旬日，而复自凉。以时之凉，命亲友曲会作赋尔。
§赋
【后汉繁钦《暑赋》】景暑方往，时惟六月；林钟纪度，祝融司节。大火飏光，炎风酷烈；沉阳腾射，滞暑散越。区寓郁烟，物焦人渴；煌煌野火，燌薄中原。翕翕盛热，蒸我层轩；温风淟涊，动静增烦。
【晋夏侯湛《大暑赋》】惟青春之谢兮，接朱明之季月；何太阳之赫曦，乃郁陶以兴热。于是大吕统律，祝融纪节；蒸泽外熙，太阴内闭。若乃三伏相仍，徂暑彤彤，上无纤云，下无微风。
【隋卢思道《纳凉赋》】祝融司方，朱明届序，气乃初伏，节惟徂暑。积歊蒸于帘栊，流烦溽于园御；阳风淟其长扇，火云赫而四举。尔乃警六御，按三条，击鼍鼓，吟凤箫；云车错毂，麟马齐镳。入云宫之〈山蹇〉嵼，登仙观之岧峣；引雄风于洞穴，承清露于丹霄；动飕飗于翠帐，散霏微于绮寮。
§诗
【唐太宗《初夏诗》】一朝春夏改，隔夜鸟花迁；阴阳深浅叶，晓夕重轻烟。哢莺犹响殿，横丝正网天；佩高兰影接，绶细草文连。碧鳞惊棹侧，玄燕舞檐前；何必汾阳处，始复有山泉。
【《赋得夏首启节诗》】北阙三春晚，南营九夏初；黄莺弄朝变，翠林花落余。瀑流还响谷，猿啼自应虚；早荷向心卷，长扬就影舒；此时叹不极，调轸坐相娱。
【齐谢朓《夏日诗》】麦侯始清和，凉雨销炎燠；红莲摇弱荇，丹藤绕新竹。
【梁简文帝《和湘东王首夏诗》】冷风杂细雨，垂云助麦凉；竹木俱葱翠，花蝶两飞翔；燕泥衔复落，鶗吟敛更扬。卧石藤为缆，山桥树作梁；欲待华池上，明月吐清光。
【梁萧子范《夏夜独坐诗》】节序遇徂炎，兹宵在三伏；凭轩伫凉气，中筵倦烦燠。寂寞对空窗，清疏临夜竹；虫音乱阶草，萤光绕庭木。帘月度斜辉，风花起余馥。
【梁徐怦《夏诗》】炎光歇中宇，清气入房栊；晚荷犹卷绿，疏莲久落红。
【梁徐摛《夏诗》】夏景厌房栊，促席玩花丛；荷阴斜合翠，莲影对分红。此时避炎热，清樽独未空。
【隋庾信《夏日应令诗》】朱帘卷丽日，翠幕蔽重阳；五月炎气蒸，三时刻漏长。麦随风里熟，梅逐雨中黄。开冰带井水，和粉杂生香；衫含蕉叶气，扇动竹花凉。早菱生软角，初莲开细房；愿陪仙鹤举，洛浦听笙簧。
【隋李德林《夏日诗》】夏景多烦蒸，山水暂追凉；桐枝覆玉槛，荷叶满银塘。轻扇摇明月，珍簟拂流黄；壶盛仙客酒，瓶贮帝台浆。才人下铜雀，侍妓出明光；歌声越齐市，舞曲冠平阳。微风动罗带，薄汗染红妆；共欣陪宴赏，千秋乐未央。
【隋薛道衡《梅夏应教诗》】长廊连紫殿，细雨应黄梅；浮云半空上，清吹隔池来。集凤桐花散，腾龟莲叶开；幸逢为善乐，频降济时才。
【又《夏晚诗》】流火稍西倾，夕影遍曾城；高天澄远色，秋气入蝉声。
【隋魏彦琛《初夏应诏诗》】虽度芳春节，物色尚余华；出帘飞小燕，映户落残花。舞衫飘细縠，歌扇掩轻纱；兰房本宜夜，不畏日光斜。
【杨师道《和夏日晚景应诏诗》】辇路夹垂杨，离宫通建章；日落横峰影，云归起夕凉。雕轩动流吹，羽盖息回塘；薙草生还绿，残花疏尚香。青岩类姑射，碧涧似汾阳；幸属无为日，欢娱方未央。
§书
【魏文帝《与吴质书曰》】事已见上朱李注中。
○秋第三
§叙事
《礼记·月令》曰：孟秋之月，日在张，昏尾中，晓娄中。(郑玄曰：孟秋者，日月会于鹑尾，而斗建申之辰。)其日庚辛，(庚之言更也，辛之言新也。日行秋，西从白道，成熟万物；月为之佐。万物皆肃然改更，秀实新成也。)其帝少皞，其神蓐收。(此白精之君，金官之臣。少昊，金天氏，蓐收，少皞氏之子，曰该，为金官。)律中夷则，(高诱曰：太阳力衰，太阴气发，万物凋伤，应法成性。)凉风至，白露降，寒蝉鸣，鹰乃祭鸟。(鹰祭鸟者，将食之示有先也。)仲秋之月，日在角，昏南斗中，晓毕中。(郑玄曰：仲秋者，日月会于寿星，而斗建酉之辰。)律中南吕，(高诱曰：阳气内藏，阴吕于阳，任其成功。)盲风至，鸿雁来，玄鸟归，群鸟养羞；(盲风，疾风也；玄鸟，燕也。归谓去蛰也。凡鸟随阳者，不以中国为居，羞谓所养。)日夜分，雷乃始收，蛰虫坏裴户，阳气日衰，水始涸。(坏，益也。)季秋之月，日在角，昏牵牛中，晓东井中。(郑玄曰：季秋日月会于大火，而斗建戌之辰。)律中无射，(季秋气生，则无射之律应。高诱曰：阴气上升，阳气下降，万物随阳而盛，而无射出见者也。)鸿雁来宾，雀入大水为蛤；菊有黄华，豺乃祭兽，戮禽。(来宾，言其客止未去。大水，海也；戮，杀也。)霜始降，草木黄落。《尚书》曰：宵中星虚，以殷仲秋，(宵，夜也；虚玄武中星，以秋分日见。)鸟兽毛毨。(毨，理也，毛更生整理也。)《淮南子》曰：七月，百虫蛰伏，青女乃出，(高诱曰：青女乃青要玉女，司霜雪者。)以降霜雪。《夏小正》曰：八月，丹鸟羞(羞，进也。)白鸟，(白鸟，蚊蚋。)辰则伏，(辰，房星。)鴽为鼠。九月，内火。(火，大火，心星也。)梁元帝《纂要》曰：秋曰白藏，(气白而收藏万物。)亦曰收成，(万物成而收敛。)亦曰三秋、九秋、素秋、素商、高商；天曰旻天；(旻，愍也，愍万物之凋零。)风曰商风、素风、凄风、高风、凉风、激风、悲风；景曰朗景、澄景、清景；时曰凄辰、霜辰；(霜辰可施九月。)节曰素节、商节；草曰衰草；木曰疏木、衰林、霜柯、霜条；七月孟秋，亦曰首秋、上秋、肇秋、兰秋；八月仲秋，亦曰仲商；九月季秋，亦曰暮秋、末秋、暮商、季商、杪秋，亦曰授衣，(此时妇功毕，始授衣。)亦曰玄月。
§事对
【火流 土王】《毛诗》曰：七月流火，九月授衣。《易说》曰：坤西南主立秋。京房《易占》曰：立秋坤王，凉风用事。《周易·集林》曰：坤，土也。
【露下 风高】《易通卦验》曰：立秋凉风至，白露下。江逌诗曰：高风催节变，凝霜督物化。
【蓼风 葭露】蔡邕《月令·章句》曰：仲秋白露节，盲风至。秦人谓蓼风为盲风。《毛诗》曰：蒹葭苍苍，白露为霜。
【凝雾 凉烟】袁淑《秋情赋》曰：曳悲泉之凝雾，转绝垠之严云。鲍明远《秋思赋》曰：秋木兮架浦，凉烟兮冒江。
【劲风 皦月】潘岳《秋兴赋》曰：庭树槭以洒落，劲风戾而吹帷。湛方生《秋夜赋》曰：夜悠悠而难极，月皦皦而停光。
【收潦 涤气】《楚辞》曰：悲哉秋之为气也，泬寥兮天高而气清，寂惨兮收潦而水清。袁淑《秋情赋》曰：炎都褰埃，旻寓涤气。
【凉风 凄日】《礼记》曰：凉风至。《毛诗》曰：秋日凄凄，百卉具腓。
【长宵 短晷】卢谌诗曰：凛凛素秋，日促宵长。潘岳《秋兴赋》曰：何微阳之短晷，觉长夜之方永。
【金帝 玉女】《礼记》曰：孟秋，其帝少皞。注云：皞，金天氏。《淮南子》曰：至秋三月，青女乃出，降霜雪。高诱注曰：青女乃天神青要玉女，主霜雪。
【凝露 飞霜】曹植《秋思赋》曰：四时更王兮秋气悲，高云静兮露凝衣。徐广《秋赋》曰：于时招摇西建，天高气清，飞霜凝洒，悴叶飘零。
【收温 涤暑】湛方生《秋夜词》曰：秋夜清白兮，播商气以收温，扇凄风以革凉。李颙《悲四时》曰：秋日兮火流天而涤暑，风入林而疏条。
【珠露 金风】李颙《感兴赋》曰：风触波而文动兮，露沾卉而珠凝。张协诗曰：金风扇素节，丹露启阴期。
【白帝 青女】《礼记》曰：立秋之月，天子率三公九卿诸侯大夫以迎秋于西郊。郑玄注曰：是月祭白帝于西郊，以迎秋。青女见上玉女注中。
【归燕 鸣蜩】《周书》曰：白露后五日，玄鸟归。又，立秋后，寒蜩鸣。
【击隼 化萤】《汉书》曰：孙宝为京兆尹，以立秋日署侯文为东都督邮。入见，敕曰：今鹰隼始击，当从天气，取奸恶以成严霜之诛。《易通卦验》曰：立秋腐草化为萤。
【虫吟 鸟击】苏彦《秋夜长》曰：时禽鸣于庭柳，节虫吟于户堂。《易通卦验》曰：秋分鸷鸟击。
【木落 草衰】魏文帝《燕歌行》曰：秋风萧瑟天气凉，草木零落露为霜。李陵《答苏武书》曰：凉秋九月，塞外草衰。
【露叶 霜条】谢惠连诗曰：团团满叶露，淅淅振条风。何瑾《悲秋》曰：霜凝条兮璀璀，露溜叶兮泠泠。
【落英 陨叶】苏彦《秋夜长》曰：零叶纷其交华，落英飘以散芳。潘岳《秋兴赋》曰：游氛朝兴，槁叶夕陨。
【九法 五政】《周礼》曰：大司马之职，掌建邦国之九法，以佐王平邦国，仲秋教理兵政。《管子》曰：秋三月以庚辛之日发五政：一政曰禁博赛；二政曰无见五兵之刃；三政曰慎旅农，趋聚收；四政曰补缺塞坼、修垣墙、谨门闾；五政曰敬时，五谷之皆入也。
【逆寒 迎气】《周礼》曰：龠章掌仲秋击土鼓，吹豳诗，以逆寒气。司马彪《续汉书》曰：立秋之日，夜漏未尽五刻，京都百官皆衣白绢皂领，缘中衣，迎气于西郊。
【献裘 授几】《周礼》曰：司裘掌为大裘，以供王祀天之服，仲秋献良裘，季秋献功裘。《礼记》曰：仲秋之月，天子居总章太庙。是月也，养衰老，授几杖。
【月帐 风帷】汤惠休《白纻诗》曰：秋风袅袅入曲房，罗帐含月思心伤。风帷已上见劲风注中。
【霜阶 风隙】夏侯湛《秋可哀赋》曰：秋夕兮遥长，哀心兮永伤；木萧萧以被风，阶缟缟以受霜。谢灵运《七夕诗》曰：月弦光入户，秋首风绕隙。
【日凄凄 风冽冽】《毛诗》曰：秋日凄凄。左思《杂诗》曰：秋风冽冽，白露为霜。
【照帷月 盈幕风】夏侯湛《秋可哀》曰：月翳翳以隐云，星胧胧而没光；映前轩之疏幌，照后帷之闲房。宋孝武《秋诗》曰：萧萧风盈幕。
【振条风 倾枝露】《楚词》曰：秋风兮萧萧，舒芳兮振条。孝武诗曰：泫泫露倾
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 10:24:16-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>