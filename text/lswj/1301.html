<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="提要,目录,原序,卷一,卷二,卷三,卷四,卷五,卷六,卷七,卷八,闻过斋集全文在线阅读,闻过斋集全文在线下载,大玄古籍书库">
<meta name="description" content="元文别集。8卷。吴海撰。《四库全书》曾据两淮盐政采进本编入别集类。本集有明成化年间邵铜刻本、明范氏天一阁抄本等主要善本。卷首有明建文三年(1401)徐起序。本集是吴海的门人王偁所编,王偁是王翰之子,王翰于明洪武十一年(1378)将王偁托付给吴海,自刎而死。据徐起序,本集曾由胡伯宁首次刊行于福建。卷1—2为叙,卷3—4为记,卷5为墓志铭、行状,卷6为书、哀辞、传,卷7为箴、铭、题跋、赞,卷8为杂著、祭文。卷末有明建文三年王偁跋。吴海的文章典雅流畅,徐起《序》称:“叙事严整,议论正大,雄健宏奥,离合变化,一归">
<title>闻过斋集_吴海_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">闻过斋集</span> <br/>
          作者： <span class="inputVal" id="bkauthor">吴海</span> <br/>
          朝代： <span class="inputVal" id="bkdate">元代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">类书文集,文集,完结</span> <br/>
          字数： <span class="inputVal" id="bknum">[book_length]64037</span> <br/>
          说明： <span class="inputVal" id="bkdec">元文别集。8卷。吴海撰。《四库全书》曾据两淮盐政采进本编入别集类。本集有明成化年间邵铜刻本、明范氏天一阁抄本等主要善本。卷首有明建文三年(1401)徐起序。本集是吴海的门人王偁所编,王偁是王翰之子,王翰于明洪武十一年(1378)将王偁托付给吴海,自刎而死。据徐起序,本集曾由胡伯宁首次刊行于福建。卷1—2为叙,卷3—4为记,卷5为墓志铭、行状,卷6为书、哀辞、传,卷7为箴、铭、题跋、赞,卷8为杂著、祭文。卷末有明建文三年王偁跋。吴海的文章典雅流畅,徐起《序》称:“叙事严整,议论正大,雄健宏奥,离合变化,一归于理。”吴海平生虚怀若谷,以闻过斋作为自己书斋之名,所以当门人王偁编其文集时,就名为《闻过斋集》。吴海是王翰的挚友,他为王翰写下《友石山人墓志铭》、《王山人哀辞》、《友石山人真赞》等多篇文章,并一一编入《闻过斋集》,这些文章不但写得真挚感人,也是有关诗人王翰生平的重要资料。</span> <br/>
          封面： <span class="inputVal" id="bkimg">Z_19490.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]闻过斋集
[book_author]吴海
[book_date]元代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]类书文集,文集,完结
[book_length]64037
[book_dec]元文别集。8卷。吴海撰。《四库全书》曾据两淮盐政采进本编入别集类。本集有明成化年间邵铜刻本、明范氏天一阁抄本等主要善本。卷首有明建文三年(1401)徐起序。本集是吴海的门人王偁所编,王偁是王翰之子,王翰于明洪武十一年(1378)将王偁托付给吴海,自刎而死。据徐起序,本集曾由胡伯宁首次刊行于福建。卷1—2为叙,卷3—4为记,卷5为墓志铭、行状,卷6为书、哀辞、传,卷7为箴、铭、题跋、赞,卷8为杂著、祭文。卷末有明建文三年王偁跋。吴海的文章典雅流畅,徐起《序》称:“叙事严整,议论正大,雄健宏奥,离合变化,一归于理。”吴海平生虚怀若谷,以闻过斋作为自己书斋之名,所以当门人王偁编其文集时,就名为《闻过斋集》。吴海是王翰的挚友,他为王翰写下《友石山人墓志铭》、《王山人哀辞》、《友石山人真赞》等多篇文章,并一一编入《闻过斋集》,这些文章不但写得真挚感人,也是有关诗人王翰生平的重要资料。
[book_img]Z_19490.jpg


[book_title]提要
钦定四库全书　　　　　集部五
闻过斋集　　　　　　　别集类四【元】
提要
【臣】等谨案闻过斋集八卷元吴海撰海字朝宗闽县人至正末遭逢兵乱絶意仕进明洪武初守臣欲荐诸朝力辞得免既而徵诣史局亦力辞不赴事迹具明史隐逸传是集为其门人王偁所编初海与永福王翰善元亡之後海以翰尝仕元劝以死节而自抚其遗孤教之成立即偁是也史称其文严整典雅一归诸理又载海尝言杨墨释老圣道之贼管商申韩治道之贼稗官野乘史道之贼支词艳说文章之贼上之人宜勅通经大臣会诸儒定其品目颁之天下民间非此不得辄藏坊肆不得辄鬻云云虽持论少侠非古人兼资博考之义然其宗旨之正亦于此可见矣其题曰闻过斋者海平生虚怀乐善有规过者欣然立改尝以闻过名其斋偁因以名其集云乾隆四十一年五月恭校上
总纂官【臣】纪昀【臣】陆锡熊【臣】孙士毅
总　校　官
【臣】　陆费墀

[book_title]目录
钦定四库全书　　　　　集部五
闻过斋集目录　　　　　别集类四【元】
卷一
叙
吴氏世谱序
厚本录序
自试方题
葬书叙
双谷叙
送龙江书院山长叙
美监郡编役叙
赠刘佥宪卷後序
赠医师郭徽言序
送林生赴延平学正叙
赠闽县学教谕序
送王潮州叙
赠顺昌县综理官叙
潘氏世谱叙
送燕经历入京叙
王氏家谱序
鲁客序
傅德谦复氏序
孙氏二子名字叙
送傅德谦还临川叙
梅花庄诗序
卷二
叙
送徐宗度叙
送程伯崇还江西叙
送吴生序
林氏宗谱题辞
觉是文集叙
新安吴氏家谱序
杨徽字序
吴氏家谱叙
潘氏族谱叙
送郑训导之古田叙
魏氏支派图叙
卓氏家谱叙
魏氏世谱叙
林和字叙
孙戣字叙
薛怀安文集序
送寜化训导序
思凤台诗幷序
薛氏家谱序
卷三
记
祠堂记
後记
独乐千古轩记
改轩记
淡轩记
潮州三皇庙记
游鼓山记
永思堂记
慎德斋记
乌稷堂记
郑公渡记
种德堂记
游黄岩记
悠然轩记
友兰轩记
知止轩记
归帆楼记
云竹山房记
东阳桥记
卷四
记
读书室记
游上林记
重游鼓山记
春晖阁记
遗安堂记
南楼记
集芳堂记
心远堂记
宗会堂记
爱日堂记
阜林乡学记
致乐堂记
静对楼记
逸兴堂记
望云亭记
平远堂记
碧玉堂记
草心堂铭记
景山楼记
近道斋记
卷五
墓志铭行状
林彦中墓志铭
林清源行状
韩公权厝志
郑维宝妻吴氏墓志
故王将军夫人孙氏墓志铭
友石山人墓志铭
元故翰林直学士林公墓志铭
故前将乐县典史林君墓志铭
卷六
书哀辞传
与林待制书
别後答贡尚书
复陈左丞书
与使者书
与秦景容书
投郑彦斌书
黄孝仲哀辞
林公伟哀辞
阿彛哀辞
王山人哀辞
拟招
友石先生传
闽寡妇传
卷七
箴铭题跋赞
闻过斋箴
慎独斋箴
慎独箴
吴彝字箴
叶迟字箴
愚乐斋箴
惜阴斋箴
古鼎铭
古剑铭
石磬铭
石巵铭
孝经图跋
题风雨归舟图
题醉图
题商山四皓图
题太公钓渭图
书三先生帖後
醉道士图跋
题刘监丞海岳图
题孙位画马融吹笛图
醉道士图跋
题鼬食瓜图
跋罗源黄氏所藏朱文公手帖
跋蓝仲晦三体千文
题半方所
宋少帝赐高应松辞参政不允诏後书书张原霆文集後
琴赞
混沌子赞
逍遥道人真赞
友石山人真赞
直方赞
薛子威真赞
自赞
卷八
杂着祭文
刊子朱子家礼成读之有感书斋壁自儆感春操
木石居辞
答问
书祸
书闽南集後
书卢明安事後
读管子
读墨
读鬼谷子
题念上人诗集
朴存解
书杨公遗稿後
祭郑氏甥女文
诸妹哭罗氏姊文
祭叶祺文
祭郑以宏文
祭苏善卿六丈文
祭漳州知事史大年文
祭陈氏女文
鸡心峦墓祭文

[book_title]原序
闻过斋集原序
文以道轻重自昔有是言也由古讫今其文之行後者莫不皆然舍道而论文则其人品之高下何由而见哉夫言者心之声而文又言之精者也心明乎道故其言皆可法昧乎道者反是是故理明而辞达文之上也理胜乎辞文之次也辞胜乎理不足谓之文矣况磔裂靡陋以趋时好者乎今观闽中吴先生闻过斋集叙事严整议论正大雄健宏奥离合变化一归於理非通经博古之精而信之笃养之有素何能致是韩子有云根之茂者其实邃膏之沃者其光晔仁义之人其言蔼如也信然哉先生平生刚直终身隐约未尝求知於人然非其人则亦莫能知也如尚书宣城贡公翰林学士晋安林公皆擅文名当世不易下人惟於先生者深加敬畏则其人品可知矣矧文章如良金美玉自有定价何待後世如扬子云者出而後知耶先生没迨今逾十五年是集藏於门人王偁家近吾友胡伯寜氏同知盐运於闽见而喜之将於其同志建寜郡守芮君志文率好义之士为锓诸梓以广其传间以公事道过乡郡出以示余请序自顾老病昏塞安敢谓知言哉鄙野之辞不足轩轾姑书此以志景仰之私云岁在辛巳春正既望将仕佐郎前温州府儒学教授永嘉徐起书

[book_title]卷一
钦定四库全书
闻过斋集卷一　　　　　　元　吴海　撰叙
吴氏世谱序
按吴本姬姓泰伯之後以国氏後子孙散居天下其在闽有繇光州来者唐光啓中有曰英从王氏入闽相传始祖也海昔为儿童闻先君言幼时见吾父尝阅巨帙问曰此族谱也自先世宗族及後代子孙悉录於是吾父不幸没於易代之际母仓猝弃产擕幼入古灵山中依外家以居谱牒遗失吾年方九岁及冠乃归又言吾支故不蕃吾曾祖举进士初授寜国府知录而卒曾祖生祖及叔祖而叔祖无子先祖生吾父兄弟四人长及季又无嗣次仅得一子而吾父乃生我及叔寜知後世何如也又言吾先世家郡城东後徙居下渡侯官吴帝俞自横棣来继石鼈之宗至则谒先君讲兄弟之礼曰兄派河口河口派出侯官吾偪族也帝俞生与先君同年而月日差後侯官兵不及耉老犹存其言必当有受先君又言吾前後询吾谱殆三十余年而竟莫能得其诸族分已久而吾所记特近宜其不能合也苟终吾身而不得其作於汝乎先君即世海追承先志嗣而录之恐於是弗作则来者益无所考昔谷梁子有言信以传信疑以传疑吾亦由是而已吾父吾所见之世也寜国以下吾所闻於吾父也此传信也其他则传疑也吾不敢以疑为信故是谱断自寜国以下抑吾於此重有感焉古者宗法行於天下宗族有所统一人心有所聨属故孝弟隆而习俗美先王之治易易然是法既废人各以意自私其亲恩不广而义不终至有视周亲若涂人者然则今日所赖惟简牒之存使知木本水原之义是谱所以作也嗟夫夫人孰不念祖宗哉亦孰不愿其子若孙世世亲睦哉而祖宗之望有不若予乎苟推予之心以及祖宗则远者犹近疏者犹亲服斩而情不斩属尽而爱无穷夫恩固赖於相成而道实原於自致子焉自致其孝无怨乎父之不慈父焉自致其慈无疾乎子之不孝兄焉自致其友无责乎弟之不恭弟焉自致其恭无恤乎兄之不友致於已而不望於人则其道易成也是则海命谱之意非亶为纪名系设也呜呼子孙念敬之哉呜呼子孙念敬之哉
一谱首为图具世次而派别之以名系世盖略以考派别则不紊无後者直疏其下曰絶【谓无子而不置後者】有官者疏曰某官【从後授】迁居者曰迁某所
一首既为图以系世次次为谱亦以派别乃详记名字行次娶某氏历官某生子几人某甲子生年若干卒葬某处某人为志若迁居者备述其由
一谱後述先世家训文字略者及墓志若先世着述文字多者别为集不录於此【先世家训及述子孙保藏之以传後人】
一子孙名次从水木火土金行为一世五行相生循环无穷
一子孙行次五行从名次五行男阳女隂世次易考【如名从水则行次男壬一女癸一名从木则行次男甲一女乙一之类】每世从一起数则不相紊
一後世子孙有弃父母出家为僧为道者不录【谓不系世次也】
一後世有无子不立宗人而以壻与外孙为继者不录直疏其下曰絶【谓其自絶於祖宗也】
一丧事不得用浮屠道士营修科典不惟於死者无益而生者重有损
一葬事随力厚薄不得用俗礼焚化大不孝後虽有悔终不能及
一浯州府君尝谓海曰吾行四方乐邹鲁土风之厚甚欲徙居其地万一不能汝能承吾志乎
厚本录序
人之大伦有五而父子夫妇兄弟莫先焉此人道之始也盖三者居於内而君臣朋友际於外内者由恩而起义外者因义以生恩恩厚则义无不隆矣世学不明风俗益薄人之道将不立於天下予甚惧焉暇日采摭传记小说凡古今孝子顺孙节妇列女兄弟之相友姒娣之相宜者着为一编必求其行事卓卓而不尚乎多将使夫妇女童稚里巷小人皆向诵而习之养心以成德猝有变故祸难当有所守又附以感应祸福禽兽微物各为一卷意谓人道固所当尽有不能者观於报应之间亦可以劝矣而又不察则禽兽微物固犹有人心者其可不自愧乎以人道本於此故名曰厚本录若夫君臣之事则有史册在朋友之义则学者所讲此不录
自试方题
乙亥岁予自武林疾归逾年弗瘳以至於困前後阅医二十余辈最後医来但诊脉即辞去皆云不可治始甚忧即不可如何则安以俟之赖先世藏书颇多医方亦数十种稍读之以意度其可用者试之每一试而一疾卒减遂屡试之疾以次而除毕是岁脱然悉去体矣自後遍閲诸方遇家人有疾请医弗効者又屡试之颇皆得愈因录前後所试及意度可者裒为集以备遗忘而便检寻不幸有疾又将以自试而非敢以试人也
葬书叙
地理之说不可谓无也古人别州分土卜宅营葬率皆用之则其不可废亦明矣世技术之流张其说以自神而祸害吉庆纷纷然起慕利图福者往往深信为所欺卖说愈炽而人情愈疑理愈晦而人事愈缪相承既久虽知术者亦不自知其诬也可胜叹哉昔不孝孤尝负罪於天地久不获伸先君葬非其土比改葬而兆域果为水潦所侵用是痛志以求其法取古今葬家之言掇其向於理者彚为四卷以示子孙使不为邪说所蛊而与我同病者或将览焉必能弃其慕利图福之心而专求必信无悔之道则亦可以自恔乎庶不为淫巫瞽史眩也
双谷叙【赠秦景容】
至正二十一年魏郡秦君景容来为福建行省郎中先是平章普公募商胡克舟寇有功胡因益暴横君至纲纪甚严其衆屡谋害君而不敢动即乱普公得除南台以出而燕公实来代之兵顿城外屡挫议者皆欲讲解以纾难君独以为不可卒平之君欲去党乱数人台臣佑之嗾臬司以飞语中君君退居水西里自号双谷他日谓吴海曰裕伯生也介量不容物不能与衆雷同终以致咎今号欲重自改盖其文取诸名若字其义取诸容也子幸有以教我乎予曰诺夫古人之取号非以表其微则以箴其阙君之有取於是岂非以其廓然太虚渊乎有容善来而必受可以益德与恶至而弗逆可以寡怨与容大德也君子之於人无所不容惟不能与小人并立夫子相鲁先去正卯後世称名公卿当其年盛气壮才茂而识敏天下事蔑足滞其虑者其进贤若拔茅其屛邪若去草矣及其更历既久磨砺已深位益尊而望益重顾乃诎焉若讷避焉若逊闵焉若不足混是非墨白而并容之前後所为若二人者多矣岂其发衰志堕有弗觉邪将虑熟计精故为是乾没也夫务姑息容小人贻败国家与务为兼容以安其身皆自私而不广岂断断能容者邪惟君子能容必有所不容今君以不容乱人为小人所不容乃用是自警得无少有悔乎抑君之号取双焉一以示其容容乎一以寓其不容容乎不然谷一而已君由其虚中之义而用以优柔寛绰天下之善将尽归之天下之恶将尽化之徒恐或者不察以苟容为德而责於君则乖已
送龙江书院山长叙
漳居七闽底东南傅大海西北引潮汀诸山地僻且多险羣獠凭谿峒以居时出为民患古以南荒视之晋始置郡宋朱文公过化而後北溪陈氏出焉其民益读书知礼义往时蹈难死义之夫贞烈不二之妇亦既有之至顺元统间盗贼连起攻城剽邑杀掠民庶然卒不能一日据而有者其故何哉圣贤之流风未远向背顺逆之在人心者易晓虽以盗贼之暴而民不从教之有益於世如是哉漳有书院在九龙江始因文公而置兵兴以来他郡邑学官或毁或哆鞠为茂草博士僦居民舍嗜逐利弃弦诵寥然其存者不过为士卒之营垒矣而漳故皆无恙亦气数适然也尤溪陈生以俊茂之资广学而多识为龙江学官来谂别且求言予曰噫天下古今治乱时世不同而人心无不同者理一而已夫兽困则鬭鸟穷则啄皆非其欲也势蹙而不得顾其死耳在上者以赋敛为饮食刑辟为娱乐民安得保其生哉夫欲使民囘心而向道士虽穷而不舍义虽死而不为乱则教之事也今漳学官有宫室廪食有弟子得以施其教生之行不为徒取具员而已其见诸儒必劝之以笃学力行尊文公陈氏之道勿为流俗所变见父老子弟必勉之以孝悌忠信事上不悖有问政者亦将告之曰民安则政理安民在於富之使民有所赖焉则难动而易固矣郡幕府潘君吾故人也久不相见劳为致谢区区焉
美监郡编役叙
古之役民用其力而已然岁不过三日其用之为甚轻唐制岁役民二旬有事而加役免其调役三旬则租调俱免不幸有虫霜水旱之灾即课役悉除之意用其力则缓其财用其财则纾其力民者国之本不欲伤之也後世役浸重有但用其力而国家立法非不善後益诛取焉福建当天下弹丸黑子之地比年盗贼军旅饥馑民死伤流亡之余视旧不加衆也地之所产物视旧不加多也而今日官员吏胥何啻三十倍於旧百司皂隶无赖亡命之徒诡为兵者不知几十倍於旧又邻省他州不能即治所而寓於此者是皆给在何人常赋不充至於预借劝助不足乃立科率民无所出至捐生而逭祸者屡有之矣岂非目前之事耶郡侯在任久知役法之病奉省宪命而新之卒事衆称其仁有老父言曰福州附版图将九十年至治以来法凡六更夫民力不齐大者三十年小者十年强弱异矣官据籍不知变弱者不过一役即贫贫而贷之况有不贷乎间一更法当事者或恃其明察或负其强悍以独见为精敏以衆询为不能聚数百人於庭鞭笞拷掠责其成於一二日之间吏巧法与豪猾表里贫民受抑无诉彼且擅以为名声不亦误耶今侯自建局以至竣事屛去刑罚朝夕费千百言谆谆劝告侯岂不贤於彼哉吁侯入宫自抚其子为之节饮食时寝兴曰吾子也诚爱之矣而坐黄堂之上视其傫然在下者其不曰是亦吾子也问其疾病察其所苦亦思有以寛之耶侯之心於是盖可推矣呜呼使在上者能驭下以寛在下者能抚民以寛则庶几其有瘳乎
赠刘佥宪卷後序
国家设官分职仿古制置亷访使者布诸道抚临郡邑立内外台以总之其意甚周百年境土奠安政治鲜阙此之由也自古一代之兴必有一代之制其纲纪所系治乱关之国家纲纪系於风宪自海内多故以来民心皇皇无所底止虽守令饕残之所致亦由任是职者不能提纲振纪取国家立法之意自坏之闽虽僻远比年风宪益弛自刘君之除人已想其风采比至见其约已守法百司肃然不敢犯其行部举刺各宜民志慰悦纪纲法度殆复振举矣一旦慨然念其亲老将弃职奉太夫人以归有持君善蹟示余徵言者予曰刘君刚方质直天性也聪察强敏学力也守法不挠忠之余也仁恕不苛孝之推也大夫人年已耄耋君辞秩为养去之宜也独惜夫风纪既坏将复振而遽去也是为国家去也若夫政蹟之详在於诸人之言不复书
赠医师郭徽言叙
举天下之术惠利足以及人溥而不穷者惟医为然古人以医与相并称盖相贤否系天下安危医良庸关斯人寿夭小大不侔顾其类同耳医师郭氏吾郡之良也居闽县官贤里先世由科目仕有人其得攻疡术四世矣疡医世称外科谓於内科不通执是技者不过辨其瘇溃金折之属制其祝药劀杀之剂而已於切脉审证汤饮醪醴之用不与焉郭氏谓疡虽外实发於内必先去其本然後施疡治以五毒五药次第攻调之兼其内不独守其外故举他医不能者虽居远村然都邑之来迎者无虚日有贫不能賫一钱谒者靡不为尽心他郡不远千里求之若郭氏之术可谓致精也已予於郭氏善而最善徽言徽言之为人信乎古所谓有恒者而其有勋又克赖焉予益喜常念与郭氏厚无以及其子孙适进士黄某来求言予因得以言赠夫心和气和形和起居以时饮食以宜六沴不干诸疡毋生此一身之安也上下和内外和闺门合睦昆弟辑谐衅隙不形烖害不作此一家之安也或不然加之以正而报者常逆施之以恩而复者常讐则亦安之而已情逆者必自反也事逆者必深忍也此安之长久也凡予所言徽言既已行之而享其利矣诚愿徽言之子若孙修徽言之道而世世享其利焉则予与郭氏厚平日爱望之意医之事吾何敢言之哉然吾闻良医多隂德他日有起家为公相者皆未可知也医国之道亦犹其治家与身也郭氏子孙尚勉之哉
送林生赴延平学正叙
古者天子诸侯由国都至闾巷皆有学教立而道彰化兴而俗敦秦废儒术民以法令为师汉唐惟宗太学郡邑虽稍置学官而教术已龎宋朝始尊学政州郡仿成均增置正录教授秩卑郡将不敢以曹属遇之国朝遵宋氏之旧然教授於学事无不领簿书钱谷悉皆莅焉太守宪臣不知体者遂以有司责之而不任是职者亦往往有司自处独学正职掌规矩学录职程课业无有司之事得专行其教里人林生性端慤识见开敏为学务切已省试授延平学正来别且请益予曰古之为政者教学为先今惟存文具而已教者所以导民使为政者易治也教之不行为政者之病也然而弗察也古之教者择师为甚严非取其威仪词藻在乎德行道艺也师不善必更之虑教尼也扬雄谓师者人之模范而弗善焉害哉吁治之不兴教祸之也然而弗察也廼若子者可以教矣生辞曰瓛不敏不足以辱教事惟落学是惧愿先生卒成之予曰圣人有言主忠信夫忠信有诸已也水之润用以泽火之热用以烹人赖之忠信有诸已也子行乎哉以子所有施於人子所未有者圣贤方册皆子师也记曰学然後知不足教然後知困夫知不足也知困也然後能自反也自强也是教学相长也矧延平四君子之乡去今未远流风遗教必有在其人者子访询而或得之他日南归吾将从子求益焉
赠闽县学教谕叙
教谕邑学官也汉以来文学校魏宋唐博士皆以士通经者为之国朝初用郡学计吏小吏满考辄为学官知会计矣乌能知教哉向尝窃谓宜选郡学训导岁久者则士业素厉为教有方近年更以乡贡士亚等为之则宋待补也里人林某年富学茂一应乡试即中亚等授闽县学教谕衆荣之而生俛然若不足一日来谒予曰某材学未自信遽职教事大惧弗任愿先生有以教之予曰闽里邑也子邑士也邑中之人非子亲戚则朋友故旧也识子者大半矣教之行易耳古人之教以身不以言今夫执卷诵章句操觚牍骋词翰欲以取科第为子之荣者夥矣是不赖子也子独修而身齐而家睦而亲戚正而乡党有一善朝行之夕传焉不数日而播之百里非难也故子之教易矣况子一门诸父昆弟皆乡学又中亚等者三人人信之子之教不难也夫教者治之本也生勉之仕途发轫方自此始今日为百里师善其教他日为百里宰必能善其政矣
送王潮州叙
予少负意气自谓天下无难事及壮见世之仕者多不称且云某地难治某事难集窃疑焉既又有能者乃知人之材不相逮而居以营私者衆也迨犬马齿衰矣观古人益多阅世故益深廼知天下特有不可为之时耳而事实无难者顾难得其人也河西王君用文刚直明快遇事剖决权势不能夺人以为难者君处之有余刃治永福罗源吏畏若神民戴之犹父母比去耄倪蔽道垂地而不可进君何以致人若是哉由其存心也公律已也严爱民也诚故苞苴内谒不行也而奸欺屛息强梗驯化利之所在知之必与民兴之害之所伏知之必与民除之孜孜焉惟惧其政之僻而又和易可近故民疾痛辄闻凡八闽踪迹未尝至者人莫不慕焉分省陈公辟居幕府每有赞翊既而以边陲多扰非刚明仁恕之材不足以镇之以郎中出守潮州兼督循梅惠州任固重矣四州之民幸矣然陈公远一良佐岂不甚可惜哉君行过予别请曰先生何以教我予曰德则君有之惠则民赖之誉则四方闻焉然予得无赠乎夫为山者在乎积土石也不欲崇朽壤为川者在乎纳衆流也不欲涵汚恶君子为政在任贤材也不欲杂小人自古君子少而小人多小人情伪百端其入人也易将觉之也难宋韩魏公号称贤相或者犹谓其明於知君子暗於别小人君其慎诸
赠顺昌县综理官叙
国初时福建置行省寻以地狭不足容大府而罢再置复罢近复治上命臣信出镇凡事得以便宜行之福建西北阻大敌顿兵数万之衆一日费恒数百金供亿之繁民不堪命省府以郡邑权轻择精悍果敢之材举为幕属俾制焉势隆法重指事可集顾以为甚善处置也延平属邑曰顺昌综理者闻其惠声适予有宗人来始相见劳苦之宗人曰吾邑是幸得贤综理林公民赖以寛不然死矣安能复相见耶顺昌小邑当往来之冲累岁盗贼残毁之余存者不能室屋以居田莱荒芜丁壮从戎民食一粥又转饷方殷百工器械之资猝然令下朝戒而夕取办他邑尽乘刑罚督责吾邑特召社胥里长敦切告之民至期输则公喜以为不至於罚也又蹙然闵若知其出之不易也间有不能足亦不忍遽罚则民固已辄知之矣予曰信然哉是仁者之用心也其果贤矣夫上之所需下无不应或有无不齐不能具於临时特少寛之事既不阙而民亦免於戾岂不上下俱得哉谓猛者集事寛者亦未尝废事也然寛者民爱而怀猛者民残而怨为政何苦不求其怀而求其怨乎吾观前史所载若朱邑龚遂召信臣其所居见称所去见思没则祠而祀之又子孙世世昌盛享爵禄无巳若郅都甯成王温舒辈非惟祸逮其身子孙亦无遗类岂非天道好仁恶暴其微亦可畏也今顺昌得贤综理如此他邑必有闻之而自改者林公惠利所及不独百里也况行愈久而蹟愈着吾见朝廷擢大任贲显宠将自此始若其子孙之昌大则天理自然之报也宗人曰吾子之言诚使为善者劝为恶者戒岂独吾邑之人乐闻愿书以贻之
潘氏世谱叙
自世姓之学微而氏族之源溷而难分而又更数大乱故家谱牒存者十不能一二虽有仁人孝子之心欲推其本於百世之上广其恩於百代之下者亦将何所从哉大田潘注述其世系与尝闻於其父倂讨一二同姓得其大略将为家牒以传子孙而来告予予曰尊祖敬宗而收亲睦族人道之大也治家之所由始也古人甚重焉宗法不行汉以来犹尚郡望唐亦尊世族廼有一姓妄相承者衆以为讥见人之良心不容巳也近代益不由礼法壻与甥及外孙为後者何限皆由不胜妇人之见以自灭官府不治而风化安焉人之类将至於大乱矣使谱牒不明其将何以正之按闽县清亷里潘氏与怀安瓜山潘氏同宗当其盛时宗族殆百人今皆絶而不续间有存者无非以他姓继潘氏一脉凛乎不堕惟注一身而已然则子之为谱其可不益严乎子为谱由子而上直书之宗族絶续可徵者据实而书之同族别居他所者备书之有名字徒存而支属不可寻者亦散而录之其有弃家为僧为道者不录以异姓来继者着其所从而其後不录则今日所属将来可畏潘氏信谱矣
送燕经历入京叙
岁强圉协洽江东宪经历燕君在闽台臣以大兵南下将临江淮而闽浙兵力不足犄角燕君通达强敏识时务且自江东归知其地形人情及近日事遣如京师请师因陈虚实利害士大夫多为诗歌饯行者属予叙之予不晓世故直据已意而言自古及今天下之事莫不有其机得其机者事半而功倍不得其机者事倍而功半况有至於不可为者亦由屡失其机耳往者中原之乱朝廷尝命丞相督伐高邮是时天下之民引领而望王师者莫不以日为岁奈何间言寝兵於内诏旨据行於外王师既班民大失望此机一失廼至数岁比者忠襄奋烈剗平大难事已垂集而功不终岂非天耶今丞相克笃忠贞以恢复为己任事机之会良在此时燕君之行所请宜无不允者然事有机亦当有本古人不以城池为固兵甲为利者以民心为之本也海隅之民倒悬已甚生不自聊而赋敛日蹙刑罚日滋朝廷亦思固其本乎使其本固则无时而非可乘之机矣野人之见如此燕君以为何如
王氏家谱叙
河西古诸羌汉武帝时始置郡後击逐而空其地徙汉人实之唐肃宗起灵武悉召其兵赴难乘间为吐蕃所吞後张义朝发郓兵二千余人往戍河西之有中国人以此周广顺间申师厚为河西节度使用王廷翰等为将盖中国人子孙也宋朝李元实据之为边患宝元康定相继用兵士有?没者逮中原为金倂不能自还杂为夏人元初得天下惟河西累年不服最後廼服世祖以其人刚直守义嘉之赐姓唐兀氏俾附归籍次蒙古一等其俗自别旧羌为蕃河西陷没人为汉河西而士宦者皆舍旧氏用新氏国家尚寛厚虽占旧氏不禁然能存者仅一二数若今福建江西行省郎中王君翰先世齐人没元昊者其宗族在东阿阳谷甚盛国初附属时其高祖即复归山东殁从其族葬阳谷曾祖从右丞昂吉下江淮以功授武德将军领兵千户镇庐州迄今又三世坟墓皆在庐州迨军袭职廼冠旧氏名上一日出家牒相示予观其自曾祖以来皆着私名而以河西名缀其意谓新氏廼天子所命而不敢违旧氏廼祖宗所传而不可弃故兼录之所以尊君而重祖也噫世薄俗漓人惟功利之趋而不固其本固有自毁其祖而冒国籍以求仕之显者安有既授赐姓犹不忍舍其旧乎吾閲是谱不觉为之感叹况其後世子孙能以祖宗为心者乎推此心也以往孝在是也忠在是也节义可为也功业可成也彼自弃其祖者使得观是谱而能动心悔焉庶亦可改也是谱足以劝世也
鲁客叙
海幼时先君子尝抚海言曰吾行四方乐邹鲁士风之厚吾将徙居焉苟不遂汝能成吾志乎海虽幼尝在念不忘比长获接先生长者交海内名士大夫莫不询知其土俗其去意大决然丁内外艰情事未効加以眷恋亲戚怀故重新逡巡二十余年而道路不通矣如是因循又二十余年而累愈重势愈牵暇日怃然以思曰昔吾幼无识时先人犹以嘱我今有识而反忘之乎自是未尝一日不疚於怀惧或陨越无以承先君子之志乃自号鲁生或讥曰子自拟两生乎予曰非也吾择善俗率先志也吾取号有三吾将地鲁而取其名也质鲁又取其义也吾学鲁仲尼之道焉圣人千载之上吾师也吾虽百世之下学者也谓之鲁生不亦可乎而吾又何拟乎又必以为不可将曰鲁客志予未得反乎鲁也今虽在闽吾客也虽造四方亦客也他日至於鲁而止焉则为鲁人而子又何议乎叙以晓或人
傅德谦复氏名字叙
贵溪倪氏金谿傅氏二族所居地甚迩而累世婚姻倪尝一支絶不立宗人以出为继故傅氏嗣为倪五世矣有曰韬伯文者尝病而疑谘於闽郡吴海曰韬之先本傅氏自高祖以来後於倪非倪也而冒之倪本傅也而不得为傅二者将曷从予曰按春秋莒人灭鄫谷梁曰取後於莒非兵灭也立异姓以莅祭祀灭亡之道也夫是以辨族不可迁也宗以相承必同属也子复之曰高祖以来百余年遽复之人必惑且宗人皆不欲而韬独复可乎曰昔冒而今正人何惑宗人不欲子独复何不可曰复之而後世不吾顺奈何曰子为谱叙其由繇高祖而下正之为私谱他日有能知礼敦本者必从子改矣曰昔倪氏以後托我今复则絶其续奈何曰子复故而为倪氏立後以傅氏女配之代虽远而系不絶氏得辨而鬼有归子勿疑礼无异姓为後者使天下後世有议子罪则在海也伯文於是惕然惧曰吾子贶大惠其敢不承命既又请曰韬娠时父出外始生母命名崇德比谒於父父因之及冠母字之德谦後从师师乃更名范字伯文季父又改今名然韬亦常窃不自安予曰礼君子已孤不更名谓父不能知也名虽不善犹不可改况其善乎请复名崇德伯文谢曰名正矣然字无儆吾子遂易之予曰子之字命於母取义备矣夫德务崇而谦其柄谦者不自足而取诸人地中有山之象焉复请字德谦以无忘母命德谦於是泫然涕曰昔吾母甚贤教子有方字名以义吾无识屡更今以子之言复之犹复见吾母受其教吾子之贶大矣请书以为朝夕戒
孙氏二子名字叙
孙氏二子愿忠从临川傅先生学既冠先生与之字愿曰必恭甫忠曰必信甫而为之请於予曰吾子重有以教之他日有成其敢忘赐焉予谢不敏然不敢辞夫恭者非取臯陶九德之目曰愿而恭乎信者非取孔子之言主忠信乎愿者质之素恭者礼之存愿虽纯慤有余恭则受人之益故愿必在乎恭也尽已为忠以实为信尽已则不欺已以实则不欺人故忠必在乎信也愿思之尔之质既愿乎抑亦有不愿乎愿矣亦恭乎抑亦有未恭乎忠思之尔之心果忠乎抑亦有不忠乎忠矣亦信乎抑亦有未信乎守尔慤笃尔贞毋朴而固敬以自治毋任情直致谨以德而非自是愿也勉之勿枉已勿诬人发必自尽行无诡随言必可践慎出诸其口忠也勉之夫人至亲莫若父子亲则爱爱则愿其成人子生而被之美名所以望其终身也世多以荣富夀考为名者其分皆赋於天而不由於人若为德则由於人而不由於天佥宪公笃厚诚实好善不倦不以在天者望於人而以在人者责其子朝夕命之使朝夕自称焉称其名则思其所以名先生又从而字以表其名使必有以成其名必恭也必信也尔不究是岂不负父与师哉然以佥宪公之贤为之父以傅先生之贤为之师朝夕亲炙吾见二子之有成也予与傅先生交善又与公相知爱念其犹吾子故於其请也出尽言以箴
送傅德谦还临川叙
予以学朴行方不同於时气质顽钝不能自改以适时之宜既屡颠沛不悔则其终身不变亦可知矣吾郡之贤者与远方之来名士大夫有知其愚念欲开之而辱与之游者不过数人焉其余一再相见始虽其心甚勤而终则渐疎非特其远我而吾亦幸之予之不材若是而望交游之衆闻见之广其可得哉始傅君德谦来自临川邂逅一见即相爱若?契是岂无故而然耶德谦学古道不悦流俗其志与予同行已合谊不顾衆人之讥笑其操与予同爵禄金玉不役其心惟自适为乐其趣与予同读书有得冥然感於中精神领会端坐若失其嗜与予同閲古史抚治乱得失之机废兴成败之迹英雄豪杰之运用驰骋大贤君子之经纶施设正人直士之沦落不偶谗口佞舌之枉忠害善忠臣烈夫之仗节死义未尝不搏髀拊案奋声大快或长吁扼腕流涕纵横其狂又与予同也丧乱以来无家可复其穷又与予同也凡与予同者若是其不同者几何故人结交以知心为难故有举一世莫知其心而上求古之人下俟乎後之人者今德谦与予同斯世而相知也顾予亦何幸哉德谦舍我而别予岂不自伤而又伤德谦德谦不可留予将何以为赠夫天下之义理无穷而学无止法古人所以孜孜毙而後已者盖海平日所自励请诵之於德谦也德谦颠沛流离之余宜增益益深又何待予言抑终不能无戚戚者所知既远念不得相益亦难乎其为情也言之不足故咏歌之
傅君隘流俗举步追古人古人去已远斯道为荆榛出门抱高志区区向谁陈十年江海上漂泊但一身念我德不孤邂逅遂见亲相知寜苦晚不觉逾三春精微共探讨议论发清新谊合然诺重途穷忧思频如何语离别使我意酸辛酸辛不在别欲留我何贫闽水东赴海楚山西入秦春波正浩荡谁能知其津
梅花庄诗叙
齐谨之别墅树梅三百本花时莹然素合缟积如冰林雪谷谨之结小庵其中吟啸自适闻有幽人佳士则必延致流觞赋诗焚香弹琴终日不倦率以为常谓予曰是庵未有扁题曰梅花庄如何予曰清矣哉主人之福也夫朝市绂冕之所兴货财之所集求名与利者日趋焉肩相摩而踵相接惟夫山林邱壑之间空虚寥寂世之远声利薄世故者乃能居之贺知章之监湖郑子真之谷口司空图之王官彼皆自得其所而人莫与之争今梅花之胜岂一人所得专奈何攘攘者不知其乐以与谨之专之然则岂得不谓谨之之福耶谨之又就其深择盘石之上将构小屋垩以白作雪洞前引水为长渠然後庄中之景始备谨之有梅花十咏士大夫能诗者率和之裒为卷俾予叙其端俟雪洞成日使童子诵佳章予倚树击节能发梅花一笑
闻过斋集卷一

[book_title]卷二
钦定四库全书
闻过斋集卷二　　　　　　元　吴海　撰叙
送徐宗度叙
予始闻建安徐君宗度之名而未识也其为校官来三山予居村落不及交其後再至乃得相见丰神莹然议论通达经史诸子百家之言靡不贯穿其为文由先秦以下迨近作者莫不淹涵浸渍在其胸中随所择焉而发间出其所纂书皇王大训曰古今帝王之道与其为治之具尽在是矣经世鸣道集曰圣贤之道载之言观其言足知其所用心愚平日读书遇有所契辄萃而录之顾以真西山大学衍义为未纯也以昔人所编文粹文类之属为未精也故二十有余年用力於斯业而未成也将以贻後之人焉噫其功可不谓勤其志可不谓远且大哉夫古之君子有志於世而不用则有所着述如荀卿王通之伦彼皆抱其藴而与时不合既不可暴然白诸人而未必信顾不得已援笔而书之以授其徒而後世或有取之者至如萧统之撰文选李臯之集文舆之类则无不得已而特其好焉者耳今君之所纂录岂亦有不得已而为之耶将无不得已而直好焉者耶避乱来山中居与予甚迩时则闻其所未闻予方赖君为益而君遽然以别需予言予曰人生聚难散易当其聚时之乐不知有别时之戚今别时之戚不知别後何如也君行慎自爱闽与建相接一水泝洄若登天苟沿流而下则五日可至君别後乘兴能如王子猷继剡溪千古风致否
送程伯崇还江西叙
海齿未壮时目当世窃有陵谷之忧间形诸言闻者鲜不谓之狂人又三十余年不幸而遂验夫国之兴衰系乎人一时公卿大夫隆虚饰外以苟容为贤附顺为忠夸诞为高敏给为才诡诬为智谀谄为敬虽至儒者亦然使世之人踵踵然慕效之嗟乎元之末造风俗好尚毁誉若是国之亡非偶然也予始以侗直朴固见病於时及瞷时之所为然後乃大骇知举世之尚伪少适其真於是益自守不愿与世俗交往程君伯崇自翰苑出掌文台邂逅一见窃怪不类乎今世之仕宦者及往来益深议论益密然後得尽君之平生君性冲澹静而寡欲不能立崖岸坦然盎然者也然如是亦固为当世弃而能优游京师出入馆阁与四方缙绅韦布交游虽不为所称亦不为所病岂其中又有异於吾之所言者而吾不及知耶时事既殊向之矜名者所守一切涂地而君流离困厄不失平素然後吾之知君益信予以足疾不能入郭且数岁矣交游絶消息予亦不敢以音问及之遽闻行李将反江西欲俟溪浒握手一别而未可卜惧其远而勤予思也故叙以赠
送吴生叙
予故有山水之癖自其为儿时已然侍宦行游途中遇佳胜处伫立不忍徙年二十常疾病一日忽梦登蜀岭斜景照耀俯视山川炫然若金碧囘望东南数峯谓是五老既寤汗浃而疾遂以瘳嗟夫人之癖有若是顾梦而可以已疾乎每怀三山五岳之雄江淮河海之壮不得纵游其间然历荒都废阙灵坛坏址古贤之遗风豪杰英雄之余迹未尝不徘徊往来咨嗟慨叹或至使人向隅者今老矣视昏听瞶颠满如雪舍杖不可以步而此志亦衰矣而子方治北装将省其亲有数千里之行来别复触之而感觉向来之癖未尽去子行乎哉子之行虽有数千里之劳而閲山川风土之广察古今时物之变以增见闻广胷次必有动子喜而兴子悲者归而语我岂不逾於听梦耶子行乎哉为我谢尊公别已久此心未尝不系左右计公之念我亦然曷日归来山月溪风尚无恙
林氏宗谱题辞
谱牒之作示不忘也夫人不忘乎祖然後能不忝乎祖不忘宗族然後能亲睦乎宗族孝弟之道盖在是矣孝弟者天下之达道也不忘则孝弟兴矣侯官水西林氏五代时周奉节令文尉肇居於此实为始祖奉节以下子孙昌衍文物彬彬然至於今十有六世矣其十三世孙某重修图志立仪文详具明白使先世易以稽而後代有所守可谓不忘者矣抑吾於此可以观世德焉昔人有言德盛者流光德薄者流卑夫祖宗积行累功能覆被其子孙至十世而不坠者非贤不能也况又十六世乎况又有能表章之乎夫能修其文则能继其志已能厚於家则能达之政已吾於某盖有望焉呜呼勉之
觉是先生文集叙
古者文以载道非苟为空言亦非笃意於求工也汉氏以来而文始涉乎技矣由司马相如以滥靡之词饰夸谀之智举世慕之相承至於魏晋六代而乱杂琐碎不胜其弊至唐韩子然後能反乎古逮宋欧苏而其气益振盖虽与世升降亦在乎人之自为耳然非聪明俊拔之士学问博洽识见精敏者虽毕其平生之力有不能至焉则亦可谓难矣国朝自程吴诸公以来凡十余人相继擅为文章或号简古或推富赡或称温雅或宏肆浩汗或魁垒多奇或敷腴清润或恬淡渊永莫不各得其趣自成一家若公之文宏健雅肆其叙事明洁类太史公其运意精深类柳子厚其遣辞不滞类苏子瞻其视国朝诸公固不多让或与并驾而争进也昔公尝与予论古今人文章上下予试问曰公乃自比何人公笑曰能为东坡乎是虽一时戏笑之言亦其内有所信而人不知者晚岁养疾山中屡言曩驱驰州县时有所应酬多不出本意欲删去旧藁而索不可得公前後所作文辄录以贻予蓄之殆二百首遭乱失去今公家所存仅若干首间以公意删其一二诗凡三百余篇皆豪宕遒逸其四言益浑厚近古公才气英迈不易出人下其见诸政事已然而其文亦然然喜与人议论闻善则服则人不及也公名泉生字清源觉是其自号云
新安吴氏家谱叙
呜呼吾观新安吴氏之谱而得其二善焉其足法矣乎吴氏自居新安以来十有二世有曰天麟者以甥出继於舅又五世矣在郑则知其为吴也在吴则见其非郑也盖自天麟之出而吴诸不絶书既着其继郑之由又纪其子孙之名以系世次至於今未尝废故权也得有以考而复之夫为是谱者不既仁矣乎仁者不遗其亲亦不间人之亲权之复其故也其亦仁者之心乎吾於是得二善焉夫异姓之不可以相承犹马之不可以继牛桃之不可以续李也祖宗之於子孙一血气之所传也彼以壻与甥外孙为继者亦曰吾血气之所传是大惑也夫坤道善成而不为主非天施则地不生故妇人之族不可以承夫也奈之何举世安之而不为非也不亦祖非其祖族非其族乎夫祖非其祖而自弃其祖族非其族而自离其族此人心之所不安也奈之何举世安之而不为非也吾於是有取焉者盖取得夫子存羊之意亦孝弟之不容已也呜呼是可以为世法矣是可以为世法矣
杨徽字叙
杨文质先生与予交久而敬深他日见其嗣子徽曰吾儿鲁钝不能读书嗣吾业又不能操耒耜服田亩奈何厄於贫其终将以技食营锥刀之利以餬口乎然既娶且抱子矣邻里乡党不欲名斥思有以贲其称者幸因吾子谋之予视徽朴以素慤以愿喜焉夫徽者美也朴而不离其真素而不事於饰慤则自守也专愿则於人无竞其质可谓美矣质美而後可以入道夫子所谓绘事後素者也徽也由是日修其孝弟忠信焉夫孝者事亲之美弟者事长之美忠者处已之美信者待人之美此内美也金玉之富轩冕之荣第宅之华服食之鲜则外美也内美则愿尔有之彼外美者得与不得固在天而不在人君子不以为美也请字曰仲美古者士之子常为士为士不足则为农农又不能则从事於末其势然也其等虽不同也而其行则无不同也仲美勉之他日使人称曰庆元君子之裔虽贫且贱则固贤於人矣此予之所望亦而父而祖之所望也仲美勉之文质谢曰子之言实出我心请书而授之简於是乎书
吴氏家谱叙
姓氏以别族类而已皆出於古圣贤之裔卿大夫之家晋宋以来遂分差次非法之正也闽自汉武帝时尽徙其民江淮而墟其地後入居者多四方之人亦不一姓矣水西高隑吴氏不详所本始由行商至此喜其地遂居焉阅其图由昶而下凡十四世田园自业资用饶裕至东乃从予学东外家与予同里閈异时予避乱尝客於东东以同姓故称予伯父予亦侄视之他日求一辞题系端予曰我先祖后稷以农立国周公亦明农後世豪杰之土不见於时皆勤身畎亩之中古者农之秀为士士不足则为农农与士常相出入也吾以衰病无庸志愿耕田而筋力不逮尝以子孙落学不能事农为恨吾见子数世皆颛谨朴实蔼然淳古之风非立本者不浮乎勤劳既久将有所发子其勉之子以同姓待我厚则待同宗当厚於我待其至亲当益厚於同宗凡自是推之而已诗云无念尔祖聿修厥德如是则可以承先世之泽如是则可以衍方来之福东也勉之後世子孙亦莫不勉之
潘氏族谱叙
氏所以辨族也族所以广亲也系所以原远也自宗法不行而先王之礼废民忽忘其本有能念先祖而厚宗族者盖鲜盖族衆则易疏代远则易忘此常人之情不能自其本推之将见愈疏而愈忘也谱牒之作衰世之意也嗟夫自一人之身分而至於千百人之身由一人之世传而至於千百年之世自千百人视之诚已疏自一人视之则不疏由千百年举之诚已远由一人举之则非远且吾之所以望吾子孙者孰不欲其广而不疏乎孰不欲其久而不忘乎何等而上之之不及其等而下之也何待其祖宗之不及待其子孙也何其不能反而思之也谱之设盖欲其贤者因心而笃之不肖者反求而得之有以企而及之也怀安瓜山潘得寜氏出其家谱求题一言予观其谱自文振公以来十五世矣文振以上不着所从来文振兄弟四人於伦为次一昆二季谱皆不及独记其所居地为详有足考者兹亦可谓阙矣若其先世宦显有阶至金紫光禄大夫者女适人有为宰相夫人者其贤有学于朱氏为世名儒者抑可谓盛矣传世既久不能无显晦絶续今之存者由得寜观之则皆疎且远矣得寜读祖父之书教授於乡凡吾前所云者皆将责之子也由子之身修之以亲其族人以倡其後人因以率其乡人夫顾不伟欤呜呼勉之
送郑训导之古田叙
百里之邑有学官置文学一人掌凡学之政令招邑之秀民子弟入学选经明行修之士延请为之师师治诸生讲诵课业传授而程督之其位虽卑而其任则重教之尼行人材之成否率由是耳古田故为壮县提封之广居民之衆邑里之华文物之盛盖彬彬焉他邑鲜及也迩年凋弊甚矣闻皆不如昔吾党郑生以选为邑学师将行来别辞曰某也於学每见其不足也今其可以教人乎予曰子之言善矣即子之言可以为教矣夫学至於圣人犹不自足也况衆人乎夫道无钜细精粗无乎不在而实高且远也惟升高者必自下陟远者必自迩也此为学之序也夫学能知不足则必力力则无有间断而进进不已进进而不已焉则无高远之不至也彼躐等骤进好高欲速者望道必不见为学必无成也子行乎哉以子不能足之心施於人使人人得子不能足之心以为学使其志立谊明躬修学得则措之於用无所不可苟务外而不务内事人而不事已者少有得焉则矜夸侈大傲然自肆其去道益远矣抑非君子之用心也因子之言导邑之诸生彼幸毋谓我耄而言迂
魏氏支????图叙
图谱之设所以辨氏族定世次也古人甚重焉自离乱荐更故家大族能保而存之盖鲜夫图以着名必简而易见谱以记实则备而致详此图谱之所以异也然古人多称谱而不及图近世多为图而不及谱故其图之所载杂乱繁碎遽览之而不能识浮屠正念奉其族支????图为谒按其先姓魏氏由玉融来长乐为陈氏嗣子孙有知礼者乃复姓魏氏居桃坑十有二世所记历官娶妇女适某人生年若干卒葬某所皆谱所宜具而非图之法也既为正之而为之言曰天下之物必有本子孙本於祖宗犹木本水源也世代既远而宗族益衆夫衆则易疏远则易忘亦常人之情也故苏老泉着族谱引曰自一人之身分而至於涂人者势也势吾无如之何也而欧阳子曰人而不知祖宗是禽兽也吾尝重是而病苏言也夫世久而疏远虽势惟情爱之不可忘乃理也如使数世之後服絶已久属疎已甚其相视遽可若途人乎诗云虽有他人不如我同姓此情性之正也夫图之设正所以使人不忘祖宗也今魏氏居桃坑十二世苟无是图以徵之则行於道有不相识者矣况乎人之子孙不能以皆贤贤者固笃於亲亲而不贤者或昧焉使观是图而知木本水源之义知今日行道若将不相识者自祖宗视之固无亲疎亦将勉於亲睦矣是图岂小助耶若正念既已出家毁形以从异教而犹惓惓然念其亲因林琦来请益见天理之不可泯孝弟之在人心者无时而已也况其宗族兄弟在家者乎正念又致其昆之言曰吾未尝获见夫子吾将谋介焉其词为有礼故遂为之叙
卓氏家谱叙
闽自黄巢之乱邑里邱墟田莱荆杞其居民往往从他方来爰宅於此始为乡井皆以豪右所居称名如黄冈三十六宅之类卓氏之来亦当先後此时相传由会入四明由四明来三山其来三山始居长溪又由长溪分派於闽县之清亷里与怀安杨崎之上今所谓卓宅是也清廉杨崎实相兄弟同出长溪迨今四百年始祖讳迈其间世次名字不可得详累经兵火谱牒失之今之所录姑自耳目所及以传信也求予序其端予惟谱牒之作古人甚重焉盖使人不忘祖宗也使人不弃宗族也祖宗本也宗族枝也枝者本之所生千万而实一也故宗族虽衆别居虽远服属已絶音问不通相视漠然如涂人一旦邂逅出其谱而合焉虽先後百岁其昭穆次第粲然可考恩疎者复亲势远者复近岂非以谱牒之故乎此古人所甚重也若卓氏之先垂四百载亦可谓远也矣苟非祖宗积累之厚安能长久若是耶祖宗之所积累非谓广田宅丰货财也谓孝弟忠信节俭仁爱修於身而行於家其余以及後世也为子孙者当思祖宗所以裕後之道勉而行之使世泽不衰而祖宗之传益以远大彼三十六宅之後今其蕃衍昌炽不坠不絶者尚几姓耶呜呼是可以有监哉
魏氏世谱叙
宋欧阳公着族谱用汉年表法苏老泉取礼大小宗为次二谱之法非不善然非读书知古者骤而观之亦难遽识不若他例之明白而易晓也魏氏先浮光人入闽首居福清後继长乐陈氏是谱称始祖者非始祖也由福清徙长乐之始祖也故称始祖焉谱始於是者近而能详也不录福清者远不能详也地阻属絶谱不相通欲系之而无由也必述之者不敢忘所自也吾之所以乐为之言者嘉其後陈而能复也噫彼陈氏弃其宗而立他姓魏氏亦弃其宗而後他姓皆失之大者既又能复焉则魏不遗其先而陈自灭其後矣今世之姓氏溷淆往往类此盖十而五六使閲是谱而有感焉既迷而能复已失而能改岂非锡类之大乎呜呼閲是谱者可以有戒矣可以有劝矣
林和字叙
礼乐人之大端也人非礼则不立非乐则不成礼非玉帛乐非钟鼓之谓谓敬也和也理之不可易情之不可变者也礼乐相资礼虽不可无乐而乐必由於礼盖礼先而乐後也林氏子和既冠其父为之请字於予予曰是子尝习礼也乎曰未也然则吾将字之曰敦礼夫礼者履也君子之所履也忠信其本义其实也礼不本於忠信谓之虚礼揆诸义而不恊谓之忒礼礼也者庄敬严畏勤俭恭逊而不与人争也先王以承天道殽地法管人情盖得之则生失之则死有礼则安无礼则危君子不可斯须去身也斯须不庄不敬不严不畏不勤俭恭逊焉则慢易之心生肌肤不固筋骸无束不至於涣散坠坏而不止礼之不可不重也如此礼之不可不慎也如此昔有子言知和而和不以礼节之亦不可行孔氏过庭之训尤切然则礼之用虽在於和而和之本实由於礼人不欲学君子则已苟欲学焉舍礼奚以哉噫世学不明礼乐道丧人不为容容苟苟则为朋比阿私顾不患其不能和患其不由礼也不惟礼而惟和吾惧其流而不知其极也其不为乡之原人则为世之鄙人也者几希子敦礼哉子敦礼哉
孙戣字叙
孙戣字景严其名与字始皆大父命之其父为之请於予曰愿有以发其义俾戣也勉思自力庶几克承大父之志岂惟戣也受赐将某亦有赖焉予辞不获乃言曰夫戣兵器也古人内以自克而外以威不顺者也其严乎夫惟刚明正直果断裁制用无不利而物不能犯所以为严也若君子得之以修巳则贞固而亷洁以刑家则整齐而如一以事上则忠信不阿以待人则威而不怒书曰惟干戈省厥躬必先正其本也昔孔圣之孙有曰戣君严者守节清苦议论正直为唐名臣韩愈退之尝论其德古人尚慕前辈或取以自名若司马犬子慕蔺相如遂名相如意者大夫希孔君之贤将使戣也画一以孔君为师乎孔君之事载在方册昭然可考景严动必稽之他日不悖於孔君则为无负於尔祖矣诗云高山仰止景行行止景严勉之
薛怀安文集序
古人文不苟作必根於理诗不苟作必止乎礼义苟或不然不如无作也怀安薛大夫予不及识闻其去时邑中送者千余人攀恋号泣不忍别既去有父老数人持诗文一帙以来示予曰此吾薛大夫所作吾谨录之吾子不可无赞一辞予老眊且多病聚足不出山将二十年於世事一不省乃问父老薛大夫为人曰大夫惠人也其爱民若鲁恭其处已若田仲其施教若文翁其为政一以德化而不恃刑罚吾民赖之若父母然其去而不能留也吾民安得不戚哉异时为政者不知尽职於已尽心於民惟务其家之肥而视民若土苴故民之视之也其至犹盗贼之临其去若病疾之脱今薛大夫父母也吾得忘之哉言且泣予曰信哉薛大夫之贤也不然何其民之爱之之至是也视朱邑之於桐乡庶其近之矣因閲其所作其文信本於理其诗不徒发其情庶几逮古之作者而不为苟因大夫之言而见其心因民之思而徵其德薛之贤不诬矣予所为序者欲使後人诵大夫之文必知大夫之德也大夫名武字子威号云壑广陵人世儒者云
送寜化训导序
八闽惟汀僻远其大民质素少文其细民勇而固吏善抚之则易以治不善抚之则易以乱非其俗独异也教之施有弗至矣夫民知礼则不犯上知义则可服使生厚则自爱往时为政者不知出是惟以禁令法律为主民重不堪遂至无所逃罪非其民之罪也圣人有言不教而杀谓之虐夫教治之本也学校风化之原也教之道德以淑其心教之生产以立其业教之礼义以正其俗教非徒文词之谓也文词之为教犹禁令法律之为政也抑末矣夫民知教则良心生教立则善人衆大家既服小民视之而化风俗无不美矣生以温柔敦厚之学而赞邑教人将信之教之行有日矣於为政岂小助耶生勉之
思凤台诗幷序
至正间尚书玩斋贡公来闽寓城西香严寺荒茀中得凸地为台构亭其上以时燕息与其徒讲学题曰鸣凤且自为文记之亦一时盛事也时异事殊屋毁台圮断碑卧草中门人郑桓舁归瓜山乡学後有小邱植梧竹焉怀其师而不能忘也名曰思凤既为记请予继之予能恝然无情乎歌以写怀并着桓之思云
台有梧其隂孔敷凤不来兮奈何台乎台乎空有梧台有竹修其如玉凤不见兮奈何台乎台乎空有竹昔之巢兮阿阁亦既下兮虞庭有止其集有雝其鸣去世德而不返使我心兮怦怦登斯台兮骋望邈秋霄之冥冥我思悠悠日月其征睠焉斯台忧心如憕
薛氏家谱序
谱牒之作以亲亲也人之亲莫重乎父子兄弟自吾身而上推而至於远祖而莫非父也自吾身而下推而究於百世而莫非子也旁而推之自吾之兄弟吾祖吾父之兄弟至凡族人皆世世兄弟之次虽属有远近礼有隆杀而义无独殊者由人之生一本故也世教不立人道大隳愚者昧於其理懦者安於所习不孝不仁者蔑祖宗弃亲戚至有无子不立宗人而以他姓为继自絶其後而不悟不悔使鬼神不得歆其禋祀亦由谱牒不明故也薛本春秋诸侯之国後世因以为氏在唐时居江东者为望族今薛氏世家扬之泰兴其派出河东旧有谱而失之其可徵特自高祖以下故今以为谱首其间他姓为後者皆削而不录或曰彼虽异姓而继我既久难遽去之毋亦别录以附於後可乎曰不可夫他姓之人自弃其祖而来附吾之祖自撒其姓而来冒吾之姓亦可谓不孝不仁者矣谱正欲其辨也而又混之是何不忍於他姓之非亲而能忍於吾姓之至亲乎彼他人而吾谓之父子兄弟於心果安於理果可推乎今吾弃而不录使彼亦得反於其族岂不二者俱当耶噫附枝大者其本悴异姓蕃者其宗危观於薛氏之图抑可惧已吾子慎之严谱牒之法着人伦之义去异姓而革其混淆明本亲以笃其恩爱则木本水源发茂流远宜自今日正谱始薛大夫儒者故以是告之使施之於政亦可以正俗已
闻过斋集卷二

[book_title]卷三
<集部,别集类,金至元,闻过斋集>
钦定四库全书
闻过斋集卷三　　　　　　元　吴海　撰记
祠堂记
昔先君子尝书积善于家以自命其在外亦书之在器或书之先君子没海惧其久而遂冺也用揭之祠堂诏不忘焉夫善人所固有也生而莫不善天地之性为性也发而为情亦未始不善也耳目鼻口累乎欲视聼言动出乎已物我相形万事相感利害相权也日用酬酢之间有不得其正焉斯其为不善也反之而善非取于外也存其固有者而已矣故鸡鸣而起孜孜焉一言之发必稽一为之施必愼昼之所营夜以自考夜之所息旦而验之造次顚沛不敢忽而况其余乎夫莫高于天天者高之积也莫厚于地地者厚之积也莫大于圣人圣人者盛德之积也然则君子为善可以有已乎哉抑古人有言善必积而後成恶虽小而可惧夫善恶之势常相持也此长则彼消彼长则此消善一日不积则隳一念不继则怠成者易毁隳者难全甚可畏也海之以是铭者亦惟先志是述将垂之无穷海之不肖敢不战兢夙夜他日将见先人于地下惟是後世子孙奉承不替则海实大愿焉诗云无念尔祖聿修厥德铭曰人性至善出乎自然孰能安之其动也天衆人不能气拘物诱本心既放遂失其有子孝臣恭夫正妇从岂人实为惟帝降衷视听有常言动有则一毫不顺乃害于德呜呼夙夜敬之戒之勿纵尔欲勿兴尔私欲胜则流私胜则蔽怠胜则灭巧胜则伪人心孔炽善端实微初六履霜坚冰以之精致其知勇致其力纎恶不为善乃可积积日为月积月为时三百六旬积而为期积缕成杼积粒成庾缕粒或遗于积奚取父积遗子祖积遗孙孙亦有後来昆仍云凡是衆善皆我固有匪为人积曷其不可已则不善又以加人不愧于心不畏于天恭惟我考垂言立则尔不能孝尔罪罔极易曰积善之家必有余庆积不善之家必有余殃呜呼可不愼与
後记
海既表积善于祠堂仍扁其外扉曰思孝戒奉先者必遵训也古今人累金玉广田宅遗子孙卒皆不能守惟有善者常有後焉夫祖宗积善自所当为耳而为善之福乃及子孙子孙积善亦自所当为耳而为善之美有光前世此祖宗所望于子孙而子孙必体祖宗之心乃以为孝非曰享祀之而已夫孝而後能飨其亲故合天道之宜因时物之变中心怵惕而凄怆思之不忘诚极而着烹熟羶芗奉承以进慤信爱敬尽礼而不过失焉鬼岂有不飨乎不然则宫室虽修服物虽具丰盛粢洁牲腯酒清而孝不至焉神或吐之矣夫古人之祭也事死者如事生思死者如不欲生祭之日乐与哀半夫事死如事生则忠之至也思死者如不欲生则爱之至也乐与哀半则思之至也夫古人之祭如是乎故夫祭非难也忠爱之为难忠爱非难也思为难思非难也孝为难将入室者必视斯扁如生理之本直不善不可以为人念祖训之至勤不孝不可以为子日夜思进于善焉则上可以承祖宗而下有以启于子孙矣诗云永言孝思孝思维则呜呼可不敬与铭曰
维父与母实生吾身吾之所生子孙至亲曾是话言莫匪至教曰善与孝顺天之道尔亦有子尔亦有孙有不能孝尔心岂安积金遗之易散难守良田美宅宁数世有书不能读积亦徒尔惟善固有孝可动天尔不媚天将胡媚焉明明祖训是训是式祖宗有善尔世世积凡百子孙敬之无斁
独乐千古轩记
有以足于中无待于外裕于巳不求于人则心逸体顺神融而气和乐之发于中如饮者之醉食者之饱充然陶然可以自喻而不可以告人也若嗜利者以货财为乐耽禄者以势位为乐彼内实无有而恃物以矜不得则戚得之而惴惴焉恐失之乐果何自而生耶乃至老释之徒遗形骸絶圣智亦姑足谢外胶耳惟君子能全其性分所有而无私欲之蔽日用之间浩乎天理之流行事至物来应之不劳随寓而安无入而不自得昔者吾夫子饮水曲肱而乐在其中顔子箪瓢陋巷不改其乐後世学者不能以身体之知其所乐为何事独孟子言曰万物皆备于我矣反身而诚乐莫大焉而韩愈亦云仰不愧天俯不怍人内不愧心发撝明白圣贤之乐如是不其至与江东傅崇德好学笃志慕圣贤之道挺然自拔于流俗所居轩题以独乐千古间谓予曰是崇德所自命友朋有欲为记且铭者崇德辞焉敢请吾子予曰夫君子之乐将与衆也而君以独名生斯世也而君以古名何恝然与人悖哉我知之矣君之志非不欲乐与衆人同斯世也顾衆人之乐与君异而君亦与衆异异不可以苟同夫乌得不独哉观斯世不能与同游心千古之上求与同者而得之夫乌得不千古哉且君尝学易矣观隂阳之变万物之化古今往来治乱相?圣人所以酬酢万变者如彼所以洗心退藏者如此凡坐轩中焚香展卷观其象而玩其辞终日与圣贤对不知一世之乐有易此者乎衆人之乐有若此者乎否也于是傅君作而曰唯愿书以为记
改轩记
宜春夏生请于予曰敢问为学之道予曰精知而力行之曰知有不逮继可以进行有所失则当如何予曰改之改者天下之大善也成汤以大圣而不吝改过蘧伯玉屡察其非而至于化仲由喜闻过令名垂无穷古之圣贤犹尔况後世学者乎故改者天下之大善也不改而遂失天下之至恶也非遽为至恶也涓涓可以滔天星星乃至燎原故不改者天下之至恶也然人孰肯受天下之至恶哉试以号于衆曰子徒欲为天下之大善耶欲为天下之至恶耶则孰不艴然怒曰是何薄我若是且孰不欲为善人乎试尝察之则其所为己多不善犹忿人之告已也宋赵康靖公严于自治尝取黑白豆二器置于几上每行一善即投白豆发意一不善即投黑豆数日较之初黑多後适均又後黑絶无矣古之人重改过若此夫知其不善而日日改之以至于无可改岂不为大善乎不知而不改不明知而不改自弃自弃者不可与言改矣况念虑之微方发于中有善不善惟自知之他人不能与为力也然知之诚难知之精在乎穷理而已子试黜子之心而观古人之心以古人所行验之子之所行合则由不合则改予观孟氏答陈贾戴不胜之言则改之明戒也夏生瞿然曰谨奉教即日以名其轩并求书此为记予因作二通一以贻夏生一以傅闻过斋自警
淡轩记
天下之味易牙能辨之而易牙不能尝于无味非其精有不逮非口之所接也无味者天下之至味也顾得之者鲜矣傅君德谦介特清简有志古人淡泊之道每愤流俗污浊欲洁身去之脱埃御泠风遨游乎太初无极之表特病口不能絶粒臂不能植翰耳所居轩名独乐千古不理于口改名淡轩复请记之予曰嘻夫所谓淡非吾所谓无味者乎天下之物皆有味而皆无味惟道无味而深有味所谓至味君子淡而不厌是也扬雄云夫味必淡然非易牙之所尝也人惟德不胜慾而为世味所夺故失其自然有能洗心濯虑使方寸湛然理义以为之主则道充为富不待夫万锺身安为贵无藉乎五等疏食恶服不与易文綉膏粱湛然此心渊乎止水随流而行遇坎则止穷不为悔达不为喜而天下之物恶足以动其中哉视区区势利之徒亡身以殉慾决性命以饕富贵者犹蠛蠓之慕醯蝇蚋之甘骴诚不知其何味而又何嗜然既谓吾淡矣又敢与之语味哉若君雅志冲淡知用不谐于时觉天下之物为无味而独沈酣乎理趣咀嚼乎道腴怡然自处栖迟偃仰于一榻之上清风时来振膝独吟明月入怀引盃孤酌今来古往蘧然一客意到无语与轩相答问轩比南阳诸葛庐西蜀子云亭谓何轩曰诺遂书此以为记
潮州三皇庙记
潮州督守王公那木翰以书来言曰吾郡三皇庙旧在澄清里毁於火十五年矣属时艰虞戎垒在野郡邑失守民莫宁居自翰来此招集怀抚惟民事之急未遑及也既二年矣念祀典所重循是不举大惧失职乃视故址隘陋规欲改作既度地城西隅合材庀工成有日矣惟殿庑门庭堂室斋厨之位悉如其旧而制度深广加焉闻古者宫庙之作皆有述也子其为我记之海窃惟洪荒之世有不得而考者矣自伏羲神农黄帝氏作其实始见于经易大传着伏羲氏画八卦神农氏作耒耜聚货为市黄帝氏垂衣裳制舟楫牛马杵臼弧矢盖其聪明神智首出庶物其开物成务神化宜民无非因天地之道以立人之道因天地之利以兴人之利盖万世之道原系焉万世之治原出焉方风气未开生民违禽兽不远微三皇氏继天立极使五帝三王之治有所承则天地不能以自立呜呼大哉昔周外史掌三皇之书汉孔安国谓三皇之书谓之三坟言大道也而後世无传焉夫道尊万世者享万世之祀位高天下者受天下之奉万世之祀非徒有天下者所得与焉者也若三皇道与天地并功与造化侔虽祠宇遍天下曷足报其万一哉自古圣帝明王前代罕列通祀惟肇迹之地有祠唐天宝中始制立三皇庙于京师有司以时祭飨元有天下乃令郡县立庙祀用春秋二季然使医学掌之取历代名医从食于庑下亦有所不讲也窃意如唐制天子亲致祠焉则于礼为至庶几一人有得师之实而四海蒙佑神之化顾不韪欤然岂草茅所得议哉乃今多事之秋列郡生灵憔悴已甚而王君独能缓刑薄赋以苏民力修废举坠以崇祀典兴是役而民乐之则其政亦可嘉也
游鼓山记
福为八闽都会上四郡皆山地势局促不能廓以舒下皆濒海风气疏荡不能隩以周惟是州处其中不荡不局得二者之宜环州之山惟东石鼓为最高能兴云雨盖州之望也岁乙巳九月十五日郡人黄伯宏约予与广平程伯崇建安徐宗度自河口买舟顺流而下抵白云廨寺时日已西遇东漈石桥桥覆以亭流水出其下潺潺有声沿麓稍登涧鸣在左荔隂团团有大石可坐近里许有亭曰乘云近亭有窍泉行者掬以饮又里许至半山亭亭後少豁俯瞰山下又里许阁曰圆通憇焉阁外踈竹斜映倚阑平睇江流二道如白虹游龙萦带长洲靡焉而东趋渔歌互答西山凝晖碧翠异状前登岭路夕影射人背转而右见奇光玲珑筛林若金色点缀树上如花婴条如果有叶华彩相映瑰丽不可名状玩之久而後去又转而上皆幽林清树半里许夹道有小松曰松关日已下山暝色将敛促行度屺表曰全闽第一峰下坂皆平途左为矮垣迤达寺已昏黑访法上人宿于超凡阁明日迳寺右行蔬畦间度松林二三百步入丛篁中径旁小竹微露缀其上如珠时滴人衣觉清爽出篁竹皆微蹊二里许登小顶峰峰直寺後下视殿阁若骑其尾西望郡城列雉数千市?闤闠杂沓鳞次丽谯浮屠台阁府寺释老之宫挥霍崇丽閗出其间州邑之雄可为罕俪旧时村墟野落化为瓦砾之场而居者鲜矣由小顶而上又里许近大顶使童仆行前伐灌莽披荆棘拟步而後可进若是二百举武少转而南然後造乎屴崱之颠行者尽疲人以意择石而坐午食毕乃拂石刻观晦翁大字读沈公蚁铭摩挲徐丽卿请雨记记漫久乃可辨时晴空景明万象呈露幽奇诡异不待搜剔自来献状使人翛然而尘虑消淡然而情境融极目西北诸峰若数百里攅者骛者凌者鬭者攘者赴者突者簉者特立独出者龈齶剑戟者西南诸峰若云矗波涌若牛羊驱若车马驰远至数千里之内皆周旋徘徊顿伏妥帖间之以溪壑流之以江河盖自剑邵来者至水西旗山而止自汀泉来者至水南方山而止自建来者至是山而止若夫建剑汀邵之溪合流至于洪塘分为二江南过石头纳永福之溪与瀬溪出西峡北过新步亦分为二又合而至于长隑乃与西峡江合过石马下洞受长乐港与夐港出闽安镇而入于海东南弥望浩荡不可极远至于琉球之国近而梅花南交诸岛咸在五步之内自永福闽清长乐以至福清之境历历可见焉回眺附城诸山前者若迎後者若随左右环辅森列若大将之治旅尊严闲暇部伍整肃而不乱南洲诸山若鸾翔鹤翥邱垤礧礧若子之在枰耳沧溟无波上下同色轻飇徐来緑皱千里潮落渚出平沙衍迤苍鸢白鸟共下齐起日既暮乃刋木为堂束薪为门荐席以莽缀树张幄寺僧持鷄黍来饷亦共宿焉中宵露零月色如午刚风忽起隂雷动出而视之立不能定五鼓愈甚衆相与捉衾聨立东望扶桑以候朝旭奔星矢驰四面相射有玄云横亘在海面高四五丈不得视其初出之景须臾日上巳高山烟水霏苍茫远近隐显迭出恍然如画图中又一奇也露曦下山至寺已近午出寺左游灵源洞石磴垂梯两崖崇墉通以石梁白云亭其上坐稍久洞谷生风时来袭人起观蔡君谟书有奇石立道侧若甲卒号将军石于是履危栈度石门求晦翁题名赵子直诗抵天风海涛之亭极焉孤撑巉岩凭阑欲堕川分谷擘江面如沼险絶清旷遂兼得之盘桓至日晡诵杨志行古篇还宿法上人禅房又明日复登超凡阁伯崇题诗阁上观王氏赐神晏书乃归是时也比之常观盖不侔矣夫升?嵝者隘一方陟冈阜者薄百里乃今纵目力于霄汉纳溟渤于胸次晦冥昼夜收拾举尽岂非所处者益高所见者益远所造者益深则所获益富古人登东山而小鲁登泰山而小天下愚虽不及窃冥会之矣嗟夫山川万古世变无穷景物须同人心异感是游岂徒登览之娯有以散其忧愁拂鬰之思发其豪宕雄逸之气重其治乱兴亡之感而岘首之悲牛山之念仰止之慕虽吾四人者亦讵能尽同也且是山昔人莫不发之近百年来人迹罕到自予始登命樵夫为导亦不知其路乃缘壑径上颠踣者屡而后得至其所忽得旧路循之而下果达寺盖宋时所辟而僧除之始絶顶皆短荆无林木今可张幄矣始寺外多数百岁古树今但见新植矣向予始登几三十年重来二十余年与伯宏来亦十五六年今复得诸君游此而予发种种矣因刻名山石而记其详约後游辄复纪之较方来尚几游也
永思堂记
吴元育于其居室之东辟一堂以为祠舍垣墉周严门庭邃深清閟静幽宜神所居祀其先由高祖而下至于祢揭以永思求予记之曰愿闻所以起予衷警予惰劝予後者庶几是堂赖以不废予曰悲夫夫居是堂者皆子孙所欲孝而不可得焉者也欲孝而不可得焉则其思将何已乎言之而无与接视之而无与存听之而无与传也夫安得不思乎定省无所于施温凊无所与时出入无所告行无所受命也夫安得不思乎至于霜露降而天气肃春雨濡而时物变思之不能已而将有事焉斋戒洁清以致其诚笑貌声音志意嗜欲不絶于耳目心思然後彷乎有见佛乎有闻入室之日焄蒿凄怆冀其洋洋乎在上也苾芬丰洁冀其食而勿吐也已祭而彻将餕而凝知神之享不享也夫安得不思乎夫祖宗之于子孙苟可以厚之无所不至子孙之于祖宗不过报之祭祀而已祭岂足为孝欲孝者惟在于思乎思承欢之无从而精意以致享思闻教之不复而臻至以自修为善必果思以为亲荣见恶必避惧以为亲辱当事而思当食而思当寝而思终其身而思之不废乃所谓永思也若是者可以登此堂也不思者不孝也不孝者不思也于是堂乎奚有于吾言又奚有
愼德斋记
贰宪吴公谒宋潘先生谦之家祠览其裔孙得宁读书之室顔之曰愼德而求广其说于予予曰愼者德之基君子无不愼也然德有凶有吉夫理出于天而具于人之心至善而无恶纯一而不杂者为吉德肆情而荡逐物而不返暴逸败悖者为凶德顾皆谓之德则为德者其可不愼乎夫驱车千里愼于发轫舍矢破的愼于审机行愼于陂言愼于诞意愼于妄动慎于礼取愼于义由衣服饮食威仪之间以至于贫富穷达患难之际无一而不致其慎者无一而不系于德也故慎终如始慎小如大非徒慎而已又必由学焉学则致知知则知所择慎则致确确则任所守此慎德之要也以生年富才俊欲为训诂词翰优矣吴公念子先儒之後将使不坠其绪故书以赠生生其刻励自慎也昔先生受学考亭其进修之日亲得之朱夫子生于室求之有余矣奚予足徵
乌稷堂记
金华杜梁叟以医名来闽中予与往来三十年矣始治诗修举业见世之仕者类不能及物叹曰仕而不得行志焉用仕曷若医以济人为得行其志哉乃舍其旧而为岐黄之言得鍼灸之术於窦氏之门梁叟又能以儒者理致斟酌而广张之由是其所契益精而所用益神予素多病前後谒於君无不验凡士大夫缙绅四方之人来求门如市舟车之迎軿集於巷诸贫民伺君出入吁道上君悉为治之无词色难者故其所至老稚妇女莫不望而识之咸称杜公云他日予问梁叟曰君术何以能若是其妙也岂亦有说与梁叟曰人者天地隂阳之会天雨露风霆地山川草木水火土石人九脏百骸天四时寒暑温凉地高下燥湿人喜怒哀乐饮食起居莫非隂阳而已夫得是气以生亦由是气以病然病有标本有上下有内外有奇恒吾切其脉视其色察其神气形志审其隂阳参伍相合而知其所舍而又揆之于天度之于地厌之于已而後行之或治其俞或治其合或治其经井荥谿谷之分筋骨肤肉之部四时之施各有其当九鍼之用各有其宜虚者实之盛者微之暴者夺之脆者坚之不足补之有余折之奇之偶之缓之急之上之下之顺之逆之正之反之吾治极於一然随应而动此吾之所以用吾术也曰然则何为若是其妙也曰不知也吾之书曰静意视义观适之变是谓冥冥莫知其形见其乌乌见其稷稷从见其飞不知其谁吾守吾法而已虽至其妙吾亦不自知也以子之言吾将名吾堂曰乌稷子盍为我记之予曰信哉夫道之与事固未尝相远也吾闻古之人有善没者其出入去来若神人请其故曰吾入也以忠信吾出也以忠信故吾虽没犹出也虽出犹没也吾不能神亦不知吾所以神噫杜君之医之妙其犹古人之没之神乎君且谓不能知则吾何从知之惟忠信则吾所信而君亦自信也忠信所以至于道也何独医哉书以为乌稷堂记系之诗云人之有身备乎隂阳隂阳不调疾病乃伤谓医之良非有他技审疾所在去之而已粗工嘻嘻不知病机九气既乱七诊皆迷病之所生至微至眇萌芽弗絶乃至焚燎良医明明见入秋毫制其病态使不能逃防之未然测之未至或迎或随举适吾意粗工凶凶伐和召凶瞿瞿闵闵暮世则同古称良医神圣功巧嗟惟杜君亦造其妙其妙如何妙不可名答如影响视在窅冥冥冥之期若神彷佛中心独悟口不能出稷稷其稷乌乌者乌不名君堂名谁堂乎
郑公渡记
闽上游四州之水从高赴下既滙於洪塘遂经台山带郡城以东其别流则南循方山而会於长隑台江古称险连舰为浮桥以济行者延佑间始创石梁水道壅遏少有淫雨则暴流泛溢黄冈以上百里皆为巨浸坏庐舍损禾麻无岁无之而其势日趋於南荡突激触鬭噬【阙】啮江面益广旧时台江之险悉移於此水西水南诸步视为畏津而新隑阳隑实当江流回干之冲又有隧风不时摧帆折柁舟人相语为戒并岸强犷之徒植党专济他舟禁莫得行要利不如意则诟辱百端扁舟苇如坐客俱满至不胜载而後发少遇风涛率多覆溺前後不可以计至正二十五年秋九月十二日舟覆新隑同死者一十八人余以救获免海北贰宪郑公适寓瓜山闻而闵之白大府取巨木百章营二舟募村甿之习於水者操之一自白苗济阳隑一自新隑济阳隑置田二十五亩以给操舟者之食不足又将劝好义者益之舟既钜无仓猝之虞济甚利无邀阻之患由是远近之人往来者莫不懽忻鼔舞而诵之曰江流渢渢孰济郑公我来我往惠我无穷又曰汤汤江水其深不极脱我鱼鳖就我几席匪舟也车匪川也途公功不忘其乐也且於是凡咏歌之人与乡人父老咸来告於予曰吾侬居水滨不能去舟楫然数十年间阽危者屡矣哀溺者数矣异时舟人怙利且忍视人性命若土芥然虽衆疾之而不能革自公建义渡以来居人絶行者之忧行者如在宇之安独彼丧其利朝夕怀怏怏之心累谋所以害而夺之者微郑公之力其蔑有不废者哉夫安其利者乌知去其害之难也请吾子记之然鄙人不知故闻昔郑子产以乘舆济人溱洧君子非之毋廼以公讥乎予曰不然夫子产相郑国方秉其政而济人国邑之内於政诚有阙故君子非之若公持节他道政不得行於此一触耳目所闻见遽兴恻隐之心不能拯之於先将图免之於後盖仁人君子之用心也夫田之薄不可以不增舟之敝不可以不葺公之心犹有望於後之人後之人抑岂无公之心乎使後之人无公之心则人之思公愈无已衆又曰闻古人有所建置而利不忘於人人多以其氏称之若白公渠蔡公井苏公堤李长者陂之类愿刻石表曰郑公渡则如何予曰宜衆咸曰诺遂为记公名潜字彦昭新安人其居官有益於民者类意为之所在时见称云
种德堂记
水南苏氏以善称於乡三世矣海於苏氏识其父祖子孙四世矣珠浦翁简直好善乐周人之急小浦先生广其德心遇人有疾病患难穷困其济之之力殆欲忘其身者而家以是贫德如生自髫稚有知即习所闻见而安之以故人咸称苏氏之积善三世声问闻於旁邑人皆信之无异词苏氏旧有堂名种德属予记予惟古人於宫室器物凡命名取义必以自儆近世率为贲饰而已有能因名究义饬厉而力行之盖寡若苏氏所谓种德云者其可谓身力行之名实相副而不浮者与夫德非自外来也得之於天我固有之也故自吾之爱亲慈子而推之以及人之老幼吾食而闵人之不食吾衣而念人之无衣已安而不忍人之危若其恻隐之情出於天性随寓而发非以纳交要誉於人求报冥冥於天也然天道无感而不应人道无施而不酬顾为德者不可以是设心而已苏氏之树德已久感者宜应施者宜酬则将在其子孙夫承二德之後不可以不谨也德所以承德也不德所以坠德也生勉乎哉夫恩惠及人德之余也孝弟忠信仁爱诚实着於身德之本也而祖而父之所种皆自其本推之也夫祖父种德於前子孙继德於後乃所谓能子也生勉乎哉诗云无念尔祖聿修厥德又云譬犹农夫是穮是蔉虽有饥馑必有丰年请以是为种德堂记重为之铭曰
天降民德五常具全匪我独有於人则偏惟人之发於心最先推以及物宁不为贤有美苏氏其心塞渊周贫恤患济弱扶颠曾是三世而不倦焉尔心如种人心如田尔种尔艺不求其年人事之积必格乎天善继勿坠呜呼勉旃
游黄岩记
水南之山最高而大者方山山之隂有峯隆然逆驰而西曰黄岩望之特尊岁大旱乡人必祷焉自予往来三十年凡方山之胜皆饫覧之惟黄岩仅两至焉丁未岁杪避兵来此思复一登而淫雨兼旬戊申改纪人日始霁山路泥滑未能即登也越五日乃得游焉登自前山之麓山皆荔枝无余木巨石萝薜绵络可爱出荔隂入松林憩妙峰小庵庵直西南古灵水西龙湖诸山帷幛屏列望清溪一勺可注尊罍澄江带如萦过山右水南村落人家可辨良久僧汲山泉煮茗甚佳出庵徐行草迳委蛇径旁茆苇无复林树又循冈而进乃抵黄岩之下岩高十数丈袤不啻倍之壁立陡絶乡人祠张道者依岩结构堂室楼阁轩槛周廊复道聨属制度虽狭而寝食燕居临眺之所具焉屋与岩相庋景与地相宜前山低横有若户限郡城远出其北连山周遭大江回绕烟云吞吐飞鸟往来上下苍緑紫翠间浓淡之相施远近之相涵皆於户限外见之亦足以赏心而娯目矣下山复至庵中设食步斜景而归自前山至岩下约四里凡石憩者六草坐者一班荆而息者再同行六人皆文雅谈谑笑咏是游各极意登降而不知疲焉岂独忘其患难羇旅之为适哉记之以冠赋诗之首
悠然轩记
丈夫出处不失大节至於流离穷困而能随所遇而适者非其中有所得必能以理自遣者也古今达人贤士莫不由之元有天下垂及百载末年士大夫心术不明风俗偷薄陵夷波委以至亡国其高风远识如国初刘静修先生其次如归公彦温不一二人其竭力死义如余公廷心李公子威者亦不多得予尝中夜窃叹丁未之变计吾平日所知其为人者曰行台侍御史沛郡韩公前闽省郎中魏郡某公潮州督守灵武王君兹三人者其殆不失节乎既而韩公果不辱以死某人者进退不遂而王君浮海往交占不达屏居龙泉之上谢絶人事与樵夫牧竪为伍室南有山如觌佳客间指谓予曰吾屏居无聊惟终日与此相对使人意定神怡乐而忘倦吾将窃取陶渊明诗所谓悠然者名吾轩子其与之乎予曰与君侯哉然则子其为我记之予曰诺哉夫心有所系皆役於物者也役於物者顾无时而乐求之即即必持之戚戚得之扬扬必失之伥伥嗜欲少者天机深嗜欲多者天机浅夫渊明晋之高士知时之不可而去之与世相忘久矣彼其外物不足以动其中故无欲而自得方其采菊东篱之下悠然而见南山非山能令人悠然也悠然者见山耳故静而观之见其安然不可动之象焉见其苍然不可犯之色焉见其四时有契於中其趣因之而发初不待覩夫崔崔岩岩者然後为有得也嗟夫开辟以来乃有此山独渊明得其趣今君侯又得其趣山之与人其相遇岂不难哉渊明往矣君侯之继渊明者尚未艾也神交契合梦寐将或见之龙泉之溪其水清泚山有嘉肴苦茗可瀹可羞予不惮烦来与君相对兹轩之下君飡秋英之秀色我倚白石之商声时咏归去来辞招山灵而聼之
友兰轩记
宗侄克成以友兰字其轩请予记之予曰美哉兰夫兰有三善焉国香一也幽居二也不以无人而不芳三也夫国香则美至矣幽居则蕲於人薄矣不以无人而不芳则守固而存益深矣三者君子之德具焉夫君子德修於已惟恐其不成其成又恶其暴着故始若虚终若愚敏乎若不足浩乎不知其有余善实内充而英华外发用则以及物不用遯世而无尤昔者吾夫子伤时不幸鼓琴为猗兰之操楚屈平作离骚引兰以自况若是乎兰之足重今子将以为友岂特爱其素枝紫茎緑叶青青者乎夫光风惠日畅其和明月白露耀其清严霜积雪厉其贞阶庭深谷所寓不同而其美自若语云与善人居如入芝兰之室然则子与兰居不犹入善人之室哉子善友之其以兰为益友四时朝夕抚其荣挹其华揽其实玩其美之无斁感於中以自得至於久而不闻其芳子友兰乎兰友子乎圣人有言德不孤必有邻将使一乡之士化於子以至一国之士皆愿友焉其机括良在於是克成勉之
知止轩记
天下之福恒生於无欲而祸每起於贪贪者无厌无厌则不知止不知止故祸必恒随之然自古及今相接於目前而不戒岂人情不安福乐得祸哉由不能止其贪耳邑人某年少为郡府吏有能声一旦忽然悟曰吾亲老不能养顾为是复役乎即弃之去郭南三十里居焉疏圃凿池田园自适又创小轩以时燕息环植花卉奇果设几案琴书笔砚客至焚香烹茶酌酒赋诗为娱友人名其轩曰知止予旧识某比年因临川傅德谦往来益熟暇日至轩中某请曰愿得先生一言予曰诺哉世之言知止者多诵而不能行者也子能行之则以名轩可哉夫富之与贵人孰不欲而有命焉乌可贪天以求必得而不得则慊乎珠玑象犀兼金大贝产於海外番夷之国去中国数万里舟行千日而后始至风涛之与凌蛟龙之与争嗜利者必之焉幸而一遂可以富矣而不止也幸而再遂则大富又幸而又再遂则不胜其富矣而不止橦樯折拉於浩洋之中骨肉充委於鱼鼋之腹故无待乎止矣高官重爵大圭长组朝廷悬之以待贤俊功能王公之尊严卿大夫之布列未易可造次也慕禄者必趋焉傅会投合钻刺攘窃幸一得焉可矣再进焉过矣愈进焉极矣彼德不雠乎位才不任其局废事旷官折趾覆餗小焉刑戮之加大则诛夷之惨故无待乎止矣噫行不知徐必蹶而止食不知饱必饫而止饮酒不节必濡首而止小事尚然况大者乎老子曰知止不殆故知止者无时而不可止不知止者无时而可止无时而可止必至於进不可退不可欲止不得其止噫少而不知止者犹望於其壮壮而不知止者犹望於其老世固有自恃其智老而冒利不已岂不大可哀哉予喜其名轩之意与予合为记之
归帆楼记
董可久结小楼於其居之左广度四几邃布两筵宇可以仰槛可以隐促席合坐可容十人流沟出其下老树?其上横江前陈州渚间叠连峯迤秀环映回合楼虽狭其景胜矣曩予尝一二至焉比来请曰某楼既名矣未有贲也予曰何名曰间者尝因友朋徙倚适空明景霁澄波油如飈风徐起数帆自远而至过於兹楼之外衆宾咸乐举相属顾谓斯楼得无托是名乎遂题曰归帆幸先生有以发之予曰诺予少时尝涉海矣观其茫乎无穷浩乎无垠泱漭湠漫嘘吸变化凌腾鬰怒颠倒上下将游神乎八极之表鸿蒙之始与虚无为友遗世而不返也逮其浤乎瀜瀜湙湙乎浟浟轻舟绪风一趠百里其灵异诡怪虽足以慊心饫目而震愕之余悔亦生之迨夫扬帆来归櫂夫唱声柁师干机风雨指途济虽未届而喜可知矣今复覩是思往日如在目前嗟夫夫天下之至险者莫若水而善负者莫若舟顾水能乘舟亦能覆舟是语里巷所能谈道者也至於往往蹈其害而不自觉岂独里巷之人为然而士大夫固多不免岂非见其可欲而忽其可畏乐其暂安而忘其长危也哉当水生风利之时自谓技坚器良必无可败之势谁肯少自引以就所宿哉使水也专能覆而不能乘则舟为无用而亦不至於败况乎爵禄之海货财之渊利欲之源其祸愈深其沈漫冒濡溺者愈甚而趋者愈衆何哉思古人之如越国之范蠡汉代之张良以至穆生两疏之徒能烛於事理审於进退皆可为後世法而世之滔滔知入而不知出知往而不知返者自他人视之如泳之善游彼且自以为贤於吕梁丈人岂不惑哉然则是楼之命名虽近而充其义则远矣遂为之文以记
云竹山房记
李氏子升家方山之阳远市?去闤闠蔼然田野之趣犹以为未足乃凿室山麓竹树环之置图书琴椟笔研其间咏歌自适题曰云竹山房请予记之予雅爱伯顺和易恭慎能向善远利不随流俗所尚尝给事分省上官赏其勤同列让其贤於时不幸闭门静处昔之富也不骄奢今之贫也无慕羡得时不变其志失势不衂其气安分无求恬然若足非通理善守其能若是耶夫山林邱壑畸於世者之所以乐其穷毕其齿也子年富才俊胡为欲放志於此苟以为幽闲静偏人迹罕至可以读书求道稽古博识畊而徯其获养而俟其成以为藏修息游之地则可以为避世傲俗之地则不可夫云无心以见没因时而泽物可以占出处之道焉夫竹虚心而直节岁寒而不改可以坚自守之操焉子乐之意子意有所佀亦皆有资於子也抑吾所居特远不得朝夕往来从子之所徒以为恨耳既为记之又抚几而歌之曰山之幽其云油油云与子兮奚求仰观白【阙】
爱竹之青其叶薿薿孰【阙】霜兮可以变此我思美人在淇之隈在渭之涘
东阳桥记
东阳故有桥圯废百余年矣春雨潦集冬寒【阙】　　病焉里人张禄尝欲营之为富人所害鞭断石梁事弗果迨其子惠又屡谋作之惧役重力不胜图回者数年会有赞之者曰事畏不勇不畏难为之必将有成於是帅乡人转石輠木建堤两岸架以修梁上为厦宇以庇风雨下施横榻以休行者日役二百余人张悉给其食不再逾时而桥遂成役工凡若干费钱凡若干皆张所施予往来章山每道其处乡人曰昔张惠之兴是役也富人或笑之及其成也又惭而疾之今张蒙不幸以死然其利犹在顾有以纪之吾闻而闵焉夫为义在志不在贫富富者财力虽有余惟务多积为子孙计其肯拔一毛以利衆哉贫者又力不赡此建事之所以难也若张者家不及於中人力不足以号召而能断然有志以倡是役乡人亦乐而从之见好义之心人人同也彼不能而害人之能者亦独何心哉则惠诚可表也
闻过斋集卷三

[book_title]卷四
钦定四库全书
闻过斋集卷四　　　　　　元　吴海　撰记
读书室记
乐清潘氏有读书之室蓝君仲晦为书其扁且介以来求予文曰愿有以教之予不敏窃惟天地人物之理君臣父子之义齐家治国平天下之道正心修巳之法莫不昭然具在於书必读之而后有以识事理之当然以成已成物而不谬自古及今英贤豪杰之士未有不由此者卜夏言未学吾必谓之学君子以为过季路言何必读书圣人恶其佞顾书不可不读而读之固当有法盖不读非圣之书则异端邪说不得以乱吾之聪明而志定虑专无他岐之惑讽诵习熟循序渐进则无欲速不达舍近取远之病优游涵泳沈潜玩索则不徒口耳而有自得之实朝夕孶孶无有间断则温故知新而有日进之益骤觉勿喜小得勿足则人百已千而有必成之效嗟夫去圣既远遗经徒存师道不立斯文殆坠间有读书者不啻如空谷之跫音也抑不知其立心何如也如以义则为己也以利则为人也为己者自一话一言莫非切已心存而默识身体而力行极其至也虽圣可几也为人则不过资辨博富词翰以耀世俗媒取利禄而已於心身何有焉故予尝病夫人之不读书而设心以利者又不若不读之愈也今潘生筑室以读书名固予所甚喜又不远千里来徵言逾年而愈勤则其志之不在利亦可知矣故道之如此俾朝夕省焉庶几进德之助
游上林记
予旧至章山闻西六七里许有上林之胜北十数里许有鴈湖之奇欲游之久而不果乙卯冬末予与王侯用文以吊事至林屿遂约翌日登鴈湖已具而主人有遽不得偕往因兴败而王侯犹力独邀予至上林侯先往遣仆夫以兜子来迎由林屿行二里许至郭家店川明谷豁鷄犬数家时村民方莳麦儿童狎走来往野妇缉道上牛羊牧其前蔼然墟落之趣沿壑里许乃跻石磴并麓田折左为畲右为林木稍进而夷踈竹数竿老梅抱石立灌莽吐十余花淡然若自娯者历数折负崦一二人家高爽幽寂门户尽闭益使人萧然有出尘之想自是以往夹径皆修篁晴日筛光微风成韵又入深林?鬰里许表曰白马峯盖佛寺在焉地势回环屋宇宏丽辉?夺目而予行亦倦矣遂憇卧云轩寺僧焚香煮茗来供故翰林林公潮守王侯诸名人诗具刻在壁余亦写诗轩中僧又设酒肴延客甚勤乃登寺山周流盘桓或籍草木或坐盘石长吟舒啸兴至随量而饮望高林斜照紫翠如染观僧引泉自别壑酾之注佛殿下为沼以植芙蕖沼中溢出右山之足转经前山复入为池旁引泉入斋厨下之以激机舂然後遍行蔬畦间以资灌溉既又复归於池以出而泉亦劳矣是夕宿轩中附火至夜深乃睡虽猿声涧响足山中之景而钟鼓磬铎之音铿訇鞺?不为落莫寺僧再请登鴈湖黎明北风大作寒不可御鴈湖在望而不能即信一游览亦莫不有数焉又辍以俟他日姑记上林之游如此
重游鼓山记
岁柔兆执徐吴子客居董下出门面鼓山惟限一水自初秋即约数人同登既而七月中雨八月中又雨约重九重九复雨闰月雨不止所与约诸人咸以事违然予意独勤念过此则冬气将厉寒不能登矣十月十一日风定无云里中陈垣士周彭琅德弥吴泉孝升三人皆舍遽相从凌晨渡江自蓬隑入荔林依山右行暾旭宇霁道旁野花炫燿黄碧色霜林叶如染采山果可噉涧中泉韵琮琤鸟声啽哢飞来近人若相娯二里许至岐路乃絶壑横度小石杠遇数人家复有岐路路当右有少年坐石上绐曰左乃左行由屋後隮石蹬崎岖险峻近二里所达路寄衣舄寺中升数冈则篁竹深密不可寻路有径趋山右并崖而进虽觉异然意可得达遂循之里许值穷见水源而返盖寺中引泉处也退而披篁刋木剪伐椔翳登树而望向高直上攀缘蹭蹬三里许然後榛莽之中略有微蹊可辨衆共喜进五六百步果至峰顶人不胜其劳憇息良久尊酌屡行然後徐起徘徊瞻眺意既适则又乐而忘罢矣访予曩年宿处荒秽特甚不可以前下山日将暮月已升东不能复览洞中诸胜出近南寺得村氓引导暝黑穿林中历畲田指示详悉乃乘月度岭上下缘麦陇中取道抵灰隑唤舟从西岸来济及家将二鼓矣是游虽不能从容若畴昔然然於世故沈困憔悴无聊之中得一日之暇以纾忧释虑将亦不易得耳复忆十数年前城中倪林二子屡尝欲登以不得予偕而止者五六遂终身不能登今予屡登而二子在泉不可作矣因忽感念涕泗为零二子倪则桂德芳林则琦公伟也
春晖阁记
东林生熊饰小阁於室之西以为奉亲之所且取孟郊诗语名之曰春晖阁直正南启户见山花卉果实杂莳於其前春明景熙草木萌长虫蜚鸟哢物各生遂薰风日长语燕相呼槐深柳密静若无暑郊原入秋穹宇朗清梧桐炫金枫叶如染宾鴈来翔嘒嘒蝉吟明月当轩爽气近人霜雪既降桧柏青青背隂向阳南陆出晷朔吹不及迎暄抱燠四时之景变於外而阁中常若阳春焉阿?起居优游宴息雍容含饴弄孙子妇承顔左右娯侍天下之乐孰有加此者哉昔阿?持家理生勤俭劳苦奉身不越礼度教子严而有方待宗族克正而睦驭婢仆肃而恩故内外无间言而家裕业进熊也遂克至於成人今阿?年逾七十康宁强健子孝妇顺诸孙崭然殆天所以报阿?生登斯阁而视斯扁思鞠育顾复之仁教诲作成之义知其年而深喜且惧焉瀡滫甘旨之供必竭其力怡愉和柔之奉必尽其诚爱日之情不能自已犹不足以报其万一夫春阳育物不自以为恩故其恩不雠亲之慈子不自以为德故其德无极古人以是为喻盖反求而自得於心者传曰孝弟至林木茂孝之生福也如此而移风易俗善莫大焉生其勉之既为之记又为之赋东林六章章四句
东林有木其木维桧雪霜屡骄其叶肺肺　东林有木其木维柏其枝翘翘其叶涤涤　东林有乌粲粲其羽聿飞遄臻言返其哺　淑人有淑恭俭维德天监厥美赉之遐福　其福谓何有妇有子亦有令孙曰母是似煦煦春晖油油草心勉尔顺思怀我好音
遗安堂记
济南林贡父才茂而学富能晏以自守至正之末官爵猥滥闾巷小儿市一资半级以炫耀邻里贡父於时方且课僮奴力耕抱盎灌畦劝之仕不应既衆劝之则取龎德公遗安之言揭於堂然後劝者始息世运变迁攘攘之徒竞进以希新宠曾未数岁禽猕草夷盖万一有全者人始服贡父之高贡父将求予言因友人林玉请 数年矣辞弗获乃为记之予惟安之义广矣德公之言一端而已矣夫莫安於理理出於天而具於人心物必有则事必有宜大而民生伦纪之间细而日用动静之际吉凶荣辱之两途利害失得之前陈必也审择而处之顺理则安逆理为危危者弃而安者即虽至颠沛不易况造次乎若世有道则仕无道则隐进将施利泽於人退以避祸难於已其出处固自有宜非独以退为安仕即为危也子向之所处亦既得其安矣今吾将语子以大安之道孟子云仁人之安宅也义人之正路也礼人之大门也诚能得是宅以居由是门以出遵是路以行将见无在不安无入而不自得以是淑之身而教之子孙虽百世安可也所遗顾不甚远且大矣乎嗟夫景升以荆州之全畀其子後世曾不得芘其阖闾以居世之惑者往往累金玉恨其不多广田宅畏其不厚与子孙交手相付旋踵而失之且祸逮焉然则非其无所遗也遗之不以安而以危也观子之名堂亦可以少戒矣为之铭曰
事物之理各有当然人之置身亦犹器焉失平则倾失正则反不反不倾乃得其安於皇昊穹降此民德视聼饮食咸具尔则子焉克孝父焉克慈有子靡疾堂基播菑兄爱弟敬因心友于既翕既好无交相瘉男正乎外女正乎内闺门雝雝燕及童孺言必忠信巧绐取憎行必笃敬蛮貊可行孰不欲富得之以义孰不欲贵取之有道决身以饕终乃贾祸曰贫与贱人曷不堪在分已定天胡可贪顺命守素荼苦茹甘我思古人心安於理苟得闻道曰毙可矣凡百君子念之敬之鷄鸣而起为善孜孜人亦有言无念尔祖贻厥孙谋以燕翼子我铭於堂譬彼书绅善慎尔遗遗於後人
南楼记
楼以高明为主而面南特胜高则可以眺远南则向明而於四时之气无不宜蓝田陈氏所居右辟一楼以为游憇之所凡宾客之来必居是而扁未有刻以质於予予曰既南矣谓之南楼不亦可乎主人曰吾子幸有以教之予曰古人之制宫室必面南而背北所以顺隂阳适寒暑而通平气也若是楼之景当星鸟之殷辰揽万彚之萌鬯东畴土膏披襏襫而事耒耜者鳞然於其上君子契之则有务本勤力及时不怠之思焉大火正中炎熛灼人薰风时来烦愠俱涤视修途峻岭行者往来役役君子达之则有知止自足安分无求之思焉天高日晶秋风憀栗草木黄落羣隂敛揫君子感之则知屈信进退之义焉天地闭塞泉涸泽坚居人窒向蛰虫墐户君子体之则知掩身俭德之戒焉是楼於人岂小助耶若夫轻烟暖霏晴岚宿霭和气动荡景色洋溢月明而万谷银涵雪积而羣峯玉丽雾雨蒙迷若扁舟之凌巨澥四时朝夕晴雨明晦而是楼之景可喜可愕可赏可惬子之兄弟羣从子姓相与逍遥於其间以游神骋目遣怀适兴而暇日以娯嘉宾会亲友谈今论古觞酌赋诗弹琴投壶穆清风之可挹无俗尘之汚人则於斯楼实为宜称而是楼之所以合天时总地宜善人事者曷一而不备数抑其视元龙百尺为何如主人兄弟冁尔而笑奉觞而进请书以为记
集芳堂记
乾坤清淑之气萃於人者为贤俊其萃於物也鸟则为鵷鸾凤凰兽则为麒麟驺虞其萃於草木也木则为松为桧为楩柟豫章草则为兰为薰为蕙为茝为杜衡薜芷夫人之与物物之有是数种其类虽不同然皆善也故善人之所好亦必从其善焉乃若昔人正则之於兰渊明之於菊周子之於莲林逋之於梅千载之下观於所爱而得其为人焉圣人有言与善人居如入芝兰之室与恶人居如入鲍鱼之肆则交游之於人益不轻矣今杨生之堂所植无非嘉木奇卉林怀之又以集芳名之观其所好如是则其所与交游必无匪人者杨生必欲求予言怀之为之请益坚吾将引而进之夫屈陶周林四君子者其贞节雅操令德高志皆人之所素仰所爱草木亦因四贤而得名今杨生之於衆芳诚知其美而好之不徒为耳目之玩求其实反之於身而资以成德则亦无愧乎昔人之爱物矣其芝兰玉树产於庭阶也曷疑予雅爱怀之虽未知杨生因怀之固足以知之遂书以为集芳堂记
心远堂记
东林林生请於予曰昔先大父尝营一堂以为燕休之所署其题曰心远迨某则三世矣未有以发撝其旨愿先生之教之也予曰子之大父以是名堂得无有取於陶渊明诗语乎曰然予曰子之大父盖贤而隐者也当元之中世民物方阜人有艺能术智者莫不辐集京师务以自售展其四体光大其业而子之大父乃能晦迹邱樊潜德弗耀荐书不名轺车不召栖迟偃仰於衡门之下教儿读书课僮力耕与樵夫牧竖为伍兹其所以名堂之意盖将独善而与世相遗者也若子之父笃学好修亲仁乐善於世事不关意乡里称为善人日惟与贤士大夫朋友谈经讲史商论古昔暇则诗酒优游若将终身焉者至於卒夺其志奔驰仕宦违其素愿然其心未始异於渊明今子藉祖父之余泽安分无求足以乐生抑予重有告焉夫远非徒高举长往遯世之谓也山不远则不深视不远则蔽於近虑不远则有近忧道不远则无所至田庐所以厚子孙也而守之未必能远货财所以裕子孙也而用之必当有尽子之祖宗传世六百余年以至於子吾意今日之存者皆其孝悌忠信慈惠谨实积累之余未必在乎区区田庐货财而已吾所谓远意盖在乎此生乎勉之上承祖宗於既往下被子孙於无穷夙夜孜孜以是为心则其远有出於陶言之外者生以为何如曰谨奉教遂书之
宗会堂记
罗田林氏旧为祠堂繇远祖而下二十一世凡族人祧毁无後之主悉祠之其在子孙见祠者为二主以祔昭穆之次月朔望合族人致敬春秋卜日而祭於追远之意可谓厚矣宣城贡秘书尝为记之然予窃有惑焉古者合祭祧毁之主於祖庙惟有国者得为之大夫不及也庶人荐於寝盖用生者之礼先王之制岂得逾哉乃为正之使各瘗其羣主又为之次其远祖以来世系名字具为一图显而易见冬至正旦陈於北牖宗子率族人罗拜堂下毕则撤图布席宗子升坐於堂之东族长一人升坐於堂之西昆弟子姓以次成列序拜就坐献寿设食劝酬礼终尊者称述先代功德缔造之勤积累之厚子孙守成之不易覆坠之不难蚤夜修饬毋或不善以隳名辱身庶几有以承祖宗之泽衍於来世用是为训然後昆弟子姓各诵所闻或传纪故事或近世贤者或乡邑之人其善可为法恶可为戒者以复於尊以告於其衆族人有过则衆劝勉之期以必改族议既谐因更其名曰宗会之堂将以上章涒滩改岁行礼请予志之以示将来予惟旧日合祠之意盖欲子孙不忘乎祖也今日宗会之意盖欲子孙共仁其族也能仁其族乃所以能孝乎祖旧则自源而徂流今则循末而知本其礼虽殊意实不异夫人尊祖敬宗之念亦岂有穷哉顾礼制不可得为易之以图则旧时之意不失而事得其宜岂不百世可行耶夫属有亲疎而族则一世有远近而本则一仁人君子於其同类且一视之况同气耶自夫一族之仁推之三族而益亲行之十室而可化风俗之移亦且在是予之所以必严宗子者欲族人知有所统先王之法虽不行毋亦存其名而已诸具贡公记者不复书
爱日堂记
人之生必本於父母故其行莫大於孝君子以父母俱存为乐而王天下不与焉则孝子仁人之爱其亲可知己夫人之身必壮而後有子迨其子之长则身已衰矣迨其子之壮则身已老矣视聼不利於前举动不便乎昔思虑不及於曩时食少而易饥肤劣而易寒也血气之不足痾痒之相寻为之子者岂不思以安之顾时已迈矣衰者不可得而复壮老者不可得而还少虽三牲五鼎尽其养温凊定省尽某礼洞洞属属尽其敬柔色婉容尽其爱左右无方尽其勤然往者不可及来者未可期而日不足矣鷄鸣而起问其寝也视日之旦而忧其中既侍膳也视日之中而惧其昃将夕食也视日之暮惟畏其下盖将以月为日而不足必将以岁为日而犹不足也岁且更矣念吾亲之齿虽益一而来者益狭慕恋之情益切故视景而喜视隂而疑惟恐吾事亲之日短於不可及者不得施焉此圣人所为喜惧者也若彭城董公瓒年甫壮以明经茂才举司征来闽仕途发轫二亲齿各未衰迎以就养子妇晨夕不离承顔顺志幼孙学语於前一堂之中雅俞色笑有若春台又题之以爱日其志抑可尚已夫父母俱存固人所乐而亲年未艾尤不可得昔老莱子年七十奉二亲为婴儿之戏人亦孰不愿为老莱者乎海自念不孝早为先人所弃不得奉杯水盂菽之欢今而既耄徒有终天之感视公瓒二亲同享禄养此天之所以锡之者而人莫能及也古人有言惟德生福董氏之门其种德必厚不然何其获福若是耶异时二亲黄耉鲐背公瓒之年亦老矣庶几有匹於老莱故诚为乐之既为之记又道以诗云瞻彼日矣其晖煌煌爰升于天耀于四方　瞻彼日矣维晖融融耀于四方升恒于中　人有父母或耆或耋我有父母鬒若玄发　人有父母或靡克具我则具矣曰亶有豫　春阳熙熙淑景载迟草木具菲我亲则怡夏之悠悠晷陆孔修薰风时来我亲不忧　秋日则
杲冬日则燠则煦其寒亦解其肃　南陔有兰北牖有荪厨有甘旨以备饔飱　崇我笾豆洁我罍爵父母既庆室家具乐　温温淑人恪慎克孝天锡父母百岁难老　人日不足尔日孔多善尔优游相尔作歌
阜林乡学记
长乐邑南五十里海滨曰祉溪旧有乡学宋英德府教授林垓子之所创也隘陿弗称废且百年其孙文溢谋於乡族乃改卜地於溪之阳曰阜林建礼殿讲堂左为列舍以肄诸生右为祠堂以崇先贤门庭邃幽廊庑周复庖湢完具道所出里人李麟筑田为之地有阙里人林节生奉园足之庀工於洪武十二年冬而竣事於十三年春余资为田十亩前有湖其菱鱼之利入於学既成来徵记於郡人吴海海惟古先圣王化民之政莫重於学而学莫先於乡自乡以及闾巷莫不有师师教民孝弟忠信勤力务本民朝夕出入动作必稽善而奬之过而禁之故学校为育才之区而乡闾实首教之地三代盛时其制若此治效安得不隆哉後世视为文具而俗不逮古国朝申严其法信谓知所务矣若文溢是举不惟复三代之德而又广前人之功於以教子弟而淑乡人予见其有成也抑予将有告乎为师者夫自孟子没而圣人之道不明异端权谋术数之言横流於天下洋溢充斥千数百年不能止逮宋周程朱夫子出而继往圣开来学三才若肇建焉今其遗书家传人诵然而士大夫心术之微闾阎风俗之旧犹若未释夫异端权谋术数之习者其故何哉圣贤之道着於书学者不能身体而力行徒以空言目之口耳相传虽多无益顾学莫先於立志志既定然後即物以穷理存心而致知力行以求至惟日孜孜无少间断则入道有方进德有序圣贤可驯致苟有一毫为利近名之心则非为己之学矣此愚所甚惧焉者愿因诸君子谋之也日道成使海滨若洙泗诸君子之力也不肖愿承下风
致乐堂记
瓜山陈璚名其堂曰致乐而求言於予曰璚不幸三岁而失所恃惟是拊育顾复之恩皆出於父今父年且老不胜喜惧之情顾家贫无以具甘旨之奉窃惟圣人之言所谓致其乐者欲孜孜焉蚤夜自勉冀获少娯亲之暮齿遂区区平昔之愿愿先生有以教之予曰善乎尔之志也善乎尔之志也古之所谓能养者忠而已忠非有他尽其诚而已诚无有间於贫富也若使为子者必富而後可以致力於亲则凡贫者皆将终身不得为孝乎昔者曾子曰孝子之养亲也乐其心不违其志乐其耳目孟子曰歠菽饮水尽其欢如是而已矣夫养者为志也非徒为口体也温凊定省之末节先後扶持之细务盛馔珍羞虽日进而爱敬不至与畜犬马无异亲亦何自而乐哉故人子之深爱者必有声气之和色容之婉视而见诸无形听而察於无声先意以承志奉顺而不违不使其亲少有所不乐於贫富奚择哉盖惟尽其心而无毫发之伪则亲必安亲安则其心必乐心乐则子虽富亦乐虽贫亦乐三牲五鼎亦足乐疏食菜羮亦足乐终日欣然而忘其老此则所谓致乐也欤虽然是足谓养也未足为孝也不服闇登危以辱其身不苟訾苟笑而慢於人行道扬名以显父母是则孝之大者不特致乐而已予嘉生之有志故进而告之既为之记又赞以辞曰
昔昌黎韩子作董生行谓董生召南其孝足称暮归读书旦出耕事父母克乐天降休祯嗟哉斯人实维仪刑子尚继之昭有令声
静对楼记
至正乙亥予避宼水西依高隑吴氏吴氏有小楼附麓面江平望数十里轩豁萧洒地既癖人迹罕到户外有闻亦复不知岁戊申重来寓此於世事略不相接惟终日俯槛朝迎阳而夕待月夏延飇而冬赏雪温凉寒暑晦明雨霁气候变化千百各异潮汐之往来鱼鳬之游飞犂锄出入钓艇上下莫不事与心契境与情融岂徒忘世之兵革亦不知室之罄而身之羇也常读书抚琴赋诗饮酒於此仰天宇之寥寥感今昔之殊时少壮不待老且益衰宜斯楼视吾为过客而天地一指亦何能长久不变哉盖静而观之则固如是而已矣彼区区为名为利者终不能静鷄鸣而起汲汲孜孜攘攘嘻嘻憧憧伾伾若蚋若蝇逐臭与腥劳不知息死不暇悲视太华不见雷声不闻则亦何怪其然耶是楼以静名盖主人深得其趣予去之十载而不能忘其能忘情主人乎特书以记之
逸兴亭记
逸兴亭兴不在乎亭也是亭博士先生李君之所作也先生慕圣贤之学服古人之道势利弗趋而优游以为乐荣华弗羡而澹泊以自适盖将脱凡近以游高明与造物为徒而後为慊於其心也先生横经讲道之余肄业董成之暇退诸生而罢宾客栖迟俯仰是亭之上雍容夷犹容与相羊境与情融兴由趣发鸢飞鱼跃灼乎道体之着风轻云淡油然真乐之形庭草与吾意同碧山若仪刑对抚万物以自得阅今古之往来高怀独诣遐思无穷衆人徒见先生之外而不知其内故先生之兴超鸿蒙而隘六合入风云而轶埃者先生不言而人莫知惟是亭独知之先生既不自欺又不欺人故道之於亭或者将即是亭而求先生之兴则乌可将舍是亭而求先生之兴亦乌可然则将若何求之而可曰子能学先生之学先生之道以得先生之乐则先生之兴将不待求而尽悟之矣谓予不信其质诸亭
望云亭记
方氏兄弟构小亭於屋山之右以为游憇之所地既崇尽罗田之胜而览之右岭嶻嵲以龙趋左山腾踔而虎跃原田鳞次溪流虹委聚落林邱布棊列星周回十里不出阑楯之外朝日丹光射乎檐楹夜月清辉泛乎几席凉风涤炎雪白相映是亭於四时之景宜可谓备矣而未得其所以名暇日与予登之指右山之尽而可见者曰云窟吾曾大父之所藏也越左山之半而可见者曰云居大父之茔在焉予曰君是亭曷不名曰望云昔狄梁公见白云孤飞怀亲舍而不忍去况子两世松楸郁然在目子之兄弟时时登览於此宾客朋友宴集於此兴适之余举首东盼曼眸西顾肤寸之起油然动心思吾身之所从来念祖宗创立之勤积累之厚无非所以贻吾子孙者惕然内惧饬身厉行廸子训孙孝弟忠信勤俭图保之於无穷则斯亭之为益大矣岂徒遣怀纵目之乐而已哉方氏兄弟逌然谢曰命之矣遂书以记
平远堂记
君子之泽历世久而不穷者无非本诸其积庆之厚与其贻言之善而又有贤子孙克承之也具是三者於友人陈君子杞见之子杞之先由宋给事中以来十有余世衣冠不坠诗礼相继又三世为乡先生其积可谓厚矣所居堂旧题平远新构落成将仍揭之来告予曰吾子幸有以啓我予曰大哉夫天下之理惟平而已矣平则无倾无陂而可居可行可居可行乃可以远洪范以无党无偏为惟皇之极易以履道坦坦为幽人之贞诗不云乎民之秉彛好是懿德故父慈子孝夫正妇顺兄友弟悌尧舜之道三代不能损益而诡节异行险怪邪僻君子不道焉君子平其心而已矣使心如衡而身如凖则施之家而理措之国而治放诸四海而不越传诸万世而可遵不亦远之至乎夫平未有不远者也不平未有能远者也非其贻言之善乎汉陈仲弓平心率物而人自化若子杞之笃实好善自守不求於人澹然与物无忤诚可谓善承之者其视斯堂为无忝矣然世固有立德垂言而其泽不永者子孙不肖不能缵其绪也子杞之堂粤自今始又将愈久而不穷噫是堂之名岂独於陈氏为宜凡登斯堂而覩斯名者皆不可以无儆也
碧玉潭记
古灵多佳山水居人往往择胜而面或挹奇峰秀壁或俯清流潺湲各因其志之所乐而得其趣以自适也若郑生所寓则占乎溪流之滀而深者汇乎其止湛乎其澂膏乎其凝黛乎其停清澈澹滑泓涵晶莹盖渊乎其似道静乎其若德故名之曰碧玉之潭焉吾尝休於是潭之上阳光下临云影徘徊前山倒翠堕入潭底游鱼往来鬐脊可数闻磬欬声划然一散匿伏不可见良久然後出并岸密竹骈植幽草丰茸潭上老榕?可半亩轻风徐来舒疾成韵如聆丝簧二三友狎坐谈笑俗尘不干清气逼人襟怀为开烦虑消释忘世故之纷拏与日月之促迫情融境畅幽意横发不知濠梁之乐复能过是乃扣树而歌之曰潭之清我濯我缨其碧晶晶伊玉之瑛又歌曰清潭汝池衡门栖迟洵美者子乐可忘饥於是诸君子咸属而诗述予言为记
草心堂铭记【有序】
天下有大恩而不能报者夫恩莫大於生之亲之於子是也报莫大於称之子於其亲是也然则求其称而不可得不知所以报之此人子之心所以惟日不足而不能自己乎世道沦胥人习悖德骈居谇语之风恬不为异见位达资多者衆羡爱慕专志孝弟者或鄙固之高阳里潘德宁自幼失怙由母鞠育教诲爰底於成人德宁奉亲爱敬家贫不能常具甘旨遇有珍果奇味必怀以供母人多哂之而予则深喜焉以予不能及也载观古人若考叔归羮陆绩怀橘不意兹事今日於生复见间谒予曰德宁早弃於父赖母至今日深思厚恩其蔑云报将扁堂之北牖曰草心取孟贞跃诗语朝夕企以自朂先生其幸教之予方愧生其何能辞夫言心之声也因其言之泛切足以察其中之诚伪若生之孝吾乃信之为之诗以道其志云
凡物之生实本乎天人之有身曰父母旃天何以报物则不克何以报亲如天罔极春晖迟迟草乃生之勾萌甲坼敷秀荣滋春阳匪私草也至微至微有心亦怀报之鞠我育我长我畜我顾我复我出入腹我屏我烖害远我水火自我能言教我诵诗我能步趋慎我威仪厉我俭勤毋我怠嬉我室我家亦百具宜莫恩匪深式深于渊莫德匪厚式高于山匪天实天伊母则天草之於晖犹或思报矧伊人矣而不如草孟氏有言实获我心草则不如奚间兽禽春阳载熙亲顔载怡壶有清酒酌言寿之天监慈母锡之寿考锡以寿康锡以难老锡之百福亦淑我後北堂有萱菉竹猗猗孰登斯堂视我铭诗
景山楼记
阳隑卓子康好义人也故所游多名士大夫若故潮守王公用文遭世变更屏居龙泉之上道出入往来必馆焉独以其舍近市嚣不能惬每至必造其园坐荔隂俯清池徘徊径中率以为常岁昭阳大渊献子康之长子坚始即其地创小楼朴致幽雅明爽靓清可以坐可以卧可以企望以娯二亲以聨弟昆延佳客後右有沼前南见山落成予适至焉坚请曰不肖误获爱於王公先生所知也昔王公在时屡至此病室湫隘而斯楼未能创今既创念王公不复见矣坚父子每一登未尝不感慨而不能忘愿以斯意题斯楼也庶几写坚父子之夙心焉予曰昔王公之室常对南山今子之楼亦且南向其南又亦有山诗不云乎高山仰止景行行止以是名楼则子之意可具见矣嗟夫世俗日浇人之交不以势则以利不以利则以势以势交者势隆则附势去则解以利交者利合则亲利缓则弛势利不可以长存故交情不能以久终惟义交者无势利之去就无炎凉之聚散故久而愈敬没而不能忘若王公之与子康交义也故没而不忘非王公之高谊无以起子康之慕非子康之好义亦必不怀王公然则是楼之名亦将使登者疑而问思而得其与人交必以义又推好义之心以应事接物使无往而不为义而不可胜用焉则高山景行之思其有穷乎书以为是楼记
近道斋记
岁在昭阳予寓苦竹闻章宗远之贤其友方宗达言宗远性至孝父尝得痿疾卧十年宗远蔬食亦十年昼夜坐卧床下宗远於昆弟爱朋友敬慤实饬行人也去岁朝廷以礼币徵授漳浦文学予恨不及识他日其子隶来见恭而有礼敏而好直间抵其家至其读书之室视楯间扁曰近道隶进曰大人尝语隶吾平日广求闻见知吾不足也见善必慕欲自勉也不善不敢为知吾耻也吾於道窃有志焉故取三近之旨揭之以自警厉庶几可得而入然大人夙慕先生未获偕於左右先生幸临其可无辞以诲予谢不敏隶固曰大人向尝得与孝度计偕敢藉是以请予不得辞乃曰夫道者人伦日用事物当然之理乃天下古今人物共行之路道固因人而名也安得远於人哉然惟践形尽性者为能体其全其次气禀有不齐是不能以皆尽必资学而後能其学者则又知有先後闻有蚤暮行有难易造有浅深其尤下者则必千百其功然学本於志必虚心克己而後能有受立志则好笃天下之物无以易之好笃则自力汲汲孜孜而无间断乃能有进子卜子所谓博学而笃志切问而近思者乃为学之要道也愚也蚤自知学间亦有闻齿且耄矣犹觉其远尝惧不得为君子若宗远固宜吾所观善而取益者其敢有告乎独以吾所自伤悼者诵焉宗远其谓予言然也者乎哉不然也者乎哉不然者愿有以教也
闻过斋集卷四

[book_title]卷五
<集部,别集类,金至元,闻过斋集>
钦定四库全书
闻过斋集卷五　　　　　　元　吴海　撰墓志铭行状
林彦中墓志铭
邑有尚志励行之士曰林彦中卒海走往哭焉而吊其孤其孤振涕泣言曰不肖祸衅天夺所怙终窭不能择葬地将从先祖之兆诹卜用来岁八月苟获葬将志岁月而纳诸圹惟先人所知莫若丈人敢以为请海应曰诺呜呼我于彦中岂辞哉越明年八月则具世次事实以来告曰日月有期将以甲申葬矣志其畀诸按林氏世居闽县灵岫里君之先有曰德安者竭货造里中桥家用以贫里人德之曰禹锡孝友惇睦兄弟让田即君之五世祖也曰起萃宋庆元间进士官至湖南提举五世从祖也祖讳存翁考讳茂君讳建字彦中生元延佑丙辰得年五十四以终岁己酉十月十七日配张氏先卒继陈氏子四人振拱抗操一女适谢氏其一尚幼孙二人君性谅直好义耿介自树读书究微旨不专训诂为文不事塲屋诗取达意而不求工治家有法待宗族有恩待人以信遇事果断不肯阿唯随人人敬而爱之故翰林直学士林公甚见器重君见时俗所称士或无实而厚取名叹曰士以行为本人安可尽诬由是深诫其子以笃行务实素强健寡疾暴得疾不四日以死呜呼若君可谓士矣士惟修其身而後能理天下国家身不行道虽道不行于妻子观君之治身治家而可知矣君惟隐处不仕故无闻于世少或一试当有所施脱遇祸难典一城乘一障必能为国死守居朝廷之位事有系于利害有不为犯顔苦口引衣折槛者耶夫行出于已而名生于人古之谊也正辞而无隐守直而不诎抑可谓贞矣海谨与君二三友何复方济林琦谋谓宜表君之行曰贞甫将视古无愧铭曰
惟贞甫植则刚行则方没愈彰考之宫从而藏
故翰林直学士奉议大夫知制诰同修国史林公行状
曾祖炎发
祖君泽赠承事郎温州路平阳州判官
父士霆承事郎兴化路録事判官赠中顺大夫浙东道宣慰副使上骑都尉西河郡开国伯
公讳泉生字清源先生居莆田莆马洋徙永福章山族既聚因氏其地曰林屿至元间公先府君中顺公为按察书佐入居郡城後为泉州山魁巡检时始?生公与弟同生公幼颖悟过人书一经目辄诵始为文即奇崛骇衆初治易後乃更治春秋独得微旨年二十五与弟同生偕领乡荐方试归道遇友病辍所乘肩舆载之友得抵家而毙天历庚午登进士上第赐袍笏授承事郎同知福清州事有盗号净海王居海上十八年刼掠不胜计建大旗舟中杀人以长竿洞胸鱼贯而沈之截人发以为缆官府坐视不问公曰是不除必将为乱后且有大患然自是有诉者悉遣去之盗意其愞怯居半载一日盗悉登陆飨神饮大醉卧祠下侦报至公遣壮士及衙兵乘夜驰往袭尽得之盗曰我始为盗时梦至隂府有神官治我貌正类别驾今诚当死无恨凡诛三百余人陆盗聚徒衆以二十八宿号别其党有称太保者公次第除之境内大安旧时里胥受役官召市人保任保者多非良民与吏为奸公斥不用曰任之孰有逾别驾者吏弄文案牍有所出入公诘之曰尔以我为不晓耶吾读书尚考千古得失而予夺之矣将以目前之事隐情于我哉皆顿首服明年海南獠反率府俾公运粮万石以饷军前後运者多折没不至人为危之公命舟人多与直而约束甚严舟即发不得驻时南军乏食饷至大喜省宪交荐留之不可往还二百余日赋咏纪述有诗文一卷曰观澜集除泉郡府经历民负酒榷不能输械囚竟二三岁有死者公至即命出之太守不可公曰是终无可偿囚之徒无益某请任其责无烦太守也舶商每岁酿各千石一日悉召至谓曰君曹素酿不榷今贫民负榷不能酬若一为偿之不为当受榷于是舶商即代偿前负榷者填门拜泣中顺公没公负丧去官服除选授承务郎温州路永嘉县尹永嘉号剧邑公理之若无事豪猾孟某睹【阙】上下肆毒隣里煽民讼因为居间持吏长短不敢问必从其所向公曰奸民乱政不去终不能治正其罪窜逐之邑盐赋配民最重往往破产公求变通之术取会集冲要地置局四处省其半官自鬻之有隐田二百余亩不输税监守影射为职田者公核得之勒石为记俾里胥逓耕以输盐赋之不足兴水利筑新河埭坝时启闭以备旱潦调漳府推官狱市大治畲峒不敢为乱汀寇起率府以公前督饷有成劳复命馈运给汀兵贼遣其衆由间道旦出遮之公詗知曰是不过多役数人耳乃使人轻齎夜行迟明已过厄所陞奉训大夫知福清州事民喜曰林别驾来牧我矣公行不将家以姻戚多在福清戒勿出入絶书问以防请托视事三日谒城隍祠祝曰惟神聪明正直隂隲此邦泉生不材叨兹守土愿持公恕之心以拊凋瘵之民耳目不逮神其相之敢有贪黩害政神其殛之洋洋在上有感必通一语不敢自欺三年当如今日又书省己爱民于斋壁以自警于是持守益坚海尝省太夫人谓海曰儿作知州乃食菜饭饷午噉荔枝五十夥言讫泣下岁屡大旱公祷辄应衆以为诚感无赖自公再至徙居莆田福清界上然时出剽刼不已略妇女与徒党杂居公以事至境获其首其党伺归途害公斫及马足公跃马去使人竟擒之又俗喜杀孤幼诬人取财公立连逮法诬者罪及亲属邻保由是民不敢犯有媪与兄诉其僧子为人所毙投之江中公拒不受媪欣大府取符下又不受僚属请曰杀人重事奈何公曰以吾观其情必自匿之欲诬仇家俟受牒即杀之是我杀一人又祸一家也竟不受数月僧果出衆服其识立社仓劝富民输粟一岁以称贷吏不得预里胥掌其出入後岁凶贫者得济役法久为民病民多窜藉盐户以冀免追公政寛逋户乃复为民新黉宇定左学右庙之制江口桥抵莆界圮积年不能治公使浮屠衆营之又营驷马桥既代去民立石道旁以颂生佛红巾寇连江与长乐福清接境率府命公镇遏公立保伍置屯栅严守御之方盐丁谋作乱公夜取为首者七人缚之衆不敢动长乐民私受贼官爵约其至为内应公遣人匿舟中谍往来者得其实诛三十余人贼骇曰林侯儒者乃能军若此不可犯也竟不敢由水道而自北岭攻城除翰林待制奉直大夫公以太夫人年逾九十重远去会福建复置行省改理问官平章阿尔乌逊厚相敬事多所咨访红巾复振公以城内无备虑贼易进请团结民兵俾自扞乡里缓急保妻子不散否则无以为守诛锄盗贼谨察其变贼势遂衰惟盐徒聚渚上衆盛称十二支公谋击逐而亷访使郭兴祖佑之以诬语中伤公公退居于家未几果乱攻破闽侯官怀安闽清永福长乐诸县及福清州寻有命陞郎中汀寇负固久不下公往招拊得其大丑夏流元以归除漳郡太守未行召入为翰林直学士奉议大夫知制诰同修国史时公已得末疾卧章山中至正二十一年冬十月丙申以疾终年六十有三公配李氏封西河郡君长子子环笃学纯懿皆先公卒次子子玖子瑚子瑢孙曰荣孙棨孙女二人适史穆吴观豫公以志略自负事有人所难为者公毅然任之然气杰岸不能下人以此多得谤议其居官事有益国利民者行之力无所顾忌以此多与僚寀不恊好谈论每接亲友及诲诸生尝坐至夜分起行庭中以水沃面其精健如此後稍自晦抑号谦牧斋晚益抑节更号觉是轩公教育孤侄与子无异三校文乡省卢琦彭庭坚曹道振皆所取士晚岁被疾尚讲学不倦着春秋论断从子子琦克世其学海先君子与公之先府君友契公复与海为忘年交故知公为人特详其居官莅政不能尽知之十而记其一二耳姑述梗槩以俟具公之政迹者详记备録告于有司勿使有善勿彰焉友人吴海述
元故资政大夫江南诸道行御史台侍御史韩公权厝志
岁辛亥三月二十四日行台侍御史韩公卒于福州光泽里寓舍五月甲午其子儒奉公柩藁葬于城东之凤邱送者若干人皆涕泣相吊行道观者莫不咨嗟以为难得既卒事乃衆相与谋曰呜呼惟公宿德重望嘉政休烈有不待言而彰纪而垂者惟是假厝于兹不可以弗识也则又衆应曰诺于是公之门人新安郑桓述公行实以来告郡人吴海请书其墓石按公讳准字公衡先世居胜金源【阙】时迁曲防迨今八世为沛人公生六岁始能言七岁能行沈重好学年二十登进士第授承事郎同知孟州事擢河南儒学副提举调儒林郎德安府推官选太常博士拜监察御史转奉训大夫佥河南北道亷访司事改奉直大夫江西湖南道佥事加中奉大夫南康路总管进中宪大夫本道亷访副使陞正使授中奉大夫江西行省参知政事徙行台治书侍御史进资善大夫江浙行省左丞又改福建亷访使转资政大夫复为侍御史公方为别驾时州大饥疫公出入赈救所乘马至不忍食豆粟或杂草以饲之则并草不食人谓感公化冬时蝇集州署公令民广藏冰明年大热病者赖服冰以愈在河南有陂田若干顷为水所泛守令因循不治公行部至立敇有司率民障堤岁收粟数千斛壬辰春蕲黄寇围江西平章道司出避宪臣从之独公与右丞章巴延谋遣郎中巴延布哈出战而公慰拊居民民大感励相持五十四日城赖以全南康累经兵火城内荒茀公舟居以治招民复业归者既衆遂葺草屋为署野豕残民禾公吁于神豕遂去不为害戊戌岁四月陈友谅攻破隆兴城来见公公疾回壁卧不起友谅曰吾向为县小吏已闻公名公不答既去使人致糗公拒不受然竟不敢加害壬寅春脱身入闽朝廷嘉公授江西省参政江西无治所寓顺昌公志在收复扶疾以往迨复为侍御史以告老章上而是冬城陷公藉稿堂下以丧礼自处吏来追公宣敕公取枕以卧厉刃向之曰此吾所受于君者必欲取之并取吾首去吏不敢廹迨新制变冠服由是着?终日未尝去首园瓜有苦者辄取尝之及病甚遂不服药以终年七十有三配李氏继丁氏累赠南阳郡夫人三子洛安燕安俱早卒为後者儒也公考讳彧累赠中奉大夫河南北等处行中书省参知政事护军南阳郡公祖讳润累赠嘉议大夫佥书江浙等处行枢密院事上轻车都尉南阳郡侯妣王氏祖妣朱氏皆累赠南阳郡夫人以公显公性俭素平居泊如常端坐寡言笑然对宾客朋友谈论亹亹不倦常读小学书至老莱子诈跌仆地曰设有所损岂不反贻忧乎其端如此为文章简古不事华藻有小学书阙疑水利通编藏于家呜呼士之处平世贤不肖不能大相异顾君子若不足小人反若有余及遇变故然後君子之所守凝然不挠而小人颠倒反易凡平日所以夸衆眩世者悉丧弃而不存矣福城之陷能蹈死守节者不三四人其叛恩取宠者比比然是若公可谓纯臣矣铭曰
行务实不几以文昌政为循不几以名扬气直以刚乂静有常遭运之倾其节益明后史有作考予铭章
郑维宝妻吴氏墓志
宋故吏部尚书郑昺六世有孙讳维宝嫓昭武司户参军吴士光之孙女讳震郑与吴俱闽盛族世为昏姻夫人长于良人五岁夫人年二十九不幸而良人殁男端生才三月艰难劳苦鞠之十五岁而端以夭夫人无子立从子拯为嗣既营葬其夫遂庐墓三年然终身不变蔬素夫人岁五十二丧姑林氏族人有长属出继者视姑殁弱夫人利其产货吏以其子争立又诬蔑之夫人泣曰吾立拯十年矣今焉置此且吾先姑命也彼欲汚我蔑我乎吾平居未尝出户今老矣尚可立讼庭哉归依兄弟近坟墓以待尽耳哭于庙而去取弟起渊女以妇拯族人从讼起渊佐拯以辩者累岁而後得直一日拯来谒入门母子相持恸哭遂忽忽不乐少饮食不数日而毙临絶犹自指其心若欲有所明者夫人性俭约虽巨室饮食衣服自奉如常人不吝施与乐周人之急夫殁而不异其操子殁而能定其嗣困苦忧抑以避其仇拂郁无聊以抵于死岂不重可悯也夫人生大德戊戌殁至正庚子年六十有三维宝生大德癸卯殁泰定丙寅年二十四先葬华棣山前塘原夫人以殁之岁十一月甲子合葬夫人之考讳自求一弟即起渊比葬拯生男垂一岁起渊请表诸其墓海与起渊同姓兄弟也不可以辞词曰
嗟夫人命之穷遭家不造闵以凶之死不瞑长自恫我为铭诗列玄宫谁谓泉幽此其明
故王将军夫人孙氏墓志铭
故武德将军王额森布哈其配孙氏卒于家其子福建江西行省郎中行潮州路总管诺摩罕泣请于其所游吴海曰某不幸生五岁而母夫人夏氏见背赖继母孙夫人鞠育恩意隆重如己自出幼复多病贻夫人忧先将军殁夫人刻苦持植门户某甫受学夫人即语以立节槩建功业显亲扬名稍长袭父职而夫人训益勤惟是孜孜奉承不怠台省荐辟理郡拊边至于今获免于戾以不坠先绪伊母力也又曰某幼不省闻家媪言夏夫人性严厉治家如治官府孙夫人寛裕和爱专务以恩拊人宗属亲睦家始贫夫人勤蚕绩以给衣服下逮卑贱凡饮食大小必均僮仆常有罪夫人不加怒而善喻之再三後竟无犯者又曰昔吾父殁赖夫人获以时葬从先祖之域及某从事于外十有六年世变多故道不得通温凊之问时阙比乡人来云夫人殁已久呜呼痛哉某昔孤露时生死未可知赖夫人有今日夫人待某以终老而某不及养念此大负其何以为子哉夫人生有淑德妇仪母范表称一乡其有功王氏甚大然生不蒙夫之荣享子之奉遭时丧乱又不究于寿以殁归将合祔于先将军先夫人之兆吾子其幸畀之铭以与金石长久庶几逭某不孝之罪言已益泣不已海悲其意不能终辞遂因其语而次第之按王将军家世河西元初领军镇庐州因以为家坟墓三世皆在庐州先夫人夏氏封合肥县君夏氏由宋太保贵以来为州显姓夫人合肥人年若干来嫔将军不三年而寡夫人无出所生二女子夫人卒五十有几海惟妇人之德不外知观某之好善笃学居官嶷嶷正直不阿而仁爱慈惠不知其教之有自也古今母教者多如王陵范滂陆绩陶侃皆由贤母以就德业流闻于後世若孙夫人可不谓贤哉铭曰
坤道至静顺裕而纯懿哉夫人其德淑温来嫔未几乃陨厥天介介独立躬勤志坚教子能政休问载宣不侍于养胡啬于年勒珉幽墟来者其传
友石山人墓志铭
岁着雍敦牂二月乙丑友石山人王君用文卒予走往哭焉其孤曰父有遗言令我自进启缄得书及诗皆殷勤与予诀与悼其後事其词有甚可哀者曰吾幼失父母值乱奔走四方来闽将二十年淮土为墟吾家老幼僮仆殆百口无一人存者先垄遂为无主吾目不能瞑诸子皆幼何以得还将来失学不能为人吾葬不必择地苟夫子不忘平生其幸为我志焉予既吊拊其孤乃徵其家牒按王氏先世齐人陷没于李元昊元初取天下赐姓唐古氏曾祖某从下江淮有功授武德将军领兵千户镇庐州家焉祖某父某迨君袭爵三世君讳翰仕名诺摩罕年十六领所部有能名省宪共言其材于上请畀民职除庐州路治中政誉日起平章扬珠布哈镇闽辟为从事改福州路治中三魁贼起地险难猝用兵制君自造其垒谕降之升同知又升理问官综理永福罗源二县泉州土帅柳莽跋扈越境以聨衆莆属邑皆受团结既而遂向永福民惧汹汹君使人谓曰彼此王民各有定属慎勿犯我一寸吾有以待汝矣莽遽退不改前地为好辞以应擢朝列大夫江西福建行省郎中平章陈公留居幕府每有所匡益然敬而惮之南方屡扰以君威望素着表授潮州路总管兼督循梅惠州君请勿拘文法至则大布恩信已逋责缓徭赋简刑罚事有害政者以便宜罢之兴学校礼儒生使民知好恶革其旧习奸凶宿孽不能煽乱服顺若良民遭世变更浮海抵交占不果屏居永福山中为黄冠服十年号友石山人一妄男子上书荐之君闻命下叹曰女岂可更适人哉即治木病不肯服药逮有司迫就道遂自引决年四十有六君性强介精敏有胆略常慕古志士立名于世持身斩斩刻苦节俭衣服饮食处人不堪居官亷洁货赂不入吏畏若雷霆其行事一以爱民为主平居阅书史喜为诗敏常先于人君配夏氏前卒于淮再娶刘氏子三人偁甫九岁修甫六岁伟三岁呜呼世之仕者或不能洁己爱人或下材不任举职徒能邂逅一死君子犹必取之况君所树立若此者哉惟寡妻弱子侨寓数千里之外望乡井坟墓而不可及行道有戚之者矣买地于永福县永唐里林坑山下卜葬用十有二月甲寅铭曰
松栢受命天也特太阿淬锋孰与槅中道而废世既易知死可畏子乃择自献自靖作臣式有其讯之视此刻
元故翰林直学士林公墓志铭
公讳泉生字清原其先济南人永嘉之乱有曰披者避地来居于莆是时莆属清原至唐有曰攅为福唐尉曰藴为西川节度推官孝烈载唐史同时一门宗族九人皆尉刺史世号九侯林家由莆分居福清者益显居永福林屿者不显迨公乃显公之考讳士霆兴化録事判官以公赠中顺大夫浙东道宣慰副使上骑都尉西河郡开国伯祖君泽以考赠温州路平阳州判官曾祖炎发国初收附前宋遗民有不安者罪当死録判公在中涓得民籍焚之脱数百人人祠以祀後生公公自幼精敏嗜学强记絶伦年三十二登进士第授同知福清州事有巨盗横海上十八年为州者惧生事不敢诘公以计悉擒殄之声誉日起为泉州经历吏惮如严府主吏部大选天下守令以为温州永嘉县尹监郡占无名田在永嘉界中公夺以畀民为漳府推官峒獠相戒戢勿动公既素信于人及知福清行不将家始莅事谒城隍祠为章与神誓三年政加于旧去之日民立石颂之红巾起帅府俾公檄守南境贼不得逞遂舍去由北道攻城除翰林待制改福建省理问官红巾复据公请团民自守乡里薅剪凶恶贼势遂衰亷使郭兴祖芘盐徒自卫虑公讨乃先谋害公公退而其徒作乱残一州六县朝廷复起公郎中拊寇盗不下者下之迁漳州路总管复召入为翰林直学士知制诰同修国史公已得末疾卧家至正二十一年冬十月丙申以疾终年六十有三有司列公治行于朝諡文敏越十有九年其孤子瑚等始克葬公于永福山之原来请铭曰先公殁时子瑚兄弟图葬事将走京师乞铭于中书潞国张公今既不及敢于吾子焉请海辞曰我无位与名且既述公行矣又铭焉不渎乎则又请曰先公朋友存者无几何人惟子吾先公所重且子言不诬宜信于後苟使他人铭惧非先公志也海不敢辞公状貌魁杰重而有威憙功名凡居官所在击奸屏盗省法【阙】　轻徭缓征补弊举废求民所宜为文设施驰骋离合变化拓而廓之揉而顺之涵而蓄之闳深雅重优游奂衍而归于理致方强壮时故人朋友居要地不少咸以公不能毁方为圆故不能荐引迨朝廷归论而公老矣故文词名海内而治蹟不过其所历公邃于春秋为四方学者所宗其着述有春秋论断从子子琦克传其业而卒杂着诗文凡若干卷公配李氏封西河郡君长子子环孝爱祥顺皆先公卒次子玖子瑚子瑢孙才一人曰铉孙女三人适名族其葬以西河君祔铭曰
有休其声有耀其光公之自着伟已徒识其藏陵谷有变人无害伤
故前将乐县典史林君墓志铭
前将乐县典史林仲嘉殁贫不能即返其土值寇焚掠民舍柩毁焉其孤文玉敛其遗骸瘗郭南原越明年乃克还葬所知吴子公表其墓曰君讳士志好学恂恂初举孝亷为宪府书佐继吏福清别驾林清原厚爱之每叹曰仲嘉书生顾失身为此升泉郡行部使者左答纳失里号明察其从吏以过黜俾代行文书为漳浦照略贼猝至戒勿犯林照略家历转运史版授将乐典史考满将谒选京师值世革年七十病不服药三日而卒岁庚戌三月十四日也葬则癸丑九月十五日也墓在候官之梅亭君世居闽县守约不仕君再娶皆王氏先卒文玉业儒以行为後进模楷妇刘一女适士女孙曰和曰秭和妇吴呜呼君以好学之资而托身中涓虽行已可尚然施为未达用不适其材材不比于时惜也铭曰文无害孰谓吏不大其躬式利其後嗣
闻过斋集卷五

[book_title]卷六
钦定四库全书
闻过斋集卷六　　　　　　元　吴海　撰书哀辞传
与林待制书
向在山中承不出山之计已定近见除目有翰林国史之命盖惟朝廷之不遗贤与执事之宜为是官也窃用为喜若其去就尚当审之今之论者皆曰是美除不可不往或曰是天子之命不敢违也或曰例甚严犯之恐得罪间有曰身病母老难可以远将母而行则无谓舍母而行则非孝乌有奉百龄之亲即万里之仕哉又有评是数说者曰为前之说者通人也为後之说者拘者也又有揣公意者曰彼固将往而吾得止之耶盖如前之说十八九如後之说十一二揣公意者十五六焉未审公意果何如而外方纷然比度较量也海实无识但爱公不啻衆人忽闻车从欲出惊遽皇惑凡今日从臾之徒常时议论皆长者所不取何今日独可取乎近而公之子侄与亲党远至公之交游皆愿公出则愿公之不出者诚难言也况公之心亦未可知乎海惟自尽其忠爱之诚而已
别後答贡尚书书
海草茅贱士居远于市?游絶于公卿无名誉于时向者先承车骑枉顾谦撝所被揣分奚宜顷因别次阁下握手惓惓久不忍释称古之赠言者必令进其聋瞽之说以禆盛德万一海一时不敢奉命退而思之阁下于我若是果知我何如哉诚感阁下之情不能自己故托书以谢窃惟古之君子道已明德已立年位已高声光已流则汲汲然作成後之人而所谓作成之者非但宠之誉藉之势而已必教之以不能劝其所未至增而益之开而大之使各成其才德也才德既成靡不适用然後称道而荐达之虽不称道荐达而其声誉爵禄皆可自致古之先达所以作成人材若是故人不能忘也今之君子不然其于人一切惟礼貌之有加推誉之过情又拊摩而噢休之恐或一人不得其懽心焉在下者以是为恩在上者以是为德由是先达不能作人而後进之成亦不逮夫古矣是不特一方为然而天下皆然则既习以成风矣士大夫风俗坏国祚随之吁可畏哉始阁下来闽闽之人士奔走杂沓以俟进于门下者若水之赴壑有获一承顔一接语退而莫不充然自得不知阁下何术致人若是将别有异说速化之耶毋亦姑奬借以慰其意俟其终将奋厉以有成也今而三四年矣夫才亦难得也游于阁下之门而拔十得五岂无才俊之士而不得所成就亦诚可惜也方今名德爵位如阁下才学文章如阁下人所趋信如阁下而不以古道自任不汲汲然作成于人徒使人之悦已阁下亦安取人之悦已为此不肖之所甚惑也累承下问不敢有告诚感阁下临别惓惓之谊故竭区区吐口之不能言者诛谴敢辞惟望存察
复陈左丞书
月日海再拜复书左丞阁下海田野之夫阁下悞听而过询之以谓明智之士夫明智之士虑足以周物敬足以识机毅足以有决故缓急济于用而不失其正如海赋性颛固猥执所学不能变通每览载籍观前代之得失覩当世之行事虽窃以为私忧然念道与时违才比衆劣遂退伏冺默将三十年其自处诚以审矣阁下忠信仁武谊安一方八闽之人获存视息一旦一暮悉由公赐顾强敌未尽克四方未尽敉闳谟远略固当汲汲今贤人俊士彚在军门奇谋广策收拾毕用如海疎陋实无所取虚辱来命惟增悚惕海顿首再拜
与使者书
国之求材固将有用于世而士之怀材亦思见用于世虽求材者汲汲若不足而怀材者绰绰有余然其志实常相通未有礼意俱至而不就者也故有材不适用用不适时徒取古人之道自娯而不可施诸人则不敢应上之求上之人亦不必强而起之此君子自守之谊也海自总角迨今既衰且老矣读书成癖生理尽荒诚以赋性愚戆遇事疎拙故自有知以来絶意当世非不欲进不敢进也非固欲退乃安分耳屏居村落忽郡文学至门奉阁下严命见招阁下悞听何人以仆为贤耶阁下悞听而求之在阁下不为过不肖不自揆而承之则不肖为过矣且国家安取无用之人哉仆之自谋如此是谋人之政乎仆向在先朝素未尝出岂独在今日乎世俗务声而不务实称人多不得其当见矫饰曰自修见夸大谓多能见隐伏云高尚阁下勿遽因人言而信夫人之知人必不如其自知之审也漆雕子曰吾斯之未能信辱阁下意待之勤且厚何敢不以情告乎况海之事势有大不可者老母行年九十雨目俱昏病废逾年不能离床第六丧未举老母自闻命以来朝夕忧惶宿疾加重此身一动必有不恻之忧惟阁下高明仁恕老老以及人之老乞赐改命使海得侍奉菽水汤药诚愿诚幸父母生我劬劳家贫无以为养计多得余日以酬大恩古人所谓乌鸟之情惟阁下怜之本欲趋谒实恐阁下不知此情遂加促迫是以不敢而布书左右伏纸怀感惟望情恕
与秦景容书
海再拜景容徵君足下曩年行李去时承惠字戒别寻至河口追饯不及沿流至下洞竟不得见而还自後烟尘蔽隔音问难通遂有山河之异闻太夫人捐舘惊怛殊甚奔慰莫由近日乃知从者在金陵适使者至见招云因足下称说嗟乎足下乃有不知仆者耶仆无意用世久矣老母年垂九十病废逾年起止非人不可仆奔窜之余得软脚疾是亦几废今须发尽皓无一茎黑者一房九口无先畴足赖二先弟房下嫠妇痴子七人是果谁仰哉六丧积年未举每一兴念五内摧碎惟足下为仆念此又凡今日求退者足下当力佑成之勿夺其志新朝苟欲倡名义厚风俗则何必一切招之使来乎辱足下知旧故布衷曲足下幸自爱勿挠微志不宣
投郑彦斌书
衰病之悰久愿与世疎隔足迹数年未尝一至城府亲戚知旧吉凶庆吊之问亦絶往来非是无情但欲省事庶几不挠于心少延微躯幸毕大事免为天地间罪人耳去年使者见招仓猝奉书吐露情悃深赖仁慈不夺素志近日邑丞下逮又承使命召赴史局仆惊悸迷惑寝食不安虽有亲戚朋友不能告愬是用僭越干之执事夫仆多病质弱未壮已衰此人所共知也旧有脚疾不时发动发则重膇不能点地痛楚不可堪胜亦人所共知也去年病疟以丸药塞耳疟虽得愈反受聋病遂成废人与衆语言以指画掌旁观笑侮诚可羞耻如此何复可以见人夫史事当纪实以传将来如仆僻处穷山时事全不通晓加以聋瞶人虽告之不闻如此可令给事文字之末耶方今士大夫材识者不少可使编録必能成就如仆摧惫之余如更强之以不能将丧心失志言不能成窃复思念万一官府不听迫令驱使委不敢承命宁受罪责而不悔执事知其久废之无用闵其情事之未伸丐白一言俾得从容养痾以存视息而久死之骨得遂归藏则海之衘感当何如哉临楮伤切惟幸孚察不具
黄孝仲哀辞
至正十九年夏四月日清亷里黄孝仲卒其孤幼未能有知其家贫其葬未有期予与二三友哭之哀求表孝仲之良而当世名公无识之者孝仲又无事业文章足称于世予闵之孝仲少与予同学孝仲能潜心以力故能博记经史子传百家杂言治尚书于诗易无不通喜考古制名物度数性冲淡简嗜慾色温而气和貌若处子体若不充衣语若不出口闻不善面发赤若自愧外与物无忤而中实臧否寡与人交或终岁不至城郭人有犯不与校衆以为懦易之自红巾後民狃习于乱是岁四月盗复炽城外多从之孝仲挈家走逃山中里恶少年知其处迫胁之不从纵笞掠不胜其毒驱以行过常思岭孝仲窜伏深林匿四日不得食会贼败乃归时饿已困犹奋然率邻保势胁已者欲治之为乡尊长所抑孝仲惟一子幼甚爱子覔果孝仲抱入园将取果弄之觉瞑眩遂仆而毙嗟夫孝仲之善裕于身夫子所谓乡人善者好之不善者恶之者与有扶植之岂不熏一乡哉死不以其疾又不臻于年善可欲而世不知予知之而不能显讵不可闵也夫孝仲名则忠初字伯慈继予更其字死年四十六辞曰
修短之数兮繄命自天善恶之轨其由在人世所厚兮玑玉冕绅子所慕兮道德为贤畏时俗之机巧兮既甘志以隐沦胡盗贼之猝兴兮乃不能亢其身衆多忮而实繁兮子独孑孑而无亲遭困辱以偾踣兮怀忿恨之未伸自古及今兮人孰不死顺则安兮生不义其可耻吾非子之伤兮伤子之懿死者胡有知兮冀生者之有泚
林公伟哀辞
子壻林公伟少从学于予予择于诸生而妻之性恬静好学自力介然有守不随流俗所尚与人交诚以庄不喜谐谑初若淡然终乃觉其可亲其素质类吾友黄君冀仲其文学类吾友卢君希韩其自守类吾友郑君以宏是数人者皆已殁而公伟不幸亦早死顾其家贫母老父丧积年不能举遗孤在襁褓存者无以芘而为生殁者无以毕大事不特其贤之可痛也昔书隐公恺悌乐善居官有惠政以福禄寿考终予以公伟之性行状貌酷肖其祖意其畸蹇一世其寿考必将近之何谓遽如是耶长歌之哀逾于痛哭辞曰
惟人之生天地赋形短修厚薄之不齐兮孰尸之不得其平贤何困仁曷不寿兮暴奚富不肖孰与之修龄将世道反覆使之然兮母天人好恶之异情子生之不辰兮年方幼而祸婴藐孤生其何如兮危朝露与秋萤既纯粹又好修兮繄性命之孔灵追遐躅于往哲兮味浮胾于遗经不事外以衒耀兮惟内笃以省成衆横骛以纵骋兮子独守夫沈冥衆饰夸以隆誉兮子独保夫坚贞夫岂无翼不飞兮无咮不鸣刿角铩羽兮虞为牺牲摩光铲彩兮惧为指名曾所怀之未展兮嗟溘死而不见夫河清呜呼大羮不调兮谁识珍烹大玉不琢兮孰知精瑛岂斯文之欲丧兮吾道将不行夫人岂不死兮吾知子死之不瞑人孰不伤兮恶知我至痛之无声
阿彛哀辞
汝之生兮不如无生何既付之性兮不畀之以龄念汝幼晢以如瓠兮炯双眸之晶荧迨初脱于襁褓兮始学步而伶俜或攀缘于书阁兮亦蹀躞乎家庭曾角嶷之几何兮俨首弁之如星性静默以自守兮【阙】淳笃而有经内祖训之攸服外师模之是承既劳心于典籍兮复致力乎沟塍耕与读之不废兮吾谓汝家之当兴年十五而踰二兮势如日之方升天何降此疾疠兮嗟远近之相【阙】遭毒焰之孔炽兮遂羸困而弗胜汝胡罹此不幸兮与秀陨【阙】为朋惟汝仲之子立兮形吊影之??父擗地以欲絶兮母泣血而无声叔悼令侄弟惜贤兄祖创深而痛巨兮怀百感而忧并噫树之未茂兮畴撷其英器之不窳兮故捩其成身不得享其眉寿兮学未足成其令名孰为修鹏巨椿兮此为朝菌与秋萤嗟汝之生兮不如无生呜呼使我痛汝兮难为情
王山人哀辞
物之生必有死兮天命固然死者不可复生兮故死为人之所难仁者杀身以成仁兮义者忘躯而狥义彼甘之若刍豢兮弃余生犹唾洟
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 10:30:09-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>