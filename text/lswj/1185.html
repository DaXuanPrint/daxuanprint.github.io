<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="提要,卷一,卷二,卷三,卷四,卷五,卷六,卷七,卷八,卷九,卷十,卷十一,卷十二,卷十三,卷十四,卷十五,卷十六,卷十七,卷十八,卷十九,卷二十,西台集全文在线阅读,西台集全文在线下载,大玄古籍书库">
<meta name="description" content="诗文别集。北宋末毕仲游撰。二十卷。仲游字公叔,郑州(今属河南)人。元祐初为军器尉丞,与黄庭坚、张来等同召试学士院,擢为第一,累迁吏部郎中。后入元祐党籍。终年七十五岁。有集,《宋史·艺文志》作五十卷,。晁公武《郡斋读书志》则作二十卷,卷数相差悬殊,传本也久绝于世。清乾隆间,四库馆臣自《永乐大典》中辑抄缀编,依晁《志》仍厘作二十卷。。文十七卷,有奏状、札子、表、议、试策、策问、论、序、记、书启、状、尺牍、祝文、墓志铭、行状、祭文诸体,凡四百○二篇。诗三卷,有古诗五言三十二首,七言十六首;五言律诗百一十首,长律">
<title>西台集_毕仲游_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">西台集</span> <br/>
          作者： <span class="inputVal" id="bkauthor">毕仲游</span> <br/>
          朝代： <span class="inputVal" id="bkdate">宋代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">类书文集,诗文集,完结</span> <br/>
          字数： <span class="inputVal" id="bknum">[book_length]150483</span> <br/>
          说明： <span class="inputVal" id="bkdec">诗文别集。北宋末毕仲游撰。二十卷。仲游字公叔,郑州(今属河南)人。元祐初为军器尉丞,与黄庭坚、张来等同召试学士院,擢为第一,累迁吏部郎中。后入元祐党籍。终年七十五岁。有集,《宋史·艺文志》作五十卷, 晁公武《郡斋读书志》则作二十卷,卷数相差悬殊,传本也久绝于世。清乾隆间,四库馆臣自《永乐大典》中辑抄缀编,依晁《志》仍厘作二十卷。 文十七卷,有奏状、札子、表、议、试策、策问、论、序、记、书启、状、尺牍、祝文、墓志铭、行状、祭文诸体,凡四百○二篇。诗三卷,有古诗五言三十二首,七言十六首;五言律诗百一十首,长律四首;七言律诗五十四首;绝句五言四首,七言四十八首,凡二百六十八首。苏轼集中《举仲游自代状》称其学贯经史,才通世务,文章精丽,议论有余。今观其著作,大都雄伟博辩,有珠泉万斛之致,于苏轼文轨辙最近。论事之作类皆明白详尽,切中情理,具有典则,不为浮夸诞谩之谈。其诗也多畅达清新之作,犹以七绝为佳。有《丛书集成初编》,据《武英殿聚珍版书》本排印本。另有《山右丛书初编》本。一九八三年中华书局《四库辑本别集拾遗》中,有《西台集》拾遗四条,有诗一首,文三篇。</span> <br/>
          封面： <span class="inputVal" id="bkimg">Z_19374.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]西台集
[book_author]毕仲游
[book_date]宋代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]类书文集,诗文集,完结
[book_length]150483
[book_dec]诗文别集。北宋末毕仲游撰。二十卷。仲游字公叔,郑州(今属河南)人。元祐初为军器尉丞,与黄庭坚、张来等同召试学士院,擢为第一,累迁吏部郎中。后入元祐党籍。终年七十五岁。有集,《宋史·艺文志》作五十卷, 晁公武《郡斋读书志》则作二十卷,卷数相差悬殊,传本也久绝于世。清乾隆间,四库馆臣自《永乐大典》中辑抄缀编,依晁《志》仍厘作二十卷。 文十七卷,有奏状、札子、表、议、试策、策问、论、序、记、书启、状、尺牍、祝文、墓志铭、行状、祭文诸体,凡四百○二篇。诗三卷,有古诗五言三十二首,七言十六首;五言律诗百一十首,长律四首;七言律诗五十四首;绝句五言四首,七言四十八首,凡二百六十八首。苏轼集中《举仲游自代状》称其学贯经史,才通世务,文章精丽,议论有余。今观其著作,大都雄伟博辩,有珠泉万斛之致,于苏轼文轨辙最近。论事之作类皆明白详尽,切中情理,具有典则,不为浮夸诞谩之谈。其诗也多畅达清新之作,犹以七绝为佳。有《丛书集成初编》,据《武英殿聚珍版书》本排印本。另有《山右丛书初编》本。一九八三年中华书局《四库辑本别集拾遗》中,有《西台集》拾遗四条,有诗一首,文三篇。
[book_img]Z_19374.jpg


[book_title]提要
钦定四库全书　　　　　集部三
西台集　　　　　　　　别集类二【宋】
提要
【臣】等谨案西台集二十卷宋毕仲游撰仲游字公叔郑州人同平章事士安之曾孙与兄仲衍同举进士历仕州县元佑初召试学士院徐集贤校理累迁吏部郎中後入元佑党籍终于西京留司御史台提举鸿庆宫宋史附载入士安传末叙其事迹颇详厉鹗宋诗纪事以为士安子者误也东都事略但称仲游有集行世不详卷数宋史艺文志作五十卷而晁公武读书志则称西台集二十卷所纪卷目多寡互殊传本亦久絶于世今从永乐大典各韵中搜辑排比诗文诸体俱全似已尠所遗阙特未能足五十卷之数然宋志荒谬多不可凭疑五字为传写之悮谨仍依读书志厘为二十卷亦几几乎还其旧矣仲游少负隽名其试馆职时所与同策问者乃黄庭坚张耒晁补之诸人而苏轼独异所作擢为第一他日又举以自代且称其学贯经史才通世务文章精丽议论有余原状具见东坡集中今观其着作大都雄伟博辨有余万万斛之致于轼文轨辙最近针艾之契殆由于此其间如正统封建郡县诸议虽不免稍失之偏驳而其他论事之作类皆明白详尽切中情理不为浮夸诞谩之谈盖其学问既有根柢所从游者如富弼司马光欧阳修范纯仁范纯粹刘挚辈又皆一时名德渐渍薰陶故发为文章具有典则集中上苏学士书称其知畏于口未畏于文深戒其以文字贾祸又上司马温公书称其欲废新法而左右皆安石之徒惧其祸之犹在其後悉如所虑是其深识远计尤不可及固非独文辞之工矣又永乐大典有毕仲衍上编次官制卷目劄子一道亦题作西台集考宋史载仲衍为官制局检讨文字千万计损益删补曲尽其当或由仲衍无集故附入仲游集中欤今亦并存以备考证至开启疏乐词诸篇非文章之正体今以原籍所有姑録存之而刋本则概从删削焉乾隆四十九年十月恭校上
总纂官【臣】纪昀【臣】陆锡熊【臣】孙士毅
总校官【臣】陆费墀

[book_title]卷一
钦定四库全书
西台集卷一
宋　毕仲游　撰
奏状
理会科场奏状
右臣今年三月准宣命入内充进士覆考官及臣自守官以来累蒙差入试院对读考校熟见举人科场文字颇知诗赋经义取士利害之实自朝廷议改科举欲具奏陈而臣备员府僚事务繁并猝无须臾之暇得尽愚见今臣获解府事待罪儒馆窃闻士大夫所论科举之利害犹未有定说尚诗赋者则指经义为易习难考而不言诗赋之名卑於经义尊经义者则指诗赋为雕刻无用而不思经义於取士其实如何诗赋经义之利害固已未决而又各匿其所短暴其所长此所以更相不信而无定说也夫诗赋非经义之比易见也使举子为声病偶俪之文章以应有司之求与以圣人之经原圣人之意而立其说则道之尊卑志之远近不待言而可明矣然诗赋之行几五六百岁而未厌自隋唐以来高才达识立功名有道艺者往往出於其间经义之行无二十年天下已有倦色而亟复诗赋岂尊且远者不足以济务而卑且近者反宜於世耶盍亦要其本末始终而论之盖经术者古学也可以谋道而不可以为科举之用诗赋者今学也可以为科举之用而不足以谋道今若使天下之士不为科举而治经且如辅嗣之治易康成之治礼安国之治书杜预之治春秋则虽举隋唐以来诗赋岂能及四人之所治如纳四人於今日科举之间则亦化为举子之文章矣诗赋经义之利害至此而见臣请明言之扬子曰天俄而可度则其覆物也浅矣地俄而可度则其载物也薄矣盖言圣人之经幽深闳远如天地之高厚非可以不道治也孔子曰加我数年五十以学易可以无大过矣而汉唐诸儒亦多抱经白首然後名家近世如孙复治春秋居泰山者四十年始能贯穿自成一说人犹以为未尽春秋之旨意而熙寜元丰之进士今年治经明年则用以应举谓传注之学不足决得失则益以新说新说不足以决得失则益以佛老之书至於分章析字旁引曲取以求合于有司圣人之经术遂但为卜利禄之具要之应举得第而已岂有正心诚意治经术谋圣人之道者哉臣愚不知以经义为科举者欲尊经术耶欲卑经术耶欲卑经术固无此理然使举子分章析字旁引曲取以求合有司而为卜利禄之具则是欲尊经术而反卑之诗赋之学固无益於圣人之经而圣人之经术不为举子之所乱尚自若也士之有志者不害于科举之外正心诚意治经谋道若曰治经为佛老之学与分章析字旁引曲取者皆前在位者之所使今而不为何损於经则既以经术为卜利禄之具使求合于有司得失之虑交于目前臣恐後日在位者之所使有甚于前日者矣要之为术不善则一矣岂可逆知其无损此诗赋经义之利害可得论者一也夫举子之取名第止问得失而已既问得失则不得不趋时所尚故王安石在位则经义欲合王安石司马光在位则经义欲合司马光其小焉者不可胜论臣请论其大者王安石不治春秋熙寜元丰之间经义遂废春秋一科而学者亦讳春秋不言司马光治春秋元佑之间经义皆班班附会春秋以为说此可谓正心诚意治经谋道之人乎於圣人之道有损乎有益乎虽然不可以责举子也彼应举必有得失之虑既虑得失则不得不以经义取合于在位之人王安石在位而经义不合王安石则有司不敢取知有司不取而应举则不若勿应而已矣天下应举者无虑数十万人而人人皆以经义苟合于在位以卜利禄则风俗伤败操行陵夷未必不由科举之致故诗赋虽为无用然作圆丘象天赋则止赋圆丘象天而已矣作尧舜性仁赋则止赋尧舜性仁而已矣虽欲取合于在位之人其路无由而取合固已无益所以不为难臣者曰废经义而用诗赋诗赋不可以取合若以策论合于在位则如之何臣应曰以策论合於在位固所不幸而又益以经义使为合岂嫌取合之少乎然科举之体常以诗赋经义定去留策论定高下彼於去留之间无以取合则为高下而取合者必少故治平之前以策论合在位者未有如熙寜之後以经义合在位者甚衆也此诗赋经义之利害可得而论者二也夫取士之道古亦有之乡举里选是也今朝廷若复乡举里选方得取士之正是求贤也是求能也如谓乡举里选未可猝行则今日之取士非敢必曰求贤亦非敢必曰求能特为科举不可废而立法尔若曰求贤则诗赋经义均不知人之贤否若曰求能则诗赋经义均不知人之能不能既贤能不可以科举得则诗赋经义姑问其为科举之後便与不便尔盖诗赋虽若无足为者而题目或出於经或出於史或出於诸子百家而习诗赋者必须涉猎九经泛观子史知其节目精华始可从事而策论之中又自有经义试取举人未罢诗赋之前策论之中所说经义与既罢诗赋之後专治经义者校之相去几何而涉猎泛观必麤知前言往行治乱得失而聪明特起之士因此自见於世者甚衆由是观之诗赋虽若无用而其术能使举人麤知前言往行治乱得失而通於事是其名则卑而施於科举偶得其术而便尔至於经义则不然为书者不为诗为诗者不为易为易者不为礼为礼者不为春秋是知一经而四经不知也虽有策论而论题自见所出易於为文策则人人皆挟策括以待有司不出掌握举可问者具在其中非所以广学问也经多闻博识之士世自不乏而所治之书麤通策问有备遂可以得名第其势不暇留意於其他书史若非常从旧日科举之人则所谓前言往行治乱得失殆无以自见於世是经义之名则尊而施之科举偶非其术而不便尔而又自隋唐以来高才达识立功名有道艺者往往出於诗赋之科似有成效今朝廷必欲傚古以兴贤能则请俟复乡举里选如止为科举不可废而立法则异日设官分职凡所与共天下之治者必多由科举而进非细事也则诗赋经义之学不识当取施之科举已见成效与知其术可取者为之耶当取施之科举未见成效与知其术之不便者为之耶此诗赋经义之利害可得论者三也至於诗赋则有声律而易见经义则是散文而难考诗赋所出之题取于诸书而无穷经义所问之目各从本经而有尽诗赋则题目百变必是自作之文经义则理趣相关可用他人之作诗赋则难为豫备足见举人仓猝之才经义则易为牢笼多是举人在外所撰文字诗赋则惟校工拙有司无适莫之心经义则各尚专门试官多用偏见以去取如此小小利害难以究述今朝廷虽复诗赋以取士而诗赋之上犹存经义是诗赋经义之利害均也若以经义为可行则无事复诗赋若以经义为不可行则既复诗赋而又略存经义不过欲举人诗赋之外更知经尔虽然又非术也昔科举之未变也诗赋以观其词采策论以观其经术时务论题出於六经是经术也策问而及经旨是亦经术也岂必名为大义则谓之经术不名为大义则不谓之经术盖昔之策论虽非大义而策问论题或出於易或出於礼或出於诗书或出於春秋无所不出则举人亦无所不留意虽非纯於经者而诗书礼易春秋必泛达也今既於诗赋之外人治一经而为大义则策问论题必须避举人专治而不敢出於五经之中举人知策问论题不出于五经所以备有司者约矣则亦将为书者不为诗为诗者不为易为易者不为礼为礼者不为春秋是亦知一经而四经不知也虽有诗赋而举人为诗赋留意与为经旨而留意五经者取舍不同是诱之使浅驱之令狭也为今之策莫若专复诗赋以取士而不累于科举以进治经之人专复诗赋以取士则隋唐以来高才达识功名道艺或可以兼至不累于科举以进治经之人则圣人之经旨庶不为科举之所乱若论今之举子已习经义虽复诗赋而有不能为者则愿设嘉佑明经之科以待不能为诗赋之人所取之数与推恩薄厚少增损于嘉佑之制则人无难矣盖明经近於经义而术与今日经义利害不同取明经常少取进士常多则天下之应举将自化而为诗赋不以法制而渐复其旧术之善者也以经义取士实虽不至而名近於古以诗赋取士实则几矣而名不及於经义今区区者徒见朝廷罢经义复诗赋则以为好古而已矣而不知经义之不可累以科举也既罢之後当诏天下求穷经谋道如胡瑗孙复石介者置以为博士教官使传道於诸生则今日之所尚才得经术之正而无科举之累道之美者也盖旧政已废而复之其名近古而改之则民疑然则专复诗赋以取士设嘉佑明经之科以待不能为诗赋之人而又诏天下求穷经谋道不累科举者使传道于诸生则政有并举才无或弃亦可以释民疑矣惓惓之忠惟朝廷裁择
贴黄
臣窃见朝廷平日举事虽事体不大犹多循用故常慎於更改虑更改之後恐有意外利害非目前思虑之所能尽不若循用故常之为便也今以诗赋取士所从来远且以本朝言之如吕端李沆王旦鲁宗道王曾韩琦之徒百十年之间凡所与安社稷治天下多出于昔日进士之科其为故常亦大矣然则凡今之所以论科举者非止为科举而已盖知异日亦将求柱石股肱于其间非细事也如度用经义决能取士过於诗赋之所取则今日所论诗赋经义皆是余事勿恤可也若未能臆度恐误朝廷久远用人之计即乞更加审谛以平日举事慎于更改为意诗赋策论四事之中诗赋最难修习自非超异絶出之才作诗赋兼策论以从科举未见其有余力也今既为诗赋策论而又於诗赋之前增大义一场深虑举人力所不逮兼自来科场逼试之时皆息力养鋭入试第一场诗赋至次日入试论文字不多方可第三日却试策今於诗赋之前先以大义一场困之至次日才试诗赋不惟场第太多考校增冗兼举人就试必所患苦然朝廷复诗赋又试大义者必以大义为经术之故但举人习诗赋止欲得名第习大义亦止欲得名第皆借以为干禄之具非真所谓经术也与诗赋何异
耀州理会赈济奏状
当州准定国军牒准提举常平司牒契勘耀州官吏赈粜斛斗违法不当事理分明已具奏闻及节次牒本州取勘依条施行差人取索公案即不坐到奏劾违法事件未知提举常平司奏劾本州如何赈粜违法缘自推行赈济以来累准提举常平司取会点检不一其间本州措置赈粜别有因依合具奏陈者
一检准元丰令灾伤放税七分以上赈济谷不足者许劝诱有力户出办有余纳本仓仍开谕积贮之家减价出粜勘会本州昨来夏旱放税七分以上至八九分据诸县依条抄录到阙食之人共四万八千余户计一十七万九千余口虽累准提举常平司牒指挥催促依条劝诱乡郭有力之家出办斛斗本州备录行下诸县之後大县劝诱不过三千石上下小县千石以下内除美原一县曾申纳到劝诱大麦五百八十五石後来却已给还外有云阳淳化富平三原同官华原六县虽升斗之数不曾催纳入官并各除放不用为自三月後来减价出粜常平斛斗及依条抄录阙食户给赴内外官仓籴米并抄劄贫乏不能自存之人依乞丐条支给米豆至六月间内外常平斛斗除俵粜指占外见在数目全然不多市上絶无粜卖物价愈更踊贵人户流移未得定叠别无可措置擘画遂依上条开谕积贮之家减价出粜斛斗救接前项十六七万无营运阙食之人盖劝诱系人户出办入官有余纳本仓不给价钱难以多行出办所在开谕积贮之家减价出粜于条既无多少之限兼系令人户自将斛斗就乡村要便处粜卖与阙食之人一一逐渐自交领价钱归去与市上寻常粜卖斛斗无异止是依条比灾伤之际踊贵市色减价出粜即与劝诱系是两事元不是合催纳入官之物今来提举常平司奏劾本州官吏赈粜斛斗等违法不当虽不知奏劾如何违法不当窃虑提举常平司奏闻事状内不曾子细分别劝诱与开谕依条系是两事亦不曾分别直出办入官与阙食之人用钱就乡村粜卖事理大段不同别致朝廷怪责兼本州昨来至六月间人户犹未种得秋田累准提举常平司指挥称夏田灾伤已重秋苗多未布种若向秋不甚丰稔则民间大段阙食要见夏灾伤合用赈济并准备向秋赈济数目如何计置得足不至阙误兼後来更曾蒙丁寜秋苗未有收成之望既人户阙食本州县自合预行劝诱有力人户广行出办斛斗减价出粜中间本州除为夏料灾伤开谕积贮之家减价出粜外更作秋灾准备恐人户难得米麦细色斛斗遂只开谕麤色如麻谷大麦粟豆之类约两个月减价出粜共计一十八万五千八百六石以抄劄到前项阙食之人数目纽算于两个月中每人可粜一石有零麤色斛斗只是比得细色五六斗以来吃用其预准备秋灾伤减价出粜之数虽更多於夏料若果是秋田大段灾伤阙食之民须亦更多夏料抄劄之数比之夏料灾伤日月又更窵远元约九月下旬至次年三月终减价出粜且只以夏料抄劄人数纽算计於六个月以上每人可粜两石有零麤色斛斗只比得细色一石二斗以来吃用况自来州县劝诱与开谕体面情愿粜百石物者不过粜及三二十石而止情愿粜十石物者不过粜及三两石而止昨来夏灾开谕七县积贮之家情愿共粜十八万五千余石至八月中住罢不用会其实粜之数才五万七千五百余石又只是大麦荞麦谷豆等麤色斛斗显见准拟夏秋灾伤减价出粜起初须且开谕准备及当时万数即临时庶免败事盖本州内外常平仓见在斛斗数目全然不多又通夏秋作灾伤准备月数窵远即开谕积贮之家减价出粜州县当时惟恐出粜不多致人户大段流移别负罪责况于情愿出粜数中实只可望三二分斛斗普遍粜与前项十六七万阙食之人州县官吏惟是奉行诏条及遵依提举常平指挥推行之後借其夏秋开谕减价额数告示乡村要镇压十六七万阙食之人使知广有开谕下斛斗次第麤肯安心等待官中措置不致大段流移及结集为盗亦要豪右积贮之家不乱放散所有斛斗出境内实俟将来得雨之後立便行下诸县裁减及节次晓告人户更不作准备并住罢讫通夏秋开谕七县积贮之家一千六百六十余户上共只减价粜过麤斛斗五万七千余石一斗得一斗见钱归去与劝诱入官事理不同其间惟三原县出等高强李忠二户积贮之家曾就乡村减价粜过四百九十余石麤色斛斗其余多者粜得三百石少者十石五石其秋料准备之数即更不曾粜动升斗亦不曾有升斗之数入官伏望圣慈特赐矜察付下有司照会施行
一勘会本州七县据籍主客户共十一万三千五十户计二十八万四千八百五十口据诸县元抄录末等无营运阙食之人共四万六千三百三十八户讣一十七万九千五百三十四口後来提举常平司直下诸县勒逐保耆户长等供析取责要无漏落官吏结罪保明自七月十五日以前及後来七县共计流移过主客户一千八百余户内却已有四百八十余户招诱归业若以本州七县都大主客户口人数纽算只是流移过一厘六毫以来若以元抄录阙食之数目纽算除流移过前项户数外犹约有十五六万无营运阙食之人因诸县措置擘画赈救接济至今粗得安居兼诸县当夏料灾伤月分境内并无饿殍亦无一人惊刼城郭乡村三十余处粜物不曾践踏损一人盖开谕积贮之家减价出粜过数目虽不甚多却为诸县市色闻广行开谕减价出粜斛斗向去冬春皆有凖拟难更等待邀勒高价须主逐渐将出粜卖市上麤色斛斗之价遂不曾长其阙食之人不惟于积贮之家减价粜物兼市上自有麤色斛斗可以籴买所以流移不多及不至结集作过况本州县元开谕之意本要使十六七万阙食之人不至大段流移今来流移数目已见得不多本要镇压阙食之人使不至结集作过今又已见得灾伤之际诸县并无惊刼於开谕夏秋斛斗数中只粜及一分以来非劝诱入官之物人户各在外逐渐交易收领价钱归去若无所损今来提举常平司奏劾本州官吏窃虑要用开谕已经裁减除放改正数目与诸县已改措置事件坐罪伏望圣慈特赐矜察付下有司照会施行
劄子
乞置京城厢巡检劄子
臣伏见开封府盗贼条禁至多而御盗之方其大节有未备者以外路州军言之捕盗之官在城内则都监监押城外则巡检县尉盖不可易之官也今京城外巡检县尉与外州军略同而京城内巡检之职寓于马军步军帅臣与四厢主者虽主徼巡於国中而寻常盗贼旧不干预自来开封旧例令使臣人员等密行缉捕获贼有赏而不获无甚谴罸人微责轻往往返与盗贼为市而诸厢小使臣虽带督察盗贼其实分管估计家业取问病人口词并检验捄火等杂务不类捕盗之官理殊未尽臣愚欲乞于马步军帅及四厢至巡检之下别增置厢巡检六员其二在旧城内其四在新城内四壁使诸司使副或大使臣为之隶于开封府得以职事举荐按劾仍仿外州军都监监押功过殿最之法而增损之使专治巡检职事亦不废开封缉捕公人则京师盗贼知有专一责任之官自然人户安居奸盗屏息辇毂之治不为无助取进止
代刘挚乞外任劄子
臣荷特达之知拔用至此固不敢轻为出处但以臣术业浅陋本非大任之器累年强勉终无补报高爵厚禄有腼面目天监在上公议在下夙夜念之不寒而栗其思引分非止今日傥待咎恶暴扬而去必至有烦典宪以累国体而上玷陛下任使之明则臣之罪大於今之轻去矣然则臣之区区岂独为全身之计哉伏望圣慈矜其不能察其无他又非避事早赐可诏除一外任誓坚晚节以报始终之赐
西台集卷一

[book_title]卷二
钦定四库全书
西台集卷二
宋　毕仲游　撰
表
留司文武百官贺夏祭礼成表
臣某等言伏覩今月十四日夏祭礼成者旷仪绍举制嘉祀以躬临精意感通燕大祗而昭格因崇显号益茂鸿庥凡在见闻孰不踊跃恭惟皇帝陛下宅心道奥恭已化源治必鉴於古初功坐成於制作既已父天而报飨因推母道以定郊刊合祭之旧文即肇禋之吉壤逮兹申祀还觏上仪傃泰一以躬行体汾睢而只事礼文焕备乐舞大陈仍仰致於徽称示益昭於盛节绍复百王之上垂为万世之规天瑞着明神灵享答可得而礼既合德以庆成无疆惟休期同符於厚载
谢赐历日表
伏以尧熙庶绩钦历象以授时周厚生民正岁年而序事稽古太史之法实今司天之官不独布政于明堂上顺帝则抑以诞告于下土协成岁功因是宠颁俾资考验恭惟皇帝陛下文明光泽辅相裁成谨始建官职绍重黎之後务农重谷功高舜禹之前将待夫来岁之宜故行于正月之吉臣敢不恭承德意恪守纲条动占迎日之文仰答後天之训
贺册皇后上太皇太后表
嘉礼告成徽音可嗣人神协庆日月增辉臣闻易载坤元由顺承於天体礼尊正始盖统治于宸闱上严七庙之尊下为万世之嗣虞舜以兴于妫汭周文以御于邦家尤属昌期诞闻懿册恭惟太皇太后陛下圣齐文母道翊神孙顾外治之已隆而中宫之未建博诹庆阀作合圣明靡私戚里之亲大契家人之正如兹详择兼示至公继美贻芳岂特符天之表助德理内永均函夏之和凡在怀生孰不增忭臣叨分使指方走边蕃无任
河东提刑谢到任表
素冠方释复预校雠温检俄颁谬叨繁使曲徇由衷之请衆知补外之优骤服恩私惟深感泣伏念臣生而多难长亦无成只缘门户之久衰粗欲簪裳之不絶学游场屋仅缀词科仕有简书第逃官谤虽以庭闱而仰禄如将筦库以终身属圣治之更新登羣公而夹辅职由际会得预捜扬顾事效之蔑闻而祸艰之已至居庐待尽伏塜?哀隙驷难留悲已除于岁月疲驽强起殆絶望於功名因丐外官少纾私计本惧谴诃之及更阶刺举之荣仅免人言可量天幸此盖伏遇皇帝陛下仁惟从欲道在宝慈常深察于迩言务曲成于庶物太皇太后陛下幽微必察爱育无偏谓虽疎远之臣而有矜怜之理非特观其孤苦亦少寄于纪纲臣敢不谨奉诏条徧询謡俗每戒峻文之侵枉庶几惠泽之究宣陟屺摧心虽匪逮亲之禄褰帷遇事尚图报国之忠
秦凤提刑到任谢表
入预台郎出将使指号为荣选恩许迭居虽奔走之常更知孱愚之靡称伏念臣才惟委琐性甚倥蒙饬小行以效官固非特起抱陈编而自信偶预赏延继?灾疾之相仍坐觉身修之不振齿髪退衰而私累亦衆文墨初习而学业已荒止祈循守于官资敢意过叨於器使此盖伏遇皇帝陛下忧劳图治总揽至公从欲推仁因能授职谓其多难虽无意于澄清恐亦尽心故特还其刺举曲徇经年之请俾分剧部之忧臣敢不慎守纲条益思策励岂惟犴狱俾无侵枉之寃凡是简书当体哀矜之实冀逃大谴少补明时
永兴提刑谢到任表
奉使一方仍忝按刑之重莅官三月遽叨易地之荣仰服恩私交深媿惧伏念臣性如学僻名与身微缘家世以仕宦为常处贫贱而饥寒不免比蒙任使盖出侥逾抱椠和铅入书林而备数升车揽辔分刺部以常优矧如关部之雄尤号兵民之衆连逮或填于犴狱推理屡起於宼攘必素有于吏能始可当於使指顾才微而曷称偶人乏以误承此盖伏遇皇帝陛下恕以观能明于因任谓臣尝为省府之属体朝廷钦恤之仁知臣早服州县之劳识簿书期会之事故兹委付令尽拙勤谨当砥节奉公平心持宪务广好生之意俾无失职之嗟所防废弛之病民亦戒细苛之伤善更自殚于夙夜期有补于涓埃
谢落权字表
准都进奏院递到敕书一道差臣提点永兴军路刑狱公事兼本路劝农提举河渠公事落权字者循名责实始惧黜幽积日为劳遽叨叙进揆能匪称省已增惭伏念臣学不究於本原仕止承于家世虽崎岖而从政亦邂逅以阶荣上方右文而臣预游于册府时欲重外而臣频假于使轺靡自激昂视功名而寖远谩无施设岂岁月之足论未即谴诃更蒙陞改方缘恩而易地许增秩以在官此盖伏遇皇帝陛下日月比明乾坤均施谓考绩唐虞之大法而资格祖宗之至公虽云不以才称盖以屡承人乏故兹假宠更畀微劳臣敢不祗守邦刑俯求民瘼务以行於寛诏冀终逭于严刑
耀州谢到任表
久将使指全乏吏材荐拜恩除获当郡寄侥逾未免感惕交深伏念臣识用非长艺文无取品与材而俱下迹如操以常孤止期循守于官资何意谬更於任使三移刺部六换年华既积效之蔑闻第简书而是畏敢图善贷赐以曲成俾外领于麾符实内承于风化不违本道幸粗谙其物情况得近民可悉心于条教此盖伏遇皇帝陛下体天函覆如日照临深拱穆清察知疎远谓簿领沈迷之滋久虽无补于公家而疾病陈请之在前似俯从其私欲比蒙易地均号善邦非徒禄食免于饥寒亦有民社可以施设循顶至踵出自生成剖心析肝知难报称誓更殚於緜力庶仰答于鸿私
耀州谢免勘表
准同州推勘所牒准提举常平司牒备坐到敕命为先取勘本州县去年因灾伤劝诱乡郭人户过数承认减价出粜斛斗不当事奉圣旨耀州及逐县官干系人吏特与免勘者居官不职宜在谴诃宥罪以仁实由函覆恩私横及感涕无从伏念臣性识本凡器能又浅徒缘干禄初学治民久预簪裳滥分符竹思究宣于惠泽惟恪奉於诏条济以小心觊无大过适属亢阳为戾衆食颇艰既防流徙之寖多又虑寇攘之间作力无不及惧未厌於民情事已过中实自干於吏议方俟至公之典遽蒙善贷之慈凡厥奉行与诸连及似矜本末并赐保全由天鉴之孔昭至官刑之幸免陨身奚报铭骨殊深此盖伏遇皇帝陛下至德包荒大明旁烛参二仪而博施抚万国以和来虽云州县之所行如在阙廷而必察特兹申命以示原情臣敢不益励操修动遵防检当官陈力戒吏道之偷安遇事捐躯体公朝之使过
郑州谢到任表
恩许长民地叨辅郡本由起废更此侥荣蒙施若惊措躬无所伏念臣受材至薄禀数亦奇自误使令常虞颠踬试言入馆偶随沈隽以同升奉使为郎屡以养疴而丐免比忝方州之任辄祈宫观之除虽官序之阑珊尚要权之睥睨踪迹荐书之所出究穷给扎之云何培土自封几户庭之不出燎原方炽顾玉石以奚分终赖上恩止还吏选视清流而永隔幸故步之不愆属睿圣之纂承仰王明之洞照忠谗素辨黜陟方行夫何一介之贱微亦预衆人之遣用委之刺部既渐复于官资易以藩方示更加于器使矧如郑圃尤近国郊素多能吏之敢为或俟贵臣之均逸岂孱无似而乏可承此盖伏遇皇帝陛下道如离日之正中德合旻天而悯下幽隐皆烛细大不遗似矜去国之賖因假陪京之便臣敢不亲谕教条纎悉之意少损道路将迎之劳俾民知厚下之仁而官无留事之叹新经大费期休养于公私益务小心更只勤於夙夜
京东运副谢到任表
分符京右方谨颁条改使山东猥当外计恩私并及感惕交深伏念臣本以书生学从吏道和铅抱椠既非博洽之名流揽辔登车又乏经营之旅力出没风波之险支离疾病之余每虞寄任之难胜顾以废闲而为幸比蒙遣用已戴生成未遑宣布于上恩乃复叨移於剧部仍迁将漕稍畀事权虽知繁使之可荣大惧謭材之速戾此盖伏遇皇帝陛下法天广大如日照临道滋务于远图器不遗于近用谓从事诏条之内常欲力行故遣司调度之繁试观心计臣敢不三思厥职一意在公必祗赴于会期以图报上务爱养其基本不至病民非专官谤之逃冀合公家之利
淮南运使到任谢表
中台列属再忝清曹外计选能仍分剧部并由简拔伏积竞慙伏念臣委踬微材迂疎末学名卑不振性拙多艰偶遭际于盛时容保全于懦品近者分符京右假节山东继被诏除复尘郎选食玉炊桂岂专空乏之忧治药挫鍼更抱支离之恙敢期睿鉴俯尽物情改畀事权还司将漕是谓公朝之烦使况於私计而苟完仰服恩荣交深忭幸此盖伏遇皇帝陛下继明垂照大度推慈似矜察其细微俾迭居於内外均为事任尤戴生成臣敢不益励初心常殚病力赋输所入勉思经画之方馈运之余更念纪纲之寄庶逃大谴少答鸿私
谢牵复监嵩山中岳庙表
伏奉敕命就差监西京嵩山中岳庙者公议难逃方縻於罪籍上恩起废复齿於仕途既假神祠还叨饩廪哀矜所逮感泣无从伏念臣识暗近愚才微易竭曩因际会滥预招延躬鄙行而弗思蹈迷途而忘返虽更事任迄无可称致彼恶名实由自取衅连族累望絶搢绅傥非如地以并容岂特居家而坐废杀身许国怅无路而灰心擢髪杜门期固穷以没齿岂谓王明洞照圣度崇寛许磨既往之愆大启自新之路因期岁月俾复官资示以科条例沾禄食是谓更生之异赐不同牵叙之常恩此盖伏遇皇帝陛下道大博临仁深溥洽谓尝在典刑之内虽曰罪人而凡居覆载之间莫非赤子爰从废放常有哀矜遂至生成实踰分愿臣敢不动思刻励更慎持操深悼前非觊完晚节息黥补劓幸解网之亲逢剖心析肝恨捐躯之无所
谢除宫观表
伏奉敕命差臣管勾江宁府崇禧观外路州军任便居住已望阙谢恩祗受讫许还吏选既已逃刑就假真祠更容择地恩深曲被感极难陈伏念臣生则戆冥长而艰苦虽久从于吏道略无见於事功学尝负於初心病复?于晚岁是以七持使节殊乏建明三窃州符仅知黾勉名卑不振迹久弥孤尝丐外台亦祈间局所幸廪稍之不絶庶几沟壑之未填敢意天慈洞知人欲特从私便例获诏除此盖伏遇皇帝陛下道大并包仁深恻隐谓入朝自弃既从寛贷之科而制禄有差俾免饥寒之患似怜痕累故有恫矜臣敢不克巳思愆扪心自讼食不以事虽有媿于生成身或可捐誓更图於报効
谢提举崇福宫表
岳祠假领已沾起废之恩琳馆就迁更荷曲成之赐望非所及感不容言伏念臣顷以戆愚谬叨任使由寖隳於操行致自触于宪章如天地之有雷霆刑难不用而父母之谴子弟爱在其中过虽显而犹矜禄宜收而不絶逮蠲罪籍获从轻重之评改畀宫祠明视等差之辨既官名之可复更饩廪之加优此盖伏遇皇帝陛下烛以离明包之圣度念其抵冒虽取废於清时及此甄收俾自新于末路假优老示恩之令为赦过宥罪之人谨当益自省愆常期尽节革心以道迹幸免于泥涂当食而思报敢忘于犬马
谢提举鸿庆宫表
伏奉敇命改差提举南京鸿庆宫者庇迹琳宫方媿穷居而窃禄拜恩蔀屋更叨改命以示迁抚已兢慙扪心感励伏念臣材资既下命数亦屯志本求通患常自掇途既穷而知拙罪虽贷而犹汚向非仁圣之哀矜岂免饥寒而颠沛假宫祠者五任分台务以三年比复哀鸣辄蒙恩许敢谓皇慈之下逮更兹申命以有加自揣庸常缘何叨冒此盖伏遇皇帝陛下大明如日洪覆法天行尧舜之所难比汤禹而加盛以斯溥博轸及幽微俾缘资格之大公聊示等差而优老臣敢不仰怀全度俯念颓龄生欲捐躯已愧执戈而卫社死而瞑目犹将结草以报恩
代司马温公上太皇太后谢赐生日礼物表
臣光言伏蒙圣慈以臣生日特降诏书赐臣米麫羊酒者至仁垂眷多物分颁拜赐惟优汗顔有腼伏念臣器能浅陋术学迂疎仰膺简注之隆进备弼谐之职适及始生之旦复叨厚下之恩及养无因感劬劳于兹日致礼有杀蒙庆泽以自天此盖伏遇太皇太后陛下坤厚兼容母慈广被重近司之责任推异数以劝官特加饩廪之仪以示宠光之渥所生无忝敢忘夙夜之勤来事可为益图忠义之报
代傅钦之谢御史中丞表
年与志衰任随责重顾训词之所及知称职之为难既逊避之莫容但凌兢而失措伏念臣志虽许国识不逮人矧更患难之多已絶功名之望空荷两朝之被遇曾无一善之可称比假宠於官曹但坐糜于禄食惧不胜其倥偬常欲丐於清闲敢期俯降于丝纶更比滥持于纲纪仍取中司之贵名为执法之公未知报补之如何先窃尊荣之至此此盖伏遇皇帝陛下智以临下公以待人谓风俗虽变而观望之习未衰赋输虽省而大均之法未立尚贤愚之并进或毁誉以相纷思得端人俾持成宪偶承空乏遂尔叨逾臣敢不勉思语默之方感激遭逢之异识其大者虽有愧于昔人措而行之庶少俾于能事
代枢府辞免明堂加恩表
路寝交神肇修坠典端闱孚号庆浃羣生虽庆锡之已行揆虚庸之靡称伏念臣技能单浅功效无闻误蒙圣知入置枢近未閲岁时之久获观祀事之严笾豆静嘉昭事天地工祝致告侑飨祖宗陟降惟勤寅恭是济比告成于大礼乃均福於羣生敢意具臣亦迂褒典勲加楚秩地列周封锡以土田衍其租食虽仕于有道每沾君赐之丰而赏以为名大惧邦条之紊伏望皇帝陛下垂矜分守考慎彛章方异数之载加存至公之可废收还新命使即旧聨讵敢饰词是为诚请
代枢府上太皇太后表
礼成毖祀福兆羣生均大泽以旁流又具僚而沾洽敢缘非据冒贡所闻伏念臣操行寻常技能单寡只由幸会入预繁机更当明盛之朝获觏濶希之典合宫亲飨羣后骏奔遂隆专配之严以笃顺成之佑顾参近列获相多仪庖祝有官莫代烦劳之任笾豆在列第修陟降之容及奉涣恩首叨疏爵封租并进勳邑兼隆顾分愿之难逾况官箴之具在苟兹幸赏实惧匪彛伏望太皇太后陛下曲亮颛勤务裁施予虽一人有庆徧区宇以蒙休而万福攸同本皇心之能飨难令具位多取宠名特止恩纶俾遑安处
代宰相请皇帝听政第三表
礼当从变虽诚请之屡闻哀已过中尚恩俞之未赐义难独掩道本至公敢泣血以继陈庶察言而幸听伏惟皇帝陛下初嗣历服致养已勤及奉晨昏承顔曲尽忧劳同底治化方隆而大行太皇太后颷驭不留慈闱遽掩所以哀摧自勉戒命无闻虚便坐之深严辞外廷之恳迫然而祖宗至重邦务实繁非威断无以压羣情非孚号无以宣上德既动关於利害当节适于情文臣等奉职方?爱君敢怠苟为凟尊而遂默则于守义以难安重此叩阍期於赐可
代宰相请皇帝听政第四表
拜章伏阁顾禀命以无从倾耳造廷俟俞音而尚閟深惧万几之旷敢辞累牍之烦臣闻三代而上各为通丧两汉以来自存彛制盖任大而守重亦势异而时殊故高宗不言道犹隆於渊默而孝文易月礼已就于权宜爰及本朝益尊成宪虽追慕有三年之久而听朝于浃日之间允合先猷方为逹孝伏望皇帝陛下仰模列圣俯奠羣黎奉文母之遗言悯廷臣之血恳少寛哀毁自揽权纲则庶政之繁可日凭於睿断一言之发足坐致於时雍实无累于孝思觊不隳于治体
代宰相请皇帝听政第五表
词情欲竭启处靡遑尚尔閟闻罔知所措期终回于渊听当更沥于危悰臣闻王者之孝异于闺门臣子之恭禀乎命令哀慕未平则虽由于圣性渊默自处则孰诏於事功况遗训之丁寜加旧章之明备傥不恭临而总揽则将弛玩而寖隳伏望皇帝陛下只协大猷循勉中制念基绪相承之重体古今顺变之常损翼室之至哀幸斋居而处决则君唱臣和将治化之可成雷动风行符遐迩之至愿
代人谢复直集贤院表
伏奉敕命特授臣朝散大夫直集贤院仍加上护军差遣赐如故者承流居外荷责命之寛优涣汗从中拜恩荣之骤至省躬无地蒙施若天伏念臣学不知方戆惟守拙偶缘家世自托公朝上辱误知屡更烦使入缀从官之末出分使指之华四典方州两居言责皆为要任殊乏善声每投刺以下迁辄赐环而复用向冒干城之寄猥分节制之严奉陛下之训词有先臣之遗教谓宜绥静而复纷纭虽自速于烦言止投闲于善地罢边内徙媿髀肉之旋生临垒何安徒齿牙之自讼敢期睿眷靡俟终更因宗祀之庆成易官名而复职朝家新制遽叨等级之荣书馆旧游再窃清华之选仍加勲号尽出鸿私特示优迁非徒起废此盖伏遇皇帝陛下体天洪覆秉道建中廓全图以博临宪先民而致治谓臣簪绅之後虽屡试以无成悯臣齿髪未衰俾回心而自効致兹宠奬下及孤孱臣敢不仰体皇慈俯追往咎居官弗懈庶无门户之羞论报何阶犹有簿书之责誓同犬马更效涓尘
代人谢覃恩转官表
文明缵御方潜惕励之诚庆泽下覃遽被褒陞之典措躬无地蒙施若天伏念臣才不逮人器非适用偶缘朴学获仕先朝早服官箴虽有遭时之幸晚阶禁闼止由积日之劳迨神圣之嗣兴实天人之嘉会云龙在望庆千载之亲逢雨露既行不崇朝而徧被岂止逃于谴域更叙进于文阶兼冒勲官仍加真食欲辞不获既受而慙俯伛靡遑宠惊交至此盖伏遇皇帝陛下大明继照盛德惟新宪天道以博临俾物生之茂遂谓虽忝窃犹不遐遗从此便蕃岂徒感戴仕非为已知报国之可图义重於生将捐躯而不顾
代人上太皇太后表
圣泽旁流均被生成之力宠光下逮更叨等级之荣进勲邑以兼隆铭肺肝而增愧伏念臣受才非敏临事不强徒以朴忠切於许国而遭逢先帝更践累年引自外台久费大官之廪重加新命许陪计要之繁惟此侥逾未知补报敢图亨会曾冒常阶衍食增封策勲加等虽湛恩之溥博要在无偏而异数之沓来莫非虚受此盖伏遇太皇太后陛下至仁体道厚德应期迨初政之清明霈鸿私而浃洽生民有赖兹鼓舞以同时国事无难当糜捐于异日
代人谢恩命表
宠数未安恩章复至不图衰晩并此侥逾伏念臣顷以妄庸常叨任寄触危机而不悟罹罪罟以至深永分弃捐敢期收用而属重离继照大号惟新祓饰残年荡除余衅辄随勲旧屡玷宠荣虽壮志之已销在荣途而未絶参华左省方陪衆隽之游方职中台遽滥二卿之选岂特心惭于弗称更虞力薄而难任此盖伏遇皇帝陛下如日至明与天合德深念品流之衆察知铨总之繁猥以要权加于朽质虽决烦去忒本非应物之才而奉法居官乃是平生之志以兹图报何啻涓埃
代人上太皇太后表
侍臣在列方旅进以偷安省赋至繁辄就迁而为宠理虽可避命不获辞伏念臣早遇明时得偕膴仕中投散地盖出寛恩自复官聨屡更器使出怀章绶方为近邸之游归典图书如陟道山之峻洊蒙识拔使直禁严非惟自外而处中仍以违间而就剧时惟内省已可深慙岂意才玷近班复叨要任但荷恩荣之至此莫知义理之如何此盖伏遇太皇太后陛下图治急贤推仁念旧思济当今之务力跻上古之隆误记衰残使居显近人材序进但循资格以为常吏道多奸幸有诏条之可守冀逃罪悔少副忧勤
代人谢恩命表
异恩躐等顾物论以难安成命必行愧已材之弗称莫遂固辞之请终怀暴得之慙盖闻制禄以御羣臣之荣设爵以进天下之善才大者其禄厚德高者其爵尊凡号王官盖为公器矧如右府是为要涂必论其才德可以仰承则宠以爵禄不为虚受朝廷所慎今昔攸同如臣至愚临事无识初以简书而从政继由门第以进身大道在前辄自生于荆棘半途知返慨渐迫于桑榆其在深严已云不次入陪宥密更出非常窃稽仁祖之任贤逮至先臣之居位犹须黾勉可副询谋何意妄庸亦兹遭遇风云千载适当圣政之新门户百年遂忝世官之美幡然既就惕若难忘此盖伏遇皇帝陛下慎德在初使人以器深念事几之重试承勲阀之余度越衆官使登要任本无雄略可希不世之功惟有小心少济当今之务庶全终始仰谢生成
代人谢复职表
祠宫假领荷谪命之寛优内阁聨华拜恩荣之骤至名为甄叙实出侥逾伏念臣学不知方仕惟守拙爰从壮岁即曰遭时本由门户以在官所赖朝廷之宥世虽冥行履险屡至艰虞而扇物推仁每蒙起废比膺寛宪本合终身属神宝之肇新顺天休而泽及特湔痕累俾复宠名幸如骨而肉生感由心而涕出此盖伏遇皇帝陛下法天为大体道建中既覃雨露之私尤悯公卿之後致殊恩之下被虽旧物而如新臣敢不仰体皇慈俯追往咎衣冠在列戒重玷于清流氷蘖为心期永逃於谴域
代人谢进职表
需章自列拱俟俞音温检俄颁莫收汗令遂拜嘉而为宠顾虚受以多惭伏念臣学每谢于通儒务不明于当世遭逢累圣遂至大官辛苦一生曾无小补俾持衡而处内尤负乘以贻讥上赖保全例均荣秩犹玷抚民之重任仍叨秘殿之清资敢谓逾年更兹进职乃臣邻之殊遇量已分以难安沥恳露章留恩俟旨庶矜怜於迟暮俾安厝于心顔此盖伏遇皇帝陛下圣度并容深仁善贷谓尝际风云之会而今为簪履之余稍屈至公示存大体下训词而申饬喻恩命之已成固难一二而陈况避再三之渎遂膺涣渥恍如雨露之时行誓罄夙宵少答乾坤之博施
西台集卷二

[book_title]卷三
钦定四库全书
西台集卷三
宋　毕仲游　撰
表
代范忠宣谢除给事中表
兰台典领已踰分以为讥琐闼深严更冒恩於不次牢辞靡获即宠何安伏念臣学匪多闻器惟近用读书干禄虽并进于诸生任职居官且无禆于大体曩分忧寄自抵谴尤赖先帝之深仁许更生于盛世既获安身之地固无没齿之言属日月之继明与乾坤而等施起从废放叠预甄收策府优游极儒林之盛选经闱陟降廼臣子之至荣况未历于岁时更骤升于侍从职繁且要心感而惭此盖伏遇皇帝陛下乐在得人急于图治谓低徊而多难亦朴而无他并示殊私更观晚节敢不勉疏蒙滞祗饬特操虽险阻之尝更务激昂而自信仕非为已知报国之可图义重於身将捐躯而不顾
代范忠宣上太皇太后表
还朝甚迩忝职过优宠至心惊恩难力効莫避已成之命深怀非据之惭伏念臣识虑戆愚艺文肤浅早丁昌运自奋公朝随事献言既无关于得失临民布政翻自速于谴诃非曲贷其余生安得已衰而复用图书甚秘参广内之隽游经训在前侍光华之正坐况属右文之代而聨左省之官荣幸并来心顔增悸直虞陨越岂特侥逾此盖伏遇太皇太后陛下母道示仪坤元职载盖欲新民之耳目故还旧物于朝廷寛其既往之愆责以後来之效非徒衰晩曲被便蕃对不以时尝雅闻于典故事知未正敢隂视于愆违
代范忠宣谢给事中兼侍讲表
琐闼要官经帷异选自维衰晚猥玷清班既辞命以靡从遂冒恩而居次伏念臣受材迂拙临事濶疎只由门户之相传得与衣冠而并进谬更烦使寖陟清途志敢望于有成言以狂而无补谤虽不免宠已继来知无後效之可图每媿先朝之再造及陛下重离委照丽泽旁流方悉力於乘边敢萌心於处内既升要近复赐召还新政方行已喜朝闻之道旧游如梦更叨夕拜之荣俾入讲于金华遂常亲於玉色其为幸会远絶寻常此盖伏遇皇帝陛下圣道生知孝思善继缵正朝廷之大体述成祖考之遗谋布政之初以人为急如臣不肖被眷尤深父子遭逢虽在一时之内君臣际会凡叨四圣之知施及衰年并蒙除奬内维白首殆种种以无堪顾有赤心尚惓惓而思奋
代范忠宣上太皇太后表
去国弥年方载临於西垒还朝不日遂升隶于东台仍参帝幙之游以待圣谟之及将何上称第有中慙伏念臣少乏异才长惟拙守在官论事既无经远之谋为政治民又乏可书之绩徒以朝廷之乐善或缘家世以用人已废复兴虽穷若达逮四方之承化与万物以归心忽于鼓舞之中而被甄收之渥黄扉严近遽使叨居黼坐燕闲获从劝讲材资甚薄职守太优岂圣代之乏人乃公朝之念旧恳辞弗获际会可知此盖伏遇太皇太后陛下渊懿内充聪明旁烛酌民言而布政公天下以为心致使衰迟亦蒙简拔敢不寅思官守屏去身谋务昭内外之情少发圣贤之藴腐儒已老虽非适用之才善政日新姑尽可陈之力
代范忠宣上太皇太后谢同知枢密院表
涣汗难收忱辞遂格偶以衣冠之後得陪帷幄之谋俯念庸虚大虞陨越伏以右枢之府虽非古官本朝以来乃为重任出纳万务陪国论之机宜经画四夷系边民之舒惨必智足以周事之变德足以厌人之心然後上无忧顾之劳下有乂安之俗因时得位虽可望于功名以道观能固不胜其忧责如臣者早逢亨运偶陟荣涂干蛊私家虽未忘于先训服劳王事且无异于常人而自大政清明衆贤登用亦从孤远屡玷宠灵怀欲自陈莫避三铨之要恩私洊降遂陪二府之聨席宠未安拜恩尤异既荣且骤因骇而惭此盖伏遇太皇太后陛下至德诞敷隂功协济丕冒幅员之内不违房闼之间欲尊奬于前人故延登其後世敢不祗念祖宗之成宪更参今昔之常情祈以圣谟施於国事庶无大谴以答鸿私
代范忠宣辞登庸第一表
闻命震惊省躬陨越敢图重位轻畀具臣窃以任官之难莫如置位之重必有潜德方能济时故隂阳事之本也而责之调和贤愚物之情也而委之进退内总百揆外怀四夷苟非学通至治之源则必不胜今日之任况在盛世尤须得人若臣者道匪深知才难重任自陪机要久乏劳能动迷取舍之方多失事机之会所以宿兵在外边境未安鄙俗不和盗贼间发论空陪於帷幄智惟见于簿书方思引分以投闲何意误恩之躐等忽从右府进备宰司命既出于非常人或惊而不信苟怀冒昧必至颠隮伏望皇帝陛下待以至公考于外议念臣斗筲小器岂堪君子之经纶察臣口耳常谈尽出古人之糟粕已玷枢机之近敢超鼎鼐之崇非徒物论之由生可惧民情之未厌特收成命改付大贤则百辟造廷不失具瞻之体万方观德庶几善化之成言出肺肝期于得请
代范忠宣上太皇太后表
位与恩隆宠随忧至岂待人言其不可固当自讼于难安臣闻总天下而制治则要在得贤厘庶官而分职则始于论相盖量材授任要如衡石之公兴化道民必有经纶之具始可以宰制万类图囘四方系天下之安危为朝廷之轻重欲副是选呜呼其难臣外乏声猷中惟迂拙少而自勉虽闻长者之遗风老欲有为岂识先贤之能事徒荷圣神之眷许陪机政之繁身已涉于再期事蔑闻于一善功名不显甘贻志壬之羞忠义未忘盖赖先臣之泽尚因循而窃禄以去就之须时敢谓旁求更加大用超中台之峻秩兼右省之隆名任既重而犹增道欲休而更远敢云辞宠盖实自惊伏望太皇太后陛下曲轸皇慈少矜危恳念自昔工师之衆尚选任以艰难岂平时辅相之尊容假人于造次收还时柄更授宗工则传之将来始号至公之举因人有作可成不世之勲言欲必行词非敢饰
代辞第二表
愚诚切至聪听未回心欲尽而知难词虽繁而不避窃以宰相之望古人所稀萧曹贤也第闻清浄之风房杜才也犹愧礼乐之任苟匪盛世类皆假人或缘宗室戚里而自私或以钱谷刑名而充位既以幸进未闻至公朝廷之所以无成风俗之所以不振鉴是前载见于後王方今中外晏安贤能辈出况属两宫之同德可谓千载之一时尤须哲人以重宰事而臣材猷单浅道术空疎徒以先臣之义方得备公朝之官使比更事任屡积瑕疵晚预政机止因际会常欲逡巡而自弛正怀进越以居前未蒙赐玦之仁更处持衡之重夙宵内省震悸交兴伏望皇帝陛下考慎其人明扬以道岩穴退处或遗先觉之天民搢绅在朝宜有无双之国士与之戮力藉以兴邦如臣至愚苟黜幽之未至于时无补尚假借以为多悃愊之私旁徨以俟
代辞第三表
重寄难任可胜虞于颠覆恩言未许盖不尽于精微敢以渊氷再干旒扆窃以眷求硕辅师长百工系华夏之观瞻为士民之拟议以所任之贤否卜其世之盛衰可谓非常岂容虚受而臣智能甚短学问尤荒顷自乘边召令处内几有九迁之峻仍叨三接之勤身则甚荣事将奚补矧两宫宵旰以求治而四海饥渇于太平宜得名贤使当时柄顾如疵贱难尔侥逾廊庙论功虽匪沾沾之易斗筲在位定为龊龊之人何假烦言始能辞宠伏望皇帝陛下曲回睿眷大启远图借使乏才犹难轻用保佑盛世自应崧岳之生贤敷求逸民宜有傅岩之肖象还其前命复以故栖则臣虽被遇而无堪有以自知而为解颇殚危恳拱俟俞音
代范忠宣谢登庸表
登筦事枢已出遭时之幸进聨钧轴尤非经国之长知重任之疾颠戒虚名之暴得冀误恩之可复尝昧死以屡陈及奉训词莫追汗令天地之无私如是君臣之相遇至难亦既超逾惟知震惧伏念臣行非高世才止中人英祖好贤尝叨于言责裕陵善贷复逭于刑诛逮初政之清明方乘边而鞅掌不图白首谬简清衷就假宠名继蒙收召曾无三月已预柄臣逮此二年遂尸相事仍自二枢之列超升端揆之崇兼右省之隆名开侯封之新国陪敦厥赋明告在廷近世未闻迄今犹恐所以拜章沥恳俟命居家卒不获辞衆知非据此盖伏遇皇帝陛下仰承积累欲大施为悼风化之未淳思太平之可致更缘虚位因使备官既无见於事功乃止论其家世所虞朴学终累国恩行其所知幸斯民之安堵如有不称敢固位以妨贤授受之初词情罔既
代范忠宣上太皇太后表
材微易竭恩重难辞矧遭明盛之朝而戴崇高之位荣非已称宠实心惊臣闻自古圣贤之君有意治安之道考慎其相允厘厥官必总制万几能成风俗之美协宣一德以召隂阳之和可以经体赞元代工理物苟或无能而当路则将循致于病民如臣者学本承家仕惭干泽平时幸会被遇三朝晚岁间关竟尘二府方念烦言之必至敢怀要地以为安旧职未辞新荣更集爰自中枢之次超居论道之崇启侯社之故封益爰田之真食需章避命伏省迁恩终涣汗之莫回知眷求之虚辱大踰分愿殊极忧兢此盖伏遇太皇太后陛下图任惟公延登以恕念为国乃治家之道求忠臣于孝子之门误以象贤蒙慈注意圣谟在上敢爱力于明时免策未加更悉心于大体庶无稗政以累後人
代范忠宣辞免明堂加恩表
侍祠太寝方成陟配之隆孚号公朝首滥褒升之渥事虽循旧分实难安伏念臣力弱才微志迂质朽徒遭累圣获厠近司无报事机更尸政柄隂阳或愆而未明燮和之理苗顽可格而不知镇抚之方虽勉尽于孤忠但奉行于成宪而属肇称宗祀考合上仪只戒精专肃雍永享内受百神之职外来四海之恭及厘事之告成在臣力而何有敢图睿睠曲霈鸿私增侈爰田重加真赋问其礼则不越典章之旧语其劳则仅如陟降之仪乃分之常奚功可录实虞非据自揣无名伏望皇帝陛下函覆比天照临如日念厥诚之可悯鉴所说之由衷追寝徽章俾安分守则两宫在御知涣汗之无私百职造廷庶强顔而安位
代范忠宣上太皇太后表
诚意冒闻俞音尚閟义可辞而难止心得请以为安敢渎高明再殚悃愊窃以祭而惠下虽出至恩赏不以能即干公议臣位居衡弼职总官师乏嘉猷以济事之艰难无雅望以重人之观听苟更贪以褒赐将下启于纷纭非止累身固当体国惟兹毖祀厥有常劳上则由大孝以感通下则以羣公之显相用能成礼昭格殊休谬典领于攸司实支离而即事幸免谴诃之及敢期敷锡之蕃此盖伏遇太皇太后陛下烛以至明矜其小节虽加地进律为臣子之至荣而褒德显功亦圣王之重事愿辍已行之命俾无妄予之讥则遂成荡荡之公朝岂特取区区之私义
代范忠宣谢明堂加恩表
沥恳露章留恩侍旨赋训词之申饬知汗令之难回竟起拜嘉永惭虚受伏念臣学非自得道亦晩闻正以遭逢尘于近要及兹晚节遂领繁机职虽冠于代工事未忘于补过幸遇皇帝陛下灵承宝煦只述燕谋迹嘉佑之明禋复总章之并配礼文既辑孝感遂通款真宇以荐诚包圆坛而兼飨比膺介福首睠近司第其夙夜之劳益以陪敦之赋恩逾望表愧溢情涯祭泽方行始惧支离而不称命书既下犹知逊避之当然徒罄所闻卒云不获宠惊交至俯伛靡遑此盖伏遇皇帝陛下以德动天推仁及物念其辅政虽一善之无闻及此受厘欲衆人之皆享故令孱昧首被褒优敢不见义则从惟忠是力务获公家之利敢怀私室之安
代范忠宣上太皇太后表
涣然出綍既成命之难稽惕若负芒知上恩之已过措躬无地蒙施若天伏念臣本乏异能早尸荣禄谬入陪于帷幄更冒进于机衡名随器以兼尊任与忧而俱重未闻一得可报万分昨者考古定仪酌今崇飨奉一纯而致告备万物以绥成适以官聨得专使范幸多仪之亲觏在嘉祀以奚功岂谓太皇太后陛下以道博临因天贶赐谓圣能享帝虽所出之由中而福降自天盖可均而及下反类功疑之重深慙邑入之多徒冒谴以固辞卒叨荣而兼处誓罄夙宵之力别酧覆帱之仁
代范忠宣谢加恩表
熙事告成湛恩下霈曲颁宠数延及具僚逊避莫容兢荣交集伏念臣生惟拙守学匪通方向以遭逢遂忝鼎司之重及均出处犹纡衮绂之华属大享之?恭焕多仪而明备神灵燕格天地贶临第闻诸福之沓来方诵孝思之所感而明纶忽降恩纪增隆顾非执事之劳而冒加田之赏大踰分愿徒益震惶此盖伏遇皇帝陛下烛以睿明矜其戆陋谓持衡当轴昔虽绩效之无闻而衍食增封盖示朝廷之大体誓勤夙夜少効涓埃
代范忠宣上太皇太后表
祀典交修盖由衷而致飨恩章下逮虽处外而不遗名有故常实为荣遇窃以祭而惠下厥有常经赏必顾劳则为公器而臣顷缘际会常处近司逮此保全犹叨郡寄方承流而自勉属丕事之有成曾微夙夜之勤亦预便蕃之宠爰田增侈真食有加想煇翟以知惭顾丝纶之已辱遂叨成命第讼罔功此盖伏遇太皇太后陛下函覆比天照临如日念其辅政虽一善之无闻及此受厘与衆人而偕享期永坚于晚节庶少答于鸿私
代范忠宣辞免明堂加恩表
备殚愚欵虽曰报闻尚有忱辞期于必达大惧悔尤之至非徒冒昧之慙盖闻自昔盛王因时恤祀三代而上畀煇翟以示恩两汉以来及郊县而沾赐惟本朝之有作比振古以增隆凡备物以亲祠则敷天而均庆盖欲奉承神贶祓饰治功而臣能薄位高才微禄厚介于坐论莫纾宵旰之勤责以具瞻岂有仪型之美比进陪夫禋享乃专总于使聨曾非任能已蒙善贷岂可更叨恩典多取户封掩泽物之殊私为持衡之假宠但由沿袭实重侥逾伏望皇帝陛下深轸渊衷勉回鸿造念兹申命虽已出而如纶收以待功则无讥于反汗庶几疲苶可尽糜捐
代范忠宣上太皇太后表
丕事继成纯禧方洽特均宠数先被宰司顾居位以无能敢冒恩而招悔伏念臣器惟适用之小才乏兼人之长出入四朝曾无一善周旋二府谬列三阶虽兹大飨之?恭盖亦备员而上下典章明着多士肃祗物有司存礼惟斯称至于被天地之贶格神灵之欢由圣德之无为亦孝思之所感如臣匪敏惟戾是逃幸不至于颠跻敢上烦于宠奬而明纶忽降恩典过隆曾无告后之猷而预加田之赏大逾分愿尤累圣知伏望太皇太后陛下深轸睿慈曲矜拙守谓持衡当轴既实效之无闻而衍食增封岂虚名之可受俾还廷号免紊邦彛
代范忠宣坤成节进功德表
天正纪候方膺来福之祥坤载储灵适协诞生之庆合朝绥而胥忭流宫壼以腾欢伏惟太皇太后陛下懿德内融隂功默运辅先朝而允治翼圣嗣以成能加美王猷坐隆母道星?髣髴动轩陛以增华月梦流传与帝宸而参会徽音允塞景算延洪恩洽诸臣礼行中禁臣久叨荣禄今遇休期迹虽厠于近聨词实惭于善颂欢诚激切倍万常伦
代范忠宣再进功德表
伏以位正母仪庆流壼则爰临诞日冒荐私诚繙鹿苑之秘文集鹫峯之浄侣恭凭妙果申祝福祥伏愿太皇太后陛下功翊基图道光房闼濬源有自资佛力以弥深植福无疆畀夀祺而不既
代范忠宣再进功德表
伏以坤仪博厚式当诞庆之辰竺土流传夙契真如之理爰凭妙果式祷至慈繙海藏之秘诠发潮音之梵唱伏愿太皇太后陛下?资佛力增锡夀龄太姒徽音益光昭于千古帝虞孝养期永保於万年
代范忠宣再进功德表
伏以兰秋启序方逾简定之元沙麓开祥适协诞生之庆敢申善颂妙结胜缘演清梵于鱼山繙秘文于龙藏伏惟太皇太后陛下道尊房闼功冒堪舆母仪三朝子来万国对上灵之纯锡翼嗣圣於丕平爰丁震育之辰敢罄延洪之祝伏愿比明佛日等固金轮太姒徽音益光明於千古帝虞孝养期永保于万年
代范忠宣贺平河外三州表
平戎韬略靡用干戈克敌雄才自还里閈岂特疆场之効顺行知锋镝之可消患弭一方治形四海伏以善战之至初无勇功神武之行亦云不杀矧羌夷之不靖本小丑之易除始非得已而用兵终则招?之有道巢穴可穷而不问边陲安堵而自如情状奚殚欵诚屡至遂闻革面相与向风既内慑於威灵遂尽归其俘获殆非力致纯以德来矧是生还率常死节度湟伐木不烦充国之谋谒庙赐田如见子卿之返此盖伏遇皇帝陛下上仁兼覆盛德惟新小两汉之边功尽三王之能事眷惟士伍偶隔声名鞮译在涂既奉君臣之义裳衣改衽复从父母之邦边候告寜人情底豫岂异七旬之格是为千载之逢臣顷预政机亲闻睿算比分忧寄获覩成功再拜奉觞虽阻汉庭之列大书作策永为宋史之光感颂之私倍万常品
代范忠宣谢赐姊万年县君冠帔表
恩在令中方沥肺肝之请宠由意外遂沾手足之私遂加美於一身实增光於两族叨荣为幸报赐何阶窃惟赋人臣以事而念及其前人悯公卿之劳而不忘其後世求之在昔已曰稀逢而况事非出于故常泽遍加于内外实为殊遇盖异泛恩惟是女兄蕞然嫠妇佩纫即事早悲托体之同恤纬在庭未被及身之宠私诚仰达聪听下临特颁冠服之华不易衣裳之令恩由中出荣可家藏此盖伏遇皇帝陛下善与人同圣由天纵亲奉神宗之遗泽缅思仁祖之任贤念及寡居申惟华饰庶家声之不泯知德赏之有由惟是孤臣将何报国拜天子之命几颠倒于衣裳比大夫之妻更增华于车服
代范忠宣上太皇太后表
诚意冒闻睿慈下逮靡从改授曲示匪颁顾同产之遭逢见异恩而特达伏念臣早缘中教寖服荣阶尸禄已多在公奚补虽兄弟之并仕顾姊妹之寡存偶因可请之恩愿易从中之赐敢图圣念深轸私门遂使遗嫠坐蒙华宠被之首服可惭圭窦之卑焕若霓衣如荷璇霄之降荣逾所望感极何言此盖伏遇太皇太后陛下体道安民示慈爱物靡间幽微之贱兼存衣被之功更以先臣贲其遗体宠均在笥置私室以光华徒有同胞望公朝而感泣
代范忠宣谢赐生日礼物表
岁月云来方起劬劳之想云天在望遽叨锡予之优虽有故常殆由遭际伏念臣早承父训鞠自母慈比知从政之方已匪及亲之禄迨兹荣遇仅可移忠适丁载育之辰尤抱早孤之叹敢期睿睠特赐匪颁厚以饩牢加之醪醴屈王人而临谕辱诏旨以申褒局地知慙隆天被泽此盖伏遇皇帝陛下勤劳庶政体貌迩臣以将责其事功故每同其忧乐知有嘉生之意曲推及物之仁誓罄拙勤仰酬恩造
代范忠宣谢并州到任表
政兼四路地控二陲为襟带於比方实股肱之重镇置帅之旧常须得人进职而居并为异数伏念臣本非闻道但欲保家而被遇三朝效无毫发蒙知二圣速若风云登筦事枢入司政柄第奉行于典故夫何有于经纶始疑高位之疾颠更得价藩而为宠迨兹期月复滥恩崇冠书殿之清班总边机于只省其在前者多名德之相望自视缺然惧忧劳之难副亦既受任敢忘尽心此盖伏遇皇帝陛下治法禹汤仁如尧舜念尝侍轩墀之末是为心膂之臣爰曲加体貌之隆特委兵民之任尚有唐之风俗承列圣之涵濡惟知爱人敢或生事庶几一得以报万分
代范忠宣谢赐医官章服表
私指冒闻盖恃圣君之含贷特恩如请更窥天语之温纯曲被丁寜惟深陨越伏念臣顷缘遭遇过窃宠灵不戒满盈自取颠覆挤九渊而难拯视万鬼以为隣此盖伏遇皇帝陛下纂服当天体仁泽物务为荡涤施及尫残拔之於几死之中还之于絶望之後官名悉复里閈得归因遣侍医随疗沈瘵既更生而为德仍起废以推慈力尽出於公家心靡遑于私室辄殚危恳妄有哀祈敢谓神圣重矜朽惫与期汤熨之速效且非藩服之常恩并受训词示存眷待俾在桑榆之景更効刍荛之忠然臣外已支离中加昏耄但知感泣无复激昂伏枕待终将何禆于君父捐躯报上更当朂于子孙
代范右丞谢再出知颍昌表
衮绂再纡尤积妨贤之咎锦衣未改还叨入里之荣复书殿之隆名进治官之崇秩恩私曲被感涕无从伏念臣以一介之庸愚遭千年之盛际立身寡与但遇圣朝谋国何功遂阶丞弼微勤劳之可纪徒内外以迭居一昨召自乡邦入司政柄气与神而俱耗老随病以交侵瞻视不全识虑尤短逮以人言而自讼终烦圣度之含容待其疲曳而不支然後逡巡而得请仍加异数付以旧藩兼出入之恩辉尽始终之体貌益为侥幸有腼心顔此盖伏遇皇帝陛下恻以至仁包之大度念其充位幸朴以无他虽或误朝由衰迟之已甚不止奉身而善退仍容假宠以荣归然臣被遇三朝徧更二府壮年遇事冀有补于万分晚岁得君讫无称于一善尚累抚民之寄徒怀去国之慙誓以余龄更酬洪造
代范右丞谢颍昌到任表
非材而居高位戚以自贻去国而守大邦恩由善贷感慙既极恐惧益深伏念臣学匪通方仕缘遭际顷尘荣近即抵谴诃已甘自屏于明时何意获伸而任道比蒙收召屡被旁求遂越稠人预闻机政而臣年龄已暮知识久昏外乏建明中多忘忽有如物使初转喉而不知逮致人言虽齰舌而何及累奏封而自列伏砧鑕以是宜敢谓上恩示之大度止令去位犹假辅藩不徒礼貌之优更委抚封之重此盖伏遇皇帝陛下尧仁广运舜道用中爱物如伤以仁观过似矜晚节持屈明刑臣敢擢髪思愆没齿自讼尝叨重任况终赖于保全未尽余生当力图於报効
西台集卷三
<集部,别集类,北宋建隆至靖康,西台集>

[book_title]卷四
钦定四库全书
西台集卷四
宋　毕仲游　撰
议
正统议
历数存于天治乱在于人自周之前尧得天之历数而传之舜舜得天之历数而传之禹禹得天之历数而传之汤汤得天之历数而传之文王其历数明着而不惑至于三代之末主昏庸不肖不足以动化天下毁其社稷而不足以当天之正统者何哉盖以得历数者有道于其始而为治乱者不系于其终也由周而下秦继周矣始皇以威力强灭六国而帝天下二世不改又大远人情而为政故嬴姓之立十四岁而易是始不能以仁义取终不能以仁义守历数不得于天治乱不得于人非可与三代同为政也若曹魏之继汉司马晋之继魏虽取之非道而子孙血食或五六世或十数世较于当日又无其他长久之主以相拟故亦可独推其统而言正矣然至称萧梁为正者盖根其取于齐而齐取之于宋宋取之于晋晋既为正故疑梁亦为正统也说者又有以宋齐梁陈皆为偏王比较梁取之非道而子孙不长也是以不取其继晋之统而以後魏周隋为正统焉故王通亦尝称皇魏之德以其兴起自然历年久也今必欲断二说之非是前说则道进于秦梁是後说则道退于魏不知魏可为正而秦梁不可为正也故所谓得其统者可当其历数也可当其历数者岂以图书勅之而言语告之哉亦观其兴废善恶长短之效而已矣故秦为不正比于其事则如日月之余分岁月之有闰气也魏以下为不正比于其类则如曹魏之于吴吴之于蜀汉也比于其事则如大河之有派渠通道之有支径也是真伪比称明白之大验矣孔子作春秋以天下无王而作也虽以无王而作然至于周之爵命盟会聘使未尝不称王也虽有桓文穆庄之霸未尝不称侯伯子也是不敢计治乱盛衰而一以周为正统也此春秋推正统之大意而与夫秦魏梁之说无所不同矣传曰知之为知之不知为不知其大意既无所同则虽有其他襃贬赏罚明暗之旨安敢迁就附会而为说哉
明堂议
议事之人患不原本末之情轻重之势与夫今古之所宜而专以其诵习闻见固守之虽明知其不可复而不忍舍去者惑之甚也自汉以来争于亲庙之数郊丘之礼与夫明堂之制度者卒皆无定论而明堂为甚盖其制既不经见一皆出于异书杂说而为相胜之论则虽蔡郑复生犹将不决故原圣人之心而以义起之则今儒者所共知者已为有余不原圣人之心而断于臆说则虽合诸子百家而犹不足经曰郊祀后稷以配天宗祀文王於明堂以配上帝而孟子曰明堂者王者之堂也如欲行王政则勿毁之矣夫明堂之本意大要尊祀祖考而为神明之所主者以时居之而行其政于天下苟可以祀祖考可以行其政则天子之所出入皆可以为明堂苟不能祀祖考不能行其政虽使九室四户七十二牖真圣人之法犹将无益传曰祭祀以敬不问其礼矣饮酒以乐不选其具矣今国家上稽圣贤之遗文下循祖宗之故事辟路寝严配以事天神者非止今日天神固已享矣严配之礼固已得矣姑修其孟子所谓王政者自此行之则天地得其职阴阳得其序万物得其宜若夫考工筵室之广狭月令左个右个太庙之同异蔡郑世室重屋享功养老敬学选士之曲说出于诵习见闻不可为定论者在上之人义起而断之不足胶也
封建郡县议
圣人治天下其经制不啻万事而万事之中其经制有大且重者二焉曰封建曰郡县也由商周以上知封建之利而不知郡县之为利也由秦汉而下知郡县之利而不知封建之为利也好古者喜封建而趋时者修郡县是以王通称郡县之治不知其用子厚谓封建非圣人之意而汤武不得已是好古趋时之说不同也然世更数十或治或乱或强或弱或久或促未有能出此二者之经制也故封建则为诸侯郡县则为牧守诸侯则其势重牧守则其势轻今知势轻之易御而不知势重之易治此子厚所以惑于封建不如郡县者也夫三代而上诸侯之势非不重也三代而下牧守之势非不轻也然至于末世晚路则皆归于乱亡是故不系于势轻势重而系于为上者善恶得失也为上者事善而得则势虽重不敢怙重而逆也为上者事恶而失则势虽轻不肯守轻而顺也二者之路其弊如一然其治则郡县之势不若封建之久且完也以久完之势而终亦有弊者是皆失封建之本意也昔唐虞之封建世传万国不知有封建之弊也夏商之封建世传千七百余国亦不知有封建之弊也周之封建世传千八百国而後卒有封建之弊非封建之罪也为上者不善而封建之意已失也故其始则国分千有八百其後则并为数十又并而为十二又并而为九又并而为六遂皆并于秦而周始亡矣使周无甚愚之主而不失建封之本意制千八百国之衆而不使相并始有相并则代而更封之国衆而易治力小而易御则封建安有不善哉不然则秦取李斯之议去天下诸侯分为三十六郡置郡守与尉监二世而易姓者郡县不如封建一也汉以同姓异姓杂建为诸侯郡守因主父之说又以计弱同姓故社稷夺于王氏郡县不如封建二也自魏而下尽除封建之迹一以郡县为治郡县之力不足计其强弱故未有不夺于强臣者是郡县不如封建三也岂惟郡县之势不如封建哉唐承五季之後至太宗始一天下自天宝以後尝变郡县为藩镇而大授其权矣及贞元之间藩镇节度势长而力矫故无朝贡之礼无生杀之请天子为赐铁劵尚宗室而无益也以诏削以兵征而无功也无封建之益而有封建之祸是方镇亦不如封建之效也且外强者封建也外弱者郡县也外强则患生于外外弱则患生于内患生于外者内可以制而祸迟患生于内者外不可制而祸速然则封建可以制外患而郡县不可以制内祸也何以知封建之可以制外患也封建者为诸侯诸侯者为国国有君也有臣也有士民也有邻国也有上下相维左右相持畏义而不敢易动也易动则臣或不从也士民或不信也邻国或不听也不从则深谏不信则上告不听则力御如封建不失其本意国衆而势小有易动者天子之师因其深谏上告力御之一端则易制矣是故知封建之可以制外患也何以知郡县之不可以制内祸也郡县者为牧守牧守者为外臣外臣则无大势也无专兵也无擅制也内有强臣之变变而不知知而不敢擅动强臣以牧守之权不足忌于外于内则日月劘削朝夕用力而已矣是故知郡县之不可以制内祸也不徒有可制不可制之形且又有可治不可治之实焉故封建则经界易均赋税已平谷禄易分官吏易择兵民易立郡县则经界不能均税赋不能平谷禄不能分官吏不能择兵民不能立是以二者之势始则同归于无事而封建归可治也末则同归于乱亡而封建归可久也如上得其本意而善守之则封建之患无有也失其本意而不善守则虽郡县乱愈速也是郡县不如封建之明说也今夫常人之家必凿其井矣是井者家家不可无而有益者也使或有狂子蹈之而死则井非徒无益亦有损矣然不以狂子之蹈而废井者知非井罪也今以诸侯之不顺不责上不能守其本意而责封建是犹井溺狂子不责狂子之蹈而废井也岂不过哉若夫方镇则最无说也小其权则与郡县无异而不足以蔽难大其权则徒有封建之势而无君臣民庶邻国之畏此唐亡之计而五代求祸之涂也今国家上鉴三代之封国两汉之杂建秦魏晋周隋之郡县唐五代之方镇而方镇患又切而近故痛絶方镇节度无益之势而使京官朝吏皆得出长郡县至于百年无事矣信得其道也然今或意州县之权轻而东南不可不虑者非徒事未然也前日贝州之役邕管之军是权轻之害东南之祸已效者也今必欲变更则莫若封建必欲因循则莫若郡县方镇之患则已去矣然封建之势非边圉无虑蓄积丰富兵力盛强臣有异姓之良同姓之贤则不可暴去郡县之久制而卒为也若守郡县之常法则弊不生于今日必成于後世不可不改也为今之策若以贵臣之贤者然後出为守以宗属之贤者然後封为侯如两汉之杂建而大不使至七国之强小不使如长沙之弱京官朝吏更为令丞而佐治之是变更而不暴因循而易改者也及乎边圉益靖积储益富兵力益强良臣贤戚益衆然後大割而衆建以天下为千国上立其法而守其全恩结兵御不使有相并者是万世之计而得其本意也
并州县议
窃观远近之势要在均一而易治昔周之盛时画千里为王畿王畿之外制天下为九服九服相距各五百里而要服之内封其地者盖千有八百余国以此知其欲均一也封国之制侯百里伯七十里子男五十里不能五十里者谓之附庸以营丘曲阜之封而不过百里以此知其欲易治也及秦变古裂天下为郡县一郡之地包十诸侯之封犹倍侯伯之制天下之地始不均而民始嗷嗷苦其难治矣伏惟朝廷建功立事一出先王之道而乃削郡成邑割郡成聚所以省官并员寛去力役幸天下者甚厚然一邑并一邑并去之邑则力寛并入之邑则力重邑之有并也有数百人之邑有四五十局之官既并矣则役去其十数而官存其一二是故其力寛而其并入之邑一官任二官之事一人任二人之役昔之讼者五今之讼者十昔之往来者一宿而至今之往来者再宿而至其他可以类举矣是故其力重夫小邑并大邑必无四面之均以南并北则南长而北促以西并东则西寛而东狭促狭之乡其民逸寛长之乡其民劳此又理势自然也虽于出钱之数可省三数然酒税亏折则必称此矣以淮甸一路言之邑小则易为治地大则难其人光之仙居寿之寿春泗之招信此小而易为治者也庐之舒城蕲之蕲水光之固始此大而难其人者也理宜割大以为小今乃并小而为大舍易治而求难为非其术矣且今州县之役岂不轻州县之吏岂不省昔先王之封国也虽子男之邦必有宗庙祭祀之费有人徒禄廪之厚有兵甲车马之衆而城郭道路关梁庐馆尤严于宾客之事而其岁时使人存頫若周恤庆贺赠馈之文又有四邻之交巡守朝觐会同聘问之集所以设官致员役民力者盖甚繁且密而州县之治存于古者无几则天下吏员之未易民力之未轻不在此矣为今之策宜先求建国之大法要在均一而易治凡邑之大者割其大以补小邑之小者增其小以成大置一县之封必度四面之界分长乡以补短分寛乡以补狭县相比州相较大者不使如固始之寛小者不使如仙居之狭此之谓均户口赋税之籍徭役狱讼之制大略相等贤者俯就而有余不肖者勉强而无累此之谓易治其有大邑次大邑虽割而犹大者则增官小邑次小邑虽增而犹小者则减役官不求苟省可置则置役不求苟废可存则存如是则民不惊动而地均官不劳扰而治定指顾相视而远近之势已分文檄相移而分割之功已就官吏之所愿民情之所安公家之所便而已并两为一废州为县废县为聚有寛省之小利成难治之大患官吏之所重为民俗之所惊骇利害之相去远矣均一易治之说惟朝廷择焉
官制议
国家承五季之後典章制度号令文采虽未纯于三代盖皆取三代之意而髣髴焉至于慎刑罚息兵革寛仁尽下爱养元元得天下之心则有与三代比者独官名自宰相而下至于百职执事循用五季之旧而不知改天子临朝太息于上而公卿大夫咨嗟悼叹发愤于下者不知其几十年矣及神宗皇帝同人心决大策以阶寄禄而修复汉唐三省之制宜其欢呼鼓舞以庆朝廷之盛德而行之五年公卿大夫犹有不怿于官制者岂未改之前尝厌五代之无法既改之後复云汉唐之非是则官名之所设如何而可盖国朝虽循三省之旧而二十四司之名皆第之以待百官当选者在省之官反假他官以制之如兵部为枢密吏部为铨审库部金部为三司水部为都水刑部为大理名隶尚书而事他局者不可以为後世法则先帝之改制无可议者而改制之中有非汉唐之旧而未合于今日之务旧平章事迁中书令国朝以来未有迁至中书令者而今仪同三司一阶兼昔日宰相累迁之官旧礼部尚书迁户部工部迁刑部刑部迁兵部而今银青光禄大夫一阶兼昔日尚书累迁之官旧礼部侍郎迁户部户部迁吏部工部侍郎迁刑部刑部迁兵部而今正议大夫一阶兼昔日侍郎累迁之官卿寺亦然昔之官品难于进今之阶秩易为高而又降七品为八品降五品为六品降三品为四品至其不可用也则议请减荫反以旧品为定而章服之今徒降五为六降三为四以迁就新品之失而不知义理之所在则所谓汉唐之旧而不合今日之务者可验于此然犹未有害也旧尚书省不总天下之政而中书门下合而为一则其治速今尚书省总天下之政而中书门下析而为二则其治缓此理之固然者所谓画黄录黄符牒关刺由上而下复由下而上近者浃旬远者累月有夜半停印待报而其务乃比于竹头木屑之细或者宵衣旰食未得其决而事久失于期会则非惟不合今日之务而良有害公卿大夫所以不怿于官制者以此亦在上之损益而已矣盖隋唐二十有九而今寄禄阶二十有五如益其阶使与旧日之官品相对无并三迁两迁而为一阶阶则正矣还旧日之品秩凡议请减?服章之名必合三五七九之数无易前古之常以就新品之失则品正矣事大而缓则由寺监而上台省或由台省而下寺监事速而小者则许之专决或专逹而不为次第上下之迟久则事正矣阶正则朝廷尊名器重品正则义理安民志定事正则三省无滞务而远近之人皆不失于期会修此三者而官制立矣岂以汉唐之官不当复而五代之季为可循也
官冗议
事不于无弊之时为有弊之虑知有弊矣复不早为之所既有猥并难治而欲发一诏下一令使天下欢呼鼓舞遂返于无弊则虽稷契复生未易能也或者以其弊为不可救听而任之则亦非治天下之术也昔周制六官其属三百六十而汉官之在内一千五十五在外之官犹不预唐太宗省内外官定制为七百三十员而开元天宝之间至万有八千则汉唐之间官冗可谓弊矣而本朝之弊则尤甚于汉唐昔太祖太宗之定天下万事草创中外之官不足以更代故多为入仕之选以应用而後世不知改作以适时变反有增而无损故治词赋者举进士射策者为明经五品已选多至数千居家未仕与禄食于四方者倍乎在选之数被代赴选与已选待次又与居家未仕食禄者比而科举任子益来而不已不知数十年外官冗之弊将何如耶则救之之方正在探其情而理胜之尔夫予之则喜夺之则怨虽人所不免夺之以理亦无可怨者故管仲夺伯氏骈邑三百没齿无怨言则能探其情而理胜之故也今科举之士虽以文章为业而所习皆治民之说选于十数万人之中而取其三二百使之治民理或可也而公卿大夫所任之子弟虽有贤者而骄骜愚懵未知字书之如何而从政者亦甚衆虽其父兄不自言以情占之岂能不以为愧而且幸哉然则损任子之恩而严入仕之选者正今日救冗官之道夫任子者朝廷所以厚公卿大夫之家而严其选者乃以将治氏而不可忽选之之法宜比进士加寛而所谓铨试者则加密或十而取其一或以二十而取其三惟朝廷之所进退中选者遂比进士而治民不中选者亦足保妻孥而免于皂隶顺于人心其利有五公卿大夫之子弟皆劝于学其利一也得选士以治民民不告病二也中选者遂比进士彼之所愿三也不中选者少沮而益劝无甚觖望四也官冗之弊从而可救五也盖事不于无弊之时为有弊之虑知有弊矣复不早为之所既以猥并难治而欲发一诏下一令令天下欢呼鼓舞郤返于无弊则虽稷契复生未易能也而以其弊为不可救听而任之则又非所以忧天下虑後世然则欲治猥并之患为後世之虑夺天下之所喜而要使无甚觖望非仍任子之恩而严入仕之选无可为者若明经流外杂色之进则在朝廷断而罢之势有不可罢者则十省其五六不系今日之轻重也
试荫补人议
道不足以通庶事不谓之道法不足以行万世不谓之法舜之德赏延于世可延之赏也文王之政仕者世禄可世之禄也赏可延而延之则无幸赏之心禄可世而世之则无猥多之患自汉以来舍其赏延世禄之说而不逹其旨是以官吏浮冗最为天下之大虑昔唐太宗省内外官定制为七百三十员曰吾以此待天下贤才足矣後世有特置同正员至于检校兼守判知之类皆非本制中世之後遂不胜其滥然而荫补之格犹未若本朝之滥也盖太祖太宗之时天下初定万事草创有未停阙待注而无人故多为取士之门荫补之法以应用至今百余年间天下以补荫入流者甚衆一岁之选至千万计岂特赏延世禄而已耶旧日之制岁得任其子弟者易而为三岁三岁之制复易而为六岁而犹患其患则殆非岁数之近荫补人之多故也今若于定制之外复增岁数则士大夫絶望于荫补沮事之议将不可止非所以顺人心助和气而官冗之弊又未必能去为今之策莫若因仍岁数远近而渐实其试法试而中于法者然後入仕则是第存荫补之旧名而已无入仕之新患顺于人心所利有五不增荫补之期无所觖望一利也公卿之子弟患于不学而今实其试法则自劝于学二利也得好学之人以为政不病于民三利也一不中选者犹欲再而中再不中选者犹望三而中不絶其望四利也官冗之弊可以渐省五利也岂惟荫补凡天下之入仕者皆为试法以考之使人人勇于自试而止取百人则百人而已数百人则数百人而已终无意外之滥虽行之万世未见其弊又不失虞舜赏延文王世禄之旨矣
知人议
学问之未成可以习也善行之未见可以积也而知人之明则不可强得乎天子为诸侯得乎诸侯为大夫得乎丘民而为天子则民不可以不安欲安民而无其人则将谁使安之故二者帝尧之所难而天下之务最先者也孔子曰视其所以观其所由察其所安人焉廋哉又曰吾之於人也谁毁谁誉如有所誉者其有所试矣盖孔子不敢自谓之知人必视其所以观其所由察其所安而又因其誉而试之然後有所定而近世之知人详者求之簿书刀笔绳墨之间而略者以皮相天下士遂言有以知之殆非圣人所以知人之方也今自公卿至士自正至旅其等级之相去固繁而数千万人必人人而察事事而量待其适可而後用则虽帝尧孔子有所不能而况後世之人乎傅曰治衆如治寡度数是也制衆如治寡刑名是也今取人之粗者既有学校科举公卿大夫保任之法而精者孔子所谓视其所以观其所由察其所安与因所誉而试之之理在天子由此以知其一相一相由此以知其部刺史监司部刺史监司由此以知郡守县令郡守县令由此以知其下则自公卿至于士自正至于旅虽未易知然亦有可以知之之理盖视其所以乃人所用之心观其所由乃人所常从之道而察其所安盖能有所不动既得其所用之心又见其所从之道而利害得丧之间且能安而不动则人之贤愚思过半矣然後随其所誉而试之则虽聪明智虑非圣人之比而其所以知之者乃圣人之方使行者不能尽而得其略犹与求于簿书刀笔绳墨之间而以皮相天下士者为有间矣故古者进贤受上赏蔽贤蒙显戮而诸侯贡士一适之谓好德再适之谓贤贤三适之谓有功既有学校科举公卿大夫保任之法以治其粗又有孔子所以知人之方以治其精而为之赏劝以励之则虽貌厚情深而不能逃吾之法令也既不思孔子所以知人之方又举贤而不肖则无罚举贤而贤则无赏而惟用学校科举保任之粗法叹人之难知盖未可叹也
名实议
君子以名用人者为其信于衆也一人誉之不足以成名必衆人誉之然後可以成名则名者信于衆人之谓也然士有依名而蹈利不思行已之何如养交取合亦足成名者故君子之用人必索其实孔子曰吾之于人也谁毁谁誉如有所誉者其有所试矣试者所以索其实也而太史公亦曰其实中其声者谓之端实不中其声者谓之言不听姧乃不生则名实者用人之大契君子所以配仁义而并行之公道也昔汉宣之治虽不及三代然刺史守相辄亲见劳问观其所由退而考察以质其言有名实不相应者必知其所以然公卿缺则选诸所表以次用之故汉世多良吏于孝宣时为多而龚遂黄霸之徒皆得以良吏自见于世元成而下孝宣之业虽衰然名实之法犹有存者故建武永平间郎官出宰百里尚书令仆亦为郡守而虞延第五伦鲍昱之徒更以郡守入为三公守令之重如此是以卓茂鲁恭皆以县令为循吏茂亦卒至三公则孝宣名实非徒一时之称盖得孔子试之之意而後世可以循用故也自唐以来官在内者重官在外者轻故张九龄欲重刺史县令之权历都督刺史然後入为侍郎列卿历县令然後入为台郎给谏而法亦卒不行本朝之制九品可以为县令七品可以为郡守则是九品之贱已当汉郎官之选而七品之人已任汉令仆事矣持禄处内者既无治民之责而多进退之门守法在外者则数出为俗吏而不见用就有用之者不过由县令而居幕府由郡守而为监司所谓台郎给舍令仆三公未有由此途而出则内官安得不重外官安得不轻是以名实相纷毁誉淆乱养交助合之人渐以得志则守令如龚遂黄霸卓茂鲁恭亦何道而进今两汉之法虽卒难行然当体其大意稍重郡守县令之官通都大邑有善政者数加奬励使必由县令然後居寺监由郡守然後至台省则人人乐于外官赴功治职齐民可受其赐而寺监台省亦将得真材毁誉名实无所纷乱义合孔子试之之意盖事有不召而自至者西汉重功名则权奇倜傥之士出东汉重名节则蹈难死义之臣衆有唐尚文词则诗歌赋颂缀文之人亦出而不絶今果重在外之官必由县令而後居寺监由郡守而後至台省则谓良吏者亦将不期而自至名实之论惟所加虑
西台集卷四

[book_title]卷五
钦定四库全书
西台集卷五
宋　毕仲游　撰
议
学校议
天下之事有至近且狭偶得其道而行之则虽累百世而不倦有甚大极重不得其道而行之则终无补于天下今所谓律令臯陶之刑也增损隆杀近所以为治之道遂成不刋之书学校之设欲以进贤养士为太平之具不得其道至今设为虚器而已盖甚可叹也古者家有塾党有序国有学而养老习射读书合乐行礼于其中者盖欲使知君臣之义父子之亲长幼之节明是非一好恶积道艺以为天下之用顔子不迁怒不贰过孔子谓之好学而後世始治赋廪督课业严禁令以从事岂古人所以为学之道耶其君臣之义父子之亲长幼之序所以明是非一好恶积道艺者犹未备也而又欲丽师堂广生舍衆徒弟以为盛其去道愈远盖闻熙宁之初变诗赋为经义以取士增太学郡国学官设三舍改定式令以布行之四方之人至京师者几数千而是非不明好恶不一道艺进取未有异也今复欲变经义为诗赋退学官更定式令以从事则学士大夫之所以自得者果安在耶试略言之三代乡举里选之法虽难卒行宜亦仿其大者使学士大夫有以自得而後诏先生博士卒以君臣之义父子之亲长幼之序与夫是非好恶道艺之正而诗赋经义则如古以射取士之法行同能偶然後序之别为贡举以待科举之士存之而勿论要使优游和昜而不廹化其心而勿强复其迹则庶乎先王所以为学之道而久以岁月则遂将适于实用不为虚器而徒设天下幸甚
经术诗赋取士议
事有求厚而得薄欲与益期而损至者熙宁之初患诗赋声病偶俪为学而破碎乎道也故以经术取士使人治一经而立其说庶几有补于道而十余年间道之破碎益甚治经者不问经旨之何如而先为附会之巧一章之中有十意一意之中有十说至掇昔人之语言以经相配取其谐而不问其理义反甚于声病偶俪之文有足叹者杨墨之乱儒也其人则乱其书不乱杨自为杨墨自为墨儒自为儒强相异而不相使也万世之下犹得圣人之全经今熙宁之举子经旨不足以为奇反破五经之正论而强纳以佛老之说圣人之经旨几芜没而不见是徒为经术以取士而不如诗赋之时圣人之全经未破碎也则求厚而得薄欲与益期而损至者可验于此为今之策莫若复诗赋以取士而不累于科举以进治经之人复诗赋以取士则高才识达功名道艺或可以兼至不累于科举以进治经之人则圣人之经旨庶不为科举之所乱复之必得其术进之必得其道析诗赋经义为两科学诗赋者举进士治经者举明经取明经常少取进士常多十数年间将自化而为诗赋不以法制而渐复其旧术之善者也夫以经义取士实虽不至而名近于古以诗赋取士实其至矣而名不及于经义今区区者徒见朝廷罢经义复诗赋则以为可复而已矣而不知经义之不可以累科举也旣罢之後当诏天下求穷经谋道不累科举之人如仁宗之朝孙复石介者置以为博士使传道于诸生则今日之所尚才得经术之正而无破碎之患道之美者也盖旧政已废而复之者戒于暴其名近古而昜之则民疑然则设为两科以取士使渐复于诗赋又诏天下求穷经谋道不累科举之人任之为师儒亦以为不暴而释民疑也
文议
世之谓文者不系于德谓德者不系于文夫文章之士虽不系于有德无德而无德者不能为有德之文有文之人不皆有德有德之人不皆有文而有文者无德则不尽其善奚以知其然耶今人之言文者其任盖小矣希名幸世取合当时而古之人言文者其任不小善恶欲明是非欲辨久远欲传劝戒欲信非独名位而已也故虽有精金良帛沈器重物非车舆则无以输远虽有奇功伟德元凶大恶非文章则无以取信车舆不壮则虽载而必败文章不着则虽传而必惑故文章盖美恶之车舆也自六国以前孔子所定不敢轻议尝窃观六国以後西汉之前号缀文之士者类皆过人而过人之远者贾谊董仲舒司马迁相如刘向扬雄此数子之文也盖善恶能明是非能辨久远可传劝戒足信虽有议论间未合于圣人然词采条贯如亲聼其谈说而精神意气可以想见其为人使後世识者心知其所异而口不能亟喻其何如此数子之文也然此数子者岂特文而已事君必忠修身必正趋向必厚议论必公其所存之德旣已过人则其发见于文章者岂不过人哉在唐三百年韩愈号为文师而忠厚公正之德亦着于天下自韩愈以来文章之德散科场之弊生使夫英雄俊才老死不显而寡闻浅识之徒乃始支离攘臂自奋于其间私取近世之陈说而公为儌幸之论善恶不能明是非不能辨久远不可传劝戒无足信言今则近陋议古则近愚而其甚者凿是为非饰恶成善借平常之昜事为纭纷之转词以荧惑天下天下之人莫知其非故公则见信于有司退则受知于朋友而彼也遂直以为能此有志之士所以扼腕而太息也
青苖议
青苖之法本为民间不足而贷之则所谓下户者理合先贷而下户憔悴苟活昜于结请难于输纳州县之吏厄以诏条与曩日监司之威既不敢不散又虑散而难纳故少俵下户多与上等利其昜于催取州县之吏人人惰于散敛苟以塞责盖散钱之理散而不敛则不问等第高下散而敛之则必别其等差度其可以还官然後敢与乃天下之人情称贷之理不足怪者也故立法则欲济下户散钱则多与上等下户贫穷义当周恤而势不敢遍上户自足无假官钱而强与之使出息若以法禁之使不与上等而贷下户则官钱十出九将不归又非散敛之理名欲厚民事乃剥下名为惠政实有利心此青苖不便之大略也盖古者四民不相昜业而农为甚管子曰农羣萃而州处尽其四肢之力以从事于田野少而习焉其心安焉不见异物而迁焉故父兄之教不肃而成子弟之学不劳而能後世之治民者虽不尽如管子之说至于耕田力作而禁追扰徭役之外稀使至于城郭则近日之政尚或有之自散青苖以来非请即纳非纳即请农民憧憧来往于州县舍攻苦食淡之志而渐起甘美之愿辞耕田力作之业而习为游惰之态亡淳朴寡欲之性而增长嗜好之事田野之民弃南亩而就城市者举皆有焉而县令丞尉不复以条教法令词讼刑狱为意惟知散青苖而已坐而签书者青苖之行遣也起而议者青苖之本息也日中而授者青苖之契劵也日暮而入者青苖之筦库也夜半而销算者青苖之簿籍也钱谷纵横文书纷乱者青苖出纳之所也虽今日罢其官司废其赏罚去其年额而抑取民之情愿然旣存青苖之名与本息散敛之法则异日缘青苖之名而复建官司缘本息而复为赏罚缘散敛而复为年额缘年额而复不取民之情愿其势甚昜孔子曰放于利而行多怨要之圣人在上贤者当位如放于利之事非所以示子孙遗後世则不当行尔故为天下国家当论其体而後计利害之何如苟不论其体而单计其利害则虽名为利必有害焉故曰畜马乘不察于鸡豚伐冰之家不畜牛羊夫察鸡豚畜牛羊未害也而非畜马伐冰之体则古人羞之而不为故为天子则有天子之体为卿大夫则有卿大夫之体为士庶人则有士庶人之体今有一郎官未甚贵也而食禄之外贷人钱而取息则臣僚必言朝廷必逐之夫为郎官贷人钱而取息未必害人也而臣僚必言朝廷必逐之者谓旣已食禄为郎官矣又贷人钱而取其息则伤体故也为一郎官尚有体况兼天下之广有天下之富民旣已输税赋供徭役皆数十倍于古而又贷人钱而取息无乃失为天下之体乎如不问失体不失体而惟息钱之是务则人户流亡盗贼兴起乃驯致之事所谓必有害焉者此也
役局议
役书之所未定者非无定法也无定心也熙宁之初改差为募天下之人言不便者几千万数至元丰之初欲复耆长户长之役士大夫之闻者喜见于顔色及其卒不能复也莫不咨嗟慨叹如有求而不得则愿差法之复者岂一日也今朝廷鉴成败揽是非为万世之虑修复差法而士大夫反有议差法之未善者岂未复之时则为善而旣复之後则不善耶盖嘉佑之间固尝谓其法有可更者矣输将繁重而劳费不均货赂公行而贫富无别熙宁之初得其可更之论而并其不可更者更之顾令人出缗钱以私其赢余是以言不便者千万数今差法虽复而所谓可更者犹在则亦主嘉佑之书增损之则差法定矣而十人十议百人百议以旬浃之功争至于期年之外既不知主嘉佑之旧书又不敢论熙宁之新法泛泛然如人游于江湖未有归宿不知其後将如何耶故曰役书之未定者非无定法也无定心也
役钱议
古之为政虽随时适变间有损益至于推强扶弱抑富恤贫而恶兼并则不可昜之理也自商鞅变田即有兼并之家富者田连阡陌贫者无立锥之地自古及今痛心疾首同以为患者也限田之法旣不行于天下而富家大姓终无亷耻厌足之心惟有祖宗差役能裁制兼并虽其立法本不为兼并设而推数循理观之乃有可以裁制兼并之道盖旧法虽分等差而实以田产富贫定为上下有千金之产者支千金可任之徭役有五百金之产者支五百金可任之徭役今有千金之产与五百金者讼其役之先後轻重则千金者居其先五百金者居其後或千金者任其重五百金者任其轻既有千金产而又欲兼五百金则惮徭役之加重欲取而中已者多矣其心非不欲兼并惧加重而不敢进也甚至有隐寓田产于他人以避徭役而朝廷亦有隐寓田产之禁则是祖宗差法虽不为兼并设而裁制兼并之道寄在其间自改差为募富家大姓不知徭役而但输缗钱则兼并其下贫以为利何者募役之法下贫不利而大姓不以为患今有一邑上者输缗钱十万中者输七万下者输五万旣以等级输缗钱蠲其徭役则斥广田产兼并下贫惟恐力之不逮自中户斥广田产兼并下贫数十家至升而在上不过加缗钱三二万尔而富家大姓其等旣已在上则虽增半邑之田犹不加缗钱也故治平以前大姓有破家之患而天下之人不至穷困熙宁以来大姓无破家之患而天下之人往往穷困不能自立盖治平以前大姓破家者虽为不幸而破一大姓则变为十中民或百下户于损上益下之道未有害也熙宁以来虽无破家不幸之人而大姓输缗钱之外无复徭役斥广田产兼并下贫曾无忌惮故大姓兼中民中民兼下户流离散亡转徙于四方所以然者斥广田产恣其兼并大姓之家所必至而岁损一万二万或三五万缗钱则大姓之家所昜为也
熙河兰会议
天之生民初无中外之别以其不可以礼义治也然後屏而远之自汉以来争取其不可治之地而治之是以府库空虚人民死亡仅能得之而还为外裔之地者多矣昔太王之治邠狄人攻之事之以玉帛皮弊而皆不免乃曰狄人之所欲者土地也君子不以养人者害人因去之岐山之下夫以中国之地至于不可有者则犹不欲强治之况欲强取外域之地而治之乎虽常为中国之郡县而本属外地者则亦无所用之虽欲用之而多不能有故武帝不能有轮台元帝不能有朱厓光武不能有西域而本朝亦弃灵武则今日熙河兰会之计议足以断矣然事有旣得之复弃之而与未得同者有旣得之复弃之而与未得不同者武帝弃轮台则不耕而已矣元帝弃朱厓则勿击而已矣光武弃西域则谢其质子而已矣本朝弃灵武则置之度外而已矣所谓与未得同者至今日弃熙河兰会则与未得不同彻旧障而为新障弃之则新障已没而旧障未完一不同也伐其山林平其道路弃之则无险阻而敌人将牧马于阶城之境外二不同也立城郭置仓廪实以谷粟钱币而弃之则瘠中国而肥寇雠三不同也然此犹小小者尔盖熙河兰会虽羁属夏人犹非夏人之所有故尚足以分中国之宼今举熙河兰会而弃之则将为夏人之所有是以中国之力而为西夏驱除此大不同者也而不弃之则岁运府库之财以填黄河之碛又非中国长久安宁之策昔西羌反叛如赵充国者可谓知兵矣而曰难于遥度愿驰至金城图上方略其後乌孙围都护而陈汤于数千里之外逆知利害期以五日而四日至非充国之拙而陈汤之巧也盖乌合之兵昜为料而长久之计难为功今熙河兰会制之于未取之前则固无事今已取之而复弃之弃之之利如彼其害如此守之之利如此其害如彼则殆非遥度之所能尽必有驰至河陇图上方略者然後可决
御契丹议
好文者论和亲尚武者议攻伐处于文武之间者则为羁縻之计自两汉以来千二百余年虽或盛或衰或得或失御戎之策不出此三者而皆非今日御契丹之政也盖中国之待外域也必有可以御之之道今有好辨者将与人为辨则必阴自省曰我于义无伤乎我于法无不直乎我之家室安我之子孙无累乎我之智力过之乎凡我之所以与辨者皆有备乎力能加之也智能过之也子孙无累也家室安也于法无不直也于义无伤也然後与人辨则胜矣今中国之与契丹战亦无异于与人辨则不识中国阴自省者何事乎其名正乎其于义理合乎其国富乎其民安乎其将可任乎其庙算定乎凡我之所以待之者亦皆有备乎庙算定也其将可任也其民安也其国富也其于义理合也其名正也然後出而与之战则胜矣以本朝之事言之太宗皇帝乘太原之胜一举而下易顺蓟三州范阳之民争以牛酒犒师而不遂取者饷道不继也至雍涿之间选十八将三道并入一出雍州飞狐一出鴈门兵涉其地而寰朔应云涿五州开门争下而不遂取者诸将知胜而不知败也以祖宗取天下之兵用诸将定天下之智欲复区区燕蓟一事不应则未足以成功况今日之兵非祖宗之兵今日之将非祖宗之将而所以待之者非直一事之不应故欲为羁縻之计则岁绢五十万虽厚于汉之锦袍绣袷赤绨緑缯而比汉犹未敢有尚宗室之请则羁縻之计亦未为全失如欲远举大功复周宣汉武之事则愿敕在位之臣先正其名使合于义理国富民安而将可任五者备矣而後庙算定庙算定而後可以进征讨之计
两汉可用之言议
事莫贵于适宜而言莫重于必用以必用之言为适宜之事则天下之利无不兴天下之害无不去也然以当世之人言当世之事患在不信其言而以其事为不足用以前世之言救当世之事患在信其言而以其事为不可用不足用者不贤其人而谓无所补也不可用者圣其人而以其言不适宜也故善为言者取于时则使之信已取于古则明其适宜传曰信而後谏又曰虽无老成人尚有典刑是取于时取于古之道也今若策举两汉能言之徒而问以适宜之说则仲舒鼂错公孙宏皆尝策于天子之朝而梅福稚圭谷永亦数进其言至于仲长统朱穆崔寔王符则虽立其言而不敢进然皆有可取有不可取也故谓以郡守二千石宜岁贡吏民之贤受禄之家不得与民争业者是仲舒之言可用者也谓政本于人情而天子宜躬亲于上是错之言可用者也谓因能任官去无用之言不作无用之器广推治民之本有八者是公孙之言可用者也若曰聼言不求其能举功不考其素天子之都宜先正因民之意减宫室省靡丽谓酷暴之吏废锢勿用者是梅福稚圭之言可用者至于仲长统欲明版籍审什伍限夫田定五刑之罪崔寔欲重赏深罚以存霸政王符欲省费役使之爱日谓数赦赎则伤善人者亦皆适宜可用之一端也然若贾山推人主求谏之意而大臣不得预游宴则非当今之有也朱穆称世之厚簿而小人守正君子为邪之验则非便时之术也方朔欲燔甲乙之帐郤走马而不复用则非朝廷之弊也故鼂董公孙梅谷稚圭仲长崔王之说善于古而合于今者也贾山朱穆方朔之说善于古而未合于今者也合于今者可用也未合于今者未可用也故以今言古者能取于为用可否之间而不系于言之轻重则可谓善言古者也
西台集卷五

[book_title]卷六
钦定四库全书
西台集卷六
宋　毕仲游　撰
试策
召试馆职策
问传曰秦失之强周失之弱昔周公治鲁亲亲而尊尊至其後世有寖微之忧太公治齐举贤而上功而其末流亦有争夺之祸夫亲亲而尊尊举贤而上功三代之所共也而齐鲁行之不免于衰乱其故何哉国家承平百年六圣相授为治不同同归于仁今朝廷欲师仁祖之忠厚而患百官有司不举其职或至于媮欲法神考之励精而恐监司守令不识其意流入于刻夫使忠厚而不媮励精而不刻亦必有道矣昔汉文寛大长者至于朝廷之间耻言人过而不闻有怠废不举之病宣帝综核名实至于文理之士咸精其能而不闻其有督察过甚之失何修何营可以及此愿深明其所以然之故而条具所当行之事悉着于篇以备采择
臣闻不循于理不合于变不适于用而使之言则行道之人皆自以为鼂董先循于理次合于变卒适于用而使之言则虽鼂董有所不能尽故论无美恶惟变之合言无得失惟用之适言至于用而止矣自嘉佑以来天下之士常患乎科举之累而尤以诗赋为无用故废去偶俪破碎之乱而进以通经义理之学庶几乎有用而十数年之间缀文之士号为通经者偶俪破碎反甚于诗赋至合天下为一体如适莾苍之野而观蓬蔂之多第见同色耳孰能形小大美恶于其间哉诗赋则曼词以自售经义则曲论而求通取士之法虽分而科举之累如一无他故也上之人道之不善尔今朝廷复修三馆之制使公卿大臣荐延天下之士因试以言既不取诗赋之曼词又不为经义之曲论而策之以仁祖神考齐鲁文宣之治者似欲闻有用之言则承学者讵敢以无用为说虽策之者未必真取其有用要之非昔时之诗赋今日之经义则自当不为无用之说尔周公治鲁尊尊而亲亲岂不知举贤而上功太公治齐举贤而上功岂无尊亲之道使鲁不举贤而上功齐无尊亲之道则齐鲁岂可以为国盖尊尊而亲亲近乎周之弱而道无弱也举贤而上功近乎秦之强而道无强也鲁久而偏于弱齐久而偏于强後世从其偏而失之如齐鲁之後知其偏之所在以齐之所偏者治鲁以鲁之所偏者治齐各举其偏者救之则鲁不至于衰齐不至于夺非谓尊尊亲亲举贤上功为召衰夺之端也昔仁宗皇帝之治天下也优礼大臣而听用御史谏官之言盖大臣者天子之辅也不优为之礼则无以励其节尽其心而听用御史谏官之言所以存天下之公议而禁制大臣使不得自放之术故大臣起居进见未尝不恭己而待之若将久于其位而不可动及御史谏官一有论列则十言之中行其七八虽故老大臣必正其罪以是而去位者盖可数矣故治平以前大臣平日足以致君臣之欢礼貌之隆而私门姧利则破胆而不敢为至于神宗皇帝承久安之运因累圣之业欲兴利除害富国强兵而服四夷凡可以兴利除害富国强兵服四夷之事者无不举凡人可以行其富贵者用之无不至且孝宗庙仁九族隆儒重道常有以自励也老臣旧德谏说虽切而不忘尊奬严惮之心终为天下之用则仁宗之道本无心于使之媮神考之世末尝欲其刻也然师仁祖则有媮之防法神考则有刻之虑者以风俗出于观望之致尔故有言某事之利民者上不知其利而使视之视之者必为观望曰是欲我言利也则言其利不言其害上不知其害而行之故朝廷以为利者天下以为害有言某事之害民者上不知其害而使视之视之者必又为观望曰是欲我言害也则言其害不言其利上不知其利而去之故朝廷以为害者天下以为利推本而言岂朝廷之所望于下哉且天下之士固有赞青苗誉免役歌市易颂盐法至于今日闺门之内道路之间皆以为青苖为可除免役为可罢市易为可改盐法为可废至于其他新法无不言可更者是岂真知其不善而可更哉亦出于观望而已盖今日之言不善有前日以为善而欲奉行之人也则朝廷明日欲复新法彼又将言青苖可举免役可行市易可置盐法可作至于其他新法无不言可为者也由观望之心成观望之俗故师仁祖则事或至于媮法神考则虑或入于刻盖皆不在媮刻之间而观望使之然也今如取夫守道固穷不为观望衆人之所共知者尊用而亦取夫背公向私专事观望衆人所共知者退免使天下晓然知观望之无所用也则师仁祖而不至于媮法神考而不流于刻而忠厚励精孝文孝宣之治可以兼举矣昔秦人之为俗也贱仁义尚诈力尊法令禁儒学勇者威怯壮者凌弱天下耗乱而孝文之时去秦未远元元之民出于涂炭故镇之以厚养之以寛吴王不朝则因赐几杖张武受赂发觉而赏以金钱啬夫喋喋利口则以释之谏而不用其寛至矣而终无怠废不举者以秦在其前也及孝昭之时霍光为政虽承师旅衰耗之後与民休息而不学无术因权用势居以不逊之道在廷之臣有忤意而诛者便辟而生者是以孝宣于闾里知民事之艰难光薨之後五日一听政拜刺史守相必亲见问观其所由退而考察以质其言有名实不相应必知所以然其勤至矣而无督察过甚之失者以乘霍光之後也然则赦吴王赏张武弃啬夫似寛矣而孝文之事本不至于弛拜刺史守相必亲见问考其名实似勤矣而孝宣之事本不至于察则文无怠废之风宣无督察之失者亦良有道今国家上不承嬴政之苛下无霍光之弊则周公之所治鲁太公之所治齐举夫仁祖之忠厚神考之励精惟其所择而当其行事则去观望之俗而已矣夫前古之君有难与为治者以任用亲党女谒公行游宴弋猎不恤国事赋敛无艺使民困穷深严自居下情隔塞有一于此则难与为治矣盖亲党女谒游猎赋歛隔塞者人君之私也小人探君之私而道之於邪既以趋于私邪则公卿大臣虽欲开正言陈正道如陈梦中之语告天外之事泊然不以经意虽欲为治从何而入哉所以难也而国家自祖宗以来宗室戚里未尝用事而赐予有节则无亲党之嫌主上明圣未亲后妃之议则无女谒之患苑囿鹰犬未有所幸则无游猎之虞罢贡献蠲逋欠则无赋歛之弊听政之始即诏天下实封言事惟恐下情之不通则无隔塞之忧凡前古之难者顾皆易矣而所难者则在于观望之俗未衰尔盖为治而观望则流入于淫苟无观望则齐鲁文宣仁祖神考之治惟所行之皆可以成功苟有观望则不失于媮必失于刻万事之是非何可备言谨对策问
治法
自三代之亡嬴秦变古天下号为难治欲兴礼乐则自嫌以为迂濶而无其实欲宣教化则自疑以为执滞而无其道欲厚风俗则自以为诞能言而不能行自汉以来守文之君当途之臣其相与施政以成一代之典不过簿书狱讼兵食而已则天下之政治何足道哉盖簿书者古有之矣而礼乐为之先讼狱者古有之矣而教化为之实兵食者古有之矣而风俗为之本今天子绍千岁之统埀万世之法其丁宁训告所以兴举建立者未尝不以三代为言如秦汉者不道也则礼乐固将兴教化固将行风俗固将厚然兴之必有兴之之人行之必有行之之实厚之必有厚之之辅簿书狱讼兵食者可捐之有司而不问也诸君试言其礼乐之所以兴教化之所以行风俗之所以厚若夫簿书狱讼兵食则有司存
文体【原注熙寜中兖州类试中选者解头晁补之晁端礼晁端智晁损之李昭玘李格非李罕】
问尧舜三代之文吾夫子之所论次者虽异乎诸子之书而诸子之书犹有三代之遗风盖自离骚作三代之文始变矣迄今千数百年之间缀文之士当途之人以文章为己任者甚衆而三代之文卒不复者呜呼何古之易变而难复也昔司马迁着书自以继夫子之绪业而今观迁书殆非夫子之继班固着书尝诋迁之病及固书成益非迁书之比范蔚宗着书尝议固之罪及蔚宗书成又非固之偶其後文词丽而古风远虽有好学之士欲拟方三代而相承数世终非前人之作今试问诸君古风易变而难复者何谓司马班范如兄弟之游而文力大小若父子尊卑之辽远者何说其好学之士欲上拟三代而卒不及前人者何故今天子新法度明礼乐厘正百官祖尚经术一皆仿乎三代欲乘时而革天下之文风复之於古使无不及前人之叹当必有其道矣诸君从事于文匪朝伊夕其缕悉言之毋忽
史学
问文者载道之器而史者载文之职盖古之文也正今之文也浮自三代而下司马迁父子采周秦汉楚之遗书作为本纪表书世家列传则後世遂不能加焉然迁亦终身然後成名世之为史者其忠实材识固不预史官之职秪为贵人待次迁徙之地故虽有圣君贤臣规模法则流风善政不能慨然发明以动人之耳目而遗于万世之下则有识之士尝废书而叹息者也今天子励精在上取士之政拨去声病无益之书而进通经朴茂之士则文章之风几欲复古矣而于史犹未暇焉如欲迹三代之遗意用司马迁之品法设立史学而求材识忠实有文之士以授其职且不为贵人待次迁徙之地则官名之未正人材之难久若何而可三代之遗意马迁之良法若何而是诸君宜观未行之理博取已有之说以着于篇亦今之务也
论
天下有常胜之道论
人生而有是非不知是非之正则心欲是而常蒙其非人生而有利害不知利害之正则心欲利而常蒙其害事与情反迹与愿违终身由之而不悟者天下皆是也舜大圣人也舍己从人乐取诸人以为善禹大圣人也卑宫室恶衣服闻善言则拜下至成汤文武周公仲尼之圣所以有天下名後世者亦得其正而已尔故列御寇曰天下有常胜之道有常不胜之道有常胜之道曰弱常不胜之道曰强夫强所以为胜也而反不胜弱所以为不胜也而反胜则天下能胜人者寡矣盖试尝论之君臣之相际父子之相亲夫妇之相成朋友之相信凡所以交于事而委曲纎悉者皆有理在焉而昧者以气使之气发于外故似强理潜于密故似弱矜顔色盛容貌厉言语而疾瞻顾曰天下莫吾若者是气也而无主于利害无主于是非故似强而反弱非礼勿言非礼勿动非礼勿视非礼勿听而歉然常以下人者是理也而利害由此而决是非由此而正故似弱而反强强者常胜弱者常不胜故书曰汝惟不矜天下莫与汝争能汝惟不伐天下莫与汝争功不矜不伐者弱也而天下莫与汝争者强也庄周亦曰同乎已则为是异乎已则为非者其意欲出乎人也夫以出乎人为心者何尝出乎人哉则强弱之辨可见矣齐桓公九合诸侯一匡天下葵邱之会振而矜之叛者九国则气之为害不特小人盖君子亦有之气胜理则名强而实弱理胜气则名弱而实强以气揜理则纯不胜以理揜气则纯胜其道然也或曰孟子养浩然之气至大至刚以直养而无害则塞乎天地之间而子以气为弱而不胜可乎曰所谓浩然之气者配道与义集义所生者非义袭而取之也而矜顔色盛容貌厉言语疾瞻顾而谓天下莫我若者私气也离道与义而惟以胜人为心亦安得而不弱哉
礼禁论
治一乡必有治一乡之具治一国必有治一国之具治天下必有治天下之具具者非若簠簋俎豆尊勺鼎鼐可陈于前也由是而治者谓之具听断狱讼簿书期会所以治一乡也守法令拊循其民以承事天子所以治一国也明制度不得相逾越贫富贵贱各安其分而易足所以治天下也以大治小则小有所不能容故孔子之武城闻弦歌之音而笑以小治大则大有所不能治故孟子不学诸侯之礼而言其略三代而下不知治具之有小大以簿书法令治乡国之具而治天下是以天下终不能大治昔孝文之时贾谊谓大臣不报期会之间为大故至于流俗失世坏败因恬而不知怪为可太息孝宣时王吉亦言公乡未有建万世之长策举明主于三代之隆而上下僭差人人自制是以诈伪萌生刑罚亡极而孝文孝宣卒莫能用所以然者治大者其效缓而远治小者其效速而近人君有治天下之心而求近效以语礼俗制度禁防之事则指以为迂阔而见簿书法令听断狱讼则以为治天下如是而足虽有唐太宗之贤与房魏论周礼语未卒而有画虎之疑又况不及太宗者则天下之不大治凡皆以小治大而无其具故尔今国家传序相习百有余年方内无事几于至平殆非汉唐之比而礼俗制度禁防之不立反甚于汉唐田宅奴婢车马服用恣民之所自为而莫有限乐汉唐之小具不思三代之大治岂非以上下相安风俗已成而难于惊动耶是亦未知讲尔昔楚王患其国之庳车欲下令使高之孙叔敖曰令数下民不知所从请教里人高其梱乘车者皆君子不能数下则车自高矣从之半岁而楚国无庳车盖国家立事好为法令而以深罚重赏随之法令旣繁而罚深赏重无以措其手足是以民惊动而事不立今如仿?车之意定为田宅奴婢车马服用之等级在上者躬行以化之简其法令平其赏罸有不从者第禁勿使仕宧庶人则重租赋以困辱之久以岁月无求近效则三代治天下之具将复立于今日度越汉唐而颂声兴然则禁勿使仕宦重租赋以困辱而终不为深罚重赏者亦今日治天下之梱耳何患乎惊动与
序
褒贤集序
即君子之名而议之善足成名可也而名之所以成盖有大乎其名者庖丁之解牛轮扁之斲轮皆志乎道而进乎技使二人者惟鼓刀椎凿之知则岂足以成後世之名乎自嘉佑以来天下称故常山宋公善为文章通典礼博物洽闻有长者之行士大夫怪公得名之多而不知公之所以成名者犹大乎其名也公在仁宗英宗之朝天下多以论事诋大臣进者而公惟乐善好学居官治民而已与人交虽更数十年有初见之敬其从诸老先生之游歉然自下如恐伤之而荆公当轴天下士大夫往往专颂行事誉下风而公乃慷慨议论引大体明是非至可进而退以自见虽古节士无以加诸盖知刚柔语默而深于道岂特善文章通典礼博物洽闻称长者而已乎其後介甫引疾天子始以公为龙图阁直学士继以为太史数召见访问且大用之而公已病矣及其亡也神宗皇帝临朝叹息公卿大夫皆失声相吊而交游故人或哭之恸而自絶则公所以成名有大乎名者可见于此昔晋郗超之丧贵贱为诔者四十人当世以为宠而公之丧赠官诏葬皆不用常典中外之士不敢私诔而见于官挽者六十有三人故公之子庆曾既除丧乃集録赠告丰碑铭志行状祭文合于哀挽得一百九十五篇摘告申之文命曰褒贤而属仲游为序仲游欲为序未成会今天子即位熙宁之旧人以次登用皆至公卿而怀私阻威峭深安忍之吏亦稍稍引去欲得如公者以寄纪纲厚风俗陪辅天子之治而公亡已八年矣每一思之舐笔且下而流涕中止者数四使亡而可作则天下所赖公者岂其微乎乃略载公出处大致述所以成名者诏其子孙使无坠褒贤之业元佑元年八月晦日朝奉郎新行军器监丞骑都尉代郡毕某序
记
庆州平沟接城记
庆阳之在西州初非名城也宝元康定之间元昊寇边朝廷岁用兵始作陕西道建置四帅其一开府于庆之阳守以贵臣缮修增饰始为名城元丰辛酉仲游从军方渠过庆阳见其城高十仞广五六里周回逶迤而下者数重背高面深跨山趾而守之其坚如此而州之北偏有大沟焉断城之东西城缺不属问其名则曰鹅池问其所从来则曰不知纪年之多少以目度之长几百步广几七十步深十丈有畸俯而视之窅然以沟之未平城之未合虽庆甚坚而常人徼幸万一不戒之虞且不得为完城是可恨也其年从军至灵武还复留庆阳登城览观与三二友者叹息沟之未平城之未合虽非已事而心以为病元佑元年八月宝文阁待制延帅范公德孺继其父兄守庆阳惟父兄世有功于庆庆人乐之而羌人慑伏故德孺五年不得代德孺亦以其父兄庆人之故不求代留庆五年如一日也才至则有意平沟接城以足父兄之事会夏人有罪兵未解岁发民数千防秋因其无所事迭为番休俾运东山之土实于沟中而筑之人以为戏而公五年不徙沟遂平治州廨之後至沟才五尺及沟平尽城之北数百步乃傅合其城经度其东为大堂而艺其西以为圃堂未成以户部侍郎召还京师持材与工遗今帅直龙图阁章公质夫成之堂成大作乐置酒乐于其上仲游居郑闻而壮之乃为诗三章以遗庆人其诗曰匪穿而池窅且巇不棘不求陆而逶迤庆人之所宜匪析而缺呀且豁不棘不求崇墉嵽嵲庆人之所悦既囿其中又辟其旁有闶其闼有翼其堂可谋可燕可饔可觞子孙之不忘诗既成遂以遗庆人虽未得坐其堂上酌旨酒?嘉木与宾崩徜徉而自适然犹记昔日览观之所病想像而乐之客谓仲游曰平沟接城则固云美矣吾子之所言得无少多乎曰是客末烛仲游之所志也昔陶士行综理微密下及竹头木屑之细而能扶危定倾御患折难为晋之宗臣谢幼度得人于履屐之间而识者知其能摧苻坚百万之衆盖事有言近而见远论指而知归者理固然也今范氏父子兄弟世为庆阳所以幸庆人者甚厚其功名气节刻金石传史官讽诵于天下士大夫之口有年矣至平沟接城则岂特无不戒之虞以累来者固将见逃遁之寇交臂屈膝请事于塞下画地而守之长无犬吠之惊则仲游之言非敢故为侈然也既与客道其语因并载其所作以重遗庆人而属二公元佑七年六月十三日左朝奉郎集贤校理毕仲游记
重修信阳军门记
申古之成国也昔夏封姜姓之後于申至周宣王时以功为侯伯其诗曰亹亹申伯王缵之事又曰不显申伯王之元舅文武是宪则申尝有人矣春秋楚子围初得诸侯亦会宋郑蔡之君于申而大夫巫臣之邑在焉故号曰申公魏隋之间名臣间起及唐置节度合于光蔡有晋公之烈岂陋邦也哉宋兴剗平僭伪虽名都大城称号权制略与唐等而轻重之实固已不同其诸郡县多减于唐旧而方内晏然无兵革之患兴于礼义故申尝为王封而秪以军垒治民此祖宗规模之备太平之功非以为陋邦易之也而兵屯数百垒垣隳顿台门不治者四十有九年申之父老尊其俗而闻于礼者益厌之久矣盖尝治之既得请于朝而终未遑也岂有所待哉元丰元年八月直龙图阁环庆路经略安抚使知庆州范公以邢部郎中谪义阳实申之故治尝任台阁缀侍从为天子谏臣出使陕蜀牧大邦总领边吏?为贤师其谪申也士人不以为公戚知公能安之者待公素厚也公至之岁盗贼销狱讼息年谷屡登官无留事乃延问父老讲俗之所阙知夫兵屯壁垒门户之不可以不保民也乃曰何哉岂狭申为不足治耶将爱其力而讳之也吾而不思奈父老何乃言城坏矣宜便筑如制而稍益旧屯之兵既上其事因嗣前议正大门而新之以为之兆门度高二丈有奇其下广四寻上杀下之半为工万有一千夏四月门成公属其徒周视而飨之申民大悦县令毕某进曰政无作亦无止也循理而动则作斯可矣顾义而止则止斯可矣事适于可而作与止不预其间此之谓善政夫申故荆有也南走云梦北属淮蔡横带三关之险上下数百里旷无异州而水陼山碛萑苇林丛坡谷之阻鲜平地焉非教化之久德泽之盛则奸人盗贼之所保也而屯兵单少四垣圮仆关门域雉之设不为固御父老病矣而犹不知作以患于人殆非所谓适可而名善政者也今公计风俗之便同父老之忧增屯改筑作门以为之兆既忘申之狭而亦忘夫昔之论大事图大功也非尊礼乐道爱民而不倦者能若是乎然则岂特奸人盗贼之备而申父老子孙之幸耶祖宗之规模可以振朝廷之德泽可以广而思昔申伯之风为可复矣此申民祷祠而求者也可不书乎于是乎书元丰三年五月十六日文林郎罗山县令代郡毕某记
代范忠宣撰通慧禅院移经藏记
曩余通守安陆尝行诸山中间游释素垂之寺殿堂门庑皆称而所谓经藏者独介于堂之北偏侧陋非地也後十有一年余谪义阳素闻之自山中来持唐御史頴之文而谒余曰此经藏颂也夫子尝悯夫藏之非其地今似得其地矣欲识之夫子岂有意乎余曰素而所谓得地者何如曰募钱八十万工七千自治平丙午距熙宁辛亥凡六岁不倦而後辞乎侧陋之地占西隅之高明使行者仰居者诵而有助于教焉余日素而可谓善士矣吾闻西方之学以气为缘以身为垢以事为障以境为碍以不动止为性以无所失得为道则虽精深妙密无以寄其言焉寄一言即以异于道而其书乃至乎五千四十八卷者岂非缘垢障碍借此为证而性与道由此见乎意者见道与性而返无事于书也则虽五千四十八卷犹无言矣不然何道之省书之多也天下既有其书矣素独得不有乎天下既有其书而藏之矣素独得不藏乎藏之而同乎道合乎性也吾不知藏之而异乎道离乎性也吾不知同异离合吾无所容其心则与天下而藏之者将真为道乎而又况辞侧陋之地占西隅之高明使行者仰居者诵而有助于教耶素而可谓善士矣元丰二年五月十九日记
代仲兄舍人撰赐诗记
元丰四年五月高丽国王微上言臣蒙陛下休德世为东方之臣僻在海外未尝覩中国礼仪之盛愿朝京师伏大廷望天子之威顔而属有犬马之病不能胜衣谨遣陪臣礼部尚书子威吏部侍郎思齐朝贡方物而臣仲衍实预典客越明年上元以故事张灯于宣德门上亲临观焉因赐子威等燕于东阙下臣窃惟陛下即位崇仁义正经术新制度明礼乐方内之民咸获嘉福而大化流行声教四溢虽辽絶荒忽殊封异境之人亦扶服募义愿为臣妾故高句骊介东海万里之外非有诏令号召而称藩国受正朔输方物献乐舞七年之间三集京师况属游观广览威仪文物万象之会而臣得与其国贡使醉饱陛下之圣德区区之忠无以自列故辄为诗属其使人以歌诵太平之万一而陛下不以其固陋譾薄加赐诛谴乃即燕闲指顾之顷俯为篇章遣中使瑗赐臣以宠灵臣之私室非臣愚戆所能当也臣闻汉神爵五凤之间名为治安而蜀人王褒作中和乐职宣布之诗何武歌于太学下转而上闻宣帝虽以为盛德之事而褒待诏神武赐帛而已今陛下恢廓祖业垂万世之策宪章修明道德纯备则非神爵五凤治安之所能比顾臣朴学反无褒等之才以继中和乐职宣布之文采而陛下之诗粲然与帝作之歌南风之辞同为法言恊之以律吕被之于金石则可治中国来远人继和六乐厘三神其声音之所动荡天地之所右飨将见夫景星甘露嘉天神物之瑞复効于今日盖朝廷之盛节人臣之异遇非如大风鸿鹄之歌因慷慨睠念苟作而已者也然则臣之蒙被方之待诏赐帛相万而不訾虽麋捐四体乾竭髓脑不足以论报岂惟臣不肖之一身自先臣士安而下实宠嘉之後世欲观陛下治中国来远人之要者必自此诗始故臣刻之石使子子孙孙不敢忘且以示後世无穷之法元丰五年正月日朝奉郎试中书舍人详定官制上骑教尉赐紫金鱼袋臣毕仲衍记
代欧阳考功撰西阳宫记
庐陵永丰沙溪有彭道士者名世昌其居则唐西阳宫也或曰非唐西阳宫也而世昌于其宫旁得古钟一乃唐西阳之钟乡人始信之而吾家邱墓适在西阳之北曩吾先君既归葬韩国太夫人因使世昌守之奏复其宫额曰西阳及居二府又请间岁度道士一人距今三十年宫之门堂庑舍井?庖湢皆备而殿则阙焉吾以邱墓之寄于宫也亦甚阙之而沙溪邹氏独能持钱三百万以成其殿因大治宫外之道分田以给之盖释老之徒交行于天下天下为释氏者多而学老子者少天下太平人物蕃滋而财不足中民之家仅守于衣食而高门大姓亦谨事盖藏希能出力以徵二家之福虽释氏之塔庙既更岁月之久水火之变则必假公上之力王侯之重与二三尊宿者以名动之然後仅能完也如道家之宫非祖宗之建立与州县之所领而不可废则能完者或寡矣今是人也不以世之所多少而皆用力焉其果无所阿耶富家大姓方谨事于盖藏而是人也如恐其财之不出其果无所爱耶使是人也纯以祸福为志则吾西阳之所赖者将有所不暇而清净寡欲庶几无疾病延年久视则行道之人皆有是心焉吾既嘉世昌之志有成而邹氏之子能成之也故乡之父老属予为记予不敢辞因以吾所见闻与事之本始告其父老使知之邹氏之子名曰宣元佑元年六月十八日朝奉郎尚书考功员外郎庐陵欧阳某记
传
欧阳叔弼传
昔司马谈为太史其子迁继之而司马氏书行于世司徒掾班彪着汉史不成其子固继之而前汉书行于世中垒校尉刘向博物洽闻善文章其子歆继之而向歆父子之书亦传而不朽自汉魏以来父子之文显者多矣至于名天下而传後世则未有如三家之盛也本朝庐陵欧阳文忠公起于天圣明道之间主天下文章之盟者三十年当时言文章者至欧阳文忠公然後以为极而不可加谓之文师而位居三府身辅三朝有大功于社稷而其子叔弼甫复以文学登第能世其家为人广览强记博通经籍史氏诸子百家之言文忠公之文须人代者多出叔弼甫之手而东坡苏子瞻在翰林亦多以内表章属叔弼甫代之人莫能辨尝称曰文不可以不学古而後为也要能以古人语而道己意则可与言文矣文忠公薨後叔甫代为遗表神宗皇帝见而爱之意文忠公自作其表传于天下天下之人亦以为文忠公自作也使在金马玉堂应制代言为词臣当复有文章行天下庶几谈迁彪固向歆三家之盛而老死不能用以一朝请大夫终于颍上然叔弼甫在则文忠公之遗风犹有存者叔弼甫亡则文忠公之遗风益远焉今叔弼甫亡矣是可哀己是可恨己叔弼甫字也名棐其先庐陵永丰人也初以文忠公?守秘书省正字年十二三文忠公意已贤之尝着鸣蝉赋叔弼甫犹侍不去文忠公曰儿异时必能为吾此赋矣因书以遗之及稍长文忠公益器其为人尝书以教叔弼甫曰孺子记之藏精于晦则明养神以静则安晦所以蓄用静所以应物善蓄者不竭善应者无穷虽学则可至然性近者得之易也孺子记之及举进士中乙科文忠公在位而老叔弼甫不言出仕文忠公强之及调陈州节度推官亦竟不之任也及文忠公薨终丧始以大理寺丞为审官东院主簿入官制局为检详官同知大宗正丞事三迁为朝奉郎守太常博士尚书主客员外郎改考功摄领吏部侍郎左选是时九品以上注籍左选者数千员法年二十即仕于州县为吏谓之入仕议者曰此官所以宂者欤乃建言故事年二十五岁乃试于铨守选三年然後入仕今官宂请复二十五岁守选之法且使进士特奏名者减其举数以示恩亟与之官而不使仕则左选清矣叔弼甫曰嘻非朝廷所以议宂官之意也乃着议曰左选之宂士人之病尔朝廷悯而议之欲利之尔今加五年使守选是反害之也所谓特奏名者非他儒生而老于场屋无成者也悯其无成而老故与微官使之沾禄而後归令亟与之而不使仕所谓官者乃虚名尔岂为恩哉是终穷也议者之言遂格哲宗即位为秘书省着作郎充修实録检讨叔弼甫曰古虽不讳嫌名而今日为官称则不可以不讳也乃辞不就职而更为集贤校理判登闻鼓院後入省为职方礼部二员外郎会诏议南北郊祭或曰分祭礼也或曰合祭礼也而主合祭者方用事诸儒多折而从之叔弼甫独曰分祭合祭唐志有之矣吾先君子之所论也吾虽欲合议者而排分祭如违先志何如异礼经何及议皇太妃典礼哲宗皇帝诏使为差降谓于太皇太后之礼为差降也而议者以谓诏语所及之事则为差降诏语所不及之事则不为差降大略于母后之礼无差降矣叔弼甫曰太皇太后与皇太妃位号不同礼亦异数差降之诏何可违也议者犹持不决叔弼甫曰上诏所谓差降者请物物而为差降也岂有及不及之事哉议者不能胜叔弼甫之说遂如诏会章公子厚入相叔弼甫数请外乃以朝散郎秘阁校理知襄州有魏泰者曾公子宣卫国夫人之兄也居襄二十年倚子宣之重以传食于汉南虽为布衣州郡以倅贰之礼接之犹慊不怿多规占公私田园强市买与民争利前後无复谁何者于是以州门之东偏楼店官废址为天荒而请之上下弥缝为成书然後示叔弼甫叔弼甫曰孰谓州门之东偏而有天荒可请乎郤之州官上下更谓叔弼甫曰泰横于汉南日久未易裁也彼请地而迟与之且不可况终却之乎叔弼甫曰天荒地野泰请之州门之左以门左之地为天荒售人非政也惮泰而诬天荒之令非法也泰闻之怒诉于转运司下其诉于州叔弼甫终持不与泰由是诉叔弼甫于子宣矣襄罢以朝请郎知潞州潞罢乃禠所帖校理还吏选继降官二等元符三年始复以朝散郎还朝为尚书吏部郎中迁右司郎中请外遂以朝奉大夫直秘阁知蔡州蔡地薄赋重而转运司为覆折之令以多取于民民不堪命会有手诏申勅科折之令禁其覆折而官吏惮转运司不敢以诏旨从事请于叔弼甫叔弼甫曰诏旨如是亟行而已矣何请为衆曰覆折虽非令而转运司赖以为经费所从来矣罢之则将以他事中伤州郡不可为也叔弼甫曰州郡之于民诏令苟有未便犹将请之今天子德意深厚知覆折之病民手诏止之而惮转运司不行仍覆折以病民获罪于朝廷州郡岂可为也遂行如诏民持覆折之输至州而还者半道矣呜呼文忠公以道德文章为三朝天子之辅学士大夫皆师尊之出文忠之门者得其片言只辞见于文字为称道已足自负而名天下况于叔弼甫者亲为其子又文忠公之所贤父子之间非他人亲炙之所可及而竟不得以文章少自见于世故余纪次叔弼甫在吏部考功礼部时议襄蔡二州政事以见叔弼甫终不得以文章用而暴于人者乃议论与吏事尔然非好学守道识大体而又有仁民爱物之心则其议论与行事孰能尔也叔弼甫常着尧历三卷合朔图一卷历代年表十卷三十国年纪七卷九朝史略三卷食货策五卷集古总目二十卷襄录二卷叔弼甫亡後其家集所自为之文亦二十卷盖虽不表见于当世而犹足以遗後人也叔弼自去蔡後系元佑籍复镌职降官守以宫庙居颍州里第间游吴中俄出籍乃以两恩当任子孙者力请于朝三四以官其兄子之子曰先公之长曾孙不可以无官吾子之子无官可也政和三年卒于颍州年六十七二子曰愿宣义郎三孙其二官一无官赞曰欧阳氏出于伯禹之後为越王句践句践之裔孙多受封于楚有封于乌程欧阳亭者遂为欧阳氏汉有博士和伯以治尚书显名世谓之欧阳尚书而率更令询事唐太宗亦显名于世至文忠公遂大显为本朝宗臣生四子叔弼甫其第三子也虽不用于世亦为显人余自治平以来从叔弼甫游如兄弟今同游者丧亡殆尽惟余尚存故勉为叔弼甫作传纪其大节云
陈子思传
陈子思者名知默其先蜀郡誾州人也曾大父省华仕至左谏议大夫大父尧更为真宗相父师古为郎中而尧叟两弟尧佐为仁宗相尧咨为节度使方其家盛时子孙仕宧满朝至监司郡守者数十人治甲第京师车马衣服声伎之奉时无比者而子思已好学不肯为子弟游家人欲官子思子思曰吾学从科举所以为官也斋郎监簿秪辱吾志乃让其兄子之孤者家人强之子思终不肯受子思既长举进士十余年不第治平元年再举进士就试尚书省复不得第乃退曰吾老矣不可犹举进士因尽弃其所好携妻子之汝居灵泉山治宅种田往来于山中子思举进士时尝为诗及居灵泉不治他文专以诗为事期年诗大行汝许襄邓陈郑之人皆知子思善为诗慕其名日有以诗交子思者子思皆报之子思为人高远有志尚气非其人不与游与游者虽甚贵不少下之至居田里与父老亲故相遇无所择一皆尽其欢心以此人滋爱之毕仲游兄弟居阳翟有诵子思之诗于仲游者仲游以为唐人诗而怪未尝见也问之乃子思诗大惊乃尽其诗纵观之而与兄弟学诗于子思子思之论诗曰吾中有所期者志也谕吾之志于外者言也比吾之言可以咏歌则为诗凡如吾之所欲道而雅言者皆诗也而世人之诗反若非其语言何哉故子思之作诗凝思澹视俛首少顷或杯行笑语伸纸和墨如不经意而章已就矣人初以为易而其和之者虽累月终不及故子思之诗温润纵恣自然不类世俗作者子思居灵泉二年有病因入阳翟谓毕仲游曰我死无忘吾诗毕仲游曰不敢後一年子思平居无事谓其妻曰吾体不乐殆死乎乃之贾延年家捣纸欲次其诗未成而子思病遂卒子思既卒其家乃尽取其诗稾及他文章纳诸棺而葬之曰无使人得也是时仲游去阳翟行至长葛闻子思卒哭甚哀曰嗟乎子思之卒吾不在此者亡其诗矣使人问之果然乃抵其子迟及诸交游得子思二百篇居灵泉作者百篇而已曰犹可以遗後人子思之亡年三十八云
赞曰陈氏自蜀来京师遂显而居郑子思间徙汝之灵泉山其卒也复家于郑今为郑人子思多才有学为宰相节度使之孙而竟以匹夫死于山中此人悲子思者也未也唐人以诗名家者甚衆而皆在杜甫下子思之诗盖有似夫甫者故其诗一出方数千里争传之志欲成就中道而死悲夫
西台集卷六
<集部,别集类,北宋建隆至靖康,西台集>

[book_title]卷七
钦定四库全书
西台集卷七
宋　毕仲游　撰
书
上门下侍郎司马温公书
承议郎监在京米下第八界上骑都尉代郡毕某谨以外议再拜上书于门下侍郎阁下某曩在河南及京师尝请再左右虽竭不肖之心夙夜思虑欲少补行事之万一而至今未敢有言也盖闻阁下之来四方内外托书词论时务者多至数百而明廷之上实封陈得失者乃几万人皆关阁下之听览是非利害宜略尽矣则某未敢言者岂有所爱惜哉恐不待某言而知尔然阁下辞山林履庙堂以身任天下之重而人亦以天下责于公道路之间闾闾之下虽聋瘖跛躃支离疲病之人亦扶服相贺顶礼叹息如遇岁年之丰而见父母之来阁下用贤去佞除烦解扰所以安社稷惠细民者甚多而外人之议尤深念于左右窃意封实书词有所遗者某如自嫌而不以闻则是轻门下之义忘师及之教怀不尽于朝廷而未死之间私恨无穷故敢略道外人之议而某之所见则犹待异日阁下以身任天下之重而人以天下责公者何事耶当熙寜之初先帝以公为枢密副使天下之人忻忻然曰枢密副使者君子行道之府也而君子得居之天下其庶几乎及公逡巡而去不累于位天下之人复忻忻然曰枢密副使者人之所祷祠而求者也而君子不苟居之吾道其庶几乎故阁下进合天下之愿退为吾道之助则人之望公其何如也公居洛十五年道德日富声誉日隆天下之言正直者至公而後止焉则人之信公复何如也今先帝厌世主上富于春秋发丧之日京师四面语曰非司马资政不能治天下曾不三月而遂筦朝政则人之期公又何如也夫以身任天下之重为四方之所信起副中外之望而应衆人之所期天下之事至大今日之务至难爱公者至多而嫉公者至深也岂惟生民利害得失之际而亦天地隂阳交争之时爱公者皆贫贱疎逖不足侍于下风而嫉公者巧为机穽潜布耳目多涂以误公之事反覆以乱公之策虽主上明圣注意于公者久而阁下蓄积深厚所以为天下者皆平日之所固有然非斋戒以临之精微以思之择术以行之博取于人以成之事犹未可知也此某所以卧不安席食不甘味而欲以外议告者也窃常计新法之行几二十年矣岂惟今日而後有改作之意当王安石之出吴正献之入相郑侠之上言先帝盖尝有改作之意焉而终不能改者公之所知也及今深交固结内外如一後生肆谈安于无耻老吏擅法公为不道而阁下起闲废之中留三省之上殆将求风俗之失回积年之咎以成先帝之志则新法之改岂直指而往如推墙塡壍可以定乎故外议有三而其虑容易者不预昔王荆公以兴作之说歆动先帝先帝信之而患财之不足也乃散青苗置市易歛役钱变盐法凡政之可以得民财者无不用盖荆公散青苗置市易歛役钱变盐法者事也而欲兴作患不足者情也苟未能杜其兴作之情而徒欲禁其散敛变置之事是以百说而百不行然则事之与情可不察哉自先帝弃羣臣兴作之议虽无复闻者而转输未减边备尚衆京师吏禄岁百余万而外路官司州县雇佣号为新法而从事者有不可訾计之费今以天地社稷之灵主上母后之圣同人心决大策起阁下于不可起之中而寄以天下之政阁下遂欲废青苗罢市易蠲役钱去盐法凡号为财利而伤民者一扫而更之则自熙寜以来用事于新法者必不喜矣不喜之人必不但曰青苗不可废市易不可罢役钱不可蠲盐法不可去必探不足之情修不足之说伺不足之隙言不足之事以动上听夫以一家之计父子之亲欲安田野远市井习耕稼之常业辞商贩之末利而说以不足则犹相视扼腕而中止况以天下之广臣民之衆有郊庙朝廷祭祀宾客之奉有内外上下官吏廪禄之费有重兵宿卫边守城御之计有大河堤塞外裔馈赐之劳自古之君固常有患不足之情矣修不足之说伺不足之隙而言不足之事虽致石人而使听之犹将动也如是则青苗废而可复散市易罢而可复置役钱蠲而可复歛盐法去而可复存使禹稷重出为天下争将亦无可奈何则不足之情可不豫治哉为今之策当大举天下之计深明出入之数曰天下之不足其弊安在弊在边境转输之多也则弃无用之地省转输之繁其省几何弊在造作修营之多也则止造作辍修营其省几何弊在新法官吏廪给横费之多也则废吏禄行常法其省几何弊在掖庭永巷妇女资用之多也则定职掌之数非先帝幸御者一皆出之其省几何天下之可已者无不已其省几何今诸路常平免役坊塲河渡户絶庄产之钱粟积于州县者无虑数十百钜万如一归地宫以为经费可以支二十年之用则三司岁入常平为赢以天下之大而三司岁入半为赢余则数年之闲府库之财仓庾之粟已将十倍于今日而节省之後济之以?俭将如丘山江海之不可尽以此明言于中而精计乎外俾上与太皇太后晓然知天下之余于财也则不足之情不生不足之事不起不足之隙不得伺而不足之论不得陈于前矣然後青苗免役市易盐法凡所谓新法者始可永罢而不可复行如既饱之人虽以刍豢犹不肯进况藜藿菽黍乎问者曰患不足而新法兴何以实之曰曩者王荆公并军蒐卒而封桩其钱粮又惧兵之少也故行保甲之法籍民为兵数年以来农夫去南亩者大半贼盗公行守令不得为治则保甲之利害无可言者而保甲之名至今未除岂非患兵之不足耶以兵不足而存保甲故知财不足则新法可以复兴此外议也昔仁宗之治天下也优礼大臣而听用台官谏官之言盖大臣者天子之辅也不优为之礼则无以励其节尽其心而听用台官谏官之言者所以存天下之公议禁制大臣使不得自放之术也故大臣起居进见未尝不?已待之若将久于其位而不可动者及台官谏官一有论列则十言之中行其七八虽故老大臣必正其罪以是而去位者盖可数矣故嘉佑以前大臣平日足以致君臣之欢礼貌之隆而私门姧利破胆而不敢为仁宗皇帝所以四十二年天下安寜大臣无甚纵恣百官得行其志不法之事稀阔无闻者以优礼大臣而听用台官谏官之所致也盖自近岁以来台官谏官不复知所以设台谏之本意而颛为含糊苟且以幸无谴经涉岁时而不言天下之事其所言者必揣摩上意之所尚非大臣之所恶闻且于我甚安而无悔者然後敢发其号为论列大臣者亦取其微芒琐屑不在轻重之间足以破人主之疑而无伤大臣之实阳言于外而隂合其中又其甚者寜论人主之事而不肯言大臣之过盖论人主之事则有大臣以为之力不甚得罪而一言大臣则足跐手拉涂地而不复数年以来朝廷之上道路之间不知有台谏一闻台官谏官之姓名则咨嗟太息诋笑而避去而处台谏者自以为至计使策不复知职任之何如翻谓祖宗之朝名公大臣奏议论列为沽激好事以自盖其短而幸一身之安则无所补益可见于是矣伏自主上继明西朝共政用阁下为门下侍郎始增置谏员进用有闻之人而废去六察皆使言事可谓知务已而犹有平昔之徒介在其间盖在含糊苟且幸免久矣一旦明目张胆自奋于敢言之列则内怀愧耻外畏士人之姗笑欲不言则朝廷失望非今日之利故皆彽徊隐忍进退无适抄取其近似者以塞目前之责而终不敢深言天下之事惟欲窥瑕伺隙执戈而攻诸长者为新法复讐今将兴仁长善定万世之策还太平之风而犹令此等布在言路欲望如仁宗之朝存天下之公议禁制大臣破其姧心窃以为过矣夫贤者之为善与不贤者之为恶其取舍固异然势可为则行恶而或济势不可为则虽善而无成自古及今未有势去而能立功立事者也且王荆公之行新法固非善也然终先帝之世新法有增而无损者以有可为之势而已尔所谓有可为之势者非直人主之听用而荆公之名位高且大也盖自参知政事三司使翰林学士下至待从百执台官谏官外连转运使提点刑狱提举官之非新法之人者虽功业如韩琦贵重如富弼敢言如吕诲才辩如苏轼终不能少止新法之行是後郑侠以死争之而新法亦不改也岂新法果利于民而可行耶盖左右前後远近高下皆新法之人而荆公又挟天子之命都?相之位以临之如平地布薪而顺风纵火其势易也今阁下欲去新法之弊捄荆公之事而左右侍从六曹九寺职司使者十有七八皆荆公之徒虽起二三旧臣用六七君子为言事官然累百之中存其十数乌在其势之可为也势未可为而欲为未可之事则青苗虽罢将复散况未罢乎役钱虽蠲将复歛况未蠲乎市易虽废将复置况未废乎盐法虽除将复作况未除乎以此去新法之弊捄荆公之事如人久病而少间其父子兄弟喜见于顔色而有未敢贺者意其病之犹在也盖势者无形而易见今欲进君子之道成可为之势则厉夫声色无益也抗以礼节无益也急以文法无益也必徧得天下之沈厚明达敢言有气节者与小人分其势则天下之事有可为也如用人之地方而人未可以多得则夫台官谏官正今日之先务而天下之势所由分者也自阁下用人以来台官谏官亦稍稍言事以称朝廷之意然王珪已死而後言珪之家吴居厚已败而後言居厚之事此皆今日易言易行者也至于国家之大利生民之大害社稷之大计犹未有及者借有一人焉以言事为己任喟然发愤动人耳目出死入生以报朝廷而相阁下之所为则又将循用常文牵制故事十且八九不行其言则虽纯得六七八者犹恐未有所济况又使平昔含糊苟且幸免之徒介在其间则君子小人之势固未分也孟子曰在王所者长幼尊卑皆薛居州王谁与为不善在王所者长幼尊卑皆非薛居州王谁与为善一薛居州独如宋王何此亦势之说也盖尧舜之时大禹臯陶夔龙稷契布在列位则虽有共工驩兜而卒于流放者则君子之势胜也汉元帝任用许史?显而亦用萧望之周堪刘更生而或进或退者则君子之势已差不胜而宋王长幼尊卑皆非善士独一薛居州则不胜而已矣今阁下为门下侍郎贤人君子虽稍收用而台官谏官犹未纯得其人得其人者犹未得其言得其言者犹未得其行则是仅能胜薛居州而大禹臯陶夔龙稷契之事犹非所拟而望之周堪刘更生之或进或退可不虑乎此外议也老子曰失道而後德失德而後仁失仁而後义失义而後礼礼者道之华而乱之首也夫谓礼为道之华而乱之首则某所未学然礼者固仁义之次而道德之下也後人不能以礼治天下一寓之于法者又礼之次而仁义之下也而今世复不能守法一用观望以为政事无定法多言可更者是岂真知其不善而可更哉亦出于观望而已盖今日之言不善有前日以为善而欲奉行之人也而与此等论天下之事则异时阁下失势彼又将言盐法可兴边事可作苖役可行市易仓法可复置于其他新法无不言可为者也观望之祸必至于此今欲化观望之心回观望之俗以豫止观望之祸则殆非言语告诫思虑堤防之所能尽惟取夫守道固穷不为观望衆人所共知者尊用之而察其背公向私专事观望亦衆人所共知者退远之然後搜裒祖宗之法与今日之勅令删取其要使简易明白而後行之盖律令格式者近古人之所同而编勅者後人独用之书太祖之时谓建隆勅者不过数百条而天圣编勅则倍于建隆庆历编勅又倍于天圣嘉佑编勅复倍于庆历至于熙寜元丰之勅乃益增多于嘉佑几千条而续降勅令与夫一司一路一务一州一县者复几万条而引用此例以相附着者至不可胜纪虽有通才强识之士莫能晓习而附会苟贱之人乃得恣为观望以便其私当出而入与入法当入而出与出法一法不能独用则转取他法
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 10:29:36-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>