<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="提要,卷一,卷二,卷三,卷四,卷五,卷六,卷七,卷八,卷九,卷十,卷十一,卷十二,卷十三,卷十四,卷十五,卷十六,卷十七,卷十八,卷十九,卷二十,卷二十一,卷二十二,卷二十三,卷二十四,卷二十五,卷二十六,卷二十七,卷二十八,卷二十九,卷三十,李太白文集全文在线阅读,李太白文集全文在线下载,大玄古籍书库">
<meta name="description" content="诗文集。唐人李白撰。三十卷。白有《李太白集》已著录。此编系来人宋敏求在乐史所编三十卷本基础上,参以各本,重编而成。书成于神宗熙宁元年(1068)。乐史所编本前二十卷有诗七百七十六首,宋敏求又从王溥家所藏之三卷本(三卷中缺下卷,仅存二卷)李白诗集中补充一百○四首,又从“唐类诗诸编洎刻石所传,别集所载者“补入七十七首,共得一千○一首诗,编为二十三卷;又将原乐史本别集十卷所载之赋、表、序、碑、颂、记、铭、讚文等编为六卷,附于诗后;李阳冰、魏颢、乐史序及范传正、李华、刘全白、裴敬四人为李白作的墓碑碣记,共编为一卷">
<title>李太白文集_李白_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">李太白文集</span> <br/>
          作者： <span class="inputVal" id="bkauthor">李白</span> <br/>
          朝代： <span class="inputVal" id="bkdate">唐代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">类书文集,诗文集,完结</span> <br/>
          字数： <span class="inputVal" id="bknum">[book_length]124469</span> <br/>
          说明： <span class="inputVal" id="bkdec">诗文集。唐人李白撰。三十卷。白有《李太白集》已著录。此编系来人宋敏求在乐史所编三十卷本基础上,参以各本,重编而成。书成于神宗熙宁元年(1068)。乐史所编本前二十卷有诗七百七十六首,宋敏求又从王溥家所藏之三卷本(三卷中缺下卷,仅存二卷)李白诗集中补充一百○四首,又从“唐类诗诸编洎刻石所传,别集所载者“补入七十七首,共得一千○一首诗,编为二十三卷;又将原乐史本别集十卷所载之赋、表、序、碑、颂、记、铭、讚文等编为六卷,附于诗后;李阳冰、魏颢、乐史序及范传正、李华、刘全白、裴敬四人为李白作的墓碑碣记,共编为一卷,列于诗前,成一新三十卷本。宋敏求本“沿旧目而釐正其汇次”,各类漫无次第。后曾巩对其编次加以更订,晏知止校刻。该刻本卷一为诸家序、碑、志、碣记。卷二至卷二十四为诗,分为乐府、歌吟、赠、寄、别、送、酬答、游宴、登览、行役、怀古、闲适、怀思、感遇、写怀、咏物、题咏、杂咏、闺情、哀伤二十类。卷二十五至卷三十为杂文。据陈振孙《直斋书录解题》,该书有蜀刻大小二本。该本收诗数量之多,远超以前各本。但其中杂入伪诗亦复不少。苏轼曰:“今《太白集》中有《归来乎》、《笑矣乎》及《赠怀素草书》数诗,决非太白作,并后来五代间贯休、齐己辈诗也。”(《书李白集》)。陆游《入蜀记》亦指出,此为宋敏求“贪多务得之过”。虽然如此,该本仍有遗漏,如《才调集》所收之《寒女吟》、《会离别》二首,《文苑英华》所收之《初月》、《雨后望月》、 《对雨》、《晓晴》、《望夫石》、《冬日归旧山》、《邹衍谷》等十七首,均缺收。有宋刻本,典藏北京图书馆,日本静嘉堂亦有收藏,恐即蜀本。</span> <br/>
          封面： <span class="inputVal" id="bkimg">Z_18889.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]李太白文集
[book_author]李白
[book_date]唐代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]类书文集,诗文集,完结
[book_length]124469
[book_dec]诗文集。唐人李白撰。三十卷。白有《李太白集》已著录。此编系来人宋敏求在乐史所编三十卷本基础上,参以各本,重编而成。书成于神宗熙宁元年(1068)。乐史所编本前二十卷有诗七百七十六首,宋敏求又从王溥家所藏之三卷本(三卷中缺下卷,仅存二卷)李白诗集中补充一百○四首,又从“唐类诗诸编洎刻石所传,别集所载者“补入七十七首,共得一千○一首诗,编为二十三卷;又将原乐史本别集十卷所载之赋、表、序、碑、颂、记、铭、讚文等编为六卷,附于诗后;李阳冰、魏颢、乐史序及范传正、李华、刘全白、裴敬四人为李白作的墓碑碣记,共编为一卷,列于诗前,成一新三十卷本。宋敏求本“沿旧目而釐正其汇次”,各类漫无次第。后曾巩对其编次加以更订,晏知止校刻。该刻本卷一为诸家序、碑、志、碣记。卷二至卷二十四为诗,分为乐府、歌吟、赠、寄、别、送、酬答、游宴、登览、行役、怀古、闲适、怀思、感遇、写怀、咏物、题咏、杂咏、闺情、哀伤二十类。卷二十五至卷三十为杂文。据陈振孙《直斋书录解题》,该书有蜀刻大小二本。该本收诗数量之多,远超以前各本。但其中杂入伪诗亦复不少。苏轼曰:“今《太白集》中有《归来乎》、《笑矣乎》及《赠怀素草书》数诗,决非太白作,并后来五代间贯休、齐己辈诗也。”(《书李白集》)。陆游《入蜀记》亦指出,此为宋敏求“贪多务得之过”。虽然如此,该本仍有遗漏,如《才调集》所收之《寒女吟》、《会离别》二首,《文苑英华》所收之《初月》、《雨后望月》、 《对雨》、《晓晴》、《望夫石》、《冬日归旧山》、《邹衍谷》等十七首,均缺收。有宋刻本,典藏北京图书馆,日本静嘉堂亦有收藏,恐即蜀本。
[book_img]Z_18889.jpg


[book_title]提要
钦定四库全书　　　　　集部二
李太白文集　　　　　　别集类一【唐】
提要
【臣】等谨案李太白文集三十卷唐李白撰旧唐书白传称山东人新唐书则作陇西成纪人考杜甫作崔端薛复筵醉歌有近来海内为长句汝与山东李白好句杨慎丹铅録据魏颢李翰林集序有世号为李东山之文谓杜集传写误倒其字似乎有理然元稹作杜甫墓志亦称与山东人李白其文凿然如倒之作东山人则语不成文又不得以魏序为解检白集寄东鲁二子诗有我家寄东鲁句颢序亦称合於鲁一妇人生子曰颇黎盖居山东颇久故人亦以是称之实则非其本籍刘昫等误也至於陇西成纪乃唐时李氏以郡望通称故刘知几史通因习篇自注曰近代史为王氏传曰琅邪临沂人为李氏传曰陇西成纪人非惟王李二族久离本郡亦自当时无此郡县皆是魏晋以前旧名今勘验唐书地理志果如所说则阳冰局於习俗宋祁等又袭旧文亦不足据惟李阳冰为白族人魏颢为白好友阳冰序称凉武昭王暠之後谪居条支神龙之始逃归於蜀复指李树而生伯阳惊姜之夕长庚入梦云云颢序称白本陇西後家於绵身既生蜀云云则白为蜀人具有确证二史所书皆非其实也阳冰草堂集序不言卷数新唐书艺文志则曰草堂集二十卷李阳冰编按宋敏求後序曰唐李阳冰序李白草堂集十卷咸平中乐史别得白歌诗十卷合为李翰林集二十卷史又纂杂着为别集十卷然则草堂集原本十卷唐志以阳冰所编为二十卷者殊失之不考今草堂集不传乐史所编亦罕见此本乃宋敏求得王溥及唐魏颢本又裒集唐类诗诸编洎石刻所传辑为一集曾巩又考其先後而次第之为三十卷首卷惟载诸序碑记二卷以下乃为歌诗二十三卷襍着六卷其本流传颇少
国朝康熙中吴县缪曰芑始重刋之後有曰芑跋云得临川晏氏宋本重加校正较坊本颇为近古然陈氏书録解题晁氏读书志马氏经籍考并题李翰林集而此乃曰太白全集未审为宋本所改曰芑所改是则稍稍可疑耳今仍以歌诗为首而以诸序碑记等録於末卷以符全书体例焉乾隆四十四年二月恭校上
总纂官【臣】纪昀【臣】陆锡熊【臣】孙士毅
总校官【臣】陆费墀

[book_title]卷一
钦定四库全书
李太白文集卷一
唐　李白　撰
歌诗五十九首
古风上
古风五十九首
大雅久不作吾衰竟谁陈王风委蔓草战国多荆榛龙虎相啖食兵戈逮狂秦正声何微芒哀怨起骚人扬马激颓波开流荡无垠废兴虽万变宪章亦巳沦自从【一作蹉????】建安来绮丽不足珍圣代复元古垂衣贵清真羣才属休明乘运共跃鳞文质相炳焕衆星罗秋旻我志在删述垂辉映千春希圣如有立絶笔於获麟
蟾蜍薄太清蚀此瑶台月圆光亏中天金魄遂沦没螮蝀入紫微大明夷朝晖浮云隔两耀万象昬隂霏萧萧长门宫昔是今巳非桂蠧花不实天霜下严威沉叹终永夕感我涕沾衣
秦皇扫六合虎视何雄哉挥劒决浮云诸侯尽西来明断自天啓【一作雄图发英断】大略驾羣才收兵铸金人函谷正东开铭功会稽岭骋望琅邪台刑徒七十万起土骊山隈尚采不死药茫然使心【一作人】哀连弩射海鱼长鲸正崔嵬额鼻象五岳扬波喷云雷鬐鬛蔽青天何由覩蓬莱徐市载秦女楼船几时回但见三泉下金棺葬寒灰凤飞九千仞五章备彩珍衔书且虚归空入周与秦横絶历四海所居未得邻吾营紫河车千载落风尘药物秘海岳采铅青溪滨时登大楼山举首望仙真羽驾灭去影飈车絶回轮尚恐丹液迟志愿不及申徒霜镜中髪羞彼鹤上人桃李何处开此花非我春唯应清都境长与韩衆亲
太白何苍苍星辰上森列去天三百里邈尔与世絶中有緑髪翁披云【一作千春】卧松雪不笑亦不语冥栖在岩穴我来逢真人长跪问宝诀粲然忽自哂【一作啓玉齿】授以链药说铭骨传其语竦身已电灭仰望不可及苍然五情热吾将营丹砂永与世人别
代马不思越越禽不恋燕情性有所习土风固其然昔别鴈门关今戍龙庭前惊沙乱海日飞雪迷胡天虮蝨生虎鶡心魂逐旌旃苦战功不赏忠诚难可宣谁怜李飞将白首没三边
客有鹤上仙飞飞凌太清扬言碧云里自道安期名两两白玉童双吹紫鸾笙去影忽不见回风送天声举首远望之【一作我欲一问之】飘然若流星愿飡金光草夀与天齐倾【一作五鹤西北来飞飞凌太清仙人緑云上自道安期名两两白玉童双吹紫鸾笙飘然下倒景倏忽无留行遗我金光草服之四体轻将随赤松去对博坐蓬瀛】
庄周梦蝴蝶蝴蝶为庄周一体更变易万事良悠悠乃【一作那】知蓬莱水复作清浅流青门种瓜人旧日东陵侯富贵固【一作苟】如此营营何所求
齐有倜傥生鲁连特高妙明月出海底一朝开光曜却秦振英声後世仰末照意轻千金赠顾向平原笑吾亦澹荡人拂衣可同调
黄河走东溟白日落西海逝川与流光飘忽不相待春容舍我去秋髪已衰改人生非寒松年貌【一作顔色】岂长在吾当乘云螭吸景驻光彩【一作谁能学天飞三秀与君采】
松栢本孤直难为桃李顔昭昭严子陵垂钓沧波间身将客星隐心与浮云闲长揖万乘君还归富春山清风洒六合邈然不可攀使我长叹息冥栖岩石间
君平既弃世世亦弃君平观变穷太易探元【一作玄】化羣生寂寞缀道论【一作真道】空帘闭幽情【一作清】驺虞不虚【一作复】来鸑鷟有时鸣安知天汉上白日悬高名海客去巳久谁人【一作能】测沉冥
胡关饶风沙萧索【一作飒】竟终古木落秋草黄登高望戎虏荒城空大漠边邑无遗堵白骨横千霜嵯峨蔽榛莽借问谁陵虐天骄毒威武赫怒我圣皇劳师事鼙鼓阳和变杀气发卒骚中土三十六万人哀哀泪如雨且悲就行役安得营农圃不见征戍儿岂知关山苦【一本此下添争锋徒死节秉钺皆庸竖战士涂蒿莱将军获圭组四句】李牧今不在【一作卫霍今不在】边人饲豺虎
燕昭延郭隗遂筑黄金台剧辛方赵至【一作往】邹衍复齐来奈何青云士弃我如尘埃珠玉买歌笑糟糠养贤才方知黄鹤举千里独徘徊
金华牧羊儿乃是紫烟客我愿从之游未去髪已白不知繁华【一作朱顔】子扰扰何所迫崑山采琼蘂【一作蕤】可以链精魄
天津三月时千门桃与李朝为断肠花暮逐东流水前水复【一作非】後水古今相续流新【一作今】人非旧人年年桥上游鷄鸣海色动谒帝罗公侯月落西上阳【一作上阳西】余辉半城楼衣冠照云日朝下散皇州鞍马如飞龙黄金络马头行人皆辟易志气横嵩丘入门上高堂列鼎错珍羞香风引赵舞清管随齐讴七十紫鸳鸯双双戏庭幽行乐争昼夜自言度千秋功成身不退自古多愆尤黄犬空叹息緑珠成衅雠何如鸱夷子散髪棹【一作弄】扁舟
西上【一作岳】莲花山迢迢见明星素手把芙蓉虚步蹑太清霓裳曳广带飘拂昇天行邀我登云台高揖卫叔卿恍恍与之去驾鸿凌紫冥俯视洛阳川茫茫走胡兵流血涂野草豺狼尽冠缨
昔我游齐都登华不注峯兹山何峻秀緑翠如芙蓉萧飒古仙人了知是赤松借予一白鹿自挟两青龙含笑凌倒景欣然愿相从
泣与亲友别欲语再三咽勖君青松心努力保霜雪世路多险艰白日欺红顔分手各千里去去何时还在世复几时倏如飘风度空闻紫金经白首愁相误抚己忽自笑沉吟为谁故名利徒煎熬安得闲余步终留赤玉舄东上蓬山【一作莱】路秦帝如我求苍苍但烟雾
郢客吟白雪遗响飞青天徒劳歌此曲举世谁为传试为巴人唱和者乃数千吞声何足道叹息空凄然秦水别陇首幽咽多悲声胡马顾朔雪躞蹀长嘶鸣感物动我心缅然含归情昔视秋蛾飞今见春蚕生嫋嫋桑枯【一作结】叶萋萋柳垂荣急节谢流水羇心揺悬旌挥涕且复去恻怆何时平
秋露白如玉团团下庭緑我行忽见之寒早悲岁促生犹鸟过目胡乃自结束景公一何愚牛山泪相续物苦不知足登【一作得】陇又望蜀人心若波澜世路有【一作多】屈曲三万六千日夜夜当秉烛
大车扬飞尘亭午暗阡陌中贵多黄金连云开甲宅路逢鬭鸡者冠盖何辉赫鼻息干虹蜺行人皆怵惕世无洗耳翁谁知尧与跖
世道日交丧浇风散淳源不采芳桂枝反栖恶木根所以桃李树吐花竟不言大运有兴没羣动争飞奔归来广成子去入无穷门
碧荷生幽泉朝日艳且鲜秋花冒緑水密叶罗青烟秀色空絶世馨香谁为传坐看飞霜满凋此红芳年结根未得所愿托华池边
燕赵有秀色绮楼青云端眉目艳皎月一笑倾城欢常恐碧草晚坐泣秋风寒纎手怨玉琴清晨起长叹焉得偶君子共乘双飞鸾
容顔若飞电时景如飘风草緑霜已白日西月复东华鬓不耐秋飒然成衰蓬古来贤圣人一　一谁成功君子变猿鹤小人为沙虫不及广成子乘云驾轻鸿
三季分战国七雄成乱麻王风何怨怒世道终分拏至人洞元象高举凌紫霞仲尼亦【一作欲】浮海吾祖之流沙圣贤共沦没临岐胡咄嗟
玄风变太古道丧无时还扰扰季叶【一作市井】人鸡鸣趋四关但识金马门谁【一作讵】知蓬莱山白首死罗绮笑歌无休【一作时】闲渌酒哂丹液青娥凋素顔【一作萋萋千金骨风尘凋素顔】大儒挥金槌琢之【一作发塜】诗礼间苍苍三珠树冥目焉能攀郑客西入关行行未能已白马华山君相逢平原里璧遗镐池君明年祖龙死秦人相谓曰吾属可去矣一往桃花源千春隔流水
蓐收肃金气西陆弦海月秋蝉号阶轩感物忧不歇良辰竟何许大运有沦忽天寒悲风生夜久衆星没恻恻不忍言哀歌达明发
北溟有巨鱼身长数千里仰喷三山雪横吞百川水凭陵随海运烜赫因风起吾观摩天飞九万方未已羽檄如流星虎符合专城喧呼救边急羣鸟皆夜鸣白日曜紫微三公运权衡天地皆得一澹然四海清借问此何为荅言楚徵兵【一作征楚兵】渡泸及五月将赴云南征怯卒非战士炎方难远行长号别严亲日月惨光晶泣尽继以血心摧两无声困兽当猛虎穷鱼饵奔鲸千去不一囘投躯岂全生如何舞干戚一使有苗平
丑女来效嚬还家惊四邻夀陵失本步笑杀邯郸人一曲【一作东西】斐然子雕虫丧天真棘刺造沐猴三年费精神功成无所用楚楚且华【一作荣】身大雅思文王颂声久崩沦安得郢中质一挥成风斤【一作承风一运斤】
抱玉入楚国见疑古所闻良宝终见弃徒劳三献君直木忌先伐芳兰哀自焚盈满天所损沉冥道为羣东海泛碧水【一作流】西关乘紫云鲁连及柱史可以蹑清芬燕臣昔恸哭五月飞秋霜庶女号苍天震风撃齐堂精诚有所感造化为悲伤【一本此下添而我竟何辜远身金殿旁】浮云蔽紫闼白日难回光羣沙秽明珠衆草淩孤芳古来共叹息流泪空沾裳
孤兰生幽园衆草共芜没虽照阳春晖复悲高秋月飞霜早淅沥緑艳恐休歇若无清风吹香气为谁发登高望四海天地何漫漫霜被羣物秋风飘大荒寒荣华东流水万事皆波澜白日掩徂晖浮云无定端梧桐巢鷰雀枳棘栖鸳鸾且复归去来劒歌行【一作悲】路难【一本自第四句後云杀气落乔木浮云蔽层峦孤凤鸣天霓遗声何辛酸游人悲旧国抚心亦盘桓倚劒歌所思曲终涕洄澜】凤饥不啄粟所食唯琅玕焉能与羣鸡蹙【一作刺】促争一飡朝鸣崑丘树夕饮砥柱湍归飞海路远独宿天霜寒幸遇王子晋结交青云端怀恩未得报感别空长叹朝弄紫泥海【一作朝驾碧鸾车】夕披丹霞裳挥手折若木拂此西日光云卧【一作举】游八极玉顔已干霜飘飘入无倪稽首祈上皇呼我游太素玉杯赐琼浆一飡历万岁何用还故鄊永随长风去天外恣飘扬
揺裔双白鸥鸣飞沧江流宜与海人狎岂伊云鹤俦寄影宿沙月沿芳戏春洲吾亦洗心者忘机从尔游周穆八荒意汉皇万乘尊淫乐心不极雄豪安足论西海宴王母北宫邀上元瑶水闻遗歌玉杯竟空言灵迹成蔓草徒悲千载魂
緑萝纷葳蕤缭绕松栢枝草木有所托岁寒尚不移奈何夭桃色坐叹葑菲诗玉顔艳红彩云髪非素丝君子恩已毕贱妾将何为
八荒驰惊飊万物尽凋落浮云蔽颓阳洪波振大壑龙凤脱罔罟飘颻将安托去去乘白驹空山咏场藿一百四十年国容何赫然隐隐五凤楼峨峨横三川王侯象星月宾客如云烟【一本首六句云帝京信佳丽国容何赫然劒戟拥九关歌锺沸三川蓬莱象天构珠翠夸云仙】鬭鸡金宫【一作城】里蹴踘瑶台边【一作走马兰台边】举动揺白日指挥回青天当涂何翕忽失路长弃捐独有扬执戟闭关草太玄
桃花开东园含笑夸白日偶蒙春风荣生【一作矜】此艳阳质岂无佳人色但恐花不实宛转龙火飞零落早相失讵知南山松独立自萧飋
秦皇按宝劒赫怒振威神逐日巡海右驱石架沧津徵卒空九?作桥伤万人但求蓬岛药岂思农鳸春力尽功不赡千载为悲辛
美人出南国灼灼芙蓉姿皓齿终不发芳心空自持由来紫宫女共妬青蛾眉归去潇湘沚沉吟何足悲宋国梧台东野人得燕石【一作宋人枉千金去国买燕石】夸作天下珍却哂赵王璧赵璧无缁磷燕石非贞真流俗多错误岂知玉与珉
殷后乱天纪楚怀亦已昏夷羊满中野緑葹盈高门比干谏而死屈平窜湘源虎口何婉娈女嬃空婵姢彭咸久沦没此意与谁论
青春流惊湍朱明【一作火】骤回薄不忍看秋蓬飘扬竟何托光风灭兰蕙白露洒葵藿【一作委萧藿】美人不我期草木日零落
战国何纷纷兵戈乱浮云赵倚两虎鬭晋为六卿分奸臣欲窃位树党自相羣果然田成子一旦弑齐君倚劒登高台悠悠送春目苍榛蔽层丘琼草隐深谷凤皇鸣西海欲集无珍木鸒斯得匹【一作所】居【一作栖】蒿下盈万族晋风日已颓穷途方恸哭【一本首四句以下云翩翩衆鸟飞翺翔在珍木羣花亦便姢荣耀非一族归来怆途穷日暮还恸哭】
齐瑟弹【一作挥】东吟秦弦弄西音慷慨动顔魄使人成荒淫彼美佞邪子婉娈来相寻一笑双白璧再歌千黄金珍色不贵道讵惜飞光沉安识紫霞客瑶台鸣玉【一作素】琴
越客采明珠提?出南隅清辉照海月美价倾鸿【一作皇】都献君君按劒怀宝空长吁鱼目复相哂寸心增烦纡羽族禀万化小大各有依啁啁亦何辜六翮掩不挥愿衔衆禽翼一向黄河飞飞者莫我顾叹息将安归我行巫山渚寻古登阳台天空彩云灭地远清风来神女去巳久襄王安在哉荒淫竟沦没樵牧徒悲哀恻恻泣路岐哀哀悲素丝路岐有南北素丝易【一作有】变移【一本下添万事固如此人生无定期田窦相倾夺宾客互盈亏世涂多翻覆交道方嶮巘斗酒以下同】谷风刺轻薄交道方嶮巇斗酒强然诺寸心终自疑张陈竟火灭萧朱亦星离衆鸟集荣柯穷鱼守空【一作枯】池嗟嗟失懽客勤问何所规【一作悲又作勤问何所窥】
李太白文集卷一

[book_title]卷二
钦定四库全书
李太白文集卷二
唐　李白　撰
歌诗三十一首
乐府一
远别离
远别离古有皇英之二女乃在洞庭之南潇湘之浦海水直下万里深谁人不言此离苦日惨惨兮云冥冥猩猩啼烟兮鬼啸雨我纵言之将何补皇穹窃恐不照余之忠诚雷凭凭兮欲吼怒尧舜当之亦禅禹君失臣兮龙为鱼权归臣兮鼠变虎或云尧幽囚舜野死九疑聨绵皆相似重瞳孤坟竟何是帝子泣兮緑云间随风波兮去无还恸哭兮远望见苍梧之深山苍梧山崩湘水絶竹上之泪乃可灭
公无渡河
黄河西来决崑仑咆哮万里触龙门波滔天尧咨嗟大禹理百川儿啼不窥家杀湍堙洪水九州始蚕麻其害乃去茫然风沙被髪之叟狂而痴清晨径【一作临】流欲奚为旁人不惜妻止之公无渡河苦渡之虎可搏河难凭公果溺死流海湄有长鲸白齿若雪山公乎公乎挂骨於其间箜篌所悲竟不还
蜀道难【讽章仇兼琼也】
噫吁嚱危乎高哉蜀道之难难於上青天蚕丛及鱼鳬开国何茫然尔来四万八千岁不【一作乃】与秦塞通人烟西当太白有鸟道何【一作可】以横絶峨眉巅地崩山摧壮士死然後天梯石栈方【一作相】钩连上有六龙回日之高标【一作横河断海之浮云】下有冲波逆折之回川黄鹤之飞尚不得【一作过】猨猱欲度愁攀缘【一作牵】青泥何盘盘百步九折萦巗峦扪参历井仰胁息以手抚膺坐长叹问君西游何时还畏途巉巗不可攀但见悲鸟号古木雄飞雌从遶林间又闻子规啼夜月愁空山蜀道之难难於上青天使人听此凋朱顔连峯去天不盈尺【一作入烟几千尺】枯松倒挂倚絶壁飞湍暴流争喧豗砅崖转石万壑雷其嶮也若此嗟尔远道之人胡为乎来哉劒阁峥嵘而崔嵬一夫当关万人【一作夫】莫开所守或匪亲【一作人】化为狼与豺朝避猛虎夕避长蛇磨牙吮血杀人如麻锦城虽云乐不如早还家蜀道之难难於上青天侧身西望长咨嗟【一作令人嗟】
梁甫吟
长啸梁甫吟何时见阳春君不见朝歌屠叟辞棘津八十西来钓渭滨宁羞白髪照渌水逢时壮【一作吐】气思经纶广张三千六百钩【一作钓】风期暗与文王亲大贤虎变愚不测当年颇似寻常人君不见高阳酒徒起草中长揖山东隆凖公入门开说【一作一开游说】骋雄辩两女辍洗来趋风东下齐城七十二指麾楚汉如旋蓬狂客【一作生】落拓尚如此何况壮士当羣雄我欲攀龙见明主雷公砰訇震天鼔帝旁投壶多玉女三时大笑开电光倏烁晦冥起风雨阊阖九门不可通以额叩关阍者怒白日不照吾精诚杞国无事忧天倾猰?磨牙竞人肉驺虞不折生草茎手接飞猱搏雕虎侧足焦原未言苦智者可卷愚者豪世人见我轻鸿毛力排南山三壮士齐相杀之费二桃吴楚弄兵无剧孟亚夫咍尔为徒劳梁甫吟声正悲张公两龙劒神物合有时风云感会起屠钓大人屼当安之
乌夜啼
黄云城边乌欲栖归飞哑哑枝上啼机中织锦秦川女【一作闺中织妇秦家女】碧纱如烟隔?语停梭怅然【一作望】忆远人【一作问人忆故夫】独宿孤房【一作独宿空堂一作知在流沙】泪如雨【一作停梭向人问故夫知在关西泪如雨】
乌栖曲
姑苏台上乌栖时吴王宫里醉西施吴歌楚舞欢未毕青山欲衔半边日银箭金壶【一作金壶丁丁】漏水多起看秋月坠江波东方渐高奈乐何【一作尔何】
战城南
去年战桑乾源今年战葱河道洗兵条支海上波放马天山雪中草万里长征战三军尽衰老匈奴以杀戮为耕作古来唯见白骨黄沙田秦家筑城备胡处汉家还有烽火燃烽火燃不息征战【一作长征】无已时野战格鬭死败马号鸣向天悲乌鸢啄人肠衔飞上挂枯树枝【一作上枯枝】士卒涂草莽将军空尔为乃知兵者是凶器圣人【一作君】不得已而用之
将进酒【一作惜空樽酒】
君不见黄河之水天上来奔流到海不复回君不见高堂明镜悲白髪朝如青丝暮成【一作如】雪人生得意须尽欢莫使金樽空对月天生我材必有用【一作开又云天生我身必有财又作天生吾徒有俊材】千【一作黄】金散尽还复来烹羊宰牛且为乐会须一饮三百杯岑夫子丹丘生进酒君莫停【一作将进酒杯莫停】与君歌一曲请君为我倾耳听钟鼓馔玉不足贵【一作玉帛岂足贵】但愿长醉不用【一作复】醒古来圣贤皆寂寞【一作死尽】唯有饮者留其名陈王昔时【一作日】宴平乐斗酒十千恣欢谑主人何为言少钱径须沽取对君酌【一作且须沽酒共君酌】五花马千金裘呼儿将出换美酒与尔同销万古愁
行行且游猎篇
边城儿生年不读一字书但知游猎夸轻趫胡马秋肥宜白草骑来蹑影何矜骄【一作可怜骄】金鞭拂雪挥鸣鞘半酣呼鹰出远郊弓弯【一作弯弧】满月不虚发双鶬迸落连飞海边观者皆辟易猛气英风振沙碛儒生不及游侠人白首下帷复何益
飞龙引二首
黄帝铸鼎於荆山链丹砂丹砂成黄金骑龙飞去太上家云愁海思令人嗟宫中彩女顔如花飘然挥手凌紫霞从风纵体登銮【一作鸾】车登銮车侍轩辕遨游青天中其乐不可言
鼎湖流水清且闲轩辕去时有弓劒古人传道留其间後宫婵姢多花顔乘鸾飞烟亦不还骑龙攀天造天关造天关闻天语屯云河车载玉女载玉女过紫皇紫皇乃赐白兎所捣之药方後天而老凋三光下视瑶池见王母蛾眉萧飒如秋霜
天马歌
天马来出月支窟背为虎文龙翼骨嘶青云振緑髪兰筋权奇走灭没腾崑仑历西极四足无一蹶鸡鸣刷燕晡秣越神行电迈蹑恍惚天马呼飞龙【一作黄】趋目明长庚臆双鳬尾如流星首渴乌口喷红光汗沟珠曾陪时龙跃天衢羁金络月照星【一作皇】都逸气棱棱凌九区白璧如山谁敢沽回头笑紫鷰但觉尔辈愚天马奔恋君轩駷跃惊矫浮云翻万里足踯躅遥瞻阊阖门不逢寒风子谁采逸景孙白云在青天丘陵远崔嵬盐车上峻坂倒行逆施畏日晚伯乐剪拂中道遗少尽其力老弃之愿逢田子方恻然为我思【一作悲】虽有玉山禾不能疗苦【一作我】饥严霜五月凋桂枝伏枥衔寃摧两眉请君赎献穆天子犹堪弄影舞瑶池
行路难三首【第三首一作古兴】
金鐏清酒斗十千玉盘珍羞直万钱停杯投筯不能食拔劒四顾心茫然欲渡黄河冰塞川将登太行雪暗天【一作满山】闲来垂钓坐【一作碧】溪上忽复乘舟梦日边行路难行路难多岐路今安在长风破浪会有时直挂云帆济沧海
大道如青天我独不得出羞逐长安社中儿赤鸡白狗【一作雉】赌梨栗弹劒作歌奏苦声曳裾王门不称情淮隂市井笑韩信汉朝公卿忌贾生君不见昔时燕家重郭隗拥篲折节无嫌猜剧辛乐毅感恩分输肝剖胆効英【一作俊】才昭王白骨萦蔓草谁人更扫黄金台行路难归去来
有耳莫洗颍川水有口莫食首阳蕨含光混世贵无名何用孤高比云月吾观自古贤达人功成不退皆殒身子胥既弃吴江上屈原终投湘水滨陆机雄才岂自保李斯税驾苦不早华亭鹤唳讵可闻上蔡苍鹰何足道君不见吴中张翰称【一作真】达生秋风忽忆江东行且乐生前一杯酒何须身後千载名
长相思
长相思在长安络纬秋啼金井栏微【一作凝】霜凄凄簟色寒孤灯不明【一作寐又作眠】思欲絶卷帷望月空长叹美人如花【一作佳期迢迢】隔云端上有青冥之高天下有渌水之波澜天长路远魂飞苦梦魂不到关山难长相思摧心肝
上留田
行至上留田孤坟何峥嵘积此万古恨春草不复生悲风四边来肠断白杨声借问谁家地埋没蒿里茔古老向余言言是上留田蓬科马鬛今已平昔之弟死兄不葬他人於此举铭旌一鸟死百鸟鸣一兽走百兽惊桓【一作常】山之禽别离苦欲去回翔不能征田氏仓卒骨肉分青天白日摧紫荆交让之木本同形东枝顦顇西枝荣无心之物尚如此参商胡乃寻天兵孤竹延陵让国扬名高风缅邈颓波激清尺布之謡塞耳不能听
春日行
深宫高栖入紫清金作蛟龙盘绣楹【一作绣作楹】佳人当?弄白日弦将手语弹鸣筝春风吹落君王耳此曲乃是昇天行因出天池泛蓬瀛楼船蹙沓波浪惊三千双蛾献歌笑挝钟考皷宫殿倾万姓聚舞歌太平我无为人自宁三十六帝欲相迎仙人飘翩下云軿帝不去留镐京安能为轩辕独往入窅冥小臣拜献南山夀陛下万古垂鸿名
前有樽酒行二首
春风东来忽相过金樽渌酒生微波落花纷纷稍觉多美人欲醉朱顔青轩桃李能几何流光欺人忽蹉????君起舞日西【一作将】夕当年意气不肯倾白髪如丝【一作白首垂丝】叹何益
琴奏龙门之緑桐玉壶美酒清若空催弦拂柱与君饮看朱成碧顔始红【一作眼白看杯顔色红】胡姬貌如花当垆笑春风笑春风舞罗衣君今不醉欲安归
夜坐吟
冬夜夜寒觉夜长沉吟久坐坐北堂冰合井泉月入闺金釭青凝照悲啼金釭灭啼转多掩妾泪听君歌歌有声妾有情情声合两无违一语不入意从君万曲梁尘飞
野田黄雀行
游莫逐炎洲翠栖莫近吴宫鷰吴宫火起焚尔窠炎洲逐翠遭网罗萧条两翅蓬蒿下纵有鹰鸇奈若【一作尔】何
箜篌謡【续古词亦曰引】
攀天莫登龙走山莫骑虎贵贱结交心不移唯有严陵及光武周公称大圣管蔡宁相容汉謡一斗粟不与淮南舂兄弟尚路人【一作行路】吾心安所从他人方寸间山海几千重轻言托朋友对面九疑峯多花必早落桃李不如松管鲍久已死何人继其踪
雉朝飞【一有弦字】
麦陇青青三月时白雉朝飞挟两雌锦衣绮翼何离褷犊牧采薪感之悲春天和白日暖啄食饮泉勇气满争雄鬭死绣颈断雉子班奏急管弦心倾美酒尽玉椀枯杨枯杨尔生荑我独七十而孤栖弹弦写恨意不尽瞑目归黄泥
上云乐【老胡文康词或云范云及周舍所作今拟之】
金天之西白日所没康老胡鶵生彼月窟巉巗容仪戍削风骨碧玉炅炅【一作皎皎】双目瞳黄金拳拳两鬓红【一作髪】华盖垂下睫嵩岳临上唇不覩谲诡皃岂知造化神大道是文康之严父元气乃文康之老亲抚顶弄盘古推车转天轮云见日月初生时铸冶火精与水银阳乌未出谷顾兎半藏身女娲戏黄土团作愚下人散在六合间蒙蒙若沙尘生死了不尽谁明此胡是仙真西海栽若木东溟植扶桑别来几多时枝叶万里长中国有七圣半路颓鸿荒陛下应运起龙飞入咸阳赤眉立盆子白水兴汉光叱咤四海动洪涛为簸扬举足蹋紫微天关自开张老胡感至德东来进仙倡五色师子九苞凤皇是老胡鷄犬鸣舞飞帝鄊淋漓飒沓进退成行能胡歌献汉酒跪双膝并两肘散花指天举素手拜龙顔献圣夀北斗戾南山摧天子九九八十一万岁长倾万岁【一作年】杯
夷则格上白鸠拂舞辞
铿鸣钟考朗鼔歌白鸠引拂舞白鸠之白谁与隣霜衣雪襟诚可珍含哺七子能平均食不咽性安【一作可】驯首农政鸣阳春天子刻玉杖镂形赐耆人白鹭【一作鹰】之白非纯真外洁其色心匪仁阙五德无司晨胡为啄我葭下之紫鳞鹰鸇鵰鹗贪而好杀凤皇虽大圣不愿以为臣
日出入行
日出东南隅似从地底来历天又复入西海六龙所舍安在哉其始与终古不息【一作其行终古不休息】人非元气安得与之久徘徊草不谢荣於春风木不怨落於秋天谁挥鞭策驱四运万物兴歇皆自然羲和羲和汝奚汩没於荒淫之波鲁阳何德驻景挥戈逆道违天矫诬实多吾将囊括大块浩然与溟涬同科
塞上曲
严风吹霜海草凋筋干精坚边马骄汉家战士三十万将军兼领【一作谁者】霍嫖姚流星白羽?间挿劒花秋莲光出匣天兵照雪下玉关飞箭如沙射金甲云龙风虎尽【一作昼】交回太白入月敌可摧敌可摧旄头灭壮士投戈同?血策名丹霄上扬威紫塞傍武功成汉道昌陛下之夀三千霜但歌大风云飞扬安用猛士兮守四方
北风行
烛龙栖寒门光耀犹旦开日月照之何不及此【一作日月之赐不及此】唯有北风号怒天上来燕山雪花大如席片片吹落轩辕台幽州思妇十二月停歌罢笑双蛾摧倚门望行人念君长城苦寒良可哀别时提劒救边去遗此虎文金鞞靫中有一双白羽箭蜘蛛结网生尘埃箭空在人今战死不复回不忍见此物焚之已成【一作以为】灰黄河捧土尚可塞北风雨雪恨难裁【一作哉】
侠客行
赵客缦胡缨吴钩霜雪明银鞍照白马飒沓如流星十步杀一人千里不留行事了拂衣去深藏身与名闲过信陵饮脱劒膝前【一作上】横将炙啖朱亥持觞劝侯嬴三杯吐然诺五岳倒为轻眼花耳热後意气素霓生救赵挥金槌邯郸先震惊千秋二壮士烜赫大梁城纵死侠骨香不慙世上英谁能书阁下白首太玄经
关山月
明月出天山苍茫云海间长风几万里吹度玉门关汉下白登道胡窥青海湾由来征战地不见有人还戍客望边色【一作邑】思归多苦顔高楼当此夜叹息未应闲【一作还】
李太白文集卷二

[book_title]卷三
钦定四库全书
李太白文集卷三
唐　李白　撰
歌诗四十首
乐府二
独漉篇
独漉水中泥水浊不见月不见月尚可水深行人没越鸟从南来胡鴈亦北度我欲弯弓向天射惜其中道失归路落叶别树飘零随风客无所托悲与此同罗帷舒卷似有人开明月直入无心可猜雄剑挂壁时时龙鸣不断犀象羞澁苔生国耻未雪何由成名神鹰梦泽不顾鸱鸢为君一击搏鹏九天
登高丘而望远海
登高丘望远海六鳌骨巳霜三山流安在扶桑半摧折白日沉光彩银台金阙如梦中秦皇汉武空相待精卫费木石鼋鼍无所凭君不见骊山茂陵尽灰灭牧羊之子来攀登盗贼劫宝玉精灵竟何能穷兵黩武今如此鼎湖飞龙安可乘
阳春歌
长安白日照春空緑杨结烟桑【一作垂】袅风披香殿前花始红流芳发色绣户中绣户中相经过飞鷰皇后轻身舞紫宫夫人絶世歌圣君三万六千日岁岁年年奈乐何
阳叛儿
君歌阳叛儿妾劝新丰酒何许最关人乌啼白门柳乌啼隐杨花君醉留妾家博山鑪中沉香火双烟一气凌紫霞
双鷰离
双鷰复双鷰双飞令人羡玉楼珠阁不独栖金窗绣户长相见栢梁失火去因入吴王宫吴宫又焚荡鶵尽巢亦空憔悴一身在孀雌忆故雄双飞难再得伤我寸心中
山人劝酒
苍苍云松落落绮皓春风尔来为阿谁胡蝶忽然满芳草秀眉霜雪桃花貌青髓緑发长美好称是秦时避世人劝酒相欢不知老各守兎【一作麋】鹿志耻随龙虎争歘起佐【一作安】太子汉皇乃复惊顾谓戚夫人彼翁羽翼成归来商山下泛若云无情举觞酹巢由洗耳何独【一作太】清浩歌望嵩岳意气还【一作遥】相倾
于阗采花
于阗采花人自言花相似明妃一朝西入胡胡中美女多羞死乃知汉地多名姝胡中无花可方比丹青能令丑者妍无盐飜在深宫里自古妬娥眉胡沙埋皓齿
鞠歌行
玉不自言如桃李鱼目笑之卞和耻楚国青蝇何太多连城白璧遭谗毁荆山长号泣血人忠臣死为刖足鬼听曲知甯戚夷吾因小妻秦穆五羊皮买死百里奚洗拂青云上当时贱如泥朝歌鼓刀叟虎变蟠溪中一举钓六合遂荒营丘东平生渭水曲谁识【一作数】此老翁奈何今之人双目送飞鸿
幽涧泉
拂彼白石弹吾素琴幽涧愀兮流泉深善手明徽高张清心寂历似千古松飕飀兮万寻中见愁猨吊影而危处兮叫秋木而长吟客有哀时失志而听者泪淋浪以沾襟乃缉商缀羽潺湲成音吾但写声发情於妙指殊不知此曲之古今幽涧泉鸣深林
王昭君二首【一作昭君怨】
汉家秦地月流影照【一作送】明妃一上玉关道天涯去不归海月还从东海【一作方】出明妃西嫁无来日燕支长寒雪作花娥眉憔悴没胡沙生乏黄金枉图画死留青塜使人嗟
昭君拂玉鞍上马啼红颊今日汉宫人明朝胡地妾中山孺子妾歌【汉赐中山靖王哙孺子妾及未央才人已下歌四篇】
中山孺子妾特以色见珍虽然不如延年妹亦是当时絶世人桃李出深井花艳惊上春一贵复一贱关天岂由身芙蓉老秋霜团扇羞网尘戚姬髠翦入舂市万古共悲辛
荆州歌
白帝城边足风波瞿塘五月谁敢过荆州麦熟茧成蛾缲丝忆君头绪多拨谷飞鸣奈妾何
设辟邪伎鼓吹雉子班曲辞
辟邪伎作鼓吹惊雉子班之奏曲成喔咿振迅欲飞鸣扇锦翼雄风生双雌同饮啄趫悍谁能争乍向草中耿介死不求黄金笼下生天地至广大何惜遂物情善卷让天子务光亦逃名所贵旷士怀朗然合太清
相逢行
相逢红尘内高揖黄金鞭万户垂杨里君家阿那边
古有所思
我思仙【一作佳】人乃在碧海之东隅海寒多天风白波连山【一作天】倒蓬壶长鲸喷涌不可涉抚心茫茫泪如珠西来青鸟东飞去愿寄一书谢麻姑
久别离
别来几春未还家玉窗五见樱桃花况有锦字书开缄使【一作令】人嗟此肠断彼心絶云鬟緑鬓罢揽结愁如回飈乱白雪去年寄书报阳台今年寄书重相催胡为乎东风为我吹行云使西来待来竟不来落花寂寂委青苔
采莲曲
若耶溪傍采莲女笑隔荷花共人语日照新粧水底明风飘香袖空中举岸上谁家游冶郎三三五五映垂杨紫骝嘶入落花去见此踟蹰空断肠
白头吟【又一篇与此异今两存】
锦水东北流波荡双鸳鸯雄巢汉宫树雌弄秦草芳宁同万死碎绮翼不忍云间两分张此时阿娇正娇妬独坐长门愁日暮但愿君恩顾妾深岂惜黄金买词赋相如作赋得黄金丈夫好新多异心一朝将聘茂陵女文君因赠【一作赋】白头吟东流不作西归水落花辞条羞故林兎丝故无情随风任倾倒谁使女萝枝而来强萦抱两草犹一心人心不如草莫卷龙须席从他生网丝且留琥珀枕或有梦来时覆水再收岂满杯弃妾已去难重回古时得意不相负秪今唯见青陵台
锦衣东流碧波荡双鸳鸯雄巢汉宫树雌弄秦草芳相如去蜀谒武帝赤车驷马生辉光一朝再览大人作万乘忽欲凌云翔闻道阿娇失恩宠千金买赋要君王相如不忆贫贱日官高金多聘私室茂陵姝子皆见求文君欢爱从此毕泪如双泉水行堕紫罗襟五起鸡三唱清晨白头吟长吁不整緑云鬓仰诉青天哀怨深城崩杞梁妻谁道土无心东流不作西归水落花辞枝羞故林头上玉鷰钗是妾嫁时物赠君表相思罗袖幸时拂莫卷龙须席从他生网丝且留琥珀枕还有梦来时鷫鸘求在锦屏上自君一挂无由【一作人】披妾有秦楼镜照心胜照井愿持照新人双对可怜影覆水却收不满杯相如还谢文君回古来得意不相负秪今唯有青陵台
临江王节士歌
洞庭白波木叶稀燕鴈始入吴云飞吴云寒燕鴈苦风号沙宿潇湘浦节士感秋泪如雨白日当天心照之可以事明主壮士【一作气】愤雄【一作寒】风生安得倚天剑跨海斩长鲸
司马将军歌【代陇上健儿陈安】
狂风吹古月窃弄章华台北落明星动光彩南征猛将如云雷【一作南方有事将军来】手中电曳【一作曳电】倚天剑直斩长鲸海水开我见楼船壮心目颇似龙骧下三蜀扬兵习战张虎旗江中白浪如银屋身居玉帐临河魁紫髯若戟冠崔嵬细柳开营揖天子始知灞上为孾孩羌笛横吹阿嚲回向月楼中吹落梅将军自起舞长剑壮士呼声动九垓功成献凯见明主丹青画像麒麟台
君道曲【梁之雅歌有五篇今作一章】
大君若天覆广运无不至轩后爪牙常先太山稽如心之使臂小白鸿翼於夷吾刘葛鱼水本无二土扶可成墙积德为厚地
结袜子
燕南壮士吴门豪筑中置鈆鱼隐刀感君恩重许君命太山一掷轻鸿毛
结客少年场行
紫燕黄金瞳啾啾【一作棱棱】揺緑鬉平明相驰逐结客洛门东少年学剑术凌轹白猿公珠袍曳锦带匕首挿吴鸿由来万夫勇挟此英雄风托交从剧孟买醉入新丰笑尽一杯酒杀人都市中羞道易水寒从【一作徒】令日贯虹燕丹事不立虚没秦帝宫武阳死灰人安可与成功
长干行二首
妾发初覆额折花门前剧郎骑竹马来遶牀弄青梅同居长干里两小无嫌猜十四为君妇羞顔未尝开低头向暗壁千唤不一回十五始展眉愿同尘与灰常存抱柱信岂【一作耻】上望夫台十六君远行瞿塘灧预堆五月不可触猿声天上哀门前迟【一作旧】行迹一一生緑【一作苍】苔苔深不能扫落叶秋风早八月蝴蝶来【一作黄】双飞西园草感此伤妾心坐愁红顔老早晚下三巴预将书报家相迎不道远直至长风沙
忆妾【一作昔】深闺里烟尘不曾识嫁与长干人沙头候风色五月南风兴思君下巴陵八月西风起想君发扬子去来悲如何见少别离多湘潭几日到妾梦越风波昨夜狂风度吹折江头树淼淼暗无边行人在何处北客至【一作真】王公朱衣满汀【一作江】中【一作北客浮云骢经过新市中】日暮来投宿数朝不肯东自怜十五余顔色桃花红那作商人妇愁水复愁风
古朗月行
小时不识月呼作白玉盘又疑瑶台镜飞在青云端仙人垂两足桂树作【一作何】团圆白兎捣药成问言与谁飡蟾蜍蚀圆影天【一作大】明夜已残羿昔落九乌天人清且安隂精此沦惑去去不足观忧来其如何恻怆摧心肝
上之回
三十六离宫楼台与天通阁道步行月美人愁烟空恩疎宠不及桃李伤春风淫乐意何极金舆向回中万乘出黄道千旗扬彩虹前军细柳北後骑甘泉东岂问渭川老宁邀襄野童但慕【一作秋暮】瑶池宴归来乐未穷
独不见
白马谁家子黄龙边塞儿天山三丈雪岂是远行时春蕙忽秋草莎鸡鸣曲池风催寒梭响月入霜闺悲忆与君别年种桃齐娥眉桃今百余尺花落成枯枝终然独不见流泪空自知
白紵辞三首
扬清歌【一作音】发皓齿北方佳人东邻子且吟白紵停緑水长袖拂面为君起寒云夜卷霜海空胡风吹天飘塞鸿玉顔满堂乐未终馆娃日落歌吹蒙
馆娃日落歌吹深月寒江清夜沉沉美人一笑千黄金垂罗舞縠扬哀音郢中白雪且莫吟子夜吴歌动君心动君心冀君赏愿作天池双鸳鸯一朝飞去青云上吴刀剪彩【一作绮】缝舞衣明粧丽服夺春辉扬眉转袖若雪飞倾城独立世所稀激楚结风醉忘归高堂月落烛已微玉钗挂缨君莫违
鸣鴈行
胡鴈鸣辞燕山昨发委羽朝度关一一衔芦枝南飞散落天地间连行接翼往复还客居烟波寄湘吴凌霜触雪毛体枯畏逢矰缴惊相呼闻弦虚坠良可吁君更弹射何为乎
妾薄命
汉帝重【一作宠】阿娇贮之黄金屋咳唾落九天随风生珠玉宠极爱还歇妬深情却疎长门一步地不肯暂回车雨落不上天水覆重难收【一作难重收】君情【一作恩】与妾意各自东西流昔日芙蓉花今成断根草【一作素秋草】以色事他人能得几时好
幽州胡马客歌
幽州胡马客緑眼虎皮冠笑拂两只箭万人不可干弯弓若转月白鴈落云端双双掉鞭行游猎向楼兰出门不顾後报国死何难天骄五单于狼戾好凶残牛马散北海割鲜若虎飡虽居燕支山不道朔雪寒妇女马上笑顔如赬玉盘飜飞射鸟兽花月醉雕鞍旄头四光芒争战如蜂攅白刃洒赤血流沙为之丹名将古谁是疲兵良可叹何时天狼灭父子得闲安
门有车马客行
门有车马宾【一作客】金鞍曜朱轮谓从丹【一作云】霄落乃是故乡亲呼儿扫中堂坐客论悲辛对酒两不饮停觞泪盈巾叹我万里游飘颻三十春空谈霸王略紫绶不挂身雄剑藏玉匣隂符生素尘廓落无所合流离湘水滨借问宗党间多为泉下人生苦百战役死托万鬼邻北风扬胡沙埋翳周与秦大运且如此苍穹宁匪仁恻怆竟何道存亡任大钧
君子有所思行
紫阁连终南青冥天倪色凭崖望咸阳宫阙罗北极万井惊画出九衢如弦直渭水清银河横天流不息朝野盛文物衣冠何翕赩廐马散连山军容威絶域伊臯运元化卫霍输筋力歌钟乐未休荣去老还逼圆光过满缺太阳移中昃不散东海金何争西辉匿无作牛山悲恻怆泪沾臆
东海有勇妇【代关中有贞女又作贤】
梁山感杞妻恸哭为之倾金石忽暂开都由激深情东海有勇妇何慙苏子卿学剑越处子超腾若流星捐躯报夫雠万死不顾生白刃曜素雪苍天感精诚十步两躩【一作跳】跃三呼一交兵斩首掉国门蹴踏五藏行豁此伉俪愤粲然大义明北海李史君飞章奏天庭舍罪警风俗流芳播沧瀛志在列女籍竹帛已光荣淳于免诏狱汉主为缇萦津妾一棹歌脱父於严刑十子若不肖不如一女英豫让斩空衣有心竟无成要离杀庆忌壮夫素所轻妻子亦何辜焚之买虚声岂如东海妇事立独扬名
黄葛篇
黄葛生洛溪黄花自緜羃青烟蔓长条缭绕几百尺闺人费素手采缉作絺?缝为絶国衣远寄日南客苍梧大火落暑服莫轻掷此物虽过时是妾手中迹
李太白文集卷三

[book_title]卷四
钦定四库全书
李太白文集卷四
唐　李白　撰
歌诗五十六首
乐府三
白马篇
龙马花雪毛金鞍五陵豪秋霜切玉剑落日明珠袍鬬鸡事万乘轩盖一何高弓摧宜山虎手接太山猱酒後竞风彩三杯弄宝刀杀人如剪草剧孟同游遨发愤去函谷从军向临洮叱咤经百战【一作万战场】匈奴尽波涛【一作逃】归来使酒气未肯拜【一作下】萧曹羞入原宪室荒径隐蓬蒿
凤笙篇
仙人十五爱吹笙学得崑丘彩凤鸣始闻链气飡金液复道朝天赴玉京玉京迢迢几千里凤笙去去无穷已欲叹离声发绦唇更嗟别调流纎指此时惜别讵堪闻此地相看未忍分重吟真曲和清吹却奏仙歌响緑云緑云紫气向函关访道应寻缑氏山莫学吹笙王子晋一遇浮丘断不还
怨歌行【一作长安见内人出嫁令子代为怨歌行】
十五入汉宫花顔笑【一作如】春红君王选玉色待寝金【一作锦】屏中荐枕娇夕月卷衣恋春【一作香】风宁知赵飞燕夺宠恨无穷沉忧能伤人緑鬓成霜蓬一朝不得意世事徒【一作信】为空鷫鸘换美酒舞衣罢雕龙寒苦不忍言为君奏丝桐肠断弦亦絶悲心夜忡忡
塞下曲六首
五月天山雪无花秪有寒笛中闻折柳春色未曾看晓战随金鼓宵眠抱玉鞍愿将腰下剑直为斩楼兰天兵下北荒胡马欲南饮横戈从百战直为衔恩甚握雪海上飡拂沙陇头寝何当破月氏然後方高枕骏马如风飈鸣鞭出渭桥弯弓辞汉月挿羽破天骄阵解星芒尽营空海雾销功成画麟阁独有霍嫖姚白马黄金塞云砂绕梦思那堪愁苦节远忆边城儿萤飞秋窗满月度霜闺迟摧残梧桐叶萧飒沙棠枝无时独不见泪流空自知
塞虏乘秋下天兵出汉家将军分虎竹战士卧龙沙边月随弓影胡霜拂剑花玉关殊未入少妇莫长嗟烽火动沙漠连照甘泉云汉皇按剑起还召李将军兵【一作杀】气天上合鼓声陇底闻横行负勇气一战静妖氛
来日大难
来日一身擕粮负薪道长食尽苦口焦唇今日醉饱乐过千春仙人相存诱我远学海陵三山陆憩五岳乘龙上三天飞目瞻两角授以神药金丹满握蟪蛄蒙恩深愧短促思填东海强衔一木道重天地轩师广成蝉翼九五以求长生下士大笑如苍蝇声
塞上曲
大汉无中策匈奴犯渭桥五原秋草緑胡马一何骄命将征西极横行隂山侧燕支落汉家妇女无花色转战渡黄河休兵乐事多萧条清万里瀚海寂无波
玉阶怨
玉阶生白露夜久侵罗袜却下水精帘玲珑望秋月
襄阳曲四首
襄阳行乐处歌舞白铜鞮江城回渌水花月使人迷山公醉酒时酩酊襄【一作高】阳下头上白接篱倒着还骑马
岘山临汉江水渌沙如雪【一作水色如霜雪】上有堕泪碑青苔久磨灭
且醉习家池莫看堕泪碑山公欲上马笑杀襄阳儿
大堤曲
汉水临【一作横】襄阳花开大堤暖佳期大堤下泪向南云满春风复无情吹我梦魂散不见眼中人天长音信断
宫中行乐词八首【奉诏作五言】
小小生金屋盈盈在紫微山花挿宝髻石竹绣罗衣每出深宫里常随步辇归只愁歌舞散【一作罢】化作彩云飞柳色黄金嫩梨花白雪香玉楼巢【一作关】翡翠珠【一作金】殿锁鸳鸯选妓随雕【一作朝】辇徵歌出洞房宫中谁第一飞燕在昭阳
卢橘为秦树蒲桃出【一作是】汉宫烟花宜落日丝管醉春风笛奏龙鸣【一作吟】水箫吟【一作鸣】凤下空君王多乐事何必向【一作在】回中【一作还与万方同】
玉树【一作殿】春归日【一作好】金宫乐事多後庭朝未入轻辇夜相过笑出花间语娇来烛下歌莫教明月去留着醉姮娥
绣户香风暖纱牕曙色新宫花争笑日池草暗生春緑树闻歌鸟青楼见舞人昭阳桃李月罗绮自【一作坐】相亲今日明光里还须结伴游春风开紫殿天乐下珠楼艳舞全知巧娇歌半欲羞更怜花月夜宫女笑藏钩寒雪梅中尽春风柳上归宫莺娇欲醉檐燕语还飞迟日明歌席新花艳舞衣晩来移彩仗行乐好光辉水渌南薰殿花红北阙楼莺歌闻太液凤吹遶瀛洲素女鸣珠佩天人弄彩球今朝风日好宜入未央游
清平调词三首
云想衣裳花想容春风拂槛露华浓若非羣玉山头见会向瑶台月下逢
一枝红艳露凝香云雨巫山枉断肠借问汉宫谁得似可怜飞燕倚新粧
名花倾国两相欢长得君王带笑看解释春风无限恨沉香亭北倚阑干
鼓吹入朝曲
金陵控海浦渌水带吴京铙歌列骑吹飒沓引公卿搥钟速严粧伐鼓启重城天子凭玉案剑履若云行日出照万户簪裾烂明星朝罢沐浴闲遨游阆风亭济济双阙下欢娱乐恩荣
秦女休行【古词魏朝协律都尉左延年所作今拟之】
西门秦氏女秀色如琼花手挥白杨刀清昼杀雠家罗袖洒赤血英声凌紫霞直上西山去关吏相邀遮壻为燕国王身被诏狱加犯刑若履虎不畏落爪牙素颈未及断摧眉伏泥沙金鸡忽放赦大辟得寛賖何慙聂政姊万古共惊嗟
秦女卷衣
天子居未央妾来卷衣裳顾无紫宫宠敢拂黄金牀水至亦不去熊来尚可当微身捧日月飘若萤之光愿君采葑菲无以下体妨
东武吟【一作出金门後书怀留别翰林诸公】
好古笑流俗素闻贤达风方希佐明主长揖辞成功白日在高天回光烛微躬恭承凤凰诏歘起云萝中清切紫霄迥优游丹禁通君王赐顔色声价凌烟虹乘舆拥翠盖扈从金城东宝马丽絶景锦衣入新丰倚岩望松雪对酒鸣丝桐因学扬子云献赋甘泉宫天书美片善清芬播无穷归来入咸阳谈笑皆王公一朝去金马飘落成飞蓬宾友日疎散玉樽亦巳空才力犹可倚【一作恃】不慙世上雄闲作东武吟曲尽情未终书此谢知巳吾寻黄绮翁【一作扁舟寻钓翁】
邯郸才人嫁为厮养卒妇
妾本丛台女扬蛾入丹阙自倚顔如花宁知有凋歇一辞玉阶下去若朝云没每忆邯郸城深宫梦秋月君王不可见惆怅至明发
出自蓟北门行
虏阵横北荒胡星曜精芒羽书速惊电烽火昼连光虎竹救边急戎车森已行明主不安席按剑心飞扬推毂出猛将连旗登战场兵威冲絶漠杀气凌穹苍列卒【一作阵】赤山下开营紫塞傍孟冬风沙紧旌旗【一作斾】飒凋伤画角悲海月征衣卷天霜挥刃斩楼兰弯弓射贤王单于一平荡种落自奔亡收功报天子行歌【一作歌舞】归咸阳
洛阳陌
白玉谁家郎回车渡天津看花东陌上惊动洛阳人
北上行
北上何所苦北上缘太行磴道盘且峻巉岩凌穹苍马足蹶侧石车轮摧高岗沙尘接幽州烽火连朔方杀气毒剑戟严风裂衣裳奔鲸夹黄河凿齿屯洛阳前行无归日返顾思旧乡惨戚冰雪里悲号絶中肠尺布不掩体皮肤剧枯桑汲水涧谷阻采薪壠坂长猛虎又掉尾磨牙皓秋霜草木不可飡饥饮零露浆叹此北上苦停骖为之伤何日王道平开顔覩天光
短歌行
白日何短短百年苦易满苍穹浩茫茫万劫太极长麻姑垂两鬓一半已成霜天公见玉女大笑亿千场吾欲揽六龙回车挂扶桑北斗酌美酒劝龙各一觞富贵非所愿为【一作与】人驻颓【一作顔又作流】光
空城雀
嗷嗷空城雀身计何戚促本与鹪鹩羣不随凤凰族提擕四黄口饮乳未尝足食君糠粃余常恐乌鸢逐耻涉太行险羞营覆车粟天命有定端守分絶所欲
发白马
将军发白马旌节渡黄河箫鼓聒川岳沧溟涌涛【一作洪】波武安有震瓦易水无寒歌铁骑若雪山饮流涸滹沲扬兵猎月窟转战略朝那倚剑登燕然边烽列嵯峨萧条万里外耕作五原多一扫清大漠包虎戢金戈
陌上桑
美女渭桥东【一作美女缃绮衣又作游女】春还【一作还来】事蚕作五马飞如花【一作如花飞又作如飞龙】青丝结金络不知谁家子调笑来相谑妾本秦罗敷玉顔艳名都緑条映素手采桑向城隅使君且不顾况复论秋胡寒螀爱碧草鸣凤栖青梧托心自有处但怪旁人愚徒令白日暮高驾空踟蹰
枯鱼过河泣
白龙改常服偶被豫且制谁使尔为鱼徒为诉天帝作书报鲸鲵勿恃风涛势涛落归泥沙翻遭蝼蚁噬万乘慎出入柏人以为诫【一作识】
丁都护【一作督护】歌
云阳上征去两岸饶商贾吴牛喘月时拖船一何苦水浊不可饮壶浆半成土一唱都护歌心摧泪如雨万人系盘石无由达江浒君看石芒砀掩泪悲千古
相逢行【一云有赠】
朝骑五花马谒帝出银台秀色谁家子云车【一作中】珠箔开金鞭遥指点玉勒近迟回夹毂相借问疑【一作知】从天上来【一本更添怜肠愁欲断斜日复相催下车何轻盈飘然似落梅】邀入青绮门当歌共衔盃【一作娇羞初解佩语笑共衔盃】衔盃映歌扇似月云中见相见不得【一作相】亲不如不相见相见情已深未语可知心胡为守空闺孤眠愁锦衾锦衾与罗帷纒绵会有时春风正澹荡暮雨来何迟【一作春风正纠结青乌来何迟】愿因三青鸟更报长相思光景不待人须臾发成丝当年失行乐老去徒伤悲持此道密意无令旷佳期
千里思【一作千里曲】
李陵没胡沙苏武还汉家迢迢五原关朔雪乱边花【一作愁见雪如花】一去隔絶国思归但长嗟鸿鴈向西北因【一作飞】书报天涯
树中草
鸟衔野田草误入枯桑里客土植危根逢春犹不死草木虽无情因依尚可生如何同枝叶各自有枯荣
君马黄
君马黄我马白马色虽不同人心本无隔共作游冶盘双行洛阳陌长剑既照曜高冠何赩赫各有千金裘俱为五侯客猛虎落陷穽壮夫时屈厄相知在急难独好亦【一作知】何益
拟古
融融白玉辉映我青蛾眉宝镜似空水落花如风吹出门望同子荡漾不可期安得黄鹤羽一报佳人知
折杨柳
垂杨【一作杨柳】拂渌水揺艳【一作艳裔】东风年花明玉关雪叶暖金窗烟美人结长想对此心凄然攀条折春色远寄龙庭前【一作龙沙边】
凤凰曲
嬴女吹玉箫吟弄天上春青鸾不独去更有擕手人影灭彩云断遗声落西秦
少年子
青云少年子挟弹章台左鞍马四边开突如流星过金丸落飞鸟夜入琼楼卧夷齐是何人独守西山饿
紫骝马
紫骝行【一作骄】且嘶双翻碧玉蹄临流不肯渡似惜锦障泥白雪关山【一作城】远黄云海戍迷挥鞭万里去安【一作何】得念【一作恋】春闺
少年行二首【後一首亦作小放歌行】
击筑饮美酒剑歌易水湄经过燕太子结托并州儿少年负壮气奋烈自有时因声鲁勾践争情【一作博】勿相欺五陵年少金市东银鞍白马度春风落花踏尽游何处笑入胡姬酒肆中
白鼻騧
银【一作金】鞍白鼻騧渌地障泥锦细雨春风花落时【一作春风细雨落花时】挥鞭直就胡姬饮
豫章行
胡风吹代马【一作燕人攅赤羽】北拥鲁阳关吴兵照海雪西讨何时还半渡上辽津黄云惨无顔老母与子别呼天野草间白马【一作百鸟】绕旌旗悲鸣相追攀白杨秋月苦早落豫章山本为休明人斩虏素不闲岂惜战鬬死为君扫凶顽精感石没羽岂云惮险艰楼船若鲸飞波荡落星湾此曲不可奏三军鬓成班
沐浴子
沐芳莫弹冠浴兰莫振衣处世忌太洁志【一作至】人贵藏晖沧浪有钓叟吾与尔同归
李太白文集卷四

[book_title]卷五
钦定四库全书
李太白文集卷五
唐　李白　撰
歌诗三十三首
乐府四
高句骊
金花折风帽白马小迟回翩翩舞广袖似鸟海东来
静夜思
牀前看月光疑是地上霜举头望山月低头思故乡
渌水曲
渌水明秋日南湖采白苹荷花娇欲语愁杀荡舟人
凤台曲
尝闻秦帝女传得凤皇声是日逢仙子当时别有情人吹彩箫去天借緑云迎心【一作曲】在身不返空余弄玉名
猛虎行【一作吟】
朝作猛虎行暮作猛虎吟【一作行亦猛虎吟坐亦猛虎吟】肠断非关陇头水泪下不为雍门琴旍旌【一作旌旗】缤纷两河道战鼓惊山欲倾倒秦人半作燕地囚胡马飜衔洛阳草一输一失关下兵朝降夕叛幽蓟城巨鳌未斩海水动鱼龙奔走安得宁颇似楚汉时翻覆无定止朝过博浪沙暮入淮隂市张良未遇韩信贫刘项存亡在两臣暂到下邳受兵略来投漂母作主人贤哲恓恓古如此今时亦弃青云士有策不敢犯龙鳞窜身南国避胡尘宝书玉剑挂高阁金鞍骏马散故人昨日方为宣城客掣铃交通二千石有时六博快壮心【一作快寸心】遶牀三匝呼一掷楚人每道张旭奇心藏风云世莫知三吴邦伯皆【一作多】顾盻四海雄侠两追随【一作皆相推】萧曹曾作沛中吏攀龙附凤当有时溧阳酒楼三月春杨花茫茫【一作漠漠】愁杀人胡鶵緑眼吹玉笛吴歌白紵飞梁尘丈夫相见【一作到处】且为乐槌牛挝鼓会衆宾我从此去钓东海得鱼笑寄情相亲
从军行
从军玉门道逐虏金微山笛奏梅花曲刀开明月环鼓声鸣海上兵气拥云间愿斩单于首长驱静铁关
秋思
春阳如昨日碧树鸣黄鹂芜然蕙草暮飒尔凉风吹天秋木叶下月冷莎鸡悲坐愁羣芳歇白露凋华滋
春思
燕草如碧丝秦桑低緑枝当君怀归日是妾断肠时春风不相识何事入罗帷
秋思
燕支黄叶落妾望白登台海上【一作月出】碧云断单于【一作蝉声】秋色来胡兵沙塞合汉使玉关回征客无归日空悲蕙草摧
子夜吴歌【春夏秋冬】
秦地罗敷女采桑緑水边素手青条上红粧白日鲜蚕饥妾欲去五马莫留连
春
镜湖三百里菡萏发荷花五月西施采人看隘若耶回舟不待月归去越王家
夏
长安一片月万户捣衣声秋风吹不尽总是玉关情何日平边塞良人罢远征
秋
明朝驿使发一夜絮征袍素手抽针冷那堪把剪刀裁缝寄远道几日到临洮
冬
对酒
松子栖金华安期入蓬海此人古之仙羽化竟何在浮生速流电倏忽变光彩天地无凋换容顔有迁改对酒不肯饮含情欲谁待
估客乐
海客乘天风将船远行役譬如云中鸟一去无踪迹
少年行
君不见淮南少年游侠客白日球猎夜拥掷呼卢百万终不惜报雠千里如咫尺少年游侠好经过浑身装束皆绮罗兰蕙相随喧妓女风光去处满笙歌骄矜自言不可有侠士堂中养来久好鞍好马乞与人十千五千旋沽酒赤心用尽为知已黄金不惜栽桃李桃李栽来几度春一回花落一回新府县尽为门下客王侯皆是平交人男儿百年且乐命何须读书受贫病男儿百年且荣身何须徇节甘风尘衣冠半是征战士穷儒浪作林泉民遮莫枝根长百丈不如当代多还往遮莫亲姻连帝城不如当身自簪缨看取富贵眼前者何用悠悠身後名
捣衣篇
闺里佳人年十余嚬蛾对影恨离居忽逢江上春归鷰衔得云中尺素书玉手开缄长叹息狂夫犹戍交河北万里交河水北流愿为双鸟泛中洲君边云拥青丝骑妾处苔生红粉楼楼上春风日将歇谁能揽镜看愁发晓吹员管随落花夜捣戎衣向明月明月高高刻漏长真珠帘箔掩兰堂横垂宝幄同心结半拂琼筵苏合香琼筵宝幄连枝锦灯烛荧荧照孤寝有使凭将金剪刀为君留下相思枕摘尽庭兰不见君红巾拭泪坐氤氲明年更若征边塞愿作阳台一段云
去妇词
古来有弃妇弃妇有归处今日妾辞君辞君遣何去本家零落尽恸哭来时路忆昔未嫁君闻君却周旋绮罗锦绣段有赠黄金千十五许嫁君二十移所天自从结发日未几离君缅山川家家尽欢喜孤妾长自怜幽闺多怨思盛色无十年相思若循环枕席生流泉流泉咽不扫独梦关山道及此见君归君归妾已老物华恶衰贱新宠方妍好掩泪出故房伤心剧秋草自妾为君妻君东妾在西罗帏到晓恨玉貌一生啼自从离别久不觉尘埃厚常嫌玳瑁孤犹羡鸳鸯偶岁华逐霜霰贱妾何能久寒沼落芙蓉秋风散杨柳以此顦顇顔空持旧物还余生欲何寄谁肯相牵攀君恩既断絶相见何年月悔倾连理杯虚作同心结女萝附青松贵欲相依投浮萍失緑水教作若为流不叹君弃妾自叹妾缘业忆昔初嫁君小姑才倚牀今日妾辞君小姑如妾长回头语小姑莫嫁如兄夫
长歌行
桃李得日开荣华照当年东风动百物草木尽欲言枯枝无丑叶涸水吐清泉大力运天地羲和无停鞭功名不早着竹帛将何宣桃李务青春谁能贳白日富贵与神仙????成两失金石犹销铄风霜无久质畏落日月後强欢歌与酒秋霜不惜人倏忽侵蒲柳
长相思
日色欲尽花含烟月明欲素愁不眠赵瑟初停凤凰柱蜀琴欲奏鸳鸯弦此曲有意无人传愿随春风寄燕然忆君迢迢隔青天昔时横波目今为流泪泉不信妾肠断归来看取明镜前
歌吟上
襄阳歌【襄汉】
落日欲没岘山西倒着接?【一作行客辞归】花下迷襄阳小儿齐拍手拦街争唱白铜鞮傍人借问笑何事笑杀山公醉似泥鸬鷀杓鹦鹉盃百年三万六千日一日须倾三百盃遥看汉水鸭头渌恰似蒲萄初醱醅此江若变作春酒垒麴便筑糟丘台千金骏马换少妾醉坐雕鞍歌落梅车傍侧挂一壶酒凤笙龙管行相催咸阳市中叹黄犬何如月下倾金罍君不见晋朝羊公一片古碑材gui头剥落生莓苔泪亦不能为之堕心亦不能为之哀谁能忧彼身後事金鳬银鸭葬死灰清风朗月不用一钱买玉山自倒非人推舒州杓力士铛【一作黄金爵白玉瓶】李白【一作酒仙】与尔同死生襄王云雨今安在江水东流猿夜声
南都行
南都信佳丽武阙横西关白水真人居万商罗鄽闤高楼对紫陌甲第连青山此地多英豪邈然不可攀陶朱与五羖名播天壤间丽华秀玉色汉女娇朱顔清歌遏流云艳舞有余闲遨游盛宛洛冠盖随风还走马红阳城呼鹰白河湾谁识卧龙客长吟愁鬓班
江上吟【一作江上游】
木兰之枻沙棠舟玉箫金管坐两头美酒樽【一作当】中置千斛载妓随波任去留仙人有待乘黄鹤海客无心随【一作狎】白鸥屈平词赋悬日月楚王台榭空山丘兴酣落笔揺五岳诗成啸傲凌沧洲功名富贵若长在汉水亦应西北流
侍从宜春苑奉诏赋龙池柳色初青听新鸎百转歌【长安】
东风已緑瀛洲草紫殿红楼觉春好池南柳色半青青萦烟袅娜拂绮城垂丝百尺挂雕楹上有好鸟相和鸣间关早得春风情春风卷入碧云去千门万户皆春声是时君王在镐京五云垂晖耀紫清仗出金宫随日转天回玉辇绕花行始向蓬莱看舞鹤还过茝若听新鸎新鸎飞绕上林苑愿入箫韶杂凤笙
玉壶吟
烈士击玉壶壮心惜暮年三盃拂剑舞秋月忽然高咏涕泗涟【一作秋月忽高悬】凤凰初下紫泥诏谒帝称觞登御筵揄扬九重万乘主谑浪赤墀青琐贤朝天数换飞龙马勅赐珊瑚白玉鞭世人不识东方朔大隐金门是谪仙西施宜笑复宜嚬丑女效之徒累身君王虽爱蛾眉好无奈宫中妬杀人
笑歌行
笑矣乎笑矣乎君不见曲如鈎古人知尔封公侯君不见直如弦古人知尔死道边张仪所以只掉三寸舌苏秦所以不垦二顷田笑矣乎笑矣乎君不见沧浪老人歌一曲还道沧浪濯吾足平生不解谋此身虚作离骚遣人读笑矣乎笑矣乎赵有豫让楚屈平卖身买得千年名巢由洗耳有何益夷齐饿死终无成君爱身後名我爱眼前酒饮酒眼前乐虚名何处有男儿穷通当有时曲腰向君君不知猛虎不看机上肉洪炉不铸囊中锥笑矣乎笑矣乎甯武子朱买臣叩角行歌背负薪今日逢君君不识岂得不如佯狂人
悲歌行
悲来乎悲来乎主人有酒且莫斟听我一曲悲来吟悲来不吟还不笑天下无人知我心君有数斗酒我有三尺琴琴鸣酒乐两相得一杯不啻千钧金悲来乎悲来乎天虽长地虽久金玉满堂应不守富贵百年能几何死生一度人皆有孤猿坐啼坟上月且须一尽杯中酒悲来乎悲来乎凤鸟不至河无图微子去之箕子奴汉帝不忆李将军楚王放却屈大夫悲来乎悲来乎秦家李斯早追悔虚名拨向身之外范子何曾爱五湖功成名遂身自退剑是一夫用书能知姓名惠施不肯千万乘卜式未必穷一经还须黑头取方伯莫谩白首为儒生
歌行上新平长史兄粲【陕西】
谷稍稍振庭柯泾水浩浩扬湍波哀鸿酸嘶暮声急愁云苍惨寒气多忆昨去家此为客荷花初红柳条碧中宵出饮三百盃明朝归揖二千石宁知流寓变光辉胡霜萧飒绕客衣寒灰寂寞凭谁暖落叶飘扬何处归吾兄行乐穷曛旭满堂有美顔如玉赵女长歌入彩云燕姬醉舞娇红烛狐裘兽炭酌流霞壮士悲吟宁见嗟前荣後枯相翻覆何惜余光及棣华
西岳云台歌送丹丘子
西岳峥嵘何壮哉黄河如丝天际来黄河万里触山动盘涡毂【一作谷】转秦地雷荣光休气纷五彩千年一清圣人在巨灵咆哮擘两山洪波喷流射东海【一作箭射流东海】三峰却立如欲摧翠崕丹谷高掌开白帝金精运元气石作莲花云作台云台阁道连窈冥【一作人不到】中有不死丹丘生明星玉女备洒扫麻姑搔背指爪轻我皇手把天地户丹丘谈天与天语九重出入生光辉东求蓬莱复西归玉浆傥惠故人饮骑二茅龙上天飞
元丹丘歌
元丹丘爱【一作好】神仙朝饮颍川【一作水】之清流暮还嵩岑之紫烟三十六峰长周旋长周旋蹑星红身骑飞龙耳生风横河跨海与天通我知尔游心无穷
扶风豪士歌
洛阳三月飞胡沙洛阳城中人怨嗟天津流水波赤血白骨相撑如乱麻我亦东奔向吴国【一作来奔溧溪上】浮云四塞道路賖东方日出啼早鸦城门人开扫落花梧桐杨柳拂金井来醉扶风豪士家扶风豪士天下奇意气相倾山可移作人不倚将军势饮酒岂顾尚书期雕盘绮食会衆客吴歌赵舞香风吹原尝春陵六国时开心写意君所知堂中各有三千士明日报恩知是谁抚长剑一扬眉清水白石何离离脱吾帽向君笑饮君酒为君吟张良未逐赤松去桥边黄石知我心
同族弟金城尉叔【一作升】卿烛照山水壁画歌
高堂粉壁图蓬瀛烛前一见沧洲清洪波汹涌山峥嵘皎若丹丘隔海望赤城光中乍喜岚气灭谓逢山隂晴後雪回谿碧流寂无喧又如秦人月下窥花源了然不觉清心魂秪将叠嶂鸣秋猿与君对此欢未歇放歌行吟达明发却顾海客扬云帆便欲因之向溟渤
白毫子歌
淮南小山白毫子乃在淮南小山里夜卧松下雪朝飡石中髓小山连【一作聨】緜向江开碧峰巉岩渌水回余配白毫子独酌流霞盃拂花弄琴坐青苔緑萝树下春风来南窗萧飒松声起凭崖一听清心耳可得见未【一作不】得亲八公擕手五云去空余桂树愁杀人
李太白文集卷五

[book_title]卷六
<集部,别集类,汉至五代,李太白文集>
钦定四库全书
李太白文集卷六
唐　李白　撰
歌诗六十八首
歌吟下
梁园吟【一作梁园醉酒歌梁宋】
我浮【一作乘】黄河【一作云】去京关挂席欲进【一作往】波连山天长水阔厌远涉访古始及平台间平台为客忧思多对酒【一作醉来】遂作梁园歌却忆蓬池阮公咏因吟渌水扬洪波洪波浩荡迷旧国路远西归安可得人生达命岂假愁且饮美酒登高楼平头奴子揺大扇五月不热疑【一作如】清秋玉【一作素】盘杨【一作青】梅为君设吴盐如花皎白【一作如】雪持盐把酒但饮之莫学夷齐事高洁【一作何用孤高比云月又作咄咄书空字还灭】昔人豪贵信陵君今人耕种信陵坟荒城虚【一作远】照碧山月古木尽入苍梧云梁王宫阙【一作宾客】今安在枚马先归不相待舞影歌声散渌池空余汴水东流海沈吟此事泪满衣黄金买醉未能【一作莫言】归连呼五白行【一作投】六博分曹赌酒酣【一作看】驰晖歌且謡意方远东山高卧时【一作忽又作还】起来欲济苍生未应晚
鸣臯歌送岑徵君【时梁园三尺雪在清泠池作】
若有人兮思鸣臯阻积雪兮心烦劳洪河凌竞不可以径度冰龙鳞兮难容舠邈仙山【一作神仙】之峻极兮闻天籁之嘈嘈霜崖缟皓以合沓兮若长风【一作虹】扇海涌沧溟之波涛玄猿绿罴舔舕岌【一作崟】危咆柯振石骇胆栗魄羣呼而相号峯峥嵘以路絶挂星辰於岩?送君之归兮动鸣臯之新作交鼔吹兮弹丝觞清泠之池阁君不行兮何待若返顾之黄鹤扫梁园之羣英振大雅於东洛巾征轩兮历阻折寻幽居兮越巘?盘白石兮坐素月琴松风兮寂【一作昇】万壑望不见兮心氛氲萝冥冥兮霰纷纷水横洞以下渌波小声而上闻虎啸谷而生风龙藏谿而吐云冥【一作寡】鹤清唳饥鼯嚬呻块独处此幽默兮愀【一作啼】空山而【一作兮】愁人鸡聚族以争食凤孤飞而无邻蝘蜒嘲龙鱼目混珍嫫母衣锦西施负薪若使巢由桎梏於轩冕兮亦奚异乎夔龙蹩躠於风尘哭何苦而救楚笑何夸而却秦吾诚不能学二子沽名矫节以耀世兮固将弃天地而遗身白鸥兮飞来长与君兮相亲
鸣臯歌奉饯从翁清归五崖山居
昨忆鸣臯梦里还手弄素月清潭间觉时枕席非碧山侧身西望阻秦关麒麟阁上春还早着书却忆伊阳好青松来风吹石道绿萝飞花覆烟草我家仙公爱清真才雄草圣凌古人欲卧鸣臯絶世尘鸣臯微茫在何处五崖峡【一作溪】水横樵路身披翠云裘袖拂紫烟【一作云】去去时应过嵩少间相思为折三花树
僧伽歌
真僧法号号僧伽有时与我论三车问言诵呪几千徧口道恒河沙复沙此僧本住南天竺为法头陀来此国戒得长天秋月明心如世上青莲色意清净貌棱棱亦不减亦不增瓶里千年舍利骨手中万岁胡孙藤嗟予落泊江淮久罕遇真僧说空有一言忏尽波罗夷再礼浑除犯轻垢
白云歌送刘十六归山
楚山秦山皆白云白云处处长随君长随君君入楚山里云亦随君渡湘水湘水上女罗衣白云堪卧君早归
金陵歌送别范宣【金陵】
石头巉巗如虎踞凌波欲过沧江去锺山龙盘走势来秀色横分历阳树四十余帝三百秋功名事迹随东流白马小儿谁家子泰清之岁来关囚【一作白马金鞍谁家子吹唇虎啸凤皇楼】金陵昔时何壮哉席卷英豪天下来冠盖散为烟雾尽金舆玉座成寒灰扣剑悲吟空咄嗟梁陈白骨乱如麻天子龙沈景阳井谁歌玉树後庭花此地伤心不能道目【一作日】下离离长春草送尔长江万里心他年来访南山皓
劳劳亭歌【在江宁县南十五里古送别之所一名临沧观】
金陵劳劳送客堂蔓草离离生道傍古情不尽东流水此地悲风愁白杨我乘素舸同康乐朗咏清川飞夜霜昔闻牛渚吟五章今来何谢袁家郎苦竹寒声动秋月独宿空帘归梦长
横江词六首
人言横江好侬道横江恶一风三日吹倒山【一作猛风吹倒天门山】白浪高於瓦官阁
海潮南去过寻阳牛渚由来险马当横江欲渡风波恶一水牵愁万里长
横江西望阻西秦汉水东连【一作楚水东流】杨子津白浪如山那可渡狂风愁杀峭帆人
海神来过恶风回浪打天门石壁开浙江八月何如此涛似连山喷雪来
横江馆前津吏迎向余东指海云生郎今欲渡缘何事如此风波不可行
月晕天风雾不开海鲸东蹙百【一作衆】川回惊波一起三山动公无【一作莫】渡河归去来
金陵城西楼月下吟
金陵夜寂【一作静】凉风发独上高【一作西】楼望吴越白云映水揺空【一作秋】城白露垂珠滴秋月【一作沾衣湿秋月】月下沈【一作长】吟久不归古来【一作今】相接眼中稀解道澄江净如练令人长【一作还】忆谢玄晖
东山吟【去江宁城三十五里晋谢安携妓之所一云醉过谢安东山】
携妓东土山怅然悲谢安我妓今朝如花月他妓古坟荒草寒白鸡梦後五【一作三】百岁洒酒浇君同所懽酣来自作青海舞秋风吹落紫绮冠彼亦一时此亦一时浩浩洪流之【一作高】咏何必奇
秋浦歌十七首【秋浦】
秋浦长似秋萧条使人愁客愁不可渡行上东大楼正西望长安下见江水流寄言向江水汝意忆侬不遥传一掬泪为我达扬州
秋浦猿夜愁黄山堪白头青溪非陇水翻作断肠流欲去不得去薄游成久游何年是归日雨泪下孤舟秋浦锦駞鸟人间天上稀山鸡羞渌水不敢照毛衣两鬓入秋浦一朝飒已衰猿声催白发长短尽成丝秋浦多白猿超腾若飞雪牵引条上儿饮弄水中月愁作秋浦客【一作曲】强看秋浦花山川如剡县风日似长沙
醉上山公马寒歌甯戚牛空吟白石烂泪满黑貂裘秋浦千重岭水车岭【一作人行路】最奇天倾欲堕石水拂寄生枝
江祖一片石青天扫画屏题诗留万古绿字锦苔生千千石楠树万万女贞林山山白鹭【一作鹇】满涧涧白猿吟君莫向秋浦猿声碎客心
逻人横鸟道江祖出鱼梁水急客舟疾山花拂面香水如一疋练此地即平天耐可乘明月看花上酒船渌水净素月月明白鹭飞郎听采菱女一道夜歌归炉火照天地红星乱紫烟郎明月夜歌曲动寒川白发三千丈缘愁似个长不知明镜里何处得秋霜秋浦田舍翁采鱼水中宿妻子张白鹇结罝映深竹桃波一步地了了语声闻闇与山僧别低头礼白云
当涂赵炎少府粉图山水歌
峨眉高出西极天罗浮直与南溟连名工绎思挥彩笔驱山走海置眼前满堂空翠如可扫赤城霞气苍梧烟洞庭潇湘意渺緜三江七泽情洄沿惊涛汹涌向何处孤舟一去迷归年征帆不动亦不旋飘如随风落天边心揺目断兴难尽几时可到三山巅西峯峥嵘喷流泉横石蹙水波潺湲东崖合沓蔽轻雾深林杂树空芊緜此中冥昧失昼夜隐几寂听无鸣蝉长松之下列羽客对坐不语南昌仙南昌仙人赵夫子妙年历落青云士讼庭无事罗衆宾杳然如在丹青【一作霄】里五色粉图安足珍真山可以全吾身若待功成拂衣去武陵桃花笑杀人
永王东巡歌十一首【永王军中】
永王正月东出师天子遥分龙虎旗楼船一举风波静江汉飜为鴈鹜池
三川北虏乱如麻四海南奔似永嘉但用东山谢安石为君谈笑静胡沙
雷鼔嘈嘈喧武昌云旗猎猎过寻阳秋毫不犯三吴悦春日遥看五色光
龙盘虎踞帝王州帝子金陵访古丘春风试暖昭阳殿明月还过鳷鹊楼
二帝巡游俱未回五陵松栢使人哀诸侯不救河南地更喜贤王远道来
丹阳北固是吴关画出楼台云水间千岩烽火连沧海两岸旌旗绕碧山
王出三江按五湖楼船跨海次扬都战舰森森罗虎士征帆一一引龙驹
长风挂席势难回海动山倾古月摧君看帝子浮江日何似龙骧出峡来
祖龙浮海不成桥汉武寻阳空射蛟我王楼舰轻秦汉却似文皇欲渡辽
帝宠贤王入楚关扫清江汉始应还初从云梦开朱邸更取金陵作小山
试借君王玉马鞭指麾戎虏坐琼筵南风一扫胡尘静西入长安到日边
上皇西巡南京歌十首
胡尘轻拂建章台圣主西巡蜀道来剑壁门高五千尺石为楼阁九天开
九天开出一成都万户千门入画图草树云山如锦绣秦川得及此间无
华阳春树似新丰行入新都若旧宫柳色未饶秦地绿花光不减上林红
谁道君王行路难六龙西幸万人欢地转锦江成渭水天回玉垒作长安
万国同风共一时锦江何谢曲江池石镜更明天上月後宫亲【一作新】得照蛾眉
濯锦清江万里流云帆龙舸下扬州北地虽夸上林苑南京还有散花楼
锦水东流绕锦城星桥北挂象天星四海此中朝圣主峩眉山上【一作下】列仙庭
秦开蜀道置金牛汉水元通星汉流天子一行遗圣迹锦城长作帝王州
水渌天青不起尘风光和暖胜三秦万国烟花随玉辇西来添作锦江春
劒阁重关蜀北门上皇归马若云屯少帝长安开紫极双悬日月照乾坤
峨眉山月歌【峡路】
峨眉山月半轮秋影入平羌江水流夜发清溪向三峡思君不见下渝州
峨眉山月歌送蜀僧晏入中京
我在巴东三峡时西看明月忆峨眉月出峨眉【一作峨眉山月】照沧海与人万里长相随黄鹤楼前月华白此中忽见峨眉客峨眉山月还送君风吹西到长安陌长安大道横九天峨眉山月照秦川黄金狮子承高座白玉麈尾谈重玄我似浮云滞吴越君逢圣主游丹阙一振高名满帝都归时【一作来】还弄峨眉月
赤壁歌送别【江夏】
二龙争战决雌雄赤壁楼船扫地空烈火张天照云海周瑜於此破曹公君去沧江望【一作弄】澄碧鲸鲵唐突留余迹一一书来报故人我欲因【一作观】之壮心魄
江夏行
忆昔娇小姿春心亦自持为言嫁夫聓得免长相思谁知嫁商贾令人却愁苦自从为夫妻何曾在乡土去年下扬州相送黄鹤楼眼看帆去远心逐江水流只言期一载谁谓历三秋使妾肠欲断恨君情悠悠东家西舍同时发北去南来不逾月未知行李游何方作个音书能断絶适来往南浦欲问西江船正见当垆女红粧二八年一种为人妻独自多悲恓对镜便垂泪逢人只欲啼不如轻薄儿旦暮长追随悔作商人妇青春长别离如今正好同欢乐君去容华谁得知
怀仙歌
一鹤东飞过沧海放心散漫知何在仙人浩歌望我来应攀玉树长相待尧舜之事不足惊自余嚣嚣真可轻巨鳌莫载三山去吾【一作我】欲蓬莱顶上行
玉真仙人词
玉真之真【一作仙】人时往【一作西上】太华峯清晨鸣天鼔飈歘腾双龙弄电不辍手行云本无踪几时入少室王母应相逢
清溪行【宣城一作宣州青溪】
清溪清我心水色异诸水借问新安江见底何如此人行明镜中鸟度屏风里向晩猩猩啼空悲远游子詶殷佐明见赠五云裘歌【谢朓宅在当涂青山下】
我吟谢朓诗上语朔风飒飒吹飞雨谢朓已没青山空後来继之有殷公粉图珍裘五云色晔如晴天散彩虹文章彪炳光陆离应是素娥玉女之所为轻如松花落金粉浓似苔锦含碧滋远山积翠横海岛残霞飞丹映江草凝毫采掇花露容几年功成夺天造故人赠我我不违着令山水含晴晖【一作清辉】顿惊谢康乐诗兴生我衣襟前林壑敛暝色袖上烟霞收夕霏羣仙长叹惊此物千崖万岭相萦郁身骑白鹿行飘颻手翳紫芝笑披拂相如不足夸鷫鸘王恭鹤氅安可方瑶台雪花数千点片片吹落春风香为君持此凌苍苍上朝三十六玉皇下窥夫子不可及矫手相思空断肠
临路歌
大鹏飞兮振八裔中天摧兮力不济余风激兮万世游扶桑兮挂石袂後人得之传此仲尼亡兮谁为出涕
历阳壮士勤将军名思齐歌【并序】
历阳壮士勤将军神力出於百夫则天太后召见奇之授游击将军赐锦?玉带朝野荣之後拜横南将军大臣慕义结十友即燕公张说馆陶公郭元振为首余壮之遂作诗
太古历阳郡化为洪川在江山犹郁盘龙虎秘光彩蓄泄数千载风云何霮?特生勤将军神力百夫倍
草书歌行
少年上人号怀素草书天下称独步墨池飞出北溟鱼笔锋杀尽中山兔八月九月天气凉酒徒辞客满高堂牋麻素绢排数箱宣州石砚墨色光吾师醉後倚?牀须臾扫尽数千张飘风骤雨惊飒飒落花飞雪何茫茫起来向壁不停手一行数字大如斗怳怳如闻神鬼惊时时只见龙蛇走左盘右蹙如惊电状同楚汉相攻战湖南七郡凡几家家家屏障书题徧王逸少张伯英古来几许浪得名张颠老死不足数我师此义不师古古来万事贵天生何必要公孙大娘浑脱舞
古意
君为女萝草妾作兔丝花轻条不自引为逐春风斜百丈托远松纒緜成一家谁言会面易各在青山崖女萝发馨香兔丝断人肠枝枝相纠结叶叶竟飘扬生子不知根因谁共芬芳中巢双翡翠上宿紫鸳鸯君识二草心海潮亦可量
山鹧鸪词
苦竹岭头秋月辉苦竹南枝鹧鸪飞嫁得燕山胡鴈壻欲衔我向鴈门归山鸡翟雉来相劝南禽多被北禽欺紫塞严霜如剑戟苍梧欲巢难背违我心誓死不能去哀鸣惊叫泪沾衣
和卢侍御通塘曲
君夸通塘好通塘胜耶溪通塘在何处宛在寻阳西青萝嫋嫋拂烟树白鹇处处聚沙堤石门中断平湖出百丈金潭照云日何处沧浪垂钓翁鼔棹渔歌趣非一相逢不相识出没绕通塘浦边清水明素足别有浣纱吴女郎行尽渌潭潭转幽疑是武陵春碧流秦人鸡犬桃花里将比通塘渠见羞通塘不忍别十去九迟回偶逢佳境心已醉忽有一鸟从天来月出青山送行子四边苦竹秋声起长吟白雪望星河双垂两足扬素波梁鸿德耀会稽日宁知此中乐事多
李太白文集卷六

[book_title]卷七
钦定四库全书
李太白文集卷七
唐　李白　撰
歌诗四十一首
赠一
赠孟浩然【襄汉】
吾爱孟夫子风流天下闻红顔弃轩冕白首卧松云醉月频中圣迷花不事君高山安可仰从此揖清芬
赠从兄襄阳少府皓【一作晤】
结发未识事所交尽豪雄却秦不受赏击晋【一作救赵】宁为功托身白刃里杀人红尘中当朝揖高义举世钦英风小节岂足言退耕舂陵东归来无产业生事如转蓬一朝狐【一作乌】裘敝百镒黄金空弹劒徒激昂出门悲路穷吾兄青云士然诺闻诸公所以陈片言片言贵情通棣华傥不接甘与秋草同
赠张公洲革处士
列子居郑圃不将衆庶分革侯遁南浦常恐楚人闻抱瓮灌秋蔬心闲游天云每将瓜田叟耕种汉水滨【一作濆】时登张公洲入兽不乱羣井无桔橰事门絶刺绣文长揖二千石远辞百里君斯为真隐者吾党慕清芬
淮海对雪赠傅霭【一作淮南对雪赠孟浩然】
朔雪落吴【一作潮】天从风渡溟渤海树【一作木】成阳春江沙皓明月飘颻四荒外想像千花发瑶草生阶墀玉尘散庭阙兴从剡溪起思绕梁山发寄君郢中歌曲罢心断絶【一云剡溪兴空在郢路歌未歇寄君梁父吟曲尽心断絶】
赠徐安宜
白田见楚老歌咏徐安宜制锦不择地操刀良在兹清风动百里惠化闻京师浮人若云归耕种满郊岐川光净麦陇日色明桑枝讼息但长啸宾来或解颐青槐拂户牖白【一作碧】水流园池游子滞安邑怀恩未忍辞繄君树桃李岁晩托深期
赠任城卢主簿潜【鲁中】
海鸟知天风窜身鲁门东临觞不能饮矫翼思凌空锺鼔不为乐烟霜谁与同归飞未忍去流泪谢鸳鸿
早秋赠裴十七仲堪
远海动风色吹愁【一作秋】落天涯南星变大火热气余丹霞光景不可回六龙转天车荆人泣美玉鲁叟悲匏瓜功业若梦里【一作中】抚【一作推】琴发长嗟裴生信【一作实】英迈崛起多才华历抵海岱豪结交鲁朱家【一作历游赵魏豪结交列如麻】良图竟未展意欲飞丹砂破产且救人遗身不为家复携两少女【一作妾】艳色惊荷花双謌入青云但惜白日斜穷【一作沧】溟出宝贝大泽饶龙蛇明主傥【一作必】见收烟霄路非賖知飞万里道勿使岁寒嗟【一作时命若不会归应链丹砂】
赠范金乡二首
君子枉清盼不知东走迷离家未几月络纬鸣中闺桃李君不言攀花愿成蹊那能吐芳信惠好相招携我有结绿珍久藏浊水泥时人弃此物乃与燕珉【一作石】齐拂拭欲赠之申眉路无梯辽东慙白豕楚客羞山鸡徒有献芹心终流泣玉【一作血】啼祗应自索漠留舌示山妻范宰不买名弦歌对前楹为邦默自化日觉氷壶清百里鸡犬静千庐机杼鸣浮人少荡析爱客多逢迎游子覩嘉政因之听颂声
赠瑕丘王少府
皎皎鸾凤姿飘飘神仙气梅生亦何事来作南昌尉清风佐鸣琴寂寞道为贵【一作为谁贵】一见过所闻操持难与羣毫挥鲁邑讼目送瀛洲云我隐屠钓下尔当玉石分无由接高论空此仰清芬
东鲁见狄博通
去年别我向何处有人传道游江东谓言挂席度沧海却来应是无长风
见京兆韦参军量移东阳二首【吴中】
潮水还归海流人却到吴相逢问愁苦泪尽日南珠闻说金华渡东连五百滩全胜若耶好莫道此行难猿啸千谿合松风五月寒他年一携手揺艇入新安
赠丹阳横山周处士惟长
周子横山隐开门临城隅连峯入户牖胜槩凌方壶时作白紵词放歌丹阳湖水色傲溟渤川光秀菰蒲当其得意时心与天壤俱闲云随舒卷安识身有无抱石耻献玉沈泉笑探珠羽化如可作相携上清都【一作携手上清都】玉真公主别馆苦雨赠卫尉张卿二首【长安】
愁坐金张馆繁阴昼不开空烟送雨色萧飒望中来翳翳昏垫苦沈沈忧恨催清秋何以慰白酒盈吾杯吟咏思管乐此人已成灰独酌聊自勉谁贵经纶才弹劒谢公子无鱼良可哀
苦雨思白日浮云何由卷稷卨和天人阴阳仍骄蹇秋霖剧倒井昬雾横絶巘欲往咫尺涂遂成山川限潨潨奔澑泻浩浩惊波转泥沙塞中途牛马不可辨饥从漂母食闲缀羽林【一作陵】简园家逢秋蔬藜藿不满眼蠨蛸结思幽蟋蟀伤褊浅厨竈无青烟刀机生绿藓投筯解鷫鸘换酒醉北堂丹徒布衣者慷慨未可量何时黄金盘一斛荐?榔功成拂衣去揺曳沧洲旁
赠韦秘书子春
谷口郑子真躬耕在岩石高名动京师天下皆藉藉其人竟不起云卧从所适苟无济代心独善亦何益惟君家世者偃息逢休明谈天信浩荡说劒纷纵横谢公不徒然起来为苍生秘书何寂寂无乃羁豪英且复归碧山安能恋金阙旧宅樵渔池蓬蒿已应没却顾女几峯胡顔见云月徒为风尘苦一官已白发气同万里合访我来琼都披云覩青天扪蝨话良图留侯将绮季出处未云殊终与安社稷功成去五湖
赠韦侍御黄裳二首
太华生长松亭亭凌霜雪天与百尺高岂为微飈折桃李卖扬艳路人行且迷春光扫地尽碧叶成黄泥愿君学长松慎勿作桃李受屈不改心然後知君子
见君乘骢马知上太山道此地果摧轮全身以为宝我如丰年玉弃置秋田草但朂冰壶心无为叹衰老
赠薛校书
我有吴趋曲无人知此音姑苏成蔓草麋鹿空悲吟未夸观涛作空郁钓鳌心举手谢东海虚行归故林
赠何七判官昌浩
有时忽惆怅匡坐至夜分平明空啸咤思欲解世纷心随长风去吹散万里云羞作济南生九十诵古文不然拂劒起沙漠收奇勲老死田陌间何因扬清芬夫子今管乐英才冠三军终与同出处岂将沮溺羣
读诸葛武侯传书怀赠长安崔少府叔封昆季
汉道昔云季羣雄方战争霸图各未立割据资豪英赤伏起颓运卧龙得孔明当其南阳时陇亩躬自耕鱼水三顾合风云四海生武侯立岷蜀壮士吞咸京何人先见许但有崔州平余亦草间人【一作士】颇怀拯物情晩途值子玉华发同衰荣托意在经济结交为弟兄无令管与鲍千载独知名
赠郭将军
将军少年出武威【一云将军豪荡有天威】入掌银台护紫微平明拂剑朝天去薄暮垂鞭醉酒归爱子临风吹玉笛美人腾【一作向又作娇】月舞罗衣畴昔雄豪如梦里相逢且欲醉春辉【一云今日相逢俱失路何年灞上弄春辉】
驾去温泉宫後赠杨山人
少年落托楚汉间风尘萧瑟多苦顔自言介虿【一作管葛】竟谁许长吁莫错还闭关一朝君王垂拂拭剖心输丹雪胷臆忽蒙白日回景光直上青云生羽翼幸陪鸾辇出鸿都身骑飞龙天马驹王公大人借顔色金章紫绶来相趋当时结交何纷纷片言道合唯有君待吾尽节报明主然後相携【一作携手沧洲】卧白云
温泉侍从归逢故人
汉帝长杨苑夸胡羽猎归子云叨侍从献赋有光辉激赏揺天笔承恩赐御衣逢君奏明主他日共翻飞
赠裴十四
朝见裴叔则朗如行玉山黄河落天走东海万里写入胷怀间身骑白鼋不敢度金高南山买君顾徘徊六合无相知飘若浮云且西去
赠崔侍御
黄河三尺鲤本在孟津居点额不成龙归来伴【一作作】凡鱼故人东海客一见借吹嘘风涛傥相因更欲凌崑墟何当赤草使再往召相如
上李邕
大鹏一日同风起抟揺直上九万里假令风歇时下来犹能却沧溟水世人见我恒殊调闻余大言皆冷笑宣父犹能畏後生丈夫未可轻年少
述德兼陈情上哥舒大夫
天为国家孕英才森森矛戟拥灵台浩荡深谋喷江海纵横逸气走风雷丈夫立身有如此一呼三军皆披靡卫青漫作大将军白起真成一竖子
雪谗诗赠友人【四言】
嗟余沈迷猖蹶已久五十知非古人常有立言补过庶存不朽包荒匿瑕蓄此顽丑月出致讥贻愧皓首感悟遂晩事往日迁白璧何辜青蝇屡前羣轻折轴下沈黄泉衆毛飞骨上淩青天萋菲暗成贝锦粲然泥沙聚埃珠玉不鲜洪炎烁山发自纎烟沧波荡日起於微涓交乱四国播于八埏拾尘掇蜂疑圣猜贤哀哉悲夫谁察余之贞坚彼妇人之猖狂不如鹊之强强彼妇人之婬昬不如鹑之奔奔坦荡【一作皎皎】君子无悦簧言擢发续罪罪乃孔多倾海流恶恶无以过人生实难逢此织罗积毁销金沈忧作歌天未丧文其如余何妲己灭纣襃女惑周天维荡覆职此之由汉祖吕氏食其在傍秦皇太后毐亦婬荒螮蝀作昬遂掩太阳万乘尚尔匹夫何伤辞殚意穷心切理直如或妄谈昊天是殛子野善听离娄至明神靡遁响鬼无逃形不我遐弃庶昭忠诚
赠参寥子
白鹤飞天书南荆访高士五云在岘山果得参寥子肮脏辞故园昂藏入君门天子分玉帛百官接话言毫墨时洒落探元有奇作着论穷天人千春秘麟阁长揖不受官拂衣归林峦余亦去金马藤萝同所欢相思在何处桂树青云端
赠饶阳张司户璲【燕魏太原】
朝饮苍梧泉夕栖碧海烟宁知鸾凤意远托椅桐前慕蔺岂曩古攀嵇是当年愧非黄石老安识子房贤功业嗟落日容华弃徂川一语已道意三山期着鞭蹉????人间世寥落壶中天独见游物祖探元穷化先何当共携手相与排冥【一作罝】筌
赠清漳明府侄
我李百万叶柯条布中州天开青云器日为苍生忧小邑且割鸡大刀伫烹牛雷声动四境惠与清漳流弦歌咏唐尧脱落隐簪组心和得天真风俗由【一作独】太古牛羊散阡陌夜寝不扃户问此何以然贤人宰吾土举邑树桃李垂阴亦流芬河堤绕渌水桑柘连青云赵女不冶容提笼昼成羣缲丝鸣机杼百里声相闻讼息鸟下阶高卧披道帙蒲鞭挂檐枝示耻无扑抶琴清月当户人寂风入室长啸无一言陶然上皇逸白玉壶冰水壶中见底清清光洞毫发皎洁照羣情赵北美佳政燕南播高名过客览行謡因之颂德声【一作得颂声】
赠临洺县令皓弟【时被讼停官】
陶令去彭泽茫然太古心大音自成曲但奏无弦琴钓水路非远连鳌意何深终期龙伯国与尔相招寻
赠郭季鹰
河东郭有道於世若浮云盛德无我位清光独映君耻将鸡并食长与凤为羣一击九千仞相期凌紫氛
邺中赠王大劝入高凤石门山幽居
一身竟无托远与孤蓬征千里失所依复将落叶并中途偶良朋问我将何行欲献济时策此心谁见明君王制六合海塞无交兵壮士伏草间沈忧乱纵横飘飘不得意昨发南都城紫鷰枥上嘶青萍匣中鸣投躯寄天下长啸寻豪英耻学琅邪人龙蟠事躬耕富贵吾自取建功及春荣我愿执尔手尔方达我情相知同一已岂唯弟与兄抱子弄白云琴歌发清声临别意难尽各希存令名
赠华州王司士【陕西】
淮水不絶波澜高盛德未泯生英髦知君先负庙堂器今日还须赠宝刀
赠卢徵君昆弟
明主访贤逸云泉今已空二卢竟不起万乘高其风河上喜相得壶中趣每同沧洲即此地观化游无穷木落海水清鳌背覩方蓬与君弄倒影携手凌星虹
赠新平【一作丰】少年
韩信在淮阴少年相欺凌屈体若无骨壮心有所凭一遭龙顔君啸吒从此兴千金荅漂母万古共嗟称而我竟胡【一作何】为寒苦坐相仍长风入短袂内【一作两】手如怀冰故友不相恤新交宁见矜摧残槛中虎羁绁韝上鹰何时腾风云搏击申所能
赠崔侍御
长劒一杯酒男儿方寸心洛阳因剧孟托【一作访】宿话胷襟但仰山岳秀不知江海深长安复携手再顾重千金君乃輶轩佐余叨翰墨林高风摧秀木虚弹落惊禽不取回舟兴而来命驾寻扶揺应借便【一作力】桃李愿成阴笑吐张仪舌愁为庄舄吟谁怜明月夜肠断听秋砧
走笔赠独孤驸马
都尉朝天跃马归香风吹人花乱飞银鞍紫鞚照云日左顾右盼生光辉是时仆在金门里待诏公车谒天子长揖蒙垂国士恩壮心剖出酬知已一别蹉????朝市间青云之交不可攀傥其公子重回顾何必侯嬴长抱关
李太白文集卷七

[book_title]卷八
钦定四库全书
李太白文集卷八
唐　李白　撰
歌诗三十四首
赠二
赠嵩山焦链师【并序洛阳】
嵩丘有神人焦链师者不知何许妇人也又云生於齐梁时其年貌可称五六十常胎息絶谷居少室庐游行若飞倏忽万里世或传其入东海登蓬莱竟不能测其往也余访道少室尽登三十六峯闻风有寄洒翰遥赠
二室凌【一作倚】青天三花含【一作明】紫【一作緑】烟中有蓬海客宛疑麻姑仙道在喧莫染迹高想已緜时餐金鵞药【一作金蛾蘂】屡读青苔篇八极恣游憇九垓长周旋下瓢酌颍水舞鹤来伊川还归空山上独拂秋霞眠萝月挂朝镜松风鸣夜弦潜光隐嵩岳链魄栖云幄霓衣何飘飘【一作葳蕤】凤吹【一作羽驾】转緜邈愿同西王母下顾东方朔紫书傥可传冥【一作铭】骨誓相学
口号赠阳徵君【此公时被徵】
陶令辞彭泽梁鸿入会稽我寻高士传君与古人齐云卧留丹壑天书降紫泥不知杨伯起早晚向关西
秋日链药院镊白髪赠元六兄林宗
木落识岁秋瓶氷知天寒桂枝日已緑拂雪凌云端弱龄接光景矫翼攀鸿鸾投分三十载荣枯同所懽长吁望青云镊白坐相看秋顔入晓镜壮髪凋危冠穷与鲍生贾饥从漂母飡时来极天人道在岂吟叹乐毅方适赵苏秦初说韩卷舒固在我何事空摧残
书情赠蔡舍人雄【梁宋】
尝高谢太傅【一作尝闻谢安石】携妓东山门楚舞醉碧云吴歌断青猨蹔因苍生起谈笑安黎元余亦爱此人丹霄冀飞翻遭逢圣明主敢进兴亡言蛾眉积谗妬鱼目嗤璵璠白璧竟何辜【一作本无瑕】青蝇遂成寃一朝去京国十载客梁园猛犬吠九关杀人愤精魂皇穹雪寃枉白日开氛昏泰阶得夔龙桃李满中原倒海索明月凌山采芳荪愧无横草功虚负雨露恩迹谢云台阁心随天马辕夫子王佐才而今复谁论层飈振六翮不日思腾骞我纵五湖棹烟涛恣崩奔梦钓子陵湍英风缅犹存徒希客星隐弱植不足援千里一逥首万里一长歌黄鹤不复来清风奈愁何舟浮潇湘月【一作江横罗刹石】山倒洞庭波投汨笑古人临濠得天和闲时田亩中搔背牧鸡鹅别离解相访应在武陵多
忆襄阳旧游赠济隂马少府巨
昔为大堤客曾上山公楼开窗碧嶂满拂镜沧江流高冠佩雄剑长揖韩荆州此地别夫子今来思旧游朱顔君未老白髪我先秋壮志恐蹉????功名若云浮【一作有意未得言怀贤若沉忧】归心结远梦落日悬春愁空思羊叔子堕泪岘山头【一作何时共擕手更醉岘山头】
对雪献从兄虞城宰
昨夜梁园雪弟寒兄不知庭前看玉树肠断忆连枝访道安陵遇盖还为予造真籙临别留赠
清水见白石仙人识青童安陵盖夫子十岁与天通悬河与微言谈论安可穷能令二千石抚背惊神聪挥毫赠新诗高价掩山东至今平原客感激慕清风学道北海仙传书蘂珠宫丹田了玉阙白日思云空为我草真籙天人慙妙工七元洞豁落八角辉星虹三灾荡琁玑蛟龙翼微躬举手谢天地虚无齐始终黄金献高堂荅荷难克充下笑世上事沉魂北罗酆昔日万乘坟今成一科蓬赠言若可重实此轻华嵩
杂言用投丹阳知已兼奉宣慰判官
客从崑仑来遗我双玉璞云是古之得道者西王母食之余食之可以凌太虚爱之颇谓絶今昔求识江淮人犹乎比石如今虽在卞和手【阙】正憔悴了了知之亦何益恭闻士有调相如始从镐京还复欲镐京去能上秦王殿何时逥光一相眄欲投君保君年幸君持取无弃捐无弃捐服之与君俱神仙
赠崔郎中宗之【金陵】
胡鹰【一作鴈】拂海翼翺翔鸣素秋惊云辞沙朔飘荡迷河洲【一作胡鹰度日边两龙天地秋哀鸣沙塞寒风雪迷河洲】有【一作乃】如飞蓬人去逐【一作一去】万里游登高望浮云髣髴如旧丘日从海旁没水向天边流长啸倚孤剑目极心悠悠岁晏归去来富贵安所求仲尼七十说历聘莫见收鲁连逃千金珪组岂可【一作不足】酬时哉苟不会草木为我俦希君同携手长往南山幽
赠崔谘议
騄骥本天马素非伏枥驹长嘶向【一作起】清风倏忽凌九区何言西北至却是东南隅世道有翻覆前期【一作程又作途】难预图希君一【一作前又作相】剪拂【一作佛使】犹可骋中衢
赠昇州王使君忠臣
六代帝王国三吴佳丽城贤人当重寄天子借高名巨海一边静长江万里清应须救赵策未肯弃侯嬴
赠别从甥高五
鱼目高泰山不如一璵璠贤甥即明月声价动天门能成吾宅相不减魏阳元自顾寡筹略功名安所存五木思一掷如绳繋穷猨枥中骏马空堂上醉人喧黄金久已罄为报故交恩闻君陇西行使我惊心魂与尔共飘颻雪天各飞翻江水流或卷此心难具论贫家羞好客语拙觉辞繁三朝空错莫对饭却慙寃自笑我非夫生事多契阔蓄积万古愤向谁得开豁天地一浮云此身乃毫末忽见无端倪太虚可包括去去何足道临岐空复愁肝胆不楚越山河亦衾帱云龙若相从明主会见收成功解相访溪水桃花流
赠裴司马
翡翠黄金缕绣成歌舞衣若无云间月谁可比光辉秀色一如此多为衆女讥君恩移昔爱失宠秋风归愁苦不窥邻泣上流黄机天寒素手冷夜长烛复微十日不满匹鬓蓬乱若丝犹是可怜人容华世中稀向君发皓齿顾我莫相违
叙旧赠江阳宰陆调
泰伯让天下仲雍扬波涛清风荡万古迹与星辰高开吴食东溟陆氏世英髦多君秉古节岳立冠人曹风流少年时京洛事游遨腰间延陵剑玉带明珠袍我昔鬬鸡徒连延五陵豪邀遮相组织呵吓来煎熬君开万丛人鞍马皆辟易告急清宪台脱余北门厄闲宰江阳邑剪棘树兰芳【一本自陆氏世英髦以下云夫子时峻季岳立冠人曹风流少年时京洛事游遨骖驔红阳鷰玉剑明珠袍一诺许他人千金双错刀满堂青云士望美期丹霄我昔北门厄摧如一枝蒿有虎挟鸡徒连延五陵豪邀遮来组织呵吓相煎熬君披万人丛脱我如貔牢此耻竟未刷且食绥山桃非天雨文章所祖记风骚苍蓬老壮髪长策未逢遭别君几何时君无相思否鸣琴坐高楼渌水净窗牖政成闻雅颂人吏皆拱手投刃有余地回车摄江阳错杂非易理先威挫豪强下与此同】城门何肃穆五月飞秋霜好鸟集珍木高才列华堂时从府中归丝管俨成行但苦隔远道无由共衔觞江北荷花开江南杨梅熟正好饮酒时怀贤在心目挂席拾海月乘风下长川多酤新丰醁满载剡溪船中途不遇人直到尔门前大笑同一醉取乐平生年
赠从孙义兴宰铭【亚相李公重之以能政中丞李公免罢以移官】
天子思茂宰天枝得英才朗然清秋月独出映吴台落笔生绮绣操刀振风雷蠖屈虽百里鹏骞望三台退食无外事琴堂向山开緑水寂以闲白云有时来河阳富奇藻彭泽纵名杯所恨不见之犹如仰昭回元恶昔滔天疲人散幽草惊川无恬鳞举邑罕遗老誓雪会稽耻将奔宛陵道亚相素所重投刃应桑林独坐伤激扬神融一开襟弦歌欣再理和乐醉人心蠧政除害马倾巢有归禽壶浆候君来聚舞共讴吟农夫弃蓑笠蚕女堕缨簪欢笑相拜贺则知惠爱深历职吾所闻称贤尔为最化洽一邦上名驰三江外峻节冠云霄通方堪远大能文变风俗好客留轩盖他日一来游因之严光瀬
草创大还赠柳官廸
天地为槖龠周流行太易造化合元符交构腾精魄自然成妙用孰知其指的罗络四季间緜微一无隙日月更出没双光岂云只姹女乘河车黄金充辕轭执枢相管辖摧伏伤羽翮朱鸟张炎威白虎守本宅相煎成苦老消烁凝津液髣髴明窗尘死灰同至寂铸冶入赤色十二周律历赫然称大还与道本无隔白日可抚弄清都在咫尺北酆落死名南斗上生籍抑予是何者身在方士格才术信纵横世途自轻掷吾求仙弃俗君晓损胜益不向金阙游思为玉皇客鸾车速风雷龙骑无鞭策一举上九天相携同所适
赠崔司户文昆季
双珠出海底俱是连城珍明月两特达余辉照傍人英声振名都高价动殊邻岂以箕山故特以风期亲惟昔不自媒担簦西入秦攀龙九天上忝列岁星臣布衣侍丹墀密勿草丝纶才微惠渥重谗巧生缁磷一去已十年今来复盈旬清霜入晓鬓白露生衣巾侧见緑水亭开门列华茵千金散义士四座无凡宾欲折月中桂持为寒者薪路傍已窃笑天路将何因垂恩傥丘山报德有微身
赠溧阳宋少府陟
李斯未相秦且逐东门兎宋玉事襄王能为高唐赋常闻緑水曲忽此相逢遇扫洒青天开豁然披云雾威蕤紫鸾鸟巢在崑山树惊风西北吹飞落南溟去早怀经济策特受龙顔顾白玉栖青蝇君臣忽行路人生感分义贵欲呈丹素何日清中原相期廓天步
戏赠郑溧阳
陶令日日醉不知五柳春素琴本无弦漉酒用葛巾清风北窗下自谓羲皇人何时到溧【一作栗】里一见平生亲
赠僧崖公
昔在朗陵东学禅白眉空大地了镜彻回旋寄轮风揽彼造化力持为我神通晚谒泰山君亲见日没云中夜卧山月【一作夜卧雪上月】拂衣逃人羣授余金仙道旷刼未始闻冥机发天光独朗谢垢氛虚舟不繋物观化游江濆江濆遇同声道崖乃僧英说法动海岳游方化公卿手秉玉麈尾如登白楼亭微言注百川亹亹信可听一风鼓羣有万籁各自鸣啓开七窗牖托宿掣雷霆自云历天台搏壁蹑翠屏凌竞石桥去恍惚入青冥昔往今来归絶景无不经何日更携手乘杯向蓬瀛
游溧阳北湖亭望瓦屋山怀古赠同旅【一作赠孟浩然】
朝登北湖亭遥望瓦屋山天清白露下始觉【一作知】秋风还游子托主人仰观眉睫间日【一作目】色送飞鸿邈然不可攀长吁相劝勉何事来吴关闻有贞义女振穷溧水湾清光了在眼白日如披顔高坟五六墩崒兀栖猛虎遗迹翳九泉芳名动千古子胥昔乞食此女倾壶浆运开展宿愤入楚鞭平王凛冽天地间闻名若怀霜壮夫或未达十步九太行与君拂衣去万里同翺翔
醉後赠从甥高镇
马上相逢揖马鞭客中相见客中怜欲邀撃筑悲歌饮正值倾家无酒钱江东风光不借人枉杀落花空自春黄金逐手快意尽昨日破产今朝贫丈夫何事空啸傲不如烧却头上巾君为进士不得进我被秋霜生旅鬓时清不及英豪人三尺童儿唾亷蔺匣中盘劒装?鱼闲在腰间未用渠且将换酒与君醉醉归托宿吴鱄诸
赠秋浦柳少府
秋浦旧萧索公庭人吏稀因君树桃李此地忽芳菲摇笔望白云开帘当翠微时来引山月纵酒酣清辉而我爱夫子淹留未忍归
赠崔秋浦三首
吾爱崔秋浦宛然陶令风门前【一作栽】五杨柳井上【一作夹】二梧桐山鸟下听事檐花落酒中怀君未忍去惆怅意无穷
崔令学陶令【一作君似陶彭泽】北窗常昼眠抱琴时弄月【一作待秋月】取意任无弦见客但倾酒为官不爱钱东臯多种黍劝尔早耕田【一作东臯春事起种黍早归田】
河阳花作县秋浦玉为人地逐名贤好风随惠化春水从天汉落山逼画屏新应念金门客投沙吊楚臣
望九华山赠韦青阳仲堪
昔在九江上遥望【一作观】九华峰天河挂緑水秀出【一作山】九芙蓉我欲一挥手谁人可相从君为东道主於此卧云松
赠柳圆
竹实满秋浦凤来何苦饥还同月下鹊三绕未安枝夫子即琼树倾柯拂羽仪怀君恋明德归去日相思
闻谢杨儿吟猛虎词因有此赠
同州隔秋浦闻吟猛虎词晨朝来借问知是谢杨儿
宿清溪主人
夜到清溪宿主人碧巗里檐楹挂星斗枕席响风水月落西山时啾秋夜猿起
赠王判官时余归隐居庐山屏风叠【寻阳】
昔别黄鹤楼蹉????淮海秋俱飘零落叶各散洞庭流中年不相见蹭蹬游吴越何处我思君天台緑萝月会稽风月好却绕剡溪回云山海上出人物镜中来一度浙江北十年醉楚台荆门倒屈宋梁苑倾邹枚苦笑我夸诞知音安在哉大盗割鸿沟如风扫秋叶吾非济代人且隐屏风叠中夜天中望忆君思见君明朝拂衣去永与海鸥羣
在水军宴赠幕府诸侍御【永王军中】
月化五白【一作百】龙飜飞凌九天胡沙惊北海电扫洛阳川虏箭雨宫阙皇舆成播迁英王受庙略秉钺清南边云旗卷海雪金戟罗江烟聚散百万人?张在一贤霜台降羣彦水国奉戎旃绣服开宴语天人借楼舩如登黄金台遥谒紫霞仙卷身编蓬下冥机四十年宁知草间人腰下有龙泉浮云在一决誓欲清幽燕愿与四座公静谈金匮篇齐心戴朝恩不惜微躯捐所冀旄头灭功成追鲁连
赠潘侍御论钱少阳
绣衣柱史何昂藏铁冠白笔横秋霜三军论事多引纳堦前虎士罗干将虽无二十五老者且有一翁钱少阳眉如松雪齐四皓调笑可以安储皇君能礼此最下士九州拭目瞻清光
赠武十七谔【并序】
门人武谔深於义【一作诗】者也质本沉悍慕要离之风潜钓川海不数数於世间事闻中原作难西来访余余爱子伯禽在鲁许将冒胡兵以致之酒酣感激援笔而赠
马如一匹练明日过吴门乃是要离客西来欲报恩笑开燕匕首拂拭竟无言狄犬吠清洛天津成塞垣爱子隔东鲁空悲断膓猨林回弃白璧千里阻同奔君为我致之轻賫涉淮源精诚合天道不愧远游魂【一作邓攸魂】
李太白文集卷八

[book_title]卷九
钦定四库全书
李太白文集卷九
唐　李白　撰
歌诗二十九首
赠三
赠张相镐二首【时逃难病在宿松山作後一首亦作书怀重寄张相公】
神器难窃弄天狼窥紫宸六龙迁【一作驾】白日四海【一作九洛】暗胡尘昊穹降元宰君子方经纶澹然养浩气歘起持天钧秀骨象山岳英谋合鬼神佐汉解鸿门兴唐【一作功成】思退身【一作生唐为後身】拥旄秉金钺伐鼓乘朱轮虎将如雷霆【一作电】搃戎向东巡诸侯拜马首猛士骑鲸鳞泽被鱼鸟悦令行草木春圣智【一作逢圣】不失时建功及良辰丑虏安足纪可贻帼与巾倒泻溟海珠尽为入幕珍冯异献赤伏邓生歘来臻庶同昆阳举再覩汉仪新昔为管将鲍中奔吴隔秦一生欲报主百代期荣亲其事竟不就哀哉难重陈卧病古松滋苍山空四邻风云激壮志枯槁惊常伦闻君自天来目张气益振亚夫得剧孟敌【一作七】国空【一作定】无人扪蝨对桓公愿得论悲辛大块方噫气何辞鼔青苹斯言傥不合归老汉江滨
本家【一作家本】陇西人先为汉边将功略盖天地名飞青云上苦战竟不侯当年颇惆怅世传埪峒勇气激金风壮英烈遗厥孙百代神犹王十五观奇书作赋凌相如龙顔惠殊宠麟阁凭天居【一作侍从承明庐】晚途未云已蹭蹬遭谗毁想像晋末时崩腾胡尘起衣冠?锋镝戎虏盈朝市【一作荆棘生朝市】石勒窥神州刘聪劫天子抚剑夜吟啸雄心日千里誓欲斩鲸鲵澄清洛阳水六合【一作三台】洒霖雨万物【一作六合】无凋枯我挥一杯水自笑何区区因人耻成事贵欲决良图灭虏不言功飘然陟【一作向】蓬壶唯有安期舄留之沧海隅
赠闾丘宿松
阮籍为太守乘驴上东平剖竹十日间一朝风化清偶来拂衣去谁测主人情夫子理宿松浮云知古城扫地物莽然秋来百草生飞鸟还旧巢迁人返躬耕何慙宓子贱不减陶渊明吾知千载後却掩二贤名
狱中上崔相涣【寻阳】
胡马渡洛水血流征战场千门闭秋景万姓危朝霜贤相燮元气再欣海县康台庭有夔龙列宿粲成行羽翼三元圣发辉两太阳应念覆盆下雪泣拜天光
系寻阳上崔相涣三首
邯郸四十万同日?长平能回造化笔或冀一人生毛遂不堕井曾参宁【一作不】杀人虚言误公子投杼惑慈亲白璧双明月方知一玉真
虚传一片雨枉作阳台神纵为梦里相随去不是襄王倾国人【此一首恐非上崔相】
中丞宋公以吴兵三千赴河南军次寻阳脱余之囚参谋幕府因赠之
独坐清天下专征出海隅九江皆渡虎三郡尽还珠组练明秋浦楼船入郢都风高初选将月满欲平胡杀气横千里军声动九区白猨慙剑术黄石借兵符戎虏行当翦鲸鲵立可诛自怜非剧孟何以佐良图
流夜郎赠辛判官
昔在长安醉花柳五侯七贵同杯酒气?遥凌豪士前风流肯落他【一作谁又作诸】人後夫子红顔我少年章台走马着金鞭文章献纳麒麟殿歌舞淹留玳瑁筵与君自谓长如此宁知草动风尘起函谷忽惊胡马来秦宫桃李向胡开我愁远谪夜郎去何日金鸡放赦回
赠刘都使
东平刘公干南国秀余芳一鸣即朱绂五十佩银章饮冰事戎幕衣锦华水乡铜官几万人诤讼清玉堂吐言贵珠玉落笔回风霜而我谢明主衔哀投夜郎归家酒债多门客粲成行高谈满四座一日倾千觞所求竟无绪裘马欲摧藏主人若不顾明发钓沧浪
赠常侍御
安石在东山无心济天下一起振横流功成复萧洒大贤有舒卷季叶轻风雅匡复属何人君为知音者传闻武安将气振长平瓦燕赵期洗清周秦保宗社登朝若有言为访南迁贾
赠易秀才
少年解长剑投赠即分离何不断犀象精光暗往时蹉????君自惜窜逐我因谁地远虞翻老秋深宋玉悲空摧芳桂色不屈古松姿感激平生意劳歌寄此辞
经乱离後天恩流夜郎忆旧游书怀赠江夏韦太守良宰【江夏岳阳】
天上白玉京十二楼五城仙人抚我顶结髪受长生误逐世间乐颇穷理乱情九十六圣君浮云挂空名天地赌一掷未能忘战争试涉霸王略将期轩冕荣时命乃大谬弃之海上行学剑翻自哂为文竟何成剑非万人敌文窃四海声儿戏不足道五噫出西京临当欲去时慷慨泪沾缨叹君倜傥才标举冠羣英开筵引祖帐慰此远徂征鞍马若浮云送余骠骑亭歌锺不尽意白日落昆明十月到幽州戈鋋若罗星君王弃北海扫地借长鲸呼吸走百川燕然可推倾心知不得意【一作语】却欲栖蓬瀛弯弧惧天狼挟矢不敢张揽涕黄金台呼天哭昭王无人贵骏骨緑耳空腾骧乐毅傥再生于今亦奔亡蹉????【一作苍忙】不得意驱马过贵乡逢君听弦歌肃穆坐华堂百里独太古陶然卧羲皇徵乐昌乐馆开筵列壶觞贤豪间青娥对烛俨成行醉舞纷绮席清歌绕飞梁欢娱未终朝秩满【一作解印】归咸阳祖道拥万人供帐遥相望一别隔千里荣枯异炎凉炎凉几度改九土中横溃汉甲连胡兵沙尘暗云海草木揺杀气星辰无光彩白骨成丘山苍生竟何罪函关壮帝居国命悬哥舒长戟三十万开门纳凶渠公卿如犬羊忠谠醢与葅二圣出游豫两京遂丘墟帝子许专征秉旄控强楚节制非桓文军师拥熊虎人心失去就贼势腾风雨惟君固房陵诚节冠终古仆卧香炉顶飡霞漱瑶泉门开九江转枕下五湖连半夜水军来寻阳满旌旃空名适自误迫胁上楼船徒赐五百金弃之若浮烟辞官不受赏翻谪夜郎天夜郎万里道西上令人老扫荡六合清仍为负霜草日月无偏照何由诉苍昊良牧称神明深仁恤交道一忝青云客三登黄鹤楼顾慙祢处士虚对鹦鹉洲焚【一作樊】山霸气尽寥落天地秋【一作彤襜冠白笔爽气凌清秋】江带峨眉雪横穿三峡流万舸此中来连帆过扬州送此万里目旷然散我【一作烦】愁纱窗倚天开水树緑如髪【一作水渌树如髪】窥日【一作光】畏衔山促酒喜见月吴娃与越艳窈窕夸鈆红呼来上云梯含笑出帘栊对客小垂手罗衣舞春风宾跪请休息主人情未极览君荆山作江鲍堪动色清水出芙蓉天然去雕饰逸兴横素襟无时不招寻朱门【一作旄】拥虎士列戟何森森剪凿竹石开萦流涨清深登楼【一作台】坐【一作入】水阁吐论多英【一作奇】音片辞贵白璧一诺轻黄金谓我不愧君青鸟【一作鸾】明丹心五色云间鹊飞鸣天上来传闻赦书至却放夜郎回暖气变寒谷炎烟生死灰君登凤池去勿弃贾生才桀犬尚吠尧匈奴笑千秋中夜四五叹常为大国忧旌斾夹两山黄河当中流连鸡不得进饮马空夷犹安得羿善射一箭落旄头
江夏使君叔席上赠史郎中
凤凰丹禁里衔出紫泥书昔放三湘去今还万死余仙郎久为别客舍问何如涸辙思流水浮云失旧居多慙华省贵不以逐臣踈复如竹林下而陪芳宴初希君生羽翼一化北溟鱼
流夜郎半道承恩放还兼欣克复之美书怀示息秀才
黄口为人罗白龙乃鱼服得罪岂怨天以愚?网目鲸鲵未剪灭豺狼屡翻覆悲作楚地囚何由秦庭哭遭逢二明主前後两迁逐去国愁夜郎投身窜荒谷半道雪屯蒙旷如鸟出笼遥欣克复美光武安可同天子巡剑阁储皇守扶风扬袂正北辰开襟揽羣雄胡兵出月窟雷破关之东左扫因右拂旋收洛阳宫回舆入咸京席卷六合通叱咤开帝业【一作宇】手成天地功大驾还长安两日忽再中一朝让宝位剑玺传无穷媿无秋毫力谁念矍铄翁弋者何所慕高飞仰冥鸿弃剑学丹砂临鑪双玉童寄言息夫子岁晚涉方蓬
巴陵赠贾舍人
贾生西望忆京华湘浦南迁莫怨嗟圣主恩深汉文帝怜君不遣到长沙
博平郑太守自庐山千里相寻入江夏北市门见访却之武陵立马赠别
大梁贵公子气盖苍梧云若无三千客谁道信陵君救赵复存魏英威天下闻邯郸能屈节访博从毛薛夷门得隐沦而与侯生亲仍要鼓刀者乃是袖鎚人好士不尽心何能保其身多君重然诺意气遥相托五马入市门金鞍照城郭都忘虎竹贵且与荷衣乐去去桃花源何时见归轩相思无终极肠断朗江【一作陵】猨
江上赠窦长史
汉求季布鲁朱家楚逐伍胥去章华万里南迁夜郎国三年归及长风沙闻道青云贵公子锦帆游戏西江水人疑天上坐楼船水净霞明两重绮相约相期何太深棹歌摇艇月中寻不同珠履三千客别欲论交一片心
赠王汉阳
天落白玉棺【一作天上堕玉棺】王乔辞叶县一去未千年汉阳复相见犹乘飞鳬舄尚识仙人面鬓髪何青青童顔皎如练吾曾弄海水清浅嗟三变果惬麻姑言时光速流电与君数杯酒可以穷欢宴白云归去来何事坐交战
赠汉阳辅録事二首
闻君罢官意我抱汉川湄借问久踈索何如听讼时天清江月白心静海鸥知应念投沙客空余吊屈悲鹦鹉洲横汉阳渡水引寒烟没江树南浦登楼不见君君今罢官在何处汉口双鱼白锦鳞令传尺素报情人其中字数无多少秪是相思秋复春
江夏赠韦南陵冰
胡骄马惊沙尘起胡驺饮马天津水君为张掖近酒泉我窜三巴九千里天地再新法令寛夜郎迁客带霜寒西忆故人不可见东风吹梦到长安宁期此地忽相遇惊喜茫如堕烟雾玉箫金管喧四筵苦心不得申一【一作长】句昨日绣衣倾緑樽病如桃李竟何言昔骑天子大宛马今乘欵段诸侯门赖遇南平豁方寸复兼夫子持清论有似山开万里云四望青天解人闷人闷还心闷苦辛长苦辛愁来饮酒二千石寒灰重暖生阳春山公醉後能骑马别是风流贤主人头陀云月多僧气山水何曾称人意不然【一作能】鸣笳按鼓戏沧流呼取江南女儿歌棹讴我且为君槌碎黄鹤楼君亦为吾倒却鹦鹉洲赤壁争雄如梦里且须歌舞寛离忧
赠别舍人弟台卿之江南
去国客行远还山秋梦长梧桐落金井一叶飞银牀觉罢把朝镜鬓毛飒已霜良图委蔓草古貌成枯桑欲道心下事时人疑夜光因为洞庭叶飘落之潇湘【一作流浪至潇湘】令弟经济士【一作才】谪居我何伤【一作出门见我伤】潜虬隐尺【一作斗】水着论谈兴亡玄遇王子乔口传不死方入洞过天地登真朝玉皇吾将抚尔背挥手遂翺翔【一作携手凌苍苍】
赠卢司户
秋色无远近出门尽寒山白云遥相识待我苍梧间借问卢耽鹤西飞几岁还
赠从弟南平太守之遥二首【时因饮酒过度贬武陵後诗故赠】
少年不得意落拓无安居愿随任公子欲钓吞舟鱼常时饮酒逐风景壮心遂与功名踈兰生谷底人不锄云在高山空卷舒汉家天子驰驷马赤车蜀道迎相如天门九重谒圣人龙顔一解四海春彤庭左右呼万岁拜贺明主收沉沦翰林秉笔回英眄麟阁峥嵘谁可见承恩初入银台门【一作承恩侍从甘泉宫】着书独在金銮殿龙驹雕镫白玉鞍象牀绮食【一作席】黄金盘当时笑我微贱者却来请谒为交欢一朝谢病游江海畴昔相知几人在前门长揖後门关今日结交明日改爱君山岳心不移随君云雾迷所为梦得池塘生春草使我长价登楼诗别後遥传临海作可见羊何共和之
东平与南平今古两步兵素心爱美酒不是顾专城谪官桃源去寻花几处行秦人如旧识出尸笑相迎
醉後赠王历阳【历阳】
书秃千兎毫诗裁两牛腰笔踪起龙虎舞袖拂云霄双歌【一作寄】二胡姬更奏【一作唱】远清朝举酒挑朔雪从君不相饶
赠历阳褚司马时此公为稚子舞
北堂千万夀侍奉有光辉先同稚子舞更着老莱衣因为小儿啼醉倒月下归人间无此乐此乐世中希
对雪醉後赠王历阳
有身莫犯飞龙鳞有手莫辫猛虎须君看昔日汝南市白头仙人隐玉壶子猷闻风动窗竹相邀共醉杯中渌历阳何异山隂时白雪飞花乱人目君家有酒我何愁客多乐酣秉烛游谢尚自能鸜鹆舞相如免脱鷫鸘裘清晨兴罢【一作鼓棹】过江去他日西看却月楼【一作千里相思明月楼】
李太白文集卷九

[book_title]卷十
钦定四库全书
李太白文集卷十
唐　李白　撰
歌诗三十二首
赠四
赠宣城宇文太守兼呈崔侍御【宣城】
白若白鹭鲜清如清唳蝉受气有本性不为外物迁饮水箕山上食雪首阳巅回车避朝歌掩口去盗泉迢嶤广成子倜傥鲁仲连卓絶二公外丹心无间然昔攀六龙飞今作百链鈆怀恩欲报主投佩向北燕弯弓緑弦开满月不惮坚闲骑骏马猎一射两虎穿回旋若流光转背落双鸢胡人三叹息兼知五兵权枪枪突云将却掩我之妍多逢剿絶儿先着祖生鞭据鞍空矍铄壮志竟谁宣蹉????复来归忧恨坐相煎无风难破浪失计长江边危苦惜颓光金波忽三圆时游敬亭上闲听松风眠或弄宛溪月虚舟信洄沿顔公三十万尽付酒家钱兴发每取之聊向醉中仙过此无一事静谈秋水篇君从九卿来水国有丰年鱼盐满市井布帛如云烟下马不作威氷壶照清川霜眉邑中叟皆美太守贤时时慰风俗往往出东田竹马数小儿拜迎白鹿前含笑问使君日【一作早】晚可回旋遂【一作还】归池上酌掩抑清风弦曾标横浮云【一作游云端】下抚谢朓肩楼高碧海出树古青萝悬光禄紫霞杯伊昔忝相传良图扫沙漠别梦绕旌旃富贵日成踈愿言杳无缘登龙有直道倚玉阻芳筵敢献绕朝策思同郭泰舩何言一水浅似隔九重天崔生何傲?纵酒复谈玄身为名公子英才苦迍邅鸣凤托高梧凌风何翩翩安知慕羣客弹剑拂秋【一作青】莲
赠宣城赵太守悦
赵得宝符盛山河功业存三千堂上客出入拥平原六国扬清风英声何喧喧大贤茂远业虎竹光南藩错落千丈松虬龙盘古根枝下无俗草所植唯兰荪忆在南阳时始承国士恩公为柱下史脱绣归田园伊昔簪白笔幽都逐游魂持斧佐三军霜清天北门差池宰两邑鹗立重飞翻焚香入兰台起草多芳言夔龙一顾重矫翼凌翔鵷赤县扬雷声强项闻至尊惊飈摧秀木迹屈道弥敦出牧历三郡所居猛兽奔迁人同卫鹤谬上懿公轩自笑东郭履侧慙狐白温闲吟步竹石精义忘朝昬顦顇成丑士风云何足论猕猴骑土牛羸马夹双辕愿借羲和景为人照覆盆溟海不震荡何由纵鹏鲲所期要津日倜傥假腾骞
赠从弟宣州长史昭
淮南【一作北】望江南千里碧山对我行倦【一作尽】过之半落青天外宗英佐雄郡水陆相控带长川豁中流千里泻吴会君心亦如此包纳无小大摇笔起风霜推诚结仁爱讼庭垂桃李宾馆罗轩盖何意苍梧云飘然忽相会才将圣不偶命与时俱背独立山海间空老圣明代知音不易得抚剑增感慨当结九万期中途莫先退
书怀赠南陵常赞府
岁星入汉年方朔见明主调笑当时人中天谢云雨一去麒麟阁遂将朝市乖故交不过门秋草日上堦当时何特达独与我心谐置酒凌歊台欢娱未曾歇歌动白紵山舞回天门月问我心中事为君前致辞君看我才能何似鲁仲尼大圣犹不遇小儒安足悲云南五月中频丧渡滤师毒草杀汉马张兵夺秦旗至今西二河流血拥僵屍将无七擒略鲁女惜园葵咸阳天地枢累岁人不足虽有数斗玉不如一盘粟赖得契宰衡持钧慰风俗自顾无所用辞家方未归霜惊壮士髪泪满逐臣衣以此不安席蹉????身世违终当灭卫谤不受鲁人讥
於五松山赠南陵常赞府
为草当作兰为木当作松兰秋香风远松寒不改容松兰相因依萧艾徒丰茸鸡与鸡并食鸾与鸾同枝?珠去沙砾但有珠相随远客投名贤真堪写怀抱若惜方寸心待谁可倾倒虞卿弃赵相便与魏齐行海上五百人同日死田横当时不好贤岂传千古名愿君同心人於我少留情寂寂还寂寂出门迷所适长剑归乎来【一作歌归来】秋风思归客
自梁园至敬亭山见会公谈陵阳山水兼期同游因有此赠【宣州作】
我随秋风来瑶草恐衰歇中途寡名山安得弄云月渡江如昨日黄叶向人飞敬亭惬素尚弭棹流清辉冰谷明且秀陵峦抱江城粲粲吴与史衣冠耀天京水国饶英奇濳光卧幽草会公真名僧所在即为宝开堂振白拂高论横青云雪山扫粉壁墨客多新文为余话幽栖且述陵阳美天开白龙潭月映清秋水黄山望石柱突兀谁开张【一作白柱挿星汉西崖谁开张】黄鹤久不来子安在苍茫东南焉可穷山鸟絶飞处【一作猨狖絶行处】稠叠千万峰相连入云去闻此期振策归来空闭关相思如明月可望不可攀何当移白足早晚凌苍山且寄一书札令余解愁顔
赠友人三首
兰生不当户别是闲庭草夙被霜露欺红荣已先老谬接瑶华枝结根君王池顾无馨香美叨沐清风吹余芳若可佩卒岁长相随
袖中赵匕首买自徐夫人玉匣闭霜雪经燕复历秦其事竟不捷沦落归沙尘持此愿投赠与君同急难【一作岁寒】荆卿一去後壮士多摧残长号易水上为我扬波澜凿井当及泉张帆当济川廉夫唯重义骏马不劳鞭人生贵相知何必金与钱
慢世薄功业非无胸中画谑浪万古贤以为儿童剧立产如广费匡君怀长策但苦山北寒谁知道南宅岁酒上逐风霜鬓两边白蜀主思孔明晋家望安石时来列五鼎谈笑期一掷虎伏避胡尘渔謌游海滨弊裘耻妻嫂长剑托交亲夫子秉家义羣公难与邻莫持西江水空许东溟臣他日青云去黄金报主人
陈情赠友人
延陵有宝剑价重千黄金观风历上国暗许故人深归来挂坟松万古知其心懦夫感达节壮气激素衿鲍生荐夷吾一举致齐相斯人无良朋岂有青云望临财不苟取推分固辞让後世称其贤英风邈难尚论交但若此有道孰云丧多君骋逸藻掩映当时人舒文振颓波秉德冠彛伦卜居乃此地共井为比邻清琴弄云月美酒娱冬春薄德中见捐忽之如遗尘英豪未豹变自古多艰辛他人纵以踈君意宜独亲柰何成离居相去复几许飘风吹云霓蔽目不得语投珠冀有报按剑恐相拒所思采芳兰欲赠隔荆【一作修】渚沉忧心若醉积恨泪如雨愿假东壁辉余光照贫女
赠从弟洌
楚人不识凤重【一作高】价求山鸡献主昔云是今来方觉迷自居漆园北久别咸阳西风飘落日去节变流鸎啼桃李寒未开幽关岂来蹊逢君发花萼若与青云齐及此桑叶緑春蚕起中闺日出拨谷鸣田家拥锄犁顾余乏尺土东作谁相携傅说降霖雨公输造云梯羌戎事未息君子悲涂泥报国有长策成功羞执珪无由谒明主杖策还蓬藜他年尔相访知我在磻溪
赠闾丘处士
贤人有素业乃在沙塘陂竹影扫秋月荷衣落古池闲读山海经散帙卧遥帷且躭田家乐遂旷【一作广】林中期野酌劝芳酒园蔬烹露葵如能树桃李为我结茅茨
赠钱徵君少阳【一作送赵云卿】
白玉一盃酒緑杨三月时春风余几日两鬓各成丝秉烛唯须饮投竿也未迟如逢渭水猎犹可帝王师
赠宣州灵源寺冲濬公
敬亭白云起秀色连苍梧下映双溪水如天落镜湖此中积龙象独许濬公殊风韵逸江左文章动海隅观【一作了】心同水月解领得明珠今日逢支遁高谈出有无
赠僧朝美
水客凌洪波长鲸涌溟海百川随龙舟嘘噏竟安在中有不死者探得明月珠高价倾宇宙余辉照江湖苞卷金缕褐萧然若空无谁人识此宝窃笑有狂夫了心何言说各勉黄金躯
赠僧行融
梁有汤惠休常从鲍照游峨眉史怀一独映陈公出卓絶二道人结交凤与麟行融亦俊发吾知有英骨海若不隐珠骊龙吐明月大海乘虚舟随波任安流诗赋栴檀阁纵酒鹦鹉洲待我适东越相携上白楼
赠黄山胡公求白鹇【并序】
闻黄山胡公有双白鹇盖是家鸡所伏自小驯狎了无惊猜以其名呼之皆就掌取食然此鸟耿介尤难畜之余平生酷好竟莫能致而胡公辍赠於我唯求一诗闻之欣然适会宿意因援笔三叫文不加点以赠之
请以双白璧买君双白鹇白鹇白如锦白雪耻容顔照影玉潭里刷毛琪树间夜栖寒月静朝步落花闲我愿得此鸟翫之坐碧山胡公能辍赠笼寄野人还
登敬亭山南望怀古赠窦主簿
敬亭一逥首目尽天南端仙者五六人常闻此游盘谿流琴高水石耸麻姑坛白龙降陵阳黄鹤呼子安羽化骑日月云行翼鸳鸾下视宇宙间四溟皆波澜决絶目下事从之复何难百岁落半途前期浩漫漫强食不成味清晨起长叹愿随子明去链火烧金丹
赠汪伦【白游泾县桃花潭村人汪伦常醖美酒以待白伦之裔孙至今宝其诗】
李白乘舟将欲行忽闻?上踏歌声桃花潭水深千尺不及汪伦送我情
经乱後将避地剡中留赠崔宣城
双鹅飞洛阳五马渡江徼何意上东门胡鶵更长啸中原走豺虎烈火焚宗庙太白昼经天颓阳掩余照王城皆荡覆世路成奔峭四海望长安嚬眉寡西笑苍生疑落叶白骨空相吊连兵似雪山破敌谁能料我垂北溟翼且学南山豹崔子贤主人欢娱每相召胡床紫玉笛却坐青云叫杨花满州城置酒同临眺忽思剡溪去水石远清妙雪尽天地明风开湖山貌闷为洛生咏醉发吴越调赤霞动金光日足森海峤独散万古意闲垂一溪钓猿近天上啼人移月边棹无以墨绶苦来求丹砂要华髪长折腰将贻陶公诮
献从叔当涂宰阳氷【当涂】
金镜霾六国亡新乱天经焉知高光起自有羽翼生萧曹安屼耿贾摧欃枪吾家有季父杰出圣代英虽无三台位不借四豪名激昂风云气终协龙虎精弱冠燕赵来贤彦多逢迎鲁连善谈笑季布折公卿遥知礼数絶常恐不合并惕想结宵梦素心久已冥顾慙青云器谬奉玉樽倾山阳五百年緑竹忽再荣高歌振林木大笑喧雷霆落笔洒篆文崩云使人惊吐辞又炳焕五色罗华星秀句满江国高才掞天庭宰邑艰难时浮云空古城居人若薙草扫地无纎茎惠泽及飞走农夫尽归耕广汉水万里长流玉琴声雅颂播吴越还如泰阶平小子别金陵来时白下亭羣凤怜客鸟差池相哀鸣各抜五色毛意重泰山轻赠微所费广斗水浇长鲸弹剑歌苦寒严风起前楹月衔天门晓霜落牛渚清长叹即归路临川空屏营
寄上
安陆白兆山桃花岩寄刘侍御绾【安陆下作春归桃花岩贻许侍御】
云卧三十年好闲复爱仙蓬壶虽冥絶鸾鹤心悠然归来桃花岩得憇云窗眠【一本云幼采紫房谈早爱沧溟仙心迹颇相误世事空徂迁归来丹岩曲得憇青霞眠】对岭人共语饮潭猨相连时昇翠微上邈若罗浮巅两岑抱东壑一嶂横西天树杂日易隐崖倾月难圆芳草换野色飞萝揺春烟入远构石室选幽开山田独此林下意杳无区中缘永辞霜台客【一作绣衣客】千载方来旋
淮南卧病书怀寄蜀中赵徵君蕤【淮南】
吴会一浮云飘如远行客【一作万里无主人一身独为客】功业莫从就岁光屡奔迫良图俄弃捐衰疾乃緜剧古琴藏虚匣长剑挂空壁楚怀奏锺仪越吟比庄舄【一作卧束恨已久兴发思逾积】国门遥天外乡路远山隔朝忆相如台夜梦子云宅旅情初结缉【一作如结骨】秋气方寂历风入松下清露出草间白故人不在此【一作不可见】而我【一作幽梦】谁与适寄书西飞鸿赠尔慰离析
寄弄月溪吴山人
尝闻龎德公家住洄湖水终身栖鹿门不入襄阳市夫君弄明月灭景清淮里高踪邈难追可与古人比清扬杳莫覩白云空望美待我辞人间携手访松子
秋山寄卫尉张卿及王徵君【会稽】
何以折相赠白花青桂枝月华若夜雪见此令人思虽然剡溪兴不异山隂时明发怀二子空吟招隐诗
望终南山寄紫阁隐者【长安】
出门见南山引领意无限秀色难为名苍翠日在眼有时白云起天际自舒卷心中与之然托兴每不浅何当造幽人灭迹栖絶巘
夕霁杜陵登楼寄韦繇
浮阳灭霁景万物生秋容登楼送远目伏槛观羣峰原野旷超缅关河纷错重清辉映竹日【一作水竹】翠色明云松蹈海寄遐想还山迷旧踪徒然迫晚暮未果谐心胸结桂空伫立折麻恨莫从【一作采菊竟谁举游兰恨莫从】思君达永夜长乐闻踈钟
秋夜宿龙门香山寺奉寄王方城十七丈奉国莹上人从弟幼成令问【洛阳】
朝发汝海东暮栖龙门中水寒夕波急木落秋山空望极九霄迥赏幽万壑通目浩沙上月心清松下【一作里】风玉斗生【一作横】网户银河耿花宫兴在趣方逸欢余情未终【一作咫尺世喧隔微冥真理融】凤驾忆王子虎溪怀远公桂枝坐萧瑟【一作销歇】棣华不复同流恨【一作浪】寄伊水盈盈焉可穷
春日独坐寄郑明府
鷰麦青青游子悲河堤弱柳郁金枝长条一拂春风去尽日飘扬无定时我在河南别离久那堪对此当窗牖情人道来竟不来何人共醉新丰酒
寄淮南友人
红顔悲旧国青岁歇芳洲不待金门诏空持宝剑游海云迷驿道江月隐乡楼复作淮南客因逢桂树留
沙丘城下寄杜甫【齐鲁】
我来竟何事高卧沙丘城城边有古树日夕连秋声鲁酒不可醉齐歌空复情思君若汶水浩荡寄南征闻丹丘子於城北山营石门幽居中有高凤遗迹仆离羣远怀亦有栖遁之志因叙旧以寄之
春华【一作弄】沧江月秋色碧海云离居盈寒暑对此长思君思君楚水南望君淮山北梦魂虽飞来会面不可得畴昔在嵩阳同衾卧羲皇緑萝笑簪绂丹壑贱巗廊晚途各分析乘兴任所适仆在鴈门关君为峨眉客心悬万里外影滞两乡隔长剑复归来相逢洛阳陌陌上何喧喧都令心意烦迷津觉路失托势随风翻以兹谢朝列长啸归故园故园恣闲逸求古散缥帙久欲入【一作寻】名山?娶殊未毕人生信多故世事岂惟一念此忧如焚怅然若有失闻君卧石门宿昔契弥敦方从桂树隐不羡桃花源高凤起遐旷幽人迹复存松风清瑶瑟溪月湛芳樽安居偶佳赏丹心期此论
李太白文集卷十

[book_title]卷十一
<集部,别集类,汉至五代,李太白文集>
钦定四库全书
李太白文集卷十一
唐　李白　撰
歌诗四十首
寄下
淮隂书怀寄王宗成一首【再至淮南一作王宋城】
沙墩至梁苑二十五长亭大舶夹双橹中流鵞鹳鸣云天扫空碧川岳涵余清飞鳬从西来适与佳兴并眷言王乔舄婉娈故人情复此亲懿会而增交道荣沿洄且不定飘忽怅徂征暝投淮隂宿欣得漂母迎斗酒烹黄鷄一飡感素诚予为楚壮士不是鲁诸生有德必报之千金耻为轻缅书羁孤意远寄棹歌声
闻王昌龄左迁龙标遥有此寄
扬州花落【一作杨花落尽】子规啼闻道龙标过五溪我寄愁心与明月随风直到夜郎西
寄王屋山人孟大融
我昔东海上劳山飡紫霞亲见安期公食枣大如瓜中年谒汉主不惬还归家朱顔谢春晖白髪见生涯所期就金液飞步登云车愿随夫子天坛上闲与仙人扫落花
忆旧游寄谯郡元参军【金陵】
忆昔洛阳董糟丘为余天津桥南造酒楼黄金白璧买歌笑一醉累月轻王侯海内贤豪青云客就中与君【一作与君一见】心莫逆回山转海不作难倾情倒意无所惜我向淮南攀桂枝君留洛北愁梦思不忍别还相随相随迢迢访仙城三十六曲水回萦一溪初入千花明万壑度尽松风声银鞍金络到平地汉东太守来相迎紫阳之真人邀我吹玉笙飡霞楼上动仙乐嘈然宛似鸾凤鸣袖长管催欲轻举汉中太守醉起舞【一作汉东太守酣歌舞】手持锦抱覆我身我醉横眠枕其股当筵意气凌九霄星离雨散不终朝分飞楚关山水遥余既还山寻故巢君亦归家度渭桥君家严君勇貔虎作尹并州遏戎虏五月相呼度太行摧轮不道羊肠苦行来北凉岁月深感君贵义轻黄金琼杯绮食青玉桉使我醉饱无归心时时出向城西曲晋祠流水如碧玉浮舟弄水箫皷鸣微波龙鳞莎草緑兴来携妓恣经过其若杨花似雪何红【一作鲜】糚欲醉宜斜日【一作如花落】百尺清潭写翠娥翠娥婵娟初月辉美人更唱舞罗衣清风吹歌入空去歌曲自绕行云飞此时行【一作欢】乐难再遇西游因献长杨赋北阙青云不可期东山白首【一作髪】还归去渭桥南头【一作涡水桥南】一遇君鄼台之北又离羣问余别恨今多少落花春暮争纷纷【一作鸎飞求友满芳树落花送客何纷纷】言【一作情】亦不可尽情【一作言】亦不可极呼儿长跪缄此辞寄君千里遥相忆
月夜江行寄崔员外宗之
飘飘江风起萧飒海树秋登舻美清夜挂席移轻舟月随碧山转水合青天流杳如【一作然】星河上但觉云林幽归路方浩浩徂川去悠悠徒悲蕙草歇复听菱歌愁岸曲迷後浦沙明瞰前洲怀君不可见望远增离忧
宿白鹭洲寄杨江寜
朝别朱雀门暮栖白鹭洲波【一作沙】光揺海月星影入城楼望美金陵宰如思琼树忧徒令魂作梦翻觉夜成秋緑水解人意为余西北流因声玉琴里荡漾寄君愁新林浦阻风寄友人【一云金陵阻风雪书怀寄杨江寜】
潮水定可信天风难与期清晨西北转薄暮东南吹以此难挂席佳期益相思【一本云以此难挂席洄沿颇淹迟使索金陵书又叨贤宰知弦歌止过客惠化闻京师】海月破圆【一作团】景菰蒋生緑池昨日北湖梅开花已满枝【一作昨日北湖花初开未满枝】今朝【一作看】白门柳夹道垂青丝岁物忽如此我来定【一作复】几时纷纷江上雪草草客中悲明发新林浦【一作板桥浦】空吟谢朓诗
寄韦南陵氷余江上乘兴访之遇寻顔尚书笑有此赠
南船正东风北船来自缓江上相逢借问君语笑【一作声】未了风吹断闻君携妓访情人应为尚书不顾身堂上三千珠履客瓮中百斛金陵春恨我阻此乐淹留楚【一作此】江滨月色醉远客山花开欲燃春风狂杀人一日剧三年乘兴嫌太迟焚却子猷船梦见五柳枝已堪挂马鞭何日到彭泽长【一作狂】歌陶令前
题情深树寄象公
肠断枝上猨泪添山下樽白云见我去亦为我飞翻
北山独酌寄韦六
巢父将许由未闻买山隐道存迹自高何惮去人近纷吾下兹岭地闲諠亦泯门横羣岫开水凿衆泉引屏高而在云窦深莫能准川光昼昬凝林气夕凄紧於焉摘朱果兼得养玄牝坐月观宝书拂霜弄瑶轸倾壶事幽酌顾影还独尽念君风尘游傲尔令自哂【一作安知世上人名利空蠢蠢】
寄当涂赵少府炎
晩登高楼望木落双江清寒山饶积翠秀色连州城目送楚云尽心悲胡鴈声相思不可见回首故人情
寄东鲁二稚子【在金陵作】
吴地桑叶緑吴蚕巳三眠我家寄东鲁谁种龟隂田春事巳不及江行复茫然南风吹归心飞堕酒楼前楼东一株桃枝叶拂青烟此树我所种别来向三年桃今与楼齐我行尚未旋娇女字平阳折花倚桃边折花不见我泪下如流泉小儿名伯禽与姊亦齐肩双行桃树下抚背复谁怜念此失次第肝肠日忧煎裂素写远意因之汶阳川
独酌青溪江石上寄权昭夷【秋浦】
我携一樽酒独上江祖石自从天地开更长几千尺举杯向天笑天回日西照永愿坐此石长垂严陵钓寄谢山中人可与尔同调
禅房怀友人岑伦南游罗浮兼泛桂海自春徂秋不返仆旅江外书情寄之【浔阳】
婵娟罗浮月揺艳桂水云美人竟独往而我安能羣一朝语笑隔万里懽情分沉吟彩霞没梦寐琼芳歇归鸿度三湘游子在百越边尘染衣劔白日凋华髪春气变楚关秋声落吴山草木结悲绪风沙凄苦顔朅来巳永久颓思如循环飘飘限江裔想像空留滞离忧每醉心别泪徒盈袂坐愁青天末出望黄云蔽目极何悠悠梅花南岭头空长灭征鸟水阔无还舟宝劔终难托金囊非易求归来傥有问桂树山之幽
庐山謡寄卢侍御虚舟
我本楚狂人凤謌笑【一本作哭】孔丘手持緑玉杖【一作枝】朝别黄鹤楼五岳寻仙不辞远一生好入名山游庐山秀出南斗傍屏风九叠云锦张影落明湖青黛光金阙前开二峯帐银河倒挂【一作泻】三石梁香炉瀑布遥相望回崖沓嶂崚【一作何】苍苍翠影红霞映朝日【一作照千里】鸟飞不到吴天长登高壮观天地间大江茫茫去不还黄云万里动风色白波九道流雪山好为庐山謡兴因庐山发闲窥石镜清我心谢公行处苍苔没【一作緑萝开处悬明月】早服还丹无世情琴心三叠道初成遥见仙人彩云里手把芙蓉朝玉京先期汗漫九垓上愿接卢敖游太清
下寻阳城泛彭蠡寄黄判官
浪动灌婴井寻阳【一作吾知】江上风开帆入天镜直向彭湖东落景转疎雨晴云散远空名山发佳兴【一作返景照疎雨轻烟澹远空中流得佳兴】清赏亦何穷石镜挂遥月香炉灭彩虹【一作瀑布洒青壁遥山挂彩虹】相思俱对此举目与君同
书情寄从弟邠州长史昭
自笑客行久我行定几时緑杨巳可折攀取最长枝翩翩【一作翻翻】弄春色延伫寄相思谁言贵此物意愿【一作厚】重琼蕤昨梦见惠连朝吟谢公诗东风引碧草不觉生华池临翫忽云夕杜?夜鸣悲怀君芳岁歇庭树落红滋
寄上吴王三首
淮王爱八公携手緑云中小子添枝叶亦攀丹桂丛谬以词赋重而将枚马同何日背淮水东之观土风坐啸庐江静闲闻进玉觞去时无一物东壁挂胡床英明庐江守声誉广平籍扫洒黄金台招邀青云客客曾与天通出入清禁中襄王怜宋玉愿入兰台宫
寄王汉阳
南湖秋月白王宰夜相邀锦帐郎官醉罗衣舞女骄笛声諠沔鄂歌曲上云霄别後空愁我相思一水遥
春日归山寄孟六浩然
朱绂遗尘境青山谒梵筵金绳开觉路宝筏渡迷川岭树攅飞栱岩花覆谷泉塔形标海日楼势出江烟香气三天下锺声万壑连荷秋珠已满松密盖初圆鸟聚疑闻法龙参若护禅愧非流水韵叨入伯牙弦
流夜郎永华寺寄浔阳羣官【流夜郎】
朝别凌烟楼贤豪满行舟暝投永华寺宾散予独醉愿结九江流添成万行泪写意寄庐岳何当来此地天命有所悬安得苦愁思
流夜郎至西塞驿寄裴隐【上峡】
扬帆借天风水驿苦不缓平明及西塞巳先投沙伴回峦引羣峯横蹙楚山断砯冲万壑会震沓百川满龙怪濳溟波候时救炎旱我行望雷雨安得沾枯散鸟去天路长人悲春光短空将泽畔吟寄尔江南管
自汉阳病酒归寄王明府【回江夏】
去岁左迁夜郎道琉璃砚水长枯槁今年勑放巫山阳蛟龙笔翰生辉光圣主还听子虚赋相如却欲论文章愿扫鹦鹉洲与君醉百场啸起白云飞七泽歌吟緑水动三湘莫惜连船沽美酒千金一掷买春芳
望汉阳柳色寄王宰
汉阳江上柳望客引东枝树树花如雪纷纷乱若丝春风传我意草木度前知【一作草本发前墀】寄谢弦歌宰西来定未迟
江夏寄汉阳辅录事
谁道此水广狭如一匹练江夏黄鹤楼青山汉阳县大语犹可闻故人难可见君草陈琳檄我书鲁连箭报国有壮心龙顔不回眷西飞精卫鸟东海何由填皷角徒悲鸣楼船习征战抽劔步霜月夜行空庭徧长呼结浮云埋没顾荣扇他日观军容投壶接高宴
早春寄王汉阳
闻道春还未相识走傍寒梅访消息昨夜东风入武阳【一作昌】陌头杨柳黄金色碧水浩浩云茫茫美人不来空断肠预拂青山一片石与君连日醉壶觞
江上寄巴东故人
汉水波浪远巫山云雨飞东风吹客梦西落此中时觉後思白帝佳人与我违瞿塘饶贾客音信莫令希
江上寄元六林宗
霜落江始寒枫叶緑未脱客行悲清秋永路苦不达沧波眇川汜白日隐天末停棹依林峦惊猿相叫聒夜分河汉转起视溟涨阔凉风何萧萧流水鸣活活浦沙净如洗海月明可掇兰交空怀思琼树讵解渴勖哉沧洲心岁晩庶不夺幽赏颇自得兴远与谁豁
寄从弟宣州长史昭
尔佐宣城郡守官清且闲常夸云月好邀我敬亭山五落洞庭叶三江游未还相思不可见叹息损朱顔
泾溪东亭寄郑少府谔【宣城】
我游东亭不见君沙上行将白鹭羣白鹭闲时散飞去又如雪点青山云欲往泾溪不辞远龙门蹙波虎眼转杜鹃花开春巳阑归向陵阳钓鱼晩
宣城九日闻崔四侍御与宇文太守游敬亭余时登响山不同此赏醉後寄崔侍御二首
九日茱萸熟挿髩伤早白登高望山海满目悲古昔远访投沙人因为逃名客故交竟谁在独有崔亭伯重阳不相知载酒任所适手持一枝菊调笑二千石日暮岸帻归传呼隘阡陌彤襜双白鹿宾从何辉赫夫子在其间遂成云霄隔良辰与美景两地方虚掷晩从南峯归萝月下水壁却登郡楼望松色寒转碧咫尺【一作望美】不可亲弃我如遗舄
九卿天上落五马道傍来列戟朱门晓褰帷碧嶂开登高望远海召客得英才紫丝欢情洽黄花逸兴催山从图上见溪即【一作向】镜中回遥羡重阳作应过戏马台
寄崔侍御
宛溪霜夜听猿愁去国长为不系舟独怜一鴈飞南海却羡双溪解北流高人屡解陈蕃榻过客难登谢朓楼此处别离同落叶朝朝分散敬亭秋
泾溪南蓝山下有落星潭可以卜筑余泊舟石上寄何判官昌浩
蓝岑竦天壁突兀如鲸额奔蹙横澄潭势吞落星石沙带秋月明水揺寒山碧佳境宜缓棹清辉能留客恨君阻欢游使我自惊惕所期俱卜筑结茅链金液
早过漆林渡寄万巨
西经大蓝山南来漆林渡水色倒空青林烟横积素漏流昔吞翕沓浪竞奔注潭落天上星龙开水中雾巉巗注公栅突兀陈焦墓岭峭纷上干川明屡回顾因思万夫子解渴同琼树何日覩清光相观咏佳句
游敬亭寄崔侍御【一本作登古城望府中奉寄崔侍御其不同处悉重出】
我家敬亭下辄继谢公作【一作我登谢公楼辄继敬亭作】相去数百年风期宛如昨登高素秋月【一作高城素秋日】下望青山郭府中鸿鹭羣【一作俯视鸳鹭羣】饮啄自鸣跃夫子虽蹭蹬瑶台雪中鹤独立窥浮云其心在寥廓时来一顾我笑饭葵与藿【一作时来顾我笑一饭与葵藿】世路如秋风相逢尽萧索腰间玉巨劔意许无遗诺【一作愿为经冬栢不逐天霜落】壮士不可轻【一作疎】相期在云阁【一作相随集云合】
三山望金陵寄殷淑
三山怀谢朓水澹【一作緑水】望长安芜没河阳县秋江正北看卢龙霜气冷鳷鹊月光寒耿耿忆琼树天涯寄一欢自金陵泝流过白璧山翫月达天门寄句容王主簿
沧江泝流归白璧见秋月秋月照白璧晧如山隂雪幽人停宵征贾客忘早发进帆天门山回首牛渚没川长信风来日出宿雾歇故人在咫尺新赏成胡越寄君青兰花惠好庶不絶
李太白文集卷十一

[book_title]卷十二
钦定四库全书
李太白文集卷十二
唐　李白　撰
歌诗三十六首
别
秋日鲁郡尧祠亭上宴别杜补阙范侍御【鲁中】
我觉秋兴逸谁云秋兴悲山将落日去水与晴空宜鲁酒白玉壶送行驻金羁歇鞍憇古木解带挂横枝歌鼓川上亭曲度神飈吹【一本旡歌鼔川上亭曲度神飈吹十字却添南歌忆郢客东转见齐姬清波忽澹荡白雪纷逶迤一隔范杜游此欢各弃遗三韵】云归碧海夕鴈没青天时相失各万里茫然空尔思
留别鲁颂
谁道太山高下却鲁连节谁云秦军衆摧却鲁连舌独立天地间清风洒兰雪夫子还倜傥攻文继前烈错落石上松无为秋霜折赠言镂宝刀千岁庶不灭
别中都明府兄
吾兄诗酒继陶君试宰中都天下闻东楼喜奉连枝会南陌还为落叶分城隅【一作江城】渌水明秋日海上青山隔暮云取醉不辞留夜月鴈行中断惜离羣
梦游天姥吟留别【一作别东鲁诸公】
海客谈瀛洲烟涛微茫【一作濔漫】信难求越人语【一作道】天姥云霓明灭或【一作安】可覩天姥连天向天横势拔【一作枝】五岳掩赤城天台四万八千丈对此欲【一作絶】倒东南倾我欲因之【一作冥搜】梦吴越一夜飞度镜湖月湖月照我影送我至剡谿谢公宿处今尚在渌水荡漾清猿啼脚着谢公屐身登青云梯半壁见海日空中闻天鸡千岩万转路不定迷花倚石忽巳暝熊咆龙吟殷岩泉怀深林兮惊层巅云【一作枫】青青兮欲雨水澹澹兮生烟列缺霹雳丘峦崩摧洞天石扇【一作扉】訇然中【一作而】开青冥浩荡不见底日月照耀金银台霓为衣兮风为马云之君兮纷纷而来下虎鼔瑟兮鸾回车仙之人兮列如麻忽魂悸以魄动怳惊起而长嗟惟觉时之枕席失向来之烟霞世间行乐亦如此古来万事东流水别君去兮何时还
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 10:27:13-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>