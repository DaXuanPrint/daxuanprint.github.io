<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="提要,原序,卷一,卷二,卷三,卷四,卷五,卷六,卷七,卷八,卷九,卷十,附录,省斋集全文在线阅读,省斋集全文在线下载,大玄古籍书库">
<meta name="description" content="10卷。附录2卷。(宋)廖行之撰。廖行之(1137—1189),字天民。衡州(今衡阳)人。南宋淳熙十一年(1184)进士。官岳州巴陵县尉,以亲老辞归。改宁乡主簿,未赴任。生平内行修饬,留心经济,入仕多循绩。《宋史·艺文志》载其有《省斋文稿》40卷,《别稿》10卷,其子谦刊。久佚。此本系《四库》馆臣从《永乐大典》所辑,收入诗词421首、文130篇。排次谨审,文尚质朴,词意笃实,切近事理。四六之作,则较流丽。卷首有戴溪序。后附两卷,为原跋十七通及行状、墓志铭等。有《四库全书》本。另有清乾隆抄本,现藏北京图书馆">
<title>省斋集_廖行之_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">省斋集</span> <br/>
          作者： <span class="inputVal" id="bkauthor">廖行之</span> <br/>
          朝代： <span class="inputVal" id="bkdate">宋代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">类书文集,诗文集,完结</span> <br/>
          字数： <span class="inputVal" id="bknum">[book_length]82564</span> <br/>
          说明： <span class="inputVal" id="bkdec">10卷。附录2卷。(宋)廖行之撰。廖行之(1137—1189),字天民。衡州(今衡阳)人。南宋淳熙十一年(1184)进士。官岳州巴陵县尉,以亲老辞归。改宁乡主簿,未赴任。生平内行修饬,留心经济,入仕多循绩。《宋史·艺文志》载其有《省斋文稿》40卷,《别稿》10卷,其子谦刊。久佚。此本系《四库》馆臣从《永乐大典》所辑,收入诗词421首、文130篇。排次谨审,文尚质朴,词意笃实,切近事理。四六之作,则较流丽。卷首有戴溪序。后附两卷,为原跋十七通及行状、墓志铭等。有《四库全书》本。另有清乾隆抄本,现藏北京图书馆。行之又有《省斋书馀》1卷,载于《彊村丛书》与《百家词》。今人栾贵明《四库辑本别集拾遗》载四库本漏收省斋诗4首、文5篇。</span> <br/>
          封面： <span class="inputVal" id="bkimg">Z_19177.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]省斋集
[book_author]廖行之
[book_date]宋代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]类书文集,诗文集,完结
[book_length]82564
[book_dec]10卷。附录2卷。(宋)廖行之撰。廖行之(1137—1189),字天民。衡州(今衡阳)人。南宋淳熙十一年(1184)进士。官岳州巴陵县尉,以亲老辞归。改宁乡主簿,未赴任。生平内行修饬,留心经济,入仕多循绩。《宋史·艺文志》载其有《省斋文稿》40卷,《别稿》10卷,其子谦刊。久佚。此本系《四库》馆臣从《永乐大典》所辑,收入诗词421首、文130篇。排次谨审,文尚质朴,词意笃实,切近事理。四六之作,则较流丽。卷首有戴溪序。后附两卷,为原跋十七通及行状、墓志铭等。有《四库全书》本。另有清乾隆抄本,现藏北京图书馆。行之又有《省斋书馀》1卷,载于《彊村丛书》与《百家词》。今人栾贵明《四库辑本别集拾遗》载四库本漏收省斋诗4首、文5篇。
[book_img]Z_19177.jpg


[book_title]提要
钦定四库全书　　　　　集部四
省斋集一卷　　　　　　别集类三【宋】
提要
【臣】等谨案省斋集十卷宋廖行之撰行之字天民其先延平人五季时徙于衡州登淳熙甲辰进士尝官岳州巴陵尉以亲老丐养而归注授宁乡主簿未赴据田奇所作行状称其生平内行修饬留心经济入仕亦多着循绩然名位不昌故姓字不着于史传其所着作诸家亦罕着录是集乃其子谦所刋原本十卷今从永乐大典中采掇裒辑篇帙颇夥似当日全部收入谨排次审订仍析为十卷以还其旧其原跋十七通行状墓铭等三首仍附于後以备考核其文章大抵屏除藻绘务以质朴为宗或不免近于朴僿故戴溪作序不甚称之然其词意笃实切近事理亦足以想见其为人至其四六之作则较他文为流丽潜敷敬跋称其表启多互见周必大集中盖以必大亦有省斋之名故相淆混今检勘必大全集实无一篇与此相复当由後人知其误载从而刋除矣乾隆四十六年三月恭校上
总纂官【臣】纪昀【臣】陆锡熊【臣】孙士毅
总校官【臣】陆费墀

[book_title]原序
衡阳廖氏为其州之望族世登儒科天民讳行之为淳熙十一年进士始调岳州巴陵县尉既数月弃官以便亲养再调潭州寜乡县主簿未上而卒余官于衡识天民其为人博学多闻孝友急义州有大事率赖公为谋清江刘清之子澄为守以其名荐于朝不报廖氏世有力於学校学者咸遵之石鼓书院成天民与有力其子谦初试入为首选明年遂继乃翁登科衡人以为盛余分教霅川得谦书云先君不幸日月易失谦既服阕矣裒平生遗文得拾卷不肖之孤惧湮没不传愿有以序次之余序石鼓书院累置田近三十顷尝欲以其事记之石鼓文难其人访诸学者咸曰主簿公能文学者素所尊信傥得公文记之庶几不朽今集中所载田记是也余观公为文率典实有教化不为浮辞虚说非求以文字着名者随事应用时见其一二尔惜也年不及中志所欲为千百不一施此尤可恨也绍熙二年秋九月永嘉戴溪序

[book_title]卷一
钦定四库全书
省斋集卷一　　　　　　宋　廖行之　撰赋
岩桂赋
秋气之清万殊禀成敛英华於品彚孕粹精于桂根猗欤休哉何其挺挺乎不狥世态飘飘乎欲凌高旻也邪当其玉宇涵空金行夺暑庭捂憔悴於银牀江蓼凄凉於沙渚睠篱菊之未旉叹园葵之已暮兹桂也压衆卉以推先争秋光而独主时也莫不缘蓓攅枝吐芳露奇若琐若碎若繁若稀若什若倍若赢若畸或出类以若长或附承而若卑珠缀甚富酥凝未澌虽玉虫差拟风韵之奚取金粟可嫓典刑之已非至若露霁晨兴月浮夜明动微颸於披拂畅奇芬而远闻荡世俗之喧浊扫鼻观之嚣尘可使沉水敛烟於燕寝猗兰夺气於深林得非蓐收肃杀之威或有所寓太白刚劲之气或有所凭而然耶彼芙渠兮不亦华乎凌波间而顔如渥朱水苟涸兮干随以枯彼桃李兮何彼穠矣竞春朝兮天然绮丽秋之至兮叶纷以委萱忘忧兮何事容悦花含笑兮其如妩媚寜寒岩之一枝兮名园之属子寜霜林之独秀兮韶华之付尔君不见伯夷之行兮得清之全风闻百世激贪懦之心焉又不见孟轲之志兮养其浩然至刚至大则天地而塞焉此蓄之有素而发之无前岂与夫竞纷华於顷刻夸美艶之鲜妍者同年而语哉此东臯子之问答所以发德馨於幽潜者也
五言古诗
夜坐观书
风露气凄清秋堂灯火夕开编对圣贤穷理贯今昔岂无侯门裾俛仰无顔色岂无终南路矫诈亏名实莘耕渭钓人乐道贵自得青紫与金珠从渠傥来物
重九後菊未开
春初得菊四株植之于西?之墙隈粪土培之加以灌溉庶几为重九之观今度重九且踰旬矣尚未敷荣作诗诘之呈示同社诸友
灵根何许来初春首移植封培极膏壤灌溉勤朝夕惟知人力胜可与天工敌侵寻度重九荏苒复旬日含芳似悭吝细蓓犹的历得非司花神不为狥世习闭关存清高後时养介僻不然蓐收灵护持莫庸释未容遽烂熳留作秋归忆胡为倚墙隈向人殊寂寞虽非彭泽长汝勿余於惜
赠别罗舜举
忆昔相从游往往尝继晷论文在肺肝商确到肌体一从怅分擕鳬鴈惯居徙相望两川间别梦萦百里向来故园思归兴动行李奔驰快一见舍舘渠暇理畴昔夜过门明月耿相视一尊邀踌躇啸咏天风起朝来得秀句惜别语盈纸所愧才空踈雅意孰称是尘劳喜驱人遣我轮善柅明当问归途马足莫西指男儿结交情聚散今乃尔谁论十日恶怀抱好无几活活郴江流此去下湘水殷懃傥悬情愿言寄双鲤
寄舅氏
北山结斋处爽垲非嚣尘开轩寻丈间四座情誾誾君无挟长态我亦忘等伦终朝究道艺得趣何其真一从分携去声迹如参辰相望远十舍诲席无由亲秋高鳌峯秀得助尤清新明珠不分锡何以慰吾贫
和刘寺簿韵就述丐祠意
衡湘风物佳微产亦丰美清腴足秔稻隽永到梨柿一饱自有余此乐渠有涘况逢使君贤公余多燕喜新诗且间作健笔时一泚形骸了区别肝胆洞遐迩言论斯霭如旨意不忘起梧檟良栽培稂莠早耘耔我愚莫孰何流辈敢伦儗每闻循循诱敢媿空空鄙高堂有白髪富贵寜羡彼丐公成此心万事欢菽水
从三舅氏携儿侄游向园分韵得买字
鄽居远嚣尘市隐渺湖海闲窻理书卷乐事供戏彩萧然万虑忘恬尔四时改青山满郊园未省费钱买客来笑迂拙我乃厌机械今朝起遨游欢意与天会光风挟霁月璇宇扫氛霭兹游发吾舅怂恿及流辈扁舟凌湘波步屧更东迈名园展良觌珍赏皆胜槩松筠矗高节花草足芳佩化工自无私物理欣有待从渠春烂熳壮我胷磊磈招邀坐莓苔取次列鲑菜真成脱边幅底用见奇怪酒阑发深省事往忆初载经营赋归田想像古贤宰骑箕久汗漫种木今猥大安能耽燕翫颇复念兴废信美非吾庐高兴忽天外归来且长哦它时续诗话
自中都归题胜业寺古栢【栢一本九干甚奇古】
昔闻南山下有栢古且奇书痴守寒牕一见嗟无期归从软红尘乃识苍虬姿青青十亩?凛凛千年枝山灵日守护斧斤谁侵欺孤根久盘踞珍干分逶迤飘萧爽气生蓊蔚祥云低九龙出同穴宛转犹相持高标足古意贞操长遐栖岂无金芝秀琐琐夸一时岂无豫章灵屑屑关兴衰何如此嘉树毁誉无欣悲传闻禹所植往事谁能稽安得子墨卿写作无声诗
醉中纪事题辰州浄因寺
山城春半时底事风作恶小隐杜书帷暗想花萧索命驾访林薮寻芳到丛薄漫山粲百英随分有余乐萦回度城隂徙倚步禅阁山僧正斋余茗椀快新瀹壁间有佳句一诵喜且愕登堂陈盃盘痛饮自谐谑新诗恣赓酬郢匠成妙斵忘机物不疑屋山下乌啄松风动豪气号怒响林壑顾我亦楚狂高兴复谁托挥毫属同游聊共题新垩
代游西湖分韵得香字
永嘉有儒宗学古源流长未施经国手姑绾祠岳章岂惟礼秩重正遣文教昌从游者谁子秀异推荆杨羡君春秋学三传可束藏君章湘中杰况有今黄香羣贤集董帷幸甚同翺翔吾邦一何遇石鼓分余光坐令士气振闻者皆激昂今朝过封胡三英璨琳琅乘兴访萧寺草草罗酒浆吾侪亦纵臾十驾随飞黄亢宗赖季子未数彦道狂读礼不敢过养晦须名扬旁观且?手代斵媿不臧聊补分韵篇一笑薰风凉
送岳阳陈倅秩满还朝八首【以邦国不空别驾之功为韵】
千古太丘长风流世淳龎衮衮多公卿他姓渠可双秪今廪贤隽半刺均麾幢朝天建长策致主新周邦闽为多士郷三山最英特问学可经世文章更华国公维太宰出宅相有令德无忌独何人犹能弭凶慝先汉郡有丞选置不浪取次公在河南吏严而独不皇家重监郡小试烦大手上方求寛和淹外讵容久岳阳古建郡不但楼观雄英英范公记百世扬清风斯文行益远雅意言非空怀哉久登临所期忧乐同重湖昔苦兵流亡动轻别几年费劳来经旱复骚屑有底田多稼民情洽欢悦洋洋康赖歌今无媿前哲湖山政俗殊疆理罕凭藉壤赋无定书民田互欺诈所急井田均争心讵难化入告今其时公行毋俟驾舍人趣治装驱车将东之两载贤辙淹一朝万里驰洪惟德器远自是廊庙姿寜须佩刀祝已动宣室思少陵不作威恐堕趋走中而今巴丘吏所遭更途穷力緜何以振敢意鄠县功慨叹薛长史谁其继高风
夀湖南宗宪五首
梅余傲雪香柳欲揺金丝隆冬如许清真宰渠物私居然风景殊锺此贤杰姿政须鸿钧播天意扶民彛斯文不于政体用方殊观颇闻罢谋曹渠肯先学官而公独古意首欲尊儒冠果哉此道振善俗良非难湘俗日窳敝嗜恶甘如饴良心岂初然物欲或迫之经正则民兴靡事穷诛夷桑麻遂生业四海治可推伊洛有真????渊源洙泗宗蜀张日益远言行将无同於公见事业吾党知适从坐令千载下竟识儒者功欲夀人之情而仁独也正有能用其力尽性以致命公诚格物意心静无不敬却笑彼谈仙区区较功行
夀湖南管仓五首
齐卿善高奚为治孰过之到今民受赐微管嗟吾其宜哉世祀昌有此廊庙姿功名方鼎来端亚萧与伊敬仲始盐?丰财此权舆端能佐经费农末深相须惟皇叙八政国裕民无癯谁其制低昂江左今夷吾平籴虑国深公囷匪邦积自古斯有年寖远失初意今年出缗钱乐岁怨狼戾此法竟施行农民等蒙惠古人重繇使竭作唯追胥两税已复役三倍将何如洪惟爱基本幸甚均惨舒周亲今闾阎民情力有余岁寒万本怯表立苍官荣相看琅玕碧更对梅玉清得能三友佳来夀千载英庆事未渠央高标自天成
挽刘监庙
去岁与君别高谈气如虹酒酣出三诗遗我意何穷归涂度黄花偶遇衡人东问君无恙否报言近已终闻之骇且疑期君後凋松分携数月耳鷄年何遽逢还家仅弛担走哭悲填胷夫君鄊评高孝友古人同一第晚乃得权门肯投踪暂出不少留翩翩若冥鸿力学老不倦进得新有功惜哉干国资已矣浮云空最怜亲白发行路为惨容赖是有子贤接踵翔蟾宫朝来哀笳发湘江雨蒙蒙月岭挂寒斗霜林号凄风斯人重难见夜台情得通
送邓彦霄【有序】
仆闻南山下有耕者始其业微甚他日连阡陌专沃壤盖其富视封君客或访其故对曰田农也不知其他吾能不废吾业而已始吾得污莱数亩人不屑治者吾治之加力不敢卤莽灭裂也计其获视饁饷不徒食以故吾业益广今幸且富顾耕则不暇而吾心朝夕经画乎此特其所处小大之异耳劳於小而不废积於大而益不懈天下事皆然仆尝异其言将世之君子殆有愧此自世以空谈媒位仕未有一毫补公上已谓州县为徒劳簿书期会一切废弛曰儒者以大臣自期宜若是彼其愒偷曾不若耕者之不素餐也矧仕于邑所谓高士不为者先汉已有此俗今吾友邓君彦霄乃欣然就此位若将得行其志者其所怀负不苟徇世诚如是一职不废矣夫使图籍有考而缘絶淆乱之弊戢膏泽下於民必自此始且仆闻郑有君子曰子产其言政如农功日夜思之思其始而成其终朝夕而行之古之人自效一官逹之于运天下其於民监法皆如是彦霄过仆为别属闻耕者之说意其有补于从政因序而诗之以为赠
四海一畎亩万事均农桑污莱傥辍功饁饷安取偿斯言媿田叟为吏轻官常悠悠但愒日往往俱亡羊邓侯独古意枳棘寜鸾凰所怀将志行身诎庸何伤高士岂徇俗济时乃褰裳功名始一邑图籍皆甘棠古人正如是远业讵可量薰风入虞弦万?须阜康行矣食人食勿谓吾言狂
题族兄耐轩
乾坤一覆育日月恒囬旋百川滚滚流昼夜不舍旃岂无桃杏姿孰与松筠坚物理耐则胜人事败以獧君看伯禹功手足甘胝胼苟无尼父志缁磷多夤缘躁轻易与耳顽顿终安然吾宗伯也亢学世其家传韬藏第怀宝穮蓘须丰年双扉俨庭牖一字深韦弦此意当竟成永言愿无愆吾闻约与乐仁者斯两全君能处以一我见成皆天伊傅终佐时吴邓徒多钱他时轩中人更耐官九迁
题君子亭
疏池种琼瑶筑屋看云锦爱渠花种贤佳处心自领我爱池中花花中有君子相看亭上人其人亦如是
和苦热喜雨
吾闻和隂阳古人喻调鼎四时有节适万类自纾窘神哉洪钧播妙自元气涬寒暑递推迁日月互光烱隆冬生流金酷熟启氷井由来积以渐其究势莫竞沿流盍寻源循踵良自天功果其全人事或可请民咨思图易牛喘戒用猛于焉贵调燮持以济炎冷今年苦烦蒸六月无息影晴曦煽赫赫卒岁忧懔懔无何隂鸟鸣恍若商羊骋浓云泼黛合飞电与天等谁为投壶戏多谢一笑肯疾雷正昼发隐隐连夜永羣龙挟雨飞霶霈浃四境岂惟苏槁苖已足润顽矿欢呼到田稚扬泊乱池黾热恼变清凉造化秪俄顷如痛乃遽定若醉而倏醒人情竞欣欣我寐独耿耿帝力今何知谁其发深省古来禹稷志要在饥溺拯行当岁有秋岂但禾同頴羣熙正待哺一饱慰延颈恩斯宇宙均泽可天地准怜渠诧祥瑞得醉矜酩酊何人司调元嗣岁愿多稔但令风雨时谁复浪悲哂
夀岳阳林倅
南风舞山木几日天好晴骤雨洗空翠当暑气倏清湖光散弥渁宇监浮青冥鱼龙戏吹浪草木揺芳馨祥氛郁华居喜色生缇屏缇屏一何喜别驾今甫申丰神禀崧岳仙骨标蓬瀛间世出王佐生贤果天心当时三更月尚记七荚蓂居然熊罴梦况乃星宿荧堂堂问礼家岂但工梅吟西湖耿澄澈泰山媿峥嵘德器重九鼎材猷冠千英鸣弦了岩邑展骥开修程岳阳千乘邦楼观万古名形胜以人重民安须政平谁问蕃宣功正藉太守丞要令范公记亹亹增清芬十行东北来六月西南征心源不受暑王命无留行邦人徯膏泽邑尉觇车尘敛板慰所慕执鞭欣且荣匪私一身遇所冀千里均佳辰迫开府善颂腾欢声纷纷祝龟鹤恳恳祈松椿人情亶忱切天理尤着明维仁必夀祉称德斯钧衡福禄方鼎来何者当拟伦茫洋洞庭波中有君山青渟峙未渠央功成更遐龄
题舅氏耕隐图
平生泽物心不计饱一吻中年厌道路囬首荒二顷有口不自餬谁其识莘尹天子闵斯劳祠官养闲冷庶人乃敢召往役义唯谨两手不?藏扶犁遍畦畛云胡三百?正可一笑哂置之他勿问乐此果何愠能敬师冀缺弗治谢杨恽深思卤莽报寜惮作劳愍拳拳畎亩志尚愿国多稔长哦七月篇知公非素隐
七言古诗
书怀寄黄梦立
荆山之璞天下奇韫藏待价其谁知楚庭已作再献客楚国未识连城姿世间万事乃如此遇否在天而已矣龙螭尚尔困泥蟠可是纷纷肆蚖虺人生安可论穷通失马有时同塞翁会须决起凌云志高搏九万扶揺风
夏夜大雨
西风响树声颾颾暮云势作蛟龙逃玄冥夜半挽银汉飜写到地奔惊涛万声传空震且怒草木股栗皆悲号吾闻闵民望岁者辛勤必与丰年遭即今麦孕苖欲秀得失相去悬秋毫沛然一雨决丰歉谁谓天鉴徒高高
和汤无邪
东风习习初春天流澌冻解兴鱼潜池波生緑纹漪涟和气巳觉弥天渊人间佳处不独此我有嘉客称世贤怀归不肯依刘表满怀贮月清光皎君行天下眼力高泰山自见秋毫小往时祖烈通帝震凛凛奚啻霜松清力扶彛伦正皇极精贯日月伊忠诚声弥宇宙身卑下贪天下愿羣龙驾功高德厚愈流光谁信幽潜空厚夜吾闻丹穴多祥鸾正论世济非论官慙卿慙长彼何事五公四世嗤新安欣然如君食旧德澜翻自诡真奇特潇湘江上忽相逢遨游远自蚕丛国诗豪气侠负家传平生重义不重钱千金万镒随手尽南来祗有两臂全且言昔与吾兄别相勉相期皆远业六年万里天西南历井扪参淅今接故人已作骑箕英顦顇倦游谁可伦风波险阻厌蜀道恨不泽国归垂纶如今岂乏资身策家在吴江天一域牀头金尽何足言气干牛斗心金石不须伍举谈班荆开心见胆须真情交游衮衮半朝露家有谏省真难兄听君话言坐未定投我新篇富嘲咏我思伯氏不可作君为感叹岂其命自惭无力空殷懃扶揺孰起垂天云媿无词华堪掞庭安得琼琚持报君
再酬汤无邪
少陵自叹休问天高歌杜曲希陶潜两翁洁身如清涟流行坎止停则渊不肯相邀事趣走相望异世俱称贤又如双鹤立表表长庚共月相辉皎人言两翁皆大才颇恨当时用之小太微别垣环紫宸台符烱烱光太清天心爱君见于世生贤赉弼何其诚那知局促多辕下诡辔窃御夸覂驾怀哉朝秣玉山禾徐趋可刷幽并夜我闻此马如翔鸾不比羣蛙私复官驯辕妥策服黄道御舆君子何其安岂其力称称以德谷量谩富驴骡特乃知市骏等抡材毕竟多贤重王国汤君谓我祖有传非独中选如张钱诛奸发策自其手亟使国步臻安全忠言信与纷纷别大启羣公扶帝业退然寜肯自贤功锡马无心昼三接青编自有声飞英笑唾当年石季伦高风盛节位不称独抱此志虚经纶君言济世非无策太息神臯犹异域会令桂海一氷天却鎸浯颂燕然石吾侬琐碎如棘荆听君忠愤犹含情可怜有志不得展三叹失我金昆兄人生万事皆前定试听沧浪清浊咏晋陶唐杜等诗穷怊怅文章不如命祝君我有心殷懃天降时雨山川云古来臯伊今在庭食芹有美须献君
春日途中
人家二月燕始归春隂还近清明期我行东指来江上杰木夹径如旌旗驱驰不惮百里远解后时醉青帘垂悬知故人隐山市相见甫迩黄生眉
山枣道中
疾雷将雨风怒号夜半破屋声嘈嘈平明野水一犂满浮云忽散青山高三湘归来故清絶半载何事徒捐劳可怜辜负春已晚莺老花残空浊醪
西郊即事三首
唐年斗酒价三百苦贵已起诗翁言那知三倍犹痛饮可知此老空烦寃风烟澒洞搅霜信云日黯淡浮天根此世有酒须烂醉贵贱琐琐寜当论
秋老那复雨初晴我行西郊赏西成芦花飞空讶舞絮枫叶满径纷吹萍香秔幸惬一饱愿晚菊亦吐三秋英陂池更作嗣岁计帝力浩浩仁羣生
晓行出日归流萤二童一马尘蒙缨道傍老翁笑相语道上夫子真劳生有田观我奉甘旨无技耸世难公卿从渠自嗤我自乐天风振木哦诗声
又次韵三首
昔人逢秋每悲思往往推本骚人言安知四时皆足乐但愿一切长无寃山林朝市等昔梦荣悴开落俱陈根不如沉醉了万事春兰秋菊谁能论
养禾欲雨稼欲晴闵闵此事须天成湘田是处可获稻村酒纵饮无几萍老农欢喜自举白俗士触缩谁飞英如今秪合谋一醉功名富贵从浮生
一年好景今露萤试问谁濯沧浪缨随时动遭不事谤洁己自觉太清生西风常次乐郊路好酒不博当朝卿浩然十里马蹄疾未到城门打鼓声
夜梦得一句云老树拜风牕影乱因伸其语为一絶
梦魂栩栩尘缘扫风拜月牕春树老一枕惊囬得句时清奇未逊池塘草
江臯即事
霜肃寒空晴意力江清一带玻瓈碧微波漾日光浮浮万顷无声流寂寂湾头轻舠一叶微篙工急刺驰如飞饥鸦见人自惊去未若鸥鸟能忘饥船头午後炊烟起??微风掠苹尾江臯有客意何如独立无言望江水
再次前韵
午日晴明轩眼力烟浮波面融融碧隔溪谁家鷄一声人在丛篁更深寂纎鳞弄暖吹波微饥鴈为作低囘飞渔翁可是生涯阔放漾终日忘尘机心旌忽为家山起遥忆潇湘鱠鲈尾谁能一席助清风归去蒸江弄蒸水
书湘隂驿壁
舍舟湖头烟水昏假榻邮传犹柴门可能浊酒浇客吻莫厌明月撩诗魂
溪流
溪流一作神仙遇岁岁桃花落复开谁控空岩守奇鬼岂唯尘俗到云来彭泽昌黎一是非悠悠千古谩传疑苍崖何物扃岩窦独许当时渔父知
和喜雨诗
夏畦云稼忧芳蕤炎官火伞烘晴曦何人半夜起龙蛰慰我卒岁丰年期吾生正作一饱计天意似悯三农时椎牛酾酒乐村社帝力於尔其谁知
和陈必强韵
三旌之位不足贵万锺於我其何加谁如日饮无?相底用眼眩鸠盘茶哦诗清籁助萧爽角壮余子空雄夸东洋北若不汝较望叹自失无津涯
和杨公维二首
子云家无儋石储日有载酒过门闾道丰泽衍今甫大天理报施寜欺予我惭投李淂珍贶俗眼快覩真璠璵何当急走问奇字报语姑以先勤渠
杨侯胷中万卷书澜翻骚兴轧三闾文成素藁富柱腹词有余锋须贾予俊逸进追新轨辙温纯端拟古璠璵我渐不作池塘梦徒羡清沟媿浊渠
和游子叹
前年春种方萌蘖我喜君来屐几折今年湖田农正忙君从伯氏听渔榔平生四海饶足力到处哦诗不虚日高怀一笑无心云暮秣燕冀朝吴飱从渠小知但莽苍覊馽维络游龙颡男儿遇合自有秋此志寜为温饱休呈武氏表兄余儿时武氏三四表兄过我龙穴里中已而为别今逾二十载矣兹侍老人通守沅陵武氏寓辰之属邑五岘坡栖碧翁适逝去既襄事而四兄来访皆魁伟奇絶有昂霄耸壑之气连日奉欵语剧谈世事论文说诗私窃喜慰感而成诗十八韵呈诸表兄
我家蒸湘东复东君尝过我从妪翁我时总角君未冠相与游戏如鸿蒙无何君作十年别远指沅水云能穷儿时岂识销黯事聚散过眼囬头空衡阳以西大酉麓其间不及马牛风向来往往二十载音问无计随鳞鸿吾翁得官夜郎郡尽室随牒溪山中故应喜近栖碧老岂谓一疾铭幽宫箕裘赖有七男子华萼竞秀堦庭丰尔来得得步相访磊落玉树何玲珑固知乃翁已无憾有子足胜王家戎团圞夜话得相属幸勿别去轻怱怱即今山城二月半李花能白桃能红阳和薰蒸着草木骀荡夭冶春融融繁华不足悦我眼独以文字忻磨砻男儿胷中负志业声价直欲高恒嵩立身扬名我辈事肯逐斥鷃甘蒿蓬篇诗殷懃匄领略但愧骩骳言非工
呈四表兄求栖碧遗文
某窃闻姑丈生平游戏於诗着述甚富每恨不克奉杖屦乞其绪余以启顽缪今巳矣然审知诸兄宝藏遗文以传不朽犹幸得一拜读而未敢轻易也辄用前韵成拙诗以见意诸兄幸怜其勤勤举以授之则庶几尚可沾匄其残膏賸馥也幸甚
诗亡自昔周之东末乃赖有三闾翁三闾避谗思去国当时无人歌雨蒙忠怀义槩不见省独以文字涂幽穷高情寓物发叹咏忧深思远言非空富如渤澥产百怪浩若九万扶揺风後来文士相继出思援弓缴随冥鸿二都以降更七代浸堕侈靡淫哇中新奇妩媚乏典则往往体制多称宫汗牛充栋号繁博简策冗长何其丰至音寂寥风雅坠天球何处求玲珑辽辽旷世一杜叟粹出于正排夷戎丁年天宝适倥偬崎岖奔走方怱怱有我未始不忧国岂若儿辈随朱红瞻前无隣後无配膏馥残賸何丰融少陵以来栖碧老笔锋闪闪矛新砻九原已矣不可作知有妙语齐烝嵩生平寤寐祈一见如垢未沐头方蓬君无恐我误雌霓研核讽诵犹能工
次韵酬郭承禧
近不羞以恶拙呈似望一鍼砭之以起废痼卢扁固未肯轻施且过於奬拂借之好语殆欲益其疾与公必不恝然也敢赓元韵不吝竟诲之幸甚
黄钟大吕非常器清庙陈之乃其地胡为小用噎寸莛犹遣咸韶有遗事君才栖枳今何时天意似欲昌吾诗西山正尔朝气爽左手好在霜螯持连墙顾我劳相过徙舍羡君安宴坐春兰秋菊借芬馨蚯蚓苍蝇许赓和弥明出语如笑嬉喜悲思苦那能奇便须起敬拜牀下敢问所学真谁师
赋压波亭呈益阳赵宰
当涂自诡谯中龙长驱远鬬矜余锋孙刘交合出奇计一炬赤壁成三雄荆州畴昔借资地久假乃复相仇攻是时熊湘介二国北有蜀垒南吴牖蛮争触竞巳千古往事独有江流东人言此水自云阜联引澬邵经夷中崎岖二梅压盘束擘裂千嶂烦奔冲穷豪究勇力少纵始得平隰流舂容纡余十里仅闲暇贔屭五渚俄冲从瀦为渟渊产百怪往往不宅冯夷宫春霖夏潦故假藉谷吐川灌资腾舂阳候客气不自禁驱胁罔象从羣凶往时井邑困陵藉欲已此患嗟无庸英英忠定经国手初日小试勤民功不烦燃犀照奇鬼正尔宴坐销狂烽筑亭据胜俯百壑坐使衮衮皆朝宗投巫谩诧邺中老驱鳄未逊潮阳翁横流一旦复故道精意要与神明通吾闻祖龙制六合欲以盛气陵华戎将游会稽示汰侈乃被涛浙还他从区区水波岂云恶要是暴戾神方恫安知盛德虽邑宰能转造化囬天工尔来百有六十载民得平土趋耕农只今令尹亦公辈惟有善政希高踪兴言晴雨应如荅岂复旱溢忧怱怱喜丰对峙且华屋一桨横絶江无风江头秋深足佳趣林霭烟暝纷冥蒙乘间领客共赏胜亦有情话摅心胷夫君岂久吏州县伟望况已齐衡嵩傥令鲸伏波不作奠枕四海渠非公
送程正翁解官归徽州
夫君貌瘠中甚腴万卷抑塞蟠胷书文章有神贵有骨小住金马论石渠青云可上不自喜却下枳棘如栖梧勾稽五载信留滞澹泊一意忘奔趋心研典坟略鞶帨腕脱牋牍疲鸿鱼诸公要人徧知己争欲迎致沾波余代来秩满不得去恳恳至挽桓君须平生不愿受知广高兴忽动歌归欤湘江水落清彻底桂棹可理真良图人生适意贵自得怀土不为西风鲈一盃别酒聊复尔千里明月非人殊修身善世本一理聚首分袂皆同区它时用否犹故吾寄书当道今何如
夀邵阳唐倅二首
君不见大士化身兜率天地涌两足双金莲光明照耀十方界至今犹记周昭年当年刹利西王国才见薰风入炎日菩提广转大法轮普现宝身千百亿即今应感湘江涯一念甫为羣生迷诞弥犹是旧来日尘世已觉心南移宰官未向朝端去暂作资阳大慈父惟将四谛妙真来一洗含灵愁叹苦海沂岂久淹王祥沙堤指日催鸣璫心华定力莫思议福利四海为津梁斯民正赖觉空觉应世因缘讵能度椿龄永刼未渠央会看优昙几开落
瑞蓂八叶开蕤宾湘川当年生俊人天孙织裳云锦新下与圣世为卿云妙龄材策趣金銮从横礼乐波澜翻结知九重生羽翰扬庭径许陞朝班姓名将启金瓯黄海沂蹔此留王祥朝来椒颂传新章青衫属吏欣观光方曈玉颊歌云謡醴泉为酒斗杓东方蟠桃三度实安期瓜枣甘於蜜
代贺苏盐生朝
斗杓酒携井络墟月蓂四荚随盈除絪緼和气掬宇宙怱欝瑞霭充门闾门闾自是相家旧许国勲阀今渠渠公候骨相奇表在佛祖心谛羣疑祛长材不惮剸烦剧入赞枢庭还题舆声猷业履蔼中外使节荣畀东南如三湘来领阜通计九郡咸企澄清车民言此地公蘧庐当馈注想寜应徐姓名行启金瓯书公府入即潭潭居方壶蓬岛有夀域安用九转刀圭余
代人上父生朝诗【十月犹有木芙蓉】
杓擕娵訾月华薄瑞霭朝来溢帘幕芙蓉犹解姹然红要与诞弥寻旧约霞觞举处金璀错夀祝庄椿与龟鹤鲤庭请学炽昌诗彩衣戏有承顔乐
将归新城乡舍邀赋诗赠行
请君吟诗送我归我归虽作半月期马头黄埃且百里村店白酒占双旗只今柳丝东城路万缕方作青青垂归来应未及飞絮自取春色开修眉
和阻风潜江以诗祷神
江行几日风打头江上客子添牢愁人言水神喜作祟客欲精祷姑维舟平生结习口语业篇诗敢告波神休欣然囬首领此意一息千里聊乘流

[book_title]卷二
钦定四库全书
省斋集卷二　　　　　　宋　廖行之　撰五言排律
为老人寿苏盐
司寇家声远开元相业尊亚燕推手笔刺暴赋箎埙无逸隋图在居延汉节存二天公覆盖六印气雄浑美玉蓝田裔洪河积石源人材锺盛世侯伯萃高门龙集天津尾杓擕井络坤策加三卦候蓂改四朝昏兆梦熊罴喜仪庭鸑鷟骞崧高真气宇佛祖是心原标凖仪中外才猷剸剧烦枢庭陪国论江介辅侯藩忠力宣僚寀勲庸简帝阍皇华分使节风采动輶轩煮摘三湘富澄清九郡恩融融流叶气蔼蔼载謡言望洽青氊旧荣须锡马蕃金瓯披姓字芝诏下天垣卿月当聨棘王庭合簉鵷蓬壶开寿域斗柄挹芳樽蟠实来仙木松膏出老根祝公千岁寿带砺见调元
五言律诗
和刘晋父寒食日从郡掾游花光相社祠絶江访向园赏春韵三首
官事何时了郊行亦兴佳不因修佛供端为忆诗家歌櫂浮春浦吟筇倚暮花翻思红蘂句想像怨年华不作春游去那能诗思佳春山长在眼白酒不谋家泛泛一蓑钓冥冥几树花相从有真趣无梦到京华寒食江头去精蓝景象佳怀人悲往事得句念无家飘泊苦多病颠狂因恼花那知三百载崇祀有光华
和春睡
持底赏春晴清眠自爽?据梧销白日高枕未黄昏蝴蝶飞何乐华胥梦可温周公应不远心事得深论和罗舜举三首舜举梦中得腊酒催诗处春幡剪彩时二句足成四韵属余和之
世态醯鸡舞尘缘野马驰眼中惟俗物梦里是真知彩笔神传夜春池句得时渠侬未应媿百世与风期日月游驹迅光隂激箭驰自应怜未遇谁解语先知消息春来好功名梦到时更凭询造物无作戏人期世无良乐久骥足谩驱驰尚喜心无媿渠忧人未知尘埃浑眯目?梦识佳时好在张仪舌男儿讵可期
赠胜业老了谧
客行半吴楚人与诗皆穷得公三昧语示我五言工南山足佳气古刹长清风应余锦囊句还许莲社同
和前韵
有赋为招隐无文可送穷郢歌应寡和齐瑟自难工好在南山雾高眠北牖风此心奚所得要与古人同久雨送春晩倦游怜客穷不因人事谬安得诗篇工莺语唤昨梦鸡声惊晓风此时无好句愁絶有谁同诗源渺万顷衮衮来无穷定应游戱尔岂事雕琢工三章见囊頴一读清头风贫儿获兹富往往至宝同
暮春偶成四首
残花自开落迟日半晴隂翡翠山容暗蒲萄江涨深緑杨浑作絮黄鸟欲成瘖春事今如许谁能着酒斟蒲渚生新涨花蹊长緑隂微风将暑至一雨共春深强聒燕何吻卑喧蛙未瘖有怀无可奈吟兴发清斟小雨纎纎润轻云淡淡隂溪光清絶处山影翠微深蚕市朝何寂牛歌晩不瘖高吟怜节物合把酒尊斟春色堂堂去云容故故隂情连芳草远愁共碧波深一雨能多久鸣鸠只合瘖杖头方寂寞那得浊醪斟
雨中有怀
客里春三月江头雨半旬囊空那得醉吟苦未甘贫愁逐花枝老诗随节物新郴流去湘水欲此寄双鳞春色无多日匆匆度七旬驱驰游子态萧索旅中贫酒薄愁那减诗穷句转新谁能念牢落涸辙有枯鳞
七夕
目切云垂望心驰枕扇凉两年违色养七夕又他乡坐想斑衣戱胡为捧檄忙何人翟方进将母冠岩廊
观潮
江接东溟濶潮从八月高秪应风卷浪谁遣怒成涛舟楫乘流迅鱼龙得意豪瀛洲今不远好去钓金鳌
宿田桥驿枕上口占
屋敝漏踈星?清梦转惊蛙鸣千百辈鸟语两三声意气浑干斗尘劳未解缨平生四方志安肯效蝇营
如新墙宿於刘叟逆旅
一雨洗残暑初秋生嫩凉寸岑余黛緑多稼巳云黄早觉宦情薄可能诗兴长空惭赋囊粟持底报君王
向氏归来园
十亩江头地今时靖节园辋川惭画古緑野谩名存自有菊成径何须花满原是间无俗物不用闭松门
水仙
擢擢琼簪秀盈盈玉颊新陇梅真季孟洛浦是精神好在临江佩遥怜步月尘对花恼诗思何必霅溪蓴
岁晩寄罗舜举
岁晩旅怀恶云平东望赊故人空眼底别恨忆江涯尺素形声画萍踪溷齿牙襟期定何许归梦恼胡笳
怀程正翁
江上送君归灯前凝我思源流嗟世远师友不吾欺此道无今昔人生易别离江湖几千里从此尚心期
钱塘买舟西归
畴昔春江上诗成感旧游重来正炎日还复理扁舟兴逐轻帆远愁随急雨收三年四来往依旧水东流
戏咏白髪
与愁添悴色为老出孤标髣髴生银缕依微散玉苖摘除犹茁茁曦沐更萧萧相见圅关路应符物色邀
和益阳赵宰六首
为邦何所急劝学最留情数仭新儒馆千年继武城梁间珍篆古门外碧波平会有明伦士培风纵鹗横食黮从吾化安舆本若情有能奔晋盗何用筑秦城一邑诚天幸三年赖政平儒功固如许仪舌漫纵横驭吏胡为术临民若用情两难诚具美双璧重连城威爱无偏举权衡自适平吏忠民更乐协气日流横世治不忘兵公深爱国情雄张新汉壁势压旧吴城夜月鸣笳肃秋风列燧平农耕浑自适是处亩从横底事及幽冥仁人恻隐情怜渠犹旅骴为尔返乡城泚?人应化分香讼亦平存亡俱惠泽高义与云横胸中涵万象江上漫怡情突兀飞华屋依微出化城所欣逢岁有此意乐时平登览多新句何须马槊横
无题
州牧谁能举邦人愿借情声名简宸扆恩信着湘城龎统才何陋班超策故平何如今别驾膏泽与江横
挽王倅
政最方贤躅公心得事情江湖多抚字秦蜀佐廉平族处欢群从乡评叹老成西风非宰木犹记手经营
挽周守
姓氏标千佛功名老一麾人皆嗟窘步公不陋居夷悃愊尤安静廉明且惠慈穷陬天弗佑三月逝如斯
挽邓彦霄
秀整文明早精明吏事优聨登年正妙再转誉弥休方展云衢步俄惊夜壑舟平生如此友零落向山?仲氏怀聨璧慈亲念倚闾官迁身未享子少室无储不料全家望真成一梦虚生材悭予寿天意竟何如
挽谷子长
仁寿渠应尔为君呼彼苍若人奚所恨夫我谓难量好学顔何泯多才贾遽亡乘除余庆在薿薿看诸郎百岁三之日如君乃若然谢庭凋玉树楚泽毙兰荃堂有双亲老身无寸禄缘英?傥犹在泣我此诗篇伊昔拜芝宇词场话俊游一从分袂日五阅鱠鲈秋别梦思何极长川逝莫留盖棺俄隔世空遣泪横流
挽刘知府乘
辛苦平生学儒科志稍酬路遥车折轴夜半壑亡舟士惜鴒原尽亲悲鹤髪留传家幸有子门户可无忧
挽邓知县友龙
文撼湘南国才高月旦评弟兄皆吏计父子擅科名彩服欢初浃黄粱梦不惊伤心见零落埋玉闭佳城别向巴丘去归从浙水来絶怜三益友高卧九泉台清会成陈迹明时失茂才无因陪祖奠风壑寄余哀
挽军器监簿周公子及
人物丹丘秀才华迈选优青藜行照坐白玉遽成楼数不登知命言犹见告猷词林根柢在三凤看鸣啾一经同鴈塔再入并鸳行方喜为寮好那知梦奠伤学多应损寿文富幸流芳有士奇如此云溪奈閟藏
挽唐学録颐
今代称纯孝如公第一流事亲惟婉顺厉志只操修德行浑无间功名略未酬空遗千古恨明月一山丘虎榜标名日英声四海闻传家惟奥学有子继清芬未熟黄粱梦俄同冥漠君哲人今巳矣无复更论文
挽龚宣教世基
文物湘中盛唯公独最优麒麟来瑞世鹏鹗快横秋桂籍名方着灯窗志少酬居乡多令望治国藴嘉猷游刃虽余地栖鸾试未周仅伸三釡养俄隔九泉幽风树悲难弭蒿莪痛曷瘳平生无恨处有子袭箕裘
挽雍宣教知义
早擢蟾宫桂声名第一流下帷潜大业击楫志神州修短林中木浮沉水上沤生刍今日奠恻怆泪难收忆昔居黉舍曾陪戏彩斑才华推粹美功绩叹间关有子能传业无丹可驻顔哀词临隧路明晦万重山
挽龚主簿盖卿
当代文章伯声名属太常云衢方奋立薤露忽悲伤郄桂荣贤嗣莱衣远北堂苍天竟何意忍使哲人亡奇士如公少居然得誉尊绩文追古作献策达修门梁坏吾安仰人亡道尚存伤心南野路天迥暮云昬
挽刘学谕玗
剑浦昔名族湘川今世家簪缨方赫奕里巷正光华岂意有余庆翻成不足嗟哀哉天道远福禄一何差诗礼家传旧箕裘世袭良蚤同花萼秀晩并桂椿芳方恨违同气那知叹肯堂斯文今已矣继踵属贤郎声猷惊俗旧科第策名新筮仕甫从志辞官复为亲谁期一朝患遽殒百年身平昔经纶事而今已古人学富犹无已才雄非自成诲人真不倦接物有余情仅有抠衣便俄惊逝水倾丹旌嗟莫挽忍听薤歌声
挽刘宣教孝昌
夙世垂遗训书林早策勲敬诚跻至善师友富多闻棠棣两玉笋闺门万石君九原那可作惆怅哽飞云暂出伸三釡归安菽水心立言存絶笔遗子胜赢金肝腑真堪托情亲久亦深交朋忘一监哀泪满衣襟
唁陈颐刚颐大二兄
陈子吾为友别来今甫春孔庭歌坏木窦树失灵椿谁谓有余庆几成无告民天涯一携手涕出为悲辛
七言律诗
和游归来园韵
咄咄柴桑久卜邻轩轩少室竟何人一?奇兴心犹远千古论交迹未陈畚锸自随天地阔园林好在岁时新东风相逐经行处花草禽鱼不计春
簿书丛里厌纷埃夙驾輶轩此地来好是板舆将母乐不妨樽酒为花开难胜赏哦诗适生怕严城打鼔催明日江头还眺望松风阁上几徘徊
春雪
腊尾春风不着忙雪花先压百花香试为天上玉妃舞欲遣人间越犬狂万里氷壶尘不染一番琼圃日初长东皇喜作吾翁瑞又报丰年到酉阳【时随侍辰州】
江楼雪望
几日凝空雪未阑江头乘兴一凭栏瑶池宫阙连天迥琼圃山川特地寛极目龙沙千里远倚空氷柱数峯寒望中浑觉蟾宫近便欲乘风寄羽翰
和春游三首
骀荡融和二月天邀朋同是饮中仙试将拄杖踏芳草更看兰舟航野川酒兴偿花聊复一诗篇贾勇或相干何妨日日寻春去醉把赓酬授简传
寻胜遨游且乐天楚狂应是地行仙一年最好春三月到处那能花满川梦泽诗肠呑八九河沙醉境渺三千眼中况有江臯佩应作潇湘胜会传
雨余迟日放晴天春入园林点化仙为约奚囊行秀野更看花岛媚清川杖头买醉多踰百笑里挥金知几千一段清狂谁会得谩将高兴付诗传
海棠
暖日烘晴二月天万丝垂舞竞春妍谁移西蜀寸根远独领东风一笑嫣醉脸凝脂朝过雨红粧照烛夜笼烟漫山百卉空麄俗知是流霞第一仙
社日雨
一年好乐九十日底事天工力作难自古惜春晴有几只今连夕雨犹朝来已报山城社客里那知花信寒遥想故园田父乐伐豚酾酒树团栾
清江道中
客里春愁万斛量随身抖擞一奚囊了无池草入诗梦粗有山花供酒狂半载飞蓬成底事几鈎新月误相望夕阳又傍空山宿杜宇声中人异郷
次纲官王簿韵兼简伯潜二首
江上晴光照眼浓十分春色满城东客怀何限湘波绿漕事方殷汉粟红雅有诗情添兴远可无酒力破愁攻舳舻早晚蒲帆稳长啸东南万里风
柳岸流莺两两黄风光浑在一帘香休辞老去追随嬾莫遣春归倥偬忙满地芳茵犹胜践漫天飞絮漫轻狂溪园早有同游约凖拟盃行引兴长
和张王臣郊游韵三首
君访西郊古佛家还因烧佛问丹霞可能同住依弥勒应是前身悟木义林杪危亭供宴坐门前翠袖俨排衙纷纷鄽市何时了静看优昙浩刼花
山头笑语落千家晓入登临引暮霞极目未应烦笏拄招朋端不羡鱼义归来皓月明於烛睡熟黄紬卧放衙幕府官闲诗思敏赓酬亹亹笔生花
秀句清圆掩百家锦心幽思定餐霞风骚谁敢闚严律诵数惟应满洛义已有文名肩杜曲却怜羇旅赋彭衙自嗟下里陪高唱羞说花时鼓子花
和芍药
牡丹摧尽蘂初成花谱还应压後生右掖昔年陪俊赏幽兰今日助诗情当阶镇日翻红艶傍砌何人翫秀英国色要须归第一花王从此浪收名
送春
煮醖青梅且共尝游蜂飞蝶为谁忙秋千彩索迷青草车马红桥锁緑杨春事战回蒲剑老诗肠结尽柳丝长韶光赋别休匆遽凝伫东风更一觞
宿田舍遇雨
奔走尘埃日几西又从舟楫问津涯官身底事多羁束世路由来足嶮巇甘雨也知苏?稏轻风祗管舞涟漪夕阳又傍田村宿无限蜩螗噪晚颸
七夕
从昔人传鹊作桥一年牛女会清宵几家乞巧罗瓜果是处开樽沸管箫云雨暂成银汉约风雷催趁玉晨朝凭谁与问支机石好上仙槎欵碧霄
重九後菊
寂寞东篱几夕霜不堪憔悴逐炎凉谁知璞玉浑金态尽作红尘紫陌粧流液尚能甘水味返?应付与梅香来年莫落秋深後好趂登高入酒觞
中秋日简同盟诸公【是日诸公约为双桂熏炼之举不克往】
风囊啸谷猎尘衫雨鬛行天驾玉骖一洗蛮烟浑逐北全提商令似征南佳时不负中秋约双桂能同一夜谈我亦兰陔奉馨膳与君欢事喜相参
和晚菊三首
羇寓穷秋几许清晚芳犹尔亦何荣东篱旧岂论余子三径今应愧老成气味耐堪供饮兴登临那得厠羣英节华要是丈人行俗眼谁知省屈平
何事秋光老更清故应有菊占秋荣後来汉陛知薪积晚出商山叹翼成三径惟将松比操东篱那为酒含英纷纷红紫随时好臆对西风诉不平
荒凉篱落露华清菊为重阳特地荣奔竞鬬心知戒在踈迟嬾性习闲成偿秋为子添秋兴见晚知谁恨晚英赖有南山陪旧望悠然目极与云平
月夜有怀二宋兄
云容冉冉碧於衫蟾影腾腾稳胜骖万壑凉声生木末一天秋色满江南闻鸡漫起狂夫舞扪虱谁从隐士谈坐想诗翁搜好句初机还许学人参
秋夜读书示谦
百年诗种世科存三载相望两拜恩主簿从渠称大小儒冠喜我到儿孙立身正要先忠孝力学尤须造本原老矣寸隂犹共惜日新期汝大吾门
常记吾公诲语存岂唯抚育念深恩要将礼义扶门户常把诗书训子孙衆耳尚闻垂絶语尔曹无负起家原殷懃事业能无忝何羡于公驷马门
西囿卢橘数株方穷秋萧索间诧然敷荣薿薿可爱作诗记之
寂寂园林秋暮时可人卢橘玉英肥祗应篱菊返魂在满慰金行得意归僵立冻蜂攒翅白霏微繁李缀枝稀天公似恐缁尘污乞与氊裘护雪衣
和罗舜举
岸岸花飞客思浓拍空烟水与天东暮云横岭依依碧朝日翻波衮衮红鸥共忘机元自适鼍犹鸣鼔定谁攻凭栏万里危楼望愁絶江南一笛风
对酒怜鹅满意黄江天风暖水纹香诗情到底能多助官事由来未苦忙晴雨不妨春自好醉醒何择我非狂几时容与扁舟去浩荡烟波情兴长
和张王臣【王臣送示渠与僧普泾道士胡嗣芝和衫字诗易喃为南因次其韵】
词伯今犹从事衫追风才轶谢羸骖浪传齐已声江左不见弥明隐岳南骚读正堪供痛饮箎音那许接高谈君家况有輶轩法乞与新编得细参
和家字韵呈同社诸公
平生四海鲁东家貌敬谁能礼有加试问离歌谈狗曲何如艶曲唱山茶广平似铁诗犹好河内闻箴喜更夸惟有谪仙堪痛饮世间佳处乐无涯
和松坡刘迂诗四首
新凉凭雨入郊墟却置诗书困简书顾我尘埃随野马今谁风味忆鲈鱼可能三釡从吾好且放双眉满意舒賸买一尊浇礧磈从他??水鸣除
白云飞处祝融墟心切平安一纸书浪走毛生惭捧檄清贫羊续漫悬鱼银蟾浮彩秋尤好金粟含香桂欲舒指日安舆奉顔色彩衣容与戏庭除
平生湖海敝貂裘一笑周南底滞留豪放不妨诗李白峥嵘何意吏朱游悠悠世上难穷事落落胸中肯着愁高兴横秋浑不浅月明还上武昌楼
满袖风埃季子裘谁怜斗粟漫淹留栖迟岁月浑闲事放浪湖山得胜游一律任渠从滥吹数盃容我且浇愁祗应好在平生志更上陈登百尺楼
暮秋闻鴈
微日输晴宿霭收征鸿迎暖到南州相呼相唤稻粱熟年去年来芦苇秋琹操曾遗中散恨海濒还见子卿不夕阳莫傍江楼去长有别离人倚楼
和蔺仰之咏含笑花
何物包藏欲媚谁千金难售惜光仪空凝巧倩如羞靥晴吐浓薰已透肌一夕举烽徒自苦三年射雉若为奇无情草木欣欣意却恼多情为赋诗
得长兄书
雨余清梦话踌躇投晓敲门一纸书尺组却能羁壮士寸心浑欲驾飞车青衫小吏谁知子白发慈亲正念渠只道为官志三釜而今那似守阎闾
同伯潜诸公联骑出城东次衫字韵
怯晓征衣袭小衫山头淡月照联骖晴光忽散湘江上秋色疑连梦泽南後约吹香舒藻思同游载酒欵犀谈遥知坚卧朱文季倦听朝鸡趂六参
和武必达郢亭杂咏韵
君家华屋隐松关满壑清风六月寒半岁胡为漫蓬转篇诗犹解惜春阑人言占马应东首我欲移文向北山试问啼?缘底事尽情终日劝人还
宿白湖即事
乱蝉声里夕阳村野寺荒凉竹映门汨汨溪流新过雨芃芃禾稼已平原老僧不省论诗句初月犹能共酒樽莫为奔驰起归兴东西南北一乾坤
和洞庭古寺壁间韵
六月湖天凛似秋曾凭樯燕小迟留苍崖偃蹇浮屠古白壁淋漓醉墨流吹浪鱼龙供客戏乘槎牛斗得天游一声帝子云璈曲家在蓬壶碧玉楼
和徐志父道中池亭独游之什二首
炎风勃勃触轻衫何事驱尘未解骖清我一泓能湛湛洗渠双耳任喃喃方从君子欢相爱未信樵夫笑不谈他日通泉访陈迹光芒宝剑与天参
闻弦那用湿青衫俛首盐车骥可骖珍重居汚自贞洁飞扬巢幕漫呢喃云天意气生怀抱尊俎风流入笑谈不碍哦诗佐清逸明朝敛板又庭参
游岳麓宫抱黄洞
长沙不足容回旋放脚直到清虚天层云荡胸意矫矫皓月入袖情娟娟扶揺浩荡九万里城郭彷佛三千年仙期汗漫直牛斗此志理我乘风船
和张王臣登清斯亭韵三首
一年好景负黄花洗眼江梅傲岁华把酒欲从天问月知时谁解管飞葭人情似水多泾渭世味如禅说蜜樝只可高吟酬节物莺声早晚又天涯
一夜寒牕剪烛花细寻诗派忆京华爱人欲赠两溪竹吊古谁荒大泽葭味永黄鸡羮苦菜香清沈水煮榠樝拈来信手皆佳句浩叹东洋渺际涯
海棠冬暖亦狂花步遶畦区羡物华微雨苍茫低塞鴈寒声寂历到汀葭映人清絶梅松竹照眼黄垂橘柚樝自喜闲中足幽兴不妨时理醉生涯
题苏瑑觉斋二首
不随凿枘辨方圆安用蓍龟考未然万物由来皆备我寸心既尽即知天见几那俟拈花手乐道浑忘絶易编自得诚明千古学谁能证此具精专
灭去觚棱性本圆了除藩蔽物皆然向来具足顶门眼尽发卑微瓮里天胶扰空花俱是幻拘挛尘鞅束如编非予孰为幡然起莫遣阿衡美独专
和长兄席间书事
穷山二月无多乐犹作春来料峭寒常恐花枝暗萧索却教诗句漫艰难寻芳赖有城西角泥饮休论日几竿他日山僧纪清集阁中应作画图看
题舅氏耕隐图
诗书事业可公卿垂上青冥却反耕舍己芸人吾弗尔种田得饱我何营一犂春雨寜论力万里秋云会享成堂上更书无逸语也知稼穑重金籝
书怀
莱衣喜气着青衫世路从渠裂两骖试问虚名空斗北何如荣养乐陔南邻墙饱听新诗句尊酒相从几笑谈闻道秋郊足佳趣好奇谁复似岑参
食菜作二首
吾儒不羡能方丈彼相胡为食万钱谁识春来有珍味乐如疏食曲肱眠园中菜把勤能致曹掾蓴羮美未专便作远谋胜肉食他年无媿作诗篇
春来日饍菜数本絶胜杖头擕百钱但得园蔬非馑岁肯令午梦搅清眠食芹有美吾思献采菲无遗利可专莫笑先生长诳腹解吟朝日照盘篇

[book_title]卷三
<集部,别集类,南宋建炎至德佑,省斋集>
钦定四库全书
省斋集卷三　　　　　　宋　廖行之　撰七言律诗
丰城舟中
踏遍江湖路几千买舟因得憩江天不嫌烟水牵离恨要狎沙鸥伴醉眠南浦春深波涨岸长芦风寝浪平川生涯喜近长年老夜半拏音月满船
上湖南孙漕四首
湘郡湘城四十余赋租无爽岁无虚三年自是澄清泽一吏何能抚字书底事古人勤劝课由来国计在阎闾南阳谁守蒲谁宰更赖褰帏使者车
湘水湘江衮衮流南连五岭北荆州造船行粟无遗算自叶流根皆运筹国计已多刘晏策民情滋欲寇恂留善刀莫起庖丁念何止恢恢十二牛
湘俗湘人百不忧口无异论只歌讴皆言此日孙夫子还是当年郭细侯不信民情容易得可能仁闻镇长流而今九郡皆膏泽看取黄云万顷秋
湘雨湘田处处同谁知公意与天通爱民天亦忧民事望岁公应喜岁丰自古强兵先足食从今积粟可平戎关中事业非难办要看他时第一功
代送王守赴湖北漕
紫泥芝检下遥天綉斧荣更竹使权六辔周王新礼乐重湖楚国旧山川澄清风采生麾节眷倚精神跂邃綖早晚沙堤归步稳二台齐色耀星躔
和丙午衡州鹿鸣宴诗
丹诏飞来万国春抡才美意属贤臣几年志气风云壮一旦声名日月新好把良筹裨负扆莫贪香饵堕垂纶来年上国风光好喜帖西驰沸路尘
和石鼔宴士二首
几年蓬藋翳儒宫文物新还俎豆中幸甚诸生初见武欢然置酒更亲崇晴收楚峤千峰雨薰奏虞弦万籁风须信亷平汉循吏可能齐鲁化蚕丛
江头秀木碧参空喜见新晴到眼中秩秩北林筵有序潭潭东阁礼尤崇广平元老今贤杰江左夷吾正祖风况复赣君崇教养清隂到处緑成丛
上湖北赵司仓三首
君侯德业简渊衷亟上朝端望寖隆鵷鹭羽仪从北阙骖騑礼乐正西风六条郡国褰帷里万里沅湘揽辔中早晩诏书归衮舄由来周召合三公
黼扆天高德意深恩言临遣重丁宁九霄雨露新英节一日风雷徧洞庭财力定能均息耗米盐因得裕常经如今想见南翁喜长望吴头认使星
廷尉年来犴狱清更凭藻监惠诸生新奇往往多闻罢朴鲁区区亦竟成已见规橅通造化会看勲业正钧衡先生小试澄清手天下顒顒望太平
送黄尉解官因简黄德亨
夫君解纽去通泉十幅风帆下碧川宝剑诗成光射斗扶摇路稳翼垂天湖山桂老乘秋兴越水梅开近日边丹扆须贤方侧席会听鸣履上星躔
平生饱听无双誉一见全胜得异书妙语从君闻梗概清尊酌我更踌躇希踪伯氏情何限惜别吾曹意有余若见滁州新博士为言湘水媿污渠
病中寄武公望二首
四十余年尚转蓬渠论南北与西东但知爱子三迁教不辨谋生一亩宫北海可怜真意广步兵良苦漫途穷人生择术须循分鹏鷃逍遥自不同
轻去千金若弃遗高情勇决固应稀端来共我茅一把不肯折君腰十围世事弹棊无定局人情蒙穽有深机生涯也趂身强健况是平阳德可依
无题
生憎城里只尘埃胜处何妨特地来况是近郊新雨歇可能乘兴一樽开春随使者轺车至花倩棃园羯鼔催来岁披香侍华宴也应犹记此低徊
逸兴飘飘鹤九臯凉州那得费蒲萄一从卜筑东山胜便觉声名北斗高手种百花从日涉心澄万虑弭汤鏖主人已作骑鲸去谁与鸿蒙共胜遨
用韵杂兴
夏葛冬裘等一衫飞黄跛鼈谩同骖人情展转怜风月世路沈迷泣北南我已灰心忘厚味谁其缄口罢游谈如今欲问西来意便挂僧牌报放参
萍乡道中
萍实乡中雨初歇野溪流水奔惊湍蚕功欲登蚕妇急春隂已浓春事阑飞绵漫空白雪舞叠巘插汉青螺攒家山归去此无几眼底已作潇湘看
宜春道中
路转溪回几曲村溪头流水去浑浑农忙野叟朝耕陇蚕老人家昼掩门游子漫怜春色晩故园应想绿隂繁归欤屈指无多日夜雨团栾酒一尊
覔酒於宋伯潜
典衣无策渐朝衫早计君毋笑拊骖未辨墙头仍瓮下空哦斗北与箕南蒲萄不作凉州想庚癸犹酬褐父谈折简更招花下饮可能离坐亦容参
和武公望从人覔酒二首
野店醪香尚带烟中山醖久漫经年公营恶草安吾分太白高吟羡子先好办一尊常对月谁能百斛更浮川正须浇我谈天口富贵浮云且任缘
春愁满眼久驱除嬾问生涯念及孥但得论文留客醉不妨问字到山居寒收冻面应浮蚁暖入芳腴可泛酥便欲呼儿洗杯酌陶然应许及波余
又次韵二首
几日春寒似禁烟杜门浑欲任流年得钱相覔非难办载酒来过定孰先无奈梅边虚胜践遥怜柳外涨晴川佳时纵意须从事莫笑幽人也化缘
年来那复不时须斗酒珍藏敢罪孥安我馈浆穷逆旅有谁携榼访幽居麄粱何择皆庚癸题品宁当辨酪酥自笑悲辛慙杜老却愁人不食吾余
弃屣有感
蹈遍关山日几西周旋步武镇相依居贫原宪履长决战罢吴王屦不归已类?鞾无复召空慙释屩?成非尘劳弃屣今何有纵尔双鳬自在飞
宋伯华趋朝用川字衫字韵作二诗送之
微雨轻寒透客衫十分秋色相征骖人占逸驾应空北君自良图已运南须信由来非枉尺谁云领取勿多谈而今吐握逢知己会听新除趂六参
驰名衮衮甚长川君独乘风万里船得意正看期汗漫趋时宁肯媚连娟升沈百辟方公道扶植斯文要衆贤元献景文今棣萼还须柱石汉中天
送鲍判官解官归浙西
蚤行吴越得清名岁久湘中始识君人物自堪交仲父才华端可继参军一州从事曾游刃万里封侯好策勲江上今朝话离别西风吹起楚天云
送乐贡父赴书馆
秀出书堂隽有声又携琴剑主文盟师承自得春秋学经行俱高月旦评援缴解令专志虑窥园那肯乱精明安昌异日多成就何止从宣一二名
送伯华醉归不寐又用韵杂言二首
十幅风蒲下碧川别怀何惜醉金船娄公正遣江流稳庾老宁辜月影娟善世如君皆夙望泽民应我媿前贤荣华莫美城南杜早晩还亲尺五天
休论决处甚防川刚道呼来不上船正使涓流鸣??终然修竹净娟娟浮沈与世鱼潜跃清浊从渠酒圣贤富贵功名皆自有可怜邀月问青天
和曾知运寄兄诗二首【并序】
郴水曾嘉运乡里推其宿学丁未特奏名偶任吾郡欣然拜命以归其弟耒阳尉知运作二诗寄之以赞其意继和者多矣因见诗轴率尔同赋因知运附卷末斐然可羡
得丧区区指屈伸褰裳归去楚江滨蓴鲈到底秋风美牛斗依然夜气新满壑烟霜供歗傲传家诗礼照清贫不须变姓吴门隐自有相从化鹤人
忠孝蝉联萃一门鴈行相望欵天阍青云有弟先行志蓝绶今兄亦拜恩肘印一时饶季子风雩千载见诸孙二难金玉交辉映出处相高德义尊
送长兄赴调上都次田俊卿韵二首
霜熟林空月满川冲寒突兀耸诗肩便应策骥行夷路不用燃犀照碧渊从昔正人终遇世到今方士漫求仙老成谋国须吾辈可笑轻踈贾少年
从今日日听新除去马加鞭不用徐最是好为三釡计不妨频寄万金书君行霄汉无留轫我得江湖欲纵鱼更念起家人底事百年门户正关渠
重九道中怀长兄二首
客里匆匆饱岁时今谁能免利名羁有人骑鹤去千岁顾我巢林方一枝後日空怀棠杕燕经年慙愧菊花期白云飞处湘天碧心在南陔日咏诗
追欢那复少年时老骥如今亦受羁白髪惊人风落帽黄花伴我岁寒枝谁能寻胜过元亮自叹知音失子期点检胷中犹礧磈强倾浊酒自哦诗
田舍杂兴怀长兄四首
少休?市喧嚣耳来听田农应和歌畟畟耕畴皆帝力欣欣时物自天和山云亭午半未敛溪雨黄昏清更多但得长年饱禾稻也胜官里厌风波
不到田家又夏初试从野老访耕锄稻畦高下水皆足天意雨晴时自如学稼我犹慙孔子问津君且向长沮宦游何似团栾好更念怀归畏简书
去城靳靳路一驿故岁迢迢今甫来桃李隂成真緑野溪山清絶胜章台青衫手板徒劳尔竹杖芒鞋亦快哉莫向红尘深着脚而今毛鸷苦相猜
遥知此日黄初起颇忆平生马少游薄有田园奉甘旨苦无机械与沈浮如今官事真谁了底事周南独子留白髪倚门还念否令人翻动北山讴
寿巴陵朱宰
万里沅湘浩荡秋秋来佳致日清遒湖平一碧波光静雨足千崖暑气收底事欢声腾下嶲祗今贤宰在中牟民情天意归仁寿看到三公尚黑头
送许兄还侍兼简广南监塲二首
君家畴昔汝南龙渊有骊珠自不穷黄卷乃翁亷取位碧梧之子秀参空儒冠底误资身术盐筴聊成富国功莫倚沃饶云近盬图南九万看搏风
旧游历历记湟川南下番禺稳可沿知有文星冲斗去遥怜海水遶城边而今五岭多宜客见说羣卿賸好贤问讯夫君聊吏隐云胡三月未官迁
次韵酬宋伯潜三首
诗坛得隽敌无强独立南丰一瓣香我欲句中闻妙法君应肘後出神方陶熔景色春长好流转风光物自忙珍重三薰更三沐全胜汤饼试何郎
百拙无堪不自强身谋犹得学黄香青衫良助君衣彩图凿何嫌我枘方旧雨故人相得甚浮云苍狗可怜忙从君更许闻诗律唤醒风骚起夜郎
老嬾渠能更倔强隣墙可恋瓮头香卷舒自我聊全璧非笑从人亦大方日永游丝随望远春深乳燕趂晴忙闲来不入邯郸梦未厌区区白首郎
酬罗季康二首
惭愧材非可与言等闲微籁自鸣天井蛙无理只成閙里妇空颦岂解妍君自平生多与点谁云一语始知然欲伸床下殷懃拜诗律於今属大贤
自怜疎拙百奚宜不省胡顔可媚时驰骛功名非我事欢娱菽水只心知风姿故陋难施粉面目堪憎正类倛惟有灵台亦裴度到君明眼不能欺
次陈颐刚与许拾遗酬唱之作
奇谋端合赞几沈何事山林意味深引类古人方厚禄忧时百念可灰心会看览德翔千仭未信干霄老百寻却笑疎慵真漫仕闲中赢得二毛侵【一云莫倚哦诗了清夜弥明咄咄意吾侵】
和四十五叔庆谦子过省二首
行年五十尚青衫耿耿胷中负不凡那意宁馨联桂籍只知清白映氷衔平生济叔耽周易何日商宗起傅岩好上公车治安策绿缇飞诏下方函
长笑痴儿恋戏衫拖泥带水漫卑凡何如一动君王听不入徒劳簿尉衔细水循除空??泰山终古镇岩岩可怜司马身华宠晩作谀书拟奏函
还十五弟文藁
文府高扃守鬼神蔽亏那揜艳华春屠门肯作朶颐过龙颔轻攘照海珍十袭莫论藏弃宠双眸姑浣向来尘从兹染指谙腴味藜苋难甘诳腹贫
示梦龙侄
小验文场粗慰心读书从此更谆谆要令大敌尤能勇须索新功又过人得力无过亲翰墨致身端可上星辰秋风春浪鳌头好拭目吾宗尽国珍
赠别罗舜举二首
畴昔交情一辅车年来造物且乘除论文谁共肺肝语道旧空传咫尺书半岁不堪心鄙吝一樽聊得语踌躇匆匆又作相违恨愁絶临风送目初
鳌峰夜色输明月龙穴秋光蔼碧云景物故应人惜别风流难与世相闻新诗题处君思我啼鸟声中我梦君一笑相从非易得有怀聊复此云云
别蒲圻徐丞于金鷄驿次李和卿韵
金鷄亭上小舂容日射湖光照眼浓痛饮壮君堪八斗剧谈应我避羣锋笑看天际孤飞鹜惊起波中老蛰龙明日东西各奔走莫随流俗浪迎逢
有禽声急而似可晓乡人以催税目之其声亦颇类焉因感而成诗
怪底微禽似有知区区舌吻竟奚为欲将终日能鸣巧深为当时远害思布谷尚应勤播种春畦何事较公私谁如独占催科考无复阳城恨拙迟
挽江西宋漕三首
蚤岁才名画省郎会纡玉节惠三湘哀矜折狱人无怨访问垂心虑最长不便幽潜遗陋巷更将文物萃书堂期公四海皆膏泽太息思贤殄瘁章
牙筹坐席未全温尚想星沙恋德门剡牍方新蠲赋请忧民不计此身存平生大乐功何晩寿相龎眉理莫论云黯江南失春色可堪杜宇更销?
櫑具曾承衣绣迎学宫仍见选诸生求文於白远何取联第如詹时共荣公自典刑多教化人谁菑播赖生成而今未报何侯力万里神驰两泪倾
挽宋知县刚仲二首
与君同志复同州少日论文放一头孝子忧亲双鬓白痴儿了事一生愁凌云意气须臾尽积岁声名取次休赖有遗编留史笔几回废卷泪横流
阀阅方成一段奇三湘况是古来稀弟兄同岁乘槎去父子连科折桂归诗礼传家人共羡欢华过眼事俱非秋风寂寞萱堂露染尽当年戏彩衣
挽陈宣教直中
回鴈峰前忆隐沦平生谋道不谋身诗书满腹空名世科第衰年独後人赖有佳儿传素业能令潜德上贞珉交游半世今零落忍望铭旌泪墨新
挽武宣教彻二首
三釜何如菽水长毅然投劾奉归装共钦箠楚辞巴岭又听勾稽复楚乡鸂鶒下滩谁御史凤鸾栖棘漫仇香絶怜五十三年笔不草文园封禅囊
书来撩我重思君情比雝雝鴈叫羣词赋一时高李杜弟兄今日扫机云未还金马日边诏去作玉楼天上文千里莫能亲视窆篇诗寄挽亦徒云
挽武宣教徯四首
南楚东吴万里长几年来往共资装公方着脚功名路我办卜隣文物乡雅意嘉招言在耳赠行新句墨犹香追思气概生涯语诚意谆谆总括囊
生平耿耿不忘君位下才高气不羣手取科名如拾芥眼高富贵等浮云秪知世可行吾道其奈天将丧此文知遇莫酬今已矣篇诗聊寓一哀云
呜咽锺悲子夜昬灵椿摧折重销?数丝白雪遗慈母一寸青松括耳孙返哺声乾那可及挽须情在不堪论桂枝皎皎欹寒玉竚看扬名振礼门
哭公无计挽公留痛写哀衷佐绋讴丹旐姓名何所益青编事业等闲休长江百里浮清恨明月孤峰起些愁底事波神均此怨白头寒浪拍空流
挽周宣教宗沂二首
子职勤劳衆莫攀巴丘高节世尤难一官未抵琴书乐三釜何如菽水欢傥有轩裳存妙句平居丰俭只儒酸音容渺邈今何在云黯江南万木寒
始别犹承笑语温昭晖相望几晨昬伻来骇听言传异泪哽悲怀饱不飱归拜文帷人已去痛瞻灵室像徒存反思博我谆谆意何日能酬知遇恩
挽刘宣教秉二首
铭旌摇曳泪沾巾为惜贤才生死分乐道喜陪今漫道高文谁与共论文西湘岸脚送霜雨明月岭头留暮云有子登科真不朽它年勲鼎慰严君
道义君家振楚荆嗟君功业负平生诗书累世有底盛簿领一官徒尔荣亲族追思应重惜慈顔怅望不胜情灵輀远送松冈外风雨凄凄猿鹤鸣
挽黄承事三首
肯为儒冠叹误身直将富贵等浮云谈棊柯腐尘劳想读易编摩世俗纷郑叟遽嗟年在已卜商宁作地修文须知异日高人传耿耿君平继有君
不用籯金侈厚藏无烦农圃富耕桑一经父子韦编训余庆阶庭玉树芳道义固堪绵有後功名浑把付诸郎他年窦桂诜诜报当信於今种德香
畴昔云天一覩披十年徒有梦追随担簦已负异时志仰斗今余後学师夜壑舟亡人孰秘少微名在世空悲嗟嗟莫致徐刍奠掩袂伤心陨泪洟
挽李主簿长民二首
蚤擅湘中二妙声一官政尔为亲荣倦游未试胷中藴苦学徒遗身後名踵武世科知有子尽心色养足生平可堪膝下称觞处不见伯仁贤弟兄
帝里从游情最亲江头一别几经春追思语笑恍如昨时枉音书宁厌频忧患自嗟非故我昂藏不复见斯人每哦风月无边句西望澘然泪满巾
挽刘主簿令二首
鴈行场屋久联翩赋客终为桂籍僊鸾诰已封慈母贵鲤庭仍见世科传转头生死归何地反掌荣枯欲问天贱子门阑方有托惊嗟梁木忽先颠
投檄巴陵本为亲迟留方拟问通津一官粗报平生志万里俄倾未老身里棘岂堪栖凤驻冢花重叹卧麟新我慙李汉无才望敢效韩编作序人
挽朱监庙明二首
人间世事最堪悲有子骑鲸去不归客廐谩遗陶母荐萱堂空对老莱衣黄金榜上嗟陈迹白玉堦前泣断机赖有青氊存眼底满庭兰玉侍亲闱
平生知己几何人高谊如君最好亲鹤盖不随青眼顾鷄窗唯有白头新今谁肯借周瑜宅待我深知管仲贫肠断眼穿明月岭九河倾泪一沾巾
五言絶句
玩易斋
三椽函宇宙一卷肇乾坤深味画前意宁於纸上论作者亦何患思深义亦深忘言更忘象默会古人心
遣兴四首
贱宜人弗齿贫遣日劳心不着新诗句春愁那可禁穷达渠非命机关不到心新诗聊自遣高兴若为禁无客共谈道有谁能赏心人生要自得穷困吾能禁一生俱有分万事要无心强聒诚行险危哉安可禁
书诗隐何元仲诗卷
歌舞纯周雅风流见夏时可能供痛饮无畏误雌霓
六言絶句
方壶
阅世觚棱如许照人冰玉渊然个里可藏天地尘中自有神仙
书陈颐刚墨梅扇
玉斧琢成明月陈玄幻出横枝依旧西湖风景素衣聊受尘缁
寄题李筠叟主簿所居竹斋
寄傲宁须门柳哦诗不必庭松伴我虚心直节领渠明月清风
书诗隐何元仲诗卷
相马玄黄牝牡斵轮甘苦疾徐元亮得琴中趣弥明非世间书
半隐诗
远引未能忘世端居且学灰心定自随时隐见应非与俗浮湛
山居三首
鸟语唤回春梦鷄声叫出朝暾一段可人晴景几家深处田村
暖地池塘早绿春和笋蕨先肥惯作田家活计懒随鄽市关机
贵贱孰欣孰戚穷通何损何加成毁举同堕甑妍媸不属铅华
七言絶句
立春二首
晓雪才过天气清喧阗钲鼔喜迎春世间多少虚名事彩仗驱牛又一新
随意旛花剪缀新盃盘草草簇芳辛还欣好景平生事赢得旬余分外春
和清明後即事
柳隂嫩绿藏莺语花径余香着燕泥南亩十分农事好平畴野水称耕犂
和清明前即事三首
乍雨还晴近禁烟踏青人憩楚江边花枝处处争妍媚粧点春光二月天
漫山百卉效奇珍尤喜原头雀舌新不待清明改泉火撷芳收取最先春
雨歇花畦径未乾春衣初试觉轻寒所欣节物能多好祓禊临流江不澜
春晩雨中
绿杨庭院雨如丝已是梅林欲熟时惭愧春工起归兴向来节物彼何知
雨中惜海棠花四首
东君何事妬花妍不遣春风一笑嫣邀动芳心愁万缕盈盈含恨雨中天
点缀春容特地妍艳粧金缕脸霞嫣无端风雨妬顔色半吐芳心向晩天
谁恨花枝苦未妍故将雨熟醉顔嫣禁寒来把芳丝吐会向和风放暖天
费尽胭脂画不妍春心一缕褪唇嫣雨中似是花神意犹作西来旧蜀天
和送春四首
潇湘江上送春归酒榼何人共我携不是吾侬怨春别明朝车马各东西
三月春工倦欲归花神应约手同携明年早赴东郊迓未论渠侬南北西
晼晩春光作意归送春谁把酒樽携多情风雨留连处几看霖霪到日西
匆匆春驭去何忙挽系难凭柳线长好着新晴送行色莫教风雨漫彷徨
和咏莺
雅正余音隐小成咿哇嘈囐彼何荣数声睆彼迁乔语一洗纷纷百口鸣
丰城道中闻莺书于故县
底事离羣今暮春故人怀想渇生尘阳关声断空回首惭愧迁乔鸟语新
午睡
暑日薰蒸睡思浓黑甜真处世情空那知一枕窗前梦无限尘缘在眼中
溽暑中一雨遂翛然枕上口占喜凉
枕簟翛然夜气舒烦蒸无复到襟裾殷懃多谢天公意一雨生凉足有余
月夜不寐
月薄西山夜气清就牀欹枕不胜情姮娥似欲相鈎引特地窥窗巧献明
寒着衾裯思不禁月娥於我似锺情更添睠睠窥檐入容与横窗一带明
重九前二日夜雨
去去重阳越夕间潇潇风雨作轻寒心知又负登高兴篱菊留来过後看
和惜香红二首
花神那作世间香狂蝶游蜂暗断肠不是朱顔向人吝耻随桃李倚门墙
韬藏馥郁保天真珍重芳姿肯殢人莫道清高便无韵春来谁是解全身
和武公望催梅三首
长羡南枝笑北枝东风能早亦能迟而今满树浑无那管领春光更有谁
凖拟花前玉斚飞那知辜负隔年期枝头未报春来信闲却西湖处士诗
丝丝弱柳犹迎岁点点飞霙亦饯年可是清高厌纷竞百花那许着鞭先
和武公望雪梅五首
腊月十四日冰雪方壮乘兴访梅于东轩清标傲寒珠玉辉映尤爲奇絶适公望它往独赏而归甚念荒拙不能作数语记述其明日公望示我五絶句称是梅矣因继韵答之
雪里最怜梅破萼花时那负岁寒心不因王子聊乘兴争得林逋为赏音
自是阳和生处有不同凡卉竞时开居然茹雪犹全节?为藏冰但却灾
刺史艺兰能九畹白衣访菊亦东篱君诗唤起西湖老好处何慙幼妇碑
腊残春到无多日留得清芬伴颂椒却放东风吹冻裂遣渠堤柳又新条
水精宫阙偏宜汝铁石心肠肯受欺应笑腊梅犹族姓秖堪薪槱荐晨炊
再次武公望雪梅韵五首
每忆西湖处士吟暗香浮处最关心而今也有冰霜操秖要人知韶濩音
从来陋巷秖顔囬子悦胡为羡漆开端向岁寒观雅操须知冰凌不为灾
梅边好与酒杯持寂寂牙檐短短篱但有诗人出佳句絶胜谀墓得金碑
自有天香轧魏姚何须裂麝与涂椒蜡梅卑俗红梅媚漫与增添本草条
休论青琐与黄扉秖有西湖不受欺每向冰霜见全操笑渠长夏受蒸炊
梅
江北江南入夏来云蒸日煦欲黄梅邸居兀坐关山隔空想微酸到齿隈
和周少晳咏梅韵五首
孤根应得暖先回天惜花房遣护开早是冰肌自清絶却因冠玉更奇瑰
太息凋年雨木冰岁寒心事属何人携筇试遶墙边树喜见琼林第一春
银色诸天渺不穷森罗万象匪磨熔眼明的历南枝好絶胜瑶台月下逢
天姿不解入时粧缀佩联环特地芳几日东风囬陇首却教羣卉羡天香
弱植卑丛冻易摧百花谁伴雪花开如今最识春先处红紫纷纷亦漫栽
又和前韵十首
梅君消得为高吟素艳曾无媚世心粲粲墙隈自潇洒江南到处有知音
贪看繁红锦被堆有人青眼为君开西湖千古林和靖还悟牺尊木质灾
曲槛琱栏诧护持寛闲何用着藩篱林间立马多真赏须信行人口是碑
结实收功鼎鼐调不论江路与山椒可怜杨柳空牵妩飞尽狂緜秖绿条
客舍袁安雪壅扉清标廪廪讵容欺如今冻解梅无恙还似高眠甑不炊
新诗笔力可天囘万里东风扫冻开照眼玉英清彻骨花神报子亦琼瑰
嫩蘂含芳恰褪冰此时偏恼少陵人颠狂覔酒寻诗去赏遍西湖几树春
痴絶儿童不耐穷搓酥缀腊竞销熔如何见得真风度须索天工岁一逢
如今总总鬬新粧天与风姿压衆芳自是百年中第一不因兰菊返魂香
劲气由来不可摧年年偏向臈前开清芬肯为冰霜减好在含章檐下栽
和真珠花二首
琼林玉女职司花装缀珠玑泣露华妙手有神俄点化灵根何日下天涯
累累璎珞作新装万蘤匀开细细香好是花时最清絶月明珠露夜初长

[book_title]卷四
钦定四库全书
省斋集卷四　　　　　　宋　廖行之　撰七言絶句
和人乞朱樱十首
见说朱樱正及时眼穿火齐晓云披筠笼走送还能否好带朝霜摘几枝
桃李从渠着斗量明珠颗颗更含香红顔不老如丹渥笑诧南翁见未尝
当年上苑得殊观尔许匀圆讶走盘容易香山白居士漫同樊素等闲看
浮沉闲却紫玻瓈洗盏丁宁巳戒儿会见金盘红万颗为君痛饮倒酴醿
侯门珍膳诧猩唇肉食愚哉鄙若人安得赬珠洗荤浊骊龙方寐讵非真
那须得得列盃盘不念贫儿逐弹丸齿颊犹能识珍味乞渠细咀辨甘酸
旧闻云梦泽边城饱饫林间主不嗔薄暮一鞭飞骑迅归来盈?熟红匀
族派蟠桃谱牒存三千历岁物难羣黠儿尚许三偷摘可是年年不见分
连朝急雨相狂风愁絶枝头入望中不比来禽与青李端能炯炯照顔红
恼乱诗情庾子山馋涎浑似未朝餐张颐一饱非难办争得君家伏火丹
和食蕨三首
放箸朝来颇不贫野盘春蕨正宜人玉条缕缕东风软惭愧山家为荐新
根荄蔓衍布山巓一夕春雷引怒拳足我穷中八珍味竹萌木耳更求旃
不须熊掌夸珍饍安用鸡趺快嗜情富有漫山千臂指何妨采撷日充盈
江上舟中
京尘无柰染征衣况是南宫逐客归後夜子陵台下去只应惭愧钓鱼机
舟中风便
一席清风游子归扁舟轻逐浪痕西浊醪满饮诗情快尽揽江山入醉题
和马茂先净因阁中所题
纷纷红紫泄天机巳是山城春半时顾我逢花须泥饮高情难许俗人知
题云梯石和王东卿壁间韵
客里春愁万绪长归心宛转九囬肠鸟声啼破刀头梦似是晓人犹异乡
书田俊卿北征纪行诗
南北东西一个天区区二偶漫相怜而今若说悲游子不似当时王仲宣
读浮休诗有感
九月五日夜观浮休张公诗至彭城君忌辰篇云东房西舍语諠諠旧事无人可共论遗像展开多不识独将哀泪对儿孙感吾嫔之早世适相类用张韵悼之
二十年间儿女諠糟糠勤苦不堪论如今八载君身後儿已登科又长孙【惜其不见也】
旧友家覩书劄感成
下马连声扣竹门主人何事感遗恩囬头泣向儿童道重见甘棠旧子孙
梦
家山归梦恍悠然小阁逢迎尚世缘惊觉邻鸡号月曙不堪欹枕小窻前
赠舅氏授室
不须种玉向蓝田不用吹笙学凤僊试看玉郎亲迎处梯云挈得月婵娟
和宗秀才惠诗七首
五世儒冠媿甲门沧浪何意濯尘缨不嫌山鬼揶揄笑宁得齐儿舒缓名
吾祖元丰一桂枝百年门户尚余辉箕裘敢说韦平事且学寛饶衣短衣
正学心端不论材吁嗟媒禄漫梯阶岁寒万木多摧折凛凛乔松不可埋
千户侯封有国权裁能姜韮当畦千如今谁是凄凉尉却有新诗可手编
平生南岳望重湖烟霭苍茫认有无可是能来访苖俗只今风化已唐虞
藉甚家声杜小冠公侯衮衮照门阑培风小作湖山隐九万扶揺正好看
有道如君方杜门无能惭我亦乘轩殷懃好在经纶学早晚亲承雨露恩
和松坡刘迂诗二首
秋来吾亦爱吾庐松菊交情未省疎底逐风埃轻去鲁尚余客气欠消除
碌碌随人未足旌折腰趋走太清生絶怜抗直陈公子晚欲凭书入帝城
送湖南张仓解官还建昌九首
一节三湘两载留高怀宁羡子公谋由来奇士为时用未信林泉得久游
灼灼声华简帝聪得君元不藉先容趣装已就朝天路行有新除下九重
江海无忘魏阙思不妨身佩国安危太平基业须贤辅政赖君王用及时
湘俗湘人自戚休亲民谁复念承流公归若也嫌名迹论奏何由达冕旒
扶持根本恃纲维叹息论功到鼓鼙蠢蠢潢池皆赤子埋轮何必问狐狸
衮衮诸公竞朶颐具文天亦厌谩欺啬夫不拜非难事会有公车访释之
从来唐治数开元百辟谁知产乱原惟有曲江金监在从昆能不效忠言
稔见银河派里人眼高余子似纷纷君今绰有前风烈愿振家声稔旧闻
见说龙门不可攀自惊容易得承顔从今洗眼湘江上看取功成鬓未斑
送陈必强赴宜春理官掾三絶
万顷烟光入客舟不堪风雨扰离愁殷懃小竚江头话试问垂杨可系不
君向春台好宦游刑清今已狱无囚会闻寛恕求黄覇肯复公卿慙太丘
三年同此日追游樽酒相欢几献酧别後临风重凝想湘云东去是袁州
上浙西张帅十首
先世精忠百世尊重扶日月正乾坤岁寒最见乔松节凛凛清规在子孙
大学无传久晦冥英英伯氏独推明隐斋会得名中意明道伊川真弟兄
天邑由来最浩穰正凭威信执豪强次公不到圆机处须索神医肘後方
条教初颁洽里闾米盐靡密见纡余而今坐啸铃斋肃鴈鹜行空无簿书
荐士今谁有古风不论疎戚与穷通怜渠报国河南尹媿我无私第五公
朱履长裠客几千双鳬乘鴈一天渊交情可笑书门老不省从来有失贤
御吏何忧束湿难如今门内巳相安羔羊正使闲风化他日翁归尚可观
稔恶偷儿喜探丸迩来通夕寝何安铸顽自有金丹诀何事区区柱後冠
榷酤谁云一切功军储百万若为丰能令利入皆公上从此深根得裕农
曾上云端欵祝融更临涛海揖清风於今又见张夫子眼底纷纷一洗空
夀五一弟四首
年年六月二十一举酒华堂祝诞辰此意肯为身快乐须知所喜夀慈亲
等观性空两居士【叔祖父叔祖母道号】世谛宁忘儿与孙殷懃须若兴门户力去骄淫是法门
奉养烝尝子职共盍迎尔相重承宗人生正始严昏娶嬖御虽贤礼不容
哲命天年本自贻若为五福具期颐义方端是长生药安用金丹与玉芝
夀湖南汪仓十首
西府风流载世长玉龙鳞甲更储祥庆源衮衮多英杰可但韦平一再芳
见说奎文得岁时杓携天北启天机黄陂嗣有公侯气牛斗扬光曜紫微
万卷诗书即肯堂儒宗气习洗膏粱天资问学俱前辈须信源深流正长
不用籝金累世资名家人物照清时碧梧翠竹今何羡森立庭前丹桂枝
六月湖田槁欲?岳云俄起雨如川不凭公意囬天意争得饥年变有年
百万喁喁日苦饥左餐右粥转欢嬉也知振廪非私惠端为皇家爱本基
饥腹那堪疠鬼欺万金良药起沉羸致和自可消羣沴小试犹烦活国医
赋政频年合简求民情滋欲得公留虽然湖外私膏泽须索樊侯入佐周
紫枢勲业旧青氊更上中台秉化权它日鸿钧陶夀域赤松相与不论年
三年弱羽自清隂行借高风入上林犹向齐庭一伸喙此鸣端亦为知音
词
临江仙
元宵
春意茫茫春色里又还几度花期淡晴时节尽融怡梅腮翻白後柳眼弄青时　正是江城天气好楼台灯火星移相逢无处不相宜轻狂行乐去明月夜深归
卜算子
元夕观灯
云破露新晴月上轮清气?是江城有底佳灯火人烟沸　行乐尽欢娯眼界尤妍媚多少江滨解佩人邂逅无穷意
鹧鸪天
咏梅菊呈抚州葛守
九日东篱已泛觞陇头犹待返?香那知此日花神约得得同登君子堂　迎腊雪傲晴霜西湖风韵接柴桑夀潭更酌长生水岁岁和羮入帝乡
如梦令
记梦
雨歇凉生枕簟不梦大槐宫殿唯对谪僊人一笑高情睠睠离恨离恨无柰晓窻鷄啭
点绦唇
贺四十五舅授室四阕
年少清新襟裾那受红尘污还他礼数莫遣衣冠祖拟倩东风西逐轮蹄去泠然御飘飘仙趣直到骖鸾处此去何之骈阗车马朝来起扬鞭西指意气眉间是闾里儿童竞瞩秦萧史归时几快瞻行李还看如云喜玳席华筵嘉宾环集三千履兰膏芬芷一簇红莲里花覆玉郎苒苒青衫媺咸倾企早登科第有底新桃李玉树芝兰氷清况有闺房秀画堂如昼相对顷醇酎合卺同牢二姓欢佳耦凭谁手鬓丝同纽共祝齐眉夀
前调和梁从善
屈指家山匆匆又数今朝过客情那可愁似天来大烟雨蒙蒙细浥轻尘堕君知麽却成甚个春暮犹江左
青玉案
重九忆罗舜举
家山去此无多路久没个音书去一别而今佳节度黄花开未白衣到否篱落荒凉处　峥嵘岁月还秋暮空腹便便无好句菊意愆期浑未许那堪惹恨年来此日潇潇雨
沁园春
和苏宣教韵
直下承当本来能解莫遣乾休算如今蹉过峥嵘岁月分隂可惜一日三秋闹里偷声日中逃影用尽机关无少留争知道是沤生即水水外无沤　世人等是悠悠谁着个功夫向里求但掩耳窃钟将泥洗块覔花空里舐蜜刀头何似忙中尻舆浸假邀取三彭同载游真如界向毗卢顶上荐取无忧
减字木兰花
送别
相从归去行尽江吴到湘楚欲话离怀世事须凭酒一杯　临岐握手赠子一言君听否舌在何忧莫作人间儿女愁
点绦唇
赠别李唐卿
秋兴连天又还不分秋光老蓴鲈犹好莫落秋归後有底从人占马皆东首君知否阳关三奏销黯情多少
点绦唇
送人归新城
音信西来匆匆思作东归计别怀萦系为个人留滞樽酒团栾莫惜通宵醉还来未满期君至只在初三四
贺新郎
赋木犀
修月三千户拥氷轮同游碧落问津牛浦上界真仙多才思乞与瑶堦玉树渺万里人间何处云叶依依分清?忆当时掩映霓裳舞算万木宁如许　年年萧爽幽岩路倚西风吹香金粟超然云坞一洗纷纷凡花尽堪写清商对抚为豁散蛮烟瘴雨脱俗高标谁能领向骚人正欠题新句须大手与君赋
记
省斋记
廖子天民始命所居之室曰坦斋有日矣他日读曾子吾日三省吾身之言恶其取名之浮于实无自克之规也则去坦而易以省焉客有过余而问曰吾子之命名何其向也倨肆而今也抑畏向也高自标置而今也兢兢如不及耶吾未达也余曰子独不见津人之操舟乎余尝观二舟航于大川始也风寝而涛平其一狎焉弛楫而不戒怡然自以为无所迕也其一惴惴然理楫四顾若覆溺之寻至彼且笑其私忧过计也俄而风涛倏兴裂岸毁埽向之狎者沉流莫支津人仅以身免理楫者翩然而济固自若也他日复过之则丧舟之津人犹存方且遡洪涛而独航了无不给之患余问焉以昔者与今之所以异则曰非水之时有险易也操舟之戒与不戒耳向者舟覆吾幸脱焉退而省其过日存乎心故能反前日之失为今日之得余闻其说而有感焉余向也自知之不明而喜於懈以为坦也故遇事而多悔犹舟之狎於水也今焉困於心衡於虑凡前日之失皆庶几知省焉由今日之省以应他日之事操舟之说犹可验也昔者重耳之霸心生於曹勾践之霸心生於会稽知此理耳余其敢谓余之不肖而曾不足为操舟者之所为耶吾子果何以教之客曰子之志尚矣吾其何言请与子歌之以无忘今日之志乃歌曰省之斋兮思悔而命名省之义兮见过而自箴而将朝夕居是室兮勿忘乎取名之经而将造次服其义兮罔废乎改过之诚自今至于後日兮其无以穷达而二其心则何求而不得兮亦胡为而弗成伊操舟之有取兮吾又何言乎天民客退命管城子叙其始末并与客言而志之盖庚辰夏四月戊午也
石鼓书院田记
淳煕十有三年春石鼓书院成始有田养士提点刑狱成都宋公若水之举也先是金华潘公畤议复书院规剏栋宇会易帅番禺而公继之选建师儒较试诸生充弟子员出缗钱供亿矩度甚设已而念曰是恐不可久乃籍在官闲田归之时括苍管公监提举常平茶盐亦相与怂恿会有习佃常平田者因畀之书院使入租于官取其赢为养士助诸生行视畦亩分画文簿第其租入岁率有程赀用取具他日公谓某曰书院废百有余年今幸复旧又畀之田以侈国家养士之泽既闻诸朝矣田故有籍以周知会计第传之吏手人不具见脱文书缘絶後将安考吾欲揭诸石与衆保之以是属之子某退而稽寻顚末盖石鼓旧有书堂祥符初元奉夫子庙迁焉书院之名始着景佑三年诏许衡州立学自是为学官书院因废不别建贤使者相与次第复之有屋以居有田以养虑远用周视前益备或曰郡有学所以育士书院废兴奚预损益是不然礼过于养人者君子所不厌况白鹿岳麓相望江湖揆则度类事有本始非苟而已且荒丘废舘昔贤所尝经行来者犹乐兴坠补坏则是役盖非徒作者凡田以亩计二千二百四十有奇合为米六百二十七斛有奇其隶某县某乡与某人当输者畴分彚列载于下方湖南地瘠率一亩为米不过二三斗士来益衆惧无以为继也後有贤者稍增益之其必续书于此矣是年五月十日修职郎前岳州巴陵县尉巡提私茶盐矾兼催纲廖某记
序
久敬録序
近世记交游之书名之曰云萍録以适相遇言三山朱季蒙病之易以四海兄弟名不苟矣予以为贫富贵贱之分利害祸福之际而交情笃焉古人盖有道也夫子称晏平仲曰善与人交久而敬之夫君子之交一以敬心将之能敬在我而可敬在彼敬其可敬根於自敬交以敬合乃可以久作久敬録申季蒙之意因以自儆云
送邓彦鳞序
邓彦鳞以进士高第为江华尉将行过我曰何以赠别仆曰尉诚不足以为彦鳞淹也且官无小陆子经纶制度见於渭南儒者事业大用之小用之咸宜彦鳞不少此也然世流俗失久矣一行作吏则苟而可顾视素学如弁髦然绳其所为鄙夫尤甚彦鳞与仆平居剧谈切切愤惋其不美也行矣尉其始发轫者轨辙要一途耳夫所观变于前所守易於内古人以为儆愿识斯言仆他日候彦鳞其犹前日学也
送彭端卿序
古云彭端卿外门婣党其曾大父以文儒起家有当世材自结明主崇宁间持节淮壖上书白蔡氏之奸不报投劾得谢年才四十有七安於林泉益自放於文渊然皆爱君忧国之意不幸此志未信而没端卿之生後之数十岁独抱其遗文痛先德之不耀思有以张之其道亡繇会天子诏史臣益润九朝信史史臣建请搜未得之书於郡国端卿闵然见告曰他日不闻是而今闻是将吾曾大父未昭之忠未展之志或有遇欤往时邑之望士论次其行治之实吾欲介其书悉上送官万一可补遗阙垂光亡穷嗟夫端卿之志亦可哀也矣自追远之德薄袭箕裘者顾忘弓冶之懿而再世三世莫接於耳目讵复寘念端卿不逮事二世而拳拳念祖将发其幽光是则可嘉尚已於其别也书是勉之异时言挺挺有风烈者将不独一魏謩也
送安福周秀才序
仆幼时学于新喻杨先生少长多从庐陵清江士友游既又获缀嗣宗元?二李兄榜下及官巴陵而新淦郭承禧同寮盖与江国诸贤处颇悉其人凡士君子笃行好学言行相顾不肯碌碌仆心所敬旧矣巳而吾州得刘使君临之使君一世师儒斯文倚重施於有政先後次第轻重缓急应古绳墨善类为之兴起於是益信庐陵清江之人其士君子果不歉此名也一日有踵门者曰吾安福周子仆喜摄衣迎之语仆以倦游念亲且归养矣欲一见仆而去顾仆无闻其见不见何所益损哉然仆独咎夫後世竞於言语文章意将欺世以盗名而不能反躬以践行其实卒有媿於古盖仆每诵夫子诲弟子一章本乎孝弟谨信推之爱衆亲仁而其力有余於行则以学文其本末之序求之後世颇不合未尝不抚卷太息今周兄果有见欤则其归宜不可缓矣仆又以知庐陵清江之果多士也异时为诚意正心修身齐家之说者其流波漫矣仆以为夫子於是一章则其发微也顾第弗?考耳周兄之别因诵其说以求善否他日愿有以告仆则仆平生所敬者尚不谬也
送周允升序
周兄允升以学问声湘中常平使者馆之数月矣一旦过仆言归则将奉其先府君练事允升冢嗣也必亲之嗟乎可谓无违礼哉始仆丁酉秋识允升于长沙见其议论纯正抱负不碌碌且其学于南轩者以孔孟为宗以孝弟为本而践履则其事业也夫人所自致必也亲丧苟有玷缺他美莫掩允升名贤者也其慕亲之心慥慥无二不以在亡为间本固源深百行之所由充也可不谨欤自学与行判为两涂而世之笃於荣者疎卤於允蹈之际盖三年之爱宰予氏不之省也今允升皇皇然归戚乎犹孺慕之日则不远而复吾固於允升观其学与行将无愧怍哉昔晋人自秦归有赠之策者彼浅丈夫示已有谋耳朋友之谊交相发以进於善可也允升视仆斯言其秦人之策乎将他山之石也
送庐陵李舜臣序
始仆幼时学于新喻杨先生先生每为仆言江右儒学辄推庐陵为巨擘少长闻大参董公与今大学胡公内相周公秘监杨公以节概尊用於朝盖日诵高山仰止之诗而未见其人也淳熙丁酉冬以息子欲受一经因耒阳尉李元大得请于其族党舜臣惠然为湘中之游且相从乎益水之上舂容三载矣仆於是熟其为人沈静端慤周於与人而详於敎术也其学本乎经而博之以史传百家之言其文粹乎温纯而时出乎瑰伟振厉之作盖其胸中涵养之深厚而其发之於外仆得於淑艾切磋之间大略如此新喻先生之言至是益信今年春兴贤之诏下舜臣曰吾亲念游子秋赋且迩吾归矣将行仆愿有言焉君子之学素所藴蓄将施之当世要是富贵非所患後世之士不慥慥於言行以轻於时而君子不尔也舜臣州里父兄如前数公立朝行巳殆与讲学时宜无泾渭则夫得名于世必于此求之舜臣与仆平居剧仆逆探其所未为当不媿此今胡公以耆德方进用结绶弹冠舜臣有日矣夫学成于内用周于外挟是以游世君子之所尤重也盖仆闻其人三十余载而见之则其望之者宜不轻矣昔吴人至郑郑人献紵衣焉紵衣未必贵於吴而郑人之贵如此不敢爱也舜臣视仆此言为郑人之紵衣乎将越之章甫也
文篑序
周书曰为山九仭功亏一篑鲁论曰譬如为山未成一篑止吾止也譬如平地虽覆一篑进吾往也呜呼九仭之山世俗所谓畏缩而难能者有能自一篑而积之则终亦必至而已矣昧者方以一篑而亏其成而可哉是盖未知古人充之之说也孟子之言曰人能充无欲害人穿窬之心则仁义不可胜用予亦为之说曰人能充一篑而进之心则奚九仭之可胜为哉是说也尝试用之於文焉以为文不可以苟作也尚矣予之於文非所敢知也然方与翰墨从事不能无所为既已为之而又惮其不可苟作以自弃於不敢知孰与知所以充之庶乎犹在吾往之科是予於文之志也虽然且欲它日自附于为山之万一则是不可无所考见矣故随其所得抄而存之表以文篑予志也抑以自警云故夫子之说非为山之说也为文之说也非为文之说也推而至於天下之事无乎而不可也因叙其说以俟同志隆兴壬午三月省斋廖子天民识
论
田制论
自秦开阡陌坏井田於是兼并纵横而贫富相絶上无制民产之法而趋末者益衆汉兴未能复古高祖五年之诏令民各归其县复故田宅与从军高爵先与田宅初不为天下画一定制观其言曰夫有功劳者田未能如法而小吏顾多满此无制之弊也其後徙齐楚大族关中亦与利田宅而已惠帝高后之际颇知务农举力田者复其身置力田秩二千石至於文帝尤加意焉诏为农而下者岁相继也以为农天下之大本既开耤田亲耕以率之又时赐田者半租以户口置力田常员其後遂除田之租税古人注意田农无以过此以岁比不登而曰度田非益寡而食之不足帝胡不思其故端由贫富之不等耶一时议臣如贾谊以趋末衆而亡蓄积则欲殴民归农而着之本使天下各食其力晁错以地有遗利民有遗力生谷之地未尽垦游食之民未尽归农则欲务农而贵粟皆可谓知本务矣惜其田制不立而无田之民竟亦未能均被其泽兼并豪党役财骄溢而穷贫无田者犹故也武帝慨慕治古多所改作独於田农未有良法方且内兴功利役费并兴而民益去本董仲舒思救其弊建言自秦除井田富者田连阡陌贫者亡立锥之地又加屯戍力役一岁三十倍於古田租口赋盐铁之利二十倍於古或耕豪民之田见税什五故贫民常衣牛马之衣而食犬彘之食以为井田法理难卒行宜少近古限民名田以赡不足仲舒之意亦可谓善於复古渐而不遽然而施行之略当时莫之讲也末年仅知征伐之悔以力农为务赵过代田之法平都令光挽犁之制特田农之一助耳至哀帝之世师丹本仲舒之说建议名田谓豪富吏民訾数钜万而贫弱愈困宜略为限天子下其议丞相孔光大司空何武条奏其制王列侯得名田国中列侯在长安及公主名田县道关内侯吏民名田皆无得过三十顷贾人不得名田犯者以律论诸名田过品皆没入县官夫三十顷古三十夫之田也一家而兼三十夫之田制亦寛矣丁传用事董贤隆贵犹不便之诏书颁後卒寝不行汉家田制大抵若此惜其去古未远而不能少复古制诚可恨也王莽一旦得志乃一切纯以古法更名天下田曰王田不得卖买男口过八而田过一井者分余田与九族乡党犯令至死然莽之乱亡非由井田之复其他政誖乱虽有良法不足恃也况复制度不定吏缘为奸正以益乱尔它日虽曰令得卖买勿拘以法卒亦无救於祸以是知莽之乱亡果非复井田之所致虽然汉固无田制而其盛时海内富庶衣食滋殖至兴礼义而公上之积陈陈相因是果何术哉此独文景之君崇本务农民从其化其效乃尔向使井田之法未废当与成康比隆可也然则田制既废之後人君之务农者如文景可也
赋法论
秦人收大半之赋不足以赡其欲民怨而溃兵乱相乘人失作业汉兴根本蜀汉军旅粮费仰给於此萧何留巴蜀收租以给饟已而得敖仓之积间亦复蜀汉二岁勿租税然算赋之起则汉四年八月也民年十五以上至五十六人岁赋钱一算算为钱百二十以治库兵马而山川园池市肆往往皆有租税至田租所出什五而税一盖田税轻於古而杂赋则非古矣其後十一年以吏诸侯王多赋为献而未有程乃下省赋之诏然则自县官租赋之外盖又有增多者至是乃以口数率钱人岁六十三以给献费此外又有更赋说者以为秦法汉初因而行之曰卒更正卒无常人皆当迭为之践更则顾贫者为之皆月为钱二千居更县中至五月乃更其後岁率一月而过更则凡天下人皆戍边岁三日虽丞相子亦与戍边之调其不行者日为钱百以给戍者其後有谪乃戍此汉家租税之始也田租虽轻於古自高祖时巳辄中废惠帝立乃复减而从初文帝之时再赐民田半租其後遂除田租税其意以谓农廑身从事而有租税则本末者无以异盖汉法天下均有算赋献费而农且出田租则比末作者增矣文帝殆有见於此也至景帝初复令田半租则三十而税一视古亦十省六七大略汉法算赋之属数十倍於古以是共车马兵甲士徒之役府库赐予之用而田租山泽之税独给祭祀及天子共养百官禄食庶事之费此文景之君事从俭约则田租宜可减而除也武帝奢广自肆内有宫室之营外事征伐之举租赋不足以给於是言利者始得志元光末初算商车则商贾诸物车船之属甚者率为缗钱二千而算一轺车一而算二船积五丈亦算一而其轻者亦四千一算轺车一算至元狩中缗钱亦有算矣缗钱千则为算二十其後复下告缗之令增口赋之钱有马口之歛而租亦有取於律外汉家赋法繁重莫此时为甚昭帝始元六年乃令民得以律占租其後或诏毋歛马口钱毋收口赋勿收逋更赋又时得以菽粟当赋最後减口赋钱什三继武帝虚耗之余未几百姓充实岂非轻徭薄赋之效欤宣元成哀之时或以郡国灾害诏蠲租赋它亦无大更革独宣帝用耿夀昌之请增海租三倍而甘露中因祥瑞赦天下减民算三十元帝初元中用贡禹之议令民产子七岁乃出口钱成帝建始中因初祀南郊减天下赋钱算四十大略汉租赋之法有田租有山海川泽市肆之租有算赋有更赋有马口钱出於田者一而出於它者盖十数而田租为特轻此盖高祖惩秦之弊特优农民而文景又加意焉虽以武帝赋歛繁重而田租亦未见增多然他税悉倍矣农田亦安独裕耶此汉氏赋法之大略也
表
代林昌化谢到任表
剖符内府乘障炎洲鲸海恬波不异天池之泽熊轓凭轼犹存官府之仪巳佩印章备宣德意臣中谢伏念臣猥叨世赏粗谨官常试邑庸庸仅供吏责佐州碌碌无补邦条曾何有於事功乃漫蒙於器使惟今儋耳之地亦古岭南之区迁客变夷学徒未废贫儒守静俗化尚存虽蛮蜑之混并由郡县之分画仁无异远教实暨南兹盖伏遇皇帝陛下溥爱亡私求人弗备谓臣颇知父教或有朴忠察臣不以家辞可更遐陋顾令假守因以课功臣敢不宝之不贪体夫无怠奉法循理当如庭陛之前奋卫揆文庶饬民夷之俗
状
代知衡州刘寺簿清之奏状
臣不肖蒙恩假守当大比之岁检察生徒课业修治试闱墙屋因思取士常规不可不谨招贤大务不可不思窃譬之木栽培牙甲於方生未若拣择栋梁於已就也此邦山川清絶风俗淳龎户一十八万土产侨寄不无可用之才臣伏见朝奉大夫主管建宁府武夷山冲佑观王鎭详练端实有士大夫之操服劳州县所至可纪安恬自好知之者少昨知沅州任满请祠杜门息交人有诣门问其为政谆谆告之言皆可行而不背理及其尚健宜取以备任使布衣刘德老清介静顺有君子之风饭糗茹草林居自乐者二十余年不入州县不应科举乡里推重以为凖则廸功郎前岳州巴陵县尉廖某孝友廉平有人子之节年逾四十始得一第甫尉巴陵母老不能与俱解官归养德老某各有文学智识若使之教授参佐近乡州军必能成就人才经理民事三人所居皆在臣封内敢敬以闻伏覩赦书许长吏保明不求闻达之士臣窃以谓不求闻达不必专是山林隐沦若鎭之求祠自逸德老之恬於林野某之笃於亲养若非如臣之愚僭有奏陈则鎭等誓不希进常甘弃捐诚可惜也臣昨通判鄂州权领州事搜择军卒西北人子弟乡贡进士李世昌乡贡进士任南仲区区设心以为世昌之质可赞戎事南仲之能可行军旅愿赐审实特与补授名目已蒙枢密院得旨令总领都统之臣津发今来欲望圣慈检照先奏行下催促赴阙施行若不以臣言为妄使凡令长吏皆得依古荐士一州得二三人则何忧人才之乏臣以为为郡之职莫先於此报君之义莫大於此到州之三月冒昧敷闻庶几小补至於僭渎犯分之诛臣不得而逃也
迓宋宪先状
肃将使指钦按详刑持斧而衣绣衣籍甚建功扬名之略升车而命御者严乎广观远听之风六辔光华百城震竦某甫焉去列归为养亲泛洞庭青草而来幸少休於奔走望骖驾赤帷之至窃自庆於遭逢方修歛板之容以快承顔之喜
迓赵盐先状
肃拥驷车初临湘部搴帏警俗威已耸於羣心赋政宣恩欢咸正於王面某一?巡属之内三咏皇华之章仰德使星喜见扬辉之烛修容櫑具行输据地之恭
迓汪宪先状
肃拥节旄按行属部列城倾竦一道澄清某负弩攸司瞻星所次望尘而拜伫修歛板之恭据地而言窃有承顔之幸
迓林倅先状
肃严旌斾行次治封千里欢愉一时鼓舞某职司负弩心切拜尘属绣衣之西来方効榜舟之役瞻缇屛而北望可量飞羽之心顾百罚以何辞察一身而幸恕
迓樊盐先状
被光华之礼乐行清絶之山川入境观风威已先于驱弩搴帷警俗望尤竦于轺车某窃伏湘滨敬瞻星采敢修櫑具之饰行拜绣衣之容
迓刘守先状
佩太守之章拥东方之骑诚明所格宁闻羸服以间行教令自孚已觉移书而翕听某一?望泽三沐归心夙与民编引领率先之化将从童稚修容迎拜之期

[book_title]卷五
<集部,别集类,南宋建炎至德佑,省斋集>
钦定四库全书
省斋集卷五　　　　　　宋　廖行之　撰策
制科策
臣对臣闻为治有至理自尧舜以来所以统御人羣宰制万有其端甚要而不可诬其势甚顺而不可御事业以之而成治功以之而立皆得是理而用之天下莫之能违也恭惟皇帝陛下临政愿治广览兼听思欲尽天下之心以兴天下之治虽草茅之贱咸得造廷待问岂将应故事而隆虚文哉顾以祖宗统业之重太上畀付之勤不以独智自矜乐与多士讲论治道将求至当之理以振起当世德至渥也臣诚愚戆不足以奉大对然尝读易至恒而得圣人为治之说恒之象曰圣人久於其道而天下化成夫所谓其道者果何谓哉亦曰至理而已理之所在有驯致之功而不可求旦夕之效苟徒鋭於其初则用意过当不以自弊则以弊天下故恒之初爻有浚恒之戒象曰浚恒之凶始求深也然尤不可以非其道也故恒之九四又有田无禽之喻象曰久非其位安得禽也苟非其道久之犹无益耳故道虽贵於久成而久尤贵於其道此圣人为治之成说也夫巳得其道而持之以久天下化成何往而不济哉如此而犹虑实材之未出公道之未行纪纲不张民力尚困人无君子之行国无积年之储与夫实边赡用茫无定效臣未之闻也谨昧死上愚对臣伏读圣策曰朕以不敏嗣承大宝循尧之道于今五载臣有以见陛下不以天位为乐而日以循道为心也臣闻惟天为大惟尧则之天之为天果何如哉四时之运行万物之生化一由乎理故造化之功成於自然而不匮尧之为道亦若是而已垂衣裳而天下治非遗物惮勤无意於天下也事事物物各付诸理如衣裳上下之不紊则天下何忧不治哉恭惟光尧夀圣太上皇帝临御三纪成功大业见诸政教之设施法度之维持风移俗易兵强国富治迹巍巍尽善尽美贻则万世陛下既循其道矣则夫为治之至理心传神授陛下固已得之诚天下之幸也臣伏读圣策曰寤寐俊秀始得亲策于庭子大夫褎然待问必有崇论远虑副朕详延臣有以陛下不自恃其聪明将以博尽下情而求至当之理也臣闻舜受尧之天下恭已无为尽循尧道然而好问察言舍巳从人之心切切不少怠诚以为君之难莫如保治之不易苟非求贤以自辅则将任己而徒劳舜虽以大智之资犹不忘取人之善然则绍尧而循道其要如是而已今陛下思洪太上之业虚已详延下及臣等臣知陛下之心虞舜绍尧之心也夫岂无博识洽闻之士忠言嘉谟如虞廷之臣上禆圣治者哉臣愿陛下坚持此心则虞舜之盛不难及矣臣伏读圣策曰盖闻唐虞之世法度彰礼乐着不赏而民劝画象而刑措都俞赓歌不下堂而天下治朕甚慕之臣有以见陛下稽古唐虞之盛将以增光太上之业而比隆尧舜之治也臣尝读书至益之告舜曰儆戒无虞夫无虞之时人以为忽而益以为戒何哉诚以保治之不可易也而其儆戒之说则惟在於守法度去逸乐专於任贤而果於去邪谋有疑而勿成志无往而不熙不违道以干誉不咈衆以从欲持之以无怠荒之心则远人殊俗皆归往而诚服治而至此无余事矣彼法度礼乐久而愈明庆赏刑罚设而不用岂无其故哉宜乎都俞赓歌不下堂而天下治凡以此欤陛下以舜绍尧之心而法舜行尧之道伯益之言臣愿以为龟监则凡所以策臣数条皆不足虑矣此唐虞至治之理也臣伏读圣策曰朕夙兴昃食兢兢业业惧无以协帝华而绳祖武若涉渊冰未知攸济臣有以见陛下求为治之理而谓可以勤而得之也臣闻勤者人君之能事而非为君之至理苟惟徒勤而非道则虽劳力而无功舜之无为而治彼岂以勤为难哉诚知为君之至理在乎得人而仰成古人所以劳於求贤而逸於享治为是故也当舜之初未遑他务而急於十六相之举逮乎九官既命十二牧既建未几地平天成九功惟叙教孚而刑允礼明而乐和下而至於远人柔服舜未尝屑屑然自用其力也臣窃闻陛下留神万几事皆自决虽一官之命悉由亲擢宰相奉行中书而已臣不知陛下之心谓天下之事必自为之乃为勤耶抑以为必如是而後足以举天下之治耶诚恐有意於唐虞而未得其理也臣愿陛下毋专一巳之勤而以求贤为勤则协帝而绳祖武何往而不济哉臣伏读圣策曰间者设荐举之科下聘召之命而实材犹未出也臣有以见陛下欲收揽才俊而未得其理也臣闻天下未尝无才特在乎人主意向如何耳夫人之才扬之则为精鋭抑之则为庸钝用之则为功业弃之则为浮沉诚以人才之盛衰系乎君上之举错今侍从之举徒云注籍监司之荐唯曰审察初未尝孰何其人而忱恂其实也故记其名为他日序进之阶耳其贤其否朝廷曾无特然旌别之意则凡举荐聘召皆文具耳侧闻比者议臣之请以人材之尚乏而有别流品明劝惩之言窃以为人材之未盛其原正在乎此苟流品之无别则清浊方弊於混淆劝惩之不明则污累旋加於擢用是虽科目日增鹤书时下彼贤能之士乌可以旅进而得之哉如此而望人材之盛臣故曰未得其理也愿陛下采议臣之言精选任之际则实材辈出为国家用矣臣伏读圣策曰塞徼幸之门申奔竞之禁而公道犹未行也臣有以见陛下欲封殖正谊而未得其理也臣闻公道之与私意二者不能并立公道行则私意泯私意胜则公道晦然皆非下之人所能为也恭闻仁宗皇帝尝患躁求之弊欲旌静退之人乃因宰臣之言擢用好古之士其後正人咸萃于朝私意不萌于下然则公道之行上之人实为之陛下前日减岁荐之数意将以清仕途而省冗员也然荐员之减徒能沮寒畯耳其数既狭则有力者挟势而可得平进者虽才而不及奸巧之流皆自结於要人以媒进而甘於沉滞者殆莫之察也是乃窒正途而开邪径耳如此而望公道之行臣故曰未得其理也愿陛下深稽仁祖之意特旌静退之人则公道自伸而私意泯矣臣伏读圣策曰广言路恢治具而纪纲未立臣有以见陛下欲振纪纲以立国而未得振之之理也臣恭惟祖宗尊奬台谏擢用正人弹雀之谏赏赉而优容四谏之臣并命以章服圣人深意岂惟倚之纠正官邪以杜奸佞之萌抑亦赖其箴规过失以端出治之本臣窃见比来谏者唯置独员此非可省之官有阙七人之例陛下岂自谓无过之可言耶抑恶人之多言而姑省其员耶夫人臣之义有犯无隐陈力就列孰无此心然出位而言侵官是戒苟见陛下省员之意皆以无言责为解甘心立仗之马以保刍秣之丰其为人臣之身谋似若有得而於陛下之国事何补万分臣窃以为果有意於振纪纲则必自尊用台谏始诚能选用纯正之人列处风宪之地俾得展心毕虑明目张胆论天下之事禆国政之阙则纪纲立而国势尊矣臣伏读圣策曰择守令务寛恤而民俗未裕臣有以见陛下欲裕民俗以崇本而未得裕之之理也臣恭闻太宗皇帝尝亲择循吏且谓郡县之不理皆由择之之不当诚以斯民之休戚系乎守令之贤否苟吏得其人则民被其泽也陛下留意吏治凡监司郡守之除授必召见而亲察之又尝特诏吏部铨量县令以其才之短长而处邑之剧易德意深至笃於爱民然而不职而被劾贪残而获罪相踵而未已此其故何耶臣观州县之间朝夕所急者财用而已守令相与督责他不暇恤也添差之官就养之卒月增而岁益经费已不支矣而送迎供馈蠧穴百出官吏侵渔谿壑无厌盖有律外增租罔利暴取巧为名色并缘为奸欲民力之裕不可得也臣愿陛下精选循良之吏稍寛征歛之责俾得究心惠养苏息财力则民俗可裕而国本固矣臣伏读圣策曰赃墨之刑非不重也而未能使人皆君子之行臣有以见陛下有意於抑贪而崇亷矣然理则未至也往者禁戢赃吏诏书屡下将无择於贵贱而一施於刑诛意至切矣然前日守郡贪残之人罢黜未几复玷清选以致论駮之言此何为者耶至於岁举亷吏之命又有如无听阙之文夫一郡一道员亦多矣借曰全材之难岂无一节之士彼抱负清洁多耻自媒上官未必说之责以必举犹恐有遗开之以无有阙而已臣愿陛下深求抑之崇之之理而毋牵制於其间则何虑贪污之不革而节行之不着哉臣伏读圣策曰钱糓之问非不勤也而未能使国有积年之储臣有以见陛下有意於裕财而富国矣然理则未至也往者宰相之制国用未闻有周公均节之方发运之置使未闻得刘晏取予之义然犹未至病民也今岭南盐法之变更官民皆告病矣始由侥幸之人贪慕爵禄倡为捐利予民之美名不恤利害相生之实祸夫官自斡盐以济经费虽非令典不过排商贾而已今公无倚办之赀谁能自齎以取给请之于朝而不继则有取之民而已况养兵之费最不可阙苟避乏兴寜无征敛若其爱民而不忍必且朘兵以兆怨诚恐天下之广此类实多皆由妄意於更张不究财用之本末臣愿陛下深求裕之富之之理而一就法度之中则何患乎蠧弊之不去而储积之不厚哉臣伏读圣策曰屯田以实塞下或谓兵不如农臣有以见陛下急於实边求之於屯田而未究其理也夫国家之图事不可轻举而泛为苟轻举而泛为则非唯事之难成人且得而窥其虚实矣此最不可不谨也且屯田亦古人足食一策耳然必先有一定之规而後可行也浩亹之事充国讲之熟矣故力持其说虽责谯而不改然必罢骑以省费乃能岁月而成功今淮汉之域旷土弥望度为屯田此非甚难而兵农之议久而不决岂在位之臣皆无充国之忠谋耶陛下诚得若人而任之则若兵若农彼必有一定之说迟以岁月当见其成但非可以旦夕冀効耳此屯田之说也若夫实边之至理臣谓莫若练兵而省费今兵之在籍者动一万计其间老羸懦弱不足任战什盖二三而窜名虚籍往往而有平时耗费大农莫此为甚诚能拣汰冗弱检核虚伪则非唯卒乘皆精勇之人抑使大农无蠧耗之弊此又实边之本也臣伏读圣策曰改币以赡国用或谓铁不如楮臣有以见陛下急於赡用求之於改币而未究其理也夫济一时之事者不可不知轻重之权苟无轻重之权则非唯不足以济事祗以自困而已夫刚断足以济天下之务神几圣略冠于百王以此移风易俗以此富国强兵将何求而不遂然二十余年治未加进其必有由矣无亦立政之不审用人之不择轻举泛听徼幸速成有以害之欤此皆未得为治之至理而徒急一时之近功是以实材未兴公道尚晦纪纲弛而未振民俗弊而未苏贪墨尚多而士节未励取予非宜而蓄积未丰至於实边赡用曾无成效陛下盍亦察其故乎愿陛下毋为苟且之计必求至当之理将立一政必稽其所敝而毋妄於兴作将用一人必察其所安而毋轻於许予详思熟虑而後发谨守固执而行焉则移风易俗富国强兵之效皆可次第而举矣臣不胜拳拳臣谨对
劄子
统县本末劄子
按通典唐县有赤畿望紧上中下六等之差京师所治为赤县京之旁邑为畿县其余则以户口多少资地美恶为差国朝之制县四千户以上为望三千户以上为紧二千户以上为上千户以上为中不满千户为下衡之五邑由中兴以来版籍日登皆万户县也升降等差近岁阙而未讲今姑从九域志所定且考其废置之由而书之山川风俗人物贡赋别见他条县民先书者郡所治也紧衡阳县本汉长沙国酃县地东汉长沙郡吴置湘东郡分烝阳立临烝县东南去酃县十五里晋因之太元二十年省酃入焉宋齐梁因之陈太建七年割县之东乡置新城县隋平陈置衡州改临烝县为衡阳县按郦道元水经注云烝水至湘东临烝县北东注湘今县所治是也县治本酃县地而县界所底则烝阳酃新城重安湘乡之地皆在焉中茶陵县西汉属长沙国新莾改曰声乡东汉属长沙郡晋属湘东郡宋齐梁陈因之隋废入湘潭属衡州唐武德四年析攸县复置属南云州贞观元年南云州废因省以其地来属圣历元年再析攸因故县复置晋天福八年马氏建天策府割属潭州本朝复来属绍兴九年言者以县当广东江西两界寇贼出没不时诏陞军领知县事曰茶陵军使兼知茶陵县事云元和郡国志县南临茶山故以为名中耒阳县本秦古邑属长沙以耒水得名顔师古曰在耒水之阳也汉高帝割长沙南竟置桂阳郡领县十一耒阳其一也新莽改曰南平亭东汉建武中移桂阳郡治于此今县西犹古故城梁元帝时隶东衡州梁陈间县在骜山口隋平陈更曰涞隂始隶衡州唐武德四年父老以骜口不便为言还治旧地复今名中下常寜县本耒阳地汉属桂阳郡吴分耒阳置新亭晋属湘东郡隋隶衡州旧治三洞唐神龙二年移治麻州开元九年徙治宜江天宝元年更今名下安仁县祥符图经云本安仁鎭後唐清泰二年割潭州衡山县宜阳熊耳两乡增其地置安仁塲寰宇记云周显德元年以贼乱烧掠移置宜阳乡本朝乾德三年八月诏以衡州安仁塲为安仁县咸平五年析衡阳衡山二县地以益之徙治永安铺论湖北田赋之弊宜有法以为公私无穷之利劄子
某窃见重湖以北民间利病其最敝者田亩赋役之无法豪姓得志而贫弱被害自税籍坏亡数十年来在籍之田视昔不能什之一豪民强有力并包隐占漫不可考而下户仅守其业往往又为侵渔故田讼最多且久而不决为无定籍可考易以相昬州县用度不给辄隂以取之民又巧为名色多於赋什六七豪民占田一亩辄十数倍犹供也而官吏或以事之负曲颇寛之以窒其辞至贫弱则甘心而不之恤故常以一亩之田而出数亩之赋如米曰上供钱曰马草皆额外歛之而役钱岁增今巴陵亩至为钱二百六十有畸而仓例受民输者既三加之又五加之一斛之苗几三斛有畸而未巳也非此则州县无所取给但贫富不均贫者偏受其敝彼公田不决至有西邑之民互相侵夺官不能禁近临湘有佃官田者与巴陵民田互争久莫能平遂至怙力以求胜两邑之田且无定界此何法也然欲特然举经界之事则恐难与虑始之人必且骇扰莫若徐而正之苟於给佃之时以所请之田仿经界法丘计亩度而後给焉则岂惟杜昬诬之萌亦因以渐补税籍之阙至如讼田之家率推此法定之徐之以岁月则田亩之讹略者或寡矣湖乡民瘼无大於此愚见以为欲有以捄之当先正其本自田亩始而後赋役可均争讼可息无横歛之名而有足用之实此非可以苟且应事为也区区千虑之愚节下试察之愿为公私无穷之利幸甚
论保伍劄子
某闻邑尉之职推索奸宄以起端绪窃谓端绪之起尤先于保伍古人聨属有法以成守望相助之俗然犹旦作暮息有閲其出入于里门者故奸宄无所容亦无浮游自恣以逞于恶者此最弭盗之良策今保伍团结之法亦粗举然皆一时苟且其间迁徙不常徒具文书初无纪律容止之奸浮游之不逞往往而有乘间窃发以害善良吏无以尽知虽使日驰郊野何补于事近闻议者有言不许一家独居须数家为邻意防颇近于古愚虑欲推行此意凡同保必相附近居止不得隔濶庶几昜以稽察又都保之长必择衆所信服稍可倚仗之人下至大小甲头亦于其衆中推有心力者为之委廵尉自新编排结罪立赏申严条禁设有迁徙往来小甲头即报大甲头以至都长申官画时除附每月廵尉一加检察各保取见有无停留并出外私干保明状万一奸盗窃发踪迹所起保伍逓报即闻之官用力追捕亦易为力一可以安和乡井二可以屏斥奸盗此事初无烦碎迂缓若聨比整肃终必得力如有可采迄赐行下仍给牓约束施行
又小贴子
本路州县多有湖泺其中渔船等户逐时寜无载递水陆隐伏或致奸恶往来其间欲将有船人户皆以大小编排籍记如保伍法递相保委亦可以稽考湖盗又所在坊塲去处工作之家聚而牟利皆四方来集旧未属保伍往来自如其间岂无亡命不逞欲将坑塲住泊人家勒买扑头首如保伍法编排有违犯则头首同保均坐或可以少惩浮游自恣生事之人二事如可采并乞行下给牓施行
论迎送出郊科歛乡保排办钱物劄子
某窃见湖北民受重困甚於他所如上供米马草钱犹曰归之於公未可轻去其他横歛於民者非一其最甚无谓莫如乡保之排办夫部使者之循行守倅令长之到罢与夫劝耕出郊之举州县共张职也而今州县廼责之乡保凡次舍宿顿之所苟有所须一取诸民且什物之备犹可为也而米粟酒殽餍饫吏卒以为未足又奉之缗钱满欲乃已不然捶傌罗织必加之辠州县习以为常公移文书责之廵尉以如法排办为言廵尉辄差弓兵监勒耆保耆保又分之小保若钱若米多者户为钱一二缗米十数升少亦不下钱七八百米半之有一岁至於再三者唯当驿路都分尤被其苦皆以为供备上官不敢伸愬且都分之民营葺铺堠修治桥道皆出其财力官但责成不省其费固已不堪今州县又不自任共张之职一切责办之徒以奉一时吏卒之欲曾不顾恤实为民间重苦窃料仁人君子必所不忍恐未有以告者区区辄敢犯分白事欲乞矜悯农民稍重基本行下州县罢乡保排办迎送出郊供备钱物之事严戒廵尉不许差人监勒率歛必坐以法今後供张止责州县如职庶几少朘民间科歛之苦一路幸甚
论州郡禁军弛惰宜更出戍以习之劄子
某窃惟国家养兵之费独步于前代顾不惮蠧天下之财以赡此辈正藉其勇力为国武卫今出屯诸军谓之王旅其窜名伪劵未必如尺籍伍符议者亦屡建言然其讨治训閲尚且法设掊尅使今未之能免而或者行伍之间强弱犹相半不至尽弛废也此事系国论之大顾亦未敢妄言而州郡所谓禁军合天下盖以万计窃闻自先朝分禁旅就粮诸州往往平一海内之初皆此兵耳今州郡阙额不补癃弱弗汰仅以给使令而教閲之事漫不加意间有举行亦徒文具平时月廪岁衣郊赐其费不赀往岁才有戍边之役多惮于征行骄恣邀求几欲生事而其人又非精练可用之人外郡微有窃发之警动辄奏请屯兵始能集事不知州郡所谓禁军果将安用比来将钤行部閲实然亦不过具文未闻有某郡之兵可用也愚见以为必小有更张之事非大有废置但因旧法而行以更戍假设甲州禁军额五百人中分为二上下半年更迭出戍三百里外之州都监习兵事者充更戍官他州皆然乙丙丁等州复以二百五十人更戍甲州一州之兵不足则余州足其数或他州不足以受二百五十人之戍则又分之若甲州之兵戍乙州则不必乙州之兵来戍甲州其在三百里外之州皆可分戍且无拘于路分至下半年甲州出戍之兵又不专于乙州彼此更迭循环无穷常令诸路帅司通融拨发凡其衣粮悉就所戍州对支愿分留劵以赡家者听分三之一以报所戍州减之既遣出戍必不敢以癃弱充数又自有主戍之官閲习之事可以责之日讲帅司岁一遣官点閲之视其精否为戍兵官之课赏罚随之彼之责既专非如州郡泛泛举行而已半年出训治而辍又习于征行万一猝有调发不以为难且廪赐本无增也俟其行给小劵所过计日给之凡更戍之时皆以春冬给衣之月支衣即遣则其行装亦昜办集官量立出归犒设之格每二百里只五百又百里增二百多不得过一缗则州郡亦无甚费果施此策数年之後州郡禁军必有可用之人非惟廪赐不至徒费抑亦武备由此修饬若论目前似不若具文之不难除以岁月实关兵与食之大计大丞相为国深虑必不苟且愿建请而施之天下幸甚
论验屍科扰劄子
某窃见州县差官下乡验屍其被差官例差公人一名作先牌名目预去地头追集邻证排备法物所差人往往旁缘追集排备之名因致骚扰间亦交通情嘱作弊非一某愚意以谓被伤致死其主名坐罪法之所当然而乡邻为之扰动已是无辜况又旁缘生事不惟邻保重困而交通情嘱变乱词节若被差官一时不审多为欺蔽欲乞今後验屍其预先追集邻保排备法物止得差地分都保干当不许先差公人庶几保伍细民可免搔扰亦可以少杜交通变乱之弊如有可采乞赐施行论军须禁物商贩透漏乞责塲务照验税物申明法禁劄子
某伏覩条令军须禁物止许商贩至近里州县又於置买处官司以物件给据所至照验法意切至比缘塲务唯欲招趁不计利害藐税客担无复检点奸商得计往往冒禁贩军须之物不止於近里州县遂越至缘边因而透漏利之所在既隂听之何所不至近巴陵道间逆旅有夕而火者室庐一空行商托宿于其家负担适遭焚爇郡疑有奸檄往究实乃见煨烬之中鳔胶狼籍计火所余尚数百斤试询其故云由鄞浙而来将趋荆襄盖起发经由例曰药货未尝给据照验窃详鳔胶为军须最禁之物弧矢之器尤资其力所见之地甚欲得之比之私商榷货利害相絶彼但亏减国课非能为军旅强弱也故军须等物立法为严不许至次边缘边深防透漏今以塲务急於税钱寛剩乃为不开笼之说以诱之奸民嗜利禁犹且抵冒况又为之地於是公然商贩於非近里以至次边缘边徼幸於外客货易以侔厚利似闻外客高价倾募而州县亦怵於税额增羡虽知而不问且塲务所得一担不过为钱一二百文乃至决弃禁防隂纵奸商以资外地为利甚微所害颇大若不深絶其萌万一透漏虽尽诛经由官司亦徒无益愚见以谓以担收税之利固不可增但须检计物件以杜透漏辄不自量犯分白事欲深戒塲务尔後商旅过税止用旧例计担收钱不得增 加若其税物须索见起税公据件目照验放行仍闻之朝廷申严法禁应於出产地分置买必从州县塲务具物件给据指往近里贸易非惟可免透漏之罪庶几军须之物不至越禁资助奸敌委於国计利害所系如有可采乞赐施行
论招塡弓手劄子
照对某到任交割据合干人供具本尉弓手元额管一百二十人见管五十九人见阙六十一人除巳具申州县乞行下招塡并乞将元额合支月雇役钱桩管以备招填弓手按月支给缘本县地分濶远并有湖泺紧要弓手廵捕欲乞台旨行下本县专一收簇元额月雇役钱应副按月支给仍乞降榜下本尉日下招填足额庶几不阙廵捕
论弓手请给劄子
照对弓手月给雇役钱合系本尉逐月具名劵赴州幇勘缴旁赴县库请支责管弓级交领发下本尉当面监散庶得均一亦无冒名减尅之弊某今照得本尉弓手五十九名其间请月雇钱并各先後不同或方请到今年正月二月又有多借过至七八月显是不均盖缘尉司自来不置弓手请受簿又逐月具劵亦不经官点检方赴所属幇勘其库司亦不照劵旁支钱发下本尉当面给散止是各人逐时具状随人情借兑以此或拖下或探支本尉更无以稽考照检某除见勒合干人自新置簿并逐月具劵须经本尉当官审对方赴所属幇支今欲乞台旨行下本县逐月须凭本尉缴到劵旁其间或有因差繁难及远出捕盗探借月分劵旁到库照元状月分折会其无探借人照旁一发支给责付当月管营交领下尉司当面给散不惟可以杜冒请兼亦勘支均平且无减克之弊实为利便如有可采乞赐台旨施行
论造器甲劄子
照对某到任交割点检本尉器仗止有新旧旗十五面铜锣二面大小皷三面据供并系本尉自行置到其兵器甲仗并无存在近来亦不曾承受州县给下今本尉亦无库银籍记某伏覩在法节文诸弓手所须器甲从官给并置库注籍令丞同点检修整欲乞台旨行下所属从条置造合用器甲等发下本尉置库注籍收管以备使用

[book_title]卷六
钦定四库全书
省斋集卷六　　　　　　宋　廖行之　撰书
为长兄上徐仓书
某闻儒者处天下事行之其上也其次乃言之而其有益於世均一功尔行之者非无取乎其言顾道与时偕推而措诸事业而泽及乎生民盖其言见於所行天下皆上之而儒者亦自以为上也至於言之者亦岂遗世独善徒载之书云尔苟其有益於世心怀是言而位未可以行是则亦可噤於言而不以告诸可以行之者苟以告之而其言得行焉犹已行之无媿也是以古之君子不敢梏於位而辄废其言盖昔者周公之东征最为王家安危莫大之举而民有十夫顾得以赞其策春秋之际虽舆人之诵而国事听焉後世有如汉阳之士寓其意於拔薤亦微矣於时二千石纳用且足以禆其治古之君子相与成就事功类如此往往行之者与言之者合而後利泽施乎世某凡庸卑汚诚未足以望古人之万一苟有一得皆得以自展顾某亦尝学古而妄意为当世过虑方问途尘埃捶楚之卑然不能自弃时有所见必以告诸行之者矧今合下尤世所仰望於行之之切某是以敢悉其所尝言者并以告焉亦自信於儒者之所当为者如是诗曰告尔话言顺德之行某所以效意於合下者实有见於此干冒战越
代梁干上王相书
某闻古之君子有志於斯世盖有所甚乐者夫表立时流凌厉羣品垂光九霄之上扬徽百代之远身名俱荣如是世以为乐而君子视之狭焉曰浅之为丈夫者苟专於己则世亦奚恃世惟君子之恃故天下乐得其欲曾谓身谋足以如此古之人宁後己而先人使天下之人由己达之由己用之而若己有之诚有意於斯世欣然自得与天下同其乐大抵若此而唐世之事犹或可鉴方裴垍官西掖人亦汲汲自进尔而独以一时人物言之吉甫藉是得人称道翕然而不知自垍发之他日天子以之任公卿既进当国持法严甚莫敢谒以私疑若善自用者而乃益致意於甄擢选任之际究观垍之始终其心休休焉求之古人可也古者盛世士有名一善挟一策辄为时须无或捐弃由其君子皆谦而义介而公直而不有逸而能济其功业崇立而利泽悠久顾其人邈矣今观诸诗犹足以探其心之所存且咨嗟咏怀人孰不为己思诗人则曰嗟我怀人寘彼周行夫思不虑己而以怀人位不私己而以寘人岂谬於取舍而趋於矫激者将以求其所甚乐是固不以己之隘而易天下之同诗人类能言之世道衰微裴垍在唐凛为人臣之盛节然而豪杰之士不系於流俗也窃惟某官合下以学问文章师表多士而勲庸绩惠蒙被生民有不待诵说天下皆知之而其所以大过人者盖某始闻合下立朝之日士有一槩辄布之同志以发扬成就之于时隂受推毂之赐而莫知所自者往往而是若某之先人亦晚而後知荐口之动三代以还人臣莫大之盛节合下率以为常而不名其功古之君子正如是耳乃今居筹帷密勿之地朝夕助天子讲论经理叙进人才是以天下士皆愿洒濯磨厉以听於下风亦知合下曩者荐士之心当亹亹益不倦此天下所共仰望者而某私自念先人受知之旧某又尝辱小异之顾是非曰无因而至者且唐之世有除吏八百多出於其旧意以为非旧何由知之知之审故用之不疑也某之不肖岂敢自附於古人而合下乃有志於古君子之所甚乐者窃不自揆庶几於旧傥以备除吏之末或有望也诗曰人之好我示我周行干冒战越
代上湖南赵仓书
某窃尝闻之古之君子非徒学之为能学而能用之之为急也夫伸其占毕博观泛览以姱耀流辈曰吾于天下书罕未见者是固以该洽淹贯取先一时徐而验其所行则懵然若未知书者盖自吾圣人已有虽多亦奚以为之叹且诗三百篇吟咏情性出於一时风人之作自更圣人之手往往意醇理到足以警发乎志虑而成乎事业苟有得於断章达之於政非徒诵说而已不然徒诵之多圣人所以重叹其奚以为也当是时子游氏尝用其所闻学道之言卒成弦歌之化圣人是之凡古之君子有得於学出而施之虽片言皆有益於治况乎深於六经因其所遇而用之犁然应古绳墨而不肯躗为言则夫讲摩之精举错之审素其位而行其学宜後世之廪然独有见也恭惟某官合下以间世之贤踵周召之懿刻意学问有甚寒素往时收巍科以儒雅文字之业自致青云此固天下士仰望而叹服至於外补州县所至称最内簉鵷行朝着归重是其学之能用随应而宜非若无所得於中而泛泛於其外也乃今来按湘楚明天子出少府节周视朝行以合下为可使故举九郡数十城之权尽付之此岂专於阜通歛散之寄哉而合下独能体九重临遣之意不负所学始至所部上谒学宫而祝之史辞於皇华之诗深惟每怀靡及之意而自诡於访问忠信之士断断诚实期於有行夫後世喜名以譁世未能知効一官辄以周孔自命凭私臆决惟自是其见而善利之不察毫厘之差卒以祸天下而不悔而合下乃思不出其位顾有取於是诗心平气和志一虑审将无媿於古盖周人遣使之际以为言之不足而见之歌诗於鹿鸣之三其意不苟昔者叔孙穆子仆仆重拜於五善之获不啻於加笾加币之贶岂非访问之善无遗於下而毕达於上治道源流无大於此周人之德意志虑无所隐於民而其民和悦以正王面则是诗之不徒作也合下於祝史之辞请事斯语圣人复起吾知诵诗违政之叹不复发矣继自今重湖之远如在陛堂之前幽隐毕达善类有所恃而憸枉屏息皆合下用其学问之权舆也虽然所贵乎善学者不局於所得充而弘之所得益大故不忮不求之诗子路既有感於中诵之终身则圣人又广之使亹亹不已以极夫高明光大之域古人所以齐家治国平天下次第而推之若出於其素岂非充其学而大之之验欤皇华之诗周人遣使之意至矣而他日仲山甫明命是赋之美见於吉甫之颂而其文武刚柔之懿内之以事一人外之以发四方所以中兴周道而为烝民贤能之称首则又其学之推也阁下之学本於六经其取而用之者辄当於道由是而推之他日谋谟庙堂调一天下仲山甫之事将又有望焉某不肖方泛然为譊譊之习而未得一语以为据窃窥阁下祝史之辞而愿私淑艾於君子之教故於造见之始辄序其说以求正焉诗曰载色载笑匪怒伊教阁下进之干冒战越
代上武冈守书
某闻天下之事其济否在人而其所以济否者天实为之凡世之所谓得丧穷通吉凶祸福夫人朝夕憧憧於其问喜得而悲丧荣达而陋穷歆艳於其吉与福而困顿於其凶与祸往往情炎乎中争出其智巧谋奇发以竞一旦或者偶遂其愿欲则哆然自憙以为之能而其龃龉沉滞卒不得已乃归之於命彼盖未知其济否皆听命于天也吾尝求之天矣其亦果与斯人相授受耶则未尝有是迹也夫未尝有是迹而必曰听命于天顾天亦有以托其权者云尔今夫当世有位之君子其喜怒足以为斯人之休戚其予夺足以为斯人之升沉夫人之遇与弗遇皆决於其颐旨进退之间此固天之所以托是权者而非偶然也韩淮隂崎岖屈折久困而不得逞晚乃遇萧相国言之上卒赖其力以就功名魏尚云中之代法吏绳以细故他日文帝纳冯君之说乃起於废弃之中而齿二千石之位盖人皆为韩与魏遭逢之庆而不知二公嘘枯吹生天实假以是权而济之故夫昔晦而今显久滞而忽通皆天之所为而其遇则固有时也盖某之父顷为新学教官实以朝命来辛勤於溪山之中与徭獠居逾三载幸无阙事新学教官法满三载有文学之赏昔郡既列上于朝而有司持之未决今又有审核之命须大府保实则其济否在此举也伏惟阁下仁贤之德满于缙绅之间矜穷振淹乐於推毂如水火之燥湿盖其天性今居二千石之重千里吏民奔走归赴以满慰所欲是诚天之权托於阁下而某父久於困滞一旦有此遭逢其事之济可卜矣而独以久旅困於无资淹滞京国不果躬拜堂下以请而某实来顾某一介寒酸之士初无左右之先容今日之进得拜道德之光华此亦天幸而某父之请迟回数载乃将藉阁下终成之则是遇也其不谓之天耶天将济之而阁下实司其权则某父之望阁下独有二天矣韩魏二子之己事固非其伦阁下则萧相国冯君辈流也故於进见之始诵其说以献惟阁下幸留意焉
代见耒阳蔡宰书
某闻天下之势有轻重缓急之宜而其施之当否则安危治忽之机倚伏焉盖尝出於兵民之间而生於疑似之际衆人不识也属时升平内外无患衆人玩於安而不察其机疑其无所复事於是乃一切置之於轻且缓之域故其极也天下之势病於兵弛而威蹙矣一旦设有风尘之警则向之重且急者又举而归之於是而民疑可弗顾也於是轻与缓之弊悉以施之而不恤故其极也天下之势病於民贱而邦本拔矣疑似之际衆人抚其机而漫不加省每每举其势而倒置之以败天下之事是可为长太息也大抵天下之患常起於兵民之势苟轻重缓急之极於一偏则安危治忽之机所由以发惟夫明於天下之势而深识其机无惑乎衆人之疑似者然後足以语此则凡分忧九重当人民社稷之寄者不可不察也共惟某官政事术业得於先正之徽范施设注措运斤游刃曾无凝留加以长材远略过人数等方吏风之弊视百里之卑且烦皆顾而之他而能杰然不为陈俗之累俯为斯民入此僒步其心休休然兹执事之雅意而无负於食人之食谋人之事矣况夫耒之为邑困於积弊吏奸民病余风未除而曾不鄙夷忍屈大手以剸裁之则某前所谓轻重缓急之势审已了然於胸次矣国家休兵垂三纪年生聚教训兵民兼裕上天悔祸圣天子念中原版图之未归慨然兴师以慰讴吟思汉之俗调度饷给悉举以法某尝於属民布诏之际趋走往听涣号之颁为民而下无虑十数丁宁恻怛惟恐斯民或受一偏之弊有以仰见九重之上深惧轻重缓急之所在天下生民之福也执事承流宣化於民特近应倡而和视仪而从亦食焉而谋其事者宜为一邑幸甚虽然小人过计窃惧今日之势苟志於是矣未能无病於民也一或不察则将堕於衆人倒置之科以亏善治而可哉夫民之心易揺而难安易怨而难惧譬诸水焉挠之则动譬诸肤焉剥之则伤民心而至於动而难安伤而难惧为政之所深惧也执事慈祥岂弟过古循良其爱国爱民之心以布宣德泽固结斯民上裨中兴之效为己任万无是忧而古人抱孤置水不失有补於时政兹不能自已者某邑东之鄙人也闻执事之风而喜执事之福此百里也旦旦而造于庭窃观政术退而思所以言者将为老生常谈道古今而誉盛德是岂执事之所乐闻抑亦不忍为此面谩也则莫若述九重之德意吏道之所奉行者而推广之庶几交际无媿乎古人故敢以是说告执事以为起予乎则贱子遂有一言之遇不然按剑而相盻则当安妄言之讥矣亦所不敢避也干渎威严伏增震越
寄耒阳宰书
某闻物不得其平则鸣鸣物之情也顾听者喻焉弗喻滋不平矣夫是以鸣不难而难於遇听者之喻苟听者喻焉虽一鸣可也某士也而依於农士以道鸣者也异时上不负天子下不负所学庶几有见于世固必有喻之者若农则任地之征以输于公上为职彼奸吏或依势倚法以侵苦之此其不平之尤也非於邑大夫之贤而鸣之孰能喻此盖某之不平之鸣辄幸执事垂意而听焉某先畴百亩之私托君子仁惠之泽征于县官者岁有常籍可考也盖凡三乡之数为免役之钱三十七千九百有畸为木麦折税钱二十四千八百有畸为苖斛一百三十三有畸岁而输於郡者率先县官之程若今岁夏输在於夏五月而秋赋不越岁顾奚负者又自言于郡下教于邑亦冀督赋者有所据依固非诋谰以欺绐徼幸也今乃系其人而笞之未识抵罪之由或曰县且敛取税钱也是必不然国家什一之法盖具在也用民之力则有免役之征计税凖物则有木麦之征则壤赋粟则有谷米之征天下均之岂独一县也今谓复取税钱则视木麦所折之税为何名是殆违律加赋县不应被此不美之声此殆奸胥污吏志於得贿妄以非欠之人嫁恶于邑以暴其若无所私者至其行赂自免往往掩护不言大抵公赋夺於冥冥之中巧为营误虽使神明之政堕其计而弗暇察且贫家初非违限本无逋欠乃执其隶不用郡教不顾国法杖而苦之将淹留困辱以取货此情亦可见矣执事慈祥岂弟吾君所寄以字民者也彼胥黩货为务乌知损执事体国爱民之意盖朝夕谐说于前者他人不得而先也然某窃谓天下之事顾其理之如何古人以为自反而缩虽千万人吾往矣此可与智者道若执事古之卓鲁洞知情伪笃於信诎第未有鸣而告之耳某辄一鸣焉惟执事闻其声而喻其不平之实反之於理而求之今使输其赋而获罪则为善者惧矣惟执事可以喻此干冒威严俯伏俟命不宣
上王判院书
某不佞自束发读书不喜为记诵章句而独深求古人之用心究其大归而要其可用之实亦颇见梗概臯益伊傅其平居讲习之事古书不可多见自其谋谟训诲措诸事业者以遡其心彼岂尝试文字问而无所根本遽能及此後世学者不讐於是始有两途之说或者假以自盖其非而行之於事论学者必上之夫古人日用之常顾不如是也某窃有志於此久矣向者束於举子事业反复思之非是无进身之阶独不能为媚时之习坐是久困场屋垂三十年自分无以投当世所好此心耿耿每亦自信曰岂今之世举无一知己者欤其遇不遇则天也去年春又挟其说以试於南宫盖五至矣人皆谓其益复不合而乃遇焉莫知其故徐而闻之朝廷颇以一律靡丽为厌而钜公硕学典司文衡确然以纯实忠信为务振淹拔滞往往留意於古顾某区区获预春风桃李一根之数果其不媚时而适有遇欤亦不可知也是以未敢有所私谢诚重此举耳夫以文衡鉴裁之公於其谢与否固所不计而某独怀是以为苟知己者古人不忘报也天幸吏铨应选调尉巴丘试吏且数月稍稍采知闾阎吏治之实湖乡自更抢攘凋敝未复官府一切政事丛脞巴丘为甚戎备废阙仅给使令胥吏猥慢不闲绳尺某第随力之所至而葺之不敢矫亦不敢惰然此特一尉之责无大休戚就令某能称职亦细故身不足为门下报窃惟阁下以将明之材被临遣之宠人皆曰奉使有指正以督视邮置郡县承望竞以治传舍核文书为务唯恐一旦英节按行二事有阙文移急於星火工役烦於督责仅可美观矣某独以为邮置之事则有司存平时专之以巡辖之官督之以提点提举之职固不废也上有隆指属之节下夫岂能知之且古者天子遣使以循行天下於周为盛送之以礼乐而皇华之诗歌焉其诗果何谓哉五善之意叔孙重拜而不敢慢方周盛时天下之人才政事风俗财力莫壅於上闻制治保邦曾无遗虑皆贤人君子之功今观烝民之诗其诵仲山甫悉矣古事大抵若此汉世以逐捕盗贼而出绣衣以卭筰请吏而遣中郎君子皆不以为宜独汲长孺颇知大体谓越人相攻不足以辱天子使者至河内之行以家人失火不足忧而便宜发粟振水旱之伤宁矫制为之武帝亦贤焉而弗加辠古人用心学者宜考之方今圣天子在上内外各安其职未尝辄命一使传舍文书之事岂其烦四牡驱驰数千里之役哉窃料节下是行九重眷顾东南之地远於朝廷人才之通滞政事之当否风俗之美敝财力之息耗须循行省察之而不欲以是名者殆谨於命使以为民可使由之不可使知之姑借邮置为名尔节下以鵷行之尊日侍清光必德意之知志虑之洽乃今乘轺拥节为天子命使皇华之善烝民之贤能正其平居讲学事出而施之其用端有在矣且某一介犹知守所学不惮於出位苟有所见辄言之而在位者亦尝采其一二顾於门下思所以展诸生之报尤不可惮已辄以其尝所为白事之文或可备访问之万一者若干事为一编先之为此说献于节下伏惟观风问俗之余试一览之亦可以见某不敢徒梏於目前以应典逃责盖尝有意於斯世庶几无负门下则陆氏一庄万有一不遂荒尔干冒战越
上湖南汪监书
某闻夫天之於人也予其一必安其一予其一而不安天弃之也农以朴工以巧商以计士也而以学此四者非人自名之天之所以命我使号於两间盖如是也天命我以是名而我各安於其分毋违乎天可也迁其故而嗜其诱漓其淳而损其真则一者反矣天且治其僭使起居饮食之间尝焦然而若有所歉欲不安得乎昔子路之於圣门尝发何如斯可谓士之问而夫子惟曰切切偲偲怡怡如也而已夫切偲以励朋友而讲磨其道德怡怡以处兄弟而不失其友于之爱夫是可以谓之而无忝今焉不此之学而襜如翼如理衣制逞顔色求与当世之等级辽絶者抗礼此圣贤不获己出而求济天下之事岂穷於陋巷者之所当为哉彼耕者斵者计者终身不敢舍其一以外慕而士且伥伥然叩户随尘求以膏其吻燥宁不为若属所羞故古之人制其见君之礼者自卿而下逹於庶人莫不有贽以藉手而士之所执不羔不鴈不鹜而独以雉贵其有守也雉之为物介然有守故制礼者采之以为?而士且执焉而不自警省可以人而不如於雉乎昔有萧然布衣宰相欲一见之而一旦郡县小吏叫呼其门则摄衣从之命之役则往役如此分也然今滔滔天下喜圆而恶方贵通而贱守羣居乡井苟有人焉蹈?矩守绳墨不忍亵天之所畀则必共指以为异而讥之而笑之而疾之不曰固则曰矫不曰矫则曰亢直使斯人刓削其锐而磨湼其素与之俱靡而後已岂不难乎其为士而或者犹有望於先达以主盟之乎恭惟阁下海内之名士而吾党之所依归自少以高文奥学鼓行士林举天下数千百人闻其风皆拱手畏避莫敢与抗而又歛其华而大秀发於堦庭之彦此盖为士而不渝其一之明效非偶然也况阁下以天子之命出於部使者总湖湘九郡三十六县之衆於衣绣持斧之下其地位非不隆重而阁下处之以平易应之以直截宛然如在其斋阁时而用之於民则民悦必之於天则天应活数千百万乌鸢夺食之命於旦暮呼吸之顷夫岂非行吾之诚学则随所感召捷焉如响可为他日格君心之验乎某衡之人也幼与伯氏俱学为士求续箕裘之遗绪不幸先人蚤世惧无以庇而伯氏遂俛焉而冒其泽非素志也一尉十年秩满归来无一可以悦亲而某又甘心远屏耻与出力以觊闻达祗自苦耳而阁下独有意於收録某於是夤缘纳恳获登於其庭而少望其风采焉来居是邦而不能亲炙乎大贤以为之楷式是不知也知阁下之贤绰有前辈之流风当亟见之而瑟缩至今是不勇也既见之当有诵其所学以质疑而区区持此熟烂腐坏之常谈是不学也三者而居一未有不为当世之所绌辱而某则兼之犹敢以进而度其必不为阁下之所弃粗知为士之分而少安之亦先生长者所以望後进之意也幸察之
上衡州李守书
某昔者尝观古之君子其事业着於世而利泽逮於民上足以当乎其君之心而下足以厌乎斯人之望意其人隽材秘略横骛捷出於以收俊功而成伟名盖求之而不得其说他日读诗至烝民之篇序诗者侈大其事以为中兴之本见於此诗则亦归之任使贤能之効徐考其所称贤能则一樊侯而止耳夫侯亦何若而独擅贤能之名专贤能之功哉三复是诗而後有得於侯之梗概顾其粹於德敏於学笃於践履处之中外之任而无不宜委之君民之寄而无不惬而侯之所以堪此者惟其保身事君之两尽其道不侮不畏之两适其中此侯之所以备明哲之德而擅克举之美也欤嗟夫天下之事惟其两全之难也张禹孔光梏於保身而事君之节则亏故据其位而无所见范滂张俭径於事君而保身之计或阙故抱其志而不获遂至於贬退守於威严如魏弱翁一旦乃诱於大用之私言全安老聋之丞如黄次公晚节乃以傅会论荐而蒙訾彼於吐刚茹柔一事且未能无媿也则夫事业褊陋功名眇微不满人意而诗人所称贤能之人宜樊侯之独有闻於古也恭惟阁下天资高明问学渊邃素所藴蓄固与古人相期於千载之上而暴诸文章发诸政事过人远甚此特其绪余耳乃者奉天子命来典吾州顾一郡何足以展胸中之寄然方流俗漫漶一切苟且往往封豕横陈硕鼠偃蹇其悍者直驱冒没而亡所惮其庸者蓄缩畏避而不敢发风俗之纲维几於放弛而不复存阁下则独廪然特立忧民体国发於至诚事有切於利害他人隂拱熟视则上闻之章已彻九重而未然之患因以销弭吏有残民渎货他人营护延誉欲羽翼之而老案亟行竟以斥退而余毒无以稔祸至於孜孜教化而絶意於功利惓惓抚字而薄用於刑诛凡此皆後之君子勉强其一二而未之能而阁下乃优游安闲举措不愆昔之雷同随声者莫不竦惕退听而善类欣然举有生意诚是颓波之砥柱朝阳之鸣凤甚盛甚美而某郡人也曩阁下赋政之初滞留他郡既而归夫人皆能为言阁下为州之大槩骏发明远仁恕爱利之意具是矣以今视古烝民之贤能殆无二辙然某今日之来亦岂徒道古今誉盛德志於贡谀取说而止诗曰靡不有初鲜克有终终之实难古人以为儆东海薛赣君所居可纪为汉吏师独有不吐刚茹柔一节异时烦碎之讥不足为累而鲜嫚谩欺之语奚为而蒙此世固难於不渝也夫君子之所为非期立异於一世往往趋舍之意分而美恶之形立丑正之徒烦而为善之类沮转移於流俗虽豪杰有所不免要其所由庸非明哲之不足而克举之不力耶夫是以烝民之贤能旷千载而不一二见阁下乃独有闻於斯世诚愿深惟保身事君之道终守不侮不畏之中则事业之光华利泽之悠久安於君心而答於人望如樊侯烝民之美将无媿矣某一见辄吐其胸中不得已之说人皆以始求深之戒危之某则以为士君子之交际贵定於其初抑亦诗人爱莫助之之意未易以俗见观也阁下勿过其言庶得伍拔薤之列而逃旅进旅退之诮幸甚干冒战越
谦子定刘氏书
夏曰御龙代为着姓汉有北郭今犹儒家幸邑里之相隣而声猷之素洽是以致求婚之请亦既闻报可之音伏承某人令女毓德庆闱宜稔肃雍之教而某子某服勤素业方循谨信之?由姻党之有连乃许缨而得请敬以五两前矣有惭不腆之仪将其百世赖之永缔无穷之好
谦子纳币书
礼重於婚盖严二姓之耦币将其敬敢伸五两之陈况得请於姻期将抚有於而室有怀种玉聿来双璧之祥引领宜家弥切三章之咏
丰侄纳币书
婚姻之好相得甚亲恭敬之将不腆是惧已辑百年之契肆陈五两之仪同心而臭如兰既遂绸缪之意之子而宜其室行观雍睦之风
五一弟定郑氏书
石室名宗载谋择壻朱陵余子诞卜宜家曾平时楚越之辽乃一旦晋秦之契殆由天幸夫岂人为伏承某人令侄女诫甚闲有贲当时之内行而某弟某儒书粗习犹惭孟举之知名冒焉乞婚幸甚得请妻之兄子尚怜三复於斯言有此王郎弥仰一门之阿大
回王氏许亲书
衮衮源流方衍河汾之庆卑卑门阀但余北郭之名惠然媒妁之言顾以姻?之旧致书来聘发币有辉伏承某人令嗣诗礼盖由其世家而某女子丝枲方从乎姆教幸甚金兰之契惟其臭味之同三复白圭夙已闻於善学此真佳壻今尚续於流风
回王氏纳币书
即旧姻而寻好顾何事於繁文发重币以踵门且复将於重意申固百年之好光华六礼之仪天壤有此郎伫谐阿大之望门阑多喜气会见少陵之诗
回刘氏许亲书
男婚女嫁宿有成言昔往今来迭相结好於仪可略而礼方新伏承某人令嗣学以美身况羯末芝兰之辈行而某女子幼焉失母无姬姜丝枲之典刑繇其臭味之同叠是姻?之契不疑何卜自谐鸣凤之和无言弗酬愿守伐柯之则
回刘氏纳币书
婚姻之约久矣十年币帛之将严乎六礼永荷绸
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 10:28:42-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>