<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="提要,卷一,卷二,卷三,卷四,卷五,卷六,卷七,卷八,蛟峯外集卷一,蛟峯外集卷二,蛟峰外集卷三,山房先生外集卷四,蛟峰文集全文在线阅读,蛟峰文集全文在线下载,大玄古籍书库">
<meta name="description" content="诗文集。南宋方逢辰撰。8卷,外集4卷。一本正集11卷,外集4卷。逢辰于宋亡后隐居蛟峰,学者称蛟峰先生,因以名集。其正集为其五世从孙渊等辑,前7卷为诗文,凡诗1卷,文6卷。末附《山房遗文》1卷,为其弟逢振所作。外集为七世从孙中所续辑,载其兄弟历官诰敕及他人酬赠诗文。明天顺、嘉靖皆有刊本,作8卷。又一明刊本题“十一世孙方世德重编”,逢辰诗文作10卷,《山房遗文》及外集仍旧。《四库全书》据8卷本著录。逢辰尊崇朱熹之学,对孟子和程朱学派道德论有所阐发。为官能直言极谏,切论国政。是集虽仅保存其部分诗文论述,尚可借以">
<title>蛟峰文集_方逢辰_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">蛟峰文集</span> <br/>
          作者： <span class="inputVal" id="bkauthor">方逢辰</span> <br/>
          朝代： <span class="inputVal" id="bkdate">宋代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">类书文集,诗文集,完结</span> <br/>
          字数： <span class="inputVal" id="bknum">[book_length]78992</span> <br/>
          说明： <span class="inputVal" id="bkdec">诗文集。南宋方逢辰撰。8卷,外集4卷。一本正集11卷,外集4卷。逢辰于宋亡后隐居蛟峰,学者称蛟峰先生,因以名集。其正集为其五世从孙渊等辑,前7卷为诗文,凡诗1卷,文6卷。末附《山房遗文》1卷,为其弟逢振所作。外集为七世从孙中所续辑,载其兄弟历官诰敕及他人酬赠诗文。明天顺、嘉靖皆有刊本,作8卷。又一明刊本题“十一世孙方世德重编”,逢辰诗文作10卷,《山房遗文》及外集仍旧。《四库全书》据8卷本著录。逢辰尊崇朱熹之学,对孟子和程朱学派道德论有所阐发。为官能直言极谏,切论国政。是集虽仅保存其部分诗文论述,尚可借以观其学术和政见。</span> <br/>
          封面： <span class="inputVal" id="bkimg">Z_19363.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]蛟峰文集
[book_author]方逢辰
[book_date]宋代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]类书文集,诗文集,完结
[book_length]78992
[book_dec]诗文集。南宋方逢辰撰。8卷,外集4卷。一本正集11卷,外集4卷。逢辰于宋亡后隐居蛟峰,学者称蛟峰先生,因以名集。其正集为其五世从孙渊等辑,前7卷为诗文,凡诗1卷,文6卷。末附《山房遗文》1卷,为其弟逢振所作。外集为七世从孙中所续辑,载其兄弟历官诰敕及他人酬赠诗文。明天顺、嘉靖皆有刊本,作8卷。又一明刊本题“十一世孙方世德重编”,逢辰诗文作10卷,《山房遗文》及外集仍旧。《四库全书》据8卷本著录。逢辰尊崇朱熹之学,对孟子和程朱学派道德论有所阐发。为官能直言极谏,切论国政。是集虽仅保存其部分诗文论述,尚可借以观其学术和政见。
[book_img]Z_19363.jpg


[book_title]提要
钦定四库全书　　　　　集部四
蛟峯文集　　　　　　　别集类三【宋】
提要
【臣】等谨案蛟峯文集八卷宋方逢辰撰逢辰初名梦魁字君锡淳安人登淳佑十年进士第一理宗改赐今名官至吏部侍郎以母忧归德佑初徵拜礼部尚书会父疾未赴宋亡元世祖诏御史中丞崔彧起之于家以疾坚辞不出至正间修宋史有司不得其事状故不为立传惟黄溍集中有所作逢辰墓表尚略见其始末明邵经邦作宏简録始为补传然亦据溍所述不能有所增益也是集乃其五世从孙蒙城知县渊等所辑正集八卷前七卷为逢辰诗文末一卷附以其弟逢振所作逢振字君玉景定中登进士官至太府寺簿亦国亡之後抗节不仕者也外集四卷则其七世从孙玉山知县中所续辑凡逢辰历官诰勅及酬赠诗文皆在焉逢辰当丁大全贾似道柄国之时皆能力抗其锋持正不屈其提点川东刑狱及爲江西转运副使政绩亦俱有可观惜其遗篇散佚所録奏劄惟宝佑三年请除内竖一疏尚存余若论雷变论边备论吴潜去位贾似道匿败诸劄子皆平生建白之最着者墓表略见大槩而悉不载于集中其所掇拾大抵案牍简札之文爲多而策问一首至并考官评语载之盖散佚之余区区搜辑而成故不免识小而遗其大矣乾隆四十六年四月恭校上
总纂官【臣】纪昀【臣】陆锡熊【臣】孙士毅
总校官【臣】陆费墀

[book_title]卷一
钦定四库全书
蛟峯文集卷一
宋　方逢辰　撰
申状奏劄
辞建状元楼
某照得本县见差修造司打量基址欲议建楼问之则曰为某设也此固是鄕邦胜观贤令尹之盛心於某何辞然某为见田里嗸嗸县庭烈烈某自束发读父书便以致君泽民自任每观后稷视天下饥由己饥之伊尹见一夫失所若已推而纳之沟中作而叹曰彼何人也某仰蒙圣渥尘忝甲科则又将以致君泽民之责自任矣爰自期集来归闭户焚香置书一卷将前贤事业日夜讨论将天下利害日夜静思求所以报君父而慰苍生岂有虑周四海而不及父母之邦乎且淳之为邑吏猾民贫斧斤之余元气有几遭霜之叶不可以风毒民之尤莫如里役一人之身责之警捕责之风火责之桥道责之督赋责之追会文移如山欲其顷刻为之俵散卒徒如云欲其仓卒为之唤集抛买不时欲其质田贸屋而为之偿纳县道倚之如命胍而使之如奴隶取之如外府嫉之如仇雠自去年创置白纳旬解钱米谁生厉阶其祸最深充一月之役扫其家资之半充数月之役者其家扫地矣贤令尹下车之初首闻明榜罢此弊例一邑闻之为之鼓舞曾几何时罢而复行迩来鄕之父老过门者曰子闻保司白纳旬三百典尽妻儿无擘画之诗乎曰未也子闻龊标八九十年同百万豪家一夜空之诗乎曰未也子闻县家建楼之议乎曰尝闻之矣父老勃然告曰楼则闻而田里咨怨则不闻苍生何赖於子某竦然下拜曰某之罪也旦夕当请于贤令尹以造楼之费少纾保司白纳之祸此举於某无益於贤令尹有益其从与否某虽不敢必若楼则决不容於不罢惟高明实利图之须至申闻者伏乞照会谨状辞兼国史实录院校勘【是时兼史之命非出於谢相之本心而出於诸公之列荐所以屡辞而後拜命】
具阶方某状照对某五月一日伏准省劄备奉圣旨令某兼国史实録院校勘速为撰述舆服志某伏领指挥益重悚恻切念某种学罔工绩文尤拙昨来两被公朝劄命俾某撰述上件史志某所以敢於干冒鈇钺一再缴还劄命者盖某自揆力不能堪兼进呈期限已廹使某临时苟简修纂惧必有疎缪故也兹忽被宸命华以兼职是益置某於坐针负芒之地愈无可以奉承之理如此则是某度德量力之本心转而为干荣觊进之私意公朝纵不以是而加谴某独不自愧於心哉所有舆服一志容某一面用功外有校勘职名在某断断不当祗受省劄当用缴还欲望公朝察某拘儒自守之本心特赐敷奏收囘成命所有纂修之书仍乞少寛月日容某?集以副公朝眷委之盛心伏乞指挥施行申闻事
再辞前职
具阶方某状照对某再准省劄备奉朝旨令某不必避免国史校勘职名仰见公朝眷宠之美意缘某自揆前日之辞今日之受两有抵牾於义断断不安而公朝但欲国史成书在某敢不任责某於纂修则不敢辞所以上无怫於公朝於职名则不敢受所以下不背其初志然某不欲其文辞避频凟穹严除已将省劄寄留秘书省国史库不愿被受供职外伏乞照会申闻事
乞祠
具官方某备员馆职丝粟罔功蚤夜思之每怀兢惕虽圣朝包荒未赐汰斥然某实甚愧之近忽於六月七日得冒暑之疾继以寒邪冲之至下旬仅仅小愈又因入局及行香出入再冒暑毒加以洞泄又缘前来发散过多遂至不能支持此间医者用药多不相投若非急归私家寻医必致狼狈欲乞公朝特赐敷奏畀以祠禄早还私家以便医治伏乞指挥施行申闻事
再乞祠
具官方某状照对某昨以病势危迫具禀朝廷丐一祠阙以归山林继准省劄备奉圣旨不允某仰见天地包荒之仁心切念某至愚极陋既病且危愚陋而久留则徒负素食之羞病危而不去则立见残喘之蹙况某始因暑毒继感寒邪肠胃虚鸣水谷不化异证捷出生意甚微一官虽卑馆阁岂是养病之所二亲在远庭闱益重惟疾之忧坐馆阁而病是已旷官遗庭闱以忧又为不孝凌兢局地危迫吁天欲望公朝特赐敷奏曲回造化陶铸一祠廪差遣俾得舆疾急还私家以便医治实拜隆天厚地之造须至禀闻者伏候指挥施行
三乞祠
具官方某昨两以病势丐祠再准省劄备奉圣旨指挥不允许令给假将理仰见天地曲全之造第缘某才钝如椎福薄如纸一身值坎坷之戹数口有迍邅之灾廼者七月十一日又有舐犊之戚泛焉萍梗困于蒺?造物之所以警不韪而罚旷瘝者莫惨于此苟不急归是为乐祸又况久焉伏枕馆阁非卧治之地仍欲望公朝曲囘造化特赐敷奏陶铸祠廪一阙俾得舆疾速归不然乞除程三月俾得暂还私家以便医药实拜二天更生之赐伏候指挥
乞假归里
具官方某状照对某一介书生备员百僚底尸素三年遂无分毫补报造化包荒未加汰斥比自六月以来一病几至狼狈三上祠禄之请公朝未察其真而未曲全其去但某昨来病中自知决不可不归所有御冬之具一缕不存而二亲年耄已先奉归乡而某仅以只身留此二亲在远日夜所以望某之归者甚切兼某昨有先祖襄事封於浅土近方卜地将以初冬迁厝某此而不归是为非孝欲乞公朝特赐敷奏陶铸一在外待次小垒差遣或予祠或给假三者之中乞畀其一实拜二天之造伏候指挥施行
再乞假归里
具官方某状照对某昨得父家书以十月上旬迁葬先祖促某急归赴葬事某已即具申朝省乞给假或补外或予祠俾得速归以赴大事而公朝未察其心未赐俞允切念某为先祖之嫡长孙岂有祖葬而长孙留恋官职不急奔赴者乎揆之天理人伦大有所拂欲乞公朝特赐敷奏先与给假两月俾某得急归以全孝心此亦天理人伦之正须至申闻者伏候指挥施行
乞假劄子
某切谓臣子之大节进退而已进以礼退以义礼主乎辞逊义主乎刚决故曰三揖而进一辞而退若当决不决而濡滞乎进退之间则失其所守矣某等不才业已买舟江浒挑包即行但未得朝旨未敢轻动欲望钧慈曲转造化於假状尾特赐钧判且与给假暂归若万一续与在外差遣则未为晩庶几某等可以曲全进退之节不然要君之罪将无所逃於天地之间何以立身乎立俟指挥下情无任悚仄战汗之至
再乞假劄子
某不避鈇钺之诛辄伸轮囷之恳某一介不才备数馆底三年尸素腼面凌兢屡上丐外丐祠丐假之请叠奉指挥不允缘某近得父家书以先祖营葬之事促令丐外急归甚峻某切谓君父之命一也不俟君命而先去固为不忠久违父命而稽留又为非孝欲乞公朝察某真情特赐敷奏检会考功郎中洪勲例特与在外小垒差遣或照监丞吕中例特急假三月容某急归以承父命以赴祖葬实拜公朝锡类无边之仁某干冒钧严下情无任俯伏俟命之至
出关後乞假
具官方某状照对某昨得父家书促归赴先祖葬事叠上丐假之请未蒙公朝察其真情某今月十二日又得父书促归尤峻某切谓君父之命一也不俟君命而先去固为非忠久违父命而稽留尤为非孝况某於先祖系嫡长孙若祖有葬而孙不赴岂不拂人伦而害天理兼国子丞吕中考功郎中洪勲近以弟赴兄葬兄赴弟葬俱蒙朝旨或给假或补外况某嫡长孙之於祖乎今缘卜期既迫难以稽留除已於十月十三日冒急出关以俟朝旨外欲乞公朝检会某前後所陈及照监丞吕中考功洪勲近例特赐敷奏或给假或予祠实拜陶铸之赐伏乞照会施行伏候指挥
抵家乞寛假一月
具官方某状照对某今月十七日午时伏准秘书省牒缴示省劄二通备奉圣旨俾某兼庄文府教授及奉玉音促令某囘省供职等事某切谓臣子之道忠孝所贵於两全进退不可以中止某昨以父命促归赴祖葬事屡控於朝乞假乞外未蒙赐允然卜期既迫父命尤峻只得丐假于朝冒急驰赴今星夜兼程於此月十六日已抵于家方将再上寛假之请敢谓九天震威惓惓於一蝼蚁曲赐追还之命某感恩入骨虽死不忘但某为亲乞退又难中变而为进若以退为进则要君为不忠背父为不孝实为名教之罪人欲乞公朝特赐敷奏少寛给假之期俾某得了先祖葬事然後奔走公朝俯伏俟命所有兼庄文府教授省劄寄秘书省库并俟某假满日赴省被受供职实拜二天之造伏乞指挥照会施行
展假三月
具官方某状照对某一介蝼蚁为亲丐归自知凟犯雷霆罪在不赦圣度天寛曲赐涵贷伏准十月二十三日省劄备奉圣旨给假一月某露香东面再拜感激埀涕以告於二亲曰此圣天子至仁如天必使天下归仁而皆得以遂其仁而不遗其亲之心也天地之大未知所报某尝覩先朝赵汝愚为着作丐祠未许以祖母大事即日自劾而归仰值孝宗皇帝孝治寛洪就许畀外而释其罪今某忝覩省劄天涵地育曲赐予假虽某之妄庸不足以望汝愚之万一而某之遭逢圣明蒙被恩宠则又过於汝愚远矣今某始得安心入山有事於祖茔若不展假必致一篑亏山於孝心终为有碍欲乞公朝特赐敷奏寛赐展假三月容某得终大事实拜公朝锡类无边之仁伏候指挥
为病再展假
具官方某状照对某伏准宝佑四年正月十七日省劄备奉圣旨除某着作佐郎某已於省劄到後涓刚祗拜圣恩讫即拟兼程赴阙忽为痁疾再发未可戒行谨先具专状控申欲乞公朝特赐包荒少寛程限放令某稍便医药俟病势少可扶持即便负席藁走阙下以俟鈇钺之命伏乞照会申闻事
辞着作佐郎
具官方某状照对某伏准今月十三日省劄备奉圣旨除某着作佐郎兼备近降指挥庶官不许辞免某一介蛙黾藐焉井底忽逢王明汛渫而绠汲之某感激君父异恩誓将捐躯以报但某切念内外迭补之法所以练人才也每读晋陶侃传朝暮运百甓问之则曰侃方致力中原若过自优逸他日恐不堪事某虽不才中夜感慨常有奋励事功之心自曩缀朝班未更外任今复尸素馆职切恐犯陶侃不堪事之讥欲乞改畀在外小小差遣俾得稍自展布以啚万分之报伏乞公朝特赐敷奏施行伏候指挥
乞改正理还劄子
具官方某劄子伏覩指挥应命官凡经臣僚论列者并合经朝廷改正某昨自宝佑乙卯之冬因有先祖卜葬事急投假状即行遂坐擅出关之罚得旨寝着作新命按之者朱应元也丙辰之冬有排斥三学之士者某偶前此与曾唯为文字交遂坐不合与太学生交游之罚得旨寝宁国新命劾之者吴衍也景定庚申之夏以轮对不能尽言陈寅弹之得旨予在外差遣未几以有官人不合作馆事林光世击之得旨予祠积是四非无非自取某惟圣贤不责人以无过而许人之改过圣君贤相千载一遇此而不言是自弃於大造之外欲乞公朝特赐敷奏将前项特与改正过名理还元断月日伏候指挥
辞免司封
具官方某状照对某伏准尚书省劄子备奉圣旨除司封郎官某自揆不才合具辞免者伏以井鲋无闻久处泥涂之蛰乾龙有造忽闻雨露之仁其得若惊以感而涕伏念某素行乎患难自堕於迂愚不图槖龠嘘吸於天地焘载之间欲使勾甲萌拆於瓦石覆压之下某虽无他技而善自知敢以庸才冒居清选辄裁免椟仰告朝廷伏乞畀矜特赐敷奏彚征开泰倘不忍一物枝叶之枯自养曰颐愿少给勺水箪瓢之禄祷祈恳恳局蹐兢兢伏候指挥
辞兼直舍人院奏
具官臣方某状奏右某今月十三日恭准省劄备奉圣旨方某兼直舍人院日下供职者伏以菲材侥幸滥分主爵之曹误渥光荣俾涉代言之笔鼎来天宠震惕氷衷臣切惟内史赞书之司实为文士清选之极必有浑厚尔雅之体然後可以润色国典必有激昂婉切之功然後可以感发人心必挥翰如飞然後可以备缓急之辞命必涌泉不竭然後可以应填委之文书夫岂庸才可当是选切念臣荒疎学术浅涸辞源郎围方惧於素飡词掖岂容於越俎王言之制有七所未讨论舍人之様有三其何称塞恐惭帝制祗速吏诃仰望圣慈俯矜愚悃不嫌反汗收囘成命之颁特许循墙别选时髦之任吁天恳恳伏地兢兢所有前项恩命臣未敢祗受谨録奏闻伏候
辞兼直舍人院劄子
伏以纶闱地峻顾越俎以难堪黼扆天高虽循墙而未许敢荐陈於愚朴祈转彻於穹窿伏念某受才既凡种学尤浅以寒苦而粗为文字处孤陋而实寡见闻孤陋见闻固未习朝廷之典故寒苦文字岂足代皇王之训辞冒居是官必忝於位辄成免椟仰告公朝欲乞畀矜特赐敷奏涣焉廷号倘无销印之嫌属之时髦方称如纶之任恳祈切切局蹐皇皇所有恩命未敢祗受伏候指挥
辞起居舍人奏
具官臣方某状奏右臣今月十七日伏准省劄三省同奉御笔除臣起居舍人兼职依旧者伏以龙御正中言动则书于史螭分左右记注必惟其人安有非才可当是选但觉震躬而不知涣汗之皇皇伏念臣孤远之踪空疎之器惟空疎则学问不足以该台阁之典故惟孤远则名实不足以孚上下之听闻以名实未孚之人而职简书岂能信乎後世以学问不该之士而立殿陛安能沃於君心而况济济周行蔼蔼君子苟自知非佚狐之选而不逊於夔龙之贤必至旷官反以违戾伏望皇帝陛下察其安分矜其不能更畀时髦倘许缁衣之改收囘成命何嫌刻印之销所有恩命臣未敢祗受谨录奏闻伏候勅旨
辞起居舍人劄子
伏以才非狐佚何敢班二史之清身际唐虞未许为九官之逊以感动之忱弗至宜呼吁之请莫俞匪告公朝曷囘宸听敢历陈其梗梗冀转彻於高高切原古者设官之由曷寘君举必书之职盖以人主一言之善否实关天下万世之安危所以选端良之人执简在後庶几处富贵之地非道不行以是官所系之匪轻虽先正犹惧其弗克苏轼之有此令且必诣宰相而力辞必大之除是官犹自乞皇帝之改授苟以謭才而不自揆冒居古人所不敢为以此败官何所逃罪伏望公朝察其非据许以奏闻言出如纶倘可惟行而惟反衣犹在笥何嫌改造而改为所有恩命未敢祗受伏候指挥
讨信州哄军待罪劄
具官方某照得比岁以来兵骄易哄不勇於御乱而勇於为乱所资以卫民而反以害民然桀悍难制惟信为甚某蒙恩予节职在澄清昨入境之初据信州公申本州军人以支米作哄事继得之谘询咸谓郡纠遭其凌辱非小郡僚虽微然其损一郡之体者甚大即欲诛锄一二首恶少正军律盖以事体关系者重所以迟迟而未敢轻於一发自此暴横愈甚夏税场栋子州郡已差人许福等又欲别差一吏州郡不听遂挟衆喧噪以请州郡遂俛从之乃七月内州郡以狱刽行刑而许福等以不用军刽遂集衆持杖拽街搜捉狱级擒至郡厅必欲行法州郡不听此曹又辄喧噪州郡又俛从之窃惟信之卒伍肆骄其所由来渐矣郡守低首丧气为其挟制郡民吞声茹苦为其凌暴已半年于兹比者殿司军将官提兵自信经过此曹生心衷甲腰刀呼俦集衆复谋为变阖郡惶惶中夜束担出郊以避祸以信之去天密迩军兵干纪一至于此下无州郡上慢朝廷是可忍也孰不可忍也本司近以秋试因密切调遣诸寨寨兵入城为护试之举隂为戢乱之图帖上饶县令程从事应新护州印牒差拟迪功郎兼本司佥厅何惠生以捕伪关会为名同共合谋今月二十九日蚤据拟迪功郎本司兼佥何惠生同上饶县令程应新申已於本月二十六日早擒获为首人许福等八名斩首示衆揭榜晓谕军民各已平定外无非仰藉国之威灵幸而集事少洗积年骄横之风少正兵律抑亦可销变於将来也所有调遣用命服劳一行人别具姓名开申乞赐推赏所有某不合专擅调兵及专行诛戮一节谨席藁俟罪外伏候指挥
乞与共讨信州哄军有功者转官推赏
具官方某状窃惟汉人有言曰有功不赏有罪不诛虽尧舜不能以化天下信州哄军其罪当诛久矣某自到任己来日夜图之而未有一可任事之人方欲以兵取之则本司无兵之可调方欲乞兵於朝廷则此等狗鼠何足上劳君相之虑环视精选得一有用之材曰从事郎上饶县令程应新然彼方为县令其势不足以运掉一州也而某於是委之摄行州事旁搜远取又得一可与共功名之士曰拟迪功郎何惠生然彼方为士其位未足行事也某於是留之本司佥幙其不知者以为过客也使之以过客为名馆于信州者屡月以尽察诸军之情伪尽得哄卒之姓名尽识诸卒之面目入其党与探之试之离之间之结之收之往反图为至于十数所与共谋者上饶程令也乃者八月秋试士人喧杂於是借科举之名密调诸寨精锐顿之棘外而选彼党之强壮者收之棘内然後谋取其渠者而殱之彼八凶者诱而致之数处同时下手一朝擒之顷刻之间皆就诛斩急张旗牓以压衆心军民按堵如故今城内外不惊一尘所调捕兵不伤一卒实县令程应新拟迪功郎何惠生之功也斯二人者使其一为见任守臣一为见任佥幙皆不当言赏盖本职公事也今程应新以选人县令行郡守之事何惠生以江州进士任潜师之责非其胆略度越常人何以不动声色不烦朝廷调兵收徒手缚虎之奇功某伏覩在法捕获强盗选人改官白身补授今来二人之劳非止捕盗而己欲望公朝特赐敷奏将程应新特与改合入官何惠生特补文资给迪功郎真命以为趋事赴功者之劝外有头目用命立功人张济为第一功王伯茂郑荣次之若头目以下则排军璩迁蓝安詹宝汪福余正陈福秦明徐强余宝及百姓吴龙吉军兵吴强郭茂余照二杨旺洪贵张珎鲁先程先璩元等凡壹百余人内头目立功张济本司已於信州见管进武校尉绫纸内书填一本给付张济充赏外其余并合厚支犒赏欲乞朝廷劄下信州於有管官钱一切支行庶几赏不踰时则三军感悦他日可以使人仍乞劄下本司照应伏候指挥
辞免诛剿哄军转官
具官方某状照对某今月十四日伏准省劄以信州诛剿哄军事备奉圣旨方某运谋集事与转一官某窃惟百官有司各有所职旷职分之当为者固不逃司败之刑为职分之当为者亦无受赏之理盖某之事与程应新何惠生不同也若使程应新为见任守臣何惠生为有官佥幙亦不当言赏惟以其选人县令而行郡守之事进士佥幙而任潜师之托是以可嘉若某则为所当为仅可逃司败之刑而已今公朝赏不踰时以为厉世磨钝之具因衆人而及某焉若某以本职公事而受赏则是侥幸而冒功顽钝无耻人谓某何所有上件恩命不敢祗受欲望公朝特赐敷奏收囘成命庶几小臣得安分守伏候指挥
江东提刑一考丐祠劄
具官方某伏照对某伏准咸淳三年二月省劄授前件差遣某即於当年四月二十五日入江东境交割本司职事越今年四月二十四日书一考某窃惟荀卿之书以礼逊为伪卫风之诗以素飡为非苟以荀卿之言为嫌而犯卫风之刺则为顽钝无耻之士伏念某学未语上才不逮中冒乘使者车而行外司寇之事虽小大之狱必以情而听讼未能无讼虽得其情哀矜勿喜而罔中未能惟中圣人之言朞月而可今某试之朞年而风俗未能变化囹圄未能空虚弗绩罔功孰大於此所以未即司败之罚者圣贤在上不求备于一夫也某是用不敢犯素飡之讥而避伪逊之嫌伏望公朝特赐敷奏姑畀祠廪使某以自量之心而为自全之地实拜天覆地载之造伏候指挥
辞免江西转运副使
具官方某状照对今月二十一日伏准省劄备奉圣旨某依旧职除江西计度转运副使某闻命震惊惧溢於喜某窃惟小器受大任者有颠覆之虞一命至再命者有盈满之惧某一介不才滥切皇华之遣司臬江左凛凛旷瘝乃夏五月既叨进职之恩今甫半朞又叨改辙之命俾之将?于西非但小器受大有颠覆之虞而一命至再尤有盈满之惧所合具申公朝乞赐敷奏改畀时髦庶安愚分伏候指挥
蛟峯文集卷一

[book_title]卷二
钦定四库全书
蛟峯文集卷二
宋　方逢辰　撰
书劄
上宋理宗书
六月吉日奉议郎秘书郎兼国史实録院校勘臣方某谨斋沐裁书昩死顿首百拜献于皇帝陛下臣闻可使小人受隐然之福不可使小人显然有胜君子之名胜之名一立则南衙北司之势自此分天下国家存亡之几自此决矣左右小臣供汛扫给奔走人主日与之接岂能恝然无爱之之心哉但不当使之窃威福与外廷角胜负爱之而又有以威之可也一或有罪惟恐不知小则斥大则刑无所寛纵如此则使之弄权孰敢哉治世者小人失志之时也乱世者小人得志之时也为小人祷者必祝其遇乱世勿遇治世臣窃以为此非善於爱小人者小人之在治世欲为豺狼而不得噬欲为蛇虺而不得螫信乎其不得志然无大恶者无大戮抑之乃所以全之讵非福乎若其在乱世豺狼当路而不可问鸱鴞横翔而不可击招权纳贿而上不知蠧国殄民而下不告是天将稔其毒而歼之若国家危亡小人独能存乎然则英君毅辟为小人囘互而求一胜者虽曰爱之而实非所以福之小人得志何所不为宠则骄骄则横横则不可制汉唐之季建置天子在奄竖掌握威权出人主之右彼其初岂有此心哉人主宠之以教其骄纵之以教其横为之除异已者以教其不可制势?薰炽天下之穹官美爵大半出其门下岂复知有天子哉彼自知结怨於忠良召怒於天下万一值英明之君决不赦故於危疑缓急之际不容不贪天之功以为己力当此之时虽欲除之其可除乎彼其罪大恶极朝廷不能诛之则天下必有起而诛之者汉之宦官陈蕃窦武争之不胜而并州之将乘天下之愤而操戈以殪之唐之宦官宋申锡攻之不胜而河中之帅乘天下之怒移兵以屠之然则汉唐之君前日所以宠之纵之者廼所以益其疾甚其毒而投之死地也为北司者必欲与南衙角一胜岂其福哉人主之爱小人而使其至此甚非善於爱小人也恭惟皇帝陛下聪明而英毅中正而密察天下事事物物无不洞照其是非而独於左右之小人未能以义断恩以公割私何也臣窃料陛下英明而独未悟左右之奸邪者其弊正自英明始何者英明之君多欲自操天下之权彼惟因人主欲自操其权也故间摘事之可悦可信者而试之使人主行其说以渐侵外廷之权外廷之权一侵则彼之说益进帷闼之密帘壁之窥君怒知怒君喜知喜留正未迁左辖而姜特立先泄之以为已功洪迈未除西垣而渊觌先卖之以为己力其欲进某人也非一日之誉游谈之助足以宿留宸聪欲退某人也非一夕之毁浸润之谮足以潜蓄天怒陛下但见威福之出於己而不知彼实借吾之权以行其说而簸弄於中外乌在其为权在我也臣又料陛下英明而独不肯少裁左右以正纲纪者必谓此朕家事无预外人盖将分宫府为二也臣窃谓不然大抵小人之在君侧其操心何所不至其所以不敢动於内者盖有所惮於外彼其颜情稔熟岂惧眇然之人主哉若外不足惮自宰相至百官皆俯首弭耳以下之则此曹无惮忌之心生无惮忌之心生则君之恶动矣臣又料陛下英明必曰聪明自我刚毅自我此辈虽纵横於中外岂能卖国哉臣亦曰聪明如陛下刚毅如陛下万无此事然陛下独不为他日虑乎此曹素轻朝廷仓卒夜半禁中出片纸召某人外廷素无权拱手唯唯谁敢与之角是非者臣又料陛下英明而思虑独不及此者必曰晩唐以内侍典兵故其权足以易置稷社今之内侍无兵虽纵横不足以乱天下臣窃谓不然嬉笑之间有机穽焉樽俎之上有戈矛焉陛下不可谓此曹无兵也况修内壹司以工役为名为天下逋逃渊薮藏奸聚恶数百人凡州县寨镇之凶人巨盗刑于有司不容于鄕井者皆归之又散而巢於某庄窟于某场皆内司之牌号也皇城禁旅实掌握之武库甲兵实管钥之如此而尚得谓之无兵乎苏轼有言方其始也台谏折之而有余及其既成干戈取之而不足与其他日以干戈而取之孰若今日以台谏而折之臣非当台臣者夫不得其言则去台臣之志愿毕矣尚何助哉但不去二竖则陛下纵虚赏言官一日而九迁之於国家之安危实无所益且南衙北司胜负之分乃天下国家存亡之一决此则臣所甚惧也臣此月六日尝移书宰相勉其行申屠嘉之事而七日即得寒邪之疾伏枕者兼旬矣兹又闻道路愤怨而切齿於二竖臣虽病睡不能着力疾辄为此疏自知凟犯天威傥圣明自爱其国亟出二竖於外以拔膏肓之病根小惩而大戒使此曹得以全其身全其家即所以爱之也臣昩死惓惓下情无任伏藁俟罪之至不备
上庙堂书
六月吉日具阶方某惶惧顿首百拜致书于大丞相枢使国公先生钧座前某窃见盛夏之月大阳无威盲风晦雨用事拔木发屋夜寒昼闇黯黯凄凄朝野震愕曰此隂剥阳之象奸邪剥善类之象大臣善类之宗主也辄摭所闻以告某尝谓天下之祸莫大於奸邪之窃国威尤莫烈於奸邪之蔑国威夫人主之威奸邪窃之以弄於中外天下知之而人主未及知则虽窃也彼犹惧乎万一之知则不赦矣一旦发其奸邪人主知之而罚不伤其毫毛彼得以蔑视朝廷曰无足畏者矣剥之初六曰蔑贞凶六二又曰蔑贞凶圣人重伤阳道之亡故以蔑之一字哀痛反覆而两言之近日台臣按发两横璫及其牙爪三四辈此天下之所共快而亦前乎此道路之所指目而亦人主之所独未知者及此之时斥去一二则此曹尚有所惮曰国有威也侧听数日而两奸从容上索祠邀去之牍玉音曰留至于一再而絶其请断蛇不殊刺虎不毙人心惶惶曰剥之蔑贞之象所可幸者天诱圣衷以内司扰民一事付之公朝此又南衙北司胜负之一大机也前日之未言也其责在台臣已言而未行也其责在人主今付外则其责在庙堂他如小人庸人之为大臣反倚此辈为援者天下所不责相君自为台谏为侍从为执政正色朝端中立不倚负天下重望望之重者责之深未知何以处此前岁以一奄竖之隶逐一台臣此国威之一屈也声生气长陵蔑纪纲??莫可谁何今日之事若不幸而国威再屈则豺狼当道自此不可问矣国家社稷之存亡在此一决未论他日之事即目前而观则台臣言之不行惟有掉臂而去此曹思虑益深术数益密必将援一同类者入台以角善类而空之剥之初六曰剥牀以足夫害人者先坏其牀之足害国者先坏其国之足剥之六二曰剥牀以辨辨者牀之干也牀有干国亦有干大臣国之干二大臣位也隂之蔑阳先剥其足而後及其干彼其敢於与台臣鬬胜负者剥足也敢於剥足何惮而不敢於剥干乎今日逐台臣明日駸駸逐及大臣矣若俟其逐而去不若为天下国家争一胜而去乾道间渊觌之横诸君子攻之不拔陈参政以一言逐之绍熙初姜谯用事留丞相以一语去之留之去姜谯陈之逐渊觌岂他有奇术足以撼其君不过伺得其泄报左史西掖之除漏传两文昌过府之事显然有迹深中上心故二公甫下殿而三奸已出门矣况今之横璫腥焰熏灼其显白之迹又不止漏泄差除而已圣上英明决不肯终芘狐鼠但前此未得实状所以不信今闻台臣所奏具得事实况付之外廷此圣上疑中之信也易之坎曰纳约自牖所谓疑中之信正是蔽处之明乘此入之机不可失若万一争之必不从则某又有一说上可以不伤人主之心而下可以慰天下之公议内可以开小人之路而外可以无损台谏之纪纲而公朝又可以专为之而不必忌今台臣所劾内史之爪牙直胥史耳其富埒国其恶滔天若二三大臣坐朝堂猝然呼此数辈於堂下责其奸状而黥藉之然後闻奏则二凶既以得免为幸彼又可以嫁其恶於此曹以自解于上而九重亦可以自白於天下曰前日毒民之事皆此辈为之果非禁庭之所知也一举而释君之谤捄台纲之轻开小人之门解天下之怨留陈之事又不足言矣不然青史书之曰南衙北司胜负之决自某人为相始某实为相君惜之干冒钧严下情无任悚惕俟罪之至
与庙堂书
某惶惧百拜申禀大丞相枢使国公先生钧座前某窃谓天下之大可畏伏於不足畏惟其小而不足畏故其发也常至於不可御昨者荻浦之盗其初不过鼠窃使州郡监司即扑之岂有後来之焰焰哉惟始则狎而养之中则讳而揜之故终也至於上劳君相宵旰之忧再易部使者调重兵而後足以胜之前事可鉴已乃者道路藉藉谓郊关之外白昼摽掠之风肆行无忌客舟非三五十艘气势联合不敢西上其地即龙山庙山之对境其巢窟曰童家会後曰後杭是也其居环数里皆无藉子平时贩私越禁出江入海其舟白刃林立今则专施其毒於客舟有诉于天府者往往视曰常事而轻释之由是其风日横有夺其货而沉其人於江者有拽其舟而泛其载以入海者徽严衢婺之人遭其惨者凡十数矣近又闻如陈其姓士人父子两人遭刃幸而不死掠去数千缗囊箧席卷仅逃其身和其姓舟人被掠一万三千缗米一十四石舟中之遭伤者数人严之淳安有课社每月用盝子发试卷到京委官考校近忽遭盗舟拏夺舟人急发一二盝以示之乃故纸也方得弃去似此态状乌可养奸若护痈吝疽必为腹心之急证又闻南荡塞卒与之交通为之耳目其商旅之实舟江浒某舟某物此曹一一密探及至波涛之冲专以廵船为名如取诸怀及有司捕之则或纵或擒皆在此曹之手此尤不可不察者也欲望朝廷急行下安抚司及东西宪急作擒捕大者即正典刑小者去其手足然後可以遏滔天於涓涓扑燎原於荧荧仍严戢後杭之舟出入不得带凶器所有南荡塞卒与盗久稔不无以革之据在籍之额分隶远塞仍於他所分拨生头兵卒以填之此亦转移变化之一术也得於见闻者如此不敢不告惟公朝密施行之幸甚
达严郡守
某因囘使就有恳禀近桐遂寿淳四邑民准大府督赋之命甚峻田野震惧某切谓此未必出於君侯之本心也往往有迫而为之但在府由措辞与幕府拟笔廼纯乎非君子长者之言虽然若使久在民间而不输虽杀之可也今淳安家追户对类有输足之钞又有预借之关县一切不理又重借明年民莫敢不听又督借本户民亦莫敢不听如此则不可谓之化外之民矣而县家方喜砧斧之下有铜山焉如近日卢某此淳安之佳士也妇翁被追壻代出官既有足钞又有?借之钞可谓纯民儒士矣止因与史笔一语扞格径为裂衣冠押之狱张皇暗申於大府将以作大威福应宰当即悔之已无及矣今卢族以君侯方入左腹之言辄为一札俾某转伸札中亦不明言是非亦不敢冒犯府吏倘沐台慈怜其壻代妇翁察其已输足已?借有足钞有足由特为一转福笔田里幸甚至若县家太甚之急弦可畏之裂焰亦望君侯为赤子寛之一分某为父母国请命不知狂凟惟君侯其赦之
囘马总领
某惶恐端肃加拜申禀总领都运大卿台座前某伏拜台翰读之汗下某备员百僚底安敢妄发达官书自束发受父兄戒素以干请为耻况代人为请乎某自去夏入馆以来未尝作一字为人?监司州郡而乞丐于外不谓何等不肖子敢以赝书尘突自非藻监精明必为所欺某前载备数吴门佥曹亦得一假托台谏书者搜其槖犹有二三十封即白之郡鞭背而拘之圜土郡赖此而後来者不敢以伪售矣大卿平昔风采赫奕此様无赖辈到手不可放过也某继此或有书到当於月日姓名下用名记以别真赝然亦决不为人发丐钱书若有之必伪也乞置之重宪以清奸慝拜赐弘矣
与包宏斋
某惶恐端拜申禀提刑龙图大卿侍郎台座前某向也得侍立玉於鸳鹭行见格心一疏唤醒醉生梦死於卓然有立深为朝廷有人贺未几执事以绣衣而斧荆棘某虽得升堂下禀饯之拜而未能一牋申平寇之贺某岂独无人心不为国家喜哉盖有忧焉以夺其所喜故也东南一角之天下四疆溃烂所恃以寿如綫之脉者仅浙右三数郡此楚汉必争之厫仓也小人负乘致寇其祸乃使君子当之朝命借重望压其衡自非深谋密运万全而动安能破数十年不可入之巢窟哉未几波涛?涌变白为黑公议几为之一厄息壤之盟犹在而三至之杼已投中山之捷方闻而谤书之箧已满功之足以招忌如此哉所赖公议之帜卒不可拔今日之事是亦幸而集也虽然转石拔山是非颠倒何朝廷之靳於赏功而不靳於赏奸赏盗与此某之所以忧而不敢喜不敢贺也因郡卒便僭及惓惓愤闷之心伏丐合照某洊有禀事近浙江闻有白昼剽掠之风客舟非数十为党不敢西上其地只是龙山相对所谓童家会後及後杭是也环一二里所居皆无赖子平时贩私违禁其舟出没波涛白刃林立卒然遇之则姑以买物而争登客舟若随其所索委而与之则幸而免不然则掠而去之近富阳令有一亲戚遭其毒遂合廵尉捕之得二三十辈执而归之天府往往付之等闲轻释之近日颇横严婺之舟遭其刼者数十矣此事正隶绣斧须望牒临安及遍帖廵尉严禁密捕大者即正典刑小者去其手足然後或可胜之仍须严榜禁後杭之舟出江者不得带凶器有者许廵尉拘解或可戢之不然郊关外不一二里而威令不行其何以立国乎却望密切行之
与宝庆夙宫教
某惶恐端肃加拜申禀判府宫教即内除郎中台座前某念日夏间伏辱台翰且拜台馈以师门而摩抚後进者如此感当若何继尝潦略且答状谩尔微芹伴空函计彻岩电矣某备数百僚底尸素一年余拭目时事中夜感慨睡不能着虽下僚惟当思不出位然鸣鸡起舞自有勃勃不能遏者敬以判府器足以大受才足以弘济学足以谋皇而断国坐之细旃立之左坳则所以沃君心而起世道者必大可观一麾翺翔不能动宣室之思邪西边苦竹之围危甚幸而城中坚忍敌以乏粮解去传闻迩又围嘉定闻此郡子女玉帛所聚敌垂涎久矣又须常得天幸可也若人事则戈朽斨钝直可檩檩大理既为渎破齿失其唇闻线路可直达濎澧此尤可忧淮哨未枣红而来生理一空强隣四面迫我而左右顾无一人能面北发一矢者朝除暮迁不过应副人情富贵姻姓曷尝念及生聚教训乎哉近天府易帅以马华甫代人望甚厌服然圻漕有除职暂兼之令或谓注意在王而始借马以压物议未可知也但今之两司非顽钝无耻弭耳於羣貂者不可为恐马未必肯来耳时事可忧者类如此因风及此乞恕其僭伏丐合照
囘吴退庵
某惶恐顿首再拜申禀判府提领节制大资相公钧座前某十一月十八日伏拜十月间钧汗驿日囘缄始疑误投审之再而後敢拜悦而读之乃知江湖不肖子以赝书干渎且辱台馈而遣之是使某重速谴也某自束发受趋庭教干请之戒甚严而况代他人干请乎某自去载之夏入馆未尝为人作一字乞丐于监司州郡每见一等无赖子自为劄目列注宅?沿门作谒以乞书名者某甚嫉之惟只坚拒而排去已尝榜于门曰例不书列劄不作监司州郡书凡游士过访者必先扣其无索书之谕然後见之某非固矫枉过正亦自揆百僚最底不敢妄发达官书耳兹承钧谕所谓裘其氏者某不知其为何人欲望钧旨索而鞠之重置于宪亦可以清奸慝而杜干聒也伏丐钧照
【继是或有书问当於月日下用名记以别之然亦决不为人发丐钱书万一有之必伪也】
荐洪尉
某等惶恐端拜申禀都运判府安抚待制台座前某等窃见庚戌同年仁和洪尉兰文章政事两以优称初筮奔走使节下比及一年本不欲自鸣然恐如叔向所谓子如不言吾几失子辄代致鬷蔑之喙如蒙少借造化则一言而识鬷蔑在叔向不得专美矣琐琐溷渎伏丐台照
荐王新班
某惶惧僭越端拜申禀侍读提举端明相公钧座前某尝谓知贤者必当有所荐妨贤者必当有所避帝朝命官必逊于殳戕伯与逊于朱虎熊罴济济之风今不可见已知贤而荐此相公事也某不得出位然自知妨贤而能避其犹可以希相逊之风乎迩闻朝廷指挥再开史局方搜天下英杰其实不才滥叨史馆今窃见从事郎侍班王某舍选发身家贫彻骨其践履在某上学问在某上文章在某上丹铅点勘实维其人敢以某所领史馆校勘职名推以逊之而某自有秘省本职欲望钧慈特赐备申朝廷乞俞所请庶几某免妨贤不避之讥而相公亦无知贤不荐之愧矣干冒穹严下情无任悚息之至
与赵端明
某惶惧端拜申禀判宗端明相公钧座前某念自壬子春得瞻拜阶府违侍一瞬四周星夜望南闽聚奎焰焰知一代英杰考盘在阿之地也某去载尝便翼一纸走起居问去鸿飘飘不识彻岩下电否钦惟手抉河汉为天下文章宗主力负宇宙为宗国庙社命脉当今柱石人也江涛汹涌之秋眼中人才左右顾无一可当缓急者野水孤舟之句未尝不中夜抚掌为世道浩叹迩闻朝廷寓意江左夷吾将强起之而东山高卧迫之坚不动仕止久速某知先生之所以权衡乎时者审矣虽然山中云出雨太虚洗净一番山更好苍生固以此望英嗣司令着郎到此某幸得一拜识未几亟索祠归何与岂翔集之审固当如是与抑不肯久去膝下与某尸素蓬寓且两年无丝发补国虽下僚惟当思不出位然寤寐时事鸡鸣起舞自有勃勃不能遏者日夜鞭勉惟恐有负师门便鴈如可赐之箴砭惟丐勿吝兹因司令锦归附便致安问伏丐钧照
囘赵端明
某惶惧顿首端拜禀申判宗端明相公先生钧座前某昨者伏辱钧汗宠报且领钧贶潦略具答状附之囘翔深惧不敏敢图钧慈与门墙小子下交乃如家庭相接之气象某何为得此於先生也某备数百僚底丝粟罔功蚤夜兢惕深惧负所学而负师门前辈谓爱做好官而不爱做好人某甚以为戒夏五奏对愚天下三字深犯时忌颇闻贵人衔之此月下旬洪豸再疏二璫尽力攻之而不胜六月十一日除目盖为逐洪豸而恐在朝者纷纷故例一美迁用杜公议之口耳诸公得此果不言幸三学之士为之举幡二十三日洪豸再除常卿亦姑揜外观其实为二璫地也某适病寒邪伏枕者兼旬睡不能着二十六日又力疾一书撩蛇虺之头此日王潜斋为击去次日李文溪又为击去文溪尝疏二竖故受此祸潜斋闻亦因此事与上面不合时事颠倒一至于此某势只得见几而作矣不然焰焰必及莫可避矣归使潦略仰报先施伏乞钧照
通方宫使造黟侯祠
某窃谓当今天下何哉戎狄豺狼扰我金汤正智者效谋勇者效力之时也而明府乃贴牒劄奉使府命俾驾鹤子孙同新鼻祖祠宇永平一籍图鸠三千【阙】似若急今日不急之务然亦不能无谓焉田单复齐而有神师教我之诏东晋淮淝之灵蒋山而草木人形晴淮涨波神与有力焉今日之举其意亦犹是也夫悒神贴者是不一姓独於吾宗是鸠者犹清平乌龙之庙成於邵安乐侍郎之庙成於何子孙之责也非惟公上之命不可违神祖洋洋如在况虚谷先生又神祖之流芳者也不以是而应公上之命其将何辞吾宗勉旃伏丐台照
答何毅斋求荐
某惶恐端拜申禀判簿帅签郎中尊友兄某去冬蒙惠书求鄙字时朝议分梱已定书不书元无损益是以姑与焕翁言之不欲多言便胥失之也居无何策马西去乃为向阳花木保师一见即相知罗之议幕荐之公车留视东【阙】大胜造物相成就固自有所也承闻北风之恶使人抵掌天地中气所宅敌人据之今尚有五十年穷山隂谷为雪霜所扼一阳动则迸裂求出以求附我正统逖琨起舞兹惟其时惟吾兄勉之内屏不鄙垂谕荐书弟某被谴方新惟当闭门以自省匪惟不得而书虽书决无益也今叔太博为一世名胜近归自庐陵今近舍远取皇甫持正不笑我乎某苟可效绵何敢自爱而以德之爱亦有望於君子也草略占报不敌来施惟祈台照
达朱南山制置
某尝谓人生宇宙间翕忽之聚皆有定分而岂徒哉昨尊执事玉立朝端某赘员班底得以亲切门墙今尊执事持节江淮某驰驱王事又见并辔原隰四方上下无往而不托隣绩之光谓非分定可乎一介往来笃叙隣好礼也修敬有稽汗我颜甲属兹阳刚方长岁除伊迩荒山寂寞风宜不腆登载副笺以贽履端之敬高谊鉴忱特赐采纳荣幸亿秭輶渎崇严伏墨战栗
达赵都大
某忆昨在班中获修一纸之敬恍疎记曹两见寒梅煦然赵日之温?甚郇云之贶开椷如见谏议其何忻快之如揆辰天地三阳万物生意恭惟某官从容论譔乐只涧阿明哲简知穹示棐佑台候动止多福大卿以毕原酆郇之昭胤德苍歆向之名望内之为磐石外之为扞城固其所也而高卧不出何与龙泉太阿当为宇宙间用若久藏椟中其光射斗牛自有不能揜者岂世无雷焕未知至宝之所伏耶
达李提举
生平慕蔺之心未快识荆之愿所恃燥湿气味之相合虽曰未面而心固面矣棠隂蔽芾瞻之在前敢不封护惟谨比者忻闻建台未遑专贡首以为人之请衡阳推官杨某於某尝僚今以其属城掾受察于节下千里之书借羽言彻其姓名于左右某未见颜色而言则隣於僭拒人於千里之外则又几於固用敢忘其僭以免於固辄为拈出倘蒙恢之以仲尼之天覆之以少陵之厦幸矣干?陈言伏祈台照
贺卢可庵鄕举
自春暮禀别於化成堂一瞬景物累改莲而菊菊而梅矣绊絷吏尘池边之吟篱下之酌弗克与兄共之而岭梅之寄又复疎濶冗实夺之非敢慢也久不闻?信试後李提干归急走问之虽得榜而未知其人然玉川一氏必君家鴈行中人也十月终有来自鄕邦者方知执事巍夺高名急用喜舞此事为兄不平久矣吾今而後知造化终有平时春官荣上更宜勉之令叔胄监发轫天地成就人才各有地方十七兄为鄕试首新刃发硎其利如此可喜可庆吴门况味粗安藜藿每旦入暮出府事如蝟毛惟廉与公不敢不勉
吴是斋问乞巧文内子厚少陵事
比使鴈拜状继承诲答感甚忸甚暑中六合为窰惟有长簟打眠无由嗣笺禀起居而鴈使叩门乃拜琳琅之缄金玉之馈上樽太牢甘瓜物珍而丰何以辱此长者赐弗敢辞下拜芒背汗面而已贫家虽无巧筵然菽水有具对银河不寂寞矣少陵子厚嬉笑皆成文章执事拈出俾某忝注脚某妄论谓方员苟龃龉丈夫多英雄少陵生平不遇者在此子厚附叔文终身为巧误所谓天之所命抱拙终身岂因巧而得拙与然不以人废言皆吾辈一段鞭警也先生以为如何
贺卢可庵赴春官
昨闻秋帖香名亟奏书称庆继辱诲答剧用忻浣鄕邦英气煇?乎山川课盟诸丈所作香满西浙不但卯峰区区之谶而已百里三元岂三山所得专美哉诸丈联翩上春官辱以义约见谕覩此盛事敢不薄助授之囘翔矣执事与介翁焕翁鼓行而前全胜必矣但世事闷闷人意明目张胆摧倒一世雄杰可也不然反为高科羞
囘贺何正书
某肩门深雪罔知宇宙之寒燠是以於亲戚鄕党间皆不能修元正贺可谓缺典专伻以台缄来唤醒溘睡汉真情满怀喜可量哉鲜鳞玉粉之颁品品珍腆下拜登受之春风郁郁塞茅屋矣使旋亟奉此以复命其诸谢私尚图嗣控
囘鲁国正谢铭书
某昨蒙不鄙缄示先大夫平生实履某饱闻典刑旧矣昭昭年华实印我心是以不果别作何必专椷言谢为也坡翁祭文有曰轼於天下未尝铭墓独铭五人皆盛德盖富郑公范蜀公司马温公赵清献公张文成公而已某於先大夫亦云适有虑囚之行役其谢潦草伏祈台照
囘卢可庵
懒来枕书困忽闻打门声起视之则沧海频渴万宝毕呈吾可庵辱贶也盥手摩眼疾展快读其秋後之山露下之葵霜中之菊与雪前之梅竹与引玉之诮何敢辞也
囘许国正争妓
前日蒙谕已知其不可而见之报牍矣专椷再至何犹未能忍情而介介於此耶某谓为柳下惠则可为鲁男子则不可执事为磊磊豪杰之士则可自家以拘拘尺度之士则不可且望就县行移若或置飘风之过耳则又爱执事以德者也
与吴是斋
卧牛衣山中罔知世界上事但见晨窻白而黑黑而白则知朝而复暮暮而复朝也厥有拍其肩而告曰桃符又换诗新句矣感物景而思朋友不能相与一樽访梅花而寻岁寒盟心耿耿乎不寐也某物聊为咏春亭怡集一笑之助
囘卢可庵馈物
某坐看峡云来往静观天地心见往古来今於穆不己之命元无息也遥望风露天边此心同也此兴同也伻来以书饷我双鱼朋酒便当漑釜鬵洗盃杓以承嘉德矣草草切希台照
达宋云叟荐毛伯明
某昨岁之夏在山房弟处得挹晬盎尔後梗泛于旅渴贤之心夙暮耿耿率尔有禀凤林毛举之鄱人也挟风水而往遂家焉今有二子曰伯玉伯明克世其家久闻蔗峰下有焰焰者曰宋云叟屡需鄙字求见伯玉者间在胡戎坐间已识紫气独伯明未获瞻际数字相其行倘有鞭策惟命是听崖率奉简不如书仪切祈鉴亮
达王翠麓荐毛伯玉
元毛伯玉递至佳章两轴其一则令西宾省元作也患难迁徙之余见珠玉不任喜慰遥想胸襟氷雪主宾一也十袭为荣某念昔在江左时得托好寅恭承揖共济孰非大惠十年往事今在梦中自丙子春山中盗起焚刼一空挈家于外于今四年萍梗东西未有定止望翠麓潭府三槐如故真如桃源洞天起敬起敬某久欲一纸问起居而未能适伯玉过我相与道令德伯玉正欲求见遂作此以相其行闻翠麓方欲择佳山水以为千秋之藏伯玉愿以杖屦从听鞭策草草上状不如书仪伏丐台鉴
答卢可庵手帖
山中揜耳不知五月又一隂生矣脚跟不定於亲党之礼何诞之濶兮使价叩寓庐蒙惠舒鴈笼炊丹杏三味俱佳下拜登受蒲节不荒落矣崖率奉答未既厥心伏祈台照
囘洪司理为亲寿
日坐故纸惟无从奉书伊我怀人寤寐展转扁舟挟策过洪都目迷五色使人知气忽奉来教如对玉立其为忻快可量哉内帖有盛馈何从得此笃叙绨恋为吾亲寿当於前辈求之在某亦曷敢辞但见任讲寿礼於条有碍若曰於已则不可於亲则可毕竟费注脚用是例以此谢而不敢独受於执事也其为感激与受均之
送物与陈宜中丞相
某忻审玉节建台未遑走一介修睦邻好非礼也寒燠起居已具吏楷外由中有敬敢申布之某观风非据属在同舟仓庾狴犴虽曰各有攸司然视时聚散使民免於饥仁意周匝庶几轻生者少远罪者衆刑可期於无刑河润岂直九里哉某与一道生灵并受其福某将忱无物凉【阙】风【阙】登载副笺不以鸿毛而斥之幸也春树暮云遡风凄断
送物与卢可庵
某以九日留临地虽此世界人无登高佳兴然浊酒对黄花长歌靖节之诗胸中自有一日太平某率尔池鱼牟粉珠也百事吉专人持荐萸菊之末得蒙一笑幸甚崖略奉简切祈亲亮不宣
遣花粉礼往项宅
某维时雪中开霁贞下起元敬惟某人德配阳休气排冬凛台候动止多福某惟礼曰婚礼者所以合二姓之好上以事宗庙而下以继後世者也故君子重之某以仲女托之门墙迎礼既行则百世之好方自兹始聊奉薄礼所以将其敬也倘蒙不鄙而顾留之幸甚
蛟峯文集卷二

[book_title]卷三
<集部,别集类,南宋建炎至德佑,蛟峯文集>
钦定四库全书
蛟峯文集卷三
宋　方逢辰　撰
啓
贺董矩堂
某启伏审光膺典册进秉钧衡有王佐才人谓用仲舒之晩任天下重今乃得伊尹之时皇路大亨苍生胥庆孰不交陈於颂语仆方愿献其忠忱某窃谓自古至今未易有明良之会惟天祚宋岂终无平治之期每念吾皇屡更元弼越若老奸之执柄遂令上意之吹虀但欲损外廷之权反以开旁遯之罅虽宸聪英断视尧舜无以过之然中书积轻有周召不能为者而况暂焉冢司之虚伫沸乎人心之多疑或云巨奸之复来或曰外闑之晋拜议论交撼证候可惊忽开昌运於千龄乃宅耆儒於百揆致君之责实重当世之务孰先恭惟某官四海一贤两仪间气齐家治国平天下夙韬大学之经纶佐王经邦统治官素抱太平之纲领时止则止当为必为人尽倚冰我则为仲宣之接淅衆方辞甲我则为裴度之请行既深惬望霖之心宜即展擎天之手然适处艰难之会正有资撑拓之功仰而思之非无事者如国计当裕而边防当饬士风当美而民瘼当瘳此虽久积於弊源然尚可施於活着惟独正邪胜负之际最关治乱反覆之几清昼之狐狸方嘷南衙受屈高岗之凤凰欲集东方未明幸弦辙之一更宜弓旌之四出多培元气少抗外邪使朝廷之肃然则宗社之幸甚某自擢礼闱之桂即栽治化之桃耸观登庸喜至欲舞燕雀贺厦先歌芘寒士之诗蟋蟀吟秋当续得贤臣之颂非私祷也与衆望之谨具启事专人驰贡钧墀百拜申贺伏惟钧旨俯赐鉴察不备谨启
贺何提干
恭审入登法从就领神臯夜半思贤划闻汉宣室之召日边作郡惊见赵京兆之来辄持一瓣之香以贽九顿之贺恭惟某官才弘且毅器博以周运斤成风解全牛於四顾策辔奔电洗凡马而一空自其不卑小官於州县之间已知将降大任为社稷之重刚亦弗吐柔亦弗茹以霹?之手而把麾威於不怒信於不言以天地之公而持斧翺翔卿月驱驰使星足用度而不歛於民士无饥色有仁义而可利吾国王曰遄归第版曹适当煎熬乏兴之冲而京邑又有弹压不行之弊狐嘷万状蠧宂百端如上必欲无拂乎人主之私心而下又欲不伤乎天下之元气虽有智者实惟艰哉惟公权衡二者於熟虑之余则我邦家庶乎有无穷之福方见君子有益人之国毋使小人执理财之权苍生望之赤心及此如某者穷途场屋借迳右阶虽素无根柢之先容未甘与草芥而俱腐月乌三匝方吟遶木之无依雨燕孤飞尚冀卷帘之放入一忱归向万舌莫弹谨具启事专诸台墀申贺伏惟台旨俯垂鉴念不宣谨启
贺王佥枢
某伏审显膺宸渥擢赞庙谟江左喜见夷吾屹为砥柱中国欲相司马先领天枢增重朝廷耸瞻夷夏共惟某官盛名盖世直道致身於衆人方醉之时冷揩醒眼居万物为圜之世独秉方心遂从班班乎中外践敡之时已知卓卓乎弘毅重远之器总司制司之条画足镇关中春官天官之规模可推天下宜从琐闼即上几庭矧惟世事江涛之秋又值人物晨星之会兵惮而国弱财匮而民贫及闲暇可以有为以疑信费於虚掷惟事事备乃可以无患言人人殊何以成功必资运帷幄之中折冲尊俎然後坐庙堂之上不问甲兵邦其永孚於休公有无穷之闻某窃依大厦侧听温纶休哉登庸喜而不寐帝谓何见之晩汉岂忧匈奴哉天将大任是人商为真宰相矣非私祷也与衆望之
贺程佥枢
某惶惧顿首加拜禀申枢密端明相公先生钧座前某伏审明廷涣号右府升贤上念李牧廉颇冀精神之强赵王命程伯休父图宥密以兴周增重朝廷耸瞻夷夏共惟某官渊源伊洛人品富韩万顷涵波澄之不清淆之不浊一团和气听之也厉即之也温自入长於乌台即跻荣於紫阁御史作朕耳目持刚亦不吐柔亦不茹之心文昌为天舌喉行进思尽忠退思补过之事宜从雉正径上鸿枢矧惟云云某以书生为门弟子闻明主得王佐才休哉登庸喜而不寐紫泥一下咸谓佥书之得齐贤瓯墨又新倚需中国之相司马非私祷也与衆望之伏丐钧照
贺胡殿院
伏审擢从谏省晋贰台端玉立坡头久抗青蒲之节芒寒殿上再扬白简之风除目一颁佥口交庆恭惟某官邦之瑚琏学者斗山忠言嘉谟有舒蕡诸子之不及细旃广厦非唐虞三代则不陈龙旒简知豸冠益峻当栗烈冰霜之操为胚胎霖雨之基某芘窃万间喜闻三接燕雀之贺厦屋辄控轮囷鵰鹗之在秋天伫观凌厉深惭尘渎伏丐渊涵
贺丁司谏
伏审龙墀疏渥骑省升贤白简囘天已芒寒於柱後青蒲伏地又玉立於坡头吾道之亨下民是望恭惟某官邦之瑚琏学者斗山峩惠文之冠风采闻於天下坐细氊之席仁义陈於王前简在帝心擢司廷诤君子得舆民所载也毋使昌黎之疑阳城衮职有阙我仪图之更令淮南之惮汲黯栗烈冰霜之操胚胎霖雨之功某芘窃万间喜闻三接辄凭一纸以写万分无任冰兢伏祈渊鉴
贺吴守
某伏审宸陛疏荣辅蕃借重一丝高洁犹有汉故人之余风千里廉平又见吴河南之作守下车戾止交笏庆之恭惟某官眉山之苏华阳之范蓬山直上便当执笔於二螭棘寺横翔胡尚持麾於五马行且召矣姑少俟之某一别转头五年捻指未由面贺徒切心倾维巢而鸠居之幸有滕君之?在及门而马後也勿云为贾之贺迟盈臆愿言非舌可尽伏丐台照
贺邵正言
戊戌状元之及第独冷甚安庆历御笔之谏官新除再见鹤鸣而和鹏怒则飞喜直道之可行宜清朝之增重忠良得路已辨蔡君谟之诗议论囘天必须张元素之力非私祷也与衆望之某虽病欲归因喜亟贺万间之托大厦不徒私上栋之安一言之订千金庶或伸南衙之屈深惭尘渎伏丐渊涵
囘赵少保
某伏以天子维辟公实赖鹭飞之助宗庙为小相偶叨骏走之联奉以周旋曰予先後适际庆成之始允为无疆之休未罄贺私先蒙逊牍兄弟婚姻无胥远矣来此雍雍神祗祖考其安乐之锡之简简略陈禀谢未究愿言伏丐钧照
囘镇江徐总
某伏以诸侯上之王人已闻环召三馆中之冷客犹辱盃传旨哉竹叶之香华矣菖蒲之节久闻公瑾愿为不觉醉之交未许屈平乃作我独醒之客下拜受也中心藏之伏丐台照
囘王检閲
某伏以九重涣号半刺借贤奏上汗青已就补天之巧香传泥紫忽催分月之行除目一颁佥口交庆恭惟某官师尊姬孔奴视迁彪虽骊龙之珠惜为渔者之所得然塞马之福讵非鸿造之复还便当立柱下之班胡乃屈治平之驾会且召矣姑少俟之某不能留行惭无举羽之力薄言往送冀寛接淅之期无限心丹尚须面白伏丐台照
囘南班冬
鲁云喜书又报有年之兆赵日可爱易为向阳之春茂对昌辰宜裒殊祉恭惟某官为善最乐大雅不羣舒柳放梅天必私於玉叶拔茅连茹地行锡於圭桐某滥伴吹藜又闻鸣竹方图面贺先辱手笺百万买宅千万买隣密迩仁人之里一阳为复三阳为泰愿依君子之明无限谢丹尚须控白兹祈台照
囘徐总
君子占七日之亨阳从地起王人序诸侯之上福与日新方拟庆笺先蒙巽汗恭惟某官气排冬凛德配春和一綫添长缓如丝之六辔重缇嘘暖囘挟纩於三军或遄其归可拱而俟某冷伴青藜之杖浪辱蒲萄之觞既有滴红宁惮斗十千之直第虞飡素不无囷三百之讥感藏诸心言不尽意
囘西仓送酒
兹审扬旌拂日拥纛朝天且分万斛之春例及百僚之底光生节朔惠重泰山今朝捧汉殿之觞被沾丐者多矣他日作商岩之醴愿公溥其庶乎具此控酬伏祈锡詧
囘皮嘉兴
气应黄锺又报放梅之信香凝画戟顿囘隽李之春对此新阳宜尔遐福某未由执贽先辱传觞勿谓孺文之饮此特私恩但见公瑾之交不觉自醉下拜受也中心藏之幸有滴红宁惮长安斗十千之直第虞飡素不无河漘囷三百之讥感藏诸心言不尽意
囘南班正
玉历颁春又报桃符之换璇源袭庆宜增葛藟之长未即贽庭先蒙坠汗恭惟观使领卫太尉振振公子蔼蔼吉人脱颖金枝自是向阳之木分封圭叶行连拔茹之茅与时偕行何福不至某居蓬山底托樾?边四为鄼五为陆幸甚藩蓠之剖破三于耜四于趾但求畎畮之归耕亟报掌书余需面贺伏丐台照
囘诗秘书送物
某无功受素飡之禄方惧河漘之贻讥闻君上白玉之堂乃许瀛州之随步未由贽庆先辱贻笺馈我生鱼既有化天池之便酌之浮蚁又欣囘冰谷之春玉莲深契於苦心绣瓜可托於永好粲然之文驩然以相爱得之若惊长者之赐少者不可辞归之斯受尚须面白以控心丹
囘王漕贺新除
伏以东观底僚偶塞除书之数西清法从忽来华剡之颁得之若惊报於何有退思侥冒益重凌兢昔繙閲乎道家山之藏尚讹渡豕今超躐乎兰台郎之选宁免濡鹈所当後汰而前扬莫匪左提而右挈一字之褒荣於衮辱先施之七襄之报不成章非敢後也尚图酬控以罄谢私伏丐台詧
囘安吉杨守
六十属观象喜颁魏阙之条二千石惟良融作霅溪之庆与时偕极何福不臻恭惟某官风韵浚明天资凝远阳春布德已奉行玉札寛大之书肆夏升歌即展布金銮论思之事某未申贽贺先辱贻笺兹饮公瑾之醇醪不觉自醉若作商宗之醴酒更赖汝为感之在心言不尽意伏冀台照
又囘杨守送重午
某冷坐道山罔记菖蒲之节香凝苕水忽传竹叶之馨敬再拜之得一醉矣有余谢悃尚须嗣笺第乏报璚惟祈炳鉴
贺吴是斋弟中鄕试
种槐久矣殆如种德之多折桂以之何啻折枝之易山川且为之改色鸡犬亦为之动容恭惟某人博大弘深高明寛厚以是父生是子载瞻砌玉之芳以难弟得难兄共副儒林之望三献小淹於抱璞一鸣始见於惊人淡墨书名不在郡英之下泥金作榜即为四海之魁
贺何梅境入太学
监闱奏凯帝学腾声行当高占南宫而魁唱彤庭犹使同登瀛州而蜚英璧水造物者将玉其成就大君子益显其姓名
贺何曾六丈得乡第
秀芝呈瑞已为鹗表之占撤棘登名果见凤雏之捷金铃夕报乡锦昼荣共惟某人望耸儒林芳联棣萼韦经教子於诗书尤用其心窦桂收功在造化可谓有眼更看黄甲自有青氊某贺在人先喜如已有遥想长安得报弟兄两处和气春风少顷浙漕联镳父子一门人间天上谨专申庆伏丐炳原
贺余吉甫升学【中十一名】
凯奏上庠共仰天荒之破名标先进咸瞻月窟之登香蔀桂林光增梓里喜溢萱庭之色荣联棣萼之华明时幸际於乾亨嘉会果符於萃聚绸缪托好忻怿无涯昨陪宾庑之後尘过辱主仪之前席未遑牋谢徒重甲颜奠彩驱羊盥手鸳缄伸燕贺策勲奏马状头虎榜佐龙飞
贺人中乡试
彩戏斑衣雏飞丹穴秋闱勇战已登天府之名春榜联镳又续世科之胍
贺同年中乡举
高题鴈塔增耀螺川鹭于下鹭于飞民献有十夫之翼【乡举十人】麟之趾麟之定天潢分四辅之辉【宗子四人】实为六一卿之荣适应五百年之盛兹逢喜事倍激庆悰泮水林中荷不隔同年之面凌烟阁上又将埀异日之名
贺周几堂请举
掉臂乡闱登名天府看榜中姓字如吾友果是得人想分内功名在造物岂容欠我到此日方知笃信诗书之效则天下岂果无持衡监之明某如已得之逢人夸此燕雀贺厦敢以豚犬而代行鵰鹗横秋更冀鵾鹏之速化心之所惬言不能宣
贺吴是斋入室
肃涓良辰荣归华第木石之奇规模之壮可知势力之恢绳墨之巧斧斤之精皆出主心之用在道傍免三年之叹见胸中有全室者存未至往观且陪申贺遣苏羝而致敬具毕瓮以助懽笑而留之幸何大也
贺能和尚生日
日临良月天借小春万宝呈祥一佛出世人共天赞善类均懽恭惟某托在契厚倍剧忻愉敢指南极老人星仰祝西方无量寿谩持菲物僭侑伊蒲
囘人请
扫门求见方愧鲁人之臯开阁相延乃辱郇公之翰圭三跪诵鼎九恩隆虽私心欲退以循墙然厚意不容於避席懽然之恩灿然以相爱辱先施之长者之命少者不可辞事斯敬矣
方聘陈
元老克壮采芑之猷藐焉冷胄宰相不对治粟之问华矣名门昔相望乎周汉之间今幸托乎朱陈之好恭惟令侄女某小娘幼闲四德有南涧苹藻之仪刑某次学生某家传一编匪东山芝兰之子弟荷不弃菲葑之体遂获缔丝萝之盟诺既拜於千金币敬陈於五两圭马而琮锦绣甚惭庭实之微屏雀而褥芙蓉行近门阑之喜
方聘何
咏杨州之梅清矣参军之胄采新田之芑冷哉元老之家幸作合之自天俾借荣之有地恭惟令女拟封于沼于沚习知鸠德之仪而某次男於礼於诗粗闻鲤趋之教幸因冰语遂契月书定盟已及於三年纳采尚迟於一介虽圣贤之训不以货为礼然婚姻之始非以币不交辄略弥文敬陈薄贽圭马而琮锦绣愧无周行人使聘之将屏雀而褥芙蓉尚冀李监宅门阑之喜葵心无限楮面莫殚
蛟峯文集卷三

[book_title]卷四
钦定四库全书
蛟峯文集卷四
宋　方逢辰　撰
序
严州新定续志序
郡之有志所以记山川人物户口田赋凡土地之所宜也严於浙右为望郡而界於万山之窟厥土坚而隔上不受润下不升卤雨则潦霁则槁厥田则土浅而源枯介乎两山节节级级如横梯状其民苦而耐其俗啬而野其户富者亩不满百其赋则土不产米民仅以山蚕而入帛官兵月廪率取米於隣郡以给而百姓日籴则取给於衢婺苏秀之客舟较之淛右诸郡其等为最下下而严之所以为望郡而得名者不以田不以赋不以户口而独以云山苍苍江水泱泱有子陵之风在也郡志自淳熙後缺而不修者距今七十余年矣吴越钱君可则以太府丞来守严政事之暇为之访蒐以补其缺编削讫事走书属予为序予谓严为我太宗皇帝高宗皇帝建旄之地今皇储赐履之封则一郡之山川人物风俗户口田赋职方氏皆欲?知之矧惟天子圣明勤恤民隐凡州牧之出辞入觐必详访焉是编之作非惟可以备顾问亦可以少助宵旰民瘼之万一也
云塔序
南台沙合河路通先出状元後相公此晋人语也至今方验水遶壶公山莆阳朱紫半此古语也後渠水包山而高科者甚衆如响斯答岂人才之隐显尽在天而不在人欤此犹曰阴阳家之说非吾儒所信也三山千簇寺七塔万枝灯谢泌此诗盖谓闽多文章士秀气聚於山与塔也妙果院造一塔范文正公曰此番水文章之应因目曰文笔山後二十年赵汝砺果魁天下文正何人岂惑乎阴阳家者予谓宇宙间一气也山川气之宅山川之气有厚有薄则锺而为物为人亦异故山之润者必有玉川之媚者必有珠茂林蓊郁芝兰郁乎其间楩楠杞梓松筠楸柏挺出而特起者必天地英华刚劲之气宅乎此也惟人亦然穹崖深密必有厖硕朴厚之人崇岗峻拔则当出磊砢岌嶪之士申甫降嵩岳轼辙枯眉山其验着矣漕贡进士方君至京谒予谓其郷自溪堂後未有显者今几百年气数当一复阴阳家谓是水口值风雷峯若文笔耸立当有掇巍科者今拟其乡之同志峙一塔於云头之峯以迓气数之复予谓君不必以阴阳家为辞但举文正之言谢氏之诗以扣同志孰不闻风以兴
横域义塾序
横渠先生有志於复井田之法尝慨然欲共买田一方画为井田而行之一乡先儒之行好事其志之烈如此予於三代乡里之学亦有志焉尝愿得屋一区聚乡党之英敎之读书讲明义理而躬行日用之斯亦可以自求相规之益也岁在庚申婺之士相与踵门而告曰吾乡有横域蒋君沐慨然有淑後学之志创义塾而请予为之师予曰是予本心然师则不敢姑相与正其始而以待当世之贤师可也明年春扁舟泛雪直造双岘与塾主相与订正所以为敎之条目一旬之中以九日读书讲明义理而以一日为科举业条画具行之越月塾主请载之册曰又当创新塾而恪守之予谓见义必为此勇者之事乐得天下英才而敎育之非君子不能推是心塾主以君子之心为心而又勇於义若是则予曷敢不成其美遂录其大槩而并为之序其或规模之有未善者正以待方来之贤师订而改诸
诚斋文脍集序
人莫不饮食鲜能知味也知味者在饮食之外也诚斋先生磊磊砢砢挺挺介介故发而为文则浩气拍天吞吐溟渤足以推倒一世之豪杰岂必聱牙屈曲波谲涛诡艰深蹇澁思苦形枯使人读之不能句然後为工哉虽然大篇巨册浩渺无涯或传於经或集於文或散於游戏之翰墨檠窻屹屹犹有未能尽窥其班者况场屋一日之士乎建安李诚叟取先生片言只字之有助於举子者门分条析为前後集前集为纲者四十三後集为纲者三十二名曰文脍盖鼎尝一脔皆足以炙人口而膏笔端也千里外来徵予序予谓先生之文岂止於举子之助而已乎举而措之可以撑拓宇宙弥纶国家黼黻皇猷衮冕古今知味者又当於此乎求之毋但曰脍炙而已矣
邵英甫诗集序
诗不必工工於诗者泥也诸所以吟咏性情足以寄吾之情性之妙可矣奚必工前辈有以放而诗者谢灵运是也有以狂而诗者李太白是也有以寓而诗者陶渊明是也有以穷而诗者郊岛是也有以怨而诗者屈平是也以文为诗者昌黎以史为诗者少陵以侠为诗者非今之江湖子乎放也狂也寓也穷也怨也文也史也虽其为诗有不能皆出於情性之正者而其所以诗则亦各寄其情性而已惟侠则诗之罪人焉邵兄英甫吾乡之秀也读书之隙且寄意於吟咏集而成编来谒予序予谓子非侠者也岂其文乎史乎穷乎怨乎抑狂乎其放乎子以儒业其身而志於诗子姑以此寓性情可也勿泥於工请子识之
汪君明诗序
汪君明以妙年挟英气而为诗以吟藁一卷并为序介朋交示予曰愿得子一言以自壮焉其自序之说以作诗未能工方将为子长游遍走天下名山大川历览旁搜以发其英华果锐者此盖得於马子才送盖邦式之辞之意也予谓子志英矣又将何以进子乎昔老泉苏公之初为文也举进士不中曰此不足为吾学於是闭门读书絶笔不为文辞者五六年涵蓄充溢抑而不发久之慨然曰可矣由是下笔沛然但见其中之源泉混混而不知其所从来至於诗之优柔骚之清新投之所向无不如志此苏公之自述也然则子长之文得诸天下之名山大川而苏公之文得於环堵一室之内而已矣以吾子之才之气作诗特余技何事於子长尚当端拜老泉先生以为师则他日为远器君明曰唯於是书之为赠
汪称隐松萝集序
殽江称隐年妙而隽於才故有余力於诗今为严正学以郡檄核士【阙】籍于淳之乡校予耄病峡中称隐顾焉出吟卷二集曰子为我评之予素不诗不晓诗家尺度姑与子论诗之道可乎喜怒哀乐未发谓之中发而中节谓之和诗所以吟咏性情而已矣感物而动矢口而言不失其性情之正斯可也读子之诗如咏青藤杖属玉枯桑数章夷易而有沉潜如客淮沿途诸诗英发而有感慨夫逊言而沉潜者藏乎智也直道而感慨者见乎义也即此充之其进孰御或曰如子所云诗一出於情性之所发则从事於诗者将何所用其力而诣其至乎曰学以培其本气以达其支则横驰直鹜皆不失其正矣称隐唯之否
洪苽岩先生诗序
唐李汉婿昌黎翁乃能集昌黎所作而序之汉亦得托以自闻於後世夏生濂予族之外孙也以妇翁洪磐陆翁平生善题咏惧其死而诗不传录其藁为一卷求潜斋石庵诸老为之序以托不朽此亦汉之用心欤自陵谷易位士失其本心语之以道义则笑而走濂也独汲汲为妇翁存其诗其笃志好义足以厚人伦起人之善心允为可书濂年十二三时陆翁一见奇之即许妻女焉陆翁可谓能知人而胸中倜傥不凡矣岂徒能诗而已哉
鴈荡林霁山诗集序
霁山林德阳前进士也壮年英华果锐之气无所於托璚瑰玉佩大放厥辞吟卷一编嘱朋友胡天放转致石峡山中请予评之予惟诗所以言志盖直泄其中之藴而无待於外者然而骚人文士於得意处每曰神助盖光风霁月有以发之然後勃勃有奇气唐人谓张燕公守岳阳而诗益凄惋盖得江山助也德阳自鴈荡游会稽而钱塘潮汐之呑吐吴山烟霏之舒卷瞻望兮咫尺缥缈兮余怀所以触其情发其感者朝朝暮暮无日无之故其凄惋夷以远闇以章率有古意非湖海吟笑而已矣於诗家门户当放一头因书卷端以归之
胡德甫四六外编序
世人有言司马君实不能四六无损乎四朝元老予谓不然司马公者所谓梓人不能葺牀足者也若其锯者锯斧者斧梓人岂能欠斯人哉汪彦章作册康王文曰汉家之厄十世宜光武之中兴献公之子九人惟重耳之尚在天下读之戚然起朝觐讴歌之心曰吾君之子也寿皇初两淮保障虚张魏公以右相视师寻以谗召洪景伯当制曰棘门如儿戏耳庸谨秋防衮衣以公归兮庶闻辰告儿戏本指边将而天下谓诋魏公而不平夫以一言而收天下之心一言而觖天下之望则四六可苟乎哉胡公伯骥德甫余乡之老师学问渊源山涌泉出而尤长於四六近得啓事数篇观之交乎上者不谄交乎下者不倨且铺叙旋折咳唾历荦如散文每篇於颂之末必有所规规之末必有所劝若施之制诰当有彦章之得而无景伯之失矣陈后山有言韩以文为诗杜以诗为文余於胡公四六亦云
林上舍体物赋料序
赋难於体物而体物者莫难於工尤莫难於化无而为有一日之长驱千奇万态於笔下其模绘造化也大而包乎天地其形状禽鱼草木也细而不遗乎纎介非工焉能若触而长演而伸杼轴发於只字之微比兴出乎一题之表惟工而化者能之前辈赋铸鼎象物曰足惟下正讵闻公餗之歌倾铉既上居足想王臣之威重因足铉二象而发出经纶天下之器业赋金在熔曰如令分别妍?愿为藻监若使削平僭叛请就干将因藻监干将四字架出擎空楼阁愿为请就又隐然有金方在冶之义识者固知其为将相手噫化矣上庠林君采长於赋月书季考每先诸子鸣一日出示一编曰体物赋料自天文地理至草木禽鱼合二十门凡涉体物字面收拾几尽阁笔寸晷者得是编触起春云秋涛之思或可以化无而为有矣
周月潭诗序
三代而下诗独称少陵盖其以史为诗不以诗为诗也武强周月潭因宇宙大变挈家东西走托诗纪其事盖直叙其情而无事乎追琢者丙子丁丑盗哨之祸可考焉亦乡之诗史欤因为赋两诗以叙其端家世牙籖入刼灰犹存诗种发枯荄骑牛夜半歌谁和跨马月明敲又推且说山中穷快乐莫言世上活轮逥欲知天地心安在冷看溪桥雪後梅又曰谁云世上无君子试看林间有散仙康节逍遥在行乐希夷快活只鼾眠不言宇宙山河变且擅风花雪月权撞着头头皆太极赏心乐事浩无边
名物蒙求序
童蒙未识宇宙内事虽此身不识其所从来况同胞同与者乎法当从事物上起予弱冠时业书馆苦於初学聪明不开为作蒙求一卷敎之以天高地下万物散殊人物之大原人伦之大本次及其饮食衣服切已日用处使之先识其名次通其义积习既久虽木石之愚者亦豁然为之开明然後知天地间无不可敎之人伊川程先生曰今日格一物明日格一物然後当脱然有贯通处初学之学虽与大学之格物不同然太极之冲漠无朕者岂在万象森然之外哉此之所教特先其近者小者而所谓远者大者亦不离乎此而已矣丙子後有朋友拾得此本於兵革煨烬之余者持示予问所为作之意遂为道其所以然
蛟峯文集卷四

[book_title]卷五
钦定四库全书
蛟峯文集卷五
宋　方逢辰　撰
记
严陵浮桥记
严治万山窟无河渠无大陂泺遇秋夏即浮桥面州垒惟一衣带水宜无汹涌澎湃忧然歙流直注婺流横絶山包而水不泄一潦即又大浸居民遇梅霔常惴惴有鱼鳖之惧然此犹有时也由定州垒门直涉而南断岸千尺民由是出者耕焉器焉牧焉由是而入者薪焉蔬焉菓焉由是往来戢戢者贩夫贩妇货焉贸焉市所无郊运以入郊所无市载以出一日病涉则耕者器者牧者厄薪者蔬者菓者梗贩夫贩妇货者贸者滞吾城内外之甿且以病告此则旦旦之忧也於是不可以无舟舟犹险也又从而梁之然後涉者始无忧虽然涉者无忧固有任其忧者夫舟与梁皆木下渰而上覆风雨之所剥蚀波涛之所轰豗舁担之所蹴压舳舻之所挩拽马牛之所腾践数年一葺又数年一易为费且浩瀚州家惮焉岁在丙辰李侯以胄簿来守兹土每事痛撙节下车首问舆梁之政侯亦可谓知务者斯役也舟若梁故者腐者悉撒而新之葺而仍者十不一二舟七十梁百有三十其制之广袤数之多寡悉仍其故鸠工集材於府治侯躬自检柅其受给也吏不得隐其营作也匠不得卤莽故费不浮而事集工坚而人忘其劳会其用为缗万有五千为米斛者百材木绠铁不与焉十有二月梁成官民庆之属予记其事郡丞武博吴恺且语予曰此郡太守撙节力也余谓节用爱人此治千乘者第一义二者固并行而相为用也不节用者固不能爱人徒节用而不能爱人则其节也必入於吝不爱人者固不能节用徒爱人而不能节用则其爱也必反於刻世固有墙倾壁压而不能恤坐视民之坠水火而不拔一毛者曰吾节用也又有唾金谷一切泛爱甚至屠人膏血而濡洙乎蝼蚁曰吾爱人也出纳有司所专也而侯谨焉兴作人情所惮也而侯乐焉此无他视人之溺犹己之溺怵惕恻隐一触即奔迸不可遏而舟梁一事其火然泉达之始欤余家青溪滨熟睹病涉者重有感於斯而书侯名介叔字直翁宣城人也
天边风露楼记
乙卯之冬十月既望余自馆职言事不合以归友人卢登父上春官就坐嘱余记山楼巅末余方入林而登父将发轫请因扁楼之义共商之宇宙间一气耳掀簸万物莫劲乎风此天地之至刚汛濯垓壤莫泽乎露此天地之至洁故风露气之清以任者也肖翘惴耎洪纎高下莫不秉是以生以潜以动以华以实故受气之不刚匪洁者为朝菌为秋蒲为粪蝇为裩人亦然贡薛韦匡用之固葩华阙庭而熟视诸贤骈首刀锯束颈栗股於刑余之掌握醖成汉鼎易姓之祸君子贬其孱柳宗元刘禹锡元徽之之辈非不文彩??而比之匪人不辩芳臭万世秽之信越平布拔荆棘立赤帜而顽钝无耻似任而不清西晋之士揜鼻富贵芥视六合而无能为中原取一块土似清而不任三代之下何寥寥乎我思伯夷伊尹喜之慕之孟轲氏曰伯夷圣之清伊尹圣之任虽然轲特区别而言之夷尹易地一也登父屋於溪山境楼曰天边风露白云赵汉宗扁也风乎露乎取二气之刚且洁乎陟而俯之四望迢嶤郁乎苍苍面浸寒碧蛟宅骊窟楼之伟观也左册右弦积床牙缃钜公名人走笔龙蛇楼之贮珍也笠樵入林斧烟丁丁讴渔泊艇燎月荧荧楼之朝昏也柘洲春蓝菘町夏甲圃秋橘霜坡冬梅雪楼之四时也其人如玉人醉我醒踞吟风涛已重物轻楼之宾主也斯主斯宾历览四时徜徉朝暮挟贮珍饱伟观把酒呑英风拂劒啸劲气风露在天乎在我乎穷则夷达则尹不绰绰乎汉唐诸子之孱秽当望避三舍
勤有堂记
余外兄吴景迈寺簿壮年筑居室经营数载而後略备旁为书室三间取昌黎之言榜曰勤有为读书敎子之所丙子春宇宙大故屋遭刼毁独勤有巍然烈焰外景迈语予曰殆天未丧斯文子为我一言以训诸子余惟勤有之为言劳也力於所有事也人在宇宙间未有惰而生者农与工贾鸡鸣而起虽善利不同莫不孳孳各有所事士独可以不自力乎哉天下物之不可以力而求假使求而得之亦非可以力而有之所可以力而有者独学问所得天之所与我与生俱生者也常人於力所不可求者则遑遑以争而於可以力而有者反悠悠以媮不亦失其勤己乎人与万物之生天地间我乃得其全以为人天与我以人之形又与我以人之理而我乃不能承其所与而有之则人之形虽具而所以为人者则亡然则何以有之学而已孔氏之敎法曰博学之审问之慎思之明辨之笃行之先儒曰五者缺一不可学之目有五所以行之者一勇而已矣学以弗能求能学之弗能弗措也问以弗知求知问之弗知弗措也思者必於求得思之不得而舍置焉是无勇也辨者必於求明辨之弗明而含胡焉是无勇也行者必於之善行之弗笃而苟简焉是无勇也人能行此五者决之以果持之以毅进之以序终之以不倦一念之决为贤则贤为圣则圣孰御陶士衡志在事功则朝暮运百甓以自劳苏明允志在文章则闭户读书十年然後下笔则沛然矣事无精粗无大小未有不自力而至者况以上而求为圣贤哉彼亦有以頴悟为道以卤莽灭裂为学者其说谓不由阶级不假修为以致知格物为支离以躐等陵节为易简以日就月将为初学以真积力久为钝才匪徒诬人亦以自诬天下未有一超径诣忽焉而圣贤者吾景迈甫所取勤有之说意盖为此岂徒为撑肠柱腹五千卷而已哉
芳润堂记
文章以芳润擅名自陆士衡之说始予外兄吴景迈筑居室也於进修敎子之所榜曰勤有於游息延宾之所榜曰芳润其用力於进修而游息於文章也欤丙子宇宙大故屋室为煨烬独勤有芳润二堂在予既为发勤有之义复俾记斯堂所以擅芳润者予惟山川之气升为云降为雨润莫大焉其滋液锺聚为根荄芽甲泄为春华敛为秋实芳莫大焉宇宙芳润之气吾与斯人凡有生者所共食也文章家士安能而专有之青溪之南去邑三十里曰云程其溪山演迤其势宏以放足以大受吾景迈伯仲以诗书宅焉絶溪而南有墟市富者商者鸠焉其水陆达杭越通衢建凡舟车日夜之所奔走皆夺吾山川芳润之实以去之者溪山不改风景顿殊井落荆榛?市瓦砾俯仰宇宙山川芳润之气郁积磅礴无所发泄廼为山林枯槁者之所受用而独专其有於斯堂又非他人所得而夺之者幅巾藜杖徜徉山水间昕往暮归历览无际斯堂之行窝也左右面势小垤大陵或曲而阿或呀而谷或崖而嶙峋或石而崔嵬一川横阵风之则波而纹日月则绚而章鹜鳬鸥鹭之出没鳜鲈鲂鱮之洋洋圉圉斯堂之诗窟也或渔而扣弦或樵而行歌声呜呜而田家之抚缶夜漫漫而牧童之扣角或欣或嘅为过耳之飘风者皆斯堂之感心豪兴也日出而霏开虹收而雨歇云脱天空而月在水落石出而潭清凡朝暮四时之变化不齐者皆斯堂之澄襟霁宇也是气也流行於宇宙则为民物之所共有收敛於山川则为骚人雅士之所独专此吾景迈以文章家而擅之者欤虽然元气混沦絪緼於天地间着形於万物者孰主宰是孰翕辟是景迈甫平生用力於濂洛关西武夷之学自明而求诚由博而反约则夫文章之妙虽得助於气而实根於道登斯堂者又当索文章於睹闻之外
靑溪县修学记
孔门敎人要领一言以蔽之曰学道子游得之为宰邑法盖君子学道决不肯於仇其民小人学道必不忍於尤其上上不仇下下不尤上虽治国平天下可也於一邑乎何有严濑一丝凛凛有生气青溪严上流治万山窟其民蠧愚而坚忍豪家亩不能百甲邑版者不十室而岁收斛不满数百甚矣民之穷也习於穷故惯於忍穷以忍贫贱不能移苦以坚富贵不能夺敎之入也莫易乎哉迩年来上下以?丝为功守迫之令令迫之民而胥吏最黠足以顚倒其长令之峻也火以?政之怪也湍以惊噫仇矣朝三暮四狙其不诈乎弱者买吏以为安强者伍吏以为市畏征者逃其田怖役者窜其户鸥鸣舞而不下矣为令者又相与诋兹邑曰难治噫斯民也三代之所以直道而行也民之尤乎上者其无辞乎淳佑辛亥四月石君孝闻来尹兹土越明年夏大水祸半天下而严尤甚城郭坏陵谷迁室庐十荡八九赖尹颠顿扶服而登之岸淳之赤子一饭必曰微尹吾其鱼乎越明年又烖以旱尹扶伤救死日不给虽大贤处此亦有未暇礼义之叹一日会邑之寓公秀民慨然以修学校为急尹之心子游之心也抑将以礼义救人心之溺矣虽然土木谈何容易尹曰费当自公出吾将请於郡民曰费当自百姓出吾当率以助尹戚曰是厉民也民悦曰以佚道使民民忘劳也尹捐俸以倡乡之秀民闻风兴起咸户相裒愿翼斯役而无尤其上之心羣目而凛之不日而成由殿而堂堂而庑庑而门此经营之序也大成殿规模旧虽壮屋老风雨摧压兹上覆悉改作余则撤腐易牢四隅易以游楹面殿设朱绿槛天井悉易甃先圣贤像加绘先圣座上下四傍设障加帷仍几而丹之庑下从祀七十二像升之殿东西两夹室殿北有堂三间曰化成旧梁栋微弱今易以壮撤榱桷重覆之气势弘敞东西各一室再整刷亦如之仍长谕馆焉长东谕西堂之北明室三仍扁兑轩轩外逼通衢旧甃颓塌来往者攀而入今易叠以峻之东庑入首创屋三间朱扉明牖扁曰东斋厅西庑如之扁曰西斋厅厅相聨分两斋扁仍之斋相聨有室四东则仍令尹祠土祠创五先生祠西则仍融堂祠学廪两庑旧无甃今甃之门三间及左右翼室并撤新所仍者无几并门戟易之左翼室仍扁直学位又旁室创为祭器库并图经在焉右翼室扁曰斋馆封土崇三十尺种杏扁曰杏坛庖屋两间在西庑北之右斋隶室两间在东庑南之左皆创也垣墉旧圮成熟路今厚筑而藩焉经始於宝佑改元仲秋告成於明年二月朔是役也邑尹啓之邑侯赞之乡寓翼之诸生先後之庶民懽乐之乃集厥成庆成属某记始末某谓前令非不言修校也为其事者无其心分其事者无其人涂扃键粉墉壁已即功徒於室之壁书曰某年某月某日某人葺也今则尹亲督斯役又得乡之贤士夫老成缜实疏畅者董经营司出纳一匠一夫皆仿乡例和贸僦而来之饱而役之犒而遣之民悦於使工力皆坚实可经久不坏噫土木非乐事也而民虽劳且费也无尤固足以见尹无仇民之政然亦可以观人心矣尹辍俸为缗五千乡之秀民助缗五万有奇邑僚助缗六百寓公学职助缗万余刋诸珉姑以记岁月云
思堂记
琅溪余氏其曾大父邦程舍田於安福院者二十亩至於孙应龙暨曾孙继先志又两世以十亩入焉其祖妣方氏孺人墓於院之阳也厥後於院左辟一室曰思堂为奉先之所俾院僧主之春秋设馔外每岁孟春则轮差子孙同院僧徧诣余氏之先茔所诵佛经以代俎豆展省之礼是举也余氏有孙曰振玉者出家於本院实纲维是此报本反始之心欤厥孙洙请余记其本末余惟义理之敎行於尧舜三代之时祸福之说兴於石姚之世天下治少乱多家之贫富不常子孙之贤不肖不齐是以尧舜三代之所宗主者有兴有废而石姚之所兴起者则有兴而无废於是孝子顺孙欲报其先者悉托诸石姚之所敎者焉盖祸福之说可行於乱世庶彼之敎不废则吾之祠堂亦可托之而不坠焉尔若振玉为浮屠氏而有孝弟心此则尤可书者
贑州兴国先贤祠堂记
贑州兴国地虽僻小先贤仕国也庆历甲申大中大夫程公珦以大理寺丞知县事二子侍焉学焉越二年丙戌公由兴国摄倅南安识濂溪先生周元公於理掾以二子师之即明道伊川二先生也明道生於明道元年伊川则生於二年侍乃翁在兴国时明道年十有三伊川十有二国史传曰明道自十五六时兴弟伊川闻周茂叔论学遂厌科举业慨然有求道之志盖此时也咸淳十年吾友临川何君时了翁试邑於斯考往牒知为大贤过化之邦二程子始学之地景行先哲廼创书堂於安湖於讲堂东奉大中公父子祠以元公侑之二千里走书介入严陵山中语予曰江西为周程授业传道之所实自兴国开先焉子为我一言以发濓洛授受之微旨以开斯人某窃惟圣贤之学自孟氏後无传距庆历凡一千三百五十年而周程出焉非元公无以传絶学於千载之不传非大中无以识元公於衆人之未识故祠以大中主之元公配之二程子侍焉若元公之面命以授而二程子之捧手以受者此为何物太极一图不以语他人而独以语二程子及二程子之教人则专以语孟中庸大学为主而未尝一语及太极或遂疑其非元公之书而争辩纷纭至今学者犹相枘凿呜呼夫所谓太极者其尽在图也不穷理之所自来则滞於形气之粗下而不足以为造化之枢纽品彚之根柢不体理之所实在则沦於空寂之高虚而不足以贯本末而立大中该全体而达妙用天之所以高地之所以下阴阳之所以动静此何物哉必有为之主宰者未有天地未有民物以前又何物哉必先有是理而後有是物也周子将教人以穷理之所自来不得不探天地之根极万化之源以为言故名曰太极又以其形形而实无形也故曰无极而太极二程子将教人以体理之所实在则不得不就日月事物切近者为言故曰道不离器器不离道二程子之不言太极乃所以详言太极之无在无不在也何也入孝出悌徐行後长即太极也桑麻谷粟日用饮食即太极也出门如宾承事如祭即太极也为尧舜则揖逊为汤武则吊伐为禹则胼胝为回则箪瓢即太极也去齐则接淅去鲁则迟行为乘田则牛羊茁为委吏则会计当即太极也语其隐则上天之载无声无臭语其费则即事在事即物在物程子之言道器其得於周子太极之说欤某不敏姑以是复何君之命
常州路重修儒学记
至元二十二年乙酉常州路学正前乡贡士李君阐等书来言常州自乙亥岁火於兵幸夫子庙在唐君骏发以乡国名士为教官立司存瓦砾中先汛扫以新庙貌次营构以居生徒修讲堂修经阁建直舍建两庑为六斋六楹暨内外夹屋垣墉四周咸一新之学田为戍守军将夺占者请於官复其旧越十年甫讫事徵予一言以志之予谓唐君有功於乡学大矣考州志常为延陵季子采邑今墓在焉盖先哲兴逊之邦也立学自唐李栖筠为刺史始五季以兵毁宋景佑乃复建炎又以兵毁越绍兴再复今又一毁而一复矣噫唏此天之不肯丧斯文也天以於穆之命寄於人也书谓之帝衷诗谓之民彝帝衷民彝不能悬空以独存於是寄以学校无学校则三纲沦九法斁君不君臣不臣父不父子不子天下之人胥为禽兽维天之命於穆不已者畴托此天之所以不肯丧斯文也虞书天叙有典勑我五典五惇哉天秩有礼自我五礼有庸哉五典五礼於天何预然不曰我叙我秩而一则曰天二则曰天盖斯道之原出於天非人力所能造为者尧舜特为之守典礼而奉行之耳挈帝衷民彞之目寄司徒今州县有学学有官其司徒之属也三代盛时家有塾党有庠国有学术有序五典之教自乡州而达於党族闾比自遂县而达於都鄙里隣其所讲明所践行者皆此物也民彞宣明於学而天命流行於民熏?浸灌是以风俗醇厚人人有士君子之行此天下所以久安长治三代衰学校废教法坏人之道不立天下遂为纷纷争战之场天生孔子孟子扶帝衷民彞出之汚秽糜烂中载之六经载之七篇以示万世而後维天之命於穆不已者始有所托三代而後历汉晋唐宋一千六百余年其间虽有大乱大祸而天地犹得以位万物犹得以育者斯文未丧孔孟之教犹在也後之学孔孟者其以四书为根本以六经为律令格物致知以穷此理诚意正心以体此理学之博以积之反之约以一之庶不负天之未丧斯文之意
癸丑严陵乡会题名记
宝佑初元夏五之四日皇帝临轩策士越二十有二日赐文武正特奏名发严陵进士洪承祖暨方哲凡一十人续郑璹又以今科中严之杰士山涌泉出或齿穉且壮而先登或器大以周而成晩或以韬略而出间道或以法理而收奇功视丁庚两科未逊也乡之仕於朝居京者杨钻约乡之新进循比讲序拜礼乡寓致礼者或自远而来馈者或留京而预集者乡贵郡侯李镛辈偕诸邑尹多以币将意乃差谷盍簪於湖山之四面亭礼毕泛舟从游笾豆洋洋絇履锵锵斯亦乡邦之伟举欤时孟秋後五日也
徐义士旌门记
岁在壬午至元十九年十二月浙西道宣慰使司奉行中书省劄以徐洪甫赈济饥民令府县旌其门闾并将户下一切科役并行蠲免淳安县尹丞若簿李君震高君天佑魏君惟寅皆以力行好事为心咨於乡之士为之榜曰积善徐家复徵予纪其事严在万山中本无富家然有洪甫之力无洪甫之心故宁辱身以藩货不肯扶危以利物有司此举岂为一家所以愧鄙夫励薄俗也予安得不特书以为风俗劝
蛟峯文集卷五

[book_title]卷六
钦定四库全书
蛟峯文集卷六
宋　方逢辰　撰
絶句
题卢可庵天边风露楼
龙泉三尺倚天横浊世滔滔我独清一柱高台仙掌起愿推一滴活苍生
题柯峯谳掾钱君叔行敬简轩
是非辩白只须钦敬简奚消读吕刑一片公心一双眼心醒醒则眼醒醒
赠尹巽斋数学
阴阳晴雨可前知此是人间第一奇鼾睡华山何日觉烦君更与问希夷
题吴氏梅堂
闻君家在雪边住靠尽阑干索尽诗只怕梅花应冷笑清香元不要人知
问天
胭脂十二万风尘一样胞胎父母身天欲杀之胡至此厥初何用降生民
天对
羊祜乘危乃并孙杨坚非解自蚕陈长江不是无天堑只为江南多妇人
赠墨士翁彦卿【因其以竹墨来谒故吟诗以?】
一团烟里蓄明光做出棱棱竹样刚语汝好寻台阁主直将劲节扫豺狼
赠风鉴曹老眼
九重拊髀叹才难币聘皇皇难未戡老眼试将天下看岂无颇牧在东南
送胡兄远游
人言行路险於山君却乘槎欲问天毕竟家邦总闻达鸡鸣猛着祖生鞭
赠月心
苍苔破屋生涯足淡饭清汤梦寐安认得秀才穷快活何须烦恼做穷官
赠大佛老子卖药斋僧
药中得报饭中施始实终空不是呆水复去来来复去谁知无去亦无来
赠南山寄傲轩
着心寻处元无物开眼见时都是天楚市少年覇陵尉纷纷蠛蠓过吾前
赠相者
烟霞泉石在空谷富贵貂蝉在北方林下野人无可相相人须去相侯王
赠梁电目
满睫尘埃寸许深世间豪杰尚山林冰壶指见形骸外难照江湖一片心
七言律诗
庆明堂礼成
合宫芬郁彻垓埏治象阳明景烂然云气朝隮疑欲雨帝心夕愓即旋乾皇穹后土实临汝祖德宗功鉴在天既灌更祈如未灌缉熙此福万斯年
和刘府判【名夔相人】
英雄牢落谷音空敦薄犹存柳下风善政有声闻六邑病躯无自谒千峰乾坤许大心知少道义相交我辈同珍重瑰章何以报烟云留护峡山松
和张寓轩题孤山二首
吝骄专恣讳言兵祸本伊谁自种成潮汛有时声转怒权奸一死罚犹轻道无起灭无今古物有消虚有长盈赞化正需豪杰手华山深处卧昇平
又
西湖奋事逝如流红紫尘沙新绿稠昔日赏心今日吊前人遗迹後人游雨观水色连山色晴看湖头送日头鸥鹭无情自来往兴亡不管帝王州
挽有宋周府君袁夫人
孩提均识爱其亲未有君家最睦姻逊畔以全诸父义在原此岂妇人仁一门邹鲁斯文地三世羲皇太古人朱紫满门直余事九京可作百其身
挽宋尚书余公二首
时样多求赫赫声惟公独韫玉精神传无房杜可书事心即羲皇太古人日月升时先奋翼风云浓处忽抽身苍苍忍夺客星去却使凌烟忆老臣
又
扁舟一叶掠垂虹因泛江莲得识公千里军民安席上一年宾主坐春中斑催紫槖朝天近梦到黄粱霍地空契阔真情言不尽只将楚些寄东风
挽宋吏部赵公
翺翔碧水又蓬山再入郎闱即丐间屡疏朝端词梗梗一麾道院政斑斑阁因书创家邹鲁堂以亲名行冉顔所恨与公非识面一诗寄鴈写澘澘
被召不赴
万里黄华遣使輈姓名曾覆御前瓯燕台礼重金为屋严濑风高玉作鈎丹凤喜从天上落白驹须向谷中求敲门不醒希夷睡休怪山云着意留
赠樵隐
樵仙深入琴棋境一笑出门天地宽人世已非存朽斧土音不改只南冠琴中自有銕心在?外何妨道眼观霁月光风元属我饭牛何谓夜漫漫
题河潜斋安乐窝
闲中历览古和今夫岂全无所用心书为重看因熟读诗添新作费沉吟消磨暇日尊前酒赓和熏风膝上琴过去未来都不管却看明月是知音
颂徐大可为六县减免税粮得请
六县驩娯已独劳肯心行善是人豪乞怜请命蠒丝价起死回生鼎釜?谁谓他人无力气不于好事拔毫毛老夫赞咏非夸诩此在春秋亦合褒
石峡山茶盛开
水崖赤骨物俱老火树生阳我不孤銕叶几经寒暑战丹心不为雪霜枯托根峡里老居士加号花中烈丈夫顔色不淫枝干古洛阳牡药只为奴
又
凡卉春妍夸国色此花阴极抱阳明人疑芝草非时出我谓丹砂托树生可惜洛中忻富贵不知霜里蓄精英老夫诗若宋初出牡药如何得盛行
古体
前修史宫讲吏部陈大着赴镇贑州
蠡湖擘破亨衢开山川锺作魁奇材九关叫後入云岫六阴卷出登蓬莱着庭万卷了汗竹粉闱胡事被先幞非徒五马人生荣正要急流刚沃足章贡二水分西东江右九郡斯为雄亭横尘外眇四海台插天表森孤峯三百里水见沙碛一十八滩如劒脊醉读题咏呼坡翁此是太守风月窟又闻犷俗多惊湍况有虿尾隣诸蛮付之重寄忧亦大此是太守思虑关伐木诗废友道缺道山幸有诗送别一言爱助当何如思虑先之後风月
钱判府国史直讲秘书赴镇南劒
番江之峯高插天番湖之水渊其渊山川锺作一书簏胸次汹涌万斛泉呼来天上佐良史唤起英雄斧奸魅玉堂万字云锦章赤墀一对国士器天为资善择畏师汝作羽翼从吾儿光芒忽报动双剑翺翔直去分一麾我闻了翁銕梁脊生晩不得拜履舄又闻龟山与延平首为东南揭标的今君剖符守其乡视三先生为有光开明义理当日用扶植气节争秋霜知君报政只数月袴襦万口九天彻去时好趂芦花天归时又见橙橘节道山缱绻持一觥临别惟有诗送行执手不敢赞谀语版样惟视三先生
和佥事夹谷之奇韵
夫子说周易肇开太极分及乎作春秋下逮西狩麟混辟至决裂坚冰至习驯三皇何皥皥五帝何纷纷卓哉洙泗翁道大孤无隣於是作六经以救万世人孟氏辨义利战国骇所闻不肯为老耼和光同其尘人不识四端岂知有君亲孔孟作日月然後夜向晨天高与地下中立师与君师以扶纲常君以治广轮廉耻甚鈇钺礼教威斧斤自古立宇宙以道为精神清溪斗大邑土瘠民甚贫虎豺方恣睢駰骐忽诹询痛民若赤子礼士如上宾箪瓢在陋巷穷则独善身家有读书屋乃为刼火焚仁人忽行恻仲氏敢具陈公肯挈坠道天未亡斯文移檄作主宰歌诗示恩勤弦歌已久废简陋尚可因祠堂俨遗像生徒招惊麇户内有洙泗山中见华勲光霁挹茂叔粹盎师伯淳体用契忠恕恭安想夭申仰师千载上兴起三代民剥穷果不食贞下元又春太极在何处青归烧?新
送潘翠谷
无屋住僧庐无菜挑野草野草风味长僧庐人迹少剥剥谁扣扃访予事幽讨钱塘有骚翁自号翠谷老疋马游南墙要伴松竹好遐思到山人迂寻出诗藁诗无怨苦吟扫退郊与岛胸次鲍明远笔下王逸少我观阴与阳禅代何时了不能为鲁连尚可作商皓长歌黍离篇酹酒问旻昊
赠术士刘衡监
高目下耳赫如监福善祸淫平如衡顔癯胡天跖胡寿季氏乃富宪乃贫伯道无儿汤有後造物岂是监不明孔明遗恨懿血食造物岂是衡不平当知禀气有清浊所以人品有善恶至若夭寿与贱贵又是禀气有厚薄清浊厚薄物自圣洪纎高下天何言君子惟以理自充英雄难与造物争前人论理不论气不信试问刘监衡
赠星命舒云峯
五星聚东井天下王业开五星聚奎宿天下多贤才蚩尤扫【阙】　搀抢卷飞埃日月黄道见火罗计孛乌能为之灾云峯挟术善说命穷通贵贱非所问敢问何时聚五星今年五星聚何分圣人在上天下平疏食饮水甘曲肱
题卢文峯十二知丞文集
骊珠一颗千仞渊渔翁探得遭骊眠一朝吹堕千万颗恐是蛟骊卧半天骈花俪叶妙天下文赋直追古班马手抉河汉裂锦章写在诗歌轧骚雅大篇赤手捕长蛇不须控勒骑生騧短篇任意起忽伏苍江浩浩涛中槎文章妙手压场屋到厎亡羊还得鹿庐陵方买载月舟清谈又展朝天轴军将打门书一封呼起醉梦为醒松只怕至宝不肯留山中雷霆风雨取去还蛟龙
挽郑直斋居士
有侄宰相才昔惟吕文穆有婿国士器昔惟晏同叔公乃兼其荣秀气塞一门为国作瑚琏赖公培福根世态方恶直公乃自立的掉头蛮触争冷坐雪月窟今世能几人如公心迹清馨艳有如此公死犹如生
赠杨内舍景尧刲股
子肉可疗亲或曰不敢毁不见母生儿生死一间耳此身母之身非可认为已杀身可救母当不爱一死天理通神明寸肤直糠粃苟能充此心是即学曾子
赠五星陈东埜
粤从动静极互根裂为二气分五行未有二气先有理理与气合人物生人惟禀得天地气故为耳目为口鼻人惟禀得气之理故为仁义为礼智气为人形理为心同是水木火土金今人问气不问理茫茫只向天外寻人而不仁木已死不须更论败在子人而薄义金已伤如何却说生在已无礼无智水火灭不忠不信土气絶人於心上斩了根是气安从有萌蘖出门一笑逢星翁谈天议论迥不同若能论气又论理太极只在桃包中题跋
青阳方氏义聚跋
一生二二生三三生千万太极生生之道一无不分之理虽天地不能拂此而过之而况於人乎虽然天地之理一本不能不万殊而万殊不能不一本也惟人则一者固可以万万者不能以一非惟不能一且不知其初之一矣苏明允有言吾父之子今为吾兄数世之後不知何人此薄俗之通患也青阳之方以义聚而居者数世国初尝旌其门此诚义族也後三百年其远孙时发以县志所载者来宛见国初气象使人感慨也予观东京之樊三世共财北魏之杨缌服同爨唐崔郾之三世张公艺之九世皆有太古风然昔之同者终不能以不异何也物不可以终聚理与势然也释老之庐聚数衆历数百年而不弊者又未尝不可以终聚何也彼无生生之道也若生生者衆则情伪日多衣食不给则聚者不可以日久也然则人生而羣分殊者终不可一欤曰可有大宗之法
跋洪智堂地理心机
谚云一世识阴阳三世翁无墟墓场此为不识阴阳之理者发欲识其理则程子五患之外莫非佳山水也洪石庵与乃翁复庵自言高於阴阳之学然皆为己而不为人数世兆域皆其自卜世之言阴阳者不足以眩之其所卜皆不出数里之外非如他人之自浅其山水必求於他邦数百里外者今其家福禄昌炽本支盛大又有非他人所可及此可谓真知阴阳之理者矣其从子曰应东图其先茔之山川形势及其家世福泽之奇名之曰地理心机又将推己之学以及他人其用心亦仁矣哉阴阳之术予虽未达而其理则固深知之近毛伯玉来予赠以诗曰当面有山人不识却於山外更求山族人有卜葬於住山之麓者予赠以诗亦曰风水不从天上落元来只是屋檐头此可与知理者道吾子若计予之说推行之则可谓识阴阳之理者曾杨当在下风
书凤山吕首之玉京胜槩图後
凤山吕首之以吟咏作玉京胜槩图二十首读之皆有奇思有微意使人坐万山中如覩京城之巨丽也首之云如今生不遇後来当有杨子云予谓知我者希则我贵矣何必子云
题薛上舍集
孟轲氏发性善一语反以激荀杨韩子之争端周茂叔说无极而太极亦以啓陆子静之排诋立言之难如此乎薛君某过予袖示一编五言七言长短句皆有可观首卷曰性理论也河洛辨也中庸大学论也井田议也噫是数者皆当世大儒所难言者君乃脱口如泻灔澦似不见其所谓难者何欤轲远矣请试以问茂叔
题梅骚後
宽闲之野寂寞之滨不以无人而不芳此谨独者之事也穷崕瞑雪疎篱晓霜毛皮剥落孤干独挺此特立独行者之事也梅乎梅乎其遯世无闷者乎非斯人也而友梅梅友我乎哉屈平一不见知则闷以死其悲愤自况徧及乎菊兰蕙茞而独不敢及梅平犹为知量者有客过予自号梅友出示一编曰梅骚且以不及梅为骚之欠不入骚为梅之耻将以补骚缺也噫嘻果如子之言则平不得为知量者矣
题方景说出家疏簿
东坡翁问佛印曰镬汤狱图中何独不画和尚对曰人间怕阎罗阎罗怕和尚翁曰怕你则麽对曰若使阎罗自犯亦要和尚懴除此诗人所谓善戱谑兮不为虐兮者欤方景说来言镬汤无冷处惟和尚快活愿舍身入龙华寺以为死中求活之道乞一转语以干宗族乡党之仁人君子噫嘻圣贤未尝许人从异端也但释氏得时其力足以活人吾儒安能禁之苟自度吾力不能活之则听其依释以自活亦可已有肯助缘便请下笔
题家状籍
举人书铺翁生持一籍来曰我将以此访丑科之省元状元且谒予序余戏之曰昔陈抟有双元集尝持以语人曰天下省元状元尽在予集中今子亦抟之术乎虽然抟之术数也天地之通塞人才之隐见有理焉君子不谓数也方今天下林泽空缺钺钝赤子如沟中瘠明诏蒐材正将以得经纶天下之大器岂徒询词艺云乎哉严之山峭水秀代不乏人子试以此求之虽未学陈抟之数而来科之省元状元当在子籍中矣
杂体
田父吟
清溪眇如斗大邑万山壁立土硗瘠百分地无一分田九十九分如剑脊一亩之地高复低节节级级如横梯亩心一畦可一亩边旁一亩分数畦大家有田仅百亩三二十亩十八九父母夫妻子妇孙一奴一婢成九口一口日噉米二升茗醝醯酱菜与薪共来日费二三斗尚有输官七八分小民有田不满十?方放兮有菜色曹胥乡首冬夏临催科差役星火急年年上熟犹皱眉一年不熟家家饥山中风土多食糜两儿止肯育一儿只缘人穷怕饿死可悲可吊又如此有司犹曰汝富民手执鞭敲目怒视今年淫雨天作难汹涌澎湃四五番浮尸敝屋坏江下迸山裂地如鲸奔半山都成水泽国平地皆作龙蛇窟水头晩退早复来屋角朝出夕又没岿然令丞簿尉衙下视四境无人家水平归家无屋住有屋住者无生涯农民抛家认亩陇担砂翻石肩皆肿百千一亩判晩秧一坵分作两坵种都来一亩无百千买秧已费半百钱眼前插种已剜肉头後丰歉犹在天晩田再种未可保早田无秧为出草皂衣旦暮来槌门今年苗税催得早打快织机趂头网作急籴米输苗仓更有一言牢记取断不许人言灾荒
猩猩歌
猎者围猩猩疑其以衆抗诿曰不取小惟取大与壮衆猩自相仇推挤送其长以次索二三不复推已往四五至于十无一得释放衆猩怒相目各悔受人诳及早同一心未必躯尽丧吁嗟兽不灵相仇无足嗔胡为豪杰羣不能自相亲秦人吞六国诸侯各附秦并力取其一冀不及他人智者欲合从徒自腐舌唇安得先震邻然後于其身彼先噬其一其次祸亦均早知秦用术六国同一心
鸡雏吟
我闻先儒云鸡雏可观仁须臾不舍母是即孝弟根不待敎而知不待习而成於斯为良知於斯为良能人从此充拓四海皆闵曾异哉鸡伏鹜出殻忘其恩子向水中去母从岸呼鸣子往母亦往子疎母愈亲鹰隼飞在天母亦与子惊或遇狸与牲爱鶵忘其身不顾力小大直与争死生天於微物上感人恻隐真人观鸡护鶵銕石为动情子呱方卧冰安得卵覆人勿看鸡伏鹜吾则行吾仁
南康遇雪
夜来怪甚风太颠掀簸震撼不可眠门前銕骑怒拔屋枕上猛虎飞吼天却是庐山夕作雪杨花未春先擘绵左蠡门前玉两柱江心落石鹭一拳五峯千仞削银壁重湖万顷开璚田若使璚田可以种虽遭赤地民不癫若使银壁可以铸当造白币权飞钱要知冬燠生意泄明年造化功斯全帝呼玄冥急妆敛闭塞阳气胚丰年虽云不可耕与种桑麻谷粟兹开先
上梁文
由市入山初非避世读书筑室只为悦亲不妨驴背狂吟【贾浪仙事】更入蛟峯深处规模小小居处安安蛟峯主人天地外快活胸襟水云边自在人物科目人间之第一世犹能之家庭君子之乐三我惟有是虽尚论坡翁生子不能称顔鲁之诗虽求为元佑全人亦足养怡愉之志回寻深密小作住持左顾则龙卧半天界风雨清凉之境前瞻则虎眠双峡卧云烟紫翠之间门外皆山纵巉岩而气象不迫崖下可井虽淡泊而滋味自长挑野菜足以羮种村秫足以酿未逊李愿之谷庶几康节之窝修齐治平未说经纶天下事出处语默且须康济自家身龟策既从虹梁斯举东高岗千仞横长虹万壑千崖此为主旱天唤起作蛟龙西虎卧一山高复低山外日斜遮不断光芒照夜有青藜南举足出门天地寛葵向太阳心一片举头正午日当天北入到源流皆稼穑瓣香旦旦祝年丰此是书生真报国上河汉无云呈万象主人丘壑本来心月夜一层楼更上下归来同结渔樵社前村牧笛方放牛我亦推敲驰匹马伏愿上梁之後户庭清昼松栢长春晏起早眠学为混沌之太极身轻脚健余皆富贵之浮云凡我同盟共伸善颂
题家状簿
主试棘闱又是一番造化题名桂籍只消三日工夫然须家状甲发之人必得举子利市之簿惟尔多多而益辨诸公衮衮以先登前科鵰鹗之在秋凡七作者去岁蛟龙之得雨有五人焉至护巨鳞亦入吾网凡羣公由此选也舍吾子将安之乎各示芳衔列八赋十经之选亟乘盛会续百里三元之题
题卖试卷引
足踏黄槐好是一番大比手攀丹桂须要三轴雄文敢奉楮先生用供新贡士少年纸贵休夸贾谊才能今日价高正赖诸公斟酌愿挥兔管早缀鸿名
又
转眼三年又是一番造化妆功一日只消三轴文章纵夸黄绢好辞也用清江佳楮当効驱驰之力益加制造之功庶可探春蚕食叶之声得无助秋鹗横天之举请书姓字即占鴈塔之题行夺科名尽中龙头之选
蛟峯文集卷六

[book_title]卷七
钦定四库全书
蛟峯文集卷七
宋　方逢辰　撰
讲义
子曰贤哉回也一箪食一瓢饮在陋巷人不堪其忧回也不改其乐贤哉回也
此一章以圣贤地位观之箪瓢陋巷乃吾儒本分固非甚高难行之事何为圣人独以许顔又何为反覆称其贤此当就人不堪其忧看只为衆人於此有所大不能堪者是以深嘉乐道之正欲学者於不能堪之中自寻乐处也处富贵未足以观人处贫贱乃可以观人处贫贱未足以观人处人情所大不能堪处始可以观人有天下不与何足以知舜居深山饭糗茹草而後知舜之为大去齐去鲁何足以知孔子厄於陈蔡弦歌自如而後知孔子之为圣此章以顔子对人言以忧对乐言各有所指人之本心天理具足各自有一个至尊至贵的物事举天下之物无以尚之岂不大可乐者岂特顔子有是哉人唯不见所乐是以得志乎富贵则极声色之奉穷四体之欲一遇贫贱则戚戚无聊只箪瓢陋巷便有甚不能堪者唯顔子工夫精到能忍天下不能忍之穷虽处屡空恬然不以为意盖其胸中自有大可乐者天地间更有何物可以易其乐哉人见其陋巷彼不自知其陋巷人见其箪瓢彼不自知其箪瓢此无他人见物而不见道顔子见道而不见物也夫子始称之曰贤哉回也终之又曰贤哉回也非誉顔子也有所不足於天下之人也称道顔子之旨愈深鞭辟学者之意愈切夫子之待学者可谓厚矣望学者可谓深矣惟皇上帝降衷於下民人人与之以恻隐羞恶辞让是非之心此圣贤之鎡基也今人有百金之鎡基者惴惴栗栗日夜护持惟恐为人夺之而贫而天所与我之鎡基倍於百金者万万乃反弃之如敝屣而不知惜诚能拨转念头移其兢兢护持於彼者以兢兢护持於此祗见其有人所不知已所独知之妙而不见其有为人夺而贫之忧也昔程子从濂溪先生游每令寻仲尼顔子乐处所乐何事呜呼必有事焉必有下手处周子引而不发盖欲学者深思而自得之吾侪共处斯堂所乐何事盍相与心体而身践之顔何人哉顔何人哉
子夏曰日知其所亡月无忘其所能可谓好学也已
子夏圣人之徒也子夏之学圣人之学也圣人之学何学也入乎耳存乎心修於身行於事明五常之理尽五伦之道也顔子之博文约礼曾子之致知诚意子思之明善诚身孟子之尽心养性皆是也夫人之生以天地储精以五行锺秀无极之真二五之精合而为方寸之灵聚而为百骸之形所以备万物而参三才者其原有自来而其本已素立矣然才禀於气而性原於理穷古今亘宇宙寓於流行而不易者理也往来荡摩杂揉交错而无一定之体者气也气惟无一定之体故以流行於两间者验之光风丽日之景恒少风雨晦冥之变恒多则人生而随遇者至清极淳之气不易得而偏倚浊驳之分不能齐固其所也惟圣人之生也得其秀之秀故气清而义理无不明质淳而邪秽不能入由圣人以下虽大贤之资一有纎毫之累亦必资学问之力以修治之自帝尧有匡直辅翼之言大舜有直寛刚简之命其转移变化之功已见於当时矣然学之道至三代而益明其见於书则曰学於古训曰惟学逊志曰终始典於学曰学古入官曰不学墙面见於诗则曰学有缉熙於光明隆古圣王未有不以学为要务者也吾夫子生於衰周不得位以行其道而天命在躬夙夜只畏闵当世之人去尧舜禹汤文武之世远而不闻大道之要当杨朱墨翟异端之说行而不免他岐之惑乃以身任大教继往圣而开来学推明大学之道昭示明德之方使人人皆得以消磨其物欲变化其气质而为圣贤君子之归何其幸也夫以常人之资而欲为圣贤之事耳目口鼻之蠢然声色臭味之交接愚者欲明而懦者欲立顽者欲亷而薄者欲敦以一心而明五常之理以一身而全五伦之事天下之义理无穷而工夫有限代间之人生有期而白日不再苟非勉焉孳孳克勤无怠则查滓未融而邪秽已入已之所学其能迄用有成也几希矣此夫子所以拳拳於学有时习之诲而又曰学如不及犹恐失之者此也圣门之徒三千夫子独称顔子为好学盖以顔子明心力行克已复礼所学者得圣人之道也学之得其道而又能竭其才夫子所以既许其不惰而又惜其未见其止也顔子终能至於去圣人一间者岂缪悠之功所能及哉子夏之在圣门笃实之功亚於曾子而身居文学之科其所谓学者皆人伦日用之道诚笃切实之功也其垂训以勉人曰日知其所亡月无忘其所能可谓好学也已矣夫为学之道内明五常之理外尽五伦之事变气质於有生之初絶物欲於有知之後必资师友之讲明方册之诵习然後能开其心术见於躬行然其殚日夜之力严理欲之辩使朝有所询夕有所考昼有所作夜有所思则志於缉熙功无间断人心之罅隙不开本体之虚灵不昧矣其或玩物弛心废时乱日於学问思辩不能致耳目手足无所加至於时弛岁去老死无闻岂不重可惜也为学之道若陟遐必自迩若升高必自卑故当自强不息勉勉循循为山未成而加一篑之土掘井未已而见九仞之泉温故而知新崇礼而广业向之得於讲明而见於诵习者既有默契於心知而行之拳拳奉持服膺弗失此古之人所以一饭不违跬步必思盘器有铭几席有戒参倚之有见顾諟之弗忘所以固守其德也其或执之不固守之弗专或存或亡乍得乍失则一暴十寒而生意弗存半途中画而前功尽废义理之性既无学问之推充血肉之躯不胜外诱之纷扰则杯水不救於车薪五谷不踰於荑稗虽具人之形当士之名饮食男女无以异於衆人存心制行不能远於禽兽中心冥冥醉生梦死岂不重可哀也子夏之训盖深勉夫有志於学者必当日新其功有以自考一日之间自旦至暮我於义理未知未能则深以为耻一月之间自朔至晦我之学问已知已能则固守而弗失夫如是故日引而月长日就而月将自有学之初以至於一息尚存勉焉以尽其力愓焉以殚厥心其得不谓之好学之人乎子夏之所以居文学之科者此道也故言此以示人欲人人皆然而厎於道也学者观此岂可荒嬉而不知所以自勉耶某负戴经籍而来山中诸友不以某为不肖而屑与某交修游息尝不自揣而述所闻於先师者告诸友矣今观气化之流行寒暑之迭兴以春而夏夏而秋秋而冬矣窃以诸友之日有所亡而月未有所能为忧也良月初吉冬序伊始故述子夏之训以相告语冀诸友思齐於圣人之徒而景行於圣人之徒也非徒守方册以为勤夸诵说以为能而已当以明物察伦治心修身为要务在乎为人子者必尽孝於其亲为人弟者必尽悌於其兄为卑幼者必尽敬於其长手足动静必知天理之所存耳目口鼻母为人欲之所汩以消融其查滓以荡涤其邪秽子夏之所谓学也深致其力复考其成使进修之效日异而月不同此子夏之所谓好学也苟为不然徒事口耳虚费岁月尧言孔诵而不知求圣贤之心禹行舜趋而不免为禽兽之行若是则非徒尔父兄之所忧抑亦吾师友之所羞秦穆公有言曰我心之忧日月逾迈若弗云来此某之所以区区告勉学者当痛心刻骨而致力於学也
齐景公问政於孔子孔子对曰君君臣臣父父子子公曰善哉信如君不君臣不臣父不父子不子虽有粟吾得而食诸
夫彛伦者人道之大纲政事之根本也第彛伦之在人内而至尊者无出乎父子外而至大者无出乎君臣苟在家父焉而能尽父之慈子焉而能尽子之孝则必有以正伦理笃恩义小大咸得其宜而家道齐矣在国君焉而能尽君之道臣焉而能尽臣之忠则必有以正朝廷平庶务上下咸得其所而国体治矣然则为政之本又岂有出於君臣父子之外者哉是时齐之景公内多嬖媵太子不立而父子之道暌外则陈氏厚施擅用国政而君臣之分乱故圣人因景公之问政而以君臣父子之说告之可谓至要切矣景公亦深有感於斯故以善哉之言赞之又从而叹之曰果使君而不君臣而不臣父而不父子而不子上下之序紊纲维之义隳而法令不行祸乱寻起矣虽 有谷粟之多尚安得而食之哉此必然之理也其後卒不免於簒弑之祸盖由景公知善其言而不能自振故也间尝论之国土至广也人民至衆也苟欲使之安如泰山固如磐石非上下之分定不可也不然一日之间其或君不能君臣不能臣父不能父子不能子则家不可为家国不可为国而生民之命有不可得而保者矣论至此而後知吾儒之道大而真有以扶植天命维持世敎而为生民休戚之所系者正在於君臣父子秩然有序而不乱也若易之六十四卦而以乾坤为之首春秋之大一统而以王正月为之先其他如诗书之劝戒礼乐之防范无非欲详夫君臣父子彛伦之道而已无他事也然则为政者不此之务而规规於事为之末而欲致国家於平治者无此理也读此章者所当知
子贡曰夫子之言性与天道不可得而闻也【公冶长】子罕言利与命与仁【子罕】孟子曰恻隐之心仁之端也羞恶之心义之端也辞让之心礼之端也是非之心智之端也【公孙丑】孟子道性善言必称尧舜【滕文公】孟子曰尽其心者知其性也知其性则知天矣【尽心】
孔子敎人未尝不言命与仁未尝不言性与天道鲁论二十篇何莫非是理而何隐乎尔也门人以为罕言以为不可得闻何也盖孔子之敎人只在日用处凡所言仁皆是为仁之方不是正言仁之体所言性命天道皆尽性至命事天之事未尝推极性命天道之原也孔子不言心性而孟子开口便说性善说尽心知性存心养性孔子只说一个仁孟子乃说出仁义礼智四端孔子一部论语尽是教人就起居饮食应事接物上做工夫孟子七篇直敎人就心上存养孔孟之敎人岂有两心二道时不同也先儒曰春秋犹论是非战国纯论利害春秋之时文武之泽未斩义理之在人心者无恙故列国君卿大夫之自谋及辞命往来与隣国之可否者惟论理之是非不论势之强弱战国时先王之道影灭迹絶通天下不知义理为何物列国君臣与纵横之士谋其国者唯利害而已不识天下人心有是非枉直也以此观之则春秋时人心未亡战国时人心亡矣孔子时人心未亡愚夫愚妇皆可与知可与行故敎人以忠信而已入孝出悌而已先行後言而已仲弓问仁则曰出门如见大宾使民如承大祭己所不欲勿施於人而已樊迟问仁则曰居处恭执事敬与人忠而已至於夫子平日所身敎者亦不过誾誾侃侃声色容气之间蹜蹜愉愉进退揖让之际凡形迹之粗事物之末皆帝衷之流行天则之呈露故夫子曰吾无行而不与二三子者吾无隐乎尔也孟子之时人心已亡举国皆病狂惑门人高弟尚未能笃信其师说谓舜不能怨慕者有之议周公不仁不智者有之疑孔子主痈疽瘠环者有之以管仲晏子为名世以公孙衍张仪为大丈夫夫人之良心陷溺如此非湔肠涤胃破骨洗髓不足以疗之故孟子不得不直从其本心下手也譬人有不识五臓而不信医者医为之剖其腹而指示之曰某为心某为肺某为肠某为胃然後病者方自信孟子无奈战国人不识四端何直从其躯殻之内标出而示之曰此天赋於尔者谓之命此尔受於天者谓之性此包性命管摄乎衆理者谓之心如此为仁如此为义如此为礼如此为智使人人自见得自信得然後吾之敎可入而天理不亡孟子之唤醒人心其苦切有如此者虽然孟子岂徒敎人以体察而已哉其操存其涵养其扩充七篇之书反覆言之详矣又体验以後之实践工夫也孟子之救人心苦切如此端的如此其工夫详密又如此後世异端之家乃有窃此以为识心见性之把柄者此不足辨也近世学者亦有得体验之绪余而强为执持者究其归亦同於异端之病而已矣今之学者读孟子必当涵养於未发之先以立其本体验於将发之际以审其几又操存之以定其所守充扩之以极其所止天所赋命尽在日用之间吾所受性皆为躬行之实以此读孟子然後不负孟子苦切之心
景春曰公孙衍张仪岂不诚大丈夫哉一怒而诸侯惧安居而天下熄孟子曰是焉得为大丈夫乎子未学礼乎丈夫之冠也父命之女子之嫁也母命之往送之门戒之曰往之汝家必敬必戒无违夫子以顺为正者妾妇之道也居天下之广居立天下之正位行天下之大道得志与民由之不得志独行其道富贵不能淫贫贱不能移威武不能屈此之谓大丈夫
昔者战国之世七雄争长仁义之路荆棘先王之敎不明一时才智之士林立辈出不免利禄之趋功名之务而已又安知圣贤之学正己正人之道哉此景春所以有公孙衍张仪之问也盖公孙衍张仪之为人专以权谋之术游说於列国纵横之法连结於诸侯得志横行气焰可畏当时之人尊仰敬畏之不暇遂以大丈夫许之且言一怒则诸侯为之恐惧盖能使相攻伐也安居则天下为之休息盖能使相安於无事也何则盖七国之君一切以富国强兵为务其心已陷溺於利欲闻利则喜闻害则惧故皆为其所愚惑苟有丈夫之气以道义为主者又安能惑之哉故孟子叱之以是焉得为大丈夫乎但子未学礼故耳古者男子二十而冠三加三祝父必命之女子之嫁也施衿结帨母必命之及女子之往也送之门而戒之曰汝往至夫家必敬之戒之敬恭听宗尔父母之言而不可违也夫以顺从为正者乃妾妇之道今二子惟知以阿谀苟容窃取权势以侥幸於一时岂非妾妇之道又乌得为大丈夫哉果能居仁由义以礼自度养其大者不为小者之所夺则能超出於一时而不屈於万物是乃大丈夫也盖广居者仁也仁者之心广大寛平以四海为一家中国为一身故曰天下之广居居乎此则举天下卑汚之私皆不足以动之矣正位者礼也礼则尊卑大小进退出处皆有一定之节故曰天下之正位立乎此则举天下不正之事皆不足以干之矣大道者义也义则事物之所宜乃天下人物之所共由者故曰天下之大道行乎此则举天下邪媚之行皆不足以趋之矣若然则得志以行道则可以使民共由之而皆归於仁寿之域不得志独行於身则使此身常立乎正大高明之地矣虽多财而富有位而贵亦不能淫荡其心矣虽无财而贫无位而贱亦不能移易其节矣虽威势武勇之可畏亦不能挫辱其志矣何则其所居者广所立者正所由者大故也则视彼区区以利害之说愚惑庸常之君以窃取苟容於一时者诚不足道又乌可以大丈夫言之哉呜呼正学不明人心陷溺遂使智能有用之士如瞽者之无所见聋者之无所闻甘心浸淫为妾妇苟贱之行而不自知虽孟子树立如此之卓卓辩论如此之昭昭而卒无一人能自拔卒无一人能委而用之致使七国之君相胥於灭亡海内之民相胥於涂炭而後已岂天未厌乱而致然也欤抑邪说横流而不可遏之也欤是未可知也後之欲为大丈夫而为国家者岂不可戒而可观也哉孟子曰故凡同类者举相似也何独至於人而疑之圣人与我同类者又曰口之於味也有同耆焉耳之於声也有同听焉目之於色也有同美焉至於心独无所同然乎心之所同然者何也谓理也义也圣人先得我心之所同然耳【告子上】
此一章可以见孟子之救天下者直从人心上做起心之虚灵知觉一而已矣岂有二哉以饥食渴饮之情言则谓之人心以天命之性言则谓之道心饥食渴饮之情虽圣人无以异於衆人天命之性虽凡民亦与圣人同尔春秋已降传心之学不明天下之人梏於形体之私而昧乎性命之正但知耳目口体之欲与人同至於本心之当然不可易者乃与人异孟子痛之哀之谆谆然告之曰凡我同类者举相似也何独至於人而疑之又曰圣人与我同类者盖谓夫知觉运动凡物之类莫不相似而况人乎虽圣人亦人耳今夫耳目口鼻四肢之所欲一有不得则陨护不能堪至於恻隐羞恶辞让是非之天则乃吾所自有者则逊之他人曰此圣贤事也又否则曰非不说子之道力不足也是以孟子又惕然警之曰口之於味也有同耆焉耳之於声也有同听焉目之於色也有同美焉至於心独无所同然乎盖以饥食渴饮举天下人人所同而方寸之微乃独不然此孟子至痛至切之辞犹惧夫人未之觉也又提起此心曰心之所同然者何物也理也义也理以体言义以用言圣人之所以为圣人者存此而已尧舜禹之授受以传之者此也汤武之吊伐以救之者此也吾夫子之作六经以抗起者此也唐虞三代洙泗之圣人所以出类拔萃为万世立极者岂有异於人哉特先知先觉乎此而已矣故曰圣人先得我心之所同然耳夫世教不明人心不同久矣孟子必欲强其所异而归之同自常人观之何自苦若是然孟子之心天下之心也盖其心元自有不得不同者夫所欲有甚於生者所恶有甚於死者非独孟子有是心人皆有之今天下坏证急在人心吾侪登斯堂也闭户造车出门合辙同此心也同此道也羣居讲习又何为哉乃所愿则学孔子
孟子曰仁也者人也合而言之道也又曰仁人心也
先儒论仁至矣尽矣其最善名状者无如谢上蔡指草木之核种之即生道以为仁其中一包皆生理也虽然特借草木之核而言耳人之核安在曰心天地之核安在曰人夫生生不息者天地之心也然其心不能以直遂必以托诸人人得天地之气以为形得天地之理以为性故万物皆备於我而天地之所以生生者实寄吾性分之内天高地下一日无人则天地特块然者耳故孟子曰仁也者人也夫二物相配之谓合仁以性言人以形言仁固所以为人之理人又所以载是理而行之者也离形言性则理何所托以自见故又曰合而言之道也然而人之所以为人者岂以躯殻为哉天地以生物为心而人又得天地之心以为心者也天地以此心寄诸人岂徒然哉厥初赋与许多道理皆要从人心上抽迸出来如草木勾萌自有勃然不可遏者方其未形冲漠无朕一与物接触之则生触着他义则善善恶恶便有廉耻羞恶之心作触着他礼则尊尊贵贵便有辞逊揖让之心起触着他智则辨黑白别香臭便有是非之心迸裂而出上蔡曰活者为仁死者为不仁人心不仁则天地死矣故孟子又曰仁人心也七篇之书自首至尾切切然以人心陷溺为忧凡敎人求敎人收敎人存敎人养勤勤恳恳至痛至切一情之动则曰心之端一思之起则曰心之官见於面则曰根於心害於事则曰生於心物有长短轻重则曰心为甚千言万语不及其他直是指人之识痛痒有知觉处以示之虽非便以知觉痛痒为仁然欲其切已省察而救活其本心也不然死灰而已槁木而已顽然铁石而已此之谓不仁列御寇庄周之徒正坐此病今天下人心陷溺甚矣急起而救之责在学校心学工夫自我辈始羣居相与所学何事端居静念我之生也所以赋形宇宙而灵於物者岂空殻哉即天所与我之虚灵不昧至光至明厎物事求之收之存之养之体於躬行日用之间着於食息动作之际则夫生生不息者不在天地而在我矣故曰人者天地之心
乾称父坤称母予兹藐焉乃混然中处故天地之塞吾其体天地之帅吾其性民吾同胞物吾与也
西铭之作张子盖为人局於形体之私自小其身不知身与天地对立而不能尽人道之大也天高地下人位乎中天大地大人居其一故曰予兹藐焉乃混然中处乃者张子愓然自警之辞谓我以眇然七尺之躯乃得与天地对立者岂徒然哉天地之塞吾其体天地之帅吾其性此二句乃人所以得与天地对立者也塞者天地之气也帅者天地之理也以充实言谓之塞以主宰言谓之帅其体者以身体而实践之也其性者以身体而实有之也二句之上加一故字故者承上而有所用力之辞乾阳坤阴此天地之气充塞乎两间而人所得以为体者也然得其体必当有以体其体不体其体则人与物何以别体者一身躯殻无非造化日月之往来山岳之镇峙江河之流转寒暑之代谢一人之身天地之所为者备故曰天地之塞吾其体一阴一阳之谓道阴阳非道也所以一阴一阳者道也此即天地之主宰也所谓天地之帅也天地以阴阳五行化生万物莫不命之以是理人所得以为性者也得其性必当有以性其性不性其性则人与物何以异格物致知所以明此理诚意正心所以体此理此性其性之条目也操存之涵养之体察之此性其性之工程也如是则所以主宰者不在天地而在我矣故曰天地之帅吾其性然而我有此体此性人亦有此体此性物亦有此体此性特人全物偏故有胞与之分同胞者受气禀理全无间隔吾与者亦我之侪辈也民饥已饥民溺已溺所以行吾同胞之事也昆虫草木鸟兽鱼鳖莫不使若其性所以行物吾与之事也故吾儒之道必至於此而後为全体大用必尽乎此而後眇然之躯殻始可与天地对立矣西铭一篇纲领在此由此而後皆其体其性之节目父母宗子以下指圣贤在上者言于时保之以下指圣贤在下者言读西铭者以此体察而践行之则各有下手处矣吾儒素其位而行在上之事固有任其责者在下之事我辈之所得为而不为则天地生我何如哉今田野之间骨肉反眼闾里作仇朋友弯弓主奴易位彼安知所谓理一分殊名为儒者不思所以植立抗起之则风靡澜倒其势必至於胥为禽兽而已矣凡我同志盍相与努力於斯
周礼乡大夫之职受敎法於司徒退而颁之於乡吏使各以教其所治以考其德行察其道艺以岁时登其夫家之衆寡【夫家男女也】辨其可任者【任者谓给繇役也】国中自七尺以及六十【七尺谓氓二十岁以上】野自六尺以及六十有五【六尺谓氓十五岁以上】皆征之【征谓繇役】其舍者国中贵者【谓爵尊者】贤者【谓有德者】能者【谓有才者】服公事者【谓士大夫居官者】老者【谓年尊者】疾者【谓废疾者】皆舍【舍先儒谓复除其繇役也】
乡大夫者司徒之属掌敎之官也考德行察道艺宾贤能其本职也然於征役琐细之事亦与焉何也盖所以辩贵贱优贤能行弛舍也以岁时登其夫家之衆寡辩其可任者所以考察其民之可役与否也国中之民自年二十以及六十野之民自年十五以及六十有五皆征之此成周繇役之法也国之民年二十则役之六十则免野之民年十五则役六十有五则免国中晩征而早舍以地近则役多也野中早征而晩舍以地远则役少也其舍者有六贵者贤者能者服公事者老者疾者皆舍此成周免役之法也贵者不役以其爵尊也贤者不役以其有道有德行也能者不役以其有才艺也服公事者不役以其居官有职事也老者不役以其无筋力也疾者不役以其不任奔走也此六者皆复除其繇役载在周官所以示万世昭昭也後世王道不明凡贵者有公事者与老者疾者皆免而独贤者能者未得复除而与编氓皂隶同受役於府史胥徒之下冠履倒置莫斯为极古者公卿大夫士与庶人各有定分而不相踰越公卿大夫行先王之道以治於朝士明先王之道以敎於乡庶人服庶人之事以役於野凡学先王之道者谓之士为小人之事者谓之庶人三代之时士庶人家各百亩不以贫富为差而以贤不肖为别世敎不修士庶人之分不明为有司者乃欲使士与庶人并役是不察周官之法不知士庶人之各有定分也庶人之役役其力耳吾儒则经天纬地为天下正君臣定父子别夫妇序长幼其为役也大矣今自国及野仆役於主子听於父妻不敢二其夫幼不得凌其长非儒之敎其谁之功也且有天下者必有所尊而後足以成天下之尊自古为人主者必折节以下天下之士非尊其人也尊其道也天地设位道行乎其中纲常礼义自儒者出一日无此道则强凌弱衆暴寡智鬬智力角力天地间乃一凌犯角夺之区而已矣然则君天下者乃所以自成其尊也王制曰命郷论秀升之司徒曰选士升於司徒者不征於乡不征者先儒谓复除其繇役若此则不独周官之法通三代之制然矣乃者上台有请以三代之法推而行之江南此尊儒道将以立人极也夫愚请发明王制以晓未识三代之法者
策
问天文变异及中国夷狄君子小人德刑公私之异
主意　君子纯乎阳明之德则以阳召阳而星宿清润君子袭夫阴柔之为则以阴召阴而孛彗垂妖其端芒兆於君子之身其证应着於天地之表今日星文示异所以不责小人而责君子也
考官批【机轴出於胸中华采流於笔下答题不狥题用事皆实事作此者必老手也】
对尝观阴阳清浊之气流行於宇宙间在天为祯祥为祲眚在人为中国夷狄为君子小人为德刑公私数者同一阴阳也虽然天下之阳类衆矣而君子者衆阳之主天下之阴类羣矣而小人者羣阴之宗然则今日星文之异其小人为之欤抑君子为之欤世固以是责小人矣愚独不责小人而责君子也何者向者共驩居朝五辰未抚犹可诿也今臯夔进矣将谁诿乎昔者管蔡在列保章星动犹可辞也今旦奭归矣将何辞乎曩者季氏专朝星陨之妖犹曰宜也今宣尼相矣岂复宜有此乎是则君子有不容不任其责者苟能纯乎阳明之德则於国为覆盂於仁为雨露於公道为权衡其应在天则析木天街星宿清润阴不得胜乎阳矣为君子者不免袭阴柔之为则於国为蛇豕於仁为荆棘於公道为蹊隧其应在天则孛飞彗流垂妖吐异阳亦不能以胜乎阴矣是故历象苍珠玑衡珠璧非天数之偶符也唐虞治古俊德者纯乎俊德以阳召阳之应如雨之妖守心之象非天数之适变也春秋世降正人不能纯乎正人以阴召阴之证也迨我国朝天圣之流星庆历之太白诚可畏矣惟杜富韩范欧余王蔡诸君子如景星凤凰故在天之阴不能以胜在人之阳崇宁之彗大观之孛未必不可销也惟奸党有碑邪等有籍诸君子不能自白故在人之阳亦不能以胜在天之阴信乎宇宙之相通一气耳其端芒兆於君子之身其证应着於天地之表此犹黄锺一动则根荄芽甲之下皆春夜气一交则么微怪乱之证错出机缄影响气类埙篪断断乎其不爽也恭惟皇上寅畏事天固宜衆阳鼎盛羣阴睍消而乃者正阳之月谴示星文证不虚生何缘而起岂中国之阳未盛与昔权奸挟敌以固君父之宠三边清野不问也於斯时而天变见焉是可曰夷狄之阴召之也更化以来敌人相噬困于蒺藜泗上凯旋伏戎于莽晋彗出室胡可移过於遵鉴相屠之时岁星犯月胡可逊咎於柔然将破之日是则诿之夷狄不可也否则吾仁之阳未畅与昔权奸以赃吏为公门之桃李永州之蛇不问也於斯时而天象警焉是可曰刑罚之阴感之也更化以来谨刑有铭江河疏濶戒杀有诏雨露涵濡长星竟天非元朔渗漉之朝所宜有孛宿历氐非贞观既效之日所宜闻是则诿之刑法不可也又否则公道之阳未盛欤昔权奸以多诈逢君君娥之啓宠不问也关子之交通不问也斯时而天戒示之犹可曰私情之阴召之也今邪径既窒天日开明幸门莫通云雾轩豁偏党俱无矣胡为箕毕未协乎刑赏平明矣胡为陨星告变乎是又不然矣然则星文之变胡为而如此乎无已则君子之阳未纯也夫傅说骑箕萧何应昴君子未尝不应於天象摄提之位列卿鈎铃之司出纳天象未尝不应於君子故君臣和则三台齐君子多则东璧着贤人进则少微绚彩其感召如响之答也今天象昭昭一则曰小人之阴为之二则曰小人之阴为之不知中台星折可独诿之张华乎太白袭月可专责之曹爽乎诸君子盍曰明白洞达者阳也吾未能无覆护揜匿果非阴乎慷慨奋发者阳也吾未能无依阿淟涊果非阴乎断制者阳也今或似味道之模棱任事者阳也今或类石建之逊避譬如奕棋局面虽改而其间一二着数未免犹似前日之所为可谓纯於阳明乎吾未能纯於阳则召阴盛之变者非私情也非刑法也非夷狄小人也我也夫如是则位郎星职卿月应功臣之宿符三台之象者莫不以阳明自厉必洞达明白必奋发慷慨必断制必任事则阳亨於复而阴剥穷矣阳长於泰而阴否消矣星变夫何虑虽然执事所问数条曰仁曰公亦不可废也此又在於人主之心乎人主之心事事皆仁则德性昭明与阳俱盛而至诚畅乎九垓人主之心一适非公则物欲昏炽而幽明隔於方寸昔绍兴三十六年太白犯前星高宗皇帝曰人君有过天则戒之及惧而改天则爱之次夜而观太白顺轨矣然则以心答天不当如高宗乎先儒曰阳明盛则德性用阴浊盛则物欲行愚请揭是为座右铭谨对
论
礼法之大分如何论
杨楍批　立说得先儒议论行文有前辈气象
佳作也
论天下纲常之大当自人君立其大者基之夫礼莫大於分分莫大於君君不能自有其大则礼法荡矣生民之初人未知有君之尊也先王忧焉为之辨上下别等杀而为截然之法法立而礼行礼行而君尊夫为君者盍曰吾之所以独尊於天下者仅有此分耳使吾一日失此则不能自有其大君失其大则礼法能独存乎世降叔末此分不明久矣不知先王所以为是礼法者正为君尊地也吾处其大可不思有以守其大乎【云云】礼法之分安在乎曰君臣也父子也兄弟也皆分也求其分之大者则同室之分莫大於父同与之分莫大於兄虽然又有大者焉统乎人伦之上而居分之至尊者非君欤夫以四海之广兆民之衆受制於一人虽有絶伦之力高世之智莫不奔走而服役者岂非分之至大哉虽然处天下之大必有以守其大是故秩於天庸於舜谨於文武成王周公自朝廷宗庙达之於州闾乡党自闺门袵席而至於天下国家者所以立其大也昔仲叔于奚有功於卫辞邑而请繁缨孔子以为名者君之所司季氏在鲁擅颛臾之伐孔子以为天下有道礼乐自天子出诚以名与礼乐天下大分也而君不能司之天子不能自出之则失其所谓大矣一失其大则天下无复纲纪礼法其不坠於地者几希矣乾尊坤卑礼之始也圣人法焉制为长幼之节疏戚之差若足矣未也又从而为之法焉车服有制宫室有度此法也小大有经尊卑有纪此法也总而为吉凶军宾嘉散而为三千三百之仪者皆是法焉若足矣亦未也士庶人之上为之置卿大夫卿大夫之上为之置侯伯焉侯伯之上为之置三公焉等级而上至於天子其分极矣为天子者盍曰先王制礼所以为是差次焉者正以成吾之尊也吾处至尊之分而不能自有其尊得乎士大夫分职自我分之可也如晋之六卿鲁之三家则分陵矣诸侯建国分土而守自我建之可也如韩魏以请命而侯则分僭矣三公分命总方而议自我命之可也如畀虢贰郑之事则又自坏其分矣分不克守则失其为君之大君失其大如礼法之陵荡何春秋皆此类也况荀卿之时乎卿也起视四顾无一可人意着书立言而有礼法大分之语卿之意深矣杨倞不足以知此以任人职分释之吁卿之意或者正为名分忧岂在区区分守乎虽然大分一语卿言是矣然载之王霸之篇君子不无遗论焉夫礼法之废正为五伯坏之耳卿方欲遏颓澜不能尊王抑霸顾以王霸并称而名篇不观笔削之经乎子拒父者罪之而父子之分明庶夺敌者贬之而兄弟之分明臣召君者讳之而君臣之分明然则春秋一书其礼法之大宗乎此见春秋者有周礼尽在鲁之叹而後儒亦曰春秋为一王法谨论
策题
问战胜攻取不如韩信此将所以贵乎武方叔元老克壮其猷此将所以贵乎旧诗书礼乐惟郤縠可此将所以贵乎儒霍去病之常天幸王钦若之禄未艾此将之所以贵乎福四者之中孰为善欤两军对垒使诈使贪将不武则败守西河使隣国不敢向非起不能筑长城使北胡不敢近非恬不能岂将当以武为上欤或者又曰韩彭英卢危则要安则背如养鹰鸇反费縧笼然欤否欤无已则改用儒欤鸣条之师伊尹主之东山之师周公将之岂将当以儒为上欤或者又曰陆机非不儒而不能免河桥之败房琯非不儒而不能救陈涛之奔儒而不真则反败事然欤否欤无已则改用旧德欤必欲取荆非王翦不可必欲讨蛮马援尚堪一行新者之疎不如故者之练岂将当以旧为上欤或者又曰田单之攻燕则下攻狄则不下前日身操版锸则有死之心无生之气今日黄金横带则有生之乐无死之心此鲁仲连所以逆料其不胜如此则将之旧者岂又不可用欤武帅之敢於鬬则惧其难驭文帅易於制则惧其罔功旧帅熟於兵则又惧其已骄舍是三者之外无已则择一福帅用之可欤福星临吴则风燎可以走曹瞒而不必周瑜王气在晋则草木可以蹙符坚而不必谢安然欤否欤乃者荆湖易帅以骁将摄之岂非以武帅缓急可鬬欤未几改命资帅又岂以文帅易驾驭欤潭湘分命起督帅镇之又岂以旧帅久熟备御欤或谓荆阃不如就畀摄帅或谓不如移畀督帅孰为便欤然三帅之中当谁畀欤虽然朝命已授钺矣今之谋帅固不敢仰视伊尹周公若周谢之事亦可凭籍福星王气之所在而收风燎草木之奇功否欤忧国者固望之幸之诸君试借一着
问祭之重其享神也莫重乎牲其求神也莫重乎乐与灌郊用犊尚纯慤也明堂我将我享维羊维牛说者谓明堂不以犊而以牢盖牛羊豕备曰牢明堂不以犊将不纯於慤欤帝牛不吉以为稷牛【祀后稷者】说者谓卜为帝牲不吉则以为配祖之牲然则祭祖以不吉之牲固无歉欤帝牛系於涤刍之三月稷牛维具说者谓稷牛惟临时取备然则祭祖不【阙】恭为疑欤商人尚声先作乐而後迎牲周人尚臭先灌而後迎牲二者求神孰近欤乐所以求诸阳灌所以求诸阴魂气归於天魄气归於地当合阴阳求之今各尚其一何欤礼曰乐之号所以告诏天地之间说者谓用乐之音呼号告於天地庶乎神闻之而来然则果能必其来格欤否欤又曰灌用鬯臭阴达於渊泉说者谓用郁鬯灌地则臭气达於渊泉然则一瓒之鬯果足以裂地而直达欤周礼曰乐七变则天神降八变则地只出九变则人鬼格然则天神地只人鬼必将俟七八九变而後至欤周礼曰以献祼享先王则享人鬼皆当灌也然宗庙用灌而明堂配祖不用灌又何欤岂祖宗在天不当求之阴欤所谓贵纯贵声贵臭三者之义可得闻欤子入太庙每事问况三载明禋於此有未达敢从诸君质之
问中庸曰国家将兴必有祯祥不然必有妖孽见乎蓍龟动乎四体然则中庸之所谓妖尚隐於微者欤然遽曰见动何欤乃者蜀阃走驿以嘉叙地震雹击水怒山裂上闻京城盛夏而大风拔木发屋此非天妖欤所以召此者何失销此者何修欤或曰天作孽犹可逭然欤否欤豸冠执白简击二竖子此非人妖欤然膏之上肓之下鍼之不达药之不及将何道而可欤彼且操戈以逐台臣是可忍孰不可忍欤豸所以触邪今反助邪以触豸岂以言者为妖欤继之者将言欤勿言欤缙绅中尝有移书庙堂者亦弗见听将弗能救欤於登崇俊良之中而首为掾竖逐直臣不为除目玷欤去天之妖不过修德至於人妖甘者如荠岂终无良剂欤过庭绪论可得闻欤恐誊题之窘不欲泛引故事答者将勿略
碑铭志
唐侍卫都指挥使王押衙太尉碑
圣人之制祭祀也法施於民则祀之以死勤事则祀之以劳定国则祀之能御大菑扞大患则祀之故厉山氏之後至今祀以为稷共工氏之子至今祀以为社此皆有功烈於民者青溪之东去县七十里安乐乡之枫溪有唐侍卫都指挥王押衙庙其始父老信其灵异尸而祝之凡冠婚丧葬营缮莫不质其吉凶而後即事岁有水旱札瘥祷之立应淳熙八年删定陈公晔访其灵迹纪之县志越嘉定甲申戴侯师圣尹兹土以秋涸乞灵而雨以其灵迹闻於朝勅封灵惠庙忠顺英烈侯仍捐己俸增葺祠宇檄少府董役不月而成嵳峩屹峙庙貌一新迨淳佑辛亥神之裔家於东土岁奉宗祀者来请予纪其实鑱诸砥以诏不朽予按县志及索其旧碑所为文得其始末神生於唐大中元年神少负节槩涉书史慷慨沉毅膂力絶人长於弓马劒槊世迄僖昭政权旁落藩方尾大翘足伺衅者环天下皆是神独抱膝长吟自比诸葛乾符中裨将王郢倡乱两淛镇将董昌以戍兵单寡檄乡井兵未有应者神首举义旗与钱鏐协志应之郢既讨平逆巢之衅作拥衆长驱攻掠淛东饶信池宣歙等郡神复乘胜击贼合鏐兵誓死俱奋不介马驰之所向辄捷贼畏其锋遁自采石渡淮时高骈为诸道行营兵马都统闻贼不犯境壮之而奏於朝以神为都押衙鏐为都指挥使乾宁二年董昌据越叛朝命神偕鏐兵讨之未几昌就擒露布献捷以功迁侍卫亲马步军南北都指挥使而鏐加镇东军节度使是时宦竖骄横如田令孜韩全诲等刼胁人主东西出其意神实愤之而谋适不用无如之何同列诸帅如李茂正朱全忠等无非挟强大冀非望之人神实耻之而大厦将倾非一木所能支举目山河终夜雪涕於是浩然有归志麾衆而东曰吾姑俟圣人出也居无何阙庭蹀血而唐室丘墟五十年矣我太祖皇帝六龙御天海外有截是何神先见蓍龟也神所居即今之安乐乡环境十里皆遒峯矗壁大者龙跳小者虎卧下者崎岖迤逦浅露萦迂昂者层棱嶔崟形峭状怪观乎此使人心胆雄伟志气踊跃其上楩楠杞梓幽幽阴阴蒙【阙】　苍苔络紫蔓霞雾卷舒云月吞吐观乎此使人胸襟放旷起高蹈尘表之思地灵人杰固应不凡也然神犹以平陆千里大江辽絶民旅担賫酸股脱膝遂规度浚治为河湟以通舟楫千夫荷插万畚齐作功未毕而殒星告变今天乐观左遗迹如故观者至今恨之神讳克俭字子廉墓在昌期乡之柘源诸部曲所葬也神叔父长史昌胤仕唐昭宗神之兄副都指挥使克勤仕唐宦游宝婺因家焉神之侄承义仕後周太祖为廷尉延寿仕吴越钱氏为主簿诸诰牒尚存其後枝叶硕大且繁今居淳安者皆其裔也呜呼盛德必百世祀神有功於国有功於民有功於御菑扞患其世祀也宜哉遂为之铭曰皇路嶮巇谁扶谁持惟神骁勇东击西驰有严鈇钺所向辄捷蹴郢走巢翦昌定越外叛未清内奸已成何物阉竖纳兵阙庭天翻溟渤一篑莫窒明哲保身进退不失殒星於东乃显神功生封死庙呜呼英雄
行状
宋知郡寺丞俞公行状【并铭】
公旧讳忱一【上字本从言从成】後改公明字则明为君避也曾大父简大父谦咸隐德弗耀父点自号云岩居士赠奉议始祖稠仕吴越为睦刺史因家焉今为严之分阳公少頴书一覧辄记云岩公锺爱之家自为师友研经史寒暑不释卷嘉定【某甲子】以周礼首乡荐明年上桥门又冠之自是气益雄文益进月书每先诸子鸣声誉郁天京矣公以重闱在上不忍去膝下归而私淑於家四方士负笈者云集凡膏润之所沾丐者莫不歆艳一世贡於乡升於学魁於南宫者踵相
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 10:29:34-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>