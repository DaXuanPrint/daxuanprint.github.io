<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="提要,原序,卷一,卷二,卷三,卷四,卷五,卷六,卷七,卷八,卷九,卷十,卷十一,卷十二,卷十三,卷十四,卷十五,卷十六,卷十七,卷十八,卷十九,卷二十,卷二十一,卷二十二,卷二十三,卷二十四,卷二十五,卷二十六,紫山大全集全文在线阅读,紫山大全集全文在线下载,大玄古籍书库">
<meta name="description" content="元代诗文别集。26卷。胡祗遹撰。据刘赓《紫山大全集序》,胡祗遹“平生著《易解》三卷,《老子解》一卷,诗文号《紫山集》者六十七卷”。但原本《紫山大全集》67卷久已亡佚不传,清乾隆年间修《四库全书》,从《永乐大典》中辑出胡祗遹诗文若干篇,重编为《紫山大全集》26卷。卷首有元仁宗延祐二年(1315)门生刘赓序。据刘序,可知在胡祗遹去世20年以后,他的儿子在彰德首刊本集,并行于世。卷1为赋、五言古诗,卷2—3为五言古诗,卷4为七言古诗,卷5为五言律诗、五言排律,卷6为七言律诗,卷7为五言绝句、七言绝句、词,卷8为">
<title>紫山大全集_胡祗遹_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">紫山大全集</span> <br/>
          作者： <span class="inputVal" id="bkauthor">胡祗遹</span> <br/>
          朝代： <span class="inputVal" id="bkdate">元代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">类书文集,诗文集,完结</span> <br/>
          字数： <span class="inputVal" id="bknum">[book_length]287875</span> <br/>
          说明： <span class="inputVal" id="bkdec">元代诗文别集。26卷。胡祗遹撰。据刘赓《紫山大全集序》,胡祗遹“平生著《易解》三卷,《老子解》一卷,诗文号《紫山集》者六十七卷”。但原本《紫山大全集》67卷久已亡佚不传,清乾隆年间修《四库全书》,从《永乐大典》中辑出胡祗遹诗文若干篇,重编为《紫山大全集》26卷。卷首有元仁宗延祐二年(1315)门生刘赓序。据刘序,可知在胡祗遹去世20年以后,他的儿子在彰德首刊本集,并行于世。卷1为赋、五言古诗,卷2—3为五言古诗,卷4为七言古诗,卷5为五言律诗、五言排律,卷6为七言律诗,卷7为五言绝句、七言绝句、词,卷8为序,卷9—11为记,卷12为书,卷13为论、说、议、喻,卷14为表、题、跋、铭,卷15—17为碑,卷18为墓志铭、行状,卷19为祭文、哀辞,卷20—23为杂著,卷24—26为语录。《四库全书总目》评述道:“今观其集,大抵学问出于宋儒,以笃实为宗,而务求明体达用,不屑为空虚之谈。诗文自抒胸臆,无所依仿,亦无所雕饰,惟以理明词达为主。”同时,《四库全书》编者也指出:“惟编录之时,意取繁富,遂多收应俗之作,颇为冗杂。”这些意见都是比较准确恰当的。</span> <br/>
          封面： <span class="inputVal" id="bkimg">Z_19235.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]紫山大全集
[book_author]胡祗遹
[book_date]元代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]类书文集,诗文集,完结
[book_length]287875
[book_dec]元代诗文别集。26卷。胡祗遹撰。据刘赓《紫山大全集序》,胡祗遹“平生著《易解》三卷,《老子解》一卷,诗文号《紫山集》者六十七卷”。但原本《紫山大全集》67卷久已亡佚不传,清乾隆年间修《四库全书》,从《永乐大典》中辑出胡祗遹诗文若干篇,重编为《紫山大全集》26卷。卷首有元仁宗延祐二年(1315)门生刘赓序。据刘序,可知在胡祗遹去世20年以后,他的儿子在彰德首刊本集,并行于世。卷1为赋、五言古诗,卷2—3为五言古诗,卷4为七言古诗,卷5为五言律诗、五言排律,卷6为七言律诗,卷7为五言绝句、七言绝句、词,卷8为序,卷9—11为记,卷12为书,卷13为论、说、议、喻,卷14为表、题、跋、铭,卷15—17为碑,卷18为墓志铭、行状,卷19为祭文、哀辞,卷20—23为杂著,卷24—26为语录。《四库全书总目》评述道:“今观其集,大抵学问出于宋儒,以笃实为宗,而务求明体达用,不屑为空虚之谈。诗文自抒胸臆,无所依仿,亦无所雕饰,惟以理明词达为主。”同时,《四库全书》编者也指出:“惟编录之时,意取繁富,遂多收应俗之作,颇为冗杂。”这些意见都是比较准确恰当的。
[book_img]Z_19235.jpg


[book_title]提要
钦定四库全书　　　　　集部五
提要　　　　　　　　　别集类四【元】
紫山大全集二十六卷
【臣】等谨案紫山大全集二十六卷元胡祗遹撰祗遹磁州武安人元史本传载其字曰绍开然今民将在祗遹乃文考绍闻衣德言实周书康诰之文核其名义疑绍开当作绍闻元史乃传刻之讹也中统初张文谦宣抚大名辟祗遹为员外郎後官至江南浙西道提刑按察使延佑五年追赠礼部尚书谥文靖是集为其子太常博士持所编前有其门人翰林学士承旨刘赓序称原本六十七卷岁久散佚今据永乐大典所载裒合成编厘为赋诗余七卷文十二卷杂着四卷语録二卷其间杂着一类祗遹一生所学具见於斯然体例最为冗琐有似随笔劄记者有似短章小品者有似莅官条约者有似公移案牍者层见错出殆不可名以一格考贾谊新书皆以所作治安策及言事诸疏割裂颠倒各自为章别标篇目说者以为平时记録之稿其後联缀成篇而上之祗遹是集或亦是例欤史称其官右司员外郎时以论事忤奸相阿哈玛【案阿哈玛原作阿合马今改正】外迁太原路治中提举铁冶欲以岁赋不办责之及其莅职乃以最闻官荆湖北道宣慰副使时辨诬告不轨之狱官济宁路总管时擘画军政八事并修明学校之法又称其所至皆抑豪右扶寡弱敦教化厉士风盖以吏材名一时而无一语及其文章今观其集大抵学问出於宋儒以笃实为宗而务求明体逹用不屑为空虚之谈诗文自抒胸臆无所依仿亦无所雕饰惟以理明词逹为主元代词人往往以风华相尚得兹布帛菽粟之文亦未始非中流一柱矣惟编録之时意取繁富遂多收应俗之作颇为冗杂甚至如黄氏诗卷序优伶赵文益诗序赠宋氏序诸篇以阐明道学之人作媟狎倡优之语其为白璧之瑕有不止萧统之讥陶潜者以原本所有姑仍其旧録之而附纠其谬於此亦足为操觚之炯戒也乾隆四十六年九月恭校上
总纂官【臣】纪昀【臣】陆锡熊【臣】孙士毅
总校官【臣】陆费墀

[book_title]原序
紫山大全集原序
文章以气为主其为气也至大至刚以直养而无害则塞乎天地之间赓读紫山胡公文集见之矣紫山公自号也讳只遹字绍开磁之武安人大父嵩泰和名臣考德珪正大四年进士儒林郎主耀州富平簿北渡後公未及冠便能从诸生习为程文非所好也潜心伊洛之学慨然以斯文为已任一时名卿士大夫咸器重之中统龙飞鋭於求治张左丞文谦宣抚大名辟公员外郎入为中书省详定官至元改元诏立学士院以应奉翰林文字被召俄兼太常博士百年坠典一朝而复天下翕然称之以为礼乐文物尽在是矣中书以公优於为政辍充户部员外郎寻转省左右司直言正色无所顾忌重忤相臣意出为太原治中外示优容内实中伤之会改河东提刑副大使而罢省幕同僚有骤至执政者终衔之江南下调荆南宣抚副使十九年权奸事败庶政一新抡选牧守授济宁总管考课为天下最擢山东宪使齐鲁风俗为之一变就拜翰林学士不赴又明年提按淛西平江税司逻卒恐吓市民赃露公决遣之行省颇有违言即轻舟还相下筑读易堂以居若将终身焉二十九年制诏以耆儒硕德徵凡十人公在第一辞以疾不起时年甫耳顺矣卒年六十又七书法妙一世脱去翰墨蹊迳自成一家唯鹿庵紫山两公而已平生着述易解三卷老子解一卷诗文号紫山集者六十七卷公薨二十年赓以事道过彰德其子太常博士持将锓梓以夀其传恳以序引为请赓以不敏辞迨四三年而请益坚呜呼赓尝师事鹿庵先生得告还东平前诸生谓公曰敢以是数後进累吾绍开且命之罗拜公避之鹿庵良久曰以师友之间待乎公遂诺焉赓才力譾薄获与搢绅之列残膏剩馥得公沾丐者多矣此意岂可忘哉公之出处行已大方有野斋秋涧所撰神道碑祠堂记在感念畴昔非敢以为序也姑述其梗槩云尔延佑二年重九日翰林学士承旨荣禄大夫知制诰兼修国史门生刘赓序

[book_title]卷一
钦定四库全书
紫山大全集卷一　　　　元　胡只遹　撰
赋
孔子手植桧儒冠赋
昔余年之总发兮恭承先生之严命冠汝字汝兮毋坠汝祖曾高之家庆不弁以武冠儒服儒兮敬之哉终此身於仁义中正蹈道之士充之则贤庶几要归乎大而化之之圣荏苒於兹四十年余种种乎素髪之垂颈吁长嗟立德立功负我先君之志兮日惭怍乎临镜旦旦理髪整冠以自警兮追训言于无声之听慎尔话言敬尔威仪矧承时之人许身以从政德不称服兮何异乎犬羊其质而被虎文之炳赫赫师尹民具尔瞻兮一貌一容尤不可以不整羣目所视衆手所指兮持身於日恭而日敬今晨何晨有客叩门袖木寸余曰此孔子之手植桧也千五百年贮云含雾而雪霜莫能悴也物各有数火於贞佑之兵鬼神莫得而卫也灰洽烬飞蟠根九地发土得之坚若金石真可宝而不可弃也嗅圣手之泽香润袭人断而为冠是可戴而不忍佩也一簪华发万古清风殷之弁周之冕邈乎其不可类也貂蝉惠文进贤白编卒然遇之恐退缩而失其贵也三沐三薰洁我衰鬓悚乎若圣手之遗也希圣之德辱神之惠振尘而增叹喟焉乱曰首可饰兮发可理兮心难乎其无愧兮勿徒矜庄於外而废弛於内兮毋状类古人而黾勉以随世兮毋盗跖其躬而掩宣尼之袂兮岌岌峩峩高自标置为欲所驱而沁沁俔俔低头服膺卑屈於利兮冠不汝误汝无为冠之累兮
五言古诗
拟古
矫矫千里龙举足踏空濶脱人於险艰四海不难越安能陪驽骀从人求莝秣堕地为丈夫造物不吾薄安忍自暴弃黾勉同琐屑随世覔温饱呵手惧氷雪百年何足荣万古名不灭
古意
俗儒束名教促缩如寒龟奚知乐道趣强勉轩须眉短褐不掩胫破甑不疗饥朝诵夷齐言暮取顔氏师妻子虽嗷嗷敢履非义机不见窃国侯夀考厌轻肥
怀古
一受其成形便为气数拘冬龙与夜萤潜飞时自殊小智昧安命琐琐谈贤愚三仁值殷衰一身不自濡汉兴贵公卿胥吏杂屠沽後世看成败美誉归亨衢啧啧史臣语烈烈雄丈夫万事尽偶耳百虑良区区春和散膏泽贱草皆敷腴秋芳结寒霜幽兰例雕枯适来勿轩轩适去毋吁吁皇皇东鲁圣岁晚赋归欤
前题
蛟龙布雷雨蚊蚋竞腥羶君子与小人志趣天壤悬苟无东鲁圣孰识箪瓢贤智者忧其贫愚者嗤不前岂知回也心不在爵禄边诚欲富且贵执御仍执鞭枉寻而尺直未冠乘华轩舜饭糗茹草若将终身焉不遇陶唐君佳哉历山田前圣与後圣百世同一天曾点岂狂者咏归忘华颠
读书有感
古人不可留遗言在糟粕诵言欲求心遐想亦绵邈注释万千蹊适从欲畴托十行夸一目对卷已纷错孜孜一书奴记诵务该博衆来谘至理有舌莫扪缚书生亦良苦深念堕冥漠头白眼昏花亷隅伴寒薄壮哉班定远投笔开寥廓西域四万里俊功超卫霍笳鼔归京师吊死殊不恶
读易掩卷静坐有感
狂阳气渐衰利欲心已释闭关得静坐怡然有余适眼明观万变气机不少息智愚贤不肖孰得竟孰失气数苟未尽善恶纷鬭敌蚁穴刘项兵蜗角蛮触国风霜十月交万动入冥寂人生百年间如白驹过隙穷通互有命安用相剑戟胡椒岂须多厚积八百石
读书有感
余生堕习气老眼尚爱书开卷初明了久视成馍糊下欲穷至今上欲窥唐虞下上数千年治乱牛毛如孰是与孰非错乱杂紫朱欲辨谁与语抚卷增长吁读书求悦心自笑乃尔愚请观大地形脉络各异区中原多平田要荒因崎岖匹夫耔百亩四海多荒芜
读书有感二首
人谁不看书看书多不细看书谁不细了不得滋味既读圣贤书当见圣贤意凡圣本同心气禀或明昧读书既开悟勿为人欲蔽既习而又习致力复致力初不无勉强久久自顺遂欲罢反不能於何劳智慧
朝野有新言例自比豨狗斯言固卑猥情实不诳口啜诃何足羞弄侮不知丑见食还复来捶挞暂趋走人生至于斯百恶无不有斯人亦居官政法谁与守
读论语自警
人心本无病致病皆人为私欲生百疾圣人乃良医用药各对证疾去心融怡君卿大夫士周纲断维持奢僭至倾夺习熟不为非礼乐存虚文虚文亦崩隳刑政遗余迹余迹亦陵夷一时为学人良心?昏迷受业七十子气禀各不齐圣眼如日月照见毛髪疵随问随答应满意饱载归论语书一编我将类町畦各人言行下病药两相随一一反自省有无此欠亏一言即一药服之有余师
读汲黯卫青传有感而作
整冠见汲黯踞厠呼卫青敬侮固云泥用舍谁重轻一死淮阳守一握百万兵起塜象祁连至今与云平严惮日踈远玩狎日尊荣所以皁隶流长作贵公卿世无鲁仲连世无严子陵天壤一蝇蚁万古争羶腥
题惠崇芦鴈图
六翼已水滨孤鸿下寒云念羣与得侣伸颈声相闻禽鸟有此乐贤者会以文我无如川酒满堂会嘉宾我无及人德孤陋常寡邻卷中题诗客十九余交亲宦游各分散不得偕晨昏何时一聚首拂拭襟裾尘道义共讲劘文词同细论灿若德星聚谟谋奉严宸
题王晋卿扇
举世附炎热此心独虚凉隔离云日赤障尽泥沙黄得手方进用避色能退藏清风万万古愈久得弥彰
渔樵图
何代无巢许混迹樵渔间君臣非唐虞明照不容奸公论一脱口万古埀不刋吁嗟肉食人例以愚夫看真伪若白黑潜隐良为难所以戒慎独机心即天关画师岂无意庶几消凶顽无声董狐笔见者宜汗顔
题韩氏异花记後
居室出善言千里即相应扩推恻隐心草木被仁政神监良昭昭聨翩生瑞庆天葩出凤雏五彩相辉映苟非积实德此福何来并恨无琼瑰辞洋洋入歌咏刻石大伾山千载去思颂
读庄子
蒙庄谈自然未必皆背道静中见天机安肯同世好纷纷知与才私欲助贪躁九败博一成暗堕山鬼笑区区是非言万蝉同一噪祸福定谁司一一冀酬报寓言岂无情但恐伤名教
至元癸未秋八月二十有一日书陶诗数首至羲农去我久一篇寄怀於言
人皆叹衰老我老起欢心自从嗜欲浅颇觉天机深抱我天爵贵浮荣不能淫琅琅圣言外羣虫费秋吟百年难处事一朝失嶔岑耳目愿迟衰中和盈我襟少倦即掩卷有酒时自斟
衰老少睡眠未晨即坐起僮仆诚多倦我心私自喜壮年嗜欲昏日出梦方美囬思昔日欢一一尽堪耻立德与立言重任失行已亦随市井儿车马红尘里醉生或梦死趋向何庸鄙己往不可追来者犹可悔五十七年非今许能一洗
读陶诗因以自戒
东坡晚流寓始喜读陶诗使君未失志陶亦田父辞趣向苟乖隔好恶等棼丝在公犹未免何讶轻薄儿冥心味前言勿易生瑕疵
公退静坐读陶诗有感而作
仕宦二十年翛然一寒士公退饱蔬食琴书伴幽思轩轩同学友笑我懦无志富贵岂无心得失良有自流芳与遗臭二者非吾事已愧抱关人吏部知名字
冬二十七日翰苑东斋读韦苏州诗有感而作
赋分嗜读书己与清苦隣况复学吟咏安能登要津终岁文字间矻矻劳君心幽怀只自知究竟谁见闻西风岁云暮白髪日益新寸心不自降尚负知经纶沍寒鬻絺綌东辕日求秦片言获金印英哉当路人
郭西种稻
种稻踰千区锄薙亦草草今年大有年穗实颇坚好僮仆笑有言蔬食长不饱黄腴含玉粒慰我色枯槁安知乃翁心朝饥何足道得米可十斛急送酒家保
题刘永年卧虎图
视想得虎神以神写虎真卧虎不盈尺雄威来逼人盘伏若有待怒虎屈不伸爪铁刚裂石目电光射云含啸风已烈炳炳五色文熊兕莫敢越麏麞远崩奔万弩不可恐一饱奚足论惟兽亦多类天独厚汝身弱肉恣强食猛暴无四隣可怜书生痴每羡麟趾仁奋鬛振庸懦立髪冲冠巾想像刘永年厌处菜食贫宣化爱兹画藏作御府珍弗虑如虎变委靡花月尘坐拥百万师囚死辽海滨我言亦已竟触物感叹新万乘失其威化作草莽臣
息轩画马图
息轩高妙人写马入神骏世岂无画师下笔落驽钝始知人品凡百业不易进前後三青骢连钱玉花润卓然见天骨千里烦一瞬行行二奚官丰姿脱尘坌清晓出天廐人马两闲顺息轩名士夫早岁驰令闻清时了功名游戏发奇藴嗣孙今复贤羣处见清峻风流慕前修英气能自振爱画岂徒为洗眼看飞奋
观书既久目力稍弱作诗以自砺
读书悦我心既久即伤目惜目废观书灵源复蒙固损益互相攻取舍无定路闭帙俨若思勇断旋自悮司命人孰无视物隔尘雾妫虞成圣业岂以重瞳故不为五色盲閲理非所虑古人见天道安在窥牖户拨去非礼视三冬文史富心目自双清寒月洗秋露
至元五年五月望积雨新霁凉月初上玉堂独步
久雨忽开霁莫凉如新秋青天出佳月清光欲驰流翛然坐空庭恍若崑阆游清风散华髪欲寐还少留人生贵适意此外将何求世味吾岂无但恐贻心忧一觞聊自娱安用百尺楼
五月十五日夜半急雨喜而不寐
人为口体累念虑千万端秋隂惧霖潦春阳忧旱乾此生百年内日日不遑安风雨得调顺造物何常悭吾闻名教言和为邪所干每每致灾沴天心岂凶残今春久未雨风霾凝隂寒一雨忽连夜霡霂声未阑岂惟农里喜市井皆欢顔我无泽物功愧赧兼忧患米价日腾涌逋民何当还一雨静羣氛麦浪云涛翻丰岁信可必谷帛如丘山
处暑【丁亥暑酷倍常年首尾五十日戊子复然】
六气顺当受炎蒸大苛苦端如遇酷吏诬罔恣凌侮无罪心欝烦无惭汗如雨织罗不可逃愤闷谁与语今晨复何晨西风过庭宇洗眼视历书残暑当退处周兴来俊臣贬窜穴火鼠四海一欢庆清凉按环堵羣蝇与蚊蚋敛翼埋粪土六合共澄清西成积场圃
酷暑不可禁因有此作
南维无秋冬祝融复当政炎炎赫其威火官悉奔命金石欲流铄草木难遂性飞走藏隂崖万生如坐甑酷恶谳狱吏薰灼百毒并鏖我赤壁兵沸江焉敢浈日车何迟迟盼午不得正四时各有序不代蓐收令扇揺腕将脱微颸终不竞恨无清风手一扫火云浄喘汗何时苏持心以静胜
酷暑怀赵禹卿
今年暑气盛残庚尚炎溽簿书坐官府汗髪若新沐申未方退食浃背湿裳服归来僦舍底邻溷连炊突开轩厌臭秽闭户困蒸燠燕山得秋早岁律异昔宿司天属相火朱明助余毒东郊有高士世网不可束深林?幽居清飈散踈竹匏食满篱落禾黍过墙屋披襟遐观台曳杖清池曲秋水了一篇负手行咏读肯杂奔竞儿青泥淤马腹人生眠食尔劳苦不自足相招许相过斯言会当复借君北台风翛然醒毛骨
雨霁客至
暑雨逾三日晓霁犹蒸湿有客自外来泥泞没马迹羡我居优轻虚堂对书帙王事有期程谁能免行役我喜笑不答粗得稽古力帝佑得丰年劳逸俱莫恤农家筑场圃禾黍如山积
後六月晦旬休雨中不出
立功既不遂立言谁汝嗔饱食嗜昼寝甘为蓬蒿人西家学苦空愿与冥鬼隣东家学长生奄忽散飞尘人生苟龃龉当作草莽臣着书垂後世名与日月新安能随俗吏黾勉拥朝绅
题史右丞瑞鹤图
四朝社稷臣开府忠武公将相五十年民无能名功嗣侯光前业天禀何贞忠平南笳鼓归退然房刀弓君恩无可报盥濯居斋宫圣夀祝万年不懈兹益恭孰谓九天高至诚能感通双鹤何许来下坛舞翻风如受香火供如示介祉容囬翔久乃去白日流晴空明朝日将午羣鹤踵前踪三日还复来享答醮事终万目快前覩嘉庆四海同忠孝获异应福禄宜丰隆恨无瑰玮辞揄扬付歌工激励臣子心一一怀丹衷画图刻贞石永永传无穷
立秋後八日夜雨
秋风撼庭树秋雨滴寒更繁音杂清响百种候虫鸣少时喜良夜惟恐东方明老怀萦客思望望日东升清霜已满镜何地容复生衰老亦常理百志良未成揽衣坐无寐长歌发商声
八月二十秋旱民忧麦晚至汶上得雨沾足终日达夜
时哉八月雨种麦倍常年谬当劝农责踊跃喜不眠年来米麦价絶食厨无烟三年九年蓄此事谁复言卒岁脱饿殍不胜谢旻天山东百余城德泽我承宣一雨解民忧执绥愧华轩
苦雨叹【时八月二十五日雨至二十九日未霁】
不雨夏无麦久雨伤秋禾六气良难调水旱何恒多霖霪五昼夜陆地成江河早谷未登场穗黑芽成科晚稼仅秀实坐视饱鱼鼍九月迫霜寒麦地犁未过民生食为命艰苦百祸罗无术驱风伯开云变晴和收拾腐败粒起殍免札瘥又念官仓空无输将奈何
至元五年九月五日晓步翰苑蔬圃感怀而作
人生百年间短景一弹指不能为名臣便当作高士胡为逐流俗汲汲惧寒馁我年未半百白髪已垂耳怙恃久已失捧檄为谁喜诸子俟成立素食实中耻何当遂野逸杖履求园绮
庆盖元甫生子
元甫生子西溪相公命名立说辞旨详尽不可以赘不肖以老友欢庆之情不能已谨以数韵贺
此身来何遥开物以为宗相续几何年得父母遗躬上以承无筭下以传无穷继继永不絶直与天地终宗庙鬼不馁门阑蔼春风人道莫此重万金等蒿蓬所以庆门瑞喜见兰玉丛今日复何日欢声动晨钟亲友塞闾巷羔酒纒新红盖侯年半百蓬矢悬桑弓我喜不能寐奚啻他人同作诗代赞祝载酒夀媪翁善人自有後一彪胜羣熊啼声气吞牛夀福溢两瞳明年学言立指挥走诸公再观丛堂上瑞气如彩虹买书须五车升户上高崇
应命赵画索诗
丹青虽细艺能者皆高人请看宣和谱品分能妙神风云湖海士庙堂名节臣胸次同造化惨淡入经营天地生万物我笔能夺真凛凛氷雪冬熙熙花柳春尝观莲社图真宰差凡尘世无王黄华清论不复闻铜台赵济之索言期世珍笔迹我未见诗卷何轮囷许与多名士定如诗什新古人家数中当与谁等伦鄙俚敢靳惜酬报当殷勤寄我数十幅黄华我比邻
秋夜孤坐
露冷寒虫号荧荧灯未灺心清坐不眠耿耿独长夜牕月如见怜徘徊巧相射我岂枯寂人孤衾一寒舍庸驽固何为壮志未凋谢荏苒文字中虚语非所藉岂无匡君术谁复吟荼蔗所喜遭清时上箸不可借
晚凉登北城据胡床孤坐而作
卧病复困暑扶杖登荒城素月流清光木末凉风生陂塘水正满稻秧挿青青田家暮来归篱落烟光明牛犁杂鷄犬儿女欢呼声人生眠食耳何苦厌藜羮列鼎不复得有道不能行去家二千里南来困炎蒸依依东北望飞去故园情
游狐突山
望望狐突山拔絶峯峦起思贤欲一到踊跃忘委靡土人尚缘袭有庙荒山里升堂出云端下深堕地底有马不可乘便稳资杖履数步一止歇吁喘不能已松风散烟雾清眺亦可喜畏涂临絶壁困怯汗如洗游行乃尔劳跋涉胡可拟书生例孱懦炕坐翻故纸缅怀班定远暂舶西海水
薛稷鹤贾参议家藏
野鹤视衆禽昂昂高闲姿薛公得趣深落笔形似之飘萧散踈林喜受凉风吹双双窥鱼鹭淡然立朝饥人生杂鷄鹜一食良凡卑安得挟扶去越海求安期
屏围画花鸟美丽助奢淫高堂何深邃独写九臯禽昂藏看孤洁相对开英襟十二白羽翮九万青云心想当市购时不惜倾千金秖应凉月夕落枕闻清音
薛公工画鹤精巧无纎瑕细染顶脑朱掌中调丹砂踈分羽丝雪胶粉洗复加冥心成老鹤肝腑蒸烟霞胡为功名际静躁云泥差
常喜黄居宷妙絶写鵰鹗狐狸偶相值伏窜愁击搏我时亦少年不觉指拳握誓当踏青云当路洗奸恶迩来不自坚壮志随年薄每登莱衣堂睠睠霜缣鹤
卫懿公好鹤华宠使乘轩鹤惨不为乐战士生怨言贾侯蓄画鹤持卷求佳篇诗流喜题咏不尽主人贤所好良一尔是非何其偏所养非所用国君岂宜然贾侯偶闲适雅兴在林泉一见物寓意寜为物所牵新诗与佳画过眼皆蹄筌
题陶令归来图
富贵岂不荣忧劳亦多端贱贫固枯槁闲适有余欢谁能悦口体不令心思安田园日成趣庐舍亦粗完天爵足自贵奚必赵孟官盘餐有肴簌儿女复团栾得酒覔隣叟真率无欺谩径醉任去留有时遗巾冠笑傲日月长俯仰天地寛画师契余心掩卷重开观他时营别业但愧双鬓皤
五月十九日过岭
燕城望居庸絶壁青挿天行行上北口平田失危颠燕郊入地底俯见苍苍烟北辕天际山高高与云连行行复行行既至乃坦原一川复一山南望肖深渊登陟六百里形势一如前盘盘厄孤岭峭折一巍然隂阳限南北祝融淡无权我来属朱夏衣薄思絮绵上党天下脊始知非公言秦中据上流管见乃尔偏北辰天柱高寒风送攀缘茫茫瞰中夏窈黑堕九泉牛羊散山腰细草青芊芊草浄下马憩香软胜罽氊隂崖万古氷冻老何顽坚风土变雄劲童稚能控弦土俗入四月竈釡火不燃锺乳满巵卮长饮鲸吸川民淳静无事金革业所专上马视千里迅速能周旋女人善勤劳车服手自全食淡复功苦何者为妖妍婴儿奈寒馁有母不求怜家法永传守不为风俗迁强猛自天禀搏击同鹰鸇缅怀会河战事往将百年金兵四十万败甲遗河壖寒沙埋战骨永为蔓草纒区区江汉人孱懦何拳拳退然弗胜衣坐马不敢鞭徙死无出郷出鄊忧食眠凭谁语宋人毋夸能戍边王事有期程顾览难迟延穹庐见张灯牧儿声呼传投宿抚州驿驿辔何翩翩
题文湖州墨竹
此君固娟静变动亦多神萧然文湖州相对清无尘开轩罢琴书写此含风真苦节傲氷雪不受烟雨昏静香妬幽独耻与凡卉隣东坡慎许可屡见诗与文此幅良得意书名遗後人叶叶如有声势欲凌秋旻时无好事者悦目桃李春斯人不再得缣素何足珍佳哉两横枝影落苍梧云
宿兖州廨
方城二十里居民不十家荒凉无肆市何者谓喧譁断碑荆棘中欹倾见州衙白昼走狐兎牕户灌莽遮循例聚父老劝谕勤桑麻俯首听诲言口从力不加民时苟不夺学稼寜有差种树郭槖驼笑我辞浮夸衆散日已夕庭槐闹寒鸦
题閴然子刘大用草虫图
草虫固微物思态纷不同刘侯乘戏墨写生善形容依依败荷枝萧萧霜菊藂拳联寒鹭雨飘揺秋蝶风物物适其适熙熙生意浓翻嗤造物拙神御匪专攻一一欲题咏但恐辞源穷可怜画家手虚费摹勒功絶艺固可嘉纎巧非神雄何时风雨笔云海随飞龙
题徐熙草虫图
枯枝露蜂房气脉元通闭尝观蜂作室煦煦吐元气连房含化育衆胤悬一蔕行人不敢傍毒螫须急避蝼蛄生粪壤欲雨暂游诣皇皇即求穴失土失依庇修角两纷争角抵如猛厉元甲不自振时为羣蚁毙螽斯色尚黄青衣亦同类寡俦不能灾办作儿女戱蜻蜓何轻浮点水起还坠时於枯棘尖立张两翅秋蝉罢弄丸脱殻鸣得意寒露一朝重闭吻僵仆地双双金粉蝶乘风夸秀丽花隂困午阳赋分亦柔脆乌红名鬼蝶忽去忽复至不立醸蜜功窃食羣芳味朱蜓衣朱衣漫不知称谓追逐蜻蜓飞衆同矜独异山蜂容声恶黄巾曳元袂时将良马逐强暴凴觜利徐熙本工画观物得情致我言非佳诗咏物岂无为扰扰区中人一一自标置奸黠侮庸愚贱贫慙显贵奄忽百年身经营望千岁甘为造物弄抗顔劳知慧出言言济时立功功盖世升高不能回危机不知畏万物一刍狗掩卷增叹喟
题卢仁美友敬堂
以身视四支支痛身不安四支各相视彼痛我何关有物毒一支左右互防拦而云不相亲此语何凶顽万类本一气况在同胞间诗人咏脊令兄弟当急难风俗日薄恶手足相摧残父母宛在堂离析何厚顔不意衰习余友敬见一斑谁当发荐章旌表光门阑
省掾王直卿双亲皆八十
天下为子心皆愿亲夀长怙恃两无恙孝哉藤州王晨午具甘旨夏冬问炎凉深爱见婉容养志恐有伤父母同八十步履偕康强四海知名士辐辏投庆章亲心日悦豫千载未易量十年一拜贺新诗塞高堂徧刻东山石百世垂清光亲夀当几何东海生麻桑
题谢才卿母八十诗卷
养子望成立三凤皆青云事亲祈夀考八十健且神慈孝志两遂庭草亦欢忻蔬水不戚戚况复鼎食珍剪髪有余乐儿辈今搢绅蔼蔼一堂上和气蒸四隣赞叹可生福斯言最真淳清议岂易得看取题诗人
题张梦符亷访临淡游三友图应刘清叔之索诗也
清叔抱高节岁寒梅竹松何人解幽意萧然寓轩翁汗简索评题意谓臭味同适当雨雪天姑射挟两龙清艶入神画定非桃李容何时逢二妙醉歌松雪中作诗吊林逋字字梅花风
题赵大年小景
高堂画巨壁涂抹费青红麤恶映疎濶刺眼增凡庸赵侯善涵蓄六合盘心胸合权峙雄岳毫髪分林丛相去不寸许云山千万重梦觉屏倚枕放眼瀛海空正如米芥粒潜纳横天龙俗笔漫张大客气谁为雄
宿东平府廨廨近库藏巡铃彻晓梦囬枕上有感而赋
衰老苦夜长卧久不成寐铃铎响终宵巡警足严备重门仍击析今古不能废嗟嗟盗贼心刑威了不畏人生本定分温饱岂易遂肠有藜藿充体获毛褐蔽此外复何求甘死于不义何当富而教各各安所值无问公与私外户皆不闭
宿渔棠
鲁南三百里小邑名渔棠缅怀臧哀伯忠谏有耿光理到诚恳至万世箴禽荒大字当书绅佩服不可忘惜哉鲁隐公讳疾甘膏肓文过称略地不知过弥彰先是穆天子辙迹遍八荒不闻一直言怀古令人伤到今二千载兹道空茫茫
宿潭口驿
蓬蒿荆棘中茅茨十余屋驿人敬官长邀迎留止宿酒薄不堪饮夜暗薪代烛借问少人烟无人来卜筑亦匪逃移多国初殄兵毒休养生息恩百年不易复侧耳闻斯言无寐到天旭
登燕城南忆田园有感
临高瞰流俗扰扰困奔竞贵贱虽殊途究竟均害性蚁穴蜂衙边大窟豨牢并我本淡荡人壮齿惬闲静一官偶拘缚黾勉杂纷哄鄊梦遶林泉南望徒引颈松篁映牕户兰荪夹堦径山田卒岁寒教子了家政世事不投耳心逸身寡病有酒随量饮作诗以情称适意于百年俯仰一从命兹意何当遂霜雪忽满镜悠悠下城颠又堕黄尘穽
郭西卜宅闻嗣子以邻墙未定有感而作
匹夫争亩宫羣雄争四海万古同一争奚较细与大圣人中天立所性良不在乐哉顔子心安有身口害
登历下文庙郁文堂
科举诚陋学在我犹饩羊去道固云远尚有谈文章迩来并是废人心悉伥伥学校虽粗设虚楹照空廊朔望香火冷老雨淋欹墙教官窘生理日求餬口粮後学岂不繁儒名行工商小慧落胥吏愚鄙趋耕桑大黠巧干禄庸懦老村庠衰风不自振例为饥寒忙天恩本优渥差税徵未尝所乏在劝激遂使贤愚龎人材日凌替圣学何微茫我岂私同侪所系为时伤州县四三员字不辨张王判署尚未闻牧民岂知方养贤道既废选官路宜荒共治二千石何处求贤良弦诵杳无闻嗟哉郁文堂
客荆南三年出入唯一马近以病死戏作此语
齐景马千驷爱驹心未盈山谷量牛马亦有尔朱荣胡子官南方一马何零丁今晨以病殂家僮走嗟惊呼童前致辞尔心宜少寜莝秣不苦劳废眠起寒更望我官职高裘马颇肥轻结驷复连骑扬鸾应和铃我岂无是心义命难称情杕策谒军门云台俨图形骑驴三十载以诗了平生赋分有厚薄造物持权衡畜马与畜德各求千载名徐步以当车吾亦不徒行
哭挽左丞张公
圣贤不易合千载一相逢中统开至治皇皇仰羣公都俞吁咈间稷契映夔龙相君当是时雅量得中庸献替恊圣意寤寐怀贞忠荐贤若不及汲引言路通中外杞梓材尽出培植功养民务速富建策司大农惜无龚黄守善政莫我从出贰栢台政庸懦凛生风所用多亷直簠簋皆饬容晚节佐枢府军实自披穷年耆志未衰白髪照丹衷圣情日虚伫妩媚恩益隆岂期不愸遗遽尔梦奠凶相君去无憾哀荣全始终一时登龙客忍见门巷空我非感私惠哀与士民同葬不获执绋谥不与褒崇碑墓与志幽有言漫填胸千里闻讣音老我涙横纵梦中时通道哭奠若堂封
哭亷相平章
间气何所寓感之生异人卓越趋向高举足踏青云汪洋器宇濶沧海无涯津一命领方伯再命当大钧许身不轻浅要接伊傅隣心为知己尽仰答尧舜君读书知圣学不染章句尘执政履王道功利奚足云志不在一时树业垂千春爱士慎许可门满王佐宾誉望星斗重饮食寒士贫屡空常晏如所念忧饥民深严後乐堂寤寐思经纶济海横巨航苏旱霏甘霖礼乐统刑政咳唾期一新奋乎百世下再复唐虞淳二?何许来医和术无神沈绵竟不起天意谁能询生之岂无故夺去良有因九原不可作恸我泪沾巾我车匪徒出沙路日荆榛

[book_title]卷二
[集部,别集类,金至元,紫山大全集]
钦定四库全书
紫山大全集卷二　　　　元　胡只遹　撰五言古诗
歌风台
吕政毒四海吊伐良有人斯高蛊胡亥匹夫可亡秦咸思出汤火谁能舍寛仁所幸遇项籍恃勇私一身三杰屈羣策五星聚昌辰人天苦兵乱一劒浄风尘归来过故家冠盖杂乡邻酒酣唱高歌天日为一新除凶信英伟惜哉多因循猛士守四方以是了经纶挟书岂佳律速去谁汝嗔覆车宜改辙羸政胡可遵直绍夏商周建极明人伦长陵土未亁子死牝鷄晨苟非天祚汉国步卒艰辛不循汤武轨不新唐虞民自是一再降晋武与隋文受命创业主处心当忧勤上以答天眷下以翼子孙勿谓功苟就佚豫抚严宸
跋真率会图
古人重交游文会以辅仁德业日修进分义日情亲临死生贵贱不改金石真一举称管鲍再举称朱陈今人有势利性行本不伦朝为胶与漆暮为行路人美哉真率会可使风俗淳郑国昭温公德星聚天津蔼蔼十一人仪凤暎祥麟口吐尧舜语衣振周孔尘雍雍庭户间四时一阳春洛人何多幸朝暮同乡邻想像此一时市井无顽嚚佳会不可见再拜画中神
登鸣琴堂故基
吏以身化民民自乐循理善诱无恶言风俗日淳美春风和气中周旋乐与礼不大声以色弦歌而已矣宜乎圣师言许与称君子我慙领郡符学道不修已区区终日间喋喋费唇齿民有不若德未免以鞭捶一时虽面革中心顽无耻循吏未可攀圣域安敢跂再拜登兹堂沾衣汗如洗
哀第四子於济寜官舍
有乐即有哀无哀乃无乐人生非木石忧喜互纒缚所以漆园翁要使情爱割吾知固勉强此理亦不恶老牛舐犊慈天性不可削子夏丧其明乃尔自残虐五十不知毁父母岂为薄圣教意良深此味宜细嚼我生失子哀累累不可脱人为与天命疑难谁判凿要当自消释中怀渐空阔
老怀已索寞忧患何相陈十年失三子新妇偕逝倾百端自解释不觉泪纵横聚散固不免数理吾颇明余生命何薄明灭如风灯得孙近十人夭殒皆孩婴二女亦成立相继归幽冥婢仆十五人饱暖壮且狞得疾即不救岁岁无安寜小术隂阳家空亡运使令若云祸有缘罪恶何贯盈报应不可晓哀怨何时平恐此皆偶然幻化难倚凭跖夀与顔夭一一谁秤停丧亡莫悲苦生聚毋过荣老涙不多得任运勿伤生
庆王晋卿佥事母八十
成子赖贤母敭历贵公卿悦亲得纯孝坐享五鼎荣母子本一气慈孝通神明有感获明应夀母臻八龄起居亦强健仪训尤嘉贞盛事耀闾里美誉飞天廷锡类化天下简册有名馨母执即吾母拜庆舒中情但愧才品凡伟节难赞铭荐章岂无人史传当自成母夀益延永子业益飞腾里门傥旌表愿以慈孝名
题雪堂和尚雅集图
主人学苦空虚左天下士衣冠固不同气味本相似大道原于天至性寜有二小智徒自私汝非而我是短白映长红万象皆春气甘苦齐结实总待西风至高情悟兹理四海皆兄弟佳客实满门亦起专酒食性理谈天人游戏到文字三生白莲社千载修禊事公案又一新清诗挂名氏不知几千年而复有兹会所欠龙眠画风采发英粹诗像同刻石传芳流百世方驾晋名流我言不阿比
租无田
井田不能复限田亦不举富家连阡陌贫人无畎亩地税随推收控告亦无所卖者岁不除买者积仓庾农人惜寸田吝惜过儿女忍泪立卖书谁怜此情苦看人耕且获锄耰倚环堵里胥徵秋粮催唤急风雨此寃谁辩明申部部不许诉天天何高泣地地无语举家欲奔窜饥殍因难阻茫茫天壤间何地为乐土
七月望霖雨感怀
客怀本悒欝更值秋雨淫逹旦复连夜出门泥淖深目倦掩书坐檐溜声浪淋稚子来随仕孤闷不可禁伴我如枯禅相对静沈沈千里故园路一掬他乡心今晨七月望佳节世所钦麻谷荐新祭儿女连袂襟遥遥应相忆念我岁寒侵秋衣尚未寄妇姑勤暮砧岂知长安客宦情雪盈簪男女愿家室独我如商参积隂天易暝四壁秋虫音
石砚屏【有序】
至元十一年客太原得石砚屏高不咫广不尺粗见文秀如山形树影以谓不足珍玩置之箧笥又七年家居无事整缉编简之散落者复得是石於其中反复把玩若可爱者然而未敢必其天成人伪也涤去尘垢平以砺光泽以砥拭而视之涸隂沍寒中雪山明灭山下老树根干而枝树外山根土坂远近高下浓淡位置姿色元气淋漓溪光掩黯若为寒云宿雾蒙幕者文华无面背石皆表里洞彻噫造物之巧无不有无不在人见其外而不见其内见其发而不见其含蓄感而为之诗
蟠塞天壤间名山几千亿神化兴云雨秀润藏金璧奇兽杂珍木圣哲不尽识兹石一何异高广不盈尺天地与海岳纳影无遗迹孕秀几万年元气尚蒸湿乃知造物巧神妙不可测问道何所在粪壤及瓦砾无小大美恶孰能少隔絶人出万物表胡为自戕贼发我云汉章明我天地德我心无不有无徒玩兹石
题飞狐王国宝南塘图杨郎中徵诗故也
人生行乐耳每恨不可必纷纷守钱虏蹙缩死寒乞披图翫南塘奚啻千金值华屋丽飞甍溪亭叠危石名花杂珍木葱青光照席举杯桃李隂春晴莺呖呖放舟芰荷香凉月不虚夕婆娑溪上影醉袖天地窄我知主人心默悟驹过隙子孙幸能家乐此自恬适愧无良题评璀璨悦佳客千里来徵诗鄙语不容惜白日战黄尘翛然脱羁靮悠悠想丰姿云山阻平昔我诗非奇诗风期得情实属君磨南山大书复深刻异时过君门洗耳溪流碧
题闵子祠碑隂
圣门七十子入道何殊形善诱亦善学各因其所明柴愚与参鲁一唯岂徒譍贤哉子闵子以孝趋圣庭直差顔子肩竟以德见称孟氏具体贤至论岂阿情区区季氏宰何物来纒萦余光千万载炳炳垂日星我来拜祠下丰碑刻新铭乌王二贤侯为政知重轻坐令此邦人务本羞径行大哉尧舜道始於事父兄
前题
古人严事神报効勲与德叔世侥幸心妄为祸福惑祀典久衰讹淫祠委丛立诡怪杂凶妖巫觋增蠁肸西乡箫鼓喧东社羊豕集有司不知禁敬奉翻踧踖坐视贤圣祠风雨摧破壁我登闵子堂拜拚三叹息历人知敬公于公定何乞悠然汶上行不忍污僭贼亲踈无间言至行贻世则二善能傚公厚福非神锡在公何亏增齐俗粗有识南山细如砺尚作丽牲石
安氏孝义诗卷
孝弟本良能教衰俗乃恶周秦均此民厚薄何寥廓父子虽同居井竈异?凿於斯有人焉内则无愧怍羣鷄正争食萧然见孤鹤门闾获旌表诗咏满囊槖携卷来乞言与善敢他托欲知义利分子孙慎所学庶几孝义心永永不衰薄
跋宋徽宗自画诗意图展卷执笔微吟深思
作诗本言志而况于大君一日总万几安可同骚人识虑不深远忧祸从厥身琅琅勑天歌万古宜书绅
题王侍郎子字说诗卷并序
近世父名子师名弟多夸美而少戒励以致子弟骄矜自得不知其职遇长者父执则昂然与之并行事官长则侵忽陵犯此固禀赋气质之偏亦为父为师者姑息许与太过耳今观提刑王公为侍郎王公之子命名立氏之说其高於流俗远矣盖亦熟知其父教以义方所以求名之意云
成子良有道取友宜慎明为善与为恶皆是朋从生庭训固谆切出门孰偕行一暴而十寒良苖岂能荣王侯作字说照见叔世情要助义方教反覆何丁寜我诗赠元益此语宜服膺谢絶奢淫子结交皆老成日见所未见日聆所未聆才学念增广器业自坚凝幸为名父子有善易飞声世胄门第高举足趋天庭不为贤牧守定作贵公卿
题田经历梦诸葛武侯诗卷
一心生万虑善恶影响从琅琅夜气说万世同禹功人为气血役百年昏寐中梦中复说梦自盲还自聋殷中梦傅说孔子梦周公吉人常梦吉凶人多梦凶吉凶果孰召此理讵难穷田子晚知学有恶能自攻一念或少差中慙面生红出口择邪言立事远邪纵心诚得正梦若与神仙通颠沛不由径要与正人同
题义商诗卷
为富多不仁况复市井身天资苟超迈薄俗不能尘利者义之和忧道不忧贫人能践斯言万金同一缗张许二商隐气宇高絶伦临财能乃尔汗背读书人
跋孙尹逐山魈诗卷
五祖治即墨下车逐妖狐县人以为神祠碑照城隅一正慴万邪此理不可诬孙尹亦良吏小魈远逃逋想像宰邑日政与常人殊嗟今守土官心术何崎岖坐为奸吏谩黾勉同赃汚人妖不易治隂邪岂能除判笔孰传神几度鬼揶揄
题理宗书
晋武唐太宗健笔如飞龙一传至孙子蠕蠢食叶虫乃知气盛衰云泥迥不同宋自宣政初宸扆人已空南渡百余年苟延蛰坯封不闻尝胆苦尚求书翰工痿弱如病女弄笔无惭容一时阿谀子装背锦纒蒙惜无柳公权拳拳纳深忠
祖宗尽神武定乱甲躬擐後嗣何懦孱把笔气消散蛙坎吴山宫鱼虾海腥烂北顾岂无事区区学书翰精妙到锺王能救将肉袒所得仅如此不满一发叹我知帝王书天章灿云汉只字落人间神鬼亦严惮岂同闲适人挥洒一销饭
题解州盐池诗
人生须五味口体乃充悦甘辛与酸苦不备非所屑惟兹咸鹾供有口不可阙我行滨沧野煮海力疲絶中原腹心地有此大宝泽每当三庚暑风火战凝结溶溶鸭头緑倏忽百里雪聚积千银山投集不再月瀚海分一盃岁繙亿兆舌随取复随平万古永不竭我谋夫谁从一二迂濶策黄流通百水一一具舟楫太行开坦途夜黑见车辙所及无畔限工价随例撤圜池树帑藏山立得金帛
跋柳公权帖
文章即情性骨劲柳诚悬心正笔乃正百世歆名言婉顺避显谏不取讦直愆此幅出居忧哀感心拳拳奚暇工点画观者无求全
读易堂偶题
大气举大地升降三万里气出则地落气入则地起地落白昼长地起永夜晷呼暖吸生寒气机自能尔圣人画八卦知者世有几洞见神明德悟悦变化理一隂复一阳其势不容已五行而万物一源分万委隂处二阳下巽伏而风靡阳居二隂下雷震安可止隂居二阳上兑泽不胜喜阳居二隂上止畜不移徙二阳包一隂附丽火终始二隂藏一阳从盛而为水隂阳互为根中乃其根柢三隂与三阳父母未生子八卦再交错万类无穷矣
後乐堂为亷相题
忧乐人孰无小大各殊职野夫忧百亩岁宴有余适皇皇万乘相忧虞何时毕礼尊庶僚絶禄厚万锺食入朝觐天光宸扆赐顔色出朝坐庙堂百司候呼叱崇荣既无伦重负胡可释四海系安危九朝资柱石所以贤者心了不事安逸报君寜有身尽瘁犹汲汲一夫不获所深夜时自责廷争宜有言惟恨无百舌恶能同括囊得计乐缄默大政宜力为朝行不容夕奚为持两端首尾生畏戚不忧谗诟伤所恤公论直不求百年安万世耻慙德视财惟恐多安忍复丰殖澹然李文靖栏折不加葺视权惟恐危安忍矜自得俨恪王文正恩不由己出挺挺一范公立志寡俦匹慨以天下任百奸潜屏息徂徕良知言直拟夔与稷至今勲业光烜赫夺星日一片忧国心照耀云水白我朝贤相君奕世扶王室英姿百链钢雅量云梦泽经学造精微义利分白黑宴居萧然士漠不见豪习飜飜书满几灿灿琴在壁客来谈古今义理穷得失上虞衮职阙下忧万民瘠虚堂名後乐举目成感激范公心可师异世幸亲炙范公才可学烈烈踵高迹匪同好名人门楣取华饰大勲岂易量??髪如漆致君唐虞上有志不难必三年登公堂拱默慙侍席谨掇士论余作诗聊纪实
冀正甫需轩诗
人挟刚健才见险不能止暴虎而凭河夭横不知悔季路升堂人竟不得其死昭昭需卦象少忍须臾尔八月舆梁成亨途日千里
诚悦堂
父母爱其子常忧过与疾孝子知此心栗栗恐失德承意先志外持身日严勑言行两相顾至善以为职晨昏问起居亲顔有愉色居官服难事父母不戚戚登降诚悦堂庶几心自得
题郓城汤鼎臣汲古斋
人心随俗移趋向竟汚下一闻谈古昔愕睨杂讥骂恨恨不下达鬼域日欺诈知利不知耻犬豕同椸枷倡优所不爱百辱百凌跨有客携客来从容听言话喜与端人交俗语口不挂母夀近百龄温清日冬夏结茅号汲古法书映名画再拜求诗文与洁喜不暇古人谁复言古辕谁复驾市井得斯人失声发悲咤
厌气堂
望气不经见此理诚有疑日月与爝火小大异光辉大人虎文炳君子着威仪焄蒿与昭明亦各从兴衰四百年炎汉祯祥岂细微人而欲胜天巧诈真儿嬉周德亦已灭寜与吕不韦积恶如丘山杀人血成池此身得苟免侥幸不自知荒台如废堞千载未平夷诟骂贻万世驻马一吁嘻
圣人有天下此心了不与天位恶能私万世独我?王气谁使然乃不畏天怒吕与羸何亲天已开汉祚淫刑血四海尚可践天步借问压胜台何如羑里库王者不可杀徒为速衆怒七庙寒无光独夫尚骄固子戮国亦亡何暇自哀悟我诗贻後人永监秦车覆
题鹿庵书
书法立气韵点画乃舆隶一将诚鹰扬万卒自精鋭後人学顔书区区较形似问渠胷臆中有此忠义气假屍以反魂体同神已异鹿庵气高迈心画能劲利追踪瘗鹤铭安肯求妍媚世无涪江翁谁人作侪辈已来四十年书学坐衰废惟公振英风进道仍进技方蒙提耳训冥鸿忽飞逝千里遥相望抚卷增叹喟
安邑尹申子游山图
申生阀閲子宰邑颇干局公孙喜闲谈不为声色欲乐哉游山图盘礴膝横竹丈夫当妙龄经济志宜笃怀才值明时秋风送飞鹄胡为慕村叟烟霞友麋鹿汝心吾再思要享知止福凡人居富贵贫贱使可复终胜无耻人龙锺窃官粟
题张和卿舒啸亭
人生作卑官屏气不敢息趋迎事官长呐呐伺顔色所以靖节公拂袖辞禄食曳杖东臯上舒啸天地窄寥寥千载後何人踵前迹螺山依云深汶水照天碧诗成一长唫凉月送佳夕南呼公孙和一杯可用吸
微风引和声杳渺穿云迳踈篁揺轻烟醉梦亦苏醒月明河汉倾空山有人听
闰五月朔移居遣兴
历徧人间事见彻天地心动静互摩轧万物何林林巨细随赋禀善恶从阳隂一受其成形有我古到今六合一传舍生灭万浮沉人生百年物行路日駸駸贵贱与夀夭彼此不相侵分限前我定人心自邪淫强健昇平日有酒当自斟
八日旬休端居
簿书杂词讼纷扰无绪端剖决乏明敏昏倦生忧患皇恩悯疲惫旬日一休闲翛然掩关坐元气徐生还官事岂易了旨哉意外言
治郡甫半岁吏民未相信忽惊除书来改拜宪使印宪司主击弹不才慙鲁钝贪汚在在同寃抑积成坌我无片言敏一一费穷问非道固难欺巧诈不易讯无私自生明羣邪莫逃遁我心如止水妍丑何劳认我心若权衡轻重自退进毁誉非所知改过吾不吝
草堂独坐
飞飞出林鸟曳曳还山云鸟出固求食云归定何心往还不暂息万古以至今劳生三十年归来雪盈簪静坐观万变造物何长勤
辛巳九日草堂独坐
佳节岂不多贤者爱兹晨我思古人心发兴良有因孤芳止幽菊阳鸟来自宾过此属孟冬肃杀非阳春岂徒徂年悲白髪日益新有酒不畅饮奄忽同一尘千载诸我友悠悠柴桑人
郭西草堂独坐
古人事道德今人忧贱贫富贵一朝得患失不顾身身名两俱辱种种同一尘余生千载後风期与谁亲所幸愚且拙不获乘要津缅思渊明贤投绂事耕耘秋获虽不足掩关乐天真移竹出高笋种蔬日芳新披襟北窻风天远无纎云悠然一长啸孰为羲皇人
因反葬还乡僦舍以居面南山独坐而作
京尘二十年耳目厌纷竞今年遂归来山城乐深静十室九亲旧情好足成敬往还无将迎语话絶谀佞举足皆坦途不复忧机穽但知平易欢孰羡才华盛人生粗温饱安用闻时政缅怀居微官心体交相病窻涵倚天山门掩緑萝径好鸟鸣树巅似与吟和应心从无事来西日觉迟瞑读书既少通奚必远求正一琴静无弦无意求人听移文不须来兹心久已定白髪还故乡亦岂要时聘一盃对南山满引时自庆
王经历恒斋诗
易经雷风恒象义甚精究六爻五凶羞圣训岂诬谬恒德何鲜能不恒自贻咎高斋掲兹名命意亦深厚朝由仁义行夕惕惟恐後终食不违仁月将而日就常惧名过实一失不可救靡靡衰薄中得此拔华秀所以天下士赠诗如辐辏我言何轻重谨让羣英右乍作而遽息每每?兹疚见贤思与齐援笔不自陋
草亭隐几诗
发土筑垣墉坎深作莲池种蔬平凹叠因高为亭基亲友笑荒陋童仆不告疲游观与栖息我心惬所宜清风送佳月细水生涟漪茅檐不寻丈坐与浮云齐
题朱晦庵周易横图
伏羲画八卦万象已圆明文王八其八注解己丁寜又恐人不悟系辞仍定名周公何殷勤每爻言庶徵孔子继三圣披閲极精诚细疏作十翼廪倒而囊倾所恨王辅嗣四圣为一经读之使人迷不见宾主情贤哉子朱子复还旧畦町探原写横图始终一笔成一隂复一阳七级得全形首尾皆自然安用口舌争
退食自责
忧世复忧身无病欲成疾举杯不欢饮对案不甘食人皆日忻忻我独常戚戚感激一饭惠图报等深德意气一然诺履信不可失十年受国恩举家不耕织有生俱皇皇阖门享安佚泽民昔自负不闻一言直论兵尝自贤开边默无策书生例空言素学当再习
公退有感
黎明入官府问米盐细务簿书堆几案过午仍判署王事有程课日月敢迟悮但恐致踈虞困惫奚足虑退食例申未有时沾薄暮解巾僦舍底尘顔髪垂素饭余推枕卧夜短天易曙妻子隔千里八年苦孤寓禄食岂不荣弱质困驰骛仰惭经济才万钧不劳负谈笑天步清謦欬民室富勲名纪太常轩盖沙堤路华屋艶神仙八珍不下筯赐予快恩赏诛锄酬怨怒才命各有分无为生怨慕
退食静坐
看书才识弱济世权分卑人生未中年饱食将何为岁糜太仓米报効无毫厘偷安固自便谤责将谁归趋朝署纸尾公退掩柴扉有舌戒莫扪有心废深思流光何足惜永叹伤明时
四月十一日静坐
人皆厌闲寂闲寂岂容得散步既少倦澄心坐自息真气忽我从心境一融适深扃隔嚣纷良贵无俦匹开卷晤贤圣鄙吝悉氷释虽非羲皇人聊尔免羁靮孰能踏红尘蜂蚁同汲汲
偶然感怀
士无忧世心何异燕巢幕突炽幕既焚不救巢离堕嫠不恤其纬所以惧此祸可怜贾长沙痛哭不安卧公卿尽庸流百口纷沮挫却令主父偃烂额延上座
静坐有感
人生本无事营营复区区朝为利所诱暮为名所驱畏途冒驰骋权门妄奔趋恶贫忧不足求富岂有余天爵不自贵甘作外物奴所丧如丘山所得无锱铢下成妻子祸上连祖宗污奴顔复婢膝赧汗沾襟裾残盃与冷炙何异餔糟猪天地生万物厚薄暗乘除与齿即去角二美不可俱付我以忠信饱我以诗书授受亦已厚粗不乏所须同胞亿兆人冻馁无綀襦征戍百万卒不如首丘狐余生负何德潭潭府中居有口若瘖瘂有目如盲夫负罪不知愧尚忍贪膏腴有屋庇风雨尚忍求高闾有马不徒行尚忍思驷车息心安命分万虑俱晏如宸恩同雨露四海皆沾濡诸子粗成立复我瓜田庐
题姜节妇传【京父之妹商相作也】
羞恶志莫夺贞节以死守此心人孰无可暂不可久失夫失其天氷蘖成白首妇道得所安不为名不朽重令冯瀛王泚颡凝妻手
閲物
人生一何愚精魄常外驰入门叹贫窭出门慕轻肥神为事物耗梦逐声利飞朝遂侥幸志暮愧颠覆悲百事欲佳美一身不自持此身如舍屋主者当日治此心同主者有物当依归屋空主不在屋坏主不知主人定何适狂醉寝街泥未醒辄复饮老死甘昏迷舍主两倾散妖怪相追随我心非苦空我言岂侏作诗聊自警神志常融怡
题张公佐画寒江图
黯惨发凝沍雪压长江船崇山界天白僵木无春妍万物归闭藏地裂缩愈坚二老何许来醉归傲氷天公佐亦奇士径拍范史肩笔挽玄冥威毛骨生凛然会当六月火海沸石吐烟燔烁不可解展卷时在前
题顾大夫诗卷
医工顾良辅持卷来求诗我欲相告教医非我所知我欲相称誉不知难为词漠然还卷轴佳意不可违农皇去已久夭枉谁伤悲术讹杀天下人命如尘泥岂惟医药子牧民亦如兹我言非诟世顾生宜深思不经三折肱恶可为良医
王仲略之子持卷求诗
仲希能尚友遗山善忘年草圣新乐章子孙宜世传迩来风俗薄情以势利迁漠然见父执手泽随弃捐仲略吾世契有子乃尔贤迄今四十年墨光犹烱然秋涧题训辞广文赠佳篇不鄙贱衰朽千里来乞言乃伯辞理尽援笔还自怜愿言通家好世世金石坚
寓怀
掩关诵医方无疾不可治出门值微恙羣方坐虚费药品非不佳术业亦深邃主人信且诚标本吻相对竟无一効功敛手默辞退天命固难明人事本不昧君子贵反身愀然还自愧
自释
天地亦云大倾缺不平满可能蝼蚁躯一一必所愿挑灯悲夜长揽镜惊岁晚古来大名下素志浩千万未絶获麟伤又起思凤叹经世愧无能着书复才短身安子孙贤贱贫从懒散
书生慕黄卷爱玩倦复披蝇头録细字两眼成昏眵苦心入冥搜緑髪成霜丝块坐尺椽下握缩同寒龟冬暖儿号寒年登妻啼饥尚云有真乐老死不为疲立言发新论圣道是耶非肺肝良苦心仅得招谤讥壮哉班定远奋厉投毛锥生前志已酬身後名益驰一篇西域传万古功巍巍我岂牕下人久堕故纸痴立术当慎始既久不可移利百方易业此语诚良规万事莫非命慎勿羞前为
效李屏山狂童怪语
释老图冥狱仅能骇庸愚六经语名教才得笼世儒一有不羁事蹴踏如土苴岂惟祸未及厚福集其躯天心骄若人鬼神将何如
有感
圣人善明理理有不可必圣人善知变愈变愈无极古今夀且贵一一诚大德古今贱且贫一一皆鄙质成败亦若是附会论得失万事尽偶耳龟蓍昧前识区区贾长沙徒尔长太息祖父跻余踪却享五鼎食
前题
马援因炎瘴还忆少游辞东坡贬海南始爱渊明诗二贤人中英岂为声利迷长才良有余前途忘险巇猛虎堕?穽飞龙困沙泥囬首青云鹤不落网罟机载瞻九霄凤翺翔览德辉缅怀四贤心谁是又谁非未就武成功寜食首阳薇
前题
气机始一动宇宙不自寜一生复一杀舒惨为枯荣巨运已不齐万类何能平未满五千岁已自差中星日月屡昏蚀河山亦枯倾乾坤时振裂星妖几峥嵘较以句月间七晦而三晴大变不可数细异奚足惊所以人世间治少而多兵正气未少苏隂邪已凭陵端人杳粟芥憸恶同陵京弱肉强者食屈直谁汝明均为风化羽燕雀茹鵰鹰均为水中物鱼虾饱长鲸始知气运机万古一纷争区区名教言呶呶谁尔听
天道良好还一一相乘除始焉若太偏了不争锱铢身居万锺富子孙乏簪襦暮为新丰客朝曳朝堂裾庆者甫临门吊者已在闾莫喜无故福祸亦与之俱此身幸苟免後嗣将何如万事明对待有目何昏愚自甘造物戏哀乐良区区就舍不失义祸福非所虞不见有道翁气数不可拘不见轻世士语默乐有余不为外物屈无往不安舒蛟龙一有嗜豢人能醢葅虫蛾尔何物宜以烛焚躯
题杨氏家藏山水横幅
画师贵细密格俗失高趣士夫尚简洁云远生意具天际得归舟微茫见烟树重嵓映幽居云水自朝暮细路遶寒山还家人独去吾乡富此景未遂风烟屦题诗一嘘嘻把翫洗尘虑
题四皓图
汉高或骂儒所遇非英伟前星一荡揺良辈不能止邂逅园绮徒羽翼已成矣始知高皇心未尝不重士纷纷琐屑材一骂已污齿事定复还山世尘岂能凂彼哉鲁两生固陋竟不起遂令朝廷上永絶二代礼
跋山谷书藁
修辞立其诚下笔无草草尺牍亦细事谨密犹起藁後人何荒唐万言一挥扫侈心夸敏捷自谓足妍好闲窻明眼人咀嚼细论讨万山无寸玉弃掷复谁宝开卷愧前贤得名何太早
自适
作诗匪求名言情代吟啸作字非悦人形写胸中妙辞笔偶从心美恶忘讥谓人生各有嗜一一岂同调孰无功名心应时发辉耀自非瑚琏器恶得升廊庙幸兹谬通籍禄养离屠钓鈆椠老年华自怜还自笑
无人静掩关日永如岁年不着牀下履凝然肖枯禅羣鸟何许来相呼鸣树颠书帙盈几案閲卷时一眠欠伸还坐起帘影日西偏安得骑鲸客细咏坐忘篇
题耕读轩沁州韩君锡之所居也乃子来请诗遗山诸公先有此作
有田能力食耻学官仓鼠着书泽後世不愿随人语长松北窻风踈竹南楹雨枕上羲皇人外物皆粪土
自遣
赐也不受命货殖亦已丰囬也乐安分箪瓢恒屡空齐在圣门下学术已不同莫讶叔世士随俗论穷通年来堕游宦年去风转篷桂薪米玉地两见燕雪冬旅进狂斐辞唧唧吟砌蛩坐看封侯人吐气飜长虹我岂无口耳抱膝如瘖聋耻窥端木墙愿蹑顔氏踪热中不可作长啸来清风
跋徽宗所书千字文
书翰乃心画因外以知内羲皇画八卦天地万象备人文化天下圣功非进技晋武唐太宗犹足见英气吁嗟宣和殿顾影求妍媚日与童蔡流瘦硬夸新制他日韩州行掷笔始知愧
题惠崇潇湘烟水图
惠崇烟霞人萧散江湖身心与云水一禽鸟亦相亲物我共闲适万象同阳春爱画非画师模写造化仁獐猿两痴黠相戏复相驯鹅鸭杂鸿鴈游泳全天真汀花迷岸草茂林连修筠风蒲霜苇外红蓼欹白苹物物自荣悴不知忧斧斤写生得生意一洗俗笔尘我生亦良苦公廨困冠巾民讼千万端吏罪如鱼鳞训谕不能息笞箠惨伤人对画空自慙何时风俗淳万类各得所同作太古民鱼鸟亦咸若草木含芳新
偶成
人材应时须用舍奚在已所以掩鼻笑正恐不免耳生与哙等伍背汗增愧耻蝼蚁既堕地未见寒饿死可怜奔竞徒贱辱无不至蹴尔而与之乞人且不视
无题
此心本虚明百欲日昏蔽譬如镜积尘不复加磨砺愈远愈忘反与马牛无异既无贤父兄学校久亦废耳目所见闻伥鬼杂魑魅习熟为当然寜复知慙愧天道如循环乱极应还治英哉贾长沙太息更流涕可怜汉孝文苟且承秦弊兹时去古近三代良可继失时而不为令人增叹喟
气质苟不高百为皆琐屑趋向日汚下逐逐声利辙年来省前非改图当勇决尧舜至周孔八圣吾慕悦立德与立言汲汲追前烈求心即师友自语自磋切必待文王兴庸懦非英杰松柏一出土便与蓬蒿别已见千尺姿从渠岁寒雪
五十无所闻固为圣人弃矧余已六旬耳目渐昏瞶虽逢庸鄙人谓我不足畏壮年不可追知悔当自励倒行而逆施斯言何自弃庄敬可日强愤悱通必邃夀考吾不知力进王良辔
夜行固云差失道苦不远天明得正途欢喜忘呀喘我车颇坚完我马亦强健白日虽过年仆御皆再饭周道直如矢良辰未晡晚圣域望九关观光得吾愿
拘以形气微与天不相似我心即天心人天本无二凡天之所有我无一不备克去形气私量包天地外知化且穷神述事而继志弥纶复裁成了却大人事
卫青霍去病起身自淫奴所知勤皂隶何者为孙吴一朝当帝意总节持兵符出塞三十万入塞三万余无人问二子方略果何如李广飞将军受制於庸愚败死不封侯数奇良悲夫
贾谊真英才王道乃素学孝文好无事欲为还龌龊公卿尽庸愚厌已忌超卓鵩鸟亦知天飞飞入帷幙不遇庸何伤王道惜冥漠
朝诵论孟辞暮诵六经言临事毛髪比一一皆差愆此病果何在不识我之天我天殊不远性理即真源真源一渊静动止合自然泓澄百链镜流行派万川
去月呼使君今月呼参卿而我竟为谁侧耳随呼譍贵贱不自持甘为世枯荣譬如画家笔污洁几红青又如筑夫干从人恣沈升人生岂物耳终老无定称梦寐惊宠辱俯仰徇虚名
禀受作猛虎一饱肉百斤脱殻为秋蝉餍饫风露晨二虫各有适不知天地仁人出万物表反自丧其真既羡晋楚富复伤顔氏贫物生本不齐安能同一均夺彼以与此怨尤徒悲辛
顔渊问为邦樊须请学稼同在圣门中人品自高下执一不知人玉石俱同价所以三闾翁寜死不回驾胸中富义理肆口能成文区区既问学漫费缀缉勤余生过中年读书颇有闻物外不眩惑少觉德性尊圣域固云远循序亦能臻
瞑坐惜眼力絶虑静灵源四十无所闻安用赡空言毋贪文字名正坐蠧尘昏呫呫谁汝闻何异蚊雷喧书生太痴絶甘爱古语谩坐看青云士龙马乘高辕秋风堕木叶萧萧走前轩岁序与流水冉冉相驰奔
好事得入手急行能几多况复堕闲散万虑成蹉跎惟余谁作祟搜抉伤天和扰扰灵府间起落如飜波以兹销年光寃哉双鬓皤
近喜蔬食故效渊明形影神相赠之什
木借土为天人以食为夀精粗苟无毒随遇宜即受鼻窍矜小慧爱恶辩馨臭舌本亦多事咀吮分薄厚交为心主累梗塞不下脰鼻舌夸忠勤百味不易售枯肠殷雷鸣怨谤生訾诟四体随怨尤癯瘁如在疚荣卫日枯澁毛髪复萎瘦心君不自安久乃悟昏谬坐为二子欺我思一何缪人生各有分万锺而一豆庾郎三韭贫何曾万钱富夷齐首阳薇汉武上林狩丰约贵安命可知不可究以尔妇寺忠适足为吾垢
才答命
铁利成名劒铜良作明镜受才苟不佳莫致千金聘虽为愚瞽售究竟乃侥幸识者一过目捉掷粪壤并见弃诚当然宝藏谅非正顾我才不才何故为定命
戏问正平求卜有感而作
龟筮问前期前期岂难知只取已去日前期即如兹天壤一枵瓠百蠧分膏肥万事乱无绪今古一棼丝小知良苦辛得失分铢锱岂知咸偶然才术将何为天公设权衡低昂竟谁特理有不可穷愈穷心愈迷去日何了了前途复何疑前非较今是了不争毫厘高哉靖节公把菊醉东篱
君复卿契失明作此寄慰
前岁闻吾兄目疾既而又闻日渐昏眊不意竟至幽障以吾兄平日仁静淡薄不宜致此亦宜顺受其正寄呈鄙语情见乎辞
子夏晚丧明羣友走慰哭不意我良友亦复遭此毒初闻惊痛心忧疑日三卜传者审不悮老泪写幽独作书将拜问书成不忍读恐伤吾友心置书尘满幅愚计云蔽日不久明当复谁谓岁月深神光不容赎壮志宜自寛内视炳如烛高情素深静万事不挂目镜心自清昭受顺耆年福
送王文琬北行
骐骥万里足刍豆非所急志士百年心不在升斗食贾谊政事书王通太平策忠悃三爱君恻楚重忧国所惧非饥寒此志竟谁识此生何多幸乞言辱前席良玉宜三献两足不可惜去去持素学青云展长翮勿为图一官巡门不寒乞
腹疾自警
胃廪良有限口贪欲多有多欲无所容养生反招咎迩来得腹疾诸药莫愈救自思致疾源祸腹以悦口口悦媚斯须腹疾系夭夀美味如佞人急拒已喜受所以神禹心覆盃恶旨酒养小以失大兹言铭不朽
五月十四日晨起自警
壮年懒读书志与圣人远炎炎竞功利安佚事游衍老来颇知味精力警衰晚五十三年非自愧足徒践覆辙既知改白雪镜未满我心固非石坚定不可转晚节得闻道往罪庶当免老怀期益壮沧海一蠡浅
雨过路滑蹉跌伤右手自讼自怨而作
老大气血衰保护不充续胡为致蹉跌颠仆损筋骨肿痛色青紫百疗苦余毒呻吟三十日面垢废盥沐缅怀乐子春下堂忽伤足自怨复自艾不孝那可赎行父母遗体忘敬自贻辱我今得此罪嘉言才三复从今一言动敬慎仍约束抑抑卫武公愈老行愈笃弗畏即入畏圣训惜虚读

[book_title]卷三
钦定四库全书
紫山大全集卷三　　　　元　胡只遹　撰五言古诗
寄平章相公
正夫苟立志自负期有成矧曰廊庙材所系良非轻可怜子房公微疴屡纒萦服食日节慎竟不伤和平志壮气不衰终能保遐龄勲业千世後光与日月争乃知命世才造物岂虚生黄金到百链然後见坚精我能却厚味谁与生五兵我能薄嗜欲何者为倾城读书有余力或可穷医经为国当自爱鄙言出真诚
寄张平章
鼎不可拄车马不可守庐所用违所长事废身受汚牧民岂闲职择人颇荒芜屈伏不为耻将身办奔趋奴顔映婢膝自谓与世符偷窃供贿赂甘与贪吏俱喧争肖羣鷄错杂同乱鳬中置一老鹤矫亢形影孤饮啄既相异飞鸣不相如未免生忌疾天禀不可诬岂无清溪水充饥足菰蒲岂无清山云曳曳澹相娯尘网会可脱此志老不渝谁怜孟公绰黾勉滕大夫
赠答王子渊
幼年气血滑得枕即成睡迩来一何衰既寤不复寐寒斋夜迢迢展转拥衾被所喜得佳友对榻话相慰上论古先哲下议及当世订定到数返朗豁发蒙蔽余谈及文辞历历举凡例人生岂无友昼接暮分袂岂如吾二人亲戚同比翼不因抱官囚此志何由遂已失羁旅怀爱悦那有既譬彼瘖瘂人食蜜自知味三益不可忘况复辱佳制他年再相逢一笑成故事至元四年冬迤逦及春季作诗匪夸言聊以纪时岁
马仲骧持纸索诗书此以赠
平生无嘉言所作不留藁年来志已衰漫与尤草草应物随遗忘宁堪挂怀抱长笑嗜诗人肺肝百搜搅区区好名心雕斵求媚好得句如得官穷苦甘衰老此心幸无事何劳慕郊岛我幸脱此疾扪腹喜安饱可怜梅圣俞思澁费探讨仲骧持纸来求诗大坚祷恨无草堂笔快意一挥扫书此自解嘲相对为絶倒
赠霍秀才贤父子
举世趋近利晨树午求阴例将贤子侄置身恶木林朝伴豹虎攫暮逐鸱枭吟结习熟贪鄙何者为良心所获毛髪比所丧江海深英哉霍氏子好古不同今学为孔孟学俗儒非所钦优游天爵贵不希带横金一言我相朂正学久消沉虚文慎勿作圣道日搜寻胷次富义理咳唾锦漓淋洙泗路非遥千载有遗音苏旱或可遂满袖传云霖
赠刘道济
自闻道济名於今踰十年不识道济面悬想心茫然今朝忽相见久渴逢清泉何劳话平昔声迹稔相传苦学得深趣性理自一天辩论千古事水监临蚩妍耻与俗士伍奋拔希前贤自负良不浅但恨天公偏丧偶二十载枯淡成癯仙父子夜读书晨?寒无烟四壁倚甔石壮心穷益坚题诗穷胜槩忘归纵留连名僧及幽士倒屐欢招延人皆见委顺是未知君全志大惜未遂孤影成华颠尝观造物理否泰无定专物将亨於後未免空於前大器贵晚成不与细物肩皇皇圣天子选士穷八埏只今数时彦定让先蒉先长才了经济五马乘华轩粉白间黛緑一一要君怜富贵忽相逼勿忘余知言
赠张经历
丈夫贵刚勇应物宜中节义理与血气善恶不同迹刚勇不好学狂乱交相贼失善而入恶背吉成凶德潜心圣门学体认何细密恶不逊为勇恶讦以为直恶居下讪上恶果敢而窒恶勇而无礼恶以刚成愎刚勇岂如是圣训甚明白改过毋少吝见善如不及利欲莫能动威武不能屈大勇与至刚坦途岂难识舍彼而取此黾勉趋圣域
寄王子勉侍郎
刘生投京师意欲求荐章位卑人望轻安能助揄扬朝廷念知识孰信朴直肠骐骥奋鬛鸣顾我非王良呶呶百称誉几何不为狂我言一脱口反恐生雌黄仕途亦多岐有之皆腾骧譬如径寸珠炯炯照夜光人皆知可宝安忍道路傍台阁富才彦举能秩所当去去振羽翮一举谁能量
答张经历乞言
友道废已久謟媚相逢迎意气少乖忤蓄怨生怒憎三益与三损取舍谁复明接际若胶漆机穽伏戈兵嗤愚鄙不肖妬贤而病能无先後贵贱把持复侵陵常使我负人百伪不一诚厚薄无定在势利为枯荣习俗日薄恶鬼蜮纷纵横经历清河公刮目求良朋徵解索告戒庶作座右铭我师马伏波格言常服膺朋友有过恶如闻父母名闭口不可道勿妄生讥评宁使人负我有犯忘较争宗族称孝弟忠顺事公卿德如金玉温气若芝兰馨所闻止於此清听恕狂鸣
寄子裕参议
大贤不丛生大器不早成才学两超絶几人遇休明壮年复几何倏忽如流星古来豪杰士賫志埋幽冥我辈何多幸筮仕逢昇平有口得尽言有学不留行海岳无可补禄秩春阳升共兜虽杂进奚损夔臯名元恶蒙显戮端人整朝缨近来到京阙台阁列羣英选材极精粹大厦安无倾天眷日益厚西北渐休兵元勲踵贤王无恙朝天庭闻说京师人喜剧默无声圣贤复相合草木含芳馨人生值兹时菜食亦已荣致恳诸时彦壮心勿凋零
寄张郎中可与颐贞
高斋号颐贞敛袵难为铭不识主人面因名见幽情举世爱春华何人乐秋成此心失正鹄无异波上萍客来话高义事事喜且惊汪洋万顷陂谁能测沉冥洪涛触砥柱困惫自东倾贞者事之干学易良精明真积力已久气以集义生正当服官政非君孰澄清岂同口舌儒文笔了生平何时遂愿见再拜咨易经
答洹溪见赠
先生挟雄才早以文字名古文学西汉立志不自轻天步忽改玉潮落闲长鲸栖迟镇州幕探讨益深精丰碑每旌纪有客来求铭得文蔡中郎死生两为荣胷中金石列轻重持权衡十年总雄藩理剧笔不停篇章偶游戏掷地皆金声金銮选羣彦拜诏升帝庭九制付一扫腕健秋风生人生独何幸谈锋得时聆三年侍几研神膏洗昏盲狂斐不自量恶语渎门屏岂期辱裁答愧汗沾尘膺新诗一何似练练秋江清变律出新意暗觉无刘应闲窗得首肯安用四壁惊世无谢玄晖兹言欲谁评俯慙舞篱鷃仰空望云鹏我廪亦已倒君囊未云倾愿赐起予念得与诗坛盟定应劳薰沐踏月扣深扃
赠画师张润之
造物生异人妙处不自知画师夺天巧径欲形似之以神贯彼人满纸见丰姿朱粉一融化如以印印泥我心适有在示汝横气机勿作真寔相此理谁穷推必欲得吾真刮目深窥窥
寄李二衎甫友旧
緫角慎择友似君能几人君心渊以默我怀粹以春外若不易合中情蔼相亲联句风雪夜并辔花柳晨相离复相覔敬慕日益新君慕我无伪我敬君无尘有失须告教接纳从具陈有美不口誉暗若获嘉珍古人不可到已脱鷄鹜隣相逢百虑消何者为贱贫年来成远隔欲会良无因君思我应切我梦君亦频千里共明月出门望通津尺书何寥濶亦岂少鸿鳞寒温谅无益懒散任情真君闲日无事田园坐荒榛我官久不调进退两邅迍相思复相笑有愧半百身万事尽乃尔一心恒苦辛何当谢手板复我洹水滨举网得嘉鱼杯羮杂薇蓴再遂林下约困羽时一伸踏云共携杖对月同岸巾有子辨温饱世作无怀民安知青云表高阁耸麒麟
寄李裕卿友爱
忆昔少年日不识分擕愁朝为闾里嬉莫为闾里游憙如同队鱼相失即相求江山为我妍日月为我留古今共掊击诗文相唱酬舣舟南塘夏戏马庐山秋入门父子欢出门朋侣稠笑谈俯仰间宇宙一蚍蝣朱顔映緑髪一官非所忧自期学业成举翮超崑丘得失道复行絶足追伊周坐信古人书岁序闇如流龙飞启昌运仕籍粗见收随废复随起急雨水连沤朝应列宿光暮与编民俦我趋东州幕君登省郎輖我曳辞林裾君辕复西州相望五千里萍梗两悠悠相忆不相见块若鹰坐鞲碌碌逐人後不异羣飞鸥反为流俗嗤谁复信良筹夜为一无赖晨封千户侯举国疾有口一拜参庙谋人生各有命敢欲谁怨尤念君得税驾桑梓复优游吟登舒啸台醉下饮酒楼读书复观物万象愁冥搜笑我宦游恶相如今白头进退良有道用舍随沉浮已慙三径草更愧五湖舟
荐士一章呈子方郎中飞卿侍御子裕尚书受益侍郎
鸷鸟虽类百一鹗不易求大厦萃羣木梓人虑何周选贤尚公举四海无朋俦同已不敢亲异已不敢仇为国而得人此心何休休羣彦入台阁有口皆謌讴下满万民望上解吾君忧我作荐士诗未审垂听不人生无全才用舍随所优洹水诚浅澁固有万斛舟一二济川手试用当急流马骧字希骥实学无虚浮论事到通方有唱而辄醻修鳞纵大壑俊鹘横清秋亦有张仲豪气压元龙楼明敏不疎放缜密无停留耿介崔子冲县治何优游五年官炎方还家去时裘三人者如此鄙言非暗投傥遂处囊锥脱頴非悠悠
寄宋齐彦
丰度尝暂违令人生鄙吝一别十七年杳不接音问孤陋寡交游庸懦不自振看书未开卷衰思巳昏闷异时或相逢老丑劳细认闒焉成坐睡妄想俱忘尽觉来问童仆又欲黄昏近庙堂咨故老谟议发硎刃秉笔白玉堂羣贤仰清峻人来话起居德业日升进诗文肆口成草圣电雷迅老耳闻斯言梦寐见神俊斯文天未丧付托当自信大贤不虚生晚节宜重慎
寄答王仲谋
心交义已重世契情尤亲结髪相追随岁年偕七旬所学与践履言行颇同伦俯慙太疎懒仰慕能精勤文章妙天下更欲名千春读书老益壮立言日求新客来辱佳什字字希世珍日长正昏睡拜诵整冠巾勤厚思报复握笔不能文南望徒引领青山生暮云
寄伯禄继先子裕伯宣
泉源出山巅润下能及远居官处庙堂长才庶可展恩泽沾四海竹帛灿华显岂同州郡职碌碌互流转传闻得荣拜清议称妙选何烦责望深自期良不浅老怀喜不寐芥蔕日消遣贪为中外贺鄙语失裁剸
答子昭赠笔
子昭喜法书能知笔工拙玄霜煮鼠须得艺到精絶纎圆见伦理遒劲傲盘折起伏应提案顿挫愈健捷笔疵良多端试为一论列锋危多困弱过促亦骜桀中虚易涣散太寔伤拥结而能四者间求全得心诀学书运笔耳十笔九凡劣就能到神御终亦因点画笔人例尘俗定谓何妄说子昭非贱工英气溢眉睫轮扁老斵轮进道时自悦老?贡霜毫湘筠效奇节弄侮管城侯冠巾髪如雪老我初学书笔塜拟山叠每恨毛頴公违忤不相恊自兹可适意买纸整囊箧但恐求书人笑我阈无铁
送祝仲容都事之任湖北
朝廷求治切仕途故平寛一言与片善暮进朝拜官况以吾弟才游刃岂多艰处囊今始得脱頴惊衆观鄂岳湖北道事务固殷繁民情大可见饥者易为飡德政一流行欢声海波翻闲登岳阳楼块视湖南山先贤文正公立志当追攀幕官非久留引领望归鞍
寄赠河南监司
不识相公面仰听相公名何时拜清光老眼昏复明近世为学人志在求禄荣所学非所用真狗苟蝇营淫辞徼宠利前学已忘情以言较行实奚啻炭与氷悖远圣贤域絶口不谈经懦为胥吏弄强逐奸邪行甘溷泾流浊厌恶渭波清窃名实嗜利犯义仍犯刑儒学乃如此莫怨人贱轻用若辈临政何事得平宁相公出贵种世为贵公卿力学君子儒直造东鲁庭正已而物正清心照邪横事业期伊尹与世为权衡我虽老腐儒不流为流萍狂言凂清听终当拜严扃
迩来复斋洹斋二学士屡以五言相唱酬不鄙愚庸每成章即亦垂示赏叹诵咏赘作六章时至元四年七月也
致力师前言每堕词语陈冥心效前意兴寄不得新辞理舍前哲孰洗胷中尘寥寥入深心作气时自振博学以广才一引思百伸敛彼言外意养我笔底春要当青出蓝终耻随效颦英哉杜少陵作语期惊人
太白固豪放不受义理拘诵诗想其人飞龙叫天衢万籁不敢鸣雷霆随叱呼海江共一唾几吸四溟枯霈泻时雨余霏散玑珠甘润着万象英华散春腴王风久不振要接大雅裾俯视建安人委靡几婴姝
沉沉杜少陵坐笑太白豪作诗每持赠时亦示讥嘲後人定优劣汹涌如风涛二贤岂难辨口舌徒呶呶文章贵适用美恶不可逃政教苟无补辞雄亦徒劳
发兴如涌泉愈汲味愈清安用啜糟粕虚无剽窃名百物来扣心肆口即成声了不见牵合精粗聊称情采菊东篱下何时值渊明
开口论时政位卑罪言高开口谈今古是非九牛毛开口说物理理微足讥嘲开口议文章听者厌呶呶百虑无营为冥心味诗骚木落恐草稀云清金气豪得句时自娱长吟行乐郊
大哉风雅颂用之亦非轻至情为物激哀乐即成声民心见向背国政知瑕贞荐享拜郊庙昭假歆百灵听聪吴季札审乐知庶徵所以孔圣训谆谆于过庭可怜千载後秖以写闲情贵达无一言穷窘恒咿嘤不为怨怒语即为寒乞鸣遂令当路人听之等蛙蝇雅乐不复作钟鼓徒彭铿
赠孔子五十四世孙曲阜令
人为名父子尚恐寡肖似受身於圣人恶可不尚志圣德若唐虞一传苦无嗣洋哉圣师泽无代无名士德与天地并报享穷天地东望窃有感嘘嚱随涕泗汉唐传至今崇敬到极至袭封衍圣公宾礼贵无二百家林庙户洒扫几千祀譬彼江与河万古流不废不意便斩絶茅茨暗堦陛兹事世共知庙算非失计人苟不自侮云谁敢相戏嗣圣既无人勿怨虚其位敢告曲阜令圣学当自致皇皇建极功安忍轻暴弃国家崇圣心日夜求英裔
怀康兄国材
君材若鵰鹗海运羞宁居胡为敛长翮郊野葺园庐无乃厌官卑禄薄不腴躯请为君解嘲匪我相佞谀丈夫期济世岂以寒馁驱万锺不义受傲晲如芥珠朝为麤官怒暮听俗吏呼一善未能行百辱相縻污人生异鸡狗衣食何足图负郭五顷田有奴代耕锄放水不劳力种藕春满湖循墙及园圃木奴养千株素候日高起甘旨从妻孥容为巢许隣圣世超唐虞
寄复斋洹斋二学士
辞多亦奚为字字合精深辞理两俱胜粹若百链金口称竟何荣要使惬予心太羮无遗味大乐无遗音我师少陵语诗罢自长吟
送彦才参政西行
翩翩海东鹘举翮数千里整毛万仭山得食青冥里栖栖场圃鸡寻丈不能起一饱不异营啄啄寻蝼蚁君才班定远洗劒西海水老我马少游将迎心已矣举杯送君行兹行诚可喜长才当大用岂徒封爵美我朝际天覆车书一文轨沙碛吾近郊谁能作边鄙以君经略材须君劳尺箠逻列拜马前微垢不烦洗西宁金气穰三钱输斗米
寄崔中丞
大臣思报国所急惟荐贤得人政乃举无人法空悬我家大忠厚轻重略衡权邪正既混杂是非亦纷然贤愚岂难辨试功不以言国人皆曰贪未尝私一钱国人皆曰亷门阑如市鄽毁誉求善恶听纳宁不偏执事主台政选贤少安眠听言复观德取长不求全为国得一士引挽恐不前因士得一语力行不留连执事持此心烱烱金石坚圣监照此心听纳如转圜庙堂富梁栋台阁足龙鸾庶政无废事太平日如年归功更谁往国史青长编
送王録事秩满北上
能吏多健羡於道未为贵秪得上官怜非为细民利贤哉王録事深耻矜小慧百冗繁剧间有余求月计虽无驩忻誉亦无猛虎畏三年安阳民夜犬不闻吠叩门来告别秩满当随例愧无荐鹗书临岐但挥涕吏部清鉴明终难久沉滞
赠送刘济甫之大都
清议废已久士价一毫轻可怜荐士诗唧唧寒虫鸣人如孔文举虚文尚谁听况我老腐儒素与才无名爱汝有用姿送行岂无情一言亦不惜系汝何枯荣丈夫当自奋去去投帝京作文谢浮辞论事令世惊仕途太平寛自荐鸣不平壮志已弃繻长才宜请缨望望追电足万里不留行
送佥事清甫应都省勾请
天下一大厦完密资羣材巨细各识职永永无倾摧古来知人难明哲慎鉴裁拔萃岂易得灌莽杂蒿莱百围梁栋资寒暑几往囬良匠失时遇偃蹇倚岩隈大臣佐明时求贤不忘怀遴选得一士拔擢超资阶都省总大政谕议须全才徵书照齐鲁揽辔勿徘徊
寄王枢府
一岁凡三迁台院争荐举通才切时用岂与哙等伍疾邪发奇章谈兵示英武正言满乌台婉画鸣枢府长翮得雄风摩云日骞翥纷纷庸俗子黾勉困规矩老眼见奇特衰懦成鼔舞今春饯君行有言未能吐鲁钝留至今负罪那可补鄙俚聊谢贺粗代寒温语
赠送安郎中仲容还吏部
古今世禄家例为豪习误富贵可坐得奇偶不知数翩翩安公子拔萃能頴悟学语知好学誓不勤师傅裘马如土芥取受脂粉汚诗文字画余精敏识时务一片经济心耿耿无寐寤天官乏中郎元豹难隐雾笔端山谷启轩豁快呈露乃见仁者心善恶公好恶愿君持此志絶足得长路功名正黑头努力未迟暮
寄杜提学
前年得君诗似亦怨枯槁作诗欲裁答恐君嗤草草念君瓌玮志奚啻图温饱致身青云上举措伸斯道谏章烂云锦万类遂安好奇勲映佳名晓日同杲杲人谁无是心衡门坐空老古今怀材人立身苦不早宣尼果何心俯默藴天藻甘蒙阳货讥迷邦独怀宝一食鲁仓粟安危不自保车辙满天下皇皇伤潦倒岂知千载後世变益纷扰一正敌万奸能为不倾挠我怀素餐忧我言非佞巧有子幸克家心闲世缘了着书贻後人什袭珍遗藁俯视论功人沧海一行潦寄诗命安斋热中应一扫
赠孔子五十七代孙曲阜尹
身为圣人後责任良非轻朱均固自汚亦匪尧舜荣圣人不可阶贤堂宜力升一编中庸後代代多名卿浅深固有间咳唾循典刑金尘与玉屑赋禀异精英衍圣人絶袭梦寐当忧惊百余香火户近亦隶编氓此诚奸吏计奚伤日月明奉先思尽孝宁可同凡情身先笃为善英誉升天庭诚敬率诸生行修益明经作成三数子张主斯文盟洙泗续遗响师表佐昇平
送赵季明赴召北上
气质万不同圣凡系所受天禀何高迈得造物神秀日记数千言一览不劳又胷中九经笥字字无遗漏前言与往行知识若亲旧以兹穷义理何事不详究以兹吐文章笔落风雨骤譬如日月光天地河山透又如春风生川谷成锦绣圣训多见闻所恨窘愚陋囬也其庶几哀哉夭不夀所以叹才能惧乏斯民救异人岂易生圣贤千载遘天生瑞圣世奚欲专句读朝夕备顾问置之宜左右上谈唐虞盛下及五季後所问无不知所知日敷奏蒙诏令疾趋玉殿开清昼一封政事书四海恩深厚嗟嗟老病身不及诗擕袖侧耳听佳音扶杖起衰谬

[book_title]卷四
[集部,别集类,金至元,紫山大全集]
钦定四库全书
紫山大全集卷四　　　　元　胡只遹　撰七言古诗
昊天观羣鹤图歌【并序】
晋祠之北五里山曰龙山山巅有观曰昊天殿阁金碧松桧隂森行人望之如在半空翠岚晴润白云晩闲钟磬步虚之声散落人间实为国祈天永命之福地也窃尝思之敬鬼神事天地斋洁严肃诚一?恭之心人皆有之然不择其地杂於闤闠市井之间鸡犬声迹之外明神鉴之亦莫之临若昊天观之地灵境胜高爽幽寂超出尘表宜乎百灵之降集羣仙之游历也至元十三年清明後三日羣鹤自西南来翔舞於坛墠飞鸣於殿墀前後颉顽各有行列移时方相率冲云表入碧虚由东北而去河东士大夫赋诗成巨轴道士以为瑞应绘图请序其端仍随例韵语以歌之
龙山昊天万夀宫栋宇直欲摩苍穹尘世殿阁非所同岂徒眩目夸青红宝香牕户含天风檐牙朝暮白云封雾迷松迳不可通仙境岂许人力穷人间时得闻磬钟祥霏瑞霭常蒙蒙乘鸾翥凤度碧空仙軿神驾相迎逢召公近奏平南功万方贺表如山崇神人咸和喜时雍羣仙集庆忻相从万鹤翔舞空明中法宫嘉宴不怱怱移时云影回仙踪吾皇万夀居九重四海为家金四墉仙翮岁岁来朝宗
又题六鹤图
心非青泉白石姿掌上丹砂亦徒施高情愈远愈难写世无薛稷谁瑕疵常观庸笔写真李太白尘顔俗状轩昂眉目何异醉饱屠沽儿九臯清唳劳我思觚哉觚哉凤兮凤兮奚止於是堪嗟咨
农器叹寄呈左丞公
夜宿田家耿无寐窻外主人长叹喟叹声未絶还独言言切音哀复歔欷国家敦本知爱农特设大司专保惠分司劝谕立课程朝送农官暮迎吏诫言谆谆不敢忘榜示门墙加勉励小民衣食在田亩孰愿饥寒仍负罪火云赤日汗流土月落参横手扶耒趂时投种惜雨乾泥淖耘苗恐荒秽茧丝租调仅供办衆口嗷嗷忧卒岁火烧炕煖代衾裯藜藿何尝识盐味农家辛苦感国恩农具依前俱勿税木根损铧石损犂取与乡邻不难置行商到门问有无粟麦丝麻相换易有时负价卒莫偿累月经年不嗔恚农人种田争寸隂农器易求无止滞年来货卖拘入官苦窳偷浮价增倍卖物得钞钞买铧又忧官局迟开闭入城最近百余里数日迟留功漫费耕时不幸屡破损往返劳劳凡几辈往来劳苦不惮烦一刻千金惜虚废欲於农隙多置买粟帛无余百无计农官农官助我耕何异夺薪催釡沸一铧废夺十农功办与官家多少利劳形馁腹死甘心最苦官拘卖农器
捕蝗行【并序】
至元六年北自幽蓟南抵淮汉右太行左东海皆蝗朝廷遣使四出掩捕仆奉命来济南前後凡百日而絶故作是诗
老农蹙额相告语不惮捕蝗受辛苦但恐妖虫入田中緑云秋禾一扫空敢言数口悬饥肠无秋何以实官仓奚待里胥来督廹长壕百里半夜撅村村沟堑互相接重围曲?仍横截女看席障男荷锸如敌强贼须尽杀鼓声摧扑声不絶暍死岂容时暂歇枯肠无水烟生舌赤日烧空火云裂汗土成泥尘满睫上下杵声如捣帛一母百子何滋繁聚如羣蚁行惊湍嘉谷一叶忽中毒芃芃枝干皆枯乾无乃民劳吏无德可能百郡俱贪残庙堂调燮亦有道胡为凶来相干圣躬爱民夜坐起遣使日驰三百里太宗吞蝗那可比愿随时雨俱为水谁怜粒食诚艰食螟螣蟊贼口中得土战勤劳血战忧田家一饱岂易求今冬斗粟直三钱力回凶岁成丰年公私仓廪两充盈大车小车输边兵
後捕蝗行
飞蝗扑絶子复生脱卵出土顽且灵有如巨贼提羣朋羣止即止行则行过坎涉水不少停若奔期会趋远程开林越山忘险平倍道夜走寂无声累累禾穗近秋成利吻一过留枯茎生机杀机谁控衡强梁捕取理亦明深堑百里中有坑投躯一落不可升亿万锸杵敌汝勍肝脑涂地如邱陵行人两月增臭腥咄哉妖虫竟何能火云赤日劳羣氓
征戍叹
吁嗟兵制胡不均富室益富贫益贫百丁万亩不介胄重以高爵荣其身鞭笞卒伍等徒配暴横刮刻谁为嗔两椽茅屋一孤影妻子寒饿常酸辛终年应役欲谁代穷边刁斗昏复晨枢府哀怜立新法三家两家为一门终竟富不与贫偶扶持支助徒虚文困弱相依日词讼祗与案牍供钱缗病亡逃代奸百出勘会保结何纷纷一兵征行一夫送征人甘分嗟农民长途往返少违限追呼挞箠连比隣积年逋窜不可复官吏负罪眉亦颦我无长策拯斯弊执笔判署空忧勤
赵仲器冶古斋
古人制器藏妙趣立法取象非徒为精坚密致乃余事象以形着义理随斵耜揉耒取诸益网罟生自明两离刳舟剡楫风水涣弦弧镞矢火泽暌器成借力百工手其原圣哲劳深思尝观博古图至理谁复推夏金铸禹鼎万怪不可欺汤盘及周敦形模亦多仪文章照欵识一一垂诫辞备物荐郊庙格天神地祗宝藏遗後嗣百世咸宗师唐王践祚受册命东房西序何辉辉秦汉而下不遵古诡形怪状逐意移浮华苦窳求悦目工不信度随我宜朝嗟觚不觚暮叹匜非匜干将镆鋣听呼索翻以古人为拙痴下不顺物性上不循天时淫巧互凌跨小智争自私随成复随败所费恒不赀周官考工篇迂濶何足规呜呼百器尚如此礼乐刑政良可知钟镛谁复辩惉懘击石拊石从高卑偶因制器伤世变书作冶古斋中诗
和娄参议诗韵
困趋迎厌奔走对镜茫然慙皓首正尔无物洗恶怀百韵新诗得元九蔷薇佳酒清满壶珍重相邀一开口下榻拂凝尘却扫降敝帚人生会合难多奇而少偶我思见君莫逆交君亦期予岁寒友风期相合不易得一笑一谈宁肯负把臂细论文举白豪吸酒忘形到尔汝苛礼不烦守玉纎琼甲送觞来筹合新欢闲袖手鳞锦駞酥厌八珍肴?杂陈集山薮余馨剩馥饱僮仆白饭青蒭及马狗兀然一醉百念销人间万事无所有晋贤诚逹人饮不论石斗岂不自贵重谁与辨禾莠潘岳一县花陶令五株柳趣向既已定百欲不可诱胷次自泾渭口不出臧否花梢红日上东轩竹影清风来北牖山鸟山花吾友于鹤唳猿吟和呼吼家奴种黍供糟床取足何须论百亩拘囚笑谢国中人放旷愿同林下叟青田飞白鹭了不受尘垢肆志轻世怀肯以事掣肘岁穰岁凶尽百年不贪寅卯忧申酉雨足竹生孙霜余芋依母举觞酹先酒稷为百谷后遣兴羞为李贺诗搯擢肾肠心欲呕笑傲得此生乘化从老朽自知乍可为鸡先附尾那能作牛後琴书及妻子擕抱从左右欲眠即过午思起何碍丑渔竿与耕锄自视等草绶柴关昼掩无俗客鸡犬依依成牝牡贫贱如磐诚自乐富贵浮云非我厚坐怜门外趋迎者婢膝奴顔竞妍丑道亦非吾道气亦非吾耦多君高志出冥鸿驷马千金还弗受归来暇日理田园菽粟丰穰积山阜床头时自酿佳醪笑会宾朋享期夀未患莫知心匪石岁寒後知松栢久
送张子政
君不见萧何乘时起刀笔汉室开基功第一长才变化蛇作龙安敢区区较前迹身名勲业合俱高满眼黄金同瓦砾古人居官长子孙後人防下如防贼三年转官复转吏谁议奸生由法出法益精严情益偷治罪何如先养德丈夫此身当自重悖得到头如顺失诫君亷慎继公勤邪正迩来分白黑松植蓬蒿易出羣木从绳墨何劳直簿书奚足老英雄举首凤池何咫尺
送孙伯渊
衰老无事门长扃扶杖起应敲门声续孙二子来告别往应吏部三呼徵人才自古应世出山公启事今公平不才废黜能者进细木为桷大为杗妍丑讵可逃明镜重轻未易欺权衡不患无位患难立二子素有亷干称但秉赤心思报国何忧不作贵公卿
赠刘讲师
灵台山下虚极观主人刘姓字子真年登八十益强健道气盎塞烟露身邻家井深二百尺凿井得水如有神志形絶学链精魄千年要作羲皇人松牕梦起笑人世蚍蜉扰扰争红尘有时随俗入城市落花飞絮长安春嗟予本非声利士常怀漉酒渊明巾急流勇退会当遂杖履径谒清渭滨
赠默庵邢仙翁
默庵仙翁吾不识赵佞作传求诗什仙翁高年今几何童齿黄冠今八十无事经年不到城有胁平生不沾席养虚寥寥入至虚调息绵绵作胎息黄精肥甘松子香腐臭人间烟火食厌闻世上海飞尘饱见岩前松化石每将蝼蚁等王侯直以春秋比朝夕回头俯视长安城哀死荣生几歌泣
题所翁双龙戱珠图
黑云涌海雷破山两龙出没烟波间不思崇朝雨天下一珠为戏何痴顽所翁何处得此态三生海贾知妖奸泽能及物尚乃尔蛇蝎豺狼虎豹磨牙吮血口舌宜澜飜
诅桑叶虫
有虫局行名步屈有虫夜飞名黑蛛二虫有吻食桑叶緑云一扫成枯株朝才掩扑暮复盛感化生殖乃尔殊呜呼天将佑凶物繁衍不许人力除密云抟空不为雨烁烁旱火烧八区蚕生无食满筐筥农人倚杖空咨吁公家蠒丝不易办奚忧夜腊砭肌肤里胥临门急星火天网何地能逃逋蓬蒿荆棘不一食何独兹木多甘腴我行闻是言举手招田夫语汝造物理呪诅良踈迂桃将槁毙出桃虱瓜当烂熟生虫蛆麦米到陈腐变化虫百躯人生元气衰九虫来乘虚国家纪纲坏肘腋生奸谀有感那相应起伏随机枢慎勿增怨叹二虫素冥愚崔珏戳猛虎昌黎驱鳄鱼异政能几人热中徒忧虞圣代新来下恩诏已赐今岁疲民苏
寄何中丞马侍御
取人以言已非法言亦见废将何从正如茂林集乌鸟纷纷谁辩雌与雄於今宪台议最公镜明妍丑难为容一职得人百城治汤火息焰冰雪风
田师孟寄纸索鄙俚以此寄赠
河鱼腹疾今两冬闭门罕与人相从寄纸千里索鄙俚中心慙恧成衰慵往时冯妇善搏虎迩来袖手哀龙锺重遗雅意覔尘藁酱瓿一覆无遗踪古人立言至不苟要与天地传无终德厚才雄出新意格言字字开盲聋正如造物气坱圠吹嘘万物纷青红岂同世儒尚剽窃抽篱徙壁西补东老来细嚼羣圣言愈觉造语难为工好名苦心续六经至今识者非王通昌黎老笔不作史自视难与春秋同今人下笔千万字屋下架屋何重重有心作文已差谬圣门正学殊无功诚身治人两无用道听途说夸辞锋不知中表自矛盾着书满屋将何庸偶临细事毛发比汗顔血指招灾凶斯文扫地何乃尔千载谁复悲麟穷
至元壬午秋旱米涌贵人絶食禁糜黍作酒因以除酒课焉喜为之赋诗
汉武穷兵榷酒酤糜谷渐多非法古後王踵习以为常藉酒丰财成典故岁增月办程式严亿兆门门为酒户贤愚中酒得愆尤论法从轻归过误居官嗜酒日醺酣田亩衔盃废农务竹林七贤称逹士开元八仙争效慕士风放旷亦如是四海巫风了晨暮一篇酒诰谁复读子醉父前从哕吐今年秋旱人絶粮酒禁申明严律度外方郡县内京畿不见青帘蔽街路殷周善政今复行万事冥冥有天数臣邻士庶总醒醒礼法从今敢移步
和王诚甫村居韵
桑柘隂连桃李树人在翠微山下住水光林影读书堂梦里相寻时一去瘠硗莫厌山田荒不随蚁穴蜂衙忙丈夫出处岂徒尔隣野何慙緑野堂
糊窻感怀
六月开轩驱溽暑八月糊窻障风露暑寒相承一何速过眼春冬如旦暮人生得岁数十周直与无穷鬬驰骛焉知气数不可逃以力胜天矜智虑每将得失较贤愚一片惊心乱无绪藏金郿屋未厌多八百胡椒更贪慕我生天禀钝且愚纷哄羣雄事贵富偶为饥寒驱入官情味翛然一儒素有子已课学力农不才恐被功名悮四年京师观物变造物戏人今乃悟安得心闲日月长桑麻鷄犬江村路
徐熙桃花牡丹图
武陵溪头千树花和风丽日蒸朝霞洛阳花品成谱帙魏紫色香居第一徐熙僭窃东君职晓日未曦风露湿融融谷雨三月天爱花得花长眼前锦囊玉轴莫漫开恐引舞蝶游蜂来
跋石曼卿古桧诗卷
辞希少陵古柏行字画远过欧率更玉鸾未返芙蓉城气豪得酒河汉倾蚍蜉扰扰京尘腥世门儿女宜多惊後人有口能题评神游八表君有灵拊掌一笑苍蝇鸣
中统季春二十八日雨
亢阳不雨阳絶隂雨而不止名曰霪五日之禾十日麦过时而雨非甘霖始知天地至和之气一乖戾咎徵凶岁随相寻古之哲王贤辅洞究造物理是以财成辅相调爕赞助蚤暮承天心六气少差缪责已忧思深政平讼理无失德岁丰时和神亦歆此道昧已久上帝谁汝临旱乾水溢竟谁恤可怜闾里空呻吟皇帝二载春夏交期雨而雨无差淫出闻田野语点滴胜万金书生习气驰寓说赓歌高和农人舌蚕蠒成丝有余业万里黄云食新麦
题古木寒鹊图
鹊能传喜诚鄙俚每闻鹊声亦倾耳不知飞从何处来吉鸟依人良可喜画工下笔能悦人羣鹊集林惊不起飞鸣行啄各有态乌衣缟袂晨光里已宜怪石倚高树更着修篁照寒水荒寒雅淡真幽趣洗眼明牕仍静几不羡豪家锦翠屏金凤碧梧夸绮美看到子孙能有几天宁寺雨【七月九日申时雨作终夜不止十日又未止至午方息】
周岁雨泽有定数春少秋多相倍偿今年春夏极乾旱滋养妖孽成螟蝗中使捕蝗星火急一日便欲除灾殃入秋以来大宜雨片云尺泽何淋浪壠亩透?不可入晩禾坐视成芜荒深沟巨壑水溢满官路白浪流汤汤尝闻骤雨不终日胡为此雨特异常飘风驱云九州晦雷霆霹雳飞电光须臾庭阶水三尺檐溜射日垂银枪连宵继昼尚未止时闻砰轰摧坏墙妖蝗得雨愈不死跃跃似欲忻新凉役夫无术可扑灭四体雨立尘沾裳安得西风敛云霁死与蝗鬬无憾伤
题未央宫瓦砚【历下赵明叔家藏】
阿房三月火才灭未央凌霄耸双阙汉开贤相一鄼侯反踵亡秦遵覆辙且令後世无以加飞驷可能追逝舌中兴积甲熊耳齐不救觚棱成毁裂风吹片瓦落人间俯伴墨卿磨岁月铅华百链烟若新玄璧团团疑积铁忆初创物心而岂为此设要同藻井覆冕旒孰向寒牕映方册昔随金碧生五云今奉松煤入淄湼椒壁承香梦一空痴听癯儒坐呜咽不幸而幸应自知却阅繁华几销歇千年不堕刼火灰更要坚刚全晩节人生百年未死前贵贱升沉几穷达为马为牛尽世呼跃冶索名徒自孽偶因感物数兴亡漫与成诗忘鄙拙
挽北山先生平浩然
晓书无若韩昌黎高闲一序岂我欺古今评书当尽废就有作者皆芜辞少时诵读亦少味年来到眼不忍离劳心点画何土苴效颦学步真奴随法虽不足意自得何害平直连倾欹文章更使似人面亿万不类尤新奇古人学书欲自适妍丑初不求人知千金一字不苟售碑榜挂名何足为有时酣醺兴寄发酒墙茶壁皆淋漓颠张醉素两寂寞千载谁复同襟期北山先生得书法卷轴屏幛生光辉早与闲闲幕宾列他人诺诺了不增毫厘
题济宁张仲祥家藏李龙眠贺兰仙人图
贺兰仙人玉为骨画工如山画不出乘风御气来人间扰扰鸡羣立霜鹄龙眠居士亦天人谪坠琼林厌凡俗晴窻弄笔一写真八表神游落长幅手持金籛悟羣愚长笛筠篮跣双足鬓发飘萧海气凉麻衣色染三山緑斯人有无世莫知何时邂逅相追逐月明清夜玉堂空谈屑珠玑三万斛
题亷宣仲古栢寒泉图【医学樊教授家藏】
千年偃蹇氷雪姿坐与泉石劘岁时岁寒不雕春不滋百草雨露恶能私深岩穷谷世莫知九楹重任无所施幽人静观费梦思盘根九地不可移闲窻弄笔摹写之但恐软美没严仪龙蹲?脊虎奋髭半夜山鬼声哫訾赵昌徐熙乃婴儿敛袵缩手不敢窥写真唾我琼瑰辞
题王黄华所画江山远意图
扬休山立真天人西来观光作王宾俯招一第若拾芥文词烂漫琼瑰新玉堂东观本固有自任之重初不专虚文爱君直欲到尧舜言切岂虑撄逆鳞谪官拜官总么麽但恨所学无所伸太行首尾八千里黄华一山雄且深【按大典内此句下有脱文今无别本可校谨仍其旧】清润中表无纎尘与山作主寄深隐结茅南卧西山云十年不入相州市蜂衙蚁穴从纷纷山光慰眼无以报醉墨聊与山写真千岩万壑不可尽形状数峰远意生云林草鞋脱却临水坐隔溪篱落巢由隣当时所遇亦不恶壮年胡为甘隐沦由来志士本为济时出斯道一屈区区文绣安足纒其身观金工娄振之小铜盒十八学士夜宴图
吾乡异人娄振之金工絶艺冠一时大钱围径方寸许十八学士轩须眉轩楹仆马映花竹层见叠出纷芒丝不徒纎微具形体三生梦破龙眠师专门神巧思一见落手把翫堪嗟咨画师笔力不到处神鑱鬼刻全天姿斯人胷次老禅伯一芥端可藏须弥寓言蜗角隐蛮触按图却恐非虚辞人生大抵好夸诞内不自足求人知画蛇信手不自笑先师老眼寛百围却因谨细悟为学放言大笔皆痴儿
跋苏黄米三贤帖
宋朝字学苏黄米鼎峙谁能加誉毁精意挥毫各不同伯夷伊尹柳下惠後人爱憎从所好直以刚强胜妍媚我于三贤之所长不学庸工专一艺或真或行或奔趋喜怒悲欢随兴寄人心秀发宁有限一气敷分生万异洪纎高下总成文正似前贤为墨戏
题赤壁图
雪堂胷中十万兵西戎东辽何足平用违所长计已失黄州一贬良无情才长定为衆所忌直词更敢相讥评霜寒木落江水清茫然万顷江月明扣舷酾酒不一醉感激俊气怀羣英千岁一合岂易得老鹤孰与鸡争鸣不须遥想周公瑾只合移文酹贾生
送王佥事之任宿州
有面不作贫贱顔有泪不洒离别间百年无入不自得口耳未省闻长叹此别不免数日恶不为衰老伤肺肝嗟君壮志不苟就胷次万仞崔嵬山辞尊居卑作吏隐丈夫所惧非饥寒州郡之劳困奔走风尘车马同痴顽人生才术非一致心能平易无危难只今疲民困贪暴我能亷静民自安上官见怜寛指嗾三年卧治容优闲上计考功天下最别有大拜催归鞍
有感
高堂银烛明如昼半醉玉山扶翠袖生来不读一行书阀阅遥遥出华胄画楼笙箫秋月明美人促席嫌张灯主家爱客欲达旦欢呼戏狎皆絶缨书生赋分何良苦寒夜风声虚飞舞炉灰火灭无膏油不才胡可干明主道行道塞皆在天贱非愚鲁贵非贤勿因偶遇由力学车武匡衡更可怜
登车行赠送陈按察
古人疾恶如疾雠撄鳞辩折不自谋今人附势忘怨仇合迎媚妩观者羞颓隳委靡溃不收兹时孰与分薰莸乾坤正气岂絶休张纲范滂今有俦慨然再挟千年輈英气揽辔横清秋一洗豺虎消百忧畏首畏尾绕指柔浃背赧汗沾衣流奸邪富贵到白头何如刚直卧岩丘登车行去悠悠排邪获罪非所愁卵翼山东四百州
题顔太师墨迹
太师鲁公忠义笔石刻重摹尚珍惜太师盖棺六百年清节照人如昨日平生想像望风采生不并时那可得今晨异事非偶然盥手焚香拜真迹拜君心画忆前事掩卷罢观三叹息河北名郡二十四远识谁知复城壁当时岂无匡时言太平天子方骄佚两京流血蜀道难侥幸中兴岂人力老臣如公能几人凛节四朝持一德杞贼奸邪四海知戏谩庸主排忠直自古如弦死道边不觉歌诗泪沾臆
至历下忆子勉运使
故人策鞭来东方五年千里遥相望今年以事走历下又与故人成参商吁嗟不覩故人面惟有碑榜留文章心声心画得一见恍如把臂临清光人生能消几回别再会各怜鬓满霜始知宦游情味恶半生萍梗何奔忙谁能强健得告老杖屦乡里闲徜徉
赵禹卿匏瓜斋诗
君不见玉盃琼斚黄金瓶玳瓯象筯乌银甖翠屏钿儿夺眼明如意醉击珊瑚茎一朝奴辈利财货所宝适为他人营又不见昨日见逐今客卿高檐危栋连飞甍方花古础排七楹门楣大榜书佳称绣衣丝履杂簪缨宝鞍朱鬛光照庭夜半大厉瞰门扃黄犬追叹嗟虚鸣汚宫瀦室竟何有但见腐草飞流萤羡君阅世能自宁急飞勇退鞲脱鹰纷华美丽鸿毛轻高斋命以匏瓜名巵匜随形各天成枵然酒尽壶自倾不将不迎来佳朋醉者自醉醒者醒去城十里上马到萧然远隔尘泥腥盘谷图序书座右归去来辞为东铭春课儿孙多种木秋催童仆更深耕一瓢陶然时自适高秋击壤乐昇平西山罨画云间横
题医者王庭训素轩诗
素轩与予少平昔李侯【德常】擕纸来徵诗端人取友慎许可敢以不敏三致辞一篇黄帝书万世医者师素轩世医业研究心孜孜尚友啓元子每恨不同时要当论难立新说一字废睡终夜思学医到如此人命诚所司乾坤造物或失中力与六气调安危病来闻问识源委器使百药如家儿古今方论充栋宇曲蹊方径非所知当年有无上池水徒骇视听夸神奇人生宁可食无肉不可一日无良医节食服药最我老来事安得移家相近朝暮相追随
哀饥民
天灾流行孰可御水灾何如旱灾苦秋旱十日已成灾自夏穷秋天不雨细民安敢厌藜藿谷菜无苗尽焦土谁能一日不再食火湿寒泉釡空煮义仓虚名固无用所费不赀无寸补天下常平几万间公廪空厫走饥鼠千家一室粗储畜亦岂有余供贷举山家入山收橡实不避林深遇熊虎平野村村食榆槐寒滑那能辞肿吐树求叶实草寻根男执斧斤妇筐筥不忧涌贵忧无籴俗吏区区定时估一年凶荒遽如此再岁何方逃死所牧民谁作父母官尚惜一言申省府前催和籴後催粮流殍遗民今几户迩来马牛皆半价刍豆俱无难作主何时斗米复三钱山积陈陈到红腐
息轩画马图
息轩笔端生万象羣马一幅尤神奇初疑天宝汧陇地无乃汉家金粟堆腾骧饮啮各异态矫矫虎脊追龙媒云烟惨淡水清浅渥洼髣髴临天池天然闲适发神骏不比伏枥困衔羁牧儿乘高喜蕃息长风剪剪吹貂旗先生房梦夺宿魄曹覇韩干安足希秋山春水从天仗惯赋宣王考牧诗书生驽钝例衰懒一马欵段仍疲羸开图爱玩不忍舍壮心感激将飞驰西极南荒未治化自怜黾勉持毛锥岂知吾谋适不用棘门覇上真儿嬉安得此马二十万立缚两主趋丹墀
因巡按至长清县闻事自警
中年以前月生光中年以後月光缺年登五十无所闻圣教难施宜见絶我生倏忽夀六秩悔悟前非生内热气血虽衰志不衰链事精炎心似铁所求得路耳顺成人十能之我千百正如行人能涉猎省悟迷途改前辙去非从是易为功声入心通自澄澈
贞妇救夫杀虎图
生民之天君父夫不幸构难当捐躯壮哉野妇非知书救夫刚胆铁不如正气吞虎如狸狐精诚动天虎伏诛剑光怒发冲云衢英烈一日声八区夫喜复讐三日苏义士击节成画图世复租税光门闾照映史册激懦愚死节忠爱羞迟徐我朝人伦厚有余杀身成仁匪干誉当熊冯媛无时无四门穆穆云日舒祥麟瑞凤生郊墟吏无苛政伤惸孤
题右军书扇图
中兴有才无不许英气横空无着处会稽山水足闲旷万竹青青照庭户东山谢公亦高人一起未易湔尘土兰亭佳序写幽怀殷浩何人知肺腑闲牕弄笔作游戏虎跃龙腾走风雨高情已自过锺张戏以百钱惊老姥当时墨妙堕渺茫画图想像开襟宇字字精严岂偶然至今池水元云吐长才伟器百未施直以书名垂万古
题杜君复家藏王黄华雪梅图
玉堂仙人饱玉食倚风咳唾成珠璧散花天女不敢前琼室瑶阶衆香国却嫌太素苦清寒试手春风开玉粒欲书不书持醉笔抹画氷绡三万匹月明蓬莱水清浅偃亚寒梢几千尺玄冥退席惊奇特挥斥氷花蒙玉质罗浮窻户愧庸俗江妃篱落 羞寒乞赵昌徐熙尘土人办与凡花逞顔色仙人飞升今几秋高气清香尚蒸湿人间宝墨有如此锦囊玉轴加珍惜幽人不见林西湖谁有新诗能破得九原唤起花光僧茗椀分香照浓碧展卷相看洗尘臆
题娄参议诗树
得名诗树有二说为君注解在所择作诗要使主意明根干枝梢到花叶意明辞精兴寄高一树琼瑶万花发漫无命脉百千韵败叶飘零谁总摄正如富人号钱树乱落分飞空琐屑半山老人选唐诗一集百篇存一絶诗律贵工不贵多无使黄金杂铜铁一聨一咏堪讽咏传世谁能扪衆舌我言相敬不相欺深叩草堂当得法
过王彦章墓【墓在汶上城西】
虎臣刚中胆如铁临敌誓天甘死节梁室存亡系此身铁枪可折心不折朱温父子自枭獍可怜力尽忠贞血五季君臣真传邮假威视势怀攘窃痴顽无耻冯瀛王更夫易主同娼妾汶阳城西一丘土起予凛凛冲冠发豹死留皮皮可朽人死留名名不灭威武那能屈壮怀至死名呼邈佶烈
寄马德昌
遗安堂深有余庆瑞世皇皇生五凤文章官业两峥嵘庸懦闻风亦飞动丈夫堕地岂偶然白璧黄金宜自重南风过雁得新诗字字铿锵堪咏讽想当谈笑了官事高斋坐受云山供一时交友尽豪杰万象无声自嘲弄一江风月酒满船世无谪仙谁与共大鹏扶揺九万里斥鷃蓬蒿莫攀奉人生难忘父母邦何时定作还乡梦
题杨秘监画裴晋公探梅图
晋公貌不踰中人有唐轻重系一身四朝顾命二十载千疮万孔俱弥纶功成不有若无事别业徜徉洛水滨四夷致问民戴慕祝公遐夀踰千春一游一宴入传咏到今陈迹犹如新息轩尚友志不浅思公恨不同朝绅探梅故事作横幅堂开緑野延佳宾招之不来白少傅归舟触碎波心云美人清唱梅花曲雪寒四座回春温淮蔡诛夷太平後此乐未足酬公勲画图宜为什袭珍望之威重不敢亲俨俨元和社稷臣
鹿庵所藏戟枝峯诗
鹿庵几石名戟枝金碧焰焰腾光辉前峰岩岩东鲁圣杨休玉立冠峩巍後峰具体顔氏子拱手接武相追随元气纯全入涵蓄讵如高士轩须眉世人爱山徒悦目千岩万窍夸新奇何如兹山不纎巧气象直与恒华齐奇章甲乙固多品以志徇物何足?先生玩理不玩物岱山同此石一窥筠窻书几静相对耸出物表无凡姿云烟朝暮从万变怡然坐对忘朝饥
题储天章菊轩诗
扬州红药扶桑日香满人间照天赤洛阳琼英万蝴蝶舞破霓裳羽衣白金盘一本直万钱贵戚走马争後先珠帘玉堦春昼长不烦纎手送瑶觞喷吐奇丽难再得弗念倾城与倾国奚须明眸映皓齿花妖醉人乃如此花中爱菊能几人悠然公去无後身一盃坐对南山意直到储侯知此味
题田御史集瑞堂
高明之家鬼瞰室潇然一堂羣瑞集无情草木宁有知和气薰蒸昭令德散满云窻月户香一日嘉声彻京国古人视履考贞祥谁谓前途黑如漆一篇嗟哉董生行不愧昌黎五色笔南邻金珠塞华屋北里朱轮照金戟无德而禄殃必酬火脐韈口嗟何及後人勿废前人光子孙世世其逢吉
挽许左丞鲁斋
忆昔朝廷求直言奇谟伟画争後先对病之药不易得大策与衆殊相悬不从事事论得失清流莫若先澄源曰心曰性开圣学敷陈详悉登经筵惟先格王正厥事此心一片金石坚当年羣儒那解此迂濶讥议何绵绵陶钧高士惜未遂沁南养疾桑麻田圣情虚伫待可起台星顿减清光圆从今大政向谁问赖有遗藁留长编
庆嗣能得雄
嗣能茂异鬓欲丝着书五车需一儿今年释褐作教官得雄佳应相追随故人侍御送诗贺劝勿过爱宜寒饥友朋相爱恐衰暮仁必有後何忧迟凤雏骥子自有种英气已见浮修眉要於激怒听声响欲乳不与令号啼传家嗣续岂细事奚止翁媪相娱嬉诜诜绳绳自兹始桑孤蓬矢岁岁悬门楣
过平原
天宝之政何淫昏卵翼蛇虺无遗恩逆情已露秽已闻宠锡兵柄开凶门两京流血涂帝阍二十四郡同溃奔孤城独有顔平原铁肠不挠楼橹存人心倚公不披纷池深如海城切云羯羶恶念终日焚酸辛西来迎两君老波一泻长河翻四朝苦节德益尊贼臣奸舌孰可扪假手凶逆诛耆勲太师恩礼何虚文九江不洗忠血痕到今节士哀声吞青天白日照忠魂雉堞是非余短垣野烟村树如荒村一庙血食谁与论扁题高义张吾军一洗万古鸱枭羣
题三苏翰墨
眉山岩岩挟双峰西南陋邦岂能容地轴左转来向东直与太华争尊雄英伟惊倒六一翁京师多士为一空望尘罗拜趋下风姓名即日彻帝聪谈屑散作香雾蒙文章烂漫如长虹帝尧堂下添夔龙圣贤千载一相逢三更送归莲烛红当时相业虽未终辩奸诸论万世公遗墨一字摧羣凶
过徂徕山
谪仙乘龙去不还白云空鎻徂徕山当年咳唾落岩壑至今涧草如幽兰玉堂金銮不伸肘醉游万里天风寒古风六十配风雅一唱一叹清肺肝传芳再得石守道正气高压青云端庆历一诗无敢作表章忠正诛妖奸兹山自从得二贤拄天万仞青琅玕书生朽骨亿万万名与秋草随霜残乾坤清气我不与坐长白发凋朱顔一言盖世不能辨自笑生死文字间王事有程前路永西风落日催归鞍读书堂基杳何许濯缨山下溪潺潺
题石曼卿草圣
烈风急雨惊四溟雷轰电掣神鬼惊万字一息笔不停九天银汉为一倾醉呼张旭不敢譍?词杰句江海声脚蹴俗扎慕兰亭刘潜佐酒飞巨觥百尺楼高北斗横人传二仙临帝京百年厌世还青冥白云何处芙蓉城
燕城中秋
白露横空洗秋碧清辉溢地升飞壁满襟沆瀣消尘臆入地水光寒不湿孤客天涯有今夕惜无玉笋横长笛百年好月不易得忍使流光驹过隙谪仙百盃盈一息庾楼去天不盈尺二贤高远能自适西风回首成陈迹前我好月岁千亿後我有月无终极人生此身非金石一刻千金良可惜古人谁得今谁失後人视今今视昔毋言酒石金几直焰焰东天海波赤
赠按察庆甫陈侯
昔闻东原号殷庶五十四城桑柘土一朝被檄入城闉见与所闻何谬误街衢十室九茅茨雨夜霜晨悲破露入云高第十余区金碧崔嵬鎻烟雾野人君子同有分奉养相悬太踰度势如豪贵三数人丐饿百千为从御兹时四海总同风急敛暴征那计数淫荒凶酗恣我为爱憎生杀夫谁惧天将悔祸良不难煌煌晓日开云路贪者废削强者诛立与贫寃除巨蠧陈侯按察来东方揽辔澄清酬所负豺狼辟易肝胆寒狐狸奔窜愁僵仆覃府高悬一镜明市狱何须求细故州县追胥不下村荒远农家无外户坐令悬罄积囷仓齐纨鲁缟如山阜三年诸道细论功籍籍何能脱朝誉攀辕卧辙恐难留竚看催徵庙堂去

[book_title]卷五
钦定四库全书
紫山大全集卷五　　　　元　胡只遹　撰五言律诗
寄李参政
屡辱哀怜语情亲意有余但知深刻骨非敢吝裁书委顺仍何怨奔趋誓不居愧非鵰鹗翼风力费吹嘘自怜疎且戅与世每差池敢起连茹念空劳荐鹗辞材凡惭禄厚德薄称官卑碌碌随人後衰髯尽欲丝三载陪清论论愚复订顽云泥隔霄壤胷臆塞茅菅寒阻涂阳雁尘昏蓟北山凭高一舒眺望眼不能还定交十稔久省幕二年同从政多迷路推诚赖发蒙兰荪正辉映萍梗忽西东此别何多感心交不易逢四海皆交友心期定孰亲佞柔恒接踵直谅杳无人势利偶相合戈矛暗自新从兹送君去此道向谁陈郎中辞省幕大尹拜河中渡晚铁牛壮楼无鹳鹊雄士封犹晋鄙民俗挟秦风表里河山地雍容见诏功世禄名家後千门不一存箕裘那复继豺虎共趋奔奋袂尘嚣外持身道义尊汉朝杨太尉千载有贤孙送客都门道伤离不忍歌无端成远别更觉怆春和匪我私心重怜君正气多从今清苦影独立障狂波府尹固当选朝官岂易求苟循铨调法翻失重轻忧去去知民瘼寥寥乏庙谋却教刀笔吏启沃赞皇猷我岂儿孙泪已别复牵衣重为朝廷惜还伤徒侣稀劲强工媚合瘦软学依违所感良由此行轩去似飞
寄李参政【并序】
时禁废絶书呈负罪负罪然倾向思见之情与夫郁抑欲诉之怀不得施於语言文字日增愧闷伻来敬审钧履安佳且辱念问索鄙言感慰何极不肖平日凡作俚语以其自满意得纸起草过则随手弃去无复纪録尚何足记忆实无以奉君命感念阁下过爱之厚得鄙诗七章奉为违远三年千里一粲
过爱何懃厚伻来索鄙言书呈慙阔略问念到寒暄公退衡门晩旬休人事繁庸驽脱尘鞅无力逞腾骞叨从地官列承接有余欢鹏鷃分飞後云泥会合难非才宜速谤违衆岂容安会有登龙日清灯语夜阑名位非难得风期恨寡同交情诚欵密官事付雍容社促南飞燕霜催北去鸿如何巧相避相背不相从时事无堪说羁怀欲诉难不才劳忆问钧履喜平安诚意如金石情言出肺肝人回无报祝为国老加餐日月嗟逾迈西风又再秋鴈横寒水碛人倚夕阳楼尘坌埋佳况河山阻胜游传闻好宾主雅集日相酬四海经纶手胡为宰一方帝心良有在物议不须忙萧相初当国曹参未治装终当复台鼎谈笑济时康着述慙先废勲功竟不前持身谁见信顾影自空怜华髪老逾壮苦心穷益坚辱蒙时寄问千里慰凄然
庆李侍郎母七十寿【并序】
天地人通为一气顺之则吉而莫徵於孝感冠百行基万善充之则可以为尧舜而德莫大於孝礼部侍郎真定李侯敬甫事太夫人以孝闻至元辛巳慈闱夀七十视明听聪福履康强自翰林台阁京师贤大夫外及诸郡一时名笔钜公咸作歌诗以庆不肖与敬甫三十年之交以远处侧陋既不获升堂拜贺而能无一言谨同彰德诸儒士摅诚吐辞别为一轴仰祝千岁以申嘏颂之意云尔武安胡某顿首再拜
贵贱谁无母慈贤贵一时德馨浮鼎食夀域启庭闱九族传家范诸姑慕壶仪宜能服羣彦远近送歌诗慈孝天垂报萱春七秩开夀盃承桂玉子执萃贤才市饭嗟陶母斑衣笑老莱至诚能锡类相戒咏南陔富贵诚难得多贻父母忧守身无愧怍养志乐优游意广常丹颊眉龎尚黑头满庭和气里日月为迟留甲剪金猊暖银台蜡炬红欢声动闾里瑞霭上帘栊先志求多喜承顔恐失衷一盃千岁酒此乐更何穷仙李蟠根大孙枝庆有余称觞堂下拜神锡掌中珠【敬甫四十七无子太夫人明日庆七旬夜得孙】孝感来奇福史官当特书十年开八秩鴈鴈看悬弧
捧檄情何切陈情志亦高前人固麟凤独我岂蓬蒿顷刻违甘旨中心积郁陶慈顔常悦豫万事等秋毫高年何最喜七十得饴孙既足延遐算终当大庆门锦?珠络庆慈语喜顔温人子除兹乐浮云何足论春满百花堂人知孝义坊途歌知咏德里语解成章薄俗皆归厚诗人发兴长佳名等滹水千古并汪洋老我无诗思因君重起予堪歌德如玉恨不唾成珠礼阙升堂拜情随赞美舒何年旌宅里疏请在宏儒
赵慱州九十寿
忽忽浮生里谁能九十身风云惟有梦部曲总无人麟阁图形旧农书到手频翛然坐终日万象与同春
寿姚相
六载持钧辖经纶百虑新退公恒过午假寐欠方晨眷注尊耆德谘诹属老臣年年黄阁外长见驻朱轮萧爽江湖质忠贞社稷臣一言能及物万象暖囬春宋璟文逾媚曹参酒更醇太平勲业盛岁岁贺兹晨异政疑难决须公出片言问牛能及马见委巳知源量雅能持重才雄不厌繁谁知清镜雪黾勉为宸恩广平巨族刘彦深三弟曰彦平彦元彦清事母孝至元壬午夀八十自府主以次皆作歌诗以庆武安在广平为属县有此盛事鄙怀不胜欢忭谨作五言四韵并序数语以冠其端
大孝天垂报萱堂八十春笑谈追往事步履耻随人四子华筵盛羣英庆语新高门何最喜贤母出忠臣
上司马父八十夀
谁人无夀席兹席冠清时尊斚京师酒弦歌翰苑诗孝心荣乐养丹颊拜顔慈坐閲三槐影晴云百亩垂閲世日云几六龙三万周无俦思往事燕处忆前修益壮推耆德通尊埒素侯守神能独立岁月任迟留养老明时事逢时有几人入朝容把杖赐膳得常珍右学尊殊位深衣稳称身竚看行是典何计谢蒲轮高年时亦有晩景少康强聪听声传谷司明漆点光花时能散步月夜喜持觞福履何劳卜前途万里长纯孝心何在多端务悦亲平居恒上夀况复值兹晨厚列千壶酒思招万里宾喜随名笔後例作上诗人閲徧人间世虚心保岁年挂冠连弃谱掩卷坐忘筌酒劝高晨起茶醒过午眠怡然天爵贵不作渭滨畋怪与常人异由来间气生年龄入高迈神识愈清明安处中和奥那知宠辱惊生饴甘旨奉几杖瑞升平庆门论第一王父福何完三嗣朱聨紫羣孙玉映兰天伦丛顺德庭宇足真欢绵算随心思汪洋万里寛乡饮谁多豆先生五福尊有方留白日无梦上青云谦抑将迎捷雍容笑语温忆常图画见龟鹤绕鑪薰内禀锺仁静灵台夀域?本基先自异寒暑不能催执友邀黄髪斑衣进老莱闲情舒孝养甲子看重回
寄耿寿之
每每思交友时时屡上心俊才熊虎受衰鬓雪霜侵烜赫驰声远经纶蓄思深朝贤如有问腰沈不胜金
寄李敬甫刘汉卿陈取新
历历思羣彦才如照夜珠走盘光不定监物烛难逾碧海三秋翼青云万里途故人汾水上白髪一癯儒
寄乐用之
别後常相忆秋风又?然人来三致问岁半两荣迁共望山公啓羣推文举贤只今世契分礼合重同年
寄子初
拜状慙疎阔怀思未少忘既能同好尚宁有异行藏老喜心怀静闲知日月长气和消百疾此药最为良
寄韩通甫君美昆仲暨禹卿参卿
僻处西南远音书久不通去春伤作别今岁又将终矫矫皇都彦栖栖白髪翁东郊复南陌杖履几时同别离惊岁一日未尝忘每每将情达匆匆以事妨简书防抵律韵语不成章千里幽并月流光共一觞事尘埋猥贱展转忆高人家在京师里身如江海滨幽园随意广佳酒逐时新犹有尘缘在时污席上珍
寄子勉
儒术饰吏事精粗不相妨却笑料生拙翻为案牍忙岂知抛土苴巳足致平康坐使刑名子喧阗政事堂
寄赠耿寿之【从韩广道之索也】
倾盖犹如故同朝十载余迩来闻福履重喜拜佳除庶类劳经济通才看卷舒去人韩广道幕客李尚书【幕客一作倒屐】
寄高圣举刘汉卿
外补求清简那知益贱繁省评甘指嗾部介亦趋奔百务如星火千忧入梦魂尘顔将俗状卑辱不堪论
寄王经界彦才
齿髪临衰境参商又七年思君常耿耿念我计悬悬老觉亲朋寡闲惊岁月迁从今相慰意莫厌尺书传
寄齐彦
俸止凡四月囊空无一钱清霜寒似水老屋夜如年卧睡翻书册迎暄坐马鞯何时辱相过一粲赋萧然
赵氏冰凝双井茶
香新出羣品题来名亦清玉纎兮凤饼檀颊袭兰英幽洁澄诗律高严挫酒兵席中相对语佳思愈难名咽臆厌膏粱何人荐此香玉池方润溢心思已清凉句嚼澄江练怀忘饱睡乡野哉卢老子七碗搅枯肠
庆杨飞卿母八十
母贤儿立业儿孝母长年有感那无应相成定不偏三千难擅美百行孰争先一代题诗什名应万古传
梦岩祖母八十
苦节干夫蛊慈顔备母仪行无纎芥愧夀合百年期凤啄炉烟细萱堦昼晷迟清欢那有极庭树亦熙熙纯孝传家远高年夀北堂拜斟琼液滑起舞彩衣香醉颊蒸霞润双瞳点漆光异时旌善诏看走绣衣郎厚福人多备谁如孝养荣簪缨连绮席兰玉照堦庭彻请曾参酒恩分頴叔羮无烦歌上夀剩有八千龄景邵还家作诗以送道过平阳有怀总管乌侯故篇终及焉
绦帐传经久慈闱入梦频诲人诚可乐爱日更情亲才藻千夫俊声华四海新轩车过平水定作李膺宾至元五年春始平御史台起宣慰张公於镇公援引旧典条示同列以老得告还家诸公作诗以饯之
台阁推元老何人右我公行藏随用舍持守见刚中晩节尤堪惜前途坦不穷太平方立法珍从看兼隆
寄陈君详经历
一别岁三换相望路五千君思汉风土我忆蜀山川料敌生奇计论功惜壮年遥知刁斗夜健笔正筹边
归云堂
出岫非无意还山岂偶然空賫苏旱志俯就润身权俗客来无路闲情益自贤杖头扶不起何害日高眠
寄答衎甫
书问识踈懒交情岂少乖久离生逆诈过爱反多猜我巳无官况君应厌旅怀何时故乡月携手共徘徊世契情亲定那因贵贱移平生爱君厚此意只天知荐士非无语连茹正尔思诗来再三读千里一吁嘘陶铸权谁执区区亦备员淟顔随衆後负责在人先秩以苞苴进人因口舌贤无穷惆怅事一简不能传造请违时好孤高不自伸固宜招谤讪反累及交亲飘泊犹千里淹留已十春还家近慰意妻子愈能贫
答子勉
半生不家食无物扰刚肠冉冉踰中岁时时念故乡气衰多感慨才拙懒飞扬却羡农家夕团圞语话长羁怀何处写时上仲宣楼落日千山碧长江万里流烟波迷去鸟天际得归舟欲咏登楼日翻成一笑休君衣还乡锦余歌谪楚词流年如逝水握手定何时举白千锺酒难青雨鬓丝长江写孤愤滚滚得新诗谁怜异方客一纸故人书懃恳看还读情亲卷复舒有时重把翫孤闷暂消除霜雁来何晚无由问起居南迁二千里风土异吾乡十月犹蚊蚋三飡尽桂姜河鱼能洞泄疟鬼擅炎凉所行无兹苦胜於却老方
得衎甫书因以寄复
一别再踰年音声堕杳然书来蒙眷眷心喜失悬悬事业红尘里情怀白髪边何时洹水上杖屦两蹁跹鱼鴈音何阔参商路愈賖百年能几别千里动长嗟月满羁怀共山高望眼遮所同惟直道势利不能斜寒岁缘何物驱人复此来胷怀固冰雪顔状足尘埃好友恒相远欢悰不可开得书置衣袖字字若琼瑰河东风土劲历下意幽居花柳春常早江山画不如荷心荐佳酒泉眼出新鱼着白两高士无嫌下泽车【仲山衎甫二良友奇才高节一沉下僚一隐於市故篇中及焉】
客怀正萧索风送古人书翘渇诚多慰寒暄愧久疎异方嗟老矣寡友念归欤富贵何时是先人有敝庐【衎甫书中有不能勇退之语甚有惬於余心者】
答周正平郎中韵
一别忽踰岁时思得好音新诗将厚意只字抵千金不作南阳卧慙为梁父吟京华尘土梦更比向来深忆昔承先训於今耳受音勿为三献玉慎畏四知金异俗嗟随俗长吟复短吟一官蝇骥尾念虑一何深清唱谁人和行歌自赏音居官良有愧遗後喜无金已失邯郸步难从泽畔吟异时公议底谤责与天深
题解州官廨清安堂壁
到今将七纪吾祖此分符细问当时事犹存旧仆夫【止存一走卒姓裴名宝年八十三矣】故基承践履老树记传呼瞻仰生悲感神游会此都
课家僮织席
簟箦虽微物安身用最亲乘霜得秋苇变法起新纹斜侧初无谓端方卒有伦贾生千载遇前问夜将分象床诚稳密托体藉湘筠人字憎麤俗波纹促细粼温凉宜熟寐莹滑净无尘所恨清霜重乘时让锦茵缕组湘江竹含风八尺漪纱帏轻稳称玉枕净相宜固适炎蒸用毋为昼寝迷清凉无俗梦夜气有箴规再拜丹书训深严着席铭安舒恒业业反侧亦兢兢放弛非遐福恭庄得永宁临终犹易箦百世可师曾
孙子筇杖
筇杖非尤物诗人喜孝心扶持良有感衰谢莫相侵坐奉慈顔顺行随爱敬深更看承福履玉树照琼林
送行人
三百余年宋长江一苇航不知何境域更敢恃金汤威烈雷霆震仁明日月光安南吾内附使节愈皇皇
送韩宝之
更业行儒术何人识此心方膺七品授亷苦十年深我恨尘理玉谁持石试金莫辞山县小判府有佳音韩子来辞别裁诗问起居吏风差异否民俗复何如不恨才无术翻愁智有余好将弹击手摩抚看舒徐
送韩茂卿
昔汝从余学於今入仕途宁为清节吏毋作小人儒细迳虽云捷通衢本不迂我言诚缪拙荣贵保无虞
题高唐李侯诗卷
佐命开基勇除残去暴仁安荣三世将夀考百年身屈指排耆德如公有几人?幵毋小便长策应时新
赠答邓州刘教授和乡先辈
先生慎取友所友必端人细数钧台旧唯瞻下榻宾再三蒙手诲欵曲荷情亲傥遂趋承问甘从夜达辰父执几人在先生是故交论心惟有鲍聨句每同郊梦破邯郸黍枝分月夜巢何时从杖履吟咏看推敲圣言仁者夀八十庆高年饮酒能终席歌诗动数篇借居文庙屋不种郭西田和气春风里行窝任醉眠先君康健日轩盖忽来过乱後相逢少灯前语旧多篇章成锦织论义发天和隅立青衿子於今双鬓皤有子传身了无官处世轻数杯消永日四海仰高名应物聊随俗成章为写情惜无龎处士有酒可同倾
题醉经堂
名教废已久异端千万途淫辞溺浩荡正路日荒芜既以泾为浊宁分紫乱朱有人能独立闭户閲诗书
流憩园
耘轩坐来久幽念到荒园信手拈斑杖呼童啓棘门收除松落子检点竹生孙只欠陶元亮闲情与细论流憩园中乐无人解起予甘飡胜食肉徐步当乘车不起弹冠念何妨与世疎家童知兴倦归路且篮舆人生适意尔勇退脱官囚明月九霄鹤清江万里鸥何劳求饮啄正欲任沉浮笑我黄尘里栖栖向白头
退食自警
居闲嗟弊政官守可忘心恶草不剪去嘉禾安得深察情三献玉律巳四知金千载弦歌政无人继絶音学优方入仕俯愧少知书临事羞才困通方觉智迂一诚吾自守百诡彼何如敢薄淮阳守吁嗟霜白须
送柴尚书云南开府三首
海外来威德王封拜宠光何人堪护送公议得忠良使节风雷迅皇恩雨露凉从今不毛地三万里农桑煌煌都护府安定海南夷寛猛存吾法忠勤任俗宜农商皆皥皥鸡犬亦熙熙圣监明於日毋言莫我知炎方几万里轩盖几来回海若惊忠节江神识俊材奇勲能独立大阃欲谁开竹帛垂名了人生亦快哉
投宿洪赞
父母悬弧庆生儿愿四方岂期无远到浪走只空忙仆厌私装重马疲官路长慷投曾宿驿白首尚为郎
宿鵰窠
道旅喜相迎胡为复此行壮心今遂否华髪可怜生欲答还无语含羞自怆情本非经济术难望贵公卿
送人之官
常令材胜职仕业日增光王业诗苦民时农事忙户储三岁粟家植万株桑何必居台鼎甘招谤议伤农人雕瘵久邑宰实非材念念宸心切皇皇贤路开奸赃无地入雨露自天回去去推恩泽昭苏及草莱牧民如种树摩抚不须繁狱市能无扰柴荆已自安桑麻深雨露鸡犬散田园它日桐乡庙丰碑定细刋
赵氏东臯八题匏瓜亭
赵氏园池里兹亭太出奇尊罍厌金玉匏瓠作巵匜阮籍紫椰榼渊明白接?谁能呼一起同与醉淋漓
宿无极县
土壤濒瀛海风烟自一方气交才处暑夜寂便生凉老水易蒸雨积隂常胜阳妖蝗夺农力晩稼半成荒幽青冲要地荒寂似边城庐舍浑无几丘墟葺未平屠沽常废市鸡犬仅闻声县廨尤萧索空庭草满生周锡齐桓履兹城乃壮疆邑名仍宿昔封吏几更张地接天光迥风传海气凉因高求故迹瓦砾照残阳
过阳信县
荆榛杂桑柘块尔一荒城市井增新屋田畴起废耕北兵知畏法南亩始聊生似喜贫无扰熙熙里巷情
再过居庸
滚滚随行旅遑遑愧此身无名垂竹帛有足走风尘路省青山旧人伤白髪新回头望南土又赏故园春再过居庸口悠悠今十年岁华何?速官业却迍邅关吏几经换山家亦变迁惟余嵓下水随马响涓涓失题【案原本系无题但诗内称忠宣谥法不得谓之无题无他本可校姑以失题系之以俟考谨识】
佐命惟勲旧忠清三十年赤心思报国白髪要宁边梦破乌江月神迷瘴海烟忠宣拜嘉谥未让伏波贤得死公无恨思贤民自哀方期当柱石奚想便泉台庙貌祭如在铭旌哭远来从今调鼎手谁继作盐梅
留别赵讲师
扰扰黄冠底飘飘独此身絶飡烟火食终带海山云爱我同乡旧乘风入市尘仙凡嗟异路携手又轻分学贯天人际同尘诵老庄我知心志远人喜舌锋刚两袖飘仙驭双瞳隐电光中条山色里谁识吕纯阳相见乡情重相逢数日留丹砂元有术白髪莫盈头未遂归休计难同汗漫游何时两茅屋高卧白云秋久闻隰吉路今日细经过危径盘蚯蚓层田叠抱螺纵横千尺涧上下百寻坡微雨成泥滑行人奈若何
寄子勉
宪府虽云久门深蔓草荒檐前喧鸟雀墙外走豺貇百怪羣妖集千钧我弩强胜残何日是亦复可怜伤下马鞍未解寃民如堵墙讼更十守令文积百筐箱逗遛行移密纷纭论议长我来片言决喜剧泪沾裳衰世已多感重重忧患深凄迷异乡梦骚屑故园心弊久奸尤密才疎力不任愿挥宗匠手垂教示佳音
寄伯宣尚书
霍家书画後每每见新诗展玩同良语吟哦慰远思慕君心似玉嗟我髪如丝健笔多佳作求闻絶妙词近闻荐贤状羣彦悉无遗心广非私爱人皆举所知楩楠支大厦麟凤瑞明时勿为贤臣颂无人後措辞
寄李受益应奉
溪堂分袂後转首十三年动静时知悉从游久隔悬高轩才去暑倦客复离燕社燕秋鸿恨相望重惘然玉堂膺妙选人恨十年迟四海知名早中年得位卑升腾多援引沈滞乏阶资自有连城价端凝是所宜
寄子裕府尹
一别忽踰岁思君未少忘浪分萍梗散路隔海山长踪迹颇相似情怀亦可量不堪尘芥里迎送日奔忙
杜荣季北行诗寄侍御飞卿
身为明时起人谁无此情岂徒要富贵政欲树勲名闲竟开东阁争先识贾生翩翩杜才子好谒汉公卿
应步知事求诗
清议清声久皇恩禁网寛奸邪恃容养掊克肆贪残蹇谔忘生死忠贞出肺肝从今豺虎辈凛凛胆常寒
东臯
倚郭多农里东臯迥不凡池台面塲圃花木作篱藩鸡犬知迎客轩车屡拥门会看城市井易号管宁村
送柴尚书辈西南行
万里西南道诸夷望抚劘贤王开幕府多士助春和农里行还业边兵坐倚戈从今炎海水风软不兴波
寄郭都运员从善
一别五年久相逢未有涯豪英才益展衰朽鬓空华富国甘劳力无心为起家附书心计士鼓枻望仙槎
有感
贵贱虽殊体劳生共一涂纷纷强暴弱扰扰知欺愚徼福谁当祸无乘岂有除白头州郡职转欲赋归欤
幸斋诗
屋漏元无愧胡为此幸名百年闲日月一芥贵公卿新酒东菑黍香羮北圃菁南轩一寄傲此乐有谁争
游受卿北上诗寄贤侄杜孝先台郎
南北人如织时时得好音亨衢才俊伟老我日侵寻莫改冰霜操常坚玉雪心丈夫期远到富贵岂能淫
耘轩诗
僮仆知人意来耘窗外禾芟夷除冗长培植看婆娑晩练烟光润晨珠露气和公仓及私廪露积反愁多
济宁涖任後即事
老不任繁剧荒城惬所宜民淳词讼少路僻送迎稀恩泽租庸减农桑风雨时心余静无事日夕掩柴扉
有感
辞贱来游宦遑遑已十年为郎今白首润屋只青氊戾契诚何敢依违甚可怜扬扬车盖里趋走避时贤
过龙门
不断龙门豁滔滔一水来只能流岁月不解絶尘埃行客身奔走长途几往逥倚歌桥下柱富贵岂凡材
夜雨【并序】
荆南每苦秋雨彻数日不止至元十五年雨阳时若秋九月十二日夜雨十三日雨一昼夜而止十四日天宇晴霁气清日明行旅农人不胜庆幸得五言八句
余生亦多幸所向值丰年百谷成时雨平畴少废田市声传万口斗米欲三钱来岁仍无虑通宵喜不眠【客燕十年客太原三年粟麦如粪土今岁涌贵十倍故篇首及焉】
曹南冬至
今日阳生节羣隂自此消昼光行曳曳夜漏莫迢迢卦画名来复黄锺乐舞韶老年安化国白髪任萧萧
夜雨有感
衰年少眠睡秋雨滴寒更淅淅林梢响泠泠檐溜声青灯静相照白鬓岂重生念念还桑梓今宵故里情
至元十五年江陵重九
荆南两重九犹未见归期有恨诗难写无欢盃倦持遥怜故园菊开彻水东篱却恨江城鴈无书谩送悲
寄吏部侍郎夹谷士常
铨调无多法惟凭信与公傥皆从请托未免屡西东降黜因虚榜褒升匪实功传闻山吏部一啓服羣雄
宿济阳县廨
乱余公廨废独此颇安全厅壁仍存记庭槐似有年河壖成市井城腹少人烟共为求盐利移家就旅船
寄彦良都事
举刺无恩怨惟君意最公豸冠重倚柱台栢凛生风白日妖氛静青云贤路通更当思报国洗眼荐才雄
省幕秋雨
雨脚悬麻黑檐流注瓦喧端居兰幕静少远市声繁高稼知丰岁幽荒忆故园自怜林野质无计谢华轩
总管国祥秩满北上
岁月急飞矢一瞬又三年冲要襍繁剧崇高待俊贤加飡心益壮临政目能前老病交情重临风惜别筵
五言排律
送信县令乐平任满东还
县尹诚卑职烦劳责最先条条论国政一一自民编秋敛徵输税春耕劝力田张灯昏理讼应限夜催钱但恐成逋欠安能问瘠捐顽嚚哀健讼水旱虑凶年赐半恩慈溥蠲征雨露偏府人同震电州介若鹰鸇星火忧违命衾帏未省眠爱民诚惨怛守职更愁煎贫窭衣鹑结逃亡室罄悬搒笞心不忍劝谕语空怜黾勉饥寒下销磨战伐前蠒丝蚕不箔商课竈无烟墙外无余地生平仅一?有肠攻苦淡无梦到荤羶壮健他乡外惸孤若个边妇嫠何寄倚叟独更颠连身只名犹在家亡赋尚全力疲催种植体废被干鋋不疾长三叹无尤带百愆千忧恒积虑万事一呼天坐视羣黎苦慙持百里权去思那有颂遗爱若为篇赖有桐乡令依稀似昔贤宪台传旨召河东山西道提刑按察使刘侯还朝同列诸公作诗张宴祖道武安胡某作诗以为诸公倡
时政将多问宸衷忆旧臣天威顔咫尺风节照臣隣分岂同新进言当及大钧从容论急务迤逦到疲民北顾金山表南封瘴海垠初平慎怀抚未附细经纶久兵能少息四海不全贫地阔仁和国风清战伐尘圣贤千载合文轨八荒均法尽无刋美人逢不世辰禹汤难并武尧舜亦推仁有类皆从愿无生不获伸雍雍三善乐穆穆四门宾台谏得何舌谋猷不妄陈庙蒸怡圣祖郊祀格天神百谷穰风雨羣祥集凤麟兹行期致此肯作备员人

[book_title]卷六
[集部,别集类,金至元,紫山大全集]
钦定四库全书
紫山大全集卷六　　　　元　胡只遹　撰七言律诗
圣瑞【并序】
至元九年天寿节大名路得白兎一同表来献用之都事作诗以纪圣瑞要仆继作敢以不敏辞勉赋八章
缟服毶毶雪不如画笼明稳称趺居忻忻知幸辞田亩望望承恩拜玉除修鬛素垂云母髪双瞳红点水晶珠凌云一赋嗟何在辛苦昌黎似少迂
兎因洁白作祯祥远贡来瞻日月光却笑人生自卑辱忍将天爵陷汚赃迎逢泾渭清为浊颠倒裳衣緑作黄感物伤时不成梦玉壶天地月波凉
月窟高寒桂树林元精孕秀得纯隂金乌影外自昏晓玉杵声中无古今体魄神魂几寒暑须毛皮骨尽琼琳守株痴子母相待瑶草秋风禁苑深
五色无如白最良仁柔孰与卯君当不劳虞吏施罝网要并嘉禾应吉祥荷外緑龟来瞩目花边孔雀喜生光玉鹦飞下琼华殿巧语先呼万岁觞
天生仁兽出明时愧乏琼瑰烂漫辞身带桂香余远韵光如尺璧絶纎疵难依野菊栖霜棘合向瑶阶食玉芝更看皇朝多上瑞百僚清白吏无私
桂香宫阙玉阶除捣尽玄霜日未晡偶被天风吹俗梦戱来人世曳琼裾远离徒侣忘奔竞爱惜丰姿恐易污一着玄裳作毛頴也教人道不中书
紫凤苍麟瑞应频老?释褐雪衣新幸同服色生来巧要被恩光性自驯霜冷蟾宫迷去路雨晴灵囿净无尘可怜狂狡谋三穴甘与妖狐野鼠隣
明眎僊还嗣子多孙堕地鬓霜皤匿光使物名空在入月乘蟾术己讹羣类尚迷玄圃草千年窃食玉山禾衆同独异呈祥瑞婏?奈尔何
庆王直卿父母寿九十
由义居仁善守身八珍五鼎事双亲锦囊玉轴诗千首鹤髪朱顔寿九旬慈孝一门宜异应安荣五福萃佳晨更看万里前途远定作忠良柱石臣
和许叔海仁兄寿席
德修业广玉无疵五十余年句读师慰眼囊无阿堵物起家天与寜馨儿鲁侯不遇庸何害刘向传经自有时愿纵林泉闲杖屦风烟如画鬓如丝
庆昭文夫人寿九十
母仪妇德两能全犹有尘寰未了缘共喜春新开九秩岂知天上小千年西王母会终当赴北斗城欢定再圆且饮大椿椿下酒笑看东海变桑田
宋总管太夫人九十寿
金凤花开白玉堂慈闱九十愈康强喜生两脸丹砂润明发双曈点漆光禄养侯封纯孝志恩颁画戟旧门墙古今贤女知多少不似高门福祚长
庆赵总管八十寿【三首】
挟槊弯弧勇万夫燕居冠带一闲儒处身俭素贵如贱学道谦恭有若无钟鼎清名出偷辈乡闾遗爱及樵苏漫将八十为公寿矍铄飞鞍不用扶
乘时腾逹上青云致政归来有几人画戟朱门诚贵宠里筵乡社更情亲战攻摩抚多奇计寿考康寜得此身门巷緑隂松竹底坐观桃李鬭鲜新
壮岁亨途易着鞭晩年名节例难全不因念念子孙计即为区区妻妾妍贪俗足为廉士耻高风谁在使君先从今受用休官乐德齿尊荣四十年
寄雷彦正
才艺如君岂久闲可能高洁掩云关行当冀北千羣选莫厌终南一带山壮岁功名从造物彩衣蔬食悦慈顔西南望眼三千里梦里芳踪不可攀
寄赵辅之
荒诗前月下樊川想像开缄一莞然以我梦君常耿耿知君念我亦悬悬鄙言傥惜驰千里何物相思破积年好在王雷三益乐月台风榭往来篇
寄朱诚甫
人来听说拜嘉除夜久无眠喜有余德立不劳求捷径仕优仍好更观书调弦固合张还弛纳衲当知急与徐吾弟天资素温雅人间何处不安居
寄王景伯
江陵一见偶相逢别後相思似梦中岁月白驹飞过隙人生社燕避秋鸿爱君磊落青云气笑我蹉跎白髪翁樽酒论文定何日恨随流水到江东
寄李裕卿
五载分飞一寄书年来更甚信音踈虽无尺牍传声迹赖有人来话起居委巷常思淹絶足俊才久合拜嘉除庙堂勿谓无知己漏网横江百尺鱼
寄杜缑山
拜君岁久敬君深别後怜君更苦吟衰柳寒烟迷徙倚废城春水几登临都将丰岁中年梦换却荒鸡半夜心种竹买田隣舍约自惭无计即相寻
诗成政恐无人读食足难为作计疎百亩未供陶令酒一区先得子云居坐闻里士来传业荣胜王门强曳裾乡社鸡豚重相访不妨骑马到阶除
寄谢陇西翁
打门问客自西来未语凡襟觉少开走卒趋传有钧命欢悰端似上春台只因眷眷蒙多问愈自兢兢愧不才邂逅何时接清论一江春水濯心埃
寄王子初
东南西北千余里相忆相悬五六年俗状尘顔时自笑急流勇退羡君先即时亦有一杯酒负郭谁无二顷田梦里共?溪上路藕花风露并吟鞭
寄张周卿
社燕秋鸿十五年祗争青鬓与华颠雄才宜作横秋鹗老境惟便负郭田千里关山空目断何时风雨对牀眠年来夜夜还乡梦接袂聨裾滏水边
寄陈济民
霍家书画见君诗心画清雄絶妙辞南北十年成久别关河无日不相思梦中见面髯如漆镜里嗟余鬓己丝白髪多来故人少笑谈握手定何时
寄西岩诸公文甫士能文举仲宣
年来长路苦奔驰却羡书窻静掩扉坐守冷官如旅泊出逢高盖炫轻肥尘生南浦闲游履苔满西溪旧钓矶屈指几人麟阁像春风好在故山薇
宦情元薄似春氷况复重经宠辱惊敢自持才求好爵谁能努力趂虚名黄鸡空负秋成约白髪潜随夜雨生寄语山灵休见笑草堂无恙得归耕
寄王秋涧
前岁同舟晓渡江归来相继月余强平生进退常相似老去功名有底忙喜见童孙能洒扫厌逢新进问行藏求田负郭方今遂春暖安排手植桑
客至谁嗔少送迎乡隣子侄要传经望前失後嗟昏耄数墨寻行甚典型执卷真成村学究隔窗羞见夜飞萤休言稽古全无力不负当年汗简青
锦绣文章下笔成甚无一字落柴荆青春得意新桃李白髪相看老弟兄一世爱君心不浅百年见我眼偏明从今酧唱无虚日一字当留万古名
衰老无能得退休有时往事上心头居官合尽人臣礼过虑常无天下忧习气不除还自笑多思无补竟何求高情四海王秋涧幽谷鸣琴几独游
寄王立甫
短檐寒日箭逃弦梦里清谈又一年白髪衣冠俱老矣黄尘鞍马两茫然句无可咏诗难寄文不成章书懒传唯有中天一明月照人相忆共婵娟
寄吴蔓庆
经史诗文力有余晴窗游戱八分书三徵不起非求价一适无边足自如按谱覔花人远送和烟种竹手亲锄料应安乐窝中梦不与辛毗共引裾
寄高道之陈介甫
不接清光逾十年无情日月若流川经纶汗漫随人用铨调匆忙逐岁迁一事未成宜老矣百年何处乐终焉春风吹破黄粱梦拟买西山二顷田
寄傅士开
三十年前分袂时玉鞭骄马怯丰姿今年灯下忽聚首须髪云间似欲丝对语尚疑残夜梦一杯难慰积年思雨中驿马催人去点点伤离恨别时
岱岳观柏【土人以为汉柏一人抱匝者二株余二株逓小六分之一】
托身得地岱宗前元气先同金石坚生死便期三万岁暑寒休数二千年上参碧落超羣木下插深根彻九泉不是挟才将傲世却因难用得天全
何岁何年得此身避秦历汉到兹晨刚中不许雪霜苦短景几看桃李春时有寿山来悦目世无良匠敢挥斤天教留在存深意梁栋明堂负万钧
寿哉兹木得遐龄日月於今几晦明最小孙枝横偃蹇长生香叶不枯荣龙胪虎脊镶形质霆迅雷轰助啸鸣赋分无人询造物朝菌夜合可怜生
木中原有不凡材直干排云力未摧一岁半丝增广袤三人连抱始周回穷冬大雪隂逾翠六月无风寒自来坐笑园林红与紫背隂憔悴向阳开
岱宗余润发清雄雷雨批崖起柏龙不放飞腾归瀚海故留夭矫护神峯影揺御路昭羣望翠锁天门闭九重应笑老松亏晩节帡幪雨雹宠秦封
杞梓楩楠无限多几番生植几消劘駸駸尽放流年度挺挺其如劲节何己约山灵常健在永同月影共婆娑泰山如砺海如带才见云礽碧玉柯
恨我诗才乏涌泉爱君高节碧参天月明风细唳霜鹤日暖雨晴生紫烟碁局子声时破静石牀清?乐高眠苍苔满地无尘迹一榻谁能养暮年
鲁两先生去不回无人来此共徘徊要乘明月龙蛇影醉倒清樽文字杯深翠挂冠吹白髪长根作枕卧苍苔醒来坐倚还三匝矫首凌云万丈材
都省以诸路事有未集选官督问彦博郎中奉命南来事毕北还以律诗二章赠送兼谢佳制见贶
见君眉宇得君心辞简容庄志趣深倾盖写诚何落落催人归辔恨駸駸难忘清话灯深夜拜辱新诗字万金寒鴈迎霜来未尽倚楼翘首望佳音
每因临事愧无才为国储贤路未开耆德高年伤老死後生随俗走尘埃岂期满眼蓬蒿里忽见凌云杞梓材去去此身当自重等闲声利不能回
寄王彦材郎中
去年秋晩过金台一醉连朝洗恶怀岁律忽周思往事羁愁无绪坐空斋荒庭草合迷深径积雨苔凝渍古槐连檄羡君徵不起晓眠花影上檐阶
暑退秋遥鴈过迟尺书无计寄相思长令好客时中酒犹胜空庭独咏诗昼静狼山楼醉倚暮凉鸡水棹轻移安居每念羁栖苦音问寥寥恐未宜
扬历清朝仕业昌岂容袖手看人忙江山久负时聨辔风雨何当夜对牀一曲浩歌消滞思百壶清酒涴离肠那知月旦评中语公论年来话更长
有客南来问起居知君无日不安舒香浮玉蚁尊盈酒声散牙籖案有书鐶犬韝鹰闲戱马月舷风网静观鱼人生适意忌多取但恐徵书下玉除
十年飞散水中鱼底事年来会合疎但得清安时到耳最怜寥阔久无书不才暗愧虚叨禄壮岁遥歆早遂初本是为贫归未得延恩新例许悬车
龙锺疲软列朝班却着英游袖手闲若水英风元勇退冯瀛老境更痴顽耻随窃位同招谤径要投林静掩关史笔因君定名节一时黄髪合惭顔
老人星
葱葱佳气彻南讹日月风云喜共和催起外臣华髪老拜瞻丹陛圣顔酡西王母至蟠桃熟北斗城高彩凤过风送山呼声未阕地祗庭下献嘉禾
寄答徐尚书【并序】
拜违钧诲倏忽十余年思见之诚虽切而拜问之礼久废负罪何言济寜东平相去不远初来方欲贡状敬问起居又先辱诗什且以鄙言见索愈增惶愧谨继高韵呈复兼谢某顿首再拜尚书尊叔侍史
阻陪钧履十三年望断西风鴈影偏屈指灯前同父执於今海内两耆贤声容亲接踰三舍礼义风流共一天珍重佳章先见贶敢稽裁答往来篇
玉堂清乐记当年每辱高明爱我偏论事直须求至理立言恨不到前贤隔篱送酒日生枕剪烛吟诗雨满天一自羣英分散後十年今日拜佳篇
览镜长歌惜壮年生平赋秉自知偏不因蜚鴈己求去只为鲈鱼亦自贤日上檐花梳白髪云收镜面看青天北山今岁移文至可老狂吟废几篇
相君耆德养高年不逐时人步履偏肆口成文非漫兴百年元气更谁贤和顔雅量娄师德旨酒欢悰白乐天佳客满门无俗事定应日月有新篇
贵高能贱富能贫肯着骄淫污此身晩寐夙兴思献纳端居深念为经纶坚持耿耿忠贞志要作堂堂社稷臣保守此心如铁石纪功书德岂无人
戊辰冬至
云物畴能辨吉祥葭灰谁复候新阳厌凭客枕寒宵永喜见书窗暖日长拨去是非闲掩卷洗开清观静焚香旅怀值节方寥索阿永来前进寿觞
偶成
退食委蛇百虑新漫夸事业在经纶乘时偶作登龙客无术慙为入幕宾莫喜肥甘润枯质曾无恩泽到斯民马前走卒休嗔咤公议潜归市井人
每恨平居不我知问渠今日竟何施因人碌碌漫成事举世庸庸与易谁委顺渐如随侣鴈刚棱自笑脱囊锥一杯饱食黄粱饭睡足槐庭畏日迟
命安斋主寄诗来把翫歌吟卷复开似厌羲皇闲日月要同俗吏走尘埃只知刍豆填牲腹不识青黄是木灾试向碧天清夜望恶云妖雾锁三台
七年四月上旬闭门即事时移入新居五月矣
九日勤劬一日闲宿隂云重雨澘澘寄身京国家千里僦舍民居屋两间仅有陈编遮老眼惜无家酒洗尘顔却如三日惓惓妇痴坐无言昼掩关
日月高峯泻急流功名逆水阻风舟未能瑞世如麟凤只办随人作马牛千里暮云曕去雁一江春水梦双鸥驱人寒馁无情甚直要京尘坐白头
有母晨昏阙起居有儿失教废观书为贫来仕庸何害抗志违时计己踈屐齿不投言偃室官衔难挂巨源书从教一鹗无人荐袖里新书亦自如
湫隘喧嚣杂四隣门扃蜗室拥朝绅敢辞凡鄙哙为伍要便奔趋夜向晨一日清闲聊适意明朝伛偻又随人扪心尚喜京官贵犹免郊迎驿马尘
送伯禄都司之官潞州
幕画河东记昔年恩威公案到今传三年筹笔都司剧五马分符刺史权故吏老农趋道左过家上塜正春妍从今卧治堂前草更比隣郊雨露偏
可惜牛刀落彘肩内劳外逸逓推迁孝心正喜趋庭便仕版何妨得路偏暖日儿童迎竹马春风庭宇倚蒲鞭随车雨足无余事轩盖农郊谕力田
河山表里天下脊民俗淳俭唐遗风太守清心能省事东郊何地不勤农丰年易觉徵租足无盗奚烦报狱空上计书名二千石考功上上看今冬
寄侯都司伯禄并简崔郎中周学士
燕南六月暑如汤却忆都城立晩凉塞草梳风烟作缕野芳承露锦生香朝知礼让边烽敉民乐昇平昼晷长遥羡英游日无事新诗佳翰满书箱
退食从容日未斜读书谈道更清嘉论量往事蛇
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 10:28:57-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>