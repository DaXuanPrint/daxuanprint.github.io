<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="提要,卷一,卷二,卷三,卷四,卷五,卷六,卷七,卷八,卷九,卷十,卷十一,卷十二,卷十三,卷十四,卷十五,卷十六,卷十七,卷十八,卷十九,卷二十,卷二十一,卷二十二,卷二十三,卷二十四,卷二十五,卷二十六,卷二十七,卷二十八,卷二十九,卷三十,附录,广陵集全文在线阅读,广陵集全文在线下载,大玄古籍书库">
<meta name="description" content="三十卷。《拾遗》一卷。宋王令(1032—1059)撰。王令初,字钦美,后改逢元,广陵(今江苏扬州)人。王令才思奇异,其诗以韩愈为宗,而出入于卢仝、孟郊、李贺之间,词句磅礴,气势雄壮。刘克庄《后村诗话》曾称其《暑旱苦热》诗“骨力老苍,识度高远。”其诗内容涉及当时社会生活,表现对劳苦人民的同情。《广陵集》三十卷是其子王说所编,其中诗赋十八卷,文十二卷,《拾遗》一卷,并附有墓志铭、事状及交游投赠追思之作。今有善本《广陵先生文集》二十卷,《拾遗》一卷,《附录》一卷四册,为旧钞本,藏于北京图书馆。《广陵集》三十卷、">
<title>广陵集_王令_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">广陵集</span> <br/>
          作者： <span class="inputVal" id="bkauthor">王令</span> <br/>
          朝代： <span class="inputVal" id="bkdate">宋代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">类书文集,诗文集,完结</span> <br/>
          字数： <span class="inputVal" id="bknum">[book_length]106190</span> <br/>
          说明： <span class="inputVal" id="bkdec">三十卷。《拾遗》一卷。宋王令(1032—1059)撰。王令初,字钦美,后改逢元,广陵(今江苏扬州)人。王令才思奇异,其诗以韩愈为宗,而出入于卢仝、孟郊、李贺之间,词句磅礴,气势雄壮。刘克庄《后村诗话》曾称其《暑旱苦热》诗“骨力老苍,识度高远。”其诗内容涉及当时社会生活,表现对劳苦人民的同情。《广陵集》三十卷是其子王说所编,其中诗赋十八卷,文十二卷,《拾遗》一卷,并附有墓志铭、事状及交游投赠追思之作。今有善本《广陵先生文集》二十卷,《拾遗》一卷,《附录》一卷四册,为旧钞本,藏于北京图书馆。《广陵集》三十卷、《拾遗》一卷亦有《四库全书》 本。</span> <br/>
          封面： <span class="inputVal" id="bkimg">Z_18697.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]广陵集
[book_author]王令
[book_date]宋代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]类书文集,诗文集,完结
[book_length]106190
[book_dec]三十卷。《拾遗》一卷。宋王令(1032—1059)撰。王令初,字钦美,后改逢元,广陵(今江苏扬州)人。王令才思奇异,其诗以韩愈为宗,而出入于卢仝、孟郊、李贺之间,词句磅礴,气势雄壮。刘克庄《后村诗话》曾称其《暑旱苦热》诗“骨力老苍,识度高远。”其诗内容涉及当时社会生活,表现对劳苦人民的同情。《广陵集》三十卷是其子王说所编,其中诗赋十八卷,文十二卷,《拾遗》一卷,并附有墓志铭、事状及交游投赠追思之作。今有善本《广陵先生文集》二十卷,《拾遗》一卷,《附录》一卷四册,为旧钞本,藏于北京图书馆。《广陵集》三十卷、《拾遗》一卷亦有《四库全书》 本。
[book_img]Z_18697.jpg


[book_title]提要
钦定四库全书　　　　　集部三
广陵集　　　　　　　　别集类二【宋】
提要
【臣】等谨案广陵集三十一卷宋王令撰令元城人幼随其叔祖乙居广陵遂为广陵人初字钦美後王萃字之曰逢原少不检既而折节力学王安石以妻吴氏之妹妻之年二十八卒遗腹一女适吴师礼生子曰说其集即说所编凡诗赋十八卷文十二卷又拾遗一卷墓志事状及交游投赠追述之作皆附焉今才思奇轶所为诗磅礴奥衍大率以韩愈为宗而出入於卢仝李贺孟郊之间虽得年不永未能锻链以老其材或不免纵横太过而视局促剽窃者流则固倜倜乎远矣刘克庄後村诗话尝称其暑旱苦热诗骨力老苍识度高远又称其富公并门人相答孙莘老闻雁诸篇古文如性说等篇亦自成一家之言王安石於人少许可而最重令同时胜流如刘敞等并推服之固非阿私所好矣其集久无刋本传写讹脱几不可读今於有考校者悉为厘正其必不可通者则姑仍旧本庶不失阙疑之意焉乾隆四十六年十一月恭校上
总纂官【臣】纪昀【臣】陆锡熊【臣】孙士毅
总校官【臣】陆费墀

[book_title]卷一
钦定四库全书
广陵集卷一　　　　　　　宋　王令　撰藏芝赋并序
丙申岁自四月至六月【一本作夏四月】大雨而余之所客天长县东北皆濒【一本作边】湖泽地浸以下颇以水为患伤草木多死邑居无薪刍而益贵薪益来自远以余之所居则薪之自北来者常售於余间而有得若枯华断颖根梗蔕芥支离臃肿与硕实所【一本作颇】异於常草者而皆取以戏就其中尝试视之余得则芝也折伤不全计之於完此当一叶耳不知其他安在也其生不知远近要皆在县之北以常负薪之所来则芝从可知也示人【一本作以之示人】则不齐【一本作不能辨】有由是而知有芝有由是而信为【一本作有】芝有虽得是而弗之信者然芝之为物不常有而或出可爱者也自古诗之作见於今者凡三百篇其以风赋比兴而附见於物若苹蘩薇蕨荇苞【一本作芑】苦藿荑唐?蓫瓠匏瓜葛郁薁葵藚葑芹藻莫茅荼蕳苓蓬莠苹蒿苌蒲萑苇葭菼萧艾稂荍蓍芑禾麻菽麦黍稷豆菽秬秠穈粟稻粱菅苎卷耳芣苢菁莪莠葽荷华游龙茹藘芍药之类杂见并出然此特草耳其多盖如此而未尝及芝也自诗而下长辞章而善自托者独有屈原今其离骚九歌具存而可考然其况意所及自诗人所纪之外复益以江蓠芙蓉杜若薜荔木兰白苹留荑掲车蕙芷茝菊芰蘅薋菉葹芜药荪而地所常产目所同识之草尽矣若夫陈忠而直私忿废而怨逐托於彼而取此以见义此则予之所知至於道则予不得而一也然称类巳衆而芝复独遗是诚何故耶说者遂以九歌之三秀为芝余以其不明又其辞也则曰适山而采之则芝非独山草盖未足据信也及观汉乐歌盖当时文工椠人缘饰世治以裁【一本无裁字】主意耳非有如诗人骚客郁於中而不得言凭於物而後见者皆非予所好也今予得芝而赋之意皆在於赋序故不道也
庭勾突萌抽蔚擢秀孰非春兮坯培壅堙播溉轧莳孰非人兮不为常生时见挺出芝则神兮灵干不阿衆叶类附不孤有邻兮生莫时期毓无种裔天生德兮芣苢荐庭?【一本作蘼】芜荐道退野即兮生无【一本作有】本根拔不滞茹无吝惜兮荣而不华槁而不枯莫损益兮茨莱翳阴高出下蔽适以取容兮朝囷射干齐长并秀德不校同兮荒原秽壤弃放委废若将终兮知者谓【一本作为】谁何为来者似不必逢兮困於不知束於薪苏自信不耻兮摧戕折伤披本断干祸不自巳兮火灾木焚投置不缩知命有止兮偶於自生不祈见闻吾与尔巳兮
怀感赋寄满建中粹翁并序
怀感赋者何感於此而怀於彼也孰可怀之河东满姓粹翁其字也怀之者何赋以见之也
朝忽忽兮置食而叹暮戚戚兮默笑与言莞袭袭而重美兮几按按而已安宜而能自休兮何不安以坐眠既峩乎而冠兮衣而裒完出可以游兮入居而端幸窃而得食兮他无病患岂怡融之不有兮曷苦心而蹙顔呜呼莫知我思兮思将奚殚念彼淑人之远兮东南之偏其人虽小兮巳冠而人肩其德孔明兮百燎其燀既濯洁於江汉兮又秋阳暴其明鲜我俯仰而不知其高且厚兮疑此而为地天苟世之无知兮犹将盻千世而悬悬既有而不吾托兮如之何而不思旃企长途之坦坦兮人百马辕而不系而覊於我足兮势不得而自前呜呼命也兮不遇则难吾从事於人兮亦久有年既龃龉於不合兮间一收於百千惟烛外不烛内兮【一本作言恂恂如可信兮】但见睨美而笑妍【一本作面睨美而笑妍】惟其心不可量兮如平流之与深川忽扬而波兮急而为湍以木而涉岂不既利兮亦时忽而摧颠昔吾平地而不之信兮今乃为解维之船巳济而悔兮嗟曷为乎此缘以是望夫子兮实纯白而完坚使我有得如夫子者兮则我之思将二三而不专今不见而疑无兮浩东望而泛滥【一本作泛澜】非我能一於夫子兮实世无夫子而使然
言归赋三章
归乎归乎从兹世以奚为世不能以是而从吾吾安能从世以适非求吾志则不得苟以食则从之非大人之独畏吾且惭於台竖之窥彼皎皎之洁不受汚嶢嶢之高不受瀦吾盍繇【一本作从】此以归乎
归乎归乎人谁适从盍求【一本作守】吾之志乎俱杲日而有【一本作以是】逃乎恤影之息乎从夫人以适越眷吾车之柅乎不剡足以狥屦合终跣而已乎嗟匏瓜之不食安知不得之【一本作自】济乎
归乎归乎吾何归乎吾食无田吾寝无庐吾?无蒭吾餔无葅四方不可游吾亦无马以取道眷鱼盐与工贾吾岂从买卖子以为挠然则无以归而柰何安吾命以施夷从吾志以委蛇归乎归乎归何时乎南山之阿
竹赋
於此有物焉其材剧而色刚其躯瘠癯不配所长色盛气充肤理有光临临兮其高其可仰也挺挺兮其直其不可以枉也毅毅兮其羣其不为党也其立自树【一本作直】而不倚其长絶衆而不离恬无盛衰以聼四时置身尝安视物死生弟子不敏昧於考成罹世斮刖甚者遇烹其守不移附者益【一本作日】增愚所不知请筮以明筮曰斯夫其始甚鋭既极而止【一本作上】者欤後生晩起超出辈类者欤确乎不拔以节终始者欤死传其徒不私以【一本作其】子者欤生久处而不回死知命而不恐老者求以自辅少者得之而无用是其繇曰谁藏孔殷而不思藩彼架未柱我安事【一本作俟】椽优哉游哉聊以永年幸聼筮之请以竹言
倚楹操序
鲁漆室女倚柱【一本作楹】悲吟邻人疑其有淫心而欲嫁也漆室女曰楚【一本作鲁】人得罪於其君逃吾东家马逸蹈【一本作食】吾园葵使吾终年不食菜吾西邻失羊请吾兄追之雾浊水出使吾兄溺死终身死兄【一本作使予终身无兄】政之致也吾忧国伤人心悲而啸岂欲嫁哉自伤为人所疑入山林见女贞之木叹息弦歌作二操而自经死
马则食葵而余则饥盗则得羊而余无兄知谁为此【一本作同】兮余不聊生谁余哀兮余思深中忽忽兮外不知其啸吟野哉邻妻兮曾谓余淫以己逆人兮余不知其何心
亡羊奔奔岂不有邻子可闭门亡羊不复去何自逐身则非牧雾蒙蒙兮水漰漰谓兄无行兮兄行不忍一失於邻而思失厥身虽然【一本无此二字】殒子之身兮其亦如亡羊之邻
鼷鼠操序
鲁文公七年鼷鼠食郊牛之角鲁南之野老闻而叹曰不可不知惧也既而又曰天下之事备矣
鼷鼠鼷鼠实食其牛牛则不知彼牛彼牛既卜以郊伤则免之【鼷鼠伤物而物不知故世谓之甘口鼠】
噫田操四章章六句寄呈王介甫
田彼黍矣则食於秋我人之耕载芟载薅【一本作春载来耨】岂不惮劳将食无攸
田彼黍矣几不螽蝝我人之耕而不谋年唯其【一本无其字】不谋年是用卒食
伐木伐木无废於勤不足柱榱犹用以薪岂弟君子无易於人
谁能【一本作云】采芹不适有获果蓏树之则食其实岂弟君子孔敬且力
终雌操
林鸠之雌兮不有巢而子兮而有巢以止兮吁嗟乎巳兮终雌之从兮吁嗟乎雄兮终巢之乐兮吁嗟乎鹊兮
终风操
云之扬扬油油其蒙望我雨以卒【一本作适】从以风云之油油扬扬其去我挽不可泣立以伫终风不休终云不留不雨我田不谷我收岩岩南山有川其下徒能必云不能必雨蓁蓁者林有越而樛人伐以归我徂安休嗟今之人顾己是求有顾者木曷为而材大折以薪小生何哉嗟今之人谁同我哀
夕日操
煜煜夕日逝何忽兮有辉而星尔留曷其我视而冥我适不行我尽日乃倾独何求於尔星煜煜夕日不尚有朝皦皦君子去谁繇招死如可从生百不聊绎绎道周伊谁之园夙不筑自【一本无自字】垣今安以樊人各有心亦不思旃
於忽操序
刘表见龎公将起之而公不愿也表曰然则何谓公曰我可歌乎既歌命弟子治【一本作弦】之凡三操
於忽乎不可以为其又奚为离娄之精夜何有於明瞽旷之耳聋者亦有尔【一本作塞何有於声】束王良之手兮後车载之前行险以既覆兮後逐逐其犹来虽目盼而心骇兮顾其能之安施委墨绳以聼人兮虽班输亦奚以为於忽乎不可以为其又奚为椽栌桷榱之累重顾柱小之柰何方风雨之晦阴行者艰而莫休居者坐以笑歌不知压之忽然兮其谓安何
於忽乎不可以为其又奚为谓鸡斯飞谁得而覊谓豕斯突何取於缚是皆以食而得之吾方饥而噫鸡兮豕兮死以是兮
辞粟操序
子列子辞郑子阳粟归而作是操
食人之粟饱复何【一本作奚】为当人之赐罪亦【一本作欲】何辞有以我为是兮岂无以我为非巳兮巳兮吾何以胜人之言兮
陬操【孔子去赵作】
行曷为兮天下老吾身而不归人固舍吾而弗从吾安得狥人而从之昔所闻其是兮今也见之则非嗟若人之弗类尚何足以与为彼天下之皆然嗟乎去此而从谁信亦命巳矣夫固行兮而曷疑
广陵集卷一

[book_title]卷二
钦定四库全书
广陵集卷二　　　　　　　宋　王令　撰樗高操【一云仙樗】
惠子去圣【一本作宋】望大樗而作
崇崇北丘其上有樗【一本作崇崇北山其山有樗】远者以为梁或者争以柱就而睨【一本作视】之曾无事於欂栌呜呼木乎期我於远者欤【一本作何取於求室欤】
松休操
蔚彼南【一本作北】山有松其猗孰堂而基孰坏不支远莫与【一本作以】识其【一本作斯】斩以狙猿之杙是近是度谓【一本作喟】家之无桷呜呼松乎余归此休乎
南山之田赠王介甫
南山之田兮谁为而芜南山之人兮谁教堕且来者何为而往者谁趾草漫靡兮不种何自始吾往兮无耜吾将归兮客吾止要以田兮寄我治我耕浅兮谷不遂【一本作穟】耕之深兮石挠吾耒吾耒挠兮耕嗟难雨专水兮日专旱借不然兮颖以秀螟悬心兮螣开口我虽力兮功何有虽然不可以巳兮时宁我违而我无时负
送黄莘任道赴扬州主学
子之来兮东之舟暮不至兮谁牵【旧本作挠】以留子之去兮西之马朝何亟兮不秣而驾驾明【一本作何】适兮徂扬扬之郊兮泮之央泮之氷兮春之水泮之莪兮芽茁於涘泮之鹭兮洁白以止泮之土【一本作官】兮除扫不滓泮之人兮立以望子久不可待【一本作待子不来】兮足并以跂子未至兮谓奚子之至【一本作来】兮何以慰之招其来而挽其去纳以寛而不严以恕增其长而救厥玷【一本作阽】失培其根而使华以实泮之人兮子喜子先何适兮不夙吾治
送黄任道歌
吾门之达兮尔可疑以入兮进之不时兮吾岂不尔待兮何後未至兮前巳过之来犹有望兮去何胜追俯吾着【直居切】而即兮况堂若室兮又歌曰
敖耶学耶为来往耶衣之荼荼冠膝膝耶何进趋之舒不若退走之速耶虽终不吾聼兮犹无贻我嗟
翩翩弓之张兮诗三章寄王介甫
翩翩弓之张兮其亦弛则藏兮惟此乘马不秣而驾维彼乘驹不驾以刍
翩翩弓之觩兮其亦弛则櫜兮廐我乘马不适以驾同彼乘驹亦食以刍
瞻彼车兮既徵其辐有驹斯服有马斯牧心之忧矣聊以反覆
我策我马寄王介甫
我策我马将安从人之冲冲谁适逢言归於东
我策我马将安求人之悠悠谁适谋言东之游
井则有泉渇者俯之燎之阳阳寒者附之君子则高吾则仰之
无衣一首招黄任道归
岂曰无衣不能素裳缝齐有锵直韍以方岂曰无衣不能素履絇以为戒夙夜以无怠素裳夷夷谁涉不褰素履几几谁涉不止始也何所为我推我宗恶余之无从睢盱以为恭今也既宣我力羣心慝慝毁予以自德曾莫肯巳直尔我目矣何为而睡聪亦云聼曾莫有告谋及於道佛且讪以笑谓白盖黑或者亦以赤行何必有足巧言以成迹以我有常从尔罔极翩翩者舟在河之深人持不至亦以自济嗟尔君子归欤予迟
效醉翁吟【一本云寄题醉翁亭】
山岩岩兮谷幽幽【一本作山巉巉兮木修】水无人兮自流始与谁兮乐此昔之游者兮今非是清【一本作涤】吾樽兮洁吾斚欲御以酒兮谁宜夀者山蘼春兮野鹿游亭无人兮飞鸟下喜公有遗兮乐相道语从人以游兮告以其处高公所望兮卑公所游公为庐兮燕笑以休摭【一本作摝】山果以侑酒登溪鱼而供【去声】羞仰春木以塞华俯秋泉而漱流公朝来兮暮去肩乘舆兮马两御来与我民兮不间以处谁不此留兮公则去遽花垂实兮树生枝我公之去兮今忽几时知来之不可望【一本作愿】兮悔去而莫追人皆可来兮公何不归青山宛宛兮谁为公思
桃源行送张颉仲举归武陵
山环环兮相围溪乱乱兮涟漪花漫漫兮不极路缭缭兮安之弃舟步岸兮欲进复疑山平阜断兮忽得平原巨泽莽不知其东西桑麻言言兮田野孔治【平声】风回地近兮将亦闻乎犬鸡信有居者兮盍亦往而从之语何为乎独秦服何为乎异时见何惊兮遌错貌何野而栖迟问何迂兮古昔聼何感而喑噫秦崩晋代兮河覆山移天颠地陷兮何有不知上无君兮孰主下无令兮孰随身羣居而孰法子娶嫁而孰媒既弃此而不用何久保而弗离岂畏伏於乱世兮犹鱼潜而鸟栖宁知君之为扰兮不知上之可依岂惩薄而过厚兮遂笃信而忘欺将久习以成俗兮亦耳目之无知眷叙言之绸缪与欢意之依稀及情终而礼阕忽回肠而念归更酸顔而惨頞叹异世之从容惜暂遇之偶然嗟永离而莫同舟招招而去岸帆冉冉以行风豁山霭之披袪赫晓日之曈曨惊回舟而返盼忽迳断而溪穷目恍惚兮图画心輈张兮梦中何一人之独悟遂万世之迷踪惟天地之茫茫兮故神怪之或容惟昔王之制治兮恶魑魅之人逢逮後世之凌夷兮固人鬼之争雄抑武陵之丽秀兮故水复而山重及崖悬而磴絶人迹之不到兮反疑与夫仙通君生其地兮宜神气之所锺观顔面之悄悄兮其秀犹有山水之余风悯斯民之无知兮久鬼覆而仙蒙顾穷探兮远览究非是之所从因高言而大唱一洗世之昏聋
我思古人答焦千之伯强
我思古人兮不【一本作忽】古今之异时生兹世之谁期欲勿思而奈何独斯人之不见聊【一本作故】永怀而自歌乐吾行之舒舒忘兹【旧本作忽忘】世之汲汲睇万里以自惊兮岂宁俯以効拾载重道远兮予欲行而谁与累九鼎以自重兮顾尫之弗举矫身以为衡兮权世之重轻广道以为路兮聼人之来去
鲁仲连辞赵歌并序
司马迁谓鲁仲连不合於大道【一本作义】以余考之信然要之一时则连固壮士而有所不为此则余喜之【一本作所喜】常壮其辞赵之意惜其不广也因为之歌曰
秋风起兮天寒壮士醉酒兮歌解顔螳螂何怒兮辙下蚁何鬬兮穴间纷扰扰兮谁者则贤井方崩兮治隧屋且压兮雕椽生则役兮弗系念此祸至而知悔兮身忽焉其已死陶唐虞夏兮今则古矣彼秦且帝兮连有蹈东海而死耳
山中词
山中兮何游登彼山兮乐天高弃吾马以取步降吾车兮足两履石当道兮行旁木碍上兮下俯曾蹈险之非艰聊凭高兮下顾何所视之乃牛而独见之如鼠彼促促者出其下兮曾其身之非伛吁嗟徂兮离娄之死则巳古之不较其为短长兮何独计其高下山高兮崔嵬山之【旧本作山中之】路兮百折而千回趋前行【旧本作行趋前】而就挽笑顾後使推之彼游者谁兮何以子之车来
江上词【渡江遇风作】
江之水兮东流泝湍流兮寄人舟舟无袽兮载函重风乘波兮棹人用济不济兮奈何横中流兮涕滂沱来何为兮不待今虽嗟兮安悔舟方乘兮人不吾以覆且溺兮我则同人死
江之水兮东流济欲济兮何由水浸浸兮滩露暮涛下兮夜潦收舟不行兮推之兮陆力不足兮汗顔行无由兮涂足时不逝兮奈何归日暮兮涂远去风高兮水波行踌躇兮伫望聊逍遥兮永歌
江之水兮东流沿湍流兮望归舟舟来归兮何时步芳洲兮濯足陟南山兮采薇江风波兮日暮望夫人兮未来
江之水兮东流沿湍流兮望归舟风滔滔兮浪波苦嗟往者兮未还惜行人兮将去去何适兮归何时执子手兮牵子衣行何如兮来复济岂无兮他时
寒林石屏
虢山之远数千里虢石之重难将持舟车虢来每苦重金盎尚弃不肯携苟非世尚且奇怪孰肯甚远载以来何况虢人自珍秘得一不换千琼瑰流传中州盛称赏主以诧客客见祈世人贱真珍贵假见者喜色留肤皮强材美干立修荫罗列满野谁复窥我尝客坐例一见实亦可爱小且奇初疑秋波莹明净鱼子变怪成蛟螭鳞须爪角尚小碎但见蜿蜒相参差又如开张一尺素醉笔倒画胡髯髭如何石上非自然犹是软弱从风枝高楼晓凭秋色老烟容雨气相蒙垂乔林隐约出天际醉目远暝分茫微不然谁家老图画破碎偶此一片遗借令人乎弄点画尚恐巧拙成瑕疵如何石理自生长安得当世无猜疑高堆黄金募辩说万口利鋭如磨锥或云南山产巨怪意欲手把乾坤移先偷日月送嵓?次取草木阴栽培天公怒恐浸成就六丁桃斧摩云挥世人乘此得分裂锻琢片段贸财赀至今风雨虢山夜树石号作鬼神悲又云春气入山骨欲自石里生蒿藜根株芽枿未及出卒遇匠手相鑱隳多称老松已变石此固剪截根须离又云鬼手亦能画多向石色成屏帷固知物怪浩难尽谁能向此明是非城狐老能男女变海蜃口或楼台吹世间自是有此类何必诘曲穷所归细思此屏竟无用石不中礩木莫【一本作不】支徒将文理有小异招聚瞽说成笼欺咄哉闭口不复论为语爱者无我讥
赠慎东美伯筠
世网挂士如蛛丝大不及取小缀之宜乎倜【一本作高】傥不低敛醉脚倒踏青云归前日才能始谁播一口惊张万夸和雷公诉帝喘似吹【一本作乞少淹】盛恐声名塞天破文章喜以怪自娱不肯裁缩要有余多为峭句不姿媚天骨老硬无皮肤人传书椠莫对当破卵惊出鸾凤【一本作飘】翔间或老笔不肯屈铁索缚急蛟龙僵少年倚气狂不覊虎胁挿翼赤日飞欲将独立跨万世笑诮李白为痴儿【一本作婴儿】四天无壁财可家醉胆愤痒遣酒拏欲偷北斗酌竭海才拔木华鏖鲸牙世儒口软声如蝇好於壮士为忌憎我独久仰愿得见浩歌不敢儿女声
广陵集卷二

[book_title]卷三
钦定四库全书
广陵集卷三　　　　　　　宋　王令　撰吕氏假山
鲸牙鲲鬛相摩捽巨灵戏撮天凹突旧山风老狂云根重湖冻脱秋波骨我来谓怪非得真醉掲碧海瞰蛟窟不然禹鼎魑魅形神颠鬼胁相撑挟
偶闻有感
鲸豗海翻飞陆尘铁房孤剑枯紫鳞挤排壮士仆不起天公始自夸为神谁令寇敌牙枿横不拔不锄安得平常星作彗倘可假出手为扫中原清
寄题韩丞相定州閲古堂
始闻定作閲古堂又闻定有閲古诗扬之远定五千里思得两翅擘以飞偶闻人来说堂事初敝两壁无尘疵间时公来命绘匠亲以玉指交画挥教令某载若某状匠拜奉命唯不辞左图守相父母吏右状将帅熊罴姿长冠峩峩伟笏佩鬬以玄白为裳衣屹如丁宁立以议逊若避让行而随图成俨【一本作严】毅色可讋过吏不敢窃目窥仍令大笔署行事写出黑胆朱肝脾死者有灵如不冺合有英气来附兹故公之谋不知出宜有神鬼【一本作物】阴助其茫茫九泉谓巳朽岂意一旦存形仪请留中壁素莫绘待千岁後公以归当搜国匠第一手状写公像存依稀要知文完武绳备遗与万世瞻思资我知观者定堕泪不复岘首羊公碑又闻当世大手笔磊砢诗句相撑支手?蛟龙拔解角爪擘虎豹全脱皮郓州溪堂遂寂寞韩诗尘蔽人不吹想应从此传万世粹玉贯串珠萦累小戎何为而缩伏久滞公斧血不滋何事功成事业就两手一扫清三垂【一本作陲】归来天子喜以颔泰阶辉焕平无欺【一本作欹】次招当世草茅士各使呈露心腹披缔裾聨缨上廊庙留与後世图为师然後回谢閲古堂彼合异代今一时
龙兴双树
春城花草【一本作草木】穷朱殷俗儿趂走脚欲穿问来无悰喜自适时到双树为奇观庄如天官植幢盖毅若壮士苍衣冠老枝又芽忽并出似欲并力擎青天灵根深盘不可究疑与地轴相拘挛不知培栽竟谁手而又始植为何年行扪步遶不可问但见茂色连云烟东风牵人少游此佛屋日日重门关虽有大荫人不及於此尤得志士怜束蒿为楹樗为柱居者略不忧其颠乃令遗材抱美植不得总载桷与椽高堂倾欹未支柱匠者日亦经其边不思大干有强用反以斧钝难其坚吁今谁是爱材者定知惜此双树篇
原蝗
蝗生於【一本作蒲】野谁所为秋一母死遗百儿埋藏地下不腐烂【一本作朽腐】疑有鬼党相收【一本作扶】持寒禽冬饥啄地食拾掇谷种无余遗吻惟掠卵不加破意似留与人为饥去年冬温腊雪少土脉不冻无氷凘春气蒸炊出地面戢戢密若在釡糜老农顽愚不识事小不扑灭大莫【一本作不】追遂令相聚成气势来若大水无垠涯蓬蒿满眼幸无用尔纵嚼尽谁尔讥而何存留不咀嚼反向禾黍加伤夷鸱鵶啄衔各取饱充实肠腹如撑支儿童跳跃仰面笑却爱甚密嫌踈稀吾思万物造作始一一尽可天理推四其行蹄翼不假【一本作反】上既载【一本作戴】角齿乃亏夫何此独出羣类既使跃跳仍令飞麒麟千载或【一本作始】一见仁足不忍踏草萎凤凰偶出即为瑞亦曰竹食梧桐栖彼何甚少此何衆况【一本作而】又口腹害不訾遂令思虑不可及万目仰面号天私天公被诬莫自辨惨惨白日阴无辉而余昏狂不自度欲尽物理穷毫丝要袪衆惑运独见中夜力为穷研思如知在人不在天譬之蚤虱生裳衣扪搜剔拨要归尽是岂人者尚好之然而身尚不絶种岂复垢旧招致斯鱼朽生虫肉腐蠧理有常尔无何疑谁为忧国太息者应喜我有原蝗诗
别老者王元之
二敌之来始何自乘我中国方迷昏各投【一本作设】阴诬【一本作险怪】张诞妄寻附罅隙为株根例夸难能压甚畏钓博天下要推尊其流汗漫巳不制尚自冲荡洪其源一敌中侵欲内侮犹遣万甲疆塲屯何哉二敌日内坏不思刷去仍资存尝闻古人第气类皆以化外不足论惜乎无伦弗礼义几希不得人相扪吾观世之陷此者不啻火立足向燔岂期之子既自悟不思跳出乃欲?余方往就西北食闻子亦整东南辕虽然去就固在子安忍惜手不试援
答李公安
自古名士纷如毛多见博带裳衣褒如其可学不可逮【一本作殆】三满夫子皆儒豪其文渊源尤可爱江海驾荡相吞滔方吾少时未识愧引领日望声齐高穷吮折吻气力絶始尽退伏非所曹近来笔砚思置去新诗苟有亦自韬间时屡索不肯出若欲献贵贱厥操李君南来久有日我姑得见试捾搯忽逢诗挑欲我接快句鋭利磨【一本作如】矛刀要令口献近章句若急敌迫不可逃顔頳舌涩不可吐滞若乱绪强抽搔惟其自陈尚讷怍况又聼者宁不聱退归自与败者比誓欲弃甲弓矢櫜新诗见杀又须和咄哉自守何不牢
广黄醇正叔二思诗
木落不去根水流常背源木落方病寒尚覆本根温水流忘由来散乱【一本作漫】卑湿牵读子二思诗起予二者言木实类君子老有孝感【一本作慕】存水亦【一本作乃】人迹然动由名利【一本作为】世俗牵【一本作纒】使我父母感【一本作感我父母恩】一夕身百翻人世但可悲【一本人生徒可悲】小官何足言情蒙有相夺心迹固此【一本作巳】分勉之多自寛行见西归辕
昼睡
太古一去浩万世百智竞起纷修治【平声】交将砭刀溃疮痏纵得平好无完皮倾山竭河论麯水都投大海为酒池中间秫稻不满掬日益醖酿成浇漓不知淳风竟何适万手齐举招【一本作争】不回北窻清踈鸟声好昼扇自稳间支龟尘埃不到日影薄枕簟拂拂生凉颸四支舒安百虑废髣髴认得太古遗散【一本作精】魂怡愉不旁适心肺正静无邪思因能不有世俗梦独与淳气相盘嬉伏羲持刀割文画古意荡尽无铢厘睡无吉凶无得失纵欲强卦安能为故能独存至今日人各已有反不知须知睡义大亦【一本作益】盛【一本作甚】岂独床第夸昏迷君子劳心事业暇得时休息安天倪小人一心包万险迨退就枕皆平夷使其睡心大充扩去与君子何毫丝当年尝闻曲肱乐曾及至圣宜无非何况於梦更有得不见公旦因嗟衰後来纷纷不知乐舍去大路趋邪歧竹林猖狂事饮锻扪拨蚤虱无留衣好恶低上浩万端竟不及此亦可嗤蚊虻纷然始谁造一一口吻如针锥食人肌肤得腹饱不解默去犹鸣飞攘拳挥臂不可却聒耳不异笙匏吹虽然今尚尔无奈当有猎猎秋风时尔躯糜溃尔口坏我床安稳我枕欹平时多贤贵不及念日偃瞑休恬怡【一本作怡怡】
哭辞
一哭摧心肝屡哭雕朱顔心肝摧日痛朱顔雕日乾二十人未壮我衰巳毛斑古人不得【一本作可】见今人诚可叹
古兴
出门将何从与物随纷纷不得所欲为还与俗人羣外迹久巳非独嗟心所存自信有可羞彼人何足论
秋居
秋居寒萧踈秋意愁交并饱犬无吠志饥乌有凶声庭空鸟交下墙穴鼠更争浩叹欲出门日暮不可行
雪中闻鸠
孰谓拙者鸠巳厌不可弹吾寒方病雪尔何雪【一本作喜】自唤寒城千万家什伍赤两骭通衢结沮氷走指堕或半门闭市无人竈冷烟不?俗以雪为贺我独雪之叹富贵宜为忧不忧亦何患
吴江长桥
老匠铁手风运斤一挟刃入千山髠明堂有在不见用此为失地犹济人西瀦巨泽江海通狞风撼地波撑空当道独能支地险更东安得与天穷莫比垂天绅莫比跨地带渇龙枯死乾无鳞絶海失舟踏鲸背秦帝东游逐仙迹累重肉多飞未【一本作不】得三洲水隔不到山借得紫虹千万尺平时尘土埋吴雄吾亦弃剑来游东欲观水尽朝宗海安得身乘破浪风为约他年可归处频倚栏干不思去季鹰范蠡不足奇待我为名千古归
题满氏申申亭
申申亭者名自谁河东大人身铭【一本作名】之方其作亭自休息固欲申畅名其题虽然自奉颇幽乐岂敢兼忽当世为若日所忧非所及因以遯世无闷辞丈人踈高喜自适志不限约来无时门无宾僚车马絶室有几杖衣冠【一本作巾冠】欹夜径行招海月伴昼榻坐与天云期春林喧和鸟声好胜聼俗论相哑【一本作嗢】吚尘埃纵尔得风力卒不到此徒自飞亭前朱朱有冶态亭下白白无俗姿好木留存竟见实恶草锄拔无容茨尝闻景胜未易敌须有大句相参差故吾经年不敢往日望诗老力可支偶来为游适巳晩花梢尚有春余遗高哦遶树惜时节拾嚼红庁行逶迟回看北林竹万颗【一本作个】寒气【一本作翠】欲起凌人威清风时来助气势寒甲夜聚言语私方将投间日来此脚踏树下成交蹊无端尘土又为隔明日跨马西北驰心思梦好定频到不必直俟归风吹
晩岁
晩岁【一本作岁晩】意不适新诗老无情万古共【一本作去】一叹百年行半生贫忧世累重贱喜身责轻义有不可嗟【一本作必可嗟】非吾不能平
闻太学议
白日流上天牛蝨无遁形万目尽为用而不骇日明穴鼠夜值萤嗾嗾相聚惊鼠穴不日通鼠足不日行巳矣不日识乃此萤爝矜鲕鰕?井坎莫与江海争笼禽不失飞讵识云汉冥咄哉浮薄儿勉为高大营
赠别晏成绩懋父太祝
懋甫相门儿家世踏【一本作?】缨紞早年缀官薄青衫蔚於菼本宜多骄矜不谓鋭意敢意贪英雄交一手欲四揽偶来滥予会臂搦手巳颔酒狞夸胷襟顶踵都一胆壮心羞摧藏义内喜葅歜要言相死从【一本作死相从】顾岂苟难斩聼其自陈论峭拔不平渐要之当一切固令不黤黯【一本作黮】忆予少年时亦自喜黠?於今老而悔壮意【一本作志】日凋减惜夫相遇迟君放我巳检骤闻强大语若虎饿得?巳无相高心徒有志气感春风吹天昏醉目睨愁惨念当相别去两怀不无黪何时重来过慰我涸辙噞唯其去後怀犹一饱复歉幸有西南风时作寄我椠别张粤南夫温子坚元白满执中子权黄冀端微
始吾得三满自谓得过人一日不见之巳恐愚贱滨忧思丛中来腹肠生毛鳞轻舟刺而南久结愿解绅入门顾我笑喜气沃以新徐徐相抽寻轧轧聼引陈先生固天贤拟议何可邻诸君人相得热炙杳相熏而我拱其间贪喜乃失神凤凰朝百鸟鸱鸦亦来羣然其气类同终独凤鹤亲发为鸣声和上下相铿纯苟非治平世不得此类驯故其闻之者舞蹈相揺振轻风促回舠後会无涯根【一本作垠】作诗谢幸甚颠倒迷欢欣如将铭自贺又欲书诸绅
广陵集卷三

[book_title]卷四
钦定四库全书
广陵集卷四　　　　　　　宋　王令　撰寄李常伯满粹翁
我思古人不可见独以两眼纸上求苦读才疲即伏枕亦冀梦寐从之游每疑贤圣世间有岂独古出今则不心之所藏弗面见常恨世腹不可搜虽然其中充美者间或外发文章彪扬淮而南谁名声盛说李满乾万喉青天白日所同见衆亦不敢加瑕疵而余零丁始就学独矫衆弃先拈【一本作抬】收要其所学与必至不止顔孟须孔周决将健走独取到顾我不肯少待留新诗惠见荐自讋若遇重压并见投星机织成付地锦神冶铸出舂天矛辉光交华目反眩咀过美涎并流退归畏爱复愿学恍若见富潜谋偷顾其才力非当对犹以一髪紖十牛使我苦勉不少【一本作可】得搦笔欲下先慙羞有如姣恶各具【一本作异】体肉骨不可强雕锼或云才华乃天与何寡不益多仍【一本作犹】裒几时高车得【一本作来】会合预期蹈拚呼旁陬临风呻哦欲有寄自恨拙茧无长抽
寒林石
尝闻千岁松为石岂意今逢林出屏苟非木根久自化岂此石理能有灵世间万怪浩莫【一本作难】问枉哉山海徒有经舒山虢水固险异疑有神手藏幽冥
谢束丈见赠
贱生不自辰亲没身孤零家无一棱田不得农以耕巧智不迨人工贾难自名妄来觑【一本作亲】文字朱墨纷纵横合穷心狂高不肯束世程掲欲望孔孟今昔相招迎去古远莫到复今难回行穷步匍匐归失虎犬不成颠倒尘土中甚若鱼噞羮祖死不反骨姊寡归携甥苍黄无为谋叹慨私失声叩头屋厦借解衣锅盖【一本作盎釡】赓【一本作更】甔石固莫致升掬犹时营学左世共笑身贱人交轻父戒子勿効妻引夫无朋妄承西来招喜色转以騂非惟巡脱死始有心期生儿童相回环朋友推弟兄有问多无对新闻多惭惊自羞陋浅人偷窃幸未黥风窻敝清虚饱腹摩膨脝睡足起有书案几交堆盈自喜主人仁不我贤而惸新诗重来贶褒扬借光荣何以示相谢以铭踰血盟
梦蝗
至和改元之一年有蝗不知自何来朝飞蔽天不见日若以万布筛尘灰暮行啮地赤千顷积叠数尺交相埋树皮竹颠尽剥枯况又草谷之根荄一蝗百儿月两【一本作再】孕渐恐高厚塞九垓嘉禾美草不敢惜却恐压地陷入海万生未死饥饿间支骸遂转蛟龙醢羣农聚哭天血滴地烂皮苍苍冥冥远复远天闻不闻不可知我时心知悲堕泪注两目发为疾蝗诗愤扫百笔秃一吟青天白日昏两诵九原万鬼哭私心直冀天耳闻半夜起立三千读上天未闻间忽作遇蝗梦梦蝗千万来我前口似嚅嗫色似寃初时吻角犹唧嗾终遂大论如人间【一本作然】问我子何愚乃有疾我诗我尔各生不相预子何诗我盍陈之我时愤且惊噪舌生条枝谓此腐秽余敢来为人讥尔虽族党多我谋久已就方将诉天公借我巨灵手尽拔东南竹栢松屈铁纒缚都为箒扫尔纳海压以山使尔万噍同一朽尚敢托人言议我诗可否羣蝗顾我嗟不谓相望多我欲为子言幸子未易呶我虽身为蝗心颇通尔人尔人相召呼饮啜为主宾宾饮啜嚼百豆爵主不加诟加欢欣此竟果有否子盍来我陈予应之曰然此固人间礼傧价迎召来饮食固可喜蝗曰子言然予食可愧哉我岂能自生人自召我来啜食借使我过甚从而加诟尔亦乖尝闻尔人中贵贱等第殊雍雍材能官雅雅仁义儒脱剥虎豹皮借假尧舜趋齿牙隐针锥腹肠包虫蛆开口有福威颐指专赏诛四海应呼吸千里随卷舒割剥赤子身饮血肥皮肤噬啖善人党嚼口不肯吐连床列竽笙别屋连嫔姝【一本作别室闲嫔姝】一身万椽家一口千仓储儿童袭公卿奴婢聨簪裾犬豢羡膏粱马廐余绣涂其次尔人间兵皁倡优徒【一本作兵倡释老徒】子不父而父妻不夫而夫臣不君尔事民不家尔居目不识牛桑手不亲犂锄平时不把兵皮革包矛殳开口坐待食万廪倾所须家世不藏机绘绣緜【一本作绣绘锦】衣襦高堂倾美酒脔肉脍百鱼良材琢梓楠重屋擎空虚贫者无室庐父子各席居贱者饿无食妻子相对吁贵贱虽云异其类同一初此固人食人尔责反舍诸我类蝗名目所食况有余吴饥可食越齐饿食鲁邾吾害尚可逃尔害死不除而作疾我诗子语【一本作言】得无迂
寄满子权
吾爱子权诗苦嚼味不尽穷思欲名状百比无一近初如贪追兵屡请忽许进旗旄左右幢戟剑後先刃方争奋拏先忽覩斩乱狥徐驱得平郊万甲合一阵偏裨走起颇中间坐吴膑喊呀鬭志酣髣髴穷敌訒前军奔交兵後马走断紖须臾声金收万噪快一儁羣降挑戈矛叩拜乞用衅苍黄请命间窃视不敢瞬玄云压空虚半夜暴霆震睡耳起欲掩惊仆失肝肾壮者固巳然况余乃龆龀及其久详味欲吐复自恡有如罗百珍次第嘬嚼顺贪丰不辞多爱美忘余餕故其留人口虽久咽喉润何时匹马来【一本作东】畏爱气两振唯其未合间如不获谢蔺望风为此诗颠倒犹合烬
再寄满子权二首
秋尽啼衰虫君思云奈何我愚得君思合少君贤劳我心则多非独辞源长泻海为江河平生未始有点【一本作玷】缺玉日拂拭金烧磨寻常貙与狸见一足已蹉又况一地卧三虎狗彘虽勇何敢过扬州我何思青山无一螺午市不畜宝米盐财如他而吾三夫子一身各丘轲琼林自生寒结露成氷柯文章日组纬玉机飞金梭谁有真珠绳结作张麟罗拔为当世祥声为太庙歌我愿参衆民手足揺婆娑
有钱莫买金多买江东纸江东纸白如春云独君诗华宜相亲缀连卷大十牛腹要尽寄我无寄人我将携之东【一本作携之东海去】脚踏海水洗齿唇转来清澈饮百斛荡涤肠肺无纎尘尝闻泰山高高处天为邻借如无梯不得上亦欲大叫呼天神铺陈君所诗噪口雷鼔震世多俗耳固莫告当冀上帝依稀闻正声定不感凡类舞跃百凤千龙麟安能学俗儿一卷不复呻天公闻否尚未快【一本作决】安得纎翼穿秋旻
答束徽之索诗
世味久已谙多恶竟少好惟诗素所嗜决切欲深造人安已不休衆耻我独冒有如獭行迹欲改复自蹈肝肠困寻搜吻舌倦搏造心灵无余多为此日有耗巳勤尚无成既苦每自劳自笑如秋蝉饥极不止噪努力排韩门屈拜媚孟竈惟此二公才百牛饱怀抱我如饿旁【一本作旁饥】者盻盻不得犒不知去几多穷行究未到无门隔籓篱发罅窥堂奥爱之不可入抵触发狂噪借使苟有成不知竟何要孤名非所求弊俗讵足傲况乃非所及穷海未为浩不知何时休定讫死与耄因疑今世人恐有我同操徽之才超高竿幢出标纛为学尚淹藴富櫜不肯暴文章内未豹外袭一以皂大论尤坚强推舟出行奡珉砆不施功径欲制珪瑁幸此不我陋敎诲日陈告昨因语及诗请我使自道屡谢不得命迫窄遂颠倒披坚诱羸兵伏瓴待穿盗取胜虽然必窘穷亦堪悼勉为瓦砖投幸有金珠【一本作珠玉】报
寄满居中衡父
前会去莫追後见来死期别叹後见难悔恨前会稀惟吾衡父兄【一本作友】金纯玉光辉裁磨杀圭角不与瓦砾齐大匠陶百窑不问履下泥一衡举十钧何弃毫与厘余独何为人乃不忍使遗有如横道刍万足踏不疑子何嗜好殊独俯掇【一本作拾】以归整束使不茨欲令襍兰芝兰芝有天香刍贱杂则非然其厠置间适与薰染资文章每借观罅隙窥晴曦议论使坐聼穴瞶闻英池春园或承招游骑亦许随剧云爱风枝爇火围夜棋纵谈心【一本作襟】开张倒笑冠欹披匹马载以来东首颈脰疲夜梦不厌劳百里夕一驰想见目与眉百障千藩篱不虞自投置遂若鸟遭黐何时获因缘连箠促马蹄誓当尽晨昏不复起退辞
自讼答束熙之
洞洞之室或者穿岩岩之墙或者缘墙缘室穿【一本作墙室穿缘】来何哉中有玉万黄金千金玉固非盗所有盗者然衆人不知谓尔富不知尔自【一本作亦】何心顔盗财固为小人戮盗名自是君子奸咄哉自讼毋自欺几希不在穿缘间
谢李常伯
人从东南来忽得连纸诗行义不赫晔名声无萎蕤虽尝误见辱旋则拜席归别久谓巳忘不图犹记之长封大书字顾我巳忸怩开縢把之读推与果失宜剥虎蒙羊猪借使出类奇见豺先自奔遇豢还羣随是故古之人为巳贱若斯有闻未之行季路终不嬉名浮过所实孟氏耻以非今而承所赐乃此亦可噫贤者宁过哉当是我有欺忍愧读终篇喜惊改肝脾咛咛教诲言举举仁义辞初令探本根喻以海与池乾坤老六经遗编烂孔姬尚恐惑异说教之无迁移强闻终日乾仁不三月违卒以二者终要我勉不疑百诵百再拜下泪如挂糜【一本作麋】交朋百愚谀此语闻之谁忆初从粹翁睡耳忽得提震惊破百昏寐觉悼前迷今而去之久第塞心丛茨骤承夫子言快斧加芟荑旧秽忽剗削新除【一本作涂】坦平夷念当不舍去戴服同冠衣犹恐免袒间复作须臾离且将鑱之心不止涅之皮二者苟不能终死庶不遗平生苦嗜诗此篇况骤驰喁哦夜不休齮嚼午忘饥仰嗟天骨雄俯叹人莫为星明有常高日圆无食亏读久口益嚵舌软涎流垂想当措意初嚼云吐虹蜺唇牙哆华鲜肺肠涌光辉故其纸上言飘有霄汉姿何可对酬谢约【一本作度】海量珠玑
对月忆满子权
长风掠海来吹月散百链【一本作白链】青天豁四碧云霭不容缘牕轩飘先秋露气入簟扇寛【一本作空】庭生夜凉蚊口不得擅人静暮客去坐偃适自便清牵睡思醒明发醉胆健披风睨白月瞪视不为眩未甘景独胜思出大句衒狂搜得无奇猛吐复自吮篇成若奴婢气骨终【一本作竟】凡贱弃置不复收叹感退自旋起探君寄诗兀坐讽百遍駮哉剧雄劲百札洞一箭间逢骋新奇春云弄晴霰古镜终重厚九鼎挂一铉吾尝笑夫人语富则自愿及婴爱君念始自信惓惓閲女当求嫱慕士在获彦鄙哉寻常者何用目识徧得逢诚幸多既别遂堪喭乖离时况久会合卜未先思之不可见飞魂不身恋秋城崔嵬高围我屹若圈安得擘风翅飞出不自殿巧为相见谋反覆竟未善惟当远相要共借月为面相离苟同天举目亦两见又况相去间财止百里县不知竟可否寄诗代请劝
八桧图
客有要我八桧吟手携八桧图来悬挂张满壁惕可骇盼顾左右同嗟叹旁摹石刻署名状各有凭附相夤缘或高相扶互倚碍或断欲蹷犹支颠强枝抝回信有力高干复俯蛟虯拳寻根及枝逮条蘖例不拔直皆旁偏雷疲风休云雨去蛇龙鬭死犹鈎纒安分爪角【一本作无】与尾鬛徒见上下相蜿蜒不知生时竟何谓略不参类常木然宜乎今古惑昧者揺摆舌吻归之仙一龙盘拳老高大传云【一本作曰】聃者由飞跹当时驾鹿蹋以上迹有町疃遗相连多应蝎残鸟啄啄不尔诞者强鑱镌聃能惑人已自幸岂此上去能欺天借如聃功可升跃鹿亦何幸飞相连於中一木特甚异肤华逆理纽左旋传云聃人【一本作手】所自栽我知此语定凿穿苟令实为聃者植推以天意犹可言当年曷不纽向右若曰世为左道牵如何衆辄【一本作识】不省究反重神怪令聃专乾坤中含万品彚此独自异谁令旃【一本作殊陶甄】穷思竟虑莫可索欲世不惑谁能搴【一本作褰】仙书虚荒喜诞妄推说事理尤緜延世人一读即化变日望飞奋相迷癫岂非此木久树此浸渍亦为异说迁故其形植与生死时以异怪招惊怜先时世不早斤斧放大其老讹夸传当年同生好材干半以直伐成烧燃凭妖附诞相树立卒自死活终完全叶枝凋踈不有荫材直弗柱曲莫辕不知留存护养者竟以何理惜不捐我有尺铁大刚利久以铸斧磨山巅卒无柯柄尚弃置懒乞月桂求婵娟
秋夜
秋夕不自晓百虫齐一鸣时节适使然鼓胁亦有声争喧鼠公盗窸窣蛇阴行独有东家鸡苦心为昏明
答束孝先
纯金出熔鑪【一本作炉】烜赫掩炽火锦成洗春江衆目炫莫柰鱼盐物诚微误用幸不涴君家兄弟贤我见始惊夥文章露光芒藏藴包丛脞关门当自足何暇更待我固知仁人心姑欲恤穷饿苟论才不才自合弃如唾忆昨西来初戚惕侍【一本作恃】客坐交持驾说口张阖不可鏁间发辨经义铁舌莫摩挫高文忽下投白日骇天堕眩怖欲前掩布帛不可裹初视【一本作观】固宜惊独获亦堪贺又如遇【一本作逢】贵人绣锦饰婀娜回眸忽自监恶面复窭裸屈降心巳甘叹愤志亦颇雄高岂复争爱恤亦加荷大诗又【一本作忽】来及推与太浮过自无贤可称以是恶甚播譬如享尫人豆食止则可苟强担石负蹉跌适足祸何以论报心结草効鬼【一本云结草同魏】颗
戏食雀
秋风云气寒秋雨昼夜兼饥禽湿不飞左右烦顾瞻有雀独飞下施徐入吾檐毛羽刷参差嘴距交鈎銛【一本作钳】跳乘新舂箕取饱公不嫌而吾本有意聼之取微纎忽惊自飞去聿不少淹反就高高枝啁????气不恬嗟乎此微类岂不无以厌来既冒弹射固难责其亷然【一本作而】余乃无罪见怒何过严
广陵集卷四

[book_title]卷五
钦定四库全书
广陵集卷五　　　　　　　宋　王令　撰金绳挂空虚自勉兼示束孝先
金绳挂空虚日月系两垂天童坐戏弄纵掣成东西百年未死间昼夜无穷期短短固可惜舒舒定非宜有闻未之行有学未及知白发巳班踈朱顔亦童黎智虑昏晩年聪明退前时纵欲加自修去日何胜追奈何少自废老则成空悲
寄洪与权
与权江南来适自满门会初无合我志财以客面待时时相鈎探稍稍互酬对根源豁披张扃鐍失分解君然颔还嗟我恐敬若戴相逢时既多相待两交快予初请子交子曰何可外中又谢不德卒曰吾而爱既而第以年子合我兄拜扬虽士云多往往事冠带中间满夫子崛出百万最更以子从之而吾米则稗朋从偶许攀会合日与在春晨巧夸招月夕因论话书狂逸飞蛇碁毒甚含虿相谋务奇胜聚口笑拙败贪驩不知岁冬律忽移再余饥奔先西饿色面留菜子待去亦恨书以问我奈别来君何如思子我心痗朋分无旧欢世险有新态高言足瑕疵俗学牵细碎贫知身贵重病觉学力怠壮心已无多况去日有退豫期後相见顽陋徒老大好勤寄余书思子百忧萃
寄满子权
子权今谓何久不治兰书子素赐我多岂以此遂疎予亦知尝时病与贫相俱冉冉草没阶客脚不踏庐贵者事名位崖岸夸异殊贤者纵肯来顾我欲取【一本作取取】无惟余龊龊徒吾亦羞与居潭潭一室空编帙环三隅暴阳不忧偿偷饱幸未诛且可延朝昏忧思老顽愚独有思子怀涕下时喑呜
冬阴寄满子权
玄云载雨惜不下北风吹急水相黏周遮覆盖不通透锢结巳厚难披燖微阳未复老阴壮计去暖律时犹淹青天何可一日失渐恐此去无由瞻日驭自惧不得脱略出急入地下潜凭阴托寒恣凌烁风伯得意【一本作志】欣沾沾但幸天公不省悟谁顾地下人嗟谗隔絶霜露旷不下帝有润泽何由沾非惟勾芽冻天折亦恐万类由兹殱九龙衔火互相煖称有日我借不甘羣儿鋭奋不量席欲仰吐气吁以炎惟有壮士抱剑卧思得美酒聊自酣
弱弱谁氏子
弱弱谁氏子鲜鲜一何姝来奔富人家妻与富人俱【一本作居】严【一本作华】粧问夫子我岂彼室如夫子笑遣之彼宁与汝【旧本作尔】都升堂【一本作褰裳】由阼阶德色溢以舒亲宾不敢笑退语相嚱吁高堂聚羣婢唯诺相咨睢家事忽不图顾指取自如朝令拆柱薪暮遣藩篱除风雨半夜来百衅生不虞屋压盗随至夫死别嫁夫东邻有淑子【一本作女】惟【一本作恬】不事铅朱端居待人求正色不敷腴清镜见【一本作照】白发行媒不顾闾不知爱妻人取舍何异欤
赠黄任道
长河之流几万里骇若泻自天上来奔湍冲山拔地走直有到海无邪回人之所观乃流沬犹以激射忧天摧想其根源发声势如纵烈火烧千雷古来走死万万脚竟莫识自何来哉我疑鸿荒混沌日冲破天地之元胎夸娥揺头巨灵走避不敢道曾疏开锄耰之成乃畎浍欲计议此诚可咍长帆大舰不敢絶尚恐飘去无垠崖愚儿脚惯踏潢潦安敢逆此如泝洄
答黄薮富道
角角适时足力走犹或迟从而不逮人不若坐视之而予始用此巳无先人思间自念斯世固亦未易为以其得而惭曷若退自宜老身可孔顔饿死犹夷齐予心最乐此尤喜用自持岂将六尺躯贱易五羖皮但无百亩田得【一本作可】抱刚气归年来事穷蹙露暴无自依姊寡不能嫁【一本作无为家又一本作子得家】儿孤牵我啼平生事文字无路活寒饥勉从进士科束若缚襁儿时时忽自笑【一本作笑自忽】往往穷加悲【一本作述穷悲】有如高飞鸟中路饥自低鋭知从食来不【一本作岂】意身投黐神龙拏白日挟雨万里飞使其【一本作之】口有衔安得无驯随虽然平生志固未忍相遗间时自散开纵吟助嘘财将舒【一本作输】己和岂敢偷人知黄君道德者术业何颀颀手提九黄钟旁取折龠吹悬知失气类误以唱和期不知里社歌不可郊庙施况余衰病余有气亦巳卑加之困俗学羝角方牵羸诗陈尽自道幸子怜无疵【一本作玼】
春风
春风东来暖如嘘过拂我面撩我裾不知我心老有异亦欲调我儿女如庭前花枝笑自爱风里草力更相扶旁林曲树足飞鸟不问燕雀鸱鸢乌求雌要雄各有意岂但闻竞争春呼春巢成多夏卵衆明年计此更有余非唯喧呼乱人耳渐恐巢穴妨人居收残射中岂无道我亦力可弯长弧林深枝曲矢不入况弓待借家所无行吁坐盻不可奈安得静默投身俱
长风
长风吹百草势力亦随靡地长风易休草力复随起长风随令归风去何时来百草安正繁兰生尔何哉
东风
东风来几日穷巷不见春不知得花由只见挿花人东【旧本作春】风能几时聼尔多欢欣徒恐春风归汝我同悲辛
哭诗其一
死者徒巳死思之恨无涯生者非素心还作死者嗟今古悲略同斯道竟奈何哀弦直易絶哭词曲难歌
其二
朝歌声吁吁暮哭声转无声无血随尽安得目不枯目枯不足叹无目心自安目存多所见不若无目完
其三
切切复切切泪尽琴弦絶愤气吐不出内作心肝热朝浆渇不胜暮潦浊不清何以慰我怀安得沧海氷
其四
哭莫傍沧海泪落长海流流深风涛多驾荡覆我舟不若洒春草荆榛芜蔓茎怨气触草死犹得香兰生
其五【一云又哭诗二首】
朝歌忧思多暮歌无奈何偶叹气亦絶未恸血先沱泪落入口少不如出眼多安得常病躯不为瘠且瘥
其六
目虽泪所出由来心乃源白日照我面意欲乾泛澜而不照我心我泪何由乾况在重云遮使我何自安
张巡
禄儿射火烧九天鬼手不扑神聼旃羣庸仰口不肯唾反出长喙嘘之燃睢阳城穷缩死鼈危系一发悬九渊巡瞋睨远两眦拆【一本作折两】怒嚼齿碎须张肩恨身不毛剑无翼不能飞去残贼咽翁躯腥刀子磔俎日嚼血肉犹经年霁云东攘两臂去西来才有九指还胸中愤气吐不散去随箭入浮屠?忠穷智索其自効更脔爱妾尝饥涎我疑没日贼不食恐其肉酖死不痊又疑身骨不化土定作金铁埋重泉何时山移陵谷变发出鼓铸戈或鋋吾如得之顾有用不诛巳然诛未然
赠李定资深
涉川固有道造舟不如梁曾闻水覆舟不闻死乘杠奈何掲厉子先先勇褰裳岂尽水害人固亦谋非臧凤虽谓灵畜无竹或【一本作终】死饥竹今无方无凤云非其时使之羣【一本作随】鸱鸢饥饱为止飞非惟失所【一本作厥】灵亦与弹射期
又
坦坦谁之田施施缴且弋乌来玩其机鹊至喜其食长鸿飞冥冥志与万里极岂无啄饮心宁饥不人得湍激日蹙蹙风棱势漫漫奈何舟上人试死才一间苟不以利涉安坐思诚艰客虽惧谋梁而木嗟在山
古庙
古庙隆隆敝庭扉风雨剥壁黦柱榱我来安知神所依穹堂窸窣风旛旗神君龎躯突须眉视我睨睚坐倨箕惕烁观者骇不怡羣鬼後先张福威直东之厢步逶迤目益所见怪可嘘马牛羊犬杂豕鸡或戴以首旁四支间有人面身亦非老祝趋前为衆词口吻嗫嚅言嗢吚称别状类顾东西唱号名字分何谁空虚冥寞非所期岂亦以此为人尸视其肤革巳彪狸宁有中反恬肝脾又有械器身挈持【一本作提携】传言疠疫此乃资古之日行历虚危犹恐盛阴鬼所随磔傩於门驱使驰今安取此庙以祠不念延虚殆尫羸农凶年多苦饿饥苟幸得饱不择【一本作释】祈来则拜叩尽敬祗幸天之泽偷自归民德且恐报之时餗肴丰鲜牲鱼肥欲奠以献更濯巵进谢千语拜百低工鼓於庭巫舞衣祝传神醉下福禧农谢神去祝彻之庭前匕割弃余遗鹄乌下争趂不飞回顾神面如故时意者不为祭谢移呜呼神固非吾知
襍诗
方春不种兰终岁无自佩良田弗加芟徒穉亦无岁空令雨露恩日夕被蒿艾安坐饥怨天此理果谁在一日不为田百草巳有根况复间三时其秽何待论岂不有钱鎛从羞慵借勤岁晩忧不耕何独议锄耘晩春树上下聚百虫不有口似趸则生尾如蜂设不二者然亦徒生无庸清阴不可居岁晩还秋风
广陵集卷五

[book_title]卷六
钦定四库全书
广陵集卷六　　　　　　宋　王令　撰
猛虎
猛虎出白日其欲未易量人人有怒心常惧不敢戕壮士独何者忿气裂怒肠脱身拔剑去奋跃如惊翔虽挟必胜术岂无邂逅伤虎不食壮士壮士自虎当意贪衆人完岂暇为躯防虎死衆人惠虎存忧一乡果哉彼丈夫赖有一剑将使其无所操未免伏道旁有剑不刺虎为谋信非臧无剑徒虎争虽勇适为狂利剑亦可嗟人有我独【一本作独我】亡日暮南山阿直道何可望一虎固已尔况复千豺狼
答问诗十二篇寄呈满子权
令既爱卢仝萧宅二三子之诗而犹恨其发之轻也然忘其効而更重之则得矣逮子权之起予予实慕之辄为十二篇其意亦不异子权所谓东墅诸子答问者予独广之尔其水车之篇独异於子权然特其文则然吾之子权与吾与他知诗者谓为不异也鎛问耒
金坚虽不磨木曲亦已揉幸蒙主人用反要主随後适从【一本作彼】慵耕儿虽功不见取良田常无收何塞不耕咎
耒答鎛
我用常在金任金适由木苟得金为用何惜木微曲幸得主人随不恤汗行犊必求随主人我用諴不足
又
我用於主人良田无虚种主人不我以我适为无用不知主人饥岁卒安自奉由来我求人孰与求我重
又
我必为人用不必用於人若也责不耕君真问诸田
耒问鎛
一畦失之荒尔力亦可耨天下方漫芜尔功亦何有
鎛问耒【一本作答耒】
天下方漫芜顾我适有庸使其巳除涤我将何以功我岂大无效【一本作无大效】自是用我慵
耒问斧
子斧谁尔为黑白大分别朝伐一樗死暮伐千樗蘖尔终不自谋几日【一本作几何】不缺折
斧问耒
大樗吾犹伐小樗何畏蘖吾缺犹俟磨尔折将奈何
水车问龙
来何必召云去何必飞天我名不为龙何能雨尔田
龙答水车
神龙谢子车子能未足多上润虽已然【一本作足】下竭将奈何
水车谢龙
水车谢神龙下竭固无奈旱则我为用尔龙尚何谓
龙谢水车
神龙谢水车吾语尔来前尔虽用於人亦我用於天在物固不同於用岂殊然水下高田乾尔能俯水取假人不尔用尔受田责否吾身虽为龙动亦天所主天犹不有命我安事为雨
秋怀
槭槭庭前树【一本作槭槭庭树叶】朝零非昔稠呦呦草虫鸣暮急晓未休尔虽无不平岂亦有哀忧胡为劳吟呻与士伤感投壮士亦何者哀我与虫酬所抱不列陈调苦难謡讴高目有远见直怀羞曲求蒿藜袭久安功名忘前休日月忽未几天地今复秋少壮负所怀老大将安谋生无及人功死骨埋泉羞胡为不奋飞徒与寒饿仇
中夜
昼日苦卒卒忽焉【一本作然】不加思长夜漫不眠起复日所为所为浩多愧不与初心期虚云圣贤学实从世俗归虽耻犹奈何长歌涕垂颐
又
扰扰从俗为日与所学戾茫茫坐三复心面自相愧守道恶从人取俗【一本作食】患高世谁令二者异不得一吾致
士患常不学
士患常不学不学常罔然学成安所施用舍系诸天孔孟去已久寥寥泣遗编斯道未易为今古如同年
举举媚学子
举举媚学子居曰不吾知知而有不能无乃失於欺不知未为患不欺浩难期咄哉天下怀何以天下为
秋日
秋日不照天秋云自明晦脱叶下衰草蜩蝉事今退天地功方成草木犹怨顇志士感所怀长吁下清泪
秋兴
秋风吹人有高兴醉怀感物伤盛衰秋来纵得蒿艾死岁晩已非兰蕙时哀歌不入俗耳聼大笑自与万古期长鸿冥冥尔飞好虽有缯缴安所施
翩翩水中舟
翩翩水中舟既满何用载主舟者谁子无乃忽於败兼济虽期仁过任适为害自是人致然已溺何足怪
书怀寄黄任道满子权
西风吹云空晴日露高晒驽马无速骋归客思远届长林剥霜红远水漾寒派露虫悲自【一本作且】咽风菊老犹介昔予来方春??树生态今归亦未几马踏落叶坏时物固有然盛衰信难概吁嗟为生劳黾勉计无奈伊余有遐致久此困俗械尝思摆絶去自放出世外高怀乐天寛远目斥人碍有田足晨昏有圃具葅菜父母不待养妻子固易赖世孰得丘山亦孰失蔕芥人自能轻重吾将守所爱六经老诚明万古熟成败得时为醢盐滋味和鼎鼐失犹有万世令名自沽卖自视久已明决不事谋蔡寄诗侑子觞期子和而【一本作且】再
令既有高邮之行而束先兄弟索余诗云
扰扰利学者久不可与谋读书乃何为老不知轲丘弗恤义所在务期高爵收尝闻失则嗟不闻得之羞知谁洪其源使世乘其流於今巳汗漫更久将遡游尝闻古人言饕餮为共兜谓恶岂必多偷饱德弗修不知自思者舍此何所由故余早知惧誓将异人求寜为寒饿嗟不同富贵讴此行况有获师德高前修因尝请子行勉子无逗遛於吾乃何有同病不独瘳虽爱谓予然尚疑子终不惜子有高材竿幢揭华旒苟能自摆去不为世学囚行将见远到强弩射弱菆何必请予诗自合治子輈
酬束丈贶诗兼叙所怀
白日立中路犬去不形相夜以【一本作有】盗自来何敢怨犬伤主人忽加念谢恕犬无良盗子愧伏前有言愿加详见赐固巳多恕犬诚未臧
惜交诗赠束孝先
千金得宝刀不若得揷归宝刀虽云利邂逅伤疮痍伤疮有复日伤皮无完时不若远所伤取揷安自持一凿以成井再凿以深资清泉冽其中定德发不移饮可沃吾心浴能清吾肌此道如必尚【一本作当】庶几有常为既庸铭我前又书荐余知
再赠束孝先
玉缺见不挠剑折知真刚张目不见心人固未易量念我未知子徒知【一本作然】外观望安识子所怀赤日包白光去去终我身两两无相忘纵予道路忧骨尚付子藏
卜居
吾求一屋逮两月贫不谋贵【一本作富】何以图朅来自放就穷巷幸得之喜何敢吁颓檐断柱不相缔瓦堕散地梁架虚门无藩阑户不闭时时犬彘入自居主人於我莫自致为我补葺加垍涂翻翻匠氏乃谁子颉颃作气厉叫呼羣雄汹汹助声势睥睨凌我要我酤归来叹息无自得两日财致酒一壶徵多偿少意不惬弃我忽去如逃逋重来閴寂不可问依旧四壁编空芦嗟余虽贫日犹爨可不善为盎釡谟外户不闭古则尔今也盗贼过街衢乞钱买篱作籓固更学关楗防朝晡邻翁问我乃何者得毋亦以名自儒王朝潭潭聚冠盖几人不载卿相车子何布被不盖肉浪自名士【一本作浪称为士】实则奴假为无能守编户犹可自择安阎闾胡为惨戚卒困此去矣何屋不可徂此居卑注不待说四高中下流无渠夏霖连延久积注往往竈下秋生鱼始来图此不自择终见坐与蚯蚓俱何况梁坏日蛀【一本作倾】腐一仆非尔力可扶苟来暂安急旦夕反以身就殒压虞乃知穷则失自爱死得正命有几且翁乎尔言诚得矣我方困甚非真愚
闻哭
冬温春疫早死者晨满街但闻哭子悲不闻哭母哀老慈爱益深壮刚气则乖嗜欲夺天性情思占妻孩诗三百具存声巳亡南陔人情古不美况复嗟今哉
养贤
万锺岂不多财得孟子辞千乘友子思犹曰须我师古贤不易养养贤则巳而今贤养自易无於古加疑
广陵集卷六

[book_title]卷七
钦定四库全书
广陵集卷七　　　　　　　宋　王令　撰送李公安赴举
行子冠上尘梁宋道傍土尘逐冠敝损人来还复去马蹄日月长踏尽西北路近者何纷纷姿状颇秀举传言天子诏士得四方赴来如鹊翅翻去若蝇头聚市儿屈指计过百日未暮昔周方盛时得士才十数唐虞此为盛中复容女妇昔何称才难今也寜异趣但恐所取异今古殊尺度夫君乃高才久有及物虑今又奋絶去挺拔欲自树余穷非所知久有山林素但无百亩粟乃就羣才赋仕道得亦嗟困穷失为惧二者各有命予亦【一本作又】何所与
离高邮答谢朱元弼兼简崔伯易
昔来何悠悠今去亦泛泛岂自果进退姑且便饮啗三代今去辽士食久已滥徒死不为义可无苟石担平生堕百为且就投鈆椠束身入世程开口就人叹怒喜有失得眉睫烦窥瞰野鸟或在笼山猿有终槛能安此为命虽失亦何【一本作何所】憾予尝勇自明磨古得前监抱关贤所容较猎圣或暂庶未负初学尚为神所监予行人之嗟我笑不为颔子独辱所厚以诗系归?命和始自书狂言庶非儳
东园赠周翊
尝闻东园游观嘉晩趂时节亦自到东风不知来者多一日芳蹊踏无草山樱着子寒尚迟江梅殒蘤香可吊扶踈枝叶未成?偶来正值斜阳照千株红杏暖自酣风引高炬烧晴燥夭桃未老已抽青略略朱旗冠翠纛虽然素李不争花似洗朱丹夸莹皓其他百种不可名如列锦绣快晴曝何低何高何後先一一尽解承春笑杨花轻佻最得力飞过青天去何冒弱柳低垂弗辞贱以力凭风为春扫黄鹂嘲啁【一本作啁啾】声语和似对游人见情抱蝴蝶填委不知数飞乱人眼漫颠倒黄蜂虽忙不为身以甘遗人竟何道子规终日劝客归吾无间然念何报嗟余多病所趋乖又懒讙呼逐年少经年一春为嘉时行过不恤每自谯然虽无酒不解歌索游尚少贫交召何时期子早再游风雨不【一本作何】可旦夕料
龙角歌和崔公度伯易
尝闻螾出轩辕丘其长百寻围十牛民惊臣愕争论詶帝亦谓应土德修赐螾傍海连十洲俾朝食壤暮饮流仍命九龙狎其游视龙有角急起羞亟去诉帝龙有【一本作可】忧帝怜不呵许为谋召一龙食系其喉挥万力士乘其头披肉断角塞螾求螾取而冠万鬼雷号电【一本作雨】泣竟莫捄鼋擗鼍踊吊蛟虬奋穴出哭劳鳝鰌八龙怒走乞天仇天赐六丁皆剑矛取螾拔角磔大幽下龙载【一本作拜】帝问何由臣攀堕髯不可留竟去不知天所尤龙寃虽复骨不收传流下古说易【一本作不】浮我闻其语疑有由以龙易螾理若不爱不知蔽似有繇人皆伤龙为叹啾我独鄙其与祸投尝闻龙德神自周出飞于天入海休弃此不处与螾俦以养就人理固偷果死以此嗟何仇我来但爱遗角觩是非欲竟理莫搜君学穷物功【一本作巧】搳掊其说独挽万蠒抽当有实论破衆廋勉矣投以钓海鈎
春人
春人轻飘喜聚散春筵笑长白日短柳芽嚼雪喷尽寒桃花烧风作春暖春衣少年当酒歌起舞四顾以笑和红天緑烂狂未足春更不去将奈何
送赠王平甫
士学何漫漫近习忘远绍文章多自名谁出得高调子才希世珍拔俗起孤峭如解万里骏不以覊縻要篇章缀清新霞电绚天彯【一本作缥】夜归借之读掩纸疑有耀洗手脱世尘飞身就遐眺舌骨谁谓朽死魄如可召缩手不愿学神巧谢人妙余材生何偏日月费吟啸收奇欲身名揽古愿独吊平生勇前争未始却自料一日接大敌说舌忽忘挑如秋九磨镜廹我以丑照贪观朝日明退失两目了愿假斧斤惠刻形近天肖寄声诚甚勤献璞定逢笑
山阳思归书寄女兄
淮风情舒舒楚水日夜流风能驾吾帆水可载我舟余归知几时子望悬百忧念我兄弟寡商参各殊州十年不一逢会合何所由幸逢子来归与我相慰投甥儿入吾牵甥女出吾留子吾笑其间贫不知可愁心如熙春阳乐若醉酒酬忆我别子日将行更逗遛泣恐伤子心泪出仰目收别日才几时别思日九秋心随西北风日望东南楼主人仁且贤怜我覊旅游晨粳玉炊香暮酒金注瓯盘蔬罗春青豆脯兼夕鱐为食岂不美义咽不下喉要当归子同半菽饱亦优始予志所学义当望轲丘朅来与世评衆口忽起咻尝观世金朱此道久巳偷胡为不奋去附世如赘旒而子亦待人特以贫不谋参差两如此偃蹇势略侔要当共引去逸世出网罘遐追避世徒子与侍巾裘吾将亦娶妇力以石臼求贸田结归庐种树屋四周子居课桑蚕我出鞭耕牛教妻绩以筐使儿饷东畴坐笑忘岁时聚首成白头归乎当何时【一本作归依期何时】诗以侑子讴
大舟
大舟无风帆不举小舟榜入青冥去渔子舟中呼且歌夜半闻鱼谁得多
望花有感
春来几时余不知但怪日日柳梢好我嗟无地自种花常恐东风只生草谁家有园不可入时时纵欲信自到寒梅最香落巳阑桃杏虽迟亦颠倒高枝飞鸟夜踏空低树狂儿日摧抝惟余零落满地红主人更聼奴频扫悲来四顾慷慨歌要且倾酒浇顔酡春归欲挽谁有力河浊虽泣行奈何
小雨
一夜风声惊屋破四邻叩壁呼我贺久知旱势非所期果见雨逐浮云过庭塘流注已有余田亩不沾亦何奈【一本作那】雷嗔电笑竟何为【一本作雷嗔电笑尔奚为】幽人空废南轩卧
饿者行
雨雪不止泥路迂马倒伏地人下无【一本作扶】居者不出行者止【一本作返】午市不合入空衢道中独行乃谁子饿者负席缘门呼高堂食饮岂无弃愿从犬彘求其余耳闻门閕身就拜拜伏不起呼羣奴喉乾无声哭无泪引杖去此他何如路【一本作道】旁少年无所语归视纸上还长吁
世言
纷纷世俗言病【一本作倦】客久厌聼圣贤没已远【一本作贤圣辙巳远】是非久无定六经纸上言黑白欲谁证独有自信人中得不外竞
暨阳居其一
出无王事牵入不治居舍蒿藜【一本作菜】入墙屋尘垢变几架糟糠苟无忧智力取自暇逢诗即废日得客辄忘夜积懒遂成性习勤反如诈几不类怠傲【一本作放】愧【一本作羞】耻将何谢
身非爵与官车马久不谋家无田仓储雀鼠非我仇朝出从人居诗书讲前修暮从儿子嬉欢笑何所忧间将筋力疲懒使志虑收斗糈尚烦送谁谓能无求
复继前题二首
自吾暨阳居巳见月四周流年不我谋寒暑忽巳遒老来何足叹【一本作嗟】苟死固【一本作亦】可羞子今【一本作而今】用力薄暮齿将何收
斯道久冺冺斯人固悠悠归豚非吾心在礼恶不酬从人效屈伸俯仰不自由於命有当然信矣何足羞寄题宣州太平县衆乐亭为孙莘老作
令君架亭乐荒幽得地适兴万景投亭成虽名为衆乐地僻无客谁与游讼休民去吏随散独有文字与令留把书开阖坐自笑囬视令职忘卑陬昔闻酒贱喜易醉今说鱼美予【一本作余】何忧弹【一本作权】琴有声尚近俗要解弦絶以意求况持高怀屈下邑志气略与彭泽侔身婴民忧手持【一本作提】版心爱山水寜非偷景好不见但闻说使我耳目私相仇亭前行迹不破草亭下野鸟常喧啾山云朝嘘翠巘出海月夜下清溪浮春花夏?巳有【一本作可】爱况使风雪【一本作马】囬冬秋惜予不得与快意共上岑崒望九州黄山闻好眼未识梦想欲到迷无由图传粉墨固未好愿假壮笔一揽收果逢来篇骋雄胜【一本作怪】若执造化穷凋【一本作雕】锼【一本作搜】一时文工岂不伟千里寄我何以酬耳昏俗语久欲洗为我一谢山前流
广陵集卷七

[book_title]卷八
<集部,别集类,北宋建隆至靖康,广陵集>
钦定四库全书
广陵集卷八　　　　　　　宋　王令　撰谢客二首
扰扰车马客各【一本作出】以势利奔自问闾巷人何为亦纷纷与客成往还勉就俗所敦礼不经圣人颇厌後世烦欲问无所得归视纸上文非以孔子心尚拜阳货豚乃知偪仄间心迹久【一本作固】已分去矣可奈何更问来者门
又
跹跹出何为奄奄归就卧不知身所谋徒与俗相和本无声利求【一本作营】久厌车马过诗书虽满前走奔不暇坐收身衣食余抱病岁月破得不胜所忘进亦【一本作益】何可课前躅杳【一本作莽】难跻下愚旋易堕【一本作知自堕】得势有然尔命矣何可奈
春游【一本作城西游】
春风谁相呼鸟语到庭户罢书起何游【一本作往】系马城西树寜须客衆随聊与春相遇高林美风竹踈影有清覆可以便行坐解脱快巾屦日长天地寛飘戾飞云度风枝緑未柔【一本作舒】日萼红先露芳辰信可尚嘉兴惜无寓旧闻黄公垆颇【一本作屡】枉壮士顾予虽轻数子自适偶同趣起解身上衣就贳青旗酤独酌不待劝【一本作谁劝酬】兴至还自注对物无所语似若喧譁恶虽无歌舞劝幸可篇章赋乾坤本闲暇人物自纷遽劳苦曷不乐岁月失巳屡酒阑起四望落日不可驻饥马自知家何须问归路
游江阴夀寜寺
寥萧枝上风蜩蛰以秋告黯靉道旁树?緑凉可冒况承积隂余急【一本作忽】雨荡晴昊初凉逞【一本作骋】新威宿暑惩旧躁漫漫【一本作悠】出门路踽踽可谁造江声汹西奔海远剧东到中间可行望洗涤【一本作濯】去尘【一本作陈】抱况於林阜间古屋架晴燥蚊蝱稍歛收轩户可淹傲惜乎余独游不可【一本作自】擕所好踟蹰竚归步风作冷相劳
赋黄任道韩干马
天宝天子盛天廐吐蕃入马上天夀紫衣驭吏偏坐前骑入都门不容骤西极苜蓿得气肥六闲飞黄卧嗟瘦千秋【一本作承明】殿下谁把笔当时人无出干右传闻三马同日死死魄到纸气方就铁勒夹口重两衘墨丝丱尾合双纽天门未上人就观老驺惊嗟失开口生搜朔野空毛羣死断世工无後手当时天子惜不传送入御府置官守边尘勃欎燕蓟来宫阙萧骚既焚後谁弃千金出手收足踏万里避奔走几经蹂蹀道边尘今日寜无纸上垢罇前病客不识画但惊马气世未有冀北骏骨无时无生不逢干死空朽世工无手不肯休任使气骨陋如狗
甲午雪
平居汩汩喜自堕万事过目不省窥一年南北两见雪未始把笔成一诗朝看气象浩茫昧夜归瞑想通幽疑梦乘虚空谒帝所砆礩象柱承?榱坦涂壁垩相照射鹤扇亏蔽狐腋帷帝旁鲜鲜舞万女宝绡雅冶吹裳衣累蠙【旧本作珠】贯瑀错组佩斥弃朱黛素两眉撩搔王母戏华髪袒脱【一本作指点】姑射争肤肌提璫掷珥互投报顾我尘垢加笑讥其傍临临立万鬼帝所宠与借色辞密呵细紵赐裘舄笑齿发露寒差差诸神敛【旧本作畏】避不敢望弃唾堕落成珠玑朝懽怡弃烟霞暮慨吁【一本作呼】吸成云霏互偷天帑购党与散布【旧本作布散】万珏分千珪纨罗练縠不计数【一本作较计】逆取倒曳交横披鞭驱巨灵刦夸父挥斧解系【一本作系解】关星机东观豗颓堕壁角南顾秃鬝亡斗箕其他杂冗【旧本作冗小】莫分辨从见漫乱如箩筛雷公争前泣诉帝至此岂可无省知愿分羽卫勑【一本作急】天讨助以积雹千山【旧本作山中】齐金神拥遏【旧本作前驱】按行道後乘驾以万玉蜺宝刀聨【旧本作聊】翻夹铁盾玉戟鈎子横珠旗天【旧本作霜】风萧萧吹缟素贝甲合阵【旧本作夜合】穷天围磨砮揷羽注万矢强弩竞发相聨飞奸穷诈极不保守引组自缚相连归累俘奏【旧本作献】恺闯天陛越雉拔羽按舞仪帝呼祝融付焚弃散灰下地无留遗徵朋索党计轻重斩戮屏翳囚风师扶桑瞳瞳露轩豁日御复反天衢驰觉来四顾骇皓白心与恍惚争是非冬雷无声电不照疑亦衆鬼乘其私天高地下非所职且可把酒无咨嗟
日蚀
钱塘山人大署壁曰十月朔日且蚀坐者跳起行者留愚闻之惊智为惑我时过市偶自停眩两目视閙耳聼自嗟身贱不有位安得置此诛四刑惟此丙申日在未天面黯欎昏不济举头仰日巳半亏羣隂得志云不披尘函欲开镜尚掩谁把白壁涂之泥大哉玄象浩难测安有庸人以术得天乎反成竪子名不念吾皇禳以德吾闻日名为大明光一自出减月星今乃为之成薄蚀安得君子不为小人乘
送曹杜赴试礼部
霜风琅琅鸣鼓鼙鸟寒夜噪树折枝居者不出行者归廐马解衔车弃脂长河夜冰船就维百贾晏起朝闭扉为问当今行者谁出门千里到何处母送拊背父叹嘻儿惜欲去哭挽衣上马反顾纷涕洟非所愿欲去何为家虽有田丰岁稀所得偿公不及私况望羶芗事庭闱结髪从学今十朞始自有志狥孔姫岂愿从世成依违高堂华髪纡素丝暮年待子为光辉望我日久莫报之苟得一笑辱弗辞况望【旧本作得】三釡家无饥吾於二子久所知怪其才高所就卑今乃语此诚可思近闻天子变典彛欲拨旧况收新奇子行出仕适其期骅骝得路无衔覊罢酒行矣无自迟去取天宠酬亲慈
同孙祖仁王平甫游蒋山作
山形欎盘陀石路随直纡【一本作迂】?松坐兴长饮泉百烦除忆望江上楼采翠横晴虚爱之不能去取席卧与俱若逢佳宾客不暇【一本作假】外礼拘意爱交自然笑语略可无常思一往游杖履穷昏【一本作朝】晡忽从贤豪招气类喜不殊更以肴酒随倾泻谈笑余仰跻苍崖巅下视白日徂夜半身在高若骑箕尾居懽余悲感集论说追古初在昔天下衰羣奸起相屠相地视八极怀险归此都全吴既臣魏余晋仍避胡此右山所瞻形势高四隅游者昔为谁名字不见书想当出尘樊盘礴望八区固宜有高兴何亦妄滞濡忆在初元年虎狼出当涂衆豪泣相盟万甲聚一呼楼船下三江千里悬旌旗忠谋屈巨猾弱力张远图乞灵诉明神至此当踟【一本作踌】蹰想当得请初胜势先羣诛虽时幸成功偪仄已可吁岂无当时人缩伏岩下庐约身甘贱贫卑势无忧虞坐视扰扰中同为祸福躯我当明时来木石聊自娱遗祠今莫问故邑已成墟归谢山下民相期在犁锄
对竹
竹风何撩【一本作寥】萧昼尽发寒籁修纎谔天官扬揖纵玉佩岂无俗子遇自会幽人爱心虚中养恬节密外御介春萌喜含养夏箨竟分解无花与物争有?亦人赖威威南山凤尔飞何时届【旧本作戒】道远寜不饥寒枝久虚待岂非缯缴虞安有羽翮态【一本作?】当奈叶间虫蠧尔所食坏
暮行
晴烟去人高暮色上天半山衘日入深云伫星出缓涂昏归鞍长林近去翎短悠悠宵偃慵衍衍暮行欵南城岌高跻近野匝四坦来期遐思舒暮云所见罕星星颭风灯历历吹月琯【一本作管】静乐遗世喧清思破尘懒心通江海浮【旧本作清】气寒天地满兹兴将谁同【旧本作同谁】儿辈未宜筭
野步
久撄末俗喧脱【一本作去】就緑野静方随巾屦便那暇宾客命林红落春衰草【一本作桑】緑争夏盛时从老农语久伫行子聼谓言劳苦後各以【一本作相与】闲暇庆时逢瓶盎酒【一本作活】亦有肴核称喧嘲忽无次歌唱仍相咏酒阑纷起坐白髪忽【一本作或】两凴儿乘旁树嬉牛卧前篱瞑予方困俗累爱此近天性何当从之归买舍与相并
古风
古风何寥踈世方盛夸慕利涂剧先趋直轨迷曲注浑浑九河翻仡仡百川注分争或多岐险枕才一趣睢盱承至欢讋叠谢絶怒才得升斗多勉售形骸顾不知万锺得孰与一日裕况承丘山羞愿易顷刻遇谁能脱近役自放就遐骛航湖足茭鱼拔野厌芼茹行招千古游坐与来世语延风敝虚襟揖月坐嘉树此意固有然【一本作自有尚】童儿【一本作儿童】未堪预
蕲口道中三首
舟行邈栖迟江流潏排荡鱼惊跃或出鹭下飞何扬交游偶相舍偃息聊自放回首失匡庐云霏暮方上
又
稍稍【一本作悄悄】江上雨声入牕壁寒悄悄【一本作稍稍】舟中人曲肘自枕眠安卧不成寐起坐浩长叹离家日逾百行路忽巳千昔与燕俱来今见北鴈还道里苦不通寄书如弃捐风水相喷薄归期渺无端空令秋夜梦反覆如循环
维舟泝江流人力与水争回视东下人恍如御风行谁能倒长江奔泻暂西倾聊用快客意何惮鱼龙惊
广陵集卷八

[book_title]卷九
钦定四库全书
广陵集卷九　　　　　　　宋　王令　撰赠庐山老居讷
讷公匡庐老诗句整以雅标韵乐天淳不肯外礼假所居远城市絶俗就闲暇岗崖道路恶亦为佳客下余虽昔所闻相见今乃乍爱其语言好超絶忽世跨马舁就其居灯火共清夜惜不见其壮巳老吁可讶高才可施用售世嗟无价临别更何论共是忘言者【一本作共是相忘者】
旅次寄宝觉讷师
小雨破宿暑晓风忽焉遒山深树翳阴蜩蚻应已秋清坐想高絶语言谁应酬岂不念一往抱病终自留覊旅少往还有来或非俦命仆一谢之纵我冠屦休移牀上高堂解书散牀头於此有嘉兴念世谁与谋独思山林人【一本作林下人】兹意可绸缪何当买田庐共遂丘壑游
寄吕惠卿吉甫兼简林伯通【吕诗附】
踆踆门外马客至知谓【一本作为】谁昔面尚未逢那论心相知揖客拜上堂【一本作拜客揖上堂】谢客辱弗遗寒暑相问酬唯诺坐无为静默近尤远多言足瑕玼勉从客所论还顾所学非念此废无益对书坐长嘻【一本作为此叹无益废书坐长嘻】独思同怀子念远莫见之岂无寄我书岁晩若苦迟闻颇困王事岂无闲暇时况有同僚贤相期在书诗人生天地间常恐食所縻去就两莫谋会合寜有期余病不自乐旧学益以隳【一本作日益隳】近者非所同远者劳梦思江水日夕东道途宛而夷寄书当在勤【一本作寄远当日勤】无谓往还稀
答逢原　　　　　　　　　　　吕惠卿
晨在趋长司跪坐与之言偶然脱龃龉相送顔色温归舍未休鞍簿书随满门相仍宾客过欹午仅朝餐平生性懒惰应接非吾真况乃重戕贼良气能几存就夜甫得息閲我几上文开卷未及读睡思巳昏昏自知小人归昭昭复何云每於清夜梦多见夫子魂侧耳聼高议如饮黄金罇觉来不得往欲飞无羽翰昨日得子诗我心子先论怪我诗【一本作书】苦迟友道宜所敦岂不旦夕思实苦案牍烦岂无同官贤未免走与奔相见鞅掌间有言无暇陈嗟嗟兹世士无食同所患念我力难任闻子谋更艰久知为之天安能怨寠贫吾闻君子仕行义而已焉亦将逹吾义岂遂为利牵东海有沧溟西极有崑仑古来到者谁不过数子尊子巳具车航吾亦为檝轮欲一从子游不知何时然
寄崔伯易
扰扰闾巷士过我何所为屡来徒我烦不来我弗思少年乐知闻喜与客子随晩岁事恬默与世益参差骑马出寻人中路辄自归归来亦何乐书史自相期巳与往者亲可无兹世违欲语无所得起视北鴈飞念子远千里昔别今巳期寄声虽云多所得竟亦稀近者忽报书期我往就之不知予苦穷系此不可离尚廹朝暮忧寜有道路资人生少所同老去财几时予势既若此子复不肯来但恐百年间龃龉终其齐诗以【一本作仅】寄子招亦以写我悲
寄孙莘老
默默不自得劳劳非吾任不与君子逢谁复明此心偶客来自南口有千里音知无木索勤颇复山水吟对之为一笑欣如获千金宣城风物佳古语昔巳忱太平又其有道途邈幽深溪流渺弯环山势屹抱临况复寂寞人黄绶事陆沉公田秫既收客席酒屡斟悔予昔南浮不往一就寻波涛忘日月疾病废古今归来就覊衔外虑日巳侵适时愧非才对客辄自瘖譬如火炙肤【一本作炙肌】暂忍久莫禁惟思【一本作致】百亩田为可足釡鬵投身脱世箝歛足蹈古箴寄言所【一本作我】同怀相期在中林
夏日平居奉寄崔伯易兼简朱元弼
天风变春和昼日差夏永门阑【一本作庭】闭无事燕雀志益静纷翻诗书帙弃散懒收整时来就枕卧复可取窥省心恬逐物闲迹濶与世屏鲜鲜南山煖秀色在修?【一本作颖】苟嫌【一本作逃】安坐慵还可【一本作与】远游骋自缘智能薄反得闲暇幸交朋久相远疎懒欲谁警
怃怃庭下树隂影日已敷癯癯闭门人簟席自卷舒高枝就远冠曲枝挂裳裾【一本作襦】还来从此息卧视诗与书桓桓门外客从徒驾骊驹不知来何闻【一本作为】乃肯顾我闾呼儿往应门谓言出在涂非我敢厌客非客与我疎以予拙语言无以得客娱一不当客意恐与世患俱不如两相忘何能效纷如
效古
流沙不胜车弱水不载舟谓言行子归无苦事远游寄子素丝裳闻子衣苦单失今不来还岁晩将奈寒
送朱明之昌叔赴尉山阳
朱使拜书天上回志以身试百里障青衫飘若风外荷借马载出尘土上凖眉崭如见天秀独立系马万里望身躯虽小胷腹寛沛如絶海横秋涨久宜脱絶事高致岂愿卑冗劳俗状高堂华髪亲老矣四海无家寄几杖世外言高信独奇人前腰折嗟已强尉官虽小俸虽薄犹有余钱买甘养想当家帷奉顔面彩衣躬【一本作身】率妇子饷诜诜儿女戏满前累累诸兄坐相向人间此乐不可幸一笑自足百辱当时清固应稀盗贼俗弊寜不烦笞掠好偷闲暇事简编思予【一本作我】寜无尺字况
学子
琐琐来学子从我问古风谓【一本作吾】言古之人学不求世功以其明智余施与天下同能知学为身自不恤穷通童子顾我笑是言得无蒙斯道使可遵曾不闻父翁谓言童子归益自谋厥躬吾不能尔言亦不必尔从【吾不能尔言一本作吾能为尔言】
出门
出门将何从中道忽自思彼怀与尔殊亦合念子归乐有诗与书游有山与陂谁言竟无从犹有影自随
杂诗【一云古人】
古人重非道饥不苟豆羮有为非其心或不脱冕行如何後世人以官业其生鄙哉乐欺人犹以圣自名
寄满子权
昔心何悠悠今学益漫漫莽如浮江河【一本作沧海】浩不际崖?生虽乐文字勤不偿几案重编空堆尘折简久枯汗徒知陈市肆表列环四畔巳无探讨勤胡可贤否按零丁晩观玄泯灭旧习彖得指来岁期失忘去日筭尝闻勤惰间巳是愚智判蒙羞欲何顔避耻愧无翰不能绳已怠何力禁人叛文章触世嫌议语限客窜时牵好恶卑俗挠是非乱早衰夺旧刚多病袭新懦心经衣食艰事废米盐半何谋脱身去割迹与俗断耕荒食新收凿窒复旧贯念生如冬冰至死仅春泮其间能几时何恃苦自缓翩翩淮南英显显士林冠方手未为辱游子昔同閈篇章觌新华论说聼横扞包奇晩自走去实王府玩近书何相撩颇以名见谩不知老者拙弃此久巳断【决断之断】子方勇自树解辔纵新駻行期拾春青采缀绾归腕乖【一本作暌】离思旧欢迁徙就新绊无琴虽自歌有酒欲谁伴闲暇当寄诗持此资贺换
梅花
风吹冬暖变春暖江梅艶艶横新枝经年不逢间何久忽此相遇如有期初开珊珊尚寂寞仙人缀佩悬瑶【一本作珠】玑後日重来不可辨漫漫月树留寒辉清香芬敷志何远可惜不使蝶得知游人争至无日夜对之但笑果喜谁不知春工用何术抟造万物皆可为得非各使出所巧约与鬭竞合一时不然裁剪未易给鞭役衆鬼寜不噫终年成功财几日旋亦堕坏良可悲传闻昔时大烹享九牛合鼎羊豕随一取所实荐滋味神啜不吐人食宜安知後世无所用儿嚼不美还弃之古今万事皆若此为尔【一本作汝】远树成嗟咨
金山
长江从天来意欲以地分西山避之逃东山开为门木石【一本作石木】所不扞土沙固随奔东西两随海【一本作两通海】势巳无完坤如何中流居独遏万里浑坤维赖系得地灵烦窥扪不然巳飘泊两分不相存禹力所不除天意固可论全欲沉【一本作决】九渊下视万古根畏强激常情中立爱此墩诗成欲谁和感慨心徒烦
客次寄王正叔
夜长梦反覆百瞑百到家岁计晩未【一本作难】成客愁与日加【一本云客悲同日增】长途千万门何地容我过【一本作车】而子壮亦贫与余同一歌
南山雪
世於利禄不择义苟可走夺足恐蹉家储千金吝铢两不敢尽费乌【一本作焉】用多百年到【一本作至】死财几日恃若固有理则那庄生尝以富为病爱其放逹与俗过南山衣雪变羣【一本作为】玉举以卖世【一本作俗】售几何山翁固亦富自喜稚子无诮【一本作谓】贫犹歌
短謡
窗中灯冷晕重緑窗前西风叶相逐晓霜披瓦月上轩枕梦不成鴈声续拂衣起步行绕壁万虑无成泪沾臆鉄房老劒澁不青闪系【一本作击】八柱不可索白昼出门归路迷冬日易夜还空归人将豪杰视如草天困英雄未与时长鲸滞斩海波揺塞甲不卷边尘嚣吾徒顦顇乃【一本作我】如此安得长喙呼重霄
暑旱苦热
清风无力屠得热落日着翅飞上山人固已惧江海竭天岂不惜河汉乾崑仑之高有积雪蓬莱之远常遗寒不能手提天下往何忍身志游其间
赠杜渐子长
吾鄙少与合杜子爱所多直木有正性深源无乱波齿少蔚未冠心古先巳皤卓哉金石姿勉矣勤鍜磨
交难赠杜渐
两鼠共谋渴相饮期入水【一本作及水】一鼠下缒缶一鼠上衔尾前鼠以之跌【一本作失】後鼠以之死鼠死何足噫夫人才可悲平地把手笑乘崕拨足挤贼防易为力壮楗完墙篱交防难为人笑面恶肝脾前日信其是今日悟其非安得先知明有如灼火龟然则奈之何期子同吁巇
广陵集卷九

[book_title]卷十
钦定四库全书
广陵集卷十　　　　　　　宋　王令　撰答友人
幽兰生深林不佩亦自臭天马苟伏皁驽足日加骤兰生喻人学不为仕乃究马伏侔自怠一失遂永後以今曷为言念子不可逗前我初识子爱其肌骨秀又观所为诗往往擅高右迨熟相与言低俯如有就我乐成美者遽以古【一本作鄙】诗叩上言高雄张中杂富贵鬬且将起其贪固【一本作因】欲激其懋尚谓非重邀犹恐信不厚挥汗谢为书戴雨去自奏予始喜此读若获弦逐彀如何答我诗遽此与前谬我始得则谢实若答雉【一本作雄】嗅大凡欲有为当决如蝠狖苟进又安【一本作欲】退何自鼠穴首吾见人自荒未有【一本作见】耕不收设或坚决为加以勤自副石将为溜穿曲亦因累揉大可入圣域中能践贤囿借使不及然【一本作此】犹足闻见富中吾不可止在我固无疚已迷不自复惧子遂着陋【着一本作蒙】聼之无予违斯言将不又
道士王元之以诗为赠多见哀勉因以古诗为答
利剑不刺鼠大钓不联鲕天昏白日沉剑决浮云披地荡海水揺钓引九鲸縻固其用不常安得易用为当其未效间是亦铅与铍吾非小丈夫胸中少翘奇少年嗜勇黠跨压百雄低两眼皆豚羊一腹千熊罴使气睨羣辈问今当我谁四海有守兵谓予皆耻之左手将醢戎右手期锄夷书足记姓名剑亦弃不治【平声一本作持】不愿当世是不羞羣曹嗤曰富贵在我又何有年时块视勒山功芥拾封侯龟一日忽自悟吾岂?强儿旧闻有六经条【一本作修】理两可师无不至圣人有学中自隳勿遂谓不及吾由【一本作犹】未尝追好勇不好道吾将自诛非浩乎如有失茫乎其若思望乎如未获专乎如有期夜或不记寝昼或忘其饥不以懦自却不以庸自卑树而不可拔山而不可移拒之不使杂磨之不容疵孰为古之圣孰为今之推孰远不可到孰高不可訾置易攻其难力险肆自夷上自太古先岐轩而望羲下至三代来尧舜禹汤姬周公汲汲劳仲尼皇皇疲轲况比踵游雄愈磨肩驰或示我使向或导我使随或凿我未开或完我已亏或退而我引或坠而我提或辅而我夹或颠而我支或砭我赘疣或膏我疮痍浴我擦我垢醖我酿我离计昔以较今悞是而恨迷固知於圣贤实辱再造私道远致力多功大收效迟今而所存者【一本作有】财一毛於皮苟曰成不成我有罪未知如夫用不用敢系天为辞若寒馁贫贱此於我何居若夸毁誉訾此其如予奚王君异学者见我加嗟咨叙其念惜心【一本作情】投以吊勉诗语爱则然尔烛理似或遗辄自讼由来强答非所宜
客杭思李常伯满粹翁及衡夫子权因寄此
始予既迂疎城郭非所乐闻吴富山水思往颇计较脱身东南来见实与闻效吴之山棱棱吴水清不挠岂无适之径以可泳以棹而独何为然反门自闲【一本作闭】罩念我西北州数子吴莫【一本作甚】较正心醇无醨粹行莹不疱逓言张圣贤赓口唱弟孝大非友宜当实可师而傚我愚不敢望时以管觇【一本作窥】豹进如暗赴明退必丑厌貌自耻以别白疾匝天地趠坐思朝成痴梦遇夜不觉山水虽素喜实不如诲教呜呼何时归作诗以自閙
夜坐
破窗多穿风冷烛无定焰滴沥随衣泪反覆到心念趋生迷夷涂失城陷深堑病拙未为疗膏肓不容砭无家可容归有竈亦断掭鳬短鹤胫长饮啄两自赡天有不可问何独於我欠吾观序卦辞否乃适泰渐而余何为者独此不见验譬如白为缁一造遂永染久生人所羡我独处之厌安得盖棺去手足同一敛
寄姊夫焦韫叔兼简三姊
风舟挽晴江载客日夜行身远心在家腹肠何由平未知所到期先计还归程时寻别时语涕泪下纵横仰观风中云下视水上萍共在天地间可无同飘零泻此罇中酒美鱼其饮羮虽饱不厌饥强醉终自醒笑言虽在远音问犹有【一本作有可】形愿因东南风时寄西北声
采选示王圣美葛子明
酒盏【一本作清罇】厌连行衆客喧巳醉忽得【一本作指】簿上籍共出名外仕孤昂忽雄轩泯默亦驯致追争相後先得失自愚智随时有能称逐衅得呵訾有非人力为竟亦【一本适与】天幸值或果以祸覆亦有终自遂卒无及物效徒自高人气回罇变新局忽若巳异世嗟人久巳迷高爵乐自嗜谁为衎衎饱竟是【一本作逐】孜孜利矜骄决【一本作快】雄奢摧折叹淹滞昏昏忘所大扰扰争其细安知茫昧间身非天所戏是非未暇辨欢戚先巳至退之昔裁诗颇以豪横恃暮年志气得金玉多自慰买居纪堂【一本作厢】荣顾影乐簪佩喜将闾巷好持与妻子议彼哉何足道进退於焉系安知九列荣顾是德所累寜论圣人为适莫固以义有时曲肱乐不以易富贵吾曹颇勉修兹道久自诣何必问浮云斯理固可视
古兴
颭颭树头叶翻翻水中浮暮潮通长河载入江海流颠倒湿就溺纷沦来不休行人坐成叹风恶久藏舟
中秋望月
月形何完完秋静气弥放玉轮困瑕纇投掷去天仗前无衡轭施凭谁挽能上回旋天地周驰骋固【一本作信】巳壮古今磨不磷刚耿固可谅予欲假之游自投上穷亢东折扶桑枝【一本作株】西塞昧谷旷天机与回斡日驭纵休畅苟留扬辉中无复颠【一本作倾】侧怅是谋敢吾专行矣天【一本作期】帝访传闻天路艰蹉蹶【一本作跌】就沦丧帝居深九阍有谒未易傍鬼神喜阴暗陈列忌忠亮进知自致艰退使斯谋妄回头暮堂上【一本作中】萤爝光相望
病起闻说贪山颇有泉石遂不能游
一病百志堕起逢秋物阑力弱未胜行厌闻客言山言山多在远虽近尚莫攀拏深吾无舟逐陆谁借鞍不如无所闻收心就恬安南轩颇扶疎古木高四观不知秋叶疎但怪朝影斑羸躯便偃侧籍有藁与莞仰攀孤云高卧见飞鸟还苟此且自适何能谋所艰【一本作奚能谋所艰】
衆鸟
鵶鵶枝上鸣欲下飞复屡忽投羣辈先以我弃肉去羣鸟起争攫既失反亲慕饿鸱盘且【一本作礴】下欲夺进复惧羣鹊【一本作鹤来】何轩轩聚噪如骂怒鸠鸽恨不逮回旋自号呼庭雀审细微知非已能预跳梁暮堂下不舍稗粒顾
赠周伯玉下第
京尘漠无聊客书闻报罢拔身衆人後载水千里下微装困无余归马剧连跨邈无失时叹抗举与俗谢但言废文学从今益休暇【一本作闲暇】诗书得穷搜【一作搜寻】朋友可邀迓如解万里骏脱去衔【一本作衡】轭驾虽时念亲贫叹息忽自咤已如婴儿啼心在声不嗄悲乐于【一本作与】俗异使我喜失诧吾闻百年生暂就天地舍中间有逢遇穷逹何足讶譬之适时运寒暑变冬夏炎凉忽焉殊裘葛代相藉於身亦何预时与外物借尝闻庄生言中不怛外化逢鷄就知时遇弹因求炙况持身售人五羖岂真价士材嫌易知女好固择【一本作女好惜轻】嫁勉之时我过酒贱衣可贳
送僧自总
吾病不喜语客来但寒暄颊舌且不能况事文字间彼总乃吾旧不见今三年一日踏我门告我将南迁问之行所止其去何由缘言方学从师惜以日月闲将求佛所宗就乞世未传浮舟江海波蹀屣山岳颠行方极所到未可【一本作异】岁月还谓余昔同游当得【一本作得相】送以言噫佛与吾学两分不相全今余与子遇无异东西辕共憇中道间邂逅相留连我驾志在远子驱良亦遄吾终不尔从尔终不回旋两各剧所勤相远日益悬又出所为文要我加量铨荧荧掇其英晔晔粲满编惜哉不经师如珠莫钻穿虽有可宝资终以无用捐吾观古人书盖亦不但然道德蔼於中口实助使宣岂有拔其根而望华可搴不知源所来何用其流沿人材苟不长得一且可专六经衆子文其治自足观身当圣人时来学浩万千独顔才庶几他固未可肩人有老於行不闻可逃天子何不从此去就异说挛弗思自解纵又欲引世纒常观已论徒耻出妻子前彼髠以为羞尔以为忻懽生弃父母养【旧本作生而弃父母】士得执以鞭彼为则遇刑尔还自称贤羞恶所不存尔说尚何先予欲收子身解去子所牵浴以清冷波佩以兰与荃相从中道驱障塞异道【一本作道所】偏爱之幸其聼不聼诚可怜
杂诗
关雎后之淑棫朴君之明兎罝尚好德况乃公与卿所以彼行苇敦然遂其生谁能弦此歌为我发古声召公方伯尊材亦圣人亚农时惮烦民聼讼小棠下嗟今千里长巳耻问耕稼弹琴高堂上欲以无为化
广陵集卷十

[book_title]卷十一
钦定四库全书
广陵集卷十一　　　　　　宋　王令　撰答友
客尝疑西伯何至羑里辱瞽鳏虽父子尚脱井廪酷昏主虽圣臣飞祸安可卜致命遂其志虽穷不为戮
送崔伯易归高邮
山头乔木长山高山下泉深没榜篙春牛毕耕巳闲暇春马还有人游遨田中青旗署沽酒道上双孙抉白毛子有归资好来比我方飘泊可嗟劳
观鱼
江渚日夜归江痕下汀矶渔者不自劳推舟就寒漪得鱼乐几多忽忘身在泥未闻任民风岂信丝緍非
山中
山头树青青山水日泠泠攀树挂冠【一本作衣】裳饮水清肺肠自然古心高忽与世态忘有道不足名无责身始康
快哉行呈诸友兼简仲美
脱巾草坐踏地歌花影落酒生红波拔劒横膝仰面笑醒眼不识天为何平时尘土埋英雄却学弄笔为雕虫太阿补履不足用老骥捕鼠终无功安得雄心大胆子与之把臂论心事不使生前眼见仇何用死时尸磔市人生病老多壮时百岁祗如梭过机安能局促努筋力眼穿仰望丹桂枝
壬辰三月二十一日读李翰林墓铭云少以任侠为事因激素志示杜子长并序
皇佑壬辰岁天子诏天下兴贤者予以故不预因窃自念生太平世读书学古自少壮期切切以自奋进裨补当世之万一不幸穷蹇顚倒不得比常流作古诗二十韵示山东杜子长秀才喜我者也亦可预进士举因以勉之云
嗟吾为颛蒙木朴无所思成童始就学数岁通书诗十五尚意气自待固不卑尝为富贵易有如涂上泥苟意欲自进足至则履之二十忽自笑学乃谋寒饥倘富贵是致其亦垄断为虽曰为学难我易易则宜墙篱号障塞犹可钻隙窥岂此圣人道苦勉不及期反覆私自念已急犹惧迟思而或有得行之固不疑跛以见圣贤不及犹可随道远志所毕疾驱亦忘疲逮兹五十年财若穿铜鎚柄执似可役持用宁无施何意甚困踬不及庸常儿多病骨出露薄食筋力羸鼠饱昼睡穴鷄飞暮乘埘世旣鷄鼠俦宜吾安穷奇
慎交
昏镜无好面恶土无善禾镜不但自昏损人顔色多地恶根不长禾死其奈何必欲识巳真擦镜除埃尘必欲得善禾易地勤耕耘安得浪与儿诵口而思身
西园月夜醉作短歌二阕
我有壹欝气从来未经吐欲作大叹吁向天穿天作孔恐天怒琥珀春拨醅泛艶红出盃无客尚有月把对心尚【一本作暂】开踏地长歌仰天笑突兀坐见朱顔颓从他日月趂人老一醉万事皆悠哉丈夫身在不忧困未必天心竟不囬
又
醉眼不识天疑是高帐幙忿月喝不住起欲取绳缚谁令吾不饮饮剧始知乐若令东海解醉人吾亦去取北斗酌
春梦
春风儿女喜不合丈夫爱日午困魔来四体倦欲解春禽只随花中飞幸此无声聒我睡一梦梦周公笑与伊尹语问今天下贤者谁何为见弃不见取纸传周官十卷书安用久留不烧去二梦梦孔父戟手怒目瞋天下皆曰自孔氏猎取利禄安荣身高官志遂不思道牵以嗜利露已真如何贫贱用我者皆是富贵用我无一人三梦梦我身化为鸣凤雏飞飞两足高迅迅六翮舒直上高高天天门闭鎻阻我囘我留不肯去以翼抟天天门开天公遣玉女问我何事来再拜谢天公贱臣无所知幸至天公前敢问无【一本作何】所尸臣闻伊尹于汤旦于周安致天下如山丘愚孙騃子相承继卜世以过天位留自从中代来世世亦有相如何反覆无定时犹以乱割医疮痍天公何忍是不救恰如旁坐观奕棋又闻人间人一一天与命孔饥孟退荀杨贱天公岂不知其贤与圣顔子号庶几早死不久生子夏旣丧子左丘亦失明伯牛疾牖间原宪贫病成晁错死非命贾谊夭不卿赐死萧望之罪免刘更生羊祜许国斸墓破反得坠折无完肱又如草木及禽兽苟推以理亦莫知春气不加松柏好秋风先败兰蕙枝蝮虺中人皆巳死鸱枭食母然後飞愿天明告臣以祛臣心疑天公未及言起遂东风吹觉来何所喻壹欝双泪垂
寄王正叔
形骸饫餍城市劳思得远志与俗逃借来马病行欲倒着鞭廹急翻奔跳连绵半日走十堠急雨随湿衣与袍到家覔火烘衣湿亟书名纸挥墨毫由来道同志易合頋人谓我此【一本作子】可交形秽向逢珠在侧联坐愧用狗续貂喜爱常令对面月招延不许他有庖玄谈直抵世不到大论许致君为尧喧呼脱落【一本作路】笑絶倒中乐不肯旁诮嘲久孤得聚【一本作助】气遂振张目视人皆麽么促席捉手坐接膝不肯放去逾分宵平明懒睡未及起稠叠仆足烦见招披囊示我丈数纸晚霞烂漫【一本作满】新晴霄魂迷心醉不敢议畏伏缩若鼠见猫同骑疲【一本作瘦】马远眺望独止不进须连镳江东山水雅丰富熟视若在图画抄嶙峋高疑地作限浪【一本作浩】渺远若天不包是时高秋鲈可鱠爱欲弃绶同鱼舠直道有知私自贺生平欝结数日消笑顔快意面改色食饮惬足肠生膋今之腐儒不可洽欲近俗气先腥臊寻常语我我不聼视如秋月鸣蜩蟧数日忽得正叔语温玉摐【一本作纵】击金相敲胸怀坦傥气焰大天马断辔鲸横涛惜乎偶会复促别归鞭行袖交相飘还家日益无聊赖口久不语如着胶畏人常先走木猭得食每後残桃螬飘风西来岁月晚寒压天面低不凹一夕浓霜死【一本作洗】羣翠病若火逼毛发焦鸣鸿南飞【一本作归】地得暖鸦【一本作雏】乌暮去林有巢使人对之亦自感平时乃此穷途号百忧丛侵方寸乱顶髪不痒手自搔时时强酒期自醉不忍把笔【一本作把笔不忍】私成骚近嫌文字不足学欲出简札临渊抛惟思边堠愿得到耳静意若闻金刀安得铁马十数万少负弩矢加矛腰力在快战不愿守直令疻鬬而血鏖东西南北四问罪使人不敢诬天骄增尸为城骨筑垒滴血衅地尘不嚣归来再拜贺太平亟出敌首都城枭如何壮志不可遂穷愁压挫朱顔雕因君知我故道此以代面语相喧呶
赠刘成文
予生谢早先晚世相逅邂礼俗不可徵百孔千疮坏平时以是念食美不知?【一本作嘬】谁为医国者已亟不图瘥引脰望古人去我远以太斓斑纸上语十才一二在思人乐其言把读不知懈爱其善调理未讫已期再探窥古人心愤懑世俗败常思得英奇肝肺相诱劢以是求世人未免许以漑不特学忧孤直恐性失介呜呼圣贤人旣以舍我迈如何有常者亦不可得拜虽然衆嘲扬未忍径伍哙刘生江东儒心臆寛不隘遇我数日语收若俯拾芥久从固所望骤得尤所快立海观鲸鲲乘霄饮沆瀣和风吹滞酲利爪搔痒疥我质遂媿陋香禾映粃粺和言遂愧踈长江掩涔派辱索宜有献百择无一爱作诗期笑咍幸无怒目睚
唐介并序
唐介以言事得罪人多诗之仆亦欲诗之又尝思曰为谏官以谏得罪宜矣而人诗之是亦当世以谏得罪者少也然则介又可诗也已
以谏得罪者为谁【一本作闻者谁】四海多作唐介诗俗儿口狭文字碎欲状介事语反卑嗟嗟我亦介之徒【一本作介之比】此恨不助【一本作恨不助介】掀目眉三更灯死百虑息四睫不交双目眵推枕起坐状介节以手扪臆为介思信乎介亦壮男子直能金铁其肝脾雷霆之怒万钧重人主之威犹过之一语所犯百死在要领可断族可夷堂堂介也人之难不畏所畏将所持捧书入奏伏文陛身视赴死如食饴面折庭诤语论险直舌铁硬坚不移天子怒叱大臣语衆笏交【一本作共】抵侔戈挥如何面笑目不瞬气不略讋顔怡怡即日议下得远斥中使临遣监妻儿奈何左右口吻毒只有死请无还辞然今天子甚明圣虽暂盛怒终复归呜呼能对治乱监介也能擦其瑕疵语曰五谏吾从讽仲尼逮【一本作遣殆】有激而为後世巽懦禄位徒缘此粉饰尸素非必也事有不得已宜乎讫死争不囬伟哉介也已不朽日月为字天为碑寄语琐琐媒孽子介纵蹈死吾何悲
还东野诗
吾於古人少所同惟识韩家十八翁其辞浩大无崖岸有似碧海吞浸秋晴空此老颇自负把人常常看于时未尝有夸诧只说东野口不乾我生最迟暮不识东野身能得韩老低头拜料得亦是无量文章人前日杜子长借我孟子诗三日三夜读不倦坐得脊折臀生胑旁人笑我苦若是何为竟此故字纸童子请我愿去烧此诗苦澁读不喜吾闻旁人咲叹之殊不巳又畏童子言藏之不敢示奈何天下俱若然吾与东野安得不冺焉
偶作
女丑忌明镜不知自羞人士丑忌公言不知自羞身羞人不出前丑声日可湮修身无不至令问【一本作令闻】日益振镜与言何尤见忌不见亲
乌鸱
雄乌无空冲雌乌无定飞一巢不易成两口千柴枝巳高惧风顚已下忧人窥欲集更自翔旣安复重移乌巢又生乌复哺犹可期鸱枭亦有巢母死子後飞呜呼造物者於此竟谁尸
寄王正叔
微生不过人气力两眇麽力学失自谋径古与今左病世相陷贼树性期刚果岂不中是时然亦未尝过奈何衆好殊未语咻已夥伥伥独何之云云鋭亦【一本作易】挫忠言不售耳直面屡得唾怒目瞋以环谤口焰而【一本作如】火出门先自羞【一本作惭】有衣恍疑裸过市不成步伛偻侔鼈跛周旋不出扉迷若蚁循磨人恶固为甚自厌近亦颇媚世定有术欲学从谁可必也泥自售【一本作信】恐由此始祸贤子远相问幸有以敎我得报速是宜翘企不容坐
不愿渔
终焉【一本作身】可伯为不愿为渔子当时渭阳人自是【一本作示】直钓耳今非结网身【一本作心】岂有得鱼喜试身风波间特用豢妻子古今同为渔意义不相似采薇南山阿归耕南山下食苦心无虞守约自闲暇出处皆有【一本作由】义在理无用讶今人举一隅何足语学稼
杂诗效孙莘老【孙诗附】
鱼虾无所能动辄困人得蛟鲸能则乖覆舟取人食龟龞能谓殊刳剥同一剧龙不入网罗亦不为人识犬羊养於人壮则人食之猛虎嗜人肉【一本作能食人】终【一本作亦】昧猎者机豺狼与狗同为害岂必威封【一本作丰】狐能为人还作行子妻
杂诗呈逢源　　　　　　　　　孙　觉
鸿雁最知时未逃罗与网不能忘稻粱千里安得往鸣蜩腹空虚见喙因其响丹凤穴九霄虞人常梦想
广陵集卷十一

[book_title]卷十二
钦定四库全书
广陵集卷十二　　　　　　宋　王令　撰呼鸡
鸡呼鸡来前犬嗾犬至止夫岂必可召役以食乃尔今吾曷为悲人而鸡犬为自计无自存西山谢夷齐
江上其一
风吹平江起长澜野客坐啸酒在顔兴来就上南山观固应散发游更好何用美质加弊冠
其二
梦载十舟胜一鈎曳缗万里悬十牛饱食身至东海投还踞秦山待鱼食所得果可餔九州
其三
山头斫竹下作竿系鈎沉水坐?观饵鱼水浊鱼不干栖迟终日或有得归去犹可【一本作取】妻子欢
其四
江头风平可照水衣冠面目略相似与我同咲固相喜何用妄携客子来不可与语祗相视
饮客【一本作青山】
青山何巗巗江流自浑浑欲由白石道先自长松门其间有万景轩豁忘乾坤适可得以心不可为客论安得山水交共无世俗言携琴写古声酌泉求清源适时固虽【一本作巳】踈谋道岂不敦谁能歌此诗侑我饮客【一本作此】樽
江城
江城酒熟贱卖【一本作买】醉江人提鱼不到市半道得钱相【一本作归】和歌翁倒子扶相枕睡江南山高不见天江北水远无复地马惊堕崖舟【一本作船】覆波可惜行人【一本作子】死声利
效退之青青水中蒲
双双水中鳬足短翼有余飞高旣能远行陆安事俱
又
双双水中鳬来疾去闲暇江湖风晚波泛泛自高下
又
双双水中鳬已往又囬頋弋者窥未知舟来避还去
又
双双水中鳬常在水中居还有笼中?腾轩仰不如
又
双双水中鳬食饱不出水灵凤来何时鸿鹄志万里
霜风【一本作冬夜】
霜风裂寒窗余响到我牀闻鼠有啮声不省何物伤儿呼须我起頋无灯烛光伏枕置所念志梦通扶桑
孟子
孟子不肯比伊尹仲尼方可【一本作且】期文王圣贤自得【一本作待】固厚重庸俗始以已较量微生喜以佞面【一本作为】诋臧氏恶非礼所当惜哉二子不自重【一本作思】以人可否何不详
过扬子江
长江来何从远自西极詹中破蜀山流始与巴水兼川原日混合激射势益严奔浑万里流不自顷刻淹骇如泻天来急若赴海添潮汐日往复旦暮难安恬攻冲气何雄吞囓势未厌因思禹功成自匪尧谋佥久巳口効噞岂复头今黔余来方冬时怒风何沾沾掀轰驾高浪山阜相联粘有如合万鼎就沸烹羣憸天阳盛焚烁鬼力争炰燖声势欲状说有口嗟如箝须臾稍收敛晴风荡氛涵澄动自息拂拭痕无纎宛然帝女镜仰照青天奁遐观清神心俯视分眉髯有如尧舜时惠泽四海沾登贤默与虑流恶声无沾【一本作呫】洗除巗穴空荡涤昏奸殱恩波浩滂沛浸润咸滋渐羣山西南来垂天下帷幨霜风月凌厉紫翠生觚廉无波互澄照黯惨画一缣扁舟出中流俯仰迷頋瞻人生贵自便苟信何用占方期谢黄尘窃身放苍蒹闲从鱼鸟游默相蛟龙潜筑室近【旧本作水起】钓?巉崕挿居檐行春掇苞薇坐晚登鱨鮎仰思峻极高俯爱善下谦更与虚旷间日放诗锋銛行求避世交望醉江城帘出处要皆道终穷亦何嫌
晚泊
月形如张弓下影射秋水寒江风静时逮目失洲址渔歌去时唱归和讙未巳岂无人间乐自快适为喜客子有倦怀归心动秋苇更假沧浪清聊用洗尘耳
姚坚老见约偶成
初正布新和余腊争近候升腾阳力微恇怯老隂鬬江云荡空碧【旧本作无据】踈【旧本作朝】雨沐清昼林梢释冬枯土蘖壮春簇萎蕤风日舒刻画山野秀关关先春鸟格磔弄晴咮无人与调和【去声】终日自嘲诟唯君卜近适过我许来就迁延日屡蹉叹惜月复彀人生诚多故世事那可究惟当自推置障絶俗虑寇休闲倘能偷踈懒当自宥徒行苟惮劳借马欲谁廏清沽如定携佳客可先购勉之无使迟梅萼【旧本作蕊】已堪齅
初闻思归鸟忆昨寄崔伯易朱元弼
去年春日花盛开尝有鸟啼归去来余诗告尔东海志子笑属我南山杯将睎遐踪蹈高轶就拔去迹离俗堆同时游者最谁上朱子峭擢凌春材门关午景卧正懒过我呼号如春雷邻惊偷【一本作争】窥妇女怪婢騃奔【一本作弃】走儿童咍门开纳坐聼论列咲口侈哆倾胸怀寒葅半菽要同飰韲醤叫乞喧邻隈僧从南浮云【一本作櫜】异角尉解西去遗亭台心争夸漫【一本作诞】诘蜒蜿日乐虚豁留崔嵬柳梢黪黪坌晴絮杏萼烁烁翻遗埃春湖平停照空碧涯帆晓上搀天桅西归颇厄穷饿久南泛未免丐乞哀朅来随人事卑折忽自頋影惭纸摧平时客坐不敢语苟以唯诺偿嫌猜胸中纠结浩千万到口不吐如横枚比来颇自拨俗碍日傍竹树良徘徊昏昏万事置不省知已踈懒心难裁一闻春风动啼鸟猛若重睡忽唤囬咨嗟岁月急若矢叹息无地安蒿莱比于见人日加懒行恐合【一本作接】俗老益乖不知飘浮寄兹世竟亦何计收形骸春林沾沾风日好飞止自便宜尔谐何为犹尚归不得世间万事真悠哉
望招隐山花囬游江山思崔伯易因寄朱元弼【一本作春日】
春山晒日开百花红紫乱眼生交加青【一本作晴】天晴【一本作青】高褰翠幄绣被堆叠帝所家平江千里铺一席扁舟晩若弃履舄安得一醉眠千年【一本作百年】世间万事都弃捐
同頋保之游灵隐
闭门不知春色到出城始见江梅开行探幽泉至高絶共坐巨石聊徘徊时逢天风吹客过还有野鸟惊人来林间躬惜所未历归马空载斜阳囬
扬子江阻风
扬子江风十月初西驾巨浪渺无隅常忧倾摇地为动意欲起塞天无虚大舟不行就系?小舟分去争得鱼舟中壮士起坐笑有酒更为斜阳酤
山中
山中亦有出山路山人自不与世通拂衣起行饮流水枕书就卧聼松风地寛江河竞摇荡天濶日月争西东乾坤自为四时役万事不到幽人胸
出门
出门万事非聊复闭关坐亲识久相远与世絶吊贺适时旣非谋接俗益加惰外物等不来何必问客过
南徐怀古
昔人战血化为土今人常怀昔人苦大江冥冥截海流铁瓮城高排万虎乾坤未定龙蛇争日月须归仁义主江山本不为英雄英雄自负江山死
东城
昔予出东城初见垄上耕忽忽自北至岁月令人惊虽云一草死万物尚华荣谁能当此时叹息微隂生
饿虎不食子
饿虎不食子饥鹰不雌求虎饿不择肉盛怒遇子收鹰饥爪喙狞尚与雌同韝人岂二者然恩义宜绸缪亲戚不宜怒割恩以为仇此割非常割此伤无血流肉割愈有【一本作有愈】日恩割伤不收一割大义死【一本作丧】再割面相仇亲戚尚皆然况又他人俦是巳与世絶于世何足尤
松江曲
松江深处八九尺去眼百里长风波吾山井泉废不汲一泓不知深几何君家自无千尺绠那知江深不如井
赠王介甫
当世胸怀万古淳平生才术【一本作平生事业】老经纶况逢尧舜登贤日不复伊周望古人得志定知移弊俗闻风犹足警【一本作起】斯民九门无谒天旋邃【一本作过】何惜长令仕为贫
赠王平甫
当世所交识者稀十年闻子幸见之平生所负自信重他日可期人莫知谁肯草茅穷钓筑世方简策诵臯夔丈夫出处诚何较却痛苍生为泪垂
赠孙莘老
至愚不学常如足盛德之充久自彰管小始疑天可尽绠穷终信海非量始惭自待从来薄不及时中适取狂安得此生天与幸没身得不去门墙
思京口戏周器之
江南别日醉方醺贪爱青天带水痕忘却碧山归路直误投浮世俗尘昏终期散发江边钓当有渔舟日系门但恨故人犹喜仕他时胸腹未堪论
舟中作
杳杳波涛去莫穷要须流合海无东长帆百尺嗟无用醉絶重湖咲逆风
寄束伯仁
身逐南舟去不囬?庐留滞得徘徊峰头夜宿平看斗岩下朝隂俯聼雷西頋波涛浮日月东归天地入尘埃何时得遂幽栖志常把韦编静处开
题假山
扰扰人心巧谓何我肠愚只爱无它目前好且留平地浪爱山高险自多
广陵集卷十二

[book_title]卷十三
钦定四库全书
广陵集卷十三　　　　　　宋　王令　撰夜归
冲冲行路自多岐已踏归途尚虑非夜犬只知人是盗不知人亦夜来归
口占示姊
盎竭囊空且笑歌更从吾命聼如何不须直有牛羊乐只以无求富自多
姊荅
无求子乐我何悲且与儿曹并日饥子道合人终不苟有求虽欲可从谁
和孙莘老将赴太平
先生素志已形诗弟子何妨鼓瑟希时若伊周方有任命如孔孟可无归要终四海乘槎去高谢西山食粟非此道难言身未果且当从世共依违
又
纷纷世俗竞朱金仕道人人说直寻但以一官求养志岂於千古有遗心嗜偏羊枣情何甚戏及牛刀意自深何日山林遂归计南风进讲五弦琹
露筋贞女庙
待夫以死如知命信已轻生可谓贞指原为愚今尚衆莫言吾志不难行
渰渰
渰渰轻云弄落晖坏檐巢满燕来归小园桃李东风後却看杨花自在飞
寄聱隅先生黄曦
王朝簪笏拥天扉肯以经纶假布衣老信苍生终有命穷忧当世益思归一身谁作千年望两眼空看万事非闻说韦编日开閲可应三复叹知几
春愁
只闻来客说春游不遂花前咲自留浪说春期计春尽留春无术只春愁
少年答春愁
花枝袅袅咲当觞且作春风几日狂纵使春归犹有酒酒酣春去亦何伤
和朱元弼春游
闭门无着只踈慵谩出留连与衆同柳却有情愁落日花惟能笑谢东风恨无日到三春外尽看人狂六极中泛泛相逢且相咲久将吾道付穷通
春日
提壶聒聒惟呼酒杜宇喧喧只说归坐怪鸟声皆有取静于人事益知非巳嫌世浊胡为混能待河清固巳稀为语夷齐旣甘饿可能分我首阳薇
对花
忧愁卒卒人无乐花草纷纷物又春安得无忧与无虑对花还作笑歌人
靡靡
源源世俗尚依违靡靡风流日正微吾病未能终是是人言何似喜非非况当天下难能地欲拨憸人未发机要格君心是知术不然应合买山归
观水
细如虾影足留连大可蛟鲸出自然当使川流应到海只今坎止亦成渊民忧不见尧咨日地碍何由禹凿穿可惜卧龙无意思不随云去雨春【一本作秋】田
读孟子
去梁无故又辞齐弟子纷纷益不知天下未平虽我事巳身巳枉更何为後来谁是闻风者当世何尝不召师士要自高无頋世遗编今亦有人疑
鹳
毛羽人将鹤品流斜阳高处自迟留人言杀尔三年旱应是巢成更不忧
寄朱元弼
春城春雨緑春潭冉冉【一本作刻刻】归舟上去帆爱子有诗留我别悔予无酒伴君衔东风随卷行人袖落日犹明去客衫好有新诗寄幽寂我心【一本作孤怀】无泊似摇
春游
春城儿女纵春游醉倚层台笑上楼满眼落花多少意若何无个解春愁
龙池二絶
满目尘埃白日隂皇天无命且深沉终当力卷沧溟水来作人间十日霖
又
尽道神龙此有灵一池澄静暮痕清如何蟠屈无飞志却放鸣蛙有怒声
月蚀
卢仝不作昌黎死天目虽盲未【一本作孰】见嗟坐叹【一本作睨】清光无惜处一将吞吐聼虾?
偶成
种花红不实俗客醉仍喧拔去树加谷日无人过门
偶感
壮志老来退穷愁无易攻风云诗气?天地醉心胸午枕着不觉昼门关更慵由来自踈拙底处不相容
寄满子权
西北风吹数纸诗神门枢钥鬼关机九原黄土英灵活万古青天霹雳飞我是懦夫无壮志近思依日窃余辉高楼暮挿暗空助东望君心看翅归
寄洪与权
劒气寒高倚暮空男儿日月鏁心胸莫藏牙爪同痴虎好召风雷起卧龙旧说王侯无世种古尝富贵及耕佣须将大道为奇遇莫踏人间龌龊踪
上聱隅先生
夫子儒门杰心诚行亦醇玉金精粹美椒桂性芬辛一入随邦计咸期利国宾生民待儒效天意属人伦蜀犬争惊日邹人不识麟穷途千古泪白发四方尘弊世谁思救仁贤自合振爱狙徒食费好鹤浪轩驯不结临川网偷安厝火薪忠言惊苦逆恬议贵因循漆轨书三上清时死九滨不思防蚁壤徒欲卫龙鳞当道豺狼愎升堂犬马嚚旱余云不雨命塞器藏身独抱遗经老来为後进陈手提三圣出口压九师堙衆耳雷霆震羣观日月新韦编重【一本作垂】断絶文席互酬询鲁变全归道陈粮絶更贫贱生无自幸俗系弗容亲盆覆徒经日龟埋不仗人短诗徒自讼巳伏下斯民
春晚雨後
东风柔弱事春权剧雨无端转怆然不惜好花都委地却令远草直平天龙蛇久蛰应思奋蛙蝈【一本作蠙】乘时巳自先緑柳由来却堪笑叶眉愁剧遂长眠
良农
良农手足胝老贾不亲犂歉岁糠糟絶高门犬马肥天心不宜咎人理自谁尸安得悠悠者来同予一悲
琼花
无双亭下枝密密复稀稀蚌碎珠骈出须牵蝶合围会须珍作宝常恐散成飞况是东风後【一本作暮】游人莫易归
夜深吟
叩几悲歌涕满襟圣贤千古我如今冻琴弦断灯青晕谁会男儿半夜心
和合春雪
莫叹年来雪句迟雪迟诗句更依微风来海国盐波涸春入仙田玉气肥雏鹤暖娇揺羽脱老龙枯痒退鳞飞天工人代如端的安得吾能及九畿
纸鸢
谁作轻鸢壮远观似嫌飞鸟未多端才乘一线凭风去便有愚儿仰面看未必碧霄因可到偶能终日遂为安扶揺不起沧溟远笑杀鹏搏似尔难
赠别晏樊父太祝
缩伏蒿莱聼命沉旧房孤劒铁尘侵方思力举沧溟水泼杀生平气焰心不谓偶君夸意气无端起我旧胸襟男儿合是公侯器未忍风前堕泪吟
和洪与权
沟中老弱转流尸夫不容妻母弃儿常得民愚犹是幸不然死等更何为布衣空有蒿莱泪肉食方多妾马思君也天心省民数未知死所又何辞
题天长县苏太尉庙
唐室无臣覆手移坐看悍媪制庸儿思量可惜当年死却是西来问鼎师
春雪有感呈王正叔束徽之
彼雪晚何淫乘时横此临必将滋及物自合大为霖也道春来好何余臈後隂冬冥诚不道苍帝亦何心俗口夸同粉愚观谓似琳独于平处薄不似险中深逆吹争为力凌寒苦助【一本作坐见】侵落疑天未悟压恐地难任蛰户开重墐氷鱼上复沉欲开花谩妬垂死草奚禁短韵徒堪叹凭君附入琴
古监
一片灵光合有神不知熔铸更何人春耕破塜衣冠尽鬼手摩天日月新鉴面祗知西子姣照心难见比干真主人深有收藏意当待清明不受尘
代人送常州致仕张待制
心贪进退适全宜上印飞书剧去翬荐口不加张耒老明朝竟放孔戣归黄堂合有遗思在青史还留後世稀此去江湖见鸥鸟为言今合信无机
代人送常州张卿挂冠
清优四皓官潇洒二疏顔直道空华发明时独买山如闻元老议尚恐輭轮还谁是尘埃者清风合自攀
谢束丈
卓郑簪裾密作林相如贫病强来临藜羮才饱无他志肉食俄充有媿心死马偶能逢市骨滥竽常恐负知音古来一饭皆论报何日王孙遂有金
和束熙之雨後
猎猎风吹雨气腥谁翻碧海踏天倾如何农畯三时望只得官蛙一处鸣何处断虹残冷落有时斜照蹔分明当车收辙云藏迹依旧晴空万里平
寄衡父满翁【甲午十六】
只卓来篇不许双社坛高处立旌幢自知孤敌难为胜欲竖长幡一面降须学依墙勤哭楚莫同伏弩助收龎何时王子归重搦笑倒秋醪潋灔缸
幽居感怀寄满子权【乙未夏】
卜得幽居四絶邻寻常庭巷断蹄轮门前犬豕卧横道城上牛羊下视人满眼夕阳闲草树囬头归路正埃尘思君未有东来计何日双眉对面伸
广陵集卷十三

[book_title]卷十四
钦定四库全书
广陵集卷十四　　　　　　宋　王令　撰诗
偶成
十日九自病偶平还苦吟万金无枉志千古有遗心静隐支凭几寒搔髪解簪南风久寂寞谁继五弦琴
信笔
纷纷世趣竟多途失在从人得在吾苟获一时儿女笑定罹千古圣贤诛微生何事疑人佞孟子当年亦自迂满眼悠悠懒商较尽留来者议贤愚
?蜋
扰扰?蜋不足评区区只逐粪丸行若乘饮露嘶风便又作人间第一清【世言?蜋变蝉验之亦有然者】
荅王薄正叔
当年论友笑常情谁使风波忽沸腾自有赤心包白日竟无绮语敌青蝇重来赭面还如火自许清诚卒似氷反覆来篇却堪叹待将遗恨寄朱绳
秋怀寄呈子权先示徽之兼简孝先之熙【满子权诗附】
树哭寒蜩草哭虫何堪覊客愤时穷卒无可乐羣书外百不堪言一叹中云黯暮天沉白日土尘平地断清风支居若问秋来况泪满遗编髪乱蓬
次逢原秋夜见寄　　　　　　满执中
病对园林万事空肯将寂寞感途穷消磨壮愤诗书外破碎闲愁笑傲中霜苦乱虫清叫夜梦寒孤竹冷敲风思君别有悲秋意不为南湖一钓蓬
送仲宝叔赴秦幕
秦关千古有雄名秦地宁时自心战争草野英雄无敌国朝廷勲德倚长城锦纒红帕将军府紫电清霜武库兵絶幕烽烟沉远候太平金鼓杂讙声淮西司马新恩重鲁国儒生旧望清黑胆赤心男子事大弨长劒丈夫行待垂贾谊言余饵就试终军请去缨纵不首传函报死亦须颈系背笞生当年功业鲸鲵尽振古勲名日月明莫叹暂从红幕去待于归望碧幢迎愚时若忝书功笔未信燕然有旧铭
从光师求花
我有归心不可寛忆君花好旧常欢若令醉眼异郷见定作故人相笑看知有灵根分客易却忧平地得春难只应胡蝶还相识飞过东风又可叹
九日寄满子权
懒将衰病照清流为有归心欲白头幸自好花开便笑不甘为客见成愁长歌欲强秋风醉高处先输俗子游我在无聊元亮死当年今日共悠悠
上黄任道
家世无双旧材资第一良山川储地秀日月合天光远色抵千古洪声压四方道如天未丧子让世谁当文斧摩空运儒工缩手藏熔金斥淄石截玉出端刚追复轩羲旧裨缝典诰亡?传争噍噍问望蔚堂堂章甫通期冠缁裘讵合裳计量遗丈引收取竟寻常有渐虽宜贺论才固在伤偶来官簿版何异任牛羊客有装垂槖时穷道括囊贫才完竪褐义不及妻糠剑折终羞屈兰移不改香幸偷容足地耻学反羮墙同日如无善当年尚取狂互乡前事在北面有先望
荅满子权兼简衡父
居唱奈高何君休我试歌古今愚智府天地是非罗何日功名就青云日月磨俗儿吾不较计此竟谁多
寄满粹翁
心爱满夫子论师不敢交诚明大中性二五老阳爻後学谁思进吾蒙久辱包思之无见日梦把客门敲
寄满衡父
寒叶落傞傞荆榛刺出柯四邻松竹少晚岁雪霜多兹世居无可劳生计奈何此心须见子不敢向人歌
多隂
寒云惨四垂万景浩成悲白日不可见青天自取欺晚烟先夜色宿雨借寒威【借韵】泥潦莫相涴西风会有时
次韵立之红叶
雨露三春少风霜一夜多从来有根本不怕下枝柯楚岸枫相属吴山橘与和秋居好相慰醉色伴吾酡
闻富并州入相
元首赓歌乐股肱四方强远【一本作广】喜声盈忠贤不死天心在辅弼终归圣虑精中国自今应更重本朝前日可嗟轻要须待见成尧舜未敢轻浮作颂声
寄黄任道
劳生滚滚欲何如去髪纷纷日【一本作巳】满梳万古圣贤同梦寐百年天地只蘧蒢诗书计出田园後岁月期收道路余安得优游似濠上共将谈笑戏观鱼
答刘仲美
多谢刘夫子殷懃寄我编何时共杯酒一笑似当年岁月囬霜雪生涯废简编终期收晚学茅屋送【一本作赋】归田
舟次
梢梢修竹夹溪斜树系孤篷白浅沙风力引云行玉马水光流月动金蛇村酤客聚还成市晚钓舟横便当家山野生涯本闲暇谁令客子自劳嗟
次韵子权京口夜宿见寄
寒江漠漠客帆稀独泊扁舟望翠微巳泻绿聊自适更邀白鸟共忘机水闲海月寒初上【一本作漾】树尽秋城碧自围嗟我相思邈千里不来同此两忘归
答孙莘老见寄
高门鞍马日光荣势力纷纷起共争偶以不能聊自便敢于兹世独求清生无人愧宁非乐死有天知岂待名客食官居同是苟何须称别异平生
登郡楼
江城朝雨湿晴烟楼上风帆送去船苟得息肩闲岁月时来开口笑山川田园啼鸟三春月江海扁舟万里天何计脱身来此老青山白髪两忘年
感愤
二十男儿面似氷出门嘘气玉蜺横未甘身世成虚老大见天心却太平狂去诗浑夸俗句醉余歌有过人声燕然未勒胡雏在不信吾无万古名
闻邕盗
病中双泪语前流藜藿无端肉食忧常叹平时轻死士未知谁手付天矛好将弓剑随军去况是英雄得志秋若使班超终把笔由来何路取封侯
登瓜州迎波亭
海面清风万里寛偶来知巳脱尘关自嗟客世无虚日却被斜阳占尽山海鸟不来青嶂静渔师归去暮江闲从来云水有期约直待功成是厚顔
闻雁
可怜饮啄镇随阳何处闻时最断肠万里波涛九秋後五更风雨一灯旁乾坤莽莽连舟楫缯缴纷纷羃稻梁安得人同覊旅意悠悠南北不相伤
忆润州葛使君
六朝游观委蒿蓬想像当时事巳空【一本作清谈事竟空】半夜楼台横海日万家箫鼓过江风金山寺近尘埃絶铁瓮城深【一本作为】气象雄欲放船随明月去应【一本作当】留闲暇待诗翁
何处难忘酒十首
其一
何处难忘酒君臣草昧初谋臣偷贼胆力士【一本作首】干凶锄日月明将霁乾坤害欲除此时无一盏何以壮【一本作讫又一本作助】雄图
其二
何处难忘酒天心渇太平焚山急贤出拔草恶奸生议尽刍荛口歌囬雅颂音此时无一盏何以快【一本作畅】舆情
其三
何处难忘酒登贤入用初一身兼禹稷四海再唐虞去圣千年恨明时一日舒此时无一盏何以酹亨衢
其四
何处难忘酒王朝四海中鱼鸢上下乐羌狄朔南通万玉丛丹陛千簪合辟痈此时无一盏何以乐成功
其五
何处难忘酒君王宴豫年羣谋安一统无口议将然闲暇开元後优游大业前此时无一盏何以慰遗贤
其六
何处难忘酒王臣立荩方羣邪终自直万死不摧刚社鼠旁难塞【一本作鼠社】龙鳞逆易伤此时无一盏何以洗忧肠
其七
何处难忘酒穷边壮士歌寒弓弯未试秋剑拔新磨月落隂山暗沙昏伏甲多此时无一盏何以陷前戈
其八
何处难忘酒欃枪世不平孤儿未胜甲孀母送为兵气絶心肝裂号穷血泪横此时无一盏何以活余生
其九
何处难忘酒穷才世不知出门无直道开口碍当时白髪无端速青山不忍期此时无一盏何以慰忧思
其十
何处难忘酒亡君复旧游黍离经故国【一本作土】麦秀悼前羞远目何胜尽行车逆自留此时无一盏何以谢悠悠
广陵集卷十四

[book_title]卷十五
<集部,别集类,北宋建隆至靖康,广陵集>
钦定四库全书
广陵集卷十五　　　　　　宋　王令　撰诗
送钱公辅赴举
广庭簪绂立差肩黼坐雍容第【一本作当衙一本作策】衆贤士得采衣如昼锦人瞻归马若天仙况提巨笔乘时出应有高文与世传我久踈慵无壮思聊倾病耳待江边
春兴
眼前红緑日加增欲遣春愁兴未能安得好花浑自实使无闲地得生荆欲图【一本作愿图】长醉贫无计起逐东风懒不胜芳草斜阳正柔【一本作姿】媚益知高处不堪登
庭草
庭草绿毰毸庭花闲自开长鸿抱寒去轻燕逐春来时节看风柳生涯寄酒杯伤春欲谁语游子正徘徊平时巳多病春至更蹉跎恶土种花少东风生草多客愁浑寄泪野思不堪歌独有诗心在时时一自哦
春怨
扫地待花落惜花轻着尘游人空眷恋踏去却寻春春来还自有游人常是春归独念春落後见花尤更惜不知谁忍扫和尘
又
三月残花落更开小檐日日燕飞来子规夜半犹啼血不信东风唤不囬
暑中懒出
暑云无雨易飞扬旱日当天不可望浪走俗尘无远到不如嘉树坐余凉巳嫌风少难平暑更被蝉饥取实肠梦到周公才我事如何陶令说羲皇
暑热思风
坐将赤热忧天下安得清风借我曹力卷雨来无岁旱尽欣云去放天高岂随虎口令轻啸愿助鸿毛絶远劳江海可怜无际岸等闲假借作波涛
悲秋
岁事荒凉晚易悲西风日夜弄寒威秋来寡妇尤勤织谁是行人未有衣常恐衰顔随节换空看落叶倚风飞从来最是悲秋者况是悲秋客未归
秋日寄满子权
楼前暮霭暗平林楼上人愁意思深未必薄云能作雨从来秋日自多隂三年客梦迷归路一夜西风老壮心欲作新声寄遗恨直弦先断泪盈琴
次韵介父冬日
客梦愁生枕鸡号喜向晨朔风能动地短日更随人宫柳看埋冻江梅想漏春淹留归未得尘土暗乌巾
白鸡冠花
如飞如舞对瑶台一顶春云若剪裁谁为移根蓂荚畔玉鸡应为太平来
去草
出土初如直嫋嫋随风竞自斜漫借人锄劳剗拔只消夜雨又萌芽良田力尽农夫叹直道春荒志士嗟满目青青尽芜蔓更於何处问蓬麻
次韵和人古松
直枝难立【一本作与】鸟徘徊地瘦根孤【一本作孤根】碍石囬山野不逢终更老闾阎无用始为材更无匠伯身尝过祗有幽人眼暂开谁与【一本作向】东【一本作春】风记霜雪争令平地肯栽培
大松
十寻瘦干三冬绿一亩浓隂六月清莫谓世材难见用须知天意不徒生长蛟老蜃空中影骤雨惊雷半夜声却笑五株乔岳下肯将直节事秦嬴
松
直道日蚪拳雷拔僵龙出霭烟【一本作长枝冉冉叶戋戋龙失风雷卧矫拳】但假深根常得地何忧直干不扶天虽然世匠遗抡度肯与凡材较後先可惜春【一本作东】风爱桃李独令霜雪漫年年
和人双柏
一时封植由谁力万古樵莱偶自全不惜以材同失地好留更老共支天人疑久有神灵守客爱生无雨露偏为语长松号孤劲得秦封爵果何缘
慈竹
不求丹凤食不学景龙吟自有慈仁意相依岁月深潜符君子道可媿世人心徒尔秋郊外青青数亩隂
落叶
暮秋木落剥霜红俄觉平林一夜空茂遂本凭枝干力却辞枝干逐西风
不雨
去岁秋霖若决川今春不雨旱良田道边老幼饥将死云外蛟龙懒自眠赤日有威空射地清江无际漫连天谁将民瘼牋双阙四海皇恩一漏泉
雨後
毶毶柳色绿垂齐草引青天去自迷人说春园有寻路我嗟荒径正行泥蝶多平日浑如梦花好谁家又有蹊儿女狂娇随马逐高眠可惜日垂西
约僧宿北山庵先寄平甫
上人合动山间兴吾恨衰迟学谢安纳屐操筇那有限吹云落雨漫无端先凭报信春枝破预想分题雪屋寒林下不谙人世苦笑将霜鬂与君看
和人久雨
拂拂春郊起绿烟羣农日日望丰年龙移海去遗天漏蚓得泥深乐地穿忆酒有心吞俗价伤春无语寄哀弦无田却作无忧者赢得丰凶一听天
对月
柳梢地面絶微风一片寒光万里同氷骨直疑潜里换尘心【一本作襟】都觉坐来空蚌胎有露珠成颗蟾窟无云玉作宫莫怪幽人吟到晓不知清兴自无穷
夜月
可嗟落日志悠然便有羣星出见天夜月自明人自爱不妨人亦闭门眠
孤云
一片孤云逐吹飞东西终日竟何依旁人莫道能为雨惟恨青山未得归
晚晴寄满子权
常恐朝隂至夕曛好风吹去信多勤得逢白日忽开眼可惜青天尚有云安得植梯悬碧落共操长帚扫妖氛恨无玉纩充天耳垤鹳鸣鸠愿不闻
晚虹
晚虹随雨过山巅谁挿青云倒挂悬可惜两垂空到海不令一直径冲天不堪暮霭难相蔽尝到斜阳亦可怜好使渇来能剧饮且教溪壑减清渊
春城望湖
春城绿野欝相望闲客闲来兴自长不见暮云成宿雨空看芳草到斜阳花生恶土终成笑兰不逢人自信香虽有尘缨无处濯坐观渔者满沧浪
楼上望湖
楼上人肠渴欲枯楼前终日望平湖无舟得往沧浪去为问渔人得意无
江上
羃羃江城没远烟暮云归族忽相连春江流水出天外晚渡归舟下日边杏萼春深翻浅缬柳花风远曳晴绵无钱买得江头树输与渔人系钓船
野外
绿野爱平寛偶来或永叹村儿骇车马野犬吠衣冠乱草无闲地斜阳有去鞍良田半蹊径始信直行难
暮归马上口占
林密村村暗寒鸦【一本作鸦寒】处处啼水光连野白雪意逐云低风劲童呵指泥深马失蹄客心兼暮色归去两凄凄
小雨
平生从事漫徒劳时以休闲近酒醪东海可从谁自重南山如与客争高老将日月来双鬂生委乾坤寄一毛更展韦编探万絶懒从人世问滔滔
余杭倦游
醉倚秋风笑自攻偶来还去竟何踪巳夫凤鸟今不至行矣鱣鲸非所容且把心胸同伏虎谁知头角是真龙归乎伊亩殊难得死尔西山尚有从
送和秘校
野客从谁忽解顔乐闻高论厌樊间致身富贵时宁少仕道功名古亦艰好说青山从我老当分白日与君闲扁舟闻说明朝别何日音书可到山
送聱隅黄先生
黄风吹土截天横瘦马着鞭驱不行尚说苦心酬直道谁知白髪为苍生平时夷狄恬忠荩常日公卿足仰成虽有英雄无用处却令老去买牛耕
送周器之归润再索
何须别子始沾衣久有江南去梦飞为语青山幸相望壮夫终不白头归
送庭老罢尉金坛
心无畦畛见天真落落男儿七尺身莫叹一官淹圣代聊将三釡慰慈亲月明空照居民侣风急随飘去马尘寂寞西轩人别後海棠花好为谁春
送李廷尉濠梁
直道无通可小官真漫论夫君自行义而我更何言独柱难为力横流不奈浑此心持送子饮泪当前樽
送束徽之入京
出处身之道穷通命有时九门无直谒千里去何为南亩春耕近西风去马羸白云况多恨归计莫令迟
别陈药院
客居平日有谁亲一别三年百病身为道难言轻感慨羡君无病更医人
寄介甫
天【一本作高】门廉陛鬰【一本作益】巍巍势利宁无淡泊讥谁与跖徒争有道好思吾党共【一本作自】言归古人踽踽今何【一本作谁】取天下滔滔昔已非终见乘桴去沧海好留余地许相依
奉寄黄任道
蒿莱日日没幽居时得新诗亦自娱为有远怀希稷卨或时飞梦见唐虞久谙末俗难谋道益厌庸儿妄问儒絶笔断弦无意寄笑将远目睨清虚
奉寄朱昌叔
劳劳忽忽欲谁从要有田园去自终衰俗未知谁得失古风期与子穷通三年客兴看秋叶万里归心寄断蓬知有世嘲无意解自惭踈懒甚扬雄
广陵集卷十五

[book_title]卷十六
钦定四库全书
广陵集卷十六　　　　　　宋　王令　撰诗
到润望竹林寺忆朱昌叔
常与幽人过竹林重来无地豁烦襟青山欲去谁堪语薄俗相期不到心何计江湖终隐钓去随鱼鸟共飞沉尘埃闻说难为客早晚归来忆旧吟
奉寄伯兄泰伯
心迹牵覊逐势分一生襟抱向谁论十年漂泊迷南北千里忧思厌梦魂书托远怀期日月眼和衰泪望乾坤何时得就归来赋老守桑麻聚一门
奉寄崔伯易
功业尝闻亦有时可能天命出依违终看世态真何道不得吾心自合归【一本作厌从流俗学依违已知兹世非吾事况有斯人起我归】廊庙得逢应有义草茅虽老尚知非秋来客况无他异时向西风诵式微
寄满子权
窗前干枕梦忘还门外清风昼掩关天下谁当千古後牀头自笑六经闲能将道系穷通里安用身居进退间自愧公心犹有蔽清时无日不思山
又
终年谋食亦何得浪取穷愁只自侵饿死有时非正命劳生几不愧常心百年此去尘埃在【一本作满】万古从来意思深莫说山林是轻往穷来无计得山林
寄李君厚
一笑东风去十年重来稚子巳差肩脱衣呼客家声旧把酒论心士气全病骥远思牵直道老鹰秋梦入青天自言出处身无累一把穷通寄自然【一本作自言暮齿虽憔悴醉胆犹能忽十年】
寄满粹翁
满子吾逢久皇皇未见闲老成终到孔穷死亦为顔学术思无际诚明去一间吾虽有心者力苦未能攀
强顔寄任道子权
强顔求世亦何从甔石时时得复空何日能无寒饿役此身得与圣贤终人生汲汲须高致世态浑浑未易穷安得相逢共相语荒城囬首又春风
招夏和叔
矻矻雕镌役俗儿六经尘土有谁吹我追往圣思前躅子苟安行即後时大遇定为当世福不逢犹作後来师思量最是男儿事此外吾曹不足期
赠崔伯易
巉嵓恶面挿苍须中道时时自笑呼但怪佯狂轻去俗果闻高论足开余恶看富贵庸男子喜见徜徉隐丈夫我是自高无许可今朝为子一长吁
赠裴仲卿
匣剑光芒射斗牛持携天下洗人仇英雄心胆老犹壮道路风尘行未休名重更须完小节义高何必论闲愁蒙蒙细雨陵阳市折取重梅上酒楼
寄都下二三子失举
翘翘数子拔羣伦落笔文章妙有神清世暂时藏琬琰红尘终不卧麒麟淹留京国三年客牢落江河一病身得丧穷通虽付命双眉忍泪巳沾巾
又
太学虀盐共苦辛寒窗笔砚日相亲梁王台畔一分袂扬子江头三换春箧里黄金须买酒髩边白髪解欺人穷通得丧谁能定况是男儿有此身
李南夫罢举归隐
梦寐风仪近十年尘埃无路覩云天清朝未得荣簪绂黄卷何妨乐圣贤物外高情谁与共人间佳句已争传欲知富贵终难动一片丹心本寂然
甫里
甫里先生得古风放身全入隐沦中足磨汉榻星辰动笔挫吴天物象空往事欲寻人寂寂旧田安在雨蒙蒙当时引重高才者谁是曾来一亩宫
次韵朱昌叔见赠
虽无才学可人羣偶有诚心与古亲兹世几人能永富此身何恤不终贫生无簪绶身宁屈死有诗书志尚伸自匪与君尝素计斯言何敢易谋人
次韵满子权见寄
当世雄图不可怀退居蒿艾自沉埋门无来足荆生道病不能锄草上阶自是直方违世易况将踈懒合人乖无由与子同樵种囬首平林浪可柴
和束熙之论旧
当年龆龀偶同门餬口重来巳十春仰叹早成浑属子始知老拙尽输人火烟论友劳薰灼桂蘖为生合苦辛待看圣贤堂奥去愿持箕帚扫遗尘
谢束丈
喜赴西招足屡蹉自慙愚鄙取无他能终未学生何幸得活诸孤赐最多愧面未甘徒巳矣报心全寄命如何须知下客终思用不必时时弹铗歌
答许勤之
不作明堂柱石【一本作唐虞稷契】臣要当归去老江滨不知何处田堪买抛却浮生一片尘
答刘成父四愁诗
倦客维扬每自悲有时双泪等闲垂眼前所识皆庸我天下为忧可语谁把臂便嫌逢子晚开縢乃见起予诗卷舒万彻吟千遍此後多应手有胝
谢成父
旧说诗无三百年于今拭目读君篇巳嗟吾道微如綫不意斯文未丧天金玉有声情不俗蕙兰之臭美尤全尘埃满眼逢何晚气类相期久合坚以义求人今遂得于心无媿果为贤不须刺口论憔悴吾辈【一本作党】恓惶自古然
还萧几道诗卷
武夷山骨挿青冥秀气中蟠产俊英高似君平于市隐穷如东野以诗鸣骅骝老骋青云足绿绮纯含太古声顾我自忧衰病久为君双眼暂时明
再次元韵答几道
尘嚣摆落到鸿冥始见当时遁世英丛棘敢思丹凤至寸筳惭叩巨钟鸣须知奔竞浮荣路未若喧传不朽声此道固为流俗笑苟非夫子欲谁明
谢几道见示佳什因次元韵
曾酬唱和向家溪嫫母终慙敌艶妻岂意误将三献玉翻来轻博一丸泥利能絶地同庄剑巧可凌云上鲁梯巾衍珍藏虽巳固祗愁飞去化为霓
又
篇篇光絶夺春华中有纯音正不邪跛鼈久惭追骇足降旗今巳怯崇牙清新格调空吟讽猥冗言辞自咄嗟为我指迷终有得曲蓬从此长丛麻
偶古
卒卒往来舟翻翻逐利谋中流谁自溺方去不囬头
思归
平生孤愤自?然不作春蠺但食眠干禄有心羞枉道无田虚日望丰年每将浩叹期黄卷已许多忧竞白颠旧笑古人轻独往近来还自忆林泉
秋日感愤
击劒高歌四顾遐男儿何事系如瓜蛟龙不是池中物燕雀乌知陇上嗟命有傥来犹未耳天徒生我使穷耶谢安未是才难者底事苍生却盛夸
又
坐睨归鸿起自嗟西风吹落泪痕斜聚书老懒堆尘楮秋剑寒酸蛰铁蛇自是卧龙犹戢角浪嗟穴虎向生牙从来思掷班佣笔况是西山旧有家
袭袭
袭袭前修与後生要言高爵是身荣却将猎较诬师圣不见三年学有成
病中
十日身无一日宁病源知向百忧生寒侵骐骥应方瘦蠧满楩楠岂易荣小阁昼闲书帙乱画堂风静药罗声北山扶杖终归去寄语岩猿莫晓惊
寄介甫【时为郡牧】
已推事业皆归命空有文章自满家借使牛羊虽有责岂于凤鸟独无嗟人留孟子皆非道客议扬雄正自譁贤哲相望每千古得逢犹设与时差
上杭帅吕舍人【溱】
玉海澄中粹金山拔外佳无前谁与敌独进不容偕列象明星璧遗思结舘娃【苏为旧治】一麾迎日下四海望霖乖今见询佥允从来注意谐推沟常巳任济域定民皆富裕吴中俗优游治外怀樽环常满客醉拥坐添钗贱子儒名业平生客旁淮尘埃方困顿时命两沉埋居拙思营窟炊穷欲析骸毛生祢衡刺麻繋吕匡鞋海远狂图酌天高妄欲阶请虽非久得来实为贫嗟况是常瞻目将希未施崕虽然愚者虑庶享恶人斋肉骨非难力铭心谢莫涯定须为进互庶或未愚柴
上邵宝文【必】
出处身之道穷通命所关孔犹闻宋逐轲亦退梁还兹道方中否流风有後艰客来方病宪人戚不堪顔士有高山仰身尝送驾攀径心思古到独手欲今扳憔悴穷年学乖踈五两纶鱼盐闻古隐畎亩识今闲蹈海时何谓无田力亦孱清醒甘泽畔富贵奈墦间进壮羝羊触行屯乘马班食贫欣道在愠见笑儿顽时巳输雌雉心犹耻瘠环偶逢邦有道喜睠涕无?观水求窥海知天顾适山虽归滕国圣尚贱许行蛮进効无横草希仁等弃官圣门犹进惑惠政况先鳏自道非能赋几希不敢【一本作取】删误知何【一本作奚】以报忠信赤心殷
赠致政郭大丞
冠盖冲冲语退居几人年少褫银鱼风波脱去都无累日月闲来静有余一斗独倾花下酒五车时晒腹中书【大丞洪饮而自儒书之外浮图老子隂阳方技之说无所不览故云】论诗深媿非商也敢向邱门望起予
闲居奉寄几道
门前一径长寒莎耳冷不闻车马过踈竹有风堪待月空庭无雀可张罗道心自觉闲中得懒性还从病後多囬首西城望诗老此心此性复如何
广陵集卷十六

[book_title]卷十七
钦定四库全书
广陵集卷十七　　　　　　宋　王令　撰诗
慵
衣冠慵整鬂慵梳万事从来静有余却笑嵇康慵未得区区犹作絶交书
金山寺
万顷清江浸碧山乾坤都向此中寛楼台影落鱼龙骇钟磬声来水石寒日暮海门飞白鸟潮囬瓜步见黄滩当时户外风波恶祗得高僧静处看
登甘露寺阁
忽忽劳生岁月催时偷高迹出浮埃风沾草树江朝动春入川源緑夜囬欲出壮怀临八极可无樽酒到高台江山不与人相语似待忘言野客来
读西汉
汉得孤秦万弊时当年丞相要无为洛阳年少空流涕谁谓书生果有知
读东汉
汉鼎重炎逆血熬当时天子亦勤劳不能乘作唐虞计未会严陵所谓高
读商君传
利害从来识所存固难轻重与人论赵良不自身为客刚欲都君使灌园
书孔融传
戏拨虎须求不啮何如缩手袖中归虚云坐上客常满许下惟闻哭习脂
武侯
三顾虽然志意【一本作计】深出非由道此【一本作处】何心平时【一本】胸腹能多少且【一本作只】与羣儿梁父吟
叔孙通
弟子从来学未纯异时得失【一本作失得】亦频频一官所买知【一本作曾】多少便议先生作圣人
韩吏部
宣尼夹谷叱强齐吏部深州破贼围始信真儒能见用可为邦国大皇威
读老杜诗集
气吞风雅妙无伦碌碌当年不见珍自是古贤因发愤非关诗道可穷人镌鑱物象三千首照耀乾坤四百春寂寞有名身後事惟余孤塜耒江滨
读白乐天集
北邙山下一孤坟流落三千绮丽文後世声名高白日当年荣利等浮云屏除忧愤归禅寂消遣光隂在酒醺若使篇章深李杜竹符还不到君分
过伍子胥庙
西风骚客倦游吴吊古心怀此暂舒鬼籙久应除佞嚭民思今果庙神胥虽然邪正皆归死奈有忠谗各异书囬首旧江江水在怒涛犹是不平初
泰伯庙
古庙鬰崔嵬朱门傃道开今人不为让间或乞灵来
和人古劒
安知岁月几经今传记汗漫不可寻得自废墟埋万古失曾飞将购千金客思秋水龙泉冷士叹中原虎穴深好与壮夫同隐约铁房寒澁壁尘侵
琴
古风寥落欲何寻常记南风素意深闻说五弦弦不断欲于何处借人琴
不独区区操缦间要期追逐古风还吾民有愠何当解学得南风不敢弹
谢张和仲惠宝云茶
故人有意真怜我灵荈封题寄荜门与疗文园消渇病还招楚客独醒?烹来似带吴云脚摘处应无糓雨痕果肯同尝竹林下寒泉应有惠山存【先有诗云宝云更许同尝否拟待重烹第二泉故有是句】
和人孤雁
朔碛云深忆旧行心惊汉月忽骞翔江南水濶无天地漠北沙寒有雪霜远目送飞沉暮霭西风吹影过斜阳衡南未到归何日须信张罗近稻粱
雁
万里长为客飞飞岂自由情知稻粱急莫近网罗求关塞风高夜江湖水落秋哀鸣徒自切谁谓尔悲愁
送雁
来时羣雁去相随病眼看天远
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 10:26:05-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>