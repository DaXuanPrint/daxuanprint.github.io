<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="原序,总目,卷一,卷二,卷三,卷四,卷五,卷六,卷七,卷八,卷九,卷十,卷十一,卷十二,卷十三,卷十四,卷十五,卷十六,卷十七,卷十八,卷十九,卷二十,卷二十一,卷二十二,卷二十三,卷二十四,卷二十五,卷二十六,卷二十七,卷二十八,卷二十九,卷三十,稼村类稿全文在线阅读,稼村类稿全文在线下载,大玄古籍书库">
<meta name="description" content="元代诗文别集。30卷。宋元间王义山著。由其子王惟肖所编。书前有作者自序,谓“一生刻苦文字间,止如此,亦特一家说耳”,编集的目的在于教训子孙,而非为示人。序作于“彊圉大渊献月正元日”,即元世祖至元二十四年(1287)。王义山晚年退居东湖之上,读书著文,其读书室名曰“稼村”,故以“稼村”名其集。作者在《学稼斋记》(《稼村类稿》卷7)中解释“稼村”之意说:“余之稼不在田也”,“余之稼乃稼于书,非稼于田地。稼其托也,村其寓也。种学绩文,无往非稼;存心养性,何适非村?”即并无种田的意思,而是读书笔耕。此集分类编排,">
<title>稼村类稿_王义山_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">稼村类稿</span> <br/>
          作者： <span class="inputVal" id="bkauthor">王义山</span> <br/>
          朝代： <span class="inputVal" id="bkdate">元代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">类书文集,诗文集,完结</span> <br/>
          字数： <span class="inputVal" id="bknum">[book_length]126967</span> <br/>
          说明： <span class="inputVal" id="bkdec">元代诗文别集。30卷。宋元间王义山著。由其子王惟肖所编。书前有作者自序,谓“一生刻苦文字间,止如此,亦特一家说耳”,编集的目的在于教训子孙,而非为示人。序作于“彊圉大渊献月正元日”,即元世祖至元二十四年(1287)。王义山晚年退居东湖之上,读书著文,其读书室名曰“稼村”,故以“稼村”名其集。作者在《学稼斋记》(《稼村类稿》卷7)中解释“稼村”之意说:“余之稼不在田也”,“余之稼乃稼于书,非稼于田地。稼其托也,村其寓也。种学绩文,无往非稼;存心养性,何适非村?”即并无种田的意思,而是读书笔耕。此集分类编排,卷1至3为各体诗;卷4至6为序;7至15为记、碑、铭、赞颂、赋、传以至策问等各种杂文;16至19为“讲义”,系解经考证之作;20至29为策文、奏札启事、墓志等;卷30为乐府乐语,收词9首及乐语寿崇节致语、对厅致语等。其诗多题赠迎送唱和应酬之作,方板平淡,缺乏诗的激情,且间杂性理议论之作,如《偶成》之一:“五性感而动,其间善恶萌。危微相对立,体认要研精。《太学》静而得,《中庸》诚则明。原头不参透,何以约其情?”《四库全书总目》认为:“诗文皆沿宋季单弱之习,绝少警策,王士祯《居易录》以为芜浅无足取,而至诋为最下最传。”但又说:“集中说经之作亦往往能自出新意”,而不同于抄袭;“表启诸作,清华流丽,组织自然,实与刘克庄《后村集》蹊径相近,固未可以其他文之骨干未坚而概加排斥矣。”盖其文略胜于诗,启表奏札之类,多骈散结合,组织颇工整;记、序之文,亦不乏清新淳朴的散文,如《重修旧屋记》等。卷末的乐语,保存了当时乐府演唱的重要资料,可供有关研究者参考。今存《四库全书》本及明正德年间刊本、丁丙“八千卷楼”藏抄本等版本。</span> <br/>
          封面： <span class="inputVal" id="bkimg">Z_19209.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]稼村类稿
[book_author]王义山
[book_date]元代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]类书文集,诗文集,完结
[book_length]126967
[book_dec]元代诗文别集。30卷。宋元间王义山著。由其子王惟肖所编。书前有作者自序,谓“一生刻苦文字间,止如此,亦特一家说耳”,编集的目的在于教训子孙,而非为示人。序作于“彊圉大渊献月正元日”,即元世祖至元二十四年(1287)。王义山晚年退居东湖之上,读书著文,其读书室名曰“稼村”,故以“稼村”名其集。作者在《学稼斋记》(《稼村类稿》卷7)中解释“稼村”之意说:“余之稼不在田也”,“余之稼乃稼于书,非稼于田地。稼其托也,村其寓也。种学绩文,无往非稼;存心养性,何适非村?”即并无种田的意思,而是读书笔耕。此集分类编排,卷1至3为各体诗;卷4至6为序;7至15为记、碑、铭、赞颂、赋、传以至策问等各种杂文;16至19为“讲义”,系解经考证之作;20至29为策文、奏札启事、墓志等;卷30为乐府乐语,收词9首及乐语寿崇节致语、对厅致语等。其诗多题赠迎送唱和应酬之作,方板平淡,缺乏诗的激情,且间杂性理议论之作,如《偶成》之一:“五性感而动,其间善恶萌。危微相对立,体认要研精。《太学》静而得,《中庸》诚则明。原头不参透,何以约其情?”《四库全书总目》认为:“诗文皆沿宋季单弱之习,绝少警策,王士祯《居易录》以为芜浅无足取,而至诋为最下最传。”但又说:“集中说经之作亦往往能自出新意”,而不同于抄袭;“表启诸作,清华流丽,组织自然,实与刘克庄《后村集》蹊径相近,固未可以其他文之骨干未坚而概加排斥矣。”盖其文略胜于诗,启表奏札之类,多骈散结合,组织颇工整;记、序之文,亦不乏清新淳朴的散文,如《重修旧屋记》等。卷末的乐语,保存了当时乐府演唱的重要资料,可供有关研究者参考。今存《四库全书》本及明正德年间刊本、丁丙“八千卷楼”藏抄本等版本。
[book_img]Z_19209.jpg


[book_title]原序
稼村类藁原序
既壮宋天子诏郡国解试得小词科一塲江南自吕东莱真西山後此科不振已久海内之士皇皇然无所师余不敏窃有志焉私拟凡百篇莫余和者然亦举子业耳吕东莱真西山有功於斯道不在是余壬戍始尘忝其为科目累亦甚矣洪平斋云士方其未仕读非其书既仕书不暇读稍暇课儿书遍覧诸家时有省发辄附以己说数年後所习似益繁去者复取之取者或复去觉说之不可於心者尚多於是所存者鲜所谓读书管见是也又尝取宋一经撮其要而书之曰提纲析其目而粹之曰类纂几数千万言呜呼汉之士虽病於训诂然今日置五经博士明日诏诸儒讲五经同异有功於道甚大魏晋以来词气犹近古时未有科目也唐人专尚词章全是科目坏之独惟宋诸老穷则着书立言达则致君泽民有为前圣继絶学为千万世开太平之功盖於科举之外知有义理之学义理之外知有性命之学由乎科目之中而不为科目累也一日惟肖类余读书管见为一帙且以宏词拟藁宋史提纲宋史类纂丽其後至如诗铭序记赞颂跋说书传殿策问讲义牋表启状诔志门分而户析之成三十卷呜呼余一生刻苦文字间止如此亦特一家说耳姑以训吾子孙谨勿以语人必有取之覆酱瓿者强圉大渊献月正元日稼村王义山元高自序书于东湖寓舍
稼村类藁原序

[book_title]总目
钦定四库全书　　　　　集部五
稼村类藁总目　　　　　别集类四【元】
卷一
诗
卷二
诗
卷三
诗
卷四
序
卷五
序
卷六
序
卷七
记
卷八
碑
卷九
铭赞颂赋
卷十
跋
卷十一
说解辩杂文
卷十二
书
卷十三
传
卷十四
殿策
卷十五
策问
卷十六
讲义
卷十七
讲义
卷十八
讲义
卷十九
讲义
卷二十
册文奏劄
卷二十一
牋表疏状词
卷二十二
启事
卷二十三
启事
卷二十四
启事
卷二十五
启事
卷二十六
启事
卷二十七
劄
卷二十八
祝诔行状
卷二十九
墓志铭
卷三十
乐府乐语
【臣】等谨案稼村类藁三十卷元王义山撰义山字元高丰城人宋景定中进士知新喻县历永州户曹入元官提举江西学事退老东湖之上环所居种莲名其堂曰君子又扁其读书之室曰稼村义山尝食元禄故江西通志列其名入元人中是书原刻乃题为宋人者误也集为其子惟肖所编凡各体诗三卷古文杂着二十七卷诗文皆沿宋季平弱之习絶少警策王士祯以为芜浅无足取而至诋为最下最传然观义山在湖南时湘潭县豪尝因争田不遂献之学义山引春秋齐人来归汶阳之田断其非心悦而归者颇合经义故集中说经之作亦往往能自出新意如解周礼师氏职中大夫保氏职下大夫而谓郑注称周公召公兼摄之非又解古者天子冕服备十二章而谓郑注九章五章之非皆颇有根据不同剿袭至表启诸作清华流丽织组自然实与刘克庄後村集蹊迳相近固未可以其他文之骨干未坚而槩加排斥矣乾隆四十五年四月恭校上
总纂官【臣】纪昀【臣】陆锡熊【臣】孙士毅
总校官【臣】陆费墀

[book_title]卷一
钦定四库全书
稼村类藁卷一
元　王义山　撰
诗
赠点易娄君复
伏羲先天易其初一太极太极生隂阳隂阳各有画濓溪何所传妙得於太极极上作一圈一圈只是白伏羲己为赘大小圈更十不知果何意多是祖河图所以负笭者敢於嗤吾徒愿与易相忘圈点画皆无
郊坛奏告礼成口号
夜半宫中响佩环小臣髣佛见天顔月星明鍳斋坛上穹昊昭临方寸间五色云祥开景运两行露立缀仙班皇心自与天心合万姓欢呼法驾还
挽度宗
道隆兼德厚民庶乐难名宫合府中一身修天下平有条皆快活无事不清明长乐天将晩如闻问寝声建隆成帝业肇造宋乾坤永穆昔传子慈元今抱孙羮墙有尧在谟训即汤存血染攀髥泪哀纒彻九阍
挽遂初陈尚书
到得咸淳国步艰几回抗疏动天顔丈夫那肯死牖下余子从教活草间有分珠厓终着去无心白发望生还故人目断暮云处雾雨蒙蒙山外山
寄题黄静斋
静中乐处是琴书此乐输君二美俱明镜无尘佛关捩内丹养火夜工夫梅花窗下参同契翠草庭前太极图探得黄庭真诀了不须更看养生符
题僧南浦诗卷
齐己诸人殻已蝉不传诗印又多年水萍粘瓦终无用风絮沾泥不是禅谁识咸酸居味外要追风雅到删前读师句法真家数拂拂松隂响涧泉
斋居杂兴
道理须从妙处寻静中观物了吾心一时俯仰成朝暮万变纷纭几古今蠖屈蛇伸非矫揉鸢飞鱼跃自升沈莫随名利相牵引方寸胶舟泥寸涔
一身自有一乾坤拍拍阳和禀得淳诗思己随春意动夜衾不怕晓寒新未应云谷成辽邈常把沧洲入想因觅句看书无个事清泉可饮便非贫
山水之中足可娯田园数亩任荒芜论交惟有诗知己把酒相忘月与吾秀石漱泉清可砚孤峯挂日景堪图可怜直节如松劲刚被秦封作大夫
木曳斜晖抹淡红薄窗微惹一帘风水如银样浸新月山耸翠标撑碧穹天为骚人开眼界酒寻好句入杯中兴来点捡江山罢顷刻隂晴笑化工
天根分上下月窟几晴隂老树吹来古流芳直到今四时花不断一本理尤深记得南轩说要观生物心
西湖即席和冷泉亭韵
石溜寒泉山色隂我来本不为花寻愿分一滴清泉水尽涤平生尘垢心虚洞迂风桥畔过急滩泻月水痕深襟期难与凡人道好和沧浪濯足吟
书永嘉嘉禾驿
老来倦跻攀悠悠憇山侧层岚轶穹霓纡萦困行客崖倾觉嶮巇径曲盘险迫石老枕云根桥横界野色海峤吞暝晖松标挂辰极残烟罩成幄长沙曳如帛天际鸟知还溪涧鱼自适机忘物无我虑淡意常寂泛观穹壤间天亦局於迹荣华忽雕枯俯仰遽今昔倾羲倏再旦急轨等寄驿愚公果何为老且欲移石
题郑氏义门
说到义时须割截如何气象得浑全合非真合皆人者生与俱生有性焉友是弟兄常底事仁於父子本然天大书忍字果何意便觉流於矫揉偏
读晩唐诗有感
学诗莫学晩唐诗学得晩唐非盛时愿把鳬鷖和既醉翻腾韵语作今诗
观海潮
凭谁撼得海门开疑是神兵着力推霎地起来银一线驾山卷起雪千堆列江画舫浮天去几片红旗逐浪回毕竟神京锺王气海神岂为子胥来
题严子陵钓台
吹起炎刘已冷灰先生功不上云台当初同学还何事毕竟曾经讲较来
挽贾平章生母
有子万事足相与乐湖山花迳板舆稳萱庭衮服斑轲亲荣鼎养鲁国忽丧还元气极之母生贤奠两间修龄踰八袠五福萃诸身翟服仪容旧鸾绫諡诰新艰难共淮楚褒表建齐秦曾听呼儿道仲华能笑人
挽实斋刘尚书
紧官都做了只欠到台司言路古之直经筵帝者师极中五福备天下达尊推方曳星辰履商山巳茹芝节麾仍帅阃三道福星临政澈寒潭底人行明镜心船中不留月童背也无琴谁憇甘棠下无穷蔽芾隂
春日即事二首
朔气棱棱带雪吹凝隂四面锁寒枝自回造化微和後如再洪蒙未判时天遣江山醒醉眼春将景色入新诗乡晨一部箫韶奏草緑花红山鸟嬉
步屧随风过柳川眼前气象觉熙然勾萌甲拆皆春意鱼跃鸢飞遂性天緑草方浓山尽发紫芽新迸蕨初拳自形自色何容巧禀赋元来物得偏
送云游莹上人
从前身不染飞埃雪窦云峯任往来石路滑时宜驻锡浪头危处且浮杯眼高桑下肯三宿脚健山中能万回四大空虚何底止信渠鑚得纸窗开
挽鹿泉贾参政二首
夺得公来镇古洪武昌棠?蔼春融生民立命学有用活佛救人天大功上帝遣符徵范镇斯民失怙哭温公山横抱犊人何在草木悲号一夜风
一老皤皤六十余直从苦硬做工夫可怜爵齿啬於德惟有诗书付尔孤後学失师谁主此斯文坠地果天乎榇归只借帆风力最是舟中麦也无
饯张宣慰三首
奉宣德意慰羣生曾未三年政己成乃父勲名在彛鼎当家衣鉢合钧衡如何归隐山林得不管从来利禄轻裴度淮西功业了伫乘馹传上神京
贵介而能大耐官留心翰墨此为难龙蛇现影笔端活风雨惊人纸上寒教子一经文墨续读书万卷夜灯残一门数世衣冠盛曾把君家家传看
种了甘棠打叠回遮留竞凑辙辕来只存诗担作行李若问归囊清过梅抵为运筹咨汉杰传闻近日筑燕台为言民力东南竭好趂层霄阊阖开
赠心月相士
十五以前月清光逐夜生自朔以至望浸长而浸盈十五以後月明减而生魄自望以至晦浸微而浸阙嗟彼天上月有圆阙隂晴惟有心中月天者常清明持此以鉴人妍媸奚所遁此月不在天月在尔方寸
挽白鹿洞宾吕善居
元是双峯门下士席间参请到源头鲁人知有乐正子汉世曾称马少游白鹿洞宾儒领袖紫阳教主道源流有儿曾斫月中桂家学相传卒未休
和韩御史题滕王阁韵
阁枕台隍暇日临兴怀风景寄情深江山为友更添我宇宙皆诗放纵吟不尽川流朝复夜无穷事会古来今一般输与渔翁好闲是闲非不累心
再用韵
喜瞻御史又来临感慨登高此兴深许大乾坤付盃酒几多景物入孤吟惭无王勃诗家数赖有韩公记古今休讶江东暮云隔相逢萍水两知心
古意二首
少年红顔女敷芬对芳树盈盈淡艳粧清歌杂妙舞凝睇倚高楼桐丝试一谱世间知音稀谁识姱节素清贞守幽闺不作凡子妇容华委西山良人兮何暮空牀思悠悠明月正当户
东篱采秋菊秋菊清且香采之欲寄谁聊以寓感伤感伤何所思故人天一方故人日以远思君岂能忘瞻望兮弗及西山倾夕阳黄昏人倚楼一声笛何长
赠陈梅垣
竹外重门不待扃此垣缭绕自天成一枝潇洒无尘涴半夜高寒对月明特立丰标仁者静生平骨格圣之清纵饶曾与逋仙约只许溪前见影横
挽云屋徐侍郎
岁在己亥大兵临江浒师济分道进举朝相顾失色龙虎关不禁御史中丞陈过最先走明日监察御史季可走又明日监察御史潘文卿走台察且尔他可知矣公时为正言左史兼户部侍郎然後行余半刺永嘉虽曰被命而出是亦走也直不百步耳且葬姑述其大者使挽者歌
阖朝奔逸荡无关夜半潇潇风雨寒世乱争先寻活路时贫输与做穷官平生自谓学无事一死谅非君所难到此旁徨犹不忍国亡那敢计身安
雁塔题名墨尚鲜九州四海此同年故人直上青云路凡俗那能白骨仙不善巧图真个拙祗因方处欠些圆万锺不博箪瓢乐有命何如有性焉
送余仲谦赴江州教
广文要饭又何难所在侏儒烂饱飡热选尽教衆人取冷官要耐五更寒田园彭泽菊三径意思濓溪草一般湓浦依然遗迹在道源须是静中看
赠邓可欺
萌一欺心理便亏久之天定胜人为买臣负担行吟日韩信低头出胯时自怯终於强者弱不争是乃胜之基彼来欺我自欺耳只要我心无自欺
冷舍偶成示儿
悔着当初误出山无聊情绪几多般尽教茅舍云遮断己约梅花月送还旅兴须凭酒消遣家书不住报平安逢人休道为官好骨肉团栾胜做官
赠丁道士游浙
毕竟前身是令威昂藏鹤样更能诗此行游遍江湖了来访逋仙又一奇
稼村类藁卷一

[book_title]卷二
钦定四库全书
稼村类藁卷二
元　王义山　撰
诗
感兴
灵均作天问子厚为之对玄冥莫可诘幻说多诡怪苍苍特其形厥义了难解尼山自絶笔人文己久坏果有司造者应不终冺晦吾欲灰吾心纳世於聋聩复为崆峒民穴野奚土蒉
赠山村梅癯
我爱梅花村得好来伴山村与卜邻却有一般不村处冰为胷次玉为神别有村人村得俗满口肥甘烂钱谷那知山村梅様癯肯向人言饭不足山村切莫学我痴腹中有字不疗饥会有东君老知己陇头先春寄一枝
梅梢上雪
六出霏霏过小帘梅梢着处似沾粘天工底事巧装点只为花疎特故添
谒申屠御史
向来汉相肃朝纲建武中兴又说刚等是当年名御史到今百世又流芳
云渺梁砀山水深千年标致杳难寻祗今来伴东湖月惟有沙鸥识此心
褰帷问俗驻洪都听得舆人夹道呼好事被君都做了个般风力自前无
申屠御史袖诗来访和韵以谢
曾侍鵷行步赤墀入山正为怕人知自惭不直百金伎空有囊中药不龟
满前舞鳝杂号狸揽辔澄清衆所期今日忠良方得路愿歌守道四贤诗
云卿曾屈帅垣尊讵谓如今古道存骢马行行人且避如何容易到山村
和九月十日紫极登高韵
谁报江州遣白衣如云胜友好追随满斟緑斚安排醉牢裹乌纱照顾吹两个重阳前後日一年好景这些时到今不数重山会坐上元来欠了诗
座间分韵
一年景物秋最好秋到重阳秋更老留取黄花待再来殷懃寄与西风道菊花了後到梅花梅花开时雪交加何当雪月交光夜与君重约醉流霞
挽竹芗龚侍郎
犹记乌台第一章当年物论忒雌黄人心自有公非是天理岂能终晦亡奸魄虽生名己死弹文尚湿墨犹香偷生寜复百年活地下何顔见竹芗
一木难支大厦倾阖门却赴波鲸归来止为寻坟陇隐去不教知姓名賸有诗篇传不朽相从野老话生平翩翩只鹤扶云去羣玉峯头籍太清
挽平轩王府判
儿女来前痛别离遗言埋骨用深衣当家曾把僧衣葬谁识平生此意微
犹记琼林锡宴时平轩折得好花归而今花与人何在日暮江东云自飞
谒按察马佥事
黩货无厌政贿成几年蔀屋不曾晴击奸霹雳从天降烛物晶明掲日行曩在乌台己风采特烦龙节更澄清儿童走卒更相顾夹道传呼司马名
化瑟新更击巨璫六条察吏首言赃划开云覩青天日全藉风闻白简霜佥谓激扬须獬豸如何放过此豺狼诸生饥欲死难忍惟有广文餍稻粱
赠邓梓林
乔木森森说邓林自从拱把至于今虽然本质生成美全是乃翁培植深勿使杯棬戕所有或容斤斧得而寻非材自愧沟中断也有庭槐满地隂
京庠校文和同考官
文堂翕聚衆星明剖蚌扬沙着意精幸执楮毫陪末席敢将文字品诸生哄堂莫共赓酬笑彻夜惟闻倡叹声要使西崑文体变欧公不怕咈人情
月岩
岩中一个月肧胎知是谁将斧凿开一夜六丁将帝勑驾空推起上天来
宿安仁县市
安仁斗来大地窄瞰官途吏散晩衙早人稀夜市无山多田占少涧曲水来迂犹道茅包锦县官来索租
丫头岩
露出佳人半面看晓鬟梳起碧云团路傍老尽几春色犹学丫头不顶冠
偶成
五性感而动其间善恶萌危微相对立体认要研精大学静而得中庸诚则明原头不参透何以约其情良贵由天赋欺心天可欺功名皆梦幻道理厌新奇枫叶敲牕际梅花对月时个般清趣味料得少人知
夜宿严陵舟中
好风特地送帆开刺破芦花雪几堆浪里烟波渔唱歇岸头更点雁声催船空载取月同去篷破偷将天入来拂早起看鸥睡醒笑侬抹过子陵台
挽山居刘候官
渥洼生出此骅骝父子当今第一流争道老泉生二秀最难锦水又三刘慤亡明道碑东洛塾死文公哭婺州留得一家书脉在郎君见说突烟楼
赋埒相如轧子云词塲几度策奇勲不卑铜绶肯为宰须是玉堂方着君凖拟日边行接武奈何地下要修文试将六藁从头读羞杀时流把砚焚
雪坡仙去又山居凋谢堪为世道悲师鲁仅存遗集在乐天无限故人思追怀把酒论文日忍读停云对雨诗千里有书报埋玉衔哀莫写泪交颐
题袁州邵録三老图
堂前活现老人星两个齐眉作寿朋更有膝边儿戏彩此身都及见云仍
不夸九老写成图要似一家三老无满把寿觞拚一醉父前母後子来扶
和康节天意为人二吟
一毫矫揉不安然人衆岂能终胜天透出梦关方是觉要从心地自澄源人能穷理始知命事到容心便费言造物安排都己定道中浩浩而渊渊
鸟兽不可与同羣人道无亏方是人己分工夫须尽我学中本领在明伦川云意思乾坤外盃酒襟怀天地春识得眼前真道理世间何事切吾身
挽熊墨庄
积谷翁家诧富强千斯仓与万斯箱尽教此辈更多蓄输与先生这一庄身已九京名不朽家藏万卷字犹香向来有子曾充赋赢得此田常不荒
题韶州李同知百泉漱雪吟卷
癖到膏肓药不医把泉煮石炼成诗齿根更着雪来嚼吟过梅关又一奇
奉命来宣古曲江春回画戟昼凝香使君吟到苏州意愿覩斯民一日康
天问
鸿冥未判初动静根已互隂阳无停机一阖一辟户太虚本块气无形何八柱四时自尔行列星自尔布吾闻女娲氏曾把五色补补处絶无?亦有未补处日无息不运何处独隂雾有龙衔烛照终日烧不住玉川子有言日月作眼行应不外幽独同此双眼睛彼何地而暗乃假烛以明亦有无烛地暗塞幽冥冥吾不解其故苍苍徒具形试唤卢同鬼为我叩太清
送按察魏经历
公论难磨口似碑肯将虚誉博人诗心常近厚元非弱职在详刑安忍施两载依然如始至一廉岂是要人知怕闻骢马骑将去惹起西人无限思
挽熊县丞
三叹丞哉不负余阶庭兰玉又森如乡邻称道有是子祖父传来只此书勇上璧流逼霄汉相将金牓到门闾从前不朽惟家学不必籯金自有余
送昇甫归九江
云无心出未为非鸟倦方还毋乃迟只为当初欠归早教人枉费和陶诗
猿鹤才闻归去来便呼僮仆扫柴扉如何出市见车马惹起他心悔着归
读东坡和陶诗有感
北门西掖傍丹墀此正坡仙得意时不是惠州饭难吃如何去做和陶诗
蚤起斋檐独坐
轻寒测测雨冥冥不觉闲中春一庭老竹似欺牕草緑落梅微间翠苔青倏听莺语调新曲默看蛛丝网碎屏物意人情两相得莫容尘俗挠中扃
挽黄松涧
少陵元是谁家数衣鉢当初自审言松涧於何寻的派涪翁之後又仍孙几篇忧国诗奚寄一念爱君天所根不比骚人弄光景读君遗藁死犹存
题汪才夫石城诗集
文到龙溪大家数耳孙分剩有诗材只因住在修江近接得涪翁一派来
题何氏山隂道院
从来道院江西好只为涪翁遂得名见说何家更清甚院中终日读书声
山隂偏被道家占我祖当年曾写经君向隂中敞吟境何时相伴鹤来听
和王槐城寄诗韵
惯熟虀盐味谁云食淡难旧尝司国子今又作儒官有手肯炙热无氊不怕寒芹香至今在常梦到槐安
挽介堂胡知郡
忆昨云从东野时天街携手话心知澹庵往矣谁其嗣文定今之学者师德邵年高前辈行山颓木坏哲人萎虎头城下艰难共古道如公更有谁
六馆诸生伏下风少年声价在黉宫交游湖海天下士规矩乾坤心匠中竹使分符春坱圠棠隂匝地昼朦胧新昌人所难为事人到于今说介翁
送按察王佥事除行台察院
漠漠天高不可呼斯民何处诉无辜从来鹰隼肯敺雀除却豺狼安问狐霹雳一声碎奸胆风霜八路击贪夫得公数辈遍天下民命从今盍少苏
夺去江西一福星维扬无地着先声数千百里人相贺二十四桥风便清祗为外台要精采更烦辣手大支撑劝君放缓骑骢马怕有人来境上争
送奉使翰林颁降历日回
历家差只在毫厘有诏清台子细推三代以来宗夏正溥天之下再尧时暂烦英节来将命归对薇花好赋诗夜直禁林如有问江南民力正疮痍
书曹忠勇诗集
当家七步己称雄君更豪吟句律工泸水城存空吊古睢阳庙在凛生风友闻不死世无敌武惠重来战有功能不动心方是勇教人以善谓之忠
稼村类藁卷二

[book_title]卷三
钦定四库全书
稼村类藁卷三
元　王义山　撰
诗
和清江韩伯善
厥初是理与俱生一点灵扃透处明谁肯枉身徇时好从来造物忌文名雌黄一任傍人说暴白只依天理行输与老农无个事夕阳黄犊带烟耕
世间利欲久胥沦才有诗书不是贫三极经纶须是学一毫愧怍便非人充之家国而天下穷则江湖一钓纶寄语黄州王学士不妨借我华阳巾
文章於道未为尊求道须教造大醇理学一门要精密时文大病在尖新高谈天下经纶易谁疗目前饥馑因却挂冠高蹈去孰云林下果无人
挽溪园周知郡
英英玉立已班行地位如何不庙堂久合飞腾上华要祗缘抱负太刚方阶庭竞秀夸诸少衣鉢先传属长郎最是一家古三代棣华今尚有余芳
记得年时试别头得君引我上瀛洲当场独步眇余子好手先拈第一筹锦水曾寻香戟梦洪崖去伴赤松游瓣香遥致生刍敬渺渺螺川涕泗流
题吴此民远游集
偪仄怀居非丈夫吾今语子好游乎沅湘到处有司马嵩华至今谈小苏事会无穷闲宇宙山川有尽眇江湖奇闻壮观多收拾刮目他时看阿吴
挽松麓李佥判
手拈老笔眇词场余子如何敢颉颃疑是前身真贺白不然今世又苏黄片文落处人争诵一第欠於天取偿造物却教二郎做立身既好又名扬
挽李教授
偏是书生赋分悭生平受用只儒酸非无热处可炙手禁得寒时做冷官乃父向年已科目好儿今日又衣冠期颐上寿古来少归去关山雾雨漫
题陈宗阳梅花全韵诗集
骚经比兴殆无遗何独於梅靳一辞从逊以来方有句到逋而後愈难诗形容虽巧迹之浅吟状愈多天者漓独在孤山孤絶处定交惟有雪相知
和申屠御史来豫章韵
一衣带水绕洪城水不在深龙则灵帘栋中间人渺渺烟云朝暮柳青青肯将明月清风我来伴西山南浦亭好把甘泉洗贪酷生民血渍吏牙腥
十月海棠盛开
海棠搀得小春天独向晴牕弄午烟造物胡为太颠倒此花怎敢占梅先
挽善庆堂黎朝奉
闻孙姓字魁天下知是堂中积善深天岂有私惟福善公於责报本无心方来诸少庭森玉管取明科榜又金他日貂蝉食家庙一门青紫列如林
赠医士熊月湖
缘何扁鹊号良医传法元来饮上池化作月湖湖内水愿捐一滴救疮痍
月湖镜样十分清诊视还他指下明那似月湖心地好愿人常似兔长生
小圃梅柳之争
梅与柳争
水边半树月模糊移取山来更姓孤未许渊明全占断盍留一半乞林逋
柳与梅争
梅兄住在水之滨五柳先生便有云传语林逋须着让堤边风景要平分
挽家溪危知郡
当家旧只说骊塘近代家溪名又香仁智扁斋天动静正邪抗疏界隂阳伤哉所到方丹毂惜也斯人不玉堂孤负锦江人望断使君已在白云乡
挽苏少章
曾趂当年桂子秋烦公引领广寒游春官报罢笑归去底事无成付命休诗又江湖一家数学寻伊洛到源头忍将感兴篇来读望断修江无限愁
题黄草塘诗集
凭何强占谢家塘尀耐诗人忒煞狂只把两家诗判断此塘一半合还黄
挽胡经干
手画兵家八阵图儿时此志已呑吴英雄豪杰所同者将相王侯有种乎事竟无成空感慨天胡不忍死须臾东南留得斯人在半壁乾坤只手扶
题武冈向敏衡无加庄
恭惟陈简斋与鹤山魏公堂堂二先生後学之所宗遗迹所到处百世犹高风武冈有向氏乃祖家诗礼简斋曾来访鹤山亦踵至二先生来时草木亦光贲主人局蹐迎出门见大宾大带束深衣整容而肃襟揖客坐上座樽酒与细论向氏家本儒苦无黄金籯惟有无加庄留以遗子孙此庄不在田非谓三百囷庄者敬之谓为学之入门乃祖燕後人有书便不贫能令二先生肯来共斯文向来吾南昌隐者苏云卿魏公令地主而来访一民匹夫道义重王侯失其尊古人不傲士此风今犹存
挽横海曾朝议
父子眉山多一苏衣冠盛事再堪图岫云懒出官情薄霖雨未成舆望孤横海仅存遗藁在临川有此老师无瓣香久欠南丰敬东望灵车天一隅
东湖拜朔非礼去职诸生以诗留行和其韵以谢之
只有春风无世态世间冷暖若为情废经彼自违先圣议礼终难强两生不合拂衣吾竟去谁云出昼待留行云卿数亩园犹在已结东湖松菊盟
送孙纠弹归镇江
不待文公立学规士当无愧此深衣无人可纠孰佻达有过不弹谁是非不怕转喉能触讳自言垂老盍知归只从北固山头处直道留为晩景辉
饯申屠御史归扬州行台
僻在江南天一隅烦公原隰遍驰驱数元结辈已多矣百子骏今安得乎风力喧传真御史霜台勇在去贪夫翩翩只鹤骑将去若问腰纒一孔无
谒中斋杨左丞
向来曾拜紫宸衙亲见先班奉日霞帝室馆甥贵公子王姬下嫁旧儒家执中默契心传妙勤有无穷学问加带取孤山来作伴清吟尚可趂梅花
饯长白李左丞
往来不特地之灵西有长庚一点星九路大开行省府几人争看小朝廷只消余力镇衡岳许大先声到洞庭净洗甲兵从此去烦公更为挽沧溟
跋杨中斋诗词集
江西派已远後来无闻人许大能诗声来自浙之滨奚奴背锦囊马蹄踏青春来派江西诗风月浩无垠翩翩佳公子皆绮纨其身惟君独不然每恨无书贫胷中国子监所积皆轮囷把酒读君诗一字一精神句里带梅香不涴半点尘家本住孤山和靖与卜隣吾闻诗之天不在巧与新纎穠寄淡泊清峭寓简淳古律尤崛奇可与子建亲此诗实兼之体具衆美纯载哦长短篇音节中韶钧少游词如诗二者皆逼真再拜卷锦还愿言宝所珍
送丁直谅赴西涧山长
西涧元来只是刘叶公争取过台州退斋赤手来兴复上水篙撑急向流
去时行李只携琴更带奚奴作伴行所谓伊人何所似漪漪涧水一般清
送允中斋王参政入闽
未到三山声已雷此行正好趂梅开榜文争看乖崖押士类欢呼常衮来不信闽中能独占要令天下总春回江西争得公来定只怕朝家有诏催
题杜氏匏瓜亭
道包衆妙起经纶粒粟中藏天地仁五石瓠徒夸彼大一瓢饮有乐之真从来硕果存生意吾岂匏瓜系此身文穆此心唯念旧还能续得馑亭春
谒参政张献子
曾侍龙楼晓色催真仙那肯下蓬莱离方共覩重光日震位欣闻长子雷奉使祗应天上去运筹暂作幄中来老夫羞把诗怀袖只为明公是秀才
五无歌送张参政
一钱刘太守也被一钱汚今日公归去一文钱也无临去受百纸清哉杜大夫今日公归去半张纸也无清献出蜀日琴鹤与之俱今日公归去琴和鹤也无东山船载月皎洁如氷壶今日公归去船中月也无问公何所有所有与人殊只有一廉字斯人百世无
题黄高士雪月集
氷作丰姿水作神羣仙境界里诗人敲从竹起韵不俗吟到梅来相逼真无已许令参後社庭坚端的是前身有时石鼎堪联句还许平分坐上春
饯行省郎中王君祥
以儒饰吏号通材忽报曹装打叠回个样归舟惟载月若为送客只将梅云凝春树何堪别昼永甘棠待再来无限依依怀渭水揽衣不寝夜徘徊
别中斋杨左丞
孤山久无主谁伴月昏黄归兴西湖动离情南浦伤官清从马瘦政暇又诗忙莫羡和羮事林逋有暗香
和陈荣可感兴韵
元岂好聱张岂乖世间役役逐尘埃容心於物为身穽得意之时即祸媒退一步思方是足放三分弱岂真呆悠然独坐吟窗下忽见梅花一朶开
和胡方湖雪韵
麻姑粒米撒天葩山色模糊未尽遮月斧凿天飞下屑风刀翦水簇成花有时觅句寻欧约不惯斟羔学党家呵手捻梅窗下看只嫌红蒂带村些
枕上闻风
风撼林间万窍开耳边雨带暮潮来似知书困难为觉刚把天声为唤回
饯怡斋胡宪使
不是胷中熟吕刑如何议谳极详明严於三尺古来法寛以一分天好生仁意满腔皆恻隐政声交口说亷平玉堂本是青氊旧跳过郎星向上行
盛暑夜起
大块劳形为有缘为生受役自纷然几年寒暑人间世一点灵明心上天欲待足时无了日只今悟处是真诠烟霞终是吾归处谁道丹砂可引年
稼村类藁卷三

[book_title]卷四
钦定四库全书
稼村类藁卷四
元　王义山　撰
序
晏爲善师善録序
晏平仲善与人交孔子贤之晏君为善作师善録所以缔交际纪事契也不曰友而曰师又贤於平仲余尝受昌黎师说曰士大夫之族曰师曰弟子云者则羣聚而笑之问之则曰彼与彼年相若也道相似也位卑则足羞官盛则近谀今是録之作自仙源而下书者五曰出身曰官途曰举主居其三夫必拘出身官途举主其官之盛者然後与於斯无是三者不得入其録则为善之意狭矣诚如昌黎所云不羞位卑之士并与无位之布衣占小善者率以録出身之下书未仕既曰未仕则官途举主姑阙而不书以俟他日如是则为善之善兼天下之善虽然位卑之士与无位之布衣岂小善云乎哉其善有大於官盛者
周衡斋通监论断序
余初筮二水时直院怡斋胡公大初持斧湖湘罗置幕下衡斋周君焱分教广西道经衡怡斋谓余曰丙辰科被旨校文殿庐得衡斋所对私窃自喜为朝廷得一忠孝状元第其策第一奏闻及唱名乃第五後二十余年衡斋来洪余因道前事衡斋谓余曰喝六得五不啻足敢多上人乎一日以所作通监论断示余起周威烈王止宋穆陵了通监未了余尝考宋以来诸君子大着述范淳夫唐监晦翁谓体格甚正然止於唐朝致堂读史管见晦翁谓议论英发人物伟然然止於五代吕东莱大事记晦翁谓好一件文字然止於汉武近世威陵吕太史大事记亦止於宋今衡斋此书上自威烈以至于穆陵此余所谓了通监未了也使晦翁及见必以全书予之矣余尝谓此等大着述世道关焉天欲成一家之书夺衡斋状元使衡斋果胪传第一则玉堂云雾窗客矣光显逼人安有余力及文字纵有不过丝纶阁下演制诰耳虽欲评论上下二千余年之史以惩劝千万世得乎假令衡斋扬扬入政事堂美食安坐行呼喝於内庭外衢不过草头露耳天地间万形皆有弊惟理独不朽安得如此书与之同不朽哉
西湖倡和诗序
杭有西湖唐以前未闻也至乐天而重至逋翁坡仙诸老而愈重四方游观之士为诗者不知其几描写瑰奇伟特之象几无遗巧後来者难乎诗矣同年宜春锺訦醵客为兹游浴乎沂风乎舞雩之气象也时人不识予心乐将谓偷闲学少年妙趣岂易言哉是日也云淡风轻水光緑漪比管弦肴?孔嘉少为湖心去不啻如菱花镜上行或循堤而步柳隂葳蕤醉吟乐天湖东行不足之句又和之以坡仙山色空蒙雨亦奇之诗抚掌浩歌声满天地恍如二先生在焉相与倡答山鸣谷应未信宇宙间别有奇步已复舟有叩舷而歌者羣而和之一时之胜集湖中之佳兴也余尝记羲之兰亭游偕行者四十六人临流赋诗视诗之迟速而殿最之且嘉罚为两诗者一十六人好事者取以为画有偃而卧者有步而前者有跂而立者有隐几而坐者有枕石而卧者有凝然若有所思者有淡乎无为冲然漠然者如羲之凝之谢安辈一再诗魏滂郄昙辈一诗或四言或五言或七言四句或六句或八句或五六句不拘韵献之以下十六人无诗岂真无诗哉跋其後者有吟到无诗方是诗之句呜呼诗至於无其天矣乎上天之载无声无臭至矣同游者十一人子惟肖侍固不敢以羲之凝献自况亦当家事也倡是作者清江曾讯最先和者钱塘应桂应与和清江陈桂次之多应之一锺訦又次之洪人李元明又次之义山又次之惟肖又次之訦仲子天祥又次之高安胡希寅又次之独三君子无诗非无吟到无诗方是诗呜呼诗至於无妙矣天地间皆诗也何以有无拘哉东坡铭九成台谓韶虽亡而有不亡者存盖常与日月寒暑风雨晦冥并行乎天地间尝试登韶石之上望苍梧之渺莽九疑之联绵覧江山之吐吞草木之俯仰鸟兽鸣号衆族之呼吸往来唱和非有度数而均节自成者无声之韶也三君子者胷中独无无声之诗乎天机自动天籁自鸣凡其手之舞之足之蹈之皆诗也邵子谓自从删後更无诗余谓未删以前之诗亦赘矣既删以後之诗尤赘也若三君子者葛天氏之民欤无怀氏之民欤三君子谓谁诗且无焉用名之不书
送娄道士序
释与老均异端唐僧见於韩集者七惟大颠頴免嘲笑高闲草书颇见贬抑如惠如文畅固不少假借如灵如澄观直以为戏笑具七僧中能诗如澄观韩公亦欲冠巾之是欲人其人也至若醉花月拥婵娟之灵韩公亦欲冠巾之何也娄君儒家者流逃儒而入老有澄观之能诗无灵之醉拥今观其寓吟数百首如早行云金谷贵人浑未起何曾识得五更寒此诗如杜荀鹤咏雪修江道间云百五十年烟雾塞朝天人却过三衢此诗如杨诚斋题瑞州过江州云西尘暗襄岘莫卜庾公楼此诗如刘改之题北固多景前一联有宁令吾庐独破受冻死不忍天下赤子寒飕颸意思後二联凄乎黍离之悲矣娄君学老氏而冠巾者非若灵澄观宜冠巾而不冠巾也韩公以能诗冠巾澄观宜也必欲冠巾灵者岂非醉花月而拥婵娟冠巾而後可韩公岂无泾渭者娄君宿樟镇十里有诗云可人春色酒家楼亦似有醉拥气象是又合灵澄观为一者也娄君毋谓吾颠也已冠巾而可以为灵也
题胡静得编祖黄谿诗集序
余尝观石屛诗於篇首记其父东臯子诗且叙其生平吟苦自恨幼孤不能收拾遗藁仅能记一联虽然使其诗果精到何以多为哉枫落吴江一句千古暗香疎影好在一联不多也石屛咽呜悲悼痛其父之没而文采不扬呜呼此孝子慈孙之天也夫作文必有祖儒者祖六经吾夫子天下万世儒者之祖也至於家学之传有祖其父者有祖其祖者古今以诗名莫盛於工部石屛祖其父工部祖其祖工部何祖也祖审言也石屛敢工部比哉东臯敢审言比哉姑以所祖言尝恠唐人言诗多言甫罕言审言甫为人之孙诗名盛於祖审言为人之祖不得与孙并名呜呼此审言爱孙之本心而甫之心亦岂愿吾诗得名至此哉名者人之所忌空梁落燕泥君臣之间有不相容而甚忍焉者拒负七步之才煮豆燃豆箕兄弟一人之身而相促名者争之招也静得胡君以其祖黄谿诗百篇示余黄谿以诗名静得亦以诗名静得固无求胜其祖之心遐想黄谿之心亦甚愿吾孙之学甫也余闻黄谿诗似康节今人言诗必曰工於诗呜呼诗至於工病矣康节不求工於诗而行云流水诗之天也黄谿有焉黄谿子全真尝倅南雄余旧识於泉省馆中每叹其有乾淳诸老风静得编集黄谿诗而不及全真欠也且闻全真诗如后山胡氏以诗名三世矣方来之书脉未央也先儒谓子思作中庸多引诗皆伯鱼过庭得之夫子子思得之伯鱼虽然夫子大圣人也伯鱼子思大圣人後也岂敢比拟姑为静得诵所闻
黄草塘诗选序
曾经圣人手议论安可到三百篇之选也虽然有疑焉诗七百余篇删之余止三百一十一篇而又逸其六果逸欤亦在所不选欤考之论语巧笑倩兮美目盼兮素以为绚兮而硕人一诗不载素以为绚兮一句在所不选欤唐棣之华偏其反而一章岂此一章亦不在所选欤去圣逾远於何折衷哉王介甫编四家诗选以少陵为首是已然少陵之诗三百篇以後大家数也介甫敢选哉选诗如作春秋笔则笔削则削诚斋谓工部圣於诗介甫敢笔削吾工部诗哉然夔州以後不烦绳削而?矩自合涪翁亦敢於议吾甫夔州以前之诗渝川大小山章贡萧氷厓近世????西江者草塘黄君以诗求正於二山且求正於氷厓三君子大手笔也为三君子所选盛选也到眼无遗珠矣东坡尝恨文选去取失当渊明集可喜者多而所取止数首其余忽遗者多矣余观三君子所选草塘诗如披沙拣金使东坡及见当无遗恨草塘他日学益进诗益工又当有大手笔再为拈出者
紫霞道人诗序
章贡卢君朝英以紫霞道人诗示予且谓余曰道人工於诗且精於琴或曰诗与琴一家乎余曰一家也诗假琴以鸣书曰诗言志歌永言声依永律和声八音克谐无相夺伦诗与琴一家也道人戴华阳冠披鹤氅衣抱琴一张於明窗净几间或明月清风之夜鼓有虞氏之南风赓之以文王宣父之操一唱三叹之余天地之中一清无价兴来赋诗吟到欝孤细哦玉虹翠浪之句恍如东坡先生在焉贑川之江山草木凡可以供吾诗料者尽入道人奚奴囊中矣诗也琴也合道人而三之坡所谓明月清风我也吾闻诗三百五篇夫子取而弦歌之诗至於可以弦歌正声谐韶濩劲气沮金石中律度之诗也道人之诗又当求其所以合乎弦歌者诗与琴非一家乎道人谓谁章贡罗谦父也
武宁汪材夫石城诗集序
武宁壮哉县初与分宁同一邑于後岐武宁而二以其半县分宁如楚汉鸿沟而东西之分宁之草木不足以当其奇而山谷出焉武宁士各奇其奇汪君材夫又奇於武宁材夫学易不特奇於易且奇於诗材夫号石城以所作示余余谓山谷之奇大家数也刘长卿与秦系为诗友系以诗答权德舆曰长卿自谓五言长城登诗坛建大将旗鼓与山谷对垒百秦系得而攻之哉虽然山谷往矣石城当坚守此城不下毋使人谓死诸葛走生仲逹
甲科义约序
甲乙科汉制也进士歆羡之国朝以甲乙分科第自兴国八年始衡之安仁宜阳乡举进士者以甲魁义约籍来访约以甲魁名其有取於甲子而为一郡魁乎抑将甲大廷之选而魁天下乎虽然科目之荣耀一时也名节之久远万古也金吾驺从传呼状元抛去苎袍香满蓝袖士固荣於甲科也东坡而乙科齐贤而丙科亦奚拘於甲科明年皇帝御集英殿赐第一人及第有自此籍中出者请以李文定王沂公张横浦王梅溪甲科事业为勉罔俾先正专美於前
黄清心在京聚粮序
自续食之意不古而士之客於京者苦矣丰城清心黄先生以赋上教授诸生游其门者多取高第清心仅丙午荐老於塲屋吁可怜已旅食于京将以待对床头金尽行李如洗酒酣气张方且作而歌曰仁膏兮义腴隽永兮可以疗饥羌三月不肉兮吾不知察院云屋徐君闻而壮之曰是胸中有耿耿者昔人有云饥来一字不堪煮吾未见久旅于琐而不馁在其中也吾党之士?相与图利之虽然此云屋之盛心也清心之气则乌乎馁
宋史提纲序
司马公资治通监不帝蜀而帝魏晦翁非之故作纲目人知晦翁纲目大本领在帝蜀一节而不知晦翁之说全出於晋习凿齿陈均作宋朝长编备要续纲目也其书法多有可议者如书金兵弑其主亮于瓜洲一条於理尤悖亮弑母而来国之贼也孟子曰闻诛一夫纣矣未闻弑其君也纣之罪不大於亮而孟子书之曰诛如此亮安得称弑余用孟子法书云金兵诛逆亮于瓜洲於是乎提纲作其间大节目与陈均异者三百余条大书以纪要分注以备言又随事而绎之以已见之名衍义然余之心敢自信哉遂质之焕学後村先生刘公克庄先生谓余曰陈平甫壁角文字何敢望此子之此书有关於世道大矣勉旃余退而研精穷思越十年书成方将求当世之钜人以折衷焉而余以仕不暇读书奔走四方以迄于老精力有所不逮矣惜哉姑留其藁以示余之子孙
宋史类纂序
余未尘忝时厌举子业每爱先儒云举子业可取科第耳既壮习词科十二藁进卷私拟百余篇後因閲吕东莱真西山文集不载所中程文退而叹曰文章真小技於道未为尊后山不为无见也於是取宋朝长编与诸家杂说采及野史分门析类集为一书名之曰类藁大略仿会要例而参用通典然通典有可议者通典首食货次选举又次职官至如礼乐制度乃在五六杜佑岂知道者况其书止於唐玄宗宋咸平四年翰林院上续通典诏秘阁赐宴以荣之仍赐器币有差然其书重复猥杂为时论所非是续典尤有可议者亦止於咸平四年而已俱未得为全书也余何人斯无才学识之长而敢论史多见其不知量也尝谓洙泗而下理学之粹惟宋朝为盛自国初道理最大之言一发至仁宗天圣四年赐新进士大学篇于後又与中庸间赐着为式自是而天下士始知有庸学厥後周程诸子出焉至晦翁而集大成理学遂大明於天下後世此余所以断断然以道学一门为首始自艺祖迄于理宗分门二百有奇几数十万言独草茅之士见闻有限其间大经制大典章未能悉备所以理宗一朝略焉书成而余仕矣且老矣凡我同志者傥或取焉尚有望於补亡虽然是亦未得为全书也
稼村类藁卷四

[book_title]卷五
钦定四库全书
稼村类藁卷五
元　王义山　撰
序
送彭华国北游序
奇哉彭君华国之游也士生天地间惟奇故游惟游故奇尝爱太史公南游江淮上会稽探禹穴窥九疑浮沅湘北涉汶泗讲业齐鲁之都观夫子遗风乡射邹峄困厄蕃薛彭城过梁楚以归太史公之游一奇又尝爱苏頴滨上韩太尉书有曰求天下奇闻壮观恣观终南嵩华之高北顾黄河之奔流慨然想古之豪杰至京师仰观天子宫阙之壮与仓廪府库城池苑囿之富且大也而後知天下之巨丽见翰林欧阳公听其议论之宏辩观其容貌之秀伟与其门人贤士大夫游而後知天下之文章聚乎此頴滨之游又一奇然而太史公之奇奇於頴滨頴滨不特未能尽天下之观太史公讲业齐鲁之都观夫子遗风此一观乃頴滨所无太史公所以有一部史记而頴滨所以止於頴滨太史公奇而又奇华国不远万里将有事乎北游所到处有太史公苏頴滨所未经历者过中原多圣贤遗蹟淡烟衰草中断碑残础往往而有又有骚人墨客浓墨大字浩歌而长吟如怨如怒如泣如诉华国尽取胷中之奇发为文章所至留迹墨汁淋漓龙蛇现动飞走壁间收拾遗藁贮以锦囊归日与余共读马子才送孟邦式序不专美矣华国奇而好游将行吾语子游
送闵节夫游湖北序
闵君节夫今湖北道按察完顔公旧客也先是公按察江西湖东道节夫客其门节夫士林之秀善抚琴书余挟琴一张鼓有虞氏之南风赓之以文王宣父之操一倡三咏之余清满天地人而胷中有琴书亦可人矣公遣子师焉书曰夔命汝典乐教胄子琴乐中之一也胄子自元子以下至卿大夫子也诗歌以动荡其天教之以中和祗庸孝友之德节夫以古者教胄之乐教公之子所谓乐德教国子者欤公去洪两年不能忘挽节夫为武昌来将行吾党之士诗以饯之盛述武昌游观之美俾余序之余闻武昌有南楼天下无之句武昌之景此其壮观也尝记有诗曰四顾山光接水光凭栏十里芰荷香清风明月无人管倂作南楼一味凉武昌如此之清风明月而无人管可叹矣今南楼得公为之主清风明月有人管又得节夫携琴而来合清风明月与琴而三之是宾是主此一段风景又武昌所无到日公问洪士友如何洪百姓休戚如何洪年谷丰歉如何长民者有心抚字否寛征薄赋否且闻四境之内多寇掠能为剪除否由洪而及西湖东道不一问而止也节夫当历举以对且为我道南浦依然东湖如故有厖眉鹤发杖履其间老鹤导前奚奴背锦囊于後与爱莲翁相寻於吟风弄月之境者稼村翁也更为道江西湖东之民其所以恋恋而怀去思之情者不胜甘棠之爱且歌曰蔽芾甘棠勿剪勿伐召伯所茇又歌曰蔽芾甘棠勿剪勿败召伯所憇乃赓载歌曰蔽芾甘棠勿剪勿拜召伯所说
送宋童子序
宋人有资章甫而适越者无所乎售也按察马公过庐陵宋君镐夫见其三子焉公奇之扁其所曰三凤宋之章甫有所乎售矣噫人其可以无子哉昔人尝过一所见书其壁曰李靖提兵三百万过此後又有人过其所书其壁曰老苏携二子过此噫人其可以无子哉更为三童子进一步敢以昌黎送张童子序为勉
赵东村希夔诗集序
东坡谓子美夔州以後诗句法简易而大功出焉山谷谓子美夔州以後诗不烦绳削而规矩自合扪虱新话亦云子美夔州以後诗简易纯熟无斧凿?如弹丸果尔则子美夔州以前诗句法有未简易者乎规矩有未合者乎未至於纯熟如弹丸乎诸君子之病吾子美也何故尝爱诚斋谓子美圣於诗夫圣孔子不居诗敢居乎诗至於大而化则圣矣子美夔州以前诗大而化之之圣也夔州以後诗圣而不可知之神矣神则天濓溪云士希贤贤希圣圣希天学不可一蹴造也由希贤然後希圣由希圣然後希天东村有志於夔当自子美夔州以前之诗入由子美之圣希子美之天进进不已安知东村不夔州以後诗乎顔何人哉希之则是
送张士隆赴广州教授序
张君士隆被省命为五羊教将行请以言赠广为江南巨镇所产名公钜卿不多於象犀珠玉唐以来张公九龄余公靖之外无人焉然张与余韶产也五羊之广则为象犀珠玉之广诗书礼乐之风未敦也姑以近世言丞相菊坡由上庠取科第广之士自是而相励以学菊坡自出仕至帅蜀以归一琴一鹤如赵清献广之士自是而愈知有亷耻菊坡登揆席宋天子遣使即家徵之以老辞广之士自是而愈知有名节象犀珠玉之广转而为诗书礼乐之广又转而为干戈之塲干戈之後转广之士习而诗书礼乐之如承平之广独不在人乎所谓人者士隆而已士隆东平人北方之学者未之或先焉谒选不取热官取冷官自北而来为东南儒学官者士隆而已北方之士亦未之或先焉余尝叹东南号为豪杰有睥睨教授而不敢即非胷中有国监书笔下倒流三峡水畴敢向迩士隆敢於犯东南之士所不敢其所负不浅朱文公有言教授之职难矣惟自任重者能之干戈之後转广之士习而诗书礼乐之如承平之广任有重於此者乎到日访菊坡於先贤堂中以菊坡所以立身行已致君泽民者与诸生楙明之当是臯比第一义或曰绣使李昴英廷试上三名秘书郎张镇孙魁天下菊坡之後独无斯人乎或又曰李不以亷称张有可议者余故不敢以此待广之士不书
衡州安仁兴德乡义约序
续食汉制也自续食之意不古而士始为聚粮计衡州安仁兴德乡以兴德名约义举也古者三岁大比考其乡之德行道艺而兴其贤者能者士之产於此乡者其古所谓有德而可兴者乎嗟乎床头金尽士无顔色囊不留钱羞澁万状彼盖未知道耳吾胷中有耿耿者在何至预以乏粮馁吾气雪絮马头梅花送上司金饯行鹿皮盈篚毋以腰纒十万贯德色则器识宏矣槐黄逼眼青云在步武间一鼓作气勉之哉
陈国録庚辰以後诗集序
甲戌科陈君黄裳试别头第一时未知陈君也观其名已知文在中矣後十年陈君来洪以所作庚辰以後诗示余庚辰以後陈君险阻艰难备尝之矣非若甲戌以前得志塲屋魁兰省时也昌黎序唱和诗曰和平之音淡薄而愁思之声要妙讙愉之辞难工而穷苦之言易好也陈君甲戌以前和平之音讙愉之辞也庚辰以後愁思之声穷苦之言也陈君愈穷诗愈工庚辰以後之诗犹子美夔州以後之诗也虽然诗各有派子美之诗派审言也陈君之诗派后山也皆当家也世但知后山工於诗不知后山尤工於文后山云古文有三等周为上七国次之汉为下周之文雅七国之文壮伟其失骋汉之文华赡其失缓东汉而下无取焉又言杜之诗法韩之文法也韩以文为诗杜以诗为文论后山者当以诗与文并论不可专谓之能诗也予因是而知陈君工於诗而文在其中矣观陈君庚辰以後之诗后山所谓以文为诗以诗为文也文不在兹乎
刘梅南诗集序
余尝爱诚斋云楚之骚人佩芳馨服葩藻尽取天下之嘉木香草芬芳其四体而金玉其言语文章虽江蓠杜若亦在选中而梅不与焉岂梅不幸欤抑偶遗之欤迨何苏辈拈出而梅遂以花闻天下余因是而考唐宋以来诸公修花品厌桃李之轻薄以少年目之富贵如牡丹亦唾去独惟尊吾梅如春秋尊王天下无异辞虽莲花号为君子兰与菊为幽人逸士亦止许其附庸而不得与梅并峙为与国梅独无对也诗人惟林逋为梅知己逋自序其三十联深有取其踈影横斜水清浅暗香浮动月黄昏之句或谓逋咏梅诗不止此雪後园林才半树水边篱落忽横枝此一联风味不减逋与梅相似清哉吾逋也刘君夔翁以梅南名人与逋相似诗又与梅相似清哉吾夔翁也夔翁常预计偕余以百花头上期之矣夔翁以梅南名其吟所岂摽梅之诗系之召南欤曰非也召南之梅以实不以华夔翁贑产去庾岭甚迩注坡诗者云庾岭梅南枝巳落北枝开岂南枝先煖北枝寒欤一日夔翁坐梅花下把酒赋诗沉吟索咲至暮夜招邀月来足成四友清而又清吾夔翁也移南枝之煖春北枝之寒又将移江南之煖春天下之寒毋曰雪中未问和羮事
题余尹甫咏史诗序
咏史有诗人多言胡曾不知左太冲张景阳尤为东莱所取余君尹甫以所作咏史诗示余每一事束以五言四句辞简而意严大着述也噫史岂易评哉或曰司马公通监论断胡致堂读史管见范淳夫唐监陈季雅两汉博议吕东莱与近世吕大中大事记诸若此类不一而足皆评史也或累千百言或一二百言多乎哉尹甫束以五言四句不多也余曰理到处累千百言或一二百言不害其为博五言四句不害其为约昌黎云丰而不遗一言约而不失一辞皆是也春秋鲁史也圣人以一字定褒贬彼有累千百言或一二百言者五言四句云乎哉如此者惟通监纲目
遵上人南浦诗序
诗韵语也自鵞湖禅师作切韵法识者谓其有功於诗余读遵南浦续藁坡翁所谓发纎穠於简古寄至味於淡泊唐子西所谓无意於造语而因事以陈辞南浦兼有焉自为一家数韩退之不喜僧每作诗必涉讥诮唐僧见於韩集者七如惠如灵如澄观如高闲藐视之如大颠頴则不以例待之矣如文畅诗曾经子厚品题退之以能文称且送之以序惜也南浦此藁不序於退之而叙於余也
刘宣使秉忠家谱序
医道行则活人儒道行则活天下後世范仲淹不为良相则愿为良医省宣使刘君秉忠厥先祖父某居燕山为金太医活人多矣金亡徙居平滦家焉子若孙不皆世其业尝谓人曰道成而上艺成而下艺之不精又下之唐子西所谓注本草误杀人是也於是刻意教子移其所以活人者活天下後世孙六人秉忠其六也秉忠之长兄秉正业儒仕至王府参谋官秉正之子郁好修能文为行省掾秉忠之兄儒兄之子又儒世有儒其身而不儒其子者有儒其子而不儒其孙者有儒其孙而不儒其曾孙者刘氏一门儒其子儒其孙又儒其曾孙将见自云而来儒而又儒秉忠之仲兄秉礼以军功显惟秉文世其医秉信秉礼饶於财秉忠初以军功入仕继为吏且通於儒兄弟六而儒者三兄之子又儒独秉信秉礼饶於财得非迂吾儒乎儒不迂也他日刘氏昆弟有以儒术行而天下富者则将问之曰某之业孰与仲多
李宏道编蒙古韵类序
余尝见唐段成式历述自古至今字体之异窃意今之人不复见古之字李君宏道袖蒙古韵编示余字之古莫古於此矣然尝闻之仓颉为作字之始颉生於禅通之纪在获麟前二十七万六千余年管夷吾取无怀氏封禅之说是文字已在伏羲之前序书者谓文籍生於伏羲何耶要知字始於仓颉至周宣王时始变而字始不古迨秦而八体之字兴甄丰作六体书而古文居其一奇字则又与古字异篆书为程邈所作佐书即秦时之隶又如缪篆所以摹印鸟虫书所以书幡信字愈不古矣宏道韵编之作其以古字之古而教今人以古乎姑以今韵观之上平声为门廿八下平声为门廿九上声为门五十五去入两声为门共九十有四多乎哉以古韵求之则特十五门而止四声可全用者三声二声可通用者一声独用者皆出於中呜呼不多也求字於声者如此又择字之形相似者为一类总而言之字母止三十二呜呼歛之则三十二散之则十百千万字之古莫古於蒙古矣虽然此特论字体之古耳周礼以地官司徒掌邦教保氏隶於司徒其职以六书教国子宏道以蒙古韵编教人且欲使今知字者皆知字之古以三十二字而括十百千万之字括十百千万之字而教十百千万之人视保氏之功为优其有功於字学岂小小哉使孔安国生於今不致时人无能知者之叹呜呼字言之文也韵言之声也非字无以成韵非编韵无以徵字虽然宏道教人以韵编更自司马公切韵法始
丁退斋诗词集序
后山云子瞻词如诗少游诗如词二先生大手笔也而犹病於一偏兼之之难如此余友丁直谅以所作诗词名退斋集藁示余观其风雅调度可以谐韶濩沮金石虽不敢谓其兼二先生之长然视他人一偏之长则兼之矣退之兼人之长而以退名果退欤子不云乎由也兼人故退之夫由也兼人而犹待於圣人之退退斋兼之而自处以退虽然难进易退者君子也王辅嗣以知进而不知退为愚人若夫为学之道则如撑上水船一篙不可放缓
稼村类藁卷五

[book_title]卷六
钦定四库全书
稼村类藁卷六
元　王义山　撰
序
章贡刘爱山诗集序
人生而静天之性也感於物而动性之欲也性一也有所欲则情矣中庸谓喜怒哀乐未发谓之中发而皆中节谓之和未发性也既发情也人之情岂能皆中节哉昌黎韩子又充而为喜怒哀惧爱恶欲且谓其皆出於情又品之而三有上焉者中焉者下焉者性者与生俱生者也情者接於物而生者也章贡刘君云甫以爱山名其诗夫爱七情之一也诗者情动於中而形之言也水陆草木之蕃可爱者甚多李唐以来多爱牡丹爱富贵者也所谓下焉者灵均爱兰靖节爱菊林逋爱梅子猷爱竹是数爱者移於物之偏也所谓中焉者然则爱上者宜何如闻之夫子曰仁者乐山先儒谓乐爱之至也山体静仁者心之德爱之理也爱虽发於情而静则实根於性其昌黎所谓情之上焉者乎刘君不他物之爱而爱山焉必有得於仁者之静矣
周衡斋四书衍义序
晦翁四书与六经并行於天地间为天地立心为生民立命为前圣继絶学为万世开太平此书也盖自洙泗而後汉唐以来论孟庸学虽老师宿儒无有过而问焉者汉多训诂之儒唐多词章之士病在此也至宋始有伊洛诸大儒出有功於六经不细而言论孟者或不及於庸学言庸学者或不及於论孟未有知四书之为全书者恭惟朱夫子沉涵义理之精微研覃性命之藴奥作为四书所谓集大成者也岂汉唐诸儒所可语此尝谓宋理学汉唐所无宋诸儒洙泗所有於戏盛哉青原白鹭间有学先师之学者衡斋先生周均焱是也衡斋取宋高第人谓指日金马玉堂矣衡斋薄蓬莱弗即老於着书有通监论断行於世今又有四书衍义不特史学精於理学尤精也近世真西山作中庸大学衍义而不及论孟非若衡斋所衍为全书也或曰四书之作曾经圣人手议论安可到孔子作春秋游夏不能措一辞非不能也不敢也先师尝曰某为是书极知僭踰无所逃罪先师且不敢衡斋敢尔余曰衡斋非敢也不过发明门人所问之未及且先师庸学二序皆曰以俟後之君子衡斋先生所谓後之君子也
九日紫极登高会诗序
紫极宫锺陵胜处面瞰长江西山凝翠庚辰九日与同志者会於斯仿登高也尝怪孟嘉龙山之会有酒而无诗渊明东篱之兴有诗而无酒事之不偶如此余最爱晋人三月三兰亭之会一觞一咏更倡迭和想其登崇陟峻天朗气清与九日登高无异诸君读苏子瞻次王定国韵有已教从事到青州之句又想像韩魏公与欧苏二公九日置酒私第席间赋诗有诗而又有酒孟嘉渊明之所无者今兼有之当使後之同志曰兰亭三月三锺陵九月九羲之辈不得专美於前
赵文溪诗序
西山编文章正宗以诗歌一门属後村且约以天理民彛为主如仙释闺情宫怨等作皆勿取後村所编西山去其半严矣哉西山之笔也予来永嘉得文溪赵侯诗读之观其自序首之以吟咏性情夫诗发乎情止乎礼义其天理民彛乎文溪之诗其发乎情止乎礼义者欤使经西山之笔虽正宗可也始吾读二南诗至麟趾序诗者以为关雎之应至驺虞序诗者以为鹊巢之应二诗皆以吁嗟终之於麟趾则曰吁嗟麟兮於驺虞则曰吁嗟乎驺虞诗人叹美之辞也有余不尽之意也二南之诗皆终之吁嗟周人道化之盛至是不可形容矣然驺虞之吁嗟止於二而麟趾之吁嗟至於三周之公子其贤矣乎文溪贤如周之公子其为诗发乎情止乎礼义西山所谓天理民彛者此余所以言之不足故嗟叹之嗟叹之不足故永歌之永歌之不足不知手之舞之足之蹈之也
九日登高序
阳奇数也重阳又奇数也阳之数奇三月奇数也三月三为上巳数之奇五月奇数也五月五为端午数之又奇七月奇数也七月七为七夕数之又奇九月奇数也九月九为重阳数之又奇正月十一月亦奇数也正月一日为三朝之始故不曰一而曰正一阳来复不可以定日拘故独以冬至言大抵天地间阳多隂少於时为国家休明为年谷丰登世道太平於人为君子道长今吾与诸君子聚於斯饮於斯相与歌咏於斯横渠所谓阳明胜而德性用者欤
陈宗阳梅花全韵诗序
余曩游杭往湖边访逋老梅数根古塚一丘逋与梅死友也时宗阳留杭予校文外雍得宗阳赋於三万余卷中魁之浙三山江西士皆歛衽服後得宗阳全韵梅花诗知宗阳能诗赋诗之流也或曰逋咏梅虽不止於一韵疎影横斜水清浅暗香浮动月黄昏一联为最工评诗者犹议其止咏梅之形体性情则未也宗阳咏梅自平上去入诗全韵多乎哉予曰一韵非寡也全韵非多也逋咏梅约而不失一言宗阳咏梅丰而不失一辞逋歛宗阳全韵於一韵中宗阳散逋一韵於全韵中是或一道予尝叹离骚比兴草木殆尽而梅不与焉何逊以後梅之名始香逋以後梅之名愈香香不香梅不计也梅之名岂待诗而後香哉逋一韵已赘宗阳全韵愈赘予序宗阳诗又赘予与宗阳宗阳与梅又当相与於无诗之境忘言之天宗阳曰唯
京庠赋社丽泽魁籍序
论语第一篇曰学学而一篇第一节曰学而时习之不亦说乎有朋自远方来不亦乐乎先儒谓说在心乐在外盖天下之可说莫如学相与乐此学之说莫如朋学之不可无朋尚矣应君芳叔以赋社魁籍示余且有取乎丽泽兑君子以朋友讲习兑说也正秋之卦也诸君秋赋之兆也盍亦相与勉厉曰吾业精矣业精于勤荒于嬉吾行成矣行成于思毁于随凡我同志当以先正有物混成金在熔等赋宰相之事业自期毋徒为容说之说则得矣乃为之歌曰秋风起兮鹗横飞苏堤春柔兮柳汁染衣金吾兮喝道引领羣仙兮蝉联乎紫微余将为诸君贺矣虽然见纷华盛丽而说者非吾道之说也朋友讲习之中自有说我心者故曰说言乎兑
仲氏元刚章贡活囚诗卷序
余尝读东坡记王氏三槐堂至修德於身责报於天之语曰呜呼浅矣南轩云无所为而为者义也有所为而为则利矣此古今言利与义一大话头甲申春余友自轩曾君震龙以所纪余弟义端元刚章贡活囚本末作颂以侈之倂裒诸名胜之诗示余谂余曰此先生一家盛事也且谓余弟尝云不在其位而谋其政罪也昔有务修德而畏人知者吾亦畏人知者也何以诗为哉然诗既作於诸公矣先生可无序乎敢请初宋德佑丙子余与弟辟地章贡同邑人自堂陈君司臬事一日元刚往访陈延坐中和堂未几一卒械七十余囚来前乃吉水刼寇也陈以吉州何不断诘卒卒前告曰是百十强寇未易获卒非勇孰能力而拘诸时宪干王垌在焉陈目之曰断手足沈之江俾无孑遗王奉命惟谨元刚与陈为旧友出位问曰此非吉水二赵事乎陈曰然元刚曰若尔非寇也兄弟之争也陈曰何以知之元刚曰曩仕于兹邑知之二赵兄弟之争久矣兄主簿与鋹弟惠院与?先是鋹羇管邵阳或谓?挤之鋹以赦归思为报复计时适兵兴所在敓攘?挈家章贡辟兄鋹偕二子帅羣仆焚与?之廪?遂以强寇闻于官是七十余之寇鋹主之也此其罪在鋹而曰七十余皆强寇能无寃乎陈艴然目王曰刑乱国用重典王曰唯元刚又曰以人命奉长官以嗜杀立威可乎五代何时而冯丞相治生之句犹存公平乐易意度况三覆五覆祥刑之道也要囚服念五六日又审克之吕刑一书其反覆谆勤若此陈默然元刚退就舟次以语云屋徐二卿方少憇桥亭忽有罗拜于元刚之前者讙曰提刑谓活我辈者公也公活佛也元刚曰非我也提刑也相顾感泣而去嗟夫此盖一念之烈也无所为而为之也余尝闻诗之大序惟关雎有之关雎之诗天下之诗也伤人之废哀刑政之苛吟咏性情以风其上此作诗者之本意也然余惧乎犯兄弟交誉之讥也序之固不敢不序又不可姑以曩之所目击於章贡者倂録今之所耳闻於自轩者系於卷首因以示余子侄云
宗人仁静文藁序
王氏自江左以来号为衣冠盛族阶庭之秀如羲献辈人以琼枝玉树称吾宗佳子弟有如此者自晋迄隋河汾夫子者出河汾之王又大於江左之王吾宗大师儒有如此者自唐迄宋科目兴由科第进者代不乏人姑以沂国言自状元至宰相宋之称相业者莫先焉吾宗为状元宰相又有如此者於戏盛哉清江有同姓仁静其字者未兵前识之知为伟器兵後以所作示余文自长书而下十八篇诗自拟古而下百余首皆大家数兵以前时文之仁静也兵以後古文之仁静也王氏代有佳子弟矣今科目未兴仁静之文不妨傚乎古傥兴仁静之文又当?乎今余犹望仁静以文章致身也余记曩备员国子时尝曰此教胄子职也明年胄试当以仁静为首荐後不果余与仁静其谱同其学同毋曰同人于宗吝
子惟肖和後村梅花百韵序
古今咏梅多矣有百咏者近世万如居士李公曾有之刘後村效李诗亦百咏方乌山和後村又倍之吾尝读後村诗尚有可疵者试举一联说到和羮俗了渠之句亦非矣乌山亦云状元宰相事不敢点涴渠尤而效之也梅岂无用於世哉林和靖疎影暗香一联人所脍炙或者犹谓止咏梅之形体性情则未也使胡五峯评之必曰有体而无用梅非有体而无用者吾鼻祖沂公雪中未问和羮事且向百花头上开两句道着体用兼该奚以百为事业如传说沂公後村以为俗乌山以为点涴毋乃尔是过欤吾儿惟肖辄不自量咏梅百首掇拾水边雪下等句屋上架屋耳後村百之乌山百而又百之惟肖又百之赘而又赘也老夫方以鼻祖之事望吾儿谨毋以俗以点涴议吾梅
子惟肖诗藁序
东坡尝云吾在惠州只教得过能诗足慰吾心呜呼诗岂易哉必东坡为之父然後过可与诗吾儿惟肖和後村梅花百咏余既为之序又拟古琴操渊明归去来辞等作以至杂咏凡二百余首呜呼余不得以科第望汝矣犹幸汝之不坠吾学也虽然汝之诗其视过为何如余讵敢以此自慰或者谓余以过方汝是自比於坡多见其不知量也余曰才不才亦各言其子也呜呼诗岂易言哉诗未易言也而余两尝序之汝其勉旃他日汝来前吾将问汝曰学诗乎不学诗无以言否则议我者必曰王家癖
陈梅垣同人诗集後序
梅垣陈君季孺曩留杭与余同游大丞相杭山老师门尝赠之以诗後十二年余来洪梅垣以同人诗集示余其诗皆为梅而吟余曰梅以垣名非梅类者当牢关固拒不许入既曰同人必有突吾垣而入者垣不固也藩篱剖破矣易曰天与火同人君子以类族辨物梅垣当类梅之同姓者别梅之非类比而同之不可也余尝谓逋以前如隂何李杜辈逋以後如欧苏黄陈近世则石湖诚斋可以入吾垣者也噫露之朝风之夕更得灵均携兰来靖节携菊来濂溪携莲来着梅垣其间所谓伊人谁其似之吾梅垣清而又清矣它如富贵之牡丹麄俗之桃李不与同类者皆当麾之垣之外如是则梅垣所同非苟同矣梅垣学易易不云乎君子以同而异
武宁汪材夫南埜诗集序
己卯春修江汪材夫以所作石城诗集示予既序之矣後六年来洪又得观南埜诗集大丞相杭山老师序其首老师岂轻许可者然而易石城而南埜何居老师为材夫昔居石城之南今居石屋之南石屋之南妇翁之居也居以地而易诗以地而名东床逸少清映通徽兰亭一序古今絶倡方其才过浙江便有终焉志迨献之辈始为蹑屐高平之行眉山小苏天下之文也居汝南有诗居頴川又有诗集至三而俱曰栾城独遗老一传则曰頴滨材夫易石城而南埜其栾城汝南之意欤孟子曰居移气文以气为主或曰材夫自石城而石屋两取乎南其有得於诗之二南者乎尝考周南之诗十一言后妃妇人之诗凡七召南之诗十四而言妇人女子之诗凡十二恐非材夫之本心也诗曰我心匪石不可转也石城转而南埜矣谨毋曰人而不为周南召南其犹正墙面而立
章贡刘爱山诗集後序
章贡刘君云甫以所作爱山集示余余既以昌黎三品之说告之矣别後三年又观爱山近作愈出愈奇刘君爱恶与人异不爱世俗之所爱而爱世俗之所不爱清矣哉刘若之所爱也予洪人卜居东湖与爱莲翁同一爱每夏秋交荷花净如拭绿叶罩其上白鸥出没细鳞沈浮清矣哉翁尝曰晋陶渊明爱菊李唐以来爱壮丹翁独爱莲翁非不爱菊独爱莲何也爱博则情不专也故以菊还靖节而专其爱於莲牡丹则非爱矣人但知翁之爱莲不知莲之爱翁甚於翁之爱已西山谓子猷爱竹竹未必不爱子猷剡溪月夜雪光满船兴尽而返留有余不尽之意於天地间前无古而後无今孰谓竹不爱子猷哉予因是知山之爱刘君甚於刘君之爱山也刘君所爱之山非欝孤乎欧阳公尝为刘凝之作庐山高予将作欝孤高以况刘君之高欝孤高哉欝孤高哉
稼村类藁卷六

[book_title]卷七
<集部,别集类,金至元,稼村类藁>
钦定四库全书
稼村类藁卷七
元　王义山　撰
记
共春园记
共春者何唐人云要令天下共此春无限江南与江北或曰园以春名春特四时之一耳四时不皆春也四时不皆春则此园不常春也余曰天地间万形有尽惟春则无尽无尽则四时皆春也一元之气流通乎亨利贞之间元春也亨利贞夏秋冬也元则贯乎其间也予尝谓唐虞之时温温乎其和可知春也夏夏也商秋也周冬也天运一周成一岁也此唐虞三代所以成四时也然则孰为夏秋冬之始始於春始於春则四时皆春也丞相杭山先生章公有园在洪之东湖予居湖滨乞此园以娱老先生不以独乐为乐而与人同乐余扁以共春非谓一草一木为春也指一草一木为春小吾春也溥天之下无一民一物不春大哉春也与天下共也予因是四时携酒与客饮饮辄烂醉方其醉眠花下天地为衾枕觉来又饮挿花起舞陶陶然不知世间有富贵利逹之事或无客邀清风明月成三人相与对饮至暮夜苍头扶归颠倒仆地傍之人拍手大笑谓七十老翁有小儿嬉戏状明日携残酒来又饮又明日又来又饮此又桮中之春融为园中之春此园也与客共与清风明月共不与俗子共然而醉翁之意不在酒也
德隣堂记
保定成公尹吾洪洛阳姚公签事亦为洪来司按察也二公比屋而居成公扁其室曰德邻取德不孤必有邻之义邻之说有二有以居言者有以德言者以居言隔屋问西邻借问有酒不饮食之邻耳非邻也见拟移居作邻礼不论时节请开门往来之邻耳非德邻也传曰亲仁善邻夫邻必曰亲亲必曰仁先儒云仁者心之德二公此心同此仁故此德同论语曰里仁为美择不处仁焉得知盖与仁者处何往非仁与不仁者处何往非不仁此居必择邻非择所居之邻择所居之邻有德者与之邻东坡建德有邻堂於罗浮且记之成公之扁斯堂也又一坡矣虽然士君子之立德固不可以无邻士君子之立身则不可以不孤立德而无邻是独学无友也是孤陋也立身而不孤是朋比也是阿附也二公他日各以功名事业自见又当为特立独行之君子余邻舍翁隔篱听谈音韵清朗不知还许王翰卜邻否
君子堂记
濂溪谓莲花之君子勉斋记瑞莲亦以君子称二君子与莲而三之三君子也尝谓牡丹王也富贵者也梅兄也山樊弟也柳晋处士陶潜之先生也松益者三友也有爱官爵者受秦封识者耻之然而不皆秦官也是数者不以君子称莲独以君子称何者莲有君子之道四焉出淤泥而不染一也濯清涟而不妖二也中通外直不蔓不枝三也香远益清亭亭净植可远观而不可?翫四也比德於君子也予居湖滨爱莲也书濂溪爱莲说于壁与勉斋瑞莲记对峙噫露之朝风之夕歌远游而招隐士庸讵知二先生不为莲一来耶且扁所居之堂曰君子晋唐以来称竹为君子又谓兰似君子蕙似士大夫范石湖谓菊比君子有幽人隐士之操莲得独为君子哉余曰莲蘧伯玉其人也举天下无一人不君子莲此心蘧伯玉此心也亦此堂命名之意也吾洪宗濂东湖二书堂天下之书堂士游其间所不以莲自况者有如此水然而不以君子待湖濂之士不敢也例以君子待湖濂之士亦不敢也谓湖濂无君子鲁无君子者斯焉取斯谓湖濂皆君子中庸曰君子之道四丘未能一焉呜呼夫子大圣人也而曰我无能焉吾党之士下圣人几等而敢以君子自居哉呜呼莲且得濂溪勉斋君子之称学濂溪勉斋之学者其可不莲若哉名为君子而不莲若是辱吾莲且书以自警云
东乐堂记
西邻既富忧不足东老虽贫乐有余吕洞宾为沈东老作也岂特东西邻贫富异哉南阮富北阮贫南北亦然东老之贫为好客买书而贫虽贫不贫矣天下有真乐纡朱怀金不乐焉门多长者车不贫矣一乐也欧阳余庆以东乐名堂余庆无金买书胷中之书不用一钱买客至呼新篘与客饮饮辄烂醉酒後耳热仰天拊缶而呼乌乌此二乐者天地间至乐也余庆寻东老乐处而乐其乐所谓贫而乐者也虽然贫而乐富而好礼吾夫子尝并言之然则西邻岂皆富而不好礼者哉易曰东邻杀牛不如西邻之禴祭禴薄礼也圣人取焉谓西邻不好礼可乎岂可专以富议吾西邻哉诗不云乎彼美人兮西方之人兮借为西邻解嘲
养蒙堂记
余卜居洪之东湖有以周易见者使筮之遇艮之蒙其繇曰天降生民其穉为童果行育德作圣之功是为山下出泉之蒙言未既章贡宋希圣来访请於余曰某以养蒙名堂读书所也为我记之余曰先儒谓蒙者人之初物初而美事初而善然而初之说有二有一身之初有一日之初赤子之心一身之初也平旦之气一日之初也由一日之初养一身之初此大人不失赤子之心孟轲氏论平旦之气自旦而昼自昼而夜梏之反覆则夜气不足以存其用工在旦予谓善养气者其用工在夜夜气清则旦气为之清明未有不能存养於夜而能清明於旦者也此西山所以夜气有箴希圣自夜气之存养於平旦之初而又旦旦而养焉则不失赤子之初矣易曰蒙以养正圣功也希圣由蒙养以求作圣人之功可止乎曰未也周子曰士希贤贤希圣圣希天
小阳谷记
余多病畏寒老尤甚於所居辟一室斗大扁曰小阳谷诚斋尝赋阳谷诗按尚书羲和授人时於春曰阳谷於冬曰幽都幽都燕也天地造化未有无冬之春有幽都然後有阳谷平在朔易也予闻幽都有燕谷邹律一吹暖气先至方今地气自北而南幽燕之地一气之先也余寝处小阳谷中暖矣小也未大也天下不皆暖也举天下无一人不煖大也常爱杜工部云宁令吾庐独破受冻死不忍四海赤子寒飕颸推此心天下无一人不暖矣子月阳生自一阳而二阳二阳而三阳天下皆在阳谷中岂曰小之云乎
学稼斋记
余旧居富水之槎溪扁其所曰稼村何居杜句也掲来东湖丞相杭山先生宠以稼村二大字余扁於所居之室不忘旧也或曰莲可也稼可乎昔村今湖子非故吾余曰余之稼不在田也记礼者论人情之田曰修礼以耕之陈义以种之讲学以耨之本仁以聚之播乐以安之厥田上上也余稼於此久矣不为水旱不耕也且谓惟肖曰汝父本农家子将教汝畊且扁汝读书之室曰学稼余闻农服先畴之畎亩书曰厥父菑厥子乃弗肯播矧肯获汝毋忘乃父之训或者又曰樊迟请学稼夫子以小人目之学稼小人事也余曰晦翁不云乎小人者细民之事南轩亦云小人者事之小也余因是而证以周公之说无逸之书曰相小人厥父母勤劳稼穑厥子乃不知稼穑之艰难周公以勤劳稼穑之人为小人即夫子以问稼之樊迟为小人夫子所谓小人者非对君子小人并言之小人也况余之稼乃稼於书非稼於田也稼其托也村其寓也种学绩文无往非稼存心养性何适非村汝而稼於书则肖余矣夫子岂以稼穑为细民之事而小之哉人而有子能耕不啻足秋风稻黄鷄肥酒香余犹记畴昔与田夫野老相追逐酒後耳热仰天拊缶而呼乌乌其乐讵可量哉此乐也公卿大夫不博也唐人有诗云去年生子名添丁要今为国共耘耔诚斋亦谓世有农其子农其孙农其曾孙者矣厥父农厥子农孙与曾孙又农此余之心也东坡稼说有曰博学而约取厚积而薄发迂斋谓坡翁此作其与朋友兄弟之相切磋如此吾以是教吾子望吾子之学吾稼也吾老矣得如老农幸矣
重修旧居记
先君卒厪数年始有此屋里中名槎溪隂阳家谓其龙为芦鞭魁天下之兆也必有魁天下之才者始足居此先君据其要而庐之前有老松当户须眉甚伟清风徐来忧击鸣球屋後古木参差树林隂翳甚或夜籁沉閴天朗气清醉把盃酒其下月影罩人扶疎满身又有一溪环绕清且涟漪一瞬而乾端坤倪轩豁呈露鸟飞不尽虚旷无垠主人与屋同一清也到此谈芦鞭又浅矣先是淳佑已酉屋成迁之日弟义端铨榜适至旗铃捧拥以入里中人士皆曰此地之灵也是科义山义端联荐明科又联荐又明科又联荐又明科义端又荐又明科义山又荐景定壬戌义山以别头成事廷对覆考以备前三名同邑人为详定官以私意抑之堕乙科芦鞭之说几验是年侍亲之官二水咸淳乙丑调南安狱掾丁卯自漕幕归哭先君於斯已巳哭先妣於斯壬申问选得阙边幕改辟京局摄教外雍赞画天府又明年有金耀之命进司国子留京凡三年德佑乙亥半刺永嘉台评谓某为杭山客以议迁幸并劾亡何江阃有参议之檄至章贡未上至元丙子夏始归先庐居焉庐之东偏地数亩辟为圃瞰溪而亭之种竹万个老梅参错其间溪外绵亘万顷如掌晨光熹微儿读旧书余枕藉以听客过我无虚日余与弟揖客环坐亭上一觞一咏此兴无涯真有怡怡切切偲偲气象西畴春及时又与老农谈田亩间事不二年乡邦士友白之省省以贽币聘于先庐俾职教路学至是又挈家寓冷舍明年掌一道学事遂退而老於东湖之上数年之间奔走上下居先庐者亡几余之心何尝一日忘哉草塘黄君任伯以移居图求跋尝取容斋之说告之观此可以知余之心先庐以甲申巨浸几圯丙戌夏归省松楸彷徨顾视凄凉断续恍如先君在焉怃然曰厥考作室厥子乃弗肯堂矧已成之堂而复坏之乎余为人子有余罪矣乃葺而完之如此一日对吾弟呼惟肖来前命之曰余葺此屋以还先君汝他日葺此屋以还我继自今子而孙孙而子一日必葺惠徼福於先君俾勿坏西铭云善继人之志善述人之事是之谓惟肖汝其识之是岁八月望日工毕遂为之记
全生堂记
父母全而生之子全而归之此全生说也然而洪范九五福与六极对言人不能以皆寿皆康宁皆考终命於是乎有疾有忧有恶有弱以致於凶短折呜呼甚矣古之圣人之为斯世虑也举天下人人协于极此圣人心也奈之何圣人之心不能以直遂也始不容以无所寄命焉医是也医师掌医之政令岁终稽其医事十全者为上十失一次之十失四为下大哉圣人生生之心乎今之医十失八九者有之矣医不三世不服其药清江周仲山累世以医行至仲山而神圣功巧备大山萧公尝大书四字掲之且扁其堂曰全生仲山来徵记於余余曰自神农使岐伯尝百草而始有药时未有医也神农以前人寿皆百有余岁自神农以後药愈繁而医愈衆三代以下寿皆不满百至以七十为希医果何恃哉夫人受天地之中以生均有此生宜均能全此生也体其受而归全者参乎是能全其生矣然而未溥也民吾同胞物吾与也凡天下之疲癃残疾皆吾兄弟之颠连而无告者也存我所以厚苍生也又将推而全天下之生然而未溥也为大造立心为生民立命为千万世开太平又将推而全千万世之生此其施岂不甚溥哉先儒不云乎医道行活生人儒道行活天下後世
临江章侯心祠记
生祠古欤古则三代有之矣非古也三代以前吏皆循不循吏名吏皆良不良吏名班固称尧舜文武循吏之効固自言耳皆尚书所无有汉传循唐传良已不古传而祠又不古然则祠何始曰自朱邑桐乡始其後相袭而祠匪惟桐乡然初郡临江守微祠三山王始以赈饥功民祠之继祠潘继祠张多祠哉有识者曰临江郡斗大更数十年为守几为祠几又几十年为守为祠又几以斗大郡着是祠将易市而祠矣易市而祠民奚庐编修章侯之守临江也独无祠奚无侯於政惟廉惟谨惟公惟明匪苛以歛匪虐以刑莫贪匪吏侯去吏如距莫奸匪盗侯刈盗如草士者曰匪侯奚师农者曰匪侯奚父若工若商于旅于肆于侯而生昔窭今富侯以德政召和气无年使有年奚必王之如纵如侯亦不乐祠王以无年显其功侯以有年隐其功孰功下是侯其优乎侯非无祠也民非不祠也侯不求祠於民民亦不敢以祠媚侯媚侯则欺侯矣民忍侯之欺谁之欺心之欺昔尝过前数祠下始祠桷刻楹丹栋嵬宇深像貌肖真冠带俨焕管弦咿哑俎豆如栉若诚然为祠者每德色於守为守者多恩其祠迨夫守去矣祠巳矣瓦飞栋颓像尘貌土炉香寝室瘖钟寂鼓与荒凉野庙等守存祠兴守去祠倾祠云岂诚云乎哉虽然侯固未尝求祠民亦未尝无祠曰祠於心侯名大醇字景孟婺之永康人登丙戌进士第
雪月舟记
天地中间雪之则清月之则清兼斯二者脱俗超尘自山隂满载归後世无此段奇事几百年矣予尝谓山隂之後使雪月主人果能为安道一来特一饷之爽耳安得清名以香万古耶兴尽之舟一返此一段话至今未了伟哉子猷能买雪月於一时而不能买雪月於千载之下则天地间无尽雪无尽月皆可取之以供吾景何特子猷专其美予居有隙地才亩雪而雪宜月而月宜视山隂不欠予舟之名或曰舟浮物也不舟之於水而舟之於陆何哉余曰舟寄也雪月吾胷襟也反而观焉方寸之地皆雪也清明之天皆月也吾一身一虚舟也散此雪万顷玻璃皆莹彻光此月一色银河皆皎洁泛此舟载千古非重受万象非满飘飘乎若遗世独立而逍遥游乎?洲不然其试於雪月交光之夜朗然四顾万窍皆音招素娥欵玉妃诵左太冲招隐之赋不知还有半点尘俗否谓予不信君其问诸子猷
稼村类藁卷七

[book_title]卷八
钦定四库全书
稼村类藁卷八
元　王义山　撰
碑
瑞州重建西涧书院碑
至元二十二年瑞州重建西涧书院工既山长丁起晦谒余谓余曰泮宫之修春秋不书非不书有鲁颂在是不可无纪敢徼福于先生义山?对先圣先师而言曰西涧之刘天下之刘也瑞有西涧书院何居宋绍兴间郡侯栝苍鲍公贻逊以三刘生高安祠於市之南兵毁端平丙申郡侯三山陈公韔建书院于郡治之东书院所祠先贤也复置燕居像夫子於中而尊事之先师配焉如春秋尊王郡守武昌高侯节始至行奠谒礼喟然曰书院名存而实亡燕居之像设未位三刘之专祠未复非阙欤与山长谋复谋之同列佥曰言政不及教非所以化民成俗也盍亟图之遂屋於荆榛中片瓦寸木以朽坏弃别选材之良者鼎而新之非重修也重建也初刘公涣登进士第宰頴上以忤上官意弃官去去之庐山之下居焉爱西宝峯双涧号西涧骑牛看山徜徉岩谷山谷黄公有诗云神光射牛背神光谓读书眼也欧阳公为赋庐山高庐山岂能自高哉得西涧而高子恕皇佑初以经赋冠多士入司马温公修史局有通监外纪与安石有旧安石欲引为三司条例官辞弗就除秘书丞以忤安石弃官去恕子羲仲恕死与一子官充检讨有通监问拟有五代史纠缪以忤蔡京弃官去西山真氏谓孔门三世不仕惟曾氏一门三世不仕固难三世已仕而不仕尤难既仕矣仕而将为显官矣不以忤上官去则以忤安石蔡京去去者人之所难也於戏盛哉闻三先生之风鄙夫寛薄夫敦顽夫廉懦夫有立志晦庵朱文公守南康往庐阜访焉即其墓而祭寻其故居遗址立壮节亭此三刘所以高风千古也古心江文忠公万里建书院于鹭洲祠大中程珦二子侍焉且记之曰有是父故子然也今西涧子然而孙又然矣鹭洲则祠大中公与其二子凡再世西涧则祠西涧与其子若孙凡三世两书院一门合祠俱三人此又举天下书院所无於戏盛哉於戱盛哉山长又图以示余曰书院自燕居而祠堂而讲堂位置各有差亭於前为朔望拜所致斋位则夹祠堂之左右讲堂之东偏长於斯者居之其西偏则处职於斯者旧止存八斋兵後圯甚缮而完之如初增四斋于两庑廪于旁为门七附庸之屋六以楹计一百三十有八竹木砖瓦工直若干经始於七月某日越两月落成寅奉先圣先师而庙貌之是日我侯戾止山长深衣大带引领雍雍于于和毅肃穆江南自兵後絶无而仅有也是役也直学吾清叟司书赵若董其事书院岁入止千八百斛有奇岁或歉半之山长廉於律巳撙浮节泛祠祭外行供无一日辍士自远方来饭三日愿留者不三日拘着于式士固不为一饭留也为士者盍曰仁膏兮道腴隽永兮可以乐饥三月不肉兮吾不知维涧之水兮薄言采芹匪饱我以芹而饱我以仁维涧之水兮薄言采藻匪饫我以藻而饫我以道继自今以其饱我者仁吾心以其饫我者道吾身今日之养于学他日之养乎人也为长者盍曰新庙奕兮创始者为谁如跂斯翼兮如翬斯飞一日必葺兮君子之居继自今毋假土木为名兮瘠诸生以自肥先圣先师临乎其上兮吾谁欺山长吾洪人
重修东湖南州高士祠碑
余尝爱洛阳名园记以园之兴废天下治乱之候也岂惟园哉亭榭祠宇亦然吾洪旧建孺子亭於湖滨又於湖心建南州高士祠湖旧有莲亘数十亩每夏秋交花净如拭緑叶罩其上胜景也常怪离骚记草木梅不与焉而莲得与兰芷并称屈平且取之为衣裳後来李太白以西施等语辱吾莲莲不幸矣濂溪宰南昌作爱莲说谓莲花之君子遂雪耻焉高士与溪翁往还於光风霁月中清矣哉湖旁有堤蜿蜒如卧蜺柳以千计午隂亭亭葳蕤匝地或飞絮如雪六花舞而下着高士其间宛如五柳先生门对峙虽然此未兵以前东湖也吾洪之东湖天下之东湖也年来亭圮祠倾匪兵故以岁久祠与亭不古莲与柳皆不古矣成公尹吾洪始至喟然叹曰洪以高士而重有湖无亭曷况其清有亭无祠曷妥其灵乃鸠尔工廼葺而新挿柳千个衬以芙蓉他日於万丝中绣出一段芙蓉幕未兵以前东湖所无有也东坡尝谓芙蓉城中花冥冥谁为主者石与丁高士又当兼主芙蓉城矣曼卿度得专美哉信乎园亭榭祠宇之兴天下将治之候也虽然古者贤牧守所至以兴创得名坡守杭筑堤西湖植柳其上後人号苏公堤今吾洪之名以高士而高已废之祠亭因成公而成不特郡人指莲柳芙蓉为公甘棠将有指此湖为成公者高士又不得专此湖矣高士东汉人名穉字孺子其事迹在史前祠亭之创始於某人某年某月某日在碑重修於至元某年某月某日公名梦得字良弼保定人也
龙兴重修敷佑中庙碑
庙敷佑何始乎敷佑旧名昭惠灵显王祠在城北荐福院侧宋元佑五年郡人立庙指马跑泉为圣水人有疾饮辄愈庙於城者三大观间赐名敷佑西昌令蔡公頴又庙於新建县治之西即中庙也复罹於兵郁攸从焉庙毁而神之像岿然独存欝攸能火神之庙不能火神之像虽数也亦神之灵也後八十年有奇太守王公补之庙其像而新焉又六十年有奇庙老而颓上雨旁风祝史萧思济既衋乃心克殚厥力愳东西庑之将压也率好施者先东庑而新後三年倂西庑而新两庑翼乎旁正殿俨乎其中废者兴圮者崇完如初工既邦人纵观焉且叹萧之才且办也初神父姓李讳冰秦时为蜀太守灌口水怒溢蛟龙为害民几鱼神父断石为三犀牛以压之方凿崖时操刀入水与水神战莫敢抗水复故道蜀人祠之是役也神为人子与有力焉唐贞观间有蜀士以道术来洪洪始有祠若然则祠又当在宋元佑以前郡志逸其事亡稽果尔则祠自唐始或曰神庙於蜀又庙於洪何有灵於我东坡云神之在天下如水之在地中譬如掘井得泉而曰水专在是岂理也哉神无方无在无不在畴昔之以道术行於洪者非神欤维吾州名洪世传为浮州验诸铁柱可徵也江自梅岭发源汇於湖洪腰其间唐人谓金陵为地肺水至则浮信斯言也洪为浮州不诬州浮於水而不水於水安知非神隂相之力记曰能扞大难则祀之祠而庙庙而复修用敢徼福於神俾洪世世无水患以福蜀者福洪讵敢忘神赐哉又曰庙其子不庙其父有诸义山尝闻蜀有崇德庙崇德所以崇其父也传曰子虽齐圣不先於父孰谓父而不庙哉盖尝谓浮屠老子之宫延千百年而新者缁黄之力神祠宇延千百年而新者祝史之力然浮屠老子之宫神祠宇有兴而无废固缁黄祝史之力亦好施者之力微好施者虽修勿修噫天下万形皆有弊惟常新则不朽敢以吿後之缁黄者祝史者倂以告後之好施者俾勿坏神父子治水功其事见汉沟洫志唐杜工部石犀行及陆海志晋常璩华阳国志载神父有功於蜀尤详神与父累封王爵于後赐神号为清源
龙沙道院碑
前临江路儒学提举尹棐创道院於洪之望僊门外五里许像旌阳许君祠焉扁曰龙沙龙灵物也道院以龙沙名与其地俱灵按豫章职方乘龙沙在章江西?石头之上与郡城相对潘清逸有望龙沙诗又按神仙传旌阳君云吾仙去後一千二百四十年豫章之境五陵之内当出地仙八百人郡江心忽生沙洲掩过沙井口者是其时也尝闻旌阳君逐蛟至洪洪本浮洲蛟穴其下震撼击撞为人害不细旌阳君絷之鏁以銕柱後勑赐銕柱延真宫额初旌阳君与蛟约蛟来吾力犹能肆汝姑舍是复出吾斩汝万段蛟请命伏辜噫微旌阳君洪其鱼矣夫龙方其蛰而未骧也需于沙及乎嘘气成云云上於天夹之以飞上下变化鞭风驾霆雷域中而雨天下施於人甚溥是龙也泽物之龙也旌阳君去害物之蛟寄洪之人命於泽物之龙棐为洪人徼福故创是祠经始於某年某月某日工既爲屋若干楹旁耸一楼迢嶤峥嵘如翼斯飞望之有蜿蜒而升之状洪之都人士晨香夕灯北面稽首乡旌阳君者至是又有其地洪有玉隆万寿宫亦祠所也环数十里间祠宇鼎峙记曰能扞大患则祠之棐又屋於道院之旁曰附庸损巳田以饭方外士寅奉炉香不懈益?是役也中书左丞中斋杨公镇宣慰使存斋胡公颐孙有力焉棐庐陵人寓洪为人磊落慷慨可撼以气宋时客诸侯门所交皆天下知名士诗名江湖可????江西家贫而勇於义人称为存吾先生云
稼村类藁卷八

[book_title]卷九
钦定四库全书
稼村类藁卷九
元　王义山　撰
铭赞颂赋
郑氏义门铭
家人一卦继之以睽厥睽伊何二女同居正家之道先刑於妻我有天伦女覆夺之其初一身兄弟怡怡妇言是用偏其反而唐有张公尝表门闾大书忍字识者所嗤既曰天合何忍之为事至於忍其天已漓郑氏一门和而不嘻曷齐而家身修而齐
车氏湖山堂铭
有湖无山其湖也独有山无湖其山也俗车君之堂兼山与湖挟五车书於斯伊吾少陵云烱如一段清氷出万壑置在迎风寒露之玉壶
小阳谷铭
余所居一室如斗大仅可容膝取诚斋小阳谷之名扁之矣又记之矣或有谓余曰阳一也而有二义隂阳之阳则总气类之丽於阳者皆阳也谓之阳则有明之义洪范曰乂时阳若阳明也以是知书之阳谷谓自幽谷出而初明之时也日出而阳之小自此而曰昕曰昭曰旰字皆从日虽然明未有不自小而大者又为之铭曰维阳之微匪微弗莹维谷之虚匪虚弗灵在天为晨光之熹在人为旦气之清明则着着则形匪今斯今惟大人能不失赤子之心
龙画赞【集书句】
帝曰龙天大雷电以风有能奋庸若岁大旱用汝作霖雨时乃功
虎画赞【集诗句】
王命虎有力孔武为王之爪牙如震如怒虎拜稽首为王前驱则莫敢予侮
赠月湖相士赞
此月常明上不在天此湖常清下不在田月湖胸中所性存焉相法之妙玄之又玄物来则应得之自然富贵福泽其生也全贫贱忧戚付分之偏月湖何心彼自媸妍
赠琴士陶雪窻赞
尔祖渊明寄兴无弦弦至於无玄之又玄雪窻之琴所性存焉中有无声无臭之天
湖南宪台瑞芝颂
宋景定改元之又明年制诏秘阁直院太监胡公太初司臬于湖南皇帝曰典狱非讫于威惟良折狱故乃明于刑之中又明年皇乾报贶发舒休嘉乃季秋九月有芝产于宪台之东楹卓哉煌煌九茎之奇三秀之异厥美未颛按神农本草经青芝生泰山黄芝生崧山白芝生华山黑芝生恒山赤芝生衡山则芝为衡山瑞也昭昭矣今是芝也不瑞於山瑞於宪台之厅不瑞於厅之他楹瑞於厅之东柱惟东盛温厚之气震东方之卦也於时为春於行为木公其以一念之春融而为草木之春欤公天台人晋孙绰赋天台以五芝含秀为天台瑞允为盛德之事不可无纪某不敏请撰瑞芝颂以歆艶斯美乃斋沐拜首而扬言曰
煌煌瑞芝元气之精不莳而茂不根而成厥瑞伊何其茎有九敷华舒荣一茎三秀维汉元封甘泉产芝于时持刑有臣胜之下暨神爵芝产函德于时持刑有臣定国宪台司刑凛凛风霜胡为瑞芝此焉发祥维公此心慈祥恺悌与物为春万象生意一民未化公曰徐徐毋嫉于顽匪虐以威罪疑惟轻惟明惟察公曰无辜我其审克德政为馨有开必先产祥现奇宝叶辉聨旄倪族观动荡耳目孰嫓其祥嘉禾瑞木驩言我公心乎爱民公曰无之天子慈仁驩言我公亷平其政公曰无之天子神圣公辞弗有民曰不然天子之德匪公畴宣我闻汉制涂而为诏玺除匪伊四辈促召又闻仙家食而延年祝公之夀岁万有千晋有孙绰天台有赋五芝含秀休祥呈露公产于台宜表而扬我作颂诗播之潇湘
贑州嘉禾颂
禾之为瑞昭昭也春秋他瑞不书惟大有年则书无麦禾则书尚书不载他瑞惟嘉禾则载诗之载芟良耜丰年生民等作三叹三咏至今读之有含哺皷腹气象志喜也於惟休哉宋咸淳之明年丹山翁公合守贑越三月政孚人和有禾毓于境内一穗二米瑞也贑父老以闻归其瑞於太守太守不有是年九月上将有事于明堂公曰此圣贤胥会之徵也此人地肇禋之符也守何力之有於是文学之士作为诗歌以侈其盛於惟休哉颂曰
惟天惠民惟辟奉天厥有嘉祥于时产旃於皇钜宋继天立极灵贶斯甄孔曼且硕在昔祥符极炽而亨于时汝州有嘉禾生汝守臣亿拜下稽首表奉以闻天子万夀臣亿非谀民食所资异乎他祥奇木灵芝於皇章圣勑天之命先是郊禋有感斯应咸淳天子祀于九筵未占有孚应在感先彼美者禾瑞于章贡太守谓谁丹山之凤一粰二米其名曰秠不种而生奇之又奇我闻崆峒麦秀且黄孰若兹禾有飶其芳又闻武夷尝产兹瑞厥瑞伊何十五其穗曷不于他于武夷之乡曷不于他于章贡之邦惟我丹山武夷之秀惟我丹山章贡之守合二郡之瑞瑞于一时惟我丹山兼而有之丹山之文周情孔思丹山之政召父杜母曾未报政颂声洋洋匪他之祥而禾之祥维时丰年多黍多稌邦人有曰太守之赐太守不有曰天子圣神天子不有曰惟我有臣弼於一人同心同德如古伊周臯夔稷契肆予将祀尚克相予简简穰穰为民而祈有汉元稷降於郡国时则弱翁总领衆职嘉糓垂垂产於有唐谁其相之曰郭汾阳主圣臣贤千载一会一再登兹三登曰太於惟休哉乃赓载歌旅天子之命而作嘉禾
鷄鸣赋
余尝读张宛丘鸣鸡赋惜其未尽勉学者进道之意因赋鸡鸣
人苦不觉物且有之伊虫之羽莫灵匪鸡文以冠而饰武以距而为既勇而信以守谓仁而食不违此固五德之所素有孰若一鸣之不失期方其角彻乎梅花之奏轮催乎晦魄之熹鼾睡之息尚雷偃寝之枕犹欹庄蝶兮栩而蘧郑鹿兮喜而遗神识恍惚物欲昏迷倏闻一鼓翼而机自动继聆三呼旦而声载驰当是时也觉之则为善罔觉则为恶判乎舜与跖之两岐嗟呼起而舞剑者志之小诈而度关者心之欺彼音之翰云胡不思要知旦气之清者至昼而不梏操之则夜气不存者几希然则君子於此不惟可以自省乎语默之几亦足以自厉於潇潇风雨之时也
蜗牛赋
余代庖京庠夏雨生緑校文之暇寓目斋壁见蜗牛焉有感而赋
天地之间生物何夥至微弗灵无若蚹驘背负而殻形不类乎禓祼涎界而字识亦几乎细琐夫何肆交战於蛮触倚两角於右左叹服箱之罔功竟粘壁而莫堕顾尔力兮弗量欲脱身而不可嗟乎蜗牛殆类乎人之升高而不知休者之自祸也
稼村类藁卷九

[book_title]卷十
钦定四库全书
稼村类藁卷十
元　王义山　撰
跋
丁氏八南图跋
有儿真骥子一喷羣马倒宁馨儿也何如陶家儿遶舍覔梨栗不肖子也子之贤不肖天也有以少为贵者有以多为贵者任遥之子一以令称老泉之子二以文称忠宣之子三以宏博称瑱珪玘瓘王氏之子四以才美称仪俨侃偁僖窦氏之子五以义方称崔倕之子六一登辅相五为大僚郭令公之子七俱为达官若夫八子而皆以龙称前有荀後有韩然而荀氏八龙不皆持国有子八人皆以词章科第名如渝川丁氏八南者鲜矣今取其图而观之一翁龎眉八儿委虵父前子随凤雏龙驹既演而滋有?孙枝科名巍峩擢魁礼闱噫子而孙矣将见子而孙孙而又子也子而又孙也岂惟八南哉今人生子必曰添丁唐诗云去年生子名添丁要令为国共耘耔生子如丁恨不多见耳世之多子者谨勿傚刘义添丁莫挠爷之句
黄草塘移居图跋
濓溪家舂陵而移居於湓浦涪翁谓茂叔如光风霁月筑室莲花峯下有诗云溪毛秀兮水清可饭羮兮濯缨温公陕人康节卫人皆移居於洛温公买园於尊贤坊名独乐园每出解鞍纵马罢去前呼着深衣过天津桥访康节相与倡和诸君子往往慕风土之胜林壑之美不曰某水某丘吾童子时所钓游也草塘黄君任伯吾洪人自乡而迁於城好事者写以为图一翁导前奚奴相随三儿侍行亦步亦趋长儿背琴以次抱书路逢梅花笑捻一枝沉吟索句且行且迟道傍聚观相语为谁望见东湖拍手大呼老鹤来迎白鸥与俱图未足以尽之昔孟东野迁居有诗云借车载家具家具少於车草堂无家具之可载胸中之书笔下之诗有不用车载者而草塘以身载之具载草塘而来异乎东野之所载者矣言未既草塘谓余曰去年迁时吾儿来前曰祖父世居湛溪舍湛溪而城人其谓我何愿质之稼村余怃然曰草塘有子矣斯言也适有契於余心者容斋随笔云士大夫发迹壠亩谓父祖旧庐不可居有更新其宅者自乡而迁於县於郡者有翩然委而去之数百里之外者欧阳公吉州庐陵人其父崇公葬於其里之泷冈欧公晩年喜頴有居頴诗序云广陵得请以来慨然有终老於頴之意南京以後诗十余篇皆思頴之作又序云自翰林为学士忽忽八年归頴之志虽未遂未尝一日忘焉至今年六十有四免并居蔡蔡与頴连因得为终老之渐曾无一语及松楸呜呼崇公惟一子公生四子为頴人泷冈之上遂无复有欧公子孙之迹每读公诗序为之大息此序不作可也余因是而敢以容斋不满於欧公者例不满於濓溪温公康节三君子呜呼天下後世敢有致不满之意议吾三君子者乎曰不敢也然而容斋之笔可畏也虽然舍祖父之居岂特三君子哉责备贤者也草塘居洪之城东自乡而迁於城松楸相望一瞬间无頴去庐陵之远虽迁犹不迁也予亦洪人自丰城而迁於城去家二百里以地言虽无頴去庐陵之远以松楸言犹頴之去庐陵也於是乎有感为之歌曰归去来兮胡不归云无心而出岫兮其出未为非鸟倦飞而方还兮其还毋乃迟归去来兮归去来兮
杭山卖金带帖跋
余读丞相杭山先生章公卖金带帖为之叹曰世称顔真卿乞米有帖近世张横浦尝有帖为富民借糯米十石呜呼饥来饿死可也乞之一字岂真卿所宜向人道糯米不过造酒用耳酒可不饮借米於人恐非横浦所当为借假也假而不归乌知非有伊川谓今世士大夫道得乞字惯吾党穷时与其借与乞不若以其所有售於人以济穷乏庶乎免於乞与借杭山无钱买屋以经筵所赐金带求卖於曾参政留远宋朝贤相有有官居鼎鼐无地起楼台之诗杭山穷至於无屋况楼台乎彼有谓田园贫宰相者既有田园何贫之有呜呼必如杭山无室然後谓之贫宰相
赵主簿平反集跋
吕刑一书不载平反之事何也无事可平反也狱有平反自隽不疑始史言不疑有平反之功而不载平反之事盖汉史不近名吴公治平为天下第一而史无传呜呼近古矣赵公决疑狱有司以为大辟将抵死赵公以为平人卒以免有司以平人者为救人有罪者漏网矣赵公正其杀人之罪非有大力量者不能也不疑为部使者其力可以平反而行平反之事其平反也易赵公一簿领耳无平反之位而行平反之事其平反也难非有大力量者能之乎祥刑者不以闻於朝赵公不求闻於人呜呼贤矣哉今世士大夫有因平反而免削改秩者闻赵公之风可愧矣天地间凡吾之所当为者皆巳分内事何以名为哉闻将有为赵梓其事迹者非赵公求闻於人也毋谓赵公近名
邓检閲林廷对跋
廷对自汉策晁错始武帝时试者百人帝亲擢严助为第一班固谓帝善助对而反削其策不载於史帝虽善助对作史者未必以为善也初董仲舒以高明光大之说对置舒首选武帝犹知有高明光大之学其天资亦高矣哉恭惟理皇之在御也圣度如天虽讦不讳丙辰夏五诏子夫夫于庭策之以当世之务臣林谓高明光大之说武帝不足以当之复举以为理皇告反殿五甲何欤盖本朝策士与汉廷异汉廷策士多人主自擢本朝策士虽曰亲擢而甲第高下定於有司旧制廷试甲第以覆考为定详定不得与焉自王安石以私意沮坏祖宗成法甲第高下尽出其手丙辰详定谁欤臣林不得为舒无憾也臣林不得为舒使理皇有以言弃人之名可憾也绍兴策士有司以凌景夏张九成策进赵鼎奏景夏文胜请魁之有旨朕以直言取人遂不许呜呼大廷策士果以文取乎丙辰详定不抑臣林於五甲使其策得至上前则理皇又一高宗臣林又一九成矣臣林对策千言斥时宰攻近习诟骂鶡豸舒之学固正大曾有是耿耿乎科目一时名节千古世间万事皆尘土留取芳名久远看臣林其懋之咸淳八年重阳後五日伏读丙辰圣问因得读臣林洋洋之对为之拜手稽首书
高德祥聚粮集跋
饿死事极小失节事极大丐粟非有气节者为也尝恠顔真卿有乞米帖梅圣俞作丐粟诗近世名公且为张横浦刋借糯米帖三君子未必如是馁果然欤吾将病三君子矣呜呼士穷乃见节义子在陈絶粮穷矣方以固穷责子路德祥惟当养吾刚大之气浩然於天地间当有廪人继粟者毋嘐嘐然曰馁在其中
郑氏义门诗跋
自大道既隐各亲其亲各子其子天下为家之气象不古矣方秋崖尝谓万石君家燕居申申一家之三代也鄱阳郑君无万石君之有而一家之尊尊幼幼有古三代风又难於万石君者也行将推其所以三代一家者善一乡又推其所以三代一乡者善天下虽然为郑君不亦难矣先儒云家难天下易
乾坤清气诗选跋
作诗难选诗尤难荆公选唐百家诗刘後村选唐宋诗虽然诗岂易选哉古诗二千余篇吾夫子删为三百五篇非夫子敢尔东坡谓渊明好诗甚多文选未尽録吕东莱编诗谓渊明诗如归田园如问来使与夫饮酒责子拟古等诗皆文选所遗诗岂易选哉
宗人砺乡始祖王彦方逸行图跋
始祖王公彦方太原人也以独行称事见汉史後千余年不记代嗣孙义山得画像於宗人世钦谨顿首百拜而言曰画工能画者吾祖之像所不能图者吾祖之行也图吾祖之行有蔚宗之笔在古之君子其好修也岂觊乎人之知举天下人人有士君子之行幸也行以独名而又传焉巳非本心矣况图乎蘧伯玉耻独为君子吾祖彦方肯以独行得名於天下後世哉义山与钦同宗也世钦谓义山祖其祖义山又谓钦祖吾祖孰是而孰非耶王氏本於周以今视之不知其几代也今吾同宗人【阙】每曰某江左之後也某河汾之後也吾何从谱之然其初一人之身也继自今与世钦结兄弟之好孰年长兄之孰生也後弟之毋如李璋所云太上老君三十七代孙或曰子既祖彦方而字之可乎余曰子思书仲尼例也
周益公宏词程文集後跋
博学宏词一科自唐始宋绍圣间复设是科所得皆雄伟鸿硕之才然尝恠唐人置此科於蓝缕科之下何耶晦翁於此科深致不满之意且谓有夸张而无规戒欲於诸题中各命意又谓有中此科而全不读书者及入塲所谓博学尽在饭囊中杨诚斋尤鄙之余尝读益公程文殊有可议如绣衣卤簿记蔡邕谓卤大楯也以大楯领一簿之衆故谓之卤簿此益公记中所欠谓之博学可乎又如代安南国进驯象表一聨名应周郊之五辂耳闻舜乐之八音上句有象辂字下句无又一聨云昔虞因齿以焚身今获逢辰而効伎上句是有出处下句无如此谓之宏词可乎宋时廷试尝问科举八事姚勉为大魁所答宏词一科全不知置科之由率尔而对虽然此科得人不皆大人物也宋靖康间有卖国牙郎者亦自此科出晦翁鄙之诚斋又鄙之宜也此余所以习焉而不及於试也因读益公程文遂书其後不觉其赘云
犹子公信玉泉诗集跋
寰宇记载仙人山石趺谷中生玉子此谷中之玉也屈平之词曰饮石泉兮?松柏此石中之泉也唐人有诗云泉声带玉琴玉假泉以鸣也清矣而犹未也何也有诗则清有诗矣必其人与之俱清吾犹子公信以玉泉名其诗藁雪坡姚君序之诗以玉泉序以雪坡清矣哉诗不云乎所谓伊人温其如玉其人如玉而後其诗如玉东坡漱玉之句清矣然必坡而後漱玉之名始重然则泉以玉而清玉以诗而清诗又以人而清公信殁後二十余年子申孙以雪坡所序诗藁来拜且泣曰申孙幼孤不能收拾遗藁使先君文采不扬於世申孙之罪也求余一言将锓于梓申孙之志亦可哀巳王氏为江左盛族多佳子弟人以琼枝玉树称余固不敢以献凝辈自况亦当家事也初公信幼时尝从予学词赋塲屋不利改涂辙就右迁欲借迳媒科第终身迄弗绩以诗游江湖仕至南安令余尹二水内举于当路部使者辟令东安剡上将报可而公信九泉矣呜呼九泉不作而玉泉则不朽也退之有云阿买不识字颇知书八分诗成使之写亦足张吾军阿买能写诗耳而退之称之公信能诗岂阿买比哉余恶乎而已於言虽然序有雪坡余何赘申孙请不已遂为之书其後观是诗者因雪坡以信余言母曰徐公之貌言於家人
稼村类藁卷十

[book_title]卷十一
钦定四库全书
稼村类藁卷十一
元　王义山　撰
说解辩杂文
葛宋任古梅说
疎影横斜水清浅暗香浮动月黄昏东山杨公谓此特咏梅之形体性情则未也高安葛君以古梅名斋有正人君子之容貌恠恠奇奇古而又古也东山所谓形体者欤请与论梅之性情穷冬祈寒万木剥落梅岿然独存梅主静性也未春而花性而情矣桃醉而夭柳柔而娇皆受东君造化惟梅雪霜自雪霜特立而独行发乎情止乎礼义也形体云乎哉虽然梅与万古不古之月同一古也想夫夜半以後月色昏黄万籁俱閴安知逋仙不为梅一来与东山辩上一句是形体疎影横斜是也下一句是性情夫性生之谓也梅之香与生俱生动处是情浮动情也东山何辞以对
清江邓幼恭渔樵翁舍说
争名於朝争利於市淦川邓君幼恭以渔樵名舍是付名利於无心矣尝恠康节有渔樵争长之论名利且付之无心奚争为彼长而我长之可也清江大山萧先生号渔户长幼恭兼渔樵而两有之夺大山有是争也康节未了之争请为折衷以渔户长还大山樵还翁想夫夕阳在西翁抱樵归高【阙】铁铛烂煮山川樵乎渔云哉翁与大山俱清江人君子无所争况乡人长於兄乎
赵文溪诗序性情说
余读赵侯文溪吟藁自序首之以吟咏性情余因是而於诗之大序有感於中庸诗与中庸异旨也比而同之可乎孔门言诗必兼礼子思中庸一篇多引诗诗与中庸未尝不可以互观也余尝读诗大序皆自中庸喜怒哀乐未发谓之中发而皆中节谓之和两句发出来未发之中性也既发之和情也诗总言之则吟咏性情析言之则由性而情诗三百皆情也情者喜怒哀乐发而皆中节之谓也未发之时诗之性也既发则情矣诗大序曰治世之音安以乐其政和乱世之音怨以怒其政乖亡国之音哀以思其民困中庸以喜怒哀乐言序诗者言怒哀乐而不及喜盖言乐则喜在其中即先儒释论语第一章悦在心乐主发散在外也大序又曰情动于中而形於言盖动处便是情人生而静天之性也感物而动则情矣所谓情动于中者也此中也即喜怒哀乐未发之中中即情也不然作大序者何以又曰发乎情民之性也若夫发之一字则中庸与诗大序皆言之然大序言喜怒哀乐则各指其时中庸言喜怒哀乐则重在於中节且致意於皆之一字盖一不中节非和也大序又曰在心为志发言为诗言心声也心统性情者也谨毋曰中庸不言心
临川李鹤云有竟堂说
有志者事竟成汉光武勅耿弇语也天下事坏于成者何限志在人若夫成功则天诸葛孔明出师二表所志何如孔明初心已不敢自必其成鞠躬尽瘁死而後巳至於成败利钝非所能预知李君鹤云以有竟名堂孔明不敢必者李君敢必之李君将为孔明笑矣先儒云志於功名者富贵不足道志於道义者功名不足道李君无富贵之心志在功名功名不可必也李君移其所以志於功名者志於道义以竟其成可也虽然道义亦岂易竟哉李君其勉之
张廷宝字说
玉不琢不成器人不学不知道玉之未琢也璞而已宣慰张公以珏名子何居双玉曰珏晋韩来朝皆赐玉五??珏也宣慰公不特以珏名子且以廷宝字之古者冠而字朋友责也廷宝不字於朋友而父字之用屈平例字以宝名玉成之意切矣西铭云富贵福泽将厚吾之生也贫贱忧戚庸玉女于成也宣慰公非贫贱忧戚之家而能玉成其子廷宝生长於富贵福泽之中而能自玉其身学之力也虽然学安有止法哉玉之器必假雕琢而成廷宝入而家庭有父训出而相与琢磨有良师益友进进不巳必至於温润缜密成器之玉也廷宝韫匵而藏他日有持善贾而来者出而为朝廷用所谓至宝横道人所共取其在身则为圭璋其在宗庙则为瑚琏五?之赐将有如晋韩朝王者矣廷宝之宝天下之宝也天下之宝天下共之诗云言念君子温其如玉廷宝器质纯粹如玉无瑕而犹待余言何以异於敎玉人雕琢玉哉
赠长沙丁万里仕说
不识一丁谓之右选中有万里为此左谋吁屈矣虽然贺方囘武士也刘景文将种也谁敢以鶡弁目之哉长沙之丁魁天下之丁也岂当与不识丁者伍丁君万里以胷中六韬兵法游蜀阃今乃拘於法而不得调於铨曹厄哉勉旃近世名公多有此途擢高科者毋曰安用毛锥子
犹子希文冠说
柳宗元谓古者重以冠礼将以责成人之道焉夫人与天地并立为三必仰不愧俯不怍然後可与天地并一毫愧怍人其形耳沐猴而冠耳此儒者冠圆履方所以象天地其视此身甚重也先儒教人八岁小学十五大学大学者大人之学也大人者成人之谓也夫子曰吾十有五而志于学夫子且然大学自物格以至天下平其序有八而心居中焉心之外为身身之外为家家之外为国国之外为天下此四者等级不可紊也由心有所谓意意者心之运动非心之外别有意也由意有所谓知知者心之识悟非心之外别有知也由知有所谓物物者心之天理非心之外别有物也贯一心於诚意致知物格之中此四者不可以等级言也故大学之道自正心始时维子月阳长隂消汝父以元服加汝将以成人之道望汝也今汝冠於志学之年正文公所谓大学之时也伯父不特望汝以科举之学耳望汝以义理之学虽然正心未易言也且收放心
易爻辞解
系辞云易之兴也其於中古乎作易者其有忧患乎又曰易之兴也其当殷之末世周之盛德邪文王与纣之事邪说者谓卦辞爻辞皆文王所作然验之爻辞则多文王以後之事升之六四曰王用亨于岐山武王克商之後始追号文王为王若爻辞出於文王则文王不当自称为王矣明夷之六五曰箕子之明夷自武王观兵之後箕子始被囚文王亦岂能豫言箕子之明夷哉尝闻之左传曰韩宣子适鲁见易象而曰吾乃今知周公之德呜呼周公被流言之谤非忧患乎即此验之爻辞为周公所作而非文王明矣或曰易更三圣而成书言三圣而不及周公也呜呼文王也周公也父子一道也序父不序子尊父也愚故以爻辞为周公作也
周礼师氏解
三公官不列其职师氏保氏周公不列三公九职者三公无职也三公之职惟论道经邦燮理隂阳周礼之师氏保氏郑注以圣贤兼此官谓周公为师召公为保相成王为左右也呜呼三公乃上公九命之职也谓三公而下兼此官可乎况夫周礼所载师氏之职中大夫为之保氏之职下大夫为之既曰大夫为之矣而谓周召兼之可乎
春秋天王求金辩
春秋一书以一字为褒贬也天下之财皆天子所有亦犹父之财守之於子其用莫不惟命之共春秋书天王求金若诸侯使之求谓之求可也若致天子之命於诸侯其谓之求耶胡文定曰遣使需索谓之求轻於求金下观而化不致於簒弑夺攘不厌虽然春秋之旨尊君卑臣岂圣人为鲁不为周哉纵天王制用失节多取於诸侯而欲垂诫即书於周史可也书於诸侯之史则启其吝货而慢君且王祭亦不供矣恐非圣人之意此司空图亦尝曰书天王使来求金者是使来私自求而惩之也愚故书此以为之辩
周礼冕服之辩
司服载王之吉服祀昊天上帝则服大裘而冕祀五帝亦如之享先王则衮冕享射则鷩冕祀四望山川则毳冕祭社稷五祀则希冕祭羣小祀则玄冕是天子之服也又曰公服衮冕侯伯服鷩冕子男服毳冕孤服希冕大夫服玄冕见於司服又见於行人又见於典命郑氏目以衮冕九章衣五章裳四章鷩冕七章衣三章裳四章毳冕五章衣三章裳二章惟玄冕衣无文裳刺黻而已孰知此礼一行君臣之礼服俱乱而非古矣古者天子备十二章之服以君有盛德备此十二物之象何尝为臣下设乎或曰王者通服五冕臣来朝助祭每降王一等不思王可以服臣之服乎或又谓羣臣少加降杀亦可服则禹稷契臯陶皆盛德之臣当服之矣验之益稷舜之贤臣贤佐其服无文则先王於服从可知矣前辈谓司服五冕之名独衮冕有之他不可据也因为之辩
稼村类藁卷十一

[book_title]卷十二
钦定四库全书
稼村类藁卷十二
元　王义山　撰
书
上丞相江古心为程大中请諡书【南安司理时】
义山闻尧以是传之舜舜以是传之禹禹以是传之汤汤以是传之文武周公文武周公传之孔子孔子传之孟轲人徒知第第相传而不知尧舜禹後汤以前全是伊尹接得来汤学於伊尹伊尹以尧舜之道干汤者也韩愈述道统之传独不及伊尹何欤盖尝因是而为之说曰本朝理学自周而程自程而朱人知第第相传不知周而後全是大中公接得来然周程诸子皆以讲明理学得諡独大中公未以諡名又何欤於惟休哉为天地立心为生民立极为前圣继絶学为万世开太平周程诸子也国初五星聚奎其象为人文之瑞於是濓溪之滨周子出焉方周子为南安理掾也当是时大中公摄倅南安见其二子俾北面之亲切的当之传自此始自是而後通书太极图始有所授盛哉大中公之为人父也上以接孔孟於既往下以启朱张於方来此其功在天下後世不细盖吾道之有絶续犹日月之有晦明故其当絶续之交全在一接之力何者非大中公不生二程非大中公不识濓溪有是父故子然也有是师故弟子然也大中公有功於理学虽与伊尹以身自任者不同然识周子於人所不识之中使千万世知有太极图知有通书非大中公接之而谁接之此义山所以断然谓大中公之功不在伊尹下义山壬戌尘忝尝侍杭山章先生丈席间亲聆义理之训且喟然以大中公未諡为博士议郎之阙义山江西晩出学未明理然居濓溪所居之官窃稽二程乃嘉定间锡諡濓溪则因魏鹤山有请而諡焉濓溪後二程而諡吁已晩矣二程乃大中公子传曰子虽齐圣不先於父谥其子不諡其父可乎况南安自创道源书院以来像四先生而祠先皇帝尝华之以云章奎画又置山长以讲明是理每朔望郡太守率僚伍与阖郡逢掖之士深衣弁履济济来前而祠于堂者独大中公无諡此而不言得罪师友欲乞钧详得与敷奏下太常议肇锡嘉諡以为天下後世为人父为人子为人师为人弟子者劝将见书之国史曰大中公锡諡自宰相某当国始其於世教岂小补之哉
上察院章杭山为程大中请諡书
义山尝记壬戌抠衣丈席亲聆师训谓本朝诸儒皆有諡独大中公未有为之请者且以为太常博士之阙後轮对言之居无何先生归矣义山佩服师言未尝一息忘乙丑再调得阙南安理掾乃濓溪所居之官大中公遣子就学之所仰恃主张大中公之心门生弟子可进狂瞽过章贡时尝与绣使择斋徐先生言之择斋怃然曰发前此所未发之议论勉为之继而又献书于古心先生古心得书喜曰某日由其中而不知未几古心去国义山官南安日又致书于贾使长未及奏闻而同列笑且排其事周使长申言之周极以为然谓此事到手莫蹉过方为缴申而周以艰去是何大中公多不幸耶义山窃禄南安数月厅之东庑乃濓溪教伊川明道之所老吏相传犹能道前日事先生立紧头天下事知无不言言无不行此正大中公奇遇之日亦先生主盟正学之夙心也大中公自此可以徼福於师门矣将见书之国史大中公锡諡先生实主张之自当与鹤山为濓溪请諡同一光耀岂非吾道之幸
上待制刘後村论提纲衍义书
孔子作春秋荣辱列国之君大夫於片言只字间而天下之乱臣贼子惧先师朱文公取司马温公通监为纲目一书表岁以首年而因年以着统大书以提要而分注以备言其纲则仿春秋而兼采羣史之长其目则仿左氏而参合诸儒之粹自周威烈而下显德以前善可为法恶可为戒者粲乎其备於此书矣然文公既为通监纲目未及为长编纲目何耶岂非为时讳欤孔子生春秋秉春秋之笔虽曰隐讳以辟患然劝善惩恶不少假借盖文公未为长编纲目者以温公未为本朝通监也或曰温公尝谓稽古録用春秋意自国初以後亦本朝史籍之纲是不然盖稽古録至於治平而止非若前代之全史也此长编纲目文公所以未及为某之不敏读纲目有年矣妄意以本朝长编举纲撮要僭为一书非敢曰纲目续也大概以长编为据而兼取乎他书盖自太祖皇帝顺人之心兵不血刃市不易肆而天下定神武所临海内有截继以太宗文治列圣守成其取之也虽无以远过於前代其守之也则不愧於三王内则家道正而人伦明其养民也以仁其奉巳也以俭德泽从厚刑罚从薄外则县之政听於令郡之政听於守守之权归於按察按察之权归於朝廷上下相维轻重相制藩镇无擅兵之权郡县无专杀之威士自一命以上刑辱不及也故无大臣之诛施及羣生功利无穷此其宏休伟绩所以编之诗书无愧若夫元臣故老之谋猷忠臣义士之功业则皆表而出之至於乱臣贼子卖国欺君变法乱纪则亦所不敢隐又取近世尹起莘纲目发明例以管见书於後名曰衍义某生虽明时不幸而不得亲聆先师之诲晨窻唫哦夜灯舒卷莫非所谓科举之文书非不读也而读非其书蓬莱道山羣玉之府岂无李邕愿见之想而无由投迹故无书可读其间错乱差谬岂不多乎哉李秀岩谓通监纲目条贯甚善今草本行於世者於唐肃宗朝直脱二年之事亦由门人缀缉前後不相顾也又自唐武德八年後书天佑之季甲子并差考求其故盖通监以岁名而文公门人多忽史学不熟岁名故有此误噫以文公门人犹不免於差误况不及登文公门者乎恭惟先生为一代大人物天下士之所依皈某曩尝雅拜门墙辱进春风之座所拟长编纲要一书尝略举金兵诛逆亮於瓜州一条以求砭订先生矍然曰此孟子书法也陈平甫备要壁角里文字耳子之此书有关於世道大矣勉之某服膺师训退而成书凡与陈平甫异者三百余例谨抄録所说衍义上千斤削某虽不获登文公之门而获就正於先生焉是何异亲聆文公之敎者岂非今日之大遇哉代徐司户上参政蔡九轩献通监纲目考异书
某尝闻着书立言之士其有益於世敎者有二焉一曰经学之士二曰史学之士皆有功於世教者也厥初生民六经未作也斯时也一忘言之天也结绳而已何有於书契标枝而已何有乎文籍迨夫书契作矣文籍生矣分张太和磔裂元气於是乎有易於是乎有书於是乎有诗礼春秋圣人亦费辞矣然亦岂得巳哉故夫古之为经者六後之为经者什百千万非後世之经什百千万也向使五经不火易不卜筮吾夫子之六经无恙也则夏侯建不必为五经章句刘辅不必为五经通论许谨不必为五经异义程曾不必为五经通难孔頴达不必为五经赞义顔师古不必为五经考定张镒不必为五经微旨崔郾不必为六经要言樊文深不必为七经义纲陆德明不必为经典释文刘熔不必为经典集音易一而已丁寛可以无易说卫元嵩可以无元包崔篆可以无易体徐郧可以无周易新义书一而已桓荣可以无大小章句卫宏可以无训旨周昉可以无尚书杂记王元咸可以无尚书纠缪诗一而已伏恭可以无齐诗章句贾逵可以无汉诗异同韩婴可以无韩诗内外传陆玑可以无毛诗草木虫鱼疏礼一而已戴经可以无石渠礼论刘歆可以无逸礼郑元可以无周礼难张衡可以无周官解说春秋自春秋贾徽可以无左氏条例锺兴可以无春秋章句何休可以无春秋训诂高士亷可以无春秋纂要是虽一家一说一说一漓然不可谓无功於六经者至若麟笔既絶之後为史氏之学者又纷纷乎其多矣史记司马迁作也使史记为全书则史记索隐何必司马贞史记章义何必徐广史记新序说苑何必刘向前汉书班孟坚作也使前汉为全书则注前汉书何必顔籕前汉记何必荀悦注司马相如传何必郭璞汉记音义何必崔浩後汉书范蔚宗作也尝考其书则有撰东观记如薛莹者有撰东汉补注如刘昭者有撰续汉书如司马彪者是盖不以一人而成一书也三国志陈夀作也尝考其书有撰魏武本纪如习凿齿者有撰魏武春秋如孙盛者有撰魏纪如魏澹者是又不以一人而成一书也晋书唐文皇作也又有撰晋书八十九卷如王隐撰晋书三十五卷如谢灵运撰晋书三十二卷如干宝撰晋书十四卷如朱凤凡此皆晋史之所引用者南此史李延夀作也而又有撰後魏书一百三十卷如魏收撰北齐书二十四卷如李德林撰陈书三卷如傅纬撰宋书五十八卷如孙严凡此皆南北史之参附者隋书作於魏徵而前乎此巳有王邵巳有张太素唐书作於欧阳修而前乎此巳有韩愈巳有吴兢五代史亦作於欧阳修也而又有所谓徐无党诸君子之立言垂世或相与共成一家之书或相与订正一代之事其实皆有功於史学者至於我司马温公之作通监也自周威烈而下千数百年间尽取而为书删削冗长举撮机要而凡关国家兴衰系生民休戚善可为法恶可为戒者炳如也书成而胡文定又为举要补遗至考亭夫子又别为义例表岁以首年而因年以着统大书以提要而分注以备言其纲仿春秋而参取羣史之长其目仿左传而稽合诸儒之粹亦详且备矣某不敏幼受教於父师窃有志於史学尝闻之先公云西山守泉时先公从之游泉士林梅坞考亭之高第也移书西山曰通监纲目一书所谓纲者断断乎出於先师之手而分注之目或委诸生先师平生工夫详於四书故未及修改自今读之一章之内文意不相聨属必须检寻温公故本然後意足明公倘为主盟俾敏博通明士数人以温公本参校完其阙失明公从而可否之名曰纲目考异以成先师之志甚大惠也盖当是时登西山之门者先公最先诸友西山乃以此书属之先公然先公考之未及竟故其考异止二十余条今某成是书为卷三十为条千四百余求以无敢负先公之志又尝取鄱阳考亭年谱读之其说曰纲目一书先师再加更定而未毕又信梅坞之言为不妄先生学考亭之学者也必能为某可否之是书止以通监正本与门人所褒之目参校其同异而已於纲则一字不敢增损殆犹游夏不能措一辞也近世尝有着纲目发明者魏文靖为之序金陵帅上其书且官之以为儒生光宠亦有以吉本泉本校其去取之不同为纲目考异淳佑丙午有旨行下写而藏之袐书则凡有功於纲目者皆不为无遇今是书之成其与纲目发明者既不同而其考异又以温公本为据非徒以吉本泉本校其去取之不同而已
稼村类藁卷十二

[book_title]卷十三
钦定四库全书
稼村类藁卷十三
元　王义山　撰
传
金少翁传
少翁姓金字元宝丽水人也禹时其先尝入贡仕於周者以职币名汉时有名布者着之令甲有为释氏者明帝梦见之为设伊蒲桑门之馔皆其先世也少翁与鲁国人孔方彭城人钱关子剡溪人楮先生友善孔方以罪废钱关子楮先生坐党斥独少翁行於世尝谓人曰吾道一以贯之言利析秋毫铢两分厘必辨性不喜入穷乏之家与富商巨贾最相厚每至主人延之上座呼为少翁于胥辈尤莫逆暮夜往访其徒动以千计偕行穹官贵人虽盛怒见少翁来必改顔接之携手入房闼与其妻拏相得欢甚人有罪至死少翁一言即解或媒进者必借重少翁乃可少翁方面大耳其色黧与人交其初似崛强然性终软熟独於寒士少恩云
太史公曰少翁金姓以少名何居其少昊金天氏之裔欤
香山居士传
居士姓占其先占城国人也所至其名香尝随海船至五羊与贾人交最密其族党甚繁居於泉者如五羊之盛居高者因姓高居雷化者皆其支派也号琼者尤有声价若沉若檀若木者以医名人有疾招致之善治气辄效与姓薷姓丁者皆其类居零陵者非同谱也居士尝游蓬莱人仙之号蓬莱翁有老儒先生手执周易一卷与共读好事者於明窻净几间列古鼎其上与陈玄毛颖楮先生辈相友时召玉川子与瀹茗好佛老有清净道德无为之名喜读老泉木假山记象其巉岩诡特尝介陈后山见曾南丰为之加礼延之上座然居士无坚守特操为人足恭致书朋侪必三沐三熏九顿首然後遣有设宾筵者居士与俎豆杂陈于前宾醉主人命红袖奉以进居士於几席间曲尽其礼备诸丑态遇贵介诞日袖诗词与俱称觞作遏云声助人之欢里有丧亦往吊吉凶无废礼性亦好圆向妇人胁肩谄笑其徒累累如贯珠环绕心胷间又有软媚者喜趋炎常在人掌握中虽汗浃不耻呜呼无耻之耻无耻矣曾谓居士为之乎唐长庆间有以此自号又字乐天姓白居易以诗名者非此之云
太史公曰居士与后山游师事南丰惜无坚守特操又其甚为富商臣贾所卖卒至焚其身惜哉
甘国老传
甘国老汾州人也以草名见於神农氏本草名松名遂兄弟也与松善遂所行辄相反族有二有居山中者白如傅粉多贵重之有依山而居者顔如渥丹人赤其族性恶湿喜负暄有寒疾不可以风常择燠室居焉初邓州人有姓鞠者与江南陈吉善国老介以进得通神长年术与黄连卢荟友而不如其苦口上党人胡麻随人黄苓石人秦芁其徒百余辈皆趋附国老以媒其身吾侪有远志者辄恶之抑之弗使进能毒人如葛生亦为之和解尤与蜀之黄耆五人相得空竭其心论事出肝肺号六一居士人无贵贱有疾以身和药有阿魏者最熏秽国老与之交亦不郤一日有贵公子欲招致之欣然来及至以利说公子公子怒束缚之不为礼由此迹虽疎然心实爱之延之高阁其声价益长公子喜曰吾笼中有人矣国老素无直节唯以甘言媚人投世所好仕至三公号国老云
太史公曰甘位至三公爵甚穹无姜桂二子之辣君有过不能苦谏人有以利来者虽卖巳不顾惜哉
高御史家传
高氏渤海人也古者赐姓命氏或以土或以封或以名或以官或以字或以物高氏出於齐公子高之後以名也其後有受业孔门者名柴战国时燕遣使入秦有名渐离者有名允者北朝人也有才度以一代伟器称有名昂者亦北朝人也幼时负壮气其父曰大高氏之门者此儿也唐有封渤海郡王者高氏代多显不书书之不尽书也近世有左丞相守太师云金云金生右平章政事宗元宗元生工部卿仁路仁路生在班祗候长夫长夫生在班祗候巨由巨由生神射军都指挥使正德兴正德兴生在班祗候文佑文佑生襄襄生奉御兼园陵令赵儿赵儿生西三县税同监翥翥生今御史伯元兄弟二人弟大史院监候伯亨并书详其所同出也初高氏有女未嫁而孕父恶之杖於家忽一日有道士自外而入问之故有老妪述其事道士又问此女曾何游妪云此幼毓闺房不履户外惟禁烟省松楸时父母俱往此女游後园由墙而西有禾苗生焉上有枯穗而谷以手挽之取其谷而食巳而有娠道士今钁於禾之所深才尺得髑髅焉其苗自口而出後生男弥月聚族姻方命名间言者噬而不嗑邻里皆惊骇未几又一道士自外来谓坐客曰我与此子名名高母汉母汉即云金也尝闻邰之女履大神拇指之迹如有人道感巳者生稷为农师教民谷诗所谓履帝武敏歆是也又闻有田家女因耘见衆禾中有一穗食之生子其女竟仙去後人为立禾女祠乃知食穗生子天地间有此荖事夫不夫而育恠也生异人则不恠矣母汉以母食谷而生其事恠甚而遇道士尤恠也而其恠卒为祥宋时有李泰伯母无子祷于神梦二道士奕碁往观之道士取局之一子授焉子子也生太伯为宋名儒母汉之生遇两道士泰伯之生亦梦两道士道士其异人欤惟异人识异人母汉仕至左丞相守太师子右平章政事女皇后盛哉渤海之高天下之高也谨按高氏家谱母汉後皆为显官惟襄不仕襄子赵儿为奉御兼园陵令奉旨降香道经河南年饥境内民殍多流离赵儿绐所属官曰我奉密旨来赈济令所在发粟所属官以其事闻于朝有旨候还职日究问及还待罪东华门外奏云臣比者奉旨使外道经河南境内百姓皇皇乏食若俟请於朝然後赈济则斯民旦夕命也臣闻民者国之本也固则邦宁臣不待奏请令所属官发粟赈乏臣死罪死罪上嘉其功有旨无罪可待金天兴间后薨?封丘门外大兵压境赵儿伏于附城内夜奉柩以入葬他所呜呼此何时而一念忠烈至此赵儿可谓不负所职若赵儿者又高氏之後所谓异人欤今行台御史按临江右所至能为万物吐气唐高元裕为御史尝谓御史纪纲之职其风望峻整迨今有声元裕之後又一御史是高一门两御史也将见持平无私条纲具举有唐人命御史为宰相故事在用敢述颠末为不朽传且以告太史氏赞曰於戏盛哉高氏之为兴门也子而孙孙而子子而又孙天之生异人也将大书特书不一书云於戏盛哉
稼村类藁卷十三

[book_title]卷十四
钦定四库全书
稼村类藁卷十四
元　王义山　撰
殿策
对
恭惟皇帝陛下抚大有为之机中三才而立登极於甲申即艺祖皇帝登极於甲辰中兴於庚申即艺祖皇帝创业於庚申气运循环无往不复兹者进臣等於廷策之以三才之奥且及於隂阳刚柔仁义之理而归之於艺祖开国之功臣不佞有怀欲吐久矣幸得借玉阶方寸地此而不言臣则有负敢以圣问中民极立而天地自位之语为陛下勉臣闻帝王能为生民立极则能为天地立心何则帝王中三才而立惟有大?模然後能开拓乾坤惟有大力量然後能担当宇宙是故天职司覆必有帝王者作而後天得其所以为天地职司载必有帝王者作而後地得其所以为地天之道不外乎隂阳而帝王一心隂阳之理具焉地之道不外乎柔刚而帝王一心柔刚之理存焉此帝王定之以仁义而为三极之宗主欤盖自艺祖皇帝收拾五季破碎之天下以仁义一理扶人极於无穷正天地之常经明古今之通谊用能定天下为一陛下景定改元之诏有曰洪惟艺祖之开基远迈成周之卜世神策之受甲子用笃佑于眇躬历首之起庚申实同符於兴运臣於是而知陛下之所以位天地育万物者此一大运气不特与艺祖同且超越乎古今者有二盖天下之数起於甲而天下之势合於庚自大挠作甲子而有理即有数据邵雍皇极经世书谓帝尧在位一百年而即位之元为甲辰因是而逆推大挠甲子之数则知盛帝明王即位之元多在甲黄帝受命之元其元为甲子主三才之统一百年少昊受命之元其元为甲申主三才之统一百年帝尧受命之元其元为甲辰主三才之统一百年若夫经世纪年所载帝舜受命之元其元为甲申大禹受命之元其元为甲戌而夀皆百有余岁彼数圣人者其合乎甲之数止得其一而主三才且百余年之久陛下电绕之年实在甲子龙飞之年实在甲申亲政之年实在甲午是陛下之大气运又兼乎黄帝少昊尧舜禹之所未有此臣所以拜手稽首而为陛下诵於万斯年之诗也臣谨按西汉律历志有三统之说天统甲子人统甲申地统甲辰是陛下兼三才而统之矣乃者庙谟雄断边尘肃清成不世之骏功建丕天之鸿业又在乎庚申之岁是三才合为一之时也盖帝王受命之数多在甲而古今混一之数皆在庚六国之合合於其年之庚辰三国之合合於其年之庚子南北朝之合於其年之庚戌艺祖得天下其年为庚申而合诸僭伪为一又在太平兴国五年庚辰程颐曰庚者更也三才更新之象也不然古今凡几甲而陛下之临御独兼乎先甲後甲之数古今凡几庚而陛下之中兴又据乎先庚後庚之期是陛下之一身天地之大气运皆归焉此所以能为生民立极故能为天地立心也然而论数不论理不明论理不论数不备陛下既得乎先甲後甲先庚後庚之数与艺祖同符矣而又能以理贯乎其间则圣问中所谓隂沴未全消海宇未全清疏附奔走而动叹才难掊克背侧而居多民蠧与夫法制者国家之纲储蓄者兵民之命财用者政事之纪军师者封疆之卫皆可以据理而行矣臣谨上愚对臣伏读圣策曰盖闻立天之道曰隂与阳立地之道曰柔与刚立人之道曰仁与义此非兼三才而两之者乎然易有太极是生两仪不曰生三才何也或曰三才之中各有两仪所以立其道者各具二名隂阳也柔刚也仁义也故曰六者非他也三才之道也然四象生八卦不曰三才生六爻又何欤臣有以见陛下身为三才之主而欲又求三才之奥也臣谨因陛下之问易质诸夫子之赞易其发明三才之道於系辞说卦乃各一见其系辞曰易之为书也广大悉备有天道焉有人道焉有地道焉兼三才而两之故六此其列天道於上列地道於下而必列人道於其中以见人者天地之心自太极既判以来苟人道不正则变天之道乱地之理三才之大有不得其位者矣然犹统言人道而未指言圣人植立之方也至其说卦始曰立天之道曰隂与阳立地之道曰柔与刚立人之道曰仁与义兼三才而两之故易六画而成卦此则言立天道於首言立地道於次而究言立人道於其末以见立者乃圣人植立之功惟皇极之圣人有作致中和以位育尽至诚以参赞俾斯世悉为仁义之民以全其天地之性而不失其为天地之心然後人极立而天地与之俱立矣臣尝考夫子所以赞易者於三才之道凡两及之而圣问於立三才之道独一问焉臣固知陛下有意於为生民立极以为天地立心盖天地非人不立而人道又非圣人不立周敦颐作太极图说原夫太极动而生阳静而生隂分隂分阳两仪立焉而亦归之圣人定之以仁义立人极焉图说之作大易之旨也夫子於易三言夫天地人之所以立敦颐於图亦申言夫两仪人极之所以立然则天地於人立则俱立而人非圣人立不徒立且当五季溃乱之初天地磔裂生民糜烂自我艺祖皇帝再造民彛开辟天地一日召王昭素议易至乾九五飞龙在天昭素曰此正当陛下今日之事万世咸谓艺祖善体易昭素善言易今陛下得艺祖之正传臣敢袭昭素之遗意故因立三才之道之问衍而立为民极以立天地之说抑非臣臆见也尝闻端平改元其年甲午其日庚子陛下梦艺祖於殿上亲承圣谟越三日宗臣以御容进一瞻天表俨如梦中臣尝恭读圣制纪述有曰在天之灵将启我後於惟休哉敢不祗若休命是立民极以立天地之责艺祖盖亲授其托於陛下矣况此梦之祥不於他年而必於端平之甲午不於他日而必於三日之庚子是立民极以立天地之气运艺祖又长发其祥於陛下矣大责任如彼大气运如此陛下何以仰嗣艺祖何以大慰三才岂有他道哉亦有仁义而已矣仁义者即在天之隂阳即在地之柔刚隂阳柔刚其形而下之器仁义其形而上之道也陛下惟自其恻隐仁之端而充之以极於仁之至自其羞恶义之端而充之以极於义之尽则上好仁而下争先仁上好义而下争先义皇极一立民极自正而三极尽入经纶矣此谓全天地之性以立天地之心而立天地之心即所以赞天地之化育陛下继艺祖之能事始毕矣臣伏读圣策曰朕以凉菲荷祖宗之休父事天母事地子育兆民兢兢业业垂四十年三才之托任大守重亲策多士十有二矣今朕垂问乎三才之奥春夏生长秋冬收藏着明於日月星辰者非隂阳之成象乎东南温厚西北严凝着见於木火金水者非刚柔之成质乎亲亲敬上明察於父子君臣者非仁义之成性欤是皆生於太极两仪之自然非由人为明矣然而立尔极者又必有待於圣人何欤三极之道立於圣人然後隂阳和风雨时九州攸同水土平治伦明於上民亲於下此盛帝明王尽人物之性赞天地之化育者也何修而臻此臣有以见陛下身任三才之责而又知人者所以统乎天地之心也臣尝求三才之理於太极未判之先矣道之隐於浑沦而藏於未雕未斵之天者未漓也是故未有人心先有五行未有五行先有隂阳未有隂阳先有无极太极自无极而太极太极动而生阳静而生隂分隂分阳两仪立焉得气之轻清者为天帝王则以一心之微而天道之统系焉得气之重浊者为地帝王则以一心之妙而地道之统关焉陛下谓三极之道立於圣人是知帝王此身乃仁义之宗主贯三才为一者也臣尝证之易矣易六十四卦或以后言或以君子言或以先王言不一而足独於圣人则罕言之盖圣人非可以常论是故易言圣人必於天地并言故易於彖辞言圣人者凡四未尝不兼天地而言之在颐则曰天地养万物圣人养贤以及万民在咸则曰天地感而万物化生圣人感人心而天下和平在豫则以天地圣人一於顺动在恒则以天地圣人同於悠久由是言之圣人与天地为一明矣陛下谓隂阳之未和然与其求隂阳和於隂阳不若求隂阳和於此心盖此心中自有二气也陛下谓风雨之未时然与其求风雨时於风雨不若求风雨时於此心盖此心中自有四时也九州攸同此心之一天寛地容也水土平治此心之一地平天成也盖是理之在吾心即陛下所谓立人之道曰仁与义者盖人道立则天地之极与之俱立千古在前仁义之道不息万古在後仁义之道无穷则天地亦与之相为无穷朱熹有言天高地下人位乎中天之道不外乎隂阳地之道不外乎柔刚舍仁与义亦无以立人道臣谓舍仁与义天地亦无以自立矣岂特人道哉乾德间有言於伪蜀者曰宋氏启运不类汉周一统海内其在此乎是三才之道不幸而否於汉周而又幸而泰於艺祖开基之曰陛下能以艺祖之所以主张三才而主张之则生民之极立而天地之心立矣臣伏读圣策曰自汉儒傅会而春秋洪范为灾异之书今阳居大夏而隂沴未全消欲和顺乎隂阳何所考自强敌侵扰而一家文轨有南北之限今义当混一而海宇未全清欲柔远能迩何所赖自邪说充塞而诸子百家坏吾仁义今表章正学而弊习未全革欲正人心何所先或曰两仪之道皆存乎人民极立而天地自位仰观俯察不若近取亦有仁义而已矣臣有以见陛下念天变之未消思地图之未复而又虑人道之不得其常也何谓天变之未消臣闻书曰皇天无亲惟德是辅又曰惟天佑于一德然则天命之所以去留者德实为之本朝以道德永天命中间大变故大灾异虽间见层出然上天仁爱之心则未尝一日忘最是去夏之水尤可以见天之仁爱陛下也至矣汉永始中日有食之京师见四方不见谷永以为在内之兆明年日又食之四方见京师不见谷永以为在外之兆盖四方见而京师不见者其祸浅京师见而四方不见者其祸深陛下景定以前如星变如火灾天之出灾异以谴告者固不一而足然而多难乃兴邦之基殷忧乃启圣之渐独是去夏以来洪流暴浸不见於四方而独见於京师之近畿不特京师之人见之陛下将亲见之矣陛下为之减膳撤乐为之救灾恤贫即此一念已足以囘天意矣然而人主之答天也因恐惧而加修省则可徒恐惧而不修省则不可今阳居大夏天时虽已顺而隂浊尚干於阳明岂非人道犹有未至欤继自今以往能以易之恐惧修省者为心则人道立矣如是而隂沴未全消臣不信也何谓地图之未复臣闻自昔取天下者常易收天下者常难唐神尧以一旅取天下後世乃不能以天下取河北其势然也何者人之情轻於用已之所有重於用已之所爱故敺非已之民食非已之粟而收非已之城邑则往往肆意为之从陈以东与齐王信而不靳取越以北王彭越而不吝如汉高之为而卒之以创业於天下盖其能勇於为而已晋元抚江东之胜兼吴越之饶又有新附之豪杰如祖逖辈如顾荣辈自可集事矣而终於江左偏安其心爱夫一隅之可以自托惴惴然惟恐用之而并失也若元帝者可谓志不刚力不勇不足与中兴矣盖中兴之道有二有中兴其祖宗创业之政治者有中兴其祖宗创业之土宇者今文轨一家版图有将合之机而未至於大一统者岂非人道之犹有当思欤继自今以往能以诗之所以复古者修政事则人道立矣如是而海宇之未全清臣不信也开宝五年河大决命曹翰往塞之上曰霖雨不止又闻河决朕经宿以来焚香上祷若天灾流行愿在朕躬艺祖斯言其知所谓立人道者欤自人道立於艺祖而天道与之俱立开宝元年一夕大雪上扣普门谓普曰吾睡不能着一榻之外皆他人家普曰陛下小天下耶南征北伐今其时也艺祖斯言又知所谓立人道者欤自人道立於艺祖而地道与之俱立陛下表章正学崇伊洛之儒先而天地间之正理复明去荆舒之从祀而天地间之邪说不作思无邪有训而仁义之道本於心得母不敬有箴而仁义之道见於躬行中庸大学有赞而仁义之道又得於讲贯精而践履熟固宜天道顺於上地道顺於下而隂沴未全消海宇未全清尚有如圣问之所及者岂非仁义之道知之非艰而行之惟艰欤臣伏读圣策曰今疏附奔走动叹才难而掊克背侧居多民蠧虽劝励戒饬诏旨丁宁毋乃吾仁有所未至欤法制者国家之纲也储蓄者兵民之命也财用者政事之纪军师者封疆之卫虽及此闲暇日计岁省未厎于治毋乃吾义有所未尽欤臣有以见陛下思人道之当立而又欲仁之至义之尽也且陛下所谓疏附奔走动叹才难者岂非人才之乏使乎臣闻自三光五岳之气分而天下无全才久矣然而惟用人而後可以办集天下之事惟用中而後可以造就天下之才人才固不可以一律求也谨畏自修者无用世之具疏畅自许者多生事之嫌优游不断者有废事之迹跅弛不羁者有负俗之累此人才之通患也圣人知其然开九德之品以裁其寛简之偏立三俊之目以约其刚柔之失严三德之用以克其沈潜高明之过凡此者皆所以为爱惜人才地也孟轲曰君子中道而立能者从之盖中者不易之地彼能者固协于中而不能者亦望而取其中又曰中也养不中盖以已之中而成人之中陛下惟能执此中於用人之际则有才者皆得以自见尚何忧人才之乏使而吾仁之有未至哉且陛下所谓掊克背侧居多民蠧者岂非贪吏之末尽去乎臣闻贪吏之诛求世之所共嫉也惟不仁於贪吏然後能仁於民端平以来戢贪之诏凡几下有人心者不於此而变焉真冥顽无耻者也古之圣人其待天下士者何厚而天下士自待其身者亦厚周官十有二禁民商工贾皆与焉而独不及士汉宣帝诸诏为吏而下者半不曰营私则曰欺谩而赃之一字犹未之及是汉之待吏犹厚也然而上之所以待吏者固厚矣而今之为吏者反不能以厚待其身何耶臣谓欲去贪吏当自击巨贪始盖元载之家财既归於有司则十五道之官吏皆知所畏陛下惟能即其巨贪者去之则人人相率而为亷矣尚何患贪吏之不革而吾仁之有未至哉经制者国家之纲也臣闻汉大纲正唐万目举本朝万目虽未甚举而大纲则甚正臣尝求纪纲之所以正内侍官不过留後而无汉唐恭显之僭戚里不得预政而无汉唐吕霍之变政归中书而置以参贰则汉唐专权之患无之财布中外而总以三司则汉唐殖货之患无之凡此者皆纪纲之大者也肇创於国初而承袭於历代暂紊於熙宁而修复於绍兴抑臣拳拳有望於陛下者政权之纪纲坏自大观创违御笔之法始兵权之纪纲坏自宣和之用贯黼始圣明之朝万无是事然内批节帖间亦有之伏惟陛下以朝廷之纪纲一付於公议何患法制之不立而吾义有未尽者储蓄者兵民之命也臣闻古者民务农桑而家有余积上之人俾自藏以待水旱之灾故强塲有积食乡里有委积设有水旱以荒政十二聚万民是时富藏在民三代而下此意不古战国平籴已与古异虽曰富藏在官其实亦为民计也自平籴之後又有移粟之令武帝因水潦之灾下巴蜀之粟於江陵皆仁民之一术去夏水潦为患野无青草臣谓斯民止旦夕命矣陛下视饥溺由巳讲求荒政而斯民复有更生之喜伏惟陛下常以积贮为心则民食足而兵食与之俱足尚何患储蓄之不丰而吾义有未尽者财用者政事之纪也臣闻财用之在天地间止有此数不在国则在民汉唐中世兵祸频仍事力雕耗尝取食货志即其君臣所以理财者观之若算商车告缗钱等事汉史皆
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 10:28:50-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>