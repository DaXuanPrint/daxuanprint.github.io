<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="卷一。◎天部一,卷二。◎天部二,卷三。◎天部三,卷四。◎天部四,卷五。◎天部五,卷六。◎天部六,卷七。◎天部七,卷八。◎天部八,卷九。◎天部九,卷十。◎天部十,卷十一。◎天部十一,卷十二。◎天部十二,卷十三。◎天部十三,卷十四。◎天部十四,卷十五。◎天部十五,卷十六。◎时序部一,卷十七。◎时序部二,卷十八。◎时序部三,卷十九。◎时序部四,卷二十。◎时序部五,卷二十一。◎时序部六,卷二十二。◎时序部七,卷二十三。◎时序部八,卷二十四。◎时序部九,卷二十五。◎时序部十,卷二十六。◎时序部十一,卷二十七。◎时序">
<meta name="description" content="中国古代著名类书。宋代四大书之一。宋太宗时命李昉等14人编辑,从太平兴国二年(977)三月下诏开修,到雍熙元年(984)十二月完成,共用了六年零九个多月时间。系据北齐《修文殿御览》、唐人辑《文思博要》等类书编纂。初名《太平总类》，因太宗阅览，改题今名，简称《御览》。一千卷。分五十五门，五千四百七十四类目。征引古书一千五百七十九种。保存了大量原始资料，其中汉人传记百余种、旧地志二百余种尤为珍贵，是古书辑佚校勘的重要资料。唯因许多资料钞自前人类书，有不够准确处。1935年商务印书馆《四部丛刊三编》本，系张元济">
<title>太平御览_李昉_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">太平御览</span> <br/>
          作者： <span class="inputVal" id="bkauthor">李昉</span> <br/>
          朝代： <span class="inputVal" id="bkdate">宋代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">类书文集,类书,完结</span> <br/>
          字数： <span class="inputVal" id="bknum">[book_length]4983934</span> <br/>
          说明： <span class="inputVal" id="bkdec">中国古代著名类书。宋代四大书之一。宋太宗时命李昉等14人编辑,从太平兴国二年(977)三月下诏开修,到雍熙元年(984)十二月完成,共用了六年零九个多月时间。系据北齐《修文殿御览》、唐人辑《文思博要》等类书编纂。初名《太平总类》，因太宗阅览，改题今名，简称《御览》。一千卷。分五十五门，五千四百七十四类目。征引古书一千五百七十九种。保存了大量原始资料，其中汉人传记百余种、旧地志二百余种尤为珍贵，是古书辑佚校勘的重要资料。唯因许多资料钞自前人类书，有不够准确处。1935年商务印书馆《四部丛刊三编》本，系张元济用日本静嘉堂文库藏南宋蜀本三百一十五卷，与日本宫内省等地藏南宋蜀本，及日本安政二年(1855)活字本配补影印，版本较善。1960年中华书局又据以影印。近人钱亚新有《太平御览索引》，洪业等编有《太平御览引得》。</span> <br/>
          封面： <span class="inputVal" id="bkimg">Z_18578.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]太平御览
[book_author]李昉
[book_date]宋代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]类书文集,类书,完结
[book_length]4983934
[book_dec]中国古代著名类书。宋代四大书之一。宋太宗时命李昉等14人编辑,从太平兴国二年(977)三月下诏开修,到雍熙元年(984)十二月完成,共用了六年零九个多月时间。系据北齐《修文殿御览》、唐人辑《文思博要》等类书编纂。初名《太平总类》，因太宗阅览，改题今名，简称《御览》。一千卷。分五十五门，五千四百七十四类目。征引古书一千五百七十九种。保存了大量原始资料，其中汉人传记百余种、旧地志二百余种尤为珍贵，是古书辑佚校勘的重要资料。唯因许多资料钞自前人类书，有不够准确处。1935年商务印书馆《四部丛刊三编》本，系张元济用日本静嘉堂文库藏南宋蜀本三百一十五卷，与日本宫内省等地藏南宋蜀本，及日本安政二年(1855)活字本配补影印，版本较善。1960年中华书局又据以影印。近人钱亚新有《太平御览索引》，洪业等编有《太平御览引得》。
[book_img]Z_18578.jpg


[book_title]卷一 ◎天部一
○元气
《三五历记》曰：未有天地之时，混沌状如鸡子，溟涬始牙，濛(莫孔切。)鸿(胡孔切。)滋萌，岁在摄提，元气肇始。
又曰：清轻者上为天，浊重者下为地，冲和气者为人。故天地含精，万物化生。
《河图》曰：元气闿(音开)阳为天。
又曰：元气无形，汹汹蒙蒙，偃者为地，伏者为天也。
《礼统》曰：天地者，元气之所生，万物之所自焉。
《孝经左契》曰：元气混沌，孝在其中。
《汉书·律历志》曰：黄锺，黄者，中之色。故阳气施於下泉，孳萌万物，为六气元也。故以黄色名元气焉。
又曰：太极运三辰五星於上，元气转三统五行於下。
《家语》曰：夫礼必本之太一，太一分为天地，转为阴阳，变为四时，列为鬼神。(太一，谓元气也。)
《淮南子》曰：道始生虚廓，虚廓生宇宙，宇宙生元气，无有涯垠。清阳者，薄(音博。)劘(音摩。)而为天。
又曰：古未有天地之时，惟象无形，幽幽冥冥，茫茫昧昧，幕幕闵闵，鸿濛澒洞，莫知其门。有二神混沌生。(高诱注曰：二神，经天营地之神。)经天营地，孔(深也。)乎莫知其终，滔乎莫知其所止息。於是乃别为阴阳，离为八极。刚柔相成，万物乃形。
《遁甲开山图》曰：有巨灵者，遍得元神之道，故与元气一时生混沌。
又曰：南溟之山，金堂玉室，上无元气，实滋神化。
又曰：丽山氏分布元气，各生次序，产生山谷。
《帝系谱》曰：天地初起，溟涬濛鸿，即生天皇，始万八千岁，以木德王。
《十洲记》曰：昆陵，昆仑山也。上有金台玉阙，亦元气之所合，天帝之居治处。
《六韬》曰：天之为天远矣，地之为地久矣。万物在其间，各自利，何世莫之有乎？夫使世俗皆能顺其有，是乃溟涬濛鸿之时，为王故莫之能有。七十六圣发起，其所系天下而有之，岂一日哉！
杨泉《物理论》曰：扬雄非浑天而作盖天，圆其盖左转，日月星辰随而东西。桓谭难之，雄不解。此盖天者，复难知也。元气皓大，则称皓天。皓天，元气也，皓然而已，无他物焉。
扬雄《檄灵赋》曰：自今推古，至於元气始化，古不览今，名号迭毁，请以《诗》《春秋》言之。
又《解嘲》曰：《太玄》五千文，支叶扶疏，独说十馀万言，深者入地底，高者出苍天，大者涵元气，纤者入无伦。(等也。)
班固《东都赋》曰：万乐备，百礼暨，皇情浃，群臣醉，降烟煴，调元气。
又《汉颂论功歌诗》曰：后土化育兮四时行，修灵液养兮元气覆。冬同云兮春霡霂，膏泽洽兮殖嘉穀。
张衡《玄图》曰：玄者，包含道德，构掩乾坤，橐籥元气，禀受无原。
陈思王《魏德论》曰：元气否塞，玄黄渍薄，星辰逆行，阴阳舛错，国无完邑，陵无掩椁，四海鼎沸，萧条沙漠。
又《七启》曰：有形必朽，有端必穷，茫茫元气，谁知其终。
孙楚《石人铭》曰：大象无形，元气为母，杳兮冥兮，陶冶众有。
陆机《云赋》曰：摅神景於八幽，合洪化於烟煴，充宇宙以播象，协元气而齐勋。
潘岳《西征赋》曰：古往今来，邈矣悠哉，寥廓惚恍，化一气而甄三才。
○太易
《老子》曰：有物混成，先天地生。
《易乾凿度》曰：夫有形者，生於无形；故有太易者，未见气也。
《帝王世纪》曰：天地未分，谓之太易。
《列子》曰：夫有形者生於无形，则天地安从生？(自然而生。)故有太易、太初、太始、太素。(此有物之始，自微至著，变化自相因袭)太易者未见气也(易者，不穷滞之称，凝寂于太虚之域，将何见乎？即如《易系》之太极、老氏之混成。)太初者气之始也，(阴阳未判。下句所谓浑沦。)太始者形之始也，(阴阳既判，品物流形。)太素者质之始也。(质，性也。既为物矣。则方圆刚柔静躁各有其性。)气质具，未相离，(此直论气之形质，不复说太易，为三者宗本。下句别自明之。)故曰浑沦。浑沦者，言万物相浑沦而未相离也。(虽浑然一气不相离袭，而三才之道实潜兆乎其中。沦，语助也。)视之不见，听之不闻，循之不得，故曰易也。易无形畔，(老子曰：视之不见名曰希而曰易。易，简之别称也。太易之义如此而已，故能为万物宗，性真一而不变也。)易变而为一，(所谓易者，窈冥忽恍，不可变也。一气持之而化变，故寄名变也。)一变而为七，七变而为九。九，变者之究也，(究，穷也。一变而为七九，不足以次数者全，举阳数顾其都会也。)乃复变而为一。一者，形变之始。(既涉於有形之域，理数既终，乃复反而为一。反而为一，归形变之始也。此盖明变化往复无极)
○太初
《易乾凿度》曰：太初者，气之始也。
《帝王世纪》曰：元气始萌，谓之太初。
《诗推度灾》曰：阳本为雄，阴本为雌，物本为魂。(宋均注曰：本即原也，变阴阳为雌雄魂也。亦言未有形也。皆无兆朕，故谓之气。)雄生八月仲节，号曰太初，行三节。(节犹气也。太初者，气之始也。必知生八月仲者，据此时荠夌生以为验也。阳生物行三节者，须雌俱行物乃著也。)
《广雅》曰：太初，气之始也。清浊未分。
《庄子》曰：太初有无，(言太古之初，上下未形，所有者无。)无有无名。(既无有形，人无有名。)一之所起，有一而未形。(一谓道也。)物得以生，谓之德。
《淮南子》曰：稽古太初，人生於无，(当太初天地之始，人生於无形，无形生有形也。)成形於有，有形而制於物。(为物所制。)
扬雄《檄灵赋》曰：太易之始，太初之先，冯冯沉沉，奋搏无端。
王阜《老子圣母碑》曰：老子者，道也。乃生於无形之先，起於太初之前，行於太素之元，浮游六虚，出入幽冥，观混合之未别，窥清浊之未分。
陈思王《魏德论》曰：在昔太初，玄黄混并，浑沌濛鸿，兆朕未形。
阮籍《孔子诔》曰：养徒三千，升堂七十，潜神演思，因史作书，考混元於无形，本造化於太初。
又《大人先生传》曰：太初真人，惟太之根，专气一志，万物以存。
又曰：驰骛乎太初之中，休息乎无为之宫。太初何始，无后无先。
○太始
《易乾凿度》曰：太始者，形之始也。
又曰：雌生戌仲，号曰太始，雄雌俱行三节。(俱行，起自戌仲至亥。)
《帝王世纪》曰：气，形之初，谓之太始。
《楚辞·天问》曰：遂古之初，谁传道之？(王逸注曰：初，始也。太始之元，虚廓无形，神物未生，谁传此道。)上下未形，何由考之？(言天地未分，混沌无根，谁考述而知也。)
张衡《玄图》曰：玄者，无形之类，自然之根，作於太始，莫之与先。
阮籍《大人先生传》曰：登乎太始之前，览乎忽漠之初，虑周旋於无外，志浩荡而遂舒。
○太素
《易乾凿度》曰：太素，质之始也。
又曰：雄含物魂，号曰太素。(雌雄俱行，故能含物魂而生物也。独言雄雌，主於阳故也。)
《帝王世纪》曰：形变有质，谓之太素。太素之前，幽清寂寞，不可为象，惟虚惟无，盖道之根。道根既建，犹无生有，太素始萌，萌而未兆，谓之庞洪，盖道之幹。道幹既育，万物成体，於是刚柔始分，清浊始位，天成於外，而体阳故圆以动，盖道之实。
《礼斗威仪》曰：二十九万一千八百四十岁而反太素冥茎，盖乃道之根也。
《礼含文嘉》曰：推之以上元为始，起十一月甲子朔旦，夜半冬至，日月五星俱起牵牛之初。(郑玄注：上元，太素已来至所求年。)
《广雅》曰：太素，质之始也，已有素朴而未散也。
《乐动声仪》曰：作乐制礼时，有五音始於上元，戊辰夜半冬至，北方子。(郑玄注曰：戊辰土位，土为宫，宫为君，故作乐尚之以为始也。夜半子，亦天时之始。礼稽命微起於太素，十一月阏逢之，曰岁在摄提格之纪，是云作乐制礼，盖作乐则有礼，通其文耳。)
张衡《灵宪注》曰：太素之前，幽清玄静，寂寞冥默，不可为象，厥中惟灵，如是者永久焉，斯谓冥茎，盖乃道根，道根既建，由无生有，太素始萌，萌而未兆，并体同色，坤屯不分。(坤屯，音浑沌。)
陈思王《髑髅说》曰：昔太素氏不仁，劳我以体，苦我以生，今也幸变而之死，是反吾真也。
又《魏德论》曰：不能贯道义之精英，穷混元于太素，亦以明矣。
又《魏文帝诔》曰：皓皓太素，两仪始分，冲和产物，肇有人伦。
又《大暑赋》曰：壮皇居之瑰玮兮，步八闳而为宇。节四运之常气兮，逾太素之仪矩。
阮籍《通老论》曰：圣人明於天人之理，达於自然之分，通於治化之体，审於大慎之训，故君臣垂拱完太素之朴，百姓熙怡保性命之和。
又《诗》曰：焉得松乔，熙神太素，逍遥区外，登我年祚。
又《老子赞》曰：阴阳不测，变化无伦，飘飖太素，归虚反真。
陆机《孙权诔》曰：皇圣应期，有命太素，承乱下萌，清难天步。
又《浮云赋》曰：集轻浮之众采，厕五色之藻气。贯元虚於太素，薄紫微而竦戾。
又《诗》曰：太素卜令宅，希微启奥基。玄冲纂懿文，虚无承先师。
又《诗》曰：澄神玄漠流，栖心太素域。弭节欣高视，俟我大梦觉。
《顾公直答陆机》曰：恢恢太素，万物初基。在昔哲人，观众济时。
○太极
《易·系辞》曰：易有太极，是生两仪。两仪生四象，四象生八卦。
《汉书·律历志》曰：太极元气，函三为一。
又曰：太极中央元气，故为黄锺。
又曰：元以统始。易，太极之首也。
《帝王世纪》曰：质形已具，谓之太极。
《乐动声仪》曰：神守於心，游於目，穷於耳，往乎万里而至疾，故不得而不速。从胸臆之中而彻太极，援引无题，人神皆感，神明之应，音声相和。
班固《典引》曰：太极之先，两仪始分，烟烟煴煴，有沉而奥，有浮而清。
陈思王《七启》曰：夫太极之初，混沌未分，万物纯纯，与道俱运。
又《画赞叙》曰：上形太极混元之前，却列将来未萌之事。
阮籍《通老论》曰：道者法自然而为化，侯王能守之，万物将自化。《易》谓之太极，《春秋》谓之元，老子谓之道。
陆机《云赋》曰：览太极之初化，判玄黄於乾坤，考天壤之灵变，莫稽美乎庆云。
傅玄《风赋》曰：嘉太极之开元，美天地之定位。乐雷风之相薄，悦山泽之通气。
张华《诗》曰：混沌无形气，奚从生两仪？元一是能分，太极焉得离？玄为谁翁子，道是谁家儿？天行自西回，日月曷东驰？
陆士龙《答士衡诗》曰：伊我世族，太极降精，昔在上代，轩虞笃生。
○天部上
《释名》曰：天，显也，在上高显也。天，坦也，坦然高而远也。
《易》曰：天垂象，见吉凶，圣人则之。
又曰：观乎天文，以察时变；观乎人文，以化成天下。
又曰：立天之道，曰阴与阳。
又曰：天行健，君子以自强不息。
又曰：本乎天者亲上，本乎地者亲下。
又曰：天地之道，贞观者也。
又曰：天道亏盈而益谦。
又曰：天地设位，而易行乎其中。
又曰：乾为天。
又曰：时乘六龙以御天。
又曰：天尊地卑，乾坤定矣。
又曰：在天成象，在地成形。
又曰：大哉乾元，万物资始乃统天。
《书》曰：高明柔克，沉潜刚克。(高明，谓天也。)
又曰：乃命羲和，钦若昊天。
又曰：皇天无亲，惟德是辅。
又曰：皇天震怒，命我文考，肃将天威。
《诗》曰：敬天之威，不敢驰驱。
又曰：天步艰难，之子不犹。
又曰：悠悠苍天，此何人哉！
又曰：谓天盖高，不敢不跼；谓地盖厚，不敢不蹐。(跼，曲也。蹐，累足也。《笺》云：跼蹐者，天高而有雷电，地厚而有沦陷，此民疾苦，王政上下皆可畏怖之言。)
《礼》曰：天地之道，博也，厚也，高也，明也，悠也，久也，今夫天，斯昭昭之多，及其无穷也，日月星辰系焉，万物覆焉。
又曰：天则不言而信，天无私覆，是天道也。无为而物成。
又曰：天秉阳，垂日星。(秉，持也。)
又曰：天不爱其道，故天降甘露。
又曰：天有四时，春夏秋冬，风雨霜露，无非教也。
又曰：著不息者，天也。圣人作乐以应天。
又曰：燔柴於泰坛，以祭天也。
又曰：孟冬之月，天气上腾，地气下降。
又曰：祭天於南郊，就阳之义也。祭天扫地，而祭於其质而已矣。
又曰：清明象天。
《传》曰：天有六气，降生五味。(六气者，阴阳风雨晦明。)
又曰：叔孙穆子梦天压己，弗胜。
又曰：公孙归父会楚子於宋，宋人告急於晋，晋侯欲杀之。伯宗曰："不可。天方授楚，未可与争，虽晋之强，能违天乎？"
又曰：晋侯赐毕万魏。卜偃曰："毕万之后必大。万，盈数也；魏，大名也。以是始赏，天启之矣。"
《尔雅》曰：穹苍，苍天也。(天形穹隆，其色苍苍，因以名云。)春为苍天，(万物苍苍生也。)夏为昊天，(言气皓旰。)秋为旻天，(旻犹愍也。愍，万物凋落也。)冬为上天。(言时无事，在上临下而已。)
《语》曰：天何言哉？四时行焉，百物生焉。
又曰：惟天为大，惟尧则之。
又曰：夫子之不可及也，犹天之不可阶而升也。
《易乾凿度》曰：天动而施曰仁，地静而理曰义。
又曰：轻清者上为天，重浊者下为地。
又曰：天有阴阳，地有柔刚，人有仁义，是谓三才。
京房《易传》曰：地动阴有馀，天裂阳不足。此臣下盛强，害君上之变也。景帝三年，天东北有赤气，广长十馀丈，或曰天裂，其后七国兵起。
《春秋说题辞》曰：天之为言颠也，居高理下，为人经也。(《白虎通》亦云。)群阳，精也。合为太一，分为殊名，故立字"一大"为天。
《礼统》曰：天地者，元气之所生，万物之祖也。天之为言镇也，神也，珍也。施生为本，运转精神，功效列陈，其道可珍重也。
《尚书考灵耀》曰：中央钧天，其星角亢；东方皋天，(《吕氏春秋》曰苍天，《广雅》曰上天。)其星房心；东北变天，其星斗箕；北方玄天，其星须女；西北幽天，其星奎娄；西方成天，(《吕氏春秋》曰皓天。)其星胃昴；西南朱天，其星参狼；南方赤天，(《吕氏春秋》《广雅》皆曰炎天。)其星舆鬼柳；东南阳天，其星张翼轸。(《吕氏春秋》曰：天有九野，东方曰苍天，西方曰皓天，南方曰炎天，其余皆同。)
《周书》曰：神农之时，天雨粟，神农耕而种之。
《尚书中候》曰：天地开辟，甲子冬至。日月若悬璧，五星若编珠。
《诗纪历枢》曰：箕为天口，主出气。
《大戴礼》曰：放勋，其仁如天，其智如神，就之如日，望之如云。
《春秋感精符》曰：人主与日月同明，四时合信，故父天母地，兄日姊月。(父天於圜丘之礼也。母地於方泽之祭也。兄日於东郊，姊月於西郊也。)
《春秋繁露》曰：天有十端：天为一端，地为一端，阳为一端，阴为一端，水为一端，土为一端，人为一端，金为一端，木为一端，火为一端，凡十端。天亦有喜怒之气、哀乐之心，与人相副，以类合之，天人一也。春喜气故生，秋怒气故杀，夏乐气故养，冬哀气故藏，四者天人同有之。
《春秋内事》曰：天有十二分次，日月之所躔也。
《春秋元命包》曰：天不足西北，阳极於九，故周天九九八十一万里。
《孝经援神契》曰：周天七衡六间者，相去万九千八百三十三里三分里之一，合十一万九千里。从内衡以至中衡，从中衡以至外衡，各五万九千五百里。
《史记》曰：叔虞母梦天谓武王曰："余今命汝生子，名虞，余与之唐。"及生子，有文在手，曰虞，遂因命之。
《汉书·东方朔答难》曰：以管窥天，以蠡测海，岂能考其文理哉？
又曰：汉惠帝二年，天眼开北，广十馀丈。
《后汉书》曰：和熹邓皇后尝梦扪天，天体荡荡正青，滑如磄〈石弟〉，有若锺乳状，乃仰嗽饮之。以讯占梦，言尧梦攀天而上，汤梦及天而舐之。此皆圣王之前占，吉不可言。
《蜀志》曰：吴使张温来聘，秦密在诸葛亮座。温曰："何人？"亮曰："学者。"温问曰："天有头乎？"密曰："有。《诗》曰：'乃眷西顾'。天若无头，何以顾之？"又曰："有耳乎？"曰："有。《诗》云：'鹤鸣于九皋，声闻于天'。无耳，何以闻之天？""有足乎？"曰："有。《诗》云：'天步艰难'。若无足，何以步？""天有姓乎？"曰："有。"曰："何姓？"曰："姓刘。""何以知之？"曰："其子姓刘，故以知之。"温大敬之。
《晋书》曰：世祖登祚，探策得一，群臣失色。吏部郎中裴楷进曰："天得一以清，地得一以宁，王侯得一为天下贞。"上大悦。
又曰：惠帝末，天裂为二，无云，有声如雷。
《晋中兴书·征祥说》曰：大兴二年，天鸣东南，有声，如水相薄。三年，又鸣。后哀帝废。
《后魏书》曰：圣武田於野，见辎軿自天而下，至则见美女，曰："天使我偶君。"遂寝宿，旦乃还。期周年复会於此。既而以所生男授帝，曰："善养之，世为帝王。"子即始祖也。
《齐书》曰：王摛史学博闻，永明中，天忽黄色照地，众莫能解。摛云："是荣光。"世祖大悦，用为永阳郡守。
《陈书》曰：高祖梦天开数丈，有一人朱衣捧日，令帝张口纳之。及觉，犹热，后二百日为帝。
《太平御览》　宋·李昉

[book_title]卷二 ◎天部二
○天部下
《老子》曰：天得一以清。天无以清，将恐裂。
又曰：域中有四大：道大，天大，地大，王亦大。
《庄子》曰：天之苍苍，以其正色耶！其远而至极也。
《文子》曰：朴至大者无形状，道至大者无度量。故天圆不中规，地方不中矩。
又曰：天明日明，然后能正四方；君明臣明，然后能照万物；域中四明，故能久。
又曰：高莫高於天，下莫下於泽。天高泽下，圣人法之。
又曰：天爱其精，地爱其平，人爱其情。天之精，日月星辰雷霆风雨也；地之平，水火金木土也；人之情，思虑聪明喜怒也。
《列子》》曰：杞国有人忧天崩坠，身亡所寄，废於寝食。又有忧彼忧者，因晓之曰："天，积气耳。若屈伸呼吸，终日在天中行止，奈何忧崩坠乎？"其人曰："天果积气，日月星辰不当坠耶？"晓者云："日月星辰亦积气之光耀者也。"长庐子闻而笑曰："虹霓也，云雾也，风雨也，四时也，此积气之成乎天者也。知积气也，何以不坏？夫天地，空中之一细物，有中之最巨也。难穷终始，此固然矣。忧其坏者，亦为远大；言不坏者，亦为未是。天地不得不坏，则会归於坏时，奚为不忧哉？"列子闻而笑曰："言天地坏亦谬矣，言不坏亦谬矣。坏与不坏，吾所不知也。虽然，彼一也，此一也。故生不知死，死不知生；来不知去，去不知来。坏与不坏。吾何容心哉？"
又曰：汤问夏革曰："四海之外奚有乎？"曰："犹齐州也。"汤曰："汝奚以实之？"革曰："朕东行至营，人民犹是也。问营之东，复犹营也。西行之豳，民人犹是也。问豳之西，复犹豳也。朕以是知四海、四荒、四极之外不异是也。故大小相含，无穷极也。含万物者，亦如含天地。含万物也故不穷，含天地之表故无极。朕亦焉知天地之表不有大天地者乎！亦吾所不知也。天地亦物，物有不足，故昔者女娲氏选五色之石以补阙，断鳌之足(鳌，巨龟也。)以立四极。其后共工氏与颛顼争为帝。(《淮南子》曰：与神农争。)怒触不周之山，折天柱，绝地维。故天倾西北，日月星辰就焉；地不满东南，故百川水潦归焉。"
《抱朴子》曰：宣夜之书亡，而《郄萌记》先师相传。《宣夜说》云："天无质，仰而瞻之。高远无极，眼瞀睛极，苍苍然也。譬旁望远道黄山而皆青，俯察千仞之谷而黝黑。夫青冥色黑，非有体也。日月星象浮生空中，行止皆须气焉。故七曜或住或游，逆顺伏见无常，进退不同，由无所根系故各异也。故辰极常居其所，北斗不与众星西没焉。七曜皆东行，日日行一度，月行十三度，迟疾任性，若缀附天体，不得不尔也。"
又曰：良将刚则法天，可望而不可干；柔则象渊，可观而不可入。
《淮南子》曰：四时天之吏，日月天之使，星辰天之期，虹蜺彗星天之忌。
又曰：天有九野，九千九百九十里，四隅去地五万里。
杨子《法言》曰：惟天为聪，惟天为明。夫能高其目而下其耳者，匪天也夫！
又曰：或问天曰："吾於天欤，见无为之为矣。"或曰："雕刻众形者，匪天欤？"曰："以其不雕刻也。如物刻而雕之焉，得力而给诸？"
又曰：天可度，则覆物浅矣。
《申子》曰：天道无私，是以恒正；天常正，是以清明。
《管子》曰：天或维之，地或载之，莫之维，天已坠矣，况於人乎！
《曾子》曰：单居离问曾子曰："天圆而地方，诚有之乎？"曾子曰："天之所生上首，地之所生下首，上首之谓圆，下首之谓方，始识天圆而地方，则是四角之不掩也。参尝闻之夫子曰：天道曰圆，地道曰方；方曰幽，圆曰明。明者吐气，是故外景；幽者含气，是故内景。"
《墨子》曰：飘风苦雨，溱溱而至，此天之所以罚百姓不上同於天者也。
《孔丛子》曰：魏王问子顺曰："寡人闻：昔者上天神异后稷，而为之下嘉穀，周遂以兴。"
《吕氏春秋》曰：天道圆，地道方，圣人所以立天下。天圆谓精气圆通，周复无杂，故曰圆。地方谓万物殊形，皆有分职，不能相为，故曰方。主执圆，臣处方，方圆不易，国乃昌。
又曰：天地车轮，终则复始，极则复反。
又曰：天地大矣，生而不子，成而不有，万物皆被其泽，得其利，而莫知其所由始，三皇五帝之德也。
又曰：天有九野。何谓九野？中央曰钧天，东方曰苍天，(《尚书考灵耀》曰皋天，《广雅》曰上天。)东北方曰变天，北方曰玄天，西北方曰幽天，西方曰皓天，(《尚书考灵耀》、《广雅》皆曰成天。)西南方曰朱天，南方曰炎天，(《尚书考灵耀》曰赤天。)南东方曰阳天。
《太玄经》曰：九天：一为中天，二为羡天，三为顺天，四为更天，五为睟天，六为廓天，七为咸天，八为沉天，九为成天。
又曰：天以不见为玄，地以不形为玄，人以心腹为玄，天奥西北，郁化精也；地奥黄泉，隐营魄也；人奥思虑，含至精也。
《说苑》曰：齐景公问子贡曰："仲尼贤乎？"曰："贤。"又问曰："奚若？"曰："不知也。"公怪之。子贡曰："今谓天高，无少长贤愚皆知。若问其高几何，皆曰不知。仲尼之贤，犹天之高也，奚得以知？"又曰：臣事仲尼，犹执杯就江海饮，莫知浅深也。"
又曰：齐桓公问管仲曰："王者何贵？"对曰："贵天。"桓公仰视天。管仲曰："所谓天者，非谓苍苍莽莽之天也。居人上者，以百姓为天。"
蔡邕《天文志》曰：言天体者有三家：一曰周髀，二曰宣夜，三曰浑天。宣夜之学，绝无师法。周髀术数具存，考验天状，多所违失，故史官不用。惟浑天者近，得其情，今史官所用，候台铜仪则其法也。立八尺圜仪之度，而具天地之象，以正黄道，名察发敛，以行日月，以步五纬，精微深妙，百世不易之道。
《异苑》曰：陶侃梦飞翔冲天，天门九重，已入其八，馀一门不得进，以翼搏天，一翅致折，惊而坠下，左腋肿痛。后威果振主，欲有窥拟之志，每忆折翅之祥，抑心而止。
徐整《三五历纪》曰：天地浑沌如鸡子，盘古生其中，万八千岁。天地开辟，阳清为天，阴浊为地，盘古在其中，一日九变，神於天，圣於地。天日高一丈，地日厚一丈，盘古日长一丈。如此万八千岁，天数极高，地数极深，盘古极长，后乃有三皇。数起於一，立於三，成於五，盛於七，处於九，故天去地九万里。
《广雅》曰：太初，气之始也，清浊未分。太始，形之始也，清者为精，浊者为形。太素，质之始也，已有素朴而未散也。二气相接，剖判分离，清浊为天地。
又曰：天圆广，南北二亿三万三千五百里七十五步，东西短减四步，周六亿十万七百里二十五步。从地至天，一亿一万六千七百八十一里半；下地至厚，与天高等。
又曰：南方曰炎天，西南方曰朱天，西方曰成天，西北方曰幽天，北方曰玄天，东北方曰变天，东南方曰阳天，中央曰钧天，东方曰上天，谓之九天。九天之际曰九垠(垠，堮也。)九天之外曰次九垓。(垓，阶也。言其阶次九也。)
《纂要》曰：天地四方曰六合，四方上下谓之宇，古往今来谓之宙。
《白虎通》曰：男女总名为人。天地所以无总名何？天圆地方不相类也。天左旋，地右周，犹君臣阴阳相向也。
又曰：天所以有灾变何？所以谨告人君，觉悟其过，欲令悔，慎思虑也。
黄帝《素问》曰：积阳为天，故曰清阳。
《河图挺佐辅》曰：百世之后，地高天下，不风不雨，不寒不暑，民复食土，皆知其母，不知其父。如此千岁之后而天可倚杵，汹汹隆隆，曾莫知其始终。
《汲冢纪年书》曰：懿王元年，天再旦於郑。
东方朔《神异经》曰：昆仑有铜柱焉。其高入天，谓之天柱。
《皇览冢墓记》曰：好事者言：黄帝乘龙升云登朝霞，上至列阙，倒影天体，如车有盖，日月悬著，何可上哉！
张衡《灵宪》曰：天有九位，自地至天一亿万六千三百五十里。悬天之晷、薄地之仪，皆千里而差一寸
孙氏《瑞应图》曰：舜时后稷播植，天降秬秠，故《诗》曰："天降嘉种，惟秬惟秠。"(秬音巨，秠音丕。)
《论衡》曰：天门在西北，又日月五星随天而西移，行迟天耳。譬若硙石之上，蝼蚁行迟，硙转疾，内虽异行，外犹俱转。
又曰：天行三百六十五度，凡积十三万里也。其行甚疾，无以为验，倘与陶钧之运、弩矢之流相类似乎？
又曰：天平与地无异，若覆盆之状。
《洛书甄耀度》曰：周天三百六十五度四分度之一。夫一度为千九百三十二里，则天地相去十七万八千五百里。
《关令内传》曰：天地南午北子相去九千万里，东卯西酉亦九千万里，四隅空相去九千万里，天去地四千万里。
又曰：天有五亿五万五千五百五十里，地亦如之，各以四海为脉。
伏侯《古今注》曰：成帝建始三年七月，夜有黄白气，长十余丈，明照地，或曰天裂，或曰天剑。
《五经通义》曰：神之大者，昊天上帝。(即耀魄宝也。)
又曰：天皇大帝亦曰太一。又曰：其佐曰五帝。(东方青帝灵威仰，南方赤帝赤熛怒，西方白帝白招拒，北方黑帝汁光纪，中央黄帝含枢纽。)
又曰：天所以有雷霆风雨霜雪雾露何？欲以成岁润万物，因以见灾异也。
邹衍大言天事，号谈天衍。
虞昺《穹天论》曰：天形穹隆如笠，而冒地之表，浮元气之上。譬覆奁以抑水而不没者，气充其中也。日绕辰极，没西而还东，不入地中也。
《天文录》曰：古人言天地之形者有三：一曰浑天，二曰盖天，三曰宣夜。宣夜之说未尝闻也。后有虞昺作《穹天论》，姚信作《昕天论》，虞喜作《安天论》。众形殊象，参差其间。盖天之说又有三体：一云天如车盖，游乎八极之中：一云天形如笠，中央高而四边下；亦云天如欹车盖，南高北下。
桓谭《新论》曰：通人扬子云因众儒之说，以天为盖，常左旋，日月星辰随而东西。乃图画形体行度，参以四时历数，昏明昼夜，欲为世人立纪律，以垂法后嗣。余难之曰："春秋，昼夜欲等，平旦，日出於卯正东方；暮，日入於酉正西方。今以天下人占视之，此乃人之卯酉，非天卯酉。天之卯酉，当北斗极。北斗极，天枢。枢，天轴也，犹盖有保斗矣。盖虽转，而保斗不移。天亦转周匝，斗极常在，知为天之中也。仰视之，又在北，不正在人上，而春秋分时，日出入乃在斗南，如盖转，则北道近，南道远，彼昼夜数何从等乎？"子云无以解也。后与子云奏事，坐白虎殿廊庑下，以寒，故背日曝背。有顷，日光去背，不复曝焉。因以示子云曰："天即盖转而日西行，其光彩当照此廊下而稍东耳，无乃是反应浑天家法焉！"子云立坏其所作，则儒家以天为左转非也。
杨泉《物理论》曰：天者，旋也，均也，积阳纯刚，其体回旋，群生之所大仰。
又曰：儒家立浑天，以追天形，从车轮焉。周髀立盖天，言天气循边而行，从磨石焉。斗极，天之中也。言天者，必拟之人，故自脐以下人之阴也，自极以北天之阴也。所以立天地者，水也；成天地者，气也。水土之气升而为天。天者，君也。夫地有形而天无体，譬如火焉，烟在上，灰在下也。浑天说天，言天如车轮而转，日月旦从上过，夜从下过，故得出卯入酉。或以斗极难之，故作盖天，言天左转，日月右行，皆缘边为道。就浑天之说，则斗极不正；若用盖天，则日月出入不定。夫天，元气也，皓然而已，无他物焉。
姚信《昕天论》曰：若使天裹地，如卵含鸡，地何所倚立而自安固？若有四维柱石，则天之运转将以相害。使无四维，因水势以浮，则非立性也。若天经地行於水中，则日月星辰之行，将不得其性。是以有两地之说，下地则上地之根也，天行乎两地之间矣。今地形立於下，天象运乎上，譬如人颐移临胸，而项不覆背，近取诸身，故知天体南低入地，北则高也。冬至极低，天运近南，故日去人远，斗去人近。北气至，故冰寒也。夏至极起，天运近北，故斗去人远，日去人近。南天气至，故蒸热也。极之高时，日所行地中浅，故夜短；天去地高，故昼长。极之低时，日所行地中深，故夜长；天去地下，故昼短。然则天行寒依於浑，夏依於盖也。
《楚辞·天问》曰：圆则九重，孰营度之？(言天圆九重，谁度知之。)惟兹何功，孰初作之？(言此天九重，谁功始之。)管维焉系，天极焉加？(管，转纲也。言天夜转徙，宁有维纲系其际，极安所加乎也。)八柱何当，东南何亏？(言天有八山为柱皆何直，东南不足，谁能缺也。)
《古乐府诗》曰：天上何所有，历历种白榆。
○浑仪
《说文》曰：浑者，制仪器也。
《书》曰：正月上日，受终於文祖。在璇玑玉衡，以齐七政。(范宁注曰：璇为衡，玑者转也，衡者平也，若今浑天矣。王者所以正天文之器。)
《尚书考灵耀》曰：观玉仪之旋，昏明主时。(以玉为浑仪，故曰玉仪也。)
《文耀钩》曰：高辛受命，重黎说天文，唐尧即位，羲和立浑仪。
《孝经援神契》曰：后偷任威，折其玉斗，失其金椎。(后，君也。偷，独苟自专也。玉斗，北斗以玉为之，偷浑仪也。金椎以喻国之重宝也。)
《刘氏历·正问》曰：说云，颛顼造浑仪，黄帝为盖天，皆以天象盖也。
《浑天仪》曰：天如鸡子，地为中黄，居其天内。天大地小，表里有水，天地各乘气而立，载水而浮，日月星辰绕地下，故二十八宿半见隐，天转如车毂之运。
王蕃《浑天说》曰：浑天之作，由来尚矣。考之於天，信而有证。旧说天地之体，状如鸟卵，天包地外，犹壳之裹黄也。周回如弹丸，故曰浑天，言其形体浑浑如也。周天三百六十五度五百八十九分度之百四十五，东西南北，展转周规，半覆地上，半在地下，故二十八宿半见半隐。以仪准之，其见常一百八十二度有奇，是以知其半覆地上、半在地下也。黄赤二道相与交错，其间相去二十七度。以两仪准之，俱三百六十五度。有赤道见者，常百八十二度半强。又南北考之，天见者亦一百八十二度半强。是知天之体圆如弹丸。北出地三十六度，是知南极入地亦三十六度，而两极相去百八十二度半强也。
虞喜《安天论》曰：太史令陈季胄，以先贤制木为仪，名曰浑天。
又曰：言天体者三家，浑、盖之术具存，而宣夜之法绝灭，有意续之而未遑也。近见姚元道造《昕天论》，又睹族祖河间立《穹天论》，鄙意多嫌。喜以为天高无穷，地深不测，地居卑静之体，则天有常安之象。形相覆冒，无方圆之义。浑、盖之家依《易》立说，云天运无穷，或谓浑然包地，或谓浑然而盖。愚谓若必天裹地，似卵中黄，则地是天中一物，圣人何别为名而配天乎？古之遗语"日月行於飞谷"，谓在地中也。不闻列星复流於地，又飞谷一道，何以容此？且谷有水体，日为火精，冰炭不共器，得无伤日之明乎？此盖天所以为臣难也。或难曰：《周礼》有方圆之丘祭天地，则知乾坤有方圆体也。答曰：郊祭大报天，而主日配。日月形圆，圆丘似之，非天体也。祭方者，别之於天，尊卑异位，何足怪哉！周髀之术多是盖天，盖天虽与浑异，而星辰有常数。今陈氏见髀上观周，因言周浑。周髀、宣夜，或人姓名，犹星家有甘石也。盖天之体转四方，地卑不动，天周其上，故云周髀。宣，明也；夜，幽之数，其术兼之，故云宣夜。
贺道养《浑天记》曰：昔记天体者有三：浑仪莫知其始，《书》以齐七政，盖浑体也。二曰宣夜，夏殷之法也。三曰周髀，当周髀之所造，非周家术也。近世复有四术：一曰方天，兴於王充；二曰轩天，起於姚信；三曰穹天，由於虞喜。皆以抑断浮说，不足观也。惟浑天之事，证验不疑。
《晋阳秋》曰：吴有葛道，字思真，改作浑天，使地居中，以机转之，天转而地止。(道，古道字。)
《义熙起居注》曰：十四年，相国表曰："间者平长安，获张衡所作浑仪、土圭，历代宝器，谨遣奉送，归之天府。"
《梁书》曰：陶弘景尝造浑天象，高三尺许，地居中央，天转而地不动，以机动之，悉与天相会。
又曰：虞僧诞，会稽余姚人，以《左氏》教授，听者亦数百人，该通义例，当世莫及。先是，儒者论天，互执浑、盖二义，论盖不合浑，论浑不合盖。崔灵恩立义，以浑、盖为一焉。
《隋书》曰：耿询见其故人高智宝以玄象直太史，询从之，受天文算术。询创意造浑天仪，不假人力，以水转之，施於暗室中，外候天时，合如符契。
《唐书》曰：将军李守忠奏三殿上所安置浑天仪，铜鼎上津流。(事具雨门。)
《董卓别传》曰：卓冶铸候望璇机仪。
《益部耆旧传》曰：汉武帝时，洛下闳明晓天文，於地中转浑天，定时节。
《风土记》曰：璇衡，即今浑仪。云古者以玉为之，转运者为机，持正者为衡。一说以良玉为管，中有光，盖取明以助远察。
张衡《浑天仪》曰：赤道横带天之腹，去极九十一十九分度之五；黄道邪带其腹，出赤道表里各二十四度。故夏至去极六十七度而强，冬至去极百一十五度亦强也。然则黄道邪截赤道者，则秋分之去极也。今此春分去极九十度，秋分去极九十一度少者，就夏至晷景去极之法以为率也。
王蕃《浑天说》曰：浑天遭周秦之乱，师徒断绝而丧其文，惟浑仪常在候台，是以不废，故其扬榷可得而言。至於纤微委曲，阙而不传。蔡邕以为精微深妙、百世不易之道。
杨子《法言》曰：或问浑天，曰："落下闳营之，鲜于望人度之，中丞象之。"请问盖天，曰："盖哉，盖哉！未几也。"(李轨注曰：几，近。)
桓子《新论》曰：杨子云好天文，问之於黄门作浑老工，曰："我少能作其事，但随尺寸法度，殊不晓达其意，后稍稍益愈，到今七十乃甫适知已，又老且死矣。今我儿子爱学作之，亦当复年如我乃晓知己。又且复死焉。"其言可悲可笑也。
颜延之上《立浑天铜仪表》曰：臣昔奉使入关，值大军旋师，浑仪在路，肆观奇秘，绝代异宝。
○刻漏
《说文》曰：漏，以铜盛水，刻节，昼夜百刻。
《周礼·夏官》：挈壶氏：掌挈壶以令军井。(谓军穿井成，挈壶悬其上，令军中士皆望见，知下有井也。壶所以盛饮，故以壶表井也。)凡军事，悬壶以序聚柝：凡丧，悬壶以代哭。皆以水火守之，分以日夜。(郑司农曰：悬壶以为漏也。以序聚柝，以次更聚系柝备守也。玄谓击柝，两木相敲，行夜时也。丧礼未大敛代哭，以水守壶者为沃漏也，以火守壶者，夜则视刻数也。分以日夜者，异昼夜漏也。)
《诗序》曰：《东方未明》，刺无节也。朝廷兴居无节，号令不时，挈壶氏不能掌其职焉。(挈壶氏掌刻漏。)
《汉书》曰：董贤为郎，传漏陛下，上见悦之。
又《哀帝纪》曰：诏大赦天下，以建平二年改为太初元年，号曰"陈圣刘太平皇帝"，(韦昭曰：敷陈圣刘之德也。)刻漏以百二十为度。(韦昭曰：旧漏昼夜共百刻，今增其二十也。)
《续汉书·律历志》曰：建武十年，诏施行漏刻，以日长短为数率，日南北二度四分而增减一刻一气。永元十年，太史霍融上言官漏刻率，九日增减一等，不与天相应，不如夏历。
《东观汉记》曰：樊英每当直事，常晨驻车待漏。
《汉杂事》曰：鼓以动众，钲以止众。夜漏尽，鼓鸣则起；昼漏尽，钲鸣则息。
《吴录》曰：吴范，字文则，善占候，知风气。关羽将降孙权，问范，范期日中，权立表下漏以待之。及中不至，权问其故，范曰："未正中也。"顷之，有风动帷，范曰："羽至矣。"斯须，外称万岁，传言得羽。
《齐书》曰：武帝时，宫内深隐，不闻端门鼓漏声。置钟於景阳楼，上应五鼓及三鼓，宫人闻钟声，早起妆饰。
《后魏书》曰：自魏初大将行兵，长孙嵩拒宋，武奚斤征河南，独给漏刻。
《隋书》曰：耿询作马上刻漏，世称其妙。炀帝即位，进欹器，帝善之。
《东方朔别传》曰：武帝常饮酎，以八月九月中禾稼方盛熟，夜漏下水十刻，微行乃出。
桓子《新论》曰：漏刻燥湿寒温辄异度，昼日参以晷景，暮夜参以星宿，则得其正。
陆机《漏赋》曰：激悬泉以远射，跨飞途而遥集；伏阴虫以承波，吞縆流其如挹。
王廙《洛都赋》曰：挈壶司刻，漏樽泻流；仙叟秉尺，随水沉浮。
孙绰《漏刻铭》曰：近取诸物，远赞自然，累筒三阶，积水成渊，器满则盈，承虚赴下，灵虬吐注，阴虫承泻。
《太平御览》　宋·李昉

[book_title]卷三 ◎天部三
○日上
《说文》云：日者，实也，太阳之精不亏。字从口一，象形也。又君象也。
《易》曰：《离》为日。
又曰：日中则昃。
又曰：日以烜之。
又曰：日月运行，一寒一暑。
又曰：阴阳之义配日月。
又曰：悬象著明，莫大乎日月。
又曰：日月之道，贞明者也。
又曰：日中为市，致天下之民，聚天下之货。
又曰：日往则月来，月往则日来，日月相推而明生焉。
又曰：日昃之离，不鼓缶而歌，则大耋之嗟。凶。
又曰：《丰卦》曰："丰。亨，王假之。勿忧。宜日中。宜照天下也。"(以勿忧之德，故宜照天下。)
又曰：日月丽乎天。
又曰：日月得天而能久照。
《书》曰：寅宾出日，平秩东作。日中，星鸟，以殷仲春。
又曰：日永，星火，以正仲夏。日短，星昴，以正仲冬。
又曰：寅饯纳日，平秩西成。
《诗》曰：其雨其雨，杲杲出日。
又曰：谓予不信，有如皎日。
又曰：嗈々鸣雁，旭日始旦。
又曰：日之夕矣，羊牛下来。
又曰：日居月诸，胡迭而微。
又曰：日出东方，照临下土。
又曰：春日迟迟，采蘩祁祁。
《礼》曰：二月中气，祀朝日於东郊。
又曰：玄端而朝日於东门之外。
又曰：天无二日，土无二王。
又曰：季冬。是月也，日穷于次，月穷于纪。(言运行周匝，于故处次舍也。纪犹会也。)
又曰：五月中气，是月也日长至，十一月日短至。
《周礼·春官》曰：眡祲：掌十辉之法，以观妖祥、辨吉凶。(袄祥，善恶之征。郑司农云：辉谓日光气也。)一曰祲，二曰象，三曰镌，四曰监，五曰闇，六曰瞢，七曰弥，八曰叙，九曰隮，十曰想。(祲，阴阳气相侵也。象如赤鸟也。镌谓日旁气四面反乡如辉状。监，云气临日也。暗，日月食也。瞢，瞢无光也。弥者，白虹弥天也。叙者，云有次序，如山在日上也。隮者，外气也。想者，耀光者也。)
又曰：大司徒：以土圭之法测土深、正日景，以求地中。日南则景短多暑，日北则景长多寒。
《传》曰：酆舒问於贾季曰："赵衰、赵盾孰贤？"对曰："赵衰，冬日之日也；赵盾，夏日之日也。"注曰："冬日可爱，夏日可畏。"
又《哀公六年》：楚有云如众赤乌，夹日以飞，三日。楚子使问周太史，曰："其当王身。若禜之，可移於令尹、司马。"王曰："移腹心之疾，置之股肱，何益？"王弗禜而死。孔子曰："昭王其不失国也，宜哉！"
《尔雅》曰：孤竹、北户、西王母、日下，谓之四荒也。(郭璞注曰：日下在东，皆四方昏荒之国也。)
又曰：岠齐州以南，戴日为丹穴。(岠，去也。齐，中也。)东至日所出为太平，西至日所入为太泰。(即蒙汜也。)
《易坤灵图》曰：至德之萌，日月若连璧。
《易参同契》曰：日为流珠，青龙之俱。(日为阳，阳精为流珠。青龙，东方少阳也。)
《尚书考灵曜》曰：黑帝亡，二日并照。
又曰：仲春、仲秋、日出於卯，入於酉；仲夏，日出於寅，入於戌；仲冬，日出於辰，入於申。
又曰：日光照四十万六千里。
《春秋感精符》曰：群臣恣则日黄无光，群臣争则日裂，人主排斥则日夜出。
《春秋元命包》曰：阳数起於一，成於三，故日中有三足乌。
又曰：一岁三百六十五日四分度之一，言阳布散，立数合一，故立字四合其一。
又曰：日左行周天二十三万里。
又曰：七政度，日月明。
《春秋内事》曰：日者，阳德之母也。
《礼统》曰：日者，实也。形体光实，人君之象。
《礼斗威仪》曰：政太平则日五色，政颂平则日黄中而赤晕，政和平则日黄中而黑晕，政象平则日黄中而白晕，政升平则日黄中而青晕。
《孝经援神契》曰：天地至贵，精不两明。注：天精为日，地精为月。
又曰：日中则光溢。
又曰：日神五色，明照四方。
又曰：黄气抱日辅臣忠，德至於天日抱戴。
《易传》曰：圣王在上，则日光明而五色备。
又曰：日者，众阳之精，内明玄黄，五色无主，以象人君。精精似青，翼翼似黑，玄玄似赤，缟缟似白，煌煌似黄，光照无主，不可以一色名也。
刘向《洪范传》曰：日者，昭明之大表，光景之大纪，群阳之精，众贵之象也。故曰："日出而天下光明，日入而天下冥晦，此其效也。"故日者天之象，君父夫兄之类，中国之应也。明王之践位，群贤履职，天下和平，黎民康宁，则日丽其精，明扬其景耀，抱珥重光，以见吉祥，君获庆贺。
刘昭《幼童传》曰：晋明帝，讳绍，元帝子。初。元帝为江东都督，镇扬州。时中原丧乱，有人从长安来，帝问洛下消息，潸然流涕。帝年数岁，问泣故，具以东渡意告之。因问帝："汝意谓长安何如日远？"答曰："不闻人从日边来，只闻人从长安来，居然可知。"帝异之。明日，集群臣宴会，说以此答，明帝又以为日近。帝动容问："何故异昨日之言？"答曰："举头不见长安，只见日，以是知近。"帝大悦。
《搜神记》曰：吴孙坚夫人怀孙策，梦日月入怀。
解道康《齐地记》曰：齐有不夜城。盖古者有日，夜中照於东境。故莱子立此城，以不夜为名。
《七圣记》曰：郁华赤文与日同居，结鳞黄文与月同居。郁华日精，结鳞月精也。
《庄子》曰：阳燧见日则燃为火。(金也。摩拭令热，便置日中，以艾就之火生。)
又曰：孔子围於陈、蔡，太公任吊之曰："子其昭昭乎如揭日月而行，故不免。"
又曰：日出东方，入於西极，有目有距者待是而成功。
又曰：至人神矣。乘云气，骑日月。
《淮南子》曰：日出於阳谷，浴於咸池，拂於扶桑，是谓晨明。登於扶桑之上，(扶桑，东方之野。)爰始将行，是谓朏(音斐)明。(朏明，将明也。)至于曲阿，(曲阿，山名。)是谓朝明。临于曾泉，(曾，重也。早食时在东方多水之地，故曰曾泉。)是谓早食。次于桑野，是谓晏食。臻于衡阳，是谓禺中。对于昆吾，(昆吾丘，在南方。)是谓正中。靡于鸟次，(鸟次西南方之山上。)是谓小迁。至于悲谷，(悲谷，西南方之大壑。)是谓晡时。回於女纪，(女纪，西方阴地。)是谓大迁。经于隅泉，是谓高舂。顿於连石，是谓下舂。(连石西北山名，言将欲冥，下蒙悉舂，故曰下舂。)爰上羲和，爰息六螭，是谓悬车。(日乘车驾以六龙，羲和御之，日至此而薄于虞泉，羲和至此而回六螭，即六龙也。)薄於虞泉，是谓黄昏。沦于蒙谷，是谓定昏。日入崦(音淹)嵫，(音兹。示日落尝山。)经细柳，(细柳，西方之野。)入虞泉之池，曙於蒙谷之浦。(蒙谷，蒙汜之水。)日西垂，景在树端，谓之桑榆。(言其光在桑榆树上。)
又曰：日中有踆乌。(踆，七论切。踆者趾也，谓三足乌。)
又曰：若木在建木西，末有十日，其华照地。高诱注曰："末，端也，若木端，有十日，状如连珠，华光照其下地。"
又曰：日者，阳之主，是以春夏则群兽除角。
又曰：尧时十日并出，草木焦枯，尧命羿仰射十日，其九乌皆死，堕羽翼。
又曰：日积阳之热气生火，火气之精者为日。
《列子》曰：宋有田夫，曝日於野，美之。不识广厦绵缟之属。谓其妻曰："吾负日之暄，以献吾君，将获重赏。"
又曰：穆王驾八骏之乘，西观日所入处。
又曰：日积气之中有光耀者。
又曰：孔子晨游，见两小儿争辩而斗。孔子问其故，一儿曰："我以日始出时去人近，日中时去人远。"一儿曰："我以为日初出时远，而日中时近。"曰："尔何以知？"曰："日初出，大如车轮；及中，才如盘盖。此不为远者小而近者大乎？"一儿曰："日初出沧沧凉凉，及其中如探汤，此不为近者热而远者凉乎？"孔子不能决。两儿笑曰："丘！孰谓汝多知乎？"
《文子》曰：日出於地，万物蕃息。
《尸子》曰：日五色，至阳之精，象君德也。五色照耀，君乘土而王。
又曰：少昊金天氏邑於穷桑，日五色，互照穷桑。
又曰：圣人以日圆盈尺，光满天下。圣人居室而所烛弥纶六合。
又曰：火在井中不能烛远，目在足下不可以视近。君之於国也，犹天之有日，居不高则不明，视不尊则不远。
又曰：圣人身犹日也。夫日圜尺，光盈天地。圣人之身小，其所烛远矣。
《任子》曰：日月为天下眼目，人不知德；山川为天下衣食，人不能谢。
《符子》曰：盛魄重轮，六合俱照，非日月能乎？
《吕氏春秋》曰：白水之南，建木之下，日中无影，盖天地中也。
《贾谊书》曰：周文王问鬻子曰："敢问君子将入其职，则於其民何如？"对曰："君子将入其职，则於其民也，旭旭然如日之始出也；既入其职，则於其民也，(音汉)。然如日之正中也；既去其职，则於其民也，暗暗然如日之已入也。故君子将入而旭旭者，义先闻也；既入而者，民保其福也；既去而暗暗者，民失其教也。"文王曰："受命矣。"
又曰：学圣王之道，譬之如日；静居而独思，譬其若火。夫舍学圣王之道，而静居独思，譬其去日之明於庭而就火之光於室也。然可以小见，不可以大知。
《山海经》曰：东南海之外，甘泉之间，有羲和之国，有女子名"羲和"，为帝俊之妻。是生十日，常浴日于甘泉。郭璞注：羲和能生日也，故日为羲和之子，尧因是立羲和之官，以主四时。
又曰：日浴温源谷。(温源即汤谷也。)汤谷上于扶桑。(扶桑在上。)一日方至，一日方出，(言交会相代也。)皆戴於乌。(日中有三足乌。)
又曰：明星山，日月所出。
又曰：猗天山，苏门山，日月所出。
又曰：汤谷上有扶木，(即扶桑。)十日所浴。此浴水中有大木，九日居上枝。(昔尧使羿仰射九日尽坠死。《汲冢书》曰：本有十日迭次而出，运照无穷，尧时为妖，十日并出，故为射所死。)
又曰：夸父逐日，渴饮河渭；不足，北饮大泽；未至，道渴而死。弃其杖，化为邓林。
又曰：〈山介〉山，神蓐收居之。是山也，西望日之所入，其气圆，(日形圆，故其气象亦然。)神经光之所司也。
《汲冢周书》曰：本有十日，迭次而出，运照无穷，尧时为妖，十日并出。
《太玄经》曰：日动而东，天动而西，天日错行，阴阳更巡。(错，违也。巡，行也。)
又曰：日一南而万物死，日一北而万物生。升北而万物虚，升南而万物盈。升之南也，右行而左还；升之北也，左行而右还。或左或右，或死或生。
《纂要》云：日光曰景，(星月之光，通谓之景。)日影曰晷，日气曰晛，(乃见切。《诗》见晛日消。晛，日气。)日初出曰旭，日昕曰晞，大明日昕，《诗》曰：匪阳不晞。晞，乾也。言日昕干湿物也。日温曰煦，在午曰亭午，在未曰昳，日晚曰旰，日将落曰薄暮。日西落，光返照於东，谓之反景；景在下曰倒景。日有爱日、畏日。(爱，冬日也。畏，夏日也。《春秋左传》曰：冬日可爱，夏日可畏。)
《白虎通》曰：日行迟，月行疾；日行一度，月行十三度十九分度之七。日月径皆千里。
《杂占书》曰：日冠者如半晕也。法当在日上有冠，又有两珥尤吉。
《广雅》曰：日名耀灵，一名朱明，一名东君，一名大明，亦名阳乌，日御曰羲和。
《范子计然》曰：日者寸也，月者尺也。尺者，纪度而成数也；寸者，制万物阴阳之短长也。
又曰：日者火精也。火者外景主昼，居昼而为明，处照而有光。
又曰：日者行天，日一度，终而复始，如环无端。
《说苑》曰：师旷对晋平公曰："少而学者如日出之光，壮而学者如日中之光，老而学者如秉烛夜行。"
《太平御览》　宋·李昉

[book_title]卷四 ◎天部四
○日下
《帝王世纪》曰：文王梦日月着身。
《望气经》曰：日上有黄气，君喜；下有黄气，君永福。
又曰：汉文帝时，日中有王字。
徐整《长历》曰：众阳之精，上合为日，径千里，周围三千里，下於天七千里。
《谈薮》曰：魏文帝为王时，梦日坠地，分为三，已得一分，而内怀中。
《邓析书》曰：君者，当如冬日之阳，夏日之阴，万物归之，莫之使也。
王充《论衡》曰：日不入地也，譬人把火，夜行平地，去人十里，火光藏矣，非灭也。
又曰：夫日月不圆，视之如圆者，去人远也。夫日，火精也，在地火不圆，在天火何故独圆？日月在天犹五星，五星犹列星，不圆，何以明之？春秋之时，星陨宋都，视之石也，不圆，是知日月五星亦不圆也。
又曰：儒书言："鲁阳公与韩战，战酣日暮，援戈而麾之，日为之反三舍。"此言虚也。凡人能以精诚感动天者，专心一意，委务积神，通天，天为变动，然尚未可谓然。鲁阳公志在於战，为日暮一麾，安能令日反？使圣人麾日，日终不反。鲁阳公何人，而使日返？
又曰：儒言："日中有三足乌。"日者，火也，乌入火中燋烂，安得而立？然乌，日气也。
又曰：日中近，出入远。日中小者，光明故也。出入时大者，光闇故也。
又曰：桀无道，两日并照，在东者将起，在西者将灭。费昌问冯夷曰："何者为殷，何者为夏？"冯夷曰："西，夏也；东，殷也。"於是费昌徙族归殷，殷果克隆。
又曰：儒者论：日出扶桑，暮入细柳。扶桑，东方之地，细柳，西方之野。
又曰：日昼行千里，夜行千里，骐骥昼日亦千里，然则日行舒疾，与骐骥步相类。
崔豹《古今注》曰：汉明帝为太子，乐人作《歌诗》四章，一曰日重光，云天子之德，光明如日，太子比德焉，故云重也。
《周髀》曰：日光外照，径八十一万里。
徐幹《中论》曰：文王遇姜公于渭阳，若披云见白日。
《物理论》曰：日者，太阳之精也。夏则阳盛阴衰，故昼长夜短；冬则阴盛阳衰，故昼短夜长。气引之也。行阳之道长，故出入卯酉之北；行阴之道短，故出入卯酉之南。春秋阴阳等，故日行中平，昼夜等也。
《地说书》曰：日照四十五万里。
皇甫谧《年历》曰：日者，众阳之宗，阳精外发，故日以昼明，名曰"曜灵"。
《龙鱼河图》曰：阳积精为日。
《汲冢书》曰：胤甲居於河西，天有妖孽，十日并出。又言本有十日，迭次而运照无穷。
《金匮》曰：三苗之时，三月不见日。
《黄帝占书》曰：日中三足乌见者，其所居分野有白衣会。
《楚辞》曰：十日并出，流金铄石。
《战国策》曰：聂政刺韩相，荆轲刺秦王，并白虹贯日。
《史记》曰：汉景帝王夫人妊娠，梦日入怀，以生武帝。
又曰：尧，其仁如天，其知如神，就之如日，望之如云。
《汉书》曰：李寻上疏曰："夫日者，众阳之长，晖光所烛，万里同晷，人君之表也。故日将旦，清风发晖，群阴退伏。"
又曰：文帝时新垣平上言："日再中，臣以候知之。"居顷之际，日却复中。乃更以十七年为元年。
又曰：邹阳上书说梁孝王曰："昔荆轲慕燕丹之义，白虹贯日，太子畏之。"
《后汉书》曰：张重，字仲笃。明帝时举孝廉。帝曰："何郡小吏？"答曰："臣，日南吏。"帝曰："日南郡人应向北看日。"答曰："臣闻雁门不见垒雁为门，金城郡不见积金为郡，臣虽居日南，未尝向北看日。"
应劭《汉官仪》曰：太山东南，名曰日观。日观，鸡鸣时见日。
《魏志》曰：程立梦登太山，捧日。立以白太祖，太祖遂加日於立上，因改名"昱"。
《晋书》曰：荀爽曰："日下荀鸣鹤。"
《晋阳秋》曰：建武元年，三日并出。
《三齐略》曰：秦始皇作石桥於海上，欲过海看日出处。有神人驱石去不速，神人鞭之皆流血。今石桥犹赤色。
李尤《九曲歌》曰：年岁晚暮日已斜，安得壮士翻日车。
○日蚀
《书》曰：乃季秋月朔，辰弗集于房，瞽奏鼓，啬夫驰，庶人走。(凡日食，天子伐鼓于社，责上公也。啬夫，主币之官，驰取币礼天神。众人走，供救日食之百役也。)
《礼记·昏义》曰：男教不修，阳事不得，谪见於天，日为之蚀。是故日蚀则天子素服，而修六官之职，荡天下之阳事。
《传》曰：鲁昭公十七年，日有蚀之。祝史请用币。叔孙昭子曰："日有蚀之，天子不举，伐鼓於社；诸侯用币於社，伐鼓於朝。礼也。"
又庄二十五年曰：夏六月辛未朔，日有蚀之。鼓，用牲于社，非常也。惟正月之朔，慝未作，日有蚀之，於是乎用币于社，伐鼓於朝。注曰："日蚀，历之常也。然食於正阳月，则诸侯用币於社，请救於上，公伐鼓於朝，退而自责，以明阴不宜侵阳，臣不宜掩君。"
《公羊传》曰：六月辛未朔，日有蚀之，以朱丝萦社。或曰协之，或曰为暗，恐犯之，故萦之。社者土地之主，日者土地之精，上敷於天而犯日，故朱丝萦之，助阳抑阴。
《穀梁传》曰：天子救日，置五麾，陈五兵、五鼓；诸侯置三麾，三兵、三鼓。大夫击柝。凡有声，皆阳事也，以厌阴气也。
《论语》云：日月之蚀，人皆见之。更也，人皆仰之。
《汉书》曰：黄琬祖父香为魏郡守，时日蚀而京师不见。魏郡乃表日食之状，帝问："日所食多少？"香久而无对。琬年七岁，在傍谓香曰："何不言日食之馀，如月之初？"遂用其言答诏。
《汉书》曰：日者，德也。故日蚀则修德。
又曰：刘宠、郑弘、徐昉、赵喜、虞延并为三事，以日蚀免官。
《淮南子》曰：麒麟斗则日月蚀。许慎注曰："麒麟，犬角之兽，故与日相符。"
○晷
《释名》曰：晷，规也，如规画也。
《说文》曰：晷，日影也。
《周礼·地官》曰：大司徒以土圭之法测土深、正日景，以求地中。日南则景短多暑，日北则景长多寒，日东则景夕多风，日西则景朝多阴。日至之景尺有五寸，谓之地中：天地之所合也，四时之所交也，风雨之所会也，阴阳之所和也。(土圭，所以致四时日月之景也。测犹度也。不知广深故曰测。郑司农云：测土深谓南北东西之深也。日南谓立表处，太南近日。日北谓立表处，太北远日。景夕谓日趺景乃中立表处，太东近日。景朝谓未中而景中立表处，太西远日。玄谓昼漏半而置土圭表阴阳，审其南北焉。景短於土圭谓之日南，是地於日为近南，景长於土圭谓之日北，是地於日为近北。东於土圭谓之日东，是地於日为近东。西於土圭谓之日西，是地於日为近西。如是则寒暑阴阳风雨偏而不和，是未得其所求。凡日景于地千里而差一寸。)
《易通卦验》曰：冬至晷长丈三尺，(郑玄注曰：晷者，所立八尺表阴也。三尺，长之极也。)春分晷长七尺二寸四分，夏至晷长尺有四寸八分，秋分晷长二寸四分。
又曰：冬至之日，树八尺之表，日中视其晷。晷如度者，则岁美，人民和顺；晷不如度者，则其岁恶，人民为伪言，政令不平。晷进则水，晷退则旱。
《晋太康记》曰：河南阳城县，是为土中，夏至之景，尺有五寸，所以为候。
《南越志》曰：日南，五月立表望之，日在表北，景居南。
《风土记》曰：郑仲师以为夏至之日立八尺之表，景尺有五寸，谓之地中。一云阳地城，一云洛阳。
《淮南子》曰：建木在都广，(南方山名。)众帝所自上下，日中无景，盖天地之中。(日中时，日直无晷，故曰地中。)
《山海经》曰：长留之山，其神白帝少昊居之。是神也，主司反景。(日西入则景反东照，言司察之也。)郑康成谓移一寸，於地千里，景尺五寸，於南戴日下，万五千里。然则千里寸景，已课不效。交州大榷去洛九千余里，盖水陆曲，非论景度径意也。推直考实，其五千乎？昔交州主簿学士孙悚云："已常立表效景，景在表南，岂古郡以日南为名者，其斯义乎？"此郡又有北景县，北比二字既相似，音又相近，加以蛮土舌软声浅，事在可疑。
○月
《释名》曰：月，阙也，言满则复缺也。
又曰：朔，月之名也；朔，苏也，月死复苏生也。晦，尽之名也。晦灰也，火死为灰，月光尽似之也。弦，月半之名也。其形一旁曲，一旁直，若张弓弦也。望，月满之名也，日月遥相望也。
《说文》曰：朏，月未成明也；魄，月始生魄然也。(承大月，月生二日谓之魄，承小月，月生三日谓之朏。朏音斐。)
《易》曰：坎为月。
《书》曰：月经于箕则多风，离于毕则多雨。
又曰：哉生明。(哉，始也。始生明，月三日也。)
又曰：哉生魄。(魄生明，死十五日之后。)
《诗》曰：月离于毕，俾滂沱矣。
又曰：如月之恒。
《礼》曰：大明生於东，月生於西，此阴阳之分，夫妇之位也。
又曰：天秉阳，垂日星，(秉犹持也，言天持阳气，施生照下土也。)地秉阴，窍於山川，播五行於四时，和而后月生也，是以三五而盈，三五而阙。(窍，孔也。言地持阴气，出内於山川，以舒五行於四时也。此气和乃后月生而上配日若臣，功成进爵位于一，盈也。阙，屈伸之义也。必三五者，播五行于四时，一曰水，二曰火，三曰木，四曰金，五曰土，合为十五之成数也。)
又曰：月者三日而成魄，三月而成时，是以礼有三让，建国必立三卿。三宾者，政教之本，礼之大参也。(言礼者，阴也。大数取法於月也。)
又曰：天子与后，犹日之与月，阳之与阴，相须而后成。
又曰：秋分之日，祀夕月於西郊。
又曰：祭日於坛，祭月於坎，以别幽明，以制上下。(幽明者谓日照昼，月照夜。)
又曰：太阴之精，上为月。月者，天地之阴，金之精也。
《传》曰：楚晋将战，吕锜梦射中月，退入于泥。占之曰："姬姓日也，异姓月也，必楚王也。"及战，射恭王伤目，吕锜死之。
京房《易飞候》曰：正月有偃月，必有嘉主。
《尚书大传》曰：晦而月见西方谓之朓，(朓，条也，条达行疾貌。)朓则侯王其舒；朔而月见东方谓之侧匿，(侧匿，犹行迟貌。)侧匿则侯王其肃。(肃，急也。日，君象也。月，臣象也。政急则日行疾，月行徐。臣逡巡不进。朓则侯王其徐，徐缓也。君政缓，日行徐，月行疾，臣放恣也。)
《诗推度灾》曰：月三日成魄，八日成光，蟾蜍体就穴鼻始萌。(宋均注曰：穴，决也。决鼻，兔也。)
《礼斗威仪》曰：政太平则月多耀，政颂平则赤明，政和平则黑明，政象平则白明，政升平则青明。
又曰：君乘土而王，其政平，则月圆而多晕。
《春秋考异邮》曰：诸侯谋叛，则月生爪牙；后族专政，则日月并照。
《春秋感精符》曰：月者，阴之精，地之理。
又曰：人主兄日姊月。
《春秋演孔图》曰：蟾蜍，月精也。
《春秋元命苞》曰：阴精为月，日行十三度，常诎任而受，受明精在内，故金水内景。
又曰：月之为言阙也，两设以蟾蜍与兔者，阴阳相居，明阳之制阴、阴之倚阳。
《帝王世纪》曰：尧时有草夹阶而生，每月朔，日生一荚，至月半则生十五荚，至十六日后，日落一荚，月晦而尽，若月小余一荚。王者以是占历，惟盛德之君应和气而生，以为尧瑞，名曰蓂荚，一名历荚，一名瑞草。
《会稽先贤传》曰：阚泽年十三，梦见名字炳然在月中。
《搜神记》曰：孙坚妻怀权，梦月入怀。告坚曰："妾昔怀策，梦日入怀，今又梦月。"坚曰："子孙兴矣。"
《文子》曰：百星之不明，如一月之光。
又曰：日月欲明，浮云盖之；丛兰欲秀，秋风败之。
《淮南子》曰：水气之精为月。
又曰：月者，太阴之精。
又曰：蛤蟹珠龟与月盛衰，月晦则鱼脑减。
又曰：月，一名夜光，月御曰望舒，亦曰纤阿。
又曰：月，天之使也，积阴之寒气，久者为水，水气之精者为月。
又曰：昼随灰而月晕阙。许慎注曰："有军事相围守则月晕，以芦灰环，缺其一面，则月晕亦阙於上。"
又曰：方诸见月，则津而为水。高诱注曰："方诸，阴燧大蛤也。熟摩拭令热，以向月，则水生也。"许慎注曰："诸，珠也；方，石也，以铜盘受之，下水数升。"
又曰：日不知夜，月不知昼，日月为明而不能兼也。
又曰：月之光可以远望，而不可以细书。
《抱朴子》曰：昔帝轩候凤鸣调律，唐尧观蓂荚以知月。
又曰：王生云：月不圆，望之圆者，月初生及既亏之后，视之宜加三寸镜，稍稍转大，不当初如破环渐渐满也。
又曰：俗士多云：今月不及古月之朗。
又曰：月之精生水，是以月盛而潮涛大。
又曰：金华和丹，其光上与日月相连，丹金为盘碗以承月，得神液如方诸。
又曰：《黄帝医经》有虾蟆图，言月生始二日虾蟆始生，人亦不可针灸其处。
《范子计然》曰：月，水精内影。
又曰：月行疾二十九日、三十日间，一与日合，取日之度以为月节。
《吕氏春秋》曰：月，群阴之本，月望则蚌蛤实，群阴盈；月晦则蚌蛤虚，群阴废。夫月形乎天而群阴化于渊。
又曰：月，群阴之宗，月晦则鱼脑减。
《符子》曰：盛魄重轮，六合俱照，非日月能乎？
张衡《灵宪》曰：羿请不死药於西王母，羿妻姮娥窃以奔月，托身於月，是为蟾蜍。
又曰：月者，阴精，积而成兽，象兔、蛤焉，其数偶。
《荆州占》曰：月珥且戴，不出百日，主有大喜。
《山海经》曰：大荒之中有日月山，日月所出入。
《风俗通》曰：吴牛望见月则喘，使之苦於日，见月怖喘矣。
《河图令占篇》曰：地沦月散，必有立王。
《龙鱼河图》曰：帝淫佚则奎有角，月有足。
又曰：月有九行：黑道二，出黄道北；赤道二，出黄道南；白道二，出黄道西；青道二，出黄道东。立春、春分，月从东，青道；立秋、秋分，从西，白道；立夏、夏至，从南，赤道；立冬、冬至，从北，黑道。天有四表，月有三道，圣人知之，可以延年益寿。
刘义庆《世说》曰：满奋疾，畏风。在武帝坐，北窗作琉璃屏风，实密似疏，奋有难色。帝笑之。奋答曰："臣犹吴牛，见月而喘。"
《白虎通》曰：月所满缺何？归功於日也。三日成魄，八日成光，二八十六日转如归功晦朔，至旦受符，得复行也。月有小大何？天左旋，日月右行，日行迟，月行疾，月及日为一月，至二十九日，未及七度。即须三十日过七度，日不可分，故乍大乍小，明有阴阳也。有闰月何？周天三百六十五度四分度之一，岁十二月，日不匝十二度，故三年一闰，五年再闰，名阴不足，阳有余。闰者，阳之余也。
《军国占候》曰：若月三珥者，大臣有喜；若月冠而复晕者，天下有喜。
《广雅》曰：夜光谓之月。
《五经通义》曰：月中有兔与蟾蜍何？月阴也，蟾蜍阳也，而与兔并明，阴系於阳也。
《孙氏瑞应书》曰：君不假臣下之权，则日月扬光。
又曰：景星者，大醒也。状如半月，生於晦朔，助月为明，王者不私人则见。
虞喜《安天论》曰：俗传月中仙人桂树，今视其初生，见仙人之足，渐以成形，桂树后生焉。
刘向《七略》曰：京房《易说》云："月与星，至阴也，有形无光，日照之乃有光。喻如镜照日即有影见。月初光见西方，望已光见东方，皆日所照也。"
皇甫谧《年历》曰：月者，群阴之宗，月以宵曜，名曰夜光。
《遁甲开山图》荣氏解曰：女狄暮汲石纽山下，泉水中得月精如鸡子，爱而含之，不觉而吞，遂有娠，十四月生夏禹。
《论衡》曰：月行一日一夜行二万六千里，与凫飞相类。
《地说书》曰：月照四十五万里。
徐整《长历》曰：月径千里，周围三千里，下於天七千里。
《楚辞·天问》曰：夜光何德，死而又育？厥利维何，而顾兔在腹？(言月中兔何所贪利而居月之腹。顾，望气。)
《运斗枢》曰：后族擅权，月生足芒，主势夺於后族。群妃之党横僣则月盈并出，小月承大月，群奸在宫，主若赘旒，大承小，近臣起，谗人横，陪臣执命，三公望气。
崔豹《古今注》曰：汉明帝作太子，乐人歌四章，以赞太子之德。其一曰"日重光"，二曰"月重轮"，三曰"星重曜"，四曰"海重润"。
《汉书》曰：月立夏、夏至，行南方赤道，曰南陆。立秋、秋分，行西方白道，曰西陆。立冬、冬至，行北方黑道，曰北陆。分则同道，至则相过。晦而见西方，谓之朓；朔而见东方，谓之肭，亦谓之侧匿。(朓，音他了反。肭，音女六反。朓，健行疾貌也。肭，缩迟貌。侧匿犹缩儒，亦迟貌。)
又曰："月穆穆以金波"，盖光彩貌。
又曰：元后母梦月入怀而生元后。
又曰：高帝七年，月晕围参、毕七重，占曰："毕，昴间天街也，街北胡也，街南中国也。昴为匈奴，参为赵，毕为边兵。"是岁高祖自将至平城，为冒顿所围，七日迺解。
又曰李寻上书曰：月者，众阴之长，妃后、大臣、诸侯之象也。
《晋书》曰：谢太傅庭中夜坐，月色无玷，叹以为佳。谢景重率尔曰："意谓不如微云点缀。"太傅曰："卿居心不净，乃欲滓秽太清！"
又曰：徐孺子年九岁，月下戏，人或曰："若令月中无物，当极愈明。"徐曰："不尔。譬如眼中无瞳子，何必不暗？"
《后魏书》曰：天兴五年十月，月晕左角，太史令晃宗奏："角虫将死。"牛果大疫，麋亦多死。
扬雄《长杨赋》曰：西压月窟，(窟，月所出入也。)东震日域。
傅玄《拟天问》曰：月中何有玉兔捣药？
傅咸诗曰：团团三五月，皎皎耀清辉。
陆机诗曰：安寝北堂上，明月入我牖。照之有余辉，揽之不盈手。
宋·谢灵运《怨晓月赋》曰：卧洞房兮当何悦，灭华烛兮弄晓月。昨三五兮既满，今二八兮将缺。浮云褰兮收泛滥，明舒照兮殊皎洁。墀除兮镜监，廊栊兮澄澈。
宋·谢庄《月赋》曰：陈王初丧，应刘端忧，多暇悄焉。疚怀弗怡，中夜于时，斜汉左界，北陆南躔。白露暧空，素月流天。沉吟齐章，殷勤陈篇。抽毫进牍，以命仲宣。仲宣跪而称曰："臣闻日以阳德，月以阴灵，擅扶光於东沼，嗣若英於西溟，引玄兔於帝台，集素娥於后庭。若夫气霁地表，云敛天末，洞庭始波，木叶微脱，列宿掩缛，长河韬映，柔祗雪凝，圆灵水镜，连观霜缟，周除冰净。歌曰：美人迈兮音尘阔，隔千里兮共明月。"
宋·鲍照《玩月诗》曰：始见西南楼，纤纤如玉钩。未映东北墀，娟娟似蛾眉。蛾眉蔽珠栊。玉钩隔璅窗。三五、二八时，千里与君同。夜移衡汉落，徘徊帷户中。
梁·沈约《咏月诗》曰：月华临静夜，夜静灭氛埃。方晖竟户入，圆影隙中来。高楼切思妇，西园游上才。临轩映珠缀，应门照绿苔。洞房殊未晓，清光信悠哉。
周·王褒《关山月诗》曰：关山夜月明，愁色照孤城。半形同汉阵，全影逐胡兵。天寒光转白，风多晕欲生。寄言亭上吏，游客解鸡鸣。
○月蚀(附)
《易》曰：月盈则蚀。
《诗》曰：彼月而食，则维其常。
《礼》曰：妇顺不修阴事，不得谪见於天，月为之蚀。故月蚀则后素服而修六宫之职，荡天下之阴事。
《淮南子》曰：麒麟斗，则日月食。
又曰：月望日，夺其光，月十五日与日相望，东西中绝则月蚀夺光也。
刘向《说苑》曰：秦胡亥立，日月薄蚀，荧惑袭月。
《荆州占》曰：月蚀，后自提鼓阶前，把槌击鼓者三，中良人、诸御者、宫人皆击杵救之。月已蚀，后乃入斋，服缟素，三日不从乐，以应其祥。此先王之所以免天地之诛而解四境之患也。
《晋书》曰：永嘉元年，月蚀，赤如血。二月，王敬则反。
《太平御览》　宋·李昉

[book_title]卷五 ◎天部五
○星上
《释名》曰：星，散也，列位布散也。宿，宿也，星各止宿其所也。
《说文》曰：万物之精，上为列星。
《三五历记》曰：星者，元气之英，水之精也。
《易》曰：日中见斗，幽不明也。
又曰：在天成象，在地成形。(象况日月星辰，形况山川草木。)
《书》曰：尧乃命羲、和：钦若昊天，历象日月星辰，敬授人时。
又曰：日中，星鸟，以殷仲春。
又曰：庶民惟星，星有好风，星有好雨。(星民象，故众民惟若星。箕星好风，毕星好雨。亦民所好也。)月之从星，则以风雨。(月经於箕则多风，月离於毕则多雨。政教失常，以从民欲亦所以乱也。)
《诗》曰：晥彼牵牛，不以服箱。注："晥，星明貌。河鼓，谓之牵牛也。"
又曰：维南有箕，不可以簸扬；维北有斗，不可以挹酒浆。
又曰：东有启明，西有长庚。(日旦出谓明星为启明，日既入谓明星为长庚。庚，续也。)
又曰：嘒彼小星，三五在东。(三，心也。五，噣也。嘒，微明儿。噣音昼，柳也。)
又曰：子兴视夜，明星有烂。
又曰：三星在户。
又曰：月离于毕，俾滂沱矣。
又曰：定之方中，作于楚宫。(定，营室星也。)
又曰：维南有箕，载翕其舌；维北有斗，西柄之揭。
又曰：昏以为期，明星煌煌。
《礼》曰：八月中气。是月也，命有司享寿星於南郊。
又曰：十二月。是月也，日穷于次，月穷于纪，星回于天。
又曰：幽禜，祭星也。
又曰：天秉阳，垂日星。
又曰：宿离不忒，无失经纪。注："二十八宿为经，七曜为纪。"
《周礼》曰：保章氏掌天星，以志星辰日月之变动，以观天下之迁，辨其吉凶。以星土辨九州之地，所封、封域皆有分星，以观妖祥。
《左传》曰：鲁庄公七年夏四月辛卯夜恒星不见，夜中星陨如雨，与雨偕也。
又曰：鲁僖公五年，晋侯复假道於虞以伐虢，问於卜偃曰："吾其济乎？"对曰："克之。童谣云：丙子之晨，龙尾伏辰。"(杜预曰：龙尾是尾星也。)
又曰：十六年春，陨石于宋五，陨星也。
又曰：鲁襄公二十八年春，无冰。梓慎曰："今兹宋、郑其饥乎？岁在星纪，(星纪在丑。)而淫於玄枵，(玄枵在子虚危之次，星纪在斗牛之次。)以有时灾，阴不堪阳。蛇乘龙。(龙，岁星木也。木为青龙，蛇为玄武，龙失次也。)龙，宋、郑之星也，宋、郑必饥。玄枵，虚中也。枵，耗名也。土虚而民耗，不饥何为？"
又曰：昔高辛氏有二子，长曰阏伯，季曰实沉，居於旷林，不相能也。日寻干戈，以相征讨。后帝不臧，(后帝，尧也。臧，善。)迁阏伯于商丘，主辰。(商丘，东地也。主祀辰星。辰，大火也。)商人是因，故辰为商星。(商人汤先祖因阏伯，故国祀辰星。)迁实沉于大夏，主参。(大夏，今晋阳县也。)唐人是因，故参为晋星。
又曰：火中，寒暑乃退。(心以季夏昏中而暑退，季冬旦中而寒退。)
又曰：昭三十二年，吴伐越。史墨曰："不及四十年，越其有吴乎！越得岁而吴伐之，必受其凶。"
《穀梁传》曰：列星曰恒星，亦曰经星。(恒，经，皆常也。)
《尔雅》曰：星纪斗，牵牛也；玄枵，虚也。
又曰：祭星曰布。(布，散食於地上。)
又曰：西陆，昴也。郭璞曰："昴，西方之宿，别名旄头。"
《论语》曰：为政以德，譬如北辰，居其所而众星拱之。
《易是类谋》曰：五星合狼张，昼视无日光，虹霓煌煌。太山失金鸡，西岳亡玉羊。太山失金鸡者，箕星亡也。箕者，风也。风动鸡鸣，今箕候亡，故鸡亦亡也。西岳亡玉羊者，羊星在未，未为羊，鸡失羊亡，臣纵恣，万人愁，不祥。
京房《对灾异》曰：人君不行仁恩，破胎伤孕，春杀无辜，则岁星失度。
《尚书考灵曜》曰：岁星木精，荧惑火精，镇星土精，太白金精，辰星水精也。
又曰：岁星得度五穀滋，荧惑顺行甘雨时，镇星得度地无灾。太白出入当，五穀成熟人民昌。
又曰：心大星，天王也，其前星太子，后星庶子也。
《诗纪历枢》曰：箕为天口，主出气。尾为逃臣贤者叛，十二诸侯列於庭。(《元命苞》曰：五诸侯。此云十二，则兼他星为数也。)
《礼稽命图》曰：作乐制礼得天心则景星见也。
《礼斗威仪》曰：镇星黄时则祥风至。
《春秋说题辞》曰：星之为言精也，荣也，阳之精也，阳精为日，日分为星，故其字日生为星。
《春秋元命苞》曰：直弧北有一大星为老人星，见则治平，主寿；亡则君危，主亡。常以秋分候之。
又曰：商纣之时，五星聚於房。房者，苍神之精，周据而兴。
又曰：玉衡北两星为玉绳。玉之为言沟，刻也。瑕而不掩，折而不伤。宋均注曰："绳能直物，故名玉绳。沟，谓作器。"
又曰：心三星五度，有天子明堂布政之宫。
又曰：尾九星，箕四星，为后宫之场，列为南宫。其庭太微。
又曰：蟾蜍阴精，流生织女，立地候。宋均注曰："地候，镇星别名也。"
又曰：三台星色齐，群臣和；不齐，大乖。
《春秋合诚图》曰：天文地理各有所主，北斗有七星，天子有七政也。
又曰：轩辕，主雷雨之神。旁有一星玄戈，名曰贵人。旁侧郎位，主宿卫、尚书。
《春秋运斗枢》曰：北斗七星：第一天枢，第二璇，第三机，第四权，第五玉衡，第六闿阳，第七摇光。(《广雅》又云：枢为雍州，璇为冀州，机为青、兖州，权为徐、扬州，衡为荆州，闿阳为梁州，摇光为豫州。)第一至第四为魁，第五至第七为杓，合为斗，居阴布阳，故称北。
又曰：五帝所行，同道异位，皆循斗枢机衡之分，遵七政之纪，九星之法。
又曰：天枢得则景星见，衡星得则麒麟生，万人寿。
《春秋佐助期》曰：萧何禀昴星而生。
《春秋后传》曰：魏人唐睢对秦王曰："专诸之刺王僚，彗星笼月色。"
《春秋文耀钩》曰：老人星见则主安，不见则兵起。
《论语讠韱》曰：仲尼曰："吾闻尧率舜等游首山，观河渚，有五老游河渚。一老曰：'河图将来告帝期。'二老曰：'河图将来告帝谋。'三老曰：'河图将来告帝书。'四老曰：'河图将来告帝图。'五老曰：'河图将来告帝符。'龙衔玉苞，金泥玉检封盛书，五老飞为流星，上入昴。"
《孝经援神契》曰：岁星守心，则年穀丰。
《广雅》曰：太白谓之长庚，或谓之太嚣。
又曰：荧惑谓之罚星，或谓之执法。
又曰：天宫谓之紫宫，参伐谓之大辰，太微谓之明堂。
《史记·天官书》曰：星者，金之散气。
又曰：汉中四星曰天驷，旁一星王良，王良策马，车骑满野。
又曰：星堕至地则石也。河济之间，时有坠星。
又曰：毕为罕车，为边兵，主弋猎。其大星傍小星为附耳。附耳动，有谗臣在侧。
又曰：四镇星所出四隅，若月始出也。
又曰：咸池曰天五潢，帝车舍。
又曰：中，端门，门左右，掖门。门内六星，诸侯。其内五星，五帝坐。
又曰：汉武帝以正月上辛祠太一甘泉。夜祠到明，忽有流星至於祠坛上，使童男女七十人俱歌十九章之歌。
又曰：魁下六星，两两相比者曰三能。苏林曰："能音台。"
又曰：东宫苍龙，房、心。心为明堂，房为天府。
又曰：国皇星，大而赤，状类南极。徐广注曰："南极，老人星也。"
又曰：五星皆大，其事亦大；皆小，其事亦小。早出为盈，盈者为客；晚出为缩，缩者为主。同舍为合，相陵为斗。
《汉书》曰：皇甫嵩为太尉，以流星免官。
又曰：武帝时中星尽摇。占曰：民劳也。后征伐四夷。
又曰：北斗七星，所谓"璇玑玉衡以齐七政"。杓携龙角。(孟康曰：杓，斗柄也。龙角，东方宿也。携，连也。)殷衡南斗，魁枕参首。
又曰：营室为清庙，亦曰离宫。
又曰：河鼓大星，上将。其北织女。织女，天女孙也。
又曰：高帝七年，月晕，围参、毕七重。占曰："毕、昴间天街也，街北胡也，街南中国也。"后有平城之围。
又曰：太微之十二星，东相西将。
又曰：戴主六星，曰文昌宫：一曰上将，二曰次将，三曰贵相，四曰司命，五曰司禄，六曰司灾。
又曰：危东六星，两两相比，曰司寇。
又曰：古人有言曰：天下太平，五星循度。
又曰：革命创制，三章是纪；应天顺人，五星同轨。
又《郊祀志》曰：汉祖诏御史，令天下立灵星祠，常岁时祠以牛。
又《天文志》曰：金木水火土五星，天之五佐，为经纬，伏见有时，岁星东方春，於人五常仁也，五事貌也。仁亏貌失，逆春令，伤木气，罚见岁星。荧惑南方夏，礼也，视也。礼亏视失，逆夏令，伤火气，罚见荧惑，太白西方秋，义也，言也。义亏言失，逆秋令，伤金气，罚见太白。太白经天。(孟康注曰：谓出东入西，出西入东也。太白阳星，出东当伏西，过午为经天，晋灼曰：星尽见午上为经天。)天下兵革，更主，是谓乱纪，人民流亡。昼见与日争明，强国弱，小国强，女主昌。辰星北方冬，智也，听也。智亏听失，逆冬令，伤水气，罚见辰星。镇星中央土，主季夏，信也，思心也。仁义礼智以信为主，貌言视听以心为正，四星皆失，镇星乃为之动。
又曰：凡五星色：皆白，为丧为兵为旱。青为忧为水，黑为疾为多死，黄吉。五星同色，天下偃兵，百姓安宁，歌舞以行，不见灾疾，五穀蕃昌。
又曰：天星皆有州国分野：角、亢、氐、房、心，豫州之分。尾、箕，幽州之分。牵牛、婺女，扬州之分。虚、危，青州之分。营室、东壁，并州之分。胃，徐州之分。毕、昴，冀州之分。觜、参，益州之分。东井、舆鬼，雍州之分。柳、七星、张，三河之分。翼、轸，荆州之分。析木之津，燕之分。大火，宋之分。寿星，郑之分。鹑尾，楚之分。鹑火，周之分。鹑首，秦之分。实沉，魏之分。大梁，赵之分。降娄，鲁之分。訾(即移反。)娵，(子于反。)卫之分。玄枵，齐之分。星纪，吴之分。太史掌之，以观妖祥。
又曰：秦地於天官，东井、舆鬼之分野，周地柳、七星、张之分野，韩地角、亢、氐之分野，赵地昴、毕之分野，燕地箕之分野，齐地虚、危之分野，鲁地奎之分野，宋地房、心之分野，卫地营室、东壁之分野，楚地翼、轸之分野，吴地斗、牛之分野。
《汉武故事》曰：西王母使者至，东方朔死。上问使者，对曰："朔是木帝精，为岁星，下游人中以观天下，非陛下臣也。"
《汉书音义》曰：瑞星曰景星，亦曰德星。妖星曰孛星、彗星、长星，亦曰挽抢。绝迹而去曰飞星，光迹相连曰流星，亦曰奔星。
《后汉书》曰：严光，字子陵。与光武为友。后光武登祚，忘之，光怨帝。是时，太史云："天上有客星恨帝，"帝曰："岂非朕故人严子陵乎？"遽命征之。夜与子陵共卧，光以脚加帝腹。太史奏："客星侵御座。"子陵缩脚，客星寻退。竟不仕。
又曰：李固对诏："陛下有尚书，犹天之有北斗。北斗，天之喉舌；尚书，陛下之喉舌。斗斟酌元气，运乎四时。尚书出纳王命，所谓制气之臣也。"
又曰：和帝分遣使者二人，各至州郡观采风谣。二人当到益州，投候馆吏李郃舍，郃问曰："二君发京师时，知朝廷遣二使耶？"问何以知之，郃指星云："前有二星向益州分野。"
谢承《后汉书》曰：吴郡周敞师事京房，房为石显所谮，系狱，谓敞曰："吾死后四十日，客星必入天市，即吾无辜之验也，"房死后，果如房言。
《东观汉记》曰：光武破圣公，与伯叔书曰："交锋之日，辰星昼见，太白清明。"
《蜀志》曰：汉安二十五年，刘豹、向举上言於先主曰："乃年太白、荧惑、镇从岁。汉初兴，五星聚岁。岁星主义，汉位在西，义之上方，故汉法常以岁星候人主。当有圣主起於此，以致中兴。顷者荧惑复追岁，见在胃昴毕；昴毕为天维，《经》曰：帝星处之，众邪消亡。"於是先主即位。
《续晋阳秋》曰：桓玄庶母马氏，本袁真之妓也，与同列薛氏、郭氏夏夜同出月下，有铜瓮水在其侧，见一流星堕瓮中，惊喜，共视，见星如二寸火珠於水底，冏然明净，乃相谓曰："此吉祥也，谁当应之？"於是，薛郭更以瓢接取，并不得，马最后，取星正入瓢中，便饮之，既而若有感焉。俄而怀玄。玄虽篡位不终，而数年之中，荣贵极矣。
《太平御览》　宋·李昉

[book_title]卷六 ◎天部六
○星中
《天文录》曰：格择星，状如炎火，下大上锐，色黄白，起地而上。占曰："格择星见，不种而获。不有土功，必有大害。
又曰：归邪如星非星，如云非云，名曰归邪，司马迁《天官书》曰："归邪见，必有归国者。"
又曰：六甲六星，主分阴阳而纪节候，故在帝旁，所以布政教而授民则也。
又曰：平星，《论语讠韱》曰："平星主法。"《合诚图》曰："主建廷评，主平天下之狱事。若今廷尉之象。"
又曰：鱼星，主理阴阳事，知云雨之期也。故赞曰："汉中鱼星知云雨也。"占曰："鱼星明，大河海水皆出。"又云："鱼星明则大，阴阳气和。鱼星忽不明而在，则鱼多；鱼星亡，则少鱼。"
又曰：郎位一曰哀乌，郎府也。注曰："郎位，周官之元士，汉官之光禄、中散、谏议三署郎中，是其职也。"或曰："郎位，今尚书也。"
《天象列星图》曰：北极五星：一名天极，一名北极，其第一星为太子，第二星最明者为帝，第三星为庶子，余二后宫属也，并在紫微宫中央，故谓之中极。其占：明大则吉，若变动则有忧。今观象之始，始於中极者，先尊以及卑，自中以周外也，其一人为首，谓极，第二星为首也。
又曰：四辅四星，在紫微宫中抱之，纽星也。此为辅臣之位，赞於万机。其占：以小而明则吉，若微暗则官不理。
又曰：钧陈六星，在紫微宫中华盖之下，天帝所居之宫，亦护军将军之象。占以明则吉。
又曰：华盖七星，其杠九星，合十六星，如盖状，在紫微宫，临钧陈以荫帝座。占若正则吉，若倾则凶也。
又曰：女史一星在紫微宫内，柱史北，此妇人之官，常记宫中之事；占以明则为记史直词，若不明则反是。
又曰：柱下史一星在紫微宫内，近尚书，此左右掌记君之过。其占以明则为史直词，若不明则词不依过，无真实也。
又曰：尚书五星在紫微宫内东南之隅。此八座大臣之象。故赞曰："尚书纳言，夙夜咨谋。"占以小而明，则君臣和。
又曰：北斗七星，近紫微宫南，在太微北。是谓帝车，以主号令，运乎中央而临制四方，建四时，均五行，移节度，定诸纪，皆系於北斗。其魁四星为璇玑，其杓三星为玉衡。故《书》云："在璇玑玉衡以齐七政。"又其魁第一星为枢；亦曰正星，主阳德，天子之象；二曰璇，亦曰法星，主阴刑，女主之位；三曰玑，亦曰令星，主祸；四曰权，亦曰伐星，主天理，伐无道；五曰衡，亦曰杀星，主中央，助四旁，杀有罪；六曰开阳，亦曰应星。又一主天，二主地，三主火，四主水，五主土，六主木，七主金。又一主秦，二主楚，三主梁，四主吴，五主隋，六主燕，七主齐。
又曰：文昌六星在北斗魁前，如匡形，故史迁曰："斗魁戴匡。"其第六星，名曰司禄，此天之府计集所会也。
又曰：宦者四星，次帝座西南，主侍者，帝旁阉人也。占以不明为吉，若明则内臣专权。
又曰：势四星在太阳西兆，主刑余人而用事者也。占以不明为吉，若明则阉宦用权。
又曰：辅一星，附北斗杓第六星，大臣之象也。占：欲其小而明则吉，若大而明，则臣夺君政；若小而不明，则臣不任职；若明大与斗合者，则国兵暴起。
又曰：八穀八星，在紫微蕃之外，五车之北，其八星：一主稻，二主黍，三主大麦，四主大豆，五主小豆，六主小麦，七主粟，八主麻子。占其明则八穀成，若暗则不成；若一星不见，则一穀不登；若八星不见，则国人有糊口之忧。
又曰：房四星，去氐十五度，为明堂、布政之宫。占：若移徙则国流逆，均明则天下大同。
又曰：传说一星在尾后河中也，盖后宫女巫也。主祝祠神灵，祈祷，以求子胤。占：若大而明，则后宫多祷祈。
又曰：杵三星，在箕南，主舂杵之用。占：若其纵则为丰，若其横则为饥。
又曰：农丈人一星在南斗南，主农正官也。占：明则为丰稔，若暗则为饥歉。
又曰：南斗六星，去牵牛二十六度四分之一，为天庙，丞相太宰之位，主荐贤良、授爵禄。又主兵机。魁南二星为天梁，中央二星为天相，北二星杓曰天厨庭，亦为寿命之期，将有天子之事。占：其斗星盛明则王道和平，爵禄行；若不然，反是也。
又曰：河鼓三星在牵牛北，主军鼓，盖天子三将军也。中央，大将军也；其南左星，左将军也；其北右星，右将军也。所以备关梁而拒难也。昔传牵牛、织女七月七日相见者，则主是也。故《尔雅》云："河鼓谓之牵牛。"又古歌曰："东飞伯劳西飞燕，黄姑织女时相见。"其黄姑者，即河鼓也，为吴音讹而然。今之言者，谓是列舍牵牛而会织女，故为此分析，令知断其疑焉。
又曰：臼四星在人星东南，主舂臼，占：若覆则岁中，人饥荒，若仰则天下熟。
又曰：内杵三星在人星旁，主军粮。占：若正直下对臼口则吉，若偏与臼不相当，则军粮绝。
又曰：渐台四星属织女左足，主晷刻律吕。占：若明则阴阳调而律吕和，不然则否也。
又曰：弧九星在狼东南，谓天弓也。主备贼盗，常属矢向狼星。
又曰：天钱十星在北落西北，主钱帛所聚。占：若明则府藏盈，若不明则为虚耗。
又曰：东璧二星，去宫室十六度，天子图书之秘府也。占：若明则图书集，道术行，小人退，君子入；若不然，则天子好武臣，贱文土，稽古忠正之臣隐，亲党邪曲之人用也。
又曰：羽林四十五星，二三而聚，在垒壁南，主天军。占：若星聚明则国安宁；若星稀而动摇，则兵革出。
又曰：进贤一星在太微宫东华门东、平道之西，主访贤荐士也。占：若明则贤人进，若不明则否也。
又曰：太微宫垣十星，在翼、轸北，主天子之宫庭，五帝之座，十二诸侯府也。其外藩南二星间，名曰端门；东第一星为左执法，廷尉之象也。
又曰：轩辕十七星，在七星北，如龙之体，主雷雨之神，后宫之象。阴阳交感，震为雷，激为电，和为雨，怒为风，乱为雾，凝为霜，散为露，聚为云气，立为虹蜺，离为背矞，分为抱珥。此十四变，皆轩辕主之。
又曰：天街二星在毕、昴间，主国界也。街南为华夏之国，街北为戎夷之国。
又曰：玉井四星在参西，主水泉。
《石氏星经》曰：卷舌六星在昴北，主谗佞言语之吏。若移动，多口舌，兵起。舌直，天下无口舌。星繁，天下兵乱；星少，兵废。
又曰：天谗星在卷舌中，亦主诽谤。
又曰：天廪四星在昴南，主积聚黍稷、供享祀及御膳。星明，丰；暗，俭。
又曰：天苑十六星在昴、毕，如环状，主天子苑囿。五星守苑牛马死。
又曰：参旗九星，在参、毕间。一曰天弓星，不欲明；明则白衣会，边兵动。
又曰：阙丘二星在南河，主天子门阙，诸侯之两观也。
又曰：文昌六星，如半月形，斗魁前，为天府。主天下集计事，第一星名上将，第二名次将，第三名贵相，第四名司禄，第五名司命，第六名司法。星光润则天下安。
又曰：大理四星在斗中，亦为贵人牢，又为执法之宫。
又曰：库楼十五星，在左角南，器府东。一名天库，兵车之府，星芒角兵起。
又曰：招摇一星在梗河北，主远狄，芒角则兵起。
又曰：贯索九星，在七公前，为贱人牢。口一星为门，门欲开，开即有赦，星总见，狱事繁。
《豫章列士传》曰：周腾，字叔达，为御史。桓帝欲南郊，平明出，叔达仰首曰："王者象星，今宫中宿策马星不出动，帝何出焉？"四更，皇子卒，遂止。
《关令内传》曰：北斗一星面百里，相去九千里，置二十四气，四宿行四时，五方立五星，主五岳也。
《黄石公记》曰：黄石，镇星之精也。
王子年《拾遗记》曰：禹铸九鼎，择雌金为阴鼎，雄金为阳鼎，太白星见，九日不没。
《庄子》曰：夫道可传而不可受，可得而不可见。傅说得之以相武丁，奄有天下，乘东维，骑箕尾，而比於列星。
《列子》曰：星，积气之中有光耀者。
《抱朴子》曰：辰星，水精，生玄武。岁星，木精，生青龙。
又曰：人初受气皆应列宿之精，值圣宿则圣，值贤宿则贤也。
《尸子》曰：自井中视星，所见不过数星；自丘山以望，则见始多也。非明益也，势使然也。私，井中也；公，丘上也。
《淮南子》曰：太微者，太一庭也；紫宫者，太一之居也；轩辕者，帝妃之舍也；咸池者，水鱼之囿也。天河者，群神之阙也；天河，星名也，阙犹门也。
又曰：令雨师洒道，使风伯扫尘。高诱注曰："雨师，毕星也；风伯，箕星也。"
又曰：岁星之所居，五穀丰昌；其对为衡，岁乃殃。
又曰：四守者，所司赏罚。许慎注曰："四守：紫宫、轩辕、咸池、天河也。"
《家语》曰：巫马期为单父令，戴星出入以理人。
刘向《说苑》曰：玄象著明，莫大於日月；察变之动，莫著於五星也。
又曰：秦胡亥立，日月薄食，山林沦亡，枉矢光夜，荧惑袭月。
《景帝通纪》曰：彗星者，天地之旗也。
《国精符》曰：地为山川，山川之精，上为星，各应其州城分野，为国作精神符验也。
《五姓占》曰：君薄德义，懦弱不胜任，则太白失度经，天作变易之象。
《乐汁图》曰：天宫，紫微宫也。钩陈，后宫也。大当，正妃也。(大当，钩陈末犬星也。)阁道北斗，辅天理，贵人牢。(为贵人作牢狱也。)文昌宫，(天五曹会府也。)玄戈招摇也。(皆备兵难之星。)梗河，天矛也。(梗河，一名天矛。)织女、连营、贱人牢。(连营贯索。)咸池，五车。(五车，咸池别名。)天关、参旗，伐也。觜觿，天庙也。奎，天豕也；娄，天矢也；胃，天仓也。狼弧、鱼陵、天船、天苑、卷舌、天老人。(皆西方星名也。)柳主材木。(柳星，主材木也。)
郑玄注曰：日月遗其珠囊。珠谓五星也；遗其囊者，盈缩失度也。
《黄石公阴谋秘诀法》曰：荧惑者，火之精，御史之象，主禁令刑罚。
蔡邕《月令章句》曰：天官五兽之於五事也，左有苍龙、大辰之貌，右有白虎、大梁之文、前有朱雀、鹑火之体，后有玄武、龟蛇之质，中有大角、轩辕、麒麟之信。
《风俗通》曰：月与星并无光，日照之乃光耳。如以镜照日，则影见壁。月初见西方，月望后光见东北，一照也。
又曰：东方朔，太白星精，黄帝时为风后，尧时为务成子，周时为老子，越为范蠡，齐为鸱夷，言其变化无常也。
祖台之《志怪》曰：吴未亡前，常有紫赤气见斗牛之间，星官及诸善占者咸忧。吴方兴，惟张茂先於天文尤精，独知为神剑之气，非江南之祥。
《太平御览》　宋·李昉

[book_title]卷七 ◎天部七
○星下
《河图》曰：以德布精，上为众星。
《龙鱼河图》曰：太白之精，下为风伯之神，主司非星辰之气。下为灵星之神，主得土。
《河图·帝秘微篇》曰：帝淫泆，政不平，则奎有角。
《异苑》曰：陈仲弓从诸子侄造荀季和父家。于时，德星聚，太史奏："五百里内有贤人聚。"
《杂兵书》曰：春，斗为天关，轸为地梁。夏，角为天关，参为地梁。
又曰：四帚星，四向守之，君有德，天下丰熟。
《古辩异》曰：仰观天形如车盖，众星累累如连珠。
张衡《灵宪》曰：星者，体生於地，精成於天，列居错峙，各有攸属。中外之官常明者百有二十，可名者三百二十，为星二千五百，微星之数盖一万一千五百二十。庶类蠢蠢，咸得系命，不然，何以总而理诸？
徐整《长历》曰：大星径百里，中星五十，小星三十，北斗七星间相去九千里，皆在日月下。
《天文要集》曰：七公，天之相也；三公，廷尉之象也；上星上公也，次星中公也。星明则七辅强。
《天官·星占》曰：岁星，其国齐，其位东方，苍帝之子，人主之象也。其色明而内实暗，天下安宁。夫岁星所居国，人主有福，不可加以兵。岁星一曰摄提，一曰重华，一曰应星，一曰经星，一曰修人。岁星动，人主怒。无光，仁道失。岁星顺行，仁德加也。岁星，农官也。主五穀，春不劝农则岁星盈缩，所在之国不可以罚。小则民多病，大则喜。
又曰：荧惑主夏，位在南，赤帝之子，方伯之象也。为天侯，主岁成败，司察妖孽，所往有兵为乱，为贼、为疾、为丧、为饥、为兵，盖天下不理也。东西南北无有常，出则有兵，入则散，周旋止息，乃为死丧。
又曰：镇星主德，女主之象也。所居国有德，不可以军加也。
又曰：辰星，北之位，黑帝之子，宰相之祥也。一名安调，一名熊星，一名钓星，一名伺晨，主德，常行四仲，当出不出，天下旱，色黄，五穀熟；色白，中谋泄；色青，大臣忧。
又曰：太白，位在西方，白帝之子，天将之象也。一名天相，一名大正，一名大臣，一名大皓，一名明星。
又曰：紫微者，天之帝座也。一名天营，一名长垣。
又曰：北辰者，一名天关，一名北极。极者，紫宫太一座也。太微者，天阖也。南端门间十星，分为左右掖，太微之宫，天子之庭，五帝之座也。北斗为帝车，运於中央，临制四方。北斗魁第一星少微，一名处士。星明大而黄泽，即贤士举，忠臣用。招摇者，常阳也。一名矛盾，胡星也。
《荆州星占》曰：五星，天府，一名天法，主察奸谋。
又曰：轩辕，主雷雨之神，旁侧郎位，主宿卫。
又曰：河鼓，一名三武，一名天鼓。
又曰：市，天子旗帜也，大明则籴贱。
又曰：五车，一名天库，凡十四星。五车中有三柱三星，若不见，兵尽起。
又曰：心为天王，其宿三星，一名天司空。
又曰：箕舌一星，动则大风至，不出三日。
又曰：箕宿四星，第二星一名风后。
又曰：太白出东北为观星，出东南为明星，出西方为太白。
杨泉《物理论》曰：星者，元气之英，水之精也。
又曰：日月之精为星辰，星辰生於地。
又曰：星，元气之英，日精也。二十八宿度数有常，故谓恒星。
《盐铁论》曰：常星犹公卿也，众星犹万民也，列星正则众星齐，常星乱则众星坠矣。
崔豹《古今注》曰：汉明帝为太子时，令乐人作歌诗曰"星重辉"，言太子比德，故云重也。
庾阐诗曰：玄景如映璧，繁星如散锦。
○瑞星
《易坤灵图》曰：至德之萌，五星若贯珠。
《尚书中候》曰：帝尧即政，景星出翼。
《尚书考灵曜》曰：天地开辟，元历名月首，甲子冬首。日月五星，俱起牵牛。初，日月若悬璧，五星若编珠。
《史记》曰：黄帝时，景星见，形如半月，可以夜作。
又曰：南极老人星见，则天下安。
《汉书》曰：高祖初入关，五星聚於东井，秦分野。
司马迁《天官书》曰：景星，其状无常，常出有道之国。
朱宣《帝王世纪》曰：神农氏之末，少昊氏娶附宝，见大电光绕北斗，枢星照郊，感附宝，孕二十月，生黄帝於寿丘。
《魏志》曰：桓帝时有黄星见楚宋之分，殷馗言："后五十岁当有真人起梁沛间，其锋不可当。"其后五十年，曹公破袁绍，天下莫敌矣。
《晋中兴书》曰：元帝渡江，岁、镇、辰、太白等四星聚於牛女间。
《禹时钧命决》曰：星累累若贯珠，炳炳如连璧。
《帝命验》曰：有人雄起，戴玉英，履赤矛。郑玄注曰："赤矛，瑞星名。"
《河图》曰：大星如虹，下流华渚，女节意感，生白帝也。
孙氏《瑞应图》曰：景星者，大星也。状如半月，生於晦朔，助月为明，王者不私人则见。
又曰：王者承天，则老人星临其国。
《天文录·星占》甘氏曰：五星同色，天下偃兵，百姓安宁，歌舞以行，不见疾疹，五穀大昌。
《文子》曰：精诚内形，气动於天，则景星见。
《列星图》》曰：流星贯昴，修纪感而生禹。
○妖星(附)
刘向《洪范传》曰：彗者，去秽布新者也。此天所以去无道而建有德也。
郑玄曰：彗星主扫除。
又曰：彗星者，君臣失政，浊乱三光，五星逆错，变气之所生也。
《传》曰：昭十七年，冬，有星孛于大辰，西及汉。申须曰："彗，所以除旧布新也。"
又曰：昭二十六年，齐有彗星，齐侯使禳之。晏子曰："无益也，祗取诬焉。天道不慆，不贰其命，若之何禳之？且天有彗也，以除秽也。君无秽德，又何禳焉？《诗》曰：'惟此文王，小心翼翼。昭事上帝，聿怀多福。厥德不回，以受方国。'君无违德，方国将至，何患于彗？"
《尔雅》曰：彗星为欃枪。
《春秋考异邮》曰：鲸鱼死而彗星出。(亦出《淮南子》。)
《尚书帝命验》曰：天鼓动，玉弩发，天下惊。
《史记》曰：蚩尤旗类彗而后曲，象旗。见则王者征伐四方。
又曰：齐景公三十二年，彗出。公坐柏寝，叹曰："堂乎，堂乎！谁有此乎？"群臣皆泣，晏子笑。公怒，晏子曰："臣笑群臣谀甚。"景公曰："彗星出东北，当齐野，寡人以忧。"晏子曰："君高台深池，赋敛如弗得，刑罚恐弗胜，茀星将出，彗星何惧乎？"公曰："可禳乎？"晏子曰："使神可祝而来，亦可禳而去也。百姓苦怨以万数，而君今一人禳之，安能胜众口乎？"
又《天官书》曰：天狗状如奔星，有声，其下止地，类狗。望之如火光炎炎冲天。其下圆如数顷田处，上锐则黄色千里，破军杀将。
又曰：长庚如一匹布著天，见则兵起。
《汉书》曰：献帝初平四年有流星八九丈，西北行，有声如雷，望如火照地，是曰天狗。金门之山有赤犬，其声下者，有兵也。
又曰：哀帝建平二年，彗出牵牛，日、月、五星所从起，历数之元，三正之始。彗而出之，改更之象也。其后王莽篡国。
又曰：枉矢，类大流星，蛇行而苍黑，望如有毛。
又曰：邹阳上书曰："卫先生为秦画长平之事，太白食昴，昭王疑之。"
《汉书·天文志》曰：凡月蚀五星，其国皆亡：岁以饥，荧惑以乱，镇以杀，太白强国以战，辰以女乱。
又曰：始皇之时，十五年间彗星四见，久者八十日，长或竟天。后秦并六国，外攘四夷，死者如乱麻。
《后汉书》曰：安帝永初二年正月，太白昼见，占云：为强臣。是时邓氏方盛，此其应也。
《续汉书》曰：灵帝光和中，国星见东南，如炬，十余日。其后黄巾张角起，袁绍、董卓乱。
《西汉词圃》曰：项籍之败，星孛大角。
《吴志》曰：孙权时有长星从东南出，群星从之。
又曰：司马宣王围公孙渊，夜有大流星，长数十丈，坠襄平东。及渊走当流星处斩之。
《晋书》曰：张华为司空，中台星拆，少子韪劝华逊位，华云："天道玄远，须修德以应之。"
孙氏《晋阳秋》曰：有星赤而芒角，自东北往西南没于诸葛亮营，俄而亮卒。
又曰：会稽谢敷，字庆绪，隐若耶山。初，月犯少微星，少微一名处士星。时戴逵名著於敷，时人忧之。俄而敷死，故会稽人士嘲曰："吴中高士，求死不得死。"
《宋书》曰：吴孙休永安元年，有诸子群嬉，中有异眼，光芒爚爚外射，诸儿问之，曰："我荧惑也，将示尔三公归于司马。"言毕乃耸身而跃，仰视之，若曳一匹练，有顷而没。后四年蜀亡，六年魏废，二十一年吴平，是归司马也。
又《沈怀文传》曰：时荧惑守南斗，上乃废西州旧馆，使西阳王子尚移居东城以厌之。怀文曰："天道示变，宜应之以德。今虽空西州，恐无益也。"
《唐书》曰：有星孛于虚、危，历于氐，百余日乃灭。太宗谓群臣曰："天见彗星，是何妖也？虞世南曰："昔齐景公时有彗星见，公问晏婴，对曰：'公穿池沼畏不深，起台榭畏不高，刑罚畏不重，是以天见彗星，为公诫耳。'景公惧而修德，后十六日而星没。臣闻天时不如地利，地利不如人和，若德义不修，虽获麟凤，终是无补。但政事无阙，虽有灾，何损於时？然愿陛下勿以功高古人而自矜伐，勿以太平渐久而自骄怠，慎终如始，彗星虽见，未足为忧。"
又曰：元和八年，太白犯上，相历执法，占者言："今之三相皆不利，始轻末重。"月余，李绛以足疾免；明年十月，李吉甫以暴疾卒。九年六月，武元衡为盗所害。
又曰：李晟初屯渭桥，时荧惑守岁，久之方退，宾介或劝曰："今荧惑已退，皇家之利也，可速用兵。"晟曰："天子外次，人臣但当死节，垂象玄远，吾安知天道耶！"至是，谓参佐曰；"前者士大夫劝晟出兵，非敢拒也，且军可用之，不可使知之。常闻五纬盈缩无准，晟惧复来守岁，则我军不战而自溃矣。"参佐叹服，皆曰："非所及也。"
又曰：傅奕，相州邺人也。尤晓天文历数。隋开皇中，以仪曹事汉王谅。举兵，谓奕曰："今兹荧惑入井，是何祥也？"奕对曰："天上黄道经其中，正是荧惑行路所涉，不为怪异，若荧惑入地上井，是为灾也。"
郭子横《洞冥记》曰：武帝尝见彗星，东方朔折指星之木以授帝，帝以指彗，彗遂没。星出之夜，野兽皆鸣，或说为兽鸣星。
《吕氏春秋》曰：宋景公时，荧惑在心，公召子韦问焉，子韦曰："祸当君，可移於相。"公曰："相所与理国家也。"曰："可移於百姓。"曰："百姓死，寡人将谁为君？"曰："可移於岁。"公曰："岁饥，人饿必死焉。为人君而杀其人，谁以我为君乎？"子韦曰："君有至德之言三，天必三赏君，荧惑必徙三舍。"后果三徙。
《晏子春秋》曰：景公时，荧惑守虚，期年不去。晏子曰："虚，齐之分野，当强为善。公乃去冤聚之狱，振孤敬老。行之三日，而荧惑迁。
《尉缭子》曰：昔楚将军子正与齐战，未合，初夜，彗星出，柄在齐，所在胜，不可击。子正曰："彗何知？"明日与齐战，大破之。
《天文录》曰：积尸，大陵之尸也。石氏曰：积尸明有大丧，死人如立丘山也。
又曰：孛星者，彗星之属也。偏指曰彗，芒气四出曰孛。孛，谓孛孛然也。
又曰：五星反羽，其下之国不可久处。反羽者，光芒上大下小，状如反羽也。
又曰：昴者，天之耳也。主西方。故《尔雅》曰："西陆，昴也。"
《星赞》曰：昴主狱事，典治囚也，又胡星也。一曰旄头。旄头者，天执罕毕，前驱者之所罚也。
《河图稽耀钩》曰：辰为枉矢，流射所诛。
又曰：荧惑散为蚩尤旗，主惑乱。
又曰：太白散为天狗，主兵
又曰：岁星流为国皇，主内难。
《太平御览》　宋·李昉

[book_title]卷八 ◎天部八
○云
《释名》曰：云犹云云众盛也。
《说文》曰：云，大泽之润气也。
又曰：云，山川气也，从雨，云象回转形也。(霠于金反，)云覆日也。霃(音沉)，淹(于检反。)云久阴也。凄，雨云起也。雨云貌也。(《诗》云：有淹凄凄，兴雨祁祁。)
《易》曰：云行雨施，品物流行。
又曰：云从龙，风从虎，圣人作而万物睹。
又曰：召云者龙。
又曰：云上于天，需。
又曰：《坎》为云。
又曰：密云不雨，自我西郊。(密，静也。云静止不加雨，喻纣恩泽不加于民也。不雨之灾自其君也。西郊，亦谓文王也。)
《诗》曰：薈兮蔚兮，南山朝跻。注曰："薈蔚，云兴貌；南山，曹南山；跻，升云也。
又曰：上天同云，雨雪纷纷。
又曰：英英白云，露彼菅茅。(英英，白云貌。露亦有云，言天地之气无微不着，无不覆养也。)
《礼》曰：天降时雨，山川出云。
又曰：山林、川谷、丘陵。能出云，为风雨。
《周礼》曰：保章氏以五色云物，辨吉凶之祲祥。郑氏注曰："占视日旁云气，青为虫，白为丧，赤为兵荒，黑为水，黄为丰。"
《传》曰：凡分、至、启、闭，必书云物，为备故也。(分谓春秋分，至谓冬夏至，启立春夏也，阳气用事为名，闭立秋冬也，阴气用事为闭。云，五云也，风气日月星辰也。分至启闭天地之大节，阴阳之分也。故遂登观台望气以审妖祥，变祸乱之气，先见於八节，书其云物之形，言其所致，务为之备也。)
又曰：鲁哀公六年，有云如众赤鸟，夹日以飞，三日。楚使问周太史。太史曰："其当王身乎？(日为君，妖气守之，云在楚，若上祸不及他国也。)若禜之，可移于令尹、司马也。"王曰："除心腹之疾，而置诸股肱，何益？"终不禜。孔子曰："楚昭王知天道矣！不失国，宜哉！"
又曰：黄帝氏以云纪官，故为云师而云名。(有景云之瑞。)
《公羊传》曰：触石而出，肤寸而合，不崇朝而遍雨乎天下者，惟泰山云尔。
《语》曰：不义而富且贵，於我如浮云。
《易通卦验》：冬至阳，云出箕，如树木之状。小寒合冻苍阳，云出氐。大寒降雪黑阳，云出心。立春青阳，云出房，如积水。雨水黄阳，云出亢。惊蛰赤阳，云出翼。春分正阳，云出张，如积白鹄。清明白阳，云出奎。穀雨大阳，云出张，如车盖。立夏常阳，云出觜，赤如珠。小满上阳，云出七星。芒种长阳，云出维。夏至少阴，云出如水波。小暑，云五色出。大暑阴，云出南赤北苍。立秋浊阴，云出如赤缯。处暑赤云出。白露黄阴云出。秋分白阴云出。寒露正阴，云出如冠缨。霜降大阴。云出上如羊。下如磻石。立冬阴，云出而黑。大雪阴，雪出而分。冬至日谨候，见云送迎，从其乡来，岁美民和。
《京房易飞候》曰：凡候雨，有黑云如群羊，奔如飞鸟，五日必雨。
又曰：视四方常有大云五色，其下贤人隐也。青云润泽蔽日，在西北，为举贤良。黄云如覆车，大丰也。
又曰：凡候雨，以晦朔弦望，有苍黑云、细云如杼轴，蔽日月，五日必雨。
《尚书中候》曰：尧沉璧于河，白云起，回风摇落。
又曰：周成王举尧舜礼，沉璧于河，白云起而青云浮至，乃有苍龙负图临河也。
《尚书大传》曰：舜为宾客，禹为主人，百工相和而歌《卿云》，于时八风循通，卿云藂丛。注：言和气应也。丛，或为簇。
又曰：五岳皆触石出云，肤寸而合，不崇朝而雨。
又曰：舜时卿云见，于时百工和歌，舜歌曰："卿云烂兮纠漫漫。"或以为出岫回薄而难名状也。
《礼统》曰：云者，运气布恩普博也。
《礼斗威仪》曰：人君乘水而王，其政和平，则景云见也。
又曰：景，明也，言云气光明也。
又曰：周成王治平，观于河，青云浮于河也。
《春秋文耀钩》曰：楚有苍云如霓，围轸七蟠，中有荷斧之人向轸而蹲，于是楚唐史画遗灰而云灭。故曰："唐史之策，上灭苍云。(宋均注曰：轸，楚分也。云，水气；灰，火气。画遗灰，故云灭。)
《春秋元命苞》曰：阴阳聚为云。
《春秋说题辞》曰：云之为言运也。触石而起谓之云，含阳而起以精运也。
《春秋合诚图》曰：帝尧之母曰庆都，生而神异，常有黄云覆上。
《春秋孔演图》曰：舜之将兴，黄云升于堂。
又曰：汤将兴，白云入房。(白云金精，入汤房也。)
《孝经援神契》曰：王者德至山陵，则景云见。
又曰：天子孝则景云见。
《史记》曰：若烟非烟，若云非云，郁郁纷纷，萧索轮囷，是谓卿云。卿云，喜气也。
又曰：高祖过沛，击筑自为歌曰："大风起兮云飞扬，威加海内兮归故乡，安得猛士兮守四方。"
又曰：范增云："高祖之上有云为龙虎之形，此天子气也。
又曰：黄帝与蚩尤战于涿鹿之野，常有五色云气，金枝玉叶止于帝上，有花葩(匹加反。)之象，因作华盖。
《汉书·郊祀志》曰：武帝封泰山，夜有光，昼有白云，起于封中。
又曰：封泰山后，云气成宫阙。
《汉书》曰：相如作《大人赋》，帝览之，飘飘有凌云之气。
又曰：武帝迎汾阴鼎至甘泉宫，黄云盖其上。
又曰：宣帝祠甘泉，有顷，紫云从西北来，散于殿前。
范晔《后汉书》曰：樊英隐于壶山之阳，曾有暴风从西方起，英谓学者曰："成都市火甚盛。"因含水西向嗽之。时客有从蜀郡来者，云是日大火，有黑云卒从东方起，须臾大雨，火灭。
《魏志》曰：文帝生于沛国谯县，上有云气青色而圆盖，终日不解，望气者以为至贵人之证，非人臣之气。
《蜀志》曰：齐备为儿，戏於桑树下，上有云覆，童童如车盖。
《晋书》曰：乐广有风姿，卫瓘曰："此人若披云雾而睹青天。"
又曰：阮咸性旷达不拘，颜延年《五君咏》曰："仲容青云器。"
又曰：咸和元年，云斗，声如暴风雨。
《宋书》曰：大明八年，宣太后陵前后数有光及五色云，芳香四满，又五彩云在松上，如车盖。
又曰：孝康建元二年二月乙未日上，有云如锦文，光色润泽。
又曰：世祖在江州起义，建牙军，有紫云二段落于身上。
《穆天子传》曰：天子觞西王母于瑶池之上。王母为谣曰："白云在天，丘陵自出，道路悠远，山川间之。"
《东方朔传》曰：凡占，长吏东耕，当视天有黄云来覆车，五穀大熟。青云致兵，白云致盗，乌云多水，赤云多火。
《长沙耆旧传》曰：祝良为洛阳令，时大旱，告诫引罪，紫云沓起。
《汉武帝内传》曰：帝登寻真之台，斋戒到七月七日夜，忽见天西南如白云起，直来趣宫，须臾，闻云中箫鼓之声，复半食顷，西王母至，乘紫云之辇。临发，云气勃郁，尽为香气。
《汉武故事》曰：上幸梁父祠地主，其日山上有白云，又有呼万岁声，封禅之上肃然，白云为盖。
东方朔《十洲记》曰：天汉三年，月氏(音支)国献神香。使者曰："国有常占，东风入律，百旬不休，青云干吕，连月不散。意中国将有好道君，故搜奇蕴而贡神香也。
《西京杂记》曰：瑞云曰庆云，(云五色曰庆。)曰景云，或曰卿云。云外赤内青谓之矞云(云二色曰矞，亦瑞云也。矞，以律反。)雨云曰油云，(《孟子》曰：油然作云，霈然下雨。)雪云曰同云(《诗》云：上天同云，雨雪雰雰。同云谓云阴竟天，同为一色。)云师曰屏翳，(《吕氏春秋》曰：屏翳曰雨师。)云将亦云之师。(司马彪注《庄子》云：云将，云之主帅。)
刘澄之《扬州记》曰：娄县有马鞍山，天将雨，辄有云起，来映此山。山出云应之，乃大雨。
《抱朴子·玉策记》曰：千岁之龟，五色具焉。浮于莲叶之上，或在藂蓍之下，其上时有白云。
《风土记》曰：乌程县〈山卞〉(音卞)山，望气云有黄气、紫云，大吴故改葬焉。
王子年《拾遗记》曰：昆仑山有九层，从上来一层有云气五色，从下望之，皆有城阙之象。
又曰：昆仑者，西方曰须弥山，九层。其第七层有景云出，以映朝日。
又曰：烂石色红似肺，烧之有香烟，闻数百里，烟气升天则成香云，香云遍润，则成香雨。
《搜神记》曰：蓟子训至洛，见公卿数十处，去后皆白云起。
王韶之《始兴记》曰：尧山长岭，望之如云。
张野《庐山记》曰：有白云冠带峰岩，呼为上带。
《洞冥记》曰：吉云之国，俗常以云占吉凶，有吉事则满室，五色照人，着草木，皆成五色露。
《庄子》曰：广成子谓黄帝曰："汝治天下，云气不待族而雨，草木不待黄而落，奚足语至道？"
又曰：华封人谓尧曰："夫圣人鹑居而鷇饮，鸟行而无章。天下有道，与物皆昌。千岁厌世，去而上仙，乘彼白云，至于帝乡。"
《抱朴子》曰：俗有见游云西驰，而谓月之东行。
《孟子》曰：油然作云，霈然下雨。
又曰：汤一征，自葛始。天下从之，人望之若大旱之望云霓。
《淮南子》曰：周云之巃，(力孔反。)嵸，(七孔反。)尞，(力交反。)摷，(士交反。)彭，(步光反)薄而为雨。(周云，密也。尞摷彭薄，蕴积之貌。)
又曰：伯益作井，而龙登玄云。(龙在黄泉下，恐害及，故云。)
又曰：山云蒸，柱础润。
又曰：八极之云，是雨天下。
《吕氏春秋》曰：山云草莽，水云鱼鳞，旱云烟火，雨云水气，无不比类其所生以示人。
又曰：至乱之化，君相贼，其云状有若犬马。若白鹄车者。
《遁甲开山图》曰：辽东有襄平山，多饶鬼目之菜，生而有神，虎、龙、蛇、大鱼守之，云气覆之，食之令人不饥。(荣氏注曰：鬼目菜，形似鱼，守之草，常有气，如龙虎蛇鱼之状。)
《河图帝通纪》曰：云者，天地之本也。
《河图始开》曰：黄泉之埃，上为黄云；青泉之埃，上为青云；赤泉之埃，上为赤云；白泉之埃，上为白云；玄泉之埃，上为玄云。
《河图括地象》曰：昆仑山出五色云气。
《兵书》曰：有云如丹蛇，随车后，大战杀将。
又曰：韩云如布，赵云如牛，楚云如日，宋云如车，鲁云如马，卫云如犬，周云如轮，秦云如美人，魏云如鼠，齐云如绛衣，越云如龙头，蜀云如囷。(言当处云似之。)
又曰：云如雄雉，或如雄鸡，临城，其城必降。
《魏武兵书节要》曰：孙子称司云气，非云，非烟，非雾，形似禽兽，客吉，主人忌。
车频《秦书》曰：符坚时有黄云五色，时以为瑞，赐民酺五日。
黄子发《相雨书》曰：四方有濯鱼云疾者，立雨；濯雨云迟者，雨少难至江汉。云疾者，即日雨。
《洛书》曰：苍帝起，青云扶日；赤帝起，赤云扶日；黄帝起，黄云扶日；白帝起，白云扶日。
《军国占候》曰：若王子曰："有黑云似一匹布者，其国兵起。"
《天文要集》曰：河有黑云，状似船，若一匹布维河，不出十日大雨。
又曰：北斗者，不欲云覆之，有黑云覆之，天大雨。
《地图》曰：望石气如浮云，其珠玉之精也。
京房《风角要诀》曰：候雨法：有黑云如一匹帛，日中即一日大雨，二匹为二日雨，三匹为三日雨。
《黄帝岐伯经》曰：岐伯乘绛云之车，驾十二白鹿游于蓬莱之上。
徐幹《中论》曰：文王遇姜公于渭阳，灼然如披云见白日。
孙氏《瑞应图》曰：景云者，太平之应也。一曰非气非烟，五色氤氲，谓之庆云。
《瑞应图》曰：矞云，瑞云也。有状外赤内黄。
《归藏》曰：有白云自苍梧入大梁。
《论衡》曰：龙无云雨，不能参天。
吴范《占候风气秘诀》曰：有青云，如雉兔临城，营军散走。
《山海经》曰：符阳之山，怪云所出。
陆贾《新语》曰：邪臣之蔽贤，犹浮云之障日月也。
宋玉《高唐赋·叙》曰：楚襄王与宋玉游云梦之台，望高唐之观。上有云气，须臾之间，变化无穷，王问曰："此何气也。"玉曰："朝云也。昔者先王尝游高唐，怠而昼寝，梦见妇人，曰：'妾巫山之女也，为高唐之客，闻君游高唐，愿荐枕席。'王因幸之，去而辞曰：'妾在巫山之阳，高丘之岨，朝为行云，莫为行雨，朝朝暮暮，阳台之下。'旦朝视之，如言。故为立庙，号曰朝云。"
孙卿《云赋》曰：圆者中规，方者中矩。
又曰：讬地而游宇，反风而下雨。
《楚词》曰：青云衣兮白霓裳。
又曰：冠青云之崔巍。
汉武帝《秋风辞》曰：秋风起兮白云飞。
司马相如《封禅颂》曰：自我天覆，云之油油。云行貌。
魏文帝诗曰：西北有浮云，亭亭似车盖。
应玚诗曰：清朝浮四海，日暮归故山。
张孟阳诗曰：流波恋旧浦，行云思故山。
傅玄诗曰：浮云合愁气，悲风坐自叹。
又《玄歌》诗曰：青云徘徊为我愁。
又曰：云为车兮风为马，玉为山兮兰在野。云无期兮风有止，思心多端谁能理？
陆机《云赋》曰：望九畿以远肆，明皇极而永舒。蔽阳光于旸谷，暗天文于帝居。齐濛荒于无极，等浑昧于太初。
又《浮云赋》曰：若层台高观，重楼叠阁；或如钟首之郁律，乍似塞门之寥廓。若灵园之列树，攒宝耀之炳粲。金柯分，玉叶散，龙逸蛟起，熊厉虎战，鸾翔凤翥，鸿惊鹤奋。
成公绥《云赋》曰：舒则弥纶覆四海，卷则消液入无形。狎猎鳞次，参差交错。状崔巍其不安，吁可畏而欲落。龙伸蠖屈，蜿蜒逶迤。连翩凤飞，虎转相随。或绣文锦章，衣微要妙，绵邈凌虚，轻翔缥缈。
陶潜《归去来》曰：云无心而出岫，鸟倦飞而知还。
○霄
《关令尹喜内传》曰：当喜在胎之始，其母梦绛霄流绕其身，有长人谓曰："汝咽之。"既觉，口盈味，屋生双光，若日，飞流满堂。良久不知所在。
《抱朴子》曰：凌厉九霄。
《淮南子》曰：阴阳为驺，乘凌霄，与造化俱。
《广雅》曰：赤霄，常霄，气与造化俱。(许慎注曰：霄其雾。)
《杂字诂训》曰：霄，摩天赤气也。
《楚辞》曰：若王乔之乘云，载赤云而凌青霄
扬雄《甘泉赋》曰：腾青霄而轶浮景。
孙楚《鹤赋》曰：假使此鸟生自昆仑，长于丹穴，遨游玄圃、缥霄之际。
左思《蜀都赋》曰：干青霄而秀出，舒丹气而为霞。
郭璞《游仙诗》曰：寻仙万余日，今乃见子乔。振发载翠霞，解褐披绛霄。
○汉
《诗》曰：倬彼云汉，昭回于天。(倬，明也。)
又曰：倬彼云汉，为章于天。
《传》曰：昭公四年，星孛及汉，水祥也。(贾逵解曰：天汉，水也。或曰天河。)
《尔雅》曰：析木谓之津，箕斗之间，汉津也。(郭璞注曰：津，汉津也。箕，龙尾，斗，南斗，天汉之津梁。)
《大戴礼》曰：夏小正，秋七月，汉案户。(汉，天河也。案户，言直南北也。)
《孝经援神契》曰：河者，水之伯，上应天汉。
《史记·天官书》曰：汉者，金之散气，其本曰水。汉，星多则多水，少则旱。(孟康曰：汉，河汉也。水生於金也。)
《汉书》曰：项羽封高帝为汉王。帝不悦。萧何谋曰："语曰天汉。其称甚美，愿大王王汉，抚其民，还定三秦，天下可图也。"
《搜神记》曰：谢端少丧父母，为邻人所养，年十七未婚。后感天汉中白水素女，潜为其炊，以备饮食。端后怪而潜候之，得见。言曰："天哀忍汝孤贫恭顺，使我相为守舍，今既见，便去。"留，不可。
《博物志》曰：旧说天河与海通。近世有居海者，年年八月有人浮查来，甚大，往反不失期。此人乃多赍粮，乘查去，忽忽不觉昼夜，奄至一处，有城郭居舍。望室中多见织妇。见一丈夫牵牛渚次饮之。牵牛人惊问此人何由至此，此人即问为何处，答曰："君可诣蜀访严君平，则知之。"此人还问严君平，君平曰："此织女支机石也，某年某日有客星犯斗牛，即此人到天河也。"
《抱朴子》曰：天河从北极分为两头，经于南极，其一经南井中过，其一经东井中过。河者，天之水也，随天而转入地下过。
张衡《灵宪》曰：水精为天汉。
《河图括地象》曰：河精，上为天汉。
《三辅黄图》曰：始皇都咸阳，端门四达，以则紫宫；渭水贯都，以象天河；横桥南渡，以法牵牛。
《物理论》曰：星者，元气之英，水之精也。气发而升，精华上浮，宛转随流，名之曰天河，一曰云汉，众星出焉。
《集林》曰：昔有一人寻河源，见妇人浣纱以问之，曰："此天河也。"乃与一石而归。问严君平，云此织女支机石也。
古诗曰：河汉清且浅，相去讵几许。盈盈一水间，脉脉不得语。
傅玄《拟天问》曰：七月七日，牵牛织女时会天河。
唐宋之问《明河篇》曰：明河可望不可亲，愿得乘槎一问津，更将织女支机石，还访成都卖卜人。
○霞
《释名》曰：霞，白云映日光而成赤色，假日之赤光而成也。故字从雨，遐声。
《汉武内传》曰：上元夫人谓西王母曰"阿琼"，有六甲之术，用之可以游景云之宫，登流霞之堂。
《十洲记》曰：昆仑山之上有琼华之室，紫翠丹房，景云烛日，朱霞九光。
王子年《拾遗》曰：燕昭王二年，海人乘霞舟，献龙膏。
又曰：昆山第八层有五色霞。
《抱朴子》曰：咀六气于丹霞。
《楚辞》曰：潄正阳而含朝霞。
《河图》曰：昆仑山有五色水，赤水之气上蒸为霞而赫然。
《论衡》曰：河东蒲坂项曼都好道学仙，去三年而反。家问其状，都曰："欲饮食，仙人辄饮我以流霞，每饮一杯，数日不饥。"
扬雄《甘泉赋》曰：吸青云之流霞兮，饮若木之露英。
王延寿《鲁灵光殿赋》曰：霞驳云蔚，若阴若阳。
魏文帝辞曰：丹霞蔽日，彩虹垂天。
曹子建《洛神赋》曰：远而望之，皎若太阳昇朝霞。
阮籍《清思赋》曰：厌白玉以为面，霏丹霞以为裳。
左思《蜀都赋》曰：舒丹气而为霞。
陆机《列仙赋》曰：即绛阙于朝霞。
陆机《云赋》曰：外聚紫霞。
郭璞《江赋》曰：抚凌波而凫跃，吸翠霞而夭矫。
孙绰《天台山赋》曰：赤城霞起以建标。
张孟阳诗曰：朝霞迎白日，丹气临旸谷。
郭璞《游仙诗》曰：朝霞升东山，朝日何晃朗。
嵇含《悦晴诗》曰：朝霞炙琼林，夕影映灵芝。
《太平御览》　宋·李昉

[book_title]卷九 ◎天部九
○风
《易》曰：挠万物者，莫疾乎风。
又曰：风以动之。
又曰：风行天上，《小畜》。君子以懿文德。
又曰：《巽》为风。
又曰：云从龙，风从虎。
又曰：风行地上曰《观》。
《尚书·金縢》曰：周公居东二年，则罪人斯得。于后，公乃为诗以遗王，名之曰《鸱鸮》。王亦未敢诮公。秋，大熟，未获。天大雷电以风，禾尽偃，大木斯拔，邦人大恐。王与大夫尽弁以启金縢之书，乃得周公请代武王之说。王执书以泣，曰："其勿穆卜！昔公勤劳王家，惟予冲人弗及知。今天动威以彰周公之德，朕小子其新迎，我国家礼亦宜之。"王出郊，天乃雨，反风，禾则尽起。
又：《舜典》曰：纳于大麓，烈风雷雨弗迷。
又：《洪范》曰：休征：曰圣，时风若。咎征：曰蒙，常风若。(孔安国曰：君能通理，则时风顺之。君行蒙暗，则常风顺之。)
《诗》曰：大风有隧，贪人败类。
又曰：终风且曀。(终日而风为终风。)
又曰：习习谷风，以阴以雨。
又曰：凯风自南，吹彼棘心。(南风谓之凯风。)
又曰：冬日烈烈，飘风发发。
《礼记·月令》曰：秋行春令，则暖风来至。
又曰：立春之日，东风解冻。
又曰：春行秋令，则人有大疫，飘风暴雨总至。
又曰：夏行春令，则虫蝗为灾，暴风来至。
又曰：前有尘埃，则载鸣鸢。注：鸢鸣则风生。
又《礼运注疏》曰：享帝於郊而风雨节，寒暑时。(五帝主五行，五行之气和而庶征得其序也。)
《左传》曰：楚侵郑，甚雨，楚师多冻，役徒几尽。晋人闻有楚师，师旷曰："不害。吾骤歌北风，又歌南风。南风不竞。"(注曰：歌者吹律以咏八风。南风音微，故曰不竞。师旷惟歌南北风者，听晋楚之强弱也。)
又曰：僖公十六年春，六鶂退飞过宋都，风也。
又昭公四年：申丰曰："夫冰以风壮，而以风出。其藏之也周，其用之也遍，则冬无愆阳，夏无伏阴，春无凄风，秋无苦雨。今藏川池之水，弃而不用，则风不越而杀。"
《尔雅》曰：祭风曰磔。(今俗当大道中磔狗以止风，此其象也。)
又曰：南风谓之凯风，(《诗》曰：凯风自南。)东风谓之谷风，(《诗》曰：习习谷风。)北风谓之凉风，(《诗》曰：北风其凉。)西风谓之大泰风。(《诗》曰：泰风有隧。)焚轮谓之颓，(暴风从上下也。)扶摇谓之飙(暴风从下上也。)风与火为庉(炖炖炽盛之貌)，回风为飘(旋风)，日出而风为暴，(《诗》曰：终风且暴。)风而雨土为霾，(《诗》曰：终风且霾。)阴而风为曀。(《诗》曰：终风且曀。)
又曰：四气和为通正，(道平畅也。)谓之景风。(所以致景风也。)
《论语》云：曾点曰："暮春者，春服既成，冠者五六人，童子六七人，浴乎沂，风乎舞雩，咏而归。"
又曰：君子之德风，小人之德草。草上之风，必偃。
又曰：迅雷风烈必变。
《易稽览图》曰：太平时，阴阳和，风雨咸同，海内不偏。地有险易，故风有迟疾。虽太平之政，犹有不能均同也。惟平均乃不鸣条。
《易通卦验》曰：冬至，广莫风至，诛有罪，断大刑。立春，条风至，赦小罪，出稽留。春分，明庶风至，正封疆，修田畴。立夏，清明风至，出币帛，礼诸侯。夏至景风至，辩大将，封有功。立秋，凉风至，报土功，祀四乡。秋分，阊阖风至，解悬垂，琴瑟不张。立冬，不周风至，修宫室，完边城。八风以时，则阴阳变化道成，万物得以育生。王当顺八风，行八政，当八卦也。
京房《易候》曰：何以知圣人隐也？风清明，其来长久不动摇物。此有龙德在下也。
《易纬》曰：八节之风，谓之八风。立春条风至，(东北风。)春分明庶风至，(东方风。)立夏清明风至，(东南方风。)夏至景风至，(南方风。)立秋凉风至，(西南方风。)秋分阊阖风至，(西方风。)立冬不周风至，(西北方风。)冬至广莫风至，(北方风。又《吕氏春秋》说八风：东北曰焱风。高诱注曰：亦曰融风。东方曰滔风，东南方曰薰风，南方曰巨风，西方曰飕风，西北方曰厉风，北方曰寒风。)
《尚书大传》曰：舜将禅禹，八风循通。
又曰：王者德及皇天，则祥风起。
又曰：成王时，越裳重译而来朝，曰："久矣，天之无烈风澍雨，意中国有圣人乎？"
《大戴礼》曰：正月时有浚风，浚者大也；大风，南风也。何大於南风也？曰合冰必於北风，解冰必於南风，故大之也。
《礼稽命征》曰：出号令，合民心，则祥风至。
《礼说》曰：风，萌也，养物成功，所以八风象八卦也。(《礼纬》同。)
《礼斗威仪》曰：人君政颂平则祥风至。宋均注曰："即景风也。"
《春秋考异邮》曰：八风杀生以节翱翔。距冬至四十五日条风至，条者，达生也，(距犹起也。自冬至后四十五日而立春，此风应其方而来，生万物。)四十五日明庶风至，明庶迎惠。(春分之侯，言庶众也，阳以施惠之恩德迎众庶而生之。)四十五日清明风至，精芒挫收。(立夏之后也。挫犹止也。时荠麦之属秀出已备，故挫止其锋芒，收之使成实。)四十五日景风至，景风强也，强以成之。(夏至之候也。强言万物强盛也。)四十五日凉风至，凉风者，寒以闭也。(立秋之候也。闭，收也。言阴寒收成万物也。)四十五日阊阖风至，阊阖者，当寒天收也。(秋收之候也。阊阖，盛也。时盛收物盖藏之，阊或为当。)四十五日不周风至，不周者，不交也，阴阳未合化也。(立冬候也。未合化，言消息纯，坤无阳也。《月令》曰：天地不通而闭塞成冬也。)四十五日广莫风至，广莫者，精大满也。(冬至之候也。言冬物无见者，风精大满美无偏。)风之为言萌也。其立字，虫动於几中者为风。(虫动於几，言阳气无不周也。明昆虫之属得阳乃生，遇阴则死，故风为阴中之阳者也。)
《春秋元命苞》曰：阴阳怒为风。
《春秋繁露》曰：恩及金石则凉风出；王者与臣无礼，身不肃敬则木不曲直，而夏多暴风。风者，木之气，其音角，故应。
《孝经援神契》曰：德至八方则祥风至。
《史记》曰：项王围汉王三匝，於是风从西北起，折木、发屋、扬沙石，楚军大乱，而汉王乃得与数十骑遁去。
又曰：蚩尤氏能征风召雨，与黄帝争强，灭之中冀。
又曰：庶女者，齐之寡妇，养姑。姑女利母财而杀母，以告寡妇，妇不能自解。以冤告天，而大风袭於齐殿。
又曰：荆轲入秦，燕太子丹送别易水上，歌曰："风萧萧兮易水寒，壮士一去兮不复还。"
《汉书》曰：燕王都蓟，大风拔宫中树七围已上十六枚，坏城楼。后王诛。
又曰：高祖过沛，击筑自歌曰："大风起兮云飞扬，威加海内兮归故乡。"
《魏志·管辂传》曰：辂过清河倪太守。时大旱，辂言："树上已有少女征风，树间又有阴鸟和鸣，其雨应至矣。"果如其言。
《晋书》曰：永和元年，大风拔柳树百余枚，若风从八方来者。时王敦害刁协、周顗等，故风从横拔树，非一处也。
又曰：贾谧家数有妖异，飘风吹其朝服上数百尺，大蛇出被中，后果及祸。
《晋阳秋》曰：袁宏为东郡守，谢安执宏手授扇，宏曰："谨当奉扬仁风，慰彼黎庶。"
《宋书》曰：明帝猜虑，肥体，憎风，夏月常著小皮衣，拜左右二人为司风令史，风起方面，辄先启闻。
又曰：宗悫，字元幹，征士炳兄子也。少时问悫所志，答曰："愿乘长风，破万里浪。"
《前秦录》曰：术士盖钦，符坚召至长安，因宴会，以其惑众，将诛之。酒酣，将执钦，钦化为旋风飞去。
《前凉录》曰：永嘉五年，抱罕令严羌妾产一龙一鹫。鹫寻飞去，龙十五日雷雨迎之。
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 10:25:32-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>