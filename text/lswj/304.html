<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="提要,原序,可斋杂稿卷一,可斋杂稿卷二,可斋杂稿卷三,可斋杂稿卷四,可斋杂稿卷五,可斋杂稿卷六,可斋杂稿卷七,可斋杂稿卷八,可斋杂稿卷九,可斋杂稿卷十,可斋杂稿卷十一,可斋杂稿卷十二,可斋杂稿卷十三,可斋杂稿卷十四,可斋杂稿卷十五,可斋杂稿卷十六,可斋杂稿卷十七,可斋杂稿卷十八,可斋杂稿卷十九,可斋杂稿卷二十,可斋杂稿卷二十一,可斋杂稿卷二十二,可斋杂稿卷二十三,可斋杂稿卷二十四,可斋杂稿卷二十五,可斋杂稿卷二十六,可斋杂稿卷二十七,可斋杂稿卷二十八,可斋杂稿卷二十九,可斋杂稿卷三十,可斋杂稿卷三十一,可">
<meta name="description" content="宋代诗文别集。54卷。李曾伯著。该集《自序》称其《杂稿》编于淳祐十二年(1252),《续稿》前编成于宝祐二年(1254),《续稿》后编成于宝祐二年至景定二年(1261)。其子杓尝汇刻三稿。荆州湖北仓使刘籈重刻。今传《可斋杂稿》三十四卷、《续稿》前八卷、《续稿》后十二卷。《四库全书总目》称“集中多奏疏表状之文,大抵深明时势,究悉物情,多可以见诸施用,惟诗词才气纵横,颇不入格,要亦戛戛异人,不屑拾人牙慧”。诗歌颇有反映现实的作品,如《丁亥记蜀百韵》叙蜀地抗外侮史事,气魄宏伟,言词恳切,充满爱国热情。《登河山万">
<title>可斋杂稿_李曾伯_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">可斋杂稿</span> <br/>
          作者： <span class="inputVal" id="bkauthor">李曾伯</span> <br/>
          朝代： <span class="inputVal" id="bkdate">宋代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">类书文集,诗文集,完结</span> <br/>
          字数： <span class="inputVal" id="bknum">[book_length]399801</span> <br/>
          说明： <span class="inputVal" id="bkdec">宋代诗文别集。54卷。李曾伯著。该集《自序》称其《杂稿》编于淳祐十二年(1252),《续稿》前编成于宝祐二年(1254),《续稿》后编成于宝祐二年至景定二年(1261)。其子杓尝汇刻三稿。荆州湖北仓使刘籈重刻。今传《可斋杂稿》三十四卷、《续稿》前八卷、《续稿》后十二卷。《四库全书总目》称“集中多奏疏表状之文,大抵深明时势,究悉物情,多可以见诸施用,惟诗词才气纵横,颇不入格,要亦戛戛异人,不屑拾人牙慧”。诗歌颇有反映现实的作品,如《丁亥记蜀百韵》叙蜀地抗外侮史事,气魄宏伟,言词恳切,充满爱国热情。《登河山万里楼》以“收揽河山入此楼,几年蚡冒古荆州。目穷夕照西沉坠,心到寒江东尽头。历历雄图史南北,纷纷遗恨晋春秋”的诗句,抒写历史上的兴衰变迁,寄慨遥深。有《避暑赋》一篇,述炎暑的酷热,比喻酷吏的可畏,最后以“存乎我之夜气兮,听夫物之秋声”作结,表现了反对苛政的愿望。词多长调,不作绮艳语,自称“愿学稼轩翁”(〔水调歌头〕《寿刘舍人》),颇受辛弃疾的影响。</span> <br/>
          封面： <span class="inputVal" id="bkimg">Z_18493.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]可斋杂稿
[book_author]李曾伯
[book_date]宋代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]类书文集,诗文集,完结
[book_length]399801
[book_dec]宋代诗文别集。54卷。李曾伯著。该集《自序》称其《杂稿》编于淳祐十二年(1252),《续稿》前编成于宝祐二年(1254),《续稿》后编成于宝祐二年至景定二年(1261)。其子杓尝汇刻三稿。荆州湖北仓使刘籈重刻。今传《可斋杂稿》三十四卷、《续稿》前八卷、《续稿》后十二卷。《四库全书总目》称“集中多奏疏表状之文,大抵深明时势,究悉物情,多可以见诸施用,惟诗词才气纵横,颇不入格,要亦戛戛异人,不屑拾人牙慧”。诗歌颇有反映现实的作品,如《丁亥记蜀百韵》叙蜀地抗外侮史事,气魄宏伟,言词恳切,充满爱国热情。《登河山万里楼》以“收揽河山入此楼,几年蚡冒古荆州。目穷夕照西沉坠,心到寒江东尽头。历历雄图史南北,纷纷遗恨晋春秋”的诗句,抒写历史上的兴衰变迁,寄慨遥深。有《避暑赋》一篇,述炎暑的酷热,比喻酷吏的可畏,最后以“存乎我之夜气兮,听夫物之秋声”作结,表现了反对苛政的愿望。词多长调,不作绮艳语,自称“愿学稼轩翁”(〔水调歌头〕《寿刘舍人》),颇受辛弃疾的影响。
[book_img]Z_18493.jpg


[book_chapter]可斋杂稿

[book_title]提要
钦定四库全书　　　　　集部四
可斋杂藁　　　　　　　别集类三【宋】
提要
【臣】等谨案可斋杂藁三十四卷续藁前八卷续藁後十二卷宋李曾伯撰曾伯字长孺丞相邦彦之孙南渡後流寓嘉兴邦彦庸材具位时有浪子之称而曾伯则能以事功显由着作郎两分漕节七开大阃通知兵事所至皆有寔绩官至观文殿学士集中多奏疏表状之文大抵深明时势究悉物情多可以见诸施用惟诗词才气纵横颇不入格而要亦戞戞异人不屑拾慧于牙後其杂藁编於淳佑壬子续藁前编於宝佑甲寅皆有曾伯自序续藁後为甲寅以後至辛酉之作不知谁编考曾伯卒于宝佑戊辰则亦所自定也其子杓尝彚三藁刻之荆州湖北仓使刘籈又刻之武陵咸淳庚午书肆又为小本刋行其序即杓所作盖其人其文并为当时所重故流传之广如是也然三藁皆各自为编至元嘉禾志始称为可斋类藁盖後人合而名之殊非宋刻之旧今仍存三集之本名从其朔焉乾隆四十三年七月恭校上
总纂官【臣】纪昀【臣】陆锡熊【臣】孙士毅
总校官【臣】陆费墀

[book_title]原序
可斋杂藁原序
藁以杂名非纯也余自弱冠共子职既而从诸公幙历中外泓頴不灵终其身吏俗中间随事以醻应托意於模写自少而壮壮而老天阏剡藤者多矣其弃而醤蒙药褚不复可记忆箧中断语零落本无足采年来忧患摧折思致愈不逮前一日与书塾亲友偶阅旧作一二有劝以刋诸梓示儿曹者姑俾芟次之杜园缀缉浅近卑陋终不及君房语譬诸山肴野?聊尔杂陈倘俎诸五侯之鲭当冁然一笑淳佑壬子夏五旦日可斋书于荆州杞梓堂
士君子生斯世功业文章其本虽一而不能两全者天也本朝功业之盛莫如韩范忠献春雨桔橰之篇脍炙人口至辨论新法一疏精於经术诸儒有所不逮而上之人以出於强至疑之矣文正岳阳楼记精切高古而欧公犹不以文章许之然要皆磊磊落落确实典重凿凿乎如五谷之疗饥与世之絺章绘句不根事实者不可同年而语也可斋李公早以功业自许而诗文操笔立就精妙帖妥夐出时流余曩与朝夕每叹其得於天者厚一别将二纪而公功业赫奕於时一日贻书以其在荆襄着述二编见示且曰蠧鱼活计我尚愿留情焉余熟观而叹曰功业文章难两全久矣而公之志欲兼之顾今边事孔棘公以一身横当荆蜀之冲屹然如长城万里上之倚公不啻韩范岂当复与书生文士校短长於绳尺间哉诸葛孔明出师一表前辈以为与伊训说命争光才德之盛固有不期然而然者此余所期公於异日者也余既以此意复於公仍书以遗湖北仓使刘和甫籈俾刋之编首益相勉励以尽朋友之义云宝佑二年龙集甲寅闰月上澣翰林学士中大夫知制诰兼秘书监兼修国史实録院修撰兼侍读尤焴序

[book_title]可斋杂稿卷一
钦定四库全书
可斋杂藁卷一　　　　　宋　李曾伯　撰表
代蜀总贺皇帝登极
鸿图有永生上哲以应时龙德更新握休符而御极华夷悦服宗社安荣窃惟以命舜而命禹者由历数之归不之益而之启者以讴歌之属莫匪天人之与乃臻名位之传恭惟皇帝陛下缉熙光明圣神文武震雷未作休闻已彰离日初升鸿声远播克承祖烈祗奉母仪岂惟开平治之期将见广规恢之业臣身逢盛际职守遐方作之君作之师益绵统系莫非臣莫非土倍切怀愉
代贺皇太后
王谟烈启後人罔轻付托帝孝慈奉太后式显尊荣天扶宗社之传风动臣民之仰恭惟皇太后陛下令仪恭肃柔德含洪母道增光诒孙谋而翼子圣躬膺历为天下以得人思齐远继于太任得位并隆于大舜益跻盛美克壮皇图臣滥缀外台恭逢华旦身居剑栈愧拚蹈之无从目睇觚棱惟倾瞻之冞切
代贺郊祀庆成
九重肇祀黄宫推迎日之长五畤用成苍璧重礼天之敬神人胥悦夷夏耸观恭惟皇帝陛下顺庆垂基体元立极汤有一德为皇天眷命之符禹立三年正百姓遂仁之日爰躬缉幄载见紫坛精忱寓藁稭之间和气溢豆笾之际宥民沛泽御丹凤之端闱尊祖告功肃翠銮於清庙乾坤宁晏宗社灵长臣缪董赋舆滥兼郡钥骏奔百执莫遑祗事於圜丘鳌拚一心惟赞受厘於宣室
代贺皇太后
报本南郊谨小心而飨帝告功东阙新大典之承亲庆协神人懽腾海宇恭惟皇太后陛下离明丽正坤德静专位处时龙视舜邦于敝屣谋诒翼燕锡禹命以玄圭属泰畤之?仪宜慈闱之归美一时雝肃永传任姒之徽音千岁治安远迈商周之丕祚臣吹竽粟挽越俎竹符思助祭于臣工葵倾万里受介福于王母栢悦一心
代贺绍定改元
?事国阳甫毕祠官之典更端岁统载新太史之编庆格天人懽腾海宇恭惟皇帝陛下膺图出震体道乘乾审已察文允协舜玑之政卜年过历益绵周鼎之休属紫畤之肇禋命清台而定岁谓绍兴洪烈当昭祖武之绳而嘉定成规盍继孙谋之翼用重光于凤纪斯永保于龟图臣给竈戍薇代庖符竹荷美名都显号欣逢正始之初扬伟绩铺宏休莫?无前之盛
代贺皇太后
五畤?仪天子展事亲之孝一元谨始日官新纪岁之文凡属华夷欣同正朔恭惟皇太后陛下二南王化四海母仪遹骏有声克赞武王之圣德肃雝在庙端由太姒之徽音属皇邸之肇禋命清台而更历绳其祖武仰循绍兴英主之规诒厥孙谋上接嘉定真人之统更新显号昭示明时臣缪总兵储滥兼郡守一宣汉旨蜀父老以俱知三祝华封尧君民之共寿
代贺寿庆节
日舒南陆丽天占离位之重星拱东朝弥月阐坤珍之瑞慈闱光启寰宇欢腾恭惟皇太后陛下贤迈虞嫔行齐周姒遵燕谋而启佑翊骏命以照临子育羣生上体高穹之眷母仪四海中存太极之神继元佑之徽音举长宁之彛典茂膺纯嘏益衍丕基华封祝圣人共喜尧民之击壤皇帝奉太后未夸唐殿之称觞臣身系赋舆心驰象阙薰风入五弦之奏欣际阜财嵩岳传万岁之呼永祈介夀
代荆阃贺天基圣节
舜璿始序王正开泰象之三禹纽发祥君位应乾龙之五人欣熙旦世衍丕图恭惟皇帝陛下刚健日新聪明时宪隆汉基于亿载新文政于七年礼备东朝问寝乐龙楼之晓衣垂南面授民颁凤历之春对太皥之执规庆孟陬之揆序惟天佑于一德有永历年梦帝与我九龄无疆嗣服臣护风于楚向日犹葵再拜称觞阻预嵩岳三呼之列中兴作颂愿赓江汉万寿之诗
代贺皇帝御正殿
圣德无加于孝已临纯吉之期王位前正于朝端履太昕之御宸居高拱寰宇耸瞻恭惟皇帝陛下克长克君尽伦尽制鸡鸣寝门之问怅慈极之浸遥鸾哕庭燎之光略彝仪而未举暨易纎而纪旦斯负扆以答阳丕显离明式符乾健臣縻身边阃矫首阙庭听长乐之鼔钟阻陪星拱息甘泉之烽熳愿护风寒
代贺诞皇子
珠躔联彩枫宸陈亚岁之仪琼干丛休兰殿毓皇支之瑞庆流庙社欢浃宫闱臣闻两明作离重晕启日升之象一索得震初阳应雷复之时肇国本以无疆知天心之有属恭惟皇帝陛下仁均动植孝格神明继统守文仰奉燕谋之翼垂基顺庆丕承骏命之隆兹洪图绵积累之基果朱芾发嶷岐之秀祉流甲观允开振振蛰蛰之祥寿举未央益遂怡怡愉愉之乐臣迹縻荆渚心切华封子孙千亿宜君宜王复见假乐太平之雅皇帝万年为父为母愿赓元和圣德之诗
代襄阃贺诞皇子
离两明而丽正如日之升震一索而得男与雷偕复义符匕鬯喜浃宫闱恭惟皇帝陛下孝格际蟠仁沾动植人心天命有开遹骏之声宗德祖功方懋延洪之业曦驭兹临于昴宿星辉宜动于尾躔雅播周邦本支肇文王之百赋陈汉殿春秋小武帝之三基祚瓜緜华夷栢悦臣误叨重寄欣遇昌辰奉太后怡怡愉愉遥想龙顔之喜宜尔孙绳绳蛰蛰愿赓螽羽之诗
代贺皇太后
尊推文母久咏思齐瑞启汤孙有开长发庆关九庙喜对一阳恭惟皇太后陛下道极希夷神游冲淡蝉蜎高蹈舜心犹弃屣之轻燕翼亲诒尧治拱垂衣之盛兹黄屋遂怡愉之乐宜緑车启岐嶷之祥世嫡承家奚逊甲观画堂之瑞嵩呼称夀益增未央前殿之欢臣迹阻楚封心驰魏阙绵绵咏瓞永延苍籙之基采采歌芣复见关雎之化
江东漕贺诞皇子
离重明而继照式对恢台震一索而得男笃生岐嶷福绵九庙喜动六宫仰惟二祖开基千龄垂统载考流虹之旦实皆纪亥之年谟烈之启後人於昭丕显元良以正万国聿应昌期恭惟皇帝陛下何宠骏厖诒谋燕翼祖功宗德传天下以为家帝命人心属吾君之有子吉占熊梦庆衍龟图臣縻迹周原倾心汉阙星辉海润有开社稷之灵长华祝嵩呼但与臣民而鼓舞
淮西宪贺天基圣节
龙躔启序泰爻开羲画之三虹渚纪辰乾位应箕畴之五华封载祝薄海同词恭惟皇帝陛下辉光日新勇智天锡守文继统承祖宗熙洽之基申命用休衍社稷和平之福纬延国算赫奕治功臣将指兵间驰心阙下淮壖息警幸迎一气之春回嵩岳齐呼驩听三军之雷动
广西漕贺天基圣节
月临太簇庆逢行夏之时天启皇图瑞纪生商之旦清宁叶顺率普祗欢恭惟皇帝陛下学进光明道臻悠久嗣亿万斯年之历服休命用申当二十七载之登平成功高拱乾刚不息坤载无疆臣兼节南州驰心北阙凡海隅之出日孰不葵倾与天下以为春同然椿祝
广西漕贺正
虬漏平明布太乙东皇之令龙墀嘉会正九重南面之朝泰道亨通乾端呈露恭惟皇帝陛下如天之覆何地非春辅相财成独运两仪之化哲谋肃乂允谐庶证之和斗杓载转于苍祗日毂永行于黄道臣猥司藩阃兼领赋舆籍贡三朝敢叹山川之远玺传万里愿令正朔之同
荆阃贺收复襄樊
图披南雍本吾国之封疆断出中宸复旧时之城郭声扬师旅喜溢乾坤眷惟京右之区古称天下之脊每念蚡冒山林之如昔不虞驹支荆棘之至兹一陷腥羶几更裘葛固有抚故碑而涕者讵容以堕甑而视之宜我圣明布昭神武命相臣而指授饬将士以前驱皇威一伸旧物斯得臣谬膺阃寄幸奉庙谟抚南北离合之机岂不揆时而量力当公私疲弊之际敢云抗表以出师顾分义有所当为而事会诚恐易失倘为身虑则负国恩端策拂龟赖一二臣之允协衔枚拥骑越六七日以先登一麾而挹山甫之流风再鼔而洗羊祜之余恨平明整斾重赓营将之吟落日扬鞭犹记里人之赋岂臣愚之能效皆圣策之有功兹盖恭遇皇帝陛下授任不疑好谋能断念惟天惟祖全付岂宜玷阙于金瓯曰有土有邦在今皆欲整齐于玉斧坚持定见爰底成功然始至未有百日之粮而後爨方当千里之馈分财用平版干非暂费何以久宁砺锋刃鍜戈矛必有备乃能无患豫谨秋冬之计庶寛宵旰之忧观赵鼎之奏谓必争所防敌衅饷岳飞之车使无阙其法祖规
荆阃进僖祖諡宝
骏命万年启璿源于涿郡龟书十字来珍贡于荆州德应中天懽同下土窃以赤伏四七宜阳效祥紫盖东南江宁阐瑞观史谍具嘉於往昔岂休图虚出於当今洪惟钦陵肇我炎祚諡定太常於建隆之始号加六室於祥符之间凤翥其章莹矣温纯之质龙蟠厥纽美哉追琢之工几经刼火以不灰有待天河之净洗致遗黎之欣若望中国以来之想当修玉之时聿怀艺祖载稽遗宝之岁允协宁王可占祖功宗德之无穷抑见天意人心之有在兹盖恭遇皇帝陛下丕承前烈宏济中兴宣重光而袭缉熙育羣生而恢疆宇谓子孙必复其始赵璧将奉以全归兹帝王之兴开先宋礼于兹而足证月星明概海宇肃澄臣猥备阃谋幸陈庙献离朱索而象罔得端犹黄帝之珠后稷传而天府司永作周家之宝可斋杂藁卷一

[book_title]可斋杂稿卷二
钦定四库全书
可斋杂藁卷二　　　　　宋　李曾伯　撰表
代蜀总谢到任
万里观风方误领梓东之宪六曹分属乃今给剑北之师力靡遂於囬天身几容於亡地窃以坤维之重莫如井赋之难关中之积久乏於粟红渭上之耕半为之苇白矧从南渡尤倚西门及今百年之间不知几变於此井蛙内衅封豕外贪自开禧以来兵民财三者以俱困凡绍兴所置茶盐酒一孔以不遗重以漏巵极於酒辙二丝五谷农已剥牀一马十牛军未解甲月计不足岁入几何士方杞鲁以视之人必萧葛而可也伏念臣挈瓶智小窥管材踈边鄙艰难翻成螘磨江湖流落久负鸥盟三年惊楚户之霜万里访蜀山之雪甫持滂辔俾会晏鞭仅能问米价於晋人不过收户籍於秦府腠理深疾正扁鹊之寒心血指汗顔虽屠牛而束手中朝过听外计骤颁炊沙作糜终无奇画樵苏後?适有隐忧匮已告於大农问徒勤於内史龙光赫若蚊负凛然兹盖恭遇皇帝陛下历数传尧讴歌之启光绍延鸿之业克承诒燕之谋遵修车备器之规方恢舆地念守边积粟之议尤重民天俯眷愚臣服劳先帝不以一介疆场之吏付之四路兵赋之权谓臣以才以亷过加於褒誉戒臣无病无馁使革於蠧源命播巽申恩隆乾覆臣敢不勉殚绵力仰答明时癸巳于征庚戌告成愿踵下武继文之绩戊申奏上甲寅报可庶期孝宣兴汉之图
代谢皇太后
祥刑东剑曾微鞠草之劳护饷西门兼冒握兰之宠祗奉巽申之命悉归坤极之恩惟蜀一隅去天万里自渡江已越于百载今宿师且及于七朞蚌鹬尚持蜂蚁犹聚易一敌人之首不知几缣费十耕牛之资仅络匹马问虽勤於内史匮屡告於大农民叹白催官虞赤立矧方添於诩竈正宜问於晏鞭伏念臣仅有朴忠它无技巧虽皦皦之心如日而种种之鬓已霜州县尘埃几成俗吏边疆机会徒有壮怀一麾叨熊轼之华双节问鹤
林之役【阙】　　　　　　　　　　　　　　五月谷二月丝嗟疮痍之未复三年艾七年病正腠理之是忧会计徒上于元和方略莫陈于神爵误颁宸綍遽总赋兴念蜗殻之涎久枯而龟背之毛难刮张弓势极覆辙忧深兹盖恭遇皇太后陛下德赞乾元明彰离照王化思齐之太姒母仪长发之有娀求贤审官佐先朝之洪业理兵足食垂後世之良规俯眷愚臣尝膺隆委遂率由于帝训俾往给于军储自揣么微恐孤推择臣敢不服劳薇戌图报枫宸九赋敛民当体麟趾关雎之意三军作气庶全鱼丽鹅鹳之师
代谢郊祀肆赦
肃五畤于汉坛用成熙事去三面于汤网诞布湛恩欢动迩遐德沾中外恭惟皇帝陛下与天同覆如日初升立极体元衍宗社灵长之庆垂基永命本帝王钦恤之仁属宣室之受厘即端门而孚号鳏寡孤独谁非举手加额之人动植飞潜不翅浃髓沦肌之赐臣远闻草偃喜切葵倾一代缉熙未逊诗书之盛十行寛大咸欣诏令之观
代谢皇太后
泰畤八觚礼毕紫烟之燎细书一札令颁湛露之恩庆集慈宫欢腾寰宇恭惟皇太后陛下道侔坤载力赞乾纲有德克享天心属新熙典介祉亦右文母遂及嘉生虞庭当舞兽之余汉网广漏鱼之惠聿遵明训诞布仁声凡闻涣汗之敷咸仰解当之作臣偶兼使事祗播王言四海为家已均被蓼萧之泽万年介福将益绵瓜瓞之基
代谢明堂肆赦
合宫云靉百灵宾柴燎之仪细扎星流四海霈蓼萧之泽欢腾中外庆浃幽明恭惟皇帝陛下守位以仁视民如已祈天永命悉遵累朝忠厚之规飨帝事亲爰举一代缉熙之典兹受厘于紫幄乃肆眚于绦幡沙漠乌孙岂但闻风而弃过潢池赤子亦令与日以自新臣远在戍薇欣同偃草若时蜀道欢传谕檄之文愿与尧民共覩画冠之化
代荆阃谢加焕章阁因任
楚藩作牧曾无补于分毫尧阁陞班廼俾仍于方面吁天莫避蹐地知慙窃惟中兴扰古之规邃在上界藏书之府文章焕有与云汉以昭回方策举行即羮墙之亲见祖述已然之龟镜经营未一之服图宜有鸿儒克承龙渥某学非用世材不逮人一第奉常已溢布韦之分十年幕府无禆樽俎之畴误蒙旒冕之深知猥备疆陲之烦使内联省寺外玷节麾继寓直于禹谟获承流于周翰力小任重犹蟁蝱而负山政拙心劳甚精卫之塡海矧当连年一水二旱之後不胜吾民千疮百孔之忧许寛岁时姑苟旦夕丹心报主虽惟知国尔之谋白髪奉亲未免动家焉之想敢期新命俾领旧邦载陞奎宿之躔不易轸星之分侥踰越望俯仰衔恩兹盖伏遇皇帝陛下刚健日新聪明时宪鸡鸣问寝昭慈孝於两宫燕翼承休垂典章於万世廼顾荆襄之形势将恢建绍之规摹稽大训于宝书独详戎备贰洪名于玉帐庸示睿衷遂使微臣亦叨异数臣敢不弗移故步益谨初心颍川一岁之留虽有慙于子翼江汉万年之祝愿有似于召公
代谢皇太后
十连罔效敢期陟舜岳之明一扎示留乃俾寓尧章之直诞敭涣号繇出坤闱臣闻锡壤中邦重四方之屏翰宝书大训垂万世之典谟苟惟乏已试之功何以被维新之命臣一叨末第百不如人生长穷边虽功名早以自许奔走下隶谓分量不过若斯十年幕府之栖迟再命麾轺之踰越省兰位棘继陆鸳鹭之行营柳戍薇载董貔貅之旅第用班超平平之策幸臻阳城下下之书然而旱潦中更星霜六历政以鸥盟之清梦有关乌哺之私情云汉九天敢意晋图书之府风烟万里仍令贰辕帐之权何所饬修有此际值兹盖恭遇皇太后陛下心游太古道运无为绳祖武于累朝示母仪于万国诒谋燕翼业方启于显承求贤审官志素存于辅佐将取中兴之谟略大恢外治之规模遂使愚臣亦叨圣渥臣敢不恪勤夙夕图报涓尘窃比颍川虽愧神爵凤凰之日愿令江汉益彰关雎麟趾之风
淮西宪谢到任
充阃僚於江左莫赞中权司臬事於淮壖误将上指况俾晋丞於武库复叨陪议於军营祗命惟新抚躬莫称伏念臣地望俱下天分不高疆场半生险阻艰难之备历家门多难零丁孤苦之仅存每惟世受於国恩靡惮身先於王事风霜久薄齿髪早凋比一札之起家预十建之命佐了无末议可补前筹敢期升兰錡之班遽获玷轺车之选且令列属其赞视师联唐相之镳文墨敢侪于韩愈持汉使之斧威名尤慊于胜之属方董虎旅之征罔敢狥鴒原之急戴天恩厚蹐地惭深兹盖恭遇皇帝陛下治举修攘仁宣钦恤当兹大刑甲兵之问正切顾忧宠以小雅礼乐之华不经临遣爰畴咨于政路并共二于戎行臣敢不肃奉条章勉殚规画布之蛮貊俾知九重恻怛之心于彼隰原誓竭一介驱驰之力
淮西总谢到任
乘传东台仅及转江沱之漕升班左户遽令峙天堑之粮请莫遂于再三职乃叨于共二感恩隆厚服命兢惭窃以江淮财赋之渊素推前代庙堂钱谷之问始自近年盖由疆陲耗于荡摇根本亏于朘削边农废业夀昌之斛籴弗行私鬻害公刘晏之盐榷亦坏楮币轻而莫知措手米艘截而有类搤吭炊沙未易以作糜捧巵讵堪于沃釜有洛阳处士将哀痛以深忧非江左名贤岂清谈之可辨如臣者蹟寒寡援分薄多艰龌龊泥涂何有济时之略驱驰塞漠未殚报主之忠自忧患之熏心几功名之絶念迭更使辔猥玷郎闱鼠河腹之已盈狐丘首而是望不图思綍骤畀赋舆惟前车之戒未逞而後爨之忧愈亟腠理深疾正扁鹊之寒心血指汗顔将屠牛之贻笑龙光渥矣螡负凛然兹盖恭遇皇帝陛下综核臣工修明军实丰财和衆聿新外治之规模立政用人宏建中兴之事业爱惜日力选拔时材知臣久在戎行险夷备历谓臣曩承父训调度粗知遂俾庸流亦叨烦使臣敢不勤劳庀职精白承休诺首山庚癸之粮愿竭懦衷而经画奏湟水寅申之册敢祈渊听之矜容
江东漕谢诏书建督府宣谕
命丞相以董师肇新督钺遣使臣而有礼例被诏纶奉睿旨之丁宁抚懦衷而激烈维昔姬旦任东征之贵吉甫专北伐之权十夫图功尚形大诰之训三事就绪犹勤常武之诗盖当疆场多垒之时必赖臣子同舟之济星驰一札风动四方恭惟皇帝陛下广舜武文锡汤勇智始勤终逸全采薇天保之规模内修外攘懋吉日车攻之事业愤裔夷之肆侮建征府以宣威爰饬小大之臣各勉驱驰之力臣敢不仰祗列命益竭愚忠听山东之书士卒且思于共奋上淮西之雅朝廷行庆于太平
淮阃谢宸翰奨谕【癸卯兵退】
成役外攘仅逭风寒之责恩言下逮过形云汉之章服命先荣将躬激烈伏念臣觕习为吏未尝知兵不待人言惧忝祈父爪牙之任适有天幸乃当季龙骨肉之争虑敌侮之仍窥奉宸谟而先发楼船东下瀚海飈回虓旅北征汴河响应犹鸱张而突至倏鼠窜以亟旋良由我势之扼吭足使彼谋之掣肘秋声早寂少休鸿雁之民昼捷委驰端赖熊罴之士微臣何力温诏遽褒兹盖恭遇皇帝陛下深略纬文有常立武佑者顺助者信开皇天欲治之期彼以暴我以仁抚异域将衰之运操成功而不有掞睿藻以肆颁然而中原之机会虽来万里之戎情难测蚌鹬相持固为吾利豺狼不噬其可谓仁毋近狃于肤公愿益加于圣虑臣方图解戍拟丐归田平淮西纪蔡功所愿上韩愈之雅使河南皆晋土政须择祖逖之才
淮阃谢宸翰奨谕【甲辰解夀围】
圣策有功释严围于边垒阃臣何力拜溢奨于宸奎沐宠优隆拊躬危栗眷是州来之旧扼于淮浦之冲谢玄昔临此以却淝水之坚纪瞻亦据此以走葛陂之勒古今要地南北必争自再隶于版图尝一新于城邑蛇豕荐食旅复荒残狐狸所嘷未遑经理比奉庙谟而载葺正虞边圉之肆窥孰云乘春水之未生乃至及南风而犹竞桥中流而据险栅两岸以分屯锋蝟斧螗逞其羣丑釡鱼幕燕凛若孤墉凡兹贻宵旰之忧宁免受春秋之责臣才踈守钥勇愧属鞬虽重门击柝之粗周恐被髪缨冠之弗及不能以日所恃者天幸而将一乃心筹不惊於夜唱士百其勇劳靡惮於暑行舟师登岸以夹攻骑旅斫营而追剿草薙禽猕既执讯之连连鼠窜兽奔屹全城之頟頟君之训也臣何功焉兹盖恭遇皇帝陛下密运神机於昭圣武烽火连於三月虽睿算之上勤干羽格于七旬终戎心之自革操成功而不伐发明诏以肆颁臣敢不仰体丁宁深加勉励第三复必守之训将大为先具之防光隂无多事力有限必得胜兵之三万与夫积粟之一年则我庶几铛脚之安而彼岂敢靴尖之侮上金城之略更须求充国之才动玉关之思愿俾遂班超之志
淮阃谢诏书奨谕【同诸将帅】
干城献凯责粗逭于封疆赐玺示褒恩遍覃于营垒十行诞布羣听具孚窃以淮右之区夀阳为重内则蔽遮于饷道外而遏截于敌冲当版筑之甫周倏敌围之肆合所赖将士戮力戎丑畏威愬武古通分三方而并进苏辛李蔡罄十万以齐呼虽始贻旰食之忧而终奏昼同之捷臣忝司戎律肃奉皇灵仅能郤敌以全城不过因人而成事宸奎载锡华衮增荣兹盖恭遇皇帝陛下圣武布昭神谟密运赫怒整旅震万里之天声序情闵劳作三军之风采微臣何力温奨幸颁臣敢不祗若训词广宣德意如雷感动已同士卒之懽未雨绸缪益谨藩篱之备
谢臣寮上言降一官
分阃积愆幸曲从于薄责杜门省已忽再致于烦言非圣明赫若以鍳临则么麽凛乎其危殆罚轻恩重感极涕零窃惟公论废置实系乎朝纲私情是非则关乎天理昔马援以武陵之役梁松?之终身王尊以京兆之劳杨辅挤之非罪类皆摅其宿愤曾弗念于厚诬每思古人犹有余恨臣不幸孤危之迹适堕朋比之科阅二纪于官涂靡惮捐躯而报国徧三边之会府岂专阿意以从人侥踰尺寸以孔艰祗惧简书而敢犯凝旒过听授钺于征犹蟁蝱不足以负山而蛇豕屡当於犯塞绸缪隂雨涉历星霜奉庙算之有灵保边封之无失岂谓东知之过厚致闻?忌之兢生虽谴不可逃以牵连而及已然疾之太甚则媒孽之有人【阙】
交情本无於他憾职业不能
以苟同其於彼时皇恤异日欲报怨之以直岂加罪之无辞然而意不疑盗金则具存府藏之籍曰虞公求玉殆误闻道路之言边报必以实谓欺则无利权归之公谓贪其可使冉求果附益讵能当小子鸣鼔之攻以曾参为杀人必欲启慈母投杼之惑嗾从风旨扇使謡言不思张奂坐梁冀免官存皇甫交旧之荐乃讶僧孺付张鹭代去从德裕私怨之伤罪状如斯刑章曷逭恕而孰不可恕诛之几弗胜诛赖渊听之昭回赐宸奎之处分免投四裔仅削一阶当山岳动摇草木无不摧折俄雷霆威霁雨露转而涵濡释大戾于鼎鈇脱微生于虀粉过深擢发德厚沦肌兹盖恭遇皇帝陛下总揽权纲作新政治掲日月之明而毕照恢乾坤之量以兼容甄别忠邪虽衆恶而必察烛知幽隐怜一介之无他力赐保全务行寛贷臣仰戴无私之造犹虞不测之渊非容如地盖如天焉保负荆而免咎凡生之年死之日誓图结草以酬恩
谢再降官【时奉御札李某连年守边粗无他失若加窜斥何以劝後可与镌一秩】
榆边夙谴赖圣造之兼容栢府新除复烦言之首及凛人心其可畏幸天语之曲回薄责仅加隆恩深厚窃以罚而当罪国宪难逃议匪狥私舆情斯服仰稽前志远想古人伐讐者弗及公敌怨者不在嗣谁毁誉而行直道仲尼所以深思以睚眦而入党人汉史为之窃叹孰谓纪纲之要地乃先蔕芥之小嫌伏念臣父先臣某尝任蜀宪方其去当时稂莠之害岂暇为後人荆棘之忧亦既历时适相参会缘臣比共武服上累宸旒匆遽初年突若敢弯弓之入周章末路轻于不俟驾之行中因疾以丐归尝抗章而予告兹人言不一谓臣罪凡三独蒙黼扆之深知获免藁街之加戮丹书未洗白简再腾寂然已冷之灰殆无影响甚矣将枯之骨几委炎荒正大声无自以呼天而五体甘为之投地幸乾坤清穆日月无不照临虽雷霆震惊雨露转而润泽遂逃深穽姑削微阶昭回十有六字之奎章万世传诵报复二十五年之宿憾一旦开明保全孤立之危踪衔戴再生之大赐铭恩浃髓感涕交颐兹盖恭遇皇帝陛下德并两仪光被四表权轻重之宜而应变躬予夺之柄而驭臣建皇极以布斯世之至公了无偏党用人物必察平时之大节明示劝惩如臣此心惟帝所鉴不忍俾陷缙绅之祸以其尝更介胄之劳悉略短长务全终始臣当夙宵省咎香火酬恩虽鳬雁之在江湖宁有忘机之日倘犬马未先沟壑无非结草之年
可斋杂藁卷二

[book_title]可斋杂稿卷三
钦定四库全书
可斋杂藁卷三　　　　　宋　李曾伯　撰表
谢广西经略使到任
三载黜幽甘投闲於东里再命作牧俾祗役於南邦循墙靡徇於?辞入境具宣於德意俯惭忝窃仰戴生成睠桂海之奥区介蛮傜之絶徼昔称乐土今视并边既兽蹄之迹可通岂马腹之鞭不及迨天之未隂雨责及是时如人之护风寒何止数处况藩落赖乌孙之掎角而潢池易赤子之跳梁匪惟豺狼之不仁抑亦蜂虿之有毒聿宽忧顾正费图回我方隃度以制敌之浅深彼且圜视以觇吾之虚实情伪颇滋於互市用度浸竭於牢盆民皆戴白而不知兵吏每拱默以幸无事欲先自治宜属重臣如臣者已试罔功何能为役征鞍陈迹不堪臆于关山嫠纬寸心犹未忘于畎亩自弗容于公议谓永弃于明时朽木垂凋老将至矣铅刀再割谁复使之赖皇恩曲赐之保全然愚分讵希于擦拭倏颁新綍尽复旧氊祠庭甫玷于亲除藩服遽膺于申命柬知至厚奔走奚辞爰触热以问行兹饮水而就列念三边形势险阻固备尝之苦五筦事情梦寐所不到此被龙光而荣甚顾螡负以凛然自揣疎庸若为称塞兹盖恭遇皇帝陛下明见万里德照百官在知人在安民聿崇先务不泄迩不忘远独运宏谟将令八荒如在畿甸之间弗以一眚而弃封疆之士致叨误渥仍畀干方臣敢不激励乃心恪恭厥职立铜柱以布威德敢希马援之功至金城而上便宜愿仿营平之奏
谢兼广西漕
遵诲以南曾未几于作牧从天而下俾共二于将输揆微分之侥踰感隆恩之?厚伏念臣材疎弗颖器小易盈起废拜州赖主知之未弃扶衰度岭顾王事以奚辞提封远在于一方惟政甫更于三月暂令给馈正愧代庖既各有于司存其敢云于近比略无报上乃畀兼人眷西漕之攸分实外铨之所属熬波出素关百货之嬴虚挽粟腐红系三军之调度专其任犹虞于旷阙选诸衆盍付于英髦赫若龙光欿然螡负兹盖恭遇皇帝陛下照临若日溥博如天加惠远民视每同於畿甸诞宣明指遣尤重於隰原遂叨委寄之荣曲示通融之力臣敢不於斯二者谨乃一心此萧何寇恂佐汉之宏规岂臣敢企守马援葛亮抚蛮之旧地赖国之灵
谢京湖制置使到任
授钺以南甫服严关之役改辕而北且加邃阁之华揆分踰涯感恩陨涕睠惟全楚中立并边自春秋而号经营用武之区历魏晋而为驰骛争衡之所拊英雄之陈迹慨今古之殊时金汤千里虽若覆盂瓦砾诸城几如堕甑方将兴耕筑以植上流根本之计辑蕃汉以系中原豪杰之心匪得英材曷副妙柬如臣者迂疎浅识牢落孤踪备更鞭弭之劳略无报效尽释简书之累赖有鉴临方赓一冬炎岭之吟讵作六月太原之想从天而下易地则然城郭重来犹记人民之旧山河无异秪惊风景之殊矧当夏潦之非常且值秋声之已逼老马虽粗知于故道铅刀恐莫发于新硎凡此生成若为称塞兹盖恭遇皇帝陛下躬持乾断掌运坤舆惟天全付予有家将复祖宗之业无日不申儆诸国畴咨文武之臣肆颁细札之丁宁密示成规之经理谓其已试俾尔来宣臣敢不勉竭愚忠恪遵圣训上策莫如自治谨当蔽护于风寒明主可为忠言愿益绸缪于阴雨
谢兼湖广总领并京湖屯田使
受任干方一其可再护耕董饷二者得兼上恩昭示于通融小已深增于激烈伏念臣猥蒙拔擢洊玷蕃宣犹童子而举乌获之钧方虞弗称以庖人而越尸祝之俎岂是能胜敢期眷倚之有加不以庸愚而就畀既给庚癸之呼且修戊已之屯祗诵王言方愧处逊瑜之任载思使事正须付萧葛之流已试何功兼收并用恭惟皇帝陛下独持睿断丕显皇灵国家刑政之明深怀牖户钱谷甲兵之问每饬庙堂顾非共二之材亦被锡三之宠臣敢不勉殚驽技仰报鸿私将令奏湟水之勳未能朞月若曰课岘山之绩愿俟季年
谢转正议大夫【平黎寇赏】
潢池肆扰奉王略以格奸丹扆疏恩陟文阶而示奬循墙莫避局地奚胜伏念臣顷莅桂封适乘黎警动干戈於邦内伐以何为卖刀剑於海濒安之而已姑遣师而扬武果纳款以请降皇灵所加臣愚何及敢谓论功之次例膺增秩之褒奋汉将之楼船惭微显绩施隋官之门戟滥被新荣兹盖恭遇皇帝陛下德奉三无明照九有恩威并用得龙蛇赤子之拊循庆赏诞颁极犬马老臣之劳徕虽其已去犹且弗遗臣敢不精白承休龎洪载赐付卿南方事愧未清岭峤之尘宽上北顾忧兹愿罄封疆之责
谢除宝文阁学士京湖制置大使
睠锡壤之中邦仅还旧物司宝书之大训俾荷美名靡容累疏之控辞曷称明纶之加奬凌兢祗命感戴塡膺伏念臣本乏技能误当委寄辙环几老怅朝华之已披鼔至再衰惧暮气之将惰由桂林之奉诏来荆渚以于蕃惟祖宗全付予家自宇宙便有此岘画遵玉斧缺补金瓯朝廷惟庾氷意同嗟何及矣公卿岂营平议是孰与守之其敢望於阶升暨所居之官大梦寐九天之隔忽到邃清封圻十国之连增雄广永职仍共二恩厚函三兹盖恭遇皇帝陛下独运离明於昭乾断图回区宇几同行酒而议太原慨想人材何啻每饭不忘钜鹿兹圣策有功而底定顾愚臣何力以叨荣臣敢不拜手承休鞠躬尽瘁固辞南城郡得无愧羊祜之心愿入西域关所冀悯班超之老
谢除龙图阁学士依旧职
揆江汉之雅藩翰何功占河洛之符论思进职循墙罔避连茹叨荣臣闻彦博镇秦如膺真授仲淹分陕仅以直除岂惟彰儒者之华实以重边臣之体如臣者素非清望猥荷殊知迹涉扬荆两玷元戎之寄光依奎壁四联学士之班正虞鼠技之五穷倏被龙文之三点从天而下诞颁温润之辞为日几何再陟凝严之秩遭逢千一感戴万斯兹盖恭遇皇帝陛下刚健体乾裁成用泰举岁终羣吏之会爰饬周官当月旦四岳之咨以新舜治致令尘琐亦与阶升臣敢不拜手扬休捐躯效报图陈湟水倘遂毕于驰驱梦入瀛洲愿许承于顾问
谢转正奉大夫【和籴赏】
朝家广塞下之储未尝靳赏计吏办湟中之籴何足言劳遽膺增秩之荣秪负踰涯之愧伏念臣猥分戎翰兼董赋舆问晋人之米价若何幸皆乐售给汉关之粮道有此粗免乏供犹斗升之水仅苏岂尺寸之地敢望奉宽一分之诏惟恐失之叨正三品之阶斯为过矣纶言垂奨绵力增慙兹盖恭遇皇帝陛下明足食之大经先备边之急务俾与民为市断无谷贵贱之伤农凡爵人於朝必以功重轻而示赏遂令嵬琐亦忝宠绥臣敢不刻骨铭恩縻躯誓报倘首山相呼自今饱于宿师恐钜鹿不忘其上寛於旰食
谢男杓除耤田令兼制机
护师外阃慙微横草之劳分命底僚猥及荷薪之子联鵷误渥舐犊?恩臣睠兵机当弗容间之时而属掾许不避亲之举必祁午可则祁奚进之勿疑非魏戍能将魏舒置而靡用眇焉无似彼此曷胜伏念臣疲甚守边男臣杓痴未了事殆犹阿买仅堪使写以张军敢谓添丁果遂充耘而为国既特徇幕府文书之辟复令陪奉常弟子之员方载鼷以车愧莫称便蕃之宠俾沐猴而冠才几出假借之私兹盖恭遇皇帝陛下以父母心作民物主仁之至义之尽随小大以用人老者安少者怀与高厚而合德致令弱息亦玷殊休臣敢不益谨教忠使知由礼驱之千亩必能奉东作之勤瞻彼方城岂敢望西平之绩第相告语誓竭报图
淮西宪谢赐历日
武监缀班误玷皇华之节清台颁序宠兼细札之书岁月肇新吏民胥拚恭遇皇帝陛下仁参化育道妙财成格庶证以致和熙百工而凝绩汉正诞布羣方同慕义之心周历嗣承千岁衍垂基之庆诞修人纪敬授民时臣恪掌刑章谨宣德意奉行诏旨载扬春日之宽申儆边防愿备秋风之急
淮阃谢赐历日
象阙攽常诞布万年之历蝟淮率职恭承一札之书凡在幅举同正朔恭惟皇帝陛下体元御历审已察文躬一德以享心与天同运抚五辰而凝绩如日之新律布青阳轨循黄道臣敢不对扬休命敬授人时三年有成愧乏守边之効一日必葺誓殚报国之忱
桂阃谢赐历日
赐书北阙君临用九之乾授历南交民遇登三之泰丕昭王度协用人时恭惟皇帝陛下道妙范围仁参发育新日而又日益加行健之刚後天而若天克谨履端之教璿玑顺序玉烛致和臣敢不祗服蕃宣奉行宽大仰占鹑尾相安禹贡之山川远暨龙编同禀汉家之正朔
桂漕谢赐历日
岁应三登载纪清台之历文成一札聿颁方国之书式谨邦条以前民用恭惟皇帝陛下与天同运如日方中审已察文翼小心而事上帝励精为治建大政以兴太平律播青阳轨循黄道臣敢不对扬休命敬授人时鱼梦维丰愿协金穰之应鲸波不动敢期氷解之勲
荆阃谢赐历日【辛亥】
江汉来旬猥任周疆之旧嵎夷宾日诞颁尧历之新四达成书一遵彞令恭惟皇帝陛下体天行健受命溥将四七际之珍符有开景运亿万年之宝祚立阐重光况侧身销变之余正恭已当阳之暇春囘黄道闰课清台臣敢不钦授人时聿宣王度云章昭若威无咫尺之违日监在兹隂谨寸分之惜
荆阃谢赐历日【壬子】
紫塞护寒甫毕防冬之候清台颁朔又逢行夏之时四达乾文一遵常令恭惟皇帝陛下法天不息嗣历无疆咨汝羲敬授人时曰为改岁命冢宰通制国用何待来年未雨而先绸缪无日而不戒惧俾恭尔事爰示此书臣敢不恪谨布宣深惩翫愒听首山之庚癸正急军储数湟水之寅申愿承圣策
江东漕谢彗星降赦
乾文示戒轸睿虑于昕朝解泽除瑕赐宽书于方国驩腾八表和召两间恭惟皇帝陛下濬哲文明严恭寅畏在玑衡而齐政聿谨厥修菲饮食以卑宫敢淫于乐既广开於言路尤勤恤於民生诞布湛恩潜消咎证臣滥兼使指祗奉诏条贯索沉辉咸与洗心而涤秽欃枪絶迹愿观转异以为祥
荆阃谢宣赐夏药【庚戌】
六月饬戎猥玷中权之寄十行赐札遽蒙上药之颁假宠优隆拜嘉激烈伏念臣罔功尝试多病早衰五岭烟岚正作痡瘏之赋七泽云梦又为褦襶之行甫躬锡壤之初荣赉宝奁之实珍良博济疲苶顿苏兹盖恭遇皇帝陛下视民如伤跻俗于寿禹畴攸叙徵臻燠若之休舜治无为愠赖薰兮之解诞施嘉惠俾卫微生臣敢不祗荷眷慈勉殚劳瘁讲求民瘼庶无咨暑之声消弭客邪共罄惜隂之力
荆阃谢宣赐腊药【庚戌】
采薇守卫当北尺之寒时尚药匪颁被内廷之温旨对扬陨越捧戴凌兢伏念臣质令且孤品难共二水浅土薄嗟一方之病未苏岁晚风高正六尺之躯当护敢期睿眷特轸支离珍剂实匳俾御折绵之候緑绨赐玺顿回挟纩之和昼锡光华夙痎蠲愈兹盖恭遇皇帝陛下跻民仁夀保治平康理国犹身视郡下痒疴而若切以恩抚士念三军皲?以不忘肆覃露湛之仁庸勉雪霏之役臣敢不服之无斁庶其有瘳愿毕凋年不敢体肤之爱力扶疆证庶消腠理之忧
荆阃谢宣赐夏药【辛亥】
上游护阃値周雅之饬戎中禁疏纶按炎经而分剂恩沦弱质感激懦衷伏念臣役久暍侵政多痞闷视南梦北云之域人洊困于产鼃当下潦上雾之时师几疲于汗马敢期温旨爰轸暑行锡之尚药之珍良藉以精镣之璀璨一沾施济尽涤欎烦兹盖恭遇皇帝陛下德并离明道同乾健生育长养以为事仁哉天地之心痒疴疾痛若切身夀此邦家之脉肆攽嘉赉俾卫微生臣敢不竭力干方疚怀报效销民声之咨雨庶其有瘳厉臣节之饮氷服之无斁
赴荆阃谢宣赐金器缬罗香茶
易地干方猥任上流之寄自天锡宠肆颁内府之珍德厚沦肌感深塡臆伏念臣本无他技幸际明时疆南海以承流未殚微效国西门之作牧误被亲除比甫见以吏民顾曷酬于君父忽膺密旨加赉丰仪异馥芬芳生清风于茗椀精鏐璀璨叠香雪于衣椸昭扆眷之优隆焕纶言之勉励龙光俯逮愚分奚胜恭惟皇帝陛下德照百官明周四表求文武如不及爵以劝功送礼乐远有华予以驭幸遂令尘陋亦被恩荣臣敢不拜手登嘉鞠躬思称凡服用之顷永言何日之忘惟薰瀹其中以报如天之赐
谢特赐香茶缕金花
上流承乏倏逢夏五之书中旨传宣恭被昼三之锡诧荣凡目增盛懦衷伏念臣猥备驱驰每惭玩愒时辱轸怀于边役过勤颁赉于尚方郁散龙煤带御炉之霏雾珍分凤夸来官焙之清风藉之奁金夏铸之精侑以剪彩春工之巧缛仪鼎重睿眷益昭兹盖恭遇皇帝陛下序情闵劳以予驭幸高拱离明之正如日方中远扬涣汗之充从天而下自惟庸琐曷称优隆臣敢不涤虑薰心敛华就实无一毫而非君赐何以将之惟终身而荷圣情未知报所
谢特赐银绢
逢震夙之期职修篚贡颁晋昼之锡礼重币余示外服之光华极中扃之愧惧臣任分方岳报乏清尘颂江汉之万年瑞开电绕效荆衡之三品忱寓风宣幸沐优容敢图蕃赉侈精镣之交粲与戋帛以横陈恩厚如天感深无地恭惟皇帝陛下垂衣而治所宝惟贤市骏马骨以千金感召翕来於国士易敌人首以一绢经营足继於祖规顾惟何功拜此大赐臣敢不祗承宠渥勉励愚衷解以衣韩岂但诧一身之饰捐而间楚庶几得万里之情
谢宣赐香茶
薇戍罔功方忝便蕃之锡梅壬在候又颁芳润之珍服命优隆感恩激烈伏念臣再鼔愈淡一画无奇字国金汤类鄙竆儒之臭味属时烽火曷驱丑类之腥羶忽月团分官焙之余而烟缕辍御炉之賸来由黼座藉以宝奁洗菀勃于尘心侈光华于凡目兹盖恭遇皇帝陛下因时行惠以礼遇臣明德惟馨格远人於万里大亨以养来贤士于四方致使孤踪亦叨殊赉臣敢不望咫威而下拜铭寸臆以中藏嘉与戎行无载渴载饥之叹恭辞君赐有三薰三沐之辞
谢宣赐腊药【辛亥】
一札细书远下楚熊之域万金良药聿来周蜡之时圣惠优隆愚衷激烈伏念臣徒劳寖老再试罔功蒙犯风寒固知与士卒而同甘苦因仍水潦未能使田里之无叹愁敢期济衆之仁俯赉卫生之剂出纶锡昼挟纩囘春兹盖恭遇皇帝陛下视民如伤使臣以礼布德行庆元元庶有瘳乎序情悯劳温温和可知矣遂令疎逖亦被匪颁臣敢不稽首拜嘉鞠躬尽瘁维持弱质顿喻丹砂赤箭之储歌咏殊恩愿续翠管银甖之句
可斋杂藁卷三
<集部,别集类,南宋建炎至德佑,可斋杂藁>

[book_title]可斋杂稿卷四
钦定四库全书
可斋杂藁卷四　　　　　宋　李曾伯　撰启
代蜀总贺史丞相拜太师魏国公
大庭播告上衮登庸定鼎相成师礼重周公之德分圭启魏国名嘉毕万之封昭宗臣佐策之勲示明主报功之宠古今盛事中外欢心窃以六典作姬首三公而始置百官表汉非一职以为称自尚父得於磻溪而子房奋於黄石寥寥千载落落几人迄我皇朝尤为旷典惟淳化真人之绍述礼赵普以勳劳至元佑天子之幼冲拜潞公以年德中兴而後未见如斯考国史之所闻独会稽之先烈然在孝庙十年庚戌之旦始疏魏社之封迄于光皇三月甲寅之辰初演师坦之命非以钦崇於旧学则由拥佑於重光方蔚为宝训之首称况繙以金瓯之全美超前越後仅有絶无恭惟某官社稷重臣国家元老正权纲于圣化更张之日运筹策于王室规恢之时事能应物能名持蓍龟之先见刚不吐柔不茹存金石之诚心坐扶茂陵三十载之治功益衍炎祚万亿年之休命赤舃独隆于左右黄旗浸盛于东南属开历数之绍尧方卜讴歌之归启天擎鳌柱金縢藏代武之书日洗虞渊玉几任保康之寄遂定一代延长之计克彰两宫仁孝之忱以至义质鬼神息四海鸱鴞之难信行蛮貊格五胡狼虎之奸国势无山岳之动摇人心有松栢之茂悦矧登鸿硕叶赞燕贻奉广姒之徽音伏继文之丕烈屹然於从容密勿之顷隐若有凭藉维持之基斯克享于天心宜莫隆于人爵窃聆奎翰亲发玉音道慈训之丁宁示元勲之尊显谓先朝眷倚之意当示褒崇而今日拥翊之功岂容谦抑所以彰两朝不世之绩慰二祖在天之灵异数肆攽佥言惟允山川世胙方益增茅土之封岩石民瞻当愈重槐庭之位然且秉枢机之周密运鼎轴之尊安被之诗歌宜在烝民崧高之雅编之史册无愧伊训说命之书自亲见之民生幸甚某谬司井络久属秦阶矧窃听于黄麻喜欲赓于绿竹丹心报国敢忘雨露之深恩白首逢时未分江湖之终老
代蜀总贺兴元丁帅除利路安抚副使
简在上心全付方面锡马侈康侯之庶将膺接晋之荣执禽戒子弟之舆遂主帅师之寄观朝廷之善处知四境之何忧盖尝窃闻道路之言妄测庙堂之算谓今蜀栈重在汉关有如蛇之首尾不可分毋以鹿之犄角为足守故虽二阃之设是特一时之宜岂能无脉络之不通或者谓体统之当一昔邲之役林父不能克而相之师之仪亦无成近而授剑一令浮梁之捷闻举扇一言符离之事去用兵之大率如此谋帅之不专可乎以古事言为今日贺恭惟某官兵民司命国家精神夷险屡更惟义可以落奸雄之胆忠诚一致惟信可以服蛮貊之心中外所恃以安宗社所倚以重比陞卿列咸傒公归独以礼乐虽吾儒之至荣然在春秋于外夷而必斥凡使华之远有以帝眷之方深此实高祖留萧之规少慰周人思旦之望青氊之帐虽旧白羽之麾方新由兹持太一之大权合子午之全势事无肘掣机不髪容夜雪而入蔡城今得一裴度矣春风而问浯水岂无十元结哉某忽聆檄羽之传不觉屐齿之折盖敌国如一行之上胜着在斯凡吾属皆同舟之中安心可也
代荆阃贺沿江赵制置除焕学
北阙疏恩西清晋直东壁图书之府载典尧章金陵帝王之州仍分齐履诏颁元日喜动明庭恭惟某官社稷宗臣诗书硕望关中留萧丞相自膺汉京鎻钥之权江左有管夷吾尽洗晋国衣冠之陋屹一柱之山立障百川而澜囘天险石头有虎踞龙蟠之势波澄淮水无鲸呿鳌掷之惊兹膺蠖濩之知爰进凝严之职牙籖玉轴式昭云汉之文玈矢彤弓增重风寒之寄伫垂彝鼎即正玑衡某矍铄一翁栖迟三岘方效祁奚之请老仍偕文子以同升耳听演纶心形折屐盟鸥梦断祗怜白首於江湖贺燕心倾徒想乌衣之巷陌
代京西漕贺沿江赵制置平寇
孽臣干纪驱乌合以跳踉王旅徂征振鹰扬而剪灭去藩篱之允恶幸社稷之隽功吉语星驰欢声雷动窃以何代无奸雄之患亦惟在人有控制之方鹤唳风前走苻坚于淝水鹅鸣雪里缚元济于蔡城至今谈者之言固曰伟哉之绩然使一时震惧之际万口惠来之初得裴度则唐业赖之微安石则晋事去矣不图今日复见古人有如扬楚之近郊自纳淄青之旧俗忧深背胁养成大历之疽根势类股腰更甚後元之????盭上方广天地之容贷彼乃抗雷霆而陆梁染蚩血于衣冠扇苗腥于城郭江帆海舰攘螳臂以欲登月戍云屯逞?声而肆毒於斯时也畴克任之幸九重奋乾刚之明而十乘任泰平之责合军于呼吸之顷决策于指纵之间折箠一笞投戈四溃恭惟某官庙堂雅量鼎鼐元勳分宝展亲麟趾倚维城之重受社作辅犬牙强磐石之宗几年盛宇宙之威名壮志俟风云之机会自制孙吴之铁瓮每怀梁氏之金瓯豢虎狼而拂其心知噬人而且至取鲸鲵而封之观期逋寇之必诛故尽护于我师即翕张于士气若元若石若琰励父子兄弟之谋曰顔曰愬曰宏协将帅宾僚之力遂腾丕绩高掩前闻佛狸果毙于卯年鬼蜮莫窥于大德月星明概霾曀清夷玈矢彤弓盍考召公之命衮衣赤舄亟催姬旦之归赫常武于清朝扬耿光于後代某猥乘边传欣听驿书正深嫠纬之过忧倏动儒绅之喜色于疆于理伫还周官禹贡之封可磨可镌愿肆柳雅韩碑之作
代京西漕贺淮东赵安抚平寇转官陞职
露布奏功宸纶疏渥牙籖玉轴升书殿之清班紫绶金章陟文阶之峻秩增十连之重寄昭一代之殊勳芝诰聨荣棣华胥庆窃臣弭非常之变是必有非常之材建甚盛之功亦宜加甚盛之典遹观在昔肆伐于淮东山归劳而荣以衮衣江汉来平而锡之玈矢淝水风声之役予封邑于旦伊蔡城雪夜之师加大夫于古道每切仰景光於前代不图见休烈于清朝自夫楚国之亡猿久矣汉人之养虎负恩干纪攘螳臂以当车衰凶鞫顽逞蜂腰之辱斧不藉泰山四维之力孰护长江千里之寒锄其疽根洗厥妖祲今有勳焉如此顾何赏以报之恭惟某官劲气摩云精诚贯日立狂澜之砥柱驾长风之孤骞慷慨事机盖出父子兄弟之素志勤劳王室允为将相文武之全材华夷知万福之威名士卒想临淮之气色踞鞍上马期慰河南老父之思击楫中流勉徇江东人士之望出星门而仗钺指蒲泽以麾戈并辔载驰协鶺鴒之御侮援桴一鼔随枭獍之就殱风霆倏其震扬宇宙为之明概宜颁异数用答殊劳未夸簟茀镂鍚之有光盍取鼎鼐旗常而载纪绘功建武重瞻寇邓之丹青作雅元和丕迈柳韩之金石某猥乘边传欣听驿书实关宗社之闳休匪但门墙之私庆?怀风景岂嗟有异之山河想见官军可冀中兴之日月
代京西漕贺淮东赵提刑平寇进职
献捷戎车持斧上绣衣之最升班书殿花金下紫绶之荣官名应同颖之禾庆事联华萼之棣涣颁成命鼎沸欢謡尝观古人伯仲之间其在前代勲名之盛庾亮之有庾翼仅更镇于武昌谢万之与谢安应同时于淝水盖未有二惠竞爽一体共功并辔载驰躬提熊虎之旅麾戈并出手戮鲸鲵之奸奠安宗社之基图净扫乾坤之氛祲捷无虚月赏不踰时并膺甘茂之十官俱受子展之三命竹帛未之有也缙绅孰能任之恭惟某官三光五岳之英千载一时之瑞尅神州戮力王室皦皦盛心济大江誓清中原凛凛英气早着西平之有子允宜北顾之无忧江左衣冠见夷吾而释虑淮南兵甲赖长孺以寝谋属狡焉失稂莠之?而蠢尔逞蜂?之毒恣其凶虐速我诛鉏遂勤天讨之师爰问鬼诛之恶星轺夙驾露布朝驰翕令腹败以枝披尽使草薙而禽猕金平雨矢未夸武安兄弟之勲采石风帆复见雍国文武之略功成不世报以何官宜红旗之捷奏未几而黄纸之除书并至歌江汉之是似已裕父功赋东山之盍归伫恢王业某滥乘边传倏听邮音诞扬千载之景光欢动三军之旧部缚贼奴而取金印恨莫陪櫜弭于其间与儿童而唱铜鞮但喜同车书之有日
代荆阃贺交代赵侍郎除京湖制置
凝旒亲擢授钺专征紫橐簉朝甫奏淮头之新捷碧油建阃载临岘首之旧封邮音四传士气十倍窃考三军师帅之重见诸一门父子之荣赵孟继成季之勲晋典刑之具在李愬践西平之镇唐功业之独隆盖世德之素孚斯羣心之攸属欣逢盛举夐掩前闻恭惟某官三光五岳之奇四海万人之望谓故园必有乔木挺挺高风济大江誓清中原凛凛英气早佐筹帷之画诺已寛宸扆之顾忧中外几年始终一节比孽臣之干纪总王旅以徂征并辔载驰投戈四溃既侈京观鲸鲵之戮甫趋禁墀鵷鹭之班时适西风忧轸丙夜虽江左赖夷吾而无虑然襄阳正叔子之兴思遂辍贰于六卿俾尽护于诸将麾帜士卒一毫无更城郭人民重来如故耀焜弟兄之华萼摩挲父老之甘棠碎轒輼破穹庐伫扫清于朔漠书旗常铭彞鼎即入辅于昕朝某赋分癯儒受知先哲护风数处歉若汗青历星一终颓然头白久困榆边之酬应屡陈苕霅之归休凡而营垒之间尽循诸葛不料藩篱之外又生一秦正绵力之勉支忽纶言之诞播金兰益缔糠粃曷虞占城上之赤云已卜归期之近望关中之紫气不胜候吏之瞻
代荆阃贺赵都丞除京湖制副兼京西漕
丝纶锡渥轺钺登庸次对迩班密布枢机之旨元戎小队交辉礼乐之华新命俶传旧封肆悦眷乃一门之盛见之再世之间淮南迭居如赞皇之父子武昌继踵若元规之弟兄然相与以并为乃昔无而今有缙绅创见竹帛增光恭惟某官盖代奇材济时雅志心有如日常存宗社之谋义不共天素得家?之论早自氊裘之猖獗已先介胄以驰驱屡更险夷一致忠孝比枫宸之授节指蒲泽以麾戈雪垒夕驰露布朝奏凡枭獍底就殱之速皆鶺鴒专御侮之劳笳鼓赋归甫息淮堧之祲羽书告遽忽腾蜀栈之烽上怀叔子之威名士想临淮之气色遂悬帷幄来建阃台江山形势尝得之目中钱谷甲兵可运之掌上一麾白羽尽复青氊北平之气无双固边人之素服鄼侯之功第一看史册之相辉某老不如人久焉怀土徒以受令公之荐尚兹守忠武之营万里封疆不料乡邻之警十年精力徒伤风景之瞻幸二惠之肯来庶一癯之知免国事幸甚造物畀之入玉门关岂望赐环之宠歌铜鞮陌欣闻挟纩之声
代京西漕贺赵都丞除京湖制副兼京西漕
谋诗书帅遣礼乐臣密旨布宣次对屈松阶之履使权咨度元戎连蓉府之镳邮音四传士气十倍窃以奕代典刑之懿载稽昔贤勲业之隆李愬践西平之官犹诧唐人之父子庾翼继武昌之镇尚夸晋世之弟兄况夫踵阀阅之英规联阃台之逸驾於昭盛美实掩前闻恭惟某官文武全材社稷伟器千载英灵之气飘飘如云一门忠孝之心皦皦犹日早赞庭惟之画诺已寛廊庙之顾忧险夷百为始终一节比以金瓯之几玷有勤绣斧之徂征雪鹅夜驰风鹤朝奏甫赖淮南之汲黯属怀江汉之召公谓湟水羌人尚畏後将军之策而镇州士卒犹存先太师之衣兹枢机辍紫禁之班而轺钺问青氊之旧江山好在壁垒麾帜之无更日月几何城郭人民之如故目盻五原之草緑指挥万竈之粟红破穹庐碎轒輼一扫黄龙之碛清庙貌定钟簴重申白马之盟看手拍於铜鞮庆腰悬於金斗某絶微筹略猥玷诹谋数载舂陵发为之白一来襄岘笑未及黔适当击柝之时旋玷予环之宠欣聆除目幸缔交盟雷动欢声顿释籓篱之过虑海函宏度庶无糠粃之遗羞
代京西漕贺全大监除京西提举兼制参
彤墀疏宠玉节陞华省监联班将建小雅修车之绩阃辕佐画岂惟太史平准之司邮音一传舆颂四达恭惟某官器全王佐名冠时流抵掌论兵皆暗合孙吴之略抱膝怀古有自比管乐之心早曳裾而客诸侯即折箠而制千里舂容谈笑之顷慷慨功名之津入奉庙谋平楚首来於剧孟出参军事却秦尽出於仲连坐扬天讨之师立正鬼诛之恶既腾露布洊陟星闱属怀蜀栈万里之忧尤重襄城上流之势谓二三豪俊久相与於筹帷有百万甲兵盖莫如於武库载厪使事诞布皇灵草木皆知於威名壁垒喜闻其气色伫恢谟略弘济艰难玉帐借筹暂屈辔丝之揽金印如斗亟看笳鼔之归某弩末技穷刀头梦切慨念星霜之久精力为殚顾瞻夙景之殊意料不及兹忝予环之命适丁击拆之时忽听除音顿强懦气愿言长策亟澄江汉之波庶俾陈人早问邱园之隐
代蜀总贺桂侍郎除四川制置
紫槖联班纶綍布王言之命碧油易镇诗书膺元帅之谋封疆兼四履之雄中外有九鼎之重先庚俶播旁午欢声敢因名氏之通略叙兵民之系若时西土在国北门自惟往岁狐鼠之奸甫觉连年鸿雁之集边牧倏侵于春草戎亭屡警于夕烽虽庙算之全安致老酋之毙去而且苗腥汚於陇右蚩血渍於中原失火殃鱼藩篱恐及伤弓惊鸟家室为忧若在自治之方无出不争之策然关堡有齿唇之必守而萧墙有心腹之当防不有人焉孰为国重恭惟某官两朝硕德千载真儒典刑大雅之遗音学问中庸之至性青山三百叠真人杰以地灵丹桂五枝芳由源深而流远自膺分月即委护风宣流画戟之仁声振厉绣衣之精采一尘无耸已寒朔幕之氊十乘有行未暖渚宫之席属时宵旰远顾岷峨谓裔夷又起于一秦而将略可无于诸葛遂跻郎位亟涉卿珪载登枚徐侍从之班正重周召方伯之寄夜观奎壁焕宝储次对之躔春到井参伟玉帐前筹之智自是定四维安疆之计为万里扫清之期闻范公而西贼惊何忧疆场相司马而辽人戒伫位庙堂某一总赋舆屡踰岁龠瓶之罄矣莫供汉柳之屯旌以招之许问吴松之钓伊昔托邻于玉水今将识面于宝屏书下日边喜同雪外虽乌樯已辨巾车欲问于田园倘马首可瞻聚米愿陈于山谷迟吾行也犹及见之
代襄阃贺黄漕赴召除卿帅成都
涣颁宸綍晋陟卿珪不俟驾而行甫听四牡使臣之劳毋疾驱有诏复膺三军元帅之谋伟中外之欢声仍山川之旧壤恭惟某官清庙锺吕明堂栋梁学问续诸儒之灯文章传万古之印刚弗吐柔弗茹山甫高风挠不浊澄不清叔度伟量自指锦宫而弭节已兼玉帐以殿邦台阃七年金汤增重岷峨半壁桃李成隂上方予环以召之公已趣装而下矣星轺南指谓辽东之白鹤且还月掌西升奚关上之青牛再去意者蜀道天难之险靡容雪山人去之轻遂留萧何行且殿四封之重无过戴胄岂徒持三尺之平虽是行少缓于登仙恐不日爰立而作相某身縻阃寄心荷襟期听俶播之好音觉倍明于老眼记慈恩五百人之列喜最号于得人望少城几千里之遥恨莫陪于贺客
代贺四川桂制置除焕学
碧油奏最丹綍疏恩元日路朝方耸羣后奉璋之听清时册府载司宁王遗宝之书伟学士之华班表帝心之隆眷一新明命四达欢謡恭惟某官礼乐钜儒典刑大雅早负经纶之志出逢熙洽之时戮力神州小江左夷吾之志盛心王业继隆中诸葛之规自绣衣往镇于淮滨逮茸纛载临於荆渚赫然伟绩简在睿衷献纳联班爰荷彤墀之槖诗书谋帅遂分玉垒之弓顾当虚疑澒洞之余首用安静和平之策张忠定一个信人心随见于感孚范老子百万兵敌胆已闻于惊破兹化日春熙于井络而胡星夜落于军营门户藩篱匪特壮青天之险介胄干橹无非用黄石之柔挽回蜀道之难屹作雪山之重宜陞奎象仍护参墟勒孟阳劔阁铭伫纪功于彞鼎上王褒益州颂即正位于岩廊某久荷化钧欣于宸綍矧厠雁鹜行之列敢忘燕雀贺之私关中之萧相复留愿竟成于勲业颍川之许丞未去尚终赖于寛弘
代京西漕贺湖北赵漕
妙柬上心肃将使指金銮入奏方联兰省之班玉节蜚来仍转柳营之饷台纲俶振舆颂翕归恭惟某官帝室宗英儒林师匠丰标立千仞之壁议论囘百川之澜学问渊源传武夷之正印性命道德续伊洛之遗灯故凡平时施设之方尽出诸老讲明之素分符楚户尚怀细侯竹马之思揽辔夔门熟访忠武木牛之略继兴思于宣室爰上计于甘泉含鸡舌之香浸阶清要接豹尾之武盍罄论思时惟洞庭彭蠡之滨莫急金城湟中之漕遂迂熟路来驾轻车席上过师毋薄青氊之旧楼前访古细赓黄鹤之吟恐墨突之未黔有汉泥之即紫某守边罔效乘传踰涯正虞寄重于喉襟其孰势联于唇齿前旌相望後爨何忧筑寿昌之边仓恨未知于奇画继酇侯之粮道愿俯示於良规
代贺京西朱宪除阁职
麾轺奏最编綍疏恩道家蓬莱之山峻跻华直方城汉水之地仍縂使权封圻无前日之殊父老有朞年之借洊颁巽命允穆师言恭惟某官奥学渊渟孤标山立博通古典不遗九邱八索之书涵咏圣经一洗诸子百家之说赫奕金城之上计光华玉节之乘边氊罽畏威夜落旄头之焰衣冠垂象晓澄贯索之辉远扬九重钦恤之仁益耸一道澄清之誉犹君奭分陕召南之化盛行而季梁在随汉东之国为大宜膺芝诰爰典竹书光照奎壁之文章位重隰原之礼乐伫歌四牡既觐六龙某久窃余光欣闻成命代庖越俎方虞驽乘之贻羞揽辔登车尚赖余波之借润
代京西漕贺李工书
畴咨首谏晋陟都台训饬邦工爰掌冬卿之典缉熙帝学密陪昕幄之游邮音肆传舆论胥庆恭惟某官气涵刚大识造精微藴开物成务之才抱尊主庇民之学一时星凤正中朝人物之英千载云龙乃南阳帝乡之彦外庸早着上眷素深旋步武于周行即王盟于公论乌台执宪备更三院之朝仪骑省封囊屡补百张之谏纸尽行所学无隐不言人主为霁于威顔天下想闻其风采夙夜献纳宜陞画省之班日月就将仍侍金华之讲翊成君德兴起治功听文石之履声难淹步武调泰阶之鼎铉伫倚经纶某误揽辔丝欣于制綍雁门遣戍正虞数处之护风燕厦倾心庶赖万间之芘雨
代京西漕贺钱秘监兼侍讲
涣恩枫扆晋长兰台马融三入之荣盛推东观丁鸿五论之讲密侍北宫真儒者之至荣罄舆情而胥悦恭惟某官儒林根柢艺苑精华续性命之遗灯振圣贤之余响文章藻丽有三代两汉之风学问渊源洗诸子百家之陋外庸早着上眷久隆由骥足之来旋即鸳行之阔步太乙青藜之阁爰屈校雠中书紫薇之垣久瞻仪羽兹任大蓬之宠式彰丹扆之知虎观晓趋帝学赖缉熙之益麟台昼直皇猷资黼黻之工已联论思献纳之班伫锡辅相弼谐之命某遥分使传欣听除音引领蓬莱知是几尘之隔依身厦屋庶无凌雨之忧
代京西漕贺赵侍御除大谏
畴咨横榻峻陟上坡圣天子从善如流久资风宪谏大夫忧国犹渴式罄箴规御笔亲除儒绅交庆恭惟某官气涵刚大学造精微蓍龟彰先见之明金石厉匪躬之节闭邪陈善窃自比于孟轲正色立朝咸谓今之汲黯外庸早着上眷素隆由步武于周行即主盟于正论五花天近耸峩豸之威棱两栢霜凝振乘騘之精采中外为之严惮朝廷赖以尊安有三代遗直之风再瞻清献当八年敢言之日允赖阳城喜赓庆历之歌诗更费元和之谏纸益殚剀论共起太平想集书囊作汉文之帷障倚持色线补虞舜之衣裳某误揽辔丝欣聆制綍当日月之亭午坐底阴消诵江汉之朝宗愿祈海纳
代京西漕贺何宗博除正言
龙墀涣渥骑省升华正色立朝重见元和之谏纸真贤得路共赓庆历之歌诗吾道光亨太平立致恭惟某官气涵刚大识造精微抱开物成务之才存陈善闭邪之敬慷慨论事贾谊陆贽之流鲠切爱君魏谊王珪之右外庸早着上眷久隆粤登鸳序之华甫典麟宗之籍属时当宁勤八年望治之心咨我正人赖一言兴邦之益爰资鸿硕来订箴规白笔抗词士想闻於风采青蒲入奏上必霁于威顔朝端愈见于清明国势伫期于宁谧身倚文石奚拘一月之上封目送延英不待数年而入相某遥分使指欣听除书数处护风正雁门之遣戍万间芘雨惟燕厦之倾心
代京西漕贺陈少监兼殿讲
中宸疏宠内殿论经五兵法度之严甫推武库三代诗书之彦宜在讲帷除当四传士论胥庆恭惟某官词林宗匠治道津梁续性命之遗灯振圣贤之余响文章典丽有三代两汉之风学问深纯洗诸子百家之习蚤逢熙洽妙柬眷知槐市横经久积师儒之望蓬山接武寖升台省之班兹由戎监之华爰侍细氊之读书圣问而付史馆丕迈昌朝成君德而在经筵式资正叔由是赞缉熙之学此其为辅相之基紫荷立登白麻可俟某遥分使传欣听除音数处护风正雁门之遣戍万间芘雨惟燕厦之倾心
代贺陈洋州
黼座疏恩朱轓作牧十年出幕府望久积于旌麾千里得湖山令将新於庭户嶓冢重东流之地汉关宽西顾之忧金汤有人绅笏胥庆恭惟某官阆苑锦屏之秀雪山玉垒之英自卧大床元龙有湖海之气安事一室仲举非尘埃之人自骥骋于康衢即鹏抟于溟渤以身徇国亶存忠孝之规趋事赴功靡择险夷之任谈笑河阳之幕从容单父之琴月驾佐邦清彻一盃之水星台赞饷饱供万竈之烟士方相为斯世勲业之期上盍趣登中朝献纳之选属时剑栈重在洋川南褒北斜直指子午之谷前陇後蜀正严戊己之屯遂膺玉帐之剡闻亟畀铜符而作镇山川人物既素得於目中保障茧丝斯可运于掌上兹未促行春之驾果已腾来暮之謡石砚牙籖细和词人之佳句橙亭秋浦重寻贤守之旧游第朝廷已深知于弱翁恐郡国难久屈于黄霸靡需黔突即涣紫泥某痴未了官少宁更事一行作吏已惭扬州梅阁之吟再转为丞尤愧蓝田松庭之记虽凡骨勉期于丹换而俗容尚费于药医碌碌家庭见谓厥菑而弗播栖栖岁月真成不穑以取囷政有畏于简书乃获承于棨戟庶依召父未去许丞毋失名誉善事上官尚当谓大府而受约束岂无他人不如同姓庶期知广厦之为帡幪
可斋杂藁卷四

[book_title]可斋杂稿卷五
钦定四库全书
可斋杂藁卷五　　　　　宋　李曾伯　撰启
贺太傅郑右相
明廷播告元老奋庸立傅惟其人用聿昭于旧德作相置诸右俾兼总于中枢以道亨世运之屯于易得君子之复八紘豫动九鼎安疆惟前代训廸厥官亦旧人图任共政当景佑际则有若沂公在隆兴朝则有若岐国虽皆因于首铉旋晋陟于中台光于前闻未若今日密勿君臣之好雍容师保之间恭惟某官公溥而明通德盛而仁熟求多闻典于学甘盘之于殷邦持衆美効之君元龄之起秦府学力定而诚心贯金石世故熟而先见犹蓍龟佐昔端平为小元佑衆正有彚升之喜皇穹开将泰之机一时规模三代气象正尔斡斗枢而在手倏焉付云岫之无心若旱作霖天子形之梦想如农望岁国人喜其来归自解瑟而更张久覆瓯而有待不扶其颠危将焉用彼今欲其平治舍我其谁一月三至经筵虽已罄谋猷而告后十年再登相位何如陈德义以佐王缁衣斯美于武公黼冕载加于十会雷霆久蛰宇宙更春第上心方望于太平而国事愈殷于畴昔境日蹙而狄难孔棘士风靡而党论尚腾汉币坏矣无子母相权之宜唐筴壅矣乏渊泉流通之术哀鸿愁叹封豕纵横挽回阳九之艰难举看台三之运掉真儒无敌吾属何忧犹医用药审已试之方如奕举棋回屡更之局自是寄安危於八柱平轻重於一舟以弼丕基以熙庶绩毕天下之能事集古人之大成罔俾周召专美有姬当与文富齐芳我宋器非旧人惟求旧式副具瞻周有终相亦惟终其永无斁某自怜顽鑛久出洪炉虽畎亩若将终身未忘嫠纬如钧陶之转一气忽听制麻驽骀惟恋主之怀小草有逢时之幸鱼鰕侣迹燕雀驰诚望太阶两两之符固烟霄之絶想赖厦屋渠渠之芘知风雨之无虞
贺郑左相除太师魏国公【辞免太师】
制麻诞播魁柄载持不必备官惟其人谦处维垣之贵爰立作相置诸左晋封大国之荣九鼎尊安八埏誾怿睠本朝之上宰图共政以旧人命潞国于至和之二年则乃首台之重陟复岐公于隆兴之初禩亦由次辅以後升大册耸闻前修不迈恭惟某官器闳而用博诚立而明通有王佐才务引其君于当道曰大人者将以先知而觉民公论恃之以统盟善类倚之为宗主自还公衮叶辅宸旒持劲节之氷霜缔隆知于金石慨念治功之辽邈图囘世运之艰屯酬酢几微坚凝力量统百官而抚夷夏遂万物以理隂阳咨尔股肱比三年而为国隆吾体貌咸一德以享心上方待之以不名公愈退然而毋伐兹颁九命式副羣情然且陈善责难俯陋姚崇十事之说辞荣就列远愈邓彪三逊之高对扬帝训之丁宁密勿阿衡之倚赖冠荣枢斗衍赋公圭盖将毕大儒熙载之工了以副明主仰成之意第惟事会尚费谟猷治善化更虽类解以方调之瑟师老财匮殆如张而未弛之弓抑猷关尺脉之证深未易方七剂之效速旁观泛论虽非贾谊陆贽以能言毕志尽忠孰识如晦元龄之不易窃窥幸奏敬叹盛心譬彼中流驾万斛之航而必届戛乎行道审六马之驭以何难天其开治平之期时则赖扶持之力器旧人求旧无疆惟休德新日又新永膺多福某穷阎屏迹大厦囿身夙蒙化治之生成今覩明伦而鼔舞谴名未洗岂敢希人才册子之收庆颂喧传犹愿效儒士歌诗之作
贺郑丞相克复襄樊
郡国披图赞九重之英断岩廊授策还三岘之旧疆喜动河山庆关社稷眷昔光尧之南渡首严襄汉之西门艰难经理虽赖臣飞维持主张实繇相鼎曾谓金汤之全势洊罹榛莾者历年幸明良之相逢运神武于不杀遂收旧物允迈前修恭惟某官膺狄壮猷却莱儒效身任国家之泰道亨天地之屯抚御时机运掌中之造化图囘区宇起心上之经纶谋谟密契于宸衷科琐曲详于边吏自许以中立将成李愬之功无愧乎弱翁每是营平之策此三军之奋勇爰一举以酬勋城郭皆是人民则非无复形于浩叹庙貌不移钟簴如故兹可冀於中兴某猥备驰驱幸附鳞翼不揣敢轻于斯动自知独犯于衆难复古铜鞮赖公玉斧敢不增碑浚隍以固吾圉缮兵积粟以伐敌谋曹翰孰可继之愿重幽燕之守张仲侯谁在矣庶臻江汉之成
贺别参政
涣恩丹扆复位黄扉九重囘日月之明载新大政四海切云霓之望爰起旧勋世运亨屯人情悦豫窃以国朝之大拜每由政府以平跻潞公相于庆历际之八年先踰年而进任文简擢于景德初之七月後阙月以登庸曾不踰时付之大柄兹诞敭于明制将丕迈于前闻恭惟某官享帝精忠救时才略琦有奇骨声气晏若而下自安沆真贵人风范凝然为上所重早历藩方之委寄屡腾王室之勲庸德望着于朝廷威名在于夷狄昨陪宰席妙东宸旒下斧钺于青宜犹以门户藩篱之倚重乐鼔钟于緑野孰知江湖廊庙之同忧若大旱用汝作霖凡国人望公如岁天其欲治舍孟子当其谁哉吾乃今知曰周礼尽在是矣用归赤舄爰整青氊眷帝心渴见之频年而时事转艰于畴昔贾生所谓公私哀痛之日孔明所谓疲弊危急之秋地既赤而益以重离鸿之哀嗸野虽青而不能弭封豕之洊食人材狃于朋党议论胜于事功汉弊坏矣无子母相权之方唐筴壅矣乏渊泉流通之术凡此更医之屡试居然当局之愈难将以挽囘阳九之危孰不徯望台三之出克艰厥臣乃又允赖和衷爰立作相辅台倚需置左某鱼鰕侣迹燕雀倾心顾虽?北部之党人何幸覩东山之相业备王导百六掾之旧谅尚轸于履簪置江淹四十人之间犹有希于埏埴
贺王参政
擢自本兵晋陞次辅闻乐正子为政岂惟慰善类之心见王茂洪何忧足以壮中国之势幸新鼎象允协岩瞻仰惟皇朝稽诸唐制下丞相之一等参天子之万机自乾德初命居正而副普暨至道际待寇准以同端凡而政本之与闻兹实钧衡之徯用除书诞播盛典亲逢恭惟某官学者宗工国之元气中流砥柱力回澜倒之百川繁星丽空人仰芒寒之五纬根源道德运量精神调瑟问寛猛之弦审局面安危之着凡几疏之奏须髪尽白历两地而上悃愊愈丹以真实之意答天心用和平之方寿国脉扶持公是主君子之夏盟翊赞神谟销外邪之客气世万赖之底治上爰仰以责成开天章阁以畴咨复见仲淹于今日坐退思岩而自任肯若宗道之下风弘济兴功不迈前哲克艰厥臣乃又允赖和衷爰立作相辅台倚需置左某猥安野处欣听邮传昔从鞭策之下尘已识庙堂之伟器望泰阶六符之采但知拭目于太平持南丰一瓣之香惟有倾心于宏覆
贺吴佥书
升华书殿晋位枢庭赉良弼其代予言甫新王度有常德以立武事爰赞庙谟天相斯文国有元气窃者昭陵之盛际每推宥府之得人命范暨韩士夫喜而酌酒以弼副衍儒者为之献歌用能寛西北之顾忧措中外于宁谧兹时并拜再见前修恭惟某官第一流英贤五百岁间气自晁董公孙之对人已知为经济之才在臯朔吾邱之间上允待以弼谐之寄根源世德土苴民庸以涣乎风水之文岂屯此云雷之泽狂澜砥柱野渡横舟士每以深源之出处卜安危公不以子文之仕己形喜愠股肱寄重喉舌归班日月论思载视禁扉之草夙夜宥密遂联公府之槐盖当边柝之风寒尚轸宸旒之旰食彼後将军十二便将施行之非小老子百万兵孰主张是斯至两地已迟十年子房用而汉业兴司马相则辽人戒利害在俯仰请借前箸筹之道德成安强则可高枕卧矣伫登道揆宏济兴功某素辱殊知欣聆异用何幸见东山之相业秪怜在北部之党人迹侣鱼鰕心陪燕雀昔吴公治河南而尝荐岂敢弭忘今李广老霸陵以何为所祈加芘
贺王佥书
涣?明制晋兴本兵受嘉师监祥刑久登喉舌有常德立武事爰陟股肱九鼎尊安八紘闓怿在昔昭陵之盛际岂无疆圉之外虞若稽儒英副乃兵柄富文忠用而弭契丹之犯塞韩魏公进而致元昊之请盟当时士夫之间共为社稷之庆或酌酒交贺或浓墨献歌我思古人复见今日恭惟某官栋梁伟器韶濩遗音正色立朝简靖得重臣体据经引古传治为世儒宗去来富贵之云浮出处声名之山重孤忠霜雪阔步星辰曳尚书之履以来归前天子之席而渴见朝夕献纳修秋典以明刑日月就将启辰猷而辅德属当边柝轸虑中宸踰春水之已生尚南风之不竞人知小范老子胸次万兵上谓司马端明脚跟一实藉精神之聚会成道德之安强於以转旋世运之屯扶持君子之泰以回国势以折寇冲天欲治今世舍我其谁帝赉予良弼爰立作相某夙登墙仭欣听邮传虽其在北部之党人何幸覩东山之相业鱼鰕侣迹燕雀倾心问李广於霸陵今其老矣见王导於江左夫何忧哉
贺应同知
涣?显册晋典本兵赉良弼代予言甫新王度有常德立武事爰赞庙谟相业聿开师言允穆观昭陵之盛际值疆圉之外虞敷求耆英俾副枢柄富文忠用而弭契丹之犯塞韩魏国进而致元昊之请盟若时搢绅之间同然宗社之庆或酌酒相贺或浓墨献歌缅思古人复见今日恭惟某官宏深而肃括简重而裕和为世儒宗独振斯文于千古负公辅望已迟两地之十年外夷传诵其词章多士想闻其风采自更政瑟首聘贤旌起霖雨之蛰龙仪云霄之祥凤朝夕献纳备殚告后之猷日月就将允藉敬王之学洪笔兼唐之两制皇文作宋之一经焕然讨论润色之工隐若辅相弼谐之益属严边琐爰藉帷筹少出百万兵甲于胷中足制十二便宜于图上精神聚会道德安强上曰朕太平必斯人久闻心属敌谓相中国毋生事当见胆寒既无竞以训四方即奋勇而宅百揆某幸依墙仭喜听廷扬鱼鰕之侣江湖亦与乾坤之生育燕雀之贺厦屋冀无风雨之漂摇
贺史同知
涣膺明制晋贰本兵日月论思久为天之喉舌夙夜宥密爰作帝之股肱宗社安强华厦闓怿窃考昭陵之盛治每推右府之得人命范暨韩士夫喜而酌酒以弼副衍儒者为之献歌用能消西北二寇之凭陵致中外百年之宁谧於皇亲擢再见前修恭惟某官识洞万微才兼数器亲承文献迈吕氏之两申自致勲劳伟徂徕之一卨素熟开济治朝之筹略饱谙中兴故府之典章备历外庸益隆上眷密勿丹墀之步武维持黄阁之纪纲调瑟间小大之弦事事毕举审局面安危之势着着皆高方将综会计银于元和况值上屯田图于神爵以严科项以佐乏兴登之二三执政之联赖尔百万甲兵之助我先后绥乃祖乃父式副畴庸其永世惟一德一心庶臻底绩克趾累朝之弼亮用基四海之昇平吾不如萧何不如子房允资人杰时有若巫贤有若伊陟伫相王家某投老余生受知再世虽以杜门而屏迹不胜贺厦之倾心望泰阶六符之躔恨阻瞻于公衮持南丰一瓣之敬尚希芘于化钧
贺应同知兼参政
涣被赞书晋陞次辅上开天章阁方将责任于希文公坐退思巗奚止比踪于宗道聿新鼎象允协舆情恭惟某官社稷股肱道学元气据经引古博洽为世儒宗正色立朝靖重得大臣体协调政瑟妙柬宸旒从容禁槖之论思密勿细氊之讲诵弥纶两制一新建武之诏书领袖诸贤尽取正元之朝士以此岩瞻之共属必知柄用之有期命子房以运筹足以褫外夷之魄用乐正以为政斯其慰善类之心自兹赞襄一二日之机于以扶植亿万年之命以持国是以济兴功作宰相须读书若祖有训戒辽人毋生事彼敌何忧我仪山甫以图之今舍孟轲其谁者大钧播物寰宇皆春某素辱殊知欣闻异数虽以杜门而屏迹不胜贺厦之倾心望泰阶六符之躔恨阻瞻于公衮持南丰一瓣之敬愿希芘于化钧
贺吏部赵尚书
诞?上旨正陟中台典三礼作秩宗任均隆于常伯统百官掌邦治位尤重于冢卿正人得时薄海蒙福恭惟某官明堂柱石清庙鼎彞河间之所好惟书外无他嗜沛献之尤穷于易深造其微由管钥于龙蟠爰荷囊於豹尾力辞夕拜恬处春官甄拔人才尝试山公之启忧勤宗社备殚刘向之忠鍳裁归水镜之公诵读重金华之侍尚书为天喉舌式副具瞻执政犹吾股肱立跻近辅某迹縻远峤芘窃崇墙跕跕堕鸢徒羡烟霄之翔翥渠渠贺燕冀无风雨之震凌
贺礼部徐尚书
疏恩宸扆正位春官司马统六师方用真儒之武秩宗典三礼聿新昭代之文帝眷郅隆师言咸穆恭惟某官吾道元气公论主盟机轴一家之言典刑丞弼根源六艺之学师友圣贤自正色之立朝罄精忠而报国赐履投钺几半天下封囊荷槖不愧古人细氊尚论于唐虞直笔浓重于班马聿资砥柱以障狂澜晋司台阁之大仪益耸岩廊之顾望尚书为天喉舌式副具瞻执政犹吾股肱立跻近辅某迹縻远峤芘窃崇墙万里梅花共徯早调于商鼎十年棠?尚知不废于萧规
贺董侍郎权给事
彤墀锡宠青琐陞华位重论思甫进夏卿之亚任专封驳仍兼夕拜之荣正人得时薄海蒙福恭惟某官气融光岳道续濓伊武侯五月渡泸南方已闻于底定周公三年归洛东山何可以久留起熊旗犀甲之元戎还豹尾鸡翘之法从窃小百工之事载参九伐之谋惟精神心术动悟于上前宜风采言论声闻于天下纶除?至柄用可觇批尾抗顔允赖囘天之力竿头进步便当秉国之均某竦听好音驩塡衷臆梅花寄远惟祈商鼎之早调棠?瞻前知守萧规而弗坠
贺陈中书礼侍
承恩宸陛进贰颂台兰省典封应列星于天上薇垣儤直现一佛于人间辅国本以尊安昭圣心之简注恭惟某官金铿逸韵玉立清标相如之赋得同时久闻于上仲舒之文宜为诰独步无前自依日月之光即峻云霄之步勾稽胄监丞佐帝宗属资天下之端人赞决朝廷之大计咨夷而典朕礼爰藉讨论赉说以代予言并烦润色以纶除之?至知柄用之可占维时保护之功羽翼成矣不日奋庸之命股肱喜哉某縻迹岭隅驰心墙仞堕鸢跕跕万山远隔于烟霄贺燕渠渠大厦不忧于风雨
贺吏部倪侍郎
涣膺帝制晋贰天官位外府之上卿久赞钧陶之化作中台之小宰载司衡监之公君子得舆善类举笏恭惟某官英韶雅韵嵩华清标名姓御屏屡奏毫符之最典刑家笏熟谙台阁之仪载依日月之光益峻星辰之武二省政事之自出科正是资三铨人物之攸司鍳裁久属喜哉勅命必也正名一新金镜之抡才仍辅玉衡之齐政前裴後李岂专美于唐朝左臯右夔行亮工于帝室某堕身远峤舞手好音对雁飞不到之天烟霄殊絶依燕贺有成之地风雨奚忧
贺吏部袁侍郎
涣号大廷升华小宰螭坳载笔独优二史之才豹尾联班爰典三铨之寄聿昭帝眷允副舆瞻恭惟某官瑞世凤麟识时蓍蔡考师友一家之谱丕迈前闻续圣贤千古之灯以诏後学早结枫宸之眷倚久登荷槖之论思赖时端人定国大计赤墀记事肆烦君举之书朱邸谈经备罄师资之训兹人物尽归于水镜在上心实属于金瓯汉宫羽翼之成正资保护虞廷股肱之作伫陟赞襄某迹系岭陬心依墙仞堕鸢跕跕万山远隔于烟霄贺燕渠渠大厦不忧于风雨
贺刑部赵侍郎
涣恩宸陛晋贰秋台执丹笔以平反晋司宪典佩紫囊而献纳聿正从班端人得时薄海蒙福恭惟某官英才寡二大雅不羣天子知向之精忠足补当世朝廷有勉之鲠亮可表宗臣比由东诸侯以来归即以小司寇而入侍谓狱者民之命允资忠信慈惠之师而君子法之源尤轸哀矜恻怛之意康哉勅命必也正名吕侯惟哲人既灼四方而教德臯陶弼予治更凝庶绩以亮工某縻迹岭陬驰心墙仞堕鸢跕跕万山远隔于烟霄贺燕渠渠大厦不忧于风雨
贺陆常卿兼修注
擢由内相陟乃上卿议主曲台任稽古礼文之事书严直笔为御朝言动之司丕显龙光以华鸿硕恭惟某官学航圣渎材栋词林祥麟威凤之在庭蔼然人瑞拱璧天球之照几展也儒珍条氷清莹于笋班羣玉久仪于蓬省以旃厦则得讲师之三昧以兰台则备书法之五难将俾立螭日近八砖之影肆烦司蕝风生九棘之华上心愈切于倚毗国典聿资于润色起居名为史将垂法于後来太常不是卿竚跻班于迩列某縻身阃寄洗耳邮传瞻紫宸香案之前欣欣厦贺怜玉关乐府之叹望望乡情
贺饶左司
演纶西掖振领中台郎官上应列星久资赞化都司学为宰相爰俾正名帝眷郅隆师言允穆恭惟某官珩璜粹德韶濩正音事熟理明气挹风霜之久量宏识远襟存湖海之宽自步武于周行早搴华于汉省枢机辅赞粤由佐鼎以调梅事物剸裁几若迎刃而破竹宜膺妙东载锡真除台辖二十四司暂烦纲纪属车八十一乘更藉论思某远在岭陬阻趋墙仞燕雀贺厦冀无风雨之虞鵷鹭充庭徒作云霄之梦
贺右司汪秘丞
肆畴儒望荣陟宰司秘书堪为丞爰畀清华之任都曹学为相仍资毗佐之功除目翕传师言允穆恭惟某官周彞古范荆璞希珍曳组羣工之间芒寒色正振衣千仞之表实茂声蜚缔异眷于九重赞宏谟于两地掌丞辖十二司之事既所优为任册府第一人之官宜其妙选班笋浸高于步武鼎梅允叶于调登道家蓬莱之山风尘夐絶历台斗玑衡之位日月可期某远在岭陬阻趋墙仭燕雀贺厦冀寛凌震之虞鸳鹭充庭知庆亨嘉之会
贺陈都丞
显膺睿眷峻陟隆名尧阁通班光中兴之筹略汉帷导旨壮外治之精神温綍一传舆情四洽恭惟某官周彞古范荆璞希珍曳组羣工之间如玉斯治振衣千仭之表不雷以同茂着清规洊仪华贯夙夜宥密之命允赖弥缝日月献纳之猷将资启沃兹陞华于东壁仍佐画于西枢柳浑知万里情折冲余事元凯有五经库应变奚难陆续纶除权舆枋用某猥縻藩阃阻造宾闳方君子之得时云胡不喜为朝家而致贺遑及其私
贺陈检详除戎少监
涣奉宸纶晋登戎监枢机列属久毗经武之谋兰錡陞华爰领训工之寄有隆异眷益鬯英猷恭惟某官韶濩正音珩璜粹德理明识定竹迎刃以不留局熟机圆珠走盘而莫喻凡今日运奇于掌上皆曩时亲得于目中以柳浑识万里之戎情恔然余略如元凯擅五经之武库皆所优为宜被扆知益隆班望函人矢人之事咸精其能天官地官之迁各率其属某远縻藩服阻造宾闳方君子得时自可折冲于异域幸故人加念毋令投老于炎陬
贺盛编修
畴庸外府佐画中枢财货出纳之司既烦赞贰基命宥密之地爰藉编摩温綍一传舆情交庆恭惟某官珩璜粹德韶濩正音曳组羣工之间芒寒色正振衣千仞之表实茂声蜚早缔眷于龙宸已徧仪于鵷序典匦广言路无幽枉之不通以贡致邦财每受藏之惟谨念边防之重事伏枢筦之东僚书成赐经武之名暂勤削润地峻列洪文之馆即喜登庸某远听除音倍增庆臆折冲千里知强本之有人托芘万间爰抒毫而奏记
贺桂侍郎除四川制置
丹綍疏恩碧油分阃登庸荷槖辍楚封锁钥之权候对松阶重蜀道藩垣之寄风传除日雷动散声敢因三军谋帅之初僭进一介忧边之论惟时井络接壤要荒彼方虎视以窥秦此复兽穷而窜洛黄河未泮乌犹知他木之栖青草一生马岂计谁田之牧顷焉其扰职此之由以国威若乔岳之安而士论尚惊涛之骇藩邻有阃虽无待于缨冠门户或闚恐未容于奠枕非得五百年山川之秀孰寛六十州屏翰之忧恭惟某官郤谷诗书吉甫文武人物三槐之望家声五桂之华范老子百万兵素负平西之略张忠定一个信盖在用蜀之规自怒翮之培风即贵名之起日缇屏展骥冀北之羣遂空画戟凭熊汉东之国为大继奏霜台之最爰登月寺之丞受瑞析珪肆陟列岳保厘之任握兰位棘载彰公朝登用之阶属坤维当夜柝之余而帝扆切宵衣之顾谓洞庭八百里已息鲸波而岷峨半壁天可无鳌柱荆楚虽资於叔子褒斜必赖於孔明左右论思乃进承明之侍从两班顾问洊膺延阁之图书暂迟康侯晋接之荣俾正长子帅师之重甫开玉帐已耸金城自是置京洛于目中运梁益于掌上医治根本奕定规模一伊吕之复生百符石之何虑清庙貌而定钟簴伫洗甲兵咏几舄而归衮衣径跻鼎铉某顷叨饷幕获便亲庭辟属茗台正愧荷薪之弗克缀员蓉府尤惭据蒺之非宜方兹俟报於公车未敢遽辞於鞅掌歌昌黎郾城之句从军敢与於笑谈勒孟阳剑阁之铭珥笔愿书於勲业
贺湖北岳漕除帅
汉节畴庸楚都宅牧班联玉笋载陞九扈农正之华略倚金城式重十乘元戎之望眷隆旒冕喜动绅緌维是荆州素称督府控三流之上孙刘之所必争踞二长之中吴蜀之所胥会岂特襟带咽喉之自昔尤为堂奥心腹之在今总百万兵甲而指纵由之环十五郡国而生齿系是要必得嵩华终南镇时之望庶克副洞庭彭蠡傒惠之情恭惟某官名阀甘棠中原乔木说礼崇书之雅尚牧人御衆之长才斯民望为福星未夸涑水百子骏之誉万物得以吐气远迈舂陵十元结之思学术障百川澜而东之事业抟万里风而上矣公车通籍便宜登清要之津边徼扬鞭廼益励忠孝之节自沸袴襦于侯国即烦领袖于筹帷国有人焉藜藿为之不采谁可使者原隰逆以有光舂容鄼侯给饟之规修举中丞平籴之政有条井井余地恢恢属陕以东陕以西寄欲分于周召谓洛之南洛之北効已试于石温遂跻鸳鹭之行同护熊罴之旅山川草木熟知万福之威名鼔角旌旗重见孔明之营垒第恐紫皇香案之注想靡容太乙玉帐之久劳不俟突黔即须绨緑某箕裘谩学樗栎散材辱拔茅尝以其彚征愧析薪弗克于负荷赘之幕底顾童子何知焉援以阶升微公赐不及此感怀惟旧闻命载新驽骀方息於长涂贺燕亟鸣於广厦前茅後劲愿承晏御之驱驰小桷大杗尚藉郢斤之斵削
贺别安抚再任
畴庸外阃锡宠中宸一代尧章爰晋东壁图书之府十连周陕仍分西门锁钥之权俶播先庚欢声旁午恭惟某官朝家柱石江汉金汤楚璞韬奇秦氏十五城之莫易郢歌调古巴人数千曲之难追顷繇礼乐之皇华来作诗书之元帅抚摩饥馑转而为丰年乐岁之时宣布慈祥温然如春风和气之际遂使黎人赖贤牧之德不翅赤子干慈母之心兹颍川方借寇君而关中复留萧相牙籖玉轴丕昭云汉之文玈矢彤弓增重风寒之寄秪虞荆渚难泊商舟某久出恩墙近詹帅钺虽阻陪於厦燕亦与喜於屋乌春满桃源自恨凡踪之难再日长棠舍庶几清?之终依
贺别留守除兵书兼淮西制置
穆卜刚辰肇开大阃曳文昌之星履不移龙盘虎踞之都建太乙之云旗兼护鹤唳风声之旅全藩维之脉络新壁垒之精神麾帜晶明鼔角雄亮眷是淮堧之统部久怀江左之恩波蚁戍践更勤我师徒之命雁民托处赖吾父母之归上下千里声势相连南北一天封畛何限是必犹身之使臂庶几如齿之有唇属之钜儒韪哉盛举?惟某官贯日精诚之照世格天厚德之在躬裘带临戎文武作万邦之宪钧枢入辅仪刑积四海之瞻由卧护於陪京寛顾忧於中扆屹若乔岳泰山之不动了无洪涛巨浪之或惊然烽火隔江屡费举鞭之问虽舳舻列岸未酬击楫之心兹正司马九伐之权益重元戎十乘之寄瞻言大势盖兼吕蒙满宠之旧规尚论古人当以安石茂弘而自许了碧油之整顿登黄阁以经纶某夙受殊知欣闻新令备履杖於征西府犹未忘执御之陈迓车马於上东门行且展望尘之拜
贺赵京尹升大资
陞华书殿视秩政涂经四方以尹王都久联班于喉舌间两社而为公辅爰进位於股肱京邑增崇绅緌胥拚窃以辇毂浩穰之政实为钧衡晋用之阶在天圣时刘沉自兹而登相位逮宝元际祁公由此而践枢廷中兴而来近比固有然未若着八方之显绩膺九陛之深知宠渥?来前闻创见恭惟某官璇源毓????若木翘英六鳌戴山身可任天下之重万马驻足力能囘世道之衡应变若珠之走盘剸剧如竹之迎刃平生?历一片忠勤自表则于神臯佐更张之圣化江涛如此磐石晏然发奸摘伏以如神厉善抱公而弗扰况侍便殿从容之御久推中台启沃之猷邦计裕而赖刘晏之算鞭铨衡公而服山涛之藻监宜加典册式重封几朝廷有范君京师有希文固舆情之素属走卒知司马儿童知君实兹柄用之允谐自是相鸿业之金瓯纪骏勋于玉铉跻时乃又垂闻无穷某昔受氓廛尝陪宰旅荷殊知之不薄闻异数以惟欣夜雨江湖自分老鱼鰕之侣春风厦屋不胜驰燕雀之心
贺浙西宪兼嘉兴兼提领田事赵宝谟
晋直禹谟出将汉指上临轩载遣俾令有邦有土以祥刑公弭节一行岂止厥赋厥田之底绩班迩三阶而暂辍令行数道以维新成命风传先声雷动恭惟某官沛易楚诗之望晋桐卫梓之英一贯亲传师友渊源之莫及两科自奋文学治理之咸精鹏骞牛斗之津骥骋云霄之武丹书谳议释之定国之并称赤县驰声卓茂鲁恭之亟召遂即丞郎之步武特赞军国之纪纲周旋几年仪刑二监都曹学为宰相方资鼎味之调刺史国之外台爰赖辔丝之揽以斯地去尺五天之不远并烦公兼丈二组以惠临刑章伫见于修明事力何忧于凋瘵司政典狱惟作牧暂上德之来宣立相纳诲以辅台非宗臣其谁属某壮心零落病骨支离横槊马头竟成何事带经牛背将老此生当杜门省咎之时有受廛为氓之幸此获诵榻前之再疏固已窥管中之一班公在朝廷在江湖谅文王用心之无间我有田畴有子弟得郑侨为政以何忧
贺广西丰宪
星使乘轺指碧篸而行部日官差谷拂红籕以建台敢肃鲤缄用申燕贺恭惟某官人门具美天分素高青冥强箭之威棱紫霓神锋之材刃旧家风烈此笏乃今之甘棠阔步云霄华萼相辉于唐棣高骞鸡省洊剖菟符暂焉覩岭峤之风正以远长安之日蜑蛮交错类容蒲泽之奸狴犴多寃罕见草扉之鞠洁氷壶而载涖洗烟瘴之一清杜颂甫赓荷囊立召某猥公藩服幸际使华当弛担之方新正代庖之非据先庚耸听旁午腾欢相传五岭之宜人不妨叱驭自此二天之独我何幸交龟
贺郑少卿知嘉兴府
畴咨卿月易镇扶风驾丈二纽以惠临新民视听去尺五天而不远重帝股肱俶播先庚欢声旁午恭惟某官家康成之学世子产之才一贯亲传师友渊源之莫及两科自奋文学法理之咸精鹏骞牛斗之津骥骋云霄之武棘庭谳议释之定国之不寃棠舍抚摩渤海頴川之可纪顷自玉阶之入觐亟由金掌以升班方迩列之属心乃外庸之驰志眷兹檇李近拱京畿邦计昔素号于从容民力近颇闻于凋瘵今得老成之彦庶消愁叹之声屈汲黯于淮阳宁久私于兹土着望之于冯翊行当造于本朝墨突未黔汉囊即紫某壮心牢落病骨支离塞上分弓竟成何事田间荷锸将老此生当杜门省咎之时有受廛为氓之幸薤本水盂之献决无上补于吏师桑枝麦岐之歌尚愿相赓于儒馆
可斋杂藁卷五
<集部,别集类,南宋建炎至德佑,可斋杂藁>

[book_title]可斋杂稿卷六
钦定四库全书
可斋杂藁卷六　　　　　宋　李曾伯　撰启
代蜀总通四川崔制置
望紫荷槖九重端寄於腹心依碧油幢一节幸联於臂指方涓日交龟之云始岂趋风贡鲤之可稽恭惟某官商周渭岩岭蜀雪日有硕德雅望士论之所同归无智名勇功君子可以大受出处渊乎似道富贵了不关心久矣践敭结于柬注拥节梅花之外远有光华含香锦帐之中寖跻清切小驻平山之栏槛屹成万里之金汤峻召来归席遽前於夜半联班侍从位实亚於冬卿属上念井络之区以公任藩垣之寄辍枚徐於禁内借重西陲得韩范於军中寛忧北顾然而系雪山之轻重孰若佩天下之安危赵清献由兹而践政涂文潞公亦入而居宰路此衮衣绣裳所以趣觐而青帘画舫行且朝宗旧轨既同新麻可必某辔丝谩揽韈綫无长幸於十乘未行之先知有万间可托之所燕来鸿去会达尚及於此时翼附鳞攀依向尤深於他日
代通兴元丁帅
双节观风蜀部玷辔丝之选十连作牧汉关专锁钥之雄官涂何异径之分国事有同舟之幸不腆邑敝敢致邦交恭惟某官盖代英名昂霄伟志得天地正直之气为社稷中兴而生四十围溜雨霜皮凛持劲操九万里抟风云翼蚤入壮怀不辞州县之劳已有廊庙之器道德流於璧水教条着於苏台接武郎闱多士出权衡之当疏荣匠监百工称技巧之精绩用既彰柬知益懋谓画江以东不足以究中流击楫之志而分陕以西粗可以成高屋建瓴之形及究观灞上真人经营栈道之区又自昔隆中宰相指麾斜谷之地邱墟之陆沉在望山河之风景不殊播一韩之謡遂开大阃下三秦之檄已动中原适罹小雅蓼莪之悲爰用春秋墨絰之典一致忠孝斯世重轻书殿陞华位望已登於紫橐政涂锡命姓名行覆於金瓯某久矣游边晚而泝峡念刑狱之寄已重而钱谷之问方殷幸窃富邻密依广厦纬不遑恤谁其念嫠妇之忧药俾有瘳庶或借良医之惠
代通泸南杨帅
修门筮官久瞻文昌八座之尊涪部祥刑幸托元帅十连之重信夤缘之厚矣岂际会之偶然恭惟某官学问儒宗礼乐王佐岷峨之山几千丈与雪俱清坡颍之文二百年遗风再见不事州县鴈鹜行之问即跻朝廷鵷鹭序之联槐省蓬莱屡更清要粉闱兰錡洊着声华遂陈犴狴之箴爰直螭坳之史典舜五礼继持槖於甘泉位周六官方紬书於东观上思命相如之檄以谕蜀公乃抗诸葛之表以渡泸繻传登朝若水以同州推官而去锦衣过里魏公以武康节度而还坐寛九重殿西之忧抑使六诏云南之服第虞银信促正鼎司某自揣謭材谬将臬寄甫抵司存之所决狱几何偶膺王事而来会计而已正惧中流之罔济喜于外阃之方新詹彼帐辕但切听尚书之履芘之厦屋庶几安使者之车
代通泸南曹帅
咏太白上蜀之难误将绣节诵孔明渡泸之表幸托碧幢虽九天趣驾之莫留而一日同舟之亦幸在礼有贽不文何辞恭惟某官相国参之规摹陈思植之藻翰文字五千卷胷中浩有於江河才名三十年学者指之为山斗巍科角立要路鼓行金闺焜燿於声华璧水周流於道德访沙洲之鹦鹉雪泛千艘听云安之杜鹃月分别乘爰拟伊川之易传廼持子产之刑书德星移驻於遂州益隆台节爱日均孚於涪部大启辕门扇以羽而蛮夷自服於孟降檄不草而父老皆谕於汉指西门之钥固矣东山之衮归兮公之此行登仙上且爰立作相某蚤为边役晚効蜀游问决狱之几何曰会计而已矣殊无拆线曷理乱丝君去我来眼喜谢公之墩在事繁交冷心随工部之舟归有以教之抑又幸甚
代京西漕通四川桂制置
蜀道分弓夙仰诗书之帅汉庭出节猥膺礼乐之华瞻屏翰之上游喜关河之相望属新祗命敢後修辞恭惟某官一德老成两朝鸿硕青山三百叠锺簪槖之名流丹桂五枝芳极衣冠之盛事分九重之天顾护万里之风寒忠定之治似诸葛公人服神明之见清献之名过萧太傅士知亷节之规况能持力量之坚凝运精神之静定云山玉垒翕令自得於蚕鳬汤池金城足制方张之蛇豕我车既捷公衮盍归勋名了剑阁之铭事业看沙堤之筑某志虽徇国材愧承家十年佐幕之何功一障乘边之已老东西阡陌手披荆棘之蒙茸咫尺穹庐身历烟芜之苍莾正恐习俎豆而未能军旅之学当干戈而盍图襏襫之功敢期濩蠖之误知乃俾骆駰之俶驾甫丞兰錡遽直木天既付之转输敛散之权仍寄以参佐蕃宣之任凛然一发引以千钧赖大阃之幸逢有余波之可及揽辔而驰江汉?怀问俗之清芬踞鞍而望褒斜愿示足兵之良画
代通四川桂制置
玉垒殿邦茸纛拥四封之重珠曹筮仕青衫玷三语之微天开际遇之机地在按临之下依栖樾?荏苒瓜期不虞厥足之趦趄敢布此心之附丽恭惟某官两朝硕望千载真儒典型大雅之遗音学问中庸之至性青山三百疉挺人杰以地灵丹桂五枝芳诧源深而流远早际明昌之运亟登清要之途十里淮源甫膺分月一麾狄障即委护风宣流黼衮之仁声振厉绣衣之精采三边烟静已寒朔幕之氊十乘星驰未暖渚宫之席属时宵旰远顾岷峨营柳戍薇将建碧油之旗鼓省兰位棘峻陞黄道之衣冠继登枚徐侍从之班爰重周召方伯之寄两年秉钺四塞维城敌闻裴度之威名人乐子仪之寛厚比聆元日果锡赞书用陞真学士之班益耸小朝廷之望清庙貌而定钟簴伫洗甲兵咏几舃而归衮衣经跻鼎铉某少不更事痴未了官秖堪玉川耘耔之充讵知柴桑纸笔之好肯堂肯获厥父若是勤劳为箕为裘其子乃弗负荷不图冒昧兹在趋承版籍愦然决无河东三絶之誉条章懵若焉有斗南一人之称不远蜀道万里以敢前恃有冀州二天之在上假之岁月厚若邱山自今鹊或许於枝依庶俾燕少安於巢恋诣大府而受约束又当听命於驰驱知厦屋之为帡幪尚冀芘身於凌震
代蜀总通夔路王漕
担登作蜀雪之游比尝假道台节接汉星之分敢後修盟毋曰几於费辞所谓未能免俗恭惟某官活民敏手盖代英材阀閲摩云凤合三贤之华胄声猷起日花溪八咏之清风彯缨富贵之津迎刃事机之地早游幕府西南已识於相如旋拥藩符江汉共称於申伯践?既久眷倚益隆谓瞿灔一门之冲踞吴蜀二长之会万货盈虚之计既资於鞭笏三等能否之林仰赖於权衡暂烦辔丝原隰之华果着水镜金汤之咏惟流马方殷於斜谷俾杜鹃少听於云安留丞相於汉关显膺明陟用夷吾於江左会见畴庸某猥以樗材领兹臬寄甫抵司存之所即为王事之行虽家贫幸有於富邻念民瘠若何而肥国纬不遑恤自怜嫠妇之愚药俾有瘳正藉良医之术
代通李达州
二千石以殿邦方独总六条之寄百八珠而试吏况令兼三尺之科辱知辱眷虽再世已然受察受容实今日以始敬修鴈贽庸闯龙门窃惟郡国之设官虽曰掾曹之卑列然而版籍登耗之任法律重轻之司必善判如韦嵩始能称河东三絶之誉非贤才若仁杰何以副斗南一人之称傥俾孺子共之其愧昔人多矣伏念某受材弗颖涉世未深正犹雏燕之尚巢强以沐猴而使冠室肯堂菑肯获恐玷前修弓为箕冶为裘已荒初训侥踰一秩周历五霜虽铨闱久若先拾之樵而选限尚如未熟之果适因御李切愿依刘夜月遶枝姑卜栖於弱羽春风择木果大契於夙心顾手非霹雳之是长而身岂尘埃之敢避望蜀山万里之远欲进未能微冀州二天之依何恃不恐恭惟某官中朝德望斯世典型家声仙李之盘根材价荆山之片玉堂高瓢乐人称氷檗之清风楼记筹边世藴金汤之伟略果以壮猷而自见亟为当路之深知万廪腐红致貔貅之宿饱千山撷秀与骐骥以翕来既蔼着於事功合径跻於华要一同抚字半刺囘翔天下玉泉山衆耸观於墨妙壶中蓬莱郡政咸乐於香凝江汉几朞星霜一节兹畴咨於緑野爰起为於苍生翠色龙盘余暇不妨於拄笏紫泥凤诏褒陞伫看於荷囊何幸么微获在奔走某敢不激昂钝质澡雪懦衷毋失名誉善事上官当首持於勤谨岂无他人不如同姓尚有望於品题
通京湖陈制置
制阃抡材幕府尽收於清望帅垣设属陶钧猥及於庸人向虽膺特达之知今始遂趋承之愿方将只役敢後修辞眷惟襄楚之钜邦自昔人材之会府陪叔子於岘首必邹湛而後从依刘表於荆州非仲宣而奚称况今两道实总一司虽微而麴蘖之官亦俾在樽俎之列匪求隽异曷副捜罗如某者赋性枣昏受材樗散谬继勤劳之父稼未能负荷於子薪铅椠荒芜洊玷有司之辱尘埃汩没已甘俗吏之归顷为蜀道之游就服莱庭之役塞井夷竈国事焉知食蘖饮氷家训是守偶辱怜於当路获交辟於公车数月阃僚真成画饼逾年茗掾徒愧滥竽虽荐负颇类争先之樵而资考尚犹未熟之果适捧便亲之檄已弃入蜀之繻迹陋辕驹方?怀於旧主身随巢燕知复傍於谁家不图化冶之收乃在罗致之选杯倾竹叶岂徒赓进酒之歌角听梅花且遂赋从军之乐恩深蒙龠感激轮囷恭惟某官六经儒宗三代王佐直方大取诸坤道仁智勇得乎中庸泰山岩岩复见圣贤之气象源泉混混孰窥学问之津涯盛名着而遐迩知有范公德望隆而儿童亦诵君实精忠一节翊赞两朝自朱幡奏保障之功而绣斧擅平反之誉路车乘马爰分维屏之权鬯卣彤弓屡锡有功之典由兰闱之步武即棘路之光华紫荷持囊遂晋西清之献纳碧油建阃愈隆南纪之保厘留屯举而野有余秉滞穗之嬴壁垒修而边无遗矢亡镞之费势雄蛇首不闻淮壖尾大之虞威戢狼心自絶剑栈齿寒之惧兹十有星霜之换而一无烽火之惊铭彛鼎铭旗常已书勲於盟府作盐梅作舟楫伫正位於宰廷何幸么微获奉奔走某敢不恪恭厥职勉励乃心奉上官而无失名宁恃昔经於题品傥痴儿之不了事尚期终赐之帡幪
通江陵别帅
乌幙礼贤尝获剡荐书之墨阮厨设属且将吹宾席之竽念辱知辱眷虽阅於有年而受察受容始遂於今日方当祗役敢後修词恭惟荆楚之钜邦自昔人材之会府龙山落?孟嘉之醖藉犹存漳水登楼王粲之文章具在况今帅阃尤重礼罗虽微而麴蘖之司亦俾在樽俎之列匪求英异曷副选抡如某者窥管材疎挈瓶智小少也箕裘之粗习壮而鈆椠之就荒万里驰驱仅济艰难於父稼一官漫浪未能负荷於子薪偶当路之垂怜辱公车之交辟赘员油幙秖成画饼之羞列掾茗台徒有取囷之愧适捧毛义便亲之檄已弃终军入关之繻列剡笺天虽浮图之既合计资积日犹累土之尚亏嗟鹊枝方夜月之依俄燕垒有春风之托杯倾竹叶岂徒赓进酒之歌角听梅花且遂赋从军之乐采葑过望据蒺增慙恭惟某官郢水锺神荆山孕秀人物玉壶之氷贮风姿金掌之露凝白雪阳春絶世想清高之韵太羮元酒存心皆澹泊之真惟力量大斯有大规摹惟议论正斯有正施设自登巍级立上要津继陪湖南宾客之游卓冠冀北士卒之选飞书走檄十年赞辕帐之筹出幕持旌千里沸袴襦之咏忠孝靡容於二致险夷不间於一心歌皇华遣使臣爰揽周原之辔作中军谋元帅载分晋幄之弓遂由月寺之丞峻陟星郎之位旋晋东壁图书之直益隆西门锁钥之权长城屹屹而地耸四维大江沄沄而山立一柱忧顾已顿寛於九陛威名将尽护於三边铭彞鼎铭旗常伫书勲於盟府作盐梅作舟楫行正位於宰廷何幸么微获奉奔走某敢不恪恭厥职勉励廼心奉上官而无失名宁恃昔经於题品傥痴儿之不了事尚期终赐之帡幪
通淮西尤帅漕
给馈饷镇关中肇开大府求文武致幕下猥及庸人以枌梓之寒荄在芙蓉之华选允由公计固岂私情属襆被以首途敢擘牋而奏记窃数右淮之参佐盛推先代之材能幼度风鹤之师则谢石元伊赞其夫晋公雪鹅之捷则马揔韩愈相其行佳哉宾主韪在方册慨遐踪於往昔图盛举於方今内而固吾圉之藩篱外以应中原之机会如介石终日其间发之不容非断金同心未免肘之或掣故凡引而心腹之助必自择於耳目之间如某者种学尚芜赋资不颖非睎骥之乘也类沐猴而冠之薄宦尘棼髩駸駸兮欲雪积忧熏灼心炯垧者几灰固尝执櫜弭於戎行供文书於会府祁山斜谷登梁蜀用武之墟汉水方城覧春秋争雄之蹟险阻难更於边面梦寐不到於淮头敢期公方拯沟壑之孤踪乃值上适有金汤之隆委偶同啐啄遂在驱驰顾无祖生先者鞭之才曷称慈明未下车之辟一新造化百倍声光暗月登城再忆从军之赋平沙列幕重怀出塞之吟抚微分之侥盈佩异知之特达恭惟某官爽邦巨哲经国远猷文献典型蔚有乾道淳熙之旧渊源师友亲承武夷洛学之传由涵养熟而践履纯斯力量到而事功伟上第早年之巍占大庭诸老之争推州县备更不作劳人之叹江湖高卧每怀忧世之心幸杲日之大明喜片云之慰望萧艾去而兰菊方盛鸱枭伏而鸾凤飞翔去国几年直气仍存於凛凛分曹两地嘉谟克赞於洋洋进退实系於重轻仕已不形之喜愠甫辞北阙复起东山缓带临戎胆落薮渊之颤獭轻车转漕气增壁垒之虎貔意局面今类乎雌雄未决之碁非医手莫起乎膏盲既坏之症草木素闻万福此敌何忧朝廷熟知弱翁岂公久外伫洗三边之氛祲即携诸吏以峥嵘曷售蜡鞭亦尘珠履某敢不服膺左右尽瘁始终朝取一人暮取一人非处士之尤而则愧智者千虑愚者千虑有狂夫之画以愿殚
通淮西杨制帅
制阃殿邦新元戎之风采帅藩列属备下士之使令以曩为尝奉於教条而兹复密依於统部夤缘甚巧芘覆有归顾就列之云初岂修辞之敢後恭惟某官岷峨间气沂泗正传声华海宇之宗工人物庙堂之仪榘洽闻博物盛谈西汉之文章俭德清名大振晚唐之风俗由摘髭於巍级即策足於要津发轫芹宫赞筹莲幕径趣周行之武爰膺故籍之司锦制昼帘姑民庸之自诡柝沉夜观倚边书以居多舂容骥足之暂驰赫奕隼旟之再驾沧浪千里既腾管钥之勋蜀道一方兼总襟喉之重谈笑独当於方面简知益注於上心戎监勾稽将俾近长安之日庾台询度乃仍护楚塞之风方兹披南北之版图开荆襄之幕府属将右阃尤重中权访叔子於岘山虽幸晋风流之复见走老瞒於赤壁实为吴形势之上游以易地则皆然斯自天之有命峻陞宝阁增重金城果而新号令於临淮立见沸欢声於魏博中原在望外域奚忧柳雅韩碑伫纪功於清庙房谋杜断即正位於泰阶某素不如人何能为役艰难之髩早雪少壮之心已灰江汉未归忧倏纒於风木邱园屏退梦不到於烟芜昔尝令会府之充员已力丐公朝而许免出於劵外兹在选中穷猿奚择木而栖驽马实恋轩而至二天独有一介何虞持平日之瓣香喜遂私心之附丽轸昔时之敝履愿毋大造之弃捐
通淮西沿江史制置
文昌为帅长擅江淮形势之雄别驾曰治中兼藩翰宾僚之列虽骈赘无禆於左右然甄陶有赖於始终敛版载趋奏缄敢後眷武昌之巨镇实江表之上流自昔主宾居多名胜非庾翼为士衡之佐则殷浩从元规之游西门柳外余迹尚存南楼月边清谈可想况廵管今兼於两道而翘英盛集於一州将俾赞於藩条且与闻於徼画非才轻畀有腼前修伏念某结约亡奇轮囷寡用早欠书生灯火之力堕在俗吏刀笔之陈幕府几年历落嶔之可笑疆陲万里艰难险阻之备尝剥落风霜雕零齿发每念不遑於将母此身何可以许人比奉阃谋入承庙算瓜期待戍虽令观濠上之鱼樵隐移文正拟听华亭之鹤讵意値晋公之向阙首能见王导於过江开新府之芙蓉翕来羣彦收旧时之桃李亦及孤荄致汲引於公朝俾勾稽於武库置之末席待以副车犹青氊久去於主人而赤子仍归於慈父舳舻千里将令备徒卒之驱钟鼔三更再获奉元戎之令往未酬於知已今始遂於委身恩遇冞深报图曷称恭惟某官渭莘人物燕鲁世家出处系斯世之重轻用舍关生民之休戚文事武备集夫子之大成智名勇功了天下之能事早伦魁於多士即宾客於诸侯每惟王业之偏安已藴中原之大志迨更麾节爰建帐辕招怀沙漠之氊裘肃奉寝园之弓劔收功旦夕刷耻古今赞帝王之万全政务老成之算付山河於一掷肯为徼幸之图向使少迟元嘉北伐之师则已克济建武中兴之业间无容发徒有噬脐嗟局面今类乎雌雄莫决之碁非医手孰拯乎膏盲已坏之症申伯式是南国畴与保厘安石其如东山遂烦特起揽门户藩篱之全势为华夏蛮貊之主盟威名素孚精采果异当见赤壁走老瞒之魄又将淮淝继幼度之勲绍奕世之三槐屹擎天之八柱伫归衮舃永着鼎彞以勋庸方赫赫之如斯於寒畯犹拳拳之不舍陕东主周陕西主召虽兼二伯之尊洛南曰石洛北曰温惟恐一士之失致令旧物亦玷後陈某敢不欣巢燕之重栖勉磨牛之故步长江护寒数处庶几备维楫之施广厦大芘万间尚冀为桷杗之用
通江陵别制帅
拥元帅之旌旗尽护荆州之地缀冗员於藩翰复依冀部之天寅缘特异於他人造化将开其终惠属方祗後敢後修辞惟武昌素重於上流而人物旧多於名胜於庾翼为士衡之佐尚存西门柳外之流风如殷浩从元规之行犹想南楼月边之雅兴矧兹统部兼有江淮将俾赞於藩条且与闻於阃画非材轻畀有腼前修如某者无以踰人何能为役万里身亲於絶塞十年客走於诸侯寸挽尺推间举手而援者数奇分薄辄交臂而失之虽戍期将观濠上之鱼而归梦正忆华亭之鹤属入陈於兵事廼误玷於周行曾未息肩俄而易命言念不遑於将母此身何可以许人夜观灯前徒愧郾城之时隽秋风帽底幸依荆渚之主人贪寻巢燕之重栖勉策磨牛之故步骈足枝手曾何适於驱驰血指汗顔恐必贻於讥诮非前茅之在望顾小草之何依昧於此来恃以亡恐恭惟某官诗书宿望文武全才清风周雅之遗音白雪巴歌之寡和洛涯曰温洛涯曰石早空处士之羣军中有范军中有韩久负方伯之略越问津於江汉亟振策於云霄出幕持麾草木皆知於名誉登车揽辔隰原远有於光华险夷一致之备更忠孝两端之俱尽出处进退了不介於胷中安危重轻常有关於天下属时多事轸上深忧谢安其如东山用烦特起申伯式是南国畴与保厘遂繇督府之訏谟爰建制堙之节度甫升於省载晋宝储继即宠以除戎乃峻登於论譔风采如故营垒麾帜之不更日月几何城郭人民之若此整顿奕枰之坏局调腝药笼之良方启蚡冒之山林载鸠楚境剪驹支之荆棘尽猕戎庭自兹了勳绩於鼎彞运枢机於廊庙侥踰旧隶依附下风某敢不益励疲驽恪恭奔走楚璞虽惭於再献郢斤正待於一挥倘念李蹊未忍彼夷於官道少回别眼尚期自见於师墙
通沿江别制帅
任隆汉钥新元帅之碧油礼重燕台取陈人於素?登龙门而虽早趋燕幙以再春德厚肺膺感深涕泗若时巨镇繄古秣陵乃江左之陪京为人才之会府见诸史牒往在晋朝茂弘佐兴复之初则首招顾荣贺循以收南土之望幼度任征讨之际亦惟得桓伊牢之以赞西淝之功故能新亭把酒慷慨以折楚囚之悲别墅赌碁谈笑以致秦军之却岂徒天险抑亦衆谋向非得若而人岂不误乃公事矧惟今日尤重昔时护数处风之寒仅一带水之隔投鞭淮浦马常欲於饮江荷担石头鸿奚安於遵渚虽千里舳舻之在望而三边牖户之浸疎几於虢虞唇齿之可忧或者杞鲁瘠肥之犹忍高谈者孰知问东米之价远虑者未见精北府之兵求文武材能张吾军者凡几论中外事不如人意者尚多公於此时上以相属将为根本之计正在筹画之间仰稽前修孰称末议如某者笔花不润檄草甚芜一官遡上水之船几?费平生之屐鸥心舞而不下莫适天机马力尽而犹求徒为人驭栖迟岁月剥落风霜一麾俾试於民庸三釡拟酬於亲养雨桑方彻风木不停礼甫毕於松楸分永沦於沟壑讵期陶冶未弃涓尘念其小雅蓼莪之悲起以春秋衰絰之典总丱突弁记童子之从游敝盖旧帷归主人之拂拭遂叨涣涯俾赞壮猷二水三山恍对洲前之白鹭十年一梦惊囘枕上之黄粱自顶至踵厥有生成以口语心慙无称塞恭惟某官国之元气学者泰山抗高节於忠孝之阶折遐冲於诗书之府于蕃南国屡腾申伯之勲分正东郊爰任君陈之托壮虎踞龙盘之王气清鳌呿鲸掷之惊波营垒之精采顿新已竦闻於威令山河之风景不异方坐应於事机自兹障狂澜於百川何啻贤长城於万里建大勳业未夸陕右之范韩在小朝廷宜得洛涯之温石顾居人後亦立客间某敢不收百念於已灰持丹心而如日後狐邱之一死荅鸿造以终身宁饮建邺水不止武昌居第惧有疑於避就但入玉门关不望酒泉郡所祈终赐之生全
通京湖贾制帅
制阃上流分天子旌旗之半典州两峤在王人版籍之中拜手缄藤通名籖隶恭惟某官禀天间气为国世臣包罗宇宙之襟怀叱咤风雷之手段兵有百万之在胸腹夷夏之所竦闻年未四十而秉钺旄古今曾不多见盖自建宣室治安之策已共期云台将相之才盘错偏更声华益茂衆且骇浪惊涛之凛若公犹光风霁月以临之鹦鹉洲前但见赋诗而酾酒貔貅竈底自令腐粟以流钱既儒效之翕闻斯上心之愈眷爰自长江之门户遂开大府之藩垣号令甫更皆谓过汾阳之精采规模既定孰非服叔子之威名匪由允文允武之兼资安得足食足兵之如是慨怀荆渚密迩中原西州江水之相通南岘烟沙之在望临风举扇能无忠武之思落日登楼应动景升之恨奉玉斧整齐之画收金瓯玷缺之区启蚡冒之山林载鸠楚境剪驹支之荆棘尽猕戎庭匪公其谁举世所望酬先正欲酬之大志了诸公未了之隽勳龙作纳言已正舜庭之喉舌虎拜稽首当为周室之股肱某牢落壮心蹒跚蹇步平生几屐疲疆场以何之卒岁一裘老田园而足矣误荷上恩之收拭俾分南服之蕃宣冒然一来凛甚百谪念结习久从於先世而揄扬每及於孤踪兹以小邦幸事大国烟深五瘴秖虞病骨之支离星焕六符正仰英躔之临照
通成都黄都大
咏豕腹於弥明之鼎莫离瓶罂登骏骨於燕昭之台误编皁枥风尘顿絶雨露所濡未殚足力之驱驰先寓舌端之依向伏念某体轻性滞力小价微揆才无一寸之长揣技乏千里之逸连年侍宦遍更五原秋草之肥幼岁学书犹负三月春风之贡比由辕下偶置笼中锡谷寻盟合随访家山之鹰爪监车服乘自知非汧渭之龙颅属巳拜於印封抑未忘於刍豆脱踪茨棘岂无渴梦之怀听命絷维宁免饥鸣之想错莫尚依於主去收藏恐待於客佳阊阖遥瞻尚隔邱陵之远家庭亲敕俾承书传之香茁萌芽於年穷腊尽之时环奔走於风逐电追之地倘五花之偕判与百卉以向荣恭惟某官双井名家九衢独步南州第一盖得武夷师友之传北冀空羣早出河阳士夫之选自丝辔膺使华之遣而金瓯深相业之思天马十二闲就俾问扬镳而追日月团三百片靡劳司击鼔以助雷化工方有赖於蛰惊人物皆争归於蝇附驾骓駓駰骆骊骝之乘不弃凡驽处桂椒柟栌枫柞之林靡遗小草遂令款段亦玷封缠某敢不苦硬存心权奇励节造父夹輈王良执辔愿益坚饮氷囓雪之思卢仝敢歌陆羽作经尚愿助分江贮月之兴
通湖北许宪
名藩弭节耸隰原礼乐之华别驾缀员兼幙府文书之掾以眇焉一介之疵贱有巍乎二天之照临受察载新修辞敢後恭惟某官六经正学一代真儒精诚开衡岳之云鉴裁炯洞庭之月乘长风破巨浪沛然泛应於事机囘狂澜障百川岂以诡随於俗习自巍科之拾芥即隽轨之蜚英拄笏宾筵空冀北士夫之选褰裳真馆为湖南宾客之光富贵不以介其心进退了弗形之色舂容华辔游戏夷途方将问台阁清要之津姑以佐辇毂弹压之政适咨阃寄爰藉机筹果闻帷幄折千里之冲坐俾江汉无一波之警暨分使竹益茂甘棠属秋柝之多虞勤宵衣之远顾宁谓户牖之过备毋令罅隙之肆窥虽征镇相望何啻南北天之恨然巴陵一面正处上下流之中用开诗书元帅之谋俾任甲兵大刑之寄臯陶作士顾何畏乎有苗召公于蕃自可平於玁狁拯生民于华夏跻盛治於虞周归我公兮相中国矣某早荒鈆椠谩继箕裘一官客走於诸侯十载身亲於絶塞文墨议论碌碌无以瘉人机会功名落落何所集事偶入陈於边画乃误玷於周行曾未息肩遽叨易命勉策磨牛之故步姑从幙燕之後尘附赘悬疣决无堪於适用汗顔血指恐不免於贻讥所赖际逢获受容察况对离离之芳草尚存井井之成规愿竭驽骀庸奉驱策长江护寒数处一惟指顾之是瞻广厦大芘万间庶俾依归之有所
通淮西罗仓
望原隰礼乐之华肇新容察备幙府文书之列幸隷照临以昔尝辱眷於门墙而兹复栖身於统部夤缘有是冒昧此来方就列之云初岂奏缄之敢後恭惟某官任重道远色正芒寒先正有若保衡蔚甚一家之文献後来必有名世蔼然诸老之典型自华贯之早登即休声之旁达荣途小试已存远到之规砥柱弗摇独立流俗之表氷蘖清名之既着鼎彝勲烈之愈彰日转昼帘籍甚弦歌之誉灯明夜观居多檄画之筹兹妙简於枫宸将承流於荆户肆颁明诏晋列奉常拳拳致主之素心蹇蹇济时之谠论上方前贾生之席以嘉纳人谓有郑公之笏以尚存适一衣带水之护寒指三百叠山而坐啸令修庭户颂蔼袴襦大江之西甫政声之赫赫长淮以右属民望之暌暌用烦持駰辔以观风然且驾隼旟而作牧讲明平准修举外攘岂徒效吴人濡须之筑以燕安江沱方将问晋公郾城之勲以汛洒区宇斯世之望非公其谁伫根本之厚培即精神之远畅立腾成绩经造迩班某素不如人何能为役艰难之鬓早雪少壮之心已灰江汉来归忧倏缠於风木邱园退屏梦不到於烟芜比几从岘首之旧游幸已丐朝端而许免出於劵外斯在选中穷猿何择木而栖驽马实恋轩而至二天不远一介奚忧雨雪载涂应念罢牛之腾驾云霄连厦愿容旧燕之重楼
通广西丰宪
紫綍疏恩绣衣将指天子不鄙夷其远俗特起名流明公爰询度以周咨来司臬事占星临部涓日奏缄恭惟某官昭代奇才济时敏手数元佑世家之华裔独有典刑论嘉定人物於先朝犹存风烈游刃九牛之不顿着鞭万马之无前入握省兰诸曹敛袵出分符竹三辅属心方催侍臣文石之班乃羡老监监湖之乐虽欲急流而勇退岂容巧匠之旁观若时旰忧远在西峤谓乌孙部落当昭布於皇灵而赤子海滨或未沾於圣化爰赖甲兵大刑之用庶寛夷夏奸宄之虞霜节一临烟岚尽洗碧玉篸之坐对岂待席温紫荷槖之立登竚颁环召某駸寻暮景牢落壮心虽老马敢惮一行而铅刀岂堪再割甫兹弛担幸甚联台不惟容察之依光且遂摄承之叙好相逢前十载细论昌黎壮夫之诗我独有二天尚托孺文故人之芘
通金州徐守
拥十连玉帐之尊久期望履领三尺金科之寄幸预执鞭得非际遇之天为是趋承之地敬修竿牍仰扣籖曹恭惟某官昭代典型中朝德望文章千载之正印学问诸儒之一灯名阀甘棠玉骨麒麟之仙种故国乔木铁面琴鹤之清风倚天劒泛应於事机下水船通行於官路察物如度之省括运智若珠之走盘不以枳非凤之所栖方且川与鱼而俱泳一同制锦桃李生春别乘岸巾湖山分月熟访洲前之鹦鹉来吟山外之杜鹃衆水会涪尽是借恂之父老两峰峙劒尤多迓汲之儿童天愿魏兴地联关表咽喉汉中之全势唇齿京右之上流畴咨共理之良爰畀已试之效星沉夜柝坐销弯弓牧马之惊雨润春耕足致卖刀买牛之俗然而西土咏襦之虽切未若东人望衮之已深赋画戟兵卫之诗尚劳护塞听孤舟野渡之句行命济川如某者识字未多读书有限凡骨岂换仙之分尘容甘走俗之劳祖鉢仅传父薪莫负如跛鼈之步不能以寸犹雏鹰之羽未可以飞偶叨部使者之公车俾玷郡决曹之末掾顾法家者学非书生所长藉有依归贪於奔走痴儿不了官事必贻腰腹空大之讥寒士广芘欢顔庶寛箠楚未免之叹
通史制参监丞
乌幙乘边千里屹金汤之重楚藩设属一官在箠楚之微适沿檄以斯来欣执鞭之有便方将委贽敢後修辞恭惟某官昭代羽仪中朝模楷身踵相门之衣鉢胷蟠武库之甲兵不骄不华一洗房杜子孙之习有典有则盖由韦平家世之传以道德为志而富贵了不介心以学术为本而功业视若余事自英声之起日即怒翮之培风要路夷涂宁拂衣而靡顾遐边絶塞乃掉鞅以肯来由礼罗获聘於石洪而军事悉咨於孙楚云黄万顷首陈渭滨许下之规草緑五原坐怠棘门灞上之警兹奏功於宣室爰作牧於舂陵出幙持麾随致藩垣之固圉修车备器遂繇兰錡以晋丞矧载参十乘腹心之谋盖巳聨两道臂指之势堂堂风采衮衮事机碎輼轒破穹庐行见了碧油之勲绩纪旗常铭彞鼎又将继黄阁之仪型某痴未了官少宁更事屡玷有司之辱已甘俗吏之归厥室厥菑见谓弗堂而弗播不稼不穑乃思取亿以取囷载瞻粲楼落日之滨甫问嘉?西风之役不图制命俾列顔行秪怜步兵之厨岂堪尸祝之俎方虞巢幙将择枝依幸甘棠蔽芾之匪遥庶小草依归之有所识韩荆州不愿万户敢云未挹於声华见苏刺史我有二天切冀曲加之覆帱
通江陵杨倅
夙驾油屏知暂剖汉庭之竹滥竽酒室冒焉问齐戍之瓜不图小已之尘劳获窃大邦之辉润通名攸始奏记敢稽恭惟某官粹学渊渟英姿山立几千仞岷峨之孕秀二百年坡颖之风流同时独不得司马哉久矣奏大人之赋後世使复有子云者方将续太元之经自巍级之摘髭即要津之策足威宣北部判屹南山画禆俭幕之芙蓉教洽鲁宫之芹藻策陈计簿遂由万里以叩阍班列司书良取一言之利国方隆上眷自诡外庸果乘传之未西亟改辕而以北牛刀甫试骥驾即驰兹海沂已咏於王祥矧襦袴载歌於叔度五月报政未逊昔人满岁为真且循前制第恐见思於宣室复将趣侍於甘泉某壮齿虽駸童心犹騃屡困有司之辱已甘俗吏之归始役家庭厥菑而弗肯获继叨台幕不稼而胡取囷甫缘亲檄之还忽玷公车之辟未能觞政安赞俎筹犹燕方巢幙之危乃鹊有依枝之喜曾香一瓣惟恐交臂而失之杜厦万间傥使欢顔而幸甚
通金州晁倅
作诗而饯长史已来骑竹之童读律而试书生尚与吟梅之客虽无三语可之一言恭惟某官金茎露掌之清标玉垒雪山之名胜自城南垂誉为宛邱淮谷六君子之游宜蜀郡知名有老泉坡颍三先生之????风云之怀夙壮霹雳之手冞彰草茂盈扉花繁满县爰颂朱丝之直洊膺墨绶之华便宜泛仙槎而登瀛方且效湓亭而隐吏当垆访酒平分卭笮之湖山岸帻哦诗一洗峨嵋之草木曷为熟路又挽轻车果膺分虎之荣式副化鲲之望纡丈二组暂屏翰於武阶奉尺一书行羽仪於文石有如某未之闻道无所取材见谓沐猴而冠顾非睎骥之乘读子虚乌有赋未能凡骨之换仙习司空城旦书宁免尘容之走俗勿责痴儿之官事庶几寒士之欢顔夜月枝依正恐鹊栖之未稳春风巢近当随燕羽之初来毋曰于行遂鄙其俗
通湖北章帅机
佐元戎之幕久瞻名阀之簪缨司步兵之厨幸托宾筵之领袖不谓小人之奔走今惟夫子之步趋事长维新修辞敢後恭惟某官搢绅模楷台阁羽仪文章皆尔雅之辞学问在中庸之奥故国非谓乔木犹有典型此笏乃今甘棠具存风烈犹芝草凤凰而人知其瑞如珊瑚騄駬而世固所希粤策足於要津即流声於上国文章佐聘肤使其犹劣诸廪庾攸司委吏曰当而已逮雷封之奏最由月驾以陞华谓宜召贾谊於席前奚乃屈栾鍼於戎右公虽亷取上岂久淹夜观成吟姑继荆州仲宣之赋昕庭览奏已知大名强至之文凡此时幕谋檄笔之游皆指日从槖卿珪之选眉黄行见诏紫立颁某壮齿渐駸童心犹騃父稼谩勤劳之袭子薪犹负荷之羞夜雨挑灯叹书痴之未熟秋风落?顾酒圣以何知不图乌府之过怜乃以黄垆而分属材非刈楚忧甚据藜兹焉冒昧以敢前赖有帡幪之在上介石之不俟终日虽慙莫赞於机筹揉木而尚迟朞年敢冀曲成於规矩
通京湖阙制干
听单父之弦声夙钦上介司荆州之酒品猥玷下僚不图贱迹之尘埃获迩名流之步武方将祗役敢後修辞恭惟某官学海囘澜儒林摛藻人物玉壶之氷贮风姿金掌之露凝龙泉太阿久烛丰城之牛斗黄钟大吕盍调清庙之宫商自角立於巍科即鼓行於隽轨骅骝独步洗万马以皆空鸿鹄一飞累百鸷而莫及属军事有咨於孙楚而礼罗遂屈於石洪密赞前筹千里而折樽俎载稽近辙十年而持旌麾已闻玉帐之上功径许金闺之通籍虽千室之邑可使为之宰也无一方之忧宁久遗诸侯乎小驻蜚鳬即陪振鹭某齿将就壮骨未换仙屡折翅於有司已甘心於俗吏一官漫浪厥菑弗获之怀羞三仕栖迟不稼取?而增愧甫沿亲檄忽玷公车疎狂而必将起落?之嘲芜陋而奚足继登楼之赋燕危巢幙鹊喜依枝酺其醨啜其糟第恐贻忧於濡首平如衡清如水尚期取则於伐柯
通江陵陈佥判
佥幕借贤久仰弓旌之重帅垣置属猥陈俎豆之间不图小已之尘劳获听大邦之画诺通名伊始奏记敢稽恭惟某官冀北奇材斗南重望水晶宫之人物玳瑁筵之风流志在扫清安事仲举之室气存高爽自卧元龙之楼由策足於要津即驰声於上国始栖枳棘浃湓浦之恩波载泛芙蓉蔼仰山之春色逮鲁雉继驯於桑陌谓乔鳬即觐於枫宸曷屈元僚尚临会府意者重藩翰宾客之选将以为台阁公卿之储拄笏而对西山岂容席煖联镳而向北阙伫有诏温某壮齿虽駸童心犹騃屡困有司之辱已甘俗吏之归始役家庭厥菑而弗肯获继叨台幙不稼而胡取囷甫沿亲檄之还忽玷公车之辟未能觞政安赞俎筹犹燕方巢幙之危廼鹊有依枝之幸登楼作赋喜亲王粲之文章吹?贻嘲愿恕孟嘉之落拓
通江陵张教授
窃食酿营将近元戎之幙抠衣黉序幸依夫子之墙虽一行作吏之久荒然千里得师而何幸通名攸始修贽敢稽恭惟某官学海囘澜词林摛藻人物氷壶之莹洁声猷金薤之琳琅笔补化工提千古文章之印图参太极缵诸儒性理之灯自天府之墨浓已京师之纸贵盍径仪於芝省乃俯屈於芹宫崇雅黜浮由欲起文风之靡受业解惑遂有资师道之隆愿毋叹郑氊之寒决不容孔席之煖祥鱣蜚下振鹭立登某壮齿虽駸童心犹騃屡困有司之辱已甘俗吏之归始役家庭厥菑而弗肯获继叨台幙不稼而胡取囷甫沿亲檄之还忽玷公车之辟未能觞政安赞帷筹虽使之从政也与其敢曰读书何必舞雩鼔瑟倘令俎豆於其间攻木撞钟愿与佩绅之在列
通激赏库方抚属
折冲樽俎之间夙推上佐滥觞糟粕之末偶缀下陈不图小已之么微乃有同寅之幸会通名攸始奏记敢稽恭惟某官学海囘澜儒林摛藻人物氷壶之莹洁声猷金薤之琳琅王粲文章信是劒南之独步石洪休誉宜为冀北之空羣自巍级之摘髭即要津之策足滩飞双鷘少亲黄绶之劳堂集三鱣洊典青衿之教珍既陈於席上颖果露於囊中鹦渚赋诗方夜月访庾楼之胜龙山吊古复秋风寻嘉帽之游自阃画之一施即荐书之四达安西草檄暂依緑水之盈池天禄校书伫对青藜之照阁某齿将就壮骨未换仙屡折翅於有司已甘心於俗吏一官漫浪厥菑贻弗获之羞三仕栖遅不稼有取廛之诮属沿亲檄忽玷公车未能辩五齐之名无以赞十连之画赖珠玉之在侧庶糠粃於其闲事了而以为痴安敢拄西山之笏时复而一中圣愿同对北海之樽
代蜀总通交代蔡郎中
九重西顾兰闱供蜀口之师万里东归菊径惬吴头之梦既得金箆之刮膜抑资玉屑之灭瘢契托交龟喜深贺燕恭惟某官晏琦敏手终贾奇才步武絶人如熟路轻车之初试规摹经国无蟠根错节之迟留时警淮边公从俭幕汉烽已急不虞代马之饮江楚炬几焚独脱池鱼之及火既砥中流之柱遂题半刺之舆就膺皂盖以拥轓兼畀绣衣而持斧锄其荆棘屏以金汤属劔北之宿师勤殿西之旰食佥言公可上曰汝钦赤壁雪堂已复坡仙之旧观青天云栈更看太白之昔难少迟阊阖之清班姑举褒斜之故智近稽唐制度支当佐於军兴远考周官冢宰伫兼於国用某技穷弩末兴切刀头自供柳塞之貔貅久负蓴乡之鸥鹭瓶之罄矣弓以招之顾联父兄枌梓之隂乃缔子孙芝兰之好愿驰遵驭俾问蠡舟绰绰余裕哉巳度秋塞草肥之候迟迟吾行也恐踰春江桃浪之期
通广西经略交代董侍郎
阃节奏功丝纶趣觐上畴咨宿望屡催衮衣东下之期公迟俟後人将授襟带南中之略惟昔素联於雅好乃今获沗於交盟爰洁缄藤往尘签筦恭惟某官中正而肃括公溥而明通言行见於躬行践履之直事业得於学术讲论之素世推王佐继春秋三策之陈名擅儒林迈礼乐五郊之奏特表里之一实历中外之百为长风孤骞砥柱屹立九陛柬知之亲结四方征镇之备更衡岳云开父老爱棠之未替浔江月淡儿童骑竹以载迎陞之鳌禁之迩联佩以麟符之重寄江无饮马渊有濳蛟紫盖黄旗正赖佐中兴之业碧簪青带乃烦屈外服之游星轺参钺之交辉雨瘴烟蛮之尽洗属时羣丑睨我三陲凡兽蹄之迹可通恐狼子之心叵测用费中朝之区画尤严後户之绸缪咨尔股肱寛吾心腹爰正予工之命未酬维屛之劳谓诸葛已定南方然後经营於北事倘司马归相中国自应戒惧於边人明公是行睿意有属延英昼接熟陈当世之宜文德晓宣大作吾民之福某凋零髩雪牢落心灰不堪入市之椰揄徒尔据鞍之矍铄淮藩篱江门户固尝同管钥之分公钟鼎我山林岂敢望车尘之及上恩忽被前躅猥承欣聆夙驾於三阶敢惮暑涂之百舍倘其念旧悉以告新山川舆地之何如当尽循於成画阊阖钧天之此去冀加惠於孤踪
通京湖制置交代贾尚书
涣渥九天视仪两地命赞皇而继吉甫光增淮甸之前闻举陆逊以代吕蒙拈出荆州之遗事祗惭謭技莫绍英猷将乘竹马之弃余敬卜蓍龟而告至恭惟某官量包流峙响撼堪舆对在天列圣之灵精忠贯日起过江诸贤之弱谠论生风服夏人夷人之心运军事国事於掌直欲倒溟渤以净六合是宜植泰华以固四维十年江汉之经营万里巴渝之声援网罗天下之士翕若云从给饷关中之军懽然雷动规画大则事事备识见远则着着高古社稷臣其犹劣诸今公卿间谁出右者西尘劈箭东陕分弓紫电出匣而愈试愈新明月走盘而一转一活佛狸引避於瓜步戎马渴望於新塘斩将搴旗奏刘将军皁林之捷班师彻爨收韩宣抚木栅之功琼花色泽之芳鲜芦叶声音之响亮偿先正未偿之志办他人未办之勲起居太夫人视江陵而增耀留相圣天子曰端殿以登庸某赋分多奇强顔重出投身烟瘴方药石之相亲受任风寒忽丝纶之误宠鼔再三而已竭规画一而具遵岂敢叙雅好於交龟抑且观壮图於骑鹤前糠粃後瓦砾公其恔若以有容左规矩右准绳仆则守之而勿失
可斋杂藁卷六
<集部,别集类,南宋建炎至德佑,可斋杂藁>

[book_title]可斋杂稿卷七
钦定四库全书
可斋杂藁卷七　　　　　宋　李曾伯　撰啓
代上史丞相
鸿钧播物久被渥於乾坤燕幙缀员尚栖身於江汉念大造广如天之覆凡小材无在野之遗畴谓么微乃甘暴弃用辄忘於鈇鑕敢上叩於机缄窃惟古今人物之权尽出廊庙主盟之地故汉朝贤士得一登翘材馆以为荣而唐代大儒虽三伏光范门而靡惜惟上焉汲汲乎取一介之善斯下皆于于然由数路而来何幸孤踪获际今日某零丁坠绪漫浪微阶误联当世之搢绅勉守诸生之门户十年随牒谁怜不调之释之万里担簦尝作依人之王粲继叨陞於台属方勇赴於事机突不及於既黔义焉当去轨既归而却扫分谓宜休不图索居荆江寂寞之滨而误在襄阃捜罗之数一来计幙又见周星嗟蚍蜉蚁子之援举无而虫臂鼠肝之微畴取靖循先训皎在中心谓初分教於稽山早获依光於相里拜大越国亲从门墙之游奉小申公巳觇社稷之器厥後受任艰难之际未几投身闲散之间逮大化之载更及诸贤之并进则巳类徐君之劒特蒙复王氏之氊继小子以顷年瞻上公於潭府遭逢干一问劳再三盛德弗忘将俾臧孙之有後微衷自庆深期嵇绍之不孤恨未能攀龙坂之鳞近喜听起鴒原之羽遂凭恩宠庸露悃忱辟剡凡三盖巳一归於化笔荐书有五今惟二欠於常员少加大匠之甄陶立起朽株於丘壑终身系是引领望之恭惟某官千载真儒三朝元老洗日伟虞渊之力擎天高娲柱之功济世规模夐出房谋杜断之上格心事业盖得伊训说命之中粤登嘉定之金瓯复见淳熙之玉铉埀绅正笏制大变於声色不动之间借箸披图折遐冲於精神默运之顷方此佐亿万载洪图之景命岂徒矜三十年黄阁之清风彞鼎旗常将编摩於不朽盐梅舟楫政坱圠之无垠然且持衆美以致君收羣材而报国如医师之用药不以芝术而弃溲勃之微犹梓人之运斤不以栋梁而废杗桷之细故凡丝粟毫髪之技悉归权衡尺度之公斯久断於沟中亦一鸣於堂下偻躬望赐援手拜恩不惟其官惟其人倘获备圣代量能之用匪在其身在其子庶几劝天下为善之心
代上史丞相
身囿化机不幸自伤於美锦名编谪籍抑知未弃于敝帷惧虽蹐地以靡容穷不呼天而孰拯辄披肝胆用冀甄熔窃以退而不忘进者臣子事君之忠夺而必终予者圣朝爱士之礼故孟明不以一眚掩德卒拜赐以报秦使下惠或以三黜易心将焉往而去鲁缅怀斯世奚复遗材今有生於清明之时不幸在乎谴戾之域其穷甚矣犹默可乎伏念某孑立孤生多奇薄分绪有不絶如綫之将坠援无其间以髪之可攀屡试礼闱与百千人而旅退一沉宦海几四十载之徒劳属因当路之知怜遍历长淮之奔走不图洪造擢试小冠方去蟊正惧於害苗而投鼠讵知於忌器拾尘惑孔下杼疑参颖甫合於浮图碑顿轰於荐福腾猨侧视既失木以危行伤雁悲鸣复惊弓之虚发肱可成於三折肠何益於九回顾当风雨震凌之余赖有乾坤覆护之赐虽从沙汰曲示海涵然为山九仞而宁忍篑亏非中流一壶则将沦舟失况彭泽之瓶无储粟而东野之鬓可织丝皆命也以奈何将老焉而至矣爰诹小已曷问大钧斯转喉忘触讳之虞而摇尾作乞怜之态正犹噎者岂终身而废餐譬彼痿人无一日而忘起白骨更肉丹心未灰决此生之升沉在今日之擦拭恭惟某官三朝硕辅千载真儒虞渊高洗日之功娲柱屹擎天之势垂绅正笏不动声色庆历大卫国之勲好德乐善出於性资元佑小申公之望矧使过使功而不拘於微跌凡驭贵驭罪而悉本於至公济世困穷若将见赤子之入井拯时沦溺不忍视一夫之向隅故虽以天下之畸人亦不为化工之弃物许捐痕玷立离煨尘苟一枝俯借於鹪鹩则十驾愿殚於驽马犹饥者食渴者饮敢蕲赈灵辄於翳桑凡死之日生之年终冀亢杜回而结草
代上郑制置
淮左一官思龙门而今老天涯万里喜燕幙之再春盖有寅缘将为终始惟三军之帅传檄伊始凡一介之士执?争先手板倒持嗤晋无人櫜鞬以见仿唐故事是将肃军礼以新耳目谁不吐愚虑而倾腹心知不以位貌拘故敢为门墙告维今西南一隅之地累贻宵旰九重之忧一坏於井蛙而气脉之几危再弊於雨狐而疮痍者未复民情虽固而每犹惊木之鸟兵戍未撤而正如连栖之鸡春草一生夜烽屡警渭上之田皆苇白关中之饷乏粟红兵民财三者以俱疲士大夫羣议而安出诿曰机会可矣其如根本者何当如医之用药而察脉即知奕者着枰而举手可服公之来此吾属幸欤恭惟某官酇侯诸葛之盛心乖崖清献之能事念二百年之天下中限华夷顾八千里之坤维外临京洛帐中之席未暖塞上之氊已寒诵旌旗色鼔角声犬羊之魄顿褫对草木风关山月貔貅之胆益张惟义故可以伸春秋攘狄之功惟静故可以得大易制动之理人心所以悦於扶杖一见之顷士气所以张於挟纩片言之间难得之机不容以髪是以善觇势者知其有成功乎某昔有志焉今无能矣扬州一梦桃李犹荣楚户三霜萍蓬可笑不谓摇落栖迟之晩岁复遇贤明忠厚之主人劎遂重弹屐不觉折舟分一楫中流可避於波涛屋耸万间半夜不忧於风雨
代上郑制置
枫扆重殿西之寄全付坤维?戍给劎北之屯误司井赋靖念公朝委畀之意正惟师门荐引之由谓脉络之相通知臂指之可使遂奉命於左右获效恭於夙宵然而蜀自渡江以来不知其几变兵由宿边之後又及於七朞公家歉然民力竭矣起於緫计者自为之肝胆昔之分阃者亦视如瘠肥不思尾之不掉身岂能安皮之不存毛将安傅尝稽诸易有感於时师以长率而中行谦以卑牧而平施帅实师之主也岂大计之不专财犹谦之象乎宜小心而求益自今以始请事於斯恭惟某官济时盛心经世大略德望娲之鳌极足以擎天忠力禹之龙门足以拯溺风霜其手云梦此怀淮阳汲黯禁闼难留隆中孔明营垒重屈百万甲兵了不形之声色十二方略常默运於精神踞鞍鞭指於褒斜飞矢檄传於关洛访益州之金马自得湖山洗长安之铜驼伫清荆棘信可入方叔而出召虎匪伊左伯益而右臯陶某素出公门兹依统府烟未清於诩竈风幸托於娄舟江东之米价莫知自笑晋人之无策关中之兵饷不絶亦惟汉相之有规
代上郑制置
一?近斗牛之天久依郑里十乘分井参之地正隷陕封不揣疎庸愿奉奔走惟昔范雎入相怜须贾之故人严助在朝念买臣之邑子皆以当时之先进不忘旧国之後生曩虽尝闻今幸亲见伏念某髩从镜白身尚衫青以落落之一官殆栖栖然半世每念不絶如綫之门户曾无其闲以穟之梯媒袖手无谋拊膺自慨梦不作蓬莱之想分巳甘黍谷之寒适郷先生大啓於帐辕而天下士争归於槖龠不惮禹锡播境之陋来效何逊扬州之游夜峡孤猿有如行客春风来燕实为主人一转语以生成九顿首以皈向恭惟某官清朝厚望洪鼎宗臣四海重轻不辞身佩一夫饥溺若切已忧盖由以伊周为心故能以齐鲁致蜀月亏斧斵手段天成霜降钟鸣人材云应而况互郷之不肖必蒙大冶之兼收此一瓣诚自三生结责之驱策老虽无用於榆边假以扶摇归庶有辞於枌曲
代上郑制置
片言而乞白玉人方目以狂愚一诺而重黄金天有心乎成就非轸鸣珂之枌梓孰怜跃冶之蒭荛遂使冷灰顿回生气伏念某勉以门户辱在泥涂虽妻孥贻不振之讥而闾巷有无能之诮卑官牢落垂二十年薄命迍邅仅三四考碑屡成於荐福丹絶想於蓬莱一掾低回万山僻处正类拣尽寒枝之雁始为来依密藻之鱼虽有周亲不如得见君子斯可方拜帐辕之风采遽陪樽俎之笑谈劳来平生丁宁好语与其进且保其往观所由而察所安一夜寒梅不觉春到百年乔木或遂晩成月眼回青天荒破白恭惟某官位隆衮绣好切缁衣当时之在朝廷士类举归於推毂康成之居乡里学徒尤愿於造门上方寄十连於坤维公将纳斯世於泰道饱煖霜雪謦欬风云念洛中久知敬於端明兹陕外适幸逢乎文正善为宰宰天下固不私月旦之评酌谁先先乡人愿早赐春秋之笔
代上别帅
望诗书之元帅旧识荆州陪学校之诸生今依苏部久矣霄尘之濶絶幸也阃翰之照临敛板而前弹冠自喜属趋风之伊始讵奏敬之敢稽眷右文莫重於朝家凡分教尤严於郡国盖以为四方朋友之地岂徒作诸侯宾客之官受业解惑後进所宗讲古穷辞前辈且惧况巴陵之胜槩近岳麓之士乡老师宿儒犹习渊源之正骚人墨客争传文字之香不有当家此非子座伏念某寒哉骨相老矣头颅蜡鞭屡试於挥虚鼠璞卒成於误售犹漆园叟之蓬鷃分固适於低飞若纪渻子之木鸡气寖销於疾视勉续箕裘之家世偶联冠带於桥门铁炉步之故名每虞将絶荐福碑之微分意谓终轰不期寸进尺退之余年仅以季考月书而成事猥升前庑叨赐末科缪陈泮水之游远役洞庭之壤官何独冷虀盐固博士之谙志不在温粱肉岂广文之羡特以有二十年知已之当道故弗远数千里投公而比来虽范模惭一日之长赖厦屋有二天之托梦回风雨知几绕於岘山路辟云霄喜重游於蓬岛非恃此以无恐将其谁而与归恭惟某官大雅不羣英标自立肯綮妙郢斤之运韬藏推荆玉之奇擅贞元吏部之名太山其重听下俚巴人之曲白雪何高自巍级之摘髭即华途之策足蜚书草檄十年赞幕府之筹持节典州九陛赖金汤之力忠孝靡分於二致险夷不间於一心维登太微之星盍近长安之日属时外阃图任先朝遂分南北钥之保厘有若中流柱之屹立澄之不清挠之不浊诸公孰测其津涯用之则行舍之则藏四海视为之轻重有为王而留者欲用臣而如前父老爱棠方叹贤侯之轻去儿童骑竹果欣慈母之重来是宜寛旒冕之顾忧褫氊裘之气魄晋陞邃阁益重长城对席上之青氊精神如故挥帐中之白羽勋业方新伫清中原钟簴之尘即听东山衮舄之赋小人何幸大造焉依某敢不思展初心愿殚末技效鸢鱼之飞跃酬鳞翼之附攀带劒而谒胜之虽愧不疑之宿学登楼而依刘表冀收王粲之孤踪
代上尤帅
高维岳以于蕃夙愿展互乡之敬陟彼冈而借役欣聆玷下幕之陈矧方依万间芘士之恩讵可弃千里投公之便辄忘夷等用彻民名熏平日之瓣香参斯文之正印维昔师儒之立教如人兄弟之用心苟可以作之而使成未尝不引之而俱进或同辱知於庐陵先生之鉴或皆受业於濂溪夫子之门蔚然前哲之典刑邈甚後来之伦拟天其有造世岂无人恭惟某官吾道津梁诸儒山斗虽心所自得一贯之理犹手不停披百家之书埽塲屋之陈言早取元佑正人之则习台阁之故事俨存淳熙法从之风发挥棠笏之清芬表倡棣华之逸驾椒兰蕙?不随流俗以荒芜酥酪醍醐俱得古人之隽永见谓渡江以南簪缨之最盛蔚为淛水以西模范之所宗方泉涌云兴羣听举为之辟易逮水落石出一真尤见於从容比圣化之更新为苍生而特起调梅佐鼎借箸前筹出胷中之奇者才绪余了天下之事而已刃解朝游緑野夕命碧油抑知江湖忧国之素心爰藉樽俎折冲之妙略飞艘漕玉得酇侯馈饷之规模小队攒花付老子甲兵之谈笑顾中原之在望久当宁之属心汉五单于之争所以开渭上钟鼔之盛唐一裴度之用伫看成蔡州櫜鞬之迎指期风鹤之效灵不日云龙之亨会勒铭彝鼎正位钧衡某朴庸姿棘槐坠绪雏燕未成夫羽翼沐猴强任以衣冠晓日听衙敢诡痴儿之丫秋风鼔箧尚随举子之忙正兹守先人之故庐将以待微官之远戍鴒原际幸虎帐前趋永有余师喜虽形於披雾不遑将母念已动於顾云倘容在下风而上之则是有大造於西也取履可教执鞭亦为伯吹埙仲吹箎舍此复归於何地大为杗细为桷庶几不出於他门
代上项緫领
望礼乐华制天下兵农之半作文章掾在国中弟子之员既近而依使节之光且昔者辱契盟之旧投机幸会敛板知归敢熏平日之瓣香用叩斯文之正印恭惟某官高标特立大雅不羣一诚遡洛学之源流六典究周官之法度有玉贾而藴椟不衒鬻於早年若梓材而涂丹将润色於前烈繇官涂之策足耻捷径之呈身转粟青天始赞褒斜之画泛莲緑水继驰江汉之勋虽推毂争致之诸公或拂衣不俟於终日上嘉恬退公乃骤升甫掌故於省扉即登班於帝籍属时多垒持节典州桁庭沈贯索之辉薇戍落旄头之焰有季良固可以大汉东之国非酇侯复无以寛关中之忧盖四緫在今以俱难而六路视昔为尤重并塞近罹於青野中原未埽於黄尘何啻匹马费十耕牛之资不知几锺致一石粟之馈兹兴怀於当宁爰妙柬於名门谓昔茂陵有臣鄂阃受任於艰难之际策功於倥偬之冲赖子堂父室之成规有伯埙仲篪之迭唱遂陞郎署往护兵储羽扇麾军仍对东门之柳色锦衣过里重添南国之棠隂果小出於晏鞭已立盈於诩竈伫登簪槖尽总版图某半老头颅一寒骨相挑灯夜案铁几磨而欲穿负笈春闱璞屡献而弗售勉勉故家之衣鉢凄凄太学之虀盐偶前庑之升名玷中宸之赐第踉跄学步漫浪问津听泮水之颂声范模岂称对巴陵之胜?笔砚增惭官独冷以正怜风其凉而为役不图际遇乃在趋承念兰金最托於仍原谓葭玉有联於龙坂兹为地者庸匪天耶自今鳞翼之附攀庶遂鸢鱼之飞跃赋梅花而上味道虽不及於广平带櫑具以谒胜之愿首知於曼倩
代上赵利漕
弃繻出关来由御李负笈入学赐以铸顔念欲进未进尚欲迟之苟当见不见是自暴矣抠衣之始执贽以前恭惟某官伯叔中朝父子上第有正学问故有正议论有大力量故有大规模砥柱岷江回百川之澜而不动维城雪垒立千仞之壁而愈高入则王所居州出则邦伯元结收秦相府籍登汉使者车过九折坂之崎岖既厪尊驭望五丈原而经理遂凂葛鞭人方鹰饥虎饱怀三军之虞公念马战牛耕为一农之计至於教养士类爱惜人材是又甄陶斯世之规岂特转输诸道之最佥望所属爰立可期某万里一寒十事九拙敢意以文举之荐祢乃蒙舍居易而取皇不待眉睫之间遽借羽翼之重教沾时雨将依在泮之藻芹身囿春风愿与成蹊之桃李
代上赵夔漕
泥金惟在甄铸举归弭节以典铨弓冶必学箕裘兹甫弹冠而干禄不虞冒昧辄致皈依非敢怀阙党之速成所冀与互乡之洁已尝闻驹之在廏非善御以不调琴之方弦待良工而後鼔伊物且决择於肇端之始岂士忘趋向於发轫之初是必得名公诸老以为适从则其在晩学後生有所归宿不谓藐焉一介之微贱兹有巍乎二天之际逢舍是不言几於自弃伏念某赋姿不頴力学未优分甘庄鷃之低飞强沐楚猴而使冠玉川丁口祗堪耘耔之充彭泽男儿讵知笔墨之好虽父稼之勤劳是藉而子薪之负荷未能一级侥踰五朞涉历铨闱充赋拾樵徒苦於争先选部限年取果尚犹於未熟夜雪且谙於萤案春风岂想乎燕巢偶侍归樯获希藻监不图今日廼能初筮以得丰何待来年端可先庚而申巽遂忘学步庸致朶颐雏乌但欲得於依枝倦鸟不敢知於择木倘取履可教也虽执鞭亦为之恭惟某官斯世宗工中朝硕德有令畤秋阳之洁得晋衰冬日之和棘路持平早接鸳鸾之步武枫宸惠远暂分駰骆之光华仁声一洗於巴渝民俗如熙於畿甸扬清激浊共知部刺史之威名举滞拔淹已具小天官之材望惟其无訑訑而拒之色是以皆于于而来之人一举手而作成九顿首以延伫仕未如此其急也尚须留借於朞年论定而後官之庶或归荣於郷曲
上郑丞相
位隆赤舄聿新公道之开礼释素冠载上大钧之问顾一介升沈之决在片言寤否之间辄熏瓣香端扣羣玉窃以明良赓歌之会真千载之幸逢中外戮力之臣有一艺而毕献犹阳和布而草木皆甲如时雨降而山川出云辟翘材馆以详延熟阅汉庭之人物伏光范门而愿见朋来唐世之儒宗然而易寓辞於茅茹之微根诗垂情於菁莪之细草良医不以参苓芝术而废溲勃巧匠犹待椳闑扂楔而成屋庐矧事会之尚殷尤选用之为急虽朝廷多老成之彦郡邑其可无奔走之才虽台阁皆茂异之流上林犹恐有抱负之士故下而或影响之昧昧在上者亦意向之拳拳挽回古风亲见今日恭惟某官道关天运识觉民先一编而为帝师旧学赖格心之益十年而至相位真儒高秉国之勋规模为治安千岁之深思功用自中庸九经而流出殄楚淮之逋寇笑谈封京观之鲸鲵剪河洛之世讐威令及渊丛之鱣獭惟正谊明道平时之定见故开诚布公举世之共知兹传业之方隆即昔人
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 10:25:00-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>