<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="提要,蠧斋铅刀编原序,卷一,卷二,卷三,卷四,卷五,卷六,卷七,卷八,卷九,卷十,卷十一,卷十二,卷十三,卷十四,卷十五,卷十六,卷十七,卷十八,卷十九,卷二十,卷二十一,卷二十二,卷二十三,卷二十四,卷二十五,卷二十六,卷二十七,卷二十八,卷二十九,卷三十,卷三十一,卷三十二,蠧斋拾遗诗,蠹斋铅刀编全文在线阅读,蠹斋铅刀编全文在线下载,大玄古籍书库">
<meta name="description" content="诗文别集。全称《蠹斋先生铅刀编》。三十二卷，其中诗十五卷。宋周孚撰。南宋孝宗淳熙六年己亥(1179)，当孚卒后之二年，孚友人解百禴为整理其诗、文，刊行于京口，陈珙为序。淳熙七、八年间，辛弃疾复刊于长沙，丘崈为序见(见《嘉定镇江志》附录)。二本并行，内容大体相同，珙序及《嘉定镇江志》皆谓为三十卷。然京口本实为三十二卷。与本集目录之后解百禴跋语所云相合。盖多出之二卷，乃卷三一、三二之《非诗辨妄》，百禴取之以附行耳。《宋史·艺文志》著录，三十二卷。《文渊阁书目》卷九著录，谓一部四册，《箓竹堂书目》卷三同。长沙本">
<title>蠹斋铅刀编_周孚_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">蠹斋铅刀编</span> <br/>
          作者： <span class="inputVal" id="bkauthor">周孚</span> <br/>
          朝代： <span class="inputVal" id="bkdate">宋代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">类书文集,诗文集,完结</span> <br/>
          字数： <span class="inputVal" id="bknum">[book_length]64517</span> <br/>
          说明： <span class="inputVal" id="bkdec">诗文别集。全称《蠹斋先生铅刀编》。三十二卷，其中诗十五卷。宋周孚撰。南宋孝宗淳熙六年己亥(1179)，当孚卒后之二年，孚友人解百禴为整理其诗、文，刊行于京口，陈珙为序。淳熙七、八年间，辛弃疾复刊于长沙，丘崈为序见(见《嘉定镇江志》附录)。二本并行，内容大体相同，珙序及《嘉定镇江志》皆谓为三十卷。然京口本实为三十二卷。与本集目录之后解百禴跋语所云相合。盖多出之二卷，乃卷三一、三二之《非诗辨妄》，百禴取之以附行耳。《宋史·艺文志》著录，三十二卷。《文渊阁书目》卷九著录，谓一部四册，《箓竹堂书目》卷三同。长沙本久佚，今所传皆京口本。卷一收赋二首、古律诗二十一首。卷二至卷一五收古律诗三百五十六首。卷一五至卷三○收表、笺、启、书、序、记、疏、青词、赞、碑、铭等各体文共一百四十七篇。末二卷《非诗辨妄》凡五十一则，为非郑樵《诗辨妄》而作。此二卷之后，为《蠹斋拾遗诗》，凡十四首。其集有明抄本，其书卷首有目录二卷，目录后有解百禴跋。有影印《四库全书》文渊阁书，该本删去目录二卷，并删去解百禴之跋，实属可惜。日本静嘉文库有影宋抄本。</span> <br/>
          封面： <span class="inputVal" id="bkimg">Z_19367.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]蠹斋铅刀编
[book_author]周孚
[book_date]宋代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]类书文集,诗文集,完结
[book_length]64517
[book_dec]诗文别集。全称《蠹斋先生铅刀编》。三十二卷，其中诗十五卷。宋周孚撰。南宋孝宗淳熙六年己亥(1179)，当孚卒后之二年，孚友人解百禴为整理其诗、文，刊行于京口，陈珙为序。淳熙七、八年间，辛弃疾复刊于长沙，丘崈为序见(见《嘉定镇江志》附录)。二本并行，内容大体相同，珙序及《嘉定镇江志》皆谓为三十卷。然京口本实为三十二卷。与本集目录之后解百禴跋语所云相合。盖多出之二卷，乃卷三一、三二之《非诗辨妄》，百禴取之以附行耳。《宋史·艺文志》著录，三十二卷。《文渊阁书目》卷九著录，谓一部四册，《箓竹堂书目》卷三同。长沙本久佚，今所传皆京口本。卷一收赋二首、古律诗二十一首。卷二至卷一五收古律诗三百五十六首。卷一五至卷三○收表、笺、启、书、序、记、疏、青词、赞、碑、铭等各体文共一百四十七篇。末二卷《非诗辨妄》凡五十一则，为非郑樵《诗辨妄》而作。此二卷之后，为《蠹斋拾遗诗》，凡十四首。其集有明抄本，其书卷首有目录二卷，目录后有解百禴跋。有影印《四库全书》文渊阁书，该本删去目录二卷，并删去解百禴之跋，实属可惜。日本静嘉文库有影宋抄本。
[book_img]Z_19367.jpg


[book_title]提要
钦定四库全书　　　　　集部四
蠧斋铅刀编　　　　　　别集类三【宋】
提要
【臣】等谨案蠧斋铅刀编三十二卷宋周孚撰孚字信道济南人寓家丹徒乾道二年进士官真州教授集首有其友京口陈珙序称遗文共三十卷仪真县志并同而鄜延解百禴跋语则称三十二卷正与今集本相合盖珙序专指诗文而言末二卷为非诗辨妄原有别本单行百禴取以附入故通为三十二卷耳又宋诗纪事称孚卒後辛弃疾刋其集今考集中多与弃疾赠答之作其契好固有素但并无刋集之文世所传本实淳熙己亥岁百禴为镂板以传跋语可证未知宋诗纪事何所据也孚七岁通春秋为诗初学陈师道进而学黄庭坚俱能得其遗矩诗中分注自甲戌岁始距其卒淳熙初凡二十余年盖皆其中年之作学问日进故大抵词旨清拔无纎仄卑俗之病文章不事雕缋而波澜意度亦往往近於自然其驳正郑樵诗辨妄之误立论尤极详允在南渡时虽未卓然成家亦可谓尚有典型者矣乾隆四十三年五月恭校上
总纂官【臣】纪昀【臣】陆锡熊【臣】孙士毅
总校官【臣】陆费墀

[book_title]蠧斋铅刀编原序
欧阳公之序苏子美曾南丰陈後山之序王平甫皆悲其不遇以死其言反覆哀抑有大不释然者人之读之知其辞之缓而不知其意之切也夫二公之材高视一世文可施诸典册诗可荐诸声歌而坎流放曾不得少用其所长而夭死继之一时交旧论次其平日之文序其穷而闵其志能无哀乎所以深悲而痛恨者自其情也余之师友周公孚字信道自号蠧斋天资颖悟七岁通春秋左氏传既长於书无所不闚博闻强记而尤邃於楚骚迁史唐韩杜氏之诗文国朝诸公名世之作出入贯穿造诣其畛域掇拾其精华始刻意於诗以後山为法其後由陈而黄黄而杜属思高远链句精稳少而工壮而新晚而平淡为文长於叙事?洁而峻厉不喜襞积雕绘循理而言理尽言止公之於诗文盖如此登第十年始为真之郡博士竟卒於官仕止於一命夀不登五十其穷殆与子美平甫类而不逮二公者二公所与游皆一代宗工?以自托不腐公常恨不及见前辈不蕲今之人知一时显人亦未有能知公者以故名未大耀公既没之二年平阳解君伯时得公之遗文古赋古律诗表牋启书序记疏青词赞碑铭共三十卷目曰铅刀编者属余为之序余少从公游其学盖得於公老不加进思公之不复见也未尝不澘焉以悲伯时公之死友也尝仕为尚书省监门闻公一言弃归力学其志操有?尚者公之自真归葬也伯时营护之力为多翟公有言一死一生乃知交情余於伯时见之淳熙己亥仲秋六日京口陈珙序

[book_title]卷一
钦定四库全书
蠧斋铅刀编卷一　　　　　宋　周孚　撰古赋
归愚堂赋
蹇余生之多艰兮慨余曩之失谋委余佩於蔓草兮捐余冠於浊流进猖狂以干利兮与一世而并骛弃余皇而涉川兮策疲驽而争路蹈荆榛而股夷兮水灭顶而犹渡当衆兆之所咍兮石友哀而不忍视蚊负山而欲覆兮独施施而不之畏责扶摇於斥鷃兮世固知其不能致也拔六翮而自傅兮吾亦知其为身之累也以斯术而欲逹兮固一步而百踬惟夫人之所能兮盖在夫禀赋之初羌造物之迪余兮不以智而以愚洵天命之固然兮吾何惮而不改图忽岁月之不留兮骇东隅於桑榆诚不忍其骂讥兮胡不返余故居去十年羞余归兮?欲进而趑趄恍室庐之何在兮怅迳术之欲芜揖北山以问津兮挽卫蘧以相涂送余者自崖而返兮惜于兹休吾车面余垢之少涤兮喉余喘之少苏进苦茶以自犒兮招鸣鸠而相与娱覧浮云之相荡兮笑冲风之疾驱幸夫今之至安兮悼往昔之多虞唯蹈道之未深兮尚恐囘之笑余钧播斯物兮孰非自然翼者不驰兮陵者不渊退缩而休兮兹吾所以受之于天吾非怼於斯人兮因偃蹇而自欺唯焦侥嚚瘖世无用兮逊余志而不敢违彼前人之猖披兮不自悟其不辰始夸诩以植朋兮终申申而尤人诬溪谷以自解兮信虽愚而非真幸余质犹未亏兮佩兹韦而终身重曰少日已衰老复惰兮勇进不可守兹懦兮皋比之炳以充货兮蜗潜于殻可无祸兮归休乎兹以复吾过兮
济南辛侯作奠枕楼於滁阳余登而乐之遂为之赋
税余车於南樵兮岁方迫於凛秋纷丛薄与灌莾兮无以荡吾之幽忧杖予策而出游兮舒予情於兹楼脱尘坌之喧卑兮揖羣山於几席嶔岑巄嵷以献伎兮余应接之不暇给清风?以来媵兮暧归云之娱予渺大江之何许兮锺阜淡其欲无酹文饶於怀嵩兮吊子羽於隂陵面清流之故关兮快晖凤之就擒放远目以四顾兮恐夕阳之西沈振予衣而欲起兮顾坐客而复止眷兹地以择胜兮将谁为之肇始压锋镝之余腥兮焕丹垩於蒿艾惟因名以见意兮识若人之有在吾闻哲人之忧乐兮盖视民而後先匪土木之惟尚兮庶逋播之少安使颦呻之一有兮吾将食而不下咽招父老以前进兮洁予尊而使饮凛德星於虚危兮固尔曹之深幸屹琅琊之千仞兮与兹楼而相望虽岁月之逾迈兮尔思侯兮勿忘
古律诗
次韵陈可复见赠【自甲戌始】
二年穷谷斸黄精两见骚人赋落英万事吾今负初愿百年君亦厌虚名花开花落春还夏窗暗窗明雨又晴莫读离骚但饮酒从来前辈戒秋声
赠萧光祖
之子固絶俗少年甘寂寥田园一蚊睫书卷百牛腰雪径晴犹冻烟江晚不潮个中勤着语老耳欲闻韶
哭杨虞臣丈
先君捐馆时亲旧止四五丁宁奉遗训我没谁抚汝孤生卧苫块泣血诵此语杨公十年旧不见五年许两萍忽相遇握手涕如雨高怀几骨肉老语倾肺腑生死见交情公固不愧古呜呼英鋭气又掩泉下土我行田野闲陈迹时一覩尚余旧题壁犹有所畦圃二儿吾未识必有称家主寥寥先友记文缺久不补渠如能缀缉吾敢惮覼缕但得行实完虽迟不犹愈
赠萧希仁【希仁精临川之学】
锺山昔游眺苍翠莫崚嶒不覩骑鲸像空瞻下马陵斯文今堕地夫子独传灯剩欲抠衣问嗟予病未能
又
赵子老岩壑壮心轻世儒曾无一湔祓但看百喑呜已作山头雀谁怜屋上乌知公主清议试与一嘘枯
寄日新
楚水茫茫觌面难燕鸿冉冉寄书还自知荒泽谁为雨却怪孤云未出山
病起次韵子和
不尽扬雄一鸱酒却吟平子四愁诗酒能作病终何益诗解穷人亦漫为便死正应如土偶纵贫那可恨毛锥如今只有荆卿在能记田光少壮时
别闾丘诸公之临安
久耽笔砚弃犁锄石友申申或骂予涉世何殊枕中梦误人今信案头书不堪秋菊雕荒径欲趂春帆返敝庐囘首交游幸无辱蒯缑虽短不弹鱼
别仲时【五首】
江山共清焕鱼鸟亦萧散归与三亩园趂此秋未晚当年丘壑心皎皎秋夜月那知蹭蹬间秋风雕壮髪童乌已黄土其奈太玄何尚喜熊儿在能为田父歌窗隙风微度檐头月半欹当君感秋日是我到家时穷愁好着书到此已絶笔十年意外谤庶可弭万一
哭畋
久识死为灭正缘情未忘宿因吾已断恶债尔先偿临老翻如衍平生错笑商莫风吹雨至老泪并淋浪
偶成六言
筠簟欹眠露夜蒲团趺坐花时莫叹老骥千里且喜鹪鹩一枝
赠宋公佐
前人久零落我亦老东南閲士几千百如君止二三归耕持长策祛病忆玄谈何日相随去诛茆共制庵鬓髪伤今白艰难忆昨经君犹厠跛鼈我合弃流萤老树秋凄瑟寒风昼窈冥山房半酣坐差胜楚人醒
送宋元辅
駸駸须鬓苍冉冉岁月换良田未易求蠧?不喜看君兮何为者冠佩立宪宪苦来湔祓我丹绘施朽炭深惭鸿鹄姿肯作荆鸡伴我穷岂中郎君才实元叹相从琢磨地枯几嫓尘案尺书中夜至索去不少缓扁舟下东南春水緑平岸遥知醉吟处词翰两璀璨悲懽难一揆欲别先自断寄我子夜歌酬君秋雨叹
公佐座上分韵得楼字
谁谓子青眼不嫌余白头共穿康乐屐来醉仲宣楼风定江犹怒云高雨欲休西山多爽气吾忍赋悲秋
岁莫不乐
铜缾乌几伴栖迟无复风流似旧时病忆老亲空囓指贫逢儿辈亦低眉世涂何异两蜗角士价今轻五羖皮满眼云山不归去问谁缚汝竟无辞
次前韵呈公佐仲贤
世态休论黠与痴宾鸿社燕各随时稍令有地堪容膝可复从人再炙眉不愤寒梅呈素面自怜老桧剥苍皮年来怀抱已如此归对交游有愧辞
蠧斋铅刀编卷一

[book_title]卷二
钦定四库全书
蠧斋铅刀编卷二　　　　　宋　周孚　撰古律诗
次韵洪致远春日絶句二首
石友今年断不来纷纷没马但黄埃自怜老臂今三折安得愁肠不九回
卧病尘尊久不开知君新棹酒船回似嫌白髪非春事不向东风遣信来
送张子和之金陵
转蓬相遇紫髯城老眼昏昏喜再明与世多违真俗债於身无益是虚名试将休歇偿前境莫把文章眩後生若相锺山有闲地早令秋雁与传声
送仲时赴铨试
桑梓与君旧来南更同州虽云漂泊地坠好敢不修萧条霸陵饮寂寞斜川游相从能几何岁月仅一周未竟室中语已促江上舟舟行不宜冬烈风无时休非不欲挽君恐欝活国谋惰农不自安乃亦岁有秋力田苟逢年一亩千锺收富贵今其时君行勿夷犹
公佐索诗次别仲时小诗韵遗之五首
兰焚以其香樗夀以其散万物无不然愧我知之晚莫竞梦中鹿且视指端月傥能心地明万事一毫髪朱丝徽黄金问子用此何从来履霜操不及懊侬歌今年苦风雨老屋半倾欹投足犹无地君来正此时欲书归田具请子试濡笔先之蜡屐双侑以藜杖一
洪致远屡来问诗作长句遗之
君不见伯伦平生老闭关祗有一颂留人间怀铅抱椠亦何益惠子五车终不传我今所见盖如此堆案文书藏鼠矢自知老境要灰心却笑少时空血指劳君日日来徵诗试欲把笔心自疑无盐已老稍识耻安敢唐突西施为古人作诗有成法句欲圆转字欲活始循规矩後变化如以金丹蜕凡骨君试停杯参此语莫笑前人用心苦祗今孰是前辈诗风漪作文君看取
哭柳仲和
干时双落莫触事两趑趄意广子知我命穷天丧予哀音来涧壑老泪湿衿裾从此南冈下经年独荷鉏
答闾丘仲时见寄
纎纎轻草不胜锄忽有新诗来起予十载光隂消蠧简两家生计共蜗庐久知吾子传真诀试与衰翁辩赝书何日一筇真过我共炊香稻撷园蔬
赠致远
起蹋寒溪雨来尝老屋茶论年我蒲柳涉世子龙蛇嫩緑初还水娇红半着花浇春可无酒试与问西家世正矜投笔人谁话濯缨君穷犹鬼瞰我病亦天黥古寺云埋径官濠柳暗城便应从此去已负白鸥盟小柳志超逸病毛才崛奇俱为一抔土但有百篇诗漠漠江山静怱怱岁月移黄尘没马首赖子一伸眉畋也颇丰下本期渠克家才令配晨月又复摘秋瓜寒泊堪秧稻荒池足沤麻熊儿幸无恙聊伴老生涯
留别致远
堤边杨柳发新枝叹息春工又一时对景不为千日醉语离还赋四愁诗穷途至此空囘首老色如今各到丝粗有一廛归去好犁鉏何地不相宜
宿崇福庵显上人房
潦收秋涧静木落莫山稠石路果能滑杖藜聊此留夜房憎豹脚朝饭忆猫头为语汤从事无忘马少游
同伯庸游甘露有感次仲贤韵二首
故人同我去清旦杖崇冈寒日无留照惊鸿有断行聊将一日欵少洗十年忙衰病不相弃我庐今未荒纵谈四壁静宴坐一铃鸣老火渐消昼寒窗忽报晴凄凉鲁两士赫奕汉三明俱作南柯梦令人骨亦惊
口占赠致远
柳絮翩翩燕子飞小园风物揔宜诗今年已解穰侯印输与三生杜牧之
次韵仲时春莫怀归
奕奕新诗饱琢磨精灵如此竟谁过共听鶗鴂春将老旧记骊驹子试歌坐病已孤新岁酒忍穷思种故山禾只今石鼓文多缺谁为铨量掘臼科
次韵安民
肺病侵陵倦出游寒窗棐几即菟裘百年忽忽从渠转万事昏昏只麽休学道几人能杜口趋功谁子不焦头留君试话人间事翠竹黄花最耐秋
赠宋安民
闲阶尘没屦隙户风翻裳欹倾数椽屋易知独难忘为此室中人久薰知己香兰雕潘洪逝璧碎韩吕亡非渠妙语言何以浣我肠蒲团两默坐寒窗堕斜阳我炙彼能嗜叹息时拊牀缅思争夺境其险剧太行病马已虺隤三径可忍荒相期荷锄归岁晏天欲霜
夜坐偶作
霜风振枯条掩户日已夕老屐不出游畏此寒懔栗挑灯对空炉虫声喧四壁翻书娱两眦渺渺玄雾隔爬搔余倦酲城鼓听历历狸奴木上坐相对成二客殷勤谢尔曹伴我此岑寂干时悔前猛学道饱新得请看警露鹤何似遇风鷁怀情欝不语檐月已半仄
巫主簿挽词
正叹淹黄绶俄惊启素车生真元亮似老更伯喈如谁哭三年墓空传万卷书蚳蠓可无念身世本蘧庐
赠陈道人
正谛危欲断谁胶能续弦要为师子吼莫看野狐禅小住真聊尔相逢独岿然同床有佳梦或许老夫圆
次韵赠林义之
炎暑不可触相逢正此时初无一日雅肯诵十年诗语际倾心剧忙中识面迟幽贞可潜伏君智固如龟我已刘桢病君仍屈子醒俱为石碌碌不改柏青青吉语时占鹊穷途耻聚萤何时一杯酒相对话飘零
赠朱德裕
老弃泮宫籍日与学子踈英英佳公子乃肯过我庐触热生积疴子意何勤渠逐臭海夫癖不幸今子如惜无一尊酒氷瓜配园蔬持家今十年但有数册书斯文等圭璧後生多璠璵我田失耕耘政欲赖子锄晚雨湿不借新凉到蘧蒢勿嗔折柬邀衰年出无舆
高冠岌云霓修佩缀兰茝潘洪已鬼録尚喜之子在平生诗作魔见子始追悔奕奕清圆句极力有不逮政缘一饭先厚礼辱始隗莫年专一壑谤语溢四海逢人欲话子恐子重得罪古学寒如灰到此已千载非无力学士始励终则怠子兮其勉旃河清宁可待
戏洪致远
不妨一斛贮槟榔兰玉诜诜已雁行可是誉儿元有癖未应辟谷独无方玉川此际贫虽甚稠锡他年债已偿世事乘除君记取击鲜从古是诸郎
次韵龚良臣见赠
楚国两名士鹤居鸡鹜羣有谁沾賸馥独子嗣清芬到睡唯黄你扶衰祗紫君犹胜驰宦子挥汗读移文
蠧斋铅刀编卷二

[book_title]卷三
钦定四库全书
蠧斋铅刀编卷三　　　　　宋　周孚　撰古律诗
与高伯庸同游王氏坟庵归而闾丘仲时诗至因次韵贻显庵主以纪一时事二首
寂寞城西寺重来已素秋未霜芳草合欲雨暮云稠浊酒羸方戒新诗困复休翩然会心处烟径有归牛法水堪湔垢僧炉自淬尘饭炊云子熟茶泛乳花匀草草情何厚怱怱迹易陈他年辋川上为画两纶巾
赠龚良臣并柬双融赵居士
平生四海龚夫子昔日穷愁今尚尔车如鸡栖马如狗笑指尘编作知己羣儿不识老弥明一语落纸惭且惊森森老干苍桧耸寥寥雅奏黄锺鸣万牛不来羞自献正与古人同此叹霜髯雪鬓可奈何但愿穷年常饱饭北风凛凛冬欲残日莫更复衣裳单黄金如粟赵居士傥有绨袍遮此寒
送赵师孟
乃翁墓木已秋声喜向诸郎识老成舞拙固应缘短袖诗高或许是长城莫惊浊世还分袂闻有清淮可濯缨岁计不赢亲已老肯因腰直厌逢迎
高仲威揔管挽词二首
今年岁在巳公果闭佳城竟不登三事谁能作九京羣公谩推毂故客独沾缨遗德凭谁纪平生不近名忆在多艰日君王叹鼓鼙来从三晋远独与二高齐佳赋方惊鵩流年已梦鸡生前横槊手还傍汉征西
次韵朱德裕见赠时予病初起
盖世功名黍一炊惊心岁月毂双驰五浆先馈那须尔二?相凌少避之种种鬓毛吾欲老翩翩书札子能奇黄花无语秋将暮莫惜玄谈与解颐
病中柬课会诸友二首
橘緑橙黄岁已秋踈篱戢戢上牵牛无方可已愤懑疾属子一来开此愁
寒螿唧唧报更迟秀目踈眉费梦思须信愈风元是檄可能袪疟不因诗
良臣和前韵见贻复次韵二首
蒲团枯几度春秋自笑沐猴骑土牛奇病撩人仍止酒问君何计可攻愁
久将农圃学樊迟欲赋三都愧左思尚喜彭城汉夫子肯加湔祓与新诗【时予夏课复未成】
九日风雨谩兴
尝闻老潘句今日复题诗积潦朝犹浅归云晓更迟断无桃叶唱数负菊花期日莫还孤坐寒灯颇见知
即事次杜牧之韵【阙】
龚良臣知状二首
不向辛夷树下行老来无意赋闲情可能尚似韩夫子犹有儿曹识姓名
昔时邺下刘公干今日周南太史公两鬓似霜须似戟不应孤负北窗风
郊行
江北江南岁已霜老筇无伴自徜徉冥冥小雨朝犹剧寂寂残花晚更香自古隙驹如岁月只今刍狗是文章虚名满世知何益付与羣儿自较量
即事二首
漠漠冥冥氛祲多人间何地可婆娑穷途正苦身为累老境仍嫌病作魔此日苍生望安石向时老将忆廉颇周宣汉武规摹在谁为君王赋伐柯
曀曀长空蔽夕云杖藜徙倚莫江滨孤城风土偏愁客别岸烟埃欲汚人谩说一言能悟汉久疑三户解亡秦风饕雪虐銮舆地湖海无能泣病臣
寄闾丘仲时十一月二十八日
曩哦佛狸謡别我江上宅不忧道里远但恐生死隔怱怱分袂去悲风动凄恻寄声来问我何忍试锋镝憔悴山泽间藜苋尚可食寒蜗恋余涎欲去我未得作书思报子霜雁正戢翼迩来闻吉语草木有佳色惊雷毙枭獍甘雨厌螟蟘崎岖各不死仰荷天地德平生长卿舍依旧立四壁君归亦莫缓岁晚霜露逼相期津上亭沥酒酹余厄
次龚良臣韵有感予尝言一事而验
君家月旦擅新评尚复常谈记老生可但龙虾元异族不妨箕斗是虚名孤怀曩日谁能会危语今年子不惊更欲为渠倾底里晓风澁雨未全晴
寄陈道人
瘦筇盘礡越江边笑我孤灯照夜禅当日期穿水牯鼻莫年犹着野狐涎忙中弦望惊三易圣处阶庭让一先曾约芒鞵践云雨快来相见已新年
谢时卿见过作此谢之并简德瞻二首
索寞干戈际交游不弃遗君真斵鼻手我愧折肱医末学穷何用虚名老不宜寒窗但尘槀难疗十年饥余发已种种子来真枉生深勤两凫集何止一牛鸣晚径泥犹滑春江岸欲平论诗方有味为我老弥明
兵定後寄仲时
忆昨传丹诏寒盟罪黠奴分攻自西蜀指日会东都圣虑虽天合臣材与古殊居安空矍铄临难竟侏儒骑病嘶枯枿兵寒隐败郛积尸朝啸鵩遗廪夜栖乌汉水空滋楚淮山不蔽吴四方俱臬兀一死在须臾避地怜之子传声唤病夫摄衣俱邂逅揽辔复踟蹰疢动羸方甚寒凌喘未苏凄凉一抔土牢落十年雏生计哀难舍交情愧不渝深劳鱼喣沫甘作鸟栖枯咄咄形容变駸駸岁月徂尝疑冒顿恶未受郅支诛神武俄潜运明徵果不诬六龙才蹀躞羣鼠已睢盱虿尾兴谈次旄头落坐隅造谋由肘腋偿祸见头颅佳气?空极妖氛扫地无微生脱纷扰一笑起疲驽喜极翻搔首狂深屡挽须飘流免僮仆团聚对妻孥败简欣重缉颓垣得再圬残年贷蒲柳余庆望桑榆短艇来何晚明窗昼可娱作诗嘲懒慢唤酒濯艰虞我病犹能此君行莫厌迂相思倚江阁寒雁下平芜
夜坐有怀
冲风凛欲氷积雪寒未扫春光来何迟双鬓倏已老悲吟北窗下孤坐对参昴不忧釡生鱼漫谓诗可饱平生赏音人团聚苦不早陈翁气金玉蔡子文斧藻仓皇一骇散各适千里道悠悠残岁月忽忽老怀抱道腴虽自味俗况固难好无疑赵居士欲剗佛殿草
元日怀陈道人并忆焦山旧游二首
故人应白髪今我尚华颠旧约鸥能记新诗雁不传功名画地饼岁月下江船囘首题诗处凄凉已去年昨偕赵居士同宿赞公房树暗朝疑雨山寒夜得霜经营炼丹地拂拭坐禅床忽忽红尘里深惭鉢饭香赠朱德裕宋安民以学诗如学仙为韵五首
大儒夔踸踔小儒鹤俛啄二子虽楚产独不困俗学我见三叹息渭清泾自浊祝君但默坐岳岳须折角材俊千里驹学问五揔龟前辈为青眼多士推白眉属我病作祟浊醪不同持山林有成约捧盘盟此诗卒卒不会面死生两蟾蜍相望一牛鸣可忍自作踈沥酒不醉我徵诗又遗予胶漆自为坚愧我今不如孰知诗穷人而我乃妄学殷勤平生友馈我破瘕药百年灯落烬万事风陨雹谁能强自苦清坐亦差乐佐饭止三韭庇身唯尺椽永絶富贵想薄有香火缘尚忧贪嗔痴更着後者鞭定倾与援溺稽首西方仙
怀焦山圜禅师赠赵居士
锺山一马驹蹀躞九轨路才高难为兄质妙不愧父顷尝造其室握手宛如故孤灯留我语碧眼照窗户寒珠湛尘源朝日破昏雾相期白莲社此意何可负当时座间客子亦同此趣怱怱不再见忽复岁云莫冲风战夜窗山气想凝沍扁舟欲问讯恐触蛟鰐怒吾侪晚闻道岁月忍虚度声名身外鸩文采性中蠧当求一转语共证十载误春江两涘平偕子稽首去
促赵彦章山行
传声赵居士胜践不应迟旧约梅开日俄经麦秀时残花犹可醉小雨尚能诗莫作京尘客空成了事痴
蠧斋铅刀编卷三

[book_title]卷四
钦定四库全书
蠧斋铅刀编卷四　　　　　宋　周孚　撰古律诗
再到焦山示度书记
雪埋断麓元曾到风度疎棂始再来春尽幽园尚红药雨余荒径自苍苔短筇扶病吾犹力古锦囊诗子合开第恐平生老无着不能缚律似宗雷
送陈道人之金陵
一筇历遍海边山每见钟鱼便破顔瘦柏形骸虽已老断云踪迹本来闲向来危死干戈际此去相望梦寐间十载光隂已虚度欲加诃斥待君还
题苏庭藻竹堂
三生石上老徽之水竹风流自一时春砌隂隂翻败箨夜窗寂寂战寒枝已专嵇阮生前境尚记羊何别後诗开径相从定何日即今已恨十年迟
次韵度上人窗下竹
漫漫疑争地踈疎巧避墙少纾黄落恨聊贷白间凉秀色浸朝几寒声到夜牀何须渭川口玉立万夫长
读佛书
迷途谁解反三隅半是骑驴更觅驴一滈未逢师子吼千章虚读野狐书
送日新之池州即席时苏庭藻行方一日庭藻所居名竹堂而梅室日新自号也日新求予旧诗事冗未暇写
衰老何萧索亲朋半别离未终梅室语已赋竹堂诗恶况吾方剧来书子勿迟寒藤绾蛇蚓相记待他时
赠宋安民失解
寒林经雨叶全雕莫向茅斋怨寂寥小杜科名纵濡滞老元诗律尚嫖姚穷营败屋堪容膝病策寒藤胜折腰紬史翻经有成约不应从此厌招邀
朱德裕隐轩
十年仲蔚蓬蒿宅老屐今朝到此间惊怪名驹甘伏枥坐令倦鸟苦思山婵娟未嫁犹遭妬矍铄虽侯可胜闲一首陶公旧诗赋要须健笔挽令还
十月即事呈彦章
衰病今年剧隂寒此际频烟溪长作暝霜叶不成春北贡来何缓西师信未真平生绕朝策吾亦愧斯人须髪五分白相看倍怆然死吾元有命穷子定非天蓬转甘今日丝悬忆去年遥怜清夜梦亦堕白鸥边
哭高伯庸
晚雨泽丛艾惊风倒枯松苍苍固无神此语疑可从十年江南岸与君每从容披翻俱败简登眺同老筇平生毁誉半意子陈元龙方期万里行忽与二竖逢哀音忆初闻一恸几摧胸岁月逝不留炎曦已成冬惟昔在世日最厚龎与龚【国材良臣】聨翩奇祸作摧此西峙峯凄然荷锄地谁复伴老慵稚儿亦可怜见我犹能恭勿说山巨源吾今愧渠侬
岁莫有怀存没次旧韵柬德裕安民
岁莫忽不乐哦诗忆同裳百忧从中来孰谓酒可忘昔我二三友芳兰閟孤香悠悠十载间屈指略丧亡搴花欲谁遗怅然结中肠二子後来秀双凤鸣朝阳胡不相暖热矧我病在床只应鹏与鷃飞舞不并行春圃可撷秀晓陂可垦荒会将两芒屦同践林下霜
寄苏庭藻二首
苏子文章旧起予英英寒玉琢氷壶十年不见空青眼一日相逢各白须可是封侯须望尉只今着论又潜夫青灯寂寞秋堂夜叹息寒衾梦亦无
双井原头秋草合峩眉山下莫烟深看人竞改元和格期子重赓正始音高论与时终落落新诗过我太駸駸着鞭一语君须记世事由来畏有心
喜日新至
冲风冲雨何时了忽忽归来岁又冬老弟世缘真嚼蜡病兄术业亦屠龙寒灯眩目何妨暗浊酒浇胸莫厌浓龎子高郎已芜没两穷相对且从容
次崔端甫韵席上
寒窗一再雨幽径两三花老境吾犹健春筵此最佳清尊泛寒蚁醉墨落栖鸦笑语崔夫子相逢即是家
赠游元着
老去尘冠耻再弹只将尊酒对青山已忘穴蚁三生梦长伴江鸥一味闲止许傍城开竹径会容扶策叩柴关平生月旦乡评在着我诸晁伯仲间【元着予乡人也故有诸晁之语】
代人张抚干母挽辞
自愧升堂旧乡闾复外姻那知伏枕日正值辍舂辰帉帨方长夜苹蘩忍独春谁传绦帐学季子本天麟龚良臣无恙日手抄珪粹中诗数十篇见遗良臣既没於书箧中见之怆然有感因次珪卒章韵以寓哀
老屋愔愔昼掩门清才妙质苦思君屠龙每叹平生学下马谁寻此日坟痛惜黄罏埋玉树忆曾玄鹤困鸡羣西华牢落今安否见说居莸不改薰
次间字韵送德裕太学试
人如景德咸平际文到贞元大历间种树有谁甘避世着书喜子未藏山自怜斥鷃空溟海须信名驹合帝闲十载天荒谁与破政须力夺锦标还
次崔隐叟韵赠端甫
与子相从自小年孰知术业是家传胸中?略堪推毂笔下新诗近着鞭共叹飘蓬真命尔相看樗散却天然紫萸黄菊何时办要拍洪厓醉後肩
清明日余与诸友游招隐山寺酌酒宋氏园亭谒苏才翁墓而归
小雨冥冥欲作泥晨光不负老人期緑隂苍藓初分坐白石清泉共赋诗酌醴焚鱼谩今日卖刀买犊定何时伤心紫阁飞扬老千载茫茫只断碑
触目六言二首
正似冉溪溪上秖欠八愚老翁陂外萦青缭白风前骇緑纷红
陂空凫鹜何在寺古锺鱼或无山气隂隂欲雨仆姑端解欺予
朱德裕以言念君子为韵赋诗见寄次韵答之四首
昔别柳未花浓绿今映门日月不吾淹盗骥更惊奔佳人渺天末有志谁与言床头觅尘编遮此老眼昏句曲一老翁早岁困铅椠整冠缨为絶晚境尤可念闻君从之游琢磨去瑕玷何时雷夫子斸此两龙剑【属顾文应文】
奏金蟋蟀间子亦有异闻引吭与相和愧我言不文交情谅石友风味真麴君可无一盃水与我湔垢氛夺薰以其莸败素以其紫古来辟世士政复门扫轨君看草玄翁肯迩夸毗子芳兰生深林如此乃士耳
焦山度书记以诗见寄因次韵
突兀苍崖百丈余忆曾随处小踌躇江非灔澦吾何畏山似楞伽子合居当日胜游同转毂迩来清境属舂鉏支郎不念平生友华髪刁骚已映梳
蠧斋铅刀编卷四

[book_title]卷五
钦定四库全书
蠧斋铅刀编卷五　　　　　宋　周孚　撰古律诗
勉洪致远龚良臣与致远善时已亡
人生多忧虞此语传自古诗书不賙饥士亦倍龃龉忆子少年时落笔敏风雨自言名家驹朝冀夕秣楚那知十载後败甑不炊午括囊经济策欝欝卧环堵呻吟谁与伴坏壁响饥鼠长松要霜雪念子果如许穷通何必较人世几寒暑生前十驷马身後一丘土那知五君咏老魄弃大数安得彭城生从旁证吾语
次德裕饷人参韵
参墟有神草饱历雪霜寒黄鹄何缘致玄珠欲报难仍烦一藜杖来对两蒲团卧病干戈里劳君为控抟雨自四月至七月暑热不能堪作此寄德裕安民二首
一牛鸣地无多远褦襶经过恐不宜风雨潇潇自蚕月光隂忽忽又瓜时缅怀胜践真成梦尚喜穷居不废诗肯赴凉秋通夕约短缾储粟为君炊
才晴便有蒸炊厄未雨先怀重膇忧岂为形骸悲莫景政因风土忆中州雷麋老木谁能赋鸢堕空江始欲愁解洗新亭迩来恨清谈还待贾长头
次戴教授题德裕隐轩韵二首
一室閲清昼妙年人所难知心有黄你觌面只苍官且喜龎公健谁怜范叔寒升沈有流转吾亦梦槐安叹息朱夫子新诗手自编正应前辈似不厌老夫看驽马难言驾修涂更赠鞭风声与富贵他日定双全
莫秋赠端甫
长年无好怀一病动辰浃凄然清镜中衰鬓不胜镊自怜鬼见笑甘受天所厌坐令金石友散作霜後叶崔郎雕龙裔翩翩古游侠不忘平生言经过颇稠叠忆昨赋新诗贾孟困凌蹑情高破天悭语妙出月胁老秋余几日丛菊抱寒蝶何时跫然来一笑起衰薾寒醅对梨枣不惜倒箱笈但恐食无鱼令君反弹铗
次韵朱德裕读豫章诗
黔安老居士平日谩为官梁坏哀何补韶亡续更难真为汉玄叹宁作楚累看会买皋比去蕲无负此冠【事见集中】冬日予与六人者游焦山谒圜禅师访瘗鹤铭断碑及焦公丹台怆然有怀兼柬朱陈二友陈方病目而朱校易未毕
平生纨绮场宁食三年艾江山岂宿缘老去尚余爱兹晨幸休暇共步青莲界风漪湛如熨霜叶红可画道人喜客至棐几共清话从容得一饱老【阙】　　　起遵岩下路芒屦濯湍濑摩挲华阳碑一读一感慨高名竟谁氏陵谷已迁坏缅怀九转丹吾老庸可待陈翁熬六药朱郎研八卦虽云竹林集尚欠二子在发春吾将遨负约幸无再
读吕居仁诗有味其言因録致德裕隐轩中且次其韵余尝有苍烟穷谷之约於德裕故末章及之
瓠落不解器肮脏无缘官朱郎抱此恨终岁常鲜欢家书破万卷生计才一箪积忧苦熏心独以诗自寛清於虫鸣秋淡若云出山老眼久无人一见为解顔菰蒲葭苇中英才得任安向来三日欵共此一室闲人事每乖悞比复会面难駸駸争夺徒临渊涉危湍日月老须鬓百挽不一还那知箕颍波可以濯肺肝我形已支离乃学仍汗漫会营南山庐相与同岁寒
追次米元章游焦山韵寄度上人
一别几晦朔向絺今复裘相思未能往四序忽已周缅惟君所庐苍波绕孤洲枯筇支老病尝得一再游风轩纳飞鸟烟涯辨归牛旧游固在兹惨惨增离忧剧思脱尘累去作十日留枯桑号寒风断岸维败舟骑衡古有戒谁复知我愁遥瞻经行处寒山卧苍虬惟子妙词章出语鲠不柔向来昼澈辈许子参其流江山固自佳况复更【平声】凛秋玉唾叠箱籯以暗未肯投不应结緑价敢以燕石雠封题定何时思子今白头
次韵彦章雪中见寄二絶句兼柬陈道人
戛戛寒风袭敝裘积苏宫观恍神游要寻仙客攀琪树更倩王孙记玉楼
老耕南郭一畦田饱食安眠久愧天更与殷勤厌螟螣一冬三白记今年
用独乐园故事以雪水烹茶招彦章
西都旧事君须记东颍新诗我未能来伴支筇眺科日晚山相对玉崚嶒
吕城与苏庭藻饮
俗物败人意子来真醒心陆沉何用叹白堕不妨深老去慙连璧情亲记断金归途更清絶天迥月低林
雪夜怀德裕
愔愔病骨冷难胜未觉山隂兴可乘度雁寒窗空有影战风老木定生氷瑶林琪树凭谁赋缟带银盃说可徵半臂骑驴今健否夜堂孤坐对青灯
得苏四庭藻书
十年卧病江湖上今日苏郎解寄书末路何人肯怜客穷途惟子独知余苍苔红叶诗应好紫燕黄鹂夏正初耆旧雕零无可语差强人意正思渠
嘉甫有西园之约病未能往
风流王武子一见一番新处世诚名士於余复外姻追?元自熟招唤不须频孤负名园兴衰年实厌春
怀日新
芳草緑如积阿连殊未囘空令扫门待不见寄书来乳燕时能舞残花尚或开老盆当贮酒忍遣复尘埃
奉寄西园主人
幽园不到已经时尚记山翁倒接?老柳吹绵浑似梦断云阁雨政关诗自怜药裹方撩我试问棋枰欲对谁闻道春风木芍药断畦犹有翦残枝
王嘉甫许借清赏堂读书
卜居厌近市临老心亦烦目眩车马尘耳聩歌吹喧朝旗与莫柝况复戎旅屯养疴定何所城南有名园槐柳森欲合桃李粲以繁芳塘艶积雨踈牖明朝暾岂惟苏病眼亦可清吟魂主人魏霍家列戟藩朱门马埒编金钱豪习今尚存乃能容此老厚意可得言十年客此邦要以桑梓论隔墙竟骂仝奉巵孰留髠今日复何日媿此地主恩他年赞易室凭君记虞翻【时予方欲学易】
调官毕寄苏四
十年卧江汉一旦别衡茆圣泽沾肤寸微材愧斗筲明廷看丹凤幽壑忆神蛟弱岁虚游涣今年强战殽当渠触锋矢赖子续弦胶膏馥虽资甫酸寒未改郊简书行自缚松桂不胜嘲岂止慙聱叟尤深笑石交名驹犹伏枥病鹤反离巢叹息幽贞吉吾今负此爻
赠智棻上人
寂寂霜林噪莫鸦萍蓬相遇各天涯石翁旧话谁能会锺阜亲孙子最佳老境归根真落叶新诗蜕骨定灵砂相期絶学捐书去病眼今年我亦花
题朱德裕诗卷後丁元晖擕来
斯文久寒盟袖手空岁月缅怀建安初絶叹永嘉末逢君云阳城尚得慰饥渴袖中百篇诗与世殊轨辙不补义山亡可续浪仙絶此言吾敢妄老臂常九折向来虽数见迩者间何阔髯丁亦吾党十载犹裋褐赓酬得佳句渠?君则跋穷途鬻滞货寒饿何自脱信知丘壑愿不受轩冕夺吾闻十五都正以荆璧割士价五羖皮未售已白髪大明辉中天蔀屋未有察君其混龙鰕吾亦老獱獭
郊行怀日新时得书而余病方愈二首
水冻全收緑山寒不解青崎岖赖藜杖憩息得丘亭问岁方鶬鸹怀人更脊令雪崖差可眺风树不?听衰嬾何人记当家子最贤手书怜我老肺病为渠痊得句烦归雁倾盃约莫蝉尘埃老双鬓相见定疑年
病足王嘉甫见过
此身真是一长亭却笑渠侬说养生高枕从今谢奔走短筇元自厌逢迎羸骸爵跃浑无日老语蝉联倍有情须信江州史君在肯从篮轝见渊明
呈伯永
陈稻那能白寒炉或似红云低将作雨树老不禁风流落身俱客摧颓鬓已翁相看一杯酒老子不书空
蠧斋铅刀编卷五

[book_title]卷六
<集部,别集类,南宋建炎至德佑,蠹斋铅刀编>
钦定四库全书
蠧斋铅刀编卷六　　　　　宋　周孚　撰古律诗
足病未愈
旧岁元无几余殃尚复留从谁缩地脉空自怨天囚未有飞凫便深怀得马忧殷勤木上坐与结百年游
次韵寄日新
南去关河雪正深尚烦归雁与传音沄沄逝水经新岁落落寒松只旧心别後渼陂谁与赋老来梁父不须吟毁车杀马吾何敢抱瓮相从老汉隂
与一二亲旧小饮有怀日新次其所寄诗韵寄之
寒衣袭夏絺夕饭荐秋菊吾家邑中黔标致颇投俗挽渠万牛难得子一夔足向来山林盟相信不待卜那知语离处老树已重緑怱怱一樽酒鸡黍招近属杯行子何在小雨暗崖谷富贵朝露曦岁月流电速怀哉十日饮伤此千里目徘徊黄金花采采不盈掬
德裕见过次旧所题隐轩韵谢之
一龙一蛇玩世人三沐三薰保家子平时面交渠所憎此日足音吾为喜高标朔雪凛松桧妙句春波泛苹芷共惊骐骥甘伏枥谁言嫱施羞倚市袖中漫刺不复惜自笑衰翁安致此穷途相从蕙增叹老语未尽罍先耻要令清明遍奴隶勿使光芒杂泥滓一杯属子须勉旃爱莫助之吾老矣
二月即事【自後丁亥始】
穷阎无邸报病耳信涂传黄鹄来严道朱罴化羽渊秋云那蔽日夏潦漫稽天叹息韦刘辈牵连亦外迁
赠耿介邦石
经年旅食厌菖蔓雪後征衣亦自单忆子最怜三虎怒爱渠欲挽万牛难向来老笔那容弃此去尘冠尚可弹败絮不温吾自尔一桮浊酒御春寒
哭智棻上人
石翁山边初见子僧宝遗珠无乃是当年不负澄观诗晚岁还供玉川米河润九里人所传我穷累渠今溘然秋风宿草荒墓田再来阿练吾无缘
以蛮菩提数珠送王嘉甫
得自海南天修来治历年聊为佛陀供岂上焰摩缘俗垢元无染心珠要自圆他年如许夀不负赵州禅寒食日与郭积之郊行饮中怀日新时春寒甚二首
江县明寒食书斋老秃翁衰怀元自异胜践偶然同渚柳丝丝緑山桃树树红阿连不在眼愁满夕阳中貂狐犹夙债饧粥有佳招共觅竹间寺更寻溪上桥平湖认龙目断岭记蜂腰笑度荒陂去风吹酒半消【南徐州记有龙目湖今失其所鹤林寺前山有名胡蜂腰者】
度上人自闽中来
忽忽三看斗柄囘迩来病鹤已摧颓乞医耆域吾方尔问疾毗耶子合来叹息赤髭浑似旧喜懽青眼不徒开何时趺坐寒窗下共听崩崖万壑雷
调赵双融居士二首
怱怱饷子一杯茶老眼蒙笼似有花莫倚淫坊现摩诘便望神呪御登伽
平生不领魔宫女此老今参欲界禅莫道贫无卓锥地只今家有散花天
寄焦山圜禅师二首
渺渺城东路焦仙有旧庐尝闻大雄纎真合嬾融居贫病飘流际艰难问讯初一庵容听法吾老合捐书忆昨扁舟去春江渌水波相逢一瞬顷所得万金多妙解忘覊绊初心寄琢磨灵山他日会为记老头陀
送王季裴往行在
子家本南燕我籍亦东鲁天涯两沦落迁徙无定所一朝闻剥啄三岁想眉宇跫然转蓬地剩欲相就语风帆不贷人索别遽如许子才於用多蓄眼吾未覩布衣诸生耳而乃中健武恢恢猎德网取士倍於古韩间宁负秦晋材仍用楚由余初不弃况子自中土怱怱一杯酒吾为子起舞
赠谢德瞻
一杯浊酒泼春缸喜向灯前见老龎倾坐清谈信氷玉传家妙语更澄江此时杜老钱三百何日虞卿璧一双闻道平生同学友半驱箱马踏逢逢
寄日新
好在东吴客归期尚未闻已看梅里月可忆蒜山云仕路虽投剑诗坛定策勲他年一盂饭扶耒待君分题日新梅室向在杭日所居有此今迁居虞山矣禅房花木深常建题虞山寺诗也虞山旧名破山
阿连清标真拔俗人道妙年能顾曲那知晚岁厌嚣尘归种寒花伴幽独西湖絶境天为破东阁新诗手亲录泽门之晢何足道相对风擂两氷玉今年还问破山禅老树駸駸子当熟定将妙语絶根源可但闲房丽花木平生最怜三虎怒老境真成一夔足何当襆被过君家共挽长条醉酃渌
崔仲才问诗於予作此赠之
日吾来此居时已闻子名堕地骥騄俊破殻陵伽鸣过我不惮劳琳琅照柴荆图史备商?辞章叹纵横夤缘托末契岁月今峥嵘相望百里远尚记十载情袖中河梁句规摹汉西京赏子圭璧姿愧我蜩蛩声城麋反见迫欲语还自惊斯文煨烬余作者夷跖并苦苣不耐秀泾流自为清差池百年内望子为长城已知蓄积富更在淘汰精君看上岁田宁可卤莽耕石盘久则穿誓勿寒此盟床头有浊酒会与子同倾
大疫闻德厚病虽少愈而苦未能愈
棘人元自瘦况复病相侵锺赵妖犹昔岐雷术谩今昏昏药应倦忽忽日殊深安得詹何辈澜翻慰此心
蠹斋铅刀编卷六

[book_title]卷七
钦定四库全书
蠹斋铅刀编卷七　　　　　宋　周孚　撰古律诗
德裕久不见过赋此诗邀之
顷年来卜西里居知与吾子同枌榆赵郎过我问信初袖中售子所着书短牋小字纷蚍蜉我初读之意魁梧闻若不识深愧渠惊风翩翩下履凫握手正自山泽癯短人虽短才则殊囊中锥见难须臾如君精悍谁能如反以一饭先老夫穷年翰墨同染濡当时此约何可渝岁月忽忽霜生须空房肺疾愁相如跫然叩户今则踈斯文缀缉谁助余颠沛望子一臂扶前邨雨足瓜芋区向日敝庐新粪除祝子来过勿踌躇堆床败简翻蠧鱼共倒浊酒羹瓠壶
戏题枯木
老矣木居士苍皮今几围轮囷卧涧壑吾与汝同归
赠仲才子和六言二首
视世崔郎一吷反予赵子三隅千里看两鸿鹄一诗重百车渠
着论信子真辈疾恶真元叔徒雕龙固擅当世希骥不应老夫
题豫章先生像予尝作看云图诗二首
吾生较此翁已落二纪後一时偶蹉跌千载难邂逅悠悠牂柯水冉冉峩眉云自恨诗语拙莫慰沉湘魂今朝开此图英气尚髣髴酌予中郎酒酹此浪仙佛束髪守孤学触事多骂讥九原不可作吾老欲安归以老骥伏枥志在千里为韵作八小诗赠伯永
閲人固无多每为子倾倒虽非矍铄翁竟是鲜健老收驹汧渭间谁识此老骥伏枥我何伤着鞭渠可畏抵寒唯麄絺调饥但晚粟切勿笑此翁此翁吾所伏行须置町畦襌要着槽枥覆我千日酒面君九年壁忽忽把臂间各不负初志渊明荷锄翁子云执戟史澂心秋月明触事浮云坏凫鹤置勿论凡楚竟谁在不取禾三百同笺偈八千归欤建德国吾马不须鞭人生老戒贪金堤扞河水他年渝此约何面视邑里今秋麦大熟北客所愿也戏作诗寄王季裴
覆块初惊緑未苏转头飞雪上斋盂腥咸此际宁愁子饼拓今年不负吾蜀?加盐还记否湘蒿荐筯有诗无为君一洗南烹恶从此儒仙莫怨臞
晚步
汗垢不可耐晚凉眉始开孤筇信步去老袂觉风来惊犬那须尔痴蚊安在哉寥寥初月上却照老夫囘与游子卿别久矣比闻其调官端州有怀其人二首
三吴望百越霜鹘亦逡巡叠叠山愁客涔涔瘴迫人老慵吾自厌声闻子当频莫作飘流想寒梅不负春子宦高要去扁舟早晚囘曾逢归雁否几见堕鸢来老去腰犹折谁能毂少推他年相遇处吾马亦虺隤怀显上人时在江州次其旧所作诗韵寄之已卯夏予始识之于城西王氏坟庵
长号西山云见子单阏夏孤生九死余相遇天所借崎岖易寒暑荏苒问田舍流萍忽复散皓月耿清夜孤筇子何往征马吾屡跨空余碧云诗十袭閟兰麝匡庐富清景得子更增价他年东林游吾犹厠陶谢
寄汤朝美
緑树隂隂噪莫蝉雀罗门户更萧然平生流辈今谁在乡里衣冠子最贤老境幸逢倾盖语畏途当记说车篇荷锄端欲相随去却恨初无二顷田
八月九日晨步至鹤林寺遇一上人
踽踽身何向飘飘意自佳流年感秋燕幽兴续晨鸦朱墨终年累江山着处家寒泉无用汲吾病不禁茶【适有是语】张彦勋自建康来相见留三宿而去且言李先生新亡张友圣俞之亡久矣
万事纷纷一梦中虚堂相对且从容蛰龙老鹤知何往社燕秋鸿喜再逢陈迹只今空自记莫年非子欲谁从苍崖促辔还如许孤负黄花酒一锺【时去重九五日】
病起怀陈道人
卧病久不出四郊霜叶红摧颓元属我鲜健不知翁莫惜书频寄深思酒一中移心未得法君去亦匆匆【张乖崖翁尝语人云子病中曾得移心法否】
崔子虚以公檄出籴作诗寄叶伯永且言其道途之艰因次韵以寄
诗来君马叹玄黄正坐盐车道路长倒壑枯槎无复緑并嵓残菊尚余香眼看落日还应眩心对寒溪却暂凉昔日维摩君记否迩来衰病亦怀乡
再次深字韵寄日新
浊酒青灯语夜深短琴相与作南音当时怀越悲庄舄此日游吴忆季心日莫饥鸦无定止天寒孤雁自悲吟遥怜策杖苍烟外舍北梅花正背隂
喜陈道人自泰州来作此诗留之
光风转芳树子向毗陵去霜风振枯荄子自海陵来悠悠万里江一苇安可杭浮杯不作难子亦石肺肠文章一小技知我独子耳食贫强折腰此复愧於子草草具一餐芋火对嬾残孤筇勿遽往岁莫方沍寒
头风
阳虚已宜病冬疠复参同老耳时吹雨羸躯未可风昔鍼空自验今檄竟谁工制帽狐皮在儿童勿笑翁
再寄汤朝美
夙疴苦牵纒旧学久废忘闭门老叔夜慵惰古无上朋知音问絶正复相觖望独余思子心砥柱閲寒浪作书往问讯闻子亦微恙深怜三医勤却叹五鬼妄新诗勤讽诵渠魄自应丧吾侪晓天星齿发已非壮覊孤寡会合尚复困此障冲风战寒林落日翳叠嶂轩车何来迟为子倒家酿
命瞻録近诗寄日新
涉世殊无味言诗粗有芽尔能明瑟僩吾不惮车斜老管元江苇寒牋更蜀麻因书寄痴叔剩为乃翁夸游元着作江天莫雪图赠朱元礼要余赋
?舟洞庭三日雪一梦十年今白发君家此图忽堕前便拟寒流泛秋叶玉花淅淅纷长空征鸿不度天无风批嵓暗水咽哀玉并溪古木僵寒铜李成不生郭熙死问君今世谁能此羣儿丹铅较形似我识此翁非画史坐来正复腼我顔试问倦鸟何时还少文已老尘埃间从翁乞我松陵山
正月五日寄陈道人【戊子】
冲寒索去一何忙当日诗盟忍遽忘薄宦於人信箕斗老怀惟子不参商自怜胜日方悬榻好趂春风便促装弱岁宦心虽净尽新年佛法要商量
蠧斋铅刀编卷七

[book_title]卷八
钦定四库全书
蠧斋铅刀编卷八　　　　　宋　周孚　撰古律诗
赠伯永
不作马前拜肯为牛下歌穷途食蘖易荒岁啗瓜多士固难推挽渠仍不揣摩黄禾起羸马叹息奈君何
奉寄满足窟主王雅州所居也
知君投老竟谁逢摩度罗城宿契同妙语幸陪三日欵病怀顿失十年穷向时尺鷃嗟渠辈今日冥鸿信此翁莫惜平生太玄草君山元自识扬雄
寄日新并柬苏庭藻时在秀州
漕河千里流十日可往返风帆昼夜至子独音问罕平生锥画沙落纸龙蛇满不应孟公豪直作叔夜懒岂云附炎热正恐厌衰散交游半鬼籙老病仅余喘久为後辈玩智与髪俱短徵书子勿怪炙手借余暖向时苏季子坚操石可转迩来亦效颦烦子更推挽并将百篇诗慰此昏病眼
闾丘仲时清晨见过作此诗遗之
子来始晨炊饭麋语未尽丰锺九秋鸣历历有余韵朞年不见子子学乃顿进吾州士冀北子实千里骏缅怀十载语至此方尽信滔滔大河流可借九里润衰年旧学废得安阙亲近明牕两趺坐日永失余困世情贫更薄吾货老亦钝得与田苏游从今复何恨
赠杨德隽
顷年闻子名蹀躞天马驹初疑但秦豪岂料还鲁儒理当久骞腾术业谁不如尚淹惠文冠更读城旦书一语不相应屡捋猛虎须长松表寒林信与萝茑殊尘埃堛胷次一见气少苏念子如孤云漠漠天一隅肮脏固当尔颠沛谁为扶子看独鹤归睢盱有羣乌勉旃太行路勿令摧子车
寄东观聂道士
幽忧忽忽未能除浊酒相逢辄倩沽老语参同真石友高怀一见只臞儒当时共叹辽东鹤此日还思叶县凫老柳吹绵春有几会须重醉紫琼腴
戏赠杨德骏
风流杨伯起相遇紫髯城逸思何轩豁高怀更坦平秦冠空自累汉赋几时成莫作敲?想鸳鸯亦易惊
送廷藻兼呈楚州通守杜丈
相从尝恨十年迟握手匆匆每日疑风艇烟帆还此日隙灯篱井定何时试看子学犹难售须信吾穷未易医千里同风杜夫子可能时寄弹丸诗
次前韵呈杜丈
老去休嗟见事迟苏郎有语不当疑惊看渠学非前日悔奉公游已後时褦襶只今还自笑膏肓从昔更谁医时花俚服空争巧须信人间自有诗
谢杜丈见过
短章韵埙篪大篇谐韶濩诗中晏平仲执鞭所欣慕相望一水远匏系未得去轩车贲穷巷闾里亦惊误向时苏季子尝有过情誉轻身先匹夫岂不以渠故茆檐一席地坐语西日莫袖中石鼎诗未出吾已惧十年风雅学狭径多窘步譬如策驽跛行此九折路书须圯下得禅有鳌山悟祈公不惜口更举末後句
同范三哥访鉴长老鉴犍为人而挂锡金山
愔愔山月照峨眉未暇西游鬓已丝胜日来陪巨卿友莫年亲见德云师解除须发元非错肯老山林更自奇趺坐绳床两无语此心真有几人知
口占送汪元章兼柬述之同年
君行社燕前老意倍凄然离思秋声里归程夕照边久藏和氏璧行着祖生鞭为语同门友吾贫亦去年
有怀杜丈仲微
弱岁元知有此翁寸莛尝记昔舂容贞元名士浑无几正始遗音仅此逢别後篇章应自课老来伏腊定谁供飞鸿过尽空囘首倦客新年更自慵
次韵德裕
此郎笔力如江汉收卷波澜作此嬉三叹方惊永嘉末两章还到建安时祗知妙语能祛疟可悟虚名不疗饥同病同忧有如此向来吾亦蠧鱼痴
题刘元畸书舍
不厌屠龙学吾衰只见公勤如袁伯业清甚陆龟蒙身健何妨老诗工莫厌穷要为千岁托试判一生功
刘氏慈义亭【此後戊子】
天公殊愦愦此语不须疑已失黔娄妇还亡伯道儿孤亭时一恸行路不胜悲会倩韶钧手重为楚些词
题游元着潇湘晚景图
与翁家世俱东鲁不记翁游曾到楚看翁写此六幅图怪翁笔力能如许孤烟合处渔着邨老雁归时帆入浦丹枫翻翻江气寒莫雪初晴山月吐杜陵野老经行处度支病郎用心苦惟翁妙思自暗同楚玉何曾识神女信知胷中着云梦不止豪端挟风雨只今小纸弄姿态气韵酸寒终愧古蜀山秦树各异状所向一律人笑汝谁能为证张与吴十年此病翁今无
秦士史庆臣好诗而喜侠饮之酒而赠以是诗
踏遍荆吴鬓欲华梦中烟雨暗三巴白盐赤米犹能饭碧巘清流便当家子党昔谁怜范叔吾门今始识刘义鸒斯贼食虽堪笑相祝无劳置齿牙
陈季陵侍郎生日二首
政简官多暇刑清狱屡空尝从父老语俱话使君功鸿宝宁资汝黄麻正待公仁人自宜夀天意与民同圣世唐虞际公才稷契间清仍能律俗直更不容奸比岁频分阃今年定赐环从来香案吏合自广桑山
史庆臣止酒
韩时孤愤客楚境独醒翁莫景还谁似高怀只子同已亡千日醉可更十年穷吴稻新舂白犹堪慰转蓬
庆臣和巴字韵见遗复次韵
独鹤投林畏莫鸦向时入蜀强刘巴瘴乡自古难为客老境无人不念家一饭肯来从我觅百钱何惜为君义麄缯大布差安稳莫学渠侬戏虎牙
次汤士美送蔡季任韵寄士美二首
君才元落落吾语只平平意广真堪笑情亲却自惊瘦筇殊未到短笛为谁横肺病虽羸甚犹能倒屣迎洮湖南北路投老始来游少作三年别当为二顷谋间关元遍历衰谢合归休更问西庄友能容此客不
次韵士美求予旧诗之句
寒江不疗风雅渴一读新诗黑华髪鸣冈雏凤固自谐历块名驹宁复蹶十年韬缩不愿售须信柙藏定干越昔人覉穷正坐此落落君心抵金铁蛰虫欲作雷破柱大胜秋蛩吊寒月猗那清庙君所知莫学杜陵老翁穷彻骨
次韵邵公济六言三首赠史千史自云尝从邵学
閲子西山遗墨爱渠东周故家欲与俱鸣此日只今老眼昏花
学须有委有源约畧为君一言淳夫迂叟旧客无已醉翁嫡孙
贮腹古文奇字发箧长歌短行挽子纵谈今夕小风时动帘旌
蠧斋铅刀编卷八

[book_title]卷九
钦定四库全书
蠧斋铅刀编卷九　　　　　宋　周孚　撰古律诗
寄汤朝美
君家堂下锦千堆老眼春风赤快哉胜日久孤三径约浃辰深愧两书来公租已办应多暇家酿重开定几囘会挽蜀狂成一醉莫嗔屐齿破苍苔
史庆臣贫甚汤朝美士美以书招之作诗以饯其行
愤时胆如斗论事须磔蝟阅人习熟中见子差吐气十年卧岷峨一芥视富贵只今五穷迫叹息一饱未子才固崎渠眼亦髣髴黄金贱锺期此语可歔欷中山两公子好义吾所畏深憎泾渭杂屡斥蜩螗沸尺书独唤子如子亦差慰相从一语合肯顾百金费孤松危欲死莫惜加灌溉向来监河侯吾慙可胜讳
次韵陈丈陈丈宣城人欧公诗云共防梅老敌难当
诗似梅翁不易当公今後出更专场自来不数王杨辈平处犹参沈鲍行梅柳作新还此际江山增重信吾乡会须乞取飞霞佩老藉犹能与颉颃
次韵苏庭藻见寄庭藻所居号竹堂
怱怱别後已经年堂下新篁又长鞭何日来成渼陂集只今空寄陕郊篇封丘正自妨吾乐畏垒谁能识子贤俱坐先秦古书累吾侪流落本非天
登多景楼分楼高天一握为韵得一字楼非旧址惟东面可眺三隅暗甚时方改作榜称米元章书盖伪也语寺僧当易之
往时百仞山丹楼丽朝日江天富佳致收揽不遗一怱怱熙丰事电往那可诘故基谁为徙胜槩从此失如窥一面网反堕三凌室幽怀鬰尘雾老眼暗髹漆虽云一牛鸣每至辄悔出使君改筑意正欲名称实丁丁斤斧功趂此玄月毕扁榜照华榱仍须此翁笔
步至石翁山送江亭下赠同游是山予意昔有石姓居之今说怪甚
蜿蜒一径踏苍龙趂此霜林叶未红翠壁嘘云疑欲雨沧江翻浪故多风凄凉遗事从谁问邂逅清游与子同会向诗翁觅新句落霞孤鹜本非工
次韵史康时见赠
两屦下峨岷旧闻渠可人相逢老史族仍是少公亲浊酒能浇月新诗不负春旁观还伎痒吾亦捧心颦
次知府侍郎九日登送江亭韵
兹山耸孤秀正自惬公心顿觉天能近都亡地可临烟江殊衮衮霜柳尚沉沉但恨无陶谢芳醪只独斟
寄辛幼安二首
我屋与君室济河南北州相逢楚天晚却看蜀江流老境浑能迫妖氛竟未收何时一廛地归种故园秋别去才三月人来已两书老怀多弛旷厚意独勤渠共叹飘流际能收谤骂余春风緑林壑还伫短辕车
次韵程道徽三首
二年五经过子亦倦行役踵门觅一廛正尔不能得穷愁侵两鬓无酒洒胸臆见溺不解援我空三叹息子家江滥觞还送江入海凄凄兕虎叹屈指已十载饥唯三韭足寒止一衲在试问十二宫从来谁主宰宿草被三径呼儿不须锄从来驷马客肯顾蜗牛庐那知倾盖交向我情不疎惜无一端绮报子双鲤鱼
夜坐怀日新
小室颇修洁短牎亦虚明讐书岂不佳念汝翻怆情忆昨乾元初春风被檐楹炙背俯晴轩铿然读书声忽起四方志遽作千里行别来四寒暑归计犹未成买桂炊白玉崎岖客都城两鬓不受愁应已白髪生?粟能几何终年费经营短鞭望马腹我亦饥寒并老怀少机械世路多沟坑安得沮溺田与子穷岁耕
送杜丈仲微赴山阳倅
城外长淮緑渺弥此行聊复雁门踦边烽已息何妨醉民讼全希尚可诗昭代声名方此振中年离别未须悲溧阳老尉还天幸政自扳援得退之
亡友高伯庸滑稽玩世屡与人忤而见余则加敬人共怪之亡八年矣今庆臣风度大略相似而所忤所敬又极同也感叹之余次庆臣韵赠庆臣
鬰郁东冈柏自青惜无大药驻颓龄忽惊优孟重来楚但怪苏躭却姓丁千里自来须骥騄两豪於子信螟蛉隙驹岁月那容玩老语从今便当铭
陈使君生日二首
今时颍川守往日太丘翁已革因循弊兼收抚字功民言方颂此天意曲酬公莫把彭籛比恐非斟雉同控鲤云烟外钓龙溪水边遗踪犹可见故老不虚传道岂容捐物功须解补天看渠落公後纵健只臞仙
读刘丈元畸四传戏题二首
使长河作酥酪真赤手揽象犀斯文谁解捉搦此老大能滑稽
知音止老柳州如君亦奚斯流真复烦管城子端不数下邳侯【革华传非退之文因话録言之】
丙戌重五後一日予与同舟三人游虎丘庚寅岁予亦以是日至枫桥望虎丘塔迫日莫叹息而去
百丈寒嵓塔孤篷倦客船来迎十里外相识五年前天迥方斜日林深忽暝烟平生戒三宿为汝复凄然
送鉴老住禾山二首
破壁荒垣谁解新渠侬方向阿师勤遥知竪拂拈椎处不负青山起白云
黄流渺渺独浮杯俊鹘冲天亦快哉玉麈谈玄他日事不妨兼带此山来
蠧斋铅刀编卷九

[book_title]卷十
钦定四库全书
蠧斋铅刀编卷十　　　　　宋　周孚　撰古律诗
独游因胜有怀苏丈信臣时任衡州幕予明年亦官淮上矣
力田不罪岁吾犹识斯人气清色坦夷可畏还可亲五年鹿门游莫辨主与宾老屋每下?寒庖屡分珍人生会合难朝吴莫燕秦忽随湖雁去坐见江梅春沧波与天连音问何由频向来燕居室萧然淡无尘簿书换清谈叹息生一贫新阳革故岁我复效此颦吾人亦何事政愧祁孔宾何时此山南得与翁并邻
寄仲微杜丈
小雨催春杏半红转头庭户已秋风刘桢昔病虽差愈侯喜今诗竟未工瘦马羸僮还自笑緑尊黄菊定谁同十年塞耳人间语剩欲从公一破聋
题后山集後次可正平韵
嶷嶷陈夫子高名天壤间读书能妙斵行已有深闲句法窥唐杜文章规汉班九原埋玉树遗简仰高山【可正平诗】甚美元非恶嗟公堕此间真为四君次可厌七年闲汴泗空千载晁【叔用】何【斯峯】仅一班凄凉大阳履埋没若河山
哭员着作
每憎鸡荩谷自许凤鸣冈论事方刘向修文遽卜商高名宁泯没老意自凄凉叹息褚中惠此生那可忘
登普照山有怀宛陵陈丈侍郎二首
登临才昨日时序亦怱怱败幕无巢燕寒空有断鸿老怀空对月病骨不禁风远水澄寒练令人忆谢公遥闻宛陵老犹寄梵王宫获稻虽终亩诛茆未毕工斯文元有托吾道岂终穷莫作居东想君王识郑崇邓才卿同年两顾敝庐病睡不克见别後次庭藻送行韵谢之
富贵移人或望尘独於衰病却情亲澜翻未听渠侬语肮脏悬知我辈人正续黄粱今日梦敢寻紫陌向时春三年两踏蓬蒿径此客他时不是新
送刘元畸解官归宣城兼问讯侍郎陈丈
羣书讽诵不离口君才岂止王季友力探千载自青眼智効一官今白首三年拄頬京江上车如鸡栖马如狗旁人窃叹君则笑一哄从来有奇偶椎鼓发船忽复去聚散怱怱一翻手泾川緑涨三百里试脱征衣濯尘垢人间至计只樗栎身外虚名本箕斗君归更问且过翁富贵何如一杯酒
寄史伯强
一日抵三岁子行踰十旬昔如宫应商今若参与辰力挽殊未来叹息寒江滨附书双鲤鱼沧波正奫沦平生金石交如子不数人饱更松桂秋不羡桃李春向来相期处可但髯絶伦一朝忽去眼那能不酸辛悠悠世网中双鬓各已新岂无耦耕约奈此离别频富贵朝露耳莫负头上巾归来建德国与子同问津
戏题小庵画轴三首
扁舟渺渺入平湖秋叶经霜半已无不是幽林欠残雪为君题作剡溪图【寒林平远】
一落絷维中永别啸云友秋月耿寒林时来梦中否【猨】当时饿鸱箭惊皇无复魂困卧阶下草深愧主人恩【麞】
次韵侯彦康
箪瓢从古亦山雌叹息渠侬定可师挽士真难九牛尾酬君谁可五羊皮过逢政自艰难际感慨俱非少壮时樗散郑?官益冷得钱沽酒不须疑
朱毅夫挽词
卖药长安市退藏三十秋来从阿戎语始与德公游一别俄黄壤遥怜尚黑头心知漆灯在应为此翁留
送辛幼安
西风掠面不胜尘老欲从君自濯薰两意未成还忤俗一饥相迫又离羣只今参佐须孙楚何日公卿属范云节物关心那可别断红疎緑正春分
次韵彦康
读书策新功子久朂此课蒲梢籋寒云了不见坎轲深怀浃背耻但欲袖手坐新诗忽来辱快读起疲愞还疑正始在欲突黄初过斯文未易到吾党真可贺向来豫章法政复如此作钮头三寸泽子质况黄稬只今百尺的已见一矢破更期十载後凛凛谁子奈耆年日凋丧我亦老寒饿奇穷不自惜乃复?此货但恐黄禾空子驹谁秣莝
赠顿昂伯高兼简王丈公瑞顿尝识先君
凄凉元佑几遗民邂逅京江两病身阮籍莫年唯可醉扬雄平日固当贫久知丘壑须吾党晚喜箪瓢有若人同识嵇公更谁在仲任虽健鬓如银
寄辛滁州
江皋追送仅踰旬节物俄惊一度新西?潮生还值雨南山雪尽正逢春遥知风韵如前辈可有篇章忆故人拟向琅琊问幽事两翁遗迹未埃尘
次韵庭藻留王用宾韵别赵楚才
落魄山阳市悲歌独子听相过常出日小住亦翻星此际心还折何方鬓解青一杯寒食酒相与记沉冥
离山阳戏次庭藻韵简叔异二首
怱怱掠面只黄沙行尽孤城不见花政是江南好时节暖风吹柳欲藏鸦
去日寒亭尚有梅归来已过海棠开叩门剥啄家人笑惊怪安西老友囘
寄朝美
君才秀吾乡真可歌大雅疏通信而静少有似君者十年卧墙东樲棘笑梧檟摩挲怀中璧顾我知者寡一朝籋云去始骇天下马宁如不祥金未铸先跃冶煌煌汉家业条画待董贾皇文阅石室秘署向金马飞腾吾敢羡拙艺真毁瓦出处判殊涂归耕弋阳野
赠王南仲
妙语富停蓄高标邈巉巗半面逆旅中知子固不凡语离今几时岁月如惊帆南谯再相遇黄尘扑征衫握手互叹息白髪不可芟吾侪与世踈触事俱殽函饥鹰久已疲狡兔方自毚二顷可以休此意神所监纵复落痴钝犹应免贪馋一语子可思病马愁辔衔寄语同社人吾将老寒嵓
蠧斋铅刀编卷十

[book_title]卷十一
钦定四库全书
蠧斋铅刀编卷十一　　　　宋　周孚　撰古律诗
道士刘先觉之金陵
挽袂小徘徊秋风菊正开方惊鸥可狎忽与雁同囘老干元如腊衰怀久已灰丹砂未得诀伫子寄方来
次韵答李清宇姜德光
怱怱一席地劳子数追寻厚意嗟虚辱衰年愧不任高怀元淡薄妙语不崎老桧千寻直寒泉百尺深世方憎落落吾自畏駸駸生计贫非病覉穷古亦今未须悲龃龉直可付呻吟谁复明兹事深思话此心空垂老任钓莫辩伯牙琴试采南山蕨同君洁釡鬵
次韵奉答杨判官继甫
向君官昇今复滁十年两地无此儒喧啾蹇吃方一区君自鹄白渠自乌士安门人有挚虞斯文灰冷今复苏胷次与古真合符鄙夫濩落世所无逃禅政自萦瓠壶岂有笔力凌三都老伧人方笑玄谟愧君清坐客歌呼君才如鲁我则邾气味莫间沂与洙甲辰虽俱那得如苍髯直干霜不枯归来破屋从绳枢飞腾付君吾敢谀
谢端砚辛滁州幼安
君家即墨君不与世同调紫云覆寒冰色与质俱妙谁知穷荒地尤物来越徼探囊忽见畀此事出吾料隋珠暗投处叹息真可吊物生各有用瑚琏荐清庙君才两汉余妙句出长啸吾衰亦粗尔老语世不要摩挲冰玉质自庆还自谯愿君为追琢勿令研空笑
次韵史伯强
金陵望京江与子俱异乡以胶投漆中非子吾谁望平生山林愿儿乳宁可断招子独不来同谁弋凫雁乖离念存没一饭再三歇往者十年梦在者千里别寄声问平安此去何时还炽火暖浊酒此盟安可寒
赵漕生日【思丁酉】
治世才难得公生瑞圣朝高怀元稷契异骨更松乔骥騄须千里鵷雏合九霄明年东府宴相与记今朝名族仍前辈高才更望郎经年滞龙节数日冠鵷行白鹤开新历青黏屛旧方春风柳条緑传赐看勾芒
金山海书记寄七骑
两骑并驱争欲前两骑舍矢俱应弦一骑挥挝一负箭一骑力挽弓初圆寒风潇潇沙漠漠封豨可擒熊可搏汉家飞将未出关政使渠侬专此乐君不见往年胡瓌写此图宛陵诗翁最爱渠戏将醉墨作长句岁月政当嘉佑初故家文物今星散老笔凴谁辩真赝健儿走马大梁城对君此画空三叹
次韵贑州知府陈侍郎二首前篇寄幼安後篇寄季陵
乘轺西去定何人惊倒吴侬政要君平日比肩空绦灌此行知已有华勋不令残孽终烦国信是高才可冠军锋蝟斧螗当着语病夫今岁懒於文
朝班数日待归来又醉凌虚百尺台两岁虽为汝曹福一州那尽此翁才只今音问踰千里何日登临共一盃宣室受厘知已久问公藏缩独何哉
高邮知军觅芍药一枝五花三絶
芒种逢花已自难瑞云攅处凭栏干烦君问取同州例一干三花奏牡丹
蜀锦团圞照眼明游蜂乍见亦须惊君知此种来何处花萼楼中五弟兄
泾川游女汉宫妃压倒渠侬金带围吾府只今虚席在栈羊酾酒送公归【五月同州奏牡丹一枝三花夏文庄公集云今岁四月二十一日芒种金带围芍药名事见後山谈丛】
寄辛幼安
飞鸢跕跕瘴烟中叹息渠侬伎已穷欹壑老松真耐久燎原荒草易成空危机可畏浑如此庄语能听只有公已识柴车胜朱毂快来相就北窗风
送陈唐卿尉繁昌二首
一贫那可忍子亦老夫如晚岁难忘禄生平误信书相逢搔首处共是折腰初莫作高常侍狂歌忆孟诸老笔倦场屋今年方自如无为堕丹墨可便废诗书妙质嗟谁似修涂记此初摩挲和氏璧吾语亦?诸
题彭氏韦经堂
华堂语熟更琵琶渠向人前亦自夸棐几明牎那可负喜君能记鲁东家
公圭侯印照乡闾到了扶阳只汉儒不向师门论官阀未知囘赐可无殊
天宁寺清宇壁间韵
风历寒牎竹自鸣老谈还得片时醒挽君小住君知否恐有楞伽未了经
与王南仲李清宇夜坐十二月八日大雨
急景不可驻十年无好怀飘流还此日团聚且吾侪短日衣衫尽寒云雨雪偕昏灯照清夜安得酒如淮
喜清宇伯强自外县归
不见尊前两友生流年欲尽不胜情寒牎孤坐风初定短策同来雪正晴浊酒只今俱入务新诗从此试寻盟黄尘掠面无佳思乞得逢君眼便明
题滁倅燕丈文伯蘧庐
浮云过眼只斯须兀兀粘黐政笑渠万事悟来俱蚁穴一官随处是蘧庐已知要路真聊尔试问高怀竟孰如老树扶踈真可爱因君又欲感归欤
以黄公金华伯五字为韵上黄仲秉侍郎
求道固多岐我马玄以黄耳闻老叔度欲聚三月粮今日复何幸得上君子堂医门不拒疾请试囊中方先朝盛文物最盛元佑中我生百年後深思附冥鸿人欲天不违今复识此翁何以知其然风味如长公古货不易售八荒孰知音零落子云书尘埃伯牙琴我戅久病此属公听呻吟可笑朱汗漫屠龙费千金硬语干地轴奇辞拔鲸牙向来豫章公一洗空百家此灯不可传公实优昙华银河会可穷从公丐灵槎名如九鼎重笔有万钧力甘从颍川最厌就承明直顷时未承顔既见有矜色归语同舍生吾几类河伯
赠杨文伯
怱忽永阳城别我正月尾当时已念子山路石磊磈只今再相见霜风凋百卉长年走道路煖席能得几信知书作祟可但穷有鬼殚精谩屠龙适周终履豨欹危不少慑叹息子亦伟倒囊欲振子吾事真不避西州老次公采掇到葑菲肯令霜雪干凋丧杂蒲苇子才正牢落我意空愤悱勉旃无多谈寒醅緑如蚁
送杜仲微知容州
丁年不负短檠灯中岁危涂屡折肱自古诗人固屯蹇喜公今日少骞腾遥知去路方收秫预约来书定凿冰勾漏丹砂能寄否据床扶病髪鬅鬙
问杜叔异觅藤州簟
旧识藤州簟清寒惬病夫深宜荐黄你真可配青奴絶境无由致衰年政此须漫肤仍复汗君记法曹无蠧斋铅刀编卷十一

[book_title]卷十二
钦定四库全书
蠧斋铅刀编卷十二　　　　宋　周孚　撰古律诗
呈曾秀州原伯二首
叹息茶山老知名四十年惊看二龙在喜有一灯传厚礼慙虚左微材许诣前形神见公妙闭口敢言禅古人不可见此恨与生俱平日轻余子今年识大巫迷涂方此困羸瘵待公苏换骨宁无法聊烦举一隅
次前韵答原伯二首
食蓼不知厌雕籖踰十年唯蕲一语契不必万人传凛凛元刘上駸駸晋魏前须烦三昧手为变小乘禅涪翁所传法皎与日星俱举世沦燕说看公走郑巫至音常想像戆腹谩模苏安得空桑曲相从奏坐隅
寄宛陵陈丈
莫云低处是江东病眼凄迷夕照红千里相望空咄咄一书欲寄竟怱怱已休心迹嚣尘外更付功名笔研中遥想家居老彭泽晚年身世只僧同
次韵印老别峯壁间枯木二首
与世争春念已忘道人还许寄斋房草间翁仲真知已试问曾经几度霜
耒阳祠宇渺天涯幻事何须置齿牙肯伴石翁林下客优昙当有寄生花
再次韵前篇属印禅师後篇属选上人二首
老禅真与世相忘十载惊涛溅石房指似贞心人不解断槎素壁白如霜
阿师曾入丹渊室买马今年得锯牙树倒藤枯渠解写老夫真欲笑桃花
次韵赵从之喜雨
倏看半?莫云张无复烧空更夕阳螟□初逢辟邪玉畦塍真有反生香遥知涸泽还应涨便觉炎风也自凉囘互凶丰一翻手君看造物信难量
送黄侍郎仲秉赴泸南
召杜久不作公来甫朞年吾民亦何负今公返三川王命不可稽无由挽公船累累婴儿啼政复来道边惊鸿未安集叹息渠可怜公才岷峨秀风度晋魏前宜方次公驾可拍叔度肩兹行去中都江月六上弦虽云诸侯师我意终欿然孝友当处中此翁那戌边落日照归旌春江动离筵饯公野王筝老泪如迸泉
次韵寄士美
长夏苦不佳汤熨方少休床头得新诗恍若从子游絇烂晚花秀萦纡莫江流寒蝉久聒耳见此长鸣鸥吾友苏季子莫年专一丘相从寄琢磨喜子今得俦隋珠荆文璧子馈渠则酬寄声问平安忆此衰病不亲交半九泉老境集百忧能来叙离阔过是吾何求
再次韵赠从之并寄朝美士美
大汤陈元方小汤许文休向来京江岸政作汝颍游一随简书去寒江自湍流我瞻天际鸿渠叹波上鸥之子虽近交襟怀亦林丘缅惟两玉人非子孰可俦高标互晖映妙语相应酬鼎立照茅茨何日能此不句曲向荆溪迁徙非所忧得客三士间衰年更何求
听环上人琴
幽弦窈眇方秋蝇和音条鬯俄春莺断冰哀玉俱入耳听尽清商听清徵浮云敛尽江月明不意莫耳闻此声夷中知白骨已朽後来如师亦希有但忧曲古世罕听那不少徇时人情宁甘弦断挂壁角纒声鹿鸣渠不学
送俞君任
中岁厌乖隔此行几挽裾故交还去子老境孰知予雪屋传觞处春波解缆初相过每仓卒欲留重踟蹰身健宜加饭官闲剩着书它年赤车召留眼看相如
次从之韵招从之
学子今方竹苇如自怜老腹独空虚短畦小摘犹能饭荒径徐行可当车世事从来多卤莽吾侪何自有赢余肯来蠹简同籖整却恐令君得异书
许叔庸生日
酌公以京江潋之酒夀公以海蕃氤氲之香南山威凤下烟雾北岳老松凌雪霜十年隂功不胜纪僵仆为苏痿为起况复旌阳嫡孙子火枣交梨固应尔公衮元圭侍丹扆不待渠侬菊潭水千二百岁从今始
寄陈道人时在吕城窦氏庄
渠家五桂後卜宅近青郊老竹窗前干寒松屋外梢才抛汗脚袜真得盖头茅落日春山路病夫还解包
有怀陈杜二丈二首
容南老守几时囘更重看江上梅便热藤笙犹可漆未寒筒布会须裁
寄语金陵汉郡丞与谁同醉复同醒不须吊古乌衣巷且复寻春白下亭
寄幼安
送君城西原春水今凿冰两州灌瓜地一往竟未能衡门闭青苔欲语谁复譍招邀西飞鸿因得问寝兴向时金华翁与君尝伏膺清谈尚尊俎高标忽丘陵梁木果尔摧天理安可凭吾侪鬼揶揄可但世所憎霜风拉枯桑嘱君护茵冯我病比复加日饭那得升残年卧闾巷盛事望友朋得见君奋飞吾甘老薪蒸
次韵寄从之时闻游善权寺
曲槛临烟雨书来政独凭断崖青自献森树緑相仍胜践吾方梦长闲子未应聊烦相佳处衰老欲依僧
赠侯元英予病疗之而愈
此生毛发燎洪鑪二?駸駸更捣虚恶剧方渠甚炮炙残年非子已丘墟较量絶艺真神似惊怪羸骸却壮如莫道何顒百无着识君尝自十年初
题所画梅竹二首
东坡戏作有声画叹息何人为赏音雨叶烟梢出新意老夫知子用功深
駸駸老境困埃尘开卷霜林解笑人画地馋涎君莫怪十年魂断故园春
次韵朱子代兼怀君任教授年兄二首
吴门南望水漫漫拟欲高飞欠羽翰老境思渠甚饥渴尺书烦子问平安自知谱牒俱冰氏敢厌班资但虱官它日相逢吾有约秋霜侵鬓折腰难
粲粲新诗堕我前夜深霜月照琼田共惊败榻才三语大胜尘编更十年伏枥世谁怜老骥浮空君自笑饥鸢一穷似我那须怪解困吾曹始是天
别乡旧【乙未五月】
耕田畏秋旱我老将奈何清晨一叶舟凌此万顷波此岂我欲然食口如鴈鵞逢迎非本心慙负生积疴君看柴桑翁当时亦弦歌人前强磨洗谓与渠同科悠悠天壤间何向非南柯餐钱苟有赢吾愿初无多归从五?牛自种千把禾不学陶士衡衰年更婆娑
蠧斋铅刀编卷十二
<集部,别集类,南宋建炎至德佑,蠹斋铅刀编>

[book_title]卷十三
钦定四库全书
蠧斋铅刀编卷十三　　　　宋　周孚　撰古律诗
寄从之时闻黄丈仲秉初亡【甲午】
陇月撩人特地圆真成千里共婵娟尺书好附今年雁别酒尝听去夏蝉二顷未知何处是九原谁似此翁贤老怀欲语还惆怅肠断春江上水船
次韵题南仲诗卷兼柬廷珍【乙未】
新诗可但老夫降窥杜真能见牖牕静夜飞泉鸣远壑莫秋孤月印晴江弦从渠去虽难续鼎自君来信可扛银烛高张那得尔且揩眵眼伴残缸
次韵鹤林伸书记
不须沽酒别陶潜修竹隂隂翠满帘拂拭面前尘土案与君相对课楞严
日者吴九万精三命又精於相三命则吾不知骨相不媚则吾自知之
官槐广文舍愧子独来频老境宁高位衰年只病身平生长孺戆半世子云贫照影吾犹笑如渠岂贵人
赠胡应诚
欹倾老屋寄江滨曾见官居四过春两屐崎岖那惮远一尊仓卒不言贫旧游到此俱尘迹异县惟君是故人偪仄老怀无与语更炊香稻住逡巡
招陈生饭
别甑炊香饭吾方望子来难从瘦筇觅试着小诗催老语元谁听幽怀始此开虚庭伫明月相与少徘徊
次陈生韵
子肯来从我尘沙两鬓黄饥鹰那择肉老雁尚随阳蠹简真堪怨寒醅未易忘嘐嘐浴沂老吾敢笑渠狂
寄何髯
髯何不见二年余落魄京尘强健无淮上风沙尤可厌今年我亦白髭须
哭彦康次德裕韵
力学世不售甘心委埃尘悠悠长夜台一往不愿晨虽过贾谊年竟似黔娄贫施施者谁子佩玉拖朝绅交游能几何又复失此人妙语不可继老怀向谁亲忆昔共艰厄我躯犹子身右毂忽尔摧此去良苦辛岂无堂堂交政恐难与仁载歌黄鸟诗老泪淋衣巾
汪倅生日二首
寄语溪头赤鯶公只今为计莫匆匆直须整顿乾坤了却驾飈轮迓此翁
大儿文采汉於菟叔季駸駸汗血驹当有传家如此少请公但醉碧琳腴
金山十咏呈坦叔
奎文阁
煌煌百宝函珠璧烂星月惊倒西域胡祥光与天接
妙高台
江云隐檐楹海月净窗几安得德云来与渠同徙倚
付衣堂
大地不解容四衆俱欲杀不辨如是心定难消此衲
玉监堂
微风不动波莹可照毛髪谁解与渠磨寒空秋夜月
头陀嵓
余妖屏蛇虺老屋化金碧惜无柳柳州为铭嵓下石
雄跨堂
一辱云汉章林壑遂增价便是补陀峯还须避三舍
楞伽室
不见碧眼胡忽忽心未稳印心须此经烦君剩传本
吞海亭
谁云沧溟深一吸了无在试问何样人身如椰子大
浸月亭
寥寥清夜月现此亭中水谁能同斯游归唤寒山子
卷雪亭
方惊匹练横忽骇羣羊散纵使踣苍崖老禅唯解看
赵漕再可生日
不待丹砂入頬红长生元复自隂功但令仁与甘棠似甲子三周会见公
万顷春江一苇杭追锋归去觐明光明年此夜端门宴应向红云侍玉皇
一杯请夀碧琳腴倦客駸駸欲白须会见庙堂登圣相自甘山泽着臞儒
送周誉卿尉通城
别君所畦槐忽已?檐瓦三年望归船老屋勤扫洒只今十日欵信是天所假朝粳语已麋夜烛醉还炧儿童互窥觇有客如此寡观君岂癯仙鬓苍面如赭不应酸寒债亦复似东野怱怱从此去孰是知音者折腰易斗粟吾辈计亦下我场无良苗何由絷君马
何山人欲为僧
来偿绮语债各已鬓星星宿债吾方困迷涂子遽醒真为镜空老不负佛名经一纸龙锺语怜君独肯听
书日新烟江秋晚图後
莫年何处是菟裘逆帽黄尘子更愁开卷只今先有谶晚烟寒苇两沙鸥
题宣书记塞门积雪图此图真柳子厚所谓千山鸟飞絶万迳人踪灭者若孤舟蓑笠翁独钓寒江雪则以余诗见之
冰崖雪岭鬭巉嵓中有新诗子试参短笠轻蓑钓寒濑为君题出是江南
赵从之诗来次韵寄之
论高不蘧蒢语妙无摘裂堂堂正始流渠可补此缺斯文久不见老意今始惬摩挲斲轮具两手付已决吾闻古志士立操凛冰雪方其自树立政复谁识别书成付後世岂为儿辈设浮云虽晻欝孤月终皎洁此言如苦荼乞子甘齿颊
送李清宇因寄滁阳旧游
君行还过永阳郡忽忆老夫尝赋诗庶子泉头纳凉处醉翁亭上送秋时春来猿鸟应思我别後林泉定付谁为语东风木芍药暮年衰鬓不相宜
蠧斋铅刀编卷十三

[book_title]卷十四
钦定四库全书
蠧斋铅刀编卷十四　　　　宋　周孚　撰古律诗
赠相者
卧沙老木强雕锼正自旁人替子羞纵使今年果腾踏也应笑倒邓元侯
次韵张元功见贻
山林未成归须鬓各已老下田我方耘薄俸子始饱缅怀千里驾荒径宿秋草谁知剥啄声真来慰怀抱崎岖得一笑支拄费百巧羇穷了如旧但觉诗愈好青山艶桃李渌水漾芹藻惟时夏正中触热畏长道子车且休息我屋当洒扫觌面尚未旬语离无乃早槐隂可纵觞共子一倾倒但恐老伯松羞观太玄草
寄陈德厚【壬午】
駸駸边马骄漠漠楚氛恶妖区未灰钉剧阵猛刺斫向来百金躯垂老付沟壑头涔何必疗心悸还自愕平生陈孺子夙佩千金诺渠如早奋飞艰岁终有托那知亦蹭蹬正复同索寞污池杂蛟蜃丛艾纷燕雀穷檐倚楹叹抟击望一鹗祝君鲁曹子玉陛奏方略铭功灿燕石画像?汉阁平时万户赏端不羞卫霍屠羊反故肆吾分本藜藿
书王伟诗卷六言二首
玩世子方穷巷怀人渠已荒丘文举旧陪何尹退之今信宣州
政自磊磊落落不须草草怱怱尝兴怀後山老肯着眼豫章公
梦与辛幼安遇於一精舍予赋诗一篇觉而记其卒章云它年寄书处当记卢仝穷因赋此诗寄之
秋霜草花落梦君浮屠宫覉魂得清游短章见深衷破屋仰见天何人记卢仝相逢大槐国一笑仍怱怱与君十年交九年悲转篷君行牛斗南我在淮汉东修途缭山岳此会何缘同伏枕自叹息衰怀托西风啾啾篱间雀冉冉天际鸿担簦亦何憾吾生自当穷扁舟具簔笠久已藏胷中它年君来时苇间寻此翁
代人作孙尚书挽词二首
耆德今无几公谁敢比肩甘泉方旧籍京兆遽新阡清议今何负遗书竟莫传单杯无自奠老泪倍澘然平生玩鸥老韩孟复相逢暮齿俱三虎中途止一龙公今还此逝吾老欲谁从它日延陵剑犹堪挂墓松【公素与汪公翰林齐名复俱以谪去朝而汪公殁十五年矣玩鸥汪公零陵时所居亭名也】
寄赵从之
皖公城外佳山水经岁登临亦快哉未省曾逢玉蟾否已应亲吊石牛来洗空俗垢吾方羡收尽诗材子始囘紫笋旧芽应好在午窗春鼾正如雷
题薛希谊傲窗
平生湖海老元龙何事低徊向此中耻把旷怀陪聚蚁力将幽趣付冥鸿甑当堕处真堪笑锥到无时未服穷他日徵来豹林谷尚应义手对诸公
次韵杜正南讷长老
鼎鼎百年才一炊人生何处是真依百方莫放痴蝇出一语还惊俊鹘飞喜子解圆今日话看谁能凑此翁机不须更说衡山事只得渠家半芋归
冬夜怀陈丈侍郎
寒缯配新编得公章贡信日日望公归枯株借余润公今向何所寂寞返乡郡风江困沿洄雨岭倦登顿豨膏运方穿自古同此恨吾侪互惊惋公意谁喜愠新醅醇易醉晚稻香可饭已无越吟悲那有楚骚怨平生白鸥盟天与谐夙愿玉音久不嗣故岁行欲尽空斋拨残灰哀鸿有余韵系书元浪语安否倩谁问寒烛识此怀诗成泣余寸
答陈涣见赠
好学有如此肯来从我游闲名知未谢老面不胜羞政复勤三上行当让一头寒鱼在沮洳纵有不须求
闻辛幼安移漕京西
孤鸿茫茫暮天阔问君章贡何时发去年不得一字书今日又看千里月向来人物推此邦至人不死惟老龎请君剩酿蒲萄酒为君酹渠须百缸
送印禅师赴雪窦二首
拍板门槌且罢休又将竿木向何州瘦藤去处君知否袖有黄巢折剑头
师子峯高压白云当时此老最尖新百年旧事谁昭洗今日南来又蜀人
送向漕端叔二首【此絶笔诗也病中作】
断云踈处雨潇潇强挽归舟候晚潮除却王生贫病客更谁解识盖寛饶
纷纷宠辱不须惊且把遗编较两程不负虎丘山下语此翁真是老书生
蠧斋铅刀编卷十四

[book_title]卷十五
钦定四库全书
蠧斋铅刀编卷十五　　　　宋　周孚　撰表牋
天申节表【代知州】
千载一时幸遇生商之旦九州四海俱有祝尧之心得与羣黎同称万夀恭惟神功默运至道无为玩心赤水之珠静惟神合忘味金茎之露算与天同惟诞节之载临宜庞休之翕受臣拘縻外服梦寐中宸遐企汉仪莫获趋於东阁载歌周雅愿有过於南山
天申节表【代运使】
郁郁葱葱适生商之令旦皇皇穆穆讲夀汉之上仪协气横流颂声载起恭惟储精蠖濩探赜胚浑道妙环中不待崆峒之问神凝物表自有华胥之游载临震夙之辰倍集绵洪之祉臣偶持符节莫造阙廷俛惟拱极之诚不忘夙夜仰祝同天之算少効涓埃
会庆节表【代知州】
千载一时适契流虹之旦羣黎百姓俱怀望日之心顾兹守土之微敢後祝厘之请恭惟甚盛之德配乎祖宗不杀之仁周於夷夏用大钧而播物执左契以临民载临震夙之期实有绵洪之庆酌衢尊於万国咸戴皇恩握金监於千秋难穷睿算臣幸逢华旦阻在外藩孤迹零丁莫厠凫趋之列禁阍绵邈第怀鳌拚之勤
会庆节表【代运使】
真人应世阐流虹飞电之祥率土倾心起就日望云之想愿拟华封之祝欢腾嵩岳之呼恭惟皇帝陛下天纵聪明心传精一体孙谋而御极积厚德以重光宜嗣历之无疆获降年之有永臣叨分符竹远企冕旒奉都护之觞神每驰於北阙歌周臣之雅夀仰赞於南山
贺皇太子表
以新阳之令辰展大庆之殊礼自中及外式舞且歌恭惟皇太子殿下德性粹冲天资渊懿承祧主鬯共仰文孙之仁视膳问安辅成圣父之孝殊休格於千载喜色形於两宫岂止宫闱之欢实曰宗社之福某限以在外不获趋诣廷陛称贺
贺太上皇后表
岁元肇易夀典备成欢愉见於两宫祝颂周於四表太上皇后殿下德惟坤嫓明与日符虞帝期颐正资潙汭之助文王夀考实惟太姒之同共膺冈陵之休坐享云来之庆臣以符节在外不获躬诣阙廷
贺赦书表
庆典备成鸿恩诞布欢声浃於四海和气周於两仪恭惟聪明文思刚健纯粹履千载非常之运成百王莫备之功传继有归如唐尧之禅舜温凊不倦真武王之事文茂膺有永之祥大霈惟新之泽归尊於艾降休自天臣偶以薄材得官外服遥瞻天阙身莫与於走趋寅奉德音心第怀於跄舞
谢历日表
课新历於清台颁成书於下国缅惟孤贱亦被宠休恭惟皇帝陛下动必法天政先稽古体春秋之五始用以宅中演洪范之九畴推而建极臣幸备守藩之列得闻告朔之期敦劝农桑苟民无失时之叹不忘夙夜庶臣为报国之方
贺今上皇帝表
佑下民而作之君宝历幸逢於传舜有大德者得其夀缗仪复覩於尊尧自古所无幸今而见恭惟以乾之健重离之明述作之勤未尝敢怠温凊之问每退愈勤惟皇心自佚於宴闲故睿算倍膺於悠久载崇宝册已新唐室之成规亲奉玉巵更举汉家之故事成命一布欢声四来臣幸生盛时得覩熙事缅瞻天阙讲九宾具列之仪谨与臣工歌万夀无疆之颂
贺太上皇后牋
天休滋畀睿算增隆凡属覆临举同欢拚恭惟躬履慈俭性资懿恭夏以涂山共辅勤劳之业文惟太姒同膺夀考之休稽简籍以未闻罄中外而同庆臣以在外不获趋诣阙廷称贺
贺太上皇帝尊号表
御图三纪龎恩固结於方维冠德百王鸿号聿崇於典册事瞻前而鲜俪裕垂後以无穷神人叶谋华夏胥庆恭惟太上皇帝陛下宪天覆育体道冲虚性静而仁自存诚着而德弥卲皇文焕而与尧克配圣武昭而惟汤有慙顾衆善之兼该宜徽称之备举刻之琬琰而不朽参之典谟而益彰天子有尊用极养亲之孝羣臣归美庶伸报上之勤属明时缛礼之成致下国欢心之写臣滥膺郡绂阻簉朝班欲尽形容日月每难於绘画第深赞颂山川愿等於久长
贺太上皇后牋
礼严宝册尊上徽称益昭母道之崇庸表坤承之助涓辰叶吉率土交欣恭惟太上皇后殿下居顺以履中躬俭而节用上齐明德下广慈仁延福禄以绵绵宜子孙而蛰蛰臣幸逢华旦忽覩盛仪入贺两宫虽莫陪於舞蹈仰祈万夀第自极於欢呼
贺皇帝表
养莫大於尊亲方上玉巵之夀名必归於有德载扬宝册之仪喜溢两宫庆均万国恭惟太上皇帝体乾之健振炎祚於复兴太上皇后以坤之柔佐洪休於有永凡属照临之下悉蒙覆庇之功恭惟皇帝陛下道本传心孝能继志谨一日三朝之礼未尽答扬竭九州四海之供曷殚敬爱惟缛典之备欲光於前後故徽章之上宜至於再三诞布尧言仰知舜慕凡百王之未有诚千载之罕逢臣职在淮邦神驰天阙逖闻盛事拜莫厠於鵷行第与斯民懽有同於爵跃
贺太上皇帝表
缛典告成乃千载罕逢之会慈闱笃庆实万世无疆之休凡与见闻惟增舞蹈恭惟太上皇帝陛下配天其泽与物为春曰希曰夷玩意无为之境惟精惟一传心有道之君谓世世修德莫若於文王故巍巍成功难名於尧帝已涓吉旦诞受徽称事掩前闻裕垂後裔臣滥膺郡寄邈在淮堧呼传汉岳之三莫陪近列福赞箕畴之五第竭微诚
贺太上皇后牋
谷旦既差缛典备举表九重之孝治动万国之欢心恭惟太上皇后殿下象体坤承德侔天作褘衣助祭昔严祼献之容玉册扬休兹尽推尊之义实养亲之为至诚旷古之所无臣幸值昌辰逖闻盛事郁哉佳气瑞已验於书云介以夀祺明永瞻於俪日
贺今上皇帝表
诞膺骏命不忘付托之公尊上鸿名庶尽答扬之义礼已涓辰而告备事诚旷古以无邻圣德何加民心胥悦恭惟皇帝陛下善继其志允执厥中亿万斯年续绵绵於周历五十而慕体业业於舜心谓承顔顺色未极於养亲故崇德广业乃彰於致孝载扬徽号属在明时臣遥企天光欣闻帝诏称觞上夀固莫测於嵩呼稽首扬休实愿同於虎拜
蠧斋铅刀编卷十五

[book_title]卷十六
钦定四库全书
蠧斋铅刀编卷十六　　　　宋　周孚　撰表牋
贺太上皇帝尊号表
酌皇祖之令章徇圣子之诚请爰差谷旦诞正鸿名凡在覆临惟均鼓舞窃以尊亲者孝之极致得名者圣之所难考汉未央之朝尚多阙礼视唐兴庆之册未极徽称犹且载在信书以为盛事举此一新之典自我重明之时恭惟受命穆清宅心昭旷仁出於性小汤武而不为德积以诚与天地而相契宸章焕於奎壁皇威肃乎风霆集列圣之大成适千龄之嘉运茂膺宝册以介夀祺方讴歌朝觐之归盖尝荐舜摠神圣武文之运用以尊尧惟事宏业钜而难以名故词复言重而尽其美自今创见于古尠闻臣去国年多瞻天意切与五帝而六幸亲逢於盛时称万夀者三恨莫陪於此日
贺皇帝表
爰历灵辰载崇徽册尊亲之义曲尽爱敬之心两全恭惟太上皇帝躬神圣之资而宅中太上皇后推俭慈之化而辅内虽不可名言如天地之运而凡所临照如日月之明既夀而康式燕且喜恭惟以下武之圣继重离之明继志述事之勤未尝少懈视膳问安之敬不以自劳辑百王未定之仪彰千载莫逢之庆惟发舒盛德号难袭於寻常故启悟皇心请特勤於一再尊称既正孝治愈隆臣身处塞垣心存天阙厠奉常之列愧常効於謏材拜上合之章恨莫陪於盛礼
贺太上皇后牋
日时协吉典宝告成孝治发於内朝懽心浃於寰海恭惟侔尊宸极嫓德坤元并大明而御天扩至慈而育物大禹建夏自涂山而肇基太姒于周得武王而为子爰对膺於徽册用仰答於洪休彤管生辉紫躔增耀溥天率土共仰严君之尊亿载万年躬受圣子之养臣以在外不获趋诣阙廷称贺
贺太上皇帝表
孝治增隆正虞舜养亲之日帝龄默畀协唐尧巽位之期载籍莫闻神人同庆恭惟凝神物表探赜环中斋心服形躬履黄帝之训深根固柢不忘老聃之言惟恬淡寂莫而德以全不吹嘘呼吸而夀自至福有同於箕翼算行倍於松乔付大器於笑谈已光于古纵宸心於闲燕其始自今欣拚所同形容莫既臣幸生盛世得覩殊休载驱载驰方愧皇华之选如山如阜第歌天保之诗
贺太上皇后表
涓选令辰肇称嘉礼徽音既嗣懽颂交腾窃自载籍以来历数宫闱之盛虽能肃齐嫔御以正六寝之仪未有奉承舅姑亲飨一献之礼集兹盛事允属昌时恭惟义重继承恩深燕翼眷惟圣嗣有肃雝无射之勤相以元妃尽儆戒相成之道诞敷明诰光正徽称日遡月以为明隂与阳而分治臣幸生昭代得覩殊休喜溢两宫复见葛覃之化庆流万世载歌瓜瓞之诗
贺皇帝表
涓吉日於泰筮崇徽称於长秋庆自中闱欢均外服臣闻亲迎于渭开周受命之祥厘降于嬀助舜奉亲之孝惟今载见於古有光恭惟体德圆穹匹休圣父躬问安视膳之敬不敢怠遑推求贤审官之心尚资儆戒采淑德於彤管正常尊于紫躔日月增明天地奠位臣滥持符节阻造阙廷捧万年之觞虽莫陪於下列上百男之颂窃愿效於謏材
贺南郊表
升烟泰坛肆眚象魏协气蟠於穹壤欢声徧於迩遐臣闻非天子不考文惟圣人能飨帝代尧主祭舜德感於百神推稷配天周命隆於二后兼兹盛美属在熙朝恭惟齐圣广渊刚健纯粹振坠典於千载之後追遐踪於三代之前年谷屡丰兵革不试祗承圣父之训仰答皇天之休荐明德於粢盛导至和於笙磬烈祖并侑羣灵毕从省牲眎涤之辰积隂顿革奠璧献斚之际祥光四临备熙事於一朝均湛恩於万?胞阍咸喜囹圄一空非曲尽於宸心曷默来於灵贶臣魂驰帝阙身系塞垣当宣室之受厘莫陪清问为元和而作颂第切丹悰
代赵漕谢转副使表
忽奉中俞备闻外计人共骇其非据臣亦慙於罔功臣猥以謏材滥膺烦使一持使节三易岁华以其承命之勤委以捄荒之政凡捐除租赋使无追呼之扰与振发仓廪以消流亡之忧皆圣训之所裁顾臣劳之安有方自陈於疲?庶少窃於安闲成命再加初心有愧况臣孤根难植小器易殚自顾缺然无左右游谈之助其惟致此尽圣神特逹之知恩大难酬感深以泣恭惟尧仁宅下舜智察伦谓着在三尺之文莫非宽大故差择百城之寄要在廉平不谓迂儒亦玷华选臣敢不只承德意遵奉诏条期在富民敢较米盐之细谨於律下誓怀氷蘖之清
会庆节表
皇天育圣肇开长发之祥良月应辰式记诞弥之候自南自北以舞以歌恭惟钦明文思刚健纯粹别白贤否则帝尧之哲覆冒夷夏则文王之仁式休命於九围接大统於千岁惟克明其德既与日以俱新则於万斯年宜配天而罔极茂膺百福以锡庶民臣职缀内朝身居外服虽心存天阙不忘子牟之忠而躬奉帝觞更切倪宽之意
谢赐历日表
钦崇天道器爰正於玑衡敬授人时书乃颁於正朔凡叨宠锡举极欣荣恭惟皇帝陛下凝命宅中奉元养物法传尧历析因夷隩之得宜纪叙禹畴岁月日时之无忒推圣心之所在重民事以惟先臣滥领郡符获承帝诏农桑是饬愿登丰稔之年财力有余共乐舒长之日
代赵漕除总领谢表
出将使指专一道之转输入备省曹职六师之馈饷狃於徼幸窃自兢惭窃以楚润之军为今劲旅江浙之地自古富州惟漕挽之计至繁故总督之权亦重粤从近岁皆出宸衷必须通明详练之才始称奬擢甄陞之意如臣之戅於世少伦坐閲岁时空有伐檀之愧顾瞻侪辈独无横草之功当明命之载临骇误恩之无自此盖伏遇至明普照大度兼容舜率下而以仁汤用人而惟已谓宿兵于外今惟两淮之多而将漕于东臣实四年之久意其更事可以责成臣敢不酌敛散之宜严督程之法均通货食军所需而悉供钩考簿书吏有奸而必去庶尽疲驽之力少酬覆焘之私
代解寺丞新到任谢表
负江介淮兹为名郡续长补短以付下臣拜命自天寄惭无地伏念臣少飘流於异域晚值遇於圣时特怜孤忠锡以宸翰粤从常调推与中铨方差择以佐州旋超迁而领郡迨辞丹陛留官中都一叨大农之除复历四年之久偶缘人乏俾绾宜春之章又以食贫令易建安之组当隆恩厚施之叠至顾绵力薄材而自羞视事之初抚躬增愧兹盖伏遇舜仁博施汤德懋昭知臣艰难颠沛之时粗能守节察臣踈远覉孤之迹初不因人録其葵藿之诚责以涓埃之效臣敢不恪遵令甲祗服训辞夙夜惟勤上体焦劳之意毫厘不扰下安疲瘵之民
蠧斋铅刀编卷十六

[book_title]卷十七
钦定四库全书
蠧斋铅刀编卷十七 　　　　宋　周孚　撰书
上陈侍郎书
孚不佞诵阁下之诗文愿见者十有五年矣曩阁下奉使诸郡也孚以居家艰而不克见迨阁下自典客而归也孚以拘法禁而不敢见中心盖尝怏也以谓世有若人焉不能一拜履舄诚非学者之愿然尚有可诿者曰地远而不能致於前尔今也再过吾里而吾适有所龃龉焉则信吾命之穷也夫穷於一世何害吾欲与古人相角逐今有如古人者而不得见则吾行何所矜式言何所折衷伥伥然何以追配於古人哉此某所以窃自悲其穷也怀之久矣今阁下来开藩於此而某适为民於此盖向之悲今之幸也阁下之位尊矣攀援者衆矣位尊则誉谀之言厌於耳攀援者衆则请求之烦厌於心而某木讷於言固非能谀者以贫为常又不敢辄有求於人尝自以为出於二累之外是以敢肆言焉某幼而读书自知於时事阔踈以功业富贵非我所能致辄欲自托於文章而学之十年所趋愈上而所得愈钝盖尝取左丘明庄周太史迁之书而学文矣而其文终无汪洋自适之态取屈原苏李建安诸子之诗而学诗矣而其诗终无浑厚不雕镌之妙以为所学者非则古之人盖有以是成者矣以为所学者是则某之卑污蹇浅者独何欤二者交战於中而不能释阁下今学者之和扁也必有砭石焉傥肯为某一举手乎谨取旧所着诗赋杂文六十篇合为一编以献幸阁下一观之不知卑薄之质尚可息黥补劓以希古人之万一耶抑亦终碌碌而已耶语有之读书三十年不如一诣习主簿此某今日之志也惟阁下察之
上虞相书【辛卯】
七月十七日左迪功郎周孚谨斋沐裁书再拜献于仆射相公钧座天下之士言利害於相公之前者日不知其几人虽甚迂而不可行相公亦未尝斥絶之也相公雍容於庙堂之上而智者陈其谋勇者献其决能者出其伎何其用力少而收功多也某迹虽踈外其托於陶钧之内亦久矣不敢匿情而思效其愚非有他说也相公方博采天下之言以见於政士亦方驰骛於言以求售孚不佞於是事偶有见焉是以愿私告於相公求以决择之惟相公寛其罪而使毕其说幸甚幸甚夫天下之事不难知也而天下之言为难察也世之事衆矣吾不敢臆度而自用也必使夫能言者言之而後为吾用焉此常理也然人之情贫而欲富贱而欲贵凡纷遝於吾前者皆有求於我者也有求於我则其言必思有以悦我矣故常俟吾之巇而为之辞吾苟乐其甘而不核其实则施之於事其能有成乎故曰知事非难而察言为难今相公之秉政再朞矣天下之策士来言於相公者不一其事体最大而言之不辍者强敌之未平也当明天子宵旰於上相公夙夜经度於下而议者能言之亦可尚矣而某窃疑焉夫天下之人固不可以不信而亿之然亦不可不先觉其情也天子与相公之欲成是功也切故彼亦乘吾欲进其说何则进退抑扬之途在是人孰不乐富贵而恶贫贱亦何肯以难售之语而自取弃置也哉是以喋喋之辞日有闻也且今之视敌当如越之视吴范蠡之在越越王屡召而与之谋蠡终不轻告之也蠡非不忠者而迟囘如此盖劲敌之所在谋未成而觉与举而不中俱为後忧此蠡之所以为难而今议者易之是人人皆过於蠡也且所谓知兵者古亦罕矣而今之世人人能之是可信乎夫招徕中原之民要结外夷之援示欲战以使之畏纵反间以令其疑议者之言不过此数端耳贾生有言听言之道必以其事观之则言者莫敢妄言曩张丞相之当国急於平天下之难而欲求速成之功当时之嗜利者亦尝以此借口矣张公不察而兴符离之师迨王师至符离言者所陈未尝有一验也夫以是药攻是病既不效矣而复进之此庸医之所羞而今议者之所尚也且自为是言亦踰岁矣其效犹前日也苟穷之则曰王师未尝兴也师兴则应者至矣是复以符离之役要我也刘裕之平燕平秦其功亦所自成顾其兵力如何耳初不闻以是数者为先务也凡此恐非其诚也恐所谓求悦我者也万一不察其肺肝而隂受之日复一日徒为议者富贵资耳国家何赖焉相公何赖焉以相公之英姿絶识岂不知此特曰吾将以是来天下之言耳夫人之品不同故其趋向亦异且古之为国者类皆渊深沈鸷之士成之而浮躁轻肆之徒败之是二人者不并立也彼进则此退矣某窃恐相公本乐闻天下之善而徒有纷纷者溷视听也天子以宗社之重付相公天下以平治之功望相公相公之志亦何尝一日不在中原也夫事患无其志尔志既定则功将何逃伏惟相公深考秦誓之戒而却暴虎冯河之言以来渊深沈鸷之士不肆不惰以伺骄淫之敌质之於古断之於心夫岂无隙之可乘而焉用是哓哓者哉诗曰有漼者渊雈苇淠淠区区之戅惟相公容之不宣
上梁参政【辛卯】
某闻汉人之谚曰孰为为之孰令听之天下之言岂复有悲於此者乎夫士当穷厄摧折之时力学自修不敢少堕其意非苟然也而伥伥一世卒无所遇至於鬓毛颁白而甘老於山林岂其意哉扬雄号为不汲汲於富贵者其着书也曰吾以待後世子云耳疑其不求世之知也而其论王阳贡禹则曰明星皓皓华藻之力欤观雄此言盖亦自伤其无能听之者故自分於碌碌而不悔也士而至此可不为之大哀乎今某之不肖何敢自附於雄而读书为文亦久矣方其应进士举也摈於有司与以家艰而不得与者凡二十年朋旧交吊之某以为士之学非止为利禄计也今虽穷不可自弃故取古之书自六经而下悉观之而於楚人之骚太史迁之史唐韩杜氏之诗文尤切学之私心盖尝髣髴其一二而朋旧见之者始吊其不幸而终笑其迂也且天下之人方以襞积故实为学骈俪对偶为工雕绘其辞支离其义而已之所好独与之违则阽死於沟壑亦宜矣而某亦不暇恤也丙戌之春相公知贡举擢於稠人之中使与一命之宠向之笑者为之惊夫学不适时而得科第人之惊也固宜而某亦恐其名与实违而为知已者之累也取向所切好之书精思而熟读之迨今六年矣夫性之拙者其用心必专而又自去士而吏其穷愈甚是以愈欲自托於斯文故凡愀然而悲释然而喜忾然而欲泣者皆见於此其心自以为于古有毫忽之合而世之笑者愈衆盖爱奇者以为拙尚新者以为陈而乐放纵者以为龌龊也屈马韩杜不在世吾将於谁质是非哉此某所以虽鄙弃於人而不之怼也虽然犹有惧焉盖未尝自致於相公之前也古语有之兔走归窟鸟反其乡向日骫骳之文前辈所谓声律记问破坏其体者相公既已辱收之矣今之所作虽未敢以为是而比之前日则心颇无甚愧相公其忍逆弃之乎谨取诗赋杂文合四十九篇以献机务之暇幸一观之且某之心力殚矣而穷亦甚矣苟於此而不之遇焉则某终身将无望矣昔人有赋褰裳之诗以饯人者其人曰吾在此敢勤子至於他人乎是亦区区之愿也不宣
蠧斋铅刀编卷十七

[book_title]卷十八
钦定四库全书
蠧斋铅刀编卷十八　　　　宋　周孚　撰书
答史千伯强书【己丑】
辱书加之以甚重之名责之以所不能为之事伏读再四惕然以惭向仆见子於稠人中其饥寒困苦既与吾类即之语而所学所守适有相契者故妄意求交於子不曰吾有道德文章可以为子之师也子何所见而为今言乎吾意子言之失也始仆之读书盖未尝与世相闻其用心僻其信古笃迨今辛苦而得之者皆时辈之所笑也而独甘心焉子乃欲创相擦拭以夸於人子何恃而为此子路使门人为臣子曰吾谁欺欺天乎子何以异此从子之言则世必有以僭议吾而妄命子者矣吾为此惧虽然方吾见子也以为与我同类者今而力拒子之言则似少戾夫仆非拒子之相琢磨也不欲子之以此名相号召也攻苦而食淡穷则无所愬言则无与应伥伥然困於世凡吾之学此其效也子苟能相从於是而无怨焉则吾将分坐而处子矣何必师之云乎子其思之不宣
与彭郝二学正书
孚再拜昨日辱宠临委谕谆复诚爱我厚知感知感鄙性执愚与人不疑曲非但今日也不知能见谅否古人有言人心不同其如面焉世之人孰不乐富贵而恶贫贱而孚之性则乐贫贱而畏富贵者也芑藿之食甘於五鼎繻接之衣煖於文绣徒步而徜徉以为安车驷马之不如也自得一第十有二年而始书一考中间欲应所谓词学科者习之岁余忽自笑曰吾应是欲何求哉乃舍去吾子观之仆岂汲汲於宦逹者自到此所行所言吾子亦熟知矣餐钱稍赢得百亩田以归老此语不但对吾子言之也凡相识者皆知之此仆之志也至於荐举一事非徒不出诸口亦且不萌诸心然与人同居一州既为吾之长不敢慢也不敢谀也要以如礼而止则吾之道毕矣吾亦何所冀於人哉然平常知我稍深待我稍敬苟以是来则姑受之以不逆其意安有平日以衆人遇我而一旦号於人曰此吾知已吾将谁欺乎如曰既为是官则当受是举是荐举之法以官而不以才也是岂设法之意乎仆才既在人後矣乃於此冒昧而受之是无耻也读古人之书而为苟贱无耻之事纵仆不自愧奈友朋何且既非知我者是必怜我而与之也怜而与之是黔敖之食也饿者之所不受而子为我愿之乎凡此幸吾子思之昔夫子於季孙而不食於少施氏而饱曰少施氏食我以礼此先君子之所行也?何敢忘焉吾子行将仕矣亦不可不熟讲之目疾未愈草草上状殊不尽所怀幸照詧不宣
代人上监司书
人有身处於尘坌之中而心希乎云霄之上者世皆笑其狂而学之者虽槁死而不悔也问之则曰吾何忧焉安期羡门之属皆在世哀吾志而授之道则吾愿获矣夫其难也如是而世又且笑之然学其道者未尝辄自弃也然则天下之事其可以一难而遽止乎伏惟明公才大而德宏视明而听聪以天子之命按刺一道凡八州之吏惣千百焉莫不奔走乎後尘而俯伏於前列是亦缙绅者之安期羡门也夫槁项黄馘老於穷山惟古之所谓仙者不哀之尔使其少动心焉则决不汨汨逐逐而夭且亡也此某所以有今日之请也明公之驭吏也可谓寛矣而某适得隶麾下明公之待下也可谓有礼矣而某尝得承顾眄之末是其幸也天所赋也明公岁得上其属於审官而某困於选调亦久矣不识明公其将舍之乎抑亦为之动心也明公方蒐猕英豪而进之朝而某辄有干焉不谓之妄则谓之僭然某之肺肝明公固已察之虽其材不足以备采择而其朴诚之操兢兢而不敢犯法者敢自必也譬之安期羡门之於人也岂必待如已者而後授之道哉苟以其志之坚而有动於吾心则足矣今日之事升之而青云焉抑之而污渠焉嫓一毛於泰山高寸木於岑楼在明公一言之间耳和扁之侧病者呻吟岂惟病之剧而然盖亦有所望焉尔诗曰未见君子忧心忡忡既见君子我心则降区区之意惟明公矜而怜之
小简
寄周日新
十月十一日得来书正月十四日扶病作报後三日而取囘书者不至以前报未悉又病少愈因再作此纸
某自相别以病絶不作诗所寄上韩子师诗大意似矣而工夫未甚至此病亦只是读古人书未造要耳切勿信言诗者说活法夫前辈所谓活法盖读书博用功深不自知其所以然而然故活法当自悟中入悟自工夫中入而今人乃作一等不工无味之辞而曰吾诗无艰澁气此活法也苟如此则三百六篇并离骚可焚去矣此非可造次后山盖云学诗如学仙时至骨自换第勿怱遽优而游之餍而饫之久则至矣近年人倒以诗为容易故卒不造古人藩域老兄盖学诗二十年矣三折肱知为良医故此奉报他日有便人幸寄示近作诗一二首当续録拙句相报也
寄解伯时
江津语离劳长者远出讫今皇愧人至领手教欣审别来台候万福孚初八日交割连三日有会十一日方诣交代许立者且留过是日发遣耳范三哥归闻尝相见不知渠何日过江辛幼安书中云云亦愿有向来所传所幸者有颇不相悦者沮之耳辛戒小人以且痛忍臧否不知是可忍乎吐之则逆人茹之则逆余以为宁逆人也故卒吐之此东坡平生得力处也岂可以一官而改耶一笑孚三两日间事稍定当别拜书次不宣
又
日新来问面江之阳自有出处已捡与渠看君要议论文字莫须更读些书否他事可用术致此事恐不容机械可得也发一笑耳缘肺气与痔疾并作极无善况未面切冀保重不宣
蠧斋铅刀编卷十八

[book_title]卷十九
钦定四库全书
蠧斋铅刀编卷十九　　　　宋　周孚　撰啓
谢虞丞相啓
擢从冗散之职畀以师儒之官衆为嗟惊自慙徼幸伏念某受才肮脏百无一堪触事屯邅十几九踬昨叨一命之宠已踰五年之期惟穷边之剧繁不容尸禄而文吏之龌龊或至辞难属新例之举行自故官而汰去方其襆被之际几有向隅之悲虽穷当益坚自甘踽踽之诮然老其将至不胜皇皇之心岂谓高明见録微小赋以斗升之禄俾与簪裳之游罔使盛时复有绵蛮之叹更怜薄伎得尽侏儒之能况某少多病而今益衰壮嗜学而晚弥甚常忧尉曹之责恐非书生之宜精神疲於徼巡术业荒於奔走惟今所授实自本心俸入厚而足以活妻孥符檄亡而可以閲文字率尔而得恍然以惊兹盖伏遇大有以容明而无蔽才之钜细各收其用人之邪正洞察於中谓朽株犹足为薪而老马尚能识道故推大惠以及小夫仰怀濡手之劳愧无以报惟有铭心之感誓不敢忘
代辛滁州谢免上供钱啓
比陈危恳方窃战兢仰荷至慈特加闵可民免追呼之苦吏逃稽缓之愆戴德无穷感恩有自伏念某偶以一介得领偏州较之两淮实为下郡地僻且险民瘠而贫兵革荐更慨莫如其近岁舟车罕至叹有甚於昔时忽於疮痍之余督以承平之赋符檄相仍而至官吏莫知所为虽载在有司当谨出纳之数然验之近制尚有蠲免之文云不敛民实为罔上不避再三之凟庶期万一之从逮被湛恩实逾始望某官仁不间远明可烛微伊尹佐君耻一夫之不获周公在内期四国之是皇故令穷陋之区亦在怜悯之数向愁与叹今舞且歌某恪承德意遵奉诏条仰惟钧石之平不遗小物敢有毫厘之扰以速大尤
代运使贺同知沈枢密啓
伏审光奉纶言晋参枢筦处百万宿兵之地已赖筹边同二三执政之臣益资强本明良胥会夷夏竦闻恭惟某官学践圣藩材优国栋贯穿百氏为时儒者之宗精白一心励古王臣之节自茂膺於注委即入赞於几微奸党革心正人增气眷惟右蜀实控西陲整我六师方倚召公之翰驾彼四牡式遄山甫之归旋疏丹陛之恩再畀青氊之旧惟天下之望所属故圣主之眷愈隆兵柄有归国势增重谟明帷幄非如晦莫能筹之忠结冕旒见夷吾可无忧矣夙夜仰陪於基命精神坐抑於遐冲即观锺鼎之勒功共庆台衡之正位某自怜孤迹尝望末光谁知簪履之微复处鑪锤之末一枝所托幸安鹪鹩之栖大厦既成敢忘燕雀之贺其为向慕罔既敷陈
代漕与同知王枢密啓
恭审光膺明制峻贰元枢仁贤彚升华夏均庆某官受天间气为世德人柱石之材足以持危任重蓍龟之智足以烛微察幽以一代之元勲膺两宫之隆眷当上圣抚重熙之运而明公为同德之臣入赞本兵亦已踰岁凡折冲尊俎以制四夷之服与垂绅廊庙以佐万机之平所言无毫厘之差其效如日月之见追兹进拜盖将责成虽卒是伐功有资借箸之画然质诸舆论可後告廷之除伫从斗极之司遄正台衡之任某自惟疵贱久赖陶熔趋进未谐怅方违於此日攀援有自喜独倍於他人寸心所怀尺牍难尽
代贺叶留守啓
伏自顷者易镇南荆抗旌西蜀相望百舍缅惟跋涉之劳欲致一书少効寒暄之问适以筋骸之疚退安闾里之居既乏使令莫附置邮虽攀援之意未始少变而弛旷之罪其何以逃非大德之普容岂细故之可略兹承使节归尹别都新命一闻孤悰增拚恭惟某官以伊皋之业值唐虞之时智略足以烛微器识足以任重出临方面靡容毫髪之奸入佐经常不益锱铢之赋爰总戎於武部旋承命於枢廷睿眷弥隆舆情攸系唯此保厘之任实为柄用之阶以理而推数日可待路车乘马少淹南土之居衮衣绣裳遄俟东都之逆自惟菅蒯尝侍门墙拯困扶危韬瑕匿垢不敢忘提耳之诲何以报沦肌之恩兹以卑身复托大府虽循墙以省昔虞三虎之疑然引袖自怜今有二天之覆伫待荧煌之坐少陈危苦之辞
与交代啓
唱第彤廷已叨下列备员外学复玷後尘饰陋质以续貂窃虚名於附骥静惟幸会曷易名言某官地望高华天才敏卲文兼政骏之富经有韦平之明分教于兹閲时已久虽邓公雅志不卑博士之官而贾生妙龄宜在大夫之位伫拜褒嘉之命即跻清峻之班岂惟校秘籍於鸿都盖将明典纶於黄闼某幸逃汰斥得奉终更仰觌高标已慰倾瞻之素敬循余矱更逃旷败之虞感愧之诚敷宣罔既
与赵漕啓
偶缘末第窃薄禄于胶庠幸以鄙身托余庥于旌棨惟大府材能之会而台闳德望之隆乃令寒陋之资辄冒师儒之宠倾依惟旧瞻觐有期恭惟明允笃诚靖共正直文虽华而济之以质学既富而处之若无入典郎曹详练之材已着出临辅郡循良之誉复闻当独冠於鵷行尚少淹於龙节取与以道民不告劳剸裁有方吏皆知畏顾星轺夙驾已殚四牡之勤而公衮遄归伫正三台之任重惟庸妄特荷知怜既绍介之不先仍光仪之未觌固已窃闻於道路盖尝辱问其姓名今者猥以画墁之心来効执鞭之役惟明且恕少弛衔辔之威虽贱而愚终冀帡幪之赐
蠧斋铅刀编卷十九

[book_title]卷二十
<集部,别集类,南宋建炎至德佑,蠹斋铅刀编>
钦定四库全书
蠧斋铅刀编卷二十　　　　宋　周孚　撰启
谢赵漕举状启
投闲置散衆所鄙夷嘘枯吹生独加论荐心自知其徼幸人亦为之叹惊窃以拘而不通世士谓之朴学鄙而可厌古者以为陈人是皆讥嘲谤骂之由终非富贵利逹之具苟不先於伏匿将自速於谴诃惟某之愚以此为戒既二累之所萃虽百穷而是甘坐閲两朞自揣无能之质未尝一字妄干不韪之诛区区簿书之间踽踽流辈之後顾食浮而自愧将岁满而引归盖毁瓦画墁方切悲於此日岂乞浆得酒敢辄望於他人不谓误知特形公举奬拔出於非望褒称过其所宜辞避靡容兢慙愈剧此盖伏遇某官持心寛裕秉德靖共以识拔後辈之公任作新多士之寄虽知惮於冒昧不忍使之弃捐断自高怀以收孤迹然某禀资甚薄得数复奇强以散材来与衣冠之列尝期莫景决为农圃之归虽此际以被恩终何阶而报德其为感怍未易名言
与运干啓
飘零异县第深向德之勤邂逅同僚幸有趋风之便方承庇赖但切欣愉恭惟某官才高一时学贯百代蕴儒?於席上操履惟纯条婉画於幕中声猷甚着方皇家蒐猕遗材之际正贤者腾踏要津之时不待终更即膺峻擢丹凤紫泥之诏金马石渠之班衆所共期言非为佞某来从农圃滥玷官班惟玉在山虽余辉之可借与骥同皂顾鄙心之甚慙倾依之诚敷述难尽
与向漕啓
伏审芝封疏宠玉节生辉以一代之伟人任两淮之重寄凡居庥庇举切懽愉共惟某官地望高华天姿超卓蕴渊源之学故能致远以钩深负通敏之才足以拨繁而治剧以儒术而饰吏事仗节义而结主知比奉隆恩出临剧郡欺诞之风顿絶严明之誉蔼闻奏最独先酬功可後已试抚摩之政载畀澄清之权惟兹边方实今重地非萧何转漕何以成汉家万世之功非刘晏斡旋何以复唐室两京之旧佥言允协圣意有归事业迥出於古人功名当验於今日剸裁以道俾属郡以妥安弹压有方虽强邻而慑伏第恐未温於坐席已闻促召於锋车某职忝冷官分甘寒谷自怜两岁閲蠹简以徒劳谁料一朝登龙门而有便其为忻快未易敷陈
代向漕与龚参政啓
疏恩秘殿均秩辅藩凡属私人举兴善颂共惟某官柱石任重蓍龟察微陈善闭邪有孟轲氏之敬献可替否得晏平仲之和出逢千载之辰存被两宫之眷讲明国是排斥官邪积年之弊既除太平之功可俟而力输诚请愿解繁机委大投艰虽上心之未巳辞隆辟宠奈公意之莫囘恐桑?之未移即锋车之促召某偶从泥滓得在钧陶薄氷深渊方有战兢之惧震风凌雨尚赖帡幪之余炎歊在辰旌棨就道愿谨茵冯之节以为邦国之休
代贺王参政启
光膺纶綍之恩进贰钧衡之政凡居庇覆举切忻愉恭惟某官博大闳深高明谅直辞章圭璧配光焰於六经气节氷霜镇浇浮於百吏辍自北扉之直峻执中枢之权四夷革心六师增气才无施而不可位每进而益隆爰被圣知晋参国论贰公弘化虽方奉於册书经体赞元尚犹虚於揆席伫闻爰立以副具瞻某久辱误知忻闻新命托身鑪锤之末虽自昔年驰魂墙屛之间更怜今日暑雨方霁薰风载凉更乞相六气以节宣慰四方之愿望
与新知府解寺丞啓
光奉丝纶荣分符竹平时浙右既风采之想闻此日淮堧复云天之幸仰先声所暨舆颂翕同某官造识高明负才宏博机藏不测既能应变而出奇刃发有余亦可拨烦而治剧仕涂峻历主知亦深爰从内朝之班式畀侯藩之组曾未踰岁复加眷恩矧惟仪真旧号名郡江山明秀风物夥繁倘非遴选之才莫称抚摩之寄试望之於冯翊圣主之意有归召黄覇於颍川故府之典尚在第恐不容於视篆伫观别拜於封泥某潦倒陈人飘流冷族素知甘分既一饱以奚求所赖依仁苟三余而自乐其为向咏莫罄敷陈
代贺沈枢密启
光膺明制进领中枢凡有识知举怀忻拚窃惟大臣进退之义实自圣心选择之公粤自初元以至今日当其可用则九迁之赏不疑迨其罔功则三宅之罚随至自非岁既久而诚益着安有身虽远而眷愈隆允惟元臣专此盛美恭惟某官德业之懋配古皋夔威名之闻实今方召抚南荆之巨镇总西蜀之全师爱威并施奸犷咸革鞗革金厄方严入觐之仪衮衣绣裳旋正本兵之任虽部分诸将在今则重而师保万姓非公孰宜恐未半於修途已入司於中铉某一违钧着两易岁华望瑞节於天涯屡形梦寐俟归艎於江渚幸拜光尘惟丹慊之所怀非短牋之可既
答诸生啓
退藏十载嗟壮心之已灰出效一官怅慙顔之如甲自怜晚境得奉英游惟积年向往之勤与此日过从之幸方布叙之未暇忽音问之见贻诚意勤渠鄙怀震叠诗书执礼幼虽学而老则昏直谅多闻昔所志而今始见晤言伊迩向德罙勤
蠧斋铅刀编卷二十

[book_title]卷二十一
钦定四库全书
蠧斋铅刀编卷二十一　　　宋　周孚　撰春秋讲义
春秋
圣人之经其所以为名皆因旧而不改易之为易书之为书诗之为诗圣人未出其名固已如是至於春秋则犹三经也晋谓之乘楚谓之檮杌鲁谓之春秋编年之书也错举四时以为之名圣人何加损焉且圣人之所以为後世戒者在其所书之事而不在其名也
元年
春秋之始乎隐先儒之说不胜其繁也盖东迁於孝公之末年孝公没而惠公立春秋作於惠之元年可也舍惠而隐此先儒之所以纷纷也至唐啖氏始曰惠公二年而平王迁其说比之先儒虽不为凿然考之太史迁之纪则无传焉不知其何以得此也吾独以欧阳子之说为实其言曰昔孔子老而着书并以法世而已故据其所得而修之然则始终无义乎曰义在春秋不在起止欧阳子之学简易明白不为苟学以乱经予患是学之不明久矣故愿与诸君尽心焉
春王正月
正月周之正月也周以建子为正而春秋从之何也曰春秋鲁史也鲁史以周正纪月理也何以知其用周正也曰春秋尝书十月陨霜杀菽矣又尝书三月无氷矣十月而霜三月而无氷以今之历推之非异也以是知其用周正也然则夫子之语顔子则曰行夏之时而作春秋为一王法则用周正而不改何也曰非天子不议礼不制度夫子因鲁史作春秋而辄易正朔是僭也春秋尝疾吴楚之僭而夷之其肯自蹈之乎曰孟子以为春秋天子之事而今之说者则曰夏时之正夫子语顔子矣而春秋之所书盖见诸行事者也又何也尝曰以赏善罚恶以示劝惩此天子之所当为而春秋所由作也亦岂必改周之法而自为法哉夫执圣人之言不求其意之所在辄附会以施於经其说虽美而於义未必安此近世学者之蔽也吾之言质诸圣人而已今说则吾不知也
三月公及邾仪父盟于蔑
仪父邾子克也春秋之法附庸之君例书字其与公盟正乎曰天子在上诸侯相盟非正也曰周官司盟凡邦国有疑则掌其盟载之法及其礼仪自周公以来未有改也而春秋非之奈何曰先王之盛时设牧伯以长诸侯其协者牧伯听之而闻於王王予夺之未始容其私相盟也诸侯而相盟则王何在焉子以为周公之全书乎
五月郑伯克段于鄢
段不书弟也其书克以力胜之也弟之不弟所以罪郑伯也周公居东二年而罪人得其诛管蔡亦不遗余力矣而後世不以为非则郑伯何罪焉曰管蔡之封非周公为之也其讨之者非周公私之也管蔡诛而後王室安此周公之心也段之居京庄公之封其完聚缮甲兵庄公纵之迨其恶稔而後加之以兵庄公之心安在哉司马懿之诛曹爽亦犹是也而谓与周公同乎将仲子叔于田之诗序俱以为刺庄公是亦春秋之法欤秋七月天王使宰咺来归惠公仲子之賵
仲子鲁侯之妾也左氏公羊子以为惠公谷梁子以为孝公鲁史亡久矣是不可考然其为妾则一也何以知其为妾以僖公成风知之成风庄公妾也春秋于秦人賵也其书之之辞与此同以是知其为妾也然则谷梁子之说可从矣曰不敢必也若二传何宁阙之以俟後之君子虽然春秋之义初不系乎此也天子以礼维持诸侯者也今以非礼而賵人之妾是有短垣而自踰之也然则春秋无贬辞何也曰实书其事而义自见矣
九月公及宋人盟于宿
宋书人微者也以公及微者鲁之耻也宋之会季孙以公命命叔孙曰视邾滕叔孙曰邾滕人之私也我列国也豹犹耻与邾滕之君伍公甘与宋之微者盟公以为礼乎鲁之不振昉于此矣
祭伯来
祭畿内诸侯而朝于鲁鲁安受之俱罪也不言朝不与朝也凡蒋邢茅胙祭周公之嗣也彼以是亲鲁鲁不朝王而祭朝鲁可乎诗曰雨我公田遂及我私祭伯於是失先後之序矣
冬十有二月公子益师卒
大夫卒日与不日有义乎曰春秋因旧史以成书日与不日旧史之文也圣人何容心焉曰今之学者以是分君臣恩礼之厚薄可从欤曰春秋书大夫之卒者三十有一其不日者四而在隐公之世者三人立乎定哀以指隐桓史之阙遗者多矣圣人安得而尽知之三家之专鲁其权迫君叔孙得臣之卒而宣公独不加之礼乎恐非其实也学者知春秋不以日月为例则不固矣
二年公会戎于潜
戎狄是膺荆舒是惩周公方且膺之公之会戎有愧於周公多矣
夏五月莒人入向无骇帅师入极
春秋无义战凡兵之志皆讥也入者弗受也莒称人微者也无骇鲁大夫之未命者也
秋八月庚辰公及戎盟于唐
春会秋盟隐公之从戎也亦甚矣徐戎并兴东郊不开伯禽御之之术尚可考也委而不修汲汲然与之盟此春秋所以讥之也
九月纪裂繻来逆女冬十月伯姬归于纪
凡公女嫁于敌国姉妹则上卿送之公子则下卿送之故逆女亦必以卿或曰亲迎于渭文王为诸侯之礼也春秋书此讥不亲迎也曰渭周之竟也故文王逆于竟上为得礼且使晋娶于齐必责之委宗庙社稷之重经时不反而行亲迎之礼其可乎先王制礼不如是之迂也
纪子伯莒子盟于密
此鲁史之阙文欤曰非也甲戌己丑陈侯鲍卒冬十月朔日有食之谓鲁史之阙文可也今三传异辞左氏之例不可非而二传之说则自不敢以为是岂春秋之实乎春秋虽曰圣人笔削之书而指为有所讥刺初不敢载之简牍也弟子口相传授久而失其传者有矣故其书有师授之久而讹者此是也有秦火之後俄而亡之者陆淳所谓夏五是也例以为鲁史阙文失之矣十有二月乙卯夫人子氏薨郑人伐卫三年春王二月己巳日有食之三月庚戌天王崩夏四月辛卯尹氏卒
左氏以是为君氏二传以为尹氏舍左氏而从二传何也曰经之书尹氏则有之矣而以君之母为君氏则未之闻也古之仕者世其禄而已官人以世商之所以亡也而周循之春秋可得不书乎
秋武氏子来求赙
鲁不赙而周求之俱非正也武氏子者大夫之未命者也父丧已终宜嗣父位而平王崩冢宰不敢命大夫故犹曰武氏子其不称使亦犹是也
蠧斋铅刀编卷二十一

[book_title]卷二十二
钦定四库全书
蠧斋铅刀编卷二十二　　　宋　周孚　撰策问
问明试以功车服以庸古之制也虽然平治之世官有常职职有常守人臣能尽其职足矣苟欲人人而责之功功立而加之赏则後先之间日更月易以求效於职之外於事未见有济而其弊有不可胜言者此王成之欺所以得售於汉也且又有疑焉夫世所谓功不过理财而使之丰治兵而使之精职业修而欺弊絶耳信如是则开元之世如张守珪牛仙客者亦当相矣而张九龄力以为不可何耶夫欲使在位者皆趋事以向功不要功以生事如成者不得欺如守珪仙客者不得近推九龄之所言以求合於古之制其何术以能此朝廷方以功择人诸生其条陈之
问圣人之心不宜有所党也顔子在陋巷夫子以为贤而长沮桀溺隐荷蓧之不仕其无意於世与顔子初未见其异也而独非之何也且所遇之时同其所以处者又同而一予一夺学者将何所折衷或曰三子者素隐行怪者也故得罪於圣人然今以夫子与子路之言考之大概不过世不可辟而仕不可废尔未尝有一言及其行怪也是说其可信欤道费而隐天下之所同也在门人则取之在他人则非之圣人亦有党乎二三子其别白之
问以德行仁者王以力假仁者霸此孟轲氏之言而後之言王霸者未尝不折衷於是也以今考之同力度德武王所以翦商也大邦畏其力小邦怀其德文王所以服诸侯也以为不然观皇矣之诗周之伐崇者亦不遗余力矣况於牧野之战流血漂杵者乎信乎德之役於力也岂文武之造周未纯乎王而杂於霸欤抑诗与书夸大一时之功而然欤不则孟轲氏之言妄矣或曰轲之言将以警夫恃力而废德者夫立说以警世将使人信之也考之於古而不合施之於今而非宜彼亦何自信哉轲与诗书其言之所谓必有能明之者二三子其条陈之
问御乱以兵虽圣人不敢废也战国之乱极矣孟子以儒道说齐梁之君而其所言者止曰制民之产勿夺其时申庠序之教壮者以暇日修其孝悌忠信则无乃缓而不切乎当是时也秦之视诸侯如虎之於肉诸侯无岁不奔命而孟子之言其效常在一世之後诸侯就能用之而秦不尔容也正恐政未及施而兵已傅其国都矣且以苏秦之合从才朞年而秦使犀首败之况於孟子之言乎悦仁义之虚名忘侵凌之实祸此徐偃王之所以亡也而孟子忍为之世言儒者迂阔而不适於用孟子岂亦世之所谓儒乎意其为术必有使吾之政行而秦不忌与秦兵虽至而莫吾害者而世未之闻也幸诸君推明之
问学所以通天下之务学而不通天下之务古者谓之腐儒不足道也然汉之董生於一时之儒可谓杰出矣三策所陈粹然出於正而後之论之者乃曰缓而不切岂惟董生哉辕固申公守儒而不变者也今考之於传亦无一语关於世其采当世之利害考往古之得失粲然成文可以施行者惟贾谊鼂错为然而议者以为申韩之学而不谓之儒也岂所谓儒者俱迂缓而不适於用其适用者必辅以刑名功利之学而後能乎诸君以儒自名朝廷方以有用之学望诸君诸君其将守儒之业而为董生辕固申公耶亦将以迂缓为戒以适用为急而为贾谊鼂错耶使其泥而不变则虽言而未必有益於国使其有他术自辅虽曰有用而君子又不与也诸君将以免於斯二者有司愿与闻之
问隆古盛时百官修辅一德以事上今诗与书载之详矣故自百揆时叙推之而至於万邦黎献共惟帝臣自召南之大夫节俭正直推之而至於凡周之士不显亦世盖得人之盛有如此者是以明良之歌棫朴之诗载之於今为後世法恭惟主上知人之哲与舜同克宅厥心与文王同身为度声为律以表率羣下凡中外之臣任之未尝不极其才也待之未尝不尽其礼也其有善者虽纎介必録而有功者虽九迁其官不恡也是宜精白一心保乂王家而乃有不然者舞智擅权形於戒饬之旨礼义亷耻弛而不立见於迩臣之疏比之习诞谩诡谲之说列於谏官御史之章夫上之所以临照百官与古之帝王初无异也而彼之世得人之盛如此而今之世乃怀私自便如前所陈者何也虽然先王之治道之使善者化也革之使正者政也政不行而刑生焉故汤制官刑儆于有位非独身冒其禁者有罪也其辅佐之者不为之?正则其刑犹墨盖其严如是岂上躬行之化虽至而董正之刑未忍举欤舜与文王不闻有是刑而百官亦治又何也伊欲在位者承上休德洗濯其心同寅协恭以称天子所以委任之意不假汤之刑而百僚师师济济多士皆如舜文王之时盖必有道矣幸诸君推原之
问以文词取士隋唐皆然而弥缝其阙使至于正未有如国朝者也昔天圣明道之文尝弊矣故庆历之制升策论於诗赋诸经之上使宏博之才无沈滞之叹熙宁元丰之文尝弊矣故元佑之制以四场之工拙为去留高下之别使专门之学不得以所长盖人是二法者皆弥缝斯文使不失其正之术也比年以来士以剽切破碎为学有失朝廷设科之意迩臣以为言且条变革之法以献上重其事方後议之请问诸君今日之文其沦於弊者何自其使之反诸正者何术庆历升降之次元佑去取之式不识可举而行乎抑亦舍是而别立法乎若是者诸君讲之熟矣愿索言之
蠧斋铅刀编卷二十二

[book_title]卷二十三
钦定四库全书
蠧斋铅刀编卷二十三　　　宋　周孚　撰记
焦山普济禅院僧堂记【癸巳】
天下之事固有非世智所能测者夫人之情莫不啬於财而吝於施而土木之功虽县官犹且难之有司之於民常赋之外有一毫之敛莫不悻悻然见於词色其有所兴作虽计日而督其力尚或不办也此二者世智之所能测者也至於浮屠氏则不然天下之民其奉事佛者十室而九贫者敝衣菲食之不给而闻施於佛则往往假贷以自効老而耄者其自奉养有所不忍而持以供僧唯恐其不受也夫如是故郡邑之间穹楹奥宇隐然相望摠其工而计之官府之力或愧焉是岂世智之所可测哉唯其世智不可测故吾以为必有非人力所能致而至者而世未之察也润之焦山普济禅院予自冠而往游视其寝庐斋宫庖湢之室无一不备独其僧堂庳下而隘不能容百人寺之衆以为病迨今二十年矣历住持者五人而卒不能有所增加也今长老定圜来主是院知衆之不安乎此也乃选其徒普安使经营之探於囊得人之舍於已者钱五十万以畀安而郡之大姓耆老相劝出金帛以佐其费一年而财办二年而堂成盖为屋九楹为钱千八百万有奇高明宏丽动人心目自是至普济者无遗憾焉圜尝为予言曰夫冯虚责实化瓦砾为金碧之区使学道之士得安意肆志而无偪仄嚣溷之叹此世智之所难而吾教之所易也然向之诸师盖常有是心矣而卒成於吾之手非吾能也物之坏成废兴有数行乎其间数未当然虽殚心弊力终不能益毫末及其至也如反掌然吾於此适承其数而已何劳之有虽然寺之兴创悉皆有记子与我厚可强为我记之予以为圜之才能成积年不可成之役一宜书既成矣不自有其功而归之数二宜书故并书之且使世之人知浮屠氏之教其所以能振起者盖如此彼呫呫诋之者亦足以自警也
楚州新城记【代人】
乾道六年春三月诏城山阳命守臣左佑董其事左侯既受命乃营度之兵夫之在道者方半而财用之调於诸州者未全至也会左侯以疾卒天子以事之未集推择其可当是任者於是光州观察使陈侯敏自高邮往代之侯既至郡览视河山知天子所以防患之意而又知役之大费之巨而人不可久劳也乃计工庸差物宜裁其费之冗者谪其卒之不中程者畚锸板干之劳风霜氛雾之毒侯相其早莫而以身率之凡在役者讙以听命自侯之至为日者百八十有五用人之力総六十一万有奇而城以成其长四千二十有三步其高二丈有七尺濠之广如城高之数而杀其一为门六水门二楼橹机械之用毕具沈沈翼翼视旧之功盖有加焉时某适从事此邦而侯求文为记某尝从侯而登周覧四向矣盖淮东诸郡其视以为喉襟者莫逾楚也楚之地西一舍而赢则淮隂两清口之所直也北不三里则漕河淮之所灌输也航清口而下淮逆漕河而上少北而西则鹳水柴周之尝凿也自鹳水而南则走高邮维扬道也使有一朝之警而楚之壁垒不严守备不具则自固且不暇而欲责其扼吭拊背之功得乎此天子之所以委侯而侯之所以尽瘁也往时淮东宣抚使治所实在楚盖尝屯重兵矣後既求成兵不此屯者几三十年今天子按旧籍复驻师于此而首属侯焉其责成於侯者岂浅浅哉侯亦能仰称上意故於是役也不倚办不淫费谋之审成之果使上享成利而下无怨言侯可谓忠且才矣夫以侯之忠且才而天子责成之坚苟少须焉则其所成就者岂止楚一城而已哉某敬书其事于石以告来者
樊氏读书堂记
永阳樊君德明於其所居之前得废地幅员仅十亩前对历阳诸山後有坂可眺大木十围修竹森然度而为堂面山而背坂坚完爽垲悦可人意既成取六艺百家传注之书与夫秦汉以来前人所作奇伟谲异之文章皆置其中而君朝莫游息未尝不在是也则以读书名其堂而因延安李君清宇求记於予始予自润适滁过君居见君之伯氏秀实与之语有合予意者既至滁称之滁人则又闻君好修而力学不妄与人交心固已奇之而清宇又与予善故虽未识君而许之记会予疾未暇作而君来速予文不已乃为之言曰世之学者皆知书之不可一日废也然予尝怪汉之诸儒如韩婴董生辈止守一经终其身不易以今之士视之不亦浅狭而可笑哉而其事业文章後之人卒未有能过之者夫书岂徒以诵读乎哉盖不诱於外故能致思精不役於名故能信古笃唯其如是是以书之节会肯綮皆可铢分而缕解之故一书亦足以为吾之用夫书岂徒以诵读云乎哉此昔之学所以为善而今之学所以为不及也君于此盍亹焉夫博而不要其统学者之通患也故予因记君堂而及之且以自警焉乾道九年夏四月旦
滁州奠枕楼记
乾道八年春济南辛侯自司农寺簿来守滁时滁人方苦於饥商旅不行市物翔贵民之居茅竹相比每大风作惴惴然不自安侯既至释民之负於官者钱五百八十万有奇凡商旅之过其郡有输於官令减旧之十七侯又陶瓦伐木贷民以钱使新其屋以絶火灾夏麦大熟商旅坌集榷酤之课倍增流亡复还民始苏侯乃以公之余钱取材於西南山役州之间兵创客邸於其市以待四方之以事至者既成又於其上作奠枕楼使民以岁时登临之是岁秋予客游滁侯为予言其名楼之意曰滁之为州地僻而贫其俗勤於治生而畏官府自力田之外无复外慕故比他郡为易治然处於两淮之间用兵者之所必争是以比年以来蒙祸最酷自乾道初元迨今八年矣天子之涵养绥拊两淮者至矣而滁之水旱相乘凡四载民之复业者十室而四吾来承乏而政又拙幸国家法令明备循而守之无失阙败今岁又宜麦而美禾是天相吾民也吾之名是楼非以侈游观也以志夫滁人至是始有息肩之喜而吾亦得以偷须臾之安也子以为如何予以为天下之事常败於不乐为者夫君子之仕凡事之在民者皆我所当尽力也尽吾力而不成吾无憾焉苟曰吾乐大而狭小岂民望哉今以侯之仕进而较其同列盖小屈矣人意侯不乐於此也而侯勿惰勿媮以登於治亦可谓贤矣故楼之役虽小而侯之心其??然在民者尚可验也夫敏以行之不倦以终之古之政也其可无传哉故予乐为之书十月三日左迪功郎新差充真州州学教授济北周孚
蠧斋铅刀编卷二十三

[book_title]卷二十四
钦定四库全书
蠧斋铅刀编卷二十四　　　宋　周孚　撰记
金山重建南水陆堂记
乾道九年金山寺之南水陆堂成予所善僧慧海为山之衆来乞文以为记予问其堂之制并其工用之几何曰堂衡七楹从十有二楹两庑视堂衡之数而增其三总为屋二十有九凡吾教之所严事与所振拔者咸肖其状於壁緫为像七百有六若木若石若金碧之饰若雕镂之巧緫为工万有三千计材於三月之庚子而用工於五月之庚申至九月朔而告成緫为日百八十有八问其财之所自出曰今长老印公储其人施於已者凡三年得千一百万而堂成又求於衆得二百万而像设具予叹息曰不私其有推以福於人又能与人同其善是实可纪也乃为之记夫佛之教虽为世所趋向而其塔庙之在四方者亦或隆替不常是何也盖道不虚行必待其有能以是鼔舞斯人者固能若是兴也自予居於润阅兹山之主者亦多矣或因陋就寡支倾补坏以苟岁时或有兴作之心而人不信以私自蠧卒坏于成而比年以来土木之功盖未尝辍也故其奉赐诗者有阁待游观者有台休老疾者有堂而又面江之阳为门者三并山之脇为浮屠者二至於外廊内寝咸辟而新之费盖巨万而又及於兹堂也其雄甚壮丽駸駸乎熙丰之旧矣是皆积年之所冀而不可得者夫成坏以数其所以成坏则以人自古以来可覆也然予闻诸里人兹山当大江之冲风水相搏主者难以久自达观颖公而枚数之其历年多而人信之者惟佛印元公与今印为然也则其所成就盖有隂相而默赞之者矣而人何足以见之虽然印得道於中峯民公而圜悟勤公之孙也彼其中盖寂然而无所营泊然而无所慕虽草弥堂下而莫之顾者也而予乃以其有为者言之予亦陋矣淳熙元年四月十日迪功郎新差充真州州学教授周孚记
建康府句容县圆寂寺记
句容县之西南三十有五里有山曰赤山曩时邑民之避乱者常栖焉羣盗旁午而卒无患相谓山之神有以相我愿致力於佛以报神惠会比丘景伦自溧水来止於其县之香林院衆素闻其名相与出钱买地於山之阳以留之而知县事邹惟叙助为之请且言於府乞以绍兴诏书移故圆寂寺之额於此知府事叶公梦得许之方芟夷蓬藋?度庭宇而景伦卒景伦之徒道愿来主寺事而同门道忠实佽助之二人恶衣菲食檀施之人虽一钱不敢私通伦之世二十有九年而寺始成盖有殿以严像设有室以安勤旧有堂以待方来之衆寝庐斋庖各以其序而瓦甓金石之用丹垩髹彤之饰又皆称其事也道愿图其寺之所在而以书来言曰此邑中耆旧之愿而先师之所未能成者也今幸成矣愿乞文以为记予发书按图为之叹息夫天下之事方其势之可以亟成也孰不愿徼幸焉苟或事与意相龃龉而岁月不可冀则色倦神沮以他为解甚者释之而去委其责於人惟其如是故事卒不立今是县介於两州之间而地又僻且县之籍初未尝有是寺也历年之久向之愿施者凋零略尽後生晚出疑笑者半愿不挠不随独能有成嗟亦劳矣故吾於此有感焉愿持律严甚其学者诜诜奉其教不敢少犯是寺之兴盖未易量也故予记之圆寂本梁同泰寺治平间始赐今名云
蒙庵记
浮屠鉴公初主苏之瑞光院名其燕坐之室曰蒙庵既去瑞光则曰东西南北法身皆然而吾庵何迁哉故凡所至辄以是榜其室戊子之夏与予遇於江上予数过之指其室愿有述也余曰子何取於是名哉子之教号曰大圆镜智而见性如隔罗縠如来犹诃之奈何子之自托於是也且子岂真昧昧而无识者而学佛者亦岂必如盲如聋而後谓之得道哉子之於衆亦有缘矣使子而果蒙也则彼何所赖子故吾以是疑子也虽然子之意则有在矣子学博而知守之以约行高而知持之以晦其於物也无所丽其於时也无所竞则其退托於是者盖将以警诸徒也吾其为子记之使世之人读吾之言则知佛之学不以昏昏默默无所识别为贤而观子之所以自处则知譸张夸大之说不足信而睢盱自矜之心不萌於中亦教之一助也鉴犍为人初为士舍而学佛得法於应庵华禅师与之语犹不忘儒也间出其赞佛之文示予理邃而语工予是以与之游九月日记
蠧斋铅刀编卷二十四

[book_title]卷二十五
钦定四库全书
蠧斋铅刀编卷二十五　　　宋　周孚　撰序
送李清宇序
予有俱生之疾言而触忌行而招殃置之荆棘而不之惧示之文绣而不之爱其详不可得言而见於外者其证若是予知之久矣而未之能革也延安李君清宇予始识之於滁与之语欢甚视其所去取与所趋避鲜有不与予同者盖其疾犹予也是以出宦十年而穷愈甚予尝以是问之则曰吾何忧焉此汲长孺之戅而朱游之直也吾得从二子游足矣今年春过予於仪真曰吾官期至吾愿见子而行且独无以告我乎噫吾之言岂能有助於子哉虽然语有之溺人必笑今吾与子舍常?而嗜土炭亦已久矣盖积瘕潜瘣固结而不可疗者也独不以是为忧而乃以得附二子为喜子亦穷矣哉且二子之时其富贵利逹百倍於二子者皆是也是其为术必以二子为戒然自今观之二子之病在当时则谓之痼比之呻吟号呼迨今未已如平津安昌侯辈孰轻孰重世必有能辨之者矣故予因子之行而出是言使人知予与子其穷而不悔者盖如此以自励焉
宋廓字子大序
下邳宋廓以其名来求字於余余字之曰子大而告之曰吾闻古之言曰张小使大之谓廓甚矣小之为害也人不小学不大迷不小慧不大愚是二者人初岂愿其如此哉盖乐於易售之能溺於易习之言自欺之心生於中訑訑之声音顔色见於外而与善始离矣积而久之其聪明日以蔽而识虑日以闇故卒局促而无所成古之人与人同生於世而其言足以为世训其行足以为世法非有他也主之以诚将之以勤日滋月益以至於此极也吾与子游久矣观子之所学皆古之道而其志不求合於今之人深居简出淡然几与世相忘故易售之能易习之言不足以惑子而自欺之心訑訑之声音顔色求之於子无有也俗学之患既已免矣而吾之所以望子者不止於是也是以愿子大之也质虽美矣而又砥砺焉学虽博矣而又陶汰焉不惰不偷以底於成使後之人咸曰是好大而能为大者不亦多乎古者冠而字祝之辞以申戒之今是礼亡矣然子之请不可虚也故吾为之尽焉诗曰采葑采菲无以下体子勿以吾之愚而易是言也
赠相者游照序
吾有所疑於相久矣未始言之也今试言其略大观中汪信民官宿州有相之者曰是人当贵外虽羸而内行富晁伯以父闻之曰内行富於古可言今则已矣未期年而信民卒人有常言天之道常与善人如信民者行修於家信着於友亦可以为善人矣而卒如此岂古之为善则天畀之以贵且夀而今则夭且贱欤以为不然则晁伯以父之言何自而验也夫人所信者天耳而天之於人有古今之异吾将孰信乎且是说也古之人有言之者乎而晁伯以父始言之乎吾皆不能释也襄阳游照以相名其来仪真屡过吾舍吾与之语其辞云云大抵如昔人之语信民者始也吾疑之今也吾忧之照无以求食方以其术售於人身之泰否视其言之中否古之道已无验於今靳靳焉守而不变则照之术盖致穷之具也穷岂照之欲也信於古者乖於今其报固若是也吾何为而不忧踰月而照告行次第吾语以赠之使世之人知古今之异宜虽照之不中未可遽以为诮且以告吾党之士庶有知晁伯以父之所以言者焉
非郑樵诗辩妄序
周子曰古之教人者未尝有训诂也故曰不愤不啓不悱不发不以三隅反则不复也自圣人没而异端起先儒急於警天下之方悟者故即六经之书而训诂之虽其教与古异而意则一也自汉以来六经之纲维具矣学者世相传守之虽圣人起未易废也而郑子乃欲尽废之此予所以不得已而有言也故撮其害理之甚者见於予书而其为诗之义则有先儒之传在呜呼聚讼之学古人恶之安知不有以是?余者哉然余之所不暇恤也於是摠而次之凡四十二事为一卷
送汤士美之秀川户曹序
戊子春予始与君之兄朝美遇於镇江朝美简而文刚而不犯予固乐从之游焉其後因朝美而识君君之才盖不愧其兄者也今三年矣其好未始一日替也予穷於世久怒辱而狎侮之者多矣而君兄弟独加敬焉予不知其何以得此也今年冬君将赴秀之户曹掾自句客来别予且乞言以为赠予自眎其言之不足进也而君之请不已呜呼其可以予之陋而孤君之意哉向予见君之家居也仰有趋俯有诺优游而自适者累年於此矣一旦出而为吏官长之严符檄之繁吏民之欺毕萃於前凡事其能尽如人意耶释家居之乐而任此责君亦少劳矣虽然吾意君有所不能免也夫四民各有业而世禄之家以仕为业者也敬君之事以贲其宗此父兄之教而可忘乎今国家入仕之涂虽不一而公卿大夫之世进而得美名者踵相继也君之阀閲既不下彼而其才又与之颉颃则虽欲退而不售其族姻亲党盖推而莫之容也君其可以惮是劳而不行乎夫志於学而不志於用君子谓之固席宴安之乐而隳世家之籍君子谓之陋固与陋岂予所望於君者哉传曰怀与安实败名君其勉之
送杨德骏序
读书知古人之事业为可尚居官亷且勤不敢一毫出於法之外与之商?世故铢分寸别人不可欺而终归於厚如是者亦足以为王官矣而吏於州郡十有余年卒无援之者贫无以养其亲乃始闵闵百罹水行数千里舍平生之学而服勤於军旅之事其故安在以谓自晦其才而不求人知欤则既出而仕且宜其官矣固非不愿知於人者以谓虽知之而拘於法禁不得荐逹欤则天子方勤於求贤比年以来外服之吏牧伯以名闻於朝者衆矣而独见遗故君之是行吾为之不乐然君不以厄穷为戚而以得养其亲为喜问之则曰吾分当然将谁怨盖君之志其自处者如此吾是以愧其为人天地之数至周必复故否极而亨人之常理也今君之期已过矣安知不有悯其穷而嘉其志拔而升诸公者哉故吾乐为天下网罗人才者道之
蠧斋铅刀编卷二十五

[book_title]卷二十六
钦定四库全书
蠧斋铅刀编卷二十六　　　宋　周孚　撰疏
满散圣节疏【淳熙二年五月以後】
毓圣之期寔惟兹日祝厘之典迨于有邦仰凭仙释之功少伸臣子之愿伏愿王灵敷佑百顺备成玩心汾水之阳体道大庭之馆自南自北一仰重离之明如冈如陵百倍纯乾之策
太上皇帝庆七十开啓疏
帝龄默畀式开祚圣之祥明诏诞颁许效祝厘之敬仰凭仙释之力少伸臣子之心伏愿嫓北辰之常中等南极之遐算凝神道妙探赜物先自七十二君以来始逢盛世宜万八千岁之永共享殊休
满散庆七十疏
大德必得夀方开有永之祥率土莫非臣愿效无疆之祝祗承诏旨恭诣法筵伏愿宝算增崇宸襟冲豫体天游於汾水访道妙於崆峒岂惟五支六干之旋能弥成数将见三统九会之运再数殊祥
功德疏
五百年而生神圣属逢弥月之祥八千岁而为春秋宜效後天之祝集缁黄之浄侣演仙释之徽言庶凭不转之功仰赞无疆之夀伏愿高穹锡羡上帝与
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 10:29:35-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>