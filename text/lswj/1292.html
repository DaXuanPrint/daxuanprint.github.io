<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="提要,卷一,卷二,卷三,卷四,卷五,卷六,卷七,卷八,卷九,卷十,卷十一,卷十二,卷十三,卷十四,卷十五,卷十六,卷十七,卷十八,卷十九,卷二十,卷二十一,卷二十二,卷二十三,卷二十四,卷二十五,卷二十六,卷二十七,卷二十八,卷二十九,卷三十,卷三十一,卷三十二,卷三十三,卷三十四,巻三十五,铁庵集全文在线阅读,铁庵集全文在线下载,大玄古籍书库">
<meta name="description" content="诗文别集。宋方大琮著。三十五卷。刘克庄《后村大全集》卷一五一《铁庵方阁学墓志铭》云:“遗文皆精妙可传,有奏议、外制、杂著若干卷。”盖其时集尚未编定。清黄虞稷《千顷堂书目》卷二九有方大琮《铁庵集》四十五卷。倪灿、卢文弨《宋史·艺文志补》所载同。原集久佚,四库馆臣用浙江鲍士恭家藏本,乃方氏族孙良久、良节等裒辑编成,已非全帙。卷一至三五依奏议、进故事、奏状、奏申、外制、表、启、书、赋、论、策、策问、诗、记、文、序、题跋、祝文、祭文、墓志铭分类编次。清丁丙《善本书室藏书志》卷三一著录《宋宝章阁直学士忠惠铁庵方公文">
<title>铁庵集_方大琮_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">铁庵集</span> <br/>
          作者： <span class="inputVal" id="bkauthor">方大琮</span> <br/>
          朝代： <span class="inputVal" id="bkdate">宋代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">类书文集,诗文集,完结</span> <br/>
          字数： <span class="inputVal" id="bknum">[book_length]109946</span> <br/>
          说明： <span class="inputVal" id="bkdec">诗文别集。宋方大琮著。三十五卷。刘克庄《后村大全集》卷一五一《铁庵方阁学墓志铭》云:“遗文皆精妙可传,有奏议、外制、杂著若干卷。”盖其时集尚未编定。清黄虞稷《千顷堂书目》卷二九有方大琮《铁庵集》四十五卷。倪灿、卢文弨《宋史·艺文志补》所载同。原集久佚,四库馆臣用浙江鲍士恭家藏本,乃方氏族孙良久、良节等裒辑编成,已非全帙。卷一至三五依奏议、进故事、奏状、奏申、外制、表、启、书、赋、论、策、策问、诗、记、文、序、题跋、祝文、祭文、墓志铭分类编次。清丁丙《善本书室藏书志》卷三一著录《宋宝章阁直学士忠惠铁庵方公文集》四十五卷,明正德刊本(《皕宋楼藏书志》卷九○同),广西按察司按察使族孙良永校正,广东布政司右参政族孙良节编刊。余嘉锡《四库提要辨证》卷二三以为《四库》本及瞿氏藏本“当同出于正德本”。傅增湘《藏园群书经眼录》卷一四于正德本亦有识语。</span> <br/>
          封面： <span class="inputVal" id="bkimg">Z_19481.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]铁庵集
[book_author]方大琮
[book_date]宋代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]类书文集,诗文集,完结
[book_length]109946
[book_dec]诗文别集。宋方大琮著。三十五卷。刘克庄《后村大全集》卷一五一《铁庵方阁学墓志铭》云:“遗文皆精妙可传,有奏议、外制、杂著若干卷。”盖其时集尚未编定。清黄虞稷《千顷堂书目》卷二九有方大琮《铁庵集》四十五卷。倪灿、卢文弨《宋史·艺文志补》所载同。原集久佚,四库馆臣用浙江鲍士恭家藏本,乃方氏族孙良久、良节等裒辑编成,已非全帙。卷一至三五依奏议、进故事、奏状、奏申、外制、表、启、书、赋、论、策、策问、诗、记、文、序、题跋、祝文、祭文、墓志铭分类编次。清丁丙《善本书室藏书志》卷三一著录《宋宝章阁直学士忠惠铁庵方公文集》四十五卷,明正德刊本(《皕宋楼藏书志》卷九○同),广西按察司按察使族孙良永校正,广东布政司右参政族孙良节编刊。余嘉锡《四库提要辨证》卷二三以为《四库》本及瞿氏藏本“当同出于正德本”。傅增湘《藏园群书经眼录》卷一四于正德本亦有识语。
[book_img]Z_19481.jpg


[book_title]提要
钦定四库全书　　　　　集部四
铁庵集　　　　　　　　别集类三【宋】
提要
臣等谨案铁庵集三十五卷宋方大琮撰大琮字德润号壶山莆田人开禧元年省试第三人除右正言疏论天下大势复言理乱安危之要迁起居舍人兼实录院检讨官奉祠去职寻改集英殿修撰知广州调知隆兴卒諡忠惠宋史无传其事蹟略见福建通志中今按周密齐东野语称闽漕方大琮与王臞轩友善而集中亦有将卿漕之命语则常官福建转运使又集首原题宋宝章阁直学士则不终於集英修撰盖通志所纪历官犹未备也宋季三朝政要载理宗端平三年大琮为右正言上疏极论济王之寃侍御史蒋岘劾其皷扇异端与王逸刘克庄同日去国盖亦謇谔敢言之士故其疏多能疏通畅达切中时弊经义亦颇有可观虽文格稍涉平衍而要非游谈无根也原集久佚此本乃其族孙良永良节等蒐辑编成盖散亡之余已非全帙矣乾隆四十六年五月恭校上
总纂官【臣】纪昀【臣】陆锡熊【臣】孙士毅
总校　官【臣】陆费墀

[book_title]卷一
钦定四库全书
铁庵集卷一
宋　方大琮　撰
谏院奏议
端平三年七月分第一劄
臣至愚极陋起自远方三十年间八书吏考虽田庐之日最久而畎亩之忠不忘大化更新误叨收擢退然衆後惟有靖共属者内出手书俾司言责力小任重晓夕惊忧陛下何取於臣而拔之冗散耶抑以其草野少戅或能尽言无隐耶然未信而谏交浅言深虽苏轼犹以为疑若夫柔行巽入以涵养为大体隂讽密谕以岁月为深功此平世事也臣自立朝以来每见羣臣论议始则言成败中则言安危至於去岁夏五之後景象顿异则以存亡言矣今也亡之一字惯熟於上下之口然徒知天下有将亡之形不知古今有不可亡之理理者何纲常是也纲常者天地所以付宗子祖宗所以遗後人臣民所以戴君上夷狄所以畏服中国者也微失之则败重失之则危终失之而不悔则亡窃迹当世之故敌居漠北越数万里干我王略蹙我境土此天地之大变也以臣观之蜀口之败虽敌也而终荡於溃兵之扰襄州之失非敌也而实坏於叛兵之变州县之兵则蔑其守将京畿之兵则疾其长上以至遐方赤子皆睊睊然有作慝之念其为纲沦常斁不既多乎陛下岂愿其至此哉出御经幄惧形於色朝问羣臣忧见於言六字之铭未尝不欲饬已十二条之诫未尝不欲敕吏减斛面停税亩未尝不欲寛民优廪给戒掊尅未尝不欲恤军且心者纲常之所自出也陛下之用心若此而危形急证相寻不已臣废食忘寝思所以销恶运遏乱原而不得其说陛下隐之於心其犹有不安者乎恭惟本朝立国度越古昔太祖皇帝之授受不以私其子而感赵普金匮与弟之一誓高宗皇帝之选立不以私其近属而寤娄寅亮立昌陵後之一言一祖一宗为我宋肇兴再造之主皆自其不私天下一念者基之臣在田野侧闻宁宗皇帝嘉定选择之时追记先朝眷念魏邸之意故陛下之立必自魏来宁考此心其与後世猜防多忌者异矣用能緜三百载无疆之休以啓佑我陛下者亦此一念也是以陛下践祚之初朝飨原庙而都人大悦则人与之也始见圜丘而月星明摡则天与之也畴敢贪天之功以自为已力哉彼故王之退守藩服变出不测霅川之事深可痛也臣尝记真德秀之奏曰前有避匿之迹後与讨捕之谋又记洪咨夔之疏曰霅川之变非济邸之本心济邸之死非陛下之本心魏了翁直前之疏徐清叟火灾之疏皆可谓得其情矣胡梦昱一疏尤为恻怛贯穿百代之兴亡指陈天人之感应读之令人流涕当是时也天地祖宗犹有以察陛下之有所制黄壤沉魂犹有以亮陛下之不得已亦既十载天毙老妖端平改弦威福自出此非昭寃雪枉之时乎臣恭覩元年六月御笔有曰胁枉?逆又曰复爵眡茔而立嗣一事则曰关系国家难以轻议又恭覩二年七月御笔有曰卫王功茂深欲保持其家又曰札付宅之兄弟自今臣僚毋得攟摭一则牢关固拒如待深仇何其重於继同气之後一则丁宁覆护如拊爱子何其厚於保奸孽之家合二笔而观有人心者宜何如哉故王之迹非若秦邸而秦邸子孙至今蕃盛此太宗皇帝保全之力今也西溪荒阡麦饭无主孀婺孤寄抑堕缁流独不以太宗之待秦邸者待之乎贼远之罪浮於奸桧而桧死之日诸子勒令致仕此高宗皇帝果决之断今也宅之顽童班槖锡第起玷名郡敢抗公评独不以高宗之处桧者处之乎陛下厉精之始如逐二凶人窜二赃吏召诸贤求直言以至禁戢苞苴止遏干请每一札出万目耸观四方传诵交赞圣朝独此二笔读者无不怃然失色闻者无不黯然吞声德於其非所当德怨於其非所当怨一念之私纲常倒植大原既失他美莫赎骄卒安得不狂悖凶氓安得不跳踯叛将安得不飞扬岂皆无秉彞之心盖有以召之矣陛下必以远为功则臣请有以辨之昔汉大臣议立文帝之时特曰齐王母家戾恶代王母家长者以善人则大臣安史所载本说如此大臣之意不过谋身岂料得一文帝遂为三代以後不可及之主哉陛下天赋粹美不下文帝远之自谋亦犹汉臣既见圣质高迈乃复时进妖丽欲以昏其明而盗其权所赖韬藏静定不堕机穿遂有今日之懿若远者岂容生免系狱之辱而死反冒极美之諡乎陛下必以故王为疑则臣又有以释之昔汉淮南之骄僭非复有爱兄之道文帝哭甚哀以盎解而止及闻斗粟尺布之謡则还地封子不遗余恩岂终胶於盎之说哉陛下天性友爱与文帝同故王之胁与淮南异小臣剽闻谓故王尝从陛下会朝侍班同榻共食情爱备至使无远先入之言宁不怆念畴昔之好若故王者岂其生有友睦之义而死不蒙经纪之恩乎臣爱助孤忠惟始终以汉文帝望陛下也矧自更化之後凡逐臣羁士见扼於权奸者无枉不白独天伦大寃不能自明一妇茹屈枯旱三年匹夫非辜飞霜六月而况先帝之子陛下之兄乎臣闻德秀垂殁语其家以不能申前言为大恨又见咨夔仅对臣言曰上意未回则天意亦未易回今二臣巳矣独梦昱所谓寃不散则祸不消自今观之其言皆验昱窜海滨弟兄暴骨今虽官其一子未足偿一门之痛是不惟故王之寃未散而昱之论亦未明也然则解释陛下之疑啓寤陛下之听此非旧学大臣之责乎此非耆老大臣之责乎此非二三执政之责乎此非经筵从容啓沃之责乎此非侍从论思献纳之责乎此非谏臣绳愆纠缪之责乎羣臣泛议一语及此摇手吐舌指为深讳是殆以齐人敬王也然而臣知陛下有可回之机者何也小臣疏奏间及此事陛下虽微诘之亦不罪之草茅对策间发此语陛下虽稍抑之亦不弃之是机也苟有以开导而疏涤之则油然之一念固在也臣愚欲望陛下豁然开悟出於真诚特下明诏敷释本心正权臣之罪洗故王之寃则端平德刑之大者明矣是必发暴奸伏绌絶贪功抑孽种而夺守符收宸札而裁宠数贾充之諡别议里克之恶始彰是必改营高燥亟谋绍承幸伉俪之犹存庶精?之有托若敖之鬼不馁新城之巫永消则天心之悔祸有期人心之厌乱有日特在陛下一念间耳或曰四郊多垒未暇议也不知腹心不治何以望肤革之安或曰皇嗣未衍未遽议也不知麟趾不歌何以致螽斯之盛事固有甚难者百物翔踊而楮日轻则曰吾力不能救强敌荐食而兵日困则曰吾力不能抗此不过一号令转移之易而陛下犹难之且事与天合与祖宗合与先帝合与天下之心合而何他虑之有若易者犹难臣恐难者愈难矣宋文帝何如主犹能还二王之家正徐傅之戮而况九京之下所望於英明之主哉通天地间一气耳今也盭气流行在天则为妖星在地则为洚水在朝廷则为二相不咸在边方则为诸阃不协去岁叛兵之变自南而北殆遍天下去夏殿旅之閧市扉昼闭相恐以走此无非盭气之流注激射也臣曩请清叟火灾疏曰若有所警而言问其故颇异昔郑人惊伯有之厉子产以为鬼无归之故或者类是臣又近闻宅宇以其父三十年聚怨之华堂一旦舍之为僧庐采其事尤异昔王安石捐居第於锺山而记者以为覩雱囚之故殆亦类是事虽涉怪理有或然远之家不足恤而关於宗社者甚重若一念之歉横於胸中而不化则一气之盭郁於两间而不消诚能宣明洞达此歉不留将见精诚感召此盭自弭不能运化推移无往不复刓忍讳护其裂难收瑶华之位终复蔡京之後终锢而光景迫促已无救於尼雅满长驱之祸矣吁可畏哉臣素拙且贱始进瞽言遽触雷霆罪在不赦然汉武帝有言高庙神灵使汝敎我或者祖宗列圣之神宁考在天之灵将以啓圣心而开治运欤先儒尝谓夷狄为患由中国先无三纲故臣以纲常为弭乱之本又谓一念觉处便是天理故臣以一念为纲常之本然则宗社存亡之决夷狄向背之机天命人心去留之会在陛下今日之一念觉则高庙神灵之赐否则小臣积诚不至请伏妄言之诛惟陛下财幸
第二劄
臣夙怀忠愤骤被亲除其免椟首语所谓更化三年病源故在者已冒死尽言於前矣顾犹有关宗庙社稷之至重至大者方今中外多事之秋未有系属人心之本豫选亲贤於春秋鼎盛之时则有嘉佑绍兴故事在送归旧邸於皇嗣既生之後则有祥符故事在今陛下既留圣思矣宗庙社稷之福也然而故王之寃不雪则他日能保其如所属意者乎权奸之罪不正则他日能保其无有贪功者乎臣於故王何所有於故相何所怨所以复冒死深言者为陛下子孙万世计耳孟轲谓天子不能以天下与人必归之天况人臣乎陛下果能昭寃定罪开明天下之大公选择亲贤图惟天下之大虑即此一念上格天心则燕禖熊梦不占有孚子孙衆多受福千亿可泰然无他日之虞矣臣愿陛下见之决而无系累之私行之亟而无犹豫之疑则天人今日之望也病源既除蔽障尽撤一念善而万境澄三纲正而万目举臣始得以推广圣心而条其梗槩昔金人欲亡久矣曾谓殄种之日适会亲政之初陛下梦寐清明上通文祖人孰不谓此心之感然亳之复汴之人方以归疆为喜襄之失蜀之危反以蹙国为忧长淮大江忧抑甚焉昔之喜何从而来今之忧何缘而起陛下之心犹有非人所能尽晓者而谓天心之不可晓乎恭惟本朝列圣缉续艰勤以至於今日炎兴半守而犹牢也不可以当吾世而有金瓯破缺之形诚能以三百年宗社常置於圣心念国步之多艰於帝命之不易必将兢业万几之不暇而何有於耽乐必将奉先帝宫室之恐羞而何有於奢侈必将裁抑近属以全富贵勿谓其能循法必将检柅宦寺以杜窥伺勿谓其粗知书必真信直言岂可名优而实远之必真絶小人岂可俟少寛而渐来之必躬行与心声相应毋徒修饰以华简册必内庭与外朝无异毋徒尊严以美观瞻嚬笑之间理乱系焉天不可欺人不可愚则陛下之心其可不正乎又当切责大臣曰本朝硕辅相与扶持以至於今日远虽坏而未溃也不可以当此时而有举酒祝柱之叹诚宜各以三百年宗社共置於胸中念轻举之难掩勉後效之可图必将剖破藩篱不可使人疑其异必将洒扫庭宇不可使人议其杂必将共图大计毋自困於丛脞必将共保大权毋或听其旁落人材朝廷之人材也岂必竞相牢笼公议天下之公议也岂必过为调护力不足以运掉远隅何取乎镇抚威不足以号令疆阃何取乎处置訏谟之顷安危系焉君不可欺衆不可盖则大臣之心其可不公乎抑臣犹有甚忧者陛下之身三百年宗社所托之身也迩者圣体违豫幸即药喜采之所闻新幸贵艳多给匪颁大臣不敢谏恐忤旨也旧璫蛊媚密进奇巧大臣不能制恐招谗也无非伤和伐性之具甚乖谨独闲邪之规陛下以社稷为念则必养心於寡欲大臣以陛下为念则必格心於未非何至如道路之传哉户外之事急矣所赖以回天心收人心者一堂聚会之间耳臣愿陛下正心以修德大臣同心修政二三执政尽心以修辅转亡为存国其庶几否则沦胥以败是谁之责顾臣何人敢犯陛下敢触大臣然言及乘舆则天子改容事关廊庙则宰相待罪此祖宗待台谏家法也臣诚爱君臣诚爱国蝼蚁之躯不敢自爱惟陛下无以人弃言则宗社幸甚生灵幸甚
八月分第一劄
臣顷者冒进愚戅轻犯雷霆敢谓圣度如天犹获瞻威咫尺穷子见父且喜且悲所谓大纲大本之说臣申言之则近於激不言则流於欺不激不欺以观陛下之心焉请以今日经帷诵说之书而推明帝王正心之大法以告其说若稍缓矣然虽缓而亦切也心一大关纽也书曰无怠无荒此待夷狄法也惟难惟危此畏小民法也甘嗜峻雕未或不亡此警省一身法也天下皆乐而一人独忧天下皆泰而一人独危以一人之忧危所以保天下之泰且乐也若昔明良护持此法重关累键植立甚严自管仲始破其扃鐍谓声色酒肉不足以害覇贾谊微寛其绳束谓为治而乏钟鼓之乐不如勿为谊之言犹婉而仲之说直谓把握於外者有定力则安意肆志於内者为无损是以威公负其强力而溺内嬖惑刁牙以啓国中之争文帝安於所性而罢露台止骖乘以成富庶之效至唐太宗以雄心霸气孩抚一世外而鞭笞剪伐无不如意内而纵情长慾肆其所为哆然恚其臣曰是欲使国家不役一人不收一租宫人无发乃称其意善乎魏徵之谏曰忧人之言不絶於口乐身之事实切於心深中帝病帝亦敛容谢焉合三君而观文帝恭俭量已甚明二君外操内纵自谓奇策卒不免贻後嗣患况於外无把握之力而内为安意肆志之事可乎帝王治法止一涂辙持心身者乃所以持天下也今天下未易持也如支老屋补壁而篱仆如驾漏舟掉首而尾濡鸠工烝楫合力扶救犹惕然有压溺之虞而为主人者出有惧色入无戒心反使工慵楫惰得以有辞於其主臣固不敢以魏徵之语窥陛下而其迹则有不能掩人之疑者何也三边功赏有频年未下者而後宫新封数十之宣虽不一夕取办未迟也五阃将佐犹有待激劝者而腑肺近亲双节之命虽不同日并拜未害也襄蜀流移糠籺不饫而进劝岂羣貂之所宜争壻哉江北居民千里清野而木妖岂内庭之所宜时有哉陛下忧勤之念未孚四方而佚乐之声颇传道路而或者犹曰事有不可为未免兴退饮醇酒之叹此前世中主事也圣明岂有是哉然而消疑释谤抑岂无说布衣帛冠岂足兴卫而文公之志自此立薪寝胆食岂足强越而勾践之志自此坚陛下倘以襄失为耻则其志必在复襄以蜀败为歉则其志必在保蜀以荆扰淮危为忧则其志必在牢固疆场以民愁兵怨为虑则其志必在护养根本用志不分乐事自息书不云惟疾敬德缓则不及事矣无遑耽乐虽欲为而无其暇矣是故恶旨酒必真如建隆经宿之悔斥宠嬖必真如庆历女口之遣减省嫔御止如雍熙三百之数检制奄寺当如景德过分之戒节缩浮费则韩琦宫掖之议可行也停罢力役则欧阳修土木之疏可复也非惟消释天下之疑亦足以助成陛下大有为之志孝子者善继人之志也以先皇帝锡杯之奉澣衣之御此不过禁庭间事耳而幽闺深谷民到於今称之当庆泰禧定以来天下非少事也所以销一时之变结数十年之人心者敬仁勤俭之一念耳帝王大法祖宗家法森乎三尺之不可越也忧者乐之对危者安之反嗜乐而喜安人之情也臣乃欲夺其所乐以遗之以忧禁其所安而投之以危岂情也哉盖有凛乎朽索之危而後有平成之安有若涉渊氷之忧而後有垂拱之乐岂惟天下安乐之而一身之至安真乐孰大焉不然则欲安而危迫之则反失其安欲乐而忧乘之则反不得其乐明者可以计利害於此矣今也当把握之机而有纵放之形当忧危之会而为逸乐之事所以使陛下负此疑谤於天下必有分任其责者理乱安危自君心出格其非者大臣也救其源者谏臣也若夫阿意曲从务为容悦今日曰诚如圣谕明日曰非臣等所及固恩恋宠此大臣之耻也婴鳞自疑更进他说前疏则格不下後疏则又说了学浅胆怯臣实有罪焉先民有言宰相尊行其道谏官卑行其言引君於当道必纳君於无过使天下不得以窃议吾君则道与言俱行也否则言之不行非行道者之责乎故臣於陛下与二三大臣皆有望焉取进止
贴黄
臣恭闻庆历初边事起内出诏书减皇后及宗室郊祀所赐之半於是皇后妃嫔各上俸钱有司奏公卿近臣以次减旧此今日之当法也又近闻熙宁初河北大水宰相辞免郊赉司马光王安石同为学士光谓节用省费当始贵近宜听其辞赏安石谓未足富国徒伤大体反持之不下安石议论乖僻蠧国害民之祸胚胎於此一语此今日之当戒也矧今边费浩穰水灾徧满明禋大赉为数不赀内而宫掖外而公卿以下得无有可裁抑者乎欲望睿慈颁庆历之诏鉴熙宁之议亟饬有司痛加节缩以见中外臣子共体国家忧边恤灾之意亦节用之一助也
第二劄
臣忝居遗补之官分行御史之事故於去佞击奸之际必寓植贤扶善之心窃谓科目不足以尽天下之材而人材必自科目出者祖宗法度然也其最高者例蒙尊显或三年而为馆职或一任而必为学官其得之者亦自爱珍有不以温饱为志有不肯抗声自陈上下之交相成盖为扶植国命计也岂徒以一日盖天下而攫终身之富贵哉中兴人物稍不逮前异才间出仅续气脉权饕柄国摧残殆尽斧斤之余苗芽犹有臣己丑冬调官都门是时蒋重珍以廷唱第一人召其登对两疏首戒逸乐次诋苞苴剀切至到士论翕然王会龙亦第一人也同时召对卤莽塞责软熟腐烂观者攒眉又是时陈埙以礼闱第一人为国子録其轮对一疏讥切时相不顾姻党该括激烈人皆伟之陈松龙正是年第一人也馆于相姻鸣驺张灯动称府第行道丑笑以物论之相形见人品之迥絶盖自宝庆乙酉窜逐诸贤之後望而畏者万口皆喑独蒋重珍与陈埙二人戛然并鸣横身权焰每出愈切真无负於科目者若王会龙之鄙陈松龙之黠科目何赖焉臣谨按工部郎官王会龙素乏俊声偶冠多士入闽幙则不画一筹垂满实装偏需诸邑白帅鬻刹所得不赀登朝路则谄事权孽授题铨闱韵脚互异同列争功不掩衆目得郡严陵尤无治状前之权郎既不可今何所取而辄备正郎之选乎新淮西制置司干办公事陈松龙自负纎慧资行巨奸方进身则凭藉凶焰预定易题叨寘首选廷试纳藁见拒主司为敎官则附和贪帅干政济恶坐拥多赀校文天府败镪启争累玷弹缴具有实状前之帅幙既不堪今几何时而复玷制幙之辟乎以其始观之四人之荣进皆素定也今珍重以从槖召人日望其至埙以郡最闻人望其召而会龙为公论所轻松龙为公论所弃盖其自染於秽浊者深矣欲望圣慈将会龙姑畀祠廪或与待次州郡徐用未晚松龙特罢新任虽久於选调亦不足惜庶几可为自坏科目者之戒
贴黄
臣所为自坏科目者又见一人焉军器少监兼权左司郎官赵汝譢粗有干略殊欠检修其为帅幙也招权狎妓自闽来者皆能言之其宰宜兴也不饬簠簋郡之名胜者能言之其为宰掾也喜怒任臆予夺行私低价收赃家之宝玩厚资聚列屋之艳姝都门苞苴近稍禁止或议都司不能尽絶则前之居言路者屡欲弹之久据省闼人不谓宜近者王伯大为右司郎除目一出衆口称惬汝譢与伯大俱廷唱第五人也眎王伯大之清修有守宁不少愧臣又於舍选中见其自坏者有二人焉武学博士林伯顺品数平凡曩试校定以已用之零分经营再用学官鄙之近求改秩欠数月之考第牵合非律铨曹却之太学録郑斗祥资禀儇薄未为京敎则钻刺相客呼俦恳事反以见厌既録成均犹多印空贴妄鬻泮职竟以启讼二人者一以策括称一以声律名资历未深遽登儒馆可谓远士之幸而狗苟蝇营殊少器识眎其同列之鲠亮敢言端重无竞者宁不可愧甚非朝廷所以贵重科目之意欲望圣慈将汝譢伯顺斗祥并与补外以老其才以广其识亦使世之居高第出舍选者警焉
九月分第一劄【改除不果上】
臣以遗补官叨骏奔列方陪拜原庙小雨微润则隐然以忧及导引斋辂晴云划开则油然以喜至於宗祀之夕祼鬯将举暴雨大至收雷忽鸣千官百辟相顾眙愕仰瞻天顔益加寅畏迂道东升虽劳不惮离立小次竣事益恭还内鼓吹紫宸称贺中使传宣并与寝免於是执事之臣咸叹圣敬之有加窃疑天道之尚远也臣终夕惊忧思所以为陛下告则纲常之说正心之说周思虑之说尝累疏恳恳言之陛下已衡圣虑矣而天之怒未回何也盖自立春以来先雷而雪星文失纪迭奉讳恶立秋之始大雹暴风积潦逾月畿甸最甚天之积怒非一日矣明禋大飨此为何夕於是则赫然震怒矣近者雨色微异犹可掩抑至於电掣雷鸣有目皆见有耳皆闻不谓之帝怒可乎时政经曰雷不顺时天怒之象小人盗权君子受制阳不闭藏与阴相薄此为雷发非时言也况事神飨帝之时乎今陛下既颁责已求言之诏矣罪在朕躬圣心既知自责咎在臣等宰辅亦不容默而一二宰辅亦知所以掇怒於天者乎大臣者所以代天工而共天职也未见格天之功动皆违天之政不量力以兴师举者轻而争者不力初履亩以稔怨谋者疎而捄者亡策此轻易之失也非?天乎王邸近属或言其有援解之力故不敢有所指陈衺民黠璫或言其有借誉之力故不敢有所检束此容悦之失也非慢天乎寇有宿兵未归巢穴而夸张於倏回之骑边有重备未固篱落而动色於难保之和此蒙蔽之失也非欺天乎伦纪之当厚天理也相因而不敢言奸孽之当锢天罚也屡起而不能遏此恡固之失也非拂天乎正人者天所佑以生也听其散而莫为主直言者天所假以鸣也挫其锐而使习为噤此妬嫉之失也非弃天乎向也至诚体公收召衆贤尝以德度称向也揆事图策动中机的尝以谟略称粤从并建之初已有不和之谤今逾年矣谤犹未解强寇闯关而同室之鬬未平惊湍遇风而舟中之争不已国事至此已有余责左支右吾安用矛盾用志乖刺何以燮调秉德二三何以克享是宜显相之初致此不测之怒此臣所以切切为亮天者责也恭闻乾道三年郊禋雷雨内出手诏戒谕宰辅又切责百事阅八日免顒相祀又四日诏求直言当乾道间无闯边之鞑无失伍之旅无折阅难行之楮无险怨起肤之民一睹变异恐惧如此今之君臣当食不下咽矣臣愚欲望陛下断自宸衷一遵古典明谕二相何以应天怒何以答天谴其亟图之然後戒敕一二执政当以向之任言路责人者而自责又戒励百官当以平时居下位议人者而自议臣言官也知而不言言而不尽当坐以不正其刑墨之罪惟陛下财幸
贴黄
臣既以灾异为大臣责矣又稽之时政经曰午日雷发非时此王者奢淫乐游之过故天怒之此一机也谴怒之至重亦仁爱之至切也方齐明盛服以觐父母非独愠形於色且厉声呵责焉虽耳提面命不过如此臣昨尝亲奉玉音有恐惧修省之语今又於手札见之然臣窃疑陛下知恐惧而未知所以修省也盖畏天之实不在中庭露祷而在於暗室屋漏之顷应天之实不在缁黄祈祷而在於发政施令之际盖恐惧者其心而修省者其事也陛下诚能端居靖念某事当戒某事当举修饬省悟揆之於心当戒者不惮改当举者不惮行则父母之变容动色者将悦豫之矣否则藴积之怒既泄而无以为解则将弃絶之矣我将之诗曰敬天之威于时保之时者无一息间断之谓也
铁庵集卷一

[book_title]卷二
钦定四库全书
铁庵集卷二
宋　方大琮　撰
右螭奏议
直前劄子【端平三年十一月十二日】
臣顷以遗补官从骏奔後忽覩明禋雷雨之异不胜言责失职之忧陛下既不忍加诛又引以自近遂得日侍坳陛备见天顔忧劳五旬之间宰衡虚席九重凝虑於上百辟攒眉於下妖狐啸鬼跳踯天昏臣时愤闷非不能直前一吐而在廷应诏之臣言之颇有中者臣日望之陛下庶几听之乃者趣召新揆四辈方行仪图旧臣陛正元宰宜中外之相庆幸相权之有归讵非今日一大机括乎然癸巳置相之初一机也而以轻率坏乙未并相之初又一机也而以异同坏今也改新元起诸贤敕责百官诏旨峻厉以示涤旧图新之意故善用此机者今日也不善用之犹前日也况今之机尤有急於前者乎自绍定之戊子至於癸巳江闽大扰而边无强敌也中间虽有蜀之警方动而旋息自端平之甲午至于【阙】
又
臣顷入对恭聆陛下责羣臣曰大言傲诞者有之肆为欺罔者有之背公营私者有之岂不以国用匮兵籍虚将材乏未闻献理财之实计画强兵之实策荐一校之实材此非诸臣而谁责而羣臣又切切然望陛下曰纲常既泯布粟之謡不解恐盭气之未散兵端轻动轮台之悔不闻恐怨气之未洗北司怙宠南阳干政恐谤声之未消自汴洛丧师京城失伍之後每更一变上下相诿废日力违事机至於今极矣然下之所以望乎上者皆所当为而其事甚易上之所以责於下者皆所必为而其事甚难陛下何不自为其所易而责羣臣以所难哉今内外之事急矣不知祸变何为至此极也所以回天心感人心者独非当为之事乎为陛下计莫若明出二诏布告中外其一则开陈即位之初心全复友睦之美意前愆往谬各正主名绥亡拊存曲尽恩渥对越祖考可以慰答列圣之灵则天心悔祸矣其一则深惩兴兵之昨非具述蹙地之大痛戒谕诸阃当若同舟劳苦将士俾如挟纩号召豪杰显罢和议使有不与敌俱生之志则人心思奋矣必如间关草昧而无为平世之规模必如筚路蓝缕而毋事太平之盛观谋必公之於外廷则扫除户内者无所投其巧矣听必广之疏远则夤缘近亲者无所售其私矣此在陛下一转手间直易易耳明白洞达布之海内而无愧感动天人之机岂不在是然後大会羣臣而语之曰财以何术而裕兵以何策而强将以何道而择给之笔札如庆历之开天章阁极其议论如淳熙之对选德殿置国用一局使晓畅财用长於心计者居焉置边防一局使明习兵事熟於地形者与焉凡今之所以难者使之朝夕讲求焉商确焉可也且将材以多事而见今可为多事矣而将材未之见何也若夫合诸屯之伍符而考核军实则兵精而财有裕以出戍之生券而就募边勇则兵倍而财亦省此策非有难行者而施之兵刃交接力不暇给之时则衆疑其难矣亦岂容畏其难不为之哉今而曰必敌势稍寛而後可言治兵可言储将必事会稍纾而後可议节用可议救楮然陛下何修而得其寛且纾哉必有以感人心回天意而後庶几得之此臣区区之愚深望陛下为其易而使羣臣当其难也羣臣亦何能之有不过凭藉祖宗之积累蒙赖陛下之福德殚竭智虑有死无二或足以康时屯而延国脉也虽然今之所谓易者在陛下一心耳播告诏旨岂空言哉臣尝观汉文帝赐尉佗书其言质实无少回护首曰朕高皇帝侧室之子以王侯吏不释之故不得不立帝盖自明其即位之初心而无所讳故佗亦感服粤患遂息又尝观唐陆贽草兴元诏德宗许以不必避忌有曰天谴而不悟民怨而不知朕实不君人则何罪帝盖自言其召戎之大误而无所掩故悍卒感泣寇难遂平声音之化於人末矣果出於心中之真未有感而不化者苟非其真虽日下一诏无益也臣愿陛下翻然感悟毋为虚利害所撼洗然更新无为小补缀所牵斥远孽阉毋至决侍臣之去留裁抑近属毋重烦谏臣之论疏是机也苟善用之则人心可悦天意可回凡兵财等事庶可徐就吾之条理矣方危机交迫悔改已迟若迟而又迟一旦瓦解虽人主汲汲修德百官皇皇修政祈衷於宗社请命於上帝已无所及自古危亡之极岂其国之君皆失道臣皆不贤哉盖由其来渐矣此臣所以痛哭流涕为陛下告也当主忧臣辱之时而臣力不足以执干戈谋不足以献帷幄朝惊夕悸思効一得而忠爱陛下者止於如此愚戅无补祈去未俞惟陛下察其诚而采其言则宗社幸甚哀其愚而听其去则小臣幸甚
直前劄子【嘉熙元年正月二十一日】
臣目覩近证外溃内虚有病无医孰扶孰救乏材之急非独陛下忧之盖通国所共忧也虽然岂必借异代之材而慨想不同时之人哉天之生材自足世用民望所归则其人也蜀许靖何人犹不忍以时望弃之况於望实俱孚者乎国家盛际以望用人具有绩效班班青史比其坏也以望沮人非沮其人也沮国人之心也盖自符绍窜逐崇观废锢至於政宣极矣擅国者惧时事之将溃尚能以名望召杨时诸人用之先儒朱熹谓若早用其人犹可救得一半盖惜其用之晚也然观是时元佑诸贤多埋瘴窟四海人物惟有陈瓘南郡铁壁惟刘安世所以系天下之望者此二人耳使当国者忘其忌而授之政则靖康元二之屯必不遗万世恨也今天下之材皆侂远斧斤之仅存者嘉定以来三十年间权魁凶俦极力锄剗仅能成就德秀了翁二臣之名而已冰山见睍二臣迭召当其改弦之初使亟坐其一於燮调填抚之地垂绅搢笏岂不足销压乱萌而召之稍迟天又夺之其将谁尤使亟寘其一於谟明弼谐之地伟识宏议岂不足参定庙算而召之益迟事出仓迫强俾视师以至流落孤寄於大江之滨是谁之咎二臣学同志同其所以不同者和气英气分剂有多寡耳爱护保惜独非主张人才者之责乎国难至此旁徨乏使陛下当馈太息犹且明诏中外博采材识虽细不遗若夫三十年刼火不烬之精英一既为天之所夺一复为人所沮岂不大孤海内之望哉近者帅越之命下见者举手相庆谓有过阙之期矣而俄复不然既而帅闽之命再下见者失色相视谓有远外之渐矣而俄又有甚焉此非陛下意也其沮之者谁欤每视除目当驳当限是非颠倒闻者惊愕若果有之世事可知四蜀糜烂百万为鱼其系西南之望者如臣?之老成俾就开宣阃宜矣若了翁者独不可留为朝廷重乎借曰经制西事岂必身去庙堂哉况今巨奸大黠旁睨侧视犹有驾言羊城老臣之荐以欺衆援进者竟以物议諠譁而止其说曰是小有才也是天不絶恶之仁也而当世之所谓善人吉士负一代之望者反以小有偏弃之岂天所以生贤佑国之意耶抑臣又有忧焉望非一日之能积也修於下而扶於上小者养其气大者全其节风流接续国终赖之端平用贤渐失初意昔进今亡令人短气独一言路虽沮不屈有齐南史相继之风存此一脉亦天所以佑吾国也向者臣清叟以直去中使宣留至烦再遣同列留之给舍留之侍从经筵之臣留之犹稍有本朝盛时上书俱贬交疏留行气象曾几何时臣范以直去既席藁私室矣又出关矣又絶江矣盈庭嗟惜视前有加然而内靳遣留之使圣意日以异外乏交留之章士气日以靡朝野觖望有识深讶矧今西府亦曩言官指摘辅臣见谓风力臣昔所敬今反以眷留苛挽欲去不能其勃郁当何如三院宁几人其絶江者未必可回其犹居职者各闭合求去月纸不书台纲尽废南台惟一人之謡兴絶市无台官之谚起此何景哉祖宗朝谏台之议辅弼未有不行其言其间有两去者无两存者及其既去而皆还既还而皆交惟不失其为皆贤故实具在也况当国势缀旒人心解瓦之时人才之销歇既无以表其望言路之湮塞又无以养其气大臣之进退未定又无以全其节强寇闯门室内交鬬为主人者坐视莫决纳侮四夷传笑万古深为国体惜之臣愚欲望陛下仰稽家法旁采人言表人才之望而尽其用还言路之气而旌其直全大臣之节而亮其心区处得宜大惬衆志则朝纲整肃国脉安强内可以弭奸杜邪外可以折冲御侮矣臣前日见范去国雨旬忧闷抗疏不勇昨日闻了翁事愤激援笔不能待旦此非臣之言也在廷之言皆然独臣日侍清光不敢不直前一吐臣顽钝无耻当去而留前愧臣清叟後愧臣范顷者敷对自请丛祠至蒙玉音俾之且待今再阅月矣惟陛下哀怜而听许之臣不胜局蹐俟命之至
铁庵集卷二

[book_title]卷三
钦定四库全书
铁庵集卷三
宋　方大琮　撰
西掖奏议
缴奏董琳差知滁州録黄
臣切惟疆场多事武夫典城权也使其勇足以保境智足以卫民虽奴如季布仆如卫青用之无害也若董琳则厮隶中之号为无能者依人济事骤致富贵但能掠夺赀财以媚旧阃奴顔也选造语言以间两帅奴唇也去岁求制檄入闽欲以沐猴之状夸闾里而凌轹之犹曰小人无知耳其实害及民则多招无赖刼夺民舟而三山之人思食其肉所过海郡公肆剽掠而四民之城几至昼闭盖其假挟声威蹈藉贫下真奴才也昔制臣尝数其罪矣又台臣尝暴其恶矣今滁之为郡最关风教使得素有气节稍识义理者守之犹庶几效死勿去之意如琳之间两帅则不知有主扰平民则不知有乡而望之以死封疆卫社稷万无是也以欧阳修所临之郡不幸而使腥臊锋镝者挂名其下又不幸而使庸奴如琳者继之岂不重可叹哉欲望睿慈将琳寝罢新命姑仍本职别选材智以保滁城不胜边方之幸所有録黄臣未敢书行
缴奏户部侍郎权兵部尚书兼知临安府浙西安抚使赵与懽奏火灾乞削夺窜斥奉圣旨依累降指挥不得再有陈请録黄
臣闻有大变故必有大惩创有大惩创必有大更张本朝以火德王建炎中移跸钱塘当其盛时七十余年行都熙洽土气尚厚火性亦顺其久也功化薄而明与昌寝不及齿聚蕃而华与伪交相蹙先皇登位八年而有嘉泰辛酉之灾盖一焦土矣既而不复灾陛下亦八年而有绍定辛卯之灾又一焦土矣岂容更复灾改元嘉熙议者欲以扶炎运之隆而失性转甚乃夏五月延燎之家四万七千有奇而邸第官舍营寨寺观不与焉暴露之民为口二十九万三千有奇而毙於虐焰者不与焉辛卯距辛酉犹三十年民渐忘其涂炭之苦矣今夏距辛卯秋才六年耳创尚新痛未定何以又堪此祸市三日哭不足纾哀力薄气焦地几不胜战矣此识者所素忧而言之今尤岌岌焉凡闤闠之区富饶之室哀邑所密恃以为缓急根本者一炬不留岂不贻识者之忧乎岂不烈於辛卯之祸乎此正陛下深自悔艾尅责之日也避殿之礼求言之典赈恤之政无不举行辛卯故实独未闻有大举措有大施为足以慰答人心过於辛卯者曩权相之与辅弼犹知自为贬等殿步之与帅漕犹皆一切易置今月且半矣晏然无以异於常时但闻大臣累疏避位帅臣累章待罪今日曰不允明日曰不得再有陈请而已不惟不加罪而弹压与扈卫之臣亦得同宰士枢掾并赐金焉其说不过曰祸虽烈於前而太室无恙也然则彼四万七千余家何辜焉孟轲曰民为贵社稷次之非民则庙社何所依而存此圣贤分明条贯也少知此义者亦可以愧矣辛卯帅臣林介罢曰谢太室也辛酉帅臣赵善坚罢时太室亦无恙盖谢百姓也三纪之间火灾者三其二易帅此先朝与今日的切证例也今何祸不然况其祸比辛卯尤烈少知此证者亦可惕矣故臣於与懽待罪之章见其恳切至到未尝不叹帅臣之能知耻而惜朝廷之不知权也与懽颇亦洁修疎财轻施人所共之不幸而遇非常之变抗疏自劾至於再三今转徙之民敢於怨怒惊扰之衆易以动摇必须精神奋发规虑周密有以镇压其心作新其耳目而强诱之欲去未能之身难矣臣愚望圣慈速赐区处勉从所请俾还槖班亦少见重民所以重庙社之意毋使或者谓惩创更张不惟不能过於前而反有不及者乎当使凡为臣子者皆宜引咎知耻况其责有大於帅臣者乎以隆尊綦贵犹深挹厚损方汲汲焉修实德行实政之不暇匪徒曰惔一忧心足以惧灾也出一善言足以退舍也若燮调之地尤责望所丛更迭出关旋入治事一表一答至三即休夫既寂然略无施行毋怪观者指为礼数何以回天谴何以塞民怨恐非止祸之道臣日侍威顔目覩灾变救时无策愧见都人亦当在削夺窜斥之科席藁竢诛不胜陨越所有録黄臣未敢书行
缴奏御笔李子道邹云从应诏论事文理可采并特补将侍郎録黄
臣闻有言逊志必求诸非道有言逆心必求诸道伊尹为万世人君立听言之法惟此二语盖人言交至之初熟不喜顺而恶违然而未遽喜也未遽恶也必归而求之道则顺者未必爱我而违者未必非爱我也乃至五壬申癸酉灾京邑半毁求言有诏谋及臣民亦足见陛下侧身修行舍已从人之盛德矣扣阍不知其几人献策不知其几说但闻有所谓临安府类申学生李子道广南额外摄官邹云从者特勤宸礼拔之衆中授以初命中外愕眙欲见二书不可得比数日来传者始谓子道有援引齐唐之说云从有假借春秋之说道路之言或得以窃窥圣意而愚臣臆度以为渊鉴精明必不出此也自唐人以家事何预外人之语遏絶人言醖成祸本本朝家法正大明白户庭之事与衆公之议濮园之争请立国本之疏国史班班可覆也恭惟陛下以艺祖之子孙受宁考之付托薄海内外悉主悉臣十有四年于兹盖天命之有归人心之共戴也若夫一宗藩之沦谢使蚤出圣衷稍为经纪不过一常事耳奚至人言纷纷不已遂为今日一大议论彼頴封人田寖郎以片语感悟曷尝费辞哉此亦羣臣之罪也闾阎小民其有家道浸衰病证交急必反思内省冥冥之中得无犹有愧负者乎医药之外不废悔改爱家全身之道不得不然况国乎本朝以忠厚立国富强不及前代虽变故间兴而緜緜不絶所恃者天也今之未尽合乎天者此特其一耳议者谓此事既举立可回天立可弭祸或指以为儒生之谈然置此不问於人理终有欠缺恐天亦未易回而祸亦未遽弭也故臣以为兵弱而土蹙财匮而国贫将帅乏而人材衰歇皆今日大患所当上下日夜相与汲汲图之然亦宜举措服人心修为合天理真意实德既无一亏少於其内而复阃钺之臣介胄之士得以殚智竭劳於其外上天悔祸宗社垂佑守固战克而和可成兵息费省而国为吾国矣内之修外之助也采薇治外遣戍劳役是也天保治内大率皆人伦事君臣兄弟朋友何与昆夷玁狁古人岂若是之迂哉孔孟以来儒者所以舌腐唇敝以植世敎而扶世治者亦只此方法自夫论事而不论理计利害而不计是非设为危险之言阴肆脇持之术其始皆左右憸人耳今缙绅大夫或有从而和之若天人不相关而内外不相为谋者圣贤救世之防始决於此岂不可惧世岂有理外之事是非外之利害哉今之窒碍特一关耳此关一透疏明洞达友爱复还天必悦人必服繇此渐弭诸祸岂复更生一疑是则真善计利害者岂若常人浅浅之计帝王之见与常人之见不同此臣所以深有望於陛下也昨者剽闻陛下尝许大臣以改营其宅兆矣灾变条来事及未举羣臣不能纾徐将顺言之或伤乎激遂使异论创兴而窭人寒士揣摩以希必合恐喝以觊必听彼岂真知陛下友睦之本心哉今反从而官之是本心终无以自明於天下矣若以本彼为真爱己也则向者德秀诸臣之爱君曾二人之不若欤广谋从衆善钧从衆通国之人亦衆矣岂有通国误陛下而二人独为爱欤然则听其言之违顺孰若求其道之是非也当章宪太后垂帘时有方仲弓者乞立刘氏七庙后掷其奏於地曰不作此负宗祖事当濮议既定後有范亦顔者复唱称亲之说神祖出其疏命讲读官断之於是言者论其矫诬经义缘饰奸言当岐王尚居禁中之日有章辟光者请出王於外神祖批示中书曰辟光小人离间至亲而中丞吕诲乞以其疏付外治罪此三小臣者不过妄揣上意以规富贵耳而祖宗笃叙伦纪不为奸险动摇且以所言质之公论或监远州税或降下县尉求合而忤求陞而黜然後见列圣之威断过人且又见清朝之名器不可诡谋取也彼已仕者犹抑之不使进而况未仕者欲挟邪以徼幸得乎今边方孔棘战士暴露闻有妄男子以迎合得官之易缓急之际将有诿甲於鹤者矣臣愚欲望睿慈深入圣虑亟收一扎明出二书付之外庭参定可否果议论之无取岂爵命之可轻庶足杜冒滥之萌抑亦絶奸回之渐臣自知方命屡触雷霆独有寸忠可白天日苟以爱君而获罪则虽九殒而不辞所有録黄臣未敢书行
铁庵集卷三

[book_title]卷四
<集部,别集类,南宋建炎至德佑,铁庵集>
钦定四库全书
铁庵集卷四
宋　方大琮　撰
进故事
端平三年十月上进
端拱元年三月上谓户部使李惟清曰朕读汉书贾谊传夜分不知其倦谊当汉文时天下始平指论时事尤为激切至云长太息堪痛哭者盖欲感动人主不避触鳞是真忠臣明国体者也今廷臣有似此人者否乎乾道三年九月吏部尚书陈俊卿进对奏自古惟唐太宗能导人使谏所以致贞观之治上曰朕每读太宗事未尝不慕之若德宗之忌克不乐人言未尝不鄙之退御经筵命讲读官稍前曰朕虽无大过岂无小失自卿等不闻有所规谏若只备位此非所以望於卿等直言非人臣之利也其拳拳忠君爱国之意实发焉和悦以受之犹恐其有所畏况可拒之乎委曲以来之犹惧其有所隐况可疑之乎我太宗皇帝读贾谊传取其太息痛哭之忠进户部使而语之曰今廷臣有似此人者乎孝宗皇帝读唐太宗事慕其导人使谏之风命讲读官稍前曰卿等不闻有所规谏何也读前史而感慨呼臣下而叮咛叹其无此人其愧耻之者深矣责其无所谏其激发之者至矣故端拱咸平间田锡之辈出乾道淳熙间王十朋之辈出如锡十朋辈忠爱根於所性固不待於愧耻激发中人之性则不能无待也自夫进谏者之不力始而锐中而疑徐而婉迨其怯也以激为讳矣自夫受谏者之不乐始而听中而容徐而玩迨其厌也有拒焉而已矣其臣得无愧於贾谊其君得无愧於太宗乎然则为人臣者当竭其忠爱之实而毋以阴拱默视为便为人君者当察其忠爱之实而毋以取名卖直为疑主圣臣直此治世事也此祖宗家法也故臣恭陈二宗宝训以禆明目达聪之万一
十一月上进
前汉元鼎五年丞相赵周坐酎金免诏以御史大夫石庆为丞相时南诛两越东击朝鲜北逐匈奴西伐大宛中国多事公家用少桑弘羊等致利王温舒之属峻法倪寛等推文学九卿更进用事事不关於庆庆醇谨而已唐武宗立李德裕为门下侍郎同中书门下平章既入谢即进戒帝辨邪正专委任而後朝廷治夫辅相有欺罔不忠者当亟免忠而材者属任之政无他门天下安有不治开元初辅相率三考辄去虽姚崇宋璟不能踰至李林甫秉权十九年遂乃祸败是知亟进罢宰相使政在中书诚治本也【李德裕传】
熙帝载而宅百揆诏王柄而驭羣臣此古大臣事也後世以中书为政本所自出之地谓之礼絶百僚也任之专信之笃非固假之柄以宠其人也所以尊朝廷严治本也非其人则去之亟而位则不可虚也故未有其位虚与夫非其人而充位亦无仁贤则国空虚之谓元气虚则外邪乘之国虚之时此识者之所惊而忧而羣邪之所喜而舞也汉武帝中年相赵周免石庆代之庆不能关决而事多出於九卿唐武祖初年李珏贬李德裕代之德裕谓政无他门而治必本於中书盖周之免可也而九卿则不可杂进以用事珏之贬可也而中书政本则不可以不专大臣者宗子之家相也宗子不能以独治其家必委之家相相之权不专而豪奴悍婢皆捷出以投其罅则家政弛矣人主之任相亦然虽然择相诚难也亦不可厚诬天下以无人武帝名相庆而实任九卿庆诚不足任然帝之时犹有可议者仲舒不相天下至今以为恨使其舍庆而相舒岂复有九卿用事之失德裕谓开元辅相率三考辄易而治及用林甫十九载而乱然德裕之语犹有可议者斥九龄相林甫天下至今以为惜使其以林甫之岁月为九龄之任用岂复有政出多门之忧此择相不审任相不专之明验也然则天下之权付之一相而听其所为乎曰事正不必从中出宰相行之其失则台谏议之给舍执之此本朝家法眎历代为最善当其治则宰相贤而给谏亦皆得人相犹不得行其私况他岐乎故政出於中书而旁蹊尽塞世以重臣目之其不贤则给谏相与攻而去之又其甚不贤而给谏皆其私人矣故政虽犹在中书而公私杂行世以权臣目之苏辙曰重臣与权臣权臣不可有重臣不可无以此观之相贤则给谏必贤而百官莫不趋於贤故曰人主之职论一相
嘉熙元年正月上进
景德元年契丹入寇上既定议北征羣臣有以幸金陵之谋告者寇准曰羣臣怯懦无知今虏寇迫近四方危心陛下惟可进尺不可退寸河北诸军日夜望銮舆至士气当百倍若回辇数步则万衆瓦解虏乘其势虽金陵亦不得至矣上意遂决虏衆抵澶州其统军挞览将精锐为先锋我军以牀子弩射达兰中额死虏大挫衂退却不敢动
绍兴三十一年金主亮恃其强暴欲渝盟犯塞至是遣其臣来贺天申节因求淮汉之地又指取将相近臣议事时朝论汹涌人情皇惑上意雅欲视师於是宰执奏曰敌国败盟天人共愤今日之事有进无退若圣意坚决则将士之气自倍愿分三衙禁旅助襄汉兵力待其先发然後应之上深以为然冬十月下诏亲征时待制曾几病闻或者欲遣使诣敌以缓其来即上疏曰遣使请和终无小益而有大害为朝廷计皆当尝胆枕戈专务节俭经武整军之外一切置之如是虽北取中原可也是月亮败於采石竟被杀之【并见国史】
兵凶战危挑异类以轻重者非也国不竞亦陵买强敌以求静者亦非也昔者之轻动国人自非之冒其非而用之其悔不可追也今退而守吾圉而犹敢於乱常干纪逼我太甚则国人交怒之矣乘其怒而用之则吾之弱有可使强之理静而可买何惮不为彼狡焉叵测突如其来独不可於危中求存死中求生乎昔景德中契丹入寇国中大震羣臣有以幸吴行蜀之说进者独一寇准建有进尺无退寸之议而真宗之意遂决我是以有澶渊之捷当绍兴末金国败盟朝论汹涌或者有以遣使欵敌之说进者独一二宰执倡有进无退之议而高宗之志遂定是以有采石之捷使真宗而信避敌者之议则钦若等为爱君而寇准为幸胜矣使高宗而从欵敌者之议则或者为得计而宰执为轻举矣盖人生不可无愤怒自强之志也立志之不强而反誉敌之强则和之说得以自诡矣虽然和岂易成哉不能战而能和前未之有闻也达兰之死而後有景德之和金主之死而後有隆兴之和不然敌果何所创而甘心言和哉若夫金瓯之缺未还赤子之痛未定乃欲忍耻以事仇敌此盖亦立志之不勇也准之言曰六军心胆在陛下身上绍兴间冯时行亦曰自古未有人主退而能使天下进人主怯而能使天下勇然则国人之心胆与其进退勇怯皆在人君之身非特国人也三百年宗社命脉之存亡絶续亦在焉其可不强於立志哉
三月上进
魏主丕遣太常邢正勑权为吴王吴人以为宜称上将军九州伯不当受魏封正入门不下车张昭曰君敢自尊大岂以江南寡弱无方寸之刃乎正即下车中郎将徐盛愤忿谓同列曰盛等不能奋身出命为国家并许洛吞巴蜀而令吾君与正盟不亦辱乎因涕泣横流正闻之谓其徒曰江东将相如此非久下人者也云云吴遣使如魏云云魏怒吴任子不至欲伐之刘晔曰彼上下齐心阻带江湖不可制也【通监】
王猛寝疾秦王坚访以後事猛曰晋僻处江南然正朔相承上下安和愿勿以晋为图坚将伐晋会羣臣议左仆射权翼议曰晋虽微弱谢安元冲皆江表伟人君臣辑睦内外同心未可图也【通监】
国於天地必有与立善觇人国者不观其形而观其所立何以立亦曰人而已矣国无人焉亡也春秋书梁亡梁自亡也有人焉不能用又自为乖异亦亡也传载虞不信宫之奇而亡之类是也国於江南自吴始东晋继之孙权崎岖一隅之地当曹瞒父子百万之衆而能虎视中原者其君臣以明锐俊快自立虽曰根本浅陋而临朝斫案论事上倡下随如战赤壁坞濡须争荆州瑜肃驱於外昭雍综於内精采百倍非以人立国乎中迫於蜀名与魏和邢正奉魏命至张昭折之曰岂以江南寡弱无方寸之刃乎徐盛忿之曰不能出身为国并许洛而使吾君与正盟不亦辱乎故魏之邢正有江东将相非久下人之语刘晔亦有上下齐心不可卒制之语可谓善觇吴者矣东晋间关匹马之资当敌氛四起迭仆之中而基本不摇者其君臣以器局风流自命虽曰宴安江沱而猝遇缓急虽绮絝子弟亦能临戎如屯雍丘至灞上入关中导支撑於前安镇定於後坚忍自存非以人立国乎焚币却使终不言和符秦锐於饮江其臣王猛曰晋上下安和愿勿以为图权翼曰晋虽微弱谢安元冲江表伟人君臣辑睦内外同心未可图也符氏犯之果有淮淝之败可谓善觇晋者矣以势言之则吴之小不足当魏之大晋之弱不足敌秦之强而所以能张其小而抗其弱者则吴之君臣常有忿愤之志其诡和者暂耳而曷尝以畏魏自沮哉晋之君臣犹有辑睦之志终世不言和而曷尝以畏秦自怯哉後之立国者亦可以见也今戎祸惨矣所谓江东将相者谁欤江表伟人者谁欤上下之心齐欤内外之心同欤西风无数月之期游魂有荐食之意要必吾国之君臣上下其心齐同如吴之忿愤如晋之辑睦是当怒敌而人交奋毋誉敌而内自攻则虽弱必强虽危必安者愿相与汲汲图之
四月上进
晋泰始八年晋主与羊祜谋伐吴祜以为宜藉上流之势密表留王濬监梁益军大作舟舰於是作大舰长百二十步受二千余人以木为城起楼橹开四出门其上可驰马往来时作船木梯蔽江而下吴建平太守吾彦取以白吴主曰晋必有攻吴之计宜增建平兵以塞其冲吴主不从
隋开皇七年陈受萧岩等降隋主益忿命大作战船人请密之隋主曰何密之有使投其木梯於江曰若彼惧而能改吾复何求也杨素在永安造五牙大舰起楼五层高有百余尺置六拍竿高五十余尺容战士八百人其次黄龙平乘舴舰大小有差陈主不为深备【并通监】国有险而存有备而固恃险而无备犹无险也曹丕叹息於广陵佛狸旁徨於瓜步盖立国於东南所以慑敌人之心者其险必以江也然而国以江为险江以舟楫为备晋之伐吴必造舟於上流隋之伐陈必造舟於永安彼将用东南之所长以攻东南之所恃也然当木柹蔽江之时而吴人急为之谋投柹於江之时而陈人早为之备晋隋虽弱长江岂能飞渡哉奈何吴以暴鸷之资行虐政逆谏口陈以荒淫之行溺嬖宠戮言臣是皆与乱同事者也岂暇为国家虑哉廼者敌为不道游魂近鄙而我朝廷之间君臣上下危言苦语更相警惧惟恐其有一毫获戾於天也天岂使封虺巨蛇以长荐食我赤子哉必也怠荒之戒申训於其内忧辱之言申警於其外则国其庶几乎敌方夺我舟募吾匠童吾山造船编筏於樊襄间斧斤之声不絶不待西风之起尝怀北顾之忧毋使贼智与夏水俱生则江面虽震而吾固有所恃矣昔三国瑜肃以三万逆击老瞒四十万之师我中兴王权以七万迎击金人百万之衆赤壁之胜盖蒙冲战舰之力采石之捷亦海鳅船之功操之舟可烧而走亮之舟可陷而溺宜也然则常德武事内外交修用吾之技伐彼之计此今日所当寝薪尝胆而汲汲为之图也
七月三日上进
景佑二年六月以宗室宁江节度使第十三子养於宫中时年四岁宝元二年始出还第时年八岁上及皇后鞠视如子嘉佑六年诏岳州团练使某为泰州防御使知大宗正寺先是韩琦曰此事当出自圣择上曰宫中尝养子二人小者甚絶然不慧大者是可也琦请其名上曰名宗实者今三十许岁矣琦曰此事若行不可中止宜断以不疑乞从内批出上曰此岂可使妇人知之只中书可行也遂降诏是年以诸王宫侍讲王猎为宗寺伴读猎为宫僚凡十三年有辅导功故首用之时吴奎荐其可任经筵文学之选韩琦言其不通私谒足见有守故也先是至和末文彦博等劝早立嗣既而范镇司马光等相继言之如是五六年琦独尝请建学内中择宗室之谨厚好学者升於内学冀得亲贤可属大事欲以此感动上意嘉佑七年立为皇子上指心曰此决自朕怀非由大臣之言也绍兴元年上谕大臣曰昨命令懬选艺祖後二三岁者且俾广求当自选择富直柔曰宫中有可付托者否上曰朕已得之矣若不选择宫嫔则可虑之事更多二年令懬选宗子【普安郡王】及伯浩入禁中伯浩丰而泽普安清而癯上初爱伯浩忽曰更子细观乃令二人并立有猫过伯浩以足蹴之普安拱立如故上曰此儿轻易安能任重乃赐伯浩白金三百两罢之而育普安於张婕妤所时年六岁矣二年令懬自左中大夫特转行左大中大夫後省以转官非法封还録黄遂寝其命
四年令懬复得伯玖年五岁上以其聪慧可爱令吴才人毋之其後张婉仪卒【即妤】婕命吴婉仪并视普安与伯玖同处虽一食必均焉【吴婉仪後为宪圣慈烈皇后】上谓张浚曰宫中见养艺祖之後二人长者年九岁不久当令就学又谓赵鼎曰此子天资俨若成人朕自教之读书性极强记鼎先得旨於行宫门内造书堂屋一区欲令就学至是成上曰便以为资善堂遂降制封建国公以范冲兼翊善朱震兼赞读上命见冲震皆设拜二人皆一时名德老成每因笺疏导以经术仁义之言辄标轴藏之时一展玩十二年封普安郡王时年十五十六年加璩【即伯玖】封恩平郡王出外第号东西府初命馆职二员并兼二王府敎授三十年上知普安甚贤欲稍差别谓宰相汤思退曰此事出自朕意非因臣下建明立为皇子圣人以仁天下为心必有绍续於其後圣人以公天下为心必当计虑於其早生灵之寄甚重宗祧之付不轻苟得所托仁也亦公也唐宣宗讳言继嗣事言者不怒则斥後唐明宗尤讳其事羣臣无敢正言者二唐祚脉之不延也宜哉我祖宗以至仁大公循天而行何心之有真宗皇帝之选宗室子也高禖未卜则育之禁中甲观既生则归之藩邸其宏度伟识超然前世远甚景佑二年仁宗皇帝年甫二十八而养四岁之宗子於宫中绍兴二年高宗皇帝年甫二十七而养艺祖七世孙二人其一六岁也自古人主谁能於春秋鼎盛之时而建此议乎然非徒选也仁宗语韩琦曰宫中尝养子二人小者甚絶不慧大者可也高宗命近属令懬选二人一丰而泽一清而癯初喜丰泽者既而细观以轻易出之後二年又得五岁者遂为普安恩平其精於选择也如此亦既得之矣而又思所以拊视之其未龆龀之年为保庆后所养其八岁未还第之前皇后鞠视如子而後仁宗之心以安大臣以宫中有可付托为请则语之曰若不先择宫嫔则可虑之事更多故普安育於张婕妤恩平育於吴才人婕妤没才人并毋之而後高宗之心以安其谨於保护也如此而最所加意者少成之敎也韩琦尝请建学内中择宗室之谨厚好学者升於内学冀得亲贤可属者其後虽还第而诸王宫侍讲王猎为宫僚最久琦荐其不通私谒以辅导功陞为伴读则仁宗之谨东宫僚可见普安年九岁既令就学又语赵鼎曰此子天资特异俨若成人朕自敎之读书性极强记命鼎於行宫门内造书院一区而以一时名德范冲朱震兼翊善赞读又命馆职二员兼二王府敎授则高宗之谨简宫僚可见其笃於敎导也如此择之审天命之公也护之谨人事之尽也而敎之尤不可不笃者盖天资虽高而左右必正人与居必善士学术乖僻者不与焉心术回邪者不与焉教学相半习惯自然是又欲以人而辅成其天也祖宗得人之仁至矣哉处心之公大矣哉乃者季夏甲戌亲洒一札欲於内中建小学令宗司择宗子资质之美者二三人置师而敎之大哉王言所以慰祖宗之灵所以系生民之望所以对越上天之心者他日皆有望焉故臣辄采先朝已行之典思衍今日无疆之休然犹有献焉祖宗谓此事至重至大其为计至严至密虑夫妇寺之得以窃弄其间也故厚陵之自团链升防御如宗正寺时韩琦乞从内批出仁宗曰此岂可使妇人知之只中书可行此语可以深味又虑夫奉命者之得以邀劳无已也故阜陵被选令懬实预焉既而以殿撰左中大夫特转行大中大夫未为甚过後省以转官非法封还録黄其命遂寝此事亦自足法尤虑夫外廷他日之得以藉口贪天也仁宗曰此决自朕怀非由大臣之言也高宗曰此出自朕意非由臣下建明词严义白可为万世法故臣复表出先朝正大之训永杜後世贪觊之萌盖有久大之虑不可无密察之功先儒谓百金之产犹能定谋豫计况於有天下者乎信哉其不可不谨也圣虑高远愿留神三思
七月二十三日上进
汉宣帝即位魏相入为大司农四年大将军光囊上以其子为右将军兄子山复领尚书事相因平恩侯许伯奏封事言宜有以损夺其权复因许伯白去副封以防壅蔽韦贤免相遂代为丞相元康中匈奴遣兵入寇上与赵充国等议欲出兵相上书谏难以兵动曰愿陛下与平昌侯【王无故】乐昌侯【王武并帝舅】平恩侯【许伯】及有识者详议上从相言而止
唐贞元末柳宗元为监察御史里行善王叔文韦执谊二人者得政引内禁近与计事欲大进用俄而叔文败贬邵州刺史不半道贬永州司马既窜斥贻书京兆尹许孟容曰宗元早岁与负罪者亲善始奇其能谓可以共立仁义禆敎化以忠正信义为志兴尧舜孔子道不知愚陋不可以强其素意如此也
甚矣细人憸夫之不可与共事也大臣欲行其道不可则止士大夫欲行其志不合则去岂必委蛇婉娈於左右亲密之间而曰姑因人以济事哉大臣而有此见不足为古大臣士大夫而立此论不足为贤士大夫观魏相柳宗元之事可见矣以相之严毅岂不能自结主知而奏封事去副封一则曰许伯二则曰许伯谏止用兵自是正论乃劝帝与三侯有识者议之且三侯贵戚之庸人耳其於识见为何有而相待之过矣业之陋正坐此以宗元之才俊岂不能自为时用而所善王伾叔文相与计议逮彼负罪奚能掩覆乃犹曰初谓可以共立仁义可以共被敎化可以共兴尧舜孔子道且二子依乘之小人耳其识尧孔为何如而宗元期之过矣名节之丧有由也士君子急於救时而患其君之不吾听也顾欲因左右之亲信者以投其机其说曰权以济事耳幸而济不过为相之陋而外戚之祸已贻於此不济则宗元辈一失其身万有余罪可胜悔恨哉虽然此亦人主之责也天下之大当与天下之贤士大夫共之岂必与一二亲信者为密哉自人主之意向有所偏而君子之欲为善者无所依苟足挟以有为不暇择也然附之为善者艰难委折未必有成而附之为恶者呼俦引类谁能遏之况安保此身之能自立其间不反为所噬乎又安保其不宛转以同入於恶乎缙绅之祸轻国家之祸重矣故为人主者不可专听昵比者之言而轻疑君子之未必集事为士大夫者当常持正大之论而毋谓小人之或可共事上见之审下守之固国与身其庶几乎臣窃听近日一种议论而於汉唐二臣之事者重有感焉辄推其说以献
举浦城北尉林贑孙奏状
臣非才将指职在观风虽怀利人泽物之心常恐州县间壅底扞格圣朝寛大好生之意无以宣於下下民沉抑不白之寃无以闻於上今有一尉之微平反美誉缙绅士大夫交口诵之其可稽於彻闻乎臣窃见迪功郎建宁府浦城县北尉林贑孙胶庠之英才识老练其未至官也邑有黄氏女嫁祖氏不宜於姑暮夜与女奴负箧以逃旦则见其屍在坎水中痕伤遍体官则追其姑及其夫鞫之已诬服矣独箧中衣未得耳贑孙始至而疑自出赏募告者又祷之神未数日获一姓周者脱衣则箧中物也问之乃言丙夜至山中与一二恶少刼与汚焉复杀二妇以灭其口遂以旧所系者尽释之一邑惊服考之国史与钱若水同州事颇相类沉在底僚未有表而出者欲望圣慈特赐旌擢以为雪寃直枉者之劝亦是国家重惜人命之本意也
按通判兴化军江叔豫通判福州陈过知同安县谢奕恭
臣澄察一道首欲以廉化士大夫不敢轻以赃和罪加人其间有习与性成屡跌不改於训化乎何有直当去其太甚者臣未离里门时固知朝奉郎通判兴化军事江叔豫之为人昨摄郡事补刺军籍更易僧刹具有定价子妇女壻政出多门打造器皿更无虚日银匠以不给工直讼之遇事纳贿商量书判惟词人所欲专任客将林某书司陈某为爪牙其始闻羣议辄止稍定则故态又作近者旧守将去犹恳易院犹拦截客人油麻船苛取於十里外廉耻丧尽对人可羞此以顽而行贪者也臣行部至福清县则见邑人能言朝奉郎通判福州事陈过之谬政诘其故则漕司委追县典吏株连前界各纳漆数百缗得免既而闻每差人下县托其买物无不白纳终岁造剔红髹器所用朱黄率是苛取分差公吏窠座引问榷契吏贴非财不行两造在庭鞭挞示威交通贿赂专信宅库陈某厅司胡某为心腹董试秋闱痛削事例非独帘内外官以至吏卒亦然厨典有毙於笞者两司在前镌戒不改此以刻而行贪者也此二人者皆小有才使以廉洁行之岂不为州县能吏而物慾深痼欲拔不能连汗白简至於再至於三皆以不善丞郡去每试滋甚真负丞矣当摄郡时犹制於职官佐岳时犹压於上官说侥幸脱去他日得肆其毒於千里之上为其民者何辜焉臣愚欲望圣慈将叔豫过并赐罢斥以为稔恶不悛者之戒
贴黄
臣闻莫难於今之县上扼於州郡下胁於豪强多不得自展布若夫有可以行志而反以行私如承议郎知泉州同安县谢奕恭者岂不可惜以贵胄来试邑上下所共观望岂非力行好事之时而乃玩视州家期会不报轻视百姓纵吏诛求州委尉拘催零米县以夺其常利文帖十下不肯从州委官权税务县日索常堂食钱至手挥权官於公厅殊骇观听使上下敢怒而不敢言臣愚欲望圣慈将奕恭免所居官俾之稍知循省是乃所以为保全之道取进止
广帅举刺
举知潮州刘克逊知循州赵彦珽知梅州杨应已知肇庆府林士燮奏状
照对臣分阃峤东只事四月庾漕择使越俎暂司才短责丛莫知报称深惟抚安远氓之道惟以精别郡守为先聪察之吏患在锲薄慈惠之长或不事事求其寛和而能举职治办而不病民者实难其人幸而有焉敢干蔽贤之罚窃见朝奉大夫知潮州军州刘克逊从臣之子服袭义方以廉饬身以儒饬吏曩由班列出守樵川当寇攘蹂躏之余行劳徕安集之政流离复业顽虣革心公朝畴其治行召丞外府力丐外补远牧於潮抵郡之初邻有啸聚直偪近境克逊申严保障开谕祸福不畏怯而弛备不忿激而贪功贼知难犯逡巡退遁又能蠲月解无名之赋以寛县计复丁钱自输之规以惠户长千里怀仁已腾来暮之謡朝奉大夫知循州军州赵彦珽公族之英更练世故端方有守悃愊无华策名几四十年外庸甘於平进宰邑丞郡所至可称循阳如斗之州前守竭泽之後彦珽樽节冗费而官用无乏省除横敛而民瘼以纾绥集保伍而境絶篁竹之虞率厉官僚而吏知简书之畏庭无留讼圄无宿囚再朞报政绰有去思之爱臣所谓寛和而能举职者也奉议郎知梅州军州杨应已西州胜流尝官学省器能宏远操尚洁修程江僻陋之邦素号狼顽之俗绎骚末已拊御良难冬春之间监丁为暴应已厉兵屯而震以威通鹾禁而开以信寇不侵轶民以安全惜其长才局於斗垒使临繁剧式究所长朝奉大夫知肇庆军府林士燮东嘉名阀早着吏能有敏决之长无操切之过端守数更昏缪重以摄事致纷财竭不支民疲已甚士燮剔蠧缩浮而帑庾自足洗寃直枉而词诉得平戢奸禁暴而闾阎无警曾未期月百废具举究其施设必大可观臣所谓治办而不病民者也是四人者所临有剧易所尚有寛严所历有久近而察其治状俱有一日之长谨以名闻伏望睿慈特加甄録使遐陬远郡知有理效靡不上彻天听其於奬劝吏治实非小补
举知博罗县王旦奏状
照对广南管下州十有四地多深阻邑寄尤难办治者或不能无扰廉谨者或不见集事求其赋输足乎上抚字行乎下二字并举官民相安已足为贤令矣若乃平居而条教足以揉其俗有事而智略可以卫其人则絶无而仅有者也窃见惠州诸邑博罗素号难治顷经兵火之残毁继苦盐寇之出没户口萧条财赋失陷盖难之而又难者也承直郎知惠州博罗县事王旦适承其弊奋然语人天下岂有不可为之邑顾懦者不晓晓者不颛此民隐所以不通而奸吏易於为欺也於是苦心劳力如立家计厅事之後置一榻焉治事於斯寝食於斯有赴愬者相与唯诺有输送者且纳且销村民既得直达猾吏不敢为奸剔去宿蠧时出新例既为前官补久欠又积醋钱例卷七百缗代纳五等丁将满又以其纂剩五千二百余缗代纳明年夏税他如增置学田整治桥道百废俱举一邑大治州家爱之如干蛊子弟部民赖之如在堂父兄同官惮之如法家拂士盗贼避之如敌国长城至邑之初适值岁荒饥民羣啸揭竿借食旦以身弹压极力捄疗治其渠数人反侧者旋定上司得其条具亟借义仓大家感其恩信争发私廪活邑民数千口至今遂为乐土每岁之冬例有盐子入境小抄掠大焚荡旦择豪民之可用者授以方略责之把守乘而为扰者必治勇於任责者有赏扼险阻置寨栅盐子不敢过其境至迂路以出师邑其部勒隅总练阅保丁皆可推为他处永法非特一邑保障而已旦盖习闻家世颇负勲业之传不为腐儒口耳之学精神强可以效驱策干略优可以当事任而又廉介不苟取静重不苟进试令蛮瘴之乡能自植立其身功之所及虽有限惠之所留已不小入粗入细有用之材也当此时事之孔殷诚宜奬拔以待用臣等辄以其试邑治状上闻伏望圣慈特赐陞擢差遣庶几远方小吏皆有不自弃夷之意非止为人材计亦足为国家用材计也
举连州敎授周梅叟乞旌擢奏状
臣窃惟国朝人物辈出品样俱高然在前代亦有之轲死千五六百年间斯文之脉若存若亡汉舒唐愈不足以当而创明理学上接统绪世运会通始有伊洛之学出则历代所未有而本朝之所独有者孰启其秘授之二程氏则舂陵周敦颐也不由师傅自得於天濂溪千古风月如存封域之名广矣繇唐以来道之一字独以名州至是而斯人生焉端岂偶然节惠之名多矣凡谥儒臣者元之一字拟议不到独若留以待斯人焉又岂偶然可谓吾道之中兴元气之资始天劢相我国家於此时此地见之来为守者既崇其祠又即其地为书院选其族诸孙之有学行者以长斯堂吏部侍郎李韶比以太学博士至郡采诸旦评得今迪功郎连州州学敎授周梅叟而以书院事付之梅叟阐明家学以淑其乡人皆曰周氏有人矣对策大廷陛下拔之稠中寘之甲科又皆曰周氏复兴矣盖自敦颐二子寿焘好学承家相继登元丰元佑进士第一为郎曹一陞法从其後浸微梅叟乃能续响於百五六十年之後不以高科自居汲汲焉惟学不足是忧惟羞先世是恐掌泮连山得熙宁中行部过郡之大云留题既刻於岩又取太极图通书大成集刋於学宫进诸生而语之此先元公之所以抽关启钥者朱文公熹解说条分缕析殆无余藴真知实践则在乎人每讲义出听者咸有感发校士羊城衡鉴尤精臣与之语其践修醖藉议论风旨不忝厥宗今儒先之家其存而能自立者絶鲜嘉定中尝访求程氏後而官之识者疑於遗其师自言偃以吴人从食先圣庭东南儒者得俎豆其後自我朝舂陵周?颐始先一年其族人有梦其故居光焰上属元公冕服东向立移书至连与梅叟言之梅叟又与郡士言之皆曰此何祥既而为祀典之应事虽近迂然升堂闻丝竹声孔氏子孙亦自载之乃知其精神之在天者未尝不在其故乡然则家於其地而不肯去世於其学而不使坠如梅叟者可不因其能自立而遂褒表之乎臣愚欲望圣慈特赐甄擢或稍进之师儒之列使四方学者知焉非徒为科目得人之验亦见圣朝扶植先贤故家之盛美实儒道幸甚
举知河源县夙子与状
臣等窃谓莫难於今之令有抚字焉有催科焉为岭南之令尤难抚字催科之外有弭盗焉臣等所部四十县於惠之属邑得二人王旦之於博罗既以其治状上闻夙子与之於河源垂满矣邑人攀恋不忍其去相率以告於诸司者累不絶傥不以闻是蔽贤也惠为邑四其壤地濶其生齿繁其版帐夥莫河源若从政郎特差知惠州河源县主管劝农公事兼弓手寨兵军正夙子与持学爱之心行恺悌之政听讼平允两造莫欺赋租有期输者自至谕上户以和籴而扰不及衆课诸生以义理而学有所本皆书生本分事最是迫近贑之诸邑山径深阻盗贼出没亦莫河源若子与合邑之人士与其父老讲求备御设寨栅结保伍明赏罚极有条理虽外之盐徒每岁假道杀伤相当卒不得志以去虽内之蓝口客主相攻几成大閧竟以抚捕而定非徒书生也而有仁者之勇焉三年勤劳邑人德之既能不远千里相率来告臣等廉得其实用敢合祠闻奏欲望睿慈将子与特赐旌擢非特为今日有民有社之劝亦将备他日有德有才之选
铁庵集卷四

[book_title]卷五
钦定四库全书
铁庵集卷五
宋　方大琮　撰
奏申
辞免御笔除右正言申省状
自天疏宠无地措躬窃以更化三年病源故在进言一路遗脉仅存必相续之有人庶足凭以立国慨念盛世若时先臣欧阳修谓不系职司刘安世谓不比闲慢矧当阳微阴长之会内阻外讧之秋全赖紧官共扶急证如某者生於僻壤少也末科多历岁年率皆田庐之日三趋选调不及权势之门属亲览於万几禆滥陪於百执勾书列寺再转为丞濡墨秘丘复叨佐郡两朞且半一善未闻顾何取於师言乃误蒙於宸选其要在格君心而学力不足其次在遏官邪而风采不扬退惟何人敢任斯责欲望公朝敷奏成命亟回别选鸿儒益重新除之笔姑令马走少安旧着之班
辞免御笔除起居舍人申省状
闻命自天措躬无地窃以进言丹匦执简赤墀皆右省之通班出中宸之妙选敢期愚戅叠冒恩荣伏念某素乏修能自安平进两书月纸曾无补於涓尘益近天光重有惭於记注盍控循墙之避预深维谷之怀欲望朝廷特赐敷奏急回成命庶无鹈翼之羞别拣硕儒以重螭头之选
辞免兼国史院编修官实録院检讨官申省状
仰观国典最重史筵编摩者髦士是宜讨论者大儒之事昔之世掌今以人兼既森森着鸿硕之羣岂琐琐欠马走之一伏念某自慙独学殊乏三长曾窥石室之书藏遽引蓬莱之舟去何禆骑省仍立螭阶记言动於一时未之能信垂典章於万世何所取材况尝自请於祀厘岂宜久叨於执简欲望朝省特赐敷陈亟收回误墨之颁庶不为汗青之玷
辞免宝章阁直学士仍任申省状【不允诏附】
涣汗载颁震惊失措伏念某早辞朝列滥玷藩方粗有小心任岭海拊循之责幸无大过皆天地容盖之恩昨者进松下之阶留梅边之戍曾劳力劳心之莫报而濡首濡尾之足忧方温理祈闲之词廼已蒙增秩之赏深惟直学士之兼职允谓荣名未闻郡太守之五年尚仍仍旧贯於宠臣之数非不厚而任臣之意非不专其如材技殚穷筋骸衰病不亟求於寝免恐自速於颠隮伏望俯察危衷趣收前诏许畀二毛之余景获遂归休别求一面之长才早为镇抚
辞免差知隆兴府奏状【不允诏附】
宠命涣颁危衷震愓伏念臣逖违宸陛冒领遐藩德意布宣敢谓去天之万里土风习熟不知入广之五年极臣力之所为荷圣心之见照求去甚坚而任甚笃受恩愈厚而报愈艰今者山海息惊扰之虞田里庆丰登之乐上或可以逭朝廷之谴下稍可以谢岭峤之民及是时而退归则末路之荣耀何图诏綍复改州麾惟南昌之故区乃江西之胜处曩以待蕃宣之任今亦为名望之除自审衰残难胜委寄伏望趣收前命更畀丛祠俾返山林息余生而归老虽居畎亩无一息之忘君勅　　省所奏辞免依旧宝章阁直学士差知隆
兴府填见阙恩命事具悉朕以卿宅牧海南五载淹久风炎瘴迥隔中州乃能不彼夷其民布宣中和蔼有善最眷念忠荩不忘於心岂不欲亟下召环引以自近洪都选候久刓印姑辍仁贤往为抚绥虽蕃宣之任随宜更革而地望隆重则今犹昔也人才难得而骨鲠敢言足以尊本朝折奸萌者为尤难顾瞻在廷重我感慨扶奬爱护朕志有在卿亦谅之否乎亟宜就镇慰彼氓黎半夜席前兹固有待所辞宜不允故兹诏示想宜知悉冬寒卿比平安好遣书指不多及
铁庵集卷五

[book_title]卷六
钦定四库全书
铁庵集卷六
宋　方大琮　撰
外制
吏部侍郎兼中书舍人兼权直学士院许应龙兼侍读
昔我孝祖日御经帷尝讲毕赐茶命讲官稍前曰朕无大过岂无小失况朕未能无过乎具官某种学有本秉心有常不激不阿夙夜禁密繇讲而读匪曰序陞乾淳五十卷之书盖将关抽而钥启焉卿其以孝祖之风烈望朕朕亦以克家等之规益望卿交修胥敕无忝先朝非徒曰能读也期尔有猷置朕无过可
左司谏曹豳兼侍讲
国朝诸臣称言官者必曰颢讲官必曰颐朕谓颢气和岂不宜讲官颐气直岂不宜言责其不得兼者可恨也尔东嘉宿学内直外和每览奏篇谓宜兹选端平初尝以语之大臣矣亦阅三载廼遂於怀昔贤之不得兼者悉以命汝夫鲁经二臣所最究心者也益懋所学朝夕诲台以成二臣之志以紬绎信谏之义盖朕之信卿久矣可
马良母王氏江元秉母徐氏吕焘母厉氏并封孺人
勅具官某母某氏王制五年柴祀问百年者就见之朕三载一禋大赉四海尔子名在仕籍思华其亲虽年未满百犹畀以初封眎昔人尊礼高年之意不既优乎尚服新命益绥寿祺可
淮西总管陈芾差充蒙古国通好使特授武略大夫
勅具官某国家於蒙古非讐敌比也疆吏不戒以至疲吾边甿通好之使频岁屡遣竟未得要领以归尔以小行人衔命再往其为朕谕以重惜民命兼爱南北之意进尔二秩以荣其行苟能成约则丰官醲赏不汝靳也敬哉毋忽可
南劒州判官新辟差知贑州安远县郑循降儒林郎
勅具官某熙宁距今百七十年一时奉新书者贵显何限今其泽之存者谁与监门侠不受安石改官之饵流离终其身中兴初旌遗直官其後一泽如綫盖累传而至尔循之身亦可以观天理矣可以自爱重矣延平佐幕弗克靖共营辟径行漕臣劾上薄镌一秩朕不容私循其省哉毋忝尔祖可
铁庵集卷六

[book_title]卷七
钦定四库全书
铁庵集卷七
宋　方大琮　撰
表
谢秘撰福建运判到任表
四年去国徒抱亩忠一节起家就将漕指靡觉周原之远具宣汉诏之温窃以瓘出谏墀责监杨帑纲夺柱史黜掌沙征盖好计者罪当诛妄言者法无赦若夫改迁已宠汰出仍轻曾流落之未几又光华之狎至视往哲侥踰之太甚信我朝忠厚之相承臣某中谢伏念臣起自单寒素称拙讷逢时清之更瑟偕髦士以弹冠先後无容分踵常途之役推迁偶及骤叨紧地之除非不愿於得君亦深期於寤主方思陈善之谓敬敢曰言人之所难不自意全喘息以俟常立上侧恩遇更亲以见有圣人之容本无罪言者之意谗夫规进飞语横兴巧援前代之深文欲中微臣以奇祸仅延孱弱尽出生成拜散吏於镜湖时时仰祝絷幽人於盘涧念念不忘敢谓陆沉终蒙简在宠以木天之论撰畀之枌部之将输若蔡襄仕庆历之时以气节选至林枅在淳熙之世有廉介声皆出臣乡见称记壁况事力已大殊於曩日而技能又莫并於前修控免弗俞感恩至泣兹盖恭遇皇帝陛下思治如渴听言若流兢兢世道之安危了了人才之邪正察臣虽婴龙颔亦安有於他肠念臣久侍螭头非不识其何状责其驱驰之来效赎其狂瞽之往愆臣敢不肃戢吏饕讲求俗蠧正身率下少新一道之精神悉意寛民庸护七闽之气脉
漕使谢到任表
支垒承流蔑闻善状计轺乏使就拜除书不烦跋履之劳如被光华之选具宣隆旨深激丹襟中谢臣譾焉书生懵於世故起家射策甫历泮芹徒步登朝寝跻卿棘慙无补报自跪抚摩所领双符袁视当涂为褊既逾两载臣与斯民甚安将去如初曰节与爱才仅堪於小试梦不到於陞迁维江以西緜延至广聨络十有一郡舳舻百余万艘籴糓湟中克佐马牛之运埋轮道上欲空豺虎之羣退惟何人当此隆委伏遇皇帝陛下厉精庶政申饬羣工知臣缀班於庭备体九重之仁俭谓臣叨试此土熟诸一道之戚休付以将输责其课効臣敢不究心飞挽悉意咨诹稽财货之源流务公取予察官吏之能否冀尽澄清
贺皇帝表【立皇子祈国公】
统绍鸿图有永在躬之历虑深燕翼迄成立子之谋典礼举行人只胥庆中贺伏以继承有国所重明断惟圣乃能稽嘉佑之旧章暨绍兴之近辙选贤而长既爱且亲播告四方翕然度越前代远甚恭惟皇帝陛下俭慈守位刚健体天克勤於邦谨一祖六宗之托啓佑厥後迈三代千岁之安蔽自宸衷诞登哲嗣丕建斋坛之节聿新公衮之华喜溢宫庭休绵社稷臣甫将隆指阻觌盛仪载验震爻雷已开於一索仰观乾象星预卜於重辉
贺皇后牋
国重贻谋虑尤关於坤毋恩隆立爱索允协於震男茅土疏封椒涂溢庆中贺恭惟皇后殿下徽音濬发柔德夙全辅佐为心广二南之风化赞成翼子衍百世之本支虽熙朝宠数之肇新然睿慈保育之惟旧邦基用壮壼范弥尊臣迹系转输耳听播告奉牋称贺阻趋鸳序之班作颂对扬愿继螽斯之咏
慰皇帝表【景宪太子薨】
天低储禁方严鹤驾之朝云黪层霄忽报凤笙之远望乖寓内思切渊衷中慰伏以皇太子秉性川冲赋姿玉裕早亲敎谕茂潜德以夙成豫建治安卜庆基之未艾世偶无於卢扁人共惜於昭明恭惟皇帝陛下丕绍鸿图永惟燕翼念苍旻之降割慨少海之扬尘臣久玷皇华阻趋青殿承祧虽重愿少抑於圣怀有道惟长宜益培於国本
景宪太子牋
春宫定位罄中外以属心宵驾凌空怅仙凡之异路临凄风而攀遡涓柔日以追严恭惟皇太子仁孝着闻春秋鼎盛宾僚故在忍疎园绮之游天意斯何靡念商周之继望瑶山而雪涕即宝宇以繙经伏愿登衆妙门主大乘器与道俱化吹笙竹於洛滨同佛往生涌宝莲於地上
谢封爵邑表
圜丘展采礼举三年方国蒙恩爵开五等望枫宸而被宠执蒲璧以怀惭中谢钦惟熙朝最重禋事皇仪蒐举大光前振後之图祭泽周流无泄迩忘远之意而臣久縻阃寄僻堕岭陬既虚玷於笔槖供奉之联又莫陪於笾豆奔走之列逮至宸廷之大赉亦叨井邑之光荣视伯视侯盖方五十里者不稼不穑胡取三百?兮兹盖恭遇皇帝陛下道格显幽仁周品物谓王者之尊必有父故陟配天而率土之滨莫非臣未尝择地肆推余餕加贲遐踪臣仰戴龙光俯殚驽钝末繇奉职篚东国之玄黄或可归乡班莆田之朱紫
谢赐衣带表
侯蕃进职叨蒙命数之新宸阙颁恩爰贲身章之美瞻天感泣局地凌兢中谢伏念臣拱北一心落南五载方叔甚慙於命服来试师干颛孙赖有於书绅可行蛮貊老欲愆於膂力病已减於腰围何意洊领邃储骤当异眷双袖龙锺而曳紫万钉错落以纒黄岂曰无衣不若吾君之赐可使束带立於近侍之联兹盖恭遇皇帝陛下垂裳无为鸣佩中节谓设官分任有以功有以庸而制礼异宜昭其度昭其数既俾参於迩列则当辱於殊恩臣惟守治条莫禆衮线观书有得思陈在笥之言读易知非力鉴锡鞶之义
铁庵集卷七

[book_title]卷八
钦定四库全书
铁庵集卷八
宋　方大琮　撰
啓【计幕】
诸司
通漕使巩吏部
刺史察六条傃英纒於天上崇台非一干容下士於幕中仕焉得其所依荣也只以为惧携扶迫戍熏祓通忱某官名压儒先道穷圣处载北方之学典刑来自於中原登东莱之门伯仲迭推於巨擘自声华一振摆脱科举之外以文章三昧铿锵政事之间最声响撼於一同峻武晋仪於列院楷模黉舍诲诸生以性命之微笔削丹书引大义於章程之外所挟者大其进甚难轮两朱轓二邦襦袴驾一封传九路布泉方星辉白粉之围已地偪红云之座议论竟以孤高而去声色不动喜愠之交剖汉郡之竹遂行问谢池之草亡恙觐圭甫涤濡辔载驰得非边头四郊多垒之秋全赖里地万舵千艘之馈迟之以久而後召意者将多於前功金谷几何上欲问江西之事玉阶敷对公并输幄内之筹某钝不可磨弱惟自植奏赋偶先於余子窃耻雕虫读书欲见於古人苦为汗蠧十五年昨梦二三考冷官投之於课试虀盐犹是书生之故习问所谓笑谈画诺不知幕辩之谓何亲友勉行庭闱告诏曷事而长自忖汝心忠所主如立父师之前一於顺是或妾妇之道闻已趣还劳之命或庶几末至之宾萧何入守关中奚欠鲍生之末论裴腆亟投门下敢期刘晏之深知载激懦忠难容吝腑
江西宪留郎中
按刑剧部逖瞻郎宿之辉列属计台均席使天之芘积平日依归之素如以身趋走其前潜以身声见之眉目某官胎光相阀?血文盟议论鄙西汉之贤成将焉用彼节义爱我朝之吕范是以似之谦冲宛一癯儒器械直参诸老初亦相忘於琳馆迫斯漫试於缇屏自诡循良遗迹不妨招屈雅避声誉所愿则在封留不容列院之逡巡旋复大农之佐贰衔君命出使絶域虏在目中与宰相分领度支泉流地上相传对篇之露奏亦太冷语之冰人收身表着之上头持节江湖者两路惟三百年立国培祖宗钦恤之仁故一再命明刑赖风采激扬之使寃消丛棘种满甘棠珥笔帖然可续太史江西道院之赋驱车至止闲赓东坡尘外山亭之诗意者将多於前功迟之以久而後召家氊亡恙矧隂积於于门锋驿趣还定有光於萧叶某钝未闻道贫坐为儒较艺先登可鄙原夫之句敎人未既其如笑者之嘲荒嬉为学之工夫轻掷居闲之岁月出偿亲釡愓念民脂怀一分及物之心有官箴在欠三寸飜澜之舌如幕辨何虽赞筹算鞭之中与受察绣斧则一况大父缀相榜之荣耀而旧莆本泉山之附庸望以邑子怜之庶乎吏议免矣苟亏行检何以对西山之灵尚丐恩波其有如贑江之水心旌所向舌笔奚殚
本司官
运管李通直
燕台上客领袖一幕之尊闽峤孤生俎豆羣公之後其不遐弃必矣请以先施卜之事大弥恭通名愧缓某官鴈峯气结駥槖家传洒落谪仙真太白後身之出鄙笑进士有赞皇乃祖之风铮出铁中平反笔下手种黄岗之桃李眼看赤壁之波涛刍粟几何默动边需之念芙蓉笑入不妨上介之游四牡咨焉一夔足矣却於吾属以加爱靡以已长而絶人解组朝天衆恐失依凭之重拔茅征彚公欲引党类而升某其来独迟所向辄左嗟校官闲散了此已十五年与幕长从容又不如二三子既而复自解释愈於全不遭逢少留数旬或尚陪座中客安知一日不尽畀肘後方难以言传进而面请
帅司官
帅参钱朝奉
戎阃元僚矧得三达尊之重计台列属妄容一男子其间庀职虽异攸司执礼如事其长某官高名照世穹阀倚天思昔先王保忠勲於吴越于时信誓指带砺於山河矧移钱塘之都慨念锦军之裔自嘉定之相去国而忠懿之门有公雅不择官喜於论事密禆宣幕出舌底之平章静卷堂帘寓琴中之抚字属湖未靖奉命促行翩然分刺於柳城至则就颁於竹使建议弭贼全躯保妻子者忌之有诏起家为帅之宾客则可矣盖许国之心如日而谈兵之鬓未霜凝然赞轻裘缓带之闲暇不失投壶雅歌之乐江湖为襟带坐销赤白之囊朝廷半老成入骤朱丹之毂某藐焉何有谩亦自持冷官不出闽乡再游乃入江国佐刘发运奚欠一宾有杜参谋实长两幕傥容孤拙得尾步趋入幄运奇非他人得与此议乘机扣请或孺子可教以兵言则甚真理亦难拒
寓公邻郡守
端明李尚书
莆垒一寒曾煖帅藩之襦袴江乡列属密依吏部之门墙天借幸於及瓜地可阶而御李摄齐趋进衘袖贽恭某官望穹三朝名殿诸老声华跨竈传豹尾之箕裘议论对牀居鴈行之领袖谓受用简编也大萃平生精力其间辨皇朝典故疑玉音嘉叹每怡轩表牋出纸价为高匪徒见之空言凛可见其大节在绍熙留谏臣之去当庆元斥用事者非禁槖有华得勉益肃穹庐相语彼揆实来属改政弦宜参国柄乃徘徊於方岳几历徧於文昌陶士元八为都督以辄迁司马安四至九卿而求去上留甚切词苦莫回佚以真宫华之紫殿惟中外宦游画绣之日少故儿童迎笑野服之乐真耆英社相从孺子亭可欵若非系君民之念未有易泉石之清传闻丹宸咨问华髪卫公经济大业窃陋进士之卑司马辅相初元亦自端明而召家风具在国典可稽某冷绪冰寒名场浪战偶然金帖南宫之涴榜时则玉季上坡之司衡二老生春一官在泮人或谓之耗钱糜廪穷未至於不饭无氊退而需徯之戍长是则饥寒之实见耐穷不屈鬼笑吾亦笑之赞馈此来上获下斯获矣思之未得其成说拱而愿师於大贤凡立身行已之方与事长居官之要前言往行之孰可佩服先达後进之相为推扬有斋乃心敢请其目举一隅而不反何所取材或三语之偶奇敢请荐掾布之典记愓甚负芒
本府官
敎授梁同年
发藻诸儒忆共折帝城之桂依莲下士清不如鲁泮之芹对贤主人怀我旧况论心喜甚投贽先之某官胸吞石渠舌泻云汉古括苍之秀气取数独多今太学之名流屈指可计金注既优於三舍冰衘合问於一条何必道盐爱熬波之语巧【舍选初任盐场】宁不足饭还系马之官清问徐孺子之後谓谁意黄太史之泽未斩医士风於久弊接道脉於前闻休叹无氊西山之帘足卷倚看重席东壁之书可翻某在侪辈中独踸踔甚何妨冷官冠者五六人冒赞冰曹沛然百万计试问鹗林上客乃吾虎榜中人侧聆羣寮宷之间不独一弟兄而已傥师儒引领偕二三子以同游则风雨对牀追十五年之旧话相孚之妙不得於言
南昌管宰
经营幕燕不辞控地之劳问讯舄鳬便欲朝天而去将叙缱绻少留斯须某官锺厥晶英远哉源????昔齐鼻祖曾援被髪之民在汉耳孙犹立挥锄之节至今受赐有後为宜贤声相应於埙箎最绩可书之金石试洪附邑与汝为隣习熟於耳目见闻浃洽乎家庭唯诺罢滕王之舞佩奚损西山施武城之弦歌化为东鲁将俾凡绾铜者劝盍陞诸鸣玉之联某其仕以亲皆名曰客栖栖可念坐氊亦无仆仆兹来聘币安在怀古无益急今所须顾流马之已遥慙无新画挽征鞍而有请愿赐片言逢寄一枝之春纳交兹始共托千里之月索笑何时要之味同当以意会
铁庵集卷八

[book_title]卷九
<集部,别集类,南宋建炎至德佑,铁庵集>
钦定四库全书
铁庵集卷九
宋　方大琮　撰
啓
本道守倅
瑞守齐寺丞
恭审起家二千石拜天朝之温言并江十一城得道院之名郡拥骑赴颁春之约羾牋愧贺厦之迟某官矫哉南强远矣北学护跸江左导见谓管氏之功执手周南迁欲了父谈之志墨绶未离於江面缇屏径上於边头从容对垒之邦轻裘镇抚咨访长淮之表沃辔驱驰赐环平践於清班借箸敷陈於大略论高衆忌身退名香复把麾而承流局舞袖之太褊瑞今内地甫供锦水之吟青吾故家忽报齐疆之复闻之感旧重以筹思袴襦少听於涂歌帷幄入陪於国论某管窥自陋幕辨焉能不足为一台之重轻得窃窥诸郡之施设问讯喜来於名胜讙謡旁震於隣封欲作贺宾相望一苇之莫到窃知媺俗不与三州而并声有大於斯如前所颂
隆兴倅孔衍圣公裔
恭审赞藩曰二锡命至三问厥世家正袭素王之统?然公爵亶为洪府之辉邦之人曰未前闻台有客欣然作贺某官代习过庭之礼宅存藏壁之书古来南面之帝王忽诸不祀天相东家之阙里施及无穷盖与乾坤合焉其贤尧舜远矣五十一世之嫡嗣千六百年之正传降材自殊从政何有屡监州皆以名显今佐岳则其体尊百官之富出其门好官奚吝千乘之国可以道别乘太拘前代尝起而辅相之本朝有挺然台谏者等之而上畴曰不宜某仕於学之未优官相规而求益矧所从来者先圣今犹疑有於异闻节爱蔼然公以赞为邦是急馈饷亟甚仆敢问去食何如谁谓之迂幸畅其说
交代冯运干
厠宾僚之末缀欲罢不能瞻贤躅之在前忽瞠其後手所植旧桃亡恙仆又种新竹以迎交代某官密探正宗蚤参诸老伊洛之书奚负锢絶影销浔阳之校有师训笺日出更瑟宏开於斯学拔茅独逊於其徒画诺几何欠台家之余债淹留底处寻壁记之旧题相视而惊试问其故翘材馆资贤于列羣从橐聨椟以闻孰坏垂成正堪一笑彼进此退加灯火十年之功小穷大通了简编千载之业垕斋满牀之着述草堂谋野之经纶道待位而後行功与言之并立某久客疲厌辱公後先悠哉已分之工夫夺以吏家之案牍鼠穷於技鸟倦则还赞馈运筹已试毋庸告者考德问业欲归将有请焉荷甚书先藏为世好
张帐干
转输列属如推车之欲行臭味得贤觉同幕之增重昔相望各闽越隔今联事如弟兄然厚甚襟期觇之眉目某官材虽天得业自父传奏赋几年至今脍炙人口明经有子耻与膏粱辈流警百里不以惠政纵夫奸据三尺不以人命媚其上又持此道来佐于台凡我宾联得贤使长有梓人者工得左右以趋如严君焉子之东西惟命然不压下以势皆得尽人之情既多所长何惮不告或曰笏鞭之算未免依人不如帷幄之筹自追乃祖某名为计属祗是书生对案羣鹜满前恐羞於应作吏一字无用是殆其然苟每事得因人成敢曰谋不自己出然吾党和与同之道异而从长大若小之殊合此所闻悉以求教刘晏之客皆士类意者殆我辈人滕王之阁集宾僚恍焉犹前日事以心相与未面已孚
王船场
凡我同舟均是计台之客用汝作楫来从宰相之家江头企足以须书里承顔而笑某官宝婺秀杰淳熙典刑链石奇勲宛存槐?肯堂好手新立棘班衍三世青箱之传俾诸郎白眉者出蜚挽给馈在江之西舳舻课功设场曰北吾事济矣哲将在焉无夜半藏壑是虞将天上乘槎可到某自知短拙幸共寅恭问钱谷几何叶赞萧刘之绩纵风波不动岂敢胡越其心行且盍簪敢稽报玖
叶船塲
从计使後谬参莲客之羣有大匠来敢问梓人之道虽贻牋谦不以告既会面请其何辞某官秀出相家昉游宦海便合乘槎而直上却问刳木之何如建台据大江之冲移局自外郡而至一道给馈舳舻之尾相衘两塲课功斧斤之声不絶观其所指画者信矣若素宦然昔者祖风尝作济川之楫久於父侧习知转漕之艘皇华以称职闻青氊可指日复某念似人而见喜何接淅之来迟目断欲穿早副幙下士之望心期相约勿作舟中人之疑欲吐甚多亟酬未尽
帅司官
刘参议
瞻婺女星射斗牛分新帅垣之号令有滕大夫问议幙之老成得刘宾客以同乡同朝之雅好为此时此地之胜游某官学积功深论有根据执经丽泽久从太史之游筮仕清漳曾受紫阳之荐有大际遇听小浮沉弹冠迂寄於京厢彯组徐跻於列院睦宗掌教入藩邸则渐清策士临轩直殿庐而益近自此升矣谁欤忌之乘远障浩不肯留持直道落其难合闽中素号无事聊复参谋江右近警可忧或请易地境上流比所报谍敌内扰何暇及人顾我自备者何如恃彼不来则误甚既固吾圉推及军国之大谋趣归旧班请决庙堂之密议某敢说痴儿之了不胜嫠妇之怀挽粟督储以岁旱告采薇备遣奈兵骄何周旋两司之间倚赖一贤之重虽六奇计非他人所得闻问一编书或孺子之可教所慙?敬乃後隆谦
孙抚干
自闽涉江迭君两幕以台视阃如出一家唯居其上者无间语於父兄则为之属者犹比肩之子弟得贤滋重拜赐多慙某官早以文呜纷其内美孕毓三山之秀气峥嵘六馆之英声如蜀两苏如吴二陆难昆既舒翘於亚榜执事合更放於一头眇视科名絶不挂口相从问学锐欲名家既振铎於宜春盍说经於广厦视孙洪易与耳毋庸馆宾昔乌公何人哉尚可罗士矧今国脉寄我词臣自诡佐元戎之僚与密论当世之故赤白囊所至几处碧油幢所画奚先虽襟带内维比边陲而稍缓然筹帷促入当宾主以相从某自信其愚无庸於世冗不见治之博士贫又来客於皇华昔读史至流马之谋叹其有智今坐漕於羣鹜者对立而读书惊时事之方殷闻公来而窃喜机筹所运者大计蜚挽特居其一端私窃疑之非止治文书而入幕所有请者或许陪友师以论心以意相孚有言则浅
本府诸州官
谢教【同年】
谒选修门共作江乡之约久巢下幕何迟泮水之来一笑相逢三同叙好某官合沙地望上蔡家传淡墨氊书得春闱隽半青舍选由夏校来雅不爱於热官殆未忘於习气潮接昌黎之治匪但文名洪为山谷之乡不专诗派曰教云者以道在焉凡衿佩所至来从意黉舍之缘未了毋填闲散更须入太学以诲诸生会有遭逢必将坐细旃而举明主某厥初入仕以冷自嫌及今为案椟所禽翻不若虀盐之味飞云画栋相看宦海之漫游细雨檐花共说慈恩之旧梦报稽於施言出乎真
赵佥判
府幕元僚矧是冰壶之公子计台一客自陈枌?之乡人且相携为滕阁之游未便要作闽山之梦剥缄喜甚空谷跫然某官藜烛观书锦囊琢句棣华竞显夀独殿於诸昆芝砌传芳名相联於累榜中有足乐官不必炎议臬活千人之多抚字方百里者二抱南阳之婉画爱西江而重游惟洪都旧号龙潜而元帅今得螭史凡百政事当举者与衆宾佐密决之如公此来不孤其望大则平章於军府暇焉题品於物华南浦高吟了此诗债东平入侍归欤诏音某仕偶为饥学未能饱莫裨转粟漫随羣队走趋窃意泛莲自有一辈名胜宗英如许府望顿增衆所称者翕然仆之意则异是家山尔汝傥许为忘年交宾客东南或尚可同日语由衷之请未面已孚
谭节推
洪府大藩镇以二三之执政【阙】　　　　　　　　名卿其视赞挽粟者流奚足并泛莲而语坠缄肯及拜赐多慙某官以学成家其传有父三间坡故居之屋起儋郡之怀思百年谭太守之诗经诚斋之题品遗之来者是以似之材地更觉於寛余民曹昉开於步武曾谓一再墨荐之书上不如数万白粲之赏浓姑假涂乎奚伤至入幕则有体呜銮旧地悬榻遗风矧帅相与常时殊宜宾僚妙当世选笑谈之顷休戚所关公衡尺以量材当始其容持旌麾而出府宜昌而门某渇於见贤幸甚同宷滕阁高朋之满如仆奚为庐陵君子之多观公益信交谨其始情浮於词
南安余判官
传闻候客莲新池上之衣多谢乡人梅赠岭头之信顾絷在佐台之远不得与贺厦者俱某官粹然天资济以世美壶中秀气趾此山者多得之水南名家似其门者盖寡矣两仕未离赞邑一邦之号元僚峒丁与省民错居幕议藉大贤为重擕书宝界寻无垢倚柱之砖命驾平亭访祖师置钵之石悠然川泳荐者澜翻将繇大庾以召还添入吾莆之比事某里居素拙漕画可知纷同寀而异乡莫我告者隔似人於千里企予望之相与以情有如已面
袁州方録参
飘然远客入袁城羣寀之聨幸甚都曹自闽国同宗而至因念仆之台长又为公之郡侯於此相逢良亦不偶某官天姿独得世系有源元老叔兴周绪出千年之远太常储在汉????由三子而分久矣居河之南继又渡江而左在上浙者严之建德常出白云原处士占吾闽者莆与合沙俱以乌石峯得名然试问夫材孰寡孰多抑所托之地有大有小舟楫方山之雄壮理宜大族之繁昌榜艳金花班高玉笋至今犹说於名父有子克传於当家合踵登朝今犹治狱所关生人之命请尽君子之心民自不寃无贵踊之鬻市身享其报驾高车而入门矧如大琮是乃同姓尚为此地留者盖以行司在焉西风愁揽於旅襟上日喜聆於贤辙进既例陈於寮好退又密叙於宗盟窃笑两郡一岭之交缺焉齿拜邈在三峡五台之下得以谱通词不当骈施所宜报
柳司理
会府狱掾有三左独居最名门家训第一古来相传移之官必有可观得其书何以为谢某官毫端光焰书种源流在有唐号为礼法之庭至本朝有唱古文於世贤声相续剧治不辞弭盗有方澄岳楼之烟浪诘囚何处问洪狱於斗牛自空囹之风不传闻画地之谚亦惴虑伤汝体竭尽吾心毋曰理官不在古三后之列有如司寇亦居今八座之尊某本是山人强名台客出则相盍簪於寮寀坐焉翻飞挽之文书闻风而敬士师焉敢凂於下惠用字不当律令恐见嗤於仪曹何以教之是所望也
建昌朱司理
樵水莆溪休作闽乡之别李官莲幙均为江国之游贺上莫前由中有喜某官天资甚伟风裁不羣地近紫阳人谓考亭之族霜凝白简家传横榻之声卑之不屑尉曹识者知为仙隐晋当画接官以秋名汝往钦哉弼教惟明民散久矣得情勿喜所不若江河之易避有如盱川非固求门闾之必高自报于德某漫佐轺之日久知珥笔之风成无补蜚刍徒劳积椟然念搜求情伪或於故纸失之不若审听色辞所活平人多矣非徒交施亦有味言
隆兴朱监库
南丰有士足当此香吏部何官乃隐於酒笑仆之问粟奚味览君之缄藤甚高某官沉酣六经糟粕百氏词塲苦战寒花賸有晩香宦路徐行倒蔗渐逢佳境既脱簿领又营糟丘调度急於版曹榷酤至于江国若非为养兵设亦岂欲与民争醇乎万家之春是则诸库者职为醖而仕耳窃议白眼之步兵纵意不在焉合作苍顔之太守某出本为於饥迫念不到於醉醲徒自心劳谬参馈饷之百万计傥以贤举不如筦库之七十家意之欲孚言所不尽
南昌周宰
南昌冠八邑中有来贤尹濓溪去百年後得匪闻孙揩摩记壁之尘埃唤起铭心之德泽凡曰同寀传为美谈某官名压羣英学推本统公生中古已矣不梦於周公道在本朝崛然有起於营道惠尔後学况其菑家精舍进修把通书而为的泮林讲贯画太极以示人三复立言一生受用今乃旧临之邑入而首拜其祠议法常曰与民仁哉斯语争狱不屈当路直以事人见者谓若存兮不然何其似也先生往矣局於持节秉麾执事成之繇此得时行道某幼常有志壮转无闻挽粟尘中久之厌倦爱莲亭上至则踌躇聆君兹来使我重感新政过人远甚端有源流遗书与世共之傥容质难曷酬厚意尽去陈言
高安余宰
来从相阀号古子男之居言念台家有小宾客者在肯告之至熟味而慙某官材虽天成美亦世济源流甚远尝生庆历之谏臣融结未休遂作绍兴之魁辅将显显者为元成之子又駸駸焉及魏谟之孙冶者所为丞哉奚负庾节既参於上介花封又访於高安虽筠郡所领邑三然道院自负郭始治以圣书爱人之说质之县谱藏家者同甚得斯民之心请借乃祖以颂巧於制锦归我公是以衮兮譬之割鸡宰天下如此肉矣某问其从出毋乃太寒强置之画诺之间非素所讨论而得想传观书檄岂不笑幙下人欲叩问典刑安得为座上客所幸密迩或可续闻
铁庵集卷九

[book_title]卷十
钦定四库全书
铁庵集卷十
宋　方大琮　撰
啓【将乐】
回交代曾宰
被毳田间焉知美制鸣琴堂上遽辱好音恍将入於迷涂幸有导夫先路问期虽邈报赐敢稽恭惟交代某官南丰太史氏之家嘉定名贰卿之子生长闻见迥与人殊问学文章多得天分里以冠裳而不住直於韦布以争驱恬然算鞭漫尔哦竹盍趋玉笋屈试镛川绾墨绶以临民妙龄难及拥黄袖而出令老吏皆惊如偃爱人如由治赋不闻孔门此风久矣乃於龟山寓邑见之侧听邮传新求县最郑人歌侨之政不待三年建武召密之封正当初载某懒逐时好闲居日多掌泮佐台当谬参於宾客趋庭敛板乃下列於子男苟可亲民不妨还俗幼知有弦歌之训近骇闻汤镬之言博采旁询审是邦之利病转难为易经执事之整齐有坦然之规足以遵则冒焉而往有所恃为五斗米窃自怜其尘容持一瓣香预有请於忠告占酬语短缔好意长
通剑守傅寺丞
名门雅望镇龙化之奥区隣壤小生忝龟山之乡邑携扶祗戍熏祓?名恭惟某官挺特南土之奇源流北方之学自忠肃不与贼俱活而乐斋又抱志未申英气郁盘锺作贰卿之杰诸贤凋落独留一老之尊上欲起而相之公曰吾有子矣历稽贤业超出辈流面命家庭尚古人鲠亮之节气呑塲屋陋进士软熟之风自奏中牟入陞左帑容台议礼农扈宣劳孤忠敷陈亲结知於帝幄衆目侧视觉突立於班心掉臂不留把麾径去七闽皆乡国易报平安两境争使君各如愿欲肃军心於锄骄之顷寒吏胆於束湿之中抚柔此民爱护如子休声炽甚识者忧焉初政图回之方新善类离合之可畏盍归大老更起名流并为司徒举周家之令典亲揽庶政翊汉室之中兴伏念某自审迂愚不堪驰骛仅常掌泮亦漫佐台癖雅惯於田庐居闲最久出祗宜於州县须入何辞幼知有弦歌爱人之言与习闻抚字催科之说以盐为命则谱所无惊局面之生疎况心机之短拙包茅不贡则阙赋茧丝太甚则厉民斟酌图惟厥中伸缩全系乎上闻贤牧隆寛之易事白大人俱往而有辞敢借润於脂膏轻犯名教愿少寛其辔勒勉竭疲驽皈倚意长编摩字短
赵抚干
企首藩垣雅宜上客折腰岩邑谬号长官畴昔楚东之识贤为今闽里之依芘僭陈短浅仰凟高明恭惟某官礼乐宗英诗书帝胄好文博学如元佑之德麐对策鲠言如乾道之忠定未弱岁而自拔又前人之所无久已策掌泮之勲徐乃入佐戎之幕瓯号奥壤海无惊波近交驰练士之文殆预为戍边之备无事挥翰文章动摇於湖山有怀忧时念虑周匝於河洛入膺借筯益状维城伏念某执别周星荒嬉送日骨凡如许敢作粗官之嫌材拙非长不堪剧邑之试山僻而习尚犷赋夥而供亿艰绵薄自疑锦伤是惧天下之难唯县为甚乃今知幕中之辨其意已传庶知免矣所为皈向未易剡裁
李运管
星轺赞馈亶资上客之贤雷土附庸谬窃长官之号僭陈短浅仰凟高明恭惟某官秀孕嘉禾根蟠仙李少年科第直大呼以成卢壮岁宦途觉徐行之有味跨飞鳬而直上睨振鹭以不留为漕元僚爱闽佳地咄嗟饷办谈笑诵清列丛桂於台前行吟香里嗅新芽於堂上细品贡余人疑其淹吾有以乐入备一岁钱谷之问匪但十年旌麾之持伏念某牢落地寒陆沉岁久固尝倚席仅祖常谈岂不佐轺了微奇画不能自振毋怪徒劳幼知有学爱弦歌之言与习闻抚字催科之说以盐为命在谱则无所关下邑之惨舒全在上台之操纵幸逢臭味敢吐依归幕中之辨其意已传毋庸可说天下之难唯县为甚谅亦动心芘而全之深所望也
永福学职【永福寄居】
得地一同盖古子男之国去家三舍犹吾父母之邦愿友其士之仁曰师则吾岂敢伏惟某人先辈乡闾之望学校之英笔挫风霜富胸襟之万卷名高月旦宜领袖於诸生试评三山莫盛一永十家而九书室七年而三抡魁俄焉甲子之周行矣壬辰之值当仁母逊嗣响奚疑某久矣杜门兹焉入境听诵声之盈耳觉喜色之上眉游郑校之乡不妨议政接临邛之客敢谬为恭率尔占酬幸甚垂照
铁庵集卷十

[book_title]卷十一
钦定四库全书
铁庵集卷十一
宋　方大琮　撰
啓【江西计幕】
荐举
上漕使巩吏部
子来几日何禆幕府之文书我有二天肯傍谁家之门户固知士女自衒之可丑然於父师用情而亦宜所恃至公辄萌妄想某冗焉三载闲则十年肯低其头送穷鬼之贫不屈此膝拜天孙之巧子云好静而求道退之少晩则着书悠哉此心未能免俗因出营双亲之甘旨窃有感当世之功名数米一二而炊此自孤寒之眼孔挽粟百万之计那知干运於心筹方钱谷为相国忧而鞭笏有肤使在所慙管识亡补台家欲辨忘言喑主人之一鴈以直事上羞嬖者之十禽无所短长旅焉进退幸不汝骂敢求已知闻公每有体国之言窃意莫大荐贤之事爱之必自近者始仆其异乎人之求敢持弱植仰问大钧虽欂栌毋庸厦屋已成之时然术桂可补药笼尚虚之数是或有命庶几赏音自知游夏之措辞莫赞其力若问湜籍之叛否实临此心不倍斯言请观他日
上宪使留直院
按部皇华竦瞻濡辔何物小子敢问大钧居焉接壤之诸生仕则联台之列属此世俗攀援之常语非王公高明所乐闻乃如愚衷窃有深感今荐员其极弊矣亦为士者有罪焉黄卷罗前皆持清议青衫羁缚渐变初心乞怜有甚於病畦脱选须离於苦海驯至达显致身之地翻忘孤寒仰面之时贵者有挟而必从否则唾去其肯顾孰谓东合典刑之盛复持江西英荡之辉乃不为力势所撼移若孰识韲盐之臭味人以为异公如固然忠宣知人密传先范老之法晦叔引类推广大申公之心无非培植家世宰相之规模盖越寻常流俗士夫之见识求之今而仅有被其选者最荣顾如大琮见谓小器少而奏赋浪骇听於一军漫亦说经冗不治者三载谓解褐早则宜无得失之累且需泥久则盍有讲贯之期弃日力而荒于嬉负造物之望则甚幸闻师论未甚途迷有赋不逐扬子之贫有文不乞柳氏之巧二亲戒毋苟禄以养一命苟可及人则为未四十作丞郎咄咄休叹转百万俾发运多多奈何森若置司均之受察曩以莆士企清源者三舍今以漕掾望章贡之二星皆非弱水之遥独欠荆州之拜于隰所至虽山亦摇甚者欲解印而逃谁欤作剡章之梦矧惟职状是真探虎穴觊得子之难叩以空谈何异操豚蹄祝满车之获岂无垂涎之欲者祗恐取辱而辍焉仆冒而前衆为之愕意谓乡贵得上林之赋索囊而空或问帝城有子公之书搏手以对人皆笑其狂且妄已所恃者公生明如其扣系亡奇分甘肘足或者机缘偶合宁不动心敢出位而言之若成功则天也伏遇某官先生梅岩标致槐鼎经纶握兰当榻以敷陈仗节单车而还报其议论当今少对自学问定力中来身拥绣衣以谦接物家传夹袋所至收材方建台则徧移公举之文今察州又招揭律贪之戒刺史不扬激久矣列城之观听竦然历数品题人物之精多是寒畯科名之辈某忘其自衒呼则大声方屈蠖为诸公所共怜苟成龙则五日其可集且得士亦足以报所愧谀材使观风之行不虚少还古意必有好语毋容多言
谢萧仓使举改官【与徐抚干清史同荐】
焚香荐士双椟俱飞盥手启函一军尽骇咸曰孤寒之甚谁为高明之欺崇台公道之所存私室谢恩之安敢视昔者拥衡所寄求贤於宾客亦多湜与居易何如有远取近舍之恨洪视温造等耳必朝罗莫拔乃来固皆佳话之相传未有同时而并进望临川者一水肤使在焉隶豫章之两司列属皆是采其尤既登於学馆持此望交归於门墙然舐淮南之丹纷然鸡犬空冀北之廏敢辞驽骀
铁庵集卷十一

[book_title]卷十二
钦定四库全书
铁庵集卷十二
宋　方大琮　撰
啓
谢卫帅大参举政绩
慕韩公之名盖尝同海内士受欧阳之荐今遂为门下人出王公风裁之精非世俗露章之比许与严而人服力量大而言行欲谢何辞独窃有感今之天下所忧盖在於本根譬之弱人其病毋求於理脉江东之王佐远引客馆之人流可觇诿曰乏才距不诬世杜衍用则所引皆知名辈司马相则其徒有行道心还庆历之休明见元佑之气象人心归向久有属矣宗社灵长终将赖之近为北门守钥而来咸曰山东归衮之渐一鹤动兴万牛莫回野服与父老相从在公乐甚夹袋之姓名久闷如衆望何已动摇故乡之思犹收拾数士而去如大琮者独何人斯不能为时辈之重轻况足关世数之消长少而奏赋壮夫望而耻之中亦说经弟子笑于列者无负郭之二顷凡闭门者徒以斗升驱之台府纷文书之盈几随扫随生问刍粟之饷边孰多孰寡事固有大於此位不容出而思若积薪未焚可为流涕者二幸执?而见毋虑吐哺者三不敢出尖於衆中若蔡小异於坐上幸官不旷奚绩足言飞腾鹗表之书得尾羣彦持白鹤髪之老劝加一餐衮褒之语不虚钧播之意有在某磨砻素志激励深知方陈摧谢之私敢羾无厌之请选离坑堑望切庭闱与其黾勉仰面於他人孰若终始归命於我相所举四方士岂无才品之更高莫难千载逢傥念狂愚之足取不负临贺有如西江
上观使卫大参
濓溪尝蒙清献之知屡烦荐表明允既因韩公以进犹再投书爱之必曲成乃休求者至洊请则渎然而前修所不免则於小子乎何嫌敢凭深恩尽露诚悃世何常乏贤者之用患无以受天下之才或吐哺以至三或旁招而在列尺度权衡之下有剂量焉毫毛丝粟之能无遗弃者否则用之不尽甚至散而莫收时事日新比贞观初年而奚若旧弼家食宜贞元朝士之无多以公归兮正天意也开翘材馆盍日延於千人坐退思堂局岁举者三士此固海内之所共觊既出门下亦又奚求重念某自初投入幕之身端不作通闺之梦才各有所限人岂不自知读古人书未能津涯作俗士文不足金石习謟则方心难凿欲辨而钝舌莫摇不识中朝一贵人祗延座上五穷鬼才学功力世所有者咸无焉掩伏缩藏人不知之何愠也一榻自埋於案牍诸台误问其姓名偶然陆君交有孜孜荐引之心缘此侯喜轻重勃勃仕进之念物至终穷则反理宜大有所遭慕司马洛中名自儿童始开范公陕西阃以宾客从登进从容受知感奋分合竭微劳於台府亦欲陈半策於庙堂企望衮还庶几钧播名已在公车之列荐援是入东阁而有辞犹欲陈情岂不聒听持寸管偶脱场屋累五剡乃出选坑浮屠合尖长绳结尾功须於一举手世谓之再登科二老呼儿来前视吾髪白一相为世盟主待汝眼青试往束緼乞火其前断无失节落枝之悔谨再拜受命退乃三熏修辞愿武公之入相亲见太平如任安之在门誓无叛去
答士友【江西计幕】
老熊解元入湖堂
有儒峩冠以文衘袖敛而节奏则非流俗四六语肆其汪洋则为长书千余言陈谊甚高整容熟读窃惟设书堂初意本以待场屋外人入而求性命各正之本原静以观喜怒未发之气象湖光几案有浴沂舞雩之遗竹影庭除供唫风弄月之兴自周孔顔曾以来所传者凡关洛朱张之书皆在焉能哜其真有足以乐夫亦奚负於吾辈乃今又添於耆儒上寓公之旧游名当路之推重衆欣私淑之有此老仆亦公余而质所闻然深玩一篇陈情之词犹觉抱万里思子之痛【死於蜀】顔路不闻其过戚子夏或责其太伤达道顺天乎何尤进德与年而俱邵所存远矣幸领略焉
漕贡临江袁监押
摩空作赋偕计策名爱笔砚而不投肯同哙伍羣衣冠而角战本占卢前居亚偶然登先自此某官先辈西江秀气东汉名家四世五公青氊尚矣一门八荐淡墨半之漫食濮邸之鲂再翔漕闱之鹗光腾斗射?卜洲连【隆兴?云三洲连出状元】毋鶡吾冠掷旧衘如脱屣传胪近陛收高第於摘髭某佐幕休休入京去去及见趋省闱之日考官奚敢瑕疵傥遇新进士于涂老婆休说涂抹珍投非暗善祷何如
铁庵集卷十二

[book_title]卷十三
钦定四库全书
铁庵集卷十三
宋　方大琮　撰
正书【江西计幕】
监司守倅县官
江西仓萧着郎
元日在璿玑整齐七政大庆受宝玉荣怀万邦矧惟翠节之尊宜介青祺之辑某官阳和德宇月洁词华激浊扬清冰生羣吏之胆赈济议贷春在万姓之肤式举椒觞入膺荷囊某受容汉部矧出韩门愿将汝水之烟波斟为美醁更指峩峯之松竹用祝修龄辄羾鱼书少代燕贺
回临江军杨寺簿
某伏以献岁初吉端月始和某官剖竹策勲赐金褒最借留满道扶翊有神台候动止万福某遥瞻贺牀并羾谢椟愿加颐养之吉入赴泰通之交
叶主簿
称献岁之觞颂椒有喜语向阳之木栖枳为多某官富有贤称昉为世用髯须尽黑雅宜称於青春簿领勾朱肯徒销於白日靡不如愿其始自今某燕幕凄然貂裘弊矣正一曰元日皆受岁以相懽四十是明朝独流年之有感且与同辈交贺泰通
武宁楼尉
桃符执厉式宣司警之威椒颂纪时茂介履端之庆某官宦随业进道与时行千室安眠不闻夜吠四郊笑语已泛春声惟北部爱少府深恐东君归上苑去某居然幕破况又帐开念绨袍不能自完如仆寒甚若玉玺果朌大赉与君同之斐然奉酬还以为颂
冬书【江西计幕】
监司郡守
贺江西仓
日书黄道聿增一线之长星验清台果协五珠之瑞维部使者自天佑之某官劲节凝霜英词焕斗方立朝而正色挺特岁寒宜察部以锄奸森严风采道岂容於久郁阳至复而必亨入相明君密扶元气某问漕下之冰未泮念帐中之风犹凄然夜半雪飞报岭梅之消息朝来灰动并谷黍以吹嘘诵咏意深编摩字短
某惟鲁史五云之书为外诸侯言周易七日之复为内君子言某官今之循吏迩者四隣以岁歉吿独乐郊以有年书则宜春台上书云之日其又得祥必矣此外之已应者然今之端人乃心王室久劳于外消长往来之机於复见之有其象而无其验可乎此内而当应者推而为泰之通晋之接则道长之效也某一寒最甚蒙温言以披拂之固知君子以气类为念也不敢劳摭绮语请以经对惟领略幸甚
兴国军李司直
某恭以燕寝凝香报珠连於夜半熊幡凭轼看景至於日南宜有嘉祥式昭吉旦仰惟某官名高瑞世之斗舌带谈兵之霜坐黄石城自延辟谷之算对赤壁岸潜息飞灰之尘乘此阳亨入而冬见某漕下之冰未泮帐中之风犹寒云曷坠前粲然郇公朶翰春来底处知是司业酒钱既九顿以登藏又再拜而起祝勤拳之悃矜炤是祈
进贤王宰
献长践之履聿严太史氏之书峩进贤之冠正应内君子之象属时小至受福孔多某官三异休称一同和气圭景南至终余北岳之风声书林日长饱读初寮之文字合趂阳生之候入趋冬见之朝某遑恤下客之身寒且喜吾侪之道长放梅舒柳想成满县之芳剪水染云少代登堂之贺因酬来施莫匪謡言
丰城林宰
登鲁观之台书云礼也望丰城之邑有气佳哉宜其主人介尔景福某官心同琴适政与锦新笔下粲花端是嘘枯之手江边种柳扇成解冻之风圭景初长玺褒已促某材如韈短愁似线添癯然天赋之寒未遑身计属此阳刚之长交庆道亨
庚辰
东湖黄讲书【生日回贽】
日困幕尘坐生逢於南斗神驰亲舍正望逐於飞云讵图山谷之闻孙特借方壶而寿我称重善祷铿锵妙词诚可被之管弦慙无歌者谨珍藏於笥箧时出观之
辛已
东湖冯学录
羽檄在道惭无幕客之谋弧矢挂门窃感男儿之事念天生我以奚用愧皇揆予之有初敢谓博雅之醇儒亦出颂祷之妙语荷君厚意顾今何时必上则报君父之耻讐此学者说性命之根本吾生无补世何阙兹甲辰天运既周岁又逢再辛巳怀此已久触之而言
壬午
东湖堂长傅法师
揆予初度笑南斗之不神有朋远来为东湖而借重敢图大雅亦费清吟某官味道之腴得诗之????地孕麻山之秀屡见桑田家緜商傅之传来从箕宿宜其得夀推以爱人某仕正及强志犹有惑夫子尝不动心矣敢问何如後生所畏无闻焉愿明见告
东湖职事
暮春五六人觉游从之可乐明朝四十岁惊老大之相推入当为郎之年出合专城之日彼哉言也我则异焉问学就荒恐堕无闻之役友朋惠顾幸未见恶於人铿锵大篇褒拂初度生吾前者敢问不动心何知幸明告之亦足为强仕之助
三山郡解元
我生悠哉三见西山之面客句佳甚并擕北海之尊且饮且哦以喜以愧枌榆共话於七聚蓬矢固在於四方子将决胜而行吾办赋归之计来春三月何处又得新诗避道长安善颂有如此酒
贺皇侄节使【生日】
某恭审仙源衍庆宗邸毓奇雅韵中涵贮金天之露气祥光下烛先银汉之星期宣锡兽樽和熏麟玉某欣逢盛旦倍剧懽悰赡太白之符岂无贺识诵秋阳之赋愧乏坡词并凟菲仪仰祈采览
回乡守张秘阁【友】
白发余生已抱鳏夫之感雌堂雅好特贻幼妇之词方小人不知纪年而君子乃为善祷兢然捧戴允矣记存恭惟某官循良巨师醖藉贤牧心传家学少通安世之书手擅文名见谓燕公之笔千里沐声明之教一陶皆仁夀之风顾如羁踪尤荷异眷岂寓士所至固国君之加礼抑劳民之首尤仁政之宜先欲宠绥以竹里之庖且奬拂以花间之咏非独门阑之私幸殆关风化之大端而某闲中闻车马以惊猜老去任衣裳之颠倒揽迎不暇喜惧交并缔观丽以则之诗恐负爱欲生之德深藏为好时诵销忧身隐白云玄英不复出矣编传黄石赤松傥可遇乎甚愧投珠若为报玖
王正字【迈】
枯槁余生逢春已晩奇穷薄命任斗不神惟磨蝎所莅之宫有子卯相刑之说昌黎值之而掇谤坡老遇此以招谗而况晩生敢攀前哲或报蓬壶之巨擘特挥椽笔之长篇在常人为汤饼谀说之时而明公皆药石苦硬之语益坚益壮如铁汉之元城不辨不休如刍言之忠肃遂令衰懦亦或激昂然念少壮相期固将许国中间同出皆匪爱躯得非臣罪之当诛敢曰吾谋之不用今则自搔华鬓空耿丹心感劬劳之章二亲已矣痛悼亡之赋只影萧然不复志桑矢於四方祗合旅樵渔於一壑醉乡之酒山隂之鹅皆出君家以为仆惠矧重朌於地栗岂不胜於野薇自此哦臞轩甚富之诗与後村寡和之曲有足以乐复奚所求优游卒岁以不知生死太平而无憾笑方叔而已老安得壮身羡王乔之长存岂非仙种所愿受延年之诀不敢开谈命之书缩於赓酬见则愧谢
铁庵集卷十三

[book_title]卷十四
钦定四库全书
铁庵集卷十四
宋　方大琮　撰
书
刘吏部【克庄】
悼亡属尔有类鳏氓待老萧然方营狐首但觉余生之多感安知初度之来临敢谓谦厪特加轸记帖朌吉语犹未能免俗之言词写壮怀盖以德爱人之意难胜期待徒有兢惭顾永废蓼莪思亲之泪湿而愧悬弧矢报国之志荒幸明时搜揽之甚寛则孤迹湮沉而奚欠蚤知世味岂必挂神武之门所愿身强常得侍耆英之社
回王正字【迈】
老我羁游已断六弧之梦故人远访先驰双鲤之书跫然空谷之足音折了过门之屐齿良郑重甚如悚愧何恭惟某官李白谪仙徐邈清圣五湖三江之气落落不衰万马千兵之文凛凛可畏虽笔端之清丽尤交谊之岁寒每逢贱生辄赠好语政切彼美一方之望乃烦不远千里而来水沉似盈尺之苓地栗当如瓜之枣复奏一阕直成三奇某愧无雪儿可歌留与云孙为宝清兴不浅幸勿回子猷之舟浊世可怜安得从王乔之履亟兹驰候略叙谢悰
铁庵集卷十四

[book_title]卷十五
<集部,别集类,南宋建炎至德佑,铁庵集>
钦定四库全书
铁庵集卷十五
宋　方大琮　撰
婚书
回宋
比隣岁久知诸老之游从门户日新寻两家之盟好蔚甚象贤之醖藉藐焉弱息之功容方二难共复於公侯乃一族相为於妯娌便蕃委贶珍重拜嘉好事到门窃为吾儿吾孙之喜遗书满屋愿紬乃祖乃父之藏
林回徐
北境诗来报家山之入梦东牀选重欲儿女之及时如忠宣之滞留未归而洪氏之婚姻不废辄援旧比用合新欢某人学士自力简编接二魁之族绪舍妹小娘粗闲箴训遗九牧之家风兹领币交岂轻金诺质母党以曰可谅父怀之亦同为国而啮雪旄言旋是望入门而会冰玉语笑何如
方回洪
相望一舍羡诗礼之方兴缔好两家幸典刑之仅有吾辈各酬於儿债欢顔俱溢於亲闱幼女何知行媒交至有如佳婿真得味於书中岂必诸姑多择於榜下夤缘偶契於片语臭味殆同於宿交吉书入门和气满族当谆勤姆训庶几妇德之修宜濡染父师行趾世科之美
铁庵集卷十五

[book_title]卷十六
钦定四库全书
铁庵集卷十六
宋　方大琮　撰
婚书
聘顾
鳬舄过家温十年之旧话鱼缄出岭合二姓之新欢以我辈宦官之同为儿曹夤缘之幸伏承今女小娘素闲箴训爱笃乃翁学生某粗力简编拙如其父许修永好敬?吉书矧迁乔木之新居真合比隣之昔语向平婚嫁两家交喜於及时洛社游从二老相擕於他日亟驰菲币具载别牋
聘刘
合婚好而成宗敬亲为大择行义而论世生子亦仁彼哉世俗之谈直是礼经之外常持此说式契乃心惟文肃之与先公自淳熙以至今日婚姻不替忠厚相承壮矣吾儿正营求於中馈婉兮季女方肆习於少仪甫片语而遂成若宿缘之有待其自两翁而下实宠嘉之既谐二姓之欢永为好也
定陈
入岭聨司益隆交谊通家缔好尝请姻盟不待晋贤遣门生而求观非如程録谓妇性之难择佥云二美今可百年持书以温前言欣焉报可望乡而有喜色至则合并
聘陈
迭上要涂莫留长孺言旋旧里窃比子平合二姓之姻盟增两翁之喜色庭趋诗礼敢言大方之家闺秀德容雅称有妫之裔以身为教此意皆同非特岭海之昨逢正契比隣之初议命敬事了公兮盍簉於汉庭承宗礼成老者宜需於洛社
方回顾
通婚论谱文献相辉聚族收科武陵最盛上则六鳌之成列近而一凤之创飞既父兄之誉蔼然知子弟之贤必矣舐犊夙怜於一女卜龟无易於此郎吉语入门喜声满室羣从曰我同盟之好伯姊曰姑有侄以从乃若衷祈非止恩泽侯之谓愿言欢合式观诗书种之昌
方聘吴
壮岁聚头期身名之早遂中年回首觉儿债之相催本朋友之人伦亦婚姻之天合每庭趋而必戒钝毋如翁蔼闺秀之有闻训闲於姆承兹金诺敬以币交矧慈亲来从於一家宜喜色并见於二老具言饴弄诸孙突其成兮行拜冰清半子可以教矣
铁庵集卷十六

[book_title]卷十七
钦定四库全书
铁庵集卷十七
宋　方大琮　撰
书
王尚书【伯大】
某庚寅春再试福之永福先入城谒帅始获拜于里第仅匆匆片时而所听皆忧世语在邑尝沐赐书以忧去弗克报甲午春调选偶见留博观中朝人物明公犹以麾节徜徉于外所至皆可书及与朝廷争履亩纳楮新令衆闻之愕然独区区私念今所当争者奚独此曷不唤归使之立殿陛乎久之不至大臣请于上曰是不肯为都司者不肯为台谏者改命趣行至则登省闼旋俾导密旨上引以自近矣匹夫之言可重泰山矧多事如此日侍清光随事救正最易为力将兴邦之言无不行乎盖旦旦以望亡何直前二疏远外传诵衆闻之耀然独区区私念自谓知公最深者委曲而事济讽谕而言行不忌不疑隐然之中命脉赖焉公本心也空其臆洁其身岂本心哉然当大昏睡中无一人醒觉有大声疾呼其旁者虽睡者不乐而唤醒者亦有助公不知其论之高也所言皆人所当知者岂不欲其行且济哉至於当局者骇之以为高而朝野交推之以为高则公始大有感于世而不乐其名之见归矣虽然某犹有望於世者上优容如天未始不知邪正所在始虽拂终未尝不全之某亦容且全之一人也若以其言罪之在前代自无全理每念此恩至于感泣曩逐未尝一毫怨谗者而呑噬不已朝拔一焉暮拔一焉浸及一世之名贤则实有不可晓者上以名藩穹职宠其行公辞未就乃改畀陈尚左成父成父十年辞聘召亦尝以斯世望之将以郎对未及吐一语去以此观之则今直前之疏虽若太遽抑岂可少哉成父不知肯为婺女一出否若诸贤始随分寸以救时不必以固执为高观绍符後诸老其出或畀以外任皆无敢辞者岂本朝无罪言杀谏之法故运祚緜长亦终得忠言者之力圣上有敬言容谏之度若气数复回安知亦不得忠言者之力为臣子者惟有敬怒畏威修身俟命以待天意之定以阶世治之隆是所望於公辈人而某也素拙讷愈兢畏苟得养生送死为平世一无憾民则拜主上之恩益大与诸贤之赐益多复何求於世哉
某生淳熙季及见故老说阜陵时事甚悉中外大势有安而无危有周密而无罅漏自省事来见局面屡坏屡更坏不堪说当其更时布置安排未尝不可观及其久则日异而岁不如今金瓯破缺甚矣东撑西拄前顾後虑身其余几端可寒心军实未练招愈多而愈弱况未易多将非得实才则兵弱未易救犹曰阃外事也边戍未撤财愈生而愈匮况未易生民不可复取则国贫未易救犹曰邦域内事也顾户内事犹有未能解人或者漆室隐忧言之熟烂未有豫建之实宫府一体不相统摄似有旁蹊之证祖宗天下硕辅迭扶岂必与一氏共之改元奚害或曰若留有待继者又至或曰进此拦彼闻者惑焉有传到公谏疏每敛衽端诵始则洒然以喜近又惕然以忧而今之患外耶内耶显耶隐耶挈扶此世必人物如龙如虎乃足以当犹记辛丑夏驿车过建某以重任相责望公若曰必翕无异辞微有议则奈何某谓虽韩富马吕不能使人皆同要之本领端正则发用条达在我者然矣其急在用人故曰集衆思广忠益此贤相明效也其要在得君故曰一正君而国定惟大人为能格君心之非此圣贤格言也乾淳间其得名者侍从多辅相少惟所欲言为论思之官易必其可行居弼谐之地难後之辅相即前之论思非二人也岂其智不逮前哉行非果难信与不信耳今榻前剀切经闱密勿无非为启沃之渐一旦精神会聚於一堂之上而功化流行於四方万里之远则其效也若曰不可则止一閙而散为身谋则善如吾君吾国何天若祚宋则必有济
曹侍郎【豳】
某杜门屏处无雀可罗骑吏持宝翰至眎之则连帅所赐隣翁皆惊况小子乎前此聆逢人辄说项意偶然耳亦欲以氏名通贺又念明公之道行乎朝廷则四海受赐行乎方面则一道受赐某皆与焉崇阃邃严岂少闲人一纸书哉用是不敢讵图挹损威重殷懃眷记乃不惜奬借拊存若犹比数于人者某生而僻左晩将湮没曷尝识中朝一人端平初偶缀于列则聆上将引公自近遽持近畿使节去而临去一疏其吐露亦不少矣是时阳气萌芽而言事一路洪舜俞王去非首有力中间诸人亦仅随力撑持不敢坠嘉熙初气脉几歇明公大肆厥力于前有光言论风旨天下後世有考焉既坐两地者俱自外至则公之不得久居中也固宜以献纳论撰之班任保厘藩宣之寄岂徒然哉今帅材难四郊多垒与投壶雅歌之时不同全闽眎诸道为近里稍号乐国然海道有蜑舟山嶮有盐子犹部内事若外户敉宁则脉络未有不相关系者於谈笑暇豫之中有隂讲密备之意非特屏护一道而已上之付公岂不以此公可不勉之哉
唐常卿【璘】
某西湖禀别又见春风昨自杭望昇虽不敢奏记声迹犹可问而知今屏伏穷闾望之真在天表不胜江东暮云之思三四年间所见居言路者皆积迁而入改迁而出若夫以豸冠径入径出惟察院一人可不失台谏本来面目者方其招自外方不拘常格辄进便殿引对甚欵君臣之间虽马周遇太宗不是过使尽用其言岂不足强国势而慑敌情每疑闽士多弱自了斋後未易见察院虽家于福实在嵩溪上头气脉与劒溪接故峻拔如之某间谒于台官宅未尝见一日伸眉言必及十三庙之神灵请谏疏悉蒙赐教读之凛然真所谓见刚者惜不留为朝廷扫尽奸邪收复元气乃遽揽辔登车为汉之八使金陵国此门莫急於江防而淮京蜀其表也今藩篱多破阙何以为守胸中有全抚若早用其策亦岂不足强人意而救时危哉某杜门絶不知近事自浮光後常有异闻吾辈所望於陈制帅者何如为之累夕不能寐今闻其被召果否尝疑天以生为德岂忍借远方以残坏中国至此必将有悔祸之日使生灵复知有生之乐不然虽林下之人亦未知死所矣
赵侍郎【涯】
某前之月寅饬咫牋为建牙贺继有自泉来者言压境之初千里父老举手加额曰仁人也若官若吏若邸第亦曰仁人也既而条教一颁莫不竦焉改视易听曰是尝正色立朝为天下弹击大奸邪者也未可轻犯某闻而叹曰此侍郎之所以为仁人也太守以牧养小民为职若使汚官吮之滑胥啮之大姓渔之得无梗吾仁乎今也伐檀者重足刻木者束手拔薤者敛衽则仁行矣可贺也兹领诲翰诵味数过有费广财殚官贪吏猾干仆恣行之语侍郎非固忿嫉于顽也奉行天理而已矣然有轻重焉有先後焉胥蛇虺其性也其谨畏者少巨族盘根於此也其不仁者亦少若夫分曹列职佐太守为理者也宗支蕃而赡给艰仰舶舟与税以佐费非一日前者有走弄舟数非特吏为之官实为之似不容不察闻近者治吏以惊官官又从而取於吏则无往非取也果得其实岂容不惩治道去太甚非此乎此特使善良吐气田里闾阎相与涵濡於春风和气中而官不敢饕民不敢豪皆相告语为善吏亦人耳其又何敢欺以自坏其身是所惩者寡而所全者多某又将闻而叹曰此侍郎所以为仁人也中兴後王倪真皆以贰卿至郡今为四贤矣局面日急无小大无内外皆当随力救世而论思献纳之彦则与他人不同乃心宜无一日不在王室中外方有望焉某虽在畎亩而所以望大贤者尤切
徐右司【鹿卿】
某前冬还家山友朋问所以得罪之由则谨取名贤送行诗示之然则蒋之疏公之诗孰荣孰辱哉当衆人畏祸不敢出一语之时独蒙表而出之因念随从班行间聚首虽不数而心有相通处臭味同则议论有不期而同者方言者明设防禁犯者必逐项理簿对首犯之公又犯之而言尤切某时立坳陛所亲见也偶以职事所关又自犯之其见摈固宜犹幸诸贤有以重於朝异论不至遂炽未几登枢掾兼宰士衆喜曰不惟能容之又峻迁之上曷尝以言罪人哉又未几项既去公亦去而异论者攘臂谓一网空矣然而上终念直臣以二千石起家信宿便藩坐平远堂进千里若士若民若吏而宣布圣天子之德意懽声雷如也父老咸曰此顔鲁公所临之地所见太守多矣乃今得明公而又佐以国正汤公非所谓议论同而名节同者乎贤守贰同时千载佳话幸身见之政与教并行纲与目具举其行有以慰满父老之望者
某日盱人张平仲素书对客走笔不知道何语一封云锦翩其堕前慰藉良垕笃其为故旧忘其为罪戾也又以佩玉新堂命之使记非独忘其为罪戾殆若有取焉此意非敢望於今之人盱虽小亦曰道千乘之国岂不足行圣人之言若等以上之必不惩前事有犯无隐不可则止恐未必若今之犹可以行志可以及物然而未可厚诬世道也在州县有盘根错节之能在朝廷乏佩玉锵鸣之度自已试者言之谗人未为不相知虽然彼乌足以知此雍雍于于规行矩步以顺为正曾是足为锵鸣乎温润玉也缜栗非玉乎俱焚玉也不烬非玉乎疾徐中节非教琢者所能知实之正字奋然曰蒋之言何足以辱君子之堂奚其取某则曰此记礼者之言也蒋尝言仁言义言敬仁义敬岂因一蒋而废论语曾为奸禹窃取以亡汉矣而论语自若也某甚欲承命以忧患相仍情绪碎乱欲稍寛一限惟高明亮之仲能国正初谓其自盱倅有校勘之召今知其未曾至盱而史馆之命又或尼之邪正相攻久矣君子不幸一启其罅乃亦尔耶阅报令人废食久之濳夫得节实之赘贰皆拽阵过江西亦足稍寛家食之窘也
汤国正【巾】
某畴昔解后于泉于洪皆於西山先生之坐上又十四五年而端平之聚为最久当其聚时忧喜懽愕靡所不有喜懽能几何而隐忧大愕有非议论所能回者则亦徒相与太息而已丁酉春亲聆玉音念西山不已使先生而在非徒得眷必将委国以听翕合羣材俾各致其力当有大可观者西山已矣孔山不为不得位使上尽信其言而听其得贤者以为助当犹有可观者而惜其皆未能然也忆访落初西山自长沙召转竹隐喜曰此真礼部侍郎也可为妙选近之以小司寇兼此官者何人哉此古夷夔之任他复何言哉盱江蕞尔城徐泉谷为之长执事为之贰又同时俱上不知此地前乎有此贤守相比肩否某赋材最啬亦非能言者今闒然卧病望之又似一木鸡矣独荷天度生全日望诸贤力扶世道以寛宵旰之忧使林下孤蹟得以安眠稳食而无恐则志愿毕矣偶张兄平仲希季相访听其论诚奇士也其为蒙斋之客也不虚因其还里函寄一牋叙违离述向仰不胜卷卷之至
江古心【万里】
某岁四日还家又旬日便邮中领赐翰函剖诵则颁教白鹭书院志记文讲义皆精到程太中尉黄陂生二夫子朱文公既发之周程讲道自江西始太中尉庐陵实为之先非古心其谁能发之伟哉其作古也所以惠吉士者甚厚盖自洙泗之门多齐鲁人惟有子游为吴人余未之见汉晋以来其获从祀者於东南絶无闻至本朝此学复兴皆曰伊洛也孰知其生於淮之南而师授则舂陵也州以道名而又以明道之元二生岂偶然哉当南北未分裂时何遽有道南之语龟山之後为罗为李遂锺而为文公之集成又岂偶然哉去春临雝列五儒於祀典惟张为关人程洛耶淮耶周则楚人自兰陵以不醇称荆舒以邪说斥今元公则气之始会也千百年僻左之闽乃今有朱文公皆我朝东南之盛者也近岁尤溪立韦斋父子祠堂裒集旧事为志俾某赘数语僭録以求教焉今家藏其书而实践者少吉多文之邦古心一开发之必将有大可观者或谓国初四书院皆先贤讲学之地後人不欲没其迹从而表出之今州县学官有失其本意者而所在乃更创书院亦有尽体其意者乎独不曰老佛之宫偏天下无有议其赘者使党庠遂序讲习增多又奚害申省援剑江涪潭信五赐额以为请独不及洪之东湖岂以其师承来处不足张於言耶某向忝提督颇见士友说古心尝学其间相语以为夸况请额者袁洁斋为庾使日也今古心继洁斋之职任一道之寄傥并以惠吉者惠洪可乎因笔不觉覼缕惟赐亮幸甚
杜尚书【杲】
每忆壬戌担簦邂逅劒津时洽四十年某食散人禄甫满长者以五马还故乡其视向者一补试不能得不既多乎世谓老人喜言旧事信然若时事不当挂口如利害相迫何蜀危非一日遂堕渺茫中西陵建平吴所恃以为门户者敌皆据之虎卧在庭其起无时春水秋风舟与陆皆可忧闽广最号僻陋自去岁已有指为堂奥者岂不异哉元日赵文仲移帅西广或谓敌攻南诏与邕宜邻有买马驿程往往不能无震恐此正圣智驰骛之秋不知世有管乐乎不然朝市山林均为未稳来翰问栽花种竹之乐此平世事也某安得有此常恐不知死所常恐无葬地去臈于城南十里外葬妇首丘之计定矣把茅数间足以逃纷又念入山之不深耳示教书楞伽经序引寻绎敬叹真地位中人也竹湖答语则又微妙矣世谓萧梁亡国之误不知絶灭者乃佛本法非误也至本朝诸公则用之以救世非反其锋而用之乎非善用者乎韩忠献诸贤犹共写此经後进复何说以区区恶札缀北山竹湖大贤後以满三十二人之数既无得於吾书姑附名於彼且依吾党於不朽不亦荣乎偶记一事癸未夏过劒津游道南书院见旧士友云去夏复斋先生於此写孝经一书并文公刋误三千余字或以为劳复斋曰石经非思陵宸翰乎於学者何劳其间有举前贤写佛经事默不答此某之所以不敢也复斋最敬慕竹隐风节独於此事有疑世谓士大夫晩年以此消释声利念此特其末耳坡之劲直犹不曰自此出若了斋之不畏死生祸福则人直曰自内典得力吾书独无杀身成仁之语乎今姑听其借去犹无害若张无尽杨畏辈亡命做官职则佛之罪人者也北山与竹湖今之了翁也以此立身以此救世儒者见之谓之儒佛者见之谓之佛所谓心根於仁之说是也政宣之祸至今以不用了翁为恨然则救斯世者二贤之责也此某之所甚望者也
铁庵集卷十七

[book_title]卷十八
钦定四库全书
铁庵集卷十八
宋　方大琮　撰
书
刘子栗【缜】
某比辱垂顾於久别中虽旬话犹不足况仅三日乎临岐走行馆则寺僧告以骑气已出城南数里矣怅然而返蒙尊府使君需在谏垣日初疏辄令録呈然天度未赏不优容而言者不见容其揣合太过耳昨闻常簿自巴陵邑满便合登朝故相恶闻此邑之名遂不果因记曾伯祖【扩】绍兴中得岳州忽改为知纯州以秦桧之恶闻岳之名秦死仍旧名然则岳之州与县之名每为权臣所恶何其不幸哉可发一笑潮掲二令至烦太守弹劾其一老士人曷亦如此见潜夫郎中云分教三山时为史老立祠讲堂且植丰碑焉西山至郡撤去当立祠时岂不欲媚当国者正复何益又可发一笑
郑金部【逢辰】
所在贵籴三山如何有海舟可招否义米乃人户随苗输纳寄之官仓以备凶荒者今朝家行之仓司刷上常平米数不得移动若果然则州县常年春夏间所藉颗粒以拔济者岂不失望又闻行之福州和籴十万或传州科之寺院以应命若果然寺院籴米即民间米也自活犹不足岂能有余以及远乎昨见李仓请留义米不见听又见权帅请免和籴亦以未听若得大蓬早造朝汲汲为上言之使义米不出境自和籴不作俑闽中百年之利也此亦可为第二劄一帖黄之备任一道之寄者不能言而必赖为君相所信向者言之亦可媿也苟利於民已之媿不计也会次乞为拜下意
某初至广见报状今冯太博以衢幙捧宪檄至婺推鞠横遭诬诋题絶印历奇哉兄与宪和其诗又为辨于朝婴言者锋尤奇羣隂蟠据三山之贤靡不家食谓无复清明时上亲览悉起而用之非特冯召审向牵连者平亦登从列独户部以节符徜徉岂中外皆不可无忠贤耶庾台新建迎击庐陵行之郡勿遣迓或惊曰此戚畹之最有力者曷遽尔尝见一过宾云伯昌好奇某曰不然江流滔滔其致远其灌溉功用甚巨特时因风石以见奇耳至於不容不为亦常也何足言奇人强名之尔某二纪前在豫章与孙履之国録为邻幙尝言受教於勉斋先生学识进处事偶到手审其当发拚胆为之如是一再可以无惧纵触患难可以无悔怡山问学自勉斋师友中来某窃因而有味於陈了斋之言学者须常自试以观已之力量进否观其同时诸贤既摈则已虽元城最不屈摺亦不复言独此翁着书争辨强聒不休忠肝义胆直得之天何以试为殆以此教後学也怡山进而不已将至於成来翰谓至颠以平易治选用贤良固将安之非以胜之平易岂造次可至使人见其正不见其奇则吾辈本心也某老相催而学不进向来尝惧不免岭海一行乃以牧守至复何道五年辛苦仅能为遐氓全护一线气脉晋职至再荷上恩甚厚称塞谓何已办行装乞为散吏不复作十年前议论之想犹忆在班行时得兄囊封与面对副本读之皆鲠切靡隐又侍立时见兄秉笏立庭下衘?有疏料其言必有惊倒竈下婢者惜不果上吾侪皆以蒋去兄其首也顷漕闽日见陈和仲大书壁记云以谏议大夫蒋岘疏罢恰见陈抑斋参预求去亦曰尝以李知孝蒋岘林略逐皆若不以为讳者近有一贤士夫云前蒋後刘皆戕国手问之则曰如南唐人谓宋齐丘为造国手之类国所恃者人天爱国爱贤者岂乐其戕之使尽彼特自戕耳绍符崇观後国与贤俱戕而後彼乃戕天未厌宋宗社未可量凡经二人手者皆复聚于朝户部畴昔袖间之未及上者与年来胷中之所欲吐者曷日借上前箸历历陈之或言刘迁于盱亦巡管内置之不问潜夫後村守袁曰李孝章谪瑞稍相隣有劝以通书後村答亦不必以德报怨某与蒋公旧有契分特察其借以进身未尝有他语要知国恩未报与户部同此一念
某良月上澣蒙走骑特赐帖报以重阳三日有易郡洪都之命自念落南五载若朴断做者时窃闻诸贤议论或谓锢之远藩或谓虑其技穷力殚何幸得此今稍可转动犹恐未必然又两澣省劄自邮筒至盖五旬乃达岭南去天未为甚远迟钝乃尔改纪两朞置相为上杜立斋最可惜至游克斋乃定其休休有容古大臣用心同列非前两年伴食者比而兵财分任或以为疑殿之上下如争如昵固不害为前贤之同要须纯意国家乃可荆湖延纳北降之数甚多似元枢以为然陈抑斋争之力闻後所纳者犹二万果否宣阃久据溃疽忽消贾秋壑宜亟驰交军一指顾可定两年亦无甚急遽声不知藩篱曾做得多少工夫毋但以狡焉者不如旧时为恃户外事犹未足深保屋里事毋虚过光隂迩列要途颇皆得人馆阁诸贤相继吐气区区愚意正不欲如此既能转其机以为宗国与夫讨贼而未得其实且封驳弹击皆举职衆方望之不必形之言也其於贤者犹责备太过设有奸邪讵肯舍诸淮南独惮黯者畏其言之不止也端平初王君保斥蒋良贵诸人为一队敢死军当缓急际满目偷生所欠不爱死者耳而何斥乎朝有直气觇国者知其尚可为也元佑末君子自为异同反若开憸门而延之入往辙可鉴然八九年间比隆庆历成一治体久犹赖之今局犹未成举朝所防一大窥伺者多言奚益一正君而国定必外势固而内纲整使人主有所倚以为安则不复有思杞之念矣冬孟除目三山最盛内相大少常伯皆真除大坡亦紧头竹湖淡然无欲进一武则政涂更须留耕以力量辅之真元壮实邪气辟易则内防奸之入外防敌之侵将皆不足虑顾疎远之人安知时事言之未必中节幸一览弃去某五年于此颇谙岭俗民之为生稍易於闽胥遨卒悍经讼则破仕者入南以黩为常必大吏以身率之俾无可议其黩者饬之不悛则去之遨而悍者时禁戢之痛猕之而後穷阎之生可保路与州皆以广为名壤地绵亘若非时有剽窃处处皆成聚落不减闽浙港汊太杂则有蛮蛋山峒高阻则有徭数州合界则有寇攘然随其萌芽才剪辄散亦不能为害此为本路言也其地产盐而自河贑自湖南来动以千百为羣产米产漆又有番货而自温台明越来大艚或以十余为?有所产以养人自外运去者反以害人其辞不直未有不败去者故广无巨寇其黠者多自外至选帅必有文武威风识大体者为之繇唐以来遂为定论然元次山在舂陵谢表亦曰今之为刺史者必有武略以制暴有文才以救疲能清亷以率下则一州不乱然则岂独治广为然其言文武则同而大体之意宏凊亷之用切某窃亦有志焉而户部之秉节钺相隣也则皆得之观荆公学记则贑剽悍殆风气使然绍兴後来之变殆亦有以激之若盐于入岭向者留忠宣守贑时给据与之何後来之不可行惠甫宋宪使申严保五法以其精力行之两年间越岭者少去秋广昌宁都间之几于决裂者何说户部之迄能拊定者何道今夏非贩鹾时乃突入循惠界亟调兵且剿且驱之闻至宁都而殱焉或言入去秋来自取锄戮者甚多恶种甚稀顾山川所产岂能尽絶但常得文武清亷如吾户部者非特卖刀之化可成抑使珥笔之风亦歇是岂不在我乎某归梦栩栩久在家山南昌之行实所不敢已申审乞将见管职事交与以次官离任还乡待祠命下昨见帅漕皆除人既而复差日为岭海系望以某之拙钝犹能谆恻化俗蒐补壮威储备待用皆不敢以一毫苟心苟道为之况於过某万万者乎羊城亦无甚气候自不应烦明公於此以今所临度岭便是岂非某与十四州之望
某伏蒙委贶书籍四种内杨信斋祭礼则户部向尝上之送官今又进之乙览遂备仪礼通解全书以书楼延致考订十余年而後成又缮写送进锓梓十余年而後传不孤信斋之勤劳户部之力也非特为信斋也勉斋之目可暝考亭之志始遂西山尝称其为千年不刋之典信然某曩得南康祭藁今与此可以合观近得默得在桂林日刋仪礼图叹信斋之有功於学者怡山之进既有表又有状述先师始编时取仪礼十七篇悉为图列之每章之下凡先王制度名物之要以图考书其辞美默得之跋谓此图粗见制度名物进退周旋之梗槩而其义则有未通者其辞严盖怡山敬师也极其尊默得辈行也责之备安得有悉为诏礼一书便讲明而肄习者皆可晓以成默得之志顾事关王朝虽不敢肄习岂不可讲明若使太常官为之亦无不可惜信斋不得为此官其责望之意甚大西山於士类其议论终是浑厚又观所刋留耕食用本草窃窥贤者以爱身者推之爱人其自序以伐性伤生为戒孰知其寓爱国之深意乎护养元气亦惟食用之常苟求奇好异所损必多是知医国者也郡斋新刻二书纸价必贵再拜以谢
铁庵集卷十八

[book_title]卷十九
钦定四库全书
铁庵集卷十九
宋　方大琮　撰
书
吴侍郎【
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 10:30:07-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>