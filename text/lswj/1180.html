<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="原序,目录,卷一,卷二,卷三,卷四,卷五,卷六,卷七,卷八,卷九,卷十,卷十一,卷十二,卷十三,卷十四,卷十五,卷十六,卷十七,卷十八,卷十九,卷二十,卷二十一,卷二十二,卷二十三,卷二十四,卷二十五,卷二十六,卷二十七,卷二十八,卷二十九,卷三十,续稿卷一,续稿卷二,续稿卷三,续稿卷四,续稿卷五,续稿卷六,续稿卷七,续稿卷八,续稿卷九,续稿卷十,续稿卷十一,衡庐精舍藏稿全文在线阅读,衡庐精舍藏稿全文在线下载,大玄古籍书库">
<meta name="description" content="诗文集。明胡直(1517—1585)撰。三十卷,续稿十一卷。直字正甫,号庐山。泰和(今属江西)人。嘉靖进士。官至福建按察使。直少攻古文词,后从欧阳德、罗洪先学，为王阳明再传弟子。尝与门人讲学螺水。他公开接受佛教“三界唯心”之观点,反对程朱“穷理致知”之学说。有《胡子衡齐》。是集为其门人郭子章所刻。直家泰和,西距衡山不千里,北距庐山亦不千里,故取“衡庐”名其书屋,亦因以名集。约万历间成书,三十八万二千余字。卷首有子章之原序与《衡庐精舍藏稿》及续稿目录。正文含赋一卷,古乐府一卷,古近体诗五卷,序、记等十九卷,">
<title>衡庐精舍藏稿_胡直_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">衡庐精舍藏稿</span> <br/>
          作者： <span class="inputVal" id="bkauthor">胡直</span> <br/>
          朝代： <span class="inputVal" id="bkdate">明代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">类书文集,诗文集,完结</span> <br/>
          字数： <span class="inputVal" id="bknum">[book_length]349167</span> <br/>
          说明： <span class="inputVal" id="bkdec">诗文集。明胡直(1517—1585)撰。三十卷,续稿十一卷。直字正甫,号庐山。泰和(今属江西)人。嘉靖进士。官至福建按察使。直少攻古文词,后从欧阳德、罗洪先学，为王阳明再传弟子。尝与门人讲学螺水。他公开接受佛教“三界唯心”之观点,反对程朱“穷理致知”之学说。有《胡子衡齐》。是集为其门人郭子章所刻。直家泰和,西距衡山不千里,北距庐山亦不千里,故取“衡庐”名其书屋,亦因以名集。约万历间成书,三十八万二千余字。卷首有子章之原序与《衡庐精舍藏稿》及续稿目录。正文含赋一卷,古乐府一卷,古近体诗五卷,序、记等十九卷,杂著四卷,续稿含诗、赋一卷,文十卷,收其诗赋《双松赋》,《枯鱼过河泣》、《昭君怨》、《嘲梦四绝》,文《太极图说辨后语》、《游峨嵋山记》、《念庵先生行状》等作品。大抵雅健有格,无抄撮语录之习。部分诗文颇含哲理。《四库全书总目提要》称其文“笃实近理”,然亦指摘其部分文章“疾恶太严, 嬉笑怒骂”,“言之过欤”。有《四库全书》本。</span> <br/>
          封面： <span class="inputVal" id="bkimg">Z_19369.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]衡庐精舍藏稿
[book_author]胡直
[book_date]明代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]类书文集,诗文集,完结
[book_length]349167
[book_dec]诗文集。明胡直(1517—1585)撰。三十卷,续稿十一卷。直字正甫,号庐山。泰和(今属江西)人。嘉靖进士。官至福建按察使。直少攻古文词,后从欧阳德、罗洪先学，为王阳明再传弟子。尝与门人讲学螺水。他公开接受佛教“三界唯心”之观点,反对程朱“穷理致知”之学说。有《胡子衡齐》。是集为其门人郭子章所刻。直家泰和,西距衡山不千里,北距庐山亦不千里,故取“衡庐”名其书屋,亦因以名集。约万历间成书,三十八万二千余字。卷首有子章之原序与《衡庐精舍藏稿》及续稿目录。正文含赋一卷,古乐府一卷,古近体诗五卷,序、记等十九卷,杂著四卷,续稿含诗、赋一卷,文十卷,收其诗赋《双松赋》,《枯鱼过河泣》、《昭君怨》、《嘲梦四绝》,文《太极图说辨后语》、《游峨嵋山记》、《念庵先生行状》等作品。大抵雅健有格,无抄撮语录之习。部分诗文颇含哲理。《四库全书总目提要》称其文“笃实近理”,然亦指摘其部分文章“疾恶太严, 嬉笑怒骂”,“言之过欤”。有《四库全书》本。
[book_img]Z_19369.jpg


[book_title]原序
衡庐精舍藏稿原序
先生之所谓策府也阿平无险四彻中绳寡草木而无鸟兽悉其所制作可掩古可昭来者举而藏焉荆扬之间语无险而中绳者孰逾衡庐盖神禹经之矣尚书惟扬州彭蠡既猪惟荆州荆及衡阳山海经载南海之内有衡山有三天子之都一名天子鄣即庐山也而禹各有藏衡之藏在岣嵝云密岳麓凡七十七字庐之藏在紫霄石室中百余字不可辨堇识所谓洪荒漾余乃撵是已庐陵凑二山中北距庐东距衡俱不能千里予师胡正甫先生生於其间自号庐山名其居曰衡庐精舍先生少读古人书长学於欧阳文庄罗文恭二公契余姚之旨以上窥孔孟之际所着书若干卷其宗邹鲁其文洪范国雅其诗赋建安大历修胸中之诚以摅之书弃知弃意以明道而略物闳而卢牟六合敛而综摄一贯钜而敷陈皇王纎而箴缕医筮靡不跖其元阃协厥六经子章自少从先生游得而卒业焉间请付之剞劂先生曰非吾志也吾名吾书曰藏之衡庐耳子章曰有藏则有副以俟後世圣人君子乃谋之二三子而刻之嗟乎衡庐之藏兆自神禹文不尽解大都纪决排叙疆理至其见知尧舜为万世文命之祖说在人心惟危道心惟微精一执中数语予观先生所藏不禹之绩而禹之心其教子章曰圣学始於仁而要在无欲语学至於无至矣克伐怨欲不行不得为仁有所恐惧忧患忿懥好乐则心不在有所未无不行未尽无而何以名仁孟子论养心在寡欲养浩然之气在无害故曰无适无莫君子也无意无必无固无我圣人也无声无臭天也至於无则道心微而中执是乃所谓仁是先生藏稿之大都也楚周元公论圣学以一为要而直以无欲当一先生之教恍若券合而说者谓元公产於衡止於庐先生宅於庐缔於衡其迹亦若片合岂二山之灵兆於禹婴薄於元公而凝翕於先生耶嗟乎禹之学以柏翳光元公之学以洛阳衍今所为先生柏翳洛阳者属之谁乎子章不敏敬告吾党诸君子相与共淬砺焉

[book_title]目录
钦定四库全书　　　　集部六
衡庐精舍藏稿目録　　别集类五【明】
卷一
赋
卷二
古乐府
卷三
五言古诗
卷四
七言古诗
卷五
五言律诗
卷六
七言律诗
卷七
五言排律
五言絶句
七言絶句
卷八
序
卷九
序
卷十
序
卷十一
记
卷十二
记
卷十三
辩
卷十四
论
卷十五
议
说
卷十六
解
颂
赞
卷十七
策
卷十八
题跋
卷十九
书
卷二十
书
疏
卷二十一
碑
祭文
卷二十二
传
墓表
卷二十三
行状
卷二十四
行状
卷二十五
墓志铭
卷二十六
墓志铭
卷二十七
杂着
卷二十八
杂着
卷二十九
杂着
卷三十
杂着
衡庐精舍续稿目录
卷一
赋
诗
卷二
序
卷三
记
卷四
书
卷五
颂
赞
跋
卷六
行状
卷七
祭文
卷八
墓志铭
卷九
墓志铭
卷十
墓表
寿藏志
卷十一
传
臣等谨案衡庐精舍藏稿三十卷续稿十一卷明胡直撰直有胡子衡齐已着录泰和人嘉靖丙辰进士官至福建按察使是集为其门人郭子章所刻凡赋一卷乐府一卷古近体诗五卷文十九卷杂着四卷又续集诗赋一卷文十卷不知何人所编卷首悼才赋下注少作二字殆其後人取初集简汰之余与其晚年未刻之作裒为一帙也直家泰和东距衡山不千里北距庐山亦不千里故取二山之名名其书室因以名集直初从欧阳德游又从罗洪先游其学一以姚江为宗故所作胡子衡齐八卷大抵阐明心学然明儒学案称其少骀宕好攻古文词年二十六始讲学故其文章颇雅健有格无抄撮语录之习又其宗旨谓释氏主於出世故其学止於明心明心则虽照乎天地万物而终归於无有儒者主於经世故其学在於尽心尽心则能察乎天地而常处之有故其文章亦颇笃实近理未至王学末流之诞放至於杂着诸篇如设罿猎人之类诋诃薄俗未免少伤忠厚考直初见欧阳德时德病其疾恶太严一切愤愤不平是已先失仁体殆亦其夙见未融故嬉笑怒骂不觉言之过欤乾隆四十五年十月恭校上
总纂官【臣】纪昀【臣】陆锡熊【臣】孙士毅
总校官【臣】陆费墀

[book_title]卷一
钦定四库全书
衡庐精舍藏稿卷一
明　胡直　撰
赋
双松赋【有序】
去桃源六十里郑家驿堂背双松乔硕奇古閲人多矣予数过加瞻仰焉近年采巨材双松以非杉楠幸完庄生所谓材不材之间验矣予独讶其不托深谷而处孔道终非其所故为赋云
猗与双松閲几百龄?云汉以布叶掩日车而抽桢伟峻极之瓌质匪羣品之攸京奚结侣之太狭爰伉俪以居贞类海滨之二老嫓鲁国之两生尔其违文陛谢上林逃岱岳之封爵脱閟宫之斧斤抱贞阳之烈气乃根托於置亭虽隐约於一舍终挺特於霄旻参日月以飞节贯四时而晶英钦为德之崔嵬虞处身之未谌背幽寥而弗都据闤闼而称永抚孤操以嶢嶢匪藏珍而匿景此之孰得孰失孰智孰愚予独郁伊而絪緼将卬言之弗恂请决策於詹尹
诮萤火赋【有序】
予夏夜候月堂皇观流萤下上飞明因感世儒小明不能窥乎大道遂为之赋用自警云
维朱明之熇蒸御空馆而偃仰候明月以延竚覩夜色之沆漭阒熠燿以飞萤悬三五而下上突流星之的烁熲隙光而摇扬纷琼葩以繁滋散蠙珠而辉晃抱孤明以自照奋重隂而如煻或循涯以飘颻时出林而穿莽类明哲之笃保岂犇热而蒙戕同饮露於寒蝉焉嘈嘈以竞响长虞表乎忠贞安仁缀以殊奬予独悲子之姱修曾未覩太阳之焜爌赞昊清以赫曦焜八荒而非广伟大明之无外熯万物之穰穰彼月星之霄出破闇昒於穷壤或隐翳于靉?亦明德之中朗岂若子之耿耿终何禆乎参两子且不能炜华灯於堂皇抑照乘而晶爽独悄悄而凉凉恣违物而惚恍将瞩子以大道宁辞予之谯让
感苍蝇赋【有序】
余暇阅室中有青蝇挂蛛网得脱者复鑚窻纸求出不得翊日几毙因凿窍出之感而为赋
眇兹一室牕楮玲珑光生虚白案几昭融青衣羽客倏尔游从三三两两营营翀翀于时有舍隅尔朱之宗家世网业手口并攻仪天象之悬毕类虞师之设罿有翼而来必絓其中既资夕膳复荐朝饔嗣覩一客苍颠修容已絷复脱一奋殊功人曰是其族之杰雄也已乃欣一生於九死依容光以遂冲背巍阍兮弗趋鑚故纸兮求通虽纵掉於罗罻终悲咤於樊笼淹翼日以枵馁将枯死於棂栊爰有博德先生睠矣其恫凿窍方寸导使由从复乃厉色声而诲之曰尔苍颠者能弗忘絷网之厄鑚楮之忡乎尔乃弗知一膜之表旷浩靡穷下何地而非衍上何天而弗窿子将翺翔兮汗漫逍遥兮混蒙放身太虚饮露餐风笑寻芳之太污眇附骥之非隆纵鹏飞而九万亦胡大於域中於是彼苍者子俛首鞠躬聆言若怵一跃腾空弟子晋曰若非遘先生将朽此虫矣先生俨然正襟愀然改容曰弟子识之彼世方以触网为悦鑚楮为工不知几千万兮羌靡方以瘳其曚徒惝怳於目前抑胡乐以自功
志归赋
余妫州之瑶裔兮胎初谍乎颛昌淑有周之锡茅兮卜凤皇之锵锵中绵邈而幽寥兮延明德其几千祀维先大夫之黯修兮遵重华之遐轨代跖钩而仪矩兮重撷英于芬艺赤奋若之丽文明兮会壮月?以莅幼絓慕古之灵喆兮尝梦寐而见之衷奇服以为豫兮冠切云而佩纎离罹元天之不吊兮浸绾髪而殒余怙身惸惸而缭悷兮抱凄恻而血为雨伏蓬衡之圭窦兮操瓢瓠以奉慈母虽颔顑而濒九死兮志不跌而山峙纵时命之长遻兮侪丑旅之为耻纷其嗤此鹑结兮窃黼衣而自比登贤书于几壮兮犹枵腹而突不毁幸至人之?遘兮指孔道于中天曰涂人为禹而不越涂兮启跬步而览羲轩子则繇周露而端履綦兮毋尔蹈岐剧之旁偏予趋风以雀跃兮蹇惟溺博而骛言诠逖道真之醇腴兮亲时俗之漓言珍迁固之?玮兮口尼轲而足延擥荆玉抵飞鹊兮曾不识重轻之所缘左予軿于聃伽兮亦罕为犁其城庭既仰禄于三茅兮纷多岐而战此修名时暧暧其强龄兮犹狐疑而因仍缪连袽而升南宫兮攀紫极以攸征宅爽鸠之卑仄兮鼔蝉翼而补青旻遘时路之芜秽兮?元云而盖夫皎明羿不逞而执衡兮浞强圉而夺要津赫乳虎之衔命宪兮糅?玉之均焚豢?枭于家衖兮斥凤雏於鸡鷷恣阖国之狂泉兮莽饕餮而酕酲六合澒洞若颠舟兮乾坤几颇而不平余菸悒饮涕兮射天狼之未能奋欲斩此长虹兮恨无倚天之斧斤後贾子千禩兮吊灵均于湘潭掇江蘅以充饿兮亦何埤乎时难抚祝融不足舒啸兮酌洞庭而隘吾盼改吾帜于巫峡兮涉九折坂而停骖吾腾骘万仞之岷峨兮摩金乾而抚两丸睇北辰之在睫兮犹欲叫乎帝阍怅疢疾之遄摧兮缅白髪于高堂朝勃然舍绂而东兮返翼轸之故疆倏三岁之薖轴兮旋回节乎武昌猋徙斾于八桂兮又结轸乎禺阳惟予躬之贔屭兮世龃龉而卒莫当余安能贾冕冔于瓯脱兮奏那颂乎扬阿之场方再请而返服兮足彳亍而吭弗张盼太阶之爧爧兮思美人於西方仰华盖之连座兮怀三台之煌煌鞭扶摇而清挈贰兮顾日月之自芒扣洪镛而排阊阖兮亶非余之所臧巫咸既与余违兮又寡妁介以相将老冉冉其弥晏兮涂漫漫其愈长边马虺隤而不进兮河鼓不可以服箱彼孔席之靡温兮孟车数十乘而弗侈吾诚菲修下兮亦奉教于君子余故敶曰万宇吾一躯兮时夏吾一肢胡崭絶而卷怀兮倏与世而长辞魂一宿九缭兮畴弗惕乎明时已矣哉河清之难俟兮允阏志而节弥鸟兽不可同羣兮指箕山而非期昔夫子欲浮海而遯九夷兮亦匪余心之所如思九埏之博幅兮羌奚处而顿舆赤将氏谒予而欷兮悲世故之嶮巇导予以天路兮启予以玄珠曰真人之休逸兮岂??乎浊秽餐元气而嗫金华兮焉需琼田之蕤穟驾虚无之为驷兮靡所如之弗豫王母来宴西维兮华公款于东汜啸父翩其响琅璈兮玄女从风而回集羽椉八景而入天门兮践九宫之会宇吒丰隆移彩旄兮回祖洲以容与俯崑阆之下土兮曾不胜衆真之舄履极九天而至愉兮羣仙夫其咸娱超氛而托星辰兮阅自古之多徒蓟子元放诡莫追兮岂无成公之与鲁女前史班班可监兮奚齮龉而称诬抑西方之有圣兮夫不治而不乱彭籛非修兮殇子非短彼恂往来天地之神精兮亦何鳬鹤之为续断绍詹尹而龟筴兮夫惟子之迈也神龙变化亡弗可兮何必都此块也予抗臂而莫然兮久揲蓍于宓羲唯用行而舍藏兮有孔氏之遗懿亶中道之自虞廷兮乃天命之为皇指皜皜以为鹄兮抚荡荡以为床古尽性而至命兮又何择于遯藏余确乎不抜兮亦时止之为光崦嵫猋其飞曜兮曾不挥鲁戈以再阳纵皓髪之萷飒兮策十驾于途长苟朝闻而不偭兮夕则可而勿恨唯余之坦然居休兮亦何谢养空而翺翔晩发愤兮忘老又何必去乎不死之乡谇曰返衡匡兮故游偕二三子兮夷犹忻鸣鸟兮出谷浴沂水兮悠悠鼓一弦兮故琴乐吾天兮何求螺水泂乎洙泗孟山屹乎泰岑不下带而佩宇宙兮岂必罟羣籍以从禽彼磻溪钓于非熊兮久矣非吾之攸珍矧二家之齗齗兮浸若蜾蠃之与螟蛉
衡庐精舍藏稿卷一

[book_title]卷二
钦定四库全书
衡庐精舍藏稿卷二
明　胡直　撰
古乐府
刘生
刘生气若虹身跨五花骢西京然诺重北关姓名雄结客三辅外挥盖万人中直遶河源地归来第一功
紫骝马
三花汗堕红万里自?戎驵骏龙为友缤纷锦作幪独乘元莬塞如驭大鹏风幸奉英雄驾狼居蚤勒功
陇头水
陇水挂陇头霜笳咽共幽那堪来去泪分作东西流饮马寒仍渡磨刀夜未休直取楼兰破东归不顾侯
卞和献玉退怨之歌庚子年作
桐栢水出荆山傍华精固结郁以藏魍魉夜哭怖神芒穴山采之宝璞彰於以献之楚两王悲嗟嗟王胡不自中听信谗人乃有贱工一言诟之双足离躬呜呼欷歔心之痛兮口不能诃足之离兮无可奈何吾独悲哉宝璞而题以凡石真士而诬以诳贼悠悠苍天曷其有极投彼谗人乃明白黑呜呼欷歔宝璞可剖以自见我思王兮劳心恻
明月篇
朝发兮采石暮荡兮马当散炎霭於轻飈流皓魄於船艎耀江波之鳞鳞喷万里兮珠光矫玉螭兮璇宫舞素娥兮霓裳渺下上兮混素浸无穷兮漭泱荡予目兮天外浮予躬兮银潢彼湘累与明妃邈不足以絓予肠予将骑白龙歌少皥挹南斗而酌酒浆又讵知鸒斯跔跔焉之控地大鹏羚羊角於苍苍
柘枝词【有引】
余从京师初覩戎戏莫谙其节思必古柘枝之舞因作此词寓有感焉
将军长剑倚西极志欲灭戎方阃外屯营三十万钲鼓震遐疆落日初挂崑仑侧战酣气弥扬长铤直捣河源外生缚吐谷王杀戎血作黄河水洗刀生赤鋩玉关从此无亭燧喜气发春阳天子御门赐顔色双赐小蛮娘金铃拚转呼万岁万载乐平康
步出上东门行
步出上东门回回起念思今日不作乐何复待来兹【一解】君家有清酒席上有琴鸣良遇心所欢可用解愁情【二解】舍下无斗粟囊中无半钱不肯学龙蛇自委蛇何不去而海上从彼辟谷仙【三解】骑当飞兔马佩当步光剑男儿堕地雄奇必有为何能坐愁唧唧悲此寒与贱【四解】
枯鱼过河泣
枯鱼过洞庭延望波涛濶泣涕自涟洏感是旧栖托缄书报白龙慎哉勿轻跃风云未有期惧为豫且获所贵知德希奫渊讵可脱
铜雀台
君王营四海西伐复东征顿弃三分业空余八佾情舞衣金薤叶歌调白杨声妾恨非神女无由入梦倾
昭君怨
毳幕易璿房毡裘挂锦囊雪悲调粉白云想换流黄未荷龙顔顾曾传鸡舌香得还故宫冷犹是沐恩光
薤露歌
步出北郭门遥望渭南里高坟倚石麟相对何累累借问何代人云是樗里子此人昔相秦自矜力与智拔蔺如发蒙倾蒲等嘘蚁一朝号严君裂地铭金玺气势何灼爚韩魏焉敢訾自知百岁後帝宫夹墓趾帝宫亦何存唯有荆与杞荣焰化飘风千秋若寸晷达人任元化龙蛇自逶迤得志成甘霖不得乐蓬累
燕歌行
寒风发发薄轩牕葭菼揭揭月苍黄白露惨澹成清霜春风几日秋气刚蟪蛄蟋蟀鸣我床羲和叱驭何匡勷回顾华髪变苍苍耿耿不眠夜何长起步落叶循阶厢鸣弦恻恻奏清商借问客思何瀇洋乃在燕山北斗傍中有高楼五凤皇紫贝双阙白玉堂大明宫殿何煌煌上薄太清耀文昌嘘噏六合控朔方西压崑仑东扶桑有美一人御八荒羣公左右俨成行九陌朝天佩玉锵我独何为限河梁欲往从之无轻航金芝采采远莫将朝侣鸡鹜暮麕獐爱而不见心烦伤中心怀思不可忘跂闻鸣鴈南飞翔不觉涕泗满巾裳侧身北望倚彷徨山中桂树徒自芳
缓歌行
北溟有鱼不知几千百里化为大鹏六月不飞培风鼓怒一徙天池鸒斯区区掉舌讥之余容与於蒿下奚以之九万里而南为鄙夫睢盱射雉争高任公日入而不获一朝而引戴山之鳌矫矫淮隂胯下相遭起佐沛公促项如蒿何怪神龙取笑蛆虾未见海若秋潦莫夸人各有心好尚舛差恶用相加莛乎撞钟蠡乎测海焉知多寡之门大小之家
当车以驾行
上有蓍草下有灵龟下有茯苓上有兔丝同声相应同气相资流水高山岂无子期火出阳燧水出方诸铜山未崩钟声四施龙兴云自蒸虎啸风自驰生当逢尧与舜死不为商受鬼为我为彼仲尼之子何用苦栖栖圣人御天时几在兹龙马出河凤鸟载下敢告仆夫星言夙驾
折杨柳
思绪芳蕤密愁魂乱絮飘影随粧镜晓吹断塞笳宵攀折心先碎缄题意共遥到应憔悴甚怜是故时条
关山月
刁斗夜偏惊关山月正晴那堪元塞影遥共故园明泠浸剸犀剑光翻翼虎营愁闻笳吹起并是断肠声
公子行
翩翩佳公子爱客日忘疲置酒临飞观挂席扶桑枝交牕侍玉女宾盖何葳蕤西园竞纷葩灼灼映清池名香陈异域绮馔分天厨瑶觞倾桂醑鸾刀宰神鱼燕姬左调瑟越艳右吹竽昼穷成宵宴绡幔华灯舒陈阮恒接毂丁王曳长裾发篇凌白雪妙曲凤将雏各罄万年觞良遇惜居诸伟长何恬漠独窜箕山隅
朱鹭
舞朱鹭鹭之榆考贲鼓吹笙竽八簋陈九醖?宴嘉宾乐相於讲周礼进典谟歌祈招诗驺虞采豳风显白驹迈三五握灵符谧坤户转乾枢光天下踰海隅宾吁咈主都俞谏者出色愉愉于胥乐福禄俱万斯载承权舆
雉子斑
雉子斑文章一何陆离性行何刚狷十步一啄百步一饮朝飞不过林夕息乃在野田穉麦间安能逃彼苏合丸秦人张罗巧若素空尔非爰爰者兔何能超其藩虽有哀响讵闻九天象以齿自焚麝以香自残鬼神好晦恶用太姸雉子何不刳尔绣裳卸尔朱冠远从王子乔栖息缑氏山弋人长缴讵能攀
君马黄
君马黄臣马骊与君论毛色臣马焉能希臣马虽微贱来自竁域生权奇朝刷流沙千万里暮蹀燕昭台下墀君若建翠华能使和鸾齐君若张大纛早能识路岐啗脯粪金非所宜臣马当献君愿假九方知
艾如张
艾如张罗艾如张罗熠熠翠鸟投艾迷罗客语主人鸟质微眇又无善鸣虽负黛色徒悦宫庭爰有神禽云霞其羽雄鸣六律雌鸣六吕黼衣绣裳仆隶如雨汝何不以四海为罗罗此神禽岂无衆族来下来王汝莫鸟圄放鸟山堂主人熟视不忍释奇毛神禽亦不家悲嗟嗟
善哉行六解
朱葩春荣黄叶秋飜逝者何迅一往无旋形不七尺命靡百年腾精宇宙营目九埏吉凶是非徽纆纷迁自匪仙道曷任燔煎丹经百卷妙药一丸松乔邈矣传者妄焉弹筝酒歌对之中悁驷车穹盖忧悲孔延不如澹素放心自然忆彼至人教我忘言
芳树
芳树结根乃在上林间吐朱华兮葳蕤上有云霞照耀华姿下有湛湛之清池君王罗绡幕霓旌翳琼枝玉醴酬纷葩佳宾咸来兹观者忘疲宴者以委蛇惟愿我君王万岁乐於斯芳树同邓林永老无离披
行路难
君不见乌生子坐巢秦氏桂树端黄鹄摩天离哉翻二物纷纭遭射弹又不见嵇康遗荣志偓佺魏武鼎业期千年一身四海俱难全人生以天地为钧隂阳为陶吉凶祸福随变迁秦项虽雷威那能奸其权放勲之帝仁如天胡为浡潏洪涛震荡於九埏鲸鲵食人喷蛟涎自非金书苍水使沐日浸月知几年汤德及鱼鸟四海成乾枯顔生抱瓢有余乐弱龄白髪摧黄垆威凤祥麟三千年一间覩?鴞?貐无地无大者坱圠不可测何论鱼目混灵珠切玉利铅刀盐车驾騊駼自昔孔孟已皆然何用怵迫生烦纡我今落魄若丧狗君亦胡为局促如辕驹君乎何不为神龙之变化用则甘霖霈四国不用还归包山湖愚子藏舟深山壑达者藏天下於天下放心与化而俱徂忠信可以蹈吕梁太行未必摧輈軥扬雄美新诚淟涊屈原沈湘何太荼柱下首阳无工拙方朔依隐翻自拘与君今日相逢且为乐会须一倒三百壶安能白首长睢盱闻君蹑屩寻五岳我当搴衣叩元幄太公老作帝王师磻水当年卧寥邈云龙风虎自有期翺翔大道长踔荦行矣山中路不难回首卞和羞献璞
圣人出
圣人出黄星明天庭朗耀泰阶清冠日月佩五云骖驾飞龙扬霓旌恢帝网惠天心疎斥蝘蜓进龟麟济六合奠八殥四灵咸集九夷宾流雅颂绵休祯亿千万禩地天宁
结客少年场行
赭汗溢金落驌驦若游龙手掣红莲剑腰插宝月弓左弯连双鹘右挽殪玄熊探丸渭桥北鬭鸡平陵东作使秦罗敷调笑汉叔通走马揖司隶停车接上公从者五陵豪双控铁花骢借问谁氏子云是古侠雄生小特魁烈长欲尽西戎然诺五岳重意气万夫宗坐待扫欃枪宁数贰师功飞檄传烽火照灼甘泉宫天子徵六郡姓字达宸聪裂眦闪岩电怒髪指苍穹慷慨生赤霓叱咤起刚风排阵龙队踊开营虎翼从饮马瀚海黑摇纛天山红既夺休屠祭复作狼居封转战阗顔破移兵昆莫空震响播八区英声蜚九重自非盖世勋那辨许国忠凯归报明主雄名勒景钟
将进酒
将进酒开华堂主人敬客黼衣玄黄周旋虎步磬折龙翔寒温各竟意气恢张时哉惠风百卉菲芳旁唐为殷斚码瑙为周觥罗列水陆陈椒浆鸣鸟暂歇云和倡八音肉好和者一何喤喤主人前致辞上客莫停觞人生熻阒若隙光聚散靡常君胡为乎对酒不御捋髯吐气而慨慷为君属之不醉不可归房客跪谢主人人各有思肠结髪揽桑弧长大不得将沈吟日夜命各有当墨突孔车胡为皇皇幸当盛明之世朝野悦康夔龙满清庙谏鼓在堂皇龟龙游沼凤鸟辉煌灵芝岁三秀嘉禾献四方才者宜征拙者宜退藏主人家殷富时吏不呵室家洋洋今我不乐焉能回戈於鲁阳愿言秉烛洗盏更汤人生贵适志何必绾金章鹏鹪匪大小鳬鹤何短长但愿皇帝陛下圣夀无疆客请吸东海主为倒银潢携手崑丘巅醉卧王母旁睨观当时焉知名物之不为桁杨将进酒乐未央
古行路难
丁未冬颇有子云悔少之嗟作此篇
郢人夸白雪後世珍其声本非清庙?徒为巴国倾不闻神人畅肃雝奏唐庭一鼓百兽舞再鼓凤鸟鸣洋洋三鼔乱天地咸清宁嗤彼惠施台胡然悦晋平暴风堕廊瓦三年宜惊奔谁能为此曲钦哉古放勋
君子有所思行
黄茂信嘉谷焉用杂稂莠稂莠何足言蟊贼竟长亩所以九苞羽翺翔千仞霄岂与鹳雀辈争路鸣嘐嘐我愿裁锦字寄声於清飈为我语神禽无然困山椒孤竹归西伯尼父无停镳轩皇本神圣阿阁当来巢但恐良媒隔寂寂谁相招
门有万里客
门有万里客鬓髭结冰霜入闻南土音讯知来故乡果得旧里闾共井复同裳戒庖烹伏雌延客叙温凉借问邦族间今昔几存亡客起诉主人闾里非故常吴越盛兵戈征输剧吾疆畴日富旧谷今者但空箱空箱仍水盗屋庐半荆荒辞端未即竟揽衣涕淋浪收涕且劝客强饮豁中肠
二
门有万里客车马俨成行问客何方去驾言返旧乡主人挽客泣去思何匡勷早晩宁乡井为予语高堂身虽游上国梦寐怀本疆出入承明庐恩光讵可扬我家南山下田园成久荒兄弟共亲邻几载不同觞不如复里闾输黍故山阳岁宴列林麓酌醴脍元鲂尼父称大圣讵知沮溺良临岐莫重叹与君别非长君行慎夙夜强饭戒风霜
远如期【有引】
张伯端太史奉使而南也因览乐府鼓吹曲有远如期篇遂变其调犁为三章歌以赠之
我欲登阆风之层巅兮我欲登阆风之层巅兮卢敖充我使丰隆驾我轩经历县圃俯睇九埏手擥日月出入天关灼灼灵华献于帝前帝令三光风雨靡愆匪佳人兮谁为先
二
我欲凌沧海之漭泱兮我欲凌沧海之漭泱兮天吴为仆御苍虯服我箱东过王公西王母房员峤双阙六着相羊呼咤灵鳌堙杀波浪臛彼鲸鲵艺我稻梁匪佳人兮予谁望
三
夫何佳人之违此兮夫何佳人之违此兮照我灵珠贻我璠璵我何赠之采兰及芷又何酌之桂英为醑瞻彼白鸠徒洁其羽翩翩神鸟不与予处停杯不言罢筯一语弹南风之琴奏清角之音我不如鼔咙胡击土鼔河梁之区爱慎尔躯祝融之巅谁者容与瞻望弗及兮思如缕
临高台
临高台高台上极于穹窿紫垣天市琱阑绮疏曲曲而相通崑仑县圃瞠乎其下讵知三观之与祝融灵光章华岂足崇台中之人丹顔素髪称老翁从台谒帝翔天宫帝亲挈之神符斥飞亷而鞭丰隆回羲和之飞御日吼雨而掣风六合摇摇若颠舟台亦岌岌不可以久从况乎下有瀺灂万仞之洪淙沧桑变幻兮人莫之穷嗟尔非柱下之老龙又非广成子讲道於崆峒胡为凌苍昊驾汗漫将欲与天地乎长终
猛虎行【有序】
予既有感作临高台然未尽也乃又作猛虎行以谂于龙德君子三致其意谨藏而不敢出
山下有龙山上有虎龙藏囦穴虎卧天府虎非独燀威亦有灵心口衔帝符命令百神虎踞地长咆大块荡摇睥天短嘘星晨纷拏虎虽耋矣有雏孔?阚而八翼吐舌九州轩牙四极啗兹下土曷其有息呜乎下土亟矣无为语龙潜不辞奫无奋尔鳞遵养纯熙乃登于天津我欲伐虎手无斧柯尔不潜深虎将囓噬尔如下土何如下土何
战城南【有引】
余邑朱贰守佐扬州倭寇临城独出鬭死作此伤之
海水荡山摇南斗天吴轩鬛回九首官家戈矛如云攅蹲蹲不敢出城口大夫腰有赤文之宝刀生平欲伐北潭蛟一日不杀气长吼宁当开门格鬭死那能局蹐婴城守?貐四面重围列十荡不前蛇矛絶欲移碣石填沧海沧海茫茫臣力竭城中炮鼔声如雷不捄城南战骨折天地为我惨澹壮士为我饮血义气高横狼岛孤英魂暗作潮头烈潮头怒气如山来人今战死不复回人今战死可奈何江东日夜愁洪波安得戈船将军豪烈如大夫斩鲸尽种玉山禾战城南君莫歌
出塞曲
月壮动边声良家七校营横戈穿虎落絶幕取龙城骑踏天山碎鞭摇瀚海倾不断楼兰颈韬中剑欲鸣
二
身将六将军专征击塞氛神兵动天地元甲起风云战夺休屠祭谋空遫濮羣平西报天子非取耀奇勲
衡庐精舍藏稿卷二

[book_title]卷三
钦定四库全书
衡庐精舍藏稿卷三
明　胡直　撰
五言古诗
杂诗
悲风响庭树白露凝清霜踯躅不能寐怨此秋夜长揽衣三四起鸣鸟惊且翔屣履步前除明月鉴我裳明月忽西沈仰见心与房理瑟成商曲抚剑涕纵横丈夫七尺躯志欲揽八方鸡鸣苦不早引领观扶桑
二
捉衿不厌短曳履不辞穿所嗟白日驰当我盛壮年盛年不可再忧思起缠绵精卫何微眇衔石填沧渊大人志亨屯匪为识玉怜策我千里骥膏我文木轩朝游漱渤澥暮宿层城巅
三
早欲巢衡霍匪为欣其名上有金简峯犹存神禹文又欲历泰山不辞路险艰日观凌苍苍可以抚朝暾朝暾旋赫赫洗耀出咸池流光荡八表穹谷无不辉绵历亿万禩玄云无蔽亏人欲天不违胡为长盱睢
四
沈湎事诗书回回起忧叹忧叹何嗟及缅思古姬旦吐食意已殷执贽何缱绻山高不谢壤海深纳澌漫澌漫既无遗何况江与汉千秋长已矣梦寐见顔面
五
汉家奕叶盛弼亮建豪英魏其一引疾武安扬嘉声悲哉声利子得气何骄盈巍甍迫象纬曲旃罗前楹除吏倾人主襜褕入宫庭恨恨杯酒间两贤一朝倾剉櫱方染黄须臾变丹青对面扬洪波千载讵能平董生求仁义谁为钦其名
六
巢父傲帝尧季札轻其国胡为世俗人刀锥动顔色辟如羣狙公朝三不自得斯人之相远何啻千与亿不自临嵩少安能小陵丘蜥蜴舞行潦鼓舌讥潜虬彼此殊趋舍是非不相谋斗筲自营为焉用反谤尤
七
薄游写烦襟驱驾欲焉之朝登千仞冈延瞩颍水湄颍水不可游改马莘野驰路逢一老叟秉耒适东菑我见问津途拱立於路岐頫首但耘薅鸣鸟相追随却略再拜问逌尔指中逵咄咄浊世子谁能测其微我马何虺隤泪下不能追
八
总辔首北极反登玄冥州黑蜧舞我前檮杌啸我後回车历太行诘屈摧我輈輈摧马已瘏狨貙向我留转顾阻山河欲济无轻舟九域不能骋不如事远游远游何所之飞驾凌崑丘晔晔若木枝遥观青云浮
九
崑丘不足步我欲庐太虚丰隆摇云旛羲和驾日舆上仙郁华翁偓佺弟子隅先过东父宅复息西母居西母何嬿婉揖上上清居上清十二层历历见白榆鞭虯从空举倚鸟戏虚无纵览六合表放心而夷与俯观岳与海何异杯与盂人生苦郁纡无乃成籧篨予将汗漫游与天同欢娱
十
幽幽山上兰郁郁园中葵葵生欣有托零露滋黄蕤朝葩迎扶桑夕艳倾崦嵫幽兰秘隂谷而无朝日曦山鬼日经践荆棘相蔽亏二物殊显晦贞心如一揆北风终不痿严霜有余姿岂若桃李辈一朝失所持志士存本性天命永为期
十一
骐骥行千里捕鼠不如狸太阿能剸象不为脍臛资神龟遭网罟腾蛇殆即且松栢云汉高乃复守门闾君子既大受焉用讥小知寄言匠石子栋桷有良宜
十二
至人握瑾瑜鹑结蔽璀璨飞鸢矜腐鼠黄鹄岂相羡嗤彼卞和氏荆玉求自衒三献而不得愤恨起哀怨甯戚胡自悲挽衣不至骭唯有荣期子可为达士愿
游仙三首调笑丁戊山人
崑仑乘左驰日月从右没人生居其间猋熻若行客荣华成朝电骄奢翻自堲生时斳一髪奄後肝胆隔秦项荡飘风尧舜亦荒忽今古貌荣名枯骨何所获我闻丁令威乘鹤独超越千秋复归来举手谢旧国乃知好道人匪为托高洁
二
王子参白鹿游戏紫云台老君乘青牛西去还复回历数踰宇宙神行遍九垓回观商与周短世安在哉世儒阻闻见难为语其该不见栖真士遗世养丹胎日精足朝食朱芝亦间栽手把轩皇书不与洛诵偕抱一载营魄玄牝自闭开曰此山泽癯未果陟蓬莱宁知神内王孰与毙嚣埃应龙未天飞羞比凡骨骀整驾吾将逝愿言处不材
三
大道虽可受虚无为之先当其产大物嘘噏成地天二仪既以剖灵气於中旋壮哉广成子出入握浑元一朝启天扃授道羲与轩落落千岁间传者有周耼周耼既隐矣灵均发其诠纵读远游词托意何濬渊寓言沈湘曲千秋徒愤悁宁知骖玉驷曦髪九阳门嵇生何倜傥结志缵冲元赭衣适东市顾日弹素弦兵解无惊怖俗士焉能原人生测有形焉得契空玄金石徒区区畴能获大还虞恐衆士笑为君陈篇端
咏怀
挥刀裁流水流水不可裁讨古写烦忧烦忧郁以絯弱小事文翰结慕左马场踰冠改初服驰精虞与黄卑彼雕虫技欣此日月光长剑倚天外耿耿飞英芒大业无阶陛盛年掩空房敛志仙真侣希心寥廓翔岂由心好道实乃意无疆羡门不我遇中路成悲伤整驾欲焉之沈思所行藏古有适志人鹿门与柴桑百尔非所珍耕凿庶自将晨往从之游宁惮历冰霜
曹溪瞻六祖塔
朝策度平陀南华瞻缥缈谷断意若冥崖飞神欲悄凿山自何年重嵌出幽眇瞥见西天明引观慧日皛山似耆闍尊溪即恒河淼借问何方隅祖宅神为表天路无术阡尘踪失缴绕漱泉沁心脾闻梵彻昏晓禅榻托高眠寥然天下小
同张京兆九日游茅山和韵二首
宿展华阳颂结慕灵山巅仰禄寄兹土引睇脰空延君侯京洛贵雅志云霞镌共欢九日期擥赏出郊埏遵流涉纡窈破莽蜡碞侧见青琳阙合沓丹霄悬矫然并跻登邈若翔飞烟回览隘八区放歌通九乾仙人喜我至玉沼沸神泉飜哉羣鸟呼宁非白鹄跹情澹吾丧我神超理忘筌坐得苏门啸讵论天禄元欣兹谐佳愿矧复追高贤
二
三君起炎汉灵迹弥千年仆也钦元轨长揖问真诠抱一理则契何当授九还三君去已矣玉佩畴将宣安得九华女秘宝飒然传孰是都不勤坐看飞羽翰福地倚惝怳丹竈抚留连微禄焉足緤人理难即捐未承慈母欢宁论婚嫁牵仰惭罗姑洞俯怅陶公泉连镳出洞口相嗟且停轩归还缚尘鞅转复忆漓岏何用理幽绪高吟云藻篇
送同省王君归觐建业
同居不知心白首成按剑何况江东西生小不相面于焉倾盖初忻若宿所善奏我紫琼琴赠我琅玕簟交欢苦未周飈忽起长叹明月蔽玄云榆叶飘若霰凉风吹行毂回盼不得睠所欣南斗傍持节返乡县入门拜黄髪华屋罗芳宴持觞诉久离悲罢言笑晏兄弟各具觞南陔慰缱绻所愿怀靡盬佳期遇能践
送朱镇山参政之河南二首
翳翳广陌尘伶伶羇客踪羇客多感思欲语谁将通夫子枉英盼倾倒惬素衷小言刺虮蝨高论破鸿蒙沃若饮琼浆心愉顔貌丰云何疾乖违飞斾指洛东睠兹春阳穉玄隂荡回风广望迷四野沈忧不可穷焉能杂林鸟奋翅起相从
二
夫子起南服弱龄富丘坟手医青琅玕咳唾兰芷芬翩其振苞羽照曜云中君大音无慢响亮节凌埃氛以兹淹程路不自言苦辛曰予夙仰止匪但闾里亲送之潞水涯屏营不忍分牵裾少延伫回盼帝城闉帝城一何丽轩盖何缤纷皇路岂不广良遘会有辰斗酒重致辞讵云儿女仁
同省魏张二君奉使二首鲍明远体
与君缪通籍觌面縻心期擥挈金门游连翩公府趋诗书同流览杯斚亦互持心知景光娱潜恐会晤移整驾居然迅衔命讵能迟鳞鳞起寒云猎猎飘凉颸凉颸吹我心憖然远怀思无由竟宿昔含凄奉别巵
二
出门渺何之所之吴与楚萧瑟凉海隅霮?长江屿扬舲遵济流挂帆连鸿举悦怿遂旋思飞跃贪乡渚春园记故桑秋场欢新秬忻君使命嘉恻予归思阻登车千里遥蹔留庭户语
赠别胡侍读奉诏归省二首【有引】
予雅同宋大理丞望之张编修伯端胡侍读子文谈心论文间时一聚首焉今张史归滞江陵宋丞方欲乞归侍读且先行矣予情同三君独尔羁留索居寡侣临别慨然爰赠二首
松栢生挺直不为桑蔓牵磁石能引铁於金终不连自余游上京块思寡懽顔良觌二三子谈笑芬若兰但言同声气宁知异乡园爰作一巢鸟分飞忽别山宋丞怀五岳张史滞江关矫矫吾宗兄何复理征骖征骖不得停怅隔增忧叹岂无京洛客车马罗翩翻亲交念独违心结不能言
二
巍巍太清间繁星灿以丽煌煌帝者居乃在栋隆具之子岳降英夙龄紬金匮茂修笃文网达观超名位名材为世珍宁与凡质俪总辔出东门匪伊江海思上有黄髪双怀哉不得寐恭荷天子仁诏归遑敢滞入门谢久濶下堂敕中馈长跪进霞觞颓光愿有系东公及西母延年乐万禩岂不称荣遇何以答明惠愿言返明光皇风挹远裔
别李伯承令弟得弟字
人生苦乖违无论兄及弟当此严风晨胡然生远思輶车送城闉执手叹迢递借问叹者谁齐国有二士一士良易知易知获难弃譬彼双灵鸟奇毛各有异一飞耀天衢一养凌霄翅会短苦别长何由判衣袂噭噭鸿鴈音聆之不能睇我为语阿伯神物终当嫓愿仲奋来仪双鸣无终离
衡岳感怀二首
弱龄慕遐举中为世网婴虽抱及物志而无济时英家本衡庐交早负泉石盟秉宪涉湘沅吏道滋牵萦灵岳奠疆域渺若隔蓬瀛恭承帝新命驾言事西征回车恣探历寥然夙心倾朝暾荡云巘翊我游上清吾衰疲尘鞅人已焉所成卷怀惭伯玉远游谢尚平学道未有闻怅然迫心情安得同心友眷言事耦耕潜龙期晚得混燿入无名
二
恭闻夏后圣秉志切元元洪波荡中土隐若裂肺肝不辞排决力宁论胼胝艰去家七八载三过不入门诚精格玄昊金书下层峦禹拜受此书治水识其端鞭挞蛟与螭疏凿江与汉江汉故汤汤河淮无溢湍九州一以平四隩罄欢顔上启重华帝巡狩驻瑶幡玄冕照林阿韶韵播江潭爰以上公秩望兹南维尊秩秩虞夏文郁郁夔龙班缅思此盛际千岁不可攀测知圣哲心匪恣一身安顾予道未至愿言归山樊山樊有故侣终焉击壤欢
观日台
肃此葵藿志候彼扶桑巅元气辟混沌大明升重渊浮云莫蔽亏赫曦以中天
会仙桥
石梁驾空壑飘颻凌风跻道遇古皇仙指我上天梯我揖谢仙人先後天在兹
戏作最洁诗口号
何物称最洁予怜山下泉出石全无滓涵光自有涟无令许由至洗耳汚清涓
何物称最洁予怜冈上雪如盐非火燔比玉无蝇湼无令樵父行踏破山前白
何物称最洁予怜江上月散之有余辉揽之不盈结能照一切物不染一切物
过匡庐阻雪不得登怅然增怀因赋短篇报九江牧射陂朱君
危磴忽惊呼卷帷万峯矗迢嶢回斗杓连亘横地轴积雪石门高屯云外相逐上有古仙人双双骑白鹿我欲造其庐饥餐琼蕊馥尘鞅乏凌风层冰阻回毂神超无来往蹟隔成踯躅睠思故交亲绾符在山麓形骸疲匡勷心神栖元穆长共僊人语入室披瑶匵薄暮吾当来相见叩元幄愿言同斯人永结霞外辐五岳俨岩峋遍缀青琳屋纵浪出方区何啻践兹谷
登峨眉山至楚狂接舆隐处旁有玉液泉
羣峯屹中天回峦閟芳谷流泉递宫商隐约闻凤曲楚狂去千秋高风表幽独仆本黄虞徒雅志稷契躅缪负宇宙身岂甘泉石牿狂者亦何为谅哉非所淑强年挂簪绂饥溺意颇笃宿疴疲缛节神襟踬繁牍根荄气自劣枝葩艳空续时乎不再来天命讵终复困思漆开言暗与接舆触往辙已无追来轩尚可赎决策希潜龙匪徒躭薖轴归与贵自裁亲交难共告
九日游仙女山怀有训信卿是山为先祖谦谦府君旧游
仙女山居云吾祖昔临赏九日乘清飈挈客恣如往层嶂列重帏前川修以朗残椒犹可扪絶磴步难广振袂猋升霄翔身出穹壤生负丘壑姿矧复税归鞅以兹释天刑焉用祛尘想但无王子晋吹箫双偃仰引睇忽忘言孤月流归舫
仲冬初三之日乘霁再游仙女度螺塘江闻水声
冬暖似春暄晨度螺江水窈窕发清声奔湍激石齿彷佛松风翻凌空忽在迩渐远变瑶瑟泠泠杂宫徵飞鸟适相从鸣音和交美闻此意欢然脉脉如有旨游鯈一何多相与偕行止思昔车马间繁吹喧且侈孰若澹游遨天机为吾使
冬日登仙女峯絶顶
曾闻商山境上有仙娥峯四皓邈已久千载慕遐踪兹山名岂劣选胜将无同既叠青玉嶂岂乏紫芝丛餐芝惬所志安刘讵足功矧兹续游遨素襟益以冲霁极冬欲煦叶落天弥空飘颻凌絶顶纵浪倚玄穹下山若有会把酒挹商风
春日近湖族叔枉过小酌螺塘江浒
卜游非不早宿疴滞霪霖景霁散新暄和飈动神襟欣此竹林侣相送出江浔起瞩原上树早已贮清隂百卉竞芳葳羣溜奏徽音乍言岁序易猋忽春已深欲揽青皇辔其如白髪侵不为人外游恐负枝上禽遵渚发轻舠击汰和清唫斗酒酌船艎对坐四山岑昔仕各乡土结托欢从今缅思慰同隐道真以相寻
阳能卿过宿孟山庵中
稺阳回淑景旷原泛初旭曾无车马喧迟此求羊躅忽有素心人睠然慰幽独及辰相游遨结托同春服冲襟期邃古宁与尘氛逐疑义邀共析发篇时来续广步并林塘听禽出幽谷至乐超名迹世訾焉所局得君何翛然乘风共沂浴
二
岁月自驹隙皓髪忽以齐吾衰踰耳顺君今五十期欲挥鲁阳戈白日不肯移孔公美全归川上叹在斯念子服官年已谢趋时资眷言同丘壑世路焉足縻荣辱本忽区道真无等夷知命固翳如勉矣贵知非永愿均切琢淇澳乃为归
丙子杪秋骄阳蒸热踰月不雨偶坐南轩承少保镇山先生佳篇屡赠蹶然有感怀答三首
蒸暑隆三伏胡然剧杪秋骄阳乘时令无乃乖蓐收循畴菽并萎临池埃欲浮芳兰摧通谷时菊零京丘灵雨不相济田父空告愁舍置坐中轩已矣非吾忧发箧来琼玖清风慰吾求
二
昔多君子朋乃在黄金台卑彼声利徒谐此金石怀予拙终畎亩学道无取材君本济世英夙名播九垓中岁简帝心奇勋列上台何当佐圣日乃复弃华阶鸿冥分有托虯潜匪谅哉鹏鷃同一栖鳬鹤靡所乖永愿陪清唱不受俗尘猜
三
几载殊燕粤尺书岁难陈今归依南斗上下漳水滨漳水日悠悠客怀亦以新良觌未有期名篇睠独殷伐木声?玮开迳意清真所媿巴曲俚胡以赓阳春申章谢存慰报李讵能珍
衡庐精舍藏稿卷三

[book_title]卷四
钦定四库全书
衡庐精舍藏稿卷四
明　胡直　撰
七言古诗
金陵曲初唐体
金陵昔日盛繁华六代皇居接狭斜博望苑中珠委露太初宫内锦为霞花覆苍龙填宝马柳迷朱雀出金车九斿夜拂将军第万骑晨临公主家主家甲第攒云雾粧楼舞馆歌钟度金屏翠幕竞三条绮瑟银筝通万户一姓公侯尽貂冠满门子弟皆纨袴两两鸣珂金马门双双飞盖铜驼路金马铜驼夹御沟帝在层城乐未休三千娇女凭图幸四十离宫判夜游勾勾绮陌成宫市曲曲金塘起棹讴曾闻袁后承恩宠瞥见潘妃侍宴游更道丽华髪似漆倾国倾城人第一结绮楼头璧月新临春阁上琼枝密窈窕修容夜掌笺婉嫕贵嫔晨簪笔可怜宠似日边云讵识人如花上日别有长干游冶郎鬭鸡蹴踘虎鞶囊蜃珧象骨粧繁弱龙藻龟文转步光侠气飞谈排许史雄风带酒揖金张不辞万醉青楼曲不惜千金红粉粧红粉争矜桃李艳青楼直拟芙蓉殿真珠帘外柳藏莺云母牕前花覆燕燕飞燕舞不禁春莺啼莺怨晩愁人七宝流苏开斗帐九华玛瑙结罗裀娇向舞腰生宛转香从歌口出氤氲此时愿作鸳鸯鸟此日愿为连理身共道青山盘龙虎讵知白紵移歌舞一从五马度长波几见六龙更旧主陵夷宫阙成灰烬飘零台馆生蒿蔺富贵骄奢能几时王侯将相应同尽秋水盈盈秋鴈飞山川犹是人民非独有石头城上月曾照当时歌舞衣
忆昔行寄陈廷评南京初唐体
昔逐南宫士曾驱北路辕飞缨入帝里射策叫天阍天阍辽遶隔层穹以额叩阍不可通校书天禄人难拟献赋蓬莱事已空黑貂毛落空奔走紫铗弹歌割斗酒骑马明朝谢北燕挂帆一夜归南斗故人东海陈夫子作宦南都法曹里相逢相见重相怜一生一代一知已下马即探千首赋开尊共论六家指半岁犹成辕下趋一朝遂作云间驶当筵意气拂云端共道移山不让难逸兴旁凌鳷鹊观豪歌漫脱鵔鸃冠淹留五月菖蒲酒荏苒良宵苜蓿盘才高官薄君无惜客久时侵我更欢怜君作牧铃阳县执法飜令相国羡宝剑空惊魍魉悲神蛟未际风雷变伯玉由来感遇多孔璋生小词场擅滕王阁下别经年廷尉堂前重接面经年接面已多违可怜归棹复催归花间恨别乌衣市月下含凄牛渚矶自予结髪操铅椠欲参坟典凌周汉长歌直拟卿云飞短赋嫌追白石烂古字陆离笑子云奇篇嵂轻王粲宝璞翻干楚国诛韶音空使齐侯叹侧身天地有余悲极目天门不可期九死不干杨意荐半生空负子期知枣花纂纂今三载杨柳隂隂连岁改个时緑绮向谁弹个日春光空兰茝借问上才游西园何如高谊倾东海玉鲤传书窈莫通金龟换酒谁为解金龟玉鲤两悠悠采石锺山望欲浮竹箭江东长自好蒲梢天北几时收晋朝定拟推承祚汉室俄看荐太丘长跪聊缄青鸟信何时并驾赤驎游
君莫悲行赠人初唐体
汉家天子重边勲玉钺登坛静尘氛大将旌旄天外落健儿钲鼔地中闻三千剑客良家子八百材官太乙军安排遁甲三方入开阖神兵五垒分霜重文犀六属铠血凝匕首七星文双弯明月能穿柳合队流星似卷云大军朝饮长城窟勇骑宵临瀚海碣阚虎声呼撼地天长鲸阵涌翻溟渤出塞初觇太白高踰河已射旄头没纛上先悬遫濮头营中细截浑邪骨右地金人罢祭天左贤铁骑空期月正直当年汉道昌坐看一日边尘歇时来何用谙六韬天幸那须通九伐归来天子赐龙驹绮阁雕甍隘九衢襁褓俱为左庶长卢儿尽是执金吾强弩将军分食邑护军校尉锡襜褕户户屏开金屈膝家家障拥锦屠苏赫奕只知身尚主髠钳谁识昔为奴轩皇庙略还真假圮老兵书定有无独有当年李骠骑三出无功怨数奇南山射虎空穿石世事悠悠君莫悲题罗巽溪太守所藏竹鹤老人山水图歌【罗公宅地名西冈】
谁将崑丘县圃之若木更取三山珠玗树洒然挥斤造化工逸思翩翩落毫素葱蒙并带苍梧烟缥缈还连赤城雾树里茅堂挂云端云屏石几苍苔寒上有砑叠嶂崒峛之奇峯下有洄沿青锦湍居者不知几千岁别有乾坤日月寛百尺飞梁驾长壑凡夫欲度心骨酸岂同栗里夸田庐应共桃源制衣冠此中真意竟难辨世人枉作画图看罗大夫丰骨皎若行玉山俯观簪绂如浮埃几年赋就归去来金高北斗悬难买开心怀独向碧水青山生神解兴超意远凌九垓老仙怜汝心魂僻手摘羣山满幅尺郊居座上有罗浮清卧时时游丹丘岚光树色淋漓湿浸入缃帙翠欲流夫君自此得玄悟宴坐斋心心无住何必禽庆与向平万壑千峦疲道路余亦爱山人覩此畅心神却借幽林色散入酒樽春醉来挥秃白雪毫为君添写西冈月月光流满千嶙峋
伐木篇赠谢乐昌邓先生【有序】
邓先生名鲁字重质钝峯号也先生生质合道闭关杜机超然象外盖古严君平孙登其流云戊申予馆韶岭侍先生将期磨德领诲饫若饮海顾予无笃远之志弗能臻於道奥惧负教督厚矣别後撰是篇寄谢先生并自警焉
深山伐木响丁丁春日迟明鸟嘤嘤沃渥肺肝涵浸心欣予得者古先生挈予躬兮遨太清涤烦襟兮葆元灵遗浊世兮返居真安得驾兮双玉驎翩其西游隐姓名张玉屏京兆藏赵子昂所画唐马歌【有序】
张大夫藏赵子昂画马十六索予题咏予未知十六之数何取也客曰杜子美寓韦録事宅咏曹将军画马诗云其余七匹亦殊絶迥若寒空动烟雪又云可怜九马争神骏顾视清高气深稳以七合九此非十六马乎余未知果出是数否也聊援其意为之题焉
唐家枥马皆雄才月精降作飞龙胎凤臆麟形赤岸开不用余吾产宁须崑阆来自从太宗开创功絶世除凶雪耻酬千祀九夷宾天马至焉耆赤电三花明颉利紫鸾锦绣丽後来太仆驯养四十春乳成十万六千之飞驎就中拳毛騧照夜白纵有江都不敢画其余七马九马总权奇传真赖有将军霸将军去後岂无人只能画骨不画魄子昂丹青近代雄身是龙孙异风格画出七马若鹰扬秦皇七骑百不易次第九马翘陆飞汉家九逸那堪策但看饮江啮草相为娱泽边隐见羣龙趋双双瞳镜悬万里淋淋汗血堕三珠意态摇撼昆明水勃若神蛟欲变波浪麤应知唐家全盛日乘此可以西击胡子昂家有元德之的卢时不可兮马不徂神物空令落画图至今观者生意气志在白狼黄沙青海隅坐看一日乘风腾九区朝蹀流沙暮越都谁能羁络同凡驹吁嗟马乎古今识者凡几徒前有九方圣後有张大夫张君好龙好真龙一覩神骏恨晚逢骊黄牝牡未暇阅思欲荐之齐景公当今海内昇平久纵有追风缚畎亩近闻铁骑饮长城域内求之千琼玖愿君引上紫玉坡金旟彩仗相经过能使六飞平不颇不然骧首矫足出交河为君横行万里尽沙陀归来再图凌烟绩画出云螭照玉珂
使君行送别
使君动飞轩门填征马喧蹀躞去何之持牍奏天阍天阍缥缈碧霄远牛渚秋高芦花短纷纷尊罍台垣英何以赠君双彤管共言君是秦中豪才名早共终南高佐邑只饮江东水感时欲钓海上鳌知君牢落情无极共伤贤士隐卑职莫因蓴鲈赋归来且从省阁访旧识不见老骥伏枥思千里不闻烈士暮年心未巳此去叩关诉九天此日江南命若蚁愿天假臣七宝之龙渊水截蛟螭陆斫犀兕叱咤海若呼精卫尽填波浪平如砥坐看桑麻长作田然後拂衣谢天子谢天子难具陈见君飞跃心浩渺送君寂寞意嶙峋侬莫歌吴歈君莫唱秦音吴歈惨怆不堪道秦音悲壮愁人心不如与君两置之江头脉脉且分襟
王母歌夀句曲王生母夫人
吾闻昔日西王母鞭鸾宴罢瑶池侣萼緑双成夹宝幡人间天上恣游处尔来八万六千春二见桑田复为卤链丹曾度魏夫人阅世应同皇太姥前年犹餐锺山玉去年移家华阳曲华阳羣仙争献夀大茅起舞小茅续高堂鹤髪云作裳芳筵沆瀣羞鷫鹄吁嗟母兮不羡箫歌拥芳筵还见珠树胜当年珠树花开艳五色长与蟠桃共荐璇台侧
送陈给舍之南省长短句
畴昔游南国羣彦列嶙峋廓落谐心期夫君意最亲看君意气同仲举扫除天下宿自许大儿讵肯揖元龙小儿孔璋那曾数胷中礧砢凌匡霍词源彭蠡春波濶绰约曾游姑射山清净宁同天禄阁几年名姓注天宫新命南垣诏语崇圣明耳目重万里况乃留都是故丰即看鸣玉辞金马愁见征帆挂紫鸿挂帆一去大江落江外鲸鲵走郊郭腥风浩荡簸五湖杀气峻嶒滃大壑君今停杯投筯欲何为以额叩阍非尔时休将五饵捄时艰耐可三空献帝墀送君行君莫悲仆也与君有夙期十五国风谈未毕一曲云和姑置之主人玉缸酒如乳相对那能不举巵劝君临岐且尽觞凤台牛首空相思
赠魏翁
先生闭帘讽道书七十朱顔鬓未疎曾共伯阳醉苍液还同象罔索玄珠人间未肯留名字赤帝外臣无乃是七十二峯总游遨八九云梦吞无际更闻黄鹤复归来几回飞跨洞庭水
春野唫
大皥应节条风回冲气韶光遍九垓青云霈泽素冰开燕娇南徂鸿北来睠春阳之可乐兮嘉平畴之于耜桑蔼蔼以娱蚕麦芃芃而覆雉羣花艳而莺繁碧藻萦而鱼丽伟佳人之独抱饮醇和而并熙襭臯兰以为佩缀江蘅以自嬉偕三五兮良俦登京冈兮夷犹舞惠风兮僊僊歌伐木兮悠悠循芳谷以薖轴抚流水而浮游汰梓泽之靡冶荡牛山之沈愁将安排以齐化系长绳於煦日纵予心於区外侣东皇之太一
台岳短歌二首赠王少冶郎中守台州
郁维台岳刺天嶕嶢云翳贝阙斗避元标金棂复道高入神霄双双老公驾鹿骖飈度桥而下芝盖飘颻迎使君兮东来抚我曾孙兮逍遥
二
郁维台岳潜根十洲真人不杀海怪吞舟天吴轩鬛腥秽仙丘双双老公方瞳卷髟八百弟子吹竹鸣球迎使君兮东来歼彼毒蛟兮妖虯
上夀词奉夀宋母太夫人
奉母七宝玻瓈盏盛以赤瑛之琱盘兰浆桂液浮朱丹中厨馔出玄豹肝紫驼赤兕间熊蹯河伯神鱼鳞斑斑左右侍列皆靡顔子夜歌声缭云端再拜献夀为乐欢母不可兮安素澹有子食禄足时甘穷滋极欲非所躭猗与母德世鲜班愿母千龄淳风还
二
奉母七彩芙蓉帐垂以灵珠玉旁唐砗磲倒挂青琳琅吴姬剪制九华裳上有朱鷩错飞凰罽宾雾縠云霞翔西方火浣绾明璫鷄舌五味郁金香再拜献夀为乐康母不可兮安素常六珈象服有辉光绮艳焜煌非所臧猗与母德世鲜望愿母千龄炽而昌
三
桂宫兰寝侔天居璇台井干瞰八区朱爵文牕列绮疏丹穴藏金斗蠙珠方域阡陌皆膏腴曲池阑榭紫玉枢八百僮奴履纡朱七十鸳鸯罗阶除再拜献夀为母娱母不可兮安敝庐有子巳作殿廷儒家世仁义富仓庾猗与母德世鲜如愿母千龄为令模
黎翰林维敬席上仙人骑白鹿图歌
仆本三十六帝之外臣好游汗漫骑赤驎当时小僊王子晋骖驾白鹿来相亲朝蹀崑丘啸阆苑暮过员峤宿渤滨函关青牛那比迹洞庭黄鹤犹絶尘几年误落人间世怅忆僊踪不可置朅来黎君高堂午筵开见画生绡宛相似复疑神车天上回顿觉风马云中驶金楼十二杳难期空向丹青起遥思吁嗟黎君生长罗浮之僊标驾鹿凌风度铁桥笑挥百赋戏海若怒扫千诗击山妖食苹已作周王客献环身在轩辕朝明时金门称大隐暇日黄花喜见招把君之黄花倒君之巵酒羡君且从夔龙游与君终作麋鹿友云间真侣有宿期画上琼山仍如旧年来蕉梦竟谁真醉後同归无何有
祝融峯用韩韵
祝融插天天半起尊居拥护烟云里踏尽羣峯几千寻不知犹是孤峯底隐若贤人望大圣贤犹可拟圣难名吁嗟遐哉圣所际高高上极于太清
欲游方广寻朱张旧蹟以积雨阻遂别衡岳西去作长短句
夜卧兜率宫朝返络丝渡回瞻七十峯峯峯蔽云雾忽然风卷重云开紫盖朱陵似相顾遥观祝融隔层穹空忆昨日经行处今日非昨日人间异天路余本烟霞人尘网宁自锢金简粗探虞夏文莲花未蹑朱张步游踪苦被隂霾隔元关莫藉仙源度我闻峨嵋之山高入天上有灵仙不知数即今不复倚踌躇驱车且向西游去重来拟结魏元君不似桃源迷去住
澄江秋水篇寄夀沔翁先生七袠见远怀
澄江秋水净如拭龙洲万树森似织主人别业深树深楼台影落水中直自从身谢五斗荣一任鸿飞九天翼灌园耐可狎鸥眠洗砚还应供鱼食词赋八百敌离骚玄言五千凌道德儿孙尽课雕龙文家僮只收伐檀值明月满江江浸天天为主人开胷臆忆昔游从恣经过江头花底奈春何香风庭际度兰茝帆影轩前送棹歌竹霭厨烟色共碧莺声童语音相讹主人当日兴絶倒一斗百篇不为多醉来共抚先生柳书罢还笼道士鵞管弦何必羡金谷觞咏真堪续永和主人早是丈人行从予结髪推宗匠共道谈诗匡鼎来那知抱道羲皇上一别十年秋复秋万里那由奉巾杖传道今年七袠余双瞳似电神精王飜怜羇客锦江头题诗招隐增惆怅嗟予何事老尘容旧约空悲五老峯犹思月色醉林亭遥想秋声和夜钟会须三江作钓侣还寻五岳共游踪
至日冒雪游禾溪迟近湖族叔
归来忽踰年两得逢至日长病盼春归渐衰惊岁疾朝来命车禾水头抚景何辞竹林游牵帷万峯成燕婉俛仰已无千岁忧乃知此方山水奥况闻先代芳迹留同宗同隐世莫得世外招携不可即日晏梅花漾溪流怅望冥鸿天外翼
赋得淡泉歌赠张君
里内张君生绰约雅抱似欲翔寥廓家学早传张仲景前身应是孙思邈曾饮长桑上池水视脉还如睹三膜投剂几回死转生捄人何啻饥连渴不将蓬虆异高门当关百唤百不诺吾衰归卧衡庐交反关谢客门罗雀三迳荒芜竹树新惟君来往穿林薄借问张君何所嗜生爱清泉恬自乐神方不藉九转丹淡尽凡情即仙药
悲愤词哭欧阳文朝
日日相见不厌多一朝不见愁奈何几年不见君归来就君歌君今忽往矣已而已而渺若江河一去不复来空有泪滂沱
二
日日相语不厌繁一朝不语心烦寃几年不共语归来就君欢君今忽往矣已而已而渺若云山一去不复还空有泪潺湲
衡庐精舍藏稿卷四

[book_title]卷五
钦定四库全书
衡庐精舍藏稿卷五
明　胡直　撰
五言律诗
重别日表
岸叶从窻入繁隂篆客衣白烟浮渚濶青草覆鸥肥?水分舟去丰江带剑归神京瞻尚迩彩处是黄扉
下第留南京寄怀庄少府座主二首
仙谍南华胄虬髯白玉姿珠从闽海贡骏逐帝京驰倜宕明时忤幽忧泽国羇悬知宣室问早晚诏彤墀
二
苑树青无极坛云紫欲流清时悲楚璧逆旅看吴钩四海身浮梗千山客上楼问奇还载酒惆怅理南舟
自城归村中旧庐
旧屋转萧然移家惊四年窻流蛛网月栋抱燕泥烟入座云长湿穿楼树欲聨年来尘土迹暂得浣林泉
立秋夜月
乍报秋回驭随看月送凉花迎蓬隙照犬戏巷中光映树山排画侵荷水弄粧黄鸡将白酒定醉野人觞
江村步月
言从琪树里步出碧江湾佳景哉生月流光荡若环相逢人出洞为问客还山忽有香风至岩芳拟共攀欧阳文朝载酒同访康东沔先生龙洲园居和作
载酒寻陶令欣逢在绮园入门鸡作鬭报客雀能言鴈影流缃帙梅花落锦尊宾游非梓泽风物拟桃源
龙洲读书
窈窕繁花路高虚野甸居渐为逃世客懒答贵人书水阁依鸥鸟尘编养蠧鱼日寻垂钓侣长在月明初
乘醉同康东沔访王武阳草堂共赋
已醉烟花野还寻水竹居路迷随老圃林敞散幽裾湿雾藤交座衔花鸟窥书主人躭野逸对客采畦蔬余少同欧阳文朝王尚涵读书茶山今丙午复同文朝修业龙洲相去已十又三年矣感赋为赠
结髪同铅椠羁栖各壮身艹堂犹我共布褐转情亲山水依书案莺花乱葛巾所欣无结驷班坐看江春
文朝省试二首
家世文章伯藏书蚤遍窥崑丘珠树馥天路石麟奇豹隐休多恋龙骧看在兹伤痍南国尽何策献明时
二
金川怜去棹玉峡叹垂繻地濶山攅楚天长水漾吴芙蓉秋日丽鵰鹗晓霜孤暂去题乡籍春能献庙谟
徙宅四首
余旧家邑北螺溪以先庐圯甚岁壬寅移住城西厌其市喧丙午秋改徙僻巷其傍便地可圃勃焉有抱瓮之兴康明府以书讥予方絷于世用不得遂所愿因作诗解之并识其事
徙宅何频数逃喧岂择安名山迟结社僻地当开坛破屋藏云细颓垣放月寛柴门倾侧惯日暮省关阑
二
浩荡随尘世支离信所居人生俱逆旅天地乃吾庐喜趂三家市移来万卷书曾无儋石槖负载得轻虚
三
尤喜兼为圃携锄岂带经看成蒋诩迳错唤子云亭绀橘淹霜脆红葵抱日馨明府休移勒白首汉隂铭
四
家本江村住千重水树幽花筛桥路月萍漾柳塘鸥娬姥丹台旧槎滩禾黍秋年来尘市閙转徙忆初游
观山寺四首
寂寞古琳宫缘山一径通翛然吾丧我况复水澄空开俎青芜石留僧緑树丛纶巾依谷口人笑是愚公
二
留醉空王殿提壶更石门山深天亦迥岩古佛长尊曲涧浮觞慢幽花衬席繁高歌出洞口凉月在江村
三
颇识浮生幻幽寻不记踪地同离垢国人在妙高峯云起移前嶂谷虚答暮钟过临泉穴坐清咏起蟠龙
四
长思静者居此地即吾庐榻寄青龙藏经横白鹿车渔歌闻欸乃僧酒灌醍醐去住成泡影轩裳意转疎
拟游匡庐
岂不待婚嫁吾归吾奈何世情先老絶游兴傍秋多五老鞭龙到三江摘叶过云空从直上濯足於银河
丁未秋尽往庐山未果因留石莲洞
未果岩泉卧非关嫁娶迟出门已解缆息辔滞寻师锦涧望中适天池梦里追寄言云外侣春共采金芝
住石莲洞赠念庵先生四首
石洞何寥廓石莲朶更奇窍从天地凿花是鬼神为山曲藏兰若云深见肉芝种田真避世渔父尚无知
二
神仙留秘室今古待高贤到此真非世开门别有天人同谷口卧景即辋川姸七日叨观局人间不记年
三
青莲居士宅黄石老人书久已从吾好翛然应物虚澹云空色相修竹见真如凡骨参灵境萧疎自丧吾
四
山坼奇无尽更疑琪树层穿篱鹿豕惯争席野人曾高落山巅水曲垂石窦藤逃名犹未巳住屋混禅僧
石莲後洞转寻又一小洞二首
不觉窥明见先从踏暗来忽然辟混沌那复有尘埃高窦容天入重关付月开未须嫌閴寂作伴翠莓苔
二
一洞复一洞幽絶到无谁鹿女寻难至猿公望不知玉书应鸟篆丹竈自神泥薄暮仙人返披霞得共窥
坐林中
岩居一事稀移屧过林围荒舍无沽酒隆寒未换衣坐深樟子落意静鸟声微真有丘中况随方得所归
同欧阳曰穑游通天岩
流光悲过客幽意托名山相与携僧往悠然并鸟还层巅天共语曲洞石为关梦里闻钟磬泠泠非世间过茶山览亡友罗日表壁间题字追思曩昔怆然湿襟因识二首
吾少谈经地罗含後亦来人今余故蹟世早失高才门户留妻女文章落草莱当时开万卷莫是玉楼催
二
夫君何处往遗墨使心疑想像行花迳依稀弄酒巵虽言长死别只忆是生离寂寞寒松影空依壁上诗
和答兴化顾秀才
坐挹凌云气留倾卷雾谈囊开千首赋宅傍百花潭揽辔瞻天北飞缨滞斗南见愁胡马阔语罢泪犹含
挽李光禄祖母
令德天孙降徽音泽国倾将鶵威凤列奕世石麟生象服恩方渥鱼轩罢可惊归来李令伯江树正秋声别南刑部黎克芳蔡汝聘二首时淮阳方有寇警
矫矫双黄鹄南飞刷羽仪关山冲暑雨淮海傍鲸鲵宦薄身应健时危别转悲悬知匡岳度幽梦镇相随
二
四海朋簪合两君交谊殊贯星南共北征棹楚连吴叙齿皆为弟同心已丧吾但看明月共莫漫怨骊驹早春送萧天宠之官莱芜二首以旧同石莲洞之游
复作他乡别深悲故侣稀愁先江草合望断岳云飞世路凭呼马官曹当食豨知君兼吏隐且莫赋初衣
二
古邑邻东岱三峯更接连去看民似鹿转见吏为僊念我淹金马因君想石莲乡心将别泪并入酒杯传
送邹二下第南还
怜君复不第归去大江滨抱剑从兹往雕龙竟莫陈帆依彭蠡鴈裘满蓟门尘定遇匡山侣多应问远人
送周经历
空有连城璧当年竟莫售一官聊佐郡遥去越江头霜重淹行骑尘昏辨故裘阊门如过棹莫更问吴鈎
何封君社中二首即何振卿父也
讵识山中相言从帝里过花间九老宴醉里八仙歌大隐忘朝市清时狎罻罗为传匡世略爱子在銮坡
二
上国开三迳燕歌异四愁支颐观紫陌适意度青牛春院星恒聚秋台月共酬莫须寻阆苑兹地胜崑丘
吴郎中出守福州
五马似龙骧铜符发建章春阳随盖远雪月荡旌光首郡雄蛮国千峯接海防吴公政第一应为继遐芳
人日立春喜雪和胡子文太史
人日春兼至天葩晓正飘禁扉同贴胜温树不封条万国瑶图启三时帝泽饶伫将多富夀歌舞颂神尧
大朝门同午楼复建百官朝贺二首
井干复天都门成接斗枢螭蟠衔瑞榜凤绕夹金铺巽命承中禁离光照八区万方何以庆拟上泰阶符
二
轩阁看仪凤尧阶俯濯龙宸聪从此达猎疏拟谁封燎火光云汉珂声接曙钟定应门下省承问独从容
同署范郎中出守淮阳二首
华省正鸣莺青门别思萦晓来五马去春逐百花行古郡依东海危楼控两京南邦愁带甲到日有长城
二
联佩鸣青琐同曹住白云欲成花下醉其若席前分鷁首瞻河曲龙光逼海氛预愁熊轼远铙吹镇相闻
况吉夫督学贵州
紫届切文昌兰芬天上郎新辞振鹭侣去近碧鸡乡剑佩穿蛮部文章被鬼方何妨轻万里冠已着神羊
重别吉夫
烂漫黄花日难禁远别情黔中希鴈到徼外剧猿鸣絶巘扪天上飞梁并鸟行不因文教重何自遣朝英
咏况吉夫药湖别业二首
闻道湖中胜夫君宿所期涵天为泛宅浴日学咸池鲛室幽相逼蓬山浸欲移年今瞻太液潋灧起遥思
二
辋水开南垞濠梁得上游鱼吹闻枕畔荷气到床头屿覆长生草波回不系舟蛟龙今作雨曾是昔潜虬
魏黄门册封汴藩便归省觐二首
金简出天宫分封节使雄马乘照夜白袍着郁轮红嵩岳瑶幡驻龙沙鷁舫通还瞻双白髪西母并东公
二
共羡朝阳翼东飞别帝庐到家仙作队衔命玉为书锦被应裁扇蟠桃不羡鱼花缸春烂漫讌乐复何如
郊外别振卿
初岁韶光润离筵落日催可怜燕市月遥挂岭头梅沧海看鹏运颍川讶凤来还令羣岛国朝汉有高台
赠别
作尉明州去寒风春正初玉堤杨柳细折赠渺愁予邑里连鲸海干戈剧羽书如逢天北鴈秖寄釡中鱼赠李太史承命奉二亲归丰城兼讯胡侍读二首
身将双白髪遥返斗南隈宝馔分神鼎宫衣出上台尧阶移舞去汉殿谒归来堂上称觞日还思献夀杯
二
苑草半芊绵堤花开欲然独怜供奉客遥理孝亷船别绪萦千里交情记十年丰江双宝剑暂去几时旋
每日省退归舍马上见西山
淹留何所贪开户面青岚夏取峯云慰冬宜树雪谙三茅仍在望五老亦长参日日归鞍上如同故侣谈
卧病省署同邹继甫作八首
气回丹凤阙春入爽鸠司曲巷交槐影长廊挂柳丝才迂欣散局地僻得冲规更有谈天衍知音胜子期
二
隐吏非慵吏官庐当草庐莺声流枕席竹影泛巾裾竟日幽忧病经年拥肿居欲寻芳杜去未敢即题书
三
椄槢经旬废亭疑昼亦稀剧谈松月出习静鸟声微扬子玄为白蒙庄是亦非惟余怀土念长在北山薇
四
掩阁乌同寂升堂鹤共迟乱花封印箧飞鸟掣文移公事痴能了隂符懒未窥散衙饶暇日春院緑隂滋
五
休沐仍居府闲情日上楼未能薖轴隐聊作逍遥游省内开三迳窻中瞰九州回看林霭合可以当冥搜
六
偶挂乌纱帽悠然修竹林却看青玉署宁异白云岑雪後生新箨风前袅素馨自非此君意谁明大隐心
七
脾病宜蔬食曲肱良在兹盆鱼相吻沫砌草恣葳蕤坐接青云侣闲倾白雪词莫须怀禁近随处是恩私
八
韶龄期学道老去尚迷阳日恐童心减年惊旅鬓苍欲归匡岳去重使故交伤未寤人间世何由应帝王春夜袁沔阳枉寻水塘庵下榻谈禅有独往之兴别後戏作却寄留之
参侍给孤园皈依得世尊双林一以寂半偈两无言慧剑宜剸象禅枝足叩阍达人无不可莫羡隐空门
春夜过银锭桥在禁城外北海子
都城佳丽地春夜喜重经巨浸通银汉长桥挂碧汀云移千树月冰圻半湖星缥缈闻仙吹祈坛近苑亭
赠李二守
岩郡连燕甸官衙驻岳云班应联刺史人共仰神君停骑春同到烹鲜日有闻好令箕颍客鼓腹事耕耘
二
少小结交欢依稀各鬓残共客长安日翻悲会面难中年宦始达畏路梦相看故里吾将返岩巅望羽翰赠兜率庵僧是僧曾随太平周都峯给舍步访关西杨斛山侍御遂游华山而归
高迎泉洒落深踏石嶕嶢崖辟支为户松颓卧竹桥女萝藏犬吠仙吹和莺娇静者心能惬相看叹鹿蕉
二
曾逐江东隽遥寻陕右贤联翩登华岳迢逓返衡巅口絶波旬语心依智顗禅还应有秘要知欲为谁传予与邹继甫有岁晩邻舍翁之约时予赴楚便省过家见春流漫溢耒耜方兴感思宿盟慨然增怀
作客怀乡井归乡忆友生以吾今日意知尔近年情四泽春流溢千林野鸟鸣何由同抱犊齐上陇头耕
初至武陵官舍续陈后冈先生作
支离随浪迹官舍武陵开花近秦人洞云依善卷台簿书销日短椄槢感心哀敷政宜春令幽篁亦趂栽
秋夜辰溪舟次对月怀万思节宪长
沿洄行未定明月满孤航轮亚双峯正光涵一水凉遥知吴地共其奈楚山长寂寞沅江芷因谁发故芳华容道中闻万思节宪长以赴任延迟被言还阳羡
思君不可见良夜若为酬行认同游骑愁登并济舟云鸿今已远矰缴更何求洒扫张公洞予将共卧游
上封寺二首
紫盖接芙蓉层峦历上封穿云迷後侣失路听前钟世界归天眼烟花入性宗莫矜凌絶顶犹有最高峯
二
客有泠然兴随予蹑紫烟狂歌希散圣宴坐见诸天卧榻依南斗斋厨注细泉但同无爱染那用礼金仙
别望之後追送二首
以我沈冥客亲君澹荡人相看若比翼远别自沾巾丛菊可怜色冥鸿欲避身才高休混俗且卧故园春
二
棘寺瞻云切江洲逐鴈迟遥知花烂漫应对舞逶迤末路唯存道贫交只寄诗汉庭名已盛莫久恋陈陂
吴武选谒诗贻其封君二首
稼穑长为宝诗书亦间操自然真性在不为隐名高有道忘?市无机任桔槔应笑天刑子摵摵为谁劳
二
掉头不肯仕乃复挂金章天语瑶华重皇恩奕世芳紫衣羣鹿豕乌帽照沧浪匡济平生略几语尚书郎过周平坡列十余峯奇峭若笋林赋诗一首
连山陟未竟嵂崒见兹岑合作青莲朶分为翠玉簪可堪逢絶胜无暇恣登临怅望青天暮逌然寄此心
七月十三日夜坐月寄蒙山子
忽尔飞天镜犹疑挂夕曛竹光侵案泠花气入书氛中年偏爱月游子剧瞻云揽结难盈手那能持赠君五言律诗六句
重赠念庵先生
羡观青琐客早卧白云坛屋里登岩易床头得月寛为谢餐霞意东山计恐难
衡庐精舍藏稿卷五

[book_title]卷六
钦定四库全书
衡庐精舍藏稿卷六
明　胡直　撰
七言律诗
越王台怀古
陈帝垒高屯虎豹越王台夐筑琉璃垒边暮脱黄金甲台上春传白玉巵禾黍几年云斾斾莺花三月树离离古今霸业空流水日月江山有所思
春日觉山寺江亭
春树花繁覆紫苔春晴骑马隔花来不禁江涨千寻媚正听林莺百啭回谷口人同玄豹卧仙源兴逐碧桃开登临未效东山屐且向芳亭送野杯
秋日江郊读书感怀简杨虚卿罗良弼欧阳文朝王尚涵
茅堂苔迳俯江湾终岁幽栖断往还村雨双鸠啼白社林烟一犬吠青山短衣最爱秋垂钓长剑能堪暮倚阑弱冠当年怜贾谊天门涕泪不知难
初春雪霁游娬姥赠谢萧晴川先生【有序】
邑西南溪之里处士萧晴川先生予姻家丈也春日挈游娬姥寻龙王洞登虎鼻峯访陶皮之遗并相羊踰日且曰昔碧山学士焚鱼读书吾欲子藏修山隂之古刹可乎予感其意未逮也因为纪游兼谢雅谊遂着之篇
危峦仙阁临霄霭絶壁丹梯蹑晚霞雪霁千峯回黛色春还万树落天花坐看北斗依南斗行踏金华指玉华愿假慈光分半席应将文史载三车
送胡仰斋工曹北上工曹旧给谏以言事左迁十年今召还
赤旌怅望在楼船翠盖留连向绮筵催柳暖风薰别帐唤花娇鸟杂离弦一尊且酧东山月十载还瞻北极天明到金门寻旧侣几人犹是禁中仙
拟访座主王吉水明府阻涨怀寄
江城索寞抱春愁江草芊绵独倚楼积雨正淹徐穉耒停云空望李膺舟黄莺选树枝枝湿碧藻翻泥岸岸流浅薄自知非贾谊吴公门下负相求
春日欧阳曰守赴试京闱有司以官舟送
江光草色晓烟萦才子乘春谒帝京鷁舫行随归塞鴈骊歌声杂啭花莺天边此去应题籍阙下何人共请缨山国故交长卧病瑶华莫厌寄柴荆
龙洲书屋题赠康东沔先生兼简伯子而正二首
珠浦澄波净远天龙洲玉树澹林烟亭依垒翠初疑画人出深萝半似仙鸂?羣穿银浪浴芙蓉尽带锦霞鲜可怜中有词人屋鸟杂书声度渚莲
二
洞中丘壑雾隂隂树里池台日月深竹翠俯连青玉案荷风轻弄紫琼琴并行木杪花交面散坐亭臯叶满襟雅兴林泉君不浅月高犹共踏江浔
龙州书斋新霁客至
芳洲绮树接江城曲巷回轩雾细生弱柳窻中衔宿雨游丝水面带新晴林花点草粗成字山鸟呼朋自有名卧病一春萝迳满君来时复扫榛荆
石莲洞雪霁
年来洞壑即吾庐怪木幽藤共索居懒学子云答客难直题叔夜絶交书千寻翠壁寒禽下三迳松林大士锄不向岩头看雪霁野人那记岁将除
赠萧孝子思齐
我爱城西萧孝子引刀刲股对青天朝昏涕泪眼双赤风雨庐墓榻独眠古道久违荆棘路百年谁颂蓼莪篇中流健尔孤根树旌宠几时来日边
赠曾都谏
韶龄已抱平戎策盛世长飞谏猎书豹尾久从仙作侣龙顔亲奉玉为庐边庭老卒知名姓天上耆英记起居岂为才猷凌绦灌蚤令经济落樵渔
答周上舍
冠裳太学且归来岁月螺溪旧钓台蚤向江东称竹箭伫看天上跨龙媒堂边古木巢高鹤户内寒流洗落梅共道周顒非俗客移文应不勒山隈
山中怀寄康明府龙洲
龙洲近隔碧山隅洲水澄江似镜湖汉水丈人提瓮好漆园敖吏着经无池边古迳门因竹松里行厨饭是菰若倚寒梅唫白雪好凭来鴈寄玄珠
下第登太白楼
李白骑鲸天上去独留飞阁切昭回百代光隂悲过客五陵烟月忆仙才檐前岱岳连辽海牕里中原入楚台鳷观龙宫回首尽浮云休拟日边来
昭阳对雪口号示李生
云横海峤接天黄坐看飞花积素光地变方壶珠作树身疑玄圃玉为堂那夸絶调惊三楚为卜丰年入万箱绮阁郎君休讶冷铁衣都护在沙场
久客昭阳怀寄李石麓殿撰二首
海上羁栖归未曾严冬冰雪剧崚嶒三江去楫谁相禁五老仙人只见憎旅馆端居成净土乡书絶寄似行僧更堪回首青冥上迢递龙门忆李膺
二
天上逍遥紫禁庐海边唫望去鸿疎曾闻三殿开红仗剧想千门迓彩舆起草应同东观侣斋心好似曲山居明时次第为霖雨不羡周南太史书
元夜西苑灯山【代欧阳先生应制】
春回元夜敞芳筵万炬千灯北斗悬阙下神鳌当四极苑边列宿丽高天光催五岳三山曙瑞作琼芝宝树鲜不是竞游花月好汉宫祠祀重祈年
西苑恭覩三杨学士锡游之处拟作二首
天游秘苑胜蓬瀛休气荣光接禁庭绮树千行承黼幄琼峯四绕叠金城攀龙自驯双头鹿杂凤遥闻百啭莺传道赓歌三相国锡游那数汉昆明
二
栾栾宝殿临瑶水簇簇琁台漾碧漪花映绮疏天上出柳摇金堞镜中移当轩松偃苍虬盖夹岸筠翻翠凤旗借问吹笙还宴镐几人欣奉万年巵
赠杨宪长二首
关西家世更谁过江左风流近若何豸绣行经天下半霜旌晚在蜀中多诗篇老去追元亮禊事归来学永和自是山中多相业不妨门外更施罗
二
已看去国身如叶却为忧时鬓尽丝家近华阳传玉佩步从角里访琼芝楼前水碧鱼吹静席上山青鸟过迟为问玄经曾草就肯令载酒共探奇
陪大司成尹洞山先生游三茅山观池中小龙和作并以为别二首
金门僊客归天上却度华阳访紫清一望车箱连太乙回看洞壑接沧瀛题诗丹壁云为墨把酒琳宫鸟献笙此去台垣陪紫极空余吟眺独含情
二
千峯回合有三峯一迳斜悬出万松岩石巧如迎笑语泉流曲似引行踪烟霞暂作山中相风雨来观洞里龙莫拟东山足啸傲鸾旗早晩待临雍
饮曹氏园
名园芳宴款春宵苔迳萝溪度石桥日丽千花明水院天晴万竹上烟霄乌衣旧巷今谁问丹洞仙君早见招江左风光长不负卑栖那复叹鹏鹪
兴化沈山人逃羁子旧别淮海近十年春杪忽走京师访今学士李公方欣款遘遽复言别作赠之
客中相见倍相怜忆别那堪又别筵逃世已甘玄尚白还家应笑白为玄短帆淮水飞鸿外长铗燕台落日边最是李膺留未得因知郭泰胜登仙
湖上幽居为淮海沈山人赋
德胜湖边静者居几年高卧着玄书花间放艇通溟海竹里开畦引碧渠已识乾坤为泛梗细看鹏鷃总拘虚非熊定作磻溪老皓首那能只为鱼
咏董原汉凿白云楼东西二牖和高李二君二首
登高忽似出笼樊坐看千山绕禁垣溟海东来通太液崑仑西控引中原且从啸月留官阁耐可披云叫帝阍词客有怀能作赋不同王粲忆乡园
二
金门病客惭真隐粉署高楼得并娱正与白云同偃仰不妨明月坐跏趺窻中野雀闲相聚席上山峯暝欲无共道楼居生逸思拟将官舍等蓬壶
送楼兵备入蜀
建节朝辞出五云离亭落叶满晴曛楼船直泛芙蓉水宝剑行当虎豹羣三峡回旌连鴈度两川吹角杂猿闻悬知缓带西南静司马无烦谕蜀文
陪祀天夀山
皇家陵墓俯郊圻璧殿瑶宫启翠微夹道峯回瞻凤翥当阶云起忆龙飞山腰灯火连珠斗树杪香烟散羽旗委佩松隂零露湿共攀弓剑欲沾衣
朝谒长陵同宋望之侍御作
长陵丹阙倚苍葱万柏分行辇路通山出恒宗来王气水连瀛海扈灵宫瑶阶羽卫晴天外玉殿罘罳宿雾中却看羣峯如跃马还疑万骑猎秋风
唐荆川先生视师海上奉赠二首
翩翩瑶节下烟霄岁晏关河朔气饶兵法久传黄石略使旌遥指赤城标雪中鲸海销氛祲春後鲛宫贡薄绡蓟北越南均报主勋名那羡汉嫖姚
二
军师强起白云扉海上还知卧翠微日护貔貅仍习静营开鱼鸟试忘机丝纶早已推黄阁去住身看着白衣行过荆溪栖隐处莫因萝薜系骖騑
饯别余午渠宪副之闽川
芳郊宝刹傍金台黄鸟关关碧树隈花下熊轓千骑出日边豸绣五云开共怜粉署论交地不尽青春送远杯传道幔亭连九曲登高想见大夫才
秋夜郢中高比部席怀令弟民部同李尚宝况膳部张职方邹比部梁中翰得何字
新秋雨歇净庭柯忆别其如明月何客舍几回瞻玉树仙槎好似泛银河当筵草色寒仍緑近塞鸿声夜转多莫道难兄怀不极天边长赋郢中歌
秋日诸君枉集望西山得新字
节物秋惊落木频天涯冠盖笑相亲开轩列嶂嶙峋出卷幔流霞合沓新醉里金门堪避世望中岩桂正宜人不嫌击筑延欢赏归路迟看月满闉
送王鵞泉侍御之南台
四门博士有声名绣斧俄看别帝京旧阙还瞻双凤出新秋遥见一鹰横篱边丛菊当筵发天际长江带月明南过乡关应计日须知揽辔在澄清
同诸君携咀别何振卿得翩字
省中长和白云篇物外招邀两骑聨忽听骊歌悲旧社不堪烟景入新年和风柳变莺初合积雪庭空月正圆此夜相看须酩酊朝来五马去翩翩
寄王阳冈都谏蜀中
夕郎南窜已经年更道西移万里天巫峡峯峦疑仗过锦江鸳鹭忆班聨愁中几梦燕台月醉里翻悲蜀国弦迁客好同龙卧日还将梁甫续遗篇
春日昆卢阁同张侍读张廷尉二公得文字
旃檀晓阁气氤氲鹦鹉林开贝叶文近接金茎承惠露平依玉阙捧晴云西山障塞千重出南纪关河一望分别有客愁无断灭寥天欲叩恐难闻
龙兵马判真定
金吾执戟羡中朝半刺今看佐郡遥别意已倾燕市月交情犹记广陵潮御沟垂柳牵离席候馆啼莺伴去轺共道伤痍弥海宇那堪三辅转萧条
承命楚臬过淮隂驿逢万夀节遥祝志感
干旄遥夜驻邮亭万夀嵩呼俨禁庭几载金门藏姓字一身湖海信飘零徘徊暗忆南端月咫尺还瞻北极星浅薄自知违报主拟将吾道付沧溟
穆陵道上怀姜廷善林邦阳王少潜三兄
炎日相看去北燕秋风忽到穆陵天蓝舆晓度千峯月松阁遥听万壑泉不用吹铙惊鹿豕试看衣袖满云烟自怜行役生佳况回首西南却惘然
辛酉仲春抵楚城初渡汉阳感思旧游因记所怀
去岁寻春傍玉堤今年遥在楚江西城隅揽辔花相引汉口移舟柳欲迷逝水定从庐屋绕娇莺一似省闱啼神京故里人俱远怅望晴霄月满谿
传报广寇刦予邑之西南燔杀惨甚罗文庄公旧宅刘两江先生舍皆为烟烬为之掩涕
传闻烽火照青螺旧国其如战伐何四海尽看悲剑戟三江无处慎风波邺侯书架空飞焰陶令家园遍荷戈掩涕不能重借问洗兵谁为挽天河
同万思节藩参各乘小艇泛巨浪取疾赴景府之役奉和一首
朝随疲马赴严程暮逐轻舠不载旌一望渔矶惭钓侣共乘烟浪笑浮生凤凰山近难移舸鹦鹉洲回且听莺鞅掌自怜头欲白同官独喜得同声
蒲圻道上覩叠嶂长松率尔会心迟吴霁寰藩参共赏抵暮不至留诗一首
冥冥青嶂列烟霄落落长松夹路饶行部正聨双骑好怀人莫听早鸎娇驿边坐对梅花净天外回瞻鴈影遥不得当筵传白雪空令待月自相邀
九峯寺中饭
朝朝行役度岩峋中饭长依野水滨路出九峯连杳霭溪穿千树失风尘征袍尽带烟霞色官骑时参鹿豕邻只为舍人还避炀白鸥休道不相嗔
京口逢继甫出示登太岳诗奉和一首
郢路何期得再逢旌旄遥自太和宫开襟已出云霄上作赋还争岳渎雄尘里停车分石髓雪中移席傍花丛追随欲踏岣嵝月其奈明朝又转蓬
自大荆驿山中至湘隂度林子口时因暴雨停骖田父家又暮夜传言有虎
朝游七泽暮三湘把炬传餐夜未央世路不须防虎穴客心终是倦羊肠暂投茅屋云相伴侧听枫江雨欲狂讵是停骖能问俗只令道路叹匡勷
晚宿岳庙官舍同周生乘月坐松隂下
挈朋晚憩青霞馆蹑屩先登赤帝祠宿雾蒙蒙常作雨清泉袅袅自成池林间月霁移松影岩畔春深长桂枝自幸向平婚嫁早与君唯有白云期
至岳庙次日风雨大作因为晴祷诘朝果霁聊书志喜
愁见淫霖结暗氛中宵遥礼祝融君朝曦忽送千峯出宿涨奔依万壑分渺渺尘途那计日飘飘雅志已凌云扪萝直到晴霄上金简先披大禹文
午登祝融峯四面忽起白雾漭不辨下上予趺坐石上?然与之俱忘
祝融吐雾昼漫漫趺坐中天白璧坛混沌未经七日凿妙圆那用九年观元夷使者金书迥南岳夫人玉液寒从此仙游非世侣便应岩下挂尘冠
观音岩僧圆宁楼上中饭赋赠圆宁为高僧楚石门徒
上人崖畔厰灵宫戒律曾闻事远公招客只供罗汉菜翻经时引大王风飞泉出石成甘露猛虎参堂学小空来此不缘求胜果将因结屋傍岩东
同周生宿南台寺
池边旋转暮同登树杪逢迎见一僧信宿每从禅室惯清斋宁与世情仍中宵风静闻天籁虚谷云开散佛灯共道石头传法盛空余岩壑挂高藤
九湾坡已蹑絶顶其上又有峯如屏
千盘磴道蹑层巅缥缈还惊碧嶂悬岂有羽翰生白日翻怜车毂上青天云深岐路曾迷圣地远村醪正渴贤此地从来添素髪顿令身世欲长捐
予以癸亥夏至雅之官舍雅素称多雨四山隂霭鲜见皎日初秋稍霁夜月倍明不觉跃然如晤交时亭中墙竹砌花颇茂有会於心为之赋诗一首
长途且喜趍官舍病客浑忘历瘴乡入座水声连枕席遶堂山色晃衣裳青青竹映桁杨冷片片花薰簿牒香隐吏只嫌明月少今逢皓彩若为狂
初秋登雅州三峯阁同李六台和韵
客心已逐大江东且向江楼坐远空云澹千峯归盏底日高百鸟散林丛登临转益烟霞癖潦倒那思管葛功家傍匡山何处是秋风回首夕阳中
余锦衣奉命鹤鸣山建
金书万里护丰隆绦节三山职事雄方岳已承虞舜典仙源遥问广成风鹤鸣云际占灵境龙御天齐坐法宫击壤别看歌万夀应知夷夏尽呼嵩
九日三峯阁和李六台二首
重阳登阁当登台絶国风烟短鬓催槛外江涛连雨急尊前山翠接天来吾衰已谢周公梦客赋无惭李白才若使柴桑归更晚荒芜宁有菊花开
二
秋江水碧浸芙蓉佳节凭高旅思浓浃月雨霪迷九日中天云破露三峯思归只合随飞鸟济世还应起卧龙头有黄花能醉客直将乌帽挂高松
新秋对月有怀王欧及邹耿诸子
新秋客夜坐虚堂院栢亭筠酿早凉西徼自无鸿鴈到东山已过薜萝芳银河影挂千峯净碧月光连一水长此夜不禁思万里吴天楚泽共微茫
雾中山晓霁登顶其上有飞霞峯明月池
晓陟山巅霁色萦碧云踏破紫云生应怜石髓劳仙饷共看昙花隐鹿行峯出飞霞真作护水流明月足为盟滕兰一去无消息倦客从谁问化城
名山道中逢伍鱼山年兄奉延紫府飞霞洞和韵为别
别离长忆帝京春邂逅相看各怆神絶域论心乡语合中年作客故交亲扳留喜就烟霞洞归去应为水竹邻南往北来同燕鴈前程莫不寄双鳞
飞霞阁追陪陈蒙山和韵因怀庐阜
瑶草空阶秋自青碧霞飞阁带昏星仙关已觉无尘想泽畔应知有独醒坐久溪山唯落叶醉来天地一浮萍相逢等是烟萝境断望还思九叠屏
陈蒙山官舍後新创小楼题曰瞻峨且云是东望之意也予为书之而识以诗
仙人早自好楼居缥缈俄惊百尺余高揖羣峯当户出静看修竹隔帘疎图书晓映流霞外尊俎秋临落月初共道主人心独远峨眉东望接匡庐
甲子冬赴松潘过窦圌山历明月关俱有罗两华题蹟时闻两华以贵阳宪长归矣怀望赋此
窦圌山外隔仙踪明月关头路几重遥忆故人思故国且从高躅蹑高峯千寻飞栈天为尽万折危峦鸟不逢独羡陶潜归去早一尊何处抚孤松
过风洞嵿望雪山兼闻魏南台使君开府诸蕃服属边烽始静感怀书此预简南台
雪山雪自开天积风洞风如卷地回絶徼尽看无草木嶢关且喜絶烽埃应同列子泠然至不似王猷倏尔回共道诸蕃前负弩年来朝汉有高台
嘉州凌云山寺览蒙山宪副题刻和韵怀寄
江头岩壑翠参差洞里乾坤日月迟三水烟涛天际渺九峯春树雾中疑青帏正带昙花卷斑鬓羞同石髪垂坐看皇人僊室迩思君那共采金芝
登乌尤山山在江水中相传龙所开有郭璞注尔雅台
清江幻出紫嶔岑传道龙开岁月深孤标远与金焦并静窟长含雾雨隂朝逐岩云来洞口晚留僧饭返丛林尔雅台空那复问碧潭流水契无心
坐双飞桥寺僧出孙思邈丹竈药炉制甚古留诗一首赠谢楚山上人
朝出丛林入洞天扪萝越午到岩巅千峯合作莲花藏双水高连玉液泉悟後丹砂俱幻法行边修竹契真诠闍黎不用重留偈小坐崖亭意已传
是夜宿白水寺相传冬春积雪封山诸兽皆远伏及春深鹿开山人始行
春深传道鹿开山独往飘然历九关斋阁只同云坐卧祗林唯趂鸟飞还岂无散圣游方外信有诸天异世间欲梦周公吾老矣楚狂遗迹似堪攀
过雷洞坪自坪上有八十四盘险絶
冰岩雾谷窈无端飞鸟真看絶羽翰五夜雷轰僧自定万年雪积鼠长飡青羊已度三千界白象宁忧八十盘衰病欲从顔阖老无如此地净开坛
至光相寺是为絶嵿
七天历尽到天都独立飘颻万仞孤世外身心双寂寞光中楼阁总虚无崑仑西出堪为侣江海东流见一盂莫道神灯俱是幻好从名利照迷途
自峨眉还眉州陈蒙山丈从锦城以诗讯问登山辞甚清妙依韵酬答
名山几句望中登御气乘风恨未能春日偶然成独往阎浮从此不堪凭眼观大地原非相身到寥天别有灯为问浣花溪上客几时还得共骞腾
阅山图拟卜隐适有学宪新命陈子知予之不能遽释也以诗见嘲作此解之
买山为傍百花潭野水修篁似郁蓝飞梦几回归谷口阅图终日忆江南旧疴自信三宜黜新命其如七不堪为谢羊裘终莫负秋风鲈鱠定抽簪
送喻兵宪归南昌
美人东去望迢迢天际冥鸿不可招世路亲经九折坂勋名重见七擒桥西山药室依丹桂南浦云帆挂碧霄只恐金屏名姓在岂应玄髪老渔樵
甲戌春小葺衡庐精舍二首
舍绂归来岁又除依然谷口旧名愚门前双鹭疑相引坐上千峯画不如阿堵只藏徐穉耒匡床时检伏羲书为嫌故社犹喧聒更向深山赋卜居
二
衡庐南北地相交结构逢春剪白茅甫里先生聊作伴华巅胡老自成嘲园荒拟种千桃树阁小平依万竹梢白鹿朱陵随所往迟看野鹤不须巢
西粤旧寮三四君皆一时名士偶因便风裁述昔游
萍聚当年三四君粤山回首赋停云戈船夜共漓江度铜柱朝看汉代勋洞窈追游天外出桂香把酒月中闻相思半为交情稔更数名材世不羣
赠郭柏冈太守
太守华堂开北郭玄冬绮席照南辰无心再忆童骑竹有道谁怜雨折巾江上鲈蓴应好在帘前兰茝自长春更看种柏还同老双鬓何妨总似银
冬日毛右军自螺川枉访精舍赋赠并寄讯耿符台
忽承棨戟驻江濆入坐飘然意不羣谈宗絶似先司马草圣还追晋右军野外淹留唯餐菊山中投赠倚停云还朝为报符台客种树年来当策勲
曾二潭郡伯曾鲁原中丞见和精舍小作叠韵为谢
新卜未能归五老故游空复忆三茅却怜皓首初辞禄岂为玄经作解嘲螺浦春回芳草色武峯云接旧松梢南溟九万须公等莫讶枪榆独徙巢
雪中龙澄源节推枉过精舍
乍覩琼花入座飞起看玉树映山扉白头索共墙梅笑青眼欣瞻羽节归松下何辞穿敝履江边谁伴坐渔矶高风讵数王猷兴仙棹亲劳到剡溪
茶泉廷尉新第成赋赠
几年弭节谢金闺新卜江成傍故堤廷尉高门应不忝辋川佳致并谁题堂开罨画云长润迳转回阑月欲迷莫道主人今白髪才名早冠大江西
题茶泉廷尉云舫楼
参差华馆接平芜缥缈飞楼引镜湖絶胜云中行画舫还疑海上出蓬壶窻临南斗天无际幔卷东林乌并呼珠树即看春烂漫不妨高论拟潜夫
奉答大司空镇山朱公致政还家二首
几人师保冠羣公更覩河渠继禹功此日情倾三径客向来才敌万夫雄五云绕映宫袍色緑野春连玉树丛莫羡东山能着屐虞廷还忆旧司空
二
天边剑履赐归来江上丝纶亦快哉世路久谙同蕉鹿家园真赏胜蓬莱芳尊几共求羊醉佳句还追燕许才出谷春莺声正好肯容乘月放舟回
中秋日同杨仁叔游武姥登礼斗坛坐月闻桂香
经时卧病掩柴关佳节还登礼斗坛落木遥通江月白高岩细泻石泉寒身闲麋鹿真为侣髪短云霞已制冠坐爱天香移永夜年年来共醉中看
六十生日避客娬姥怀有训
虎鼻峯头独振衣龙王洞口御风归正惭伯玉能知化曾共壶丘学杜机山静絶闻羣雀噪天高遥见一鸿飞澄江回首真如练怅忆玄晖倚石扉
戊寅冬再至石莲洞
余别石莲十有六年去先生之逝亦十五年是冬负箧蹑履为久住计所惭慨非一端也久以沈病不欲多言重感岁月聊题数韵
石莲夫子去无还邈矣何人更叩关久别林峦知竦诮重来松竹似开顔泰山颓後吾安仰威凤翔时世莫攀姑射重伤冰雪窈独看明月满高岩
洞中雪後闻虎
青岩为屋石为扉雨雪三冬客未归一卧洞天传辟谷独留虎穴学忘机石中慈竹娟娟净草里香泉细细飞文史自怜吾未得云山随处有皈依
秋日田间
今岁春田大半非秋田犹喜豆苗肥欢同禽鸟呼朋出行趂渔樵共路归木落似延山入座霜寒曾制薜为衣农家浊酒堪忘世不为长生始息机
仲冬尹凤湖参军过顾留宿
残冬那得似炎蒸蓦地寒飈雨欲腾晚霁却看天似水夜深还见月如冰欢迎佳客留三径坐挹高谈胜百朋举世交情金马贵如今风致几人曾
辛巳春日泊舟神冈有怀见台中丞因忆东坑之聚乃挂言者之口为之永叹
春风吹雨暗江城东望停云晓霁生惆怅昔同玄豹隐沿洄今听早莺鸣石莲冲暖花应丽雪浪横江月自明谁道大鹏翔既远犹烦罗罻重含情
杨乾叔新构其先君武东银台有作因追和之以赠乾叔
师垣第宅国咸休奕奕银台世作求杰阁好藏先帝制高堂曾共故人留兰荪九畹浮佳气华武千峯拥上游最是後贤能肯构关西清白自悠悠
衡庐精舍藏稿卷六

[book_title]卷七
钦定四库全书
衡庐精舍藏稿卷七
明　胡直　撰
五言排律
秋日自海智寺归家即事
高朋江寺合浃月始归来老屋唯余壁颓垣已作台案书封积叶阶水露新苔荒圃蒿莱遍柴门犬豕开余橙霜後摘稀菜雨中裁乞菊才题简尝茶一引杯自今幽事惬秋色共悠哉
送李行人使琉球十韵
汉节层霄下周官絶国通金书颁玉箧麟锦锡龙宫到海天为幛乘潮夜易曈吹铙行碧落旌斾挂长虹兵谢陈棱武辞看陆贾雄鲛绡原入贡楛矢不求供天地同垂曜华夷并祝嵩少年临异域别绪共飞蓬自是鼋鼍国偏知造化功归期麟阁画名姓冠诸公
送樵员外请告还蜀
慢世缘多病为郎故守玄题书天竟许解缆雁先传醉别燕山月思悲蜀国弦猿啼巫峡路枫落锦江船臛芋宜湔上诛茅记垒边何心荣负弩讵说叩垂帘纵薄凌云赋还来颂得贤
万通政承诏归省十一韵
泽国标英誉天官振藻词初参鸳鹭侣已践凤凰池错落连牛宝骠腾历瑰奇含香三署首题柱九重知宠锡非常数雄飞自异资恭承丹凤诏远慰白云思酒倩麻姑酿桃怜王母持遥知花漫烂应照舞逡迤康伯亲能训黄香孝可移征麾出紫甸祖席怨青骊伫挹黄花露台阶见羽仪
同姜廷善邹继甫王少潜胡祁礼游西山宿碧云香山二寺别後追作三十三韵
化岭连西极香山翊上京三关增险厄九塞倚峥嵘脉度崑仑迩襟开辽海横飞神先鸟去挈侣遡泉行花密红中骑萝深緑外軿妙高凌帝释巨丽眇仙瀛八水开功德三车迈路程龙宫日月迥鹫苑殿堂闳亭俯多罗树垣围善见城砗磲分陛级璎珞挂檐楹睥睨黄金屑罘罳赤玉瑛法轮回象宝梵铎震鲸声鹿子游相亚狮王吼欲轰谷虚松韵远园敞竹林莹先帝留黄幄今皇驻彩旌龙神争护跸天女下弹筝蓄德兼三昩观风览八紘讵异游姑射应同问广成慈云浮濊润慧日镇常明自匪天游豫那觇世太平赓歌前达蹟清赏此时情均有林中好曾无身外撄觉花悦净性忍草惬幽贞古刹登鸡足高僧得马鸣胜招青雀鸟法度白猿精盛夏炎无暑中霄月正晴漱流不记处选洞更忘名静窟同忉利寒崖过国清眼空南膳部身倚西长庚吾道原无外空门藉有醒天机自丧我真寂本无生回首尘寰客何心火宅争相携归省闼还为语朝英
中秋夜邬使君邀登广视堂後山翫月同舒少参管都阃
佳节秋临半英寮夜卜欢官堂登石壁客席挂林端皓月依人至中天任意看岂期法署窈坐揽衆山寛江汉浮杯杓轩裳集凤鸾三星盏底出万井膝边攅香递淮山桂情倾楚泽兰醉题鹦鹉赋倒着鶡鸡冠爽气占元化清辉接广寒露团光几案叶落间盘餐北海尊犹满南楼兴未阑那能羁世网耐可弃微官佳赏应难继令人忆考盘
五言絶句
同罗日表下第归至宝应日表议别舟先行叙别江岸酒楼
花院移舟近筑歌落盏迟谈深征袖湿非是怨当时
王昭君五首【有序】
自石季伦以後咏昭君者多矣唐宋人独取白乐天二絶句以其语有眷国怀土之忱读之良然最後读郭代公诗乃知乐天有所祖郭诗云容顔日憔悴有甚画图时又云始知君惠重更遣画蛾眉斯其蔼然忠爱形言表矣今古盖絶唱云友人欧阳曰守示余和白之作余因尾作五章非将以追步逸响聊亦各宣其所覩焉耳
冰雪凋蝉鬓风沙涴绮裳愁容无复理不为学新粧
二
泪作冰霜结愁添塞草翻断肠那假寐有寐是归魂
三
自向金微去几度阅黄河妾心将妾泪点点逐东波
四
愿作随阳鸟秋风一度翔无恩承汉宠只忆见君王
五
传闻汉帝怒遣将靖边氛安得从俘虏南随霍冠军
嘲梦四絶
侬别伊人去若个是相逢伊人别侬去若个道是侬
二
决絶复决絶不决当奈何愁令心血损望使鬓毛皤
三
梦有浮生相浮生即梦同浮生无用忆遮莫忆梦中
四
旧梦在何处新梦续相从旧空那可续新续总成空
卧雪东林寺延望天池感赋五絶
宿世天池客云深世絶寻东舍匡仙馆西家董奉林
二
一落何迟回飈轮久莫驭怅望山头云徘徊山下路
三
层冰叠崔嵬凌凌不可度仙人代移文尘鞅吾当悟
四
寤寐香炉峯偃蹇东林寺朝饮虎溪水还共天池味
五
允矣当税驾诛草傍岩窦入虎不乱羣巢鸟探其鷇
度鑚天坡感怀四絶【有序】
自桃花舖连陟峻岭四十里至望州舖约十五里至蛇到退又上十五里至鬼见愁总之平地至此近六十里峻若登天行者未能不损神也甫下山仅十里上鑚天坡险如前然自古感咏者希岂其险絶不经人行者耶
蛇鬼悲还怖梯天独有人岂因徇斗禄临危试此身
二
六合同一色二仪混莫分何处瞻亲舍茫茫尽白云
三
辕端凌太白马首控青霄雅怀鸾鹤侣疑此得相邀
四
飞鸢看欲跕愁猿怯更唫前峯影天半那隔故园心
白沙驿三絶
云封疑絶迳崖瀑似悬河回望经行处千峯攅若戈
二
峭壁前相识层峦後复盘坡陀开一掌古驿挂飞湍
三
披席云同卧盘餐雾共倾等是烟霞境清梦绕南衡
午日白沙驿阻涨感怀二首
佳节深山度禽声破寂寥坐爱溪蒲緑那须渍酒瓢
二
柳暗沧洲路山回螺浦津羣儿环白髪应忆远游人【予舍地名沧洲绕洲水名螺溪】
七言絶句
庚戌之秋敌逼都城闻鴈有感二首
鸿鴈翩翩向海边来从北蓟自燕然有无天上催飞将曾否山前缚左贤
二
我家匡山云霞庐计程明日过山居仓皇顾影遥怀侣不次闻声未勒书
赠从妺壻张可大归泰和二首
髫龄猎艺拟飞缨紫铗青貂谒帝京宝马天边来共羡春官门下振芳声
二
南归正逐鴈南翔暂度金陵返豫章即看孤帆匡岳远白云遥指更回肠
题松赠李明府二絶
翠巘临流矗镜中万松倒挂碧巃嵸主人衣白辞山出应采龙形献帝宫
二
虬飞夭矫樛枝劲盖转扶疎曲干连但识栋嶐能柱国讵知霜雪几经年
题况膳部扇景二絶
平湖如练浸寒山耐可乘槎碧汉间几载钓鳌今已就丝纶那用羡渔竿
二
舟回林麓行犹系月出湖心碎却圆佳景当年游不极更劳飞梦到江天
桃源行四首
断陇横冈苍雾屯停骖为问古桃源共言夜半传飞檄正是当时花竹村
二
腐草樛枝架短橧傍床翁姥鬓鬙鬙笯鸡瓮粟输租罄纵到渔郎莫款承
三
秦代衣冠何处夸蹊桃犹发晋时花若论今日衣完肘唯有桃川道士家
四
饥媪扶藜诉乞怜石壕悍吏索丁钱撞开篱落声如豹道是官家入觐年
过桃源洞再赋二首
桃川道士路焚香指点秦人古洞傍引入高岩泉洒洒倒看石壑驾飞梁
二
北极宫前山似刀苏黄渡口挂飞涛峯攅壁絶深难到应有秦人别种桃
蒲圻道上搴帷忽覩叠嶂连霄酷类敝庐前山感忆仲弟
共在天南水一乡相看渺渺隔天长搴帷忽见青冥嶂指点还思唤二郎
闻鴈忆两舍弟
翩翩好作一行飞孤影怜余鬓欲稀每忆高堂春酒熟梦中齐着老莱衣
过澧怀屈大夫
道可受兮不可传虚以待之无为先江潭若肯从渔父芳芷幽兰应自妍
同蔡士备冲雨寻药山古刹叙别二絶
松韵还同说偈时峯头谁度笑声迟我来不乞山僧法莫拟重经李习之
二
官程苦被白云牵载酒寻山敞别筵风雨莫怜分手地衡庐已缔住山缘
观涨怀欧阳文朝
自怜济世本非才鞅掌长依楚水隈春到故园新涨满昔时兰桨共谁回
夔府官舍梦王尚涵三首
故人天上跨龙媒旅夜翩然入梦来万里愁闻夔子国怜君遥度白盐堆
二
少小交亲白髪催每从南国望金台故人不厌关山隔清梦还期夜夜来
三
十二巫峯合沓新为云为雨竟谁真青春卧稳啼猿夜不梦阳台梦故人
听莺怀邹继甫二絶
莺声日日满幽林宛转长唫复短唫不见昔时同听客啼莺空作昔时音
二
旭日高槐啼欲断午风深竹弄还长莫言絶域如天外犹有莺声似省廊
度铁索桥
索桥宛似鹊填河诘晓凌风蹑屩过始信当年蹈水客只凭忠信出洪波
七天桥
七天漭沆接虚无六合浑沦见一吾度後已知吾丧我不须象罔索玄珠
天仙桥
乘风飞度万重云亲受皇人赤玉文为谢殷懃天上侣先天已向语前闻
山顶晚霁
八万山河一掌寛四天应合作回阑独怜到此谁为耦坐共羲和倚日看
下至梅子坡大雨
非烟非雾烂银光变作屯云雨欲狂八部仙龙来顷刻共留汗漫九天翔
蒙山丈从武阳驿放舟见忆春日同游奉答二首
平羌江上放孤舟想见峨眉影素秋正是谪仙吟自好那因相伴下渝洲
二
春日曾同听棹讴青杨白舫共夷犹秋来依旧峨眉月独羡纶巾照白鸥
乙亥春日效长庆心身问答三首
心问身
心问身云何宴然春晨啼鸟尚高眠饶君安逸君知否不遂公车已一年
身答心
身答心云君莫夸君今住处我为家知君钝拙家常累不遣家安总是差
心复答身
怜君傀儡不能收专为抽牵岂自由多少抽人随线断谁从未断共君休
衡庐精舍藏稿卷七

[book_title]卷八
钦定四库全书
衡庐精舍藏稿卷八
明　胡直　撰
序
同年章近洲补令桐城语别序
自嘉靖来江藩乡选登甲多者称癸卯榜焉或曰其闳瑰卓志之士亦衆今年春予与梧阳张子近洲章子同第又同出癸卯荐者然二君质行修灵均有长者之度予得以周旋辟犹樛木之逢绳寝容之值监不假告语而自覩其失也若二君非所谓闳瑰卓志者与已而近洲子先得谒选令桐城将去予乃偕梧阳子过之语别近洲子曰子旧游於江之南北亦与知民事有可言乎予曰某未知民事然知今之令民者也今贤令未暇细论前後熟者得二人焉其一贵溪徐公者为句容其言曰今之令以佞上成声吾将以不佞上成声故其政专主养民自身及僚属上吏供应一切裁省行之三年上吏犹数挠之屹然不以撼也至六年乃定九年迁去吾以一二事言之可知也邑旧有二簿一典粮一典马粮簿岁启仓有例金八百四百以啖粮判四百簿自取公闻遂躬往主收判簿不得取例金焉马簿岁视马马九百余匹匹例一金公亦自往视马例遂絶邑岁募民兵四百每兵十金公两分之岁更番募止二百一岁省金二千邑当吴越之冲民疲於供公令官厫养鹅鸡官池鱼闲地圃之宾至取供一不烦里甲岁自碎小而上数之省者胡啻万计其养民如此其一即癸卯同年罗汝芳者是也罗为太湖予遘之阳羡因以徐公之事讯之罗子曰公之约已省民类是也然以责之上吏恐难子不闻越富人之爱丑女者乎越人女贵室虞姑之谪女丑也月辍女之馈以馈其姑女於是得安其室越人非遗女而佞姑也斯所以善爱女也予始疑其言亡何闻太湖之政未期而上吏弗为挠周泽得以下行由是清弊薮夷寇窟躬率民垦田若干亩踰岁得粟以代偿民负兴学崇礼人自遵约僻壤犷民欣欢向化讼狱为空予乃知罗子之善爱民犹越人也然罗子性恬寡嗜旣登第家食十年始仕方劝农从止二三人自携饮馔骑步惟意上之人虽皆公称其贤而又无有私德其情者是则罗子之政与徐公先後异措迟速异效然地之人皆称循焉斯予所熟今之令民者也近洲子喜谓梧阳子曰桐城与句容声相迩而太湖肤壤也吾今得所以为桐城矣予曰然迩者江南寇久徵兵益赋交檄旁午即徐公不获节养罗君不皇礼教子又何以应之虽然吾闻之矣变无定适其载而不易者诚於民利之心也今夫诚心之被民辟若日之必暄随物斯?水之必润随地斯濊彼其至性莫可得御也今吾子载其心以行因变而制理斯民之日与水也又曷虞旁午之不得节养礼教哉子又不见铜爵之足踰峻阪历九折其置步益臧有吝之者日絷圉而弗驰将驰之且跅弛矣今之日设子当其难岂不益臧其步矣乎子往吾将睹桐城南国之巨障也近洲子益喜曰此何独桐城虽繇此上之可也请书以识弗忘於是梧阳子令予执笔书之引觞出郊以贻近洲子
送薛同年使金陵序
今观政进士铨期远者往往以部请出使去四方纵身沐冰雪呼吸滃沙冒出虎狼之口至甘心不以自惮者冀得取道犇省其亲罄一朝之欢为私幸虽千万苦不自计耳而广潮薛某氏不能之西北徒慨然载目南睇於飞云之表久之本兵武举録竣例遣使留都献成太庙於是职方大夫言於大司马许公曰今兵部观政进士岭南薛某可使乃大司马公遂上其名以行於是联诸君子郊送而庐陵胡子则进而告之曰以子年最少则最父母所睠念今果得假余日取道归岭表上慰高堂之睠用展其一朝之欢此则诸公所贤异吾子者特厚而其行又非有苦寒滃沙之侵虎狼不测之虞将逌然锺山之麓秦淮之滨倾都长行尊德候讯王人者人相织於道已而放南息驾於海阳愞夫鮿生咸夸问於载归之晨此比之终童之建节东归无以远过然视子之色辞则以苟得归觐偿肺肠之愿其他无毫髪加乎其意子岂有过人者非与今人所最患者志见不旷远耳子生於大海之滨见莫非海也夫见莫非海则进此而庸且行之将视之犹流澌喷沫也而况终军之事不亦蹄涔之纤润矣乎嗟乎吾以海观子矣虽然吾又尝较之以四海语江河则不啻大陂之一埳井者以天下语四海则不啻九牛之一豪旋者是故观海者旣大矣意不若以天下观天下者之尤大也吾闻岭表奥区昔尝有有道之士生焉子归或有遇则吞若南海者八九於胸中异日子来吾且以天下观子矣吾与诸君子期子者不细小也辄发其狂言庶几足以赠子
送同年黎叔期尹盩厔序
初涪州黎叔期举进士与予同伺座主李先生门予视黎子色辞若不欲华一第而已者予固心奇之已而又同观政兵部凡在兵部者余三十人多四方俊辨之士有所论议则莫不奇黎子於时晋国李某先选得令清丰乃即谋黎子为赠文黎子则称引圣学而激之以汉吏其言曰今天下人士童而习者类皆祖汉儒然循良之政竟不闻隆於汉者何也意者汉儒承斯文敝坏之後虽其考辨未析然各即见之所到而真意行之斯亦足有立於世今之操管为文大者罩天地而细入於无伦然言不必行行不必实及解褐登仕簿领奔谒势利交而得失眩求如汉儒之真意者鲜矣而况圣贤之学乎一时读者然知黎子之贤有本末且曰使黎子为令不独不为今时吏且不为汉吏今黎子果领选补盩厔令诸君复委赠於予嗟予何以赠黎子哉闻之昔时有国主者独喜聚谷粟金帛牧畜至不可万计其视当时之锦玉妖姣则曰是不可以衣食人者也来辄唾而絶之客有欲为国主夀者聚族谋曰今主人性不喜珍吾虽有南海之晶珠西崑之璇树无敢献也若其所喜聚者则彼且山积谷量矣又非吾斗斛尺丈之可进者吾殆何以为献或教之曰子无以献也子惟告主人以若所蓄择饮而安食拥轻而策肥少发其余以仁其里人使日相鼓舞为主人夀斯主人之为福德甚盛噫斯言可谓工於献主人矣今以黎子之所论说则何异国主之絶浮玩而甘实得者乎骈辞枝说吾不敢以献予将欲效实以语子又何加於子之自有也予之告子则亦曰饮食斯服御斯捐其余以及盩厔之民繇是赡於一国一世以逮无穷斯子之所树不将出汉儒而上之者乎不然人将曰汉儒少有而少用之且效矣今大有而不大用之则与未有而无所用者其过均也是则非黎子之所自志而自诵者也若予则终无以赠子者
别同年隂定夫序
天下有不可常者有可常者朝作而夕以陈宿为而明以幻此虽近蹔不可得而常也而况远久者乎生於无始而不为老延於亿万世而不知其所终此虽远久不能以不常也而况近蹔者乎然古今域内之夫不独其身都三事肘挂六印之大者靳以为固也即有飞羽之权康瓠之储莫不拥据以为万世之业至於耆生硕士号称博通者覩人地势之巍章服之炫则见以为矫然而龙兴聆人呼喏之衆颂誉之丛则见以为烜然而神变得之则魄与之俱翔失之则神与之并禠此不犹凭海以观蜃气黼阁璇台奇物姣人绚焉可揽也然閴忽变消犹睢睢养养而盼其来是不知其不可常而以为常也夫以不可常为常则常者丧矣此不亦天下之至悲也乎以予之凉菲自结髪迨今所际变若秋云犹幸知有常者存也今年春始得举春官列三百人之中方其唱阙廷燕省闱解褐於成均林林乎出络络乎入果若钜宗之昆弟之为出入者已而各观政於部寺署数十人居合一室暮而散辔晨而聚肩果若昆弟之析而为出入者而定夫隂子则与予合室而同志又若昆弟中可以语心者甚不可一日去也然自首夏抵今四选向之三百人去者大半数十人者仅数人今定夫又将出为南省户曹予顾视左右稀矣予因感斯人异时荣落显曶不可知升之或为龙虎沉之或为蛇鼠殆亦如此矣非独此也即凡有科以来隆贵拓落类若此也又前之楚汉曹刘齐晋汤武之事类皆若此也然则自往古以来直忽区耳其终何可常也乎嗟乎其常者奚在也守夫蜀内江人蜀之先其人之隆贵俱已朽灭久矣独其文辞之?瑰功烈之輷巍至於今不朽灭者将不谓之可常也乎然其文辞功烈虽世世诵人口而其诵而传之者盖在人不在已也况其人亦递相朽灭久矣是终谓之可常也乎虽然是必有为之本者矣生之无始而不为远延之亿万世而不知其所终斯其有藉於物者乎亦不藉於物而贵传於人者乎抑不必藉於物传於人而独在其一身也乎定夫合而观之其略可知矣定夫以文辞首蜀士其他日功烈非可量其能不以隆贵易志意者不以予言也而予犹欲定夫知文辞功烈之必有本也然则天下之至可常者不在定夫之身而又孰望之定夫之邑有银台赵公者同志之桢表也至南省以予言讯之然也不然又略可知矣若予与诸君子之不得常晤处也固无憾矣
夀徐桐湖年伯先生七十叙
余姚徐桐湖先生少治礼经不为训诂而好研其旨归凡受经先生门者类陟显仕已乃魁乡士先後令福清古田治教节养一切以礼其语民若语在门者所至以异政称而上吏有嫉其好古者挠之遂发愤谢去民至攀号莫留乃为建祠树石以志不忘旣归授学三子子某第丙辰进士官比部郎又再岁先生年七十矣比部君以縻於官守不得躬觞怀悒悒不自得而其竂友闻之则谋所以夀先生者以广君意且曰先生砥躬治民进退钜节为世礼宗夀得如礼可乎某惟古者先王养老之礼隳已久矣今猥欲以子弟亲好之私行之其将不为渎欤夫先王之养也视其老且视其所以老是故国老隆矣非莫为奉也而必以乡射之节崇焉非莫为使也而袒酳鞠躬为之荐焉非以无议臣也而一有所问则躬就其室以珍从焉天子所以擎拳跂踶若奉其王父母者何哉诚以老者道德之尊匪是不足以导愉而示严也夫导愉则引年之道备示严则宪德之忱将此先王之上下所以交相成而事业隆也今是礼既阔絶而先生又珍其道德寥然屏乎山窈水奥之区天子不为闻有司不为问而独其子弟亲好各以其意愿渎而伸之可欤虽然先生再仕不乐而去身隐矣又焉所歆慕於其间故以彼胶序乡射之劳其躬孰与其子弟亲好奉席撰杖於山窈水奥之为适也以彼袒酳鞠之警其衷孰与子弟亲好致其菽麦蕡稻椇榛饴蜜杂饘酏酒醴芼羮随所欲敬进之之为饫也以彼笙簧琴瑟歌咢之烦其耳孰与击土鼓扣瓦缶而歌乌乌之为快也孔子不云乎礼失而求 诸野是故先王非蕲乎人之愉之也蕲自愉其愉而已非蕲乎人之严之也蕲自严其严而已然则先生之为夀诚在此不在彼也而奚所歆慕於其间某也请为先生以是焉颂比之土鼓瓦缶附诸奉席撰杖之末即先生其寜有拒乎若其嘉谟懿画天子有问而远不可致则幸有比部君得於过庭者之既闳也君出而赋政入而告我后有日矣是则所以夀先生之大者而又奚嗫嗫焉以躬觞为
送周县丞之元氏序
余与万安周缮部君同年友善因熟其从子某者某始为府掾守吏部十年得元氏县丞职典马於是介乡之搢绅及缮部君请余言为赠余雅闻缮部君之论官也曰比民莫如令最比而狎则莫若丞簿丞簿良耶民将谓保母否耶民将谓家虎故择邑贰宜慎乎郡贰信斯言也君之语子也笃矣余复何言然子职马也无已则请为子言马夫牛羊之驯伏童子得麾肱而来之马则不然马有骏驵使牧者弗得其性则将奔踶逸驾骞坂超堑颠而毙者多矣不然者则宿无半槽之饲而朝有毒箠之威其豗而毙又多矣故牧马视牧牛羊难五方之民各殊独燕赵有慨慷悲歌结客少年之气使牧者弗适其情则将鸷悍鹰击鼓煽相起其顚於法也亦不少矣不然者则身有繁赋之累而官有圉夺之菑又未尝不蹙蹙然豗也故牧燕赵之民视他方亦难然马诚得其性则可以过都越国他畜弗能望燕赵之民诚适其情则可以急公死义他方弗能先是又在乎善牧者而已矣今元氏赵地也子素称谨敏温克急人甚已其能使人马之兼适也断可识矣其为保母不为家虎也亦断可识矣虽然予又有感焉天下一大马也旣已首燕赵则项臆齐梁腹腋吴楚肋胁闽越蹄足广蜀尾滇贵肩背长塞以之今自项以下未尝无事独首领得密迩皇仁然亦已疲矣牧者不尤为大急乎夫一邑一方之积一职一邑之积也子行试之可也
送太守范君之任淮安序【代作】
淮治左海而右河河又挟沂泗沭涟汜濉之流以合淮而入於海近代又疏?沟泄湖水以达之河为运道以故淮之隶地畎亩半为巨浸民岁食或不能半菽而况公租不可後又况公租之外必给力以奉文武大吏分司郡邑之需且以当孔道上下往来之冲不重难乎哉然是三者均不可以贷且杀也而顷年益以寇警民外苦劫戮之惨内困兵饷之繁其间桀黠拳勇逋公贩私之徒辄复舍法从贼滋为民盭故淮之疲为可矜而其轇轕最为难治又今仕者之所聆而畏也往予之抚淮也适寇始为菑民力已不支甚矣今予去淮已四五年予不知淮之可矜而可畏者其状何也今年之夏予秋官曹郎会稽范君承命守淮将行而请所以为治予以淮之为郡辟之孱弱之人外有迵风不留食之病内有痈毒莫可忍之害偏治之则伤其一兼治之则势不可意非人医能医之也必有神医医之而范君其谓之何虽然古法有云安谷者过期不安谷者不及期然则谷气者生人之原而病所从治者也即令有神医者作非不兼治也而治之必自迵风始予家滨海往闻海上战常北讯其所以则曰下之人困於取财而从寇为乡也故北上之人困於乏材而赏罚难操也故北夫以下方困於取财上方困於乏材而上吏之给一供不啻伯之四方往来之给一供不啻十之川泛觞滥之给一供不啻倍之此上下之所以益困而畔败随之者盖谷气薄也谷气之既薄掲掲然唯痈毒之治则其人弃已久矣医虽神奚为也噫以江南之壮实且尔而况淮之孱弱乎予往有慨於淮不得良二千石相与戮力反本而图之则其病必不可瘳今幸获范君以往方人皆畏淮而范君以恬介独得淮然范君惇大中坚有远谋其於治淮盖其人也不然淮南北之喉领也淮终不治将又有大可畏者存焉范君之行也旣先植其谷气为之三年有勇知方捐其所自畏以释天下之大可畏者又孰与於淮民之易异日天子徵神医能造命元元安利社稷者非范君谁耶
别王尚涵序
余结髪共学忘形期许内托骨肉之谊而外承拂弼之交者则与欧阳文朝氏王尚涵氏为最而尚涵以庚子举乡试第一人余得踵上春官久不相离也则又为最二人幼贫食苦其道所经尝肝胆相悉又最当是时二人方年少气劲今忽忽偕年四十髪星星白矣前年丙辰余始以学谕就试成进士乃尚涵复试己未不第亦复授华亭学谕以行邑之缙绅以为赠尚涵者宜莫如余始余之少也騃不晓事覩尚涵精敏持重揆物中情然而慕余性骀荡多易好为往古之谈覩尚涵之择地後蹈择言後发则瞿然而却余入慕道德出悦纷华欲寡过未能也覩尚涵之掲掲自果成於少不易於强则茫焉以不恒惧三者余方资镞羽於尚涵自视枵然无所用之也余又安能以无用之言而益夫有用之器也耶虽然物有之矣工之为轮也规之万之量之权之既无不至矣然必水之以眂其平者何诚以水无心而虚也故函牛之鼎万石之锺中实其窽则不足以入溪毛而鸣巨梃而况於用乎周道之繇也以其广也有好计者曰人之厠足方尺之外无繇也尽方尺之外而堑之人尚能繇之乎故曰九层之台其下千亩尚其基也马之良也非不直中绳曲中钩也自九方视之则曰此法马耳非康衢不行也然而以之峻坂则踬是故君子未尝不揆物也而虚者通未尝不择地也而宏者远亦未尝不自果也然蹶而後臧习而後调盖屡迁之为善也由是言之无用者固有用者之所为用也余又安知无用之言不益於有用之器也耶曩余之教句曲也走师而问焉师曰教不在学乎嗟乎敎固难言而学尤难言也尚涵夙为今少傅徐公所器华亭公梓里也公必有以语尚涵者矣尚涵往矣观於水得东海焉景於人得少傅公焉聆於学得公之言焉进之为水监为鼎镛为千万人所厠足为康衢峻坂不易其辙寥乎为远浩乎为大又恶知此之为用彼之为无用也嗟乎斯尚涵之所为用於世者也余於尚涵分当为规不当为谀余言果奚以益之
别诸南明太史归越序
始绍兴诸南明君以丙辰对大廷天子亲擢第一官翰林修撰缙绅荣之而君弗有也则退与二三友讲求仲尼孟轲之道将大肆力焉既三年君得貤恩赠所後父封其母乞恩赠封所生父母如所後又得请告奉二母归咸出殊典缙绅又大荣之而君弗已也则又日与二三友求所以肆力斯道者曰吾将山居而静观焉比部罗子邹子侍御耿子及二三友咸有赠言令直为之序直常偕君试南宫凡就试者不下三四千人此三四千人者始尝登等於数万人已而得对大廷者止三百人而君独冠独能致殊典於其亲是君固千万人之一人也君之於亲诚荣矣然观之古今制科冠者不知凡几人惟宋之吕王张文数公独着使今有数公则又亿兆人之一人也然数公虽着於世谓之闻仲尼孟轲之道则又未也至近代罗吕二公迨今罗赞善公始皆有志於道盖上下千百年数人而已乃兹复有君是君之为志固可以辈推而世计之者哉夫仲尼孟轲皆旅人耳而闻於其道卽不可以世计则其道果在於荣遇而已乎君又岂以一日之荣遇为足显其亲而已乎虽然自宋以来尼轲之道明矣然使人知皎然求之於心者自越始而後之学於越者郎未有能臻於其道此又何哉意者悟未达乎则旣有敏识元解称妙悟者矣说未详乎则既有广譬博喻称笃论者矣抑未有必为之志乎又或不免重内轻外与尼轲之旨殊乎非直足知也君越人也然则今日不溺於悟不耽於说有必为之志而无轻外之弊用能光大越学以绍尼轲之绪果不以辈推世计以显其亲者非君畴则胜之某闻之仲尼之徒顔子至矣而其所闻为仁之目则唯曰非礼勿视听言动轲氏亦曰行有不慊於心则馁矣而卒归其功於集义呜乎此所谓尼轲之旨未始以内外异观之者也君将山居而求诸此焉则静可也动亦可也异日出而柄世而君之复我者必不有殊於尼轲之旨而可以行者也
胡氏世叙
胡氏之先卫国公贇自金陵辟地来吉伯公霸居庐陵至资政殿学士铨而着仲公贞季公阳居秦和至屯田员外衍南城县丞笺而着语在杨文节文贞二公载记中衍家南冈官至工部屯田员外郎阶朝奉大夫所至以循良称与黄鲁直友善倡和语在省郡志中又几世曰太字宗元始徙今义禾田繇宗元公几世为子忠府君子三伯曰雅字兴诗国朝永乐丙戌进士未官卒季曰和字成乐成乐府君子四仲曰哲字亶明宝坻训导以儒行着称子尔极尔极府君早世娶月池彭孺人生子二伯曰行恕字民悦仲曰行恭字民敬是为谦斋先生谦斋先生生六月而孤幼颖敏强记絶人不为儿弄家贫感奋常夜樵柴读书忘寝弱冠作运甓论师陈公异之令请於母彭孺人为县诸生而祖姑固止之曰汝孤无作业行孰为资又孰为若娘持门户者先生泣下已之遂去里中严庄蒋氏为童子师因得备朝夕间办滫瀡奉彭孺人尽欢平时出必揖以告夕入如之晨起栉縰伺寝问所宜苦夜则张枕衾夏扇冬燠以时抑搔之竟後日力彭孺人末年病不能卧起先生率其妻蔡孺人更持抱之药必亲尝溲必视色夜呼未尝不在侧也如是者三年岁戊辰彭孺人终哀毁几絶忌日必哭以祭其天性笃孝如此彭孺人旣逝家无儋石食芋半菽或竟日絶炊披诵坐中庭旷然若不记饿否也先生於读书嗜古亦出天性书贫不能购则从其从伯敎谕君匡及所善萧载沃者乞假手録至数十部由是博通六经子史下逮医卜隂阳小说靡所不闚初得性理羣书近思録即手録诵曰此邹鲁正脉也遂殚思天人之际究极物理之原每有意会辄笺疏其义旁於易书诗礼行间家居称引内则少仪及孝顺事实为善隂隲二书语恳恳敷肾肠羣从子弟服行凛凛无饮博忿争者四时家祠经费祗祀独首族人率一岁间不授徒讲业必半之祠下也雅慕范文正之义田曰吾家作者无忘吾所欲为族人寓楚囊家谱如楚编名养生鴈二以归曰有行亲迎礼者得递献之衆虽迂其言不敢驳於时庐陵琅湖萧氏辟义塾重请师乃礼先生敎之先生之为教也先孝弟容礼然後举业杂体文科授之故其在门言辞茧茧如也体貌雝雝如也见者觇知出先生门以是乡党延颈致之恐後始先生从授学者陈公名某笃行有矩度游其门者独器先生而所善萧载沃者即出琅湖敏辨有志操喜柳子厚之为文既连蹇鹜为卓诡不可目前人操行与先生异然相亲友称莫逆云少又与里中故刑部尚书郎周公尚化友善周公砥节刚亷居乡独推先生一日贻书及诏书裁抑生员私议其可否先生报书曰吾子校论吾儒者今日事甚幸教我与世俗议异然伏覩今上嗣位之初下怀材抱德一诏布天下此则神谟睿算絶等於後代万万者若今颁裁抑生徒冗滥一例遍天下此恐佻者倡和为兹无俚之画岂宸断之初心哉且今青衿冗滥固宜更张之日遂例裁定额以为尊圣祖训非不谓韪也至於大邦千百中仅存其什一不至数盈而强小邑数十辈中不刲其一二不至数虚而缩使大邦所出如小邦所存之上上者则在大邦何不幸之多也使小邦所存如大邦所去之下下者则在小邦何幸之多也假有希奇佐王之夫挺出其後亦以例格而不得入则何以能无弃玉之叹况大邦既黜之徒将袭籍来於小邑是导使欺君而翼於弊败之风为甚者也以此广材埤国岂不增挠哉仆则以为不如因人才为去取不以衆寡格因风土为希稠不以郡县拘倘可为取士之效欤且穷居怀天下忧布衣谈当时事诚莫逃出位之讥然因吾子论难辄次裁答亦柄世者之乐采也幸不为过其再书曰裁抑之说昉於青衿之子规免差徭请谒公事假私蹊以备员名借冠服以圉齐民此则流弊之甚吾子所以齗齗言之岂不然与仆则以为周士之贵秦士之贱皆有繇来非可以一一罪士也夫提调教官造士之本也督学宪臣简贤之纲也诚令在上者敎育绌録首士以德行导士以公正则本端纲挈就有奇衺之人怀无状之心者不得厠其间矣乃欲胶为定额以抑之不亦後乎且科举之法未有悉今日者然而弊之不衰才之不昌则以荐举之未行举主之未坐故也夫欲导为射示人操矢欲导为御示人执辔今尽以科举而督实行是犹诲射而示辔诲御而示矢也岂可值乎是故科举之外必行荐举则笃行之风倡必坐举主则凭私之路塞此不可易之势可见之绩也或者因谓士稽德行则有刲股庐墓转用为欺之患此又不究其原而猥以俗议掣之也仆甚不然昔者三代敎以德行而宾兴之若是则人当无完股而墓舍充郊鄙万不尔矣汉举孝弟力田又举孝亷国初首重荐举累累得名世士岂闻有残躯舍塜以规之者乎夫残躯舍塜以规进非今独难虽古亦难也寡悔寡尤以得禄非古独易虽今亦易也彼岂有轻捐其易而重几其难者乎且今患不有此等人耳假诚有此等人即贾名干世犹当登而扬之以树标於末世比之买骨以为骏招岂不可也今奈何遂以臆见拒良法哉万一今日能复此法则虽踵虞廷之比屋蹀文王之济济不足难矣仆之区区祛弊振靡亶先於此为国禔祉不竟大乎吾子异日图之周公得书叹服且曰使若国初荐举法行则首诣公车者舍先生谁耶已而又拟为策问自代为对词旨伟特一时并传诵焉盖先生虽伏蓬虆不忘当时虽行乡闾要亦有所及非苟沾沾自好已也最後都御史王公讲学?台其意指出入朱子先生心不然之会公道吉上书陈辨公曰待归相见细讲先生退曰昔之处士多游公卿以相引重吾不为也遂竟不往年踰五十意嫌远出遂馆族之阳田时孙直方六七岁挈以教又手録国朝名臣言行録授焉今手泽具在馆数年猝病中风舆归一夕不语卒时嘉靖丁亥十月某日也得年五十有九乡戚知者嗟悼涕下中桀黠者更为之痛曰嗟乎宁天毙我何殱乃善人先生生平仁爱无猜先人後已虽优隶礼若严宾虽戏剧临之对必诚悃其容人慕娄师德有?之者狞甚直面壁而已或延谢则欢然往虽曳止之不得其楮墨卷帙衣箧皆有常置倘廹无疾言遽色步履御用不可得乱也故人虽以庄见惮又皆乐倾其诚至指目之曰刘髦先生也刘先生者永新人故学士文安公父质行悃愊出言为世口实与先生颇相埒故云故居扁曰谦斋又自称谦谦子所着诗文旨远辞鬯颇类豪者吉水赞善罗公尝读其贻子帖题曰先生诲子以知行为学以务名为戒富贵利达一不置诸口斯言覩见其心矣书法锺王劲逸如其人配蔡孺人宋安抚某之後生有贤德能始终成先生之高谊既卒欧阳文庄公为铭其墓生子三伯某是为晴冈先生仲某季某皆早卒女一适同邑南溪萧胤仲岁庚寅附葬庐陵某都之小江边祖茔园乙辰向晴冈先生天凤字时鸣貌晳白遒雅自童逮壮未尝就外傅独受学父谦斋先生谦斋先生先授小学孝经稍稍通记始授四书诗传以贫故未冠出为童子师谦斋先生悔曰吾不忍贫令儿子夺举业不可也於是先生复专业举子数年里中故刑部郎周公延之教子侄眂先生所为伟之先生天性介特既内承严训又得周公观摩故其行益方格不可犯卑视侪俗之懻忮机利者里士有机利自喜先生耻而絶之退着蛙说以自广嘉靖癸未年二十八补邑庠士时家益窭食益繁乃出馆?州之萧氏又数年馆雩都之袁氏袁氏有士曰贡号称博通独与先生莫逆相期许而雩士又有何公秦黄公宏纲皆学於阳明先生最久称高弟日过从论学曰圣人之学贵反诸心不事穷讨先生初不然之已而疑半信半时冬夜思家感更鼓之失然後释然信曰阳明先生之学盖独有本矣於是着自信篇曰余家雩阳冬暮思归中心忴忴怦怦靡有定也乃夜从友人家剧谈久之返舍已漏下三鼓矣旣返踰时而后寝若熟寐而後晤既晤而听犹三鼓也余曰噫何三鼓之永也久之闻鼓声已四下余复就寝又若熟寐而後晤旣晤而听犹四鼓也余曰噫何四鼓之缪犹三鼓也余乃揽衣起坐覩牕棂隐隐有光自计初寝夜且踰半今其时愈久矣东方之白岂非将昧旦耶而司更者缪盭若此使吾为令必笞司更者为上吏必诟为令者於是起而步於中庭眎牕棂光则月色莹莹然白也已而忆曰尚未鸣鸡耶诹之僮曰果未也又诹邻壁亦曰末也余乃正襟危坐俟之良久才闻五鼓顷之鸡声始喔喔然浃耳矣瞿然悟曰吾过矣过矣夫司更者始非加疾也以吾剧谈而忘其永也故疾後非加永也以吾忧思而望其疾也故永心之欢戚以意迁时之疾徐以心移是吾且缪盭若此奈何以罪司更者哉使吾诚为令也而司更者是罪诚为上吏也而令是诟焉则吾之缪盭不尤为甚乎吾是以知心之所系大矣故一尘眯目则天地易位一指塞耳则钟鼓失声苟由吾缪盭之心以察物而穷理是犹眯目以求上下之分塞耳以求清浊之辨也不可得矣故监诚明然後妍媸别焉衡诚平然後轻重异焉人心诚定静而安也然後至理得焉故曰唯深也能通天下之志唯几也能成天下之务不然未有不缪盭而妄欲罪人者也余於是信阳明先生之学盖独有本矣今夫灵哲煌煌万理从生物眯以塞病孰为甚曰饥渇之害莫甚焉孟子曰人能无以饥渇之害为心害则不及人不为忧也噫是予存心立本之始也吾於是着之篇以自信且以告诸同志请事终身不敢怠弃於是先生慨然发愤反出诸宿学者尚矣馆暇则从何黄二公及诸同志切劘退而静坐默观虽夜不辍读书唯紬大旨为举子业贵发其精意不为训诂又着理论其略曰後儒所以异圣学者惟以理为外者之弊也後儒既曰性即理也而又曰在物为理则谓性为在物可乎既曰在物为理而又曰处物为义则谓义非理也可乎又作常胜论散佚不传戊子冬谦斋先生病中风暴卒於家先生奔归痛哭欲絶终身以不得永诀饮恨言之未尝不陨涕覆面也乃着思亲记以自警其言痛切观者感动庚寅冬先生既襄事复如雩都究异同於何黄二公蒸蒸乎造宏深矣壬辰雩归病痢医者投以热剂遂病瘵癸已之腊月十日先生辞世终矣得年才三十九临终语不及家惟痛恨不得终养老母而絶先生生平以学古为期济物为心其既闻学也则以孔孟为期以不愧屋漏为功以得其本心为的以一物不得所为耻以恭忠敬为日履其再至雩也其气春融其色玉莹其謦欬如金石铿锵其遇事如游刃而有余地其人之接也如登台饮醇莫不薰心恋慕而交称其诚也一日着新履行道上有荷担者挤之泥淖履尽涴乃族人从旁欲殴担者先生力止曰彼非故也误也麾其人速去之先生从邑庠归天未曙憇盐水岭之石上见一人卧石侧齁齁然酣也袖有物嶐起先生惧人掠去乃偕僮候守抵曙视之即其族子鬻产金以输官者也先生立戒遣之先生居雩三年其及门士唯今袁侍御某周训导文最诸生文尝从游山寺见一人病痿挛脔局地旁一人曰使得一金谢我我有奇方起之先生为探囊不及一金与之同行者曰是安能待其起而验之耶先生曰吾闻言不自已吾又安能待其起而验之耶文一日侍行问曰今人视色辄动心何以止之先生曰今人子女虽容未尝不爱然未尝有不善之心者一体故也若能视天下色皆子女也何动心之有先生言行类此以某年月日葬坤塘大陇西盘形之原负辛戌面乙辰娶里中漆田周氏子三长即今湖广按察司佥事直是也直字正甫第丙辰进士初授刑部河南司主事以三年考陞云南司署员外郎於是先生蒙貤典亦赠为刑部云南司署员外郎次谅字诚甫邑庠生次问字【缺】甫孙四人顺字进道庠生顒字进逵显字进通頴字进迥
龙洲稿序
予方捉髪好攻文词至厌弃举子业久不録岁丁未既壮始有子云悔少之嗟故所为古近诗多散落不记存赋二首竟亡逸丙辰官上都庚申出补楚臬归检故簏及门弟所藏读之如隔世语追忆夙抱似亦有所寓寄且多野人之况因令存之间涉靡冶如白紵诸词促为削去题曰龙洲稿龙洲在余邑南二水夹出广袤五六里中有各故姓菓园花榭修竹巨材回塘疏涧槿篱棘巷蓊葱莽苍负胜而奥余少与数子者读书其上虽去余十年心常到焉故自予未试以前虽有四方之作咸附是编表归志也诗文凡若干首如左辛酉二月日识
华阳稿序
华阳者金陵句曲三茅山之第一洞余昔仰禄教句曲盖三登三茅山焉山殊无奇诡独华阳洞幽胜志称洞与江通山拥波下上故昔名地肺洞其窍也自茅盈後若左慈陶弘景之徒咸依洞居余雅游辄徘回不能去然时方温经治章句应南宫试因有覩於圣人之旨诚不欲殚精於诗所作诗仅八九首遂题曰华阳稿云
白云稿序
予不喜弄翰踰二年矣丙辰官上都覩词家学士麟麟称盛又方为社会雅亦引予予故以病自却然予获在西省省居禁城最西其入则陌纡而迳窈两廊槐柳夏春交?诸分司咸有砌草盘花瓮鱼怪石修竹嵬松硕栢古藤穉萝蔚蔚夭夭与尘案败几掩抑宛若古刹其南有白云楼楼北瞰上谷羣峰其西西山也予雅与二三子卧省闼经旬简出四时相羊登楼四眺若可揽结曰曛若绮雨霁若黛雪晨月夕若白虹素练东与黄屋熛阙相映照卒然遇之若依峤壶而覩神宫夜则乘月步庭阶隐约若在林麓当休沐偕出西直门寻各名刹步溪流登西山往往直罥幽耿辄不能无感发吟咏或酬赠追逐间作咸归寄情而已始虽有求工之心然知终不能工竟亦置之弗为深求因并録存曰白云稿比部古称为白云司因以名楼又予怀也故云
唐诗律选序
世多以律诗为非古予独不然诗之古不古不系於体之律不律也辟之求古人於世将以其质行耶抑以其状貌耶如以其状貌则必若植鳍削瓜然後为古人可欤其取冠服字画皆然有圣人者出虽贵麻冕而用必巾帻虽贵蝌斗而行必真草夫岂圣人不好古哉以为取古於裁制点画固不若取古於头容心画之为真也其於用诗何独不然诗之作义取含蓄温厚足以感人而体制次之今世唯骛词葩体奇以为胜其於感人之义咸盖而不彰汉儒议司马相如劝百而讽一者以此夫相如之文体古矣使皆劝百而讽一则又何以贵为予与郡人邹继甫官西省政暇间取唐人律诗删其繁猥令吏人録为四帙相与读之往往有当於心者若今世所共道者不假言矣其他七言律如张燕公云空山寂历道心生虚谷迢遥野鸟声张曲江云遗贤一一皆羁致犹欲高深访隐沦王摩诘云为乘阳气行时令不是宸游玩物华五言律如张燕公云山城丰日暇闭户见天心忽有南风至吹君堂上琴岑嘉州云勤王敢道远私向梦中归储光羲云恬澹无人见年年长自清如此语其幽怀忠抱虽千载犹能感动其於古三百篇之义何以加焉若独以其律体而异之是专取状貌而不贵头容心画也岂可格乎昔王荆国选唐诗百家後自悔曰费日力於此良可惜也予与继甫游而咏之未尝费日力焉因并叙其意以归继甫
送履庵万公赴江西宪长序
某尝从武进唐先生游则闻履庵万公词?为胜郑大司寇闻之曰其政事盖兼优云时公在湖北某方被命为同官或谓公已有休疏某盖惝然戚也寻闻疏上不报乃翻然喜辛酉春某至湖北公一见语合欢若平生久之盖知公之为有道士也词艺政事只绪余耳已而同寝食接舟车事至纎巨重轻唯唯否否虽不语亦合其相期也非独某不可一日无公而公亦不欲以一日去某也公治湖北期年首先敎化痛抑贪吏导以亷耻公私往来宿所溢费尽汰而令甲之怀抚苗民动中其情故自公所在狱无滞囚驿无滥供吏不敢为暴闾阎安堵流民襁负不烦秉戈而苗土归者至万余指天子奬赉有加自他人视公虽一楮蔬不烦民一夫骑不使尽力以为难而自公行之自若也是岁夏公以资迁为江西宪长以去而共事两宪副若南昌张公临淮李公与公游从尤习咸不忍别相属为言某以公之迁也其喜也同而忧也独公连疏请休今操柄者能陟公以奬恬而又适在予省固某与二君子之所同喜也然公行则吾身远於蓍蔡而湖北骤失保母其为某一人之忧岂可胜道哉然则公当有以处某而某又奚暇以言溷公也且使某也告公以职事之内则公所有也某不必言也使某望公以职事之外则势所难也某不当言也虽然公固今之有道而望於人者也古之人曰达不离道故民不失望今者号称有道享一时之望天下唯恐不为大吏作而为大吏也则斯民竟失望何哉某尝有大忧於此而非公则谁为言又谁为慰彼有道者以为不曲而通则道不行不知其曲而通也未尝不远道而病於民也民病而望失焉又乌取所谓行其道哉孔孟非古之有道而望於人者乎孔子於佛肸公山欲往矣然所之不三年淹又何其远引也孟子尝後车数十乘矣然万锺不以槩受又何其介然也孔孟乌有以变通而先失所以为行者哉夫孔孟之不忘天下视衆人什百也然得之不得而犹曰有命而况衆人乎然则衆人岂欲踰於孔孟者耶其皆未忘上进而不知命也耶公学乎孔孟其道上退而不上进词艺政事虽所兼擅犹粥粥焉惧人知而名之公之往矣作而为大吏其不离道而答民之望也决矣公岂独为吾党慰且为天下慰公其无嗜退不返也而又令人忧
督府董近淮先生疏稿序
有为进西崑之璧贡南海之珠者焉有为漕江东之粳运关西之粟者焉二者其孰良於用乎曰子不闻昔之人有握珠璧不得食而毙者未闻有积谷粟不得珠璧而饥者也当其燕豫则庸璫嬖媛贵家纨袴之子宝珠与璧何啻千金一逮窘急则珠璧岂可与谷粟同年而语哉有用之与无用不待较而明矣君子之献言於君也亦然着封禅之书申与引之论非不有宏词烂说驰骋天下之巨丽绚然如西崐之璧南海之珠然使人皆循其词以陈事於上则上必不能晓辨以有行皆循其词以谕事於下则下必不能晓辨以有承虽自享以千金之价其无救於生人之枵腹也久矣则又将焉用之信阳近淮董公以节钺镇川湖贵三省暇日出其疏稿示直因命以序直伏读叹曰若公之言则诚所谓漕粳运米人得食之以寄其生者也异夫世之聚璧珠以蛊时人者矣公自辛丑起家进士两为令民食其德咸为之祠及晋为御史视鹾两浙移按贵阳陟抚延绥政绩多显白今总督川湖也则逆酋授首而肤功适成凡此公皆豫疏於上已而奏效不易其画辟之朝而食夫人也则朝生暮而食夫人也则暮生其凿凿乎有实用於当时盖读其疏即知其政不假论也予独以寛海禁一疏则当时读者或未尽悉未尝不为掩卷而叹公之言曰海隅穷民无田可耕若居者禁不下海下者拒不入关彼岂肯俛首就死鸟穷则攫兎骇则奔此严海禁之隐祸也已而数年之後公言一一皆验其极至填人於壑连结数省之祸竭东南之血髓到今而未巳噫公之言用而福未用而祸辟如馈之谷粟食则生弗食则不得生存乎其人而已公又可少乎昔者贾生欲分割诸侯王消未萌之祸当时弗能用已而主父偃举之而汉室用安今公以名材简陟方未艾又安知不身究其用而无假谐偃之言乎直於是知君子之言必为谷粟之可食以生夫人使诚足以生人即或以斛珠而易斗粟吾不与也
夀总督中丞近山罗公序
国家涵育无类函夏内外欣欣恬谧生理之极唯楚西南连蜀贵阳万山?嵬攅戟刺天巗谷谽谺箐薄蓊阻间出平陀人兽藂育则昔所称苗鬼西南夷之乡魋结蝟聚间山编屋貌人性獍慓轻易乱一不可意动相鏦剚猱奔?拥不可栉理酣怒豪吞刘我边氓虽属羁縻实作不憓逮於庚子辛丑之年剽肆日猖朝家始议遣重臣出督楚蜀贵阳兵事开府沅水之上授以不御之权繇是奉圣天子威灵芟夷斩刈如解髋髀如搏虬螭既数年而稍定已而屯戎设哨星罗棊列如障逝水大势浸息渗沫犹滋又数年而始静方稍定也边氓咸曰吾民幸哉更生而未逮安生吾督府谓何及始静也边氓又曰幸哉安生而未逮乐生吾督府谓何岁之壬戌今大中丞总督南昌近山罗公适来镇抚而容山小丑方就奴累羣夷仄立且震且疑公至则下所属各条利害采择可行着为令甲耳目不怠昕夕有程节靡简苛堲墨导亷汰弱易窳饬藩销萌将必遴骁哨必历久镇扼其冲苗虽獍也不絶以兽听民交易无相绐敓於是车辙之迩旬月之迅文经条达武纬恢章德施广密声威旁鬯民恬耒耜士狎鋋戈将卒无私汉土辑和近临夜郎卭筰僰人西极冉駹南带粤猺绾毂昆明贡献相望昔在挞武之君三年始克汉戈船将军屡出之不能收者公一旦缓绅而坐抚之鱼鱼然畜也诜诜然驯也颓乎若髋髀之迎刃而解也游乎若虬螭可引系而豢也寂乎若渊停之不波虽渗沫而不为溢也山险斯夷水奥斯明千里旄倪咸忻以跃曰吾何幸获乐生矣匪我督府孰胎孰成何以报之愿永千龄而午月之谷日实为我公初度之辰湖北各属大参蔡君兵宪李君都督石君参戎洪君李君梁君申士民之请乃觥五溪之水俎明山之簌登献为夀公曰唯圣天子大德曰生宵旰靡寜斯繇以致我何有焉羣属不已授简末寮某撰述以晋某乃为公诵江汉之诗曰虎拜稽首天子万夀又为士民诸大夫诵鲁颂之诗曰三夀作朋如冈如陵於时上下永贞同禔於治如天生而地成靡有疏数靡有竟既岂唯遐壤食福匪替
西曹集序
始予入西省省中称山东人李伯承嫺词赋而伯承语予辄推毂郢人高伯宗当此时两君结都中文学士为诗社稍亦引予相从好日笃然予稔病才诎间睨诸君搦笔席间咄嗟成篇往往缩朒不敢进予又与伯承论相抵伯承重气骨喜瓌壮语予以气骨尚矣而神韵先之辟人之生有颀然魁硕鸷飇虎视叱咤风雷者至扣其计画无所之则何取焉假令志意摧三军智勇饶王公虽身不七尺或状类女妇子其乌可尠哉是故人不专颀硕贵在神智诗不专瓌壮贵在神韵虽然世之语神韵者希矣伯承闻予言或然或否至相与共读伯宗诗则又未尝不交口同然目相视而笑也岂伯宗与予二人所称道庶或有兼之者与予尝块卧省署伯宗时叩寝纵论天下大计自负其奇不肯与世比方廕臣窃魁柄颐指中外士伯宗独据法裁其私人屡坚请不回又尝赠言事者诗柄家大衔遂因藩封出伯宗为右史时予先佐楚臬逢伯宗郢上相与道旧引满尽欢出诗数篇皆洒然冷汰於物无吊湘之悲已又出西曹稿指曰此非子与伯承曩所然可者与伯承旣叙之矣子寜独嘿乎予闻楚有杞梓不用栋章华而置为?丽禅榜其文采犹炳炳着也他日匠石顾之始徵其余材为栋今是篇固伯宗之炳炳者也恶覩其不徵於匠石者与予因述畴昔伯宗修业之勤并逮其大节若此覧者不为胶体而谈艺局艺而论世也则庶几哉知伯宗矣
刻击壤集摘要序
予既以致学而又苦病侵时时思归田野以求所未至适同郡蒙山陈子与予同官川南而又同此怀也则相与追忆唫望无目不在青原白鹭之滨匡山湓浦之间且云吾二人者非独归也盖将有大归焉暇日取古人归田诗共读之以寄所怀多见其有激而云独渊明之作可谓夐矣亦终不免於杜子美枯槁之讥予二人者虽爱之咏之而未足以尽当其衷何则以其犹有人之言者存也一日予为出尧夫击壤集眎陈子陈子手而读箧而玩踰岁复予曰吾读他诗非不如珍羞可口然似有遗旨焉读此诗则知天下无遗旨矣异日水边林下舍此奚归因相与摘其要者将刻之而属予以述其故予少闻先师欧阳公曰尧夫圣之乐者也今读其诗然後知先生之乐非常乐其学充焉尔矣先生之学非常学其几先焉尔矣几先故体微体微故应妙应妙则化而顺化顺则达而充夫旣充充然达矣然後能交食於地而交乐乎天故乐非欲言也而不能不为言言非欲韵也而不能不为韵韵非为诗也而不能不为诗今夫大造至矣唯剥而复乃见天机始胎而姤姤孕而震震上坤下雷出地奋庶物冯生此先生之所为矢词而成篇也予虽能知其然而不知其所以然而况能与於其几也哉予将以晩节师淑先生之万一以庶几所为归者非陈子其谁予挈之虽然大音不响大羮不嗜久矣摘而刻之者匪独为予二人水边林下之计亦将有和而好之者矣或以其辞非汉魏调非盛唐则又如九方臯之马吾知其千里而已而诘之者曰是牝且牡耶骊且黄耶非惟予不能言亦不能知也
刻乔三石先生文集序
文章之作何近代品议之异乎盖近代作者闇於大道而专仿子长以称胜其语人曰是规矩在焉其实袭也夫古之文衆矣子长与庄荀孙韩老左凡六七家咸未尝相袭等而上之读彖象者若未知有典谟读雅颂者若未知有训诰读语孟者若未知有系辞何则彼文者道法之所出不得而袭焉故也譬之为居栋角肖也然各一其材今曰阿房灵光材最古乃采截而益之亦曰规矩在焉可乎今夫规矩各一物自巧匠运之为规而员出焉横之为矩而方出焉故规矩者方员之母也而方员岂规矩哉是故道法者圣人之规矩也道法备而文言之以诏诸世此圣人由规矩出方员之迹也方员之迹无定体故为典谟为彖象为训诰雅颂不可穷极执之则窒子长之雄健则亦方员之迹见乎一体而已乃独逡逡焉执子长以为规矩而袭用之是焉知规矩当时惟何大复力争之惜矣知言如大复而早世未酬也关西三石乔公自少为大复督学高第故其文虽不颛仿子长而实郁然有汉人气考其人悃愊介特忧国急民厚伦树风瞿瞿慕道法者也读其言可见公他行具予友孙淮海君叙中独其一事世罕闻方严氏盛时天下名人无不序钤山堂集者徵文逮公公遂引避不复仕若公可谓壁屹伟丈夫矣公又岂肯承他人涎唾缘袭为文者耶淮海携其集入果果守慎斋伍君又公督学高第弟子也将翻刻於果而属予叙之於右
南富王氏续修族谱序
方予龄齿已知邑南富王氏族属繁爚至捾髪侍海阳尹自斋公常德二守劈泉公自斋方格恂亮劈泉宏濬明懿一见咸以古圣贤之学见属予时喜宕莫入也後又与自斋公家子贡士仁卿姻娅因谒其伯父太仆修斋先生覩其仪刑癯然长者继与子敏侍御同年子荐太守惟弼令尹同试南宫三君子语余必以学而余亦下上切劘不敢自委放余然後追叹自斋劈泉二公之逝不得复相从为可悲也今惟弼与余又同宦西川荷丽泽有加焉而惟弼乃缄其家谱示余曰此修斋与半峰郡伯续编属为之序閲其先世自唐荷山长者迈种潜德肇居连岭奕世有明远翁始移今南富又再世生明道美道二公当宋之时二公子孙蛰蛰麟麟昌家勤王声光已烂江介到今七百年内井竈第宅蕃数万指冠緌鼎甲侍从方面两????埒峙煜乎盛矣乃以余所觏则又特异盖王氏之盛自太原琅邪勲庸文藻非不都丽然未有翩联以兴於学若今南富诸君子之衆者也夫学学为仁者也仁者以天地万物为身而莫先於亲亲今惟弼与诸君子订谱敦宗约范严饬以兴一家亲亲之义伟焉乃又有循政裨於民物其学非沾沾者伦虽然予尝见自斋劈泉恒有忧先天下之志而未之酬诸君子继出誉髦任重弥力寖明寖昌虽以仁夀斯世欣合天地而族万物可也然则大王氏之学者自兹谱始予故乐为序之
刻督学集序
道原至一而散见於至不一是故以至不一求至一固不可得以至一而拒至不一尤不可得何者至不一者固至一者之无为为之而不能不为者也不观日与月乎贞明之体至一而散见於下土虽寸壤尺波容光隙地莫非明之所被夸父逐之於隅谷犀牛瞩之於两角固不足以得其体然谓下土与隅谷两角所见非明也乃欲截而拒之以专求於无所被无所见之间则亦将二而违之矣是故苟不得一则虽块立尸居杜机忘言固非一也苟诚得一则天地之持帱日月之临照山川之峙流庶物之冯生吾得絯而论之无非一也上之二帝三王下之九
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 10:29:35-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>