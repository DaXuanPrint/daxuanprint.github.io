<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="提要,原序,卷一,卷二,卷三,卷四,卷五,卷六,芸庵类稿全文在线阅读,芸庵类稿全文在线下载,大玄古籍书库">
<meta name="description" content="宋代诗文别集。6卷。李洪著。据陈贵谦序,作者原有著作20卷。因年久有大量散佚。《四库全书》据《永乐大典》所收集的作品,编为诗5卷、文1卷。其诗内容狭窄,大多为咏物写景之作。如《寒食怀西游去岁游从》:“去年寒食醉西湖,山色空濛暮有无。风急落花随步积,雨昏垂柳要人扶。”又如《雪》诗中有:“朔风动地似奔雷,瑞雪飞飞遍九垓”之句,构思新颖。《四库全书总目》称其“所作诗,虽骨干未坚,而神思清超,对露警秀”,可谓深中肯綮。_芸庵类稿_全文在线阅读_芸庵类稿_全文在线下载_大玄古籍书库">
<title>芸庵类稿_李洪_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">芸庵类稿</span> <br/>
          作者： <span class="inputVal" id="bkauthor">李洪</span> <br/>
          朝代： <span class="inputVal" id="bkdate">宋代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">类书文集,诗文集,完结</span> <br/>
          字数： <span class="inputVal" id="bknum">[book_length]39230</span> <br/>
          说明： <span class="inputVal" id="bkdec">宋代诗文别集。6卷。李洪著。据陈贵谦序,作者原有著作20卷。因年久有大量散佚。《四库全书》据《永乐大典》所收集的作品,编为诗5卷、文1卷。其诗内容狭窄,大多为咏物写景之作。如《寒食怀西游去岁游从》:“去年寒食醉西湖,山色空濛暮有无。风急落花随步积,雨昏垂柳要人扶。”又如《雪》诗中有:“朔风动地似奔雷,瑞雪飞飞遍九垓”之句,构思新颖。《四库全书总目》称其“所作诗,虽骨干未坚,而神思清超,对露警秀”,可谓深中肯綮。</span> <br/>
          封面： <span class="inputVal" id="bkimg">Z_19310.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]芸庵类稿
[book_author]李洪
[book_date]宋代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]类书文集,诗文集,完结
[book_length]39230
[book_dec]宋代诗文别集。6卷。李洪著。据陈贵谦序,作者原有著作20卷。因年久有大量散佚。《四库全书》据《永乐大典》所收集的作品,编为诗5卷、文1卷。其诗内容狭窄,大多为咏物写景之作。如《寒食怀西游去岁游从》:“去年寒食醉西湖,山色空濛暮有无。风急落花随步积,雨昏垂柳要人扶。”又如《雪》诗中有:“朔风动地似奔雷,瑞雪飞飞遍九垓”之句,构思新颖。《四库全书总目》称其“所作诗,虽骨干未坚,而神思清超,对露警秀”,可谓深中肯綮。
[book_img]Z_19310.jpg


[book_title]提要
钦定四库全书　　　　　集部四
提要
芸庵类稿六卷　　　　别集类三【宋】
【臣】等谨案芸庵类稿六卷宋李洪撰洪姓名不着于史诸家书目亦未载有是集惟永乐大典颇散见其文又别出陈贵谦原序一篇称洪为李正民之子又称为藤州使君知洪官止知藤州集中又有扈从朝德夀宫景灵宫诗则曾为京朝官有在温州题其父手泽诗称嗣子守官於此则曾知温州其他不可复考矣正民本扬州人南渡後侨寓海盐故洪集中如乌龙井庙迎送神词之类皆在海盐所作而卜居飞英坊一首乃云束书辞都门整棹还苕川则洪後又移居湖州乃两郡纪流寓者俱不及其父子则由遗集散佚徵文献者罕及也洪所作诗虽骨干未坚而神思清超时露警秀七言律诗尤为工稳足以嗣响正民陈贵谦序称原本二十四卷而今所掇拾仅得诗词三百九十余首文三十首视原集祗十之三四亦云仅矣据所存者厘为五卷而以杂文一卷附之略具梗概俾不致终就泯没焉乾隆四十六年九月恭校上
总纂官【臣】纪昀【臣】陆锡熊【臣】孙士毅
总　校　官【臣】陆费墀

[book_title]原序
大隐先生李公侍郎讳正民在中原时以文章名天下渡江南来扈从巡守参为名命条画军国大计于艰危时最号忠力诸所论撰亦既盛行于时其子藤州使君讳洪则有芸庵类稿二十卷贵谦得而读之因窃有叹昔者士君子之学皆以养气为本文章者盖气之所寓而气非专于为文也侍郎君殁且八十余年读其文凛然犹有生气若使君所着该括衆体每于草木鸟兽之微有可寄兴以为忠邪贤否之辨者未始不反覆致意仰寇莱公之忠大顔平原之节慕陶渊明之隐斥盘谷李愿之汰而知韩子有为言之也其视前所谓凛然者似之非耶夫长江大河迤延浩汗虽其包纳深广要亦发源之远与衆水异尔古之人不以着姓世禄为贤而以立功立言为不朽盖谓是也使君长子吏部直养尝以使事至襄阳兵间风绩甚伟次子直柄今守湖南望郡有治理行见世其家者殊未艾也观是篇者又可以知其传矣陈贵谦序

[book_title]卷一
钦定四库全书
芸庵类藁卷一　　　　　　宋　李洪　撰赋
适越赋
出修门而东骛兮驾灵胥之怒涛命榜人而理櫂兮御龙骧之巨艘睨组练之喷薄兮忽鹅鹳之鸣号江海淼弥以东注兮雉堞屹然而增牢啓东南之王气兮应赤县之神臯仰中天之华阙兮非烟郁以霞韬庆警跸之清夷兮见弓矢之载櫜届西陵以爰憩兮灌木蔚乎蓬蒿丛祠鵶噪而日暝兮古戍鬻海以烹熬越山千嶂以相矗兮断港萦迂而一篙临钱清之汐浸兮拖废埭之轻艚览禹穴之夐古兮嗟会稽之栖劳悼壮图於种蠡兮镌谄辞於斯高眺蓬莱之清胜兮怀兰亭之儁髦史迁之游孰继蕺山之扇谁操少陵壮节之英游兮太白俊逸之诗豪泛监湖之佳致兮羡外监之嬉遨读幼妇之刻辞兮遗貌摽夫孝曹吊贞魂於千载兮奠桂醑之单醪夜宿上虞舜风所陶民淳尚存於濬井鸟驯犹象於耘?三江既泛其汹涌万壑亦饫於崂嶆姚江萦带而并海兮四明勃郁以周遭山峭拔而益奇溪洄洑而滔滔云献状而絶态松逞姿而蝟毛猿清吟而送客竹蓊荟而解苞雨淙淙而鸣瀑风飕飕而势饕予既冥搜而遐瞩?舒啸以抽毫
苦益菜赋【并序】
李子闲居自暇从老圃灌畦毓蔬日忘其劳客有以山中苦益菜为饷葅芼调聏嘉其小苦微甘咀嚼隽永似乎忠臣医国之言也赋以自广瞻清晨之始旦独植杖而灌园遡望舒之落月逆扶桑之朝暾零露漙兮薤本败叶委兮葵根纷冒?而甲拆擢翠羽以庶蕃顾不熟而为馑岂饭芼於盘飱时乃享庾郎之三九擅诸葛之五利想千里之蓴羮撷五溪之春荠诳杞菊於天随嗜芥芹於羊鼻人苋发园官之讥马兰寓玉川之意客有拔葰茂於山椒濯沧浪之水裔羞我鼎鉶芼之姜桂其苦口若批【音必结反】鳞之切谏其愈疾若上池之良剂苌宏染指而化碧贾谊濡唇而流涕故国医鍼在肓之疾忠言趣蹑足之计既谦受而为益信隽永之有味彼啜羮之少恩不如放麑之多仁紾臂而得食有类轑釡之无亲肆甘言之怂慂美佞舌之嗫嚅鼻莫辨於薰莸忧寜忘於萱苏矧兹菜之耿介宜弃置於路隅然而岁寒後凋者松栢所独主圣臣直者社稷之福监至明者察妍蚩於顾盻水既止者视毫髪与眉目从谏有转圜之易去佞无拔山之酷汉文除挟书之禁尧庭设诽谤之木嘻其甚哉此野人炙背之献异圣哲啓心之沃徒采薇於西山慕白驹於空谷固不足以当宣室前席之咨而备广厦细旃之渎
哀岩桂赋【并序】
版曹厅前有岩桂焉根干凋瘁枝叶萎薾秋八月山中之桂烂然吐芬芳芗袭人兹桂也封殖失地坐视羣葩竞秀不能荣擢其华争妍一时客有白事长贰退而问於李子仆对曰木犹人也士之赋材禀教怀文抱质不犹此木之受气毓形乎种学绩文澡身浴德不犹此木之芬芳郁烈乎挺姿岁寒老死岩穴不犹此木之托植山谷乎弹冠结绶愿登王畿不犹此木之徙幽崖而入帝乡乎逮其争春於蒲柳之侧承泽於文昌之台见辱皂隶取诮舆儓日滋月往遂为枯荄不亦可哀乎客又何怪客跽而请子其赋之仆曰唯唯伊金风之浩荡兮将摧残於衆芳何岩桂之挺特兮独禀粹于颢商着家声于荒远兮擅蟠根于后皇亶毓灵于蟾窟兮廼移植于帝鄊擢自拱把斸彼岩隈小山丛生而寓兴墨客一枝而寄怀竟怅望于空谷思委质于瑶阶时也少昊囘御万宝向成藴通犀之内德蔼文客之擅名露漙漙兮僊掌借润风嫋嫋兮天籁发清或秀拔夫差之茂苑或香动东瓯之粤城鞠衣沮艳薝卜惭馨惧过时而薄采羞自衒以含情则有骚人逋客头陀炼士或栖山庱之寂寥或饮沆瀣而度世既迢遥於间旷亦冺絶於势利乃吸坠露以嗅其菁英展裓衣而收其荂蘂或佩服以配秋兰之纫或薰沐以陋蔷薇之水非其标致不凡安得赏玩若此至於结根灵囿托体连昌曦凤盖之朝日被龙顔之末光白榆历历於天上江梅垂垂於玉堂依尧蓂而并砌嗤汉栢之为梁今则立文昌之禁省昡金炉之夕燻地近左户时当小春无连珠聚星之吟客有鞭筭心计之重臣惟国用之所制匪词人之拟伦埋没於喧嚣倥偬之地低囘於霜霰风雪之辰纎柯困於敲榜蒸粟化於缁尘俗眼屡白捧心漫颦莫不对春雨而泫泣望秋日以伤神然其深根固蒂而负岁寒之期改柯易叶而无摇落之变傥遇邹律之吹嘘郭驼之善幻濯锦成桤木之园博望致蒲萄之舘沐之以西湖之清波植之以孤山之絶岸尚能偃蹇媻姗於灵鹫之崖蓊荟萧森於广寒之殿毋入门而见嫉岂深谷之徒怨也於是子墨客卿起而为山中招隐之辞曰秋桂丛生托岩阿兮团栾葰茂禀太和兮囘谿深壑水扬波兮秋风披拂兰菊芳兮郁烈袅娜芬都房兮一粟粒中万斛芗兮山中之人玉云顔兮薜荔女萝蒙讥讪兮归欤归欤保岁寒兮
双鹤赋【并序】
侍讲舍人胡邦衡清节忠言冠冕当代具疏诛奸明若蓍龟厌服天下若汉汲大夫近古社稷臣炳炳千古名烈莫二方犯雷霆之怒囘薄岭海南极穷髪二十六年处之泊焉与造物者游晚际上皇更化趣使来朝辙环万里入天官冠蓬省司言动掌纶制今天子优礼旧德以祭酒侍经幄日进嘉谟隂功隐利膏泽天下多矣直庐静深庭有一鹤缁襟俛啄戞然长鸣命俦寥廓俄有胎禽玄裳羽衣将翺将翔轩然来仪麾之不去遂玩双鹤昔赵清献入蜀以一鹤一龟自随李文正公居洛亦名六客鹤其一焉惟公清节可嫓清献而谟猷剀切视文正无愧将晋秉国钧为社稷镇功成身退从赤松游虽骖仙人之骐骥朝玄圃而夕瀛洲为不难也赋曰敞直庐之靓邃兮有独舞之胎仙服深衣之古雅兮视倒景以留连神清臞而貌闲旷兮若俛啄於芝田时戞然以长鸣兮由命侣而翩翩嘉此九臯之逸翮兮擅凌虚而得仙斯真人之骐骥兮着法相於浮丘之篇公方爱而玩之兮诵蘂珠以延年舞琴心之三叠兮挹洪崖以拍肩愍兹世之垢顽兮遂谒帝於钧天冠切云而佩陆离兮袭蓠芷而纫蕙兰建十絶之桂旗兮锵玉銮而中周旋闯九阍之蠖濩兮厉貔虎之当关羣犬狺狺以吠日兮骇嗾獒之??彼衆口之铄金兮竞儿柔而婢顔抚长剑而拂旬始兮斩?貐而落女媊挟日月以陵清都兮谗夫媢予之昌言排阊阖而蹑泰阶兮怅幽愤之莫蠲下大荒而隘宇宙兮絶瀛海以南辕乱湘波而愍英皇兮从虞巡而弗还投雄词以悼灵均兮痛汨罗之沉寃上九嶷以望苍梧兮闻韶音而忘餐涉穷髪而历儋耳兮虽九夷而亦安躬践蛇以茹蛊兮岂能侵灵府之浩然慨岁月之何永兮再终星纪之二躔视蝇营与狗苟兮皆万坟之压颠帝秉籙以赐环兮入承明而侍细旃非向之骑麒麟而控仙骥兮支造物而游广寒又安得兹羽鹤也感在隂而俪焉亶中孚之信及豚鱼兮羌孰得而究研叹凤鸟之不至兮圣若宣尼而有言也广大?而作赋兮白乃愤发於尘编也感鸜鹆之入贡兮愈自伤於迍邅也因鹦鹉以娯宾兮衡亦罹夫巧谝也维兹双鹤之伟观兮托君子而称贤也乱曰洪范五福贵眉夀兮诗人作歌惟黄耉兮懿兹胎禽寥廓偶兮翩然来仪如宾旧兮千年毳翎天地久兮清献之清文正友兮公致太平垂不朽兮万古仰之如泰斗兮
殇幼赋【并序】
余稚子直均未字而夭余与妻盛哭之哀而不成声呜呼吾儿踰朞而能行聪悟而敏慧甫三岁已能捉笔模字效兄姊诵书不忘生之岁月时干全甲戊庚皆居寅合於日之亥不幸遇疾余有五林之役归自外疾革视之形神离矣呜呼痛哉昔羊祜五岁探桑木中金环白乐天七月能识之无古皆谓再来嗟乎人禀一真之性幻?幻生汨於生死大苦海中自非上根顿悟通其夙命者孰能超出轮回非幻不?而脱离生死究竟真谛也哉余视其母悲伤弗忍忘作殇幼之词极於性命生死之说塞余悲焉嗟人生於万化兮汨真识以嬗形禀五纬之纯粹兮托二仪以毓灵视幻?於瞿昙兮齐夀夭於殇彭哀穉子之韶美兮甫弱岁之三龄既颖异而翘秀兮暨学语而和平诧庭兰之茁茂兮齐玉雪之敷荣余薄祜而锺罚兮痛夭阏於孺婴诉九阍之?窱兮闯北辰之列星彼穹穹与昊昊兮临下民而俯听杳不闻於哀吁兮气澌尽而冥冥割衷肠之九囘兮懮菀懑而填膺?衣篝之故迹兮时误称於遗名愍号咷於慈母兮伤憯怛於姊兄惝怳而疑其死兮杳不闻於履声惚然而谓之生兮讶泯絶而无徵沕神理之茫昧兮戢精爽之依凭风飘飘而振帏兮雨淋淋而霣楹草夤缘而依砌兮雀踯躅而悲鸣恍春晖之芳芷兮忽霜霰而先零视崦嵫之颓景兮怅营魂之遐征竁黄垆而閟质兮无彷佛於平生谇曰泣既尽而继血兮髪变白以垂领了浊昏而丧明兮涕横集而委绠哀稚子之无年兮即厚夜而徂永悲童乌而草玄兮踵叔子之探环怀东门之旷达兮岂情锺而爱捐觉大梦以蘧然兮衔永疚於终天悟龟毛於真诠兮将返初於泰始又安得羽化而飞仙
五言古诗
残春雨夜读陈子高诗用其韵
春事忽已阑年华何驶急客子困穷年卧若蛇蚓蛰泥深没屐齿市桥灯熠熠残缸玉虫缀檐雨泫如泣归期傥有徵缓我百忧集余生本畸人三年楚囚絷经商逐毫末索米慁畿邑君门深九重无籍岂敢入涸辙望斗升然桂炊玉粒妻孥寄田庐诛茆冬未葺朅来几弦晦漏屋想沾湿但喜一犁足犉犊起耕耨贵及时归欤具籉笠
赠史康时二首【叔夜】
史侯眉山英壮岁陪戎旃胸蟠九云梦笔倒三峡泉封侯直易尔唾手平幽燕相国昔分陕幕府罗隽贤公於二三子肮脏孰差肩纶巾白羽扇谈笑清渭汧功名晚蹉跎肯着祖逖鞭南游上会稽却泛洞庭船九嶷多隐逸千里跨马韀邂逅阖闾城倾盖欣忘年诵我阮籍诗三叹涕泗涟客怀巳趣装握手临道边归欤指衡麓未办买山钱他年遇囘雁寄我湘中篇
霜飈何凄冽岁晏同漂泊男儿志四方寜久怨落魄怀忠思报国结义重然诺死生贫贱间交情今寂寞羞观世态浇未遇所立卓英衮卧东山南极仰衡霍复期?县清重使混沌凿会见官仪修再卜东邑洛否运行当倾宇宙见开拓他年功名逼岂但持禁橐堂堂苍须眉形貌画麟阁如何决此行径欲就邱壑五十非无闻斯文犹木铎愿保千金躯百鸟见一鹗
赠支提德最
我昔观华严心熟毘卢境东南有支提千圣会岩岭欲从善财问怅此路悠永朅来縻王事胜处每参请弹指开重楼结愿发深省寄谢德云师相见在别顶禅翁游江湖传衣自双径向来梅子熟一衲伴千圣十年此趺坐楼阁方鼎盛夜阑拨炉灰衲也吾所敬我如老摩诘到处扣禅病接淅复过云林端隔清磬
送江叔源除太府丞柯山需次
威凤翔千仭览辉以来仪天骥渥洼种籋云不受羁江侯南国珍劒佩光陆离三道对清问万言敷箴规云霄跬步蹑分教小差池中都冠盖躔屈处金谷司奏课应迁格腾达当在兹元枢国士赏天子前席咨一言寤凝旒致主跻轩羲抱负经济才凛然谏诤姿朝阳庆凤鸣冀北空騧骊士为知己用素藴得尽施丞贰须要剧台阁未应迟需次指柯山买船泛钓矶暑行戒接淅江边远风披病夫困尘土倚玉慙葭枝分携莫能送别酒何堪持傥经子陵瀬扫壁寻题诗前途得好句慰我别後思
过分水岭
江南山尽处开辟如石门下有琴筑声哀湍激箭奔残雪护峯顶篁竹如四垣老翁仅百岁曝背抱儿孙问之不我譍嗒然而忘言疑尔秦人徒此类桃花源寒日欲西颓不容驻短辕驱车下山去逼耳闻清猿囘顾但烟霭路絶无攀援他年傥再逢共醉老瓦盆
宿瑞岩示刘子厚
肩舆转緑畴跨浦蹑石梁暮投瑞峯宿野色杂莽苍鱼盐海市隘松竹山径凉解衣借僧庐煮茗涤枯肠顿忘庚火争秋色巳侵牀古戍此何夕冠盖来徜徉一杯偶相属荔丹咀氷霜哦诗兴清絶天池看鹏翔
卜居飞英坊
束书辞都门整棹还苕川羁游二十春寓农安一?家无卓锥地三挈囊衣迁移居古城隅开门枕漪涟容膝居易安环堵地自偏水竹惭履道风物异平泉扫轨谢奔竞面壁参枯禅仰愧此坊名飞英驰日边吾方师老圃樊须无间然何当毕婚嫁四十在明年
仙岩登览
造物藴神巧轩豁露真趣嵌空划仙掌罅拆喷石乳半壁垂鲛绡晴天洒飞雨扪萝不知疲酷爱岩石古彼姝逝杳絶灵虬孰能覩玉册閟篆籕三坟阙难补徘徊挹翠浪洗涤面尘土囘舆带夕岚哦诗愧吴语
庆陵季文尚书休致会者三十一人各赋诗
尚书妙德望曳履闻直声献纳雨露边斯文有统盟重席侍经幄藻鉴持铨衡不惮推毂士规摹汉西京五色深补衮三入厌承明歘起蓴鲈思径作吴松行名位九牧耸富贵一毫轻徜徉霅溪上结庐依化城摆落轩冕累白屋倒屣迎实际契禅宗虚静合僊经圣朝亟图旧世臣重典刑苍生望东山盐梅待调羮引年章屡却勇决非矫情雍容进退间夷惠和且清出纶冠奎文安车示尊荣乐天宅池台翁仲金余籯公贵无留资韩宣有卿名时方需大老复当佐昇平它年秉旄地堂上有奇兵恢复还旧都翠华驾云亭贱子荷英盼链句愧阴铿请歌公归兮盍使季札听
移居
僦屋东瓯城爽气挹西山风忽作恶柴荆不容关再徙得陋巷藩拔井亦眢稍毕涂塈功己觉容膝安庭前木亦嘉修竹才数竿幽艳海榴红翠幄霜苞丹明窻寘棐几荒畦整药栏儿曹颇解事扫径见秋兰邻里来相贺知我非热官使令勿狙诈办此良独难未祭孙宝竈且乐陶令闲今日我重九一酌还酡顔
赋雪
阊阖风势饕朔雪夜方积窻隙散明玑瓦沟露微白讙譁竞儿曹局蹐愁病客汉淮铁衣冷剿敌要长策安得郭代公英气压质勒又思李常侍衔枚擒蔡贼仰寛黄屋忧稍塞素餐责四郊正多垒万室况艰食岂暇歌幽兰但愿丰穱麦早晚休王师奏凯献酋馘
桃花菊
秋声振窽木槁叶随飞蓬起视篱下华灼灼夭桃容天公等儿戱小草发纎穠乍疑武陵源秦人傥再逢又如灵云老禅机投劒锋畴昔粪土广靖节吾所宗不然荐坠露三闾挹遐踪吕令载黄花鞠裳表其衷浊醪乱眼缬衰顔暂时红肯效玄都吟葵麦摇春风
七言古诗
新交行
君不见洛阳拜尘友欲取金印系肘後又不见长安轻薄儿谁道青云不可梯雨露翻覆岂无意炙手新交旧交弃华轩丹毂照青春列屋娥眉妬宠新若非大夫尝便客亦是丞相拂须人车如鸡栖马如狗疾恶今无朱伯厚甘向青陵老种瓜肯效南山歌落豆直如弦死道边杵臼论交世谁数翟公勒门吁可怜
子清弟赴丹阳赋古调饯之
酌君以乌程若下之酒赠君以鲁山于蒍之声酒以惜在原兄弟之别歌以见爱民父母之情大江襟喉城铁瓮万旅连营地势重天弧北射扫欃枪云阳健令时方用从官四十腰铜章莱衣弄孙娱高堂未妨束湿先驭吏立去败羣如牧羊茧丝保障优租赋瓯窭污邪饱禾黍冠盖使客应荐贤不日姓名彻当宁索别作恶殊匆匆呻吟病卧号秋蛩松竹读书得新句缄题数寄北来鸿
送钱进思倅吴郡
繁雄茂苑侔汉辅森戟凝香古佳处鵷鹭行除半刺贤万井提封赖摩拊公家名德世有人伯仲于今见伊吕妙龄籍甚驰日边粉闱握兰将振羽胡为补外便亲养知己家庭真内举画鷁鸣铙催去程垂虹松江对烟雨西北高楼揷暮霞荷芰池光破炎暑平分风月助诗兴一诺无事留公府却寻馆娃歌舞地麋鹿台荒尽禾黍剑池古色湛寒泉响屧采香迷岛屿仙鬼遗踪杳茫昧临赋余情时访古治中别驾称展骥末俗媕娿讥越俎简书狱市抵胡粤末界马牛视齐楚欲了官事儿辈痴钳柅吏欺租赋簿退食萧然絶点埃亦有佳客酬谈麈想席未煖诏巳颁稳上丹墀看布武故人贫病寄江湖一衲蒙头参马祖时凭尺素问沉绵临别索诗愧吴语
前行路难冯公岭作
君不见冯公之岭摩苍天危梁峻坂相属联樵夫跬步不得上仰视悬石势欲颠下有飞泉泻鸣瀑舂撞嵓窦滙山麓飞流溅沫冰雪寒萝茑荒林猿□伏傍穿鸟道人踪絶怪石虎踞苍崖裂扪参历井路屈盘九折羊肠车轴折如何年少远游子担簦蹑屩来过此或欲挟策干君王亦有辞家远从仕马痡仆倦栖茅屋夜汲岩泉燃楚竹赐璧封侯事渺茫涂穷未免阮生哭遐想太古开辟初地隔东瓯擅一隅山腰凿石自何代要令海?同车书不知冯公亦何者姓名宛与兹山俱我行适当三伏间霪霖积潦行路难家住太湖三万顷烟波囘想洞庭山
和家叔察院巨鱼诗
沧溟浩淼浮寰区八紘九野水所储介虫族类信衆夥穷极诡怪堪嗟吁巨鳌屭贔冠灵岛应龙连蜷颔骊珠异哉斯鱼盈百尺失水安得波涛俱妖蜃疑遭旌阳絷长蛟端被周处诛井蛙不识东海若鸒斯寜信北溟鱼聚观堵墙骇莫辨妄意其名能自呼鬐鬛坚顽侔铁角肌肉硕大争翦除真成潜虬厄水?谁谓王鲔惟山居矧过屠门快大嚼况鼓庖刀砉投虚罔能深藏类谷鲋忽从变化同隙驹独蠒岂羡詹何巧巨犗还笑任公踈滩涘寄命在顷刻神龙鱼服丧厥躯嗣宗诗成出月脇博考传记蒐秘图饿氓殍腹属厌幸脔取凌晨俄过晡老饕染指饫鼋鼎里闾载酒行以车阿咸得句不敢出身同惠子方据梧暴殄天物古所戒志怪泚笔将特书
题水墨罗汉
大士神通超一切果成道备栖觉地龎眉山立孰写真水墨良因作游戱明窻棐几氎巾浄竹炉栢子香云细绦?乍解目增明短幅溪藤联数纸当年意匠寄高远惨澹风云生眼底穹岩怪石随步奇岳鬼蛮奴凛生意僧繇未貌锦幪像道子曾罢长安市手携贝多口忘言缾莹琉璃瞻舍利或嘿或语或慈威亦蹑芒鞋将渡水天女献供顔如莲结习自空花堕袂神闲态逸讃莫穷墨妙笔精足珍袐萧然着我岩壑中雁荡经行恍能识诗成倒挽两龙湫不用韩公为画记
松皮香鼎
南山长鬛五大夫峩冠织翠华襟裾老藏山泽骨相臞捐躯鼎鼐计不踈偶向寒窻伴腐儒坦腹耸身止坐隅鼻观如与芝兰俱非烟非雾时有无愧尔不及清庙瑚窃蒙顾盼承吹嘘弥明不解世俗书哑然尚能赋此乎我慙刘侯敢诋渠明窻昼永勤三余三生结习痛扫除尚余闻熏六凿俱篆烟起?凌太虚嗒然隐几兼忘吾
忆雪歌
前年吴兴雪三尺街头十日无行迹南山千峰蟠玉虬太湖万顷熔银色腐儒冻死但长哦男呻女吟空四壁去年强邻窥淮淝铁马成羣来塞北将军授钺横琱戈雪满弓韬对勍敌捷书夜到甘泉宫玉靶角弓自天锡已观积甲熊耳齐坐觉洗兵天河窄今年腊尽寓东瓯地接炎方少三白梅梢柳眼漏泄春笋茁兰芽遽堪摘冬深未省见氷霜挟纩无施况狐腋朝来北风吹石裂海气岚烟乱山碧遐想瑞叶舞层霄剪裁不费造化力丰年一饱戴君恩比屋千家消疠疫长江远近要舒发深恐阳骄无宿麦徒披鹤氅怀兔园速遣祥霙慰北客
迎送神辞【有序】
绍兴戊辰夏五月甲子迄八月丙戌不雨武原之旱视他邑为甚河流既断禳祈逮徧苗稼尽槁丁亥邑令余衍稽之衆议请水于乌龙井翌日水次县十五里骄阳如焚隂云忽兴雷雨随至民大悦寘水佛祠缁素朝夕歌呗自是甘雨日以继夜旬有二日四野沾足己未邑令率父老送神归之按是庙称苏臯二王吴骠骑将军苏举字子羽葬於武原宋高祖尝梦而异之封征南将军明帝载加册命又吴地志云昔有牛粪金邑人臯伯与弟逐牛入山土崩压死今邑南金牛山是也龙井之始或传神骓跑地出泉因以为名事载海盐图经传闻邑之父老祭法曰能御大灾扞大患则祀之惟神之灵距今千年庙食兹邑救此旱暵肸蠁如答是宜永崇庙貌佑我黎氓因采民謡作迎送神辞使岁时歌以侑神
惟龙湫兮其源莫穷利万物兮精神可通岁大旱兮我民之恫酌彼泉兮神听孔聦撃鼓坎坎兮于神之宫薄采溪毛兮馈进两公神欣欣兮鉴我民衷神之来兮雨其蒙念我稼穑兮涤去爞爞缾罂甚小兮膏泽甚丰骄阳摧威兮奔走丰霳民之讴歌兮千古英风【右迎神】旱既太甚神是吁兮一勺之水为甘霔兮伊神正直歆诚愫兮三日为霖弥旬注兮我稼既兴舟在步兮微我两公余曷愬兮击鼓其镗山之下兮桂酒椒浆饯神去兮功成惠孚去不顾兮擕幼扶鲐民塞路兮卒相有年多黍稌兮泽惠无忘永终古兮【右送神】
和柯山先生读中兴碑
曲江罢相迹如扫满朝媕娿无谏草动地渔阳鼙鼓惊旧将半死哥舒老蜀道乘骡万里来不识平原济世才仓皇灵武送玉册岂顾九庙蒙尘埃天开地辟扶皇纪李郭功成安史死一日三朝有深意臣结胸中老文字麻鞵诗老脱贼来北征自足配磨崖我思潇湘不易到谁持墨本心眼开鉴古评诗增感慨无逸图亡山水在君不见阿忠少日历艰贫汤饼曾持半臂卖
送徐致州交代赐第归亲庭
九五飞龙阐文化明光亲策穿杨射重瞳左右列臯夔鹄立胪传玉阶下乙科首冠持橐门衣鉢家声传子舍扶阳一经世青毡天语褒嘉增宠假衣冠盛事耀儒绅马走牛医皆衒咤君才端合连八科丽藻明玑美无价他年落笔中书堂更分跋烛金銮夜诏成速招赞普朝感动寜须奉天赦廼翁东山倾士望内集风流继诸谢买船径度子陵滩不待琼林沾玉斚谓言归心驰寝门戱彩趋庭及槐夏顾我惭称李耳孙冗散时遭官长骂效颦累月漫笞儿行矣归田老耕稼
题戚仲骡纲图
北风吹雪飞千山雪深山径难往还长林乔木敛秀色层崖叠嶂雕苍顔山腹痴云结寒润山巅去天不盈寸溪湍岩瀑争喧豗兽蹄鸟迹皆逃遁中有驿使输皇纲羣骡任重人束装旌旗不展岚气湿鞍辔稳驭銮声鉠危桥当道不可过怒挥鞭箠驱慵惰栈阁萦纡铁勒寒荆榛暗刺氊衣破骡行迢遰风萧颾倦来谁复鸣鞭梢忽逢大渡凛毛骨深沉时若潜虬蛟作急呼舟渡斯水寻得舟人来数里一舟已去一舟行掉入深潭浪花起舟移岸曲人争先牵骡束货行挥鞭芦深峡束积雪滑十步九止愁其颠骡行隤败人?腹民家借爨黄梁熟人餐骡饲幸平恬其奈门前去程促山前山後开梅花卧溪枯树寒槎牙关情一片青烟下深闭柴门三四家行行渐出平川路回首千山?云雾自知驿舍更一程指点山坳深处住解鞍摘货驿舍寛地炉榾柮烟辛酸羣骡入廐人饱睡明朝一驿可输官绢落并刀悭数尺衡从笔墨开胸臆尽将此景作此图轻描浓抹无凝积古来摩诘传天真此手那知复入神好将一本献天子能信邦家本兆民
菁山观梅歌
菁茅山底梅花村无人惜花与招魂西子犹疑逐范蠡玉儿宁肯负东昏数枝含愁月边吐似隔鲛绡向人语欲欣江南万斛愁一笑嫣然絶媚妩道人买山今几年山高春早花争先开门幻出香世界坐觉孤山落案前东皇万里开强域掌中庵摩妙喜国唤取维摩方丈人问我本来何所得
隆兴改元初余为永嘉监仓时登忠义堂覩顔鲁公像知其裔家是邦今阅一纪沿檄莆中遇军事判官邵即其人也因请观常山平原二像并大历颢会昌嗣二诰为赋长句
明皇不识顔平原我观旧史心慨然天宝末年事大错边将骋兵相盗权忽闻渔阳鼓鼙震二十四郡城无坚霓裳惊破西行蜀妃子仓皇死马前常山平原乃昆弟屹立砥柱摧腥羶土门既失陷河朔天津骂贼须发拳嗣皇灵武实草创独坐鹗立中兴年尚书累月家食粥诸将列屋罗妖妍呜呼千载慕亷蔺曹蜍李志如九泉莆阳幕府东嘉客饱闻裔孙家好贤锦囊重覩忠义像再拜恨不为执鞭轻绡盈幅凛生面髣髴冠剑跻凌烟况藏二诰墨色古吾宗赞皇相业传怜君为米走尘土七十青衫雪满颠乃祖精爽跨箕尾寄书入洛逢飞僊
莫春过吴松垂虹用闻人伯封韵
具区吴松同一水季鹰英灵呼不起波平风静落日明一碧青铜三万里幻成水墨思范寛点缀卧虹排雕栏曜晻枫林带烟雨白鹤飞去何时还老子登临屡春晚胸吞云梦极荒远鞭笞鸾凤恣遨游几日蓬莱又清浅何时脍鲈平波秋湘娥鼓瑟纎指柔却跨玉虹朝汗漫谁能直钓无垂鈎

[book_title]卷二
钦定四库全书
芸庵类藁卷二　　　　　　宋　李洪　撰五言律诗
雪中问梅
雪拥前村路梅花次第芳月边谁索笑溪断忽吹香老眼经年别醒魂异昔狂何时真载酒翠羽伴飞觞
宿龙泉院有外氏陈户曹坟隂德记
外家多积庆絶叹户曹贤隂德神能告潜光世更緜龙泉依古寺马鬛近封阡欲篆苍崖古慙无笔似椽
喜雨呈二兄
北风吹急雨洗尽旱埃氛河伯惊秋水山君借雨云苗心应免揠禾把尚能分及此民无殍忧勤实圣君冻雨排银竹垂檐一万条新凉生枕簟余润到枯焦静听欣倾注尘心快洗浇长河从此足不用借咸潮【久旱河流断絶方议放海潮云】
和赵德孚春日
南国春回早梅残已换年郊原青入眼老境雪侵颠欲和归田赋仍吟止酒篇苦无游宦乐此兴寄林泉
和郑康道春日三首
寄兴沧洲上平芜緑又春忘机时傲睨燕坐默存真铁砚心逾壮金楼铸自新年来孤节物懒惰复谁伦内乐同顔子高楼慕隐居紫苔沿砌合红糁缀条踈谩听平戎操闲寻种树书吾曹清净业所好在三余弱柳低垂户小桃初着花春风无管束贫巷亦矜夸老觉桑榆迫悲伤棠棣华劳生皆有役常苦思无涯
人日
开岁逢人日今朝又复阴昏霾疑是瘴淫雨欲成霖客里年华改愁边疾病侵遣怀诗与酒小醉且长吟
己巳正月十八九间雪复大作不止
早衰常畏雪况复在江干三日不能出数年无此寒卷帘惊滉漾下榻觉蹒跚稚子应怜我孤吟兴未阑
探梅
帝所春先到西湖梅自开横斜窥水监想像下瑶台青女严霜侍嫦娥借月来景阳钟漏晚翠羽勿须催瓯粤千山外清愁只个般澹烟增态度飞霰鬬高寒郑圃乘风驭孤山傍水看少陵诗兴动题品信知难幽姿矜冷淡别占一家春摩诘闻禅女登伽善幻人解愁空索笑能赋更疑神乞与水仙品谁持上玉宸
赦後分祀禹庙有感
禹庙依山麓江涛日到门黎甿半樵牧祝史洁罍樽菲食虽王意斋祠致主恩人谁思帝德空感习之言廨舍乃潘阆巷而俗譌为潘堂其地亦俞氏青士园也作诗记之
寓屋诗人巷携鉏青士园琴书能自足车马絶无喧松顶凌云秀蕉心听雨繁幸无官长骂穉子且譍门
秋日遣兴二首
时序循环速还惊一叶飞草衰山自瘦雨罢水增肥芡嚼鲛人泪荷凋楚客衣鲈鱼不易得张翰正思归倦憎秋暑炽闲喜雨余清个个萤相照娟娟月独明湿蜗粘壁死寒草上堦生吟咏徒愁思呜咽不得平
沈氏小玲珑二首
试蹑登山屐来寻云外峰题诗喜修竹长啸倚孤松恠石疑蹲虎深湫有蛰龙惭无济胜具樽酒且从容十载经行旧松扉静不关岩空觑天巧心远觉身闲古洞无扃鎻飞泉杂佩环何须采芝去此地似商顔
十七夜玩月
宿昔妖蟇磔【昨夕月蚀】仍圆顾兎灵桂华滋白露轮玉碾青冥倦翼翻乌鹊愁肠念鶺鴒独謡成短韵酸楚不堪听
臞庵
独擅东南胜能全山泽臞旧传纒锦襻兼写辋川图心逐江天远胸吞云梦无夫君有丘壑寜复慕陶朱
九日效少陵体
异县黄花节愁边白发生茱茰朝士赐粔籹楚乡情鸿雁何时到霪霖未肯晴今朝一杯酒独酌似渊明
寂寞
寂寞伤吾道寜为梁甫吟霜威凌客鬓雪意动梅心酒尽兵无备愁牢病不禁简编聊寓目未觉岁时侵十一月十九日瑞雪应时百寮入贺仆以病告翌日从驾朝德夀宫马上口占
拂晓开阊阖来朝万玉妃遥知花六出争瑞日重晖入贺鵷鸿缀迎銮锦绣围巩梅春最早香透赭黄衣
挽刘刑部诗二首
宪部为郎久琳宫解组归赐章三品贵眉夀八旬稀橘向前洲种金难故里挥凄凉薤露曲泪湿老莱衣东海于公老当年大里门身为二千石恩及四儿孙富夀悬车日悲伤易箦言佳城今日啓松栢閟高原
宿宝寜寺
畏暑征涂倦僧窻借榻眠聚蚊雷隐隐梦蝶昼翩翩喜断梅黄雨慵参栢树禅潮生富春渚重泛谢公船
夜宿护国寺
积雨长涂淖禅房卧枕书松风醒耳目梅雨上衣裾误着谢公屐寜宜仲举舆前山聊细数何事拥犀渠十六夜待月溪滨风露浩然宵中不寐
昨夜中秋月高唐妬素娥凭谁修玉户未觉减金波练净前溪水银侵左界河浩然风露爽通夕祗长哦
过东里
林迥苍烟古篱踈橘柚黄天高风落木岁晏稻登场无复老盆饮空余邻笛伤征鸿摩晓月铩翮犯严霜
别姚江
古埭潮迎楫苍山翠募耕人烟半渔钓方物杂蛮荆宿雨迷梅坞过云望四明匆匆理归柂未暇脍长鲸
次韵薛士昭琴室
抗志青霞上高情复见今五言冠诗眼三叠翫琴心世业含香地传衣翰墨林朝端方吁俊正始有遗音
丙寅元日
年年元日雨常是一春愁客子诗多感梅花信已休春风吹柳眼海雾暗沙头聊举椒觞酒萱苏岂释忧
元宵雨十六日晴二首
每恨元宵雨收灯遽喜晴喧阗虽倦逐勃窣漫徒行入夜寒无赖随人月有情旅怀忘晤赏拥鼻有诗成衢路人骈叠春来乐未曾初圆新岁月竞赏上元灯秉烛游还懒敲门唤不譍沃愁须底物况有酒如渑
宿盐田驿用黄大声韵
使节经行地南讹夏日长盾威知畏仰暑雨助清凉叱驭登闽峤鸣珂入帝鄊拂尘来者敬妙墨尚淋浪
黄大声见和再用韵
楼船欣集事筹画见优长倦雨休征斾披襟纳晚凉輶轩同谕蜀昼锦暂还鄊何幸贻珠玉流传过乐浪
比至武原省侍叔父二兄因成二诗
竝海风烟古重来岁月侵竹林追胜具棠棣接清隂酒圣连宵醉诗魔镇日吟凤雏欣竞爽家学岂籯金越角倦游客贫婆行脚僧畏寒便白氎寻壑倚乌藤是处记游钓老来无友朋求田兼问舍岂复愧陈登
送武广叔游浙东二首
六载交情笃安贫见子难学穷栒邑鼎篆逼峄山刋歧路伤轻别金兰义肯寒浙东仍岁俭持底劝加餐嬴相去千载规摹笔势难空兴黄绢语谁把翠珉刋并海岁云暮耶溪春更寒知君四方志无璧荐盘餐
含晖亭
宝相山前住山中乐可涯莺啼答春谷犬吠隔山家丽句题云叶幽情醉涧花林香与岩气日夕此亭佳
水口泛舟
染棹摇澂碧推蓬拥翠岚夜涛喧枕席朝雨暗梅柟客里将迎倦田家兴味甘秋风开病翼归梦大江南
过瑞林院
薄暮丹洋宿嵌岩下百层饥鸢鸣独木鼯鼠抱寒藤坏屋惟余佛空廊不见僧古人经世志客寝每宵兴
次韵子永雨中排闷
社燕已成乳吴蚕一再眠哦诗聊度日无客倦谈天夜雨短檠梦春愁锦瑟弦萧然似僧榻香雾散沉烟
次韵仲信雨中见简
蛙黾几争席霪霖苦未乾烟花三月暮风柳万丝寒缸面醅初拨床头易懒看客愁无处着何地覔心安
宿临平寺
客里疲奔走禅关暂?舟颠毛成种种身世信悠悠天路辞鸿鹄江湖狎鸟鸥依然庭下栢立雪伴冥搜
锦溪坦上人出示浩然斋诗
一室才方丈容安亦晏然雨花飞燕几缪篆散沉烟软语欣投芥安心不离禅老夫慙凿齿谈麈对弥天
送家叔通守光山二首
籍甚贤通守吾家叔父尊暂淹纡旧绶久合拥朱轓楚甸重分刺边城已息屯前驱须少伫天子有恩言彼美光山郡风流楚相城寝丘闻汉志潘国尚侯名泥轼疏荣渥枫宸眷老成侧闻颁一札持橐奉承明
次韵子都寄示和大监叔西湖早春
白莲寻浄社紫气觇幽关吏隐无公事鸥盟俯碧湾泉声襍鸟哢云卧爱僧闲更欲支筇去过溪多好山
五言长律
送莫子齐知温州十韵
左省涂归地崭然德望优夕辞清禁月高挂白苹洲丹扆深求旧东嘉庆选侯玉堂曾视草沧海岂乘桴【叶韵】奕叶甘棠在中州雪浪浮讙謡五马贵题赏大龙湫顔谢宜方驾龚黄以上求侧聆宣室召寜效贾胡留贱子尝羁宦名山悔梦游黄柑仁夀酒犹足助觥筹
芥庵自述
不厌城隅僻新成芥子庵负暄真化国空想极毗岚日月须弥顶风云钴鉧潭冬穷数九九玄旨扣三三何假维摩榻偶同弥勒龛氎巾方纵解骊颔或深探处遯心无闷居贫实不贪微尘无尽藏安住我伽蓝
次韵子都兄大暑
[集部,别集类,南宋建炎至德佑,芸庵类藁,卷二]
遶屋扶踈树吾庐粗胜陶去来梁燕语旦夕女蝉号蕙槁兰将败萧鉏艾亦薅侵檐添绿竹映日缱红桃得友人皆面哦诗语未高饮泉荫松栢直欲广风骚
腊雪
寂寞江村客弥漫大雪天愁云纷密羃虚籁极饕颠坐听天窻落时将书幌褰胎禽羞洁白闲客失明鲜势急鹅毛堕寒欺鴈翅翩鼠形方诮璞蜡貌遽摧鞭鲛室绡盈轴阳公玉种田蝶衣匀腻粉蚕茧剥吴绵近柳横飞絮穿榆并坠钱後庭迷玉树清禁覆花砖帝子剪湘水铜仙泣泪铅银床漫辱井粉水媚房川繁丽真难比萦盈似乞怜玉京楼十二金界地三千秦国占乌白辽东献豕豜尺围飘洛浦席大记幽燕忆昨逢残腊呈祥庆有年冷侵东郭履寒逼广文氊喜极埙箎和吟余盐絮聨长城归大阮巨轴属羣贤思跨蓝关马将乘剡曲船恨拘崇让里思逸灞桥边?酒觞慵举烹茶鼎旋煎寻盟淡生活冻笔尚如椽
偶成律句十四韵
白雪人谁和朱弦世所轻薄才慙吐凤豪气欲骑鲸岂有江山助应无风雨惊雕龙寜可学刻鹄叹无成韵险元非絮词新敢效颦何如一盃水难比五言城七步才空敏千言敌必勍固羞鹤膝病莫继凤雏清徒溢牛腰轴谁题鴈塔名清新希庾信巧律漫隂铿鸟过言难补鱼劳尾自頳只忧生白发有志抚青萍伯乐方知骏锺期善听声敢将呕心作试就屑谈评
东嘉倦雨遣兴有怀浙右兄弟二十韵
南国地卑湿兼旬雨不停气昏江练白云蔽石崖青倦听涔涔溜全遮渺渺汀柳低齐户牖竹密亚窻棂坏壁蜗成字衡门犬守扃莓苔侵座榻鸟雀聚寒厅欹卧淮南枕淋漓座右铭向空书咄咄搔首叹星星乳燕穿帘入子规和恨听消忧须酒圣破睡问茶经异俗徒鸡卜乡书赖鹊灵蓴羹怀笠泽鹤唳忆华亭旅梦惊蝴蝶原情念鶺鴒弹冠即台阁通籍在朝廷徼福成虚诞忘机契杳冥蛙喧私鼓吹蚊鬭幻雷霆药裹开空笼山泉汲小缾研蜍临古蠒香篆读黄庭林屋连苍弁松根长茯苓江湖长在眼何日遂扬舲
次子清贫居十韵因以述志
贫病同原宪轻肥诮子华耽书秪糟粕学海淼津涯孤屿亭何远葵丘戌复賖捄穷无髻宝絶粒饵胡麻壮岁徒干禄儿时不称家已谙蕉覆鹿何预鸟衔花世态多谗疾心安免怨嗟幕巢同社燕雉堞接昏鸦当食思颇牧遗忠想尚奢安能效狡狯掷米变丹砂
子永弟寄都下大雪律诗
快雪频占瑞饕风并助豪白银天上阙组练浙江涛拓地龙沙远瞻山羣玉高齐宫延孟叟楚些诵离骚絶塞绵应折深闺蠒独缫半穿东郭履尽落汉臣旄光射埋丰劒銛藏切玉刀月楂迷犯斗嵌洞漫寻嶆禅几巾翻氎书帷册散绦诗盟频败北酒醵屡逋逃客去氊铺坐梅颦萼尚雕圆坛足珪邸夜猎满弓韬阿阁来仪凤沧溟复断鳌三英陪兔苑五骑聚神臯蠖屈深拳局龟肠更郁陶乌饥声嚄嚄狐听响溞溞渔父拥蓑笠园公扶桔橰翩翾振鹭集排拶孔鸾翺内集诗联谢囘风舞逐曹鹄鲜形诮鹜狐白袖垂羔素髪瞻商皓粉袍踵弁髦蓝关无去马剡曲有囘舠佛刹璎鬘坠仙庭鹳鹤号寂寥闲自适澹泊喜相遭目眩花空委头童手独搔观空翻贝叶沦茗侍方袍家窭羮忧絮宾稀釜肯轑投人真拱璧属和秃纎毫梦到湖边寺重寻观里桃东郊宜择胜联骑许追遨
[集部,别集类,南宋建炎至德佑,芸庵类藁]

[book_title]卷三
钦定四库全书
芸庵类藁卷三　　　　　　宋　李洪　撰七言律诗
简崇德葛令
十载交期晚益亲弦歌尤喜政声新倦游偶是临卭客索价慙非少室人旅舍谁惊五浆馈官梅初见一枝春挂帆明日归苕霅从此诗筒莫厌频
残腊喜雪
散乱明玑溅竹窗不闻檐溜响铮摐剪成阆苑瑶英六絶胜连城白璧双独觉璎鬘弥宝所岂无蓑笠钓寒江饥肠雷吼呵吟笔睥睨诗坛未竪降
立春前一日再雪因用韵
重雪催诗夜映窗杉枯竹折恣撑摐交飞梅径妆才半舞对鸾台影自双面壁谁参少陵室羊裘试问富春江丰穰可卜卯年瑞展拓边城筑受降
除日立春雪
献日春回一日先勾芒清晓试花权要看腊雪连春雪独占新年与旧年梅绽香唇才半树柳苏睡眼待三眠东皇次第开桃李谁顾寒松涧雪边
春雪呈通判叔
无奈春来节物催东君更遣玉花开寒轻才湿新池草势密重飘静院梅麦陇润滋丰饼饵秫田膏泽足醪醅疲民尽说丰年瑞独恨千山阻鴈回
雪
朔风动地似奔雷瑞雪飞飞徧九垓玉局尽疑从地涌银台空讶倚天开西经佛国千峯外北过天山万里来夸赋兎园非我事直须兴尽棹船回
六幕同云岁又残忽惊腊雪满羣山谁知曳履涂中去端有披蓑江上还三白吉祥千里内六花飞舞两楹间诗成自怪无奇语欲压刘义思觉悭
仲躬示侍郎丈筩字韵咏雪次韵
溪汀渺渺跃鳬翁织浪雕云讶许同散漫六霙疑剪水连娟万舞趂囘风瞻山遐想崑邱胜宴坐方观色界空绣斧谢庭联内集刑清宁用缿为筩
次韵寺丞叔都城喜雪
东郊初未布阳和湖上祥霙点渌波重璧台遥黄竹作孤山园近落梅多表仪共仰丰年玉赋咏宜陪赓载歌谁忆渔舟向西塞千山径絶独披蓑
雪中偶成呈周明远
巽二初分北帝权忽飘瑞叶表丰年随车逐马难为比入隙开帘絶可怜冻鎻官梅枝嫋娜寒欺塞鴈影联翩袁安门闭惟高卧遥忆溪头访戴船
次韵仲信雪中见简
夜窗初映月如霜凌晓瑶霙势渺茫清室乍欣文解祟浅斟应惬醉为鄕幽兰俪曲三豪集黄竹兴謡八骏骧闻道子猷思泛剡两溪絶境较优长
简章叔缜
海昌一别十三秋僚旧相逢雪满头公负才能犹掌庾我须踈散尚监州樽前强健应须喜身外无名勿用忧昔日长官今绣斧吹嘘应念蒯为缑
题雪峯
象骨峯前古道塲简庵再到愈芬芳地平双?崇宫殿名压三山有雪霜栗棘金圈提祖令奎文宝墨閟宸章海昌曾礼光明相重荐罏中知见香【盐官县有雪峯庵今为夀圣院】
初冬见雪
颇怪寒威一倍添天花回旋落层檐慵赓险韵偏工絮自哂微官独带盐问讯梅梢半封萼争看蝶舞不鈎帘小儿学诵封胡句羔袖烘炉任附炎
涂中书怀
载驰十驿倦骖騑已讶缁尘染素衣历历征人数行店翩翩越鸟恋南飞贪看树向城头緑不觉春从海际归客鬓渐凋孤壮志岂缘微禄恋轻肥
元夕书怀
好在东君管物华倦游归思渺天涯春氷夜市心空壮听镜探官事更賖尚怯余寒破桃萼坐看细雨落檐花家僮应照田蚕□频晒渔蓑理钓车
监试院秋夕无聊得日华寄诗
杰屋青灯夜不眠诵君佳句喜跫然别来已觉三秋远书到难凭一鴈传浓淡西湖真在眼钧枢东阁况蒐贤徒劳屡起江鄕兴归钓槎头缩颈鯿
次韵王龟龄贡院
浩渺春波暖白苹溪头广厦旅楹新佩衿无复歌游阙糟粕空惭老斵轮门外緼袍人立鹄榜闲淡墨笔如神使君道德魁天下膏馥分沾尽澡身
送滕彦道除太府寺簿归吴门需次
论交先友接枢廷末路为寮喜典刑桃李春风同扈跸衡茅夜雪并寒厅蹔从簿领陪卿月行握兰荃应列星临别遥思五湖乐望中林屋已青青
清明遣兴呈郭次张
倦游佳节负清明禁籞芳菲未遍经杨柳堆烟犹冉弱杏花着雨半飘零街头车马来还去客里壶觞醉复醒賸喜祥林洗尘土吴山相对眼偏青
次韵秋日遣兴
西风暑退喜清秋倦客漂流沧海头用舍行藏知有命山林钟鼎岂能谋汗青漫志三余乐养素寜忘一溉收鹏鷃逍遥天壤内何劳八极赋神游
秋晚闲咏
六年门外送苕溪遶舍黄花独杖藜安有鹤觞逢白堕新成螭盏得朱提流匙乍饱丰年玉病齿全踈飣座梨欲问福城南去路江山犹得助难题
用前韵简日华
迟迟欲去恋双溪独乐箪瓢不糁藜岂称昔贤为半刺只堪老宿话全提家贫未办千头橘世习犹堪两颗梨速丐雄篇重行橐三山佳境易为题
次韵元量春游
恰恰鸎簧百啭齐提壶仍劝醉芳蹊麯尘弄日腰肢弱翠黛凝颦眉妩低泉石似寻天竺寺渔舟引入武陵溪少年簇马观游女勒住金衔不放嘶
次王仲信食粥
太白狂歌力士铛未如食粥鲁公清从教过午饥肠转政坐哦诗青眼横奇怪争观出月脇诙谐犹足助言鲭卧听古寺华鲸吼飰颗谁怜太瘦生
腊夕直宿枕上偶成
北风汹汹应嘉平点滴檐间雨未晴病骨可堪寒栗烈老怀仍怯岁峥嵘汤婆漫许登禅榻黄你无因伴短檠【库中火禁】清絶夜阑愁不寐拥衾龟息待窗明
步过仙霞岭
迢逓南询过百城五浆先馈不须惊侵寻老境凋双鬓耿介孤忠有寸诚入眼越山多秀色背人闽水大无情扶筇趼步仙霞岭自笑媻跚勃窣行
次韵德孚咏梅
徙倚名园鎻緑苔亭亭氷艳为谁开乍疑奔月常娥去忽见寻梅僧孺来浅笑故?窥水镜片飞看复落深杯王孙家有雪儿唱莫待霜天晓角催
初陪扈从
紫禁晨曦拂晓开南山秀色郁崔嵬立班驰道苍龙阙逼耳嵩呼遶殿雷清跸一声黄繖动屯云万骑景舆回端门缓辔哦诗罢误入鈎陈豹尾来
次韵马驹父大閲
谭笑诗成马槊横偏师何敢犯长城纵观儒帅临戎幕想像天山破敌营麾帜精明严武备山川弹压扬威声老来壮志浑消尽射虎南山媿北平
和子都兄修佩鱼
恩假银鱼閲四年新元瓜戍尚悠然滞袍自昔多屯蹇英衮当时误轸怜司马青衫佐湓浦参谋朱绂向西川玉堂伴直如相念安敢沉酣不上船
陈伯和和经字韵复以为报
说诗夜对老弥明韦氏传家自一经盛德於今推鼎甲闻孙何事亦飘零囊贫桂玉人逾瘦袖有珠玑耳暂醒桃李春残归未得愁看烟草五门青
南台点集海舰
粤国无诸故垒摧吐吞江海亦雄哉峯峦叠叠青螺髻翠幄重重锦绣堆破浪乘风浮战舰荒烟落日傍龙台倦游已喜瓜期近立马沙边更几回
陪史志道侍郎徧览南园北第之胜即席赋诗
我公胷次妙陶甄幻出壶中小有天地近沧浪占风月目吞笠泽饱云烟玉盃金盌开新第燠馆凉台继昔贤闻说傅岩通帝梦遄归黄阁卧貂蝉
共乐台
鳞差万瓦拱层台暇日登临亦乐哉桃李成蹊春未到江山如画国多才倦游难效登楼赋胜槩常遭俗驾囬好是清宵携客醉云间两两近三台
和人松江
来往吴松二十春五湖烟月旧知津高秋枫落哦佳句斜日江边脍细鳞谁解扁舟载西子独怜茶竈老诗人自慙遮日长安道深愧渔蓑浪漫身
八月十八夜月有怀伯封
秋半青要未降霜溪边独对露华凉风清月白兴不浅斗转参横夜未央每望庾尘频障扇莫逢伊笛据胡床扬晖千里谁同赏心折刀头快理航
秋夜舣舟骆駞桥对月
新秋清夜月当空弭楫駞桥意象雄销恨难求贤士酒扬尘厌共庶人风市声暂息更筹永渔唱频惊客梦中绀碧瑠璃千顷净顽仙常占水晶宫
?药寮先生
先友凋零风义衰绣衣躧履荷深知未乾荐墨俄闻谪欲寄邮书忽报危赋就徒能感知己樽前犹忆细论诗白珪一玷身难赎痛哭须陈吊屈辞
?幼子二首
兼旬?子?成丝老眼眵昏泪绠縻玉雪可怜凋并砌金环无复探邻枝何堪投杖逢曾子谁解推天继退之沧海逝波无返日觉城南去有逢时
苖而不秀实天年亭近千秋瘗祖阡季札於嬴称逹礼乐天学佛尚成篇情锺我辈诚难遣古有东门岂信然恩重讵堪耘爱草拟将苦谛问南泉
次韵子都兄寄伯封论书
絶艺当如郢匠斤家鸡野鹜漫分羣山阴妙法羲传献江左名声薄继欣竞作墨猪无健骨谁知笔髓贵丰筋斯言举似秦谿後三折君须子细分
移竹诗伯封垂和且闻兄弟皆欲作因用元韵奉寄
海甸寻盟肯遽寒叵嗔久未竪樯竿张仪尚有口中舌贡禹未弹头上冠处处句奇有神护行行墨妙似龙盘阿连知有惊人语鹤膝因君举似看
密密修篁入槛寒君来移取出檐竿结根久近幽人屋解箨宜为壮士冠曾共马兰同请客不忧苜蓿但堆盘从今莫羡萧郎画风月良宵仔细看
秋雨叹
西风猎猎暮秋天昏雾淫霖海气连雨脚如麻云泼墨禾头生耳稻漂田庭前槐树惟增叹堦下决明空可怜愁絶寒儒思广厦床床漏屋夜无眠
尚善再用韵访梅
不惮诗催白髪生年年梅绽酷留情寒枝幻出横斜影旧曲犹堪一再行越峤云霾春最早西湖烟水梦尤清他年相望千山阻公在銮坡我退耕
泊石壁值雨
江头骤雨壮滩声汹涌琮琤乱石鸣咫尺烟林展图画二三村落隔阴晴方贪暍暑逡巡退坐觉风霜指顾生试倚篷窗临石壁哦诗心迹得双清
探梅次韵章庭倚
江园试覔去年梅花下遨游得暂陪脉脉早迎南日至垂垂先放北枝开江边墙角添诗兴月落参横唤梦回一见清香心已醉何须更待麴生来
欲探梅西山简元量
寻梅试欲向江津冷蘃商量效小颦洗雨梳风无那瘦巡檐索笑为谁春西湖苦忆微吟老庾岭偏愁折寄人知有清诗似何逊可能嚼蜡对横陈
得家书
伤春渺渺独凝眸黄耳归时暂放愁跪得双鱼开尺素别来一日抵三秋花前块处怜秦赘泽畔行吟类楚囚预约鲤庭归省处清微风送木兰舟
游石门洞
溪壑萦纡碍去舟石门雄峭未曾游云深飞瀑自成雨洞辟双扉最上头紫府丹台疑有路碧岩红树饱经秋追怀顔谢当年兴坐听猿吟和四愁
题外舅坟庵
昔年把酒共看山犹冀相从物外闲零落山邱遽如许膏肓泉石许谁攀形神孰与论三住梦幻全真悟八还拱栢乔松助萧瑟独乘明月弄潺湲
岁除
客里光阴又一年人情真复似怜蚿家贫尚有春名酒才拙安能雪命篇弱柳经霜半凋落修篁沐雨更便姢亲交岁晚无书劄常闭柴扉稳昼眠
十六夜待月海上
月到中秋已壮观更看飞出海边滩光连贝阙鲸鲵骇冷射蓬壶屭贔寒万顷银涛俱皎洁一轮金魄尚团栾当年太白曾观此宁肯呼为白玉盘
题李提刑事实【名芘字积仁】
百雉安危欬唾中三平狂寇不言功鲁连解难高千古回纥投戈见此公欲上史官传逸事要观着令独称忠傥能配食郷人社宗衮宣城伟绩同【宣城郡人以故太守李光扞寇全城列欵于朝立庙】
春晴
佳晴游侣赏穠华免使纶巾雨垫纱苒苒芳塘徧春草溶溶流水蘸桃花闲官尚许亲黄卷学道安能佩紫霞多病无心与春竞窗前静听晚蜂衙
次韵子济兄送行
春草年年愁望匀鴒原鼎足叹离分恶诗恨别江南社驽马慙辞冀北羣细雨催行将食冷片帆归省待风薰赠言况得珠玑句笔陈翩翩妙五云
寿老饷笋
陋巷晨炊乐一箪慕羶逐臭两知难自甘香积伊蒲馔宁叹栏干苜蓿盘禅老竹萌资净供诗人菜把诮园官喜参玉版宗风在何待丛林一击看
隐岩吴体
屋头日日闯云山簿领沉迷肯放闲一行作吏遽如许三径就荒那得还緑阴留与後人憩丛桂时招好客攀邂逅清泉与白石岸巾时得洗衰顔
题云间尉厅吏隐
东南一尉笑卑栖小试崑邱并海涯千里僧包游?荡九霄鹏翼跃天池南昌隐吏真相称西蜀参谋更好诗官舍从来同传舍清规留与後人师
飞霞洞谢公岩呈元量
谢公遗躅閟苍苔乘兴飞霞得得来洞鎻暮云松偃蹇江涵白月影徘徊吾曹趣了痴儿计萝径难留俗驾回安得麻姑能送酒他时藉草共传杯
元日
元日欢情客里稀追陪人事强开眉不知爆竹催年去但恠屠苏到我迟梅蘂欲撩东阁兴宦情终愧北山移未甘直道犹萧索詹尹何辞为拂龟
题罗源尉廨壁
坐来山气结层隂解橐迎凉濯暑襟赖有新诗成独讽惜无嘉客伴孤斟緑荷翻雨倾珠碎翠竹摇风引凤吟习射更思矍相圃丽龟试看仆姑金
别吴兴从游
五亭四水盛游从闲客闲行兴每同暂舍玄真渔隐计却寻康乐旧诗中振衣濯足沧浪水快意迎人舶□风傥有任公投巨犗割鲜共饱淛河东
次韵仲信留别
倦游再闰入都门喜见隆兴诏令新功业讵堪铭日观龙锺空叹倚天津题诗竹阁逢寒食修禊兰亭及暮春我欲扁舟成泛宅五湖烟月伴渔人
钱塘遇沈时仲匆匆索别
三年啄腐共吞腥乍解南冠觐舜廷新贵论交头漫白吾曹相遇眼终青休嗔轻薄纷纷雨还恨分擕落落星岁晚江湖未归客蒯缑弹铗不堪听
九日与客登凤凰山酌涌金泉泛舟西归
西山爽气压城闾携客登高日未晡稚子已谙撑舴艋老夫羞更揷茱萸文章不进空黄你生计无多问木奴贫病偏愁秋欲雨异鄕白尽遂良须
九日咏怀简仁实
登临胜践负幽期山色溪光日益奇那得赐茱来北阙漫从采菊向东篱升虚楚望犹能赋振履商讴只自悲可是闲居爱重九尉仙落笔有新诗
淮上乱後寄子都兄五诗
黄耳东来喜可知鴒原书札慰愁思艰难莫话平时事愁絶长吟别後诗再到空存旧城郭遗黎重覩汉官仪故鄕枌梓凋零甚梦寐芜城秪益悲
忆昨王师北渡江山东豪杰已争降衔枚夜雪俄平蔡斫树明书果死龎志士裹尸须马革旧官祭竈熟羊腔老奸牖下终何幸远愧睢阳庙食双
两淮黔首苦飘零庙算成功再底宁头斫新都摅宿愤脐燃郿坞赫王灵羌人半已投戈拜父老从观扶杖听欲勒燕然继隆碣大书谁纪史编青
残臈仓皇间道奔相逢悲喜语还吞巡檐惨淡梅花月寿酒淋漓柏叶樽御敌孤城存即墨还家聚首似羌村见几在莒思深戒只恐黄金注自昏
多病新年白髪生愧无筹策赞亲征弯弧空作饿?叫逐鬼休嗟走狗烹凤阁鸾台少知已天台鴈荡恣经行可怜未遂求田计空负江湖浪漫名
扈跸玉津园
丽日祥云覆苑墙柳丝驰道麴尘黄山呼万岁迎春仗花覆千官献玉觞騄駬籋云天步远驺虞节射乐声长【御射中的必奏乐云】微臣奉引陪鵷鹭许听箫韶入建章
泛舟之龙坞
苕花如雪忽秋残翠老溪头几曲山心逐浮云朝独出家临清霅暮能还世情大似醉翁醉景物偏偷闲客闲早晚诛茆继三径招呼明月弄潺湲
寒食日从驾聚景园
宫殿千门敞禁闱西湖彩仗小迟徊竞瞻黄屋宁亲乐更喜重离捧寿杯万骑戎装花?散一声清跸日边来天街向晚珠帘卷十里春风待驾回
游华盖山容成洞天
小雨亷纎早醸寒清晨来访道家山寂寥玉座缨香覆点缀碧岩枫叶丹地胜七山星有斗人疑千岁鹤飞还闲繙洞简寻真诀脉望难求髪似环
饯史开府奉祠归四明
千载风云佐命期黑头先冠凤凰池赤明龙汉昇平运河目龟文柱石姿谭笑功成调鼎鼐爕和元化靖华夷拂衣袖手林泉乐咸仰中兴帝者师
衮绣貂蝉侍太清致身将相极儒生三槐正位岩瞻峻两镇交兵节制荣昼锦蚤传留监水召棠重喜蔽龙城愿将闾里新謡咏长和??西峡声
千里全闽按八州曾闻三相衮衣游谁知今代甘盘学寛尽吾皇南顾忧家给乞浆皆得酒年丰卖劒有耕牛诗歌緑竹为公寿父子应须并相周
主眷方隆便乞身共钦勇退解枢钧湖山胜槩神仙宅文武崇勲社稷臣未许赤松陪杖屦却须黄阁再经纶苍生指日为霖雨仄耳宣麻宠数新
和玉泉逹老饷笋
箨龙孤介亦骈阗不比花蔫与柳眠雪里顿超千佛地风来应上四禅天饱参玉版头头是秀出芗林个个圆知我远庖?蕨少倒笼登俎共便娟
和尚善西禅寺冲虚宫诗
学道尤须惜寸阴漫劳飰袋走丛林沩山自昔提宗印闽峤于今絶赏音得髓得皮无着相非心非佛见机深丰干未免成饶舌月在碧潭空指心
飇驭临风杳霭间支筇欵步访星坛羽人莫问昇真事古像空瞻玉佩寒井洌不逢龟曳尾鼎存犹想汞新乾徘徊遐想来仙骥皂荚成阴荔子丹
雨中慈感寺泛舟
渺渺汀舟雨满川楼台烟霭羃愁边春风邀勒梅都谢夜雨淋浪柳尚妍僧鉢偶分蒲塞供佛香时送水沉烟佳时更拟携筇出拾翠人归唤渡船
谒曹娥祠
贞魂纯孝瘗江湄满目江山故国祠海贾时来楫迎汝山君欲下桂为旗九歌合继湘妃些千古尘昏幼妇碑月午潮平波似练萧萧风竹陇猿悲
追和下若大雄寺汪内相陈朝桧诗
斮骨刳心操凛然盘根厚地老逾坚八千椿木应同寿十五尧蓂莫纪年辱井已荒伤故国琼枝无复盗春权六朝陈迹空余此閲世真成叹逝川
送许季韶倅桂林
尺五天边看颉颃参辰出处九星霜未令掌诰吟红药屡喜嘉言贡皂囊怀绂寓居欣会弁监州岁晚客殊方桂林赖有诗书帅好共骖鸾上玉堂

[book_title]卷四
钦定四库全书
芸庵类藁卷四　　　　　　宋　李洪　撰七言律诗
叔赐迎侍以诗饯之且趣其来
折槛云孙擅後声暂栖莲幕不谈兵论诗更欲压竞病痛饮何须分浊清东阁梅残萦旅梦北堂萱茂动归情重来肯放韶光晚叱驭加鞭莫计程
僧惠白莲
逃暑追凉荫碧萝清池咫尺阻经过眼前喜见芬陀利鼻观重参乾闼婆绰约汉宫黄传额依稀洛浦韈凌波远公自结庐山社一笑拈花意若何
拄颊看山暑顿空修眉横嶂障晴空太真姊妺温泉浴窦氏儿郎丹桂风古驿荒凉征骑速里居好事古人同明年更有秋风便淡墨联名冠法宫
寒食怀西湖去岁游从
去年寒食醉西湖山色空蒙暮有无风急落花随步积雨昏垂柳要人扶偶携胜友寻泉石俱有新诗入画图越絶故人应念我明年春好会皇都
和叔赐对榴花
安石榴开夏已深动人绦萼緑成阴色空喻火宜知戒伐性如斤莫浪侵半吐蹙巾传丽曲同寻双叶寓欢心老来体物辜诗兴种种霜颠媿玳簪
送子都兄赴建康粮料三首
三年待次喜瓜期别酒春风劝一巵欲试发硎稽古力稍从连茹中兴时徒劳人耳犹州县可识荆兮复别离深念对床听夜雨情怀作恶不成诗
留都万雉最繁雄人物风流古所同玉树玉笙亡国恨桃根桃叶刼灰空重新观阙青冥外依旧山川王气中好把清吟追太白龙蟠虎踞美江东
霸业衣冠事莫论秦淮潮汐自潺湲新诗必有江山助故国应无乔木存宅施鸡园锺阜远塔藏鸟瓜道林尊登临怀古情何限想对三茅忆弟昆
伯封同游霅上事毕遽索别次韵
同来我复似邹游新咏君应胜杜秋已饫蒸葫汝南馔盍为麄粝浣花留残樽且醉菖蒲酒去棹聊停杜若洲不厌村居能少驻兰香万斛顿销愁
春晚疾後临眺
游丝横路网春晖落絮飘扬未肯归緑满郊园梅子熟昼长庭院燕雏飞登临供赋山分绣扶病经时带减围更向江天买鱼具轻蓑絶胜芰荷衣
次韵陆子望欲假家集
先子词科蚤擅塲中兴首擢紫微郎涌泉制册留纶阁砭世膏肓有皂囊北斗仰之千古事泰山所集一毫芒楹 书拂拭增悲恸追诵龙蛇感卒章
陪朱德应泛舟
乘兴扬舲意未穷俊游真有古人风朱陈亲契当年少李郭仙舟此日同山色远看空翠里笑声高彻水云中贤关求士方虚席得隽行闻冀北空
闻季叔被召小诗为迓
郢人比屋庆循良忽捧丝纶雨露香骑竹方迎使君马赐环已趣舍人装好刋棠杕追嘉颂应有阳春播乐章归侍玉皇香案侧愿将五色补垂裳
简月闍黎
吏隐他年并海漘倦游悔现宰官身谁知西子湖边寺重见东林社里人堆案楞伽三昧胜谈经优鉢一花新老来无复论诗乐政欲相从寂寞滨
送野上人游西山
诗名翰墨独兼全海上从游十许年进退两忘中有德律禅不碍任随缘岫云又作无心出桃坞何劳一笑妍好把经行写新咏他时寄我小山篇
赠妙源
上人辍?卧禅庵万论千经思尽覃未与释迦分半座只应弥勒且同龛兎瓯泼乳清尘虑麈柄挥犀发妙谈我亦乘间聊问道安能遗世学瞿昙
送荐福恩老
二老相从寂寞滨往来藜杖特情亲白头庐阜闲司马杜口毗耶彼上人知见普薰金斗域伽陀语别霅溪濒红梅已露西来意要看全提祖令新
送随公
莲社谈经閲几年住山活计尽随缘衔花百鸟未忘物露地白牛谁着鞭得计深居飡老栢勿疑古涧与寒泉他时要伴芸庵隐竿木逢场不离禅
赠思溪觉悟寺净因师
思溪渺渺泛兰舟檥棹临津得自留莲社不知三伏热竹林独占一庭秋蒲葵喜接高人语茗盌能消旅客愁所恨尘缘驱逐去漫留名姓记曾游
赠法传
栴檀林下老支郎偶泛溪边般若航斋鉢分抟香积饭午窗对卧净名牀云山宴坐千春木【庵名灵椿】尘境难留三宿桑欲结他年莲社友空门气味觉优长
宿天宁示老
又扶残醉渡溪桥饮散南园夜寂寥炬火照山疑犯斗松风动地欲平潮观河自叹尘容老就日那能鬓雪消煨芋拥鑪谈妙道阶梯佛祖直须超
和子召见寄
独泛沧浪一钓舟未偿寻壑与经邱霜清叵怯吴江冷酒贱难从越女留游鹿台荒人既往采香迳远宿须投客游空羡齐云胜辜负韦黄诗酒州
和尚善韵
出郭寻幽兴自长丛林梅子未全黄问禅欲契风幡话宴坐聊参知见香触念未通成系撅安心无法是还鄕却怜石岊送迎处潮落潮生有底忙
再用韵
风罥游丝百尺长蜂房醸蜜露微黄翠榕一半委陈叶紫奈十分留暗香卢橘带酸归老圃侧生未熟去闽郷浮云出岫初无恋静看卷舒何太忙
和仲信留别韵
岁首相逢四序迁风饕雪虐忽凋年少而慕蔺心何壮老矣依刘谁复怜邂逅难陪十日饮分擕却上五湖船雪梅可折还相送目断离云思黯然
送赵德庄右司江东漕二首
帝胄英英秀本支名驹千里衆难睎驰声小选衣冠地振职中台政事机礼乐光华持节宠纶恩献纳赐环归朝廷俊杰如公少凖拟重来伴紫微
宰士雍容望最优便期簪笔侍凝旒暂劳省户弥纶手稍缓关中馈饷忧寓直文谟高内阁褰帷仁政被南州龙蟠虎踞登临胜天险防边得细筹
伯封书中叙去岁七夕之乐因寄
去年此夜对芳樽今日栖栖叹失羣茅屋只余灯伴我酒炉应有月寻君愁将从事青州去风共禅师白足分料想紫梅溪上客也应回首一看云
送仲弥性赴蕲水
中兴岳牧任词人分虎初班楚泽春四纪才名文价重一麾江海玺书新眷深丹扆虚前席祖意黄梅试问津报政宁需外庸讫遄归清禁掌丝纶
午日寓圆果院苦河鱼以诗纪节
老来百事与心违节物殊非少壮时细葛宫中曾被赐杨梅粽里未容窥浪求医国三年艾空吊沉湘五色丝萧寺更同摩诘病玉堂帖子要新诗
送滕彦道赴浙东参议
辍自鵷行第一流笑谭幕府卧青油兰亭陈迹犹堪赋禹穴奇书尚可求丞相开藩多暇日省郎为介借前筹独怜无用沟中断深羡千岩万壑游
陈丞相诞日
凤纪千龄遇圣君扶持宗社不无人欣闻东鲁真儒相本是中兴旧学臣玉燕投怀文冠世天麟呈瑞夀嘉辰中书更倍汾阳考宰枋重归转大钧
壶山和气俪神崧间世锺贤应尹躬小试经纶安鼎鼐更恢韬略靖华戎力陈致主千秋监梦恊遐年八十公不用安期覔瓜枣蓬莱清浅照方瞳
蝉冕金貂侍帝廷格天勲业不谭兵曾闻杨绾无荣利果见周公致太平昼锦归来安緑野宣麻重起系苍生民歌有衮岩瞻切要使舆图复两京
两两台符逼斗魁就盈弥月早春回细斟静治曹参酒重放和羮傅说梅山立时行锡难老鸾停鹄峙喜多才千锺未足为公寿尽挹沧江入寿杯
衮绣于蕃镇九僊香凝森戟霭非烟愿同吉甫颂申伯请继东坡寿乐全铜狄摩娑五百岁蟠桃花实一千年蚤窥东阁观奇士再入陶熔岂偶然
送子南兄参选
我李柯条世有人如兄器业自超伦岂容被褐常怀宝好上烟霄早致身天气未佳欲寒食朝廷有道政青春观光勿作迟迟去桂玉何劳叹楚薪
雨寒
昏昏海气助朝寒风雨萧萧尽日间室似陈蕃尘不扫门如陶令昼常关惟凭茗盌消磨睡更把诗筒断送闲悄悄絶无车马至方知顔巷似深山
至东林谒回仙人像
罨画溪山杳霭中为寻遗事访禅宫回嵓故迹依然在渭水非熊恍似空緑薜侵衣余手泽遗榴辉壁想仙风溪边东老家何处尚有孙礽话乃翁
次韵曾仲躬初入鴈荡
阡陌经行早布春承明天语耳亲闻诗情本自凌康乐墨妙何劳法右军雪後西岑山竞秀潮来孤屿浪中分蘐堂扁榜名仁寿鴈序娱亲羡使君
池水久涸雨後生莲偶作
遶郭荷花泛画船枯池忽见叶田田艰生颇似石间柏罕喻真成陆地莲要看露香明菡萏不辞汲水弄漪涟况逢小雨临清晓已见琼珠碎又圆
次韵林子长岩桂
凉入千岩趣更幽广寒月府恍神游断崖流水韵清古冷雨凄风声凛秋要补离骚衙宋玉岂期仙袂挹浮邱却思胜集湖边寺搴取芳枝镇日留
赋丞厅连理木
老槐钜竹俨墙阴斯立诗情冠古今连理并柯真创见澡身浴德信同心蝉吟永夜传清韵鹤唳中宵和好音不日除书下丹禁瑞图频展锦窠深
赤目
元晏先生病久妨经旬未省下禅床瞿昙善说空华喻张湛新传损读方对客不须分眼白爱官宁复羡腰黄会逢妙解金箆术渐恐封疆限醉鄕
再赋简李尉
满院秋英独傲霜恨无醇酒变春江门前催取麻姑榼席上惊倾道士缸学蹈丘轲难合俗诗如曹郐不成邦埋藏自比丰城劒射斗难占紫气双
子都兄寄子济兄诗借韵奉寄
缄题千里候寒暄怅恨郊荆独我班目断樯乌五两远书凭河鲤一双还金陵风月供吟啸锺阜烟萝想纵攀尽把锦囊新咏句小胥抄寄勿令悭
子都録示近作成白体一首奉寄
别日江梅半透春梨花开後独愁人欲将芳草萋萋恨寄向沧江六六鳞两处吟当看雪夜数篇抄值落花晨未输谢客池塘梦千里赓酬句要新
寄沈时仲
故人为别又经年几度临风思黯然赤县暂陪珠履客青衫空负小山篇壮时之武无能用老矣扬雄只守玄何日西湖追旧约淡烟踈雨泛湖船
论交肺腑独深知手札勤渠慰我思郭泰垫巾频念旧休文减带最能诗常怀胜集无三友坐想高谈彼一时明月扁舟过苕霅苹汀重理钓鱼丝
次韵子咏弟见寄
春残逆旅赋归欤桂玉囊空欲趂虚懒效梁鸿五噫曲未逢黄石一编书刺漫屡簉门行马志拙宁堪鼎拄车数亩荒田临霅水好披龙具去携锄
次韵陆元量见寄
醉别壶中太乙天寥寥云海已经年倦游复索长安米壮志宁求负郭田一岁九迁看布武千岩万壑莫留连同时僚旧重相遇幸有蓬瀛列二僊
奉寄子济兄
一纸平安附驿筒打门三印啓斜封谗言勿辩萋兮菲旧隐犹存菊与松岂有文章传李汉当今人物少南容扁舟远践龙池约共听潺湲遶碧峯
次韵子都兄见寄
栖栖异县叹飘蓬暂释牢愁颂酒功失马忽悲居塞上卧龙有待起隆中匪躬直道宁忧辱巧舌如簧固易穷况有知音居鼎铉岂随笠泽着书丛
五色徒夸补衮工百年痴作蠧书虫尘缨黧貌慙衰相窽木号风逼岁穷酌酒漫为蛇画足覆蕉今悟鹿成空江村且索梅花笑独有幽人影伴红
冬至前
隐居慵出入嫌癖乐静安闲秖自怜窗眼白驹催短晷案头黄卷遣长年南枝春信应先透北陆寒凝势更坚地下一阳何日复千林枯木已欣然
至後二日至东禅
至後阳和已发生野梅官柳动诗情偶为寻壑经邱计故作穿云渡水行近郭好山皆可隐隔林踈磬有余清他时粗免微官缚归去深谋谷口耕
医僧慧昌小轩
小池緑净数游鱼高柳蝉嘶暑气虚露脸清真双菡萏风标闲雅一舂锄囊中时晒君臣药肘後新抄和扁书只此便为安稳处何须林下与山居
余寓王园适当春残尚有小桃临水追想昔时繁丽无复存者借仲信桃花韵
兎葵摇曳雨蒙蒙尚有夭桃出旧丛轻薄不禁三月浪飘零常恨五更风燕泥乱啄粘香蕊渔艇犹疑趂落红惆怅眼前兴废事灵云今已悟真空
送客乘骡足跛口占示同行
欲趂江头送客风蹇骡难强逐骄骢漫夸历块过燕市自笑乘船似越侬从此上车慙着作肯令折臂老新丰钓车鱼具平生乐得失真宜付塞翁
子清弟冒暑见过
瓢饮今希陋巷顔忽闻佳客欵柴关风生荷芰青苹末诗寄烟波叠翠间伏枥常怀千里志在原相望几人闲新篘红友明朝熟肯放扁舟取次还
刘子履见怀小桥竹篱屡入梦寐因寄
寂寞荒郊野水滨竹篱茅舍旧比邻谁知綉斧文章伯尚念渔蓑潦倒人采菊佩萸思共赏落霞孤鹜兴尤新关中小试鄼侯绩却掌丝纶侍帝宸
九日奉怀子济兄
霜天寥落鴈行孤九日还能行乐无料想山风吹醉?也应溪女解携壶赏心乐事今难偶弟劝兄酬叹莫俱篱下黄花应笑我独哦短韵看茱萸
寄子都兄兼呈上饶使君赵有翼
十驿征涂雪塞川玉溪乍到意醒然家声盍继舍人様台治遥分刺史天感慨壮游词绚锦笑谈登最地流钱邦侯傥记论交旧应有新诗寄日边
橘
皇树擅芳传楚颂厥包锡贡纪荆扬踰淮易质从为枳书尾重题未降霜四老何须隐商岭千奴谁为种龙阳遥怜陆绩怀嘉实归奉慈顔满袖香
次韵子都兄鲍庵芍药
春归莺老禁无音天为红芳着意深姝色自应倾一国多情向惜费千金如迎如舞缘风拆不淡不深愁雨侵宜与花王为辅佐欲传彩笔继高吟
国香沦落在天涯常畏人知使护遮雅韵曾翻西掖砌佳名宜亚子亭花野僧好事勤栽植北客思鄕倍叹嗟安得花前还醉倒可怜不属五侯家
中春二十七日车驾躬请太上皇帝出郊获观盛事次大监叔韵
禁籞芳菲岁又新两宫行乐及良辰双瞻黄繖天回笑并御花騘雨洒尘汉殿捧巵称万寿葛天张乐和千人欢声试采康衢咏帝力熙熙物自春
拟和御制郊祀诗
郊禋飨帝就圜丘诚格苍穹灵既留夜陟紫坛飈驭下天临黄道矞云浮槐林双阙恩方涣禾黍三登岁有秋幸覩赓歌千载遇慙无银笔赞洪猷
又
圣代弥文考九丘寅威郊见故迟留黄琮苍玉神娭燕月璧星珠瑞应浮礼洽汉山呼万岁事殊唐监献千秋侍臣谁荐扬雄赋岂使甘泉播令猷
六龙驻跸温州先公軄列西掖扈从至此手泽具载一时之事三十三年嗣子洪守官於此因成感事诗
从龙浴日仰光辉万里鲸涛扈六飞晋国曾闻四蛇宇周家亲覩一戎衣东廵王气随天仗西狩麟经在紫微江海孤臣孝忠志大恩未报重歔欷
雨中过幽居寺
柳眼青葱桃萼红东皇试手放春功峰峦矗矗孤云耸涧壑??细水通出谷抗尘身已去登高能赋思无穷驱车更过幽居寺暂听猿吟杳霭中
次韵施少路春日
拂面和风喜及辰宫幡未赐岸乌巾氷消水泺箫韶韵雪过湖漘?若春诗律自怜心尚在宦情难与世趋新从兹排比寻芳计况是湖山旧主人【少路旧尉钱塘】
万寿观重萼梅
天街倦踏软红尘喜见宫梅漏泄春千叶剪琼多态度九英照日倍精神香清暗馥维摩榻韵胜全疑姑射人好是孤山临水看广平能与赋清新
会稽偶作二首
去年行遍浙东山越絶重来岂偶然秦望云深萦客恨镜湖月白结诗缘鹧鸪处处啼篁竹舴艋家家泛钓船行役自应多感慨故山如许好风烟
西陵渡口望吴山独策羸骖兴惘然竹树幽深皆可老江山信美秪随缘知章得请千秋观太白狂歌一酒船更拟迟留探禹穴梅梁风雨暗云烟
垂虹亭
十年沧海惯骑?秋入垂虹豁眼明云气蓬莱底难到洞天林屋没多程渔歌三唱客愁破鴈字一行秋影横他日若能追鲁望钓车鱼具送余生
赠李守
宗衮英名压搢绅传家济美不无人采诗于蒍承亲擢乐职中和着牧民凤入颍川宜卜相梅开东阁趂班春九重侧席求奇士尺一行颁觐紫宸
朱叔赐来自都城云梅已放因思每岁饮赏之乐
曾酌孤山园里梅至今魂梦忆花开纎腰冷逼江烟瘦素脸全疑晓雪催南国相逢心恅愺西湖遥想月徘徊惜无妙语酬佳丽赖有诗仙凤阙来
尚善喜雨用元夕韵
软红尘土没东华未若为农乐叵涯耕陇一犁欣已足生春六夜喜非賖顿回茧馆柔桑緑渐落峒山细麦花惟觉空阶听更爽斋居无睡转河车
喜雨用知宗韵呈陈丞相
旱意初忧病圃场霈然甘泽起羸尫穹苍既格由孚信德教从来本抑强再熟言观竞藨蓘千仓行见咏丰穰帝虚左揆思良弼霖雨重期泽万方
至日宿蓝田驿感旧
至日天涯感慨同曾陪鸳鹭大明宫催班别殿春雷绕驻辇蓬莱晓日红耸听鸣鞘驰魏阙欢传放仗醉新丰谁知独木荒村里扇影炉烟入梦中
奉简潘师原澄江使君
话别都门岁再除归田犹复带经锄春朝结佩同迎驾夜雪寒窗并直庐东阁何堪薛宣吏长安久絶子公书故人江上新开府一笑樽前气少舒
和王侍郎中春即事
溪头飞絮白氊铺五马班春计不踈泛宅浮家行乐胜浪花云叶赋诗余竞传画戟凝香什莫望高轩织翠裾碧落承明分厌直水晶宫阙更谁如
清明自释
异乡节物又清明懒复追游年少行愁惨松楸十年泪雨昏花絮数声鸎高红远緑俱无那客恨春风两不平强课新诗作寒食不堪重忆故园饧
望孤屿
缥缈风烟岛屿孤朱楼丹阁欲凌虚浩然逸兴成陈迹康乐清吟足起予鳌顶蓬莱无鴈塔龙宫蠖濩拥宸居平生李杜空遐想我欲投竿学钓鱼
漫成
能安寂寞兴何长自觉无机称坐忘一漑成功心尚在五禽为戱学无方病来乍怯衣裳裌秋至新尝橘柚香欲识道人真静处南华一卷是医王
[集部,别集类,南宋建炎至德佑,芸庵类藁]

[book_title]卷五
钦定四库全书
芸庵类藁卷五　　　　　　宋　李洪　撰五言絶句
过分水岭
江南山尽处两山如石门溪流湍激雪残日雨犹存
回文
病卧愁花落春深怨夜长镜明羞短髪窻净惜残香
六言絶句
题慈感寺极目轩
红芰敷腴献笑青山偃蹇横陈身在水晶宫里须信羲皇上人
寺枕苕溪一曲僧依城郭千家客至未尝芡觜我来恰及荷花
尘眼登临清旷水心楼阁峥嵘欲见普门大士菰蒲影里钟声
范至能游灵石録示诗仙留题云
南坞数回泉石西风几叠烟云登携孰与为侣顔禹李甲萧筠
鼎峙傲睨絶景挥毫想见凌云落落真筌玉子步虚宁作吴筠
胜槩风生步武山灵景从归云尘世欲寻飈驭藤阴万个苍筠
雨後泉淙水乐诗成目送孤云寄兴西湖南北忘年丘壑松筠
戱题
世事悠悠岂尽人生汲汲多端陶令欲歌归去贡公何事弹冠
多病闭门懒出避喧终日高眠惟可以君命竹安能以兄事钱
七言絶句
登潇洒亭
文正风流尚典刑桐江画戟见诗人丹青难写真潇洒圆峤方壶此逼真
残春偶作
溪边且种刺史柳园里未栽怀县花若有故人来问字浮图西畔緑阴斜
闲里光阴趣渐长下帘深护一鑪香游心华藏衆香国絶胜争名翰墨场
周尧夫示秋怀诗然公方为贵恙所挠因以箴之
伐性蛾眉贾祸长何如鈆鼎养中央应怜剌剌出门语苦怨寥寥秋夕凉
宿汤泉驿
炎方到处水如汤地脉深疑有臭黄犹胜骊山汚艳质渔阳簇马鉴兴亡
题谪仙回舟卧披锦袍图
太白狂歌一酒船锦袍夜醉楚江边此时应向剡中宿逼耳清猿月满川
和人松江
尘缨快濯四桥水曳履却上三高堂欲按新图买渔具短蓑篛笠混行藏
去年春尽西湖上把酒看山听涧泉今日松江烟浪里平分诗思入渔船
以雪梨遗韩子文
婺女新梨玉雪如姑山绰约想肌肤使君应唤纎纎手飣座风流近酒壶
老人亭
梦中已识雪髯翁线去丝来信不通觌面相呈了无得岩前万窍自号风
即事
宝策欢传万岁声涂山执玉萃华缨独怜太史周南滞不预尧阶贺太平
苒苒残年白髪新可怜蹭蹬老修鳞坐观沟渎寻常困未使扬鬐化若神
涂中杂兴
畏日炎炎火伞张扁舟挂席泛沧浪飞流溅沬倾三峡过嶮方知有底忙
草间蟋蟀动秋吟偏感羇栖旅念深功业岂关双?事年来白处已通心
很石惊涛枕席喧长江蛟鰐屡垂涎早知行路难如此何似修涂稳着鞭
荔子如丹橄榄青红蕉叶落古榕清温汤浴罢晚风快老酒倾盆醉月明
山颠恠石如蹲兽波底危矶似化羊却忆监湖明月里緑荷红芰暑风凉
钓台
故人泽畔被羊裘高挹中天会冕旒不使客星侵帝座谩夸拜衮与封侯
古木阴森蔽钓台苍崖石壁倚天开当年童稚曾游处十八年间复此来
偶书
世事悠悠莫问天一觞且醉酒中贤阶前落叶无人扫满院芭蕉听雨眠
骑骡【留城镇无马羌骡相送】
留城北去去分骡冷笑亲朋驷马多赖得劲蹄无可碍一鞭安稳过沙河
过张司空庙
昔人博物岂虚传自斸龙泉古狱边今代司空应见惯斗间何用气冲天
窾木诗
木饕风耐岁寒轮囷入用固知难不才果得全樗散且伴幽人涧谷盘
道中闻啼鸟
翠阴丛竹转山腰忽听一声婆饼焦想见故园春社近杏花消息雨连朝
富沙城外李花盛开
万石滩头数十家溪流衮衮麦畦斜三分春色今余几开尽桃花见李花
题安头陀石室
头陀灵迹閟岩隈寻胜何人肯暂来野鸟衔花无覔处緑苔封迳看空回
和郑康道探梅十絶句
国艳氷姿非世粧忍教腊雪苦韬藏昔年曾醉万松岭尚友诗人苏与黄
学诗少日赋梅花诗老忘言借齿牙媟语淫言漫元白单传衣鉢勿矜夸
雪後苍茫立水滨香肤不粟自生温南枝锺美知春早未使蛮烟蜑雨昏
独秀娟然寄一枝江南岁岁腊前开缀椒未见封条雪应误揷花晴昊来
夜寒池面结氷花谁识吴姬张丽华待到黄昏斜月吐暗香踈影属林家
石肠底事鬬清新赋就摛华万象春谁知袖手苦吟客中有筑岩和鼎人
多病年来?作诗燃萁何敢衒才奇探梅技痒撩幽梦只有清香是已知
万木凋枯一笑春未应兰芷伴骚人东风桃李皆奴仆我辈论文未厌频
瑟瑟清波溪涧寒属聨诗笔不当悭请君更舣菁山棹万斛愁侵山复山
吟到梅开醉不休十诗刻烛写蝇头须知老匠能雕句月仄金盆独倚楼
纪行杂诗
鸬鷀源畔数人家匼匝青罗布障遮胥口山前沽酒市钓相逐买鱼虾
水宿荒村夕照间奔流怪石鬬潺潺白醪似蜜聊供醉过尽严陵大浪滩
蒲颿风驶送行舟篷底哦诗相棹讴三老相呼兴不浅溪回山拥近严州
支流二水绕山城潇洒桐庐旧得名好在鸟笼山霭里眼生诗句易诗成
高桅一一上滩船流汗頳肩尽日牵笑忆太湖波上宿云涛无际欲粘天
石鏬飞泉鸣佩玉滩头怒石响惊雷故人相见应相笑爱底微官触暑来
仁实分柑仲躬饷碧泉各赋一絶
一别温江九换年赏柑篱落缀青圆罗浮贡篚无因遇林下先尝愧谪仙
寂寞东篱嗅落英渊明止酒任天真江州无复王宏惠一斛葡萄赖故人
清明鑚火烹茶
客舍垂杨依旧青自鑚新火应清明故山紫笋谁能摘倒箧云龙手自烹
鷄菜岭
烟雨蒙蒙不湿衣春风欺客逞寒威篮舆无着新愁处小酌村醪款竹扉
龙井
无热龙宫此道塲人天瞻礼玉毫光玺书重叠两朝赐更助吾皇节雨阳
题崇福院壁
十邑驱驰阅四旬尽空囹圄报吾君僧窻渐觉猿吟远城市嚣尘自此分
秋祀上丁斋宿中夜雨凉因思去岁气候颇同书壁
秋云黯黯结层阴頖水人稀夜漏沉独有芭蕉如道侣二年相伴宿斋心
书寓舍壁
且卧元龙百尺楼难忘江海一扁舟西山爽气助诗兴忽有碧云生暮愁
沉阴未解雨蒙蒙倚槛看山怯晓风睡起卖花声过尽不知春色在壶中
黄碧
轩台铸鼎已飞昇留与仙祠万古名羽驾霓旌鎻深翠无因暂听步虚声
红蕉
旧馆彤云谁解赋朱光緑润感遗芳词人自古伤流落安得移根贡玉堂
清晖亭
溪山佳处称题诗终日篮舆绕翠微夹路苍官管迎送客情那得澹忘归
龙爪瑞花
嶔石壁倚长松古?今观龙爪红何事偏私闲草木状元家住岭西东
喝石岩
信脚来游喝石岩老来到处少同参出家本是丈夫事岁晚终期卜一庵
宿鲈风亭
暂解尘缨鎻与缰鲈风秋色似鲈乡从今第四桥南去蟹簖渔矶属漫郎
题朝阳亭
新亭危冠别峯西万壑千岩势总低要使登临高着眼梧桐应有凤凤栖
偶作
不种松陵二顷田却来江浦按戈船乘风破浪非吾事暂借僧窻永日眠
十日王程未许归登山临水此心违夜阑佛屋龛灯暗时有飞萤点客衣
小雨纎纎未肯晴归程犹趁欲宵征潮来江浦緑如染云抹山腰练许横
送许季韶倅桂林
二年鞭弭侍君轩立?从来愧不言乞得闲官九仙隐身谋优稳荷明恩
高枕秋风病骨轻随銮无复起侵星铜瓶漱井销尘虑舌本犹堪读道经
除墨犹新湿诏黄题舆不称愧龙光且观百粤蛟鳄徙勿羡九霄鸾鹄翔
文登犹记旧青氊敢恨瓜期尚六年办取扁舟五湖上吴松鱼蟹不论钱【宣和末先公尝倅登】
倦雨
留滞都城日欲归江昏雨脚又霏微秪愁陇上麦蛾化岂要枝间梅子肥
听雨轩四首
春到池塘草自青飞花时度破窻棂恨无好句追顔谢赖有鸣蛙鼓吹听
脱帽风檐迎晚吹催诗急雨唤轻雷秪应荷气薰人醉不用轮囷象鼻杯
听风听雨江湖上一叶轻舟檥钓沙暂却鹜行容退食秋声先已到枯葭
天寒病鸭守氷池折苇枯荷霰雪飞不觉哦诗成独立南枝的皪露春机
南塔
别峯相见路非遥指点钱塘一线潮安得南山退之句赋成直使意飘飘
和子永韵
林樾交阴閙雨鸠滞留已敝黑貂裘却思把钓江湖上万仭苍崖揷碧流
和寺丞叔赐对亲奉玉音叙及家世韵
心存魏阙江湖远归觐重瞳日月明遥忆五伦思一见岂询宣室鬼神情
乌台凤沼承亲擢尚有孤忠简圣明大雅一门时鲜俪急难尤切在原情
坦庵僧名崇彼
万象森罗具一尘小庵花木四时春客来相对默无语亲见毘耶彼上人
国一禅师塔
蓬径安禅五百年六时钟呗震诸天我来不问安心法露柱风林说炽然
和人
杨柳踈踈已报秋月华如水浸阶头惜无画手王摩诘貌取中宵一段愁
池面粼粼已送凉小窻危坐听风篁不应尚厌秋来热已减炎天五刻长
庭前槐树緑阴阴静听玄蝉尽日吟枕簟虚凉清梦境了无俗物动禅心
夕阳返照树头明天外虹收放晚晴洗尽尘埃初雨过一蝉飞入緑槐鸣
题潘岳掷果图
锦绣文才貌甚都冶容乱掷果盈车披图宜鉴登徒子折齿犹胜谢幼舆
双桱
古杉翠桱几千章势压穹岩九暑凉匠石它年选隆栋万牛回首立明堂
朝拜罗源天庆即洞宫福地也
徐仙何代此飞昇洞府空留福地名我到朝真效三祝步虚声杳俗缘轻
普照庵小憩
昔日牧童聚沙戱若个阿师来卓庵千圣路头都把断不须辛苦误同参
饮桂香茶简翁及甫
午睡初醒缓注汤一瓯清露沃诗肠疑君昔日探蟾窟犹带天边桂子香
游武夷二絶
平湖高柳緑千堆莫为寻芳取次回欲访同参德云老别峯霁色夕阳开
野水溶溶易满堤十分强半麦成畦我来宴坐久无语日暮春深鸎乱啼
池中双鸭甚驯笼赠古灵陈仲
双鳬荡漾小池幽荷叶田田两见秋却恨主人官满去荒陂野水狎轻鸥
饭余临槛数龟鱼蛙黾跳浪亦任渠笼寄双鳬古灵去不因羽客换鹅书
智仲可化盗图
有德由来必有隣得齐潜德感人深不劳渠听甘棠讼解使偷儿自革心
同子永和贝元复春日韵
平生身计拙如鸠更向周南怨滞留无奈春风欺客病蕙兰狼籍伴牢愁
偶访东瓯谢守家池塘春草柳阴斜遥思上下登山屐不为溪头桃李花
村村春到野花开蛮榼红醪尽醉回客子哦诗惊节物林端杜宇不须催
杏雨桃鬟一饷红楞伽三昧旧家风江南江北松楸远泪眼昏花瘴雾中
题罗源驿用马驹甫韵
今年小稔徧山村白叟黄童笑倚门老瓦为樽赛田祖石田多稼庆曾孙
日斜投宿古禅扉老宿过同东院西到处葛藤无用处试寻梅萼亚疎篱
过婺港
已辞悍石严滩险稍快平波婺港行夜宿喜逢渔酒市南风拂面月胧明
劒池
削成峭壁碧孱顔石罅高临毛髪寒我有胷中一寸铁湛然如水絶波澜
谒皇甫清虚
五湖四海仰仪形道貌天真孰可名偶泛僊舟来泽国回先生後见先生
含晖亭
渺渺曦车阳谷升东封日观未容登山僧更约中宵看列炬煌煌现圣灯
喜雨
京尘眯目厌黄埃萧飒风棂听雨来心似芭蕉半憔悴喜闻蛰户一声雷
题鴈荡图寄二兄
谁知归鴈亭中客鼓翼来游鴈荡山更寄鴈图凭鴈足秋风孤鴈苦思还
夜坐
驱蚊无术但?肤灯火无因暂映书半夜西风吹急雨芭蕉声响竹萧踈
梅
寂寞吹香野水滨霜蜚月坠倍精神横陈故作临窻影妙韵谁云画逼真
夜泊第四桥
月淡波寒夜向分断行孤鴈不堪闻扁舟第四桥南泊无限清愁寄梦云
再至义泉院苏才翁题曰凤翅泉
不令辛苦登螺岭再挹泓渟嗽凤泉客?自怜尘土满岭松崖竹饱风烟
丹桂尽开因思去岁从驾宴赏之盛
清跸当年从紫皇绦霄丹桂进霞觞梦回犹记钧天奏一簇红云绕赭黄
次子都兄借杨凝式帖韵
空传狸骨与鹅羣惟有关西笔可珍鑱刻所存犹劲健欧虞信是捧心人
前朝惟有杨虚白心画心声独擅功身絷南冠怀洛寺恨无北客话高嵩
杨李书名五季间江南劲笔俭而寒临摹更陋唐人笔不脱兰亭旧界阑
和林尚善读子云传梦得诗韵
尚白宁堪衆楚咻井湄缾碎愈增愁後人归罪美新作莫污萧郎文选楼
君子惟宜以懿文後生轻进附佥人竹枝空有蛮歌怨争似当年略转钧
用东坡回文韵
春晚落花余碧草日长舞蝶妬红蔫新荷卷翠簪池面弱柳垂丝织暝烟
诗余
木兰花幔【秋意】
占西风早处一番雨一番秋记故国斜阳去年今日落叶林幽悲歌几回激烈寄踈狂酒令与诗筹遗恨清商易改多情紫燕难留　嗟休触绪茧丝抽旧事续何由奈予怀渺渺羇愁郁郁归梦悠悠生平不如老杜便如它飘泊也风流寄语庭柯径菊甚时得棹孤舟
满庭芳【木犀】
香满千岩芳传丛桂小山曾咏幽菲仙姿冷淡不奈此香奇翠葆层层障日深爱惜早被风吹秋英嫰夜来露浥月底半离披　谁知清品贵带装金粟韵透文犀与降真为侣罗袖相宜宝鸭休薰百濯清芬在常惹人衣姮娥约广寒宫殿留折最高枝
满江红【和盐田驿驹父留题】
梅雨成霖倦永昼暑行岩曲爱云梢翠樾枕谿篷屋轻木凌波冲卷雪飞泉犇壑鸣哀玉羡渔翁终岁老烟波披蓑緑　嗟客宦荒松菊颓壮志青编竹更长年谙尽是非荣辱钟鼎无心时节异山林有味箪瓢足感故人於此赋归欤思之熟
南乡子【盐田渡】
挂席泛安流细雨斜风到渡头万叠云鬟真似画云州自古诗人几个游　旌斾去悠悠别驾无功愧食浮却忆五湖烟浪里扁舟第四槁南云水秋
鹧鸪天【送客至汤泉】
十月南闽未有霜蕉林蔗圃郁相望压枝橄榄浑如画透甲香橙半弄黄　斟渌醑泛沧浪白沙翠竹近温汤分明水墨山阴道只欠氷谿雪月光
西江月【送客石岊亭】
渺渺长汀远壑萧萧雨叶风枝几回临水送将归客里暗添憔悴　门枕数峯滴翠舟横万叠涟漪緑秧深处鹭于飞愈觉田园有味
菩萨蛮
寒山横抹修眉緑楼前溪瀑锵鸣玉车马各西东行人如转蓬　栏干成独倚海濶天无际云淡隔壶山鸿飞杳霭间
浣纱溪【梅菁山遇雪】
夭矫翔鸾溪上峯飘萧雪霰打船篷天花凌乱水晶宫飞透纸窻斜取势吹回溪面舞因风身游水墨画图
中
前调【山中清明後一日大雪】
碧涧苍崖玉四围东君剪水散明玑半开桃杏不胜威疑是羣仙游阆苑歌云舞蝶鬭高飞珠幢玉节送人
归
前调【暮春】
扫地烧香絶点尘缘堦緑草又残春略无闲事挠天真时落燕泥沾几席乱粘飞絮上衣巾西湖回柂少年
人

[book_title]卷六
钦定四库全书
芸庵类稿卷六
宋　李洪　撰
启
除左帑谢庙堂启
丞相府之扫门敢希孟晋中都官之庀职忽冒超除埏埴恩深饕踰顔厚窃以为官择人者朝廷之治惟器是适者宰相之方英隽无怨于下僚骥騄并骧于夷路矧圣主握图而总揽宗工独化于陶钧外之则万国承流内之则百司庶府用人不间于亲故韪佑甫之陈谟得贤能立于邦家致成周之极治抡材无滞吁俊在朝若时左帑货布之权实专有司出纳之吝法严令具靡资心计之能为疾用舒务广钱流之效虽曰具员之冗实阶要路之津斥琼林大盈之储既革奉天之横赋继建隆内藏之积将赎燕蓟之遗民粤若司存宜知国体如某幼颛学古壮偶绩文疲精刻楮之劳无用屠龙之艺陆机入洛志袭先人之清芬扬雄草玄晚悔童子之少作徒劳俗状蹭蹬穷波沉舟坐阅于千帆涸辙方须于斗水尚轸门墙之旧物俯怜羁靮之故家诵介推之卒章敢意封于緜上效叔敖之抵掌乃独荐于王前湔袚陈人躐陪多士孤忠未泯慨精爽于卫公报德何时傚老人于辅氏亶谓曲成之造悉归大播之公某官道运寰中功侔繋表集大成于宣圣全浩气于孟轲咸一德以享天心克懋阿衡之美兼三王而施四事用彰姬旦之勤致此琐材亦叨器使某敢不益修家训期称已知饰儒雅非俗吏之能商功利岂小人之事姑安顔巷终入修门十年筦库之奉公斯会计当而已奕世诗礼之素习岂玉帛云乎哉誓竭至愚仰酬大赐
左帑到任谢宰执启
结绶王畿玷中都之帑藏及瓜葵戍荷元辅之陶熔揆日效官披云旅见兹极平生之荣遇悉繄大播之曲成辄贽骩词仰干崇听窃以王者总四海之富賨琛币充牣于攸司大臣宅百揆之尊椳臬扂楔作成于器使宜蒐心计俾掌利权仰乾纬之躔上符天库儗白藏之富控引世资摄承其间出纳惟吝如某者幼承先训壮颓家声既乏万选之声徒纡半通之绶家惭金穴论着钱神蹭蹬星霜艰危道路富寜润屋每嗟彭泽三径之荒业贵多文有类临卭四壁之立甲辰自诮庚癸长号弹蒯缑而食无鱼梦覆蕉而焉得鹿叹安仁之数免羞梁竦之徒劳禄不洎亲固己再仕而心再化学非为己方将三沐而坐三薰俾校贯朽之缗曷致钱流之效幸依宏覆庶逭旷瘝某官一代耆英四朝长德佩安危之寄维石岩岩谐该辅之联台符两两社稷泰安于九鼎声名震憺于四夷位隆而身愈恭靡忘吐握功高而口不伐即正钧衡顾此鑛顽亶逢幸会免呼涸鲋之辙获扫行马之门粒粟一枝方遂鹪鹩之适双鳬乘鴈得依渤澥之游
贺直院舍人启
晨趋中帐暮直北扉紬金匮石室之书望隆太史连翰林华盖之直眷厚词臣文字之祥衣冠鲜俪某官学探道秘识照几先四十岁而不动心时推孟子五百年而必名世亲见扬雄徧仪清切之司接武功名之会问中朝之李揆安肯来耶对宣室之贾生今不及也上心乃睠要职仍兼播黄麻之六经契楞伽之三昧相门有相而将门有将岂惟世济于八元伯氏吹埙而仲氏吹箎实掌王言于两禁冰衔弥峻禁筦增光絶麟笔于汗青拜衮衣而头黑一命再命三命罄伛偻而走循墙大书特书屡书诛奸谀而发潜德某曳裾惟旧蒙盼最深出入玉昆金友之间颇念东里西华之困傥怜臭味久叹陆沉诵佳句于百僚虽愧杜陵之作求奇士而再荐庶辱梁公之知
贺虞知院启
趣朝丹陛入冠鸿枢借箸运筹委任实资于元弼定功保大仰成方赖于宗工声憺华戎庆关庙社窃以主上躬大有为之志而羣臣莫望于清光我公负古王佐之才而举世咸推于旧德乃睠枢机之重尤严宥密之联体貌亚于台衡班列高于参预敷求人望故虚府者历年渇见仪刑不崇朝而正位矧偃兵而修睦寜弛备于边防聚精会神亶须远驭折冲厌难遂底迓衡果闻命世之英增重本兵之寄某官名高九牧忠贯两仪垂光虹霓之辉禀气岷峨之秀夙藴尊主庇民之略出符兴衰拨乱之期督师旅于戎昭旌麾动色殱凶渠于江介草木知名岂惟谈笑而却秦军固已威重而讋汉相勲高微管泽懋翼商爰从緑野之游殊郁苍生之望昔咏周公之未复今欣季子之来归伫观樽俎之谋式契腹心之助稽建隆之故寔何嫌并相于三公继元佑之师臣将复平章于重事某迹縻筦库恩倚门墙顷由铨部之调官辱记石渠之先契顾兹困踬再托陶熔躄足病驹傥令于起废沉舟枯枿有待于逢时
贺同知参政启
丕膺纶制进执事枢右府偃兵方倚折冲之畧中台本政实陪论道之司人望所归国威自振窃以国家肇隆宥密俾专帷幄之筹唐贤或拜参知盖均鼎轴之任仰惟宵旰厉精之治尤严夙夜基命之廷非嘉言久契于宸心则德望素孚于士誉仪图共政佥属我公某官智为帝谟道扶皇极南金东箭粲然王国之珍北斗泰山仰止文章之瑞罄尽?于谏诤爱莫助于将明惓惓利社稷之言娓娓忧天下之论莱公忠义力赞澶渊之征韩愈刚方克佐淮蔡之烈却楚人之问鼎知鲁国之用儒事久益明上方图旧听直声于履暂居八座铨综之崇覆相名于瓯径跻三事弼谐之寄竚膺爰立永佐中兴某托契最深扫门特後尝辱温言之赐傥囘寒谷之春崇旧好于竹林预新阴于桃李大均播物庶几坱圠之中东阁方开辄缀英贤之贺
通杨漕启【由义】
解隽不疑之剑蚤获登于门墙题陈仲举之舆遂得依于属部方问涂于千里窃有赖于二天辄贽牋函仰投燕几某官英猷命世劲节迈伦松栢後凋犹负栋梁之用蓍龟先见灼知治忽之原方和战之议杂进而盈廷虽辅弼之谋环视而拱手单车驰不测之地片言结再合之盟至諴感于神明忠信行于蛮貊朝绅耸叹聿为三表五饵之勲国势尊安复增九鼎大吕之重眷倚益隆于丹扆蕃宣洊锡于朱轓陞南宫郎省之高华陪右府几庭之密议若时闽粤遴选皇华将输姑寄于外庸献替方虚于法从寓直西清之邃用寛南顾之忧挽粟飞刍既丰于大计簪笔持橐行陟于禁涂某跋踬无堪嶔可笑少虽有志思企及于前修壮且无闻愈摧颓而漫仕顷司金于外帑俾佐治于南州顾其流落之艰穷令隶澄清之刺举倘寛程督请事教条居官无以踰人奉法亦足为理清河持孺文之旧非敢拟于昔人晏子知石父之贤庶获伸于知己
通传漕启【自得】
慕暴公子之义愿瞻衣绣之光惭陈仲举之才不称题舆之任方问涂于千里独窃庇于二天辄致牋函仰投棐几某官英猷命世雅量镇浮节义大闲承献简勲劳之後文章正法袭云龛衣鉢之传学者仰之北斗泰山词人儗之良金美玉适际厉精之旦爰膺共理之求效信纳忠式契对休于九陛承流宣化岂劳奏最于三年主父兴见晚之嗟贾生有不及之叹冠太微积星之省擅晋阳一门之荣伯氏埙而仲氏箎有光鵷序质为酥而赞为酪着美鴈行若时瓯闽飞挽之权实寄宸扆耳目之重蓬山寓直宜领袖于诸儒南国观风载澄清于属部讫外庸而作辅徯中诏之遄归言如丝言如纶嗣见告廷之典册用汝砺用汝楫竚观继世於鼎司某跋踬固穷嶔可笑顷备员于外帑俾佐治于遐陬矧兹远官之漂流实赖皇华之刺举陪建炎之羁靮倘怀先友之同朝挫跋扈之奸雄尚诵南宫之鲠论少寛程督请事教条虽居官无以逾人然奉法亦足为理埋轮冀部顾安问于狐狸涉笔蓝田庶少清于鳬鹜
通王漕启【佐】
趣朝丹扆宠畀漕台以侍从之重而主计司固优刺举以版曹之旧而总调度奚俟斡旋惟兹八郡之提封具识九重之注倚凡依庇赖罙切归投某官学统圣真道扶皇极文章冠于天下智畧凑于上前奉对宸廷非子大夫寻常之语司言左省结圣天子特达之知几三入于承明类九年于楚泽招不来而麾不去咸钦直道之有光尊所闻而行所知共仰真儒之无敌矧自状元而拜宰相本朝今数于六公而由孔子至于孟轲名世盖踰于百岁尚屈调元之大用来纡揽辔之循行即庆衮衣谅无暖席某蹒跚不进跋踬固穷顷缘羁靮之故家猥玷庙堂之除吏叨司外帑黜贰遐陬方疲簿书期会之烦遂有夏屋帡幪之托重怜季父蚤缔素交岂期窃幸于二天或者粗胜于一割
序
橛株集序
诗于文章为一体必欲律严而意远模写物状吟咏情性象外之象境外之境昔人谓如蓝田日暖良玉生烟可望而不可置于眉睫之前其难如是前辈用心之专终身不以为易繇建安至六朝莫盛于唐三百年间作者衆多传于今尚百家而言诗者必以李杜为宗岂非专于所长乃能名家耶皇朝之初时尚崑体自欧阳公王文公起而一变怪澁为清圆苏黄继鸣四方风化句法乃复于古而释子工诗代不乏人豫章流派学者竞宗祖可善权蔚为领袖其後异才辈出矣武原僧源浩字济远人多称其学问尤长于诗老且病悉焚其稿死後四年得可舒上人手録诗文一编观其用心之专资取之博虽前辈诗僧不能远过然後叹其才不偶命向使列於儒服必能荦荦取奇节而心勤翰墨无名誉于当世诗之所存者如此而已舒请序其首以慰斯人于冥漠中昔刘梦得评灵澈诗经来白马寺僧到赤乌年谓入作者阃域予观浩之春雪则有舞空初认蝶着树忽成花又云吟合暮云余语碧讲终流水静音潮语皆清婉不愧古人凡録古律诗若干首杂文附焉合为五卷题曰橛株集绍兴丙寅岁序
灵椿庵芝草序
按僊书五色芝神僊所饵必生于山间石上晔然有光或荫以卿云守以麋鹿然世不常见服饵之方不得其传间一出于时乃与嘉禾瑞麦为太平之象彼生于禁掖铜池斋房帝所则宫童效异乐府作歌图绘其形金玉殊色足以荡人耳目真治世之伟观也不幸而生于深山穷谷人迹罕至委之草莽槁枯腐败于巗阿水涯非有隐遯之士山僧逸人见而采掇则举世无知者又有感纯孝而生墓上表循吏而出园囿此亦辽濶而创见也国朝祥符中登封告成得灵芝三万余本宣示于朝覧卷慨然生逢中兴海内乂安治俗泰寜万物嘉生和气之所薰灼宜殊尤之祥无愧畴曩杂遝委至荐于郊庙而上方黜休祥之奏储神邃古郡国岁以瑞物上太史合于图谍不可殚纪皆秘在兰台莫得而闻若此之时芝生于穷远之乡不为士君子所表见又不知其几也虽然必有积善之家将委曲默告其联不克献诸朝廷之上而示私家之祥者讵可略乎观天人相与之际非可与单见浅闻者道也岁在甲戌紫芝生于太平山外舅燕居之所光彩绚目非醇和之气所锺寜有是耶窃闻商山四皓秦汉间隐居茹芝夀数百岁为地僊陶隐居注本草亦曰芝者仙药可以延年度世而不老则兹瑞之应其锡以难老之符欤戬谷之来既夀且臧方兴而未艾私窃志之将以慰兹芝之不遇而幸予之亲遭因绘为图并序之以贻好事者
送赵德远序
湖湘之南列郡惟八衡阳去南岳最近其属吾巴在承平时上户十有八万其风土人物之美岁贡金犀之珍韩退之谓衡之南地益高山益峻水清而益驶中州清淑之气于是焉穷盖繇关中视之也中原多事以来衣冠落南者既衆往往称其清絶载于赋咏况近时遴?良牧分符之寄皆名人上龙飞之五稔推于属籍吾友德远得守衡阳德远天枝之秀为人和而庄议论卓越早以文章决科好古乐善无王孙贵游之习有书数百卷铅椠甚精作诗数百篇风雅毕备极诗人之体绍兴戊寅余讥征畿邑德远为丞最相厚善别八年余官左帑而德远被命入对便殿称旨自别驾真拜二千石顷在畿邑德远摄邑事民讼皆立决庭无留人退必哦诗命觞博约古今无虚日秩满佐七闽帅幕练习吏事有声大府下俾临一州固易治然党友间尚咨嗟惜未大用余谓方今圣天子循名责实岳牧尤不轻畀凡分符及瓜必趣入对天语下诹必究民瘼欲膏泽亟下于民虽汉宣厉精文皇求治不过如是德远之守郡将核课最以陞公卿为不晚矣德远高明之学济之以忠厚当不鄙夷其民如柳州政拙催科如道州异时湖湘之间刺举六条荐贤二千石必衡州也谨为之序
记
盐官县南福严禅院记
杭之属邑曰盐官民淳号易治风俗简檏尊儒而崇释邑东南濒海斥卤渔盐之乡皆逐末业牢盆之利岁成视西三乡为丰歉农夫深耕利于早熟蚕妇织絍以勤女红乐岁家给人足斥其赢奉佛惟谨故民居与僧坊栉比钟呗之声相闻隆楼杰阁错立鼎峙饱食丰衣缁褐塞路不耕蚕而仰给于民者不知其几千指也尼居有三曰福严禅院直邑南隅绍兴乙亥岁冬予讥征是邑暇日过其门败屋数楹像古器刓门堵颓阙蓬艾萧然如蹈无人之境今十稔矣而住持浄欢以修院记属予窃甚异之乃夷考其因革之繇先是院圮坏不治绍兴甲寅岁其徒希照募衆重修佛殿塐饰瑞相始作钟楼隆兴改元惠勤载捐衣鉢重新之乃立三门两庑甓甃阶级周以垣墙今齿逾八袠薰修不倦净欢继踵院席岁将终星祖孙三叶恊力蒇事凡钟磬铙皷鑪香龛灯华幡道具皆革故而鼎新之邑人父老咸加信向其事可书按是院立于南齐高帝建元四年尼曰僧猛舍宅为寺号曰齐明猛姓岑氏南阳人徙盐官五世矣曾祖率晋余杭令事载高尼传而元和姓纂云岑本南阳汉舞阳侯彭之後轲为吴鄱阳太守徙盐官亦与此合至五代汉乾佑中改护国报恩院今曰福严者本朝大中祥符元年勅所赐也荐罹兵革前志不存姑载其大畧噫是邑僻在海隅象教之盛僧有禅门尼有猛师今其学者代不乏人方朝廷既辟度异时必有若总持发明心要接物利人於此伽蓝阐扬宗旨岂但营造土木之功可纪哉予知欢之志实在於此故并书之以励来者乾道三年岁在丙戌十月十日记
隆恩庵记
吴兴郡南羣山辐辏截然当苕溪之冲者衡山也苕水出天目而来循山始东又北汇霅水贯于城中入于具区衡山春秋时尝为楚越之交图志可考山之阳有隆恩庵者姑胥郑继先所作也继先既葬其先大夫于兹山有年矣又筑屋于墓道命瞿昙氏修香火之奉问名于予曰愿有述焉予告之曰君子之思报其亲寜有既乎春雨秋霜则有?惕之感松声满谷而增风木之悲惟先大夫以诸生起家力取科第分教朱邸贰郡苕溪駸駸向用矣年踰耳顺致其事而归顷倅是邦时继先方垂髫执经膝下予每过先大夫必笑谭终日逮予丁外艰蓬首墨衰卜竁山谷往来尤稔先大夫遇我厚调护襄事无毫髪不尽于死生之际高义凛然先大夫既谢事距今六闰宰木拱矣予来都城继先频岁相过颀然开爽能自奋厉与诸生角艺铨闱与之语纚纚可聼益叹先大夫之有子也昔吾夫子既合葬于防曰古者墓而不坟盖始立封崇之制矧今坟庵之设自公侯达于庶人咸遵西方之教实资梵福虽未必合于礼经然圣人复生亦不可废也于是稽戴记三年问之义于父母加隆其恩之说榜曰隆恩且以告继先当率礼经以克承先训後嗣之贤者能致其敬竭力从事以报其亲不敢尽废不亦可乎继先名绍孙予之表弟云乾道四年五月晦记
传
石碣传
石碣字文炳其先居岐山周宣王太史籕从王蒐于岐阳得鼛昆弟十人荐见稽苍颉鸟迹之制诵及逸诗其词古雅遂封于岐周末无知者隐居草泽裔孙篆始皇时为丞相李斯舍人二十六年初并天下命篆以昆吾刻和氏璧为受命玺拜尚玺郎将讲封禅东行郡县上邹峄山既封泰山禅梁父诸儒称颂功德斯独奏篆文最工刻石泰山第功封伦侯後从上会稽探禹穴遂不知所终刘项战争高皇帝马上得天下独万石君以戚里显後汉中郎蔡邕以经籍去圣人远文字多谬俗儒穿凿疑误後学乃奏求正订六经置大学始荐篆礽孙佐【艺文志佐书八分隶字也】通经繇民徵博士于是儒生晚学咸取正焉石氏遂振因郭有道称曰石君金石交死且不朽人亦谓无愧辞有子铭喜论功阀从车骑窦宪征单于班固为铭最善以军功封燕然侯弟碑魏大臣锺繇立请禅受禅于谯郡文皆倚碑刋削其後子孙散之四方仕吴蜀皆有能称典午南渡曰楷仕中书监与会稽内史王羲之父子游羲之尝至许观元常故迹钦重其为人永和九年暮春修禊山阴兰亭文志为世模范隋平陈自楷六世有碣夙禀异质螭颡龟趾与永兴公虞世南素善始仕隋兰台丞文皇初开天策文学馆号登瀛洲碣特方重面目严冷黑白分明帝所敬雅不为儿女子嫔御所喜久不迁时谏议大夫魏徵剀切箴帝阙尝从幸九成宫醴泉徵泚笔目碣骤谏以仁夀故宫为言碣辞色古朴望之凛然人皆畏避帝尝称徵妩媚而独尊惮碣方正岩棱也会徵薨帝临朝叹曰朕宝三监徵逝一监亡矣顾碣巍然有雅望宜居史职时修文德皇后园陵碣遂奏疏谏厚葬非古援汉文灞陵规帝虽锢南山犹有隙穴尤嘉纳遂以本官修国史命护葬昭陵亲勒文以贻後嗣帝思徵忠亟命将作大匠乘驿趣召碣对便殿碣外负文章每以副墨自将遇给札上方用??无边幅笔削虽逡巡立成或脂蜡其貌所谓文不加点帝尤惓惓属目即日命以御札表徵墓拜同中书门下三品【南朝有三品石】封乐石侯年老得寒疾语譌昬耄尝叹曰易所谓大耋之嗟表乞骸骨加尚书令致仕封即墨公後以徵子叔玉停昬碣亦不能无觖望譛者毁短之诏下?尉因被疾风眩仆地舁至沙苑薨子志负学行重质魁然长者悼父方正谴卒不肯求仕天后时李北海邕号词林伟人与游尝谱其系至八百素厚张燕公说晚为姚元崇贿玩所卖终身恨之顔鲁公真卿元道州结文翰表世尝共游浯溪颂中兴咤曰名字托石生信磨不磷湼不淄矣其见重如此至于王公家庙德政佛老祠宇所至每加砻砺折衷厥後昌黎韩愈主盟古学少许可亦称仰如泰山晚节诋诃浮屠乃谀墓中人取白金佐淮西军见仆于石烈士石氏重厚衰矣在峄山有枣氏子肥谓石氏自出尚有典刑尝见诗人杜子美或谓遭野火焚死今无闻焉赞曰石氏苖裔尚矣卫大夫碏列於春秋秦汉以来嗣续多贤文采不泯庐陵欧阳子会稡金石刻辞至千卷鸣呼盛哉至碣之嗣亦可谓卓荦巨人矣惟白居易赋北邙寓讽而皮日休亦悲野庙盖警夫窃弁缨而尸禄位抑所以责备贤者後之君子盍思自勉于不朽欤
铭
紫微龙尾砚铭【并叙】
余生岁在己酉大驾南巡先公扈从掌诰紫微阁下渡江故物散逸得龙尾圜砚焉于时天子焦劳庶政躬揽豪杰思济多艰以图中兴复古之功初诏诰命令布于四方武夫悍卒读之流涕按剑而志存伊吾之北矣将相同心共奬王室圣主推赤心置人腹中故建炎德泽深结民心惟我先公以一身执羁靮从上于艰险中能导上意铿鍧震荡浓墨大字摹写天地发挥日月俾民咸曰大哉王言方其搦寸管于属车警跸之间使如雷如霆号令迅速与夫吮墨盾鼻而草檄横槊马鞍而赋诗固不侔矣斯砚有助焉皇天悔祸成今日中兴之业亘越古昔丕丕之基对天无竞繄前日作士气得民心之故也彼有曝茆檐之冬日话玉堂于田舍况兹砚为李氏之宝岂与文房之玩可同年而语哉谨勒为铭以示子孙使毋忘先德益励报君之忠也
月团团兮望舒之魄也顾兎荐頴兮燃桂以为墨也云蒸雾蔚兮中兴之德泽也从六龙兮浮日域也拂扶桑兮宇宙窄也驱雷霆兮拯人厄也戮鲸鲵兮妖蟇磔也玉振金声兮君子德也摛藻天庭兮文华国也韦编三絶兮探其赜也抱椠怀铅兮玄尚白也志在春秋兮麟之获也诵龙蛇之章兮去无迹也子孙宝之兮不在乎龙尾之石也
漆砚铭【有序】
昔北海侯谱砚载古以玉石雷斧铁甓为者惟晋太子纳妃有漆砚余得之永嘉髹工凝漆而成勒铭识之
孚尹缜栗谓尔玉质温润而泽则凝其石追琢就洼瑿然无瑕郑人腊鼠荆山抵鹊靡竢三献荐于几格意鹿台髹工之弃孔壁汗简之余友陈玄与毛颖伴草玄而着书
赞
李氏龙池庵芝草赞【并序】
金芝瑞尧庭之岁余调官都下伯兄自霅川上冢还书抵余以灵芝生龙坞告实先公佳城兆域也灵华晔然色嫓绶紫显示默告用侈潜光盖距窀穸之年一星终矣山川之美锺于植物以彰我伯仲孝友之懿垂裕燕翼宜有颂诗谨摭实而赞之
元精絪緼囘复产祥萃于灵华炜晔其光灵华伊何龙坞之麓覆以卿云守以麋鹿樵人以告天畀徵符醇和粹美瑞钧友于龙坞之云崇朝而雨嫓我先德泽润终古龙坞之泉荫以松栢演漾涵瀦既甘且食山川盘郁秀于酉申岁星一终以阐坤珍蔓蔓日茂连叶菌蠢纷至沓来其应莫眹孝子不匮既蕃既息诗以赞之垂休罔极
寇莱公赞
堂堂莱公龙章凤姿文武宪邦太宗知之景德之元猃狁侵边公相天子匈奴讋焉真宗倚公躬乘戎辂七萃六师阚如虓虎公仗黄钺克扬天声不敢多杀从其乞盟遂讲和戎誓天?血南北赤子永享黄髪公在庙堂四方训之身遭谗黜节无磷缁我覩公像英风凛凛微管之叹吾其左袵在仁宗时敌情中渝郑公继焉寻盟如初非天私我有邦惟天佑于一德笃生巨贤以干王国社稷之福泽在生民即图称赞以劝为臣
羡门子赞
东海神山方壶蓬莱安期羡门飞相往来跨嬴越刘名传实隐无意无必太冲莫眹区区方士媚世好夸徒瞻云飞空传枣瓜形容谁写我观莞尔噫羡门子有口如耳
蓬莱都水使者赞【有序】
蓬莱都水使者陶真人自写形于四明之蓬莱观在昔真宗朝采玉清昭应宫木于海上阻风中使见海气中真人噀水获达于岸事载于碑朐山刘子材为四明幕官摹得之盖贞白陶隐居也因为赞之
先生在梁兮华阳隐居学道成仙兮出有入无寓形琳宫兮眉宇轩如我敬瞻礼兮缣素所抚云披月露兮飘飘凌虚山中宰相兮强名之欤
沈时仲画赞【有序】
钱唐沈时仲老成笃学予顷官海昌即与之游乾道乙酉访予于都城因出写照时踰耳顺谈古今阅细书虽少壮所不逮一时辈流皆骞腾不肯俛首求仕以衡岳禄隐自佚因为赞之
鹤髪缁衣香山之皤叟幅巾植杖斜川之逸民腹有万卷书而羞折腰于五斗年开第八秩而独寻乐于天真彼忌鵩畏牺全生者益寡则求田问舍自放于寂寞之滨
刘蓑衣画赞【并序】
茅山刘蓑衣绍兴戊辰被诏至阙下客有得其绘像者命工传肖而赞之
神圣御?崆峒访道不杀为仁慈俭为宝翩翩鹤驾来会法宫肆观真人如云从龙惟时蓑衣幅巾草屦顾揖万乘对?天语蓑衣蓑衣道妙太微吐纳二景夀侔两仪方瞳尺宅练素传貌清风照人骄忮披桡箕山洗耳具茨隐藏猗欤蓑衣视古有光远览德辉翺翔下翥既觌尧眉泛然辞去良常之麓仙真所居兰室蘅臯于焉踟蹰我瞻晬容思见顔色庶几一盻神游八极服膺寤寐爰写心声灵台莫状空咏丹青
跋
跋盘谷图
乾道壬辰重阳余客云间钱师魏家观赵祖文画归来盘谷二大图见其位置丰富余叹曰愿将家子岂真隐者特博徒之雄耳韩退之厄穷于时文章之游侠也戱弄翰墨以鸣其不平借愿为喻岂当与斜川为偶耶坐客皆称善及考唐史亦载愿历方镇卒以声色荒侈败退之作文不见岁月及阅欧阳棐集古録则知其贞元中刻石当是时退之间关一第从辟汴徐自四门博士始得监察御史时年三十五论事触幸臣为李实谗贬山阳令方其少年负功名之志宜乎有激而欲从愿于盘谷也是岁除夕前二日风雪塞门康道出此轴求跋因直笔叙余言缀诸公之後
跋陈户曹阴德记
何比干为汝阴狱决曹掾活数千人神妪告符天乃锡策以广子孙探怀出策长九寸凡九百九十枚以授比干子孙佩印绶者当如此策天之报善而贵阴德如是岂单见浅闻者可拟议哉户曹修德积善在躬岂望报乎而贻厥方来之告符犹以二十大夫为信亶亦异矣枢学扬其光敷文济其美日华嗣其庆盛德之後莫京之祉于此益显异日当知斯言之不妄云
跋陶彭泽归去来图
陶彭泽可谓善居贫矣其出处之节余固不论也读其诗九日闲居则曰尘爵耻空罍怨诗则曰夏日长抱饥寒夜无被眠岁暮则曰屡阙清酤至始作镇军则曰被褐欣自得屡空常晏如与从弟则曰深得固穷节饮酒则曰饥寒饱所更有会而作则曰老至更长饥咏贫士则曰量力守故辙岂不寒与饥倾壶絶余沥窥竈不见烟敝衿不掩肘藜羮常乏斟归来自序曰家贫耕植不足自给幼穉满室缾无储粟及其耻一束带见乡里小儿则又有饥冻虽切违已交病之语是岂有一毫矫饰于其心哉信吾夫子所谓人不堪其忧囘也不改其乐余素贫盖深味其旨未尝不掩卷长太息也余岂敢尚友彭泽然岁俭居贫备尝彭泽诗中之趣因观康道此轴附见余所好于後
跋户曹考课牒
考课之法在唐为详有四善二十七最之目国初踵前武太宗出诫励京朝官圣语云政惠临民奉法除奸方可书为劳绩先是给御前印纸历子书其课至是别撰诫励词亲书连于印纸之前仍诏审官院钱若水吕佑之曰中有奉法除奸之语恐不晓者则生事以求功劳可语之曰除奸之要在于奉法大哉圣训斯所以致我宋有永之祚也今观户曹陈公雍熙端拱淳化中考课三牒概见当时四方万里之广簿领掾曹之卑勤身奉法考课殿最绳绳乎如唐虞成周之盛某既録副墨藏於家敬书其後以归陈氏
祭文
祭嘉州叔父文
呜呼叔父德富命迍宰邑连最吴松絶伦锡对丹墀将登要津佐郡剧边自随移均叱驭蜀坂三驾朱轓肤使列剡名彻帝阍增秩示宠简注中宸力丐香火归崇净因游心华藏再转法轮恍若灵鹫记莂夙遵奄忽殂谢夀弥七旬阶升卿列金紫章身燕翼无嗣孰测苍旻自卜夀冈生乐海滨孑立幼姝羸疾仅存往从其夫簿领汉濆朅来旧邑馈奠获亲顾怀存殁悲哽奚言松檟俨立凄怆蒿焄氷结泪睫愁凝陇云再拜酹觞哀而不文
祭大监季父文
呜呼南渡以来自先公薨十八年间死丧相仍岁一终星御史倾殒嘉州之丧今甫再闰季父遽亡翦焉殆尽呜呼哀哉惟我季父德宇纯粹文学懿华见推前辈三分守符?历远外晚际更化召自郢中锡对前旒啓沃帝聪结绶中朝丞于大农为郎天官羽仪省户时推老成金玉宪度鴈序之祥踵先公武平允持衡铨综多誉太上视师凯奏锵金尧舜内禅抒颂献箴洋洋具美治世之音奚斯颂鲁宗工所钦诏藏史馆荣动书林跻于大匠造膝蹇谔遂膺简知駸駸从橐夫何引疾寓直延阁起乘轺传趣觐帷幄媢忌抵巇欲进复却浩然赋归志存静乐燕闲篇什平窥少陵气吞韩柳碑版嗣兴传心之要弘智亲承直截了悟略去葛藤萧然晚岁如在家僧某虽生晚承诲弱岁忽闻垂车失声涕坠孑立索居欲去不可亟驰一介问安寝门力疾荅字温言如春谓此沉痼恐难久存无因见子读之怆神岂期旬月讣音来即逆旅负疴鍼艾疗疾痛哭衔哀展转一席山城尺雪归卧蓬荜家僮走陆往奠芬苾重江复岭书到何日欲写哀诚涕濡纸笔何嗟及矣慈训永失

        </div>
      </div>
    </div>
  </div>
</div>
<!--update:2025-08-30 10:29:20-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>