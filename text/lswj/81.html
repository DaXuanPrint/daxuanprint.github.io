<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="提要,原序,年谱,卷一,卷二,卷三,卷四,卷五,卷六,卷七,卷八,卷九,卷十,卷十一,卷十二,卷十三,卷十四,卷十五,卷十六,卷十七,卷十八,卷十九,卷二十,卷二十一,卷二十二,卷二十三,卷二十四,卷二十五,卷二十六,卷二十七,卷二十八,卷二十九,卷三十,补编上,补编下,原跋,九灵山房集全文在线阅读,九灵山房集全文在线下载,大玄古籍书库">
<meta name="description" content="诗文别集。三十卷,补编二卷,遗稿四卷,其中诗十六卷(遗稿部分诗文混编,不计在内)。元戴良撰。戴集为其子戴礼(叔仪)、从孙戴侗(伯初)同编于明初,前有写于元顺帝至正二十五年(1365)的揭汯序、王祎序、桂彦良序以及写于明太祖洪武(1368—1398)间宋濂之题辞,刊于洪武间。王祎序、宋濂题辞皆以手书上版。此本存于日本静嘉堂文库。明英宗正统十年(1445),良曾孙戴统在洪武本基础上修订。此二本无“补编”、“遗稿”,皆三十卷,一至七卷为《山居稿》,八至十四卷为《吴游稿》,十五至二十三卷为《鄞游稿》,二十四至三十">
<title>九灵山房集_戴良_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">九灵山房集</span> <br/>
          作者： <span class="inputVal" id="bkauthor">戴良</span> <br/>
          朝代： <span class="inputVal" id="bkdate">元代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">类书文集,诗文集,完结</span> <br/>
          字数： <span class="inputVal" id="bknum">[book_length]215532</span> <br/>
          说明： <span class="inputVal" id="bkdec">诗文别集。三十卷,补编二卷,遗稿四卷,其中诗十六卷(遗稿部分诗文混编,不计在内)。元戴良撰。戴集为其子戴礼(叔仪)、从孙戴侗(伯初)同编于明初,前有写于元顺帝至正二十五年(1365)的揭汯序、王祎序、桂彦良序以及写于明太祖洪武(1368—1398)间宋濂之题辞,刊于洪武间。王祎序、宋濂题辞皆以手书上版。此本存于日本静嘉堂文库。明英宗正统十年(1445),良曾孙戴统在洪武本基础上修订。此二本无“补编”、“遗稿”,皆三十卷,一至七卷为《山居稿》,八至十四卷为《吴游稿》,十五至二十三卷为《鄞游稿》,二十四至三十卷为《越游稿》,此稿第三十卷为象赞及诸人题诗。正统本后有戴统跋,已收入商务印书馆所编之《四部丛刊》。清圣祖康熙(1662—1722)间,有傅旭元刊本。清高宗乾隆三十七年壬辰(1772),戴良十四世从孙戴殿江以鲍氏抄本为底本,并参校多种抄本,编成三十卷并补编二卷本,前有杭世骏、鲍廷博二序。《四库全书》所收即此本。清穆宗同治九年(1870),胡丹凤刻《金华丛书》,收录戴集,增“遗稿”四卷。胡丹凤为此遗稿作序,言遗稿所收“诗二百十八首,虽残膏剩馥,正集之所未载”。实际上所补四卷诗绝大多数见于正集。卷一见正集二十卷(次序全同),卷二、卷三见于正集二十一、二十二卷,卷四亦只有个别篇章不见于正集。由此可见胡氏编此书之草率。</span> <br/>
          封面： <span class="inputVal" id="bkimg">Z_18270.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]九灵山房集
[book_author]戴良
[book_date]元代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]类书文集,诗文集,完结
[book_length]215532
[book_dec]诗文别集。三十卷,补编二卷,遗稿四卷,其中诗十六卷(遗稿部分诗文混编,不计在内)。元戴良撰。戴集为其子戴礼(叔仪)、从孙戴侗(伯初)同编于明初,前有写于元顺帝至正二十五年(1365)的揭汯序、王祎序、桂彦良序以及写于明太祖洪武(1368—1398)间宋濂之题辞,刊于洪武间。王祎序、宋濂题辞皆以手书上版。此本存于日本静嘉堂文库。明英宗正统十年(1445),良曾孙戴统在洪武本基础上修订。此二本无“补编”、“遗稿”,皆三十卷,一至七卷为《山居稿》,八至十四卷为《吴游稿》,十五至二十三卷为《鄞游稿》,二十四至三十卷为《越游稿》,此稿第三十卷为象赞及诸人题诗。正统本后有戴统跋,已收入商务印书馆所编之《四部丛刊》。清圣祖康熙(1662—1722)间,有傅旭元刊本。清高宗乾隆三十七年壬辰(1772),戴良十四世从孙戴殿江以鲍氏抄本为底本,并参校多种抄本,编成三十卷并补编二卷本,前有杭世骏、鲍廷博二序。《四库全书》所收即此本。清穆宗同治九年(1870),胡丹凤刻《金华丛书》,收录戴集,增“遗稿”四卷。胡丹凤为此遗稿作序,言遗稿所收“诗二百十八首,虽残膏剩馥,正集之所未载”。实际上所补四卷诗绝大多数见于正集。卷一见正集二十卷(次序全同),卷二、卷三见于正集二十一、二十二卷,卷四亦只有个别篇章不见于正集。由此可见胡氏编此书之草率。
[book_img]Z_18270.jpg


[book_title]提要
钦定四库全书　　　　　　集部五
九灵山房集　　　　　　　别集类四【元】
提要
【臣】等谨案九灵山房集二十卷补编二卷元戴良撰良字叔能浦江人尝学文于柳贯黄溍吴莱学诗于余阙明史文苑传明太祖初定金华时用为学正良弃官逃去至正辛丑顺帝用荐者言授淮南江北等处行中书省儒学提举後至吴中依张士诚知士诚不足与谋挈家浮海至胶州欲间道归库库军库库即世所称王保保百战以图恢复者也会道梗不达侨居昌乐洪武六年南还变姓名隐四明山十五年徵入京欲官之以老疾辞太祖怒羁留不释次年四月卒於京师然迄未食明禄也良世居金华九灵山下故自号九灵山人其集曰山居稿曰吴游稿曰鄞游稿曰越游稿跋又云集外有和陶诗一卷今检集中越游稿内已有和陶诗一卷而其门人赵友同所作墓志已云和陶诗一卷九灵集三十卷不在集目之内或本别有和陶诗一卷而为後人合并於集中者未可知也良诗风骨高秀迥出一时睠怀宗国慷慨激烈发为吟咏多磊落抑塞之音故其自赞谓歌黍离麦秀之诗咏剩水残山之句苏伯衡赞其画像亦谓其跋涉道涂如子房之报韩其彷徨山泽如正则之自放云乾隆四十四年七月恭校上
总纂官【臣】纪昀【臣】陆锡熊【臣】孙士毅
总　校　官
【臣】　陆费墀

[book_title]原序
九灵山房集原序
九灵山房集者浦江戴九灵先生所作之诗文也先生以聪敏之资笃诚之志而学文於柳待制先生黄文献公又学诗於余忠宣公阙故其文叙事有法议论有原不为刻深之辞而亦无浅露之态不为纎穠之体而亦无矫亢之气盖其典实严整则得之於柳先生者也缜密明洁则得之於黄文献公者也而又加之以舂容丰润故意无不达味无不足其诗则词深兴远而有锵然之音悠然之趣清逸则类灵运明远沉蔚则类嗣宗太冲虽忠宣公发之而自得者尤多夫诗文之法具於六经而得之者鲜盖其说固在於方册而口传心授之要实又在於师承也不得其要不惟自误而又以误人所以必就有道而正焉者此也先生游於三先生之门朝论夕讲日探月索故能得其得有其有而发之於外纵横上下无适而不合可以黼黻可以弦歌安有如是而不传者乎先生名良字叔能浦江有九灵山戴氏世居其下故以名其集云至正二十五年十月朔日中顺大夫秘书少监揭汯序
文未易知也惟用心於文而致其精者能真知之然亦难矣今世学者喜为言论毁誉生於爱恶美恶惟其所好纷然自以为知文而卒莫之知也不亦厚诬天下哉若余友揭君伯防之於戴先生叔能论其文言其承传所自皆精当可徵予尝友於叔能不能易其言也君以文学名当世故能知之也真然非真知斯文者亦孰知余言为信哉洪武十二年十月既望前翰林学士承旨嘉议大夫知制诰兼修国史兼太子赞善大夫同门友金华宋濓书
昔者浦阳之言诗者二家焉曰仙华先生方公乌蜀先生柳公方公之诗幽雅而圆洁柳公之诗宏丽而典则大抵皆取法盛唐而各成一家言用能俱有重名於当世然方公隐者其诗传之者鲜而柳公则尝待制翰林天下莫不脍炙其言辞於是二公不可作矣继其学而昌於诗者又得吾戴九灵先生焉九灵之诗质而敷简而密优游而不廹冲澹而不携庶几上追汉魏之遗音其复自成一家者欤盖柳公学於方公而九灵师事柳公为最久渊源之懿信不可诬禕尝读其诗而为之言曰三百篇而下莫古於汉魏莫盛於盛唐齐梁晚唐有弗论矣今而浦阳之诗实有之九灵之诗其传也必矣呜呼世有知言者其以吾言为不妄也哉翰林待制友生乌伤王禕序
士未尝欲以文名世也以文名世者士之不幸也有可用之材当可为之时大之推德泽於天下小之亦足以惠一邑施一州尽其心力於职业之中固不暇为文然其名亦不待文而後传也至於畸穷不偶略无所见於世颇自意世之人既不我知则奋其志虑於文字之间上以私托於古之贤人下以待来世之君子乌乎是岂其得已哉此余於浦阳戴先生而有感者也先生异时在承平之世从乡郡大儒待制柳公贯侍讲黄公溍游俊伟秀发轩然时辈中已有文名然志在用世未暇切切於此也及事与志乖所如多不合知其无所就功名遂抑情遁迹盘桓乎山巅海澨访羽人释子而与之居益肆力於文凡触心抵目天地日月寒暑山川草木奇异之观羁人狷士之遗迹隐行皆纪而载之因以写其无聊不畅之思发其瑰杰磊落之气清深雅洁往往无媿於古之能言者虽其用意精絶而先生之穷不幸亦至矣然世之得所愿欲食禄据位者何限求其勲业则未之有闻问其同时之人已不识其姓名者有矣彼虽幸未必非不幸而先生之穷庸知非幸哉先生之子礼辑録成帙辱以相示余非能知先生者然亦有志於斯事故附私说於後使观先生之文幸者可以自省而不幸者足以有发也前太子正字奉议大夫晋府左长史四明桂彦良叙

[book_title]年谱
钦定四库全书
九灵山房集
年谱
先生讳良字叔能号九灵山人一号云林先生居鄞时别号嚣嚣生其先杜陵人唐咸通间浙东节度使讳昭始居越子镇抚使讳堂居浦江之九灵山下遂世家焉祖讳涛父讳暄母刘夫人
元仁宗延佑四年丁巳五月十三日丑时先生生泰定帝元年甲子先生八岁　先生以母命育於姊是岁姊归邑城赵君携之以行其後从师问友授室卜居皆依焉姊卒先生服之期年
顺帝至元三年丁丑先生二十一岁　子乐圹志云至元丁丑起为月泉书院山长
四年戊寅先生二十二岁　七月丁母刘夫人忧居山中柳待制戴孺人墓志云至元四年春月泉书院任为直学试肃政府归而母病閲四月母病不起
六年庚辰先生二十四岁　四月吴文贞卒冬就室县南赵氏遂卜筑居邑城
至正元年辛巳先生二十五岁　有浦阳人物记後序二年壬午先生二十六岁　五月柳文肃卒时吴文贞莱柳文肃贯黄文献溍皆以经术文章鸣於世先生往来受业尽得阃奥於文肃尤亲密至是经纪其家持心丧三年乃归有楼桢殡记吴先生哀颂词吴原伯哀词原伯兰溪人哀词云前年夏余舟次溪浒
七年丁亥先生三十一岁　二月子礼生
十年庚寅先生三十四岁　六月武威余忠宣公阙持宪节过婺州闻先生善歌诗见时与论古今作者词旨优劣曰士不知诗久矣非子吾不敢相语乃尽授以学焉东阳陈君采天机流动轩记云余公至浦江问士於赵侯谦斋侯以叔能进公深奬许之为榜其所居之轩曰天机流动叔能命予记之金华胡仲申乌伤王子充浦江郑仲舒皆有记宋景濓有赞并题後皆相与推求性命之旨而研极於义理之精微云有容斋记柳待制墓表碑隂记九月丁父景和府君忧居山中
十一年辛卯先生三十五岁　有浦江县修学记十二年壬辰先生三十六岁　有甘棠集序送刘主簿序喜雨诗序祭方夀父先生文
十三年癸巳先生三十七岁　有经筵録後序浦江新建婺女星君行祠碑
十七年丁酉先生四十一岁　避兵居山中有穆尔古苏公平寇诗蒋季高哀词九月黄文献卒有丁酉除夕效陶体诗
十八年戊戌先生四十二岁　春余忠宣死节安庆冬明太祖取婺州明史文苑传云太祖初定金华命与胡翰等十二人会食省中明年用良为学正与宋濓叶仪辈训诸生按宋有辞郡守聘五经师书叶仪亦以疾辞五经师不就十二人中有金信者亦隐优游洞不就徵学正事墓志不载或颇疑之今考文集有郡斋守岁郡斋夜饮诸诗送栾宣使序有云余方叨居郡庠投王郡守有云唯应马南郡偏重郑康成为居门下久童仆亦多情明祖下婺以王宗显知府事先是郡守无王姓者盖是时明祖初起先生以王守深眷栖迟桑梓晦迹观时学正之就非其本志迨膺提举之命而後出处之义较然矣
十九年己亥先生四十三岁　居金华七月子乐生二十年庚子先生四十四岁　居金华有别宋景濓诗二十一年辛丑先生四十五岁　居金华以荐授淮南江北等处行中书省儒学提举先是丁酉张士诚降於元元以为太尉先生之荐元命之行也
二十二年壬寅先生四十六岁　朱茂清哀词云初余客郡城寄郡东门外家焉一日郡兵戕其帅城门昼闭余挈家遡流至乌伤茂清馆之逾二月予买舟去复居郡东门外按壬寅二月苖兵贼胡大海郡兵戕帅即其事提举之荐在辛丑而托迹金郡至壬寅乱後始脱身赴任方大年墓志所云壬寅岁尚与大年游处金华者是也亡妾李氏志云乙巳留吴门与妻金华县君居丙午七月县君往钱塘祭赵氏夫人文云夫人同在官者仅三载即往武林视其孥是家属之至吴固以癸卯也是岁库库特穆尔代父总兵
二十三年癸卯先生四十七岁　以儒学提举留吴门有短歌行有送传子异序是岁张士诚自称吴王送胡主簿序云至正癸卯予方避兵吴门时提举儒学而曰避兵亦以自见其志欤
二十四年甲辰先生四十八岁　居吴门有元日对雪聨句有送能上人诗序夷白斋稿序是岁张士诚逐元将逹实特穆尔以弟士信为江浙左丞相有送董郎中真郎巾冯员外诸序有次韵除夕诗
二十五年乙巳先生四十九岁　居吴门有重修甫里书院记赠叶生诗序金止轩墓志铭冬纳妾李氏
二十六年丙午先生五十岁　春自吴还浙有发吴门以下纪行诸诗夏适越居鄞六月妾李氏卒於吴门有亡妾李氏志伤李氏妾诗秋末自定水泛海渡黑水抵登莱欲间行归库库军前不得逹侨寓昌乐有泛海以下诸诗有赠富察镇抚诗序吴来朋墓志云至正乙巳余由海道抵京师後一年航海南还居鄞今考乙巳在吴代作陈亷访圹记在十二月纳妾亦在十二月余豳公手帖後题云至正丙午秋予与临安刘庸道同客四明末署九月朔日是秋时居鄞重阳後泛海定在丙午汪定海墓志云余尝由海道往山东候海风於鄞君时治定海朝夕过从甚悉山东九日诗去年南地过重阳皆其事也吴志乙巳字丙午之讹耳又次益都诗云西游应未遂又复渡沧溟先生亦未尝至京师也　抵富阳宿县治诗是节春已暮至古城饮冯氏家诗徒知故山近终嫌归路断望九灵山诗可望不可至徒多故山忆古城隶富阳去家五十里近兵戈阻絶不得一至秋末即行泛海是时夫人赵氏挈二子居钱唐明年始克还家【见祭赵氏夫人文】李氏卒葬尚在吴门【见李氏志】所挟以从者唯兄子温耳【示侄诗自非吾骨肉谁能去乡邑岁除示侄诗频年同患难】艰难离别盖身家之念久不存於胸中矣　黄梨洲选抄先生文集题其首云李氏志明言至正乙巳冬娶李氏明年六月李氏死此两年之在吴可知也乃台州总管吴来朋志则又言至正乙巳余由海道抵京师後一年杭海南还何其自相抵牾也盖杭海在二十六年以後则为乞师二十五年以前则海道通问之使吴寻常有之良所以故乱其说耳呜呼张士诚区区盐徒而能得士如此夫亦有足多者按先生泛海非有两事梨洲言故乱其说谓避乞师之名耳然万里西行归我王相未见其为士诚乞师也今全録於此以备参考
二十七年丁未先生五十一岁　寓昌乐有山东九日诗秋後渡海还鄞主夏叔宜氏是岁张士诚亡十月元罢库库官夺其军十一月明兵狥山东郡县皆下之百猿图记云至正季岁余附海舟南还至四明馆人夏叔宜出以相示末署云柔兆敦牂之岁良月是丙午十月也还鄞在丁未而此云尔者记盖作於洪武改元之後借猿思元意旨甚明因迁就其岁月梨洲所谓故乱其说者也不然记苟作於丙午安得辄斥云至正季岁乎安贞堂记云由郡东门行五里所巨室夏氏居之余方客授其家
明洪武元年戊申先生五十二岁　元亡先生隐鄞有东山赏梅诗序
二年己酉先生五十三岁　有书画舫燕集诗序序云岁己酉十月初吉予偕天台毛云庄出游慈水之上主东山沈师程氏
三年庚戌先生五十四岁　有祭先姊赵安人文有沈明大墓志铭汪定海墓志铭
四年辛亥先生五十五岁　居慈溪之华屿有四景楼记云辛亥之春予来自定川方氏之彦德原邀余至横塘云云有辛亥除夕诗宁波府志流寓传先生隐慈之花屿湖居白龙寺西轩
五年壬子先生五十六岁　居凤湖主钱仲仁氏有移居诗序和渊明饮酒连雨独饮诸诗
六年癸丑先生五十七岁　赵君夫人墓志铭云洪武三年赵君夫人卒後二年葬又一年仲弟良始克回自东海望墓门而哭明诗综据此以为洪武六年泛海南还明史亦然今考先生诗十年东海上乍离东海郡诸言东海者皆指鄞言自鄞还浦故曰回自东海我游何处所北海乃其地乃指山东益都言耳洪武初年在鄞诸作确有可据故言六年南还者误也是岁有祭揭秘监文哭揭秘监诗
七年甲寅先生五十八岁　有题文与可盘谷图文八年乙卯先生五十九岁　跋薮上人莲经云乙卯之春予游龙山宁波府志先生客慈最久至今慈之白龙永乐定水金绳诸寺犹多遗蹟
九年丙辰先生六十岁　夫人赵氏卒於浦先生时在会稽有祭赵氏夫人文
十一年戊午先生六十二岁　先生宦游四方尝作九灵山图携以自随所至张之壁间或即以名其所居之室名流题咏各有时日丰城揭汯至正卄五年记云周伯温左丞以古篆书寓室之?间时伯温官吴先生在吴门故得而书之也会稽胡唯仁四明乌斯道两记在卄六年泛海前客越客鄞此其时也会稽唐之淳赋则在戊午他如丁鹤年诸公歌诗共十余首今俱载家牒中
十三年庚申先生六十四岁　有亡女张孺人墓志铭黄氏南薰楼会饮诗序云庚申之秋余访苏太史於黄氏义门将自是入越又云不鄙谓余方回自千里外盖时偶一还家便适越也先生居越无实年可考文集越游稿中移居饮酒诸诗亦多在鄞所作慈姚壤接来往频仍原不得缕指何时也
十四年辛酉先生六十五岁　是年宋景濓卒於蜀十五年壬戌先生六十六岁　五月一还浦江有天机流动轩卷後题文冬自四明山召至金陵有太素处士赵君墓志铭
十六年癸亥先生六十七岁　初太祖物色先生既召至欲授以官以老疾固辞忤旨四月十七日卒於寓舍盖自裁也或曰卒於狱子礼奉骨归葬浦江县南嘉兴乡西山之原夫人赵氏同穴刘绩霏雪録云有胡僧相九灵日後当有一难壬戌冬果死囹圄【见黄梨洲抄本】今按壬戌冬当作癸亥夏

[book_title]卷一
钦定四库全书
九灵山房集卷一　　　　　元　戴良　撰
山居稿第一
四言诗
平饶信诗【并序】
廼者中原俶扰列郡绎骚王师下征负鄙不服及至精兵四集遂复突出东南转攻武昌延及饶信时罗罗公为江浙行省左丞实被命分讨以当饶信之冲公方帅师上道而衢之开化常山江山亦相继陷势甚张横乃兼行至衢令诸将分守三县之嶮间出挑战以挫其锋已而所向俱捷因?捣玉山以夺信城信城既下寇犹三面固守扼江为阵诸将领兵四进且战且前寇乃并衆江曲以备公责战益?诸将合战益用命後竟破其阵斩首万余级复以铅山诸处犹往往从寇未下乃设法购赏遣数骑往谕使自新於是其党缚寇将致麾下降人卒以万计遂进驻上饶分道抚慰而乐平等县亦望风纳欵愿击寇自效公得寇党辄释不杀用其策战数有功由是饶信悉平而二郡居民之散亡者亦皆招集安定以抚有其旧业久之事闻於上上为嘉叹命出黄金系带即军中赐之仍俾镇其地於时江西湖广久为寇巢闽关以南相挻继变而浙水之西亦沦没不常惟我饶信克清境土截然中居此其为功不既大矣乎昔唐宪宗命裴度李愬平淮右之乱河东柳宗元尝作雅诗二篇以形容其功业愚虽不敏庸敢窃取斯义谨为诗一篇凡三百六十言虽不及柳氏之铺张讽咏庶几指事实録有以载我公之丰功大业於无穷其诗曰
皇奋厥武于蔡于徐彼?卒迷敢抗天诛王旅嘽嘽怒若虓虎是迅是跃以夷丑虏寇乃败逃自鄂而饶而信而衢奔腾叫譊惟时我公出次于东既祷既禡驷马龎龎羣师请命于皇之训踣彼顽嚣宥此惠顺载纡金节载砺雕戈龙盾虎旗皇威是荷进次于衢寇?莫逞既克三邑彼卒大窘遂逼信城信城猖猖有不能守复据以江公曰尔帅勿徐勿亟四军并作谁其汝克或败其腹或披其枝大袒而前不见刀锯寇穷辄走溃其羣丑刃不纒腰红不帕首公曰其追殄灭是期卒刌乃肉血手淋漓几变之始衆或附起翦厥渠魁下人罔治皇有恩言我是用宣单车朝出降幡暮悬螟螣已除稂莠亦斥式广德心以奠乡国孰饥孰寒孰呻而叹孰病不治我惟汝安乃留乃处乃彻我土匪逸其居王师之所皇谓我公尔其克艰厘尔宝带用旌尔贤公拜稽首天子明圣公拜稽首皇锡宠命信饶既清蔡徐亦宁惕威忸德我武用成太平之期谁实致之天祚我皇命公是毗公其归相为时硕辅亿万斯年无敢余侮
穆尔古苏公平寇诗【并序】
至正丁酉春行军镇抚穆尔古苏公以处寇四出大侵我婺乃请命宪台总率诸军而东已而婺之永康武义等县咸获清厥境土转危为安而处之积年老寇卒至系颈麾下俯伏请命远近闻之莫不怖骇失措罔敢违越且其师行之日市无废贾野不辍耕诚近代将帅之所罕及良虽愚懦疲弱不得备戎行致死命以亲覩其号令之严明军容之炳耀然居婺之西鄙其去平寇之地不数舍近得诸传闻可考不诬又粗尝读书执笔为文章是宜首出歌诗以称述其万一辄依古作四言诗一首凡五百一十有四字庶贻诸後世有以见公之忠勇其诗曰
於皇乃元奄有万方孰为小丑敢擅而狂维括有民厥细如蚁竟怙其奸叫呶以起根既蟠矣苞枿荐逹其出穰穰弥瓯蔽粤遂忽西奔以蹂我土披其都邑扼其嶮阻维是戎士狃於安平莫振而伍独戍以兵桓桓我公虎奋台端请师往征其徒三千亦既禡纛于门于社兽盾熊旗鱼鱼雅雅我出我车自彼征途庶士饯之清酒百壶乃命其佐敕我卒旅是惠是驯以绥士女勾无之野婺女之墟男歌于道妇笑于庐进次于岘其衆蠢蠢士饱而腾将勇而奋公曰勿亟我山我川我其询之周道宛宛遂申部曲选尔精鋭爰拔爰克指日遄逝兵贵奇胜以退为进彼?罔知遂乃大庆起召而党炙牛行酒谓今汝劳婺其可有既谍厥谋羣师倍骁乃昼其宵乃迩其遥彼曾不虞卒见窘廹广野茫茫无地可穴莫挟汝弓莫椎汝鼔投汝戈矛归我砧斧其党复集卒抗我师穷凶极顽洋洋而来我公曰嗟是不可宥进截其冲溃其羣丑诸将四合以翼以前械手系脰俘获连连我公曰嘻寇情靡恻益蹈彼疆胡陈是壁寇乃日蹙莫究所图卒火其庐自殱厥家捷上臬台有命召公勿久烦苦归奏尔庸公乃返斾整兵顿马曰安其驱毋恐观者其乱既平我土悉清克清我土维我公之武武其戢矣婺民諿矣諿我婺民惟我公之仁惟公布仁惟天降报皓髪龎眉锡公夀考既锡以夀复介以福金节煌煌享有百禄公曰无庸匪我之功天子仁圣以厘万邦尔婺既定四方亦安乾清坤宁皇家万年
赠赵谦斋
昔宋之季靡国不夷宗守荡失遵彼四陲乃沦洪胄在江之?【其一】迨兹圣世皇极已建四海归疆三边改献商之孙子亦集其彦【其二】孙子云谁时谓我公兰桂移植岁久而逢阏彼初条茂此晚丛【其三】致此伊何克履以正聆善若归容恶如病神之佑之天保尔定【其四】相彼鸣鹤犹载厥声孰是我人而掩斯名斯名一播扬于帝庭【其五】帝念羣黎实惟勤止爰求明德肆于百里英英朱鸾翻飞而起【其六】南粤东瓯我政我布视明听聪察微知着民之戴公如饥斯哺【其七】瞻彼西水其流溅溅乃纡紫绶乃载朱轓借曰未衰亦既有年【其八】此日而迈彼月而征功成者去天道可徵乃眷东顾弃宠遗荣【其九】囊有故衣廪有余粟抚兹逝景载欣载瞩先民有言人亦易足【其十】既亨尔躬复艾尔後季也青襟孟兮皓首天锡宏祉如冈如阜【其十一】祉其宏矣受年孔高龎眉纚纚鹤髪皤皤天锡难老如江如河【其十二】嗟我人斯夙遘嘉惠分远义亲年殊志比譬彼乔松蔓葛是施【其十三】绵绵蔓葛得托乔松其根虽异其条则同每凭穹干庶托高风【其十四】大钧载运耄年聿届从公华堂式宴高会有来雍雍亦振缨带【其十五】我仪既肃我情斯和岂无他人慕公实多登堂奉觞眷恋如何【其十六】
春晖堂诗
春日载迟有耀其晖彼居之子永念庭闱篑土之孝泰山之慈欲报之德中心慊而
何以写心聿构斯堂有酒有酒载崇于觞尔肴其洁尔饍其香不有慈亲云胡以康
嗷嗷林乌鸣我堂隂我岂不如怀此好音好音克怀实劳我心爰有萱草言树之襟
吴集贤新堂诗【并序】
吴溪吴公考堂也
毖彼吴溪浦水出焉水绕山回笃生俊贤【其一】俊贤之生时维吴公自北自南有声渢渢【其二】其声谓何隆以爵位谁其嫓之超羣逸类【其三】我公曰归有赫其光曾是故庐闇然弗章【其四】公曰吁哉我胡止居来我工师我材于溪【其五】爰作新堂新堂孔侐其桷庭庭其楹殖殖【其六】乃辟我寝我寝我安乃立我门我门有闲【其七】我轩我庑亦曼且硕羌何敏哉曾不留役【其八】公作斯堂左山右池山有集鸟池有跳鱼【其九】公登斯堂以燕父老有笙喤喤有鼔考考【其十】公居斯堂黄髪其缤有子有孙从之如云【其十一】公曰其徕尔我孙子其听我言以久此宇【其十二】昔视我庐榱骞栋桡今其轮奂岂不在我【其十三】捄之度之启之辟之何幽不朗何废不治【其十四】尔承我志曰象此堂小可为杙大可为梁【其十五】毋揠尔本毋拜尔枝苟成尔材小大具宜【其十六】衆领公诲莫不改容孰是後人而弗率从【其十七】哙哙斯堂德以为基构之以功百世可知【其十八】匪功靡成匪德曷致小子作歌以诏来裔【其十九】
五言古诗
咏怀三首
结庐在西市艺藿仍种葵谓将究安宅何意逢乱离三年去复还邻室无一遗所见但空巷垣墙亦尽隳久行得荒径披拂认门基我屋虽仅存藿悴葵亦衰本自住山泽此悔将何追
庭前两奇树常有好容色年年遇雪霜谁谓寒可易大道久已丧末路多凉德狐裘已适体谁念寒途客古有延陵子使还过徐国徐君骨已朽信义逾感激解剑挂高树至宝非所惜此士难再逢四顾吾何适
少小秉微尚游心在六经苒苒岁年迟乃与尘事冥入秋多佳日何以陶我情园蔬青可摘新谷亦既升命室酿美酒一壶聊复倾儿女在我侧亲戚还合并终觞无杂言但说岁功成至乐固如此是外徒营营
和沈休文双溪八咏
登台望秋月秋月光陆离晻映西南楼徘徊东北墀凝华夺班扇流辉鉴阮帷三五晕尚圆二八形已?爰有?鬓人长怀桂殿思辽城记吟咏西园忆追随愿以薄暮景承君清夜晖
会圃临春风春风弄新阳驱烟入闲户卷雾出虚堂响谷鸟将韵穿林花度香逶迤动中闺骀荡经洞房逐舞轻靡袖传歌低绕梁所悲金玉躯遂烁佳丽塲时拂孤鸾镜星鬓视飘扬
秋至愍衰草衰草遍平陆方晨露染黄入夜风销緑别叶有归声故蕊无留馥劲茎坐自摧寒丛竦如束彼物既如斯我年宁不促已失早生荣敢冀晚凋福何当即去兹纵浪从所欲
寒来悲落桐桐生在长林积叶既阿那攅条复萧森排云正孤立乘风忽哀吟朽壤方有托急霰非所任轮囷龙门侧憔悴峄山岑不求削成圭何待裁作琴菲薄既非材固无斤斧侵
夕行闻夜鹤鹤鸣向天池奇声传月迥清思逐风悲寥寥度霄汉噭噭伤别离华亭侣既失卫轩宠亦衰卫轩非我顾华亭尚余思蟋蟀悟寒候商羊识隂期不有慕类心此情那得知
晨征听晓鸿鸿飞何处所随阳弱水岸违寒长沙渚冥冥忆霜羣邕邕叫云侣固将聨匹俦岂惟念羁旅视夜已昭晰度声尚凄楚以之频感触将何慰艰阻帛书望不来谁知我心苦
解佩去朝市朝市路已迷敢冀恩私被但嫌朋好暌彼谗起青蝇我行玷白圭寸心幸能亮微命不终乖及今去青琐何日瞻泰阶荒服固云忝是道谅亦迷安得同志士三叹写余怀
被褐守山东山东古於越州城冒陉岘岚气屡兴没剖竹曰有行思君不能发指途期阑暑下车已凉月汲黯薄淮阳子牟恋魏阙岂伊念川途固亦悲朝列日月倘埀照犹堪慰寂蔑
寄宋景濓三首
海潮还旧浦河流归故道岭云虽暂出回风复吹扫游子与家别来归何不早路远隔音形感物坐空老孤鸿失俦侣连翩洲渚?自知羽翮短不与同奋飞寄声奋飞者当慎子所之烟波渺无从云路迥难依云路多鹰隼烟波有虞机
昔与君别日妾蠺初弄丝何意时运倾寒衣今已治衣成向谁寄冬雪旦夕飞雪飞犹自可时去端足悲韶顔忌凋落华志惊变衰安得君子心不随年岁移
筑新居
挈杖去中林卜宅江之边江边多故庐改筑架斯椽左右皆废墟南北尽颓垣昔人固不留遗迹尚依然因之悟物理盛衰恒递迁世既异市朝海亦变桑田古来皆有是念此一长叹何以慰我怀斗酒倾前轩百世非所知聊且乐当年
还旧居
自我远行游故庐今始归如何卄载间旧事都已非曳杖过比邻相呼寻故知不见埀白翁但见初长儿我园既稍葺我田亦就治种秫酿美酒拾薪煮豆糜一笑集亲朋相从说暌离以之感畴昔俛仰多所悲人生一世中所忧渴与饥力耕给其用此外更何思便当息吾驾皓首以为期
居田
我生非匏瓜於世可无食躬耕实所慕戮力归稼穑当春土脉动农事满阡陌晨兴负耒去日入弗遑息我苗今已长我耕有余隙斗酒劳近邻只鸡礼过客人生但如是亦足慰平昔此意谁复知千载惟沮溺
饮酒
在昔童丱时得年辄自喜谓当羽翮成青冥将立致去去曾几何已觉非初意每思前日事翻恨莫重遇盛衰迭相寻壮极老会至曩也叹时迟今焉惜年逝人生已如此有酒且须醉
送屠彦德七首
蓼虫知习苦塞鴈知避寒人不处暌乖讵知为别难戎马满东北风尘闇河关咫尺尚莫期况乃两州间送君危途上如何弗长叹【其一】
长叹且复止请言交好始君住浣水?我家浦川涘固已接声光终然异彼此末路遘多幸来为游宦子恻恻久念息欵欵新欢起【其二】
一从新欢起几度造门基解巾日尚早褰袵阳已微寒光曝颓曜炎德躧来颸岂辞夏晷永但恨冬驭驰皎皎沦迹心非君当告谁【其三】
沦迹未云遂且共陶情灵新诗促座赋美酒当垆倾晓我逹生语敦我击壤情顾已反维絷心迹犹未并家贫仰薄禄庶以代躬耕【其四】
自君羁薄禄宛转日月除偻指弭节初三涉岁华莫世道有迁辙天运无淹度为欢未及终已复遵往路戒途越严风驱车犯寒露【其五】
寒露湿我裳严风吹我衣美人去不返後会宁可知我居方蹇剥君行已逶迟徒坚皓首约岂遂空谷期仓卒心已苦别久应更悲【其六】
欲忘别後悲独有惠来篇委曲风波事殷勤岩壑言蹈海计已乖入蜀愿亦愆惟思遵曩训偃息在故山君其慎所适晦养终百年【其七】
忆胡仲申
点点阶上苔鲜鲜为谁碧已别旧年人空余旧年色我行东斋外对之还尔惜所思虽久违犹有往来迹
岁暮迟宋景濂
忽忽岁欲暮駸駸春已廹出门尚谁思悲歌迟来客客昔与我期近在旦与夕如何事多迕月满且复魄悲风一夜起落叶满长陌女萝虽有托近亦辞松栢万物会归尽人岂无终极而我与夫子况皆年半百前途讵难知元髪早已白若不数相过蹉跎深足惜
寄许存仁
一鸟方北来一鸟却东飞夫岂巧为避羽短风迫之方春游郡城子有越上期及今会吾里而我复差池常时隔远道暌乖固其宜岂意两相接反更事多违畏尘念弹冠惧垢愿浣衣士有交臂失如何弗予思
杨本初见访别後却寄
有客越中来衣带越溪雨既来还遽辞耿耿不得语譬如东轩月偶此成宾主浮云一与期清光无定所出门复入门怅望夜将午几向雨来时念子溪之浒事违人已衰别多心更苦朝来数鬓丝近复添几缕
答李宁之
涸鳞思赴海倦翮念归山如何远游客岁久不知还世途方扰扰豺虎尚为患久嫌军务劳翻羡为客闲夜雨滴愁梦晨风飒颓年丈夫虽耿介亦或多苦顔而我承结邻独喜相追攀未坚金石交已枉瑶华篇时时感嘉贶相视两凄酸岂不欲为答情深谅难宣
郑佥宪授官南归
相国昔爱才有才必陶钧至今海内士多出幕下宾郑君入京华兄弟尽能文铃阁遽引见器重异常伦亦既荐明主遂为希代珍緑衣不肯着紫绶忽在身荣名竟籍籍一旦动搢绅等辈尽嗟异乡邦无此人南宫既奋迹乌府复埋轮羣公满天阙独出官海滨除书已久至君命敢因循萧萧风雪时日暮下东津过家十二月腊尽将及春闾里为改观草木亦光新上堂拜慈母下堂辞密亲王事剩相拘可能逃苦辛顾兹家范严四海无不闻昔为纯孝子今作忠荩臣西州况久弊战骨成埃尘自非霄汉客曷拯沟壑民行矣在勤事毋徒悲索羣
九灵山房集卷一

[book_title]卷二
<集部,别集类,金至元,九灵山房集>
钦定四库全书
九灵山房集卷二　　　　　元　戴良　撰山居稿第二
五言古诗
山中度岁
去年当岁暮我方家市邑时复扫新居亲朋为之集天运不可常周辰今已及投迹此山中酒杯与谁执故欢随岁去新愁带春入唯独闻爆声依然如旧习
丁酉除夕效陶体
亹亹冬春易悠悠时运倾一岁只今宵胡能不心惊我观寰宇内谁非爱其生其生竟几何倏忽已颓龄长风向夕起寒雪没前庭緑竹且就压芳草岂复青万事尽如是何须动中情儿女方在侧尊酒亦既盈今我不为乐後此欲何成笑歌东轩下且遂陶性灵
正月五日游石门怀所迟客
开岁已五日良辰诚蹉跎悟彼时鸟鸣往游山之阿平明发隂壑亭午憩阳坡崖障献奇峭水木呈清华幽谷既深入茂林仍远过迢迢蹊絶踪隐隐泉啮莎涉涧固洄沿陟岘复巍峩舍舆挹飞流停策引芳柯石畲忽云拥岩广亦星罗土啬念唐风民勤怀豳歌羽檄起淮甸烽火连浙河无地可投足此山思结萝良俦愆我素荏苒当如何长啸临逝川汨汨感人多
饮酒古墓下作
峩峩溪南山上有双高坟白杨夹径路过者为悲辛人生此世中如日难再晨有酒不肯饮奈此坟下人惟此坟下人生虑亦良勤营营复扰扰将事百年身安知奄忽间已与山鬼隣愚者固久泯贤才亦长湮吾今且行游遑恤贱与贫
哭赵隐君
泉台一以闭长夜几时晓伤心九原上但见青青草因怀我畴昔从君瀫水边雪游南浦屐月泛西溪船萍蓬无定踪忽复异彼此固嫌久隔阔岂料到生死斯人已已矣此意竟谁陈弟兄既无有嗣子惟一人一人谓已多承宗能孝思采衣正朝舞丹旐忽暮飞我来哭吞声亦以嗣子故平生一掬泪尽洒坟上树嗣子泣挽我日暮投山扉寂寞沙头路空闻画角悲
题兰溪东峯亭
昔余驻兰隂颇得溪山趣日上东峯亭遥望水东注别去曾几何重来已迟莫一时同游者大半髪埀素亦或卧空坟翳彼梅花树因之念所思倚栏聊四顾安知游目时翻是伤心处咄兹露电身谁似金石固此生纵满百会合能几度独有溪上山年年只如故
有感
芙蓉在华沼粲粲有余姿观者日以至朝暮被恩私奄忽秋景逢华叶两纷披昔焉眷顾情一旦成弃遗时物今尚然人事那可期故妻泣空房嬿婉歌重帷彼情无厚薄我貌有盛衰愿君屏荒翳驰光到幽微不照妾容老但照妾心悲
送河南生
累岁事行役携家逃世患已谓计颇周如何尚间关道路满飞尘湖海尽惊湍去此亦何之对我多苦顔将军急筹策英杰方未闲苟能慎所择何忧行路难夙昔翰墨塲高步已莫攀及今白羽箭复看插腰间征人怀远道拘士恋故山离隔在须臾尊酒且同欢
东明山赏红叶
苒苒秋向夕凄凄天欲寒衆木谓已凋翻见其叶丹叶凋犹有色人老无芳顔于今得美酒如何不为欢况此秋林下惟多古邱墦时来弗自乐时去良足叹茫茫大化中隂阳方递迁明朝事莫知今日且盘桓
陪锺伯纪游溪南山
一春苦昏垫今晨收宿霏因忆谢公语出游娯清辉溪流深可厉草露泫未曦林木相映蔚时禽递鸣悲佛庐已高据鸟道方仰窥危峯枕楼阁细竹拥堦基窈窕趋南征徘徊欵东扉倚阑眺悬瀑企槛引松枝地僻虑自淡身闲意无违此理谁识察悟心惟朋知
节妇操为贾妻作
父母嫁妾时遗妾双鸳绮双鸳既同生亦复与同死当知妾有夫结言亦如此妾夫今在远妾身偶独止恐为行露侵莫与双鸳齿饮恨赴长川川竭恨乃已
病起承诸公携饷见过
弱龄已孤焭中岁转多难正兹怀苦心矧复婴病患绵绵诸祟作扰扰五情乱入夜愿曦昇及晨思景晏已谓吾此身奄忽成梦幻亦既告宗祧并用别亲串逝将委运往知命尚奚憾造化难预谋祸福昧前算惟悴几何间荐觉复神观幸生差足喜慰劳倾里閈携肴兼命酒罗列稍盈案纵饮非吾事且从性所翫未知从此去几回同笑粲民生鲜常在百年况已半客养衰病躯宁复几昏旦金石尚销毁人物终变换不共芳顔乐徒贻皓首叹念此动余怀终觞染斯翰
病中承宋编修见过
负疴南轩下展转两涉旬药石不时验衆苦交我身常恐大化尽无由见故人夫君一何厚抱杖来江濆慰我仍戒我眷恋已良勤继以习静言益复知为亲我病既稍除君遂轻别分云山百里外有语难为陈会合本不常亦知当索羣但我病中怀愿得稍相因既已莫能遂且复安吾神
立秋日言怀
六龙不可顿四序忽复移气变感人心怆然已秋时池荷挺素质园葵奕芳蕤岂无一日好不久还当衰览物惜年迈抚景伤志违日暮坐空堂此怀当告谁独有王子乔可以解吾悲
中秋无酒
彼节忽已易吾年信难留含情及元夜逝将秉烛游皎皎明月光照我城南楼常时犹足赏矧乃当素秋东邻有美酒饮之祛百忧客途无由得虚使时运流未知明年月还如此夜不既无典衣事空叹将谁尤
郡斋夜饮分韵得昼字
郡斋无所为兀坐度清昼如何趋府客亦此共臻凑悠悠至深夜忽忽殊气候惊飈触檐槛皓月窥窗牖美景感人心嘉会洽时秀壶既秉烛投诗亦援毫就起视夜何其曙色错星宿欲去复迟留兹欢恐难又人生一世中谁似金石夀今我不为乐知有後会不为劝座上人且尽杯中酒明晨索镜看吾顔已非旧
送别胡仲子二首
昔与二三子徘徊在中林拊翼玩文羽长鸣怀好音何意会飘风吹汝起高岑朝尚同枝条暮飞还异寻川流有急波征途无缓骖举酒欲为欢离忧已沉沉岂不怀耿介送远难为心
行游途可极饯送恨何长临分将列筵屡叹复停觞我如雀卑栖子若鴈高翔高卑既殊势遇合宁可常事违已忧栗形单重周章归卧一室中谁知我心伤
游赤松山分韵得弟字
旦发东郭门晚憩比山趾乍离城市喧益羡邱壑美舍车陟岖停策玩清泚游目苍崖颠放情白云里攀林感落英涉涧悲逝水冀凭栖遁踪往遇冥寂士忽见山阿人髣髴平与起何当乘素烟相与嚼丹蕊牧羊事已乖链石情徒止长揖谢荒祠永愧尔兄弟
别宋景濓
昨宵郡斋宿今旦赴行舟官程不敢违可使须臾留掩泣别故交强顔逐前俦未尝去乡邑讵能千里游金陵古帝乡雄跨东南州至今开甲第奕奕居公侯冠盖若云拥车马如川流厚禄不虚授高才将见收如何独多念去去怀百忧
寄王子充
燕燕何从来其羽已差池飞入华堂内意在巢君帷君帷岂不好伤哉非故知引去方未能欲留复回疑噭噭徒晓风翾翾空暮闱
送胡仲子之三衢
倦驾忌登陆疲舲惊出浦不处孤蹇间谁知别离苦伊昔忝嘉招经年缪同侣前欢未云毕後感已寻绪去春客江介今秋发溪浒久传飞鞚出及此高帆举终然衢士心枯苕望来雨我意固迟回君行勿踌躇
送人赴广信军幕
慊慊促夜弦翩翩戒晨轴临分将列觞指景念出宿羁思无定端官程有成速含思登回陌抱疚度遥陆前峰日衔岫後蹊风出谷欲投近村去惟见远烟緑冰溪渺森沉玉山郁骈矗方远悲路长逾前叹期促边障固优暇边情易翻覆赞政谅匪难布德在所朂古来固疆圉岂皆藉颇牧
谒赵朝列墓
含辛度连冈掩泣赴孤阡而我为谁悲怀人在九泉西北兵既动东南旋遘患一朝烈焰起邻壤顿烧燔长风当夏急亦知将燎原不谓事之及乃在奄忽间天道幽且远祸福茫昧然方晨家尽毁夕暮身复捐平生钦若人鋭气盖当年锄顽务刑肃决壅思化宣矧兹大节在可使非义干日月易为久墓草已芊芊园林灭游迹祠宇有余闲既乘往化尽何用空名传
九日宴迎华观
授服当素节登台瞰清穹野明栖菊霜林动振条风良辰感情虑嘉会洽音容剑佩止肃肃冠带来雍雍四座错觞豆中堂蔼丝桐托?栢台下寄身霄汉中为欢情有尽报德心无穷愿我贤主人功业日以隆为臣慕姬旦为子追鲁公
题赤松山清风楼
仙家十二楼恒在瀛海间岂意逐飘风飞扬到兹山翔檐出林表飞陛蹑云端紫馆高与齐金洞遥相连何年赤松子揭此清风顔每来恣登览几为增慨叹隂阳无停晷江汉有奔澜节往速飞箭时侵逾激弦已难驻衰历何用羡华年容鬓坐自凋齿骨徒空坚澡真能脱屣炼液解腾天凡心倘可除神道尚堪传便将弃嚣俗终往访灵仙飞身此楼上千龄犹未还
送人从戎
世事谅难必伊人去从戎平生二三策乃用军帐中东郊已春阳北陌尚寒风千里违邺城几日到边封汉帜正星罗淮骑亦云从已入青油幕犹带骈角弓愿言帷幄士勉赞戎马功但期膺厚赏不忘捐薄躬庶几边上人咸识尔为雄
友人使还
分壤蕃帝室摛堞奠公家羣士尽归往若人更才华一朝衔命出千里飞佩过大志眇沧海微功腾尺波遂将恋主心调入望乡歌严军发婺城去棹指齐河复命喜事毕问程忧路多忧喜君不渝眷眷将谓何
送人归姑熟
一官冒风尘十载犯霜露岂伊怀禄情亦以娯亲故长途忽榛棘四海益氛雾父母且不知妻子岂得顾闽海非我乡浙河幸余渡谁知消息近反使心魂惧桑梓半不存骨肉定何处掩骼古则然脱骖今岂遇言归虽有期悲情将焉诉蓼虫昧葵堇晨鸡识晦雨君自处平世安知我心苦
送人赴辟
江路西南远江波东北流客行惜奔景日暮赴轻舟輶轩急才彦岩穴尽罗搜名既上公车身可安旧邱人生遇昭世谁能老遐陬武夫效命力君子输智谋入夜无辍棹侵星有飞輈不见百川水汨汨俱不休
赠贾思诚
短愿本有涯长忧自无端道心日迥絶衰病坐连绵瑶琴废不理金镜掩莫看谁能蠲兹疾并用驻吾顔澡真藉灵草测化奇神丹神丹法已閟灵草名尚传或求向蓬岛或采自锺山何彼巫咸辈竟堕伎术间楚辞称九折周礼稽十全问名未为悦染味方自叹贾生妙斯理輶使旌其贤莫言相遇易知音古犹难
题李恺传
有元值阳九羣?方构患大将拥旄节受命徒空专李生在下位世颇称其贤一朝慕许历败军惟片言东嘉已电扫古括犹祸连既登壮士籍身名宁两全负戈驰入境转战溪谷间智勇自无匹英雄偶迍邅事业不可竟忠饰乃所安凭轩检遗事三读使我叹功名固自薄竹帛向堪传
寄友分韵得枝字
彼山犹有崖此木犹有枝而我怀所思忧来独无时我有泽上兰春至尝猗猗折柔欲有赠延意及秋期秋期日已逝兰叶日已衰人生非草木勿为寒暑移
九灵山房集卷二

[book_title]卷三
钦定四库全书
九灵山房集卷三　　　　　元　戴良　撰山居稿第三
五言古诗
题茂清斋
疏傅固知退贡公未遗荣如何郡斋上榜此林栖名伊昔宅姑孰迢递瞰修垧羣山既罗户回涧亦当庭山行睇松茂涧涉玩泉清此欢谓可终外事始难并理棹芜湖水剖竹婺女城昔也乐肥遁今兹倦将迎幸当官事治复值民俗宁虚馆絶诤讼空堦长苔蓂罢吏就闲散卧痾谢纒萦曾是怀旧想眷焉起深情狥名道不足适意物可轻寄语浮邱翁长忆子音形
九日送别分韵得菊字
霜林醉秋萸雨径卧时菊折以赠将归意远悲别促
城东会饮送王天锡
隂崖敛暝霏霜陆耀晴晛萧萧落木多绵绵衰草遍开冬感徂物列饮会羣彦美醑溢流霞妍谈粲余绚时髦非我匹清尊岂余恋行矣送将归怅焉罢欢宴引领阻云从搔首叹?转
送人还镇
根硕多繁条源濬有清流尊公启洪胄英子绍前猷肇允龙渊升翻飞凤池游光分发硎剑气压嘘蜃楼下车俨如昨去斾已莫留西州实吾镇东路安足由带甲踰万人连舫动千艘桓桓顺时发行将纾国忧
题爱栢轩
瑟瑟凉野风竦竦寒城木风劲木亦然受命一何独岁物已沦伤高标谁赏録偶荷主人恩开轩向城曲老枝扶户吟密叶停窗緑遂忘孤生悲行享後凋福有客政迷方振衣时踯躅愿为栢上枝托?归君屋
送刘仲修
名都郁佳丽公室赫宏敞缤缤集时彦衮衮归世网若人固忠勤受命逾震荡藩国简车徒边亭巡境壤道途邈以敻山川修且广月宵抱影息霜晨流念往仰看零露团俯聼悲风响景物劳梦思驱驰罢心赏去水无回波长途有徂鞅临分恨莫留搔首独长想
送刘彦英东还
转?无定在飘颻将何之未遽离本根赖有回飈吹在昔从一官整驾来南陲何意十载留竟负三年期上有埀白亲下有初长儿平生已艰瘁况复当乱离及兹神武师拓地如拾遗遂令客行士秋晏薄言归慈母既生还弱子亦抱持歌舞入故都志愿幸无违鸿鹄游四海鹪鹩守一枝宁与鹪鹩处不随鸿鹄飞
咏省堂後竹
冉冉孤生竹托根淇水?何年被简拔移植鸣凤池鸣凤凖寒律岂待伶伦吹
云樵子
抗志薄嚣世结茅向云林檐霭起肤寸庭树围十寻不见从龙势惟闻伐木音买臣抱才智遗烈着来今当其樵采时久困稽山隂富贵违壮年伉俪易常心丈夫有迍邅逹士甘滞淫永言虑崇替聊且投吾簪
舟发严陵承以愚天锡诸公追饯
祗役旋故都舣舟析良知临岐辱饮饯举觞念暌离踯躅东城闉徘徊江水?颓阳无停照别晷有成期屛迹堪养痾乐道可忘饥持此将久息岂伊聊暂违愿各崇令德蜚声慰栖迟
舟中有怀以愚天锡诸君子
积雨夕澄霁晓行出东郭解缆遡惊急怀旧复淹薄离情固难抑归思亦随作鼓枻就隈隩指途阻参错嶮当严公濑势夺吕梁壑侧耳听波涛纵目窥巘崿永怀沧洲趣久负泉石诺及此恊幽期逝将资止托安得同心客共恣一时乐
舟次兰隂忆寄君善敬德濬仲诸友
晓帆发严濑暝棹次兰隂悲歌泛回渚引领睇长林眷言遵旧蹊欲往访所钦水行厌栖薄室迩阻窥临川静集潜虬林茂萃鸣禽独无羣居志感叹难为心
谒彦修先生墓分韵得风字
杨公泣路岐阮生哭途穷抚心苟有怀出涕岂无从吞声度重阜衔恨眺连峰若人久已没古士将谁逢时春卉木芳胜会嘉友同岂无尊中醑尽洒坟上松埋玉悼遗迹解劒惭古风长歌欲自慰情深眷弥重
悲亡友朱茂清
人亦孰不死尔死独堪惊平生一掬泪宁不为尔零在昔避兵乱仓皇托门屏一时急难意视之犹弟兄动静既殊势去住遂分形东臯把袂时岂意竟先倾双亲已埀白诸允才弱龄遗事竟谁托素志终难成流幻一世中运往谁得停形神既久化何用哭吞声
送别王天锡
久怀山泽居胡乃憩长途直为知已故欲行复踌躇恋恋交情结漫漫归思纡决去既不忍淹留欲何如眷言命徒御逝将理舟舆已无轩冕累自多林野娯但恐礼罗密不似禁网疎且遂一朝愿明日非所图
题栖碧山人卷
都邑集豪右山林遗隐沦隐沦端可慕豪右何足陈少小悟斯理出处故絶人杖策托幽栖抗志辞垢氛隂谷掇丹荑阳冈望白云对绶不敢绾临符宁肯分晚节婴世务薄言走风尘投耒袭珪组解褐纡缙绅始愿竟难毕俯仰悲此身
送胡链师还山
有客挟丹简出游齐鲁间行将入苦县亦欲归函关世途属多阻故里聊复还神仙苟难遇毕志巢空山
九日偕子充安道诸友游城东
四序逝若飞忽忽授寒服晓径菊乳黄暝林叶辞緑居人惊节至行子感时速步出东城闉寄傲双溪澳挹流当芳醴聼?代鸣筑夕隂敛空陂颓阳照平陆愿得重留连从夕至天旭
赠别吕用明
旅鴈薄霄游轻鸥掠水飞相逢多间阻所向有高卑偶此风雨过解后洲渚湄翩翩形影乱噭噭鸣声悲日落水气寒月高风景移矰缴发中流又复夜惊离回翔空有志栖宿定何时飘飘天衢上往慎子毛衣
赠铁冠子倪仲德
武士贯却敌文儒峩进贤獬豸励宪臣鵕?宠郎官郑尝聚氄毛宋亦表华山为容岂非美弗称斯厚顔有客类疲薾秉志实刚坚既用石为肠复使铁作冠逢萌不许挂贡禹那敢弹巍峩堂序上逍遥阶陛间古制世则知古心人不传因歌君子德用继缁衣篇
使客还自建昌
埘鸡初戒曙关吏巳开晨饬徒临迥陌振楫发长津四郊盛隂气千里塞惊尘艰难将使命骚屑作行人时值秋冬交道经吴楚分昔出方禡师今还已归军威迟良马劳凄恻仆御勤王事不可淹谁知君苦辛
送人还芜湖
连汀羃牛渚平原带鸠兹卧瞩浮邱室行寻谢朓诗偶随樵风便来憩淛水湄登楼忆吟守游山怀牧儿昔至雪载途今别露沾衣驱车子流感辍棹我驰思风云有衢路寥廓无罾机矫首羡归翼冥冥已高飞
苦斋
薄游倦簪履敛性偃林阿羣峰既旁绕衆卉亦前罗暄风改故栢微阳变陈萝荼生缘阶上栎长即轩多察性搴柔叶辨味掇芳柯苦节既可贞佳名矢弗讹享歜宠王使集蓼奠皇家尊盛犹若兹庇贱将奈何愿赐卜身诀庶免後贤嗟
看松庵
结构在中林林木何离离檐隅耸乔干庭际俯樛枝蜿蜿鹿尾扬矫矫龙形埀稠隂暗轩户积髓滑阶基美人游未还素心适在兹岂不念封植无由敦佳期岱畎称夏书徂徕咏周诗屈身古则然违志今岂非?雪交横至严飈左右吹所贵贞白质不为寒岁欺
同子充濬仲游北山夜宿觉慈院
穷年厌喧嚣今晨惬游衍岂伊清旷怀直为朋知展指途阳已昇入谷光未显涉流既百折寻山亦千转停策树频倚攀林芳屡搴路夷始出幽山暝复凌缅佛庐既栖薄僧榻聊息偃地僻心自怡俗远虑乃遣明发有佳趣胜处将历践
抵智者
已宿隆夀山复践灵源境蜿蜒苔迳长荦确石路整行爱祗树密坐悦禅枝静幽意澹不惬游足憩复骋睇瀑跂崇基追云躧曾顶行行路已穷望望日将暝泠泠风出谷皎皎月窥岭翳翳羣动息寂寂纷务屏以之观化机缅焉发深省此身如露电百年亦俄顷如何乖赏心驱驰眯风景缘业倘可除庶兹慰延颈
从智者游九龙谒刘孝标祠
上人敬爱客追从不知疲昔闻蜡屐游今见飞锡随朝暾烜将出晓露泫未曦扪葛缘侧迳披榛欵幽扉水声激磵滑钟韵出林迟佛庐从中起祠宇亦旁依行歌怀昔贤趋拜想前徽踯躅久不去此情谁得知
往三洞
既停九龙策?醑礼前贤复寻三洞蹊秉玉朝羣仙羣仙去绵邈遗迹费采甄标峰绚霞外裂窦彩云间旁听流活活俯瞰深渊渊脊曲骇初入膝阻艰屡迁躧迥方蠖伸缘隅乃猴牵冥行路易失前导火频然倾壁见斜倚危室覩孤圆穴杳石如透潭空海疑连涉深怯龙跃出险怵途悭纡徐度虚隙恍惚脱重泉仆御矜乍往朋徒庆生还夙志爱游役芳时屡徂諐流光忽我迈践胜及兹年栖息固有期迟莫复何言二皇倘可值颓龄庶能延
登鹿田
山北倦游览山南纵攀援苔滑岂可步萝弱犹足扪力竭转修蹊险尽得平原排峰作郛郭列岫代墉垣披拂趋兰社靡迤入松门奇石既罗迳初篁亦当轩鹿耕事固远仙化迹还存野田遗旧场孤冢秘精魂感往情已剧怀来念弥敦学道值时阻摄生逢景奔何能弃缘业即此穷朝昏
赠别祝彦明
怅望临荒蹊驱驰骋遐步江纡练月初山标彩霞莫天长路易迷水深舟难渡征人去不息倦仆立相顾此时悲送君安能髪不素
七言古诗
双剑篇
君不见干将冶铁铁不流镆耶遇之翦指投赫然链成双宝剑遂匿其阳以隂献雌雄离隔经几年一朝飞堕君侯前乃知神物不虚授必待英豪始聨偶从今永近君侯身玉头珠口相鲜新韬里束来白鹇尾匣中藏却緑龟鳞遭时未息干戈事且为君侯充武备黑犀中断未为奇白蛇夜斩方称利五山精六金英也曾埋没豫章城时时紫气斗间明占者已知吾国兴君侯佩之可千龄
秦镜歌
玉之荣石之英光莹岂若秋金精秋金之精铸镜成良工锡以银华名银华顔色如霜雪携向秦宫叹奇絶珊瑚台上吐菱花玳瑁匣中生明月夜筹已竭晓筹终宫女对之难为容云鬟被首黛渝色我貌如心不堪饰早知监心如监貌汉兵敢犯咸阳道咸阳汉殿空中立秦镜团团昼飞入至今鬼母夜深泣
白紵歌
阖庐宫中夜挝鼔宫树乌啼月未午玉缸提来酒如乳白紵衣成向君舞美人醉起行步难腰间珂佩声珊珊肯缘娇爱减君欢宝钗堕地不敢言宫中门户多无数君恩反覆日几度明朝重着舞时衣心中已道不相宜
空城雀
汝雀汝雀亦何为有身不向他处飞却入空城长苦饥空城四面尽焦土满地青蒿幸无主飞来飞去啄蒿实既无矰兮复无罟岂不见官仓有鼠食官米所食纵多宁损几一朝仓吏来捕尔尔罪莫逃终磔死
当窗织
当窗织贫家女儿堪叹息隔墙惟聼伊轧声堕珥欲收应不得两日织成花锦段尽输上官犹诫缓夫壻复来催上机岂念身穿篮缕衣君不见富家娘不识蠺缫着绣裳
凉州行
凉州城头闻打鼓凉州城北尽貔虎羽书昨夜到西京敌兵已犯凉州城凉州兵气若云黑百万人家皆已没汉军西出笛声哀羌骑闻之去复来年年此地成边土竟与羌人相间处羌人有妇能汉音汉女亦解调羌琴调羌琴按羌谱夫壻从军半生死美人踏筵尚歌舞君不见古来边头多战伤生男岂如生女强
短歌行
青天上有无根日驰光暂明还复黑昼夜相催老却人忽忽吾年四十七偶看旧镜镜为羞昔髭未生今白头朱顔丹药已难觅青史功名行且休岁岁年年待富贵富贵不来老还至老既至兮百事非病妻对之怨且詈妻年比我虽稍卑近亦摧颓如我衰一生仳离殆居半此世欢娯能几时纵多子女知何益北邙冢墓无人识古往今来共如此我亦胡为空叹息人生满百世岂多尊中有酒且高歌有酒不歌奈老何
五言律诗
除夜客中二首
岁月遽如许蹉跎老却人一年惟此夜明日又逢春湖海未归客风尘多病身感时浑不寐灯火独相亲扰扰百年内悠悠万事虚青云时不至白首岁将除画燕空随俗占鸡嬾发书未知从此去身世复何如
郡斋度岁二首
失脚双溪路今经两度春不堪飞雪夜还作望乡人世事方如梦生涯笑此身惟应两蓬鬓不负岁华新条风才应律栢酒又浮盃旧腊随宵尽新年逐晓来浮生苍狗变莫景白驹催自叹忧时客初心寸寸灰
寄宁之鹏南兄弟二首
携家非得计世乱且求安有季俱行役谁人救急难月从愁里没雪向望中寒昨夜乡书到知君不忍看一自干戈後先庐几处存遽成豺虎峡愁杀鶺鴒原岁酒空今夕春风非故园忧来无避处只是倚衡门
示全真张子愚
无从归故国客思满穷秋两地隔千里一身翻百忧梦回高士榻情绕羽人邱我亦栖栖者时同说旧游
赠友
扰扰干戈际天涯人未归一身为逆旅十月未寒衣江汉风波阻乡关书信稀危途恐相失岁晏重依依
投王郡守二首
已落时人後谁能说姓名惟应马南郡偏重郑康成宾馆悬牀待公庭罢吏迎为居门下久童仆亦多情卒岁囊无褐为儒坐有氊每因官俸薄时动故人怜慷慨空前志蹉跎已莫年争如归去好家在白云边
投同佥公
授钺几专征分藩复此行身为汉飞将家若鲁诸生秘略三边服妖氛一剑横已多门下客持笔待功成
郡斋守岁二首
守岁寒斋里开盘试奠辛盃行犹是腊酒醒即逢春天地长为客风尘叹此身岁时追往事独有老随人节序清尊外光隂列炬前屠苏初入酒犬马又催年筋力都非旧容顔岂更鲜余生有如此盃至且频传
避地二首
转粟百里道窜身千仭巅人行危栈外家在畏途边门巷尽营垒仆夫皆铠鋋乱离今若此何日是归年边隅兵又动咫尺路难通妻子艰虞里乡关震荡中半生忧世变此日值途穷闷极惟思醉清尊幸未空九灵山房集卷三

[book_title]卷四
钦定四库全书
九灵山房集卷四　　　　　元　戴良　撰山居稿第四
碑
浦江县新建婺女星君行祠碑
至正十二年十有一月庚寅浦江县新作婺女星行祠明年十有二月戊午祠成县之父老合辞请於官愿刻石纪其事俾文学椽邵国光来请文且曰惟婺女星之正祠在婺城之西南按图经吾婺自秦汉以来其名号不一至隋开皇中始以其地上直婺女之分而更今名唐武德四年遂祠婺女於州城宋淳熙十三年爰赐祠额曰宝婺观逮国朝大德十年县入朱仙母病尝祷之祠下有奇应因又立行祠於县之东南?则吾县之有婺女星祠实自仙始也比数年来湮废殆尽逹噜噶齐亷君额能巴哈尹萧君文质将复加完缮而病其遗址卑陋湫狭不足以安神而妥灵乃别卜西南高爽之地以斥大之然工役繁钜费莫之出则募富民六人者俾率其赋以从盖至是而亷公之代已及萧公悉举以自任始事之日仍辍已俸为之倡不期月而大殿成两庑三门次第毕举翼以栏楯缭以垣墙阶陛以石唐皇以甃肖象绘塑各效乃能狞威惠慈悉当其状殿之为间者三庑之为间者六门如其殿之数基之深十有四丈广八丈有奇屋之高二丈有奇度用钱六千缗用工八百祠既成矣愿得吾子之文篆诸牲石以示後之人国光敢奉父老之言以请良谨考传记自南斗十二度至婺女七度为星纪於辰在丑为吴越之分野吴越之地至广也其所分郡县不止於一婺而是星之祠乃独见之於此者岂非因星以名郡者耶夫星宿之在天州城之在地明光所烛神气必通其上下之应次舍之限真有不可诬者有司营立祠宇以奉其明灵行其秩祀以祈其岁事於礼典岂不宜哉至於严像设崇貌位被服而人肖之则固未之前闻矣然犹必为之者盖其民俗之所习尚焉耳嗟乎神者民之所恃以安也今既本於礼而祠祀之因其俗而像设之则所以望其出灵隤祉以大芘吾民者不其至哉吾民於此其尚敬承乃志以延休於无穷可也廉公北庭人岂弟爱民人怀其惠萧公大梁人通敏有才器抚事有方略凡学院庙坛之宜葺者皆以次而举此祠殆其一也良既纳交二公颇知作祠之始末而又重以父老之言国光之请因不辞而纪之且为迎享送神乐歌三章俾歌以祀神其辞曰望天门竢神跸灵之来光景溢云为軿霓为旌僾若有靡象形礼已交诚既感享维德非可荐
右迎神乐歌一章
暾将出夜既艾灵之留神哉沛烟燎升羽龠鸣牲币举黍稷馨灵是娱歆精祀鉴民衷锡繁祉
右享神乐歌一章
乐度周礼容备灵之归福祚至隂沴息阳德宣粒我民屡丰年民报事益无怠歌我诗其千载
右送神乐歌一章
赵氏尊序堂碑
赵氏汴人也自武节大夫士翮随宋渡江居睦州已而武节之子保义郎不玷添监浦江税务故又为浦江人保义生三子曰训武郎善连曰武经郎善近曰武经郎善迻浦江诸赵称三????之子孙者是其後也赵氏自宋改物而其族已衰顾今七十年间能緜其宗允而弗坠者益鲜保义之六世孙永新守大讷因念夫赵宗之鬼馁焉而不食也乃思辟堂以祭享之先是永新之曾从祖修职郎汝儵亦以无子而死後之人以其所居厅事为黄冠者祠祠之後堂则虚而弗居遂即其堂治为祭享之所春秋有事则割田若干亩归之以供其费堂成扁曰尊序嗟乎赵氏自保义徙居以来传圭袭盖尝烜赫百年矣即一旦衰虽弱子单孙之祭有不能享顾瞻庭宇行道咨嗟又岂所以思惟本源慰答宗亲之义哉永新於此乃能?焉感念因其故宇而作斯堂使春秋之祀既废而复举可谓以义起礼者矣虽然作之非难而守之为良难为永新之子孙者其尚敬承乃志以延裕於无穷可也乃作诗曰
赵居汴京为宋宗亲世袭官封有社有民越武节君始失故所从宋于南严陵是处保义筮仕于浦之阳遂奠其居持持屋墙亳社既墟宗枝亦悴故鬼久饥闻者兴喟厥有孝孙知孝之元既丰其流乃羡其源仙岩之南江浦之北岿哉斯堂孝孙是辟孝孙来享来拜斯堂肩臑修洁黍稷馨香登堂受胙孝孙有佑延畀後人永尊厥序匪尊厥序曰报尔先琢辞贞石百世斯传
赞
浦阳五贤赞【并序】
天地之间有至钜而无配者道也人能心会而身履之口诵而书存之则必浩乎其大巍乎其高渊乎其深非江海而润非雨露而泽非日月霜雪而光华严厉其所着见於後世者固将弊穹壤亘古今而不穷贯金石蹈水火而不灭矣余尝考之於经稽之於史求其如斯人者恒旷数十世而一见越数百里而一得浦江有县历年至浅而受地至狭非有数十世之久数百里之远而乃得其五人焉何其盛哉五人者曰孝子陈公助教节愍二梅公忠惠王公待制柳公也孝子不知何时人能服勤孝道当二亲之亡哀哭弗辍以衰麻终其身每即墓奠肴果鸟鸟为之不啄助教当宋宣和初摄处之松阳丞已而盗发青溪东南诸郡县咸望风横溃公独婴城自守以死殉国节愍於靖康之际为户部尚书当金人入寇劫质天子竟乃不胜忠愤率衆数十万谋夜捣其营迎归二帝事泄而死忠惠克明正学历疏诸经及登嘉定甲科遂以及人为务立朝居郡绰有可称劲节高风至今熟在人口待制问道文安金公上遡朱子之学亦既身逢盛世以文华国四方学者称之至与虞揭黄三先生齐名呜呼五公之卓卓如此岂非所谓有道之士哉岂非所谓浩乎其大巍乎其高渊乎其深者哉使其大施诸用以殚夫润泽光华严厉之功其所着见可胜既哉虽其不克大用亦岂弊穹壤亘古今而有穷贯金石蹈水火而有灭者哉如良者固不足以灼见五公之所藴然观陈公之事亲则未尝不称其孝观二梅公之事君则未尝不叹其忠观王柳二公之为人则未尝不慕其学以称其孝叹其忠慕其学之心可无一言拟诸形容哉借令旷数十世之久越数百里之远犹将低徊企想以称述其万一而况近在二百年之内百里之间哉昔梁肃李华之於四皓也时之相後如是其久地之相去如是其远及作为赞辞以致歆羡之意识者尚或称之良虽不敏既获亲出五公之乡接其风声气泽而颂声不作人其谓何用敢勉竭驽力各为赞一章以朗前人光韵之美以伸後学向慕之私然以孝为百行之先故用陈公为赞首自余四公则从其世次而列见焉
孝子陈公【太竭】
倬彼孝思天经地义我公履之式昭厥懿无父何怙无母何恃公於斯时病殷痛钜乃号穹旻口无停声月益岁增有悴其形衰斩三年古训是程曾不为就终身??人亦有言孝行之至可通神明可感异类粤惟我公天相乃志肴果每陈乌鸟扬去昔秦顔生同出其乡亦以孝感乌吻为伤公虽後起其德则似令闻令望曷其有已千秋万祀永称孝子配彼顔氏
助敎梅公【溶】
咨尔梅公温温而恭恂恂而忠有大雅遗风遭世中危遒彼宼锋牧逋令遁以公折冲公谋既决遂往式遏乃以柔和化为猛烈亦既载斾亦既建节如火之热如冰之裂力有不支犹驱义师怒目张胆以死自期曰身可杀义不可亏帝曰尔溶古之烈士肆命之襚并禄其子以愧蚩蚩而惜一死人谁不死死贵合义惟我梅公以死拄世前圣有云杀身成仁夫岂彼人而尽不闻
节愍梅公【执礼】
於彼出日其光炖炖妖氛一袭天地为昬有飈狞然势豁九门飞廉不将天步斯屯宋有社稷继五季而国不知不识咸顺帝则彼豕忽突大邦为敌血战未息二帝奄北矫矫梅公从此奋激指心誓天愿出机先手除群秽捧毂南辕既秉我钺既脂我舝致天之罚则莫我敢遏如彼飈风其势发发将埽氛昬阳光有赫事泄羣庸力屈强凶生义死忠呜呼梅公
忠惠王公【万】
荦荦王公硕学粹行以道律身以德施政轮对之明见之於立朝宣化之美见之於为郡帝嘉乃烈俾居言责献可替否嶷嶷额额诸史之罪上通於天奏章一抗正气凛然不忍浇季老奸擅世遂舍而去流水莫系帝谓王公有遗直之风锡之土田以旌其忠至今言者犹为震恭在宋嘉定士俗靡振公独屹然进退以正其进也如振鹭之在庭其退也如飞鸿之入冥逸类超伦举世未闻
待制柳公【贯】
朱学之传至於文安四叶緜緜公得其师犹水有源际兹休明儒雅勃兴乃以所挟扬於帝廷帝嘉其能俾居搢绅与鸿硕为伦莫之与京於乐辟雍曰公是宗髦士三千于于而从颂台有礼公订古始佐明文治成我皇之志大江以西政阙教弛武子之泽一坠於地公往化之有若时雨归卧穷山埀十五年流水去住浮云往还锋车荐至乃掌帝制惟公出处关时隆替出与时行处与道俱倏尔岐阳之凤忽焉空谷之驹千载曷窥蜀山巍巍
廉斋宋先生像赞
以公为优於德耶则其才学之奕然者固己披豁乎心胸也以公为优於才耶则其德性之粹然者固己充溢乎顔容也以公为才德之两优耶则其所以自处之者又若不有於其躬也夫德者乃才之所资以发而才者乃德之所赖以充也二者皆公之所有而谓公之自有其有者曾不足以知公者也呜呼若公者其殆有若无实若虚以庶几夫顔氏子之遗风者乎
赵敬德画像赞
卓哉赵君曰敬德氏英英以豪表表而伟视古今如一时谓天地犹一体以孔孟为师友以王谢为兄弟彼区区之斗筲曾不足以浼已凡是胸次之豁逹一皆浩气之所致故其为文也直欲凌韩而驾柳其为诗也亦且超杜而逼李然而着述之富固己见夸於当世之老成至於气岸之高则或召非於乡闾之小子彼惟恶直而丑正遂尔驾尤而腾毁夷考其中之所存君盖庶几乎无媿此其所以交之久者知之深知之深者信之至观夫丹青是仅得其一二矣
赵樗庵像赞
泽可以及物而身不必贵德可以惠後而家不必裕孰谓斯人只局於艺苟施泽之益厚又知德之逾真诚无媿韩伯休之行已宋清之为人
箴
谏官箴【并序】
谏之道有五而讽谏为之首孔子亦曰吾从於讽谏焉讽谏也者谓君父有过而难言之故或托兴以见乎词或假事以陈其意冀有所悟而日迁於善也是则职谏事者又岂在乎过直以激怒哉亦曰婉以导之巽以告之期於必听而已耳何为其然也当其一是一非错然相间而欲使之更革其所行必且悖於目而拂於耳谬於心而戾於情自非至公至明之君孰能乐听之哉以不乐听之言顾乃冒雷霆犯顔色而弗忌其不投鼎镬而触刀锯者几希矣今夫富贵宠荣人之所不能忘也刑戮流放人之所不能甘也苟或昧之而不计岂不甚可病哉所可病者非止病其身之危也亦以病吾言之不卒听也非止病吾言之不听也亦所以病吾君也既有以病吾身而又有以病吾君君子亦何取於斯焉作谏官箴其词曰
於惟我国稽古建官凡是职司莫谏为难谏不欲逆亦不欲骤逆则罔从骤则靡究所贵婉巽不大声色匪攻彼暗惟导彼明以善间恶犹火背水火盛水消善胜恶止盍不燕闲乃陈我言乃遏其萌乃迎其端讽而不廹我言斯听陷而不避我其陨命勿谓逆鳞可得而批折槛之谏或以为过讦勿谓鲠骨可售吾直断鞅之谏或以为过激齐有晏子格君孔多欲罢大台乃饮而歌魏有阎没亦云善谏欲辞梗阳乃馈而叹过既无迹谏亦无形蔼然千载德誉愈荣嗟尔後人盍视前式苟视前式惟晏阎是则爰考尔官用规尔箴尔如不惩亦独何心
喜闻过斋箴【并序】
古之人苟有过焉必喜人规故其德日滋今之人苟有过焉必忌人知故其德日隳呜呼生今之世而可不思古之时乎诗以箴之其殆庶几也已箴曰
言与道违行与道背维背维违斯过之大过岂有小大由小积过小而为终累大德人谁无过改之乃宜勿病不改病其不知知之为美匪闻曷以我过我闻改之斯易何以喻我闻过之因独形於喜过乃可闻苟挟我行苟持我言悻然自好莫之敢干彼非我兄彼非我父孰肯拂心以贾我怒宜喜而怒宜爱而憎我曾不寤我过易惩惟古仲由喜於闻过赫然千载令名愈播嗟我後人盍视前规惟仲由是师既榜我斋又箴我铭有或不慎亦忝所生
铭
具庆堂铭【并序】
范阳卫立本扁其奉亲之堂曰具庆浦江戴良为之铭
我之生矣孰揆厥初惟父与母载育此躯亦既冠履方趾圆颅可忘孝养惭彼孝鸟我观世间是心孰无有怀二亲莫或具俱今而既具其乐何如象服不颇大冠峩巍偕老一堂载欢载娱粲粲门子白华绦趺馨尔晨殽洁尔夕蔬其殽维何有鳖有鱼其蔬维何伊笋及蒲登堂奉觞气和色愉式拜且舞亹亹忘劬礼则罔愆孝岂有余何彼憸人弗此之图岂无富贵硕大且訏或被轻裘或驾文车是或不思胡寜胜余亦有士子左图右书取青嫓白抉摘蒭芜苟亏是道何异贱儒相彼凡行畴其独殊关血通气惟父母且此而克孝罔有加诸显显卫氏世号双珠爰乐具庆用扁室庐小子不敏勒辞座隅尚慎旃哉永世弗渝
辞
郑梴冠字祝辞【有序】
义门郑伯阳将冠其长子梴亦既筮得穆日乃以其从祖贞和先生之命宿宾於同里戴良良因屡辞不敢贞和曰愿吾子之终教之也遂往与兹酌醴且本商颂松桷有梴之义制其字曰叔高而祝之以辞曰
猗欤那欤哙哙其正谁辟斯庐我寝我成寝其成矣羣材彚征惟梴者桷独尔高乘可陵沆瀣可摘日星俯瞰千仞危而不倾我观是木产彼幽垧一朝效用巨细必登居下而污阃阈是丁卑而甚力曰为旅楹閈闳户牖阑楯槛棂冗微琐屑仅脱薪蒸彼哉梁栋固莫与京苟任之重亦惧弗胜岂若斯桷?出杳冥衆木仰视靡或不承获跻登兹伊谁之令惟材之长乃高其升靖惟我人同具是形及其用世或重或轻或幽而辱或显而荣何异此木以材自呈尔生郑梴今既弱龄寜复处卑不是之惩以兹吉日具弁於庭曰加尔首俾弃孩婴本诸诗义考诸礼经字尔叔高式敬尔名尔其自今毋替厥称苟材孔长会处高明矧尔孝义九世绳绳皇用褒之有奕门旌既当承宗奉此尝烝犹桷梴然衆木所凭一不自持载骞载崩兢兢业业孝道乃兴又况是道古语有徵曰先百行惟孝为能人克履之实洪厥声所处之高舍此曷营幸只训辞勿忝所生我言匪陋惟圣道之程
论
论长孙无忌
长孙无忌以元勲近戚辅相三朝竟乃坐视武氏之奸而莫之或救卒以殉之观其事未尝不为之流涕也方太宗建储之际固以疑晋王之懦弱而有意於吴王恪矣无忌乃为之拥护晋王而疎恪岂不以晋王为己之出而欲藉之以长保富贵故耶太宗且死无忌遂以遗命立晋王既又陷恪以罪而诛之无忌於此亦可谓计出万全矣殊不知害己者乃不在於恪而在於晋王之武氏也武氏?无忌以反固不异於无忌之陷恪以逆若武於此时明恪之寃而以构害元德蔑弃宗亲戮之无忌其谓何无忌此举又岂止祸及一身而已虽唐室之衰亦未必不自此始也何则恪之在诸王中诚英果人也使恪而不死於无忌之手则武氏之奸心犹有所忌也夫惟武氏之无所忌而後李氏之子孙无遗类矣唐之衰也又岂待於易姓改号之日而见之哉嗟乎以无忌之才犹乃一举而家国俱亡则彼大臣之谋国而欲一出於智力信不可矣
论唐太宗六月四日事
余读唐史至太宗六月四日事为之喟然太息嗟乎以太宗之英武好名而卒定计於秦府群小惜哉太宗首倡非常之谋以戡定海宇则高祖之有天下诚太宗之功也虽然立子以长不以功高祖之欲传位於太宗固义有不可而太宗之屡辞不受者岂亦有见於此乎由是而观则太宗之心固己灼知大义之所在矣其後卒至喋血禁门贻讥万世而不顾者亦由房杜二人陷之而然耳岂独房杜哉当是时太宗既诛巢隐一二近臣惟劝其释甲以就刑可也若高祖念其事非得已而原之然後辅之以图後功亦可也竟乃释此不为而尉迟敬德者方乃擐甲持矛直至上前借曰恐其惊动上意亦何事於矛甲哉敬德此举直恐高祖之怒心一发且将不利於太宗故特假此以廹胁之使高祖於此不幸偶如其所料则敬德之矛寜无所施乎尚赖高祖隐忍而曲全之故得深潜而不发耳虽然苟非萧瑀陈叔逹辈为之隂移其所向则高祖寜不逆探其本心耶设有以逆探其本心执付大理以论罪太宗将何说之辞秦府群小之不忠於所事乃至此也噫此辈未足深恨太宗为一代贤君亦从之而不疑何其悲哉
论王珪
谏君有道乎曰有人心亦各有所蔽有所明故善谏者常不攻其蔽而惟导其明使之自悟而已矣是故自其所蔽而攻之则言难入而听者厌自其所明而导之则不必苦口正言但微中而纷已解此盖谏君之道也王珪谏太宗出王瑗之妻其庶几知此者乎夫好色乃太宗之所蔽而惧亡则太宗之所明故珪必先论王瑗得妻之由而後以郭公善善之事告之则太宗之祛所蔽也有不待其辞之毕矣当是时使珪厉声正色曰此姬必不当取此姬必不可留彼方溺於声色之娱而怒其出言之暴也其肯不旋踵而遽出乎褚遂良在唐室号称王魏之亚然当高宗立武后之际遂良为之叩头出血而帝心终不之回者无他故焉盖高宗之蔽在於嬖宠武后而遂良方且逆其所蔽而攻之其能痛抑而悦从哉适足以杀其身而已矣呜呼遂良之忠则盛矣语其才犹在王珪下也在易坎之六四曰纳约自牖终无咎然则王珪其贤乎
说
容斋说
大梁刘侯官浦江之始年尝即其所居西偏之室治为宴息之所而名曰容斋越明年部使者武威余阙公行县於是嘉刘侯之能大其德也为特书以题之刘侯图侈公赐亦既镂版揭诸?间复俾县人戴良为文以广其说良曰呜呼是尚有待於余言哉侯之自北而南亦尝观夫泰山之与南海矣有石棱棱或裂或崩如鹊之飞如羊之蹲陨而若星凝而若云变怪奇崛不得而具论有土黑赤有木棘栎载尰载瘿不埏不埴梓匠之所弃捐陶冶之所屏斥又有鸱鴞鹰隼之禽貙豻虎豹之兽号鸣飞走怒争狠鬬喧腾乎左右凡是数者宜在所不容而泰山实藏之有沟有渠有污有荥瓜蔓而流负羽不胜难任我舟难濯我缨亦有蛇虺蛟鼍喷浪乘涛含沙石射影冲波马电跃水兕雷咆扬鳍而掉尾闪舌而呀齿嘘腥而吐秽凡是数者宜在所不容而南海实纳之故能崒嵂嵳峩嵎嵎磝磝超出万类特立九霄云雨蒸腾风雷荡摩天下莫与争其高汪洋洄渟渺渺沄沄其下无底其旁无垠颠倒日月浸润乾坤天下莫与争其深由是观之泰山也南海也所以能致其高与深者以其有容也传曰山薮藏疾川泽纳污殆谓是欤今夫邱陵非不穹然高也然不得与泰山并高者由其容之者小也沼沚非不渊然深也然不得与南海并深者由其容之者浅也故论容德之极而至与泰山之与南海止矣古之君子不褊浅以为量惟含忍以爲容掩垢匿瑕以大其德故曰有容德乃大又曰我之大贤欤於人何所不容是盖无异乎泰山南海也侯能登泰山以求其所以高临南海以求其所以深则容之为义得矣容将以大其德也德之大舍泰山与南海孰得而方之侯於此思无愧焉可也而尚有待於余言哉而尚有待於余言哉侯名师稷字之佐大梁名家有文学而尤粹於行治家治人一本於寛人称为长者云
说佩【送义门郑仲舒】
诗不云乎杂佩以赠之则佩者盖古所以赠人而勉之以取法者也今仲舒之行亦既无佩之可赠独为之说以告之何如仲舒曰是余之志也乃作而言曰仲舒其知是佩之说乎上俯而下承中鋭而旁曲也上而不俯则无以缀下下而不承则无以系上中不鋭则不能以有击旁不曲则不能以有受居乎上者珩居乎下者冲牙之与璜也珩言其俯冲牙与璜言其承也冲牙居中而能鋭璜居旁而能曲也合是三者所以具为佩之制而为君子之所法焉者也若夫资以系上而中贯之者瑀资以缀下而旁贯之者琚错乎琚瑀者珠联乎琚瑀与珠者绶一皆参居乎三者之间而非其要也非其要者谓不为君子之所取法也必君子之所取法而後可则虽有环以召之有玦以絶之有金以寒之有象以文之有觿以示其事有?以表其用有韦以戒其性之急有弦以警其志之缓亦皆不足以言佩也是盖超居乎三者之外而非其类也非其要而犹待是以成佩者以其能安是佩於君子也非其类而犹冒之以为佩者以其能存是佩於君子也然所以得为佩之正而为君子之所取法者则惟三者为然也三者之所以能然者亦在乎上俯而下承中鋭而旁曲也今仲舒与其兄仲几弟仲潜三人者怀玉而远游抱器而效用太师大丞相见而奇之因馆置府下十余载其所以贵重之者往往有异於他士後虽荐逹之以有禄位於朝然亦不使远违乎左右盖凡治已治人之道恒欲资之而有助焉则夫三人之见取於大丞相者岂不犹斯佩之见取於君子矣乎三人者诚能俯乎其民若珩之有缀承乎其君若璜与冲牙之有系鋭以去恶若冲牙之有击曲以纳善若璜之有受吾见其示法於君子也其亦异乎琚瑀珠绶者矣其亦异乎环玦金象觿?韦弦者矣虽然珩也璜也冲牙也非生而有之也必待君子者而为之制然後俯焉而俯承焉而承鋭焉而鋭曲焉而曲以克成乎其为佩也然则三人之不愧於斯佩者岂非由我大丞相有以玉成之乎而三人者其尚益守乃职以期无负乎大丞相可也三人与良皆友善而仲舒为尤厚今仲舒以三年之丧毕奉大丞相之命还京良盖望其有以见法於君子也故於其行为之说佩以赠
书
答徐进明书
比辱函书为贽欲相与以质其所学仆既愚无似又且齿弱而身贱其素所为未有足称其取信於人人亦未尝有以是事资於仆者今足下乃独冒然及之其亦何所取择耶岂足下之有取於仆者徒以其乡多先生长者遂谓能得其学而有可以及人者耶是殆不然人之为学固由於先生长者而後得然未可以是而必其有学也通都之市有大贾焉所以聚天下之货宝通远近之有无当市门之昼开也乡之人持资而求宝者至矣远方之人持资而求宝者亦至矣而大贾者因为之出其宝以权其价价之合也则梱载而去之其不合也则倒槖埀囊攘臂而空出方是时又奚暇问其乡之人与其远方之人哉今夫先生长者之於学亦犹大贾之於宝也大贾之於宝不能偏私於乡人先生长者之於学又岂能独厚於其乡哉由是观之则君子之论人当取其人之贤而不必惟其乡之信亦已明矣若不问其人之贤而惟以其乡之信则是孔孟之里皆可以为圣贤卢郑之邻皆可以为医卜西子之国皆可以充後宫师旷之邦皆可以备工瞽伊傅之党人皆可以辅相於明王孙吴之邑子皆可以雪耻於强敌矣其在物也则麒麟之薮皆可以称仁兽凤凰之苑皆可以名神鸟翡翠之囿皆可以言珍禽骅骝之枥皆可以目良马矣夫兰茝之谷萧艾茂焉杞梓之林荆棘出焉蓬生於麻薪错於楚物之不系於其类也久矣又可以其善者而遂信其不善者哉考之於人既如彼求之於物又如此而足下之於仆顾乃不问其可否不论其是非徒见其乡之多贤即谓其人之必贤其亦取择之不审矣取择之不审已不可用之於交好况欲相与以质所学耶夫质之云者为师者之事也师自柳河东已不敢当是名矣而返以施於仆使仆有过於河东者乃可为足下师若犹未也则是佞誉诬谀妄加是名以相欺耳纵仆乐足下之佞誉昧足下之诬谀辄受是名而不辞然於足下亦何所增加哉足下固非佞誉诬谀之人特以过信之故不觉其偶类耳仆之屑屑云尔者亦欲足下之审择所与以益其所学非敢过为讦直以相角鬬也足下苟以前者之所陈比物引类曲喻而旁譬之则有以晓仆之意矣适有小病不能亲书幸察
上苏伯修参政书【代柳致明】
某比承姚掾史传示钧喻需及先子遗稿悲喜感怍交动於中循想累日无所容措伏念先子自受学以来即援笔为文章澂搜静索脇不沾席者五十有余年此其志岂不欲藉是以自托不朽哉顾以弊於蹇剥既壮而羁穷未老而闲退业愈习而家愈贫名愈闻而身愈困迨至暮年方仅仅一起而疾病祟之遂以殒命某等奔号数千里迎榇远归而家事益落由是送死养生百冗丛聚神伤气悸衆念昬忘故其遗稿之在箧笥者未暇整次成帙以显扬先志某窃闻之士子之在当世生虽不偶死而埀声者有矣故扬雄没而法言始行马迁生而史记未振文字之传恒在既死之後也然非得大君子为之发扬以振耸其视听则亦不能因其文以永其声矣先子之亡行且十载遗文之传此惟其时而卒湮没之若是者或者以为未得大君子为之发扬也阁下以厚德缛文为善类所依归其所以嘉惠士子振起幽滞者往往而是况先子在日又尝曳裾门墙之下修容屏罳之间故相善也则夫大君子者不求之合下将安求乎借使合下方执政於朝越在数千里之远犹将跋涉山川踰淮泝河而进况当近莅浙省统有方隅而某也幸获以编人齿於治内不於斯时露其所藏以希大君子一顾之重是果於陋劣无志其为不孝甚矣用敢探其所着诗文合四十四卷惶恐献上倘蒙不遗雅故念及朽骨施恩惠於既死发幽隐之耿光则是文之传虽未能如法言史记之盛行而死後埀声亦有以少伸先子之志矣使先子而有知寜不衔感於地下乎某虽区区无似而结草之报此心昭然尚当课其子姓世诵名德以无忘大造惟合下埀悯焉干冒威严伏增战越某再拜
九灵山房集卷四

[book_title]卷五
<集部,别集类,金至元,九灵山房集>
钦定四库全书
九灵山房集卷五　　　　　元　戴良　撰山居稿第五
记
浦江县修学记
浦江之在婺蕞尔县也而制宜有学治门之东南其学在焉然岁久且坏比数十年虽屡加缮理而仅取苟完无经久意今县大夫始至乃喟然兴叹谓学之所急惟田与庐今监县廉侯阿尼雅巴哈既尝归其侵疆矣顾兹屋庐之圮压吾得辞其责哉遂与主簿刘侯师稷合谋修治而俾敎谕祝君应昇宣其劳应昇既受命即为礼致治经之士张天锡吴实饬材徵工率先凡役而他有籍於学者因皆相励而趋为之自殿庭门庑以逮泮池论堂斋舍墙垣廪庾庖湢之属悉皆易弊为良有加於昔始事至正辛卯之秋九月及冬十一月而成於是应昇暨学之耆硕方先生樗相与属笔於良以记其役良屡谢非其人不获命乃记之曰春秋之法凡一工役之兴必备书以示讥盖所以重民力也若僖公之修泮宫固亦尝用其民力矣考之於经乃不与南门诸役者并存岂不以学校为有国之先务而僖公修之实为其所当为哉为其所当为而不书虽谓见与於春秋可也呜呼僖公不可作矣今县大夫之能若是不亦僖公之徒欤然僖公之修泮宫也鲁人尝作泮水之诗以颂之先儒孔氏发诗人之意不特谓僖公能修其宫又谓僖公能修其化是则所谓修者岂止乎栋宇之迢嶤丹雘之华鲜而已哉亦曰有政焉耳县大夫又当思所以图之而无媿乎僖公可也泮水之诗其首章有曰思乐泮水薄采其芹县大夫之嘉惠吾邑之士者至矣其二章有曰载色载笑匪怒伊敎吾邑之士尚於县大夫而重有望焉县大夫大梁人名文质字彬祥姓萧氏以儒林郎来为令官未几治三皇庙葺故所有书院月泉上寻兴是役以嘉来学是可谓知为政者矣
黄氏归田记
诸暨东行六十里是为孝义乡为其乡之望者曰黄君松松故儒家由科第居显宦者若干人而百年之乔木尝盛矣及一旦衰松之孙某遂以愚騃尽废其先业至以百金产仅易一醉饱富豪之家争为巧计图之而族人之无赖者又从而鼓扇其间以故田凡八百余亩屋凡二百余楹无一步一椽存者维扬栾侯来署州事行视州境遂察知其弊一日召买产之家及某立庭下历以古者仁厚之化义礼之俗开陈之而且反躬念过至於泣下衆因俯伏首实告曰惟贤侯命是从至夜漏半侯复列香炬对天誓衆俾伸者右抑者左衆又悦服当右者右当左者左於是冒取者偿其业低直者益其金金入则赎其质田之应期者曾不满一月不笞一人得田如干亩屋如干楹归其家俾其母妻弟侄之散亡他处者咸群居聚食如家之盛时侯犹虑其久而莫继也益选宗亲之富而贤曰义曰镛者以掌出入之数而且经纪其家事於是义与镛及凡黄氏之族莫不德侯之为愿得余文记之庶几永侯之德於无穷乃以张君辰所序事介宋君时宪以请呜呼若侯者其贤於世吏远矣盖自授田之法坏而兼并之俗兴富右豪强乘民之愚以袭取其家业者有矣然民未甚病也迨夫听讼之吏出焉考核之不明剖决之靡中构辞累岁而元奸宿猾因舞手以规民而民始病矣世吏之不贤其重病民多如此由是而言则为侯之民者虽不幸遭家之中变其亦庶乎无憾焉昔韩延夀守左冯翊时民有讼田者延夀为之引咎自责其民深自悔悟愿以田相移终死不敢争史书其事至於今传之侯之此举固史臣之所取而後世之所宜传也其可记以永久者有不在余文矣
自得其乐斋记
金华朱原良以自得其乐名所居之斋礼部尚书逹布哈公尝为书之间乞余言以记之余则复於君曰君之所乐可得而闻之乎凡世之可以快耳目娱心志者其为物至夥崑仑之玉南海之珠涪水之金蜀之文绣象犀虎豹之齿角皮革岂君之所乐也哉君曰非也此盖世之人之所乐也重珪累组高牙大纛以至狐貉之裘瑚琏之器万锺千驷之奉列鼎之食岂君之所乐也哉君曰非也此盖世之人之所乐也然则君之所乐者可得而知矣汤之盘禹之鼎岐阳之鼓岱山邹峄会稽之石刻师旷之琴孔子之文章与夫汉魏隋唐之桓碑彛器铭诗记序下及古文篆籕分隶诸家之字书皆可喜可玩而昔人之所以深乐之者也世人之所乐者非君之所取则昔人之所取者必君之所甚乐也然昔人之乐亦岂易哉君惟视世人之可乐者不一动其心乃能退而获乐於斯彼世之人能致其乐矣而其不得兼焉者独昔人之乐耳惟世之人不得兼然後君得以取之而自得亦岂偶然也哉虽然余尝因君之乐以求夫圣贤之所谓乐者矣圣贤之所乐者盖乐乎其内也非以其在外者言之也乐乎其内者道也则凡在外之物孰得而加之哉斯乐也孔子得之顔渊继之顔渊没得之者鲜矣然则君之所得者其亦有得於此否乎苟得之人且谓之有道之士矣君曰某不敏敢不敬蚤夜求从子之敎遂书其本末以为记
乐善堂记
秉彛王君和阳人虽累岁崎岖戎马间然雅意不忘交友尝於所寓辟堂日乐善以延天下之善士於是一时知名之彦咸喜从之游每风晨月夕则相与坐堂上或谈性命道德之奥或论古今人事之得失民生之利害或雅歌投壶弹棋击筑以尽其欢忻其所与游而最密者如刘君伯温章君三益胡君仲申皆尝获登斯堂为文以颂君之美君犹以为未足而复乞言於余余闻之骇且愧焉鄙人於善无所闻君之所乐者乌得而知之纵知之又岂能出於三君所言之外哉虽然三君之文皆以乐乎在已之善言之也予则以为君之辟斯堂也固将以延天下之士矣则君之所乐者固乐乎天下之善也而岂一已云乎哉请得而卒言之可乎夫世之所以快耳目娱心志者其为类衆矣而君子弗好之弗好之则弗乐之君子之所乐者惟在乎天下之善也以天下之善为可乐古之人有行之者矣叔向之在晋乐乎鬷蔑之善而用之也鲍叔之在齐乐乎管仲之善而举之也乐官属丞吏之善而进之者郑当时也乐两龚两唐之善而奬之者何武也以至孔融之闻善必荐陆傪之乐善孜孜是皆以天下之善而乐之也天下之善一也惟得其位则用之举之奬之进之荐之不得其位则乐之而已今君犹未得乎其位者也以是为乐不亦宜乎虽然君之乐乎天下之善者固将以成夫一己之善也成夫一己之善则人之乐於君者亦多矣故君之出入军旅非一日求其同列有陷其父母者矣有踣其妻子者矣有锋镝其身者矣今君之父母既皆以令终而其妻子则固自若也身之无恙则犹前日也此皆乐善之效也彼之不能以若是者盖以其所乐者富与贵耳富贵之毒人也甚於鸩惟其乐之深也故其毒愈深猩猩之乐於酒鱼之乐於饵彼岂知其为亡身之具哉由是而言则君之贤於人亦远矣传曰人之彦圣其心好之尚亦有利哉予敢以是为君庆君曰子言信矣虽然某也不敢当不敢当则请书之壁间朝夕鉴观焉
柳待制墓表碑隂记
先生没後之七年其友鸟伤黄公为着石表辞一通凡若干言良得而读之未尝不叹公之深於知先生也先生家浦阳江之上自其先世颇能文而先府君以科第显至先生遂以文擅於天下天下之士识与不识咸能道其姓字虽武夫俗吏不通文义者亦争得先生之文以为荣先生之见知於当世久矣然其所以知先生者徒以其文尔而德之藴於躬者人未必尽知之也今想其温如春风肃如秋霜粲如云霞之卷舒凝如崖嶂之森峭恢恢乎而有容也汪汪乎而莫测也澄澄乎而不可挠也以之正家而家齐以之莅官而官治盖将无所施而不可然则先生之学岂直文而已哉呜呼先生已矣其不可传之妙亦既与物而俱化矣自非石表之辞历叙而铺张之後之人何自而知先生虽然非公之善於形容又曷足以致是哉良故叹公之深於知先生也世之以文求先生者视公为何如哉公少先生七岁而其出游於耆老成人间乃皆与先生接及先生之历仕中外也又未始不与之相先後是盖交友中之最亲且久者惟其交也久故知之深知之深故书之审公非有私於先生也良犹记寒夕宿先生斋阁中先生拥衾语良曰余之交友满天下然知我者莫若黄公我死必求表其墓呜呼先生之有望於公至矣而公固有以慰先生之望哉先生之子卣将刻公所着表辞於荆山之阡良因书公之所以知先生者附见於碑隂世欲求先生之为人更当有考於斯
修禊集後记
右修禊诗一卷予友宋先生景濂为之序呜呼景濓之为此序不既至矣乎自晋以来序修禊者多矣其为古今所共取莫若王右军然右军之言亦不过区区生死之间惜时序之迭迁叹斯人之易老於以致其感慨之情耳至於圣贤之大道则固未之有及也惟其莫及於道也遂致晋之士习卒以不振清虚胜而礼法衰旷逹兴而名检废虽谢安之功业可尚孙绰之问学足称然其雅好游谈耽嗜华藻亦不免於君子之所讥原其故右军岂得辞其责哉今景濂则不然惧斯道之不闻而末俗之益媮也既以舞雩之咏朂之复以山隂之集戒之终篇数语凛乎其可畏呜呼使晋诸人而闻此咸以惜时叹老之心而为汲汲求道之举则当时士习寜有不振者乎独恨景濂不生於彼时不得与之言又恨晋诸人不生於今不及取衷景濂之论也虽然晋之诸人亦既於道无闻矣则凡诸君之有闻於景濂者又可不思所以自勉哉苟不以之而自勉则虽功业如谢安问学如孙绰亦非君子之所予况未必尔乎诸君於此惟究心焉可也良也不敏然尝叨与斯会矣故於景濂之言不能不有慨於其心申绎其意於末简盖所以勉诸君而且以自勉焉尔
序
经筵録後序
经筵检讨郑君仲舒裒其所进劝讲之文若干篇为一卷题之曰经筵録携归浦阳山中属良序之良以古之圣王虽有聪明敏逹之资然至其成德则未尝不由学而致是以高宗之在殷也三年弗言恭默思道其质亦既美矣而傅说告之乃更勤勤讲学之勉载诸说命之篇者不曰学於古训则曰惟斆学半不曰惟学逊志务时敏则曰念终始典於学岂不以美质易得至道难闻必也质美而学修然後所造为益深所积为益厚而圣德之成有不期然而然矣岂惟高宗唐虞三代之君莫不尽然故扬子曰学之为王者事久矣尧舜禹汤文武汲汲其已久矣斯言岂欺我哉然自周衰已来道术不明为人君者莫知学先王之道以成其德为人臣者莫知勉其君以学先王之道上下之间一皆卑近浅陋以各趋所便其能卓然於当时者惟汉之文宣唐之太宗耳然而此三君者亦不过以近美之质发为一代之治至於为学则曾未之及故其所就仅有以贤於後世之庸主若论唐虞三代之盛德则邈乎其远矣由是观之帝王之圣否其不系於讲学之兴废哉今天子寛仁明睿天性自然践阼以来务遵节俭食菲而衣绨台卑而囿小不溺情於便嬖不惑志於游畋可谓有不世出之资矣然犹痛念汉唐失学之弊慨然欲上追唐虞三代遐远之迹荐开经筵以访多士自大丞相而下及凡侍从宰执之有与於劝讲者莫不毕趋禁近俾得推演化原以讲求其意举六艺载籍之文而紬绎其说至於讲文之作则检讨职也居是职如仲舒者又极一时之选故其所进悉皆不以卑近浅陋为言其所言者无非先王之至道然又论议详明情辞恳切有足以感动其圣心每一劝讲间必为之首肯者数四呜呼仲舒等之尽忠天子之受尽言何必古人此非书传所载讲学之事乎此非唐虞三代之君臣乎昔伊川程子之在元佑讲筵屡尝以正心之说为圣学之勉紫阳朱子之在淳熙经幄亦尝以诚敬之言为圣学之劝然皆不能见听於时君徒以一诵而遂罢今仲舒是録既无愧乎二子之所陈而又因缘劝讲之臣以悟当宁之听卒使海宇之内隂被其赐而不知可谓奇逢幸会千载一时而君臣之际何其盛哉呜呼吾党之士以其文字见知於世难矣况得施於朝廷而又当人主讲学之时则夫後世读仲舒之文者必将欷歔感慕有不可及之叹然後知其时为难遇而是録之传非徒表仲舒於不朽然且有以明天子之盛德於无穷矣仲舒名涛世居浦江之白麟溪上兄弟二人俱通籍禁中为时所称云
送叶赞玉序
昌黎韩子尝谓清淑之气蜿蜒扶舆磅礴而郁积其水土之所生必有魁奇忠信才德之民岂不信然欤广信为郡西连江右南控闽粤而玉山冰溪之胜又盘旋乎左右故其清淑之气每锺而为人西京而下唐宋为盛唐姑不论宋渡江後如陈公康伯以中兴事业着见一时谢公叠山以风节行义照耀千古他若俞公大雅则以紫阳高弟为後学所宗师而傅公季鲁又以象山门人为当世所贵重呜呼是果何以致是哉盖山川之所锺往往见之於是郡故也我国家混一以来是郡人物之衆固未易一二数余所托交者则有叶君赞玉叶君才高而学广上而羣经丛史下而廋辞僻句靡不悉该善议论能文辞甲申间尝以礼记高选贡於乡有司用新例授婺之月泉山长到官未几新祭器之朽弊者复土田之侵夺者屏学徒之贪蠧者於是会集侪流招徕学子为之敷扬先圣人之道三年政成受代而归邦之人士咸相率赋诗以惜其去不以良之固陋俾为之序呜呼若叶君者殆向所谓魁奇忠信才德之民非耶则夫广信之地灵人杰固非陈谢辈所能独当也余犹恨叶君居陈谢二公之乡其才与学又不在陈谢二公下乃不能如二公之得位行道以自见於时顾独抱其遗经而於朱陆之门弟子有志焉不亦重可惜乎虽然海内寜谧日久皇上鋭意儒术日与二三学士大夫讲议经帷以复二帝三王之治叶君固将自是登名吏部进之馆阁以共图太平他日见诸行事亦岂在陈谢二公後哉崧高之诗曰维岳降神生甫及申山川之锺秀於叶君厚矣又曰维申及甫维周之翰叶君尚奋乃志以无负山川之所锺可也余既喜广信之代不乏人而又嘉叶君之克继前武故因序诗而并致其期望之私若此云
喜雨诗序
至正辛卯夏六月大梁萧君来治婺之浦江时境内已弥月不雨民心弗寜君愀然忧形於色视事之日即斋沐率僚佐遍祷诸神越翌日癸卯乃雨甲辰又雨既而不雨者复弥月公闻县南有白石湫为龙神所宅遂赤日走大泽中以祈其应乃七月乙亥雨至八月戊寅而止君犹以为未足因与龙约三日内雨足次日癸未辄大雨竟夕甲申雨乙酉雨自是泉之竭者悉已溢禾之槁者悉已苏民之病者悉已愈而我君之忧亦释而为喜矣邑之大夫士因交相告语曰吾属作於是息於是以克享有丰年於是者皆我君之赐也其可无情乎哉爰相率赋诗以歌美之以良受知於君为特深俾执笔序其首良惟春秋记鲁十二公之行事独僖公三年书夏四月不雨以志其闵雨书六月雨以志其喜雨自余群公则固未之闻也然观僖公之在鲁不过曰有志乎民与之以同其忧乐耳而孔子之取之者正以当时诸侯罕能如是也夫以三代之季人材犹盛求其有爱民之心者已罕见之若是去三代远矣民情日以涣散吏治日以偷惰有能如我君之用心者岂易得哉惜世无孔子不得取之简册使与僖之名并传於天壤间也乃今明良相逢进贤用能如不及他日君以政成而去必将畴其民庸而图任之则位当益崇利泽之及人当益厚宜有史氏之笔大书特书以见诸词翰埀之汗青者僖公固不得而专美之也是用弗让而志其岁月於篇端以俟
送浦江主簿刘君满归序
大梁多宦家而传世之久称刘氏刘氏之先有累官河南路二十八军州军民都緫管者与其弟怀安阳门马步都元帅从太祖皇帝定地有功其所至又皆以不杀为务当攻破金汴时所赖以全活者甚多总管公兄弟亦既以功拜官而其长子遂皆继袭父职珪组相传者五人已而元帅之仲子亦以武功起家为河南路转运使其後有为州郡牧守者有为县令及转运同知者有为理官及主簿司者刘氏传世之久如是哉良生也後不及拜总管公兄弟於马前以覩夫衣冠之盛而幸获识其诸孙之佐遂有以询其家世之一二之佐主吾婺之浦江簿能以简易为治用法匪峻而豪右自服遇人有恩而请托不行亦刘氏之佳公子也今既满三载而去邑之人士咸为赋诗以道其去思良於之佐为最故又更为之序窃考汉史所载两汉之将相如陈平邓禹者皆其有功於当时者也然陈氏既卒其子即以有罪国除後竟无显者而邓氏之後乃累世贵宠为公侯及大将军牧守侍中者凡若干人此其故何如哉平之言曰吾世多隂祸吾世即废终不能复兴而禹则曰吾将百万之衆未尝妄杀一人後世必有兴者由是观之则邓氏之後所以异於陈氏者岂非其所积有不同耶呜呼二氏之事既已考诸史而有见乃若刘氏之传世独久亦岂难知哉必也总管公兄弟能以不杀为务故其後嗣得以世食其报庶几乎邓氏之代不乏人向使其所积者一有所不然吾恐故家乔木荣悴之不常虽欲自异於陈氏之後不可得矣兴废之来夫岂偶然哉之佐於此其尚思自奋激以保有乎先泽可也虽然之佐之治县既不以苛政而杀人而其冢嗣又方由祖?入官不久且调自余诸子亦皆力学好修有仕资则夫积善之报又复自之佐始岂直保有先泽而已哉良於是益有以卜刘氏之後为邓而不为陈也大梁宦家寜复有出其右者乎之佐行有日凡颂美之辞惜别之赋已见於群公之篇什良故特为论次其传世之久者题诸首简云
甘棠集序
北庭亷侯来长婺之浦江浦江之民咸爱戴之如父母畏敬之如神明倚赖之如山岳三年政成治任将归而黄童白叟涕泣以遮留者动千百计已而侯之去志浩不可挽又皆退而悲思商贾相与叹於市行旅相与叹於涂耕农相与叹於野低徊顾盻不知所图则推夫吾党之工乎诗者作为声诗以咏歌之一县之士咏歌之不足则五县一州又从而咏歌之五县一州咏歌之不足则旁近他郡又从而咏歌之於是篇章之富合若干首县之好事君子遂择取其尤者编而为集以我民之思侯无异於召南之思召公故名其集曰甘棠集且俾良序而刻诸梓良尝读诗至甘棠之篇盖深有取夫召南之思召公者矣召南之思召公固无往而不在然乃必於甘棠而见之者岂不以召公之在当时尝布文王之化且或舍於是树之下故国人之被其化者因皆思其人而惜其物惜其物则欲其勿翦之矣欲其勿伐之矣既欲其勿翦伐之又欲其勿败之又欲其勿拜之噫何其思之至者欤今我民之思侯固亦无所不用其至矣然其所以见之於思者乃不能如召南之托之於其物顾徒有以托之於其诗岂我侯之宣化於是地曾无一物之可指耶意者是物之在天地间风雨之所飘揺霜露之所剥蚀虽其惜之之深保之之至或不能不免乎异日之必衰讵如是诗之作播之於一时传之於百世无风雨霜露之虞有深长悠久之意是则托之於其物固不若托之於其诗矣又况彼之有思於召公者仅着乎召南之一国至於他国则曾未之及若我侯之见思不惟着之於一县抑且形之於他县不惟形之於他县又且溢之於他郡然则我民之思侯岂果在召南下哉我民之思侯既不在召南下则是集之命名舍甘棠而谁宜序而刻之良盖不得而辞也集凡二卷他文字之有纪於侯者具见集中侯名阿尼雅巴哈字景渊云
送祝彦明诗後序
三衢祝君彦明以儒入官为浦江文学三年政成受代而归义门郑彦贞氏命诸子姓作为诗歌以道其惜别之怀而吾友宋先生景濓实为之序良虽不敏窃尝纳交於彦明又且受知为特厚独能已於言乎三衢古称太末其地四通五逹而士之生於其间者往往文武忠义沛乎非他郡所能及自今观之清献赵公则以淳德高节师表天下屯田刘公则以易学藴奥开悟後来彦猷宅卿二徐公叔缜毛公则以守死善道感奋当世其他自北而南以徙居其土者亦皆卓荦一时有足称道赵丞相范侍读马谏议其人也衣冠文物之懿诗书礼乐之传彬彬然郁郁然其杞梓之茂林凤麟之灵囿欤既而故国沦亡文献残缺而士友之来自三衢者每从而叩之则遗言逸行已皆失所考徵盖至是而百年之耆旧邈乎远矣比岁以来一二俊杰虽稍稍拔起而良之寡陋又不足有所接识以观其为学之所至良之所接识者彦明一人而已彦明生当诸老告谢之余独能集其旧书诵而传之以时时称说其履历之所自庶几夫流风余韵之可见者乎至正初尝以宪府之荐调官吾学需次几十年始克领其教事然其识趣恬退曾不以闲曹冷局为嫌每旦深衣幅巾巍然高坐以发明圣经贤传之指归诸生列处斋庑手披口诵自晨兴至夜分不得休以为常由是士习之陋日以除俗学之靡日以变而吾乡学校之设不为具文矣至如复土田之侵夺新屋庐之朽败先逹之未祠则祠之文会之未举则举之此在时人以为能而於吾彦明直其余事耳呜呼彦明之成就如此其殆有所自来哉遡乡学之渊源景前人之风裁以其得诸已者淑诸人譬犹有源之泉愈出而愈不竭苟被其灌溉沾其润泽初不待於时雨之滋而条逹畅茂自不期然而然矣传曰鲁无君子斯焉取斯何其言之甚似欤虽然彦明之在浦江筮仕之始也职下而事拘曾未及从容政治之塲以行其所志他日位益显年益增道益懋其所设施当必大过於人虽赵公之师表天下刘公之开悟後来徐公毛公之感奋当世赵马范三公之卓荦一时无难到者又可以今之所就为己足哉彦明於此尚有以勉之可也良也块处穷乡邈焉寡侣昼耕夜读质问无从其於彦明之去寜不?然有动顾惟祸患余生笔砚久弃莫摅情素以写别怀徒以三衢人物之盛序之末简庶乎期望之私少寓一二云
九灵山房集卷五

[book_title]卷六
钦定四库全书
九灵山房集卷六　　　　　元　戴良　撰山居稿第六
序
送宋景濓入仙华山为道士序
金华宋景濓先生通古今学有史氏长材当至正中尝以翰林国史院编修官徵之固辞不起後竟寄迹老子法中入仙华山为道士一日良从而讯之乃曰昔人有以绅笏为柴栅声名为缰锁者余岂为是过激哉顾将顺性而动各趋所安耳余之所安乃在於山林而不在於朝市使其以此而易彼有大不可者一决不能者四余闻居人伦必以礼处官府必以法然自闲散以来嬾慢成癖嬾则与礼相违慢则与法相背违礼背法世教之所不容大不可者此也又心不耐事且惮作劳酬荅少顷必熟睡尽日神乃可复而当官事丛杂与夫造请将迎之不置一不能也啸歌林野或立或行起居无时惟意之适而欲拘之以佩服守之以卒吏使不得自纵二不能也凝坐移时病如束湿一饭之久必四三起而当宾客满座俨如木偶俾不得动摇三不能也素不善作字举笔就简重若山岳而往返书札动盈几案四不能也以一不可之性而重之以四不能自度卒难於用世故舍之而遁又闻道士遗言吐纳修养可使久夀故即其师而问焉虽然世之贤士大夫闻余之有是行也必并起而嘲之子知我者何不赠之以言使有以解彼之嘲而且以卒余之志也良应之曰夫君子之出以行道也其处以存道也而其所以为道者盖或施之於功业或见之於文章虽历千百载而不朽埀数十世而弥存若是而为夀可也苟不其然顾欲洁身隐退逃弃人间而苟焉以图夀为道是固老子之所谓道而非吾之道也吾之所谓道者乃尧舜周孔之道也然尧舜周孔得圣人之用者也老子得圣人之晦者也於出也则吾用於处也则吾晦而是道之变化讵有异耶故生以春阳杀以秋隂先生功也舒为云霞粲为日星先生文也功而不宰文而化成先生道也道在是则夀在是矣夫岂苟焉而已哉昔贺知章辞秘书之职请为道士於剡川陈图南不应时君之召入嵩山为道士是皆有慕圣道之晦而寄迹於老子者也先生岂闻二人之风而兴起者耶然二人之在当时贤士大夫未闻有非之者则先生是行又孰得而议之且一荣辱齐毁誉先生之为道然也亦岂有假於余言哉亦岂有假於余言哉先生名濓其字景濓今易其名曰元贞子署其号曰仙华道士云友生戴良序
浦阳人物记序
浦阳人物记一书监县廉侯到官之初年始请县人宋景濓氏譔成之记凡二卷分为五类合二十有九人亷侯将刻梓以传而俾良为之序良窃以为置书之原则翰林承旨欧阳公既言之矣而作者之意则经筵检讨郑君又言之矣将复何所云哉虽然是县人物之盛其有系於山川之所锺者或未之及良安得忘言耶呜呼浦阳於婺为小县其土地仅百里人民不数万无白金水银丹砂石英锺乳之贵无南金珠玑瑇瑁犀象之珍无橘柚竹箭及他草木之殊异顾独於人物之生不一而足其以忠孝贞节着者有之其以政事文学显者有之层见叠出彬彬乎其盛是果何为而然哉盖山川之气大则锺而为人小则发而为货宝动植之类所产者大则於其小者啬矣郴州多白金水银丹砂石英锺乳与夫橘柚之包竹箭之美则未见其有魁奇忠信材德之民交州多南金珠玑瑇瑁犀象与夫草木之殊异则亦罕锺乎其人是又以其所产者小而於其大者有或啬也呜呼亦孰若吾浦阳之锺其大者哉然世之人於其小者则往往知爱而夸张之至其大者则未有能宏搜广辑以着其盛以故浦阳之文献或不能胜夫郴交二州之所锺今景濓氏以不世出之才蒐罗废坠抉剔幽隐譔成乎此书使夫一县之内数百年之间忠君孝父之则施政为学之方以及女妇之范模莫不粲然具备交见乎吾前其视彼之区区土物之小者孰得而孰失哉吾见浦阳之为县将自是而出色矣虽然非亷侯之汲汲於表章又曷有是哉亷侯名额能巴哈为政未几德化大行盖诗之所谓恺悌君子者矣
送栾宣使还省诗序
维扬栾君仲举好学乐善敏於为吏丞相开府公才之辟为其省宣使今以事抵浙东道过双溪之上於是其弟架阁君与之为别者且三载一旦会之是郡意甚欢洽已而仲举复命相府诘朝将行架阁君悲四鸟之异林感三荆之分植遂赋近体诗一章章八句以送之且诒郡庠诸友俾之交和以赠余方叨居郡庠目覩珠玉可无一言以序其首窃闻汉苏子卿为中监时尝赋诗以别其兄有曰昔者尝相近邈若越与秦又曰惟念当别离恩情日以新盖言兄弟相近之时未尝不玩之以为常邈然若越秦之不相关及当离别之际不忍相舍方知兄弟之不可离恩情至此而日新矣今观架阁是诗得非子卿之意乎然子卿之诗特以兄弟之至情言之至於出处之大致则固未之有及也架阁则不然始之以私恩而卒继之以公义爱兄忠君之心油然而并生读其诗可以知其为人矣以架阁之为人则仲举之贤又可知矣良既歆羡架阁之诗之美而又慕其兄弟之皆贤故乐书此以序之
赠勾无山樵宋生序
曩者承平日久天下无事士之居其位者悉以守常袭故为职业而智谋雄伟非常之人无所用其材往往退处山林老死而不出十数年来海内大乱豪杰并起自武夫贱艺咸被收采以用其所长则向之退处不出者宜可翻然而起矣然智谋雄伟如宋君汝章顾犹隐居勾无山中方以樵采自乐而不轻於一出何哉汝章为学不事章句颇通战国时事善机变有胆略尤慨然喜论兵当两浙兵起每退偃一室以默计胜败十不失一若汝章者可谓有用之奇士矣余尝考近代贤材而怪士之为学多不适於世用谈经术者徒知章句之当守而不知事情之或迂工文学者又方务以言语声偶摘裂相夸尚每弃本而趋末求其可用於当时盖不数数然也世之人不贤者恒多而贤者恒少幸而为贤者矣又或不足以用世何才难之若是欤苟一有其人焉幸而及出於有为之时可不为之贵重之欤今吾汝章以不轻出之故卒至放弃山林为勾无一老樵此其可以嘻吁流涕而为当世悲也虽然古有朱买臣者亦尝退隐会稽山中卖薪以自给後竟历居显宦时人谓之衣锦之荣汝章其乡人也年方壮而志方鋭他日必不得已而出又安知其不终为世用也哉汝章出游甫旬日即归勾无将从勾无求夫概诸山而登之以窥东南之故壤凡目之所寓皆我师用武处览其形胜当必有感於中矣
祷雨诗序
中书左丞某公署事之初年天不雨自夏六月至於秋七月禾尽槁民以病告公愀然忧形於色於是公之宾佐合辞进曰公毋忧也古有桑林之祝云汉之祀皆所以致力於神也天而不雨盍祷之神乎越翌日丙午夜漏半公躬率郡县有司走神所而雨即嘉应公复与神约三日雨足丁未雨戊申雨己酉又雨连雨数日而止民乃大喜咸以为神之所赐而归德焉金华戴良独不谓然天以神和四时乳百谷於以煦养其生息者也今乃啬其施以病民必希吏之恳祷而後应是岂神之本心哉非神之本心而乃章章如是者盖公之精诚有以上格於天故也公之所以上格於天者非在乎祷之之日也其素行固已合於冥冥也久矣是故无求而不得无感而不应也然则祷之神非欤曰是也夫雨阳者天之所权也山川者神之所伏也雨阳不时岁有饥馑则祷之山川之神岂非天之高且远也不可以自闻不可以自见而寄之神是神用天之权也故天使之雨神得而雨之天不使之雨神固不得而雨之也公是以神其聪而天无不闻也神其明而天无不见也无不闻无不见此公之所以致夫雨也夫如是民固当视公为神也於是民愈喜咸退而为喜雨之诗以归德於公且俾次第其言为之序诗曰
维浙之东维黍芃芃今既穟矣伊谁之功维我相君视民如子抚绥辑寜俾安田里俾耕俾种俾耘俾耔苖则既秀雨泽不时相君睠焉为民忧之诚之所感天不我违山川出云降以甘雨既优既渥厥施斯普今之上腴昔也焦土今之发荣昔也槁莽农人相庆蹈舞蹁跹且歌且谣击壤以言维今之雨匪降自天维我相君锡此丰年稼之有秋匪由民力维我相君锡此膏泽我有童乌捧腹欢如亦有黧老今可以饱我闻我兵将讨不庭有餱有粮可以启行相君有心与天为一维国维民咸食其德田之多稼周人所美时之有年鲁史所纪爰作此诗志今之喜颂我相君令闻不巳
章氏家乘序
善乎魏国韩公之言曰谨家牒而不忘乎其先者孝之大也余观章君三益家乘之作有以见君之孝大矣人之於其宗不能无亲疎之杀也圣人因之而制服焉自再期而至於三月而至於无服其礼有差也其情有节也虽然岂圣人之得已哉兄之子於己为从子若以吾父视之犹已之子也推而上之大父之孙为从父兄弟曾大父之曾孙为从祖兄弟若以大父曾大父视之犹已之兄弟也又推而上之以至於无服之亲皆先世一人之分也若以先世视之皆已之同气也寻流而知源寻叶而知根讵可以远而忘之哉呜呼此家牒之谨所以为孝之大也孝之大者盖以先世之心为心而不以一已之心为心也君之是举其殆庶几於此者矣章氏世为汴人至兵部尚书始家泉之南安後自南安迁建之浦城自浦城迁处之龙泉其间支系?衍後先显者以数百计世远族殷渐至不可於考君乃疚心瘁志掇拾於兵火焚弃之余蒐辑於道路间关之际仿诸史表遂为此编其他遗言遗行与夫言有当质者又别为篇以见既成使来告曰吾子雅知我盍遗一言以诏吾之子孙使无违吾志余闻而叹曰世之士大夫其问学非不富也辞章非不美且丽也然或藉之以干利禄取荣名足乎一已而已至其祖考之所自出支属之所由分漫焉而不加省者岂少哉而於宗人族子相视如途之人者又岂少哉君之用心乃如此其贤於人亦远矣昔欧阳文忠公依汉年表为世谱而谓子孙不知姓氏之所从以昧昭穆之叙者禽兽不若也今君仿史表为是书既无媿於文忠矣而其所自序亦曰子孙视为不急之务者非人也呜呼君之用心其文忠公之心乎勿替引之後之人勉乎哉
送人游龙虎山序
乃者海内分裂兵交日寻而广信为郡实东南之要冲当陈氏据上游即为其所侵夺及参政公奉命南征提兵不过万人举一郡六县如摧枯拉朽其後陈既盛兵东窥以争是土而公之子某复班师往救战败陈兵擒其枭将若干人以归由是陈失其势遂缩手归武昌不敢顺流而东父子一时何其伟哉王君乃公之懿亲自起兵时即在行间其所以佐公禁侵掠止妄杀卒使恩威并着为军民所归心者不一而足自他人言之孰不欲同登仕版以稍自见於时而君乃衣白衣日从文儒胜士相往还每风清日美则芒鞋竹杖访赤松子於北山吊沈隐侯於双溪於以娱情烟渚宴景云林且不知斯世之多故而是身之在军旅中也君为人旷逹可喜然好为汗漫游岁之仲春将从金华南过信之贵溪登仙岩窥鬼公峰从入龙虎山游诸胜处龙虎山乃张道陵所居子孙世其业至於今不替君去谒上清之故宫揽金沙之遗迹道朋真侣徘徊後先此行当必有所遇矣然高甍巨桷斩为荆榛断堑颓垣凄人心目盖陈氏之流毒兹地也非一日君升高而望叹其兴亡欲求陈将就擒之所而黎庶之散亡殆尽於是覩山川之如昨念人事之日非将遂执青节从白蜺以与夫道朋真侣游於方之外回视身世不啻如鸿毛之轻君亦奇士也哉嗟乎君既不用於世其材无所见独观其出处之际游从嗜好之间可以见其志之有在矣故予於序别而具道之如此
送扬州同知赴官序
和阳王秉彝氏由金华抵三衢既而以书来告曰同知三衢郡事某君今以秩满调江都三衢人士咸赋诗以惜其去而右简之文非子之托而谁耶三衢距仆仅百里远行道之人多诵君之美而获稍知其为人今又重以王君之命虽不能文讵得而辞诸仆闻之郡府之职惟别驾为易为盖有地千里有民累万而趋走之吏呵卫之卒一皆视郡守为降杀然郡守之任乃独重任之重者责之所归也别驾有郡守之荣而无其责吾知其易为耳虽然方今天下多故兵事未息郡县之烦劳非复承平之比况江都当百战之余城郭无居民官无第舍空郊百里之外遗黎仅数十家而已当此之时而有戈甲之供亿刍饷之转输往来之馆劳郡守岂能独任其责哉吾见别驾之难为也虽然古称江都多才学之士窃意其如汉之刘瑜魏之陈琳唐之李善者犹往往避乱山谷间深匿而未出君能访其人而罗致之与之议官政究民隐图利害损益以行之则别驾之易为将在於此乎昔子游之治武城吾圣人首以得人为问仆因窃取斯义以为序
治平类要总序
自古人君虽有出类拔萃之资至於治道之盛则未始不由学而致此稽古学古之事所以见於二帝三王之书而二帝三王之治有非後世之所能及者良以此耳周衰以来圣学不明为人君者概以古昔帝王迂远而难遵不过求所谓卑近浅陋之说以苟且於一时其能超出乎当世者惟汉七制唐三宗之主及赵宋诸君而已然此十数君者亦仅贤於後世之庸主若夫二帝三王之盛治讵可同日而语哉呜呼二帝三王悉五百年而一逢由周之治乃千余年而始有汉唐宋之为君然又不得与二帝三王并观而称极治之时何斯民之生於後世者之不幸耶则夫继此而有国者其可不加之意耶加之意者亦在乎学焉而已矣一日良与四明陈桱论至於此以为人君之学舍古昔帝王则无所取徵而古昔帝王之行事见之於经史者班班可考顾以自朝及夕万几出焉有未暇徧观而尽察乃相为摘取二帝三王致治之由与汉唐宋为君之所以然及先民之格言史臣之论赞会稡成书名之曰治平类要而定其标目凡十篇君临四方盖本诸道述君道篇第一人君之职惟在用相述任相篇第二将用御暴必善驭之述驭将篇第三设官用人国之重事述用人篇第四民为邦本爱以固之述爱民篇第五国之所赖莫重於食述足食篇第六去乱图治非兵不可述制兵篇第七刑以辅礼明慎为要述慎刑篇第八佞口覆邦贵在能远述远佞篇第九君能纳谏斯无过举述纳谏篇第十终焉良等俱以空疎之学谬叨为士之名其於纂修固多简略然开基之主继体之君苟能潜心於此穷讨而深思之庶几由彼汉唐宋之为君以上追二帝三王之盛治则稽古学古之效复见於今日而此书之作要不为无小补矣是以忘其固陋而冒言之伏惟留神省察国家幸甚
君道篇第一
天道运四时行君道明万几理禹汤文武天下之大圣也夏桀商辛天下之大恶也而其所以为大圣大恶之分者道之明与不明耳欲为君尽君道道者何仁而已矣三代之得天下也以仁有此道也其失天下也以不仁丧此道也大哉道乎其兴亡之所系乎景前圣式後王述君道篇
任相篇第二
人主不可以独治也必有卿相辅佐之足任者然後可以君天下盖卿相辅佐人主之基杖也所以上承王命下统百司以治民庶以定邦国而治体之得失国势之安危系焉昔黄帝任风后而天下治高宗任傅说而君德修盖皆得乎任相之道故也荀卿有曰强国荣辱在於取相其知言者哉订官箴谨侯度述任相篇
驭将篇第三
古者国君有难召将而诏之曰社稷安危一在将军是则帝王驭将之道惟在推诚以待之三代以降人情日异於古其待武士也始皆折之以气而结之以恩盖不折之以气则流於姑息而生骄不结之以恩则过於严肃而生怨生骄与怨非止费财玩寇之弊而有不戢自焚之患矣扬子云曰驭得其道则天下狙诈咸作使驭失其道则天下狙诈咸作敌後世欲治之君可不熟虑而慎行之述驭将篇
用人篇第四
书曰翕受敷施九德咸事俊乂在官百僚师师百工惟时盖天子者一世人材之宗主也九德之士所当兼收并蓄布而用之使各随所长而施於事则百官皆贤而互相观法百工皆治而不失其时矣然古之用人必贵於有德而後世人主或以才艺取人而不稽诸德行故有才无德之人咸得以进之噫德成而上艺成而下君子宜慎择焉述用人篇
爱民篇第五
人情之所欲顺之则安扰之则危故虞廷君臣相戒必曰罔咈百姓以从已之欲而太公之告文王亦曰利而勿害成而勿败生而勿杀与而勿夺乐而勿苦喜而勿怒此爱民之道也自是以後惟汉鼂错论三王之所以本人情者庶几近之以故文帝用其言而以清净为治卒至黎民醇厚刑措而不用爱民之道其尚有出於此乎传曰重社稷故爱百姓爱百姓故刑罚中殆谓是欤述爱民篇
足食篇第六
足食之道惟在於厚民盖民者财之府而财者民之命也故善兴国者必先义而後利善养国者必先民而後国先义而後利所以教民顺也先民而後国所以使民富也民苟顺矣则国不至於不利苟富矣则国不至於独贫传曰未有义而後其君者也又曰百姓足君孰与不足百姓不足君孰与足其是之谓乎法常典原人情述足食篇
制兵篇第七
天生五材兵能拨乱故轩辕之兴其战七十征顽伐鬼伐不絶书兵其可去乎然考之古天子之兵止於六军六军之兵止於六乡其出也则为士为卒为旅为军为师其入也则有比有闾有党有旅有州有乡既无坐食之费复无长屯之苦乌有如後世之所谓兵者哉虽然田不井授赋民无艺而古制之不复久矣汉以来能以节制伎击耆定四方载之史册有足徵焉缵戎功奋武卫述制兵篇
慎刑篇第八
古者大司寇以狱之成告於王王命三公参听之盖刑者成也一成而不可变君子於是而尽心焉呜呼刑於圣人虽不得而废之然非其得已也是故不敎而民从上也以身敎之也敎之而後从次也以言敎之也既不能敎之以身又不能敎之以言而民有弗从者乃从而刑之下也刑之而当罪民固无所憾矣又从而虐之苦之诬之抑之有罪无罪同归於非命而死不亦大可哀乎书曰钦哉钦哉惟刑之恤哉本忠恕示钦恤述慎刑篇
远佞篇第九
自昔小人将窃取其权宠必先潜观密察觇伺上意而迎合之盖以人主好恶之不同喜怒之难必不如是不足以为容悦取媚之地故薛公事齐必视美珥所在以立其爱姬申不害相韩必视昭侯所悦以谋其国事谗佞之事君多合而少忤者大抵然也夫巧言如簧诗人刺之利口覆邦圣人所恶有言者不必有德而佞者不知其仁为人上者可不有辨於斯乎述远佞篇
纳谏篇第十
夫帝王之德莫盛於纳谏君失於上则臣补於下臣诤於下则君明於上所系重焉是故古之明王求谏如不及纳谏如转圜谅直者嘉之讦犯者义之愚浅者恕之狂诞者容之盖以已过难知惟恐其不闻也尧设谏鼔禹拜昌言上圣且尔况下此者乎易曰山下有泽咸君子以虚受人述纳谏篇
春秋三传纂元序
错薪刈楚披沙拣金微事尚然而况於学乎况於圣人之经有所芜汲於传注者乎然则春秋之文昭掲千古学士大夫往往童而习之白首不知其统绪之会归者无他亦惟传家之言有以混淆其间故耳呜呼春秋辞尚简严游夏之徒已不能赞以一辞而吾圣人之微言奥指果有待於支离?碎而後见耶传春秋者有三曰左氏公羊氏谷梁氏然公谷主释经左氏主载事能令百代之下颇见本末而因以求意者左氏之功为多然而义例宗指交出乎巫祝卜梦之间谠言善训不多於委巷浮戏之语鳞杂米聚混然难证而公谷之说又复互相弹射不可强通遂令经意分裂而学者迷宗也良自蚤岁受读即尝有病於斯寻绎之次因取三家之言稍加裁翦以掇其元要疏之经文之下其於一事之传首尾异处者既得以类而从而文意俱异各有可存者亦皆并列其语然後随文覩义若网在纲虽行有刋句句有刋字非复本文之旧而锄荒屏翳使之日星埀而江河流者不既有助乎方之刈楚拣金之细不又有间乎虽然亦将藏之箧笥以自备遗忘而已若夫优柔厌饫自博而反约则三君子之成书在也予亦安敢有所取舍其间以为是经之蠧哉
黄氏南薰楼会饮诗序
庚申之秋余访苏太史先生於黄氏义门将自是入越黄氏之老资深公坚留不听去既而刘君养浩赵生彦方亦相继至而吴侯子宇则固客授其家资深悉宴之宅左之南薰楼欢洽殊甚养浩以此会虽出邂逅然苏先生来自城府彦方至自邑已与子宇馆寓虽近而亦一居严陵一家乌伤万山中不鄙谓余又方回自千里外一日毕集於此岂偶也哉覩江山之如昨念人事之难常诚不宜以无纪资深之子仲昭英俊子弟也闻之喜跃即请以今夕复何夕共此灯烛光分韵而余得此字先生且命书岁月遂序之云而系之以诗曰
昔出念途阻今归叹年驶泰阶谓久平吾道有如此主人识余意开筵集文史庶令欢宴余闷怀为之洗谈谐皆素心倡和尽知己此会谅难数不乐将何俟
九灵山房集卷六

[book_title]卷七
<集部,别集类,金至元,九灵山房集>
钦定四库全书
九灵山房集卷七　　　　　元　戴良　撰山居稿第七
题跋
跋鲜于伯几所制刘遗安夀词後
右渔阳公所制遗安使君夀词一章盖使君以元勲世胄出治外服历守东南诸大郡一时贤士大夫多出入其门今观渔阳此词语意既多引重而字画复致谨不少放则以久游其门而知敬其人故也按此词作於辛丑之岁閲明年而渔阳没又十年而使君亦薨词为使君家物历三世尚宝藏无恙而其嗣孙师稷复以文艺为诸公所归往世泽之滋於是乎在矣吁岂渔阳所谓济人隂德有以致之耶
三先生手帖後题
友人宋君景濓以三先生所遗手帖联为卷间出以示良良以三先生学擅一时而一时之人咸仰之望之虽得其片言只字不翅如折圭断璜保护惟谨彼於三先生之学未必能知之而乃贵重之如是者其志在翰墨耳今景濓之为此卷则以久游三先生之门知慕三先生之学顾以存殁相半离合靡常思见其人而不可得因欲即是而见之所以然者本志乎三先生之学也翰墨云乎哉虽然三先生之学亦岂无见於斯自今观之或制度之有考或文章之有称或经学之有述盖皆示景濓以为学者也使景濓无志於三先生之学则已有志於三先生之学也寜不即是而有得哉良也不敏亦尝从景濓之後以登三先生之门其於三先生之学曾不能如景濓之有得也故因题卷并志予愧云
题楼彦英诗卷後
士莫不有能为之材也然非值夫得为之时则亦无有可为之事君子之论人又可拘拘於事为之末哉乌伤楼君自其壮年即以智勇闻已而群盗起邻境势甚猖横吏卒咸缩手环视莫敢谁何君乃匹马往捕擒其罪首六人者归之官於是县府为上其事部使者加审察焉文逹中书遂遵故事赏其功调浦江之政内乡巡检时当承平日久圣化涵濡之深虽鼠窃狗偷之伍亦皆奔走远遁职警逻者往往无所用其武故君虽武人巡检虽武职反为之屏旗帜弃钲鼔日从文儒之士赋诗写竹呼酒以为乐退然若不以武功致官者彼此一时何其异哉使君於立功之後仍值夫得为之时以展夫能为之材则其事之可言当不止如向之所施而已不然岂君之武材独施於未官之前而不施於既官之後耶人之论君顾欲拘拘於事为之末斯亦过矣君今以岁月代去文儒之所与游者莫不作诗以祖其行良方读礼山中不及从诸公之後以相与咏歌之因君之出示此卷故为书其出处之大概如此而不暇计其言之不文也
题余亷访五大篆後
右东淛第一家五大篆武威余公为义门郑氏书郑氏聚居白麟溪之上自其九世祖冲素处士绮以来咸能守其家法为之子者必孝於其父为之弟者必恭於其兄为之妇者必顺於其夫其为父兄夫也亦各以道而自尽如是者历二百余年不少变至大末有司既为上其事於朝号其门曰孝义之门矣至正庚寅夏六月己丑公持部使者节分按至浦江复过其居而访问焉为之低徊太息者久之且曰吾於淛水之东已皆按历之矣恒未见如郑氏之孝义者有孝义如郑氏可不善其善以为之劝哉乃为书此於庭曲之石俾其子孙世守之呜呼郑氏果何以致是哉谨按东淛统有七郡而七郡之中以州计者六以县计者三十有五其土地非不广也人民非不衆也岂无贵极公侯富比封君之家足以见重於一时者今公咸不之取独於郑氏而有取焉是果何以致是哉公之此意盖以属部之内知孝其父者多矣或於事兄之间而不能以尽恭者有矣能孝於其父恭於其兄或不能致其夫妇之相和者有矣或父子兄弟夫妇咸尽其道而不能必其九世之远二百余年之久犹克守其家法而不坠者有矣凡此数者一有所不能则虽范天下之货宝不足以为富罗天下之禄爵不足以为贵而其可富可贵者惟在乎郑氏之孝义也是则郑氏之家固宜为七郡之称首而岂无以致是哉虽然非公之表而出之则七郡之民亦无自而知之矣抑予闻之孝义非一家之行而七郡之民莫不尽能之能之而或不为是皆有愧於郑氏者也不惟有愧於郑氏其亦获戾於公矣公之此举岂但为郑氏计哉七郡之民犹惧其获戾於公而况为郑氏之子孙者继今以往宜益敬守其家法以保有乎此石勿使恃其门望之高而不念其累世之勤也吾恐其获戾於公矣呜呼可不惧哉公唐古氏名余阙字廷心元统癸酉甲科进士历官台阁今由翰林待制出佥海右道肃政亷访司事云
重刻冲素处士墓铭後题
义门郑子敬氏间出其晏宣明所作冲素处士墓铭以示良且曰处士於予为七世祖墓在家东百步许铭石埋墓中而此石本盖尝得之宗人处惟是鼠蠧之余惧其久而益坏也固已装褫成帙请於待制柳公着其作铭之始末今复将命工摹刻以传示吾徒子柳公弟子也其幸为我识之哉良尝往来县境历览百里间问其故家遗族於县人则自宋以来逹官贵士之门第往往而有然求其子孙以叩其家世之懿乃皆吃吃不能道一语或得其家乘而观之其不胜感慨者多矣处士之在当时不过一穷书生然能以孝行率其家至其临殁犹歃血示子孙毋分居致使遗泽之滋至於久而不泯同门合釡九世如一日是何彼此之或异哉呜呼孝行之至天地可得而动神明可得而通金石可得而贯况其嗣人宜其丰硕衍裕而无涯哉视彼区区希荣徼宠於一时者又恶得而齐之哉虽然处士之孝行固卓然矣向微宣明之文以为之引重其不随世泯灭者几希是故斯文之在郑氏不翅如宝玉之在世弃掷埋没粪土不得掩虽其暂晦於一时又复有收而珍之於他日天之报施处士也若是哉然则处士之子孙其可不务谨其传哉若子敬者亦无愧乎为处士之子孙矣
跋倪夫人遗事後
盖自分田制禄之法久不如古而士农工贾之家遂至兼并无艺贫富不均厌饱粮肉者有之操瓢为沟中瘠者有之於斯之时有能以其所余惠诸乡邦之不及者盖亦天理人心之所发岂必有为而为之哉迨其後也天恒报之以福俾其子孙之享有丰盛至於累世而不替者是固理势之宜然而非若人之所计也已暨阳之西鄙有倪夫人者故宋进士讳永年母也亦既家富於财遂敎其子孙当以惠及乡邦为心岁有羡余必使缩其时直什之二而平粜之以为常一有不遵其敎即欷歔就寝竟日夕不食子孙肉袒谢罪改之乃己巳而倪氏卒以忠厚相传迨今五世之远二百年之久而其家之丰盛固自若也或者以为此皆夫人种德之报而不知夫人於此曷尝有一毫计望之心哉虽然向使夫人之敎其子孙者一不能以若是吾见德惠之罔施而侵虐之是恣虽欲求其五世二百年之丰盛又可得乎夫人之所以为子孙计者其亦虑之审矣然窃怪夫夫人之在当时不过居处闺门之内勤劳馈食之间非有诗书之渐染师友之薰陶而其处心积虑之际乃能忠厚之如是则世之以大丈夫名者果皆夫人若哉彼其闻夫人之事其亦少愧矣夫人之四世孙庆予姻也因出余观光氏所録遗事以相示故辄书而归之
书柳待制诗後
待制柳公既祠仙华先生於化城精舍且为刻其所着墓碣植之其於师友之谊亦云至矣而又归赋此诗岂得无意於其间哉良尝观公之诗於所谓凄其十霜露墓草今几宿之句未尝不为之怆然有感先生没於至治辛酉之春而立祠植碣乃在於至顺庚午之冬相去踰十载而诗中有及於此者固已恨其表着之晚矣抑不知後此又十载而公亦没其墓草之凄其者迨今亦十霜露而近冢之祠表墓之碣曾无一之或具是何公之待先生者为甚至而後人之於公顾乃若是恝哉良既登公之门而承其训敎固不得不为之有感於斯矣诗为化城所藏今其主僧若空将摹勒入梓以贻诸好事则夫朝诵而莫咏者又安知其不与良同此感也噫此固足以埀劝於後世也夫
刘镛字说後题
予友许君存仁尝以叔声字其徒刘镛且着文三百余言序镛之能声者甚悉叔声复求申其说予闻铸镛之法必择精金为之金精矣又必考古制而参合之制合矣又必求良鳬氏审其轻重均其薄厚分其小大而後范模之用具焉盖金不精则失之滓制不古则失之鄙重轻不审则失之紊薄厚不均则失之杂小大不分则失之混此五失者一有不除镛固镛矣其能美於声哉是故善为镛者深察乎此使无一之不备然後会精神运槖龠一皷而成植簴而悬之循隧而叩之则噌也清越也又何其善鸣也甚哉铸镛之难也如此今叔声年甫及冠温焉而易毅焉而方其质信美矣是不犹金之至精者耶质既良矣非六艺之书不讲非圣贤之志不存舍流俗之所习而欲求通於千载之上是不犹考古制而参合之者耶二者固不可及又得许君为之师许君文懿公之子也其家学之正远承考亭之传是不犹世之良凫氏者耶蚤夜孜孜以仁义链之以礼乐熔之惧其偏也扶掖而正之惧其放也摄束而约之是不犹分小大均薄厚审重轻者耶自时厥後德业着乎躬名誉闻於时近而一乡远而四海无不知有叔声是不犹镛之善鸣噌而清越者耶呜呼以叔声之名观叔声之为学何其似也虽然金之模范凫氏能为之人之模范则师之自为也以近取譬其果有异乎哉扬子云曰孔子铸顔渊矣渊固精金也非孔子为之范模能铸之乎许君愿学孔子者也其必有以铸叔声哉
题叶丞相遗墨
良少时尝读故礼部尚书王公所譔丞相叶信公墓铭而知公平生大节历官行事之概後三年始从东阳许君获覩公之遗墨盖君先世有权海寜令者海寜公之乡邑故以此四帖先後遗之其第五帖则与其弟竹友家书而因及许令之贤遂皆为许氏子孙所藏嗟乎令之距今不百年其家去此不数舍而其爱人戢暴之政所以致邑人戴之如父母敬之如神明者後生晚出已无从考知必观此数帖而後见则世之人非附青云之士而欲埀声於後世盖亦难矣良既得以快覩前修之真蹟而又有以窃窥先逹之为人抑何幸欤後学浦江戴良谨题
哀辞
张如心先生哀辞【并序】
予自童丱中即闻张君如心之名甚熟巳已之岁始获见君於邑下君方与一二耆人长德从容乡校间峩冠褒衣掀髯耸目张拱而肃趋有足以壮威仪存矩度者予时虽未暇叩其问学之浅深然观其动作之间固以知其为信厚君子矣自後挈挈道路不得数从之游而君亦敎授於外不常家居如是者十年及予受室於邑之赵氏去君之居为甚近君岁时来归乃相与往来如平生欢君晚得脾病顾已惫甚坐起不自遂每闻予至犹强扶出迎道古今事变前贤踪迹亹亹若珠比鳞列予然後知君种学之深凡其动作之见於外者果非偶然也公家故贫室庐不足以容膝衣食不足以给体而气高自足无所仰於人环堵萧然有书数百卷隤然自放用是尊官要人鲜克知之大德中年将五十始用荐者起为县文学寻以母老辞去平居无他嗜好惟肆其意於歌诗善偶俪工篆籀精楷法而士子评里党之宿学盖未尝後君也呜呼君今其死矣新学晚生失所於归而吾邑之文献将遂絶予方悲不自胜而君之子端臣请予为辞以哀之乃为追述平生而为其文曰
瞻彼仙岩其高万仭郁穹窿有美一人锺奇孕秀潜其中吁嗟美人受质孔弱志则充无脂无韦分甘处悴家四空日閲其储饭有脱粟羮芥菘人不我堪我躬甚泰色甚雍深衣大带俨存矩度无坠恭学徒骏奔聆厥风旨觌礼容我年未冠犹雀方乳鹿方茸岁时相过称诗诵文好甚隆执手谓我曰子之志我所同愿作昌黎低头东野为云龙我方藉之如石就凿金就熔孰神之苛一朝夺使翳蒿蓬蓍旧尽矣狐号鳅舞靡若风顾瞻我里溟蒙泱漭吾曷从奈之何哉有崇斯土元以宫嗟彼牧人母登其陇翦其松
吴先生哀颂辞【并序】
先生婺浦江人讳莱字立夫集贤大学士荣禄大夫吴公子也至正元年十月某甲子以疾卒於家得年四十有一尝一试於礼部不中二子谔谧葬先生於某原葬後一年命良为辞以哀之良虽不敏然尝承学於先生谊不得辞乃为追述平生而为其文曰
檀车既坚兮驷马既良出门折轴兮竟斥弃乎康庄嗟嗟夫子兮胡实类之天不可测兮道不可常昔夫子之有生兮体孑孑其羸尫虽求师与取友兮曾不远违乎故乡遂取则夫前修兮亦既蹈乎大方入书林而驰骛兮闯艺苑以翺翔奈学业之已修兮尚名誉之未彰岂不登名於一荐兮曾不假翼於鸾凤乃娱忧以舒愤兮写郁纡而成章曰有俟乎千载之下兮庶无掩乎斯文之耿光人固有偃蹇於一时兮终前困而後昌何夫子之齎志以死兮卒无以自副其所望夫子之貌不可见兮幸微言之在耳尚炯乎其难忘抚遗编以长喟兮仰视天之茫茫彼严霜之夏坠兮胡独瘁此衆芳昔河东之挺生兮年四十而云亡今夫子之洵美兮亦夀命之不长己焉哉小人有得其年兮君子有遘其殃自古莫不然兮我又奚伤
【按潜溪集吴先生以至元六年四月卒年四十四以至正元年十月葬序中所云疑传写之误殿泗谨识】
吴原伯哀辞【并序】
原伯世为婺之兰溪人讳深其字原伯国子博士吴先生正传之子也年二十有一至正元年五月庚申以疾卒家既卒之明年其友戴良为辞以哭之呜呼吾尚忍哭吾友也耶吾固不谓原伯之止於斯耶始予既冠往往闻原伯名於朋友间前年夏予舟次溪浒遂与原伯会原伯乃欲相率以为友与之游数日乐甚固已窃喜先生之有子而予之得友也呜呼孰谓别未三载而遽哭吾友耶孰谓原伯之遂止於斯耶原伯容貌嶷嶷平居若不能言其取友问学急於饥渴至於群儿嬉戏则畏避如懦夫然每篝灯挟册虽疾病不休倦则假寐凝思以求圣贤之心有疑则进而质之父师退而与其弟沉私相讲辨故其父子兄弟之间雍雍睦睦而自为师友君子是以知其於孝友最隆也去年秋先生被召入京师未几上原伯名於国子学於是原伯始欲崎岖数千里就学於京而病己作阅数月遂卒呜呼其可哀也己昔韩滂之在韩门读书作文功力兼人年十九而卒今原伯之为吴氏子固有韩氏之家声学又不下於滂而亦以早死岂殃庆之不以其类概如是耶抑原伯独不幸偶类之耶以予之重有悲於原伯而知先生之悲也抑深矣故述哀辞一篇以解其悲哀以舒予愤云其辞曰
嗟原伯兮乡之良质甚粹兮才甚长睨秦汉兮刮虞唐骋雄辨兮烂文章射星斗兮夺光芒阐幽秘兮掲正阳敛予饰兮尽回翔畅厥实兮暐煌煌履至训兮蹈大防兄弟雍兮亲乐康羽既就兮势乃扬望白云兮期帝乡帝乡远兮天一方命飈车兮骋康庄丰隆遇兮靳不将忽被髪兮下大荒嗟原伯兮志实强何中路兮蹶超骧命固屈兮誉则彰愿父母兮勿永伤彼羣黎兮直粃糠名随身泯兮孰濯其芳嗟原伯兮独耿光虽夭则困兮犹夀而昌
陈彦正哀辞
山磝磝兮水浏浏下土漠乎其广大兮吾何此焉是留惟择里以处仁兮乃前志之嘉猷倘有人焉其足藉兮寜远举以遐游噫夫人之挺生兮信喜能而好修探往圣之逸轨兮仰先哲之洪休道虽隐而必履兮理虽微而必抽纷吾既有此内美兮仍刓刚以为柔哀白日之不与兮冀匠氏之一收苟吾材之适用兮又何问梁栋之与薪槱亦既登名於仕籍兮曾素志之不酬虽不酬亦何伤兮有自得之悠悠昔先子之诏予兮谓时俗之方偷独夫人之超卓兮固君子之所周吾方恃之以有济兮?惊浪之漂舟凌大江之漫漫兮几如是而不自?於中流既相我者之不憖兮又何为乎旧邱行踯躅而无从兮念去此而奚投假大龟以视兆兮将驾马以行輈已矣哉死者不可作兮吾虽居此其谁俦
蒋季高诔辞【并序】
亡友蒋允升字季高婺之东阳人也善读书工古文辞知名朋友间丁酉岁家居遘疾竟不幸夭死予方避兵万山中距其家远甚不得一抚其榇以尽其哀因追思其平生可列者为文以诔之诔曰
茫茫大钧孰秉化枢淆汨斡流参差报施恶不常衅善不常禔贞焉而夭狠焉而耆谓天听卑我是用疑哀哀夫子亦孔之辜惟子之先奕叶纷敷迈列言言埀声吴吴爰暨乃考养德益腴笃生吾子诞茂淑姿如鹿之茸如鸾之雏亦既弱冠克构堂基其文与学日动里闾子之为学潜心以稽鈎深索隐探颐研几何经不穷何史不推上下百代指掌而窥子之为文惟古是师简不遗理?不费辞譬彼锦缋五采烂如等辈争取朝玩夕披人覩其着莫究其微道既克明动罔不宜义以为闲礼以为舆孝实蒸蒸友亦怡怡在家而理在国必治凡厥未试我惟子知子之在世盖亦庶几苟遂遐年畴克似之庭梧挺秀方茂其枝荆玉藴璞将献於时云胡一日光掩芳萎呜呼哀哉元首兮未华壮志兮竟隳逝日兮何长生年兮须臾俄旧宇兮改观乃遽袭兮遗衣少妻兮嗷嗷幼子兮呱呱鱼骇跃兮同感鸟哀鸣兮增欷岂外物兮有迁固欢悲兮情移呜呼哀哉抚气化之盛衰念逝者之莫追奈輀车之在侧将俟时而启途魄黝黝兮魂飞飞子去我兮何归既顾瞻之靡及庶陈情於素旟呜呼哀哉
朱茂清哀辞【并序】
茂清朱漳世为婺之乌伤人其家距县五十里近茂清尝以事至县谒县大夫归俄而疾作竟死年四十云初予客郡城寄郡东门外家焉一日郡兵戕其帅城门昼闭城外居民即讙无男女老幼空其室尽行予亦挈妻子登舟遡流至乌伤境因自叹去家远行槖枵然无以给予材性下又无他伎术揺动人又不得好义倜傥之士以相倚予其不为沟中瘠也其几矣为是忧之甚既而遇茂清於道途茂清乃迎入其家见其子姓巳即馆之别室饮食供张无一不如意者留茂清家踰二月而郡民之道还者踵至予亦买舟竟去且别泣而言曰予去茂清而归予其谁与处耶他日或还山或仍客郡城予即不能往茂清其过我耶茂清曰是亦漳之言也予既复居郡东门且将致茂清双溪上而或以茂清讣闻予时虽哽塞不胜莫诘茂清死状然不敢即哭之者犹冀讣者之或妄後会伯清至其言与讣者同伯清茂清之宗也呜呼茂清之死为不妄矣茂清善读书有干蛊长材然乐为人解纷居丹溪之上而丹溪之人爱慕之其长老敎其子弟必以茂清为言其乡邻之鬭争无诉者宗族之颠连无告者皆曰自茂清亡使吾无所依而生以为恨茂清尝买宅一区买田数顷将以赡其族人云噫茂清之贤如此而竟止於此岂非其命也夫予既悲茂清之死而又悲予之生而无助也辞斯作
维材之良维行之臧维夀命之不长呜呼天其不予相也如之何弗伤
祭文
祭先师柳待制文
呜呼先生文塲之帅士林之雄天既生之其必有意将丰将隆先生之生雅厚英迈越自成童展也得师蚤叩岩南继谒仁翁衆理之渊至道之腴遂烛而融乃充新得敛彼豪英一变温恭先生曰嘻庶广见闻观厥会通龎材硕德一二徧参有符其同遂发绪余衣被海内扬厉文风王公戚里缄币走门惟日憧憧二十年间穹龟钜碑照耀提封我业已修曰验於为以摅厥锺实艰初试邑校州庠继登辟雍青衿胄子闻羶而附鼔箧而从司诔奉常领敎儒台声甚渢渢包茅有贡覆溺江湖再岁而逢先生疏之俾附轺传以活疲癃从祀匪德礼官惮威莫敢告忠集议之顷先生折之气厉言雍及涖洪都曾未期月敎雨其蒙乃严矩范乃聘名师乃饬儒宫我疆我理先生正之惭屈盲聋已则有粟先生均之廪士告丰报政而归蜀山之下浦汭之东饮水着书爇薪照字岁且十终四海环眴英耸如山炳焕犹龙飞剡交章论荐公车上逹帝聪帝曰俞哉命掌厥制士论称公而今而後庶其大用以收厥功天胡不仁贺辙未安门已吊凶呜呼先生今其已矣士失所宗良也登门几年於兹肇自童蒙月夕风晨婆娑诱掖犹记德容敎我食我戒我劝我在麻之蓬临别谓我若子之质纎而必洪窘兹贱寒乃我之责可不荐庸我观先生我得我失若关厥躬一朝弃我山摧谷崩事若梦中先生之生位不满能亦云显崇先生之年踰七望八孰曰非翁得正而毙固亦无憾我意不充哲人其萎道日沦丧孰继遐踪我悲先生夫岂我私亦哀道穷輀车既驾恭陈薄奠矢辞告衷呜呼先生魂魄毅兮鉴我哀恫
大人祭柳待制文
呜呼哀哉委河海不足以尽公之闳博雄深披星斗不足以喻公之华辞丽笔当其创意遣言摇毫行墨下追班马上睨庄屈莫不陶熔乎神化陵驾乎俦匹而况律已温恭接人忠实行非难继而动有典常言不乖忤而心存整饬追古人而与徒岂庸态之能测信人物之标表诚当代之英特至於居官涖事务殚厥职绪正奉常之仪礼化洽成均之训廸提文印於儒台启藏书於石室皆足以埀誉来今腾辉古昔然而官仅阶於五品禄不上於千石曾未得历禁林之献纳究兰台之譔述何凤翥而鹏飞忽飈散而星没呜呼哀哉国殒其良孰为衡石人殄厥师莫有矜式彼搢绅之在位因匍匐而賙恤紖公之棺者有以骇都门之见闻临公之丧者有以兴闾巷之楚恻况某等近连姻娅早蒙振拔当灵车之远还情怳怳以何极睠荆山之故墟日徜徉乎履舄曾岁月之几何遽长掩於元室痛幽明之夐隔莫有酬夫旧德列觞豆以告哀尚愀焉而来格呜呼哀哉尚飨
祭方夀父先生文
维至正十二年岁次壬辰十月辛丑朔越十九日巳未近故北村先生方公归葬北山里生某等设帏道左薄陈香币之奠为文以告之曰
人之有生具刚柔之理禀正通之气虽所遇有穷逹之殊然所就无彼此之异故其见之於行者或不能以少伸而其托之於言者则庶乎其可恃言之精者为诗发乎情而止乎礼义顾时世之迭更遭风变而雅废苟有道以为之本根则出其绪余亦皆不以盛衰而二致先生於斯可谓有志是以虽当巢倾雏覆之余槖倒囊埀之际借鹪鹩之一枝曾风雨之不蔽然犹以贫自娱以闲自肆方策竹以为筇或纫兰而作佩访虞帝於苍梧吊屈子於湘水计足迹之所经匪山巅则水?故凡草木之英华鱼虫之状类莫不穷搜徧揽以为朝吟夕唱之具所以篇章之杂沓壹是翰墨之游戏或托物以写怀或缘情而抒思或登高以咏古或望远而讽世但此情之有适曾不恤夫室之空而躬之瘁迨黉宫之借师遂有来夫户屦以其得诸巳者淑诸人亦既有以慰怿其心意信乡社之长城实斯文之徽帜暨晚年之放旷稍沉酣乎酒醴挟麯生以与俱卧匏樽而径醉较刘伶与李白又何异乎伯仲之与翁季惟仙华之故墟诚衆芳之所萃当先公隐居行义於是中而括苍有吴延平有谢亦翻然而来涖人之望之要不翅夫吕氏之友朱张方参居而鼎峙当是之时其媚学之徒惟蜀山为可仰他若田居子之清醇深袅君之精邃亦皆可挹而可厉先生之於三公咸弟抚而兄事庶几大雅之风永振岩南之里岂期人事之难常洊若晨星之飘坠幸灵光之独立尚嵳峩於风雨里党以之而壮观山川以之而辉媚竟斯人之不淑亦尘飞而烟委呜呼继今以往典刑日以旷远乡学日以陵替闾巷何从而考徵士子何从而淬砺将见黄钟大吕之音自是而不续而濮上桑间且交陈而并举某等之於先生或以姻亲
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 10:23:18-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>