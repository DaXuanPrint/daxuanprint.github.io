<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="●颖江漫稿卷之一,●颖江澷稿卷之二,●颖江澷稿卷之三,●颖江澷稿卷之四,●颖江澷稿卷之五,●颖江澷稿卷之六,●颖江澷稿卷之七,●颖江文稿卷之八,●颖江文稿卷之九,●颖江漫稿卷之十,●潁江文稿卷之十一,●颖江澷稿卷之十二,●颖江澷稿卷之十三,●颖江澷稿卷之十四,●潁江漫稿续,附录,颖江漫稿全文在线阅读,颖江漫稿全文在线下载,大玄古籍书库">
<meta name="description" content="十四卷，明符锡撰，诗文合集。_颖江漫稿_全文在线阅读_颖江漫稿_全文在线下载_大玄古籍书库">
<title>颖江漫稿_符锡_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">颖江漫稿</span> <br/>
          作者： <span class="inputVal" id="bkauthor">符锡</span> <br/>
          朝代： <span class="inputVal" id="bkdate">明代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">类书文集,诗文集,完结</span> <br/>
          字数： <span class="inputVal" id="bknum">[book_length]118501</span> <br/>
          说明： <span class="inputVal" id="bkdec">十四卷，明符錫撰，诗文合集。</span> <br/>
          封面： <span class="inputVal" id="bkimg">Z_19558.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]颖江漫稿
[book_author]符锡
[book_date]明代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]类书文集,诗文集,完结
[book_length]118501
[book_dec]十四卷，明符錫撰，诗文合集。
[book_img]Z_19558.jpg


[book_title]●穎江漫稿卷之一
詩（一）
四言古詩
五言古詩
五七言古詩
◆四言古詩
戲柬兩涯四言二章
有客四章章十句戲呈蔣三府
○戲柬兩涯四言二章
我懷良友寔惟我知一日不見引領望之望之伊何子曷也過曷也過予誰與歌
予不予過我寔望子歲事崢嶸日之及矣惟予有心予不可語不可語斯亦已耳
○有客四章章十句戲呈蔣三府
有客有客在河之中杲日其炎零雨其濛奚不過我適焉從容日之夕矣命駕而東此而不達何以云通○有客有客在河之洲室是遠而一日三秋奚不我過適焉優游日之夕矣言返其舟此而不樂與吏為仇○仇不可執樂不可窮駪駪征夫夙夜在公民之勞矣不適何籨有酒沽我言恊其恭有虛其左趙子來同○有嘉趙子蔣侯之疇匪利之貪匪名之求祝以匏越利以名???人亦勞止胡不尔休不腆余德維二子之羞
◆五言古詩
晚翠
雙節（白馬蕭氏）
閨情二首
送客
擬古（辛未春莫舟中）
雲峯隱居
夏夜舟行赴南昌諸友之約
贈吳明府（鴈門人名嘉聦）
壽荷湖蕭處士
暇日示諸頑
送余郡慱擢教國子學錄
過鳳山祠屋感而有作（即春齡祠乃祖大理憲長二公）
勉晏黎二甥
表叔蕭二尹誕日
便面為念齋侍御題
萍鄉舘人輓卷
泊清水港雪夜煮茶
重經天心湖
江湖散人詩次韻
悼萱
買菊歎（丙寅寓京邸）
積霖平地水數尺毀垣傾屋民有死者感懷一首（丁丑寓京邸）
秋日京邸述懷（丁丑九月聖駕出大同都城戒嚴）
感相士
臨江遺德（睢寧高公成化間經府臨江秩滿謝歸正德丁丑乃子憲僉追作此卷以余臨人索賦蕳首）
叢都憲椿萱挽詩二首
西野為淮陰友人賦
客南昌力疾與故人期過（戊寅）
疊酧友人
松崖
東巖清隱（在徽州属邑號棲真岩即孫野仙飛昇處所）
題墨蘭寄惲憲副公甫先生
春谷為隱者賦
石泉為臨城友人李漢儀賦
山居喜湯別駕枉顧別後奉呈此作
生辰自述寄介溪內翰
奉和徐太守閱陶詩一日難再晨句有感而作（公號養齋）
夏晴即事（次養齋）
送黃參軍
感螢火有作呈桂翁閣老（時自韶判入典太常）
贈皮信業改令安遠
望雲（為友人興化侯文標賦）
春榜同年三會詩代李宣之大守
駐武緣伏枕連日撫景感時不覺鄉思浩然遂成五言古詩聊志余懷云
偶閱飛霞子書有感
武緣龍池二章
贈門都閫（別號蘭汀）
西堂對菊鉄翁先生偶得頹齡欲飡菊黃白何所分二句遂令足成一詩云
贈于大尹祥考滿北上
整菴羅老先生七十壽詩
三壽堂詩
信手荅黃三峯
謁夷齊廟
鹿野歌代作
生晨自述
○晚翠
漢代有佳人寄跡鴻山下
【 因梁伯鸞隱居於此山遂得名鴻華君慕又特買築之其下種松自號晚翠】 山以人得名人與山增價千古揖高風悠然見君華繞屋但青松嘯敖琴樽暇寒日落高陰清籟起長夏顏色常自如園林傅榮謝此意竟蕭條行當息吾駕
○雙節
【 白馬蕭氏】
妯娌誰家子委身松上籮同心期皓首中道兩如何黃鵠摩蒼穹栢舟楊清波偷生良獨難之死誓靡他明月皎大虛烈風起長阿金川深幾許玉笥高嵯峨
○閨情二首
涉園弄春柔淑氣均且和新粧耀白日芳步生微波不見同心人歸來淚成沱朱顏行處損白髮愁邊多榮華厸朝露柰此陽光何
春風吹柳花蕩漾無休歇夫婿輕薄兒飄飄在吳越白馬黃金羈歡遊無盡期向來三載別又是春風時妾身既委君苦樂何敢云剖心見妾素但恐君不聞清夜吟子規淚灑枝上月坐起不成眠梨花滿庭雪
○送客
東風夜來惡吹破天南梦有客晨扣門促我河橋送遠上酒家楼垂楊接飛棟竹葉盞底浮梅花笛中弄壯士萬里心局促何堪誦一笑與君別冥思渺章灨
○擬古（辛未春莫舟中）
三五河上柳依依撫長流春風應候發好鳥鳴相求羙人隔湘水淪落念寡儔亟欲往從之関河滯方舟仰視隻飛鴻謂能遲我遊長吟忽不顧離思重綢繆
春夜何漫漫妾懷何草草千里為君婦相依託蘋藻黽勉奉朝昏殷勤展懷抱爰知膠膝投中道恒不保新愛移平生娥眉間讒巧誠不亮于懷區區復誰道皓魄曖前楹廻芳薄林杪時運互其端榮華坐枯稿以色為君憐焉得長羙好結念良有因抱之以終老
○雲峯隱居
妍彼湖上峯白雲濩其端好風忽相逐暫往輒來還達士羙幽蔭逝將此盤桓時畊亦以讀得趣仍忘飡日月自相促山中有餘閒仰盻出林翮遐哉不可攀何如一觴酒坐對白雲酣
○夏夜舟行赴南昌諸友之約
窮居謝塵鞅散髮臥繁陰故人移書來千里重招尋撥棹向溽暑抗言諧夙心嚴程不可緩皎月廻西林推蓬鑒明月恍若聞徽音何况同携手相思固不任
長日敞幽軒煩欎不能莫欄橈夜何其搖搖浥江露所適政尔殊今吾詎非故從知戍西者亦各懷其廬父母不得將園田能不蕪經年守窮冦暴露將安如
【 時征華林寨久永下】
○贈吳明府
【 鴈門人名嘉聦】
世運有屯復　王師未東還百司苦征歛不暇憂黎元就中得寬理歎息吳侯賢吳侯富才識况值英妙年神交出千古傾盖何必曾前月劍江來聲華溢晴川邇籨劍江去耿耿奚由宣清貞媿豪奪墊溺賴生全治行光漢冊時慰我心懸
○壽荷湖蕭處士
芳蕤媚幽渚苕蔓肆彙緣叢桂遠林薄貞姿寒自妍所以週智士避囂還市纏高楼臨通衢軒盖頗廻旋置酒日高會介此千金年堂前三荊樹托體懽同根雨露發華滋恩私如有偏百齡此真賞絕跡胡其然允悟齊物理營營誰與傳
【 翁三子長遊國學又季皆府縣記室】
○暇日示諸頑
汝生本同根汝性亦惟是汝學芝蘭如不學鮑魚似芝蘭人所馨鮑魚人所棄臭味霄壤懸趍舍汝寧異柰何終日言邈邈不加意父子誠恩深欲噤郍能置白日忽西馳蒼龍豈吾繫不見面墻人哀哉亦云暮
○送余郡慱擢教國子學錄
龍岡挺秀發壇杏欎紆盤臨風企往鐸應時起翔鸞張化豁沉靡威收良獨難理順或可違情愆我非患達士赴名教眾人超綺紈和光取充橐庶用無腆顏昔在四門士北斗仰依韓君方逝自此葆貞亦何言
【 君頗濟寬以嚴於俗不諧】
○過鳳山祠屋感而有作
【 即春齡祠乃祖大理憲長二公】
鳳山豈不遠誅茅結其雲軒組豈不貴田甫勞躬耕所志潔蒸嘗詎忘前喆馨遺榮愜菜婦裕後懲陸籯恬澹即為富奔馳媿微名泛濫浮□渭渠能揚濁清神丹理不謬精意或可成忽與紫霞觴同為江海人
○勉晏黎二甥
吾家兩門壻頗善譽其甥一聞高人賞
【 庭王云乃兄侍御稱其子一門罕及】 敏異罕所有一聞才五齡鮮誦魯論篇
【 充仁自道其子】 寗氏肩宅相符今胡不然幸予眸未昏予足亦未綿縱步千仞岡青雲看騰騫久矣薄溫飽况能光彩憐渥駒被寵馭萬里期無前為言乘龍者去去各勉旃
○表叔蕭二尹誕日
采采東籬菊時序忽巳遒翳翳丹楓日雲屋蔽且幽命盒道西家振衣由東陬丈人息慮久茲晨聊共酧壺懸動星彩鑰啟祥光浮中有綠髮翁烱烱方雙眸起酌為君壽祝君壽千秋千秋亦何有造物終與遊猥予蓬室士眷此難力求逝將叩去虛策駕迷丹丘
○便面為念齋侍御題
高人昔未遇結屋蒙山陰讀書探玄秘掃跡忘幽深出處信大節伊顏夙所欽引領雲徑微重携誰民琴殷勤弦上思曠世一開衿祥風飄紫蔓陽光耀丹林寧知乘騘貴白首猶初心
○萍鄉舘人輓卷
楚客問河潭河潭水深淺渠屋蔭垂揚風光自流轉不見倜儻人臨流撫空卷
○泊清水港雪夜煮茶
歲晏江上來雪花夜初泊櫪火烹月團時時自斟酌酌巳擁衾坐玄思入冥寞
凍雨洒江暝疾風吹石泐郊原羆兕吼窟宅蛇龍厄持茗者何人啜對陶彭澤
○重經天心湖
春向此湖來三日牽不輟秋向此湖歸一日帆遂絕時命豈疾遲篙師匪工拙於何長嘆嗟知了愚未徹
○江湖散人詩次韻
展書紗帽歌啜茗漁舟獨意愜理無違誰踵斯賢躅山月時放歌雲鴻忽流目清滌羙犧牛何為自縛束
○悼萱
明月沉海底孤雲散梧枝遺此丹山雛哀哀枝上啼竹花終再實逝水不復西邈矣返哺慈□痛亦何為
○買菊歎
【 丙寅寓京邸】
節前菊花貴節後菊花賤清霜縈故枝不逐凡卉變伊何此世人遽為眼青白婉戀東市頭徘徊西城陌萬事何不然徒尔增凄惻
○積霖平地水數尺毀垣傾屋民有死者感懷一首
【 丁丑寓京邸】
滴水詎成川啇羊舞前衢沉雲瀰八極積潦浮神區浩浩野方割昏昏莽為瀦盡室愳頹塌遍境無完廬客子愍中夜席避空堂隅霪威豈不畏覆厄豈不虞東井應候伏恒陰固將舒甫尔墊一壑蒼生盡為魚神禹徒搆思雲師安及誅悠悠彼蒼者幽抱何當抒
○秋日京邸述懷
【 丁丑九月聖駕出大同都城戒嚴】
芙蓉穎江水泫露蔭芳樹眷言遊宦子日暮咸陽舍辛苦竟何為芳晨不予假安知隗臺塵駿骨千金價生不值良樂豈悔沉櫪下
引領山棲客悞逐塵海遊風波中道洶悽惻未旋舟弦月時東來火雲亦西流沿廻箕漢夕萬象肅以秋憑危欎秋思攬涕良自由
○感相士
我昔聞異人見者弃而走禍福驗旋踵死生立開口郍逢杜權翁三四錯回首問龜龜莫應叩筞筞不剖吾方虛已遊梗尔適何有
○臨江遺德
【 睢寧高公成化間經府臨江秩滿謝歸正德丁丑乃子憲僉追作此卷以余臨人索賦蕳首】
積霖有餘潤元化無近功僑沒泣宣父棠伐思召公弊郡遠江介舊俗頗豊融牧領多時彥幕蓮咸靖共耳目紀所及考德咨玄同邈矣高參府資深澤何隆即無抗俗譽遠有遺愛風浮世果足戀撫銘慨深衷綿祀善允基執憲邁往蹤君子歸令名　龍章賁丘崇清歌激睢水閱世感秋蛩煌煌秉鈞士令德况有終
○叢都憲椿萱挽詩二首
東山有靈木上孕三鳳雛蔽芾長翛羽志豈于丘隅一雛上天飛出入　承明廬霜颷靈木摧愁鳳將安如木摧不復秀鳳愁不可祛聲華照穹石千秋齊魯墟
【 公為給諫日聞訃】
叢公抱經畧宿著邊城威啇聲何迫促千里來庭闈庭木早既彫庭萱今復委空堂寂回首鼎養餘甘肥林烏恨罔極血洒沾裳衣孝思允惟則肅紀公將歸
【 公在廵撫大同日聞訃】
○西野為淮陰友人賦
我昔遊天台逢君赤城邸十載一為別相望淮陰市駕言西野中楚澤多芳芷蘭撓事採擷歲聿云暮矣採之欲遺誰良復慰知已安得挽君車遠上西山趾永與異人居絕粒從茲始
○客南昌力疾與故人期過
【 戊寅】
客居不觧頤疾抱何痛毒淟涊百刻中十九處床褥夜久遙思興雲長鄉夢促臥盻璧上琴盆池盪朝旭緬懷同心人冀寫無弦曲
○疊酧友人
羹藜弗充虛厚味乃酖毒薦稿豈潤榻芒剌生重褥怡曠易處心牢籠苦煩促原獸走索群山禽鳴待旭遐想塵慮滌長歌振林曲
○松崖
青松臨丹崖凌厲百尺強引蔓數小松奮埶如爭長結根容知歲古色含雪霜靡靡蔭長夏亭亭紛盖張玄蟬響秋山好鳥啼春暘幽人北窓下午夢回羲皇我本四方士與子異行藏晴雲不作雨覽物增慨慷安得鞭赤虬順風起高翔沛澤倏九土時還歸舊鄉遙望蒼松色青青猶水陽
○東巖清隱
【 在徽州属邑號棲真岩即孫野仙飛昇處所】
棲真剖靈異嶄絕無與對山水流音徽岩花竟誰待徐君頗清真俗流自殊隊縳屋茲山陽芝采靈岩背薄遊逢野仙至道伐其槩朝飡赤城霞夕攬匡廬靄浩蕩疇能羈瀟洒可人愛予亦浩蕩人寄懷蒙穎同粒松巢兩鶴勺水橫雙龍何時騎訪君遨翔雲海東八埏遂周覽滅跡刼網中
○題墨蘭寄惲憲副公甫先生
幽蘭羙深谷吐花春載陽雖殊桃與李物性固有常我願將此草樹之彼高崗佳人被采擷衣帶襲餘芳無視山中桂露零秋自傷
濯濯蕙蘭花煢煢遺眾芳棲棲依蔓草泯泯失晶光誰寫春岩姿好風正披揚白日傾素蕤深叢間幽篁願言托末契金石矢勿忘
○春谷為隱者賦
氣機無停留寒暑均四澳於何阻玄冬佳人在深谷谷虛候乃中陽回煖先復東阡桃始榮南陌?重綠流水暖浮花繁條庇重屋升高望四野振衣聊躑躅未寒陰巳凝既煖物猶縮谷風時安假大運咨乘軸一噓寒霾掃再噓　皇風穆惄焉攬予懷中和諶可掬
○石泉為臨城友人李漢儀賦
石城俯清江雲棟蔓長坡四民闤闠集車馬日相過達士寧避喧寄懷于彼阿陟巘挹飛泉憩石捫垂蘿體適真常露氣舒天宇和披圖鑑神品濯纓賡孺歌寤寐形至理興言賸蠲奇還顧市井中譚笑飜海波埶利相傾壓玄默理則郍頹齡如莫輓所得竟誰多
○山居喜湯別駕枉顧別後奉呈此作
三月一月雨重陰不可擘農家正耕布潦水瀰數尺湯侯倏何來道此為疆場老父忙著冠賤子迎倒屐柴門罕經過詎枉高賢跡跋涉泥濘中僕夫頗狼籍起辭寧再三荒窶念卒迫餽膳止園蔬進觴惟苦醳情真不縟禮語欵頻促席延佇還出門餘光廻澗璧林靜宿鳥喧雲歸遠山碧媿匪充淹留返景日將夕別駕非散地况乃聲輝奕赤驥不騁途下駟空累百何時聆車音重來候枽陌癢奇得杷梳枯稿酣濡澤咄尔書空士高天胡局蹐楚璞終待沽雲鵬看飜翮
○生辰自述寄介溪內翰
行年不自覺冉冉踰知非結髮事遊宦壯志藐輕肥蹉跎顏鬂改黽勉歲月違投跡南澗中良朋亦因稀負笈二三子取樂聊相依緬荷青雲客移書含諷譏好事每失時余將從此歸
○奉和徐太守閱陶詩一日難再晨句有感而作
【 公號養齋】
亹亹幽居士雅志在經畧兀傲當盛年豈不榮世爵尺表無停晷頹波其容作抱獨發孤唱覽物將焉託遂此耿介懷和光諶所薄讀書貧巷中稍旨顏瓢樂猥蒙父老頋乖違媿留諾曾知凌烟上風雲炳丹雘馳阪登駿良縶泥委駘弱慎惟明德姿湛盧思避鍔聖紀值重明遑途靡枘鑿申命隆時牧流膏侈偏著惜晨仗茲篇翻遺野人藥三歎不輟響綢繆盻西郭起舞想聞雞待旦興宵柝良一激懦□滯思出玄莫
○夏晴即事
【 次養齋】
晴空藐何際仰觀不踰几萬古祗今日從渠討前史虛齋暢幽景雲白天在水濯足欣清池不覺忘觧履還頋兩小童孰辨非與是
○送黃參軍
我昔遊嶺表鄉里不見一暨我居京城嶺表官秩秩郡邑或分教戎衛或參幕名位雖未揚才華並高卓黃君復此去萬里戒行裝心旌指南斗別我意何長托交忝世契豈云折輩行贈言滿湘帙豈云迂腐章風土各有宜贊畫各有方謂余稍涉歷咨詢走徬徨軍旅貴機密變態亦靡常矢心抱忠誠可以橫八荒兼懷二三友寅恊貴想忘天飛諒不遠海鶴參翱翔
○感螢火有作呈　桂翁閣老
【 時自韶判入典太常】
螢火無遠照永夜徒依依中天啟明燭四際光有餘往念析腰吏冥行東海隅戎服事遠徼歲宴恒未歸鉛劍無百鍊蠻醜期一揮移山與塞海不量氣力微中道多險艱讒巧變是非危阱幾不免微勞況足書適忝際良會君子瞻羽儀虞庭重制作簡在夷與夔寅直操其柄奔走存職司職司雖未融華要焉敢希所願依未光昏晦賴指迷出門辭顛躓　皇途清且夷
○贈皮信業改令安遠
皮子里中彥貌古心亦古假令由漢川役繁病荼苦熙治雖未諧缺漏或少補詎意安遠行時命固其所彼民得賢侯此民失慈母　聖化靡內外陽春不擇土雕題被文化殊俗見鄒魯可稱在循良巧宦焉足數三年一轉盻宣召渠容阻騰驤冀北群剪拂滇南杜壯志輕四海此別良楚楚肯惜床頭錢倒囊一為酤
○望雲
【 為友人興化侯文標賦】
白雲本無意鎮日空崔嵬遊子亦何心棲棲白雲隈駕言客幽燕遠家閩山麓親舍幾時別白雲猶在目憶昨初別時親舊慰我情古人三釜養努力事茲行契闊既柰何時哉且高臥怕見舊羅襦醉舞春風破
○春榜同年三會詩代李宣之大守
聖軌窮寰海時髦凑京師擢上符鴻運牋名標四陲赤墀倚歷階青雲平躡梯况我同升友分好比連枝輝輝鴛鷺群皎皎霜雪姿三會禮益勤申章言豈私操翰凖前古杼猷震當時夷險或殊遘志義匪或虧拔十望逾五得人榜多誰策足途方修委身分所宜朂哉龍門客無棄朽鈍為
○駐武緣伏枕連日撫景感時不覺鄉思浩然遂成五言古詩聊志余懷云
武緣誠僻邑風氣別一區城郭居民鮮荒寂擬郊墟重林啼恠鳥幽壑舞蝍蛆仲春扇炎風盛夏始不如弱女事貿遷丁男罕詩書獷猂遂成習推檏亦有餘自我駐軍來寄跡於衡廬出門無可語入戶但長噓徒効莊舄吟幽懷竟莫祛柯時殲渠冦觧兵賦歸歟青山固有待穉子足啟予長揖上官去不樂更何於
○偶閱飛霞子書有感
嘗聞飛霞子幾歲朝玉京至今攝生客往往傳其名我來不及見歸去成都臧棘途難久居世事多紛更安知炎海戍行李醫通併糟粕存至理臭腐□生成天機各自在妙道卒難明會將假白蟾騎之訪長庚遍覽塵外蹤永斥區中情無思復無為不怒亦不嗔神與元化側廓然游太清
○武緣龍池二章
【 池在縣西絕武水二里池方数頃泉混混平湧出石竇中望之若明星疑所謂星宿海者亦若是矣下有龍宮上作真武祠鎮之祈禱輒應丙戍余部兵從討田賊得從二三子觀焉因號曰龍池詩以志之】
靈泉秘武水氣蒸翼軫西自有天地來誰能測端倪混混無終極上與星漢通縱觀一稊米萬象森鴻蒙俯瞰神龍宅仰躋玄帝宮玄宮何所見亭亭兩蒼松松稍掛明月倒景西池中龍驚臥不穩噴濤射晴空雷雨霎然至震驚鏌鎁峯居人皆闢易行者迷西東恠此不移時譚笑曾未終回視靈泉上澹烟橫白虹
白水池澈底龍宮亦何奇靈秘聞柯宰因之號龍池勝日招我游伏枕負幽期眷此不能寐假舟仍獨之童□二三子春服來相隨褰裳漱玊齒晚帽掛松枝遙望天井山坐題五海詩正氣億千載妖氛幾何時大哉聖人言與點豈吾欺為道弦歌宰重游須及茲
【 天井山在縣南三十里山頂有泉相傳儂智高立寨其上五海里名】
○贈門都閫
【 別號蘭汀】
方隅慎選將磊落誇門卿十五服官事二十志崢嶸三十守永福四十備恩城簡擢自天子勑書照海瀕洞老遵約束猺獞避威名田適奉師討桓桓奮先聲敢死士五千部分尤分明摧敵爭先赴搗巢慚後征元兇倏既殄禆將功誰京笑我逢掖士繆參驃騎營　軍門重授蕳南海再馳旌可恠諸賊奴頻盜六里兵逆黨不盡揃　聖化奚由清淹淹釜中魚喘息容偷生搜羅狡兔窟冐險每披荊夜後歸猿息朝先鳴鶡行或當遣發際君退如不勝由知富經畧無乃過持盈君笑因語我禮戒滿則傾兵家數十種知術紛縱橫豈不覽孫吳雅慕屈子貞駕言適蘭畹采芳掇其榮結佩重朱紫懷之千鎰珍寤寐諧此服庶幾德惟馨往憶傾盖初楼居見深情邇來共事久獎掖寧面承世俗重榮利儻來何足憑愚人常自玹賢畏達者輕矧君年未艾懋建當夙成脩途尚真切允矣來嗣程
○西堂對菊鉄翁先生偶得頹齡欲飡菊黃白何所分二句遂令足成一詩云
頹齡欲飡菊黃白何所分黃者色彌勝白者氣踰芬凉風起天末百卉徒紛紜嘉此延年物坐收西堂曛主翁鉄石姿熣燦兼有文大椿等八千野鶴亢浮雲延齡豈待此誰辦驪黃云吟弄興不淺月色倚微醺
○贈于大尹祥考滿北上
仁邑將幾年侯車屬初下山田歲多穰土風朴而野征藝租鮮逋優哉訟庭暇飲酒任真率陶潛菊仍把報政當赴銓從知冦難假緬懷代者誰安得皆長者
○整菴羅老先生七十壽詩
華岑峙南服靈異杳莫攀世德秉人龍天飛復來還時榮故自保名教豈踰閑宿厲詞林翮嗣登賢士關宰衡遂牢讓　講殿虛崇班詎遠移孝理終懷色養歡藹藹三威鳳集和庭樹端皇猷豈不眷道腴肆盤桓微言慮蓁塞辯析忘寢飡身退名益顯德邵氣愈完衰遲門士晚瞻望道里艱古稀屬懸弧誰有歌南山洛沿文路起漢憶鳩杖頒壽光耿不磨容在百年間
○三壽堂詩
【 陳秋官乃翁靜隱壽七十時適奉使乘便過家穪慶而有仁壽樂壽榮壽之號故穪三壽云】
敦仁壽自致福備樂由生仙翁海屋姿令子甲科名貴壽如有期　封章倏來并頌聲滿華堂草木被光榮靜隱容何脩善緣還自徵處身無外慕澤物本至情開軒對松菊觴詠諧弟兄瑞鳳懷仙署星軺下玊京弭節壽觴舉趋庭萊綵輕遄歸何所迫　王事有期程忠孝靡二塗去矣念茲行
○信手荅黃三峯
砥齋久不出奉邀同少敘卻笑黃三峯欲往不知處遣使走出門適逢主人醉菊花滿插頭但云君且去
○謁夷齊廟
攬轡驟平郊牽舟涉灤沚荒城数畝餘道是孤竹里濁河背北流團山當面起四顧無居民遶郭但蓁芑夷齊去巳久邑復淪邊鄙肥如迄遼金年歲不可紀日月重薄蝕風節誰仰止突瞻廟邈崇迅掃腥膻巳大明回離照皇運寔天啟蹇余何來茲濫陪觀風使造門儼冠裾升堂薦芳芷時當春夏交宿雨途不滓空階苔鮮合虛落麥苗薿主人足高興從者咸色喜臨河復舉觴觀漁旋庖鯉睠言百世師允恊千秋祀矯翮戾丹霄洪濤障孤砥昔聞魯中叟為國哂無禮偉哉聖之清默契此玄旨胡雛何兇頑悖亂滅人理當日據雄藩迄今穢青史永懷清節風背汗顙有泚
○鹿野歌代作
我昔城南遊鹿野欣在目秀水瀠以洄晴巒繚而復誰突京其中石表雙黃鵠陳翁羙生丘陳子順親欲載酒時一遊親交四徵逐笑歌不知還日暮或秉燭此翁真達翁此子亦不俗昔聞大觀人自作輓歌曲登山搖大鈴和者競相屬生死等晝夜往過而來續柰此塵刼愚電火計延促憂患每有餘歡娛苦不足今古一抔土彭殤同縛束何如飲羙酒冥然天地獨泛觀野鹿聊與陳翁穀
○生晨自述
初冬竟何晨候鴈鳴遠天星光猶在戶廚突巳生烟弱文依榻下六男繞床前餙容長可觀學語幼堪憐笑問我初度云何此晏眠寧知阿父心方劇膏火煎人生無百齡七十古稀焉而我今五十日月如駛川骨肉半凋謝高堂形影連家貧養不繼躬耕逢歉年妻子常苦饑滫瀡何能全俯仰多乖誤伊誰任其愆坐令歡愛火化作煩惱泉聦明轉蓁塞疾疢故嬰纏雅志好書詩憂來不終篇舊業盡荒落新詩郍足傳氣運有翻覆寒暑亦逓遷寧知向此去否往泰不旋自分廩受薄榮名難比肩庶幾安義命無媿於古賢殷勤語兒曹□也同勉旃問學須及時孝愛敦自然頋慚衰晚姿動失炳幾先流浪波濤中猶如不繫船何當遂志意無說地行仙舉杯一長歌仰盻雙飛鳶
◆五七言古詩
悅桑歌為嘉興嚴上舍乃翁賊
贈莊錦衣海峰（名瀾字有本）
蔡氏錦鯉屏風歌（甲戍暮春客寓都城蔡氏）
奉寄神木使者伍正郎思謹因懷王內翰宜學鎦給諫持羙三同年兼呈張環二太尹二十二韻
六英歌
石洲歌（為邑城人作）
武陵城西隱者歌
雲莊歌
羅太守石齋先生九十壽
秋林圖為太常卿春菴賦
啇霖卷為淮陰陳民望賦奉例揮使
夢熊卷為雲夢秦參軍題
壽諼為辰州李貢士民望作
春暉楼為州背章善楷賦
竹亭歌和復汪二守
壽陳通府乃翁（并序）
南山謠贈陳大尹考績還壽昌
友栢行為吳肇榮乃翁賦（癸酉）
買菊歎
酷暑戲贈逆旅主人
雙喜圖（并序）
送萬以情提舉廣州市舶（名振聲二十四韻）
送趙充甫赴揚州別駕
荻州為盧醫士秋白題
呈揚憲副易之時奉撽從討田賊駐兵武緣
三君子行
雙鳳行贈謝黃門得告省親（君先宰喻令兄秋官時巳家食）
題扇贈華山趙揮使抩
和孫鷺沙太守
○悅桑歌為嘉興嚴上舍乃翁賊
楚人豈不桑予未識桑面桑樹根巳朽桑稅猶輸縣越客來江東試問越中事家家種桑樹亦頗為桑累富家畜儲幸稍寬稅絲猶得及時完貧家逋負眼哭穿指桑賣絲常隔年吁嗟桑兮有亦苦無亦苦胡不悅之學嚴甫青袍布襪桑下來指點兒曹得其所無揃我條無摘我椹我陰我憩我酒我斟吁嗟悅桑兮慨予深展卷因君賦悅桑不獨寒飢迫我為我涕沾裳安得男耕女織無捕租飢者有食寒有衣於皇聖澤覃八荒
○贈莊錦衣海峰
【 名瀾字有本】
督府爭傳破虜名錦衣戶侯風骨清老鷹之雛信自別蕭洒况復人中英寶刀臥襡弓掛壁辭翰空耽頗□門?具談笑忽驚風雨生等閑意氣輕千鎰銀臺大僕揔知已蔡家兄弟膠投漆嗟予傾盖良有因三日不見心為慼海角晴峯千仞孤半生幽興出方壺風雷一夕黑蛟斷回首蒼茫何處呼際有遺珠君慎圖
【 正德十二載秋邊將有導　乘輿出塞者莊本遼東將家子因微諷之】
○蔡氏錦鯉屏風歌
【 甲戍暮春客寓都城蔡氏】
吳江雪浪誰剪裁金麟躍雲屏開騰空欲去仍徘徊照映華屋生光輝長安一夕動春雷滄溟咫尺風雨來神遊呼吸橫九垓砥柱龍門焉在哉君不見竹花不實雛鳳飢萬里青冥向垂翅又不見麒麟不遭走平地溪壑潛鱗爾何異會看枯稿生春色霖雨乾坤此其際麟也為靈信不孤鳳兮何必歌憔悴我昔夢遊天母池風伯上脅雲師馳須臾一髯奮迅起奔雷走電驚絕奇當前鯨鮪俱滅沒獨有赤鯉相追隨恍然雲外見頭角神物變化安可知高坡主人我知巳爬抉六書窮古始十年待　詔遲金馬一日承恩拜天子錦屏酌我君超舞萬事升沉有如此波濤落眼猶夢中塵埃擾擾胡為尔
○奉寄神木使者伍正郎思謹因懷王內翰宜學鎦給諫持羙三同年兼呈張環二太尹二十二韻
煌煌象魏當天開式昭九土瞻崔嵬詔書忽下緣罪已
【 正德九年正月既望乾清坤寧二宮災因大赦】 兩宮一夕隨烟埃我時挾策方載塗仰天無階空悌漼邇歸把釣南塘曲側聞播詔重棆材帝曰中丞劉綜理表選從事三傑魁壯夫有懷尚感遇况子磊落之奇才世傳忠鉢由天肆漕梁榷河頻輓推
【 嘗分司呂梁繼榷船浙右】 即看茂著還此行巴山硉矹巴江廻異材落落阻且深混沌未鑿誰栽培鬼神震盪禁不得斬伐白晝殷風雷尺寸苟足公家選萬牛敢惜肩領摧日昨得書蒲縣長道星軺寄岳城隈棘棲者羡荷二庇一顧增重寧十瑰湖波翻空動遐思溝斷豈適俊無媒高楼春興凡幾首花前月下同渠來宜學上疏猶嶺表
【 九年諫上貶南驛丞】 持羙出按淪刼灰
【 回按事嶺南得疾卒干家】 世事浮雲勿復道江湖且自傾金罍乃知賤士無醜好羽毛累揃矜摧頹敢期竣事荐明陟禮数不隔容追陪快覩明堂復舊觀還令四隩歸春臺天人之際匪容易剝極而復理可推湘流安事吊屈賈更教曳尾隨黃能
○六英歌
至人煉金液拂拭瑤臺居青鳥不煩使六英遊自如為問六英遊六英不可攀洪濤倒海浮雪山隱約仙人之華館兮日月照耀乎其間左拂沉香亭右瞰?壺島五嶽誇洞天恍焉覺卑小請看桃李蒙春熙晴霞散入仙源曉仙源踣窅世莫窮雲水迢遙重復重綺牎朱戶映深竹曲檻廻廊蔭古松有時雲中隱隱望花光云是六英之仙子搖珮蓮渚傍行隨雙白鶴坐對紫鴛鴦纖手弄柔翰繁弦響清啇南山願祝君王壽千秋長此進霞觴進霞觴奠邦域昔日嘗聞穆天子神駿遊八極後來服食者紛紛竟何益乃知大聖本無為道本無為荷天祜尚願英諧恊鳳鳴雨暘時若昭茲土
○石洲歌
【 為邑城人作】
聖明濟濟誇多士　大藩官寮亦儀度唴君况是英妙人風塵擺脫滄洲趣渝水西來匝鳳池屏障前開孤璧奇得地城南還世居石洲小築偏相宜茅堂掩映隔江水虎瞰瀠洄才数里凉月紛紛下碧溪薰風細細牽芳藟擘開烟霧棹舟入坐愛石潭魚可数穉子忘耕南壠雲老翁冥釣西巖雨石洲信羙胡弗居睠顧不足意有餘我醉試為歌石洲疏夫卻恐畫不如莫笑疏夫畫不如自報　國恩將柰渠明月清風恣往來青山白雲隨卷舒
○武陵城西隱者歌
葛洪不作勾漏令營丹丹入辰川遊霜崖合沓幾千仞傾柯振石奔洪流雲中遙見赤松子身騎白龍摜龍耳紫衣使者遙致辭招我崑丘飡石髓北江流水武陵春卻向城西訪隱淪麯隄如山醉不醒龐眉奄見秦時人時從猿鶴掉塵跡蘿月分眠澗中石揚帆天漢我欲歸桃源洞口長相憶
○雲莊歌
東湖水落秋向分湖上青山御白雲誅茅選勝宋公子蕭洒芙渠出清泚愛看白雲湖上眠春花秋月自年年人雲真率竟兩忘定誰為主雲為莊主人朝耕還暮讀白雲只就檐端宿扶搖昨夜拉行雨雲歸汗漫??升無語主人欲問雲掉頭管城既邈鴻蒙愁至理誰將合大和風愆雨伏君謂何安得同君弟與兄共乘膚寸遊太清旱則與雨潦則止豊亨九土含靈喜雲歸雲歸湖上秋還逢弟勸與兄酬人生舒卷在合意貴富何必曾封侯
○羅太守石齋先生九十壽
石翁不愛二千石乞身　眷荷頻增秩九十稱觴千歲同奕奕黃花照秋日蟠桃曉薦琱盤殷東方適從東海還十屋置籌籌幾許翁籌高只並廬山
○秋林圖為太常卿春菴賦
仙源杳藐不可即絕巘丹楓亂雲日據奕何為三老翁眉宇彷彿曾相識野水微茫度野橋栧杖一翁誰見招襟期揔似厭羈絏神遊物外何逍遙清卿故自玄都客出有入無無不得石邊柯爛知幾年壺裏烏飛爰数刻有時尸觧示家人竹杖空遺葛陂側披圖卻笑安劉者失腳炎塵永相隔
○啇霖卷為淮陰陳民望賦奉例揮使
蜀相隆中昔未遇管樂自比人爭嗤乘時不觧致真主掀揭風雲郍得知許身稷契者誰子凍餓作詩愁欲死泥沙龍臥亦已多會際安知不如此君不見漢時卜庶長君不見秦時張主翁椎埋折拉齒國士一揮百萬稱世雄淮陰有羙况年少冠玊未可輕嘲咲歲旱竊慕啇家霖橫目何人許同調廟堂正尔咨訏謨耕莘釣渭庸非夫儻馳精爽見物色忍使蒼生望眼枯
○夢熊卷為雲夢秦參軍題
秦君倜倘士幾別經華春幼艾擁燕姬弄珠詫徐麟握手要新辭謂予言不誣靈蛇忽入夢熊兆飜啟符造化信幽渺古詩亦朦朧眼前事莫測至理誰能窮春雷剨地破雲夢他日君看蛇作龍
○壽諼為辰州李貢士民望作
萱草樹北堂謂能忘遠憂如何念慈母不置天西頭楚山高高楚水長西風晨夕鴈南翔帛書不事慰脩阻忘憂願祝壽且康他日拜官來故里門戶光生母喜心九溪會變作春酒白髮青袍放歌起何如更向天涯咨陟山?巳
○春暉楼為州背章善楷賦
西登蒙峯頂南望瑤岑足華屋夾道周飛甍蔽城曲誰楼揭春暉光景常在目匪物情乃遷於此見君獨至德擬春暉明晦豈常好君之心兮只如三春之寸草春暉不盡春草長永言懷之以終老
○竹亭歌和復汪二守
晴旭朝生東海堧穿我竹亭才数椽主人曉起冠履清異境不謝論壺天明珠萬斛忽照眼赤城玄圃凝朝烟山精潛形鬼??遁跡郊麟岐鳳紛吾前使君訪卜昔何許翠華南廵知幾年成嘉兩地足甘雨蒼梧重理南薰弦行亭何幸蒙傾蓋再拜二子觀折旋是日江風盪煩暑天清雨散雲孤騫回視吾亭何有金石琳琅之可傳觥籌交錯歌詠言還古人取適今胡不然噫吁嘻禹顏憂樂奚後先不如飲竹亭酒付窮達於彼蒼豈不聞御杯樂聖稱世賢
○壽陳通府乃翁（并序）
陳侯判臨幾五載?摻不渝膏澤?深大翁屇八袠不得歸慶代郡民作雲山謠祝之以抒其懷云
雲之出本在山山雲相就兩懽顏龍之從十載間海上山青雲未還雲遙祝山壽千古山亦祝雲雨下土雲既為我民霑濡我不能為山歌舞雲山適適各有為請聞忭祝讙如雷讙如雷共祝雲根亘千古鎮為九夏蒼生培
○南山謠贈陳大尹考績還壽昌
南山有池溉田山下須用機何如陳侯澤膏雨徐徐民不知南山有龍歲旱必禱而潛通何如陳侯澤甘澍隨車年載豊佃豊兮時和五穀穰穰兮被山阿我不矦違兮侯如我何吁嗟侯兮惠我實深陟明而去兮誰嗣侯音上帝憫遺兮侯假復臨侯不可假兮蔽芾棠陰
○友栢行為吳肇榮乃翁賦
【 癸酉】
我聞清溪溪上之老翁軒然鶴立群鷄中灌園不厭藜藿飽媚世恥為桃李容眼中之子何足與尚友古栢窺鴻蒙當筵烱烱開青鏡柱杖瑟瑟含秋風問之定交來寒暑凡幾易君節諒不移我心固匪石浮沉世態良足珍此意蕭條竟誰識一朝物是人已非慘澹空餘雛鳳棲月明繞樹將何依復恐風雷一夕隨龍變化不可測短歌聊為歌清溪
○買菊歎
世人有錢剩沽酒笑我無錢還置菊酒酣適意雖一時菊在時堪弄寒馥豈知根株一拔不可回坐使莖葉日瘁令心哀唴渠本是東籬伴何緣開傍黃金臺君不見牡丹花東風一夜生錦葩沉香詞客經品題芳聲羙譽流天涯又不見青菊蕋世人有眼郍識女不如還汝東籬下老與葛巾作賓主
○酷暑戲贈逆旅主人
長安毒熱何苦難大呌發彺頻倚欄兩手舒徐緩不支兩腳?木仍疼酸火輪當街日正午竄身欲避無處所仰瞻松栢皆垂頭廻望菑畬半燋土束帶更趍幕府辰歸來驢背塵滿巾寸腸可截郍更知慰藉翻慚賢主人有時對食不得噎朝妨蠅蚋莫足蝎前者被螫左中指談虎至今心尚熱鷦鷯一枝願巳越鵾鵬九萬固不屑百千賦分有大小身外之名何足說與君相對且啣杯掃除大廈當奇才須臾就醉我亦睡聽我鼻息如吼雷
○雙喜圖（并序）
雙溪潘子予同庚而契厚者由給事出宰西川己卯予過辰得重拜大翁適令弟希周將赴省試為之賦比
山人嬾上大鵬背十載辰遊空故情雙溪給事今出宰見乃令弟如見兄名家才雋負年少筞馬况當蟾窟行披圖誰為寫雙喜彷彿玉樹相和鳴鵲聲和鳴阿翁喜慶門積慶良有以大郎待詔金馬將小郎桂折秋風擬物類由來得氣先造化於人何彼此不問填河事渺茫亦知化石尋常理蹭蹬風雲卻憶渠霜毛未遂凌紫虛汝鵲西川不憚遠雙溪為問意何如
○送萬以情提舉廣州市舶
【 名振聲二十四韻】
真人垂衣纘禹跡聲教所至無疆場日南通道有萬國誇海獻見紛重譯唐初兼領發運使提舉後來始專席郎將御史豈不貴每以盤詰樹清白法存仁恕祛苛謹精粗什一無過索卉裳貝服生歡喜舶浪艎雲蔽潮汐應知至德在柔遠厚往薄來非所惜賓貢源源民力寬公私貨委如山積卻觀萬君癯且清職太司市廣內行君才射策宜第一九門折翼驚垂成傳家科第本故物慱局勝負何重輕六曹首幕直可取不然守州專且榮奔趋煩劇總不樂晚擬此官聊可情邇聞邊海頗失馭番舶廻遠盜縱橫啇賈蕭疏貨賄微市司盤驗存虛名君言如此更所喜是関大運吾誰矜亦知變通偶然尔肯襍泥滓混清泚閒騎瘦馬追宴遊或拉寒生討文史官暇卻妨塵委侵代庖越祝須得已殊俗皂白從少分遠道曲直郍曾理高賢裕養待時需大器終當廟堂使老我倅韶驚昔年督兵戰賊猶夢裏連營禆將忘阿誰淺中挾忌謗不止祝君切慎從征役未厭蒭蕘知巳
○送趙充甫赴揚州別駕
吾黨趙君有充甫器碩才宏動云古尚書公子青雲士齷齪庸流誰比數義竊通家余忝同感今懷舊憂思冲朅來別我官廣陵楼船輿馬俱怱怱都亭結駟艷杯酒瓊瑤擬贈余安有不厭蒭蕘可試呈郡倅分職統於守竭誠分內萬無尤分外喜為須掣肘鉛鎌鉤鈍各有時代庖或反傷其手趙君趙君名愈彰卻笑狂夫真老狂十載弟同官更遠三年同兄典太常情親恨不照肝膽豈謂險阻能兼嘗羊腸折坂老驥足天衢九首看騰驤
【 充甫尊公尚書家嚴同榜進士令兄時甫予同官太常兩世通】 家故云
○荻州為盧醫士秋白題
荻花秋凈夜如洗江月近人天在水漁舟三弄□浦□哀鴻迸落瀟湘沚此中此景誰觧???忘言失問蘆洲子賣藥歸來籍虎眠金光一道汀前起
○呈揚憲副易之時奉撽從討田賊駐兵武緣
人中有驥無與俱風格嶷然凡馬殊騰驤雲漢生超忽回視???滓徒嗟吁紛紛霜臺肅具瞻選茲文武疇克兼不逢盤錯別利器青萍何謝鉛刀銛南征孰是擾天紀譚笑千軍隨指使邕流倒卷崑崙摧幾日收勛報天子属士空慚里閈同推誠畧分恩過蒙夷門虛左豈足慕願扳鴻翮追長風
○三君子行
【 鰲峯錢司訓邵武王??山鄧司訓涇縣三峯吳掌教荊門】
縕袍在眾吾不恥鰲峯特立有如此衣冠奕葉趾前羙作人閩郡由茲始玉??山對酒高談起少年豪氣今猶是前人峨豸照都市涇縣重看樹桃李三峯一試魁多士壯志髫齡簿剌史荊門捧檄為親喜遠範蘇湖尚誰擬誅茒縛屋穎江水老狂自分長巳矣班行濫列適然爾何幸尚友三君子騎驢過我室更邇傾倒花前能復幾去住加飡各珍重明日懷人千萬里
○雙鳳行贈謝黃門得告省親
【 君先宰喻令兄秋官時巳家食】
嗟哉吾臨昔有猛虎當路隅過客傳聞猶色殊于是仁侯初下車未可拔劍增長吁矢心惠愛罔或渝積久暴悍須感孚瘡痍適荷二天庇枯稿旋蒙甘澍濡公車促召挽莫留首列諫諍承明廬封章無俟求言入正氣郍囙末俗趨聖人垂衣本無事所望至理躋唐虞恩讎快意孰為此訐直取名何有與言官自昔重台鼎言行道行同一區曷為微恙承　優詔秋風蹔許還都瀘手書数枉索贈言固讓不肯容老夫苦吟正自牽時好彺直終當恕叟迂蜀西舊學存家範世羙可能專二蘇壽萱堂上呈萊綵玉樹風前徵交于巴山秀倚連枝並瑣闥直排雙鳳俱班行老我誰比數突兀燕雲輸壯圖
○題扇贈華山趙揮使抩
庶長聲華動炎漢紈扇新裁素揮翰玊骨瓏璁氣清徹金花照映光凌亂明月纔看生海隅凉颸颯颯透輕裾四邊幸乃烽塵少願為炎威一掃除
○和孫鷺沙太守
秋風簫瑟秋夜漫蘭菊墉高霜未殘主人醑我青楼端發興謬託知音難然膏不盡永夕懽罷琴照月倚增歎我亦春山薪桂標擬報尊前殊玊盤
穎江澷稿卷之一

[book_title]●穎江澷稿卷之二
詩（二）
七言律詩（一）
◆七言律詩（一）
穎江澷稿卷之二
雲山人遺紅梅詩以畣之
贈于邑慱之高淳用韻
送趙揮使還錫山
畣友人雨中寫懷
次韻潘雲巢見示思親佳什
夢後有作
病中哭凃侍御賓賢
送錢司訓
遣懷
送上舍孫氏叔姪還鎮江
至後寫懷和復友人
奉酬稽勳呂思泉寫懷喜雪二首
春日遊西山呈諸友二律
壽楊母七十
潞河舟中奉酬庵閣老南洲正郎暨諸故舊三首次韻
舟阻開河用陳參將韻
舟居酬楊大和別駕自秋官左遷
焦山
和畣平泉（辛未下第南還舟過楊村孫大史寫詩道舊）
舟中漫興次韻荊州李時賓
月谿
移橘（久為林木所蔽壬申讀書草堂始獲移植）
客至
酬楚蒙侍御見寄花晨風雨遊南溪佳什
後四日雨晴再遊倒用前韻
草堂春日
送方同府罷官歸歙（名思潤）
送遠
玊山書院（謝判運敏德所建）
讀書臺
廣濟城樓宴集追和雲田憲副韻呈熊府尊時筠冦初平扳築方就
發彭城留贈施逸人（載道）
得孫大行書貺口號致謝介師閣老嘗許表先祖知縣墓舊同門下兼致懇懷
二月二日余至南岡乾鵲遂定巢小杉佃者云渠自壬申讀書巢後比今復來因紀此詩
小水傅尚三昆季見尋
代諸弟作
嚴介谿約遊山中雨阻書來怏悵用韻一律
暮春宿金城蘭若（乙亥）
薔薇（乙亥讀書南岡）
海榴（乙亥）
和畣友人（乙亥）
東谷敖少參由湖藩奉表入京辱贈以詩奉荅一首
楚蒙侍御新植牡丹寄示催賞佳作依韻奉酬
小圃對花有懷楚蒙用韻一首
送奚二守應朝北上
送王古愚提舉海北（丁丑寓京邸）
送裴上舍齎訃還鄉省
酬友人述懷兼呈嚴介溪陸江東二大史
嚴陸二太史教試中書疊韻戲柬一首
付錄二首
送靈官還閤皁山
代送前人
秋霖
李太監新樓宴會代高僉憲嘗與同差
飲侯北湖職方同王少參廷舉聯句
飲罷獨呈北湖
倚韻贈劉憲副梅國
贈別劉憲副
贈別王揮使世祿
周主政宗化理刑漕臺其同年夏分司松泉由吏部左遷適同署淮浦周示夏作和酬一首
奉和鍾石太史見示重五佳作（戊寅寓南昌）
棰峯
燕李明府宅時遣二子還蜀慶乃翁壽遙致此詩
戊寅八月送弟銑受室于笋峯憲長伍宋諸壻會于前溪里第菊節壽辰予以事先別敬賦此章
見南書堂
客南昌雨中讀故人賞菊之什
荷峯為錢姑夫題
巳卯元日大雪曉起候老父瞻闕拜慶有感二律
人日雨中疊前韻奉酬宗黨諸耆宿
竹泉卷
宿分宜嚴太史石屏新榻（太史使桂林初回余往辰州留二日）
宣風公舘適遇萍鄉俞楊二邑慱同宿為余沽酒次璧間韻（俞名章崇德人楊名濟長沙人）
將至長沙預柬謝亨二明府兄
宿亨二明府一室蕭然喜而賦此且慰公懷云
宿清浪望壼頭山謾題二首
龍興寺次陽明璧上韵與羅上人
伏波廟
傳子乞詩壽令岳鵠山黃翁號湖隱
壽蕭母為訓可
暮秋登百花寺風雨阻歸感激時事偶承青州聶子見贈奉酬兼似梅庵長老
別駕行春卷（陝西張公由南城兵馬擢岳州通判政本府乃子為秋官主事）
送陸節推
墨菊為友人題
仲夏讀書山莊霖潦浹旬
奉和曾憲長瑞鶴詩三首
城南新堂燕集餞送江明府先生
章均秀令堂孺人節壽詩
節婦榮獎詩
冬官張二兄寄示和麥三府棘院之作和畣二首
和羅二守山中累有戒心之作
慶坦翁七十詩
和荅西巢友人（時北行舟次南昌）
下第蒙王大史宜學年兄走筆見慰且云切勿效時人歎老嗟卑也偶呈二章
舟次阿城次韻王推府
奉和吳太守寄贈老父及錫二詩
送黃伯元宰武義（名春即內翰易之從兄）
送唐太和宰醴陵
輓竹逸何翁
遊玊泉莊次韻代
送京友分教開封
送鄧子之建陽
奉和陳石亭內翰九日登鏡光瑞光二閣
【 在北京北門外】
題扇
【 贈華山趙揮使柟】
次韻贈雲泉處士
○雲山人遺紅梅詩以畣之
山人許我寄紅梅雪裏移根帶蕋來顏色未論誇北客陽和先許到南荄日勞漢圃頻頻灌月滿羅浮細細開澷向功成浪題品不知多少費滋培
平生浪只數江梅此種真疑天上來直與尋常觀蓓蕾莫將容易究根荄趣逢知已詩偏好色入醉眸懷便開端為山人拜嘉賜此根還與我深培
○贈于邑慱之高淳用韻
日月當空兩鏡懸讀書誰敢議前賢混茫太極元無畫擿埴遺經始有牋勺水化分天仗遠片雲閒寄野湖邊凌虛我欲追尋去瘦鶴逢秋不受鞭
○送趙揮使還錫山
故人相見未籨容又報東歸訝轉蓬瞥眼鶯花三月過隔窓風雨幾宵同英姿吳下知誰健膏澤天邊喜獨蒙預訂明年此時節便帆還許對郫筒
○畣友人雨中寫懷
客中無計禦愁生直把詩酒當堅城窓前蝶夢花枝午枕上鳩鳴屋角晴紅杏緣楊行處有蒙山穎水別來情接輿似也知儂意時對彺歌作楚聲
○次韻潘雲巢見示思親佳什
在山泉亦出山泉看到源頭卻混然峭厲每妨圭角露磨礱只合世機圓從知北首甘芹日便是南肩負米年簑笠與君重有約衡廬深處楚雲連
○夢後有作
酒市歌樓夜未闌碧雲棲梦繞鄉關關河錯謬來時路星漢參橫別後山隴樹夕陽猶欵欵畫簷疏雨正澘澘何人觧放絲綸手一笑鳬鷖共往還
○病中哭凃侍御賓賢
生也男兒死亦奇丈夫何事盖棺遲側身未必乾坤隘掩目空疑日月私十畝稔餘慈母計百年心苦逐臣知悠悠海嶽賓鴻遠泣灑秋風草木悲
身在危羅事可知病魂猶自強支持半生肝肺披慚我一死棺衾計属誰洛下有輪空激烈席前無路更委蛇西風落日垂楊恨霜結官河旅襯遲
○送錢司訓
天馬西來氣絕倫飛騰誰是眼中人伯樂未逢成白首巫咸欲問遠蒼旻漆園道在官何忝泗水源深化有神梦入霜天迫離思典衣聊與話交親
○遣懷
中秋節過又重陽靜裏人看歲月忙啼鴂風前悲□木歸鴻天外度微霜病狂不療三年艾心願空餘一瓣香但得身康無事日分投書劍老農桑
○送上舍孫氏叔姪還鎮江
國計憂勞俯聖躬南冠重許拜恩同名家蘭玉枝枝秀漲海鯤鯨處處通燕水盍簮懷勝蹟泰山回首揖高風蜚英繼武皆餘事肯向江湖歎轉蓬
【 初下詔例止行北方省府後一月始詔通行南方】
霜落寒城聽曉鍾客帆無計又江東風花不作飄零態春色還看點綴同御史直聲光漢冊賢良曲學愧轅公若將途徑分涇渭末路何人令始終
○至後寫懷和復友人
塵思羈懷謾不禁相逢快聽詫雲林眼中岫色開吳畫耳畔泉聲瀉惠琴寂歷輕寒生薄暝迢遙飛棟下高陰陽來幾日還如昨試問庖犧會此心
【 先曰小集因公甫諸君勝詑吳中虎丘惠山之盛】
○奉酬稽勳呂思泉寫懷喜雪二首
仙郎天上訪春來文藻偏承景運催大液鏡中行度馬上林花底坐傾杯寒霾九土依稀盡瑞靄千門次第開何似傷秋悲宋玉令人重憶楚蘭臺
瑞雪凌晨鵶亂飛支床猶自偃荊扉四千里外他鄉客三十年來此布衣地逼瑤臺清不寐劍埋塵土欲生輝杯光微動閒吟興何似風流在洛畿
○春日遊西山呈諸友二律
城中不觧湖山好一到城西雙眼明水面日光浮寶刹峯頭雲氣擁　神京石蹬盤廻天地老銀河倒挂蜿蜒驚碧桃開處無人見卻有春風管送迎
回首西峯日欲曛主人留欵尚殷勤青袍白馬誰家子急筦嬌絲到處聞雨過園林霑宿潤風生殿閣散餘芬相酬只謾拚沉醉眼底繁華幾故墳
○壽楊母七十
壽鄉深處絕纖塵羅綺縯紛拜舞辰達曙婺華遙燭戶應期桃實倍生春千秋黃鵠歌罙烈奕葉螽斯詠較真種橘許償蘇子願可能無地接芳鄰
○潞河舟中奉酬庵閣老南洲正郎暨諸故舊三首次韻
空江遙夜引磁巵忽憶西堂觴別時寂歷檐花鶯睡合交加庭樹月來遲講筵誤列通家胤行卷榮留學士詩敢倚疏庸濫甄拔還應吐握要周知（奉酧介庵）
江海嘗聞小一巵乾坤須信有窮時古人不必論成敗世路何能較疾遲卻笑俚生多識字亦知夫子?工詩何如併付滄州去明月清風兩不知（奉酬南洲）
傾倒陽關雙玉巵不勝臨上小舟時雲山萬壑烏飛盡風雨半江人睡遲世濟嵇康非傲吏天窮梅薄可緣詩秪應待得丹成去鶴背猶能謝故知（奉酬諸故人）
○舟阻開河用陳參將韻
秋曹談論劇懸河庾嶺南遷意若何路比長沙應更遠俸辭西監卻還多且看文字能驅鰐未許衣纓羡製荷仰止昌黎舊祠屋摩碑三諷荔丹歌
【 人和居官才五月以浮躁得貶】
○舟居酬楊大和別駕自秋官左遷
離顏漸喜破官河郍問潮陽路幾何寶劍動隨妖氣遁屏車遠載月明多海田入夏先收稻粵水凌秋不敗荷聖主若為無意在要將芒刃試朝歌
○焦山
海風吹浪蹴天來一柱中流屹壯哉吳楚颿檣雲際沒齊梁臺殿雨中開山根老鶴遺銘在洞口徵君幾歲回試假長虹駕溟渤亦將從此訪蓬萊
○和畣平泉
【 辛未下第南還舟過楊村孫大史寫詩道舊】
岡梧回首拂雲齊取次鸞鳳不待棲索莫晚勞仙侶問夷猶春謝玉人携煙波浩渺家何在堤樹沿洄望欲迷?是相逢又相別滿颿風雨下前溪
春雨江頭春草齊幽禽相對憶雲棲花開別院猶堪賞酒熟前村可待携且喜荷衣塵外捲漫教色線日中迷豪來不盡東山興還上漁舟過小溪
○舟中漫興次韻荊州李時賓
詩骨緣君苦思何青銅乞取未降魔燕山畏落荊人眼白雪空慙郢士歌狂對客應強半减飲傷春可十分多上林花鳥從無賴誤惹遊塵點故阿
○月谿
山風吹月月初上山月墮溪溪更清溪清月白無人會春去秋來只自明光涵具闕遊龍狎斜映珠林宿羽驚異境無多出塵世卻宜塵世不知名
○移橘
【 久為林木所蔽壬申讀書草堂始獲移植】
庭前金橘移來晚苦竹新松澷剌天雨露不教遮更得蠨絲從此罥何緣花開玉粒群芳凈霜落筠籠萬顆圓自愛清酸嘗未敢可堪馳獻思悠然
○客至
四十無聞一腐儒謾勞衝雪扣巖居長貧不計盤飱乏多病仍堪酒戒除世事乾坤聊爾耳功程日月笑居諸可應得暇還來此閒聽山泉漱石渠
○酬楚蒙侍御見寄花晨風雨遊南溪佳什
三春好日幾晴乾不遣風花一片殘擁樹山雲長帶雨捲簾江閣尚留寒繁枝照眼知誰共尊酒多情且自寬莫更題詩寄相憶恐增懷抱在東闌
出郭深杯不住乾忍教春色望中殘江花欲喚山花發杜雨其如臘雨寒虎瞰西連銅柱險鳳池東注海門寬追遊幾許陪疏放乘興還應此未闌
○後四日雨晴再遊倒用前韻
縱步溪南春向闌軟風聊試褋袍寬新銓花譜饒爭長夙訂鷗盟蹔許寒垣竹別來無使到江梅折後有枝殘高情遠媿同心侶佳句新傳墨未乾
江城春色渺無闌來往憑將萬慮寬嵐氣半含山雨潤日光輕拂水花寒釣竿欲釋佳人手奕石休驚午夢殘何日玉騘還載客穎江曾惜障泥乾
【 穎江予所居江名】
○草堂春日
問柳尋花興轉遲焚香掃地亦何為春風破屋吾將領曉月孤桐他自知醉引南山供笑語臥便穎水即藩籬狂夫詎有雲龍思清夢依然識彩眉
【 草堂在舍南一里穎水出其中雨集溪漲經旬莫渡由是塵跡罕到而林景清絕余自移居甚為安適夢寐亦時覺超然有非思致所及因有是作】
○送方同府罷官歸歙
【 名思潤】
章江東下蔚如藍客散離亭酒正酣世事升沉寧有定古人心跡但無慙溫泉密邇纓堪濯靈洞霏微藥可探漫道隱君歸思逸此禪還著海鷗參
○送遠
世路欹危重可吁菜衣嗟復問正艫風波歲晚憐江凈鴻鴈寒深聽雨呼年少直看探虎穴技成翻笑學龍屠全貞亦有蓬仙訣錦水丹砂許寄無
○玊山書院
【 謝判運敏德所建】
主人期我玊山來我到玊山君未回草閣春深虛蠹簡石壇雲凈見蓬萊閒尋偶鹿穿林僻誤觸潛虬起澗隈欲寫新詩巖半去風雷超忽恠相催
○讀書臺
【 在淦縣東相傳陶侃讀書於此有惜陰亭洗墨池是作用陳憲副韻朱正郎索和癸酉初夏八日】
塵編千載定誰開江左衣冠尚此臺石上松陰虛白日池邊鳥跡認蒼苔豈無高士談玄在亦有群公仗節來負笈獨堪人巳遠春風依舊沐蒿萊
○廣濟城樓宴集追和雲田憲副韻呈熊府尊時筠冦初平扳築方就
時危城守繕于年童子能歌郡伯賢累石層臺雲漢出濱江飛檻鳳洲連委蛇退食開尊暇徙倚晴空放睫便反側自堪清凈理淮陽幾許借高眠
賊埶筠山火始然風塵腹裡亦諸邊　王師幸忽收殘孽使節遙臨感去年此日臺隍勞扞屏他時氛祲凈江天卜居有約還兼倚生計無勞問郭田
【 壬申夏王師會臨江而侯適下車是冬饒撫筠州賊巢俱破明年癸酉夏郡城亦成】
○發彭城留贈施逸人
【 載道】
氷雪方春自此去鶯花歷夏始南歸故人相見但青眼客子謾吟還舊衣懸水一川朝代易青山四合霸圖非張公鶴處今誰寄倚棹何緣傍息機
○得孫大行書貺口號致謝介師閣老嘗許表先祖知縣墓舊同門下兼致懇懷
斷鴻疏雨滯茅堂忽道書來自帝鄉老父弱兒兼致問綵毫雲葉並能將山深病我疏狂久朝退憐君應接忙尚倚皇華速台製敢忘千古照南岡
【 南□祖壠也】
○二月二日余至南岡乾鵲遂定巢小杉佃者云渠自壬申讀書巢後比今復來因紀此詩
春風携步上南岡剌眼杉松隔歲長暫止鵲疑憐舊圭重移巢故傍西堂喧啁屋瓦千渠事狼籍書堆為底忙可是山捿猶未穩曾沾雨露向朝陽
○小水傅尚三昆季見尋
暫擬移居傍老農那知此地有過逢半床舊史三間屋十畝荒畦一徑松池草青蛙鳴夜雨野花黃蝶領春風主人何有供清賞聊對南山興不窮
○代諸弟作
鳳岡西望接盤龍十里峯廻有路通春入草堂人自好袂聯香徑客初逢侵眸餅出松花細到口杯忘竹葉濃池上別君今幾日垂楊不斷舞東風
清晨閒撫蒼松立嵐氣氤氳宿雨收小苑忽逢佳客話好春能共野人遊鶯歌燕舞還他適白李紅桃可自由不禁年光競流水漫分高興入賡酬
○嚴介谿約遊山中雨阻書來怏悵用韻一律
僻地春來較每遲敢緣廻轍訪幽奇雨通石澗流爭合日上簾花影迸垂豈有舊醅謀拙婦也鋤荒徑領癡兒不愁無力酬佳景况喜鈐岡健洗詩
【 鈐岡介谿並大史別號去秋有詩寄余及春三易其稿故□】
○暮春宿金城蘭若
【 乙亥】
穎江東來棹小舟仙女臺畔恣春遊古殿頑陰生晝寂荒城斜日帶津流齊心未覺僧同住茶話何妨客再留即依南斗西回首杳杳一燈天際頭
○薔薇
【 乙亥讀書南岡】
山半薔薇夏始開開遲蜂蝶不知來動搖也自東風力嬾慢憑他細雨催未擬凝粧臨野屋忽驚攢火照書堆病餘且得從渠醉藥褁何妨遠酒杯
○海榴
【 乙亥】
種藥林園興未涯薔薇開後海榴花紅香帶露■〈彳星〉唇濕翠蕚含風玊軫斜路子莫教輕折取山靈應為惜妍葉未妨近???侵籬槿且喜新條讓木瓜
○和畣友人
【 乙亥】
此去湖頭才幾程芙蕖賸想掇芳馨繞堤禾黍桔禾?皋足隔水人家煙樹青燕翅風輕雛欲試馬蹄雲煖客初經勞勞塵事空追憶天際孤峯一艸亭
攫虎材微不自程朅來埛外酌幽馨小山坐見生秋色大藥誰能駐鬂青客有可人期看竹家無一事謾談經因君剩愛春湖色欲買漁舟繫短亭
○東谷敖少參由湖藩奉表入京辱贈以詩奉荅一首
天涯集聚莫辭頻遠客曾傷獨夜神酒醒石欄初落月病淹詩草澷生塵　彤廷忽奉聯珂喜方岳攸同拜表晨白首丹心容未罄石龍金鳳早知津
○楚蒙侍御新植牡丹寄示催賞佳作依韻奉酬
綘霞凌曉散晴風大化潛窺妙物功驄馬招邀宜觧賞綵鸞夭冶為誰工迎人乍喜開新朵遶砌旋驚拾斷紅我亦念花勞夢寐花應知我惜飄蓬
清尊幾日泛瑤枝浩態分明對此詩迸淚似牽違約恨含情重有隔年期華堂客散心誰折紫蓓雲連手自移郍更封培遍幽谷一時同賞不教遲
○小圃對花有懷楚蒙用韻一首
酒滿甖盆花滿枝洗粧閑復洗吾詩繁華不管年華去野客翻為貴客期豪興幾番幽賞愜芳心若??固世人知題緘併揃花頭寄婉轉霜刀欲下遲
○送奚二守應朝北上
覲舟莫挽曉將發江漲忽驚秋雨餘心逐斷雲依北斗帆衝??正鴈度匡廬花明玊殿搖蒼珮日照鸞輿降紫虛強欲因君一輸寫食芹無笑野人疏
○送王古愚提舉海北
【 丁丑寓京邸】
參軍兩地驅馳遍鹽鉄中年寵辱輕山海總知明主使燕鴻無柰故人情倉曹盆卒無勞計裕國寬啇自有程未倚清江營舊業還瞻紫極傍東瀛
○送裴上舍齎訃還鄉省
少年文藻說京華底事辭家便憶家莫以儒巾卑節使也勞王事問星槎三江曉雨迷歸楫五夜東風聽落花最是送君還客邸莫雲翅首半天涯
○酬友人述懷兼呈嚴介溪陸江東二大史
試書閑聽玉堂謀一念旋驚百念休時好我能供筭子晚成郍復問龍頭追陪黃閣豈不羙坐食大官何所求向夕春潮帶雨急操舟??全勝弄漁舟
○嚴陸二太史教試中書疊韻戲柬一首
出處年來不觧謀風塵歲晏可能休謾誇妙舞當紅袖曾愧知心是白頭閉戶尋詩春自逸倚門彈鋏晚何求移書適問瀛東佀幾日平津好汎舟
○付錄二首
風格符家孫仲謀十年鐵硯未全休庾山詞賦多秋興賈誼科名空黑頭五色日華從昔誤千金駿骨有時求重來只隔梅花信勸子西風理去舟
陸太史
桂玊誰當為子謀高吟獨夜不能休行藏是處皆吾道新故從渠有白頭碧海長鯨元日掣空山鳴鳥欲何求城南草樹春無賴安得沙邊共小舟
嚴太史
○送靈官還閤皁山
靈官秋曉望名山　天上恩波逐棹還福地萬年祈聖壽雲裳幾日簉仙斑朝元紫氣中霄接出洞清溪下界環欲觧儒衣從問道葛師能為啟玄關
○代送前人
羽客吾鄉?道林欣逢天上話開襟拜官又自分今雨采藥還看傍故岑瑤草春回丹井綠靈巖秋鎖碧雲深何時福地重能到石掃梅花聽皷琴
【 古跡有梅花石】
○秋霖
伏雨燕山潦正昌羈棲猶在水雲鄉庭花寂歷驚秋色遠信依稀滯鴈行沉稼幾家耕有望泥途一鶚病何妨不眠夜起燒燈坐霹靂時聞啟上方
【 久雨得震雷乃霽故為之喜】
○李太監新樓宴會代高僉憲嘗與同差
京秋積雨快新晴近侍高樓幾日成属目河山千古壯凭闌風月四時清雲囟雪檻開筵好玊斚金盤照座明不媿漢庭老從事白頭登賦後群英
○飲侯北湖職方同王少參廷舉聯句
論心尊酒十年前
【 侯】 不盡高懷更此筵藩伯濫陪吾豈敢
【 符】 文星傍照我何緣燈花細細開還燼
【 王】 漏箭迢迢坐復傳?是浮蹤頻聚散
【 侯】 未辭沉醉竟忘眠
【 符】
○飲罷獨呈北湖
月色雲容小檻前幽懷堪寫使君筵十年奔走風塵隔此日根□雨露偏郎署才名司馬著長官清節縣人傳綈袍猶記連床夜起舞鷄聲亂曉眠
【 北湖原宰無錫】
○倚韻贈劉憲副梅國
緘書曾憶浣溪頭錦水西風候鴈秋地勝蠶叢開國遠山空象魍畏人啾文翁學在風流邁司馬臺荒氣誼浮此日相逢重携手玊河殘漲晚悠悠
○贈別劉憲副
城南芳潤麄浣渴塵遽爾言別情何以堪病中再用草堂嚴韻奉贈一章遠道微吟亦足見骨肉相與之深而相別之難也
羙人長望天西頭邂逅城南苑樹秋月傍玊樓欣共賞花明春寺阻同遊草堂風韻還巴國銅柱提封自益州不用路岐揮涕別文章端合贊皇猷
○贈別王揮使世祿
愛子青年才更別明時奉表黃金臺傳家舊物應生色報國丹心固未灰紫陌衣裘塵不涴青樓尊俎夜還開回首春明各惆悵相逢何日話重來
○周主政宗化理刑漕臺其同年夏分司松泉由吏部左遷適同署淮浦周示夏作和酬一首
翻飛天北雙鵷侶海國深冬見羽翰榷署?壼瞻吏部漕臺霜月近秋官風雲魚鳥遙生色烟水萍蓬少浹懽強和新詩空舘夜羈愁鄉思兩無端
○奉和鍾石太史見示重五佳作
【 戊寅寓南昌】
掃跡江門思轉深登臨郍復蹔開襟石頭烟柳弄晴色章浦行雲生野陰佳節偶同人士飲艾符聊並葛巾簪詩家莫厭頻相過牢落還知非寸心
頻水蒙峯也未深一風剛足浣塵襟貪書穉子篝松火抱杖羸翁履桂陰豈有離奇邀物色何須骨?元髒薄朝簪浮蹤且置年時話肯信渾忘競獵心
【 育之嘗謔予累試不偶聊用觧嘲】
○棰峯
玉勒金鞍白面郎桃芯峯下說仙鄉峯頭錦樹熏羅綺臺上瓊蕭綰鳳凰蓮燭夜酣疑對語孔屏春煖正生香從知妙得宜人理不負天家雨露瀼
○燕李明府宅時遣二子還蜀慶乃翁壽遙致此詩
欣逢茂宰御杯日恰是仙翁届壽辰章水倒傾三百瓮岷山遙祝一千春牛刀細割餘霜刃鄉味頻緘出紫鱗兩兩南鴻又西去平安時問錦江濱
○戊寅八月送弟銑受室于笋峯憲長伍宋諸壻會于前溪里第菊節壽辰予以事先別敬賦此章
丈人才碩古人看飜為明時愛惜難豸歷秋山澄月霽舟橫春雨釀溪寒文章世濟蘭階羙晝錦筵開菊露團珍重百年纔六年乘鸞有客醉先拚
○見南書堂
舍人縳屋水南鄒何似柴桑舊里門酒熟隔籬呼野老吟餘埽葉臥松根飱英自可撐腸腹種竹還看長子孫誰向紏紛談吏隱巳將幽意屬琴尊
○客南昌雨中讀故人賞菊之什
楚山牽夢幾回成獨宿孤巖豈近名白社風煙樵唱遠黃花籬落暮雲平繫舟有客吟秋雨插帽何人共晚晴采采卻怜衿褒滿他年渠復話幽情
○荷峯為錢姑夫題
大家家丈老荷峯為有新詩寄興濃宅相試看今起鳳東床猶詫舊乘龍春生別墅供吟釣酒熟隣家喜過逢忽憶扁舟風雨夢青山此日任搘笻
○巳卯元日大雪曉起候老父瞻闕拜慶有感二律
入曉菜衣雪未寒物華欣與歲更端融融春透杯光滿點點花歸勝綵看門戶含輝神壘躍溪山有象玉龍蟠豊亨不用論時事拜舞高堂且盡歡
曉陪耆逸望彤宸卻憶先皇倍恰神聖澤敢忘前貢士天威猶肅舊藩臣即傳野菜沙邊雪賸想蒲萄塞外春西苑只今歸獵未在廷遙慶歲華新
【 是歲駕幸陝西未還】
○人日雨中疊前韻奉酬宗黨諸耆宿
人日重陰挾雨寒詩郵頻仗遣憂端吳歌中曲曾殊調臺閣山林只共看晴旭豈無鳴鳥待昏霾寧有毒蛟蟠可誰吹律終調化默覩熙熙四海歡
不惜躬耕遠帝宸南來北去幾傷神一觴自濫通閨籍三宅渠憐在野臣俗近魯鄒真錦里和高元白侈陽春會須傳頌詞林滿漫作風花過眼新
○竹泉卷
何處隣家好弟兄一軒松竹兩陶情松崖索我曾題句竹塢煩君頻寄聲翠篠晴分凉月影碧流春護暖雲生為報惠連應入夢幾回風雨漢江城
【 竹泉時遊漢江乃兄桂崖為之索予作】
○宿分宜嚴太史石屏新榻
【 太史使桂林初回余往辰州留二日】
太史初開錦石床晴雲片片繞鈐堂楚山桂水新供玩玄豹文犀駭並藏琴書作伴高秋爽枕簟宜人九夏凉翻媿征魂獨無寐月明風靜怯更長
○宣風公舘適遇萍鄉俞楊二邑慱同宿為余沽酒次璧間韻
【 俞名章崇德人楊名濟長沙人】
斑斑山雨亂衣痕郍得新詩属意渾近市轍泥深沒馬傍江雲樹半連鄒幽花掩映春光老宿鷺騫飛野水昏此日逢君不觧飲何勞辭客更招魂
○將至長沙預柬謝亨二明府兄
故人遠作長沙宰道我西遊豈夢思千里綈袍重入楚半生心跡正多岐髯參魁岸終何忝密令風流孰更期明日一尊喬口路洞庭南望足江籬
○宿亨二明府一室蕭然喜而賦此且慰公懷云
潭州一宿謝明府聽說艱難堪涕垂衣麄食澹自非病縣小役煩民莫支??力學向今余未試賢聲當道子須推便令高步能如此巧宦終身媿所為
○宿清浪望壼頭山謾題二首
春江落日倚崔嵬月色猶疑漢將歸萬壑風雲馳號令一川魚鳥避旌微晴霄未必今如昨廟略休論是與非遙奠壼公一盃酒千秋南土仗靈威
連峯磊磈犇壼頭羅列壼公自一丘躡屩巳堪凌絕頂昂頭何事尚孤舟通仙薤老無人采避暑巖荒有鹿遊天與閑身真浪跡南遊奇勝得重搜
○龍興寺次陽明璧上韵與羅上人
縹緲諸天?上頭塵踪無碍到還休經春雨洗楞迦凈不夜風飜河漢流借鶴便須尋大酉浮查應未隔滄洲卻憐惠遠能供茗蘚璧新詩取次留
○伏波廟
【 淥口有祠新息與神女聯坐予初疑其夫人也徐問之乃知為遊江五娘而竟莫詳所自獨謂女神非新息之偶不當聯坐因賦二章庶將有別而明之者乎】
湘山■〈山截〉嵲湘水頭長林七月疑深秋遊江何處巫陽女食廟此聯新息侯混襍愚民真可笑等閑名將許同儔登臨此度空多感齷齪憑誰洗俗流
○傳子乞詩壽令岳鵠山黃翁號湖隱
野屋春風吹白袍仙翁若在醉陶陶衣冠家乘傳雙井弧矢賓筵屇二毛市隱卻輸湖隱辟鵠峯爭與岱峯高等閑衛子臻詩祝清潤還看映綵毫
○壽蕭母為訓可
帨堂佳氣曉融融誰似仙家樂事濃黃鵠有情歌百闋白頭無恙見三從當筵歌管年年客繞膝孫曾咲咲容門外適傳籠鶴者青袍登拜又乘龍
○暮秋登百花寺風雨阻歸感激時事偶承青州聶子見贈奉酬兼似梅庵長老
百花秋盡強登臨野樹蕭蕭落不禁天地無情三日雨蒲帆不濟此江深詩懷謝子能高興法聽生公鮮會音禾?互有盤空雙白鶴戞然時下一長吟
○別駕行春卷
【 陝西張公由南城兵馬擢岳州通判政本府乃子為秋官主事】
新詩滿眼頌張侯桑陌欣傳緩轡遊兵馬獨如司馬逸臨城曾羡岳城幽即看播植春深淺不問催科政拙優賸與後賢論世德臣清還似阿翁不
○送陸節推
十年江海歎飛蓬曾是雲間陸士龍文字合???先達薦風流寧避往賢蹤孤城犴狴憐秋月要路勛名易景鍾獨向寒江別搖落鸎花何地話重逢
○墨菊為友人題
江南秋盡風雨期柔條打折澷紛披墨菊誰家初發??陪籬落半含霜雪姿不矜顏色教人愛那露清香遣蝶知標格自驚群品異等閑勾得野夫詩
○仲夏讀書山莊霖潦浹旬
方春苦旱夏苦雨潦水田田生白波枕簟通宵防滿濕柴門一月斷經過溟濛草樹紛垂首岑□山禽遂不歌愁自漁人得消息瀕江淹出幾分未
【 山舘去穎江里許水起落時憑漁人問訊】
山雲四塞雨不絕田父出門還入門盡地水疑桑海變經旬冥畏日車飜蒼天不憫周餘在北極遙瞻嗣主尊長夏春袍猶未釋草茅心事欲誰論
○奉和曾憲長瑞鶴詩三首
鑑懸廉訪一塵空生意何妨到羽虫臺沼忽驚雛鸐異朝陽爭覩鳳毛同新詩價長連城璧瑞應期還太古風合與芝亭並傳勝平分秋色老梧桐
【 憲司東舊有瑞芝亭與今瑞鶴亭相對】
華表歸來志慮空可曾廻眼向雞虫風標自合群仙使胎孕難將百鳥同立傍憲臺嚴候吏聲聞江省濯清風何時引子丹霄上兩兩和鳴恊舜桐
白鳬朱鴈品皆空除卻鸞凰是此虫會際風雲心自逸摻持霜雪思誰同哺雛不飽腥膻味引領常懷海嶠風清唳夜中堪起舞碧天明月轉高桐
○城南新堂燕集餞送江明府先生
西風江渚罷鳴琴報政難留去客心鄉士何困逢盛餞宰君其敢望重臨□堂尊俎明秋月嘉會衣冠侈上林為向南雲早鴻道春明還許嗣徽音
○章均秀令堂孺人節壽詩
青袍此日拜生辰且喜城南第宅新慈竹萬竿輸節操江梅一樹倍精神　表門自荷君恩重移祿誰兼子職親但願年年有今日不妨蘭茁肅賓姻
○節婦榮獎詩
矢死共姜不二天布裳今巳映華顛候虫徹夜悲寒抒黃鵠凌秋衋斷弦風軌載揚頹俗振德門重啟後昆賢乘時好著家人傳付入清朝太史編
○冬官張二兄寄示和麥三府棘院之作和畣二首
東軒詩思渺天涯滕閣開尊興轉賖驥足久淹江右省文星還避府東衙山城備足民安枕棘院功成桂吐花佳句盛傳張水部輝聯珠璧賁山家
茆庵小結穎之涯病眼東山企竚賖嬾惰謾嘲楊子宅清虗差勝長官衙夢回榷署樓前兩憶得蒲陽縣裏花老我何心重相別藍輿衝暑問君家
○和羅二守山中累有戒心之作
威???百粵勝重扄荊犬猶聞夜不驚老去風光真荏苒朅來時俗厭將迎戒心稍喜囊中凈狎鳥兼忘物外情誰繼汝南耆舊傳付他鄉論十分平
【 二守名環自還政屏居山中少與人接】
○慶坦翁七十詩
【 翁劉姓臨城人余自髫齓論文今俱白首故云】
習隱城西見草堂坦翁徵壽與川長鹿門耆德容何忝璧水賓筵重有光松菊雅誰論壯節朝衫老我媿行藏懸車可待仍兼倚把酒風鳶看並翔
○和荅西巢友人
【 時北行舟次南昌】
羙人若在隔天涯十載東籬辜負花北渚風雲連棹遠西樓煙月到窓斜半生孤憤應難遣萬死何辭不可加誰念覆盆恢日月聖明饒得話桑麻
【 西巢為寧藩累詿省獄】
萍槎無柰此離襟堪聽南冠更楚吟遠樹依依浮浦出澄江脉脉向秋深星河未蝕干將氣塵土空懷壯士金北往南來將底事倚看孤鶴背楓林
逝水都將付鬢絲酒狂那復話當時獨憐豪氣千人上消得孤吟萬首詩淡淡江風吹早桂冥冥山雨老秋葵桃源憶得迷津處春信憑誰寄遠思
○下第蒙王大史宜學年兄走筆見慰且云切勿效時人歎老嗟卑也偶呈二章
卷甲懷慙亦自捫曾勞詞客慰寒溫時平得士須終濟材譾於予豈再論轍鮒謾期忘勺水澗松何分植高原虛傳老馬諳途徑悔是從前誤出門
別苦庭椿是暮年帶經誰課穎陽田輕裘肥馬元非望白首青衫不自憐極浦風雲生遠思舊山松鶴識初緣玊人故作傷春問桃李何言付逝川
○舟次阿城次韻王推府
十年從宦各西東北上聯舟幸爾同流浪未嗟雲水伴夢魂巳到蓬萊宮飄蕭暮雪將輕冷點綴春花舒早紅調入新詩纖月下知君此意正無窮
○奉和吳太守寄贈老父及錫二詩
太守吳石山先生相別二十年壬午秋忽辱寄詩不忘老父以及於錫京邸暇日慨然有懷次韻代柬
越水楚山同一雲幾人皓首談雄文長松落落倚蒼璧老鳳遲遲翔紫氛萬里風雲看石火百年人事付朝曛何當負耒尋禹穴寄跡海鷗相伴耘
名公為政記當年老驥長驅不受鞭破柱摘奸風力在伐棠遺愛口碑傳郡符脫畧還開徑戴禮精深晚事牋誰念疏庸老門士青袍猶自映華顛
【 公有書云近註三禮未暇】
○送黃伯元宰武義
【 名春即內翰易之從兄】
細雨都門灑鬂絲葛衣初授客行時卿家兄弟知名舊遠道弦歌出宰遲凋瘵豈惟西浙在廉明真與長官期巢雲我待尋廬阜鴻鴈高飛見羽儀
○送唐太和宰醴陵
與君發跡同鄉省一榜人中誰更親鸞鳳無柯並棲息驊騮得路異沉淪關河坐惜仙舟遠湘芷徒牽客夢頻倚待湖南春雨足餘波還有照此隣
○輓竹逸何翁
眼中竹逸今巳矣好事如人可得無京口徵游誰是主吳沙遺殍孰從哺一時名宰書碑板千里幽人致束蒭?苦叢篁封植在影來明月敬庭蕪
【 楊邃翁閣老與作墓銘稱莫逆】
○遊玊泉莊次韻代
常恠春歸向底藏水雲遮斷玉泉莊一庭花雨飄紅錦滿路松風奏細簧太傳東山高燕會右軍曲水富篇章招邀幾日還來此豈有微官職務妨
○送京友分教開封
離筵春曉賦青莪化雨平分出潞河短棹夕陽人欲別一氊千里意如何綱常古道休輕議才傑中州待細磨早晚預知鱣有兆清朝属望故人多
○送鄧子之建陽
禁鍾初徹聽離歌立馬東城意若何霜雨一天人又別琴尊幾夜客重過堯封遠入歐瀛界聖化遙分泗水波藉好建泉烹建茗文園因憶病夫麼
○奉和陳石亭內翰九日登鏡光瑞光二閣
【 在北京北門外】
郊西雙閣凌曉梯斗角倒挂風簷齊湖天渺渺接秋素苑樹重重含露凄勝日江山足高興羙人尊俎誰同携職暇何妨得歸晚月華騎影紛前溪
○題扇
【 贈華山趙揮使柟】
庶長聲華動炎漢紈扇新裁索揮翰玉骨瓏璁氣清徹金花照映光凌亂明月纔看生海隅凉颸颯諷透輕裾四邊幸乃烽塵少願為炎威一掃除
○次韻贈雲泉處士
蕭水西來舊有廬江東喬寓今何如壯遊不假楊州鶴遺世寧論駟馬車仙侶多情還載酒草塘幽夢足離居秋風為爾南鴻道月下霜前觧憶渠
穎江澷稿卷之二

[book_title]●穎江澷稿卷之三
詩（三）
七言律詩（二）
◆七言律詩（二）
宴九成臺成山府尊韻（甲申韶郡）
再遊南華寺次府尊成山先生韻
舟中月夜有懷偶效吳體
梧州幕府偶題二律
化州范太史墓次韻
雷州萊公祠次歐宗主韻
梧州公署新作竹亭喜汪二府諸公見過首尾吟二章
乙酉冬至募兵英德曉起對燭因思去年此日適部兵在梧州幕府到官未及二載而兩以兵事奔走軍門慨然有懷遂成此作
久駐武緣僦居僻漏邑有千戶所屋廢基存旋命兵士芟草輦穢伐竹構堂而環之以營數日畢工遂移居之時則文武過籨禽鳥懽鳴嘉樹扶疏而出喜而賦此
登武緣城眺望有感
酬朱邑傳再和草堂用西字韻結（名仲經字道行）
臥病酬李竹坡
茅亭避暑酬趙蓮塘
次韻思恩吳太守過舊城至南海之作
討賊和平喜伍二守寄示班師之作次韻二章
再用前韻呈唐府尊二章
贑州還韶宿南康仙臺觀次璧間韻
翁字韻四首一首原韻謝唐鉄翁惠碧桃二首贈別桂陽范伯寧三首羙鉄翁四首病中自廣
送故人還清釭鎮
送別鍾上舍
仁化錦石巖
登芙蓉峯次鉄峯先生韻
九成臺次鉄峯
送大參歐公之任滇南次韻
送黃義城還文江由御史左遷授經韶士
奉送大宗伯嚴老先生赴南都
贈兩山張憲副還浙省
和答周用賓
送陶先生分教海門
送陸九萬再領岳州通判次韻（先任紹興判）
送朱克誠年兄
送蕭經衛（弼）
送朱盧二主簿
齋居枯杏忽復著花漫興二律呈北廳諸寅長（余再典大常齋居前有枯杳嘗欲伐去癸巳之春隸人忽報花蓓滿枝）
前韻奉答李慱廳二首
感時思鄉二首答李慱廳仍用前韻
送一溪公廵撫河南
送河東兵憲王子晉叔
送高灤汀掌科選兵遼陽
送羅相二李子誠二省祭
宿沙河驛風雨驟至計程明日將抵灤川與倪道長高掌科相見用韻
倪道長高使君同燕偏凉汀次韻
紫荊關漫興
方伯周公輓詩（辛酉鹿鳴公主試事予忝門下老生故云）
追和嚴內翰諸公壽和齋易翁六十詩
雲龍卷
劉二守業由金華改處州奉贈一首
送李澗山重僉東臬用韻
贈張大尹彥博
與雙州胡太守話舊有作
遊大伾山覽石佛龍洞
風風宿彌陀寺有懷雙州大守偶頌桂洲公壁問隹製適相感發用韻一首
慶都道中遇邵玊泉大守傾盖論詩握手甚歡欲止余宿而行李先發矣因書別連白石佳作示余且索和敬次荅之
送黔江令嚴君時與令兄省觧同寓京師
送龔發軒先由沅州兵憲改雲南提學以外艱未赴服缺復領舊職嘗有譖君近視不堪提學者故微謔之
次韻發軒送程參軍之台州
送殿撰大鹿先生提學山西
胡漳浦聶安吉敖縉雲同領分教又同舟南還賦此贈之
和荅玊葉高子新春四日見慰之作
新春自慰兼柬玊華
寄贈東園壽七十（次兒省柔令弟冬官壻也兄弟無子各継一嗣故云）
奉和介翁閣老居守廵門之作二首
奉和大師序翁二考復職是日內閣盆蓮初開漫興二首
奉和桂翁閣老九日飲邵家園之作三首
送彭太史夢瀑奉使武??山
元會詞奉和介翁閣老
人日同鄉宴集有賦奉和介翁
豊潤公舘偶用壁間韻呈石沙道長
重宿沙驛讀屏間甲午三月東廵喜與倪道長高都諫灤州相見之作慨然興懷明日又得與王道長相見於盧龍遂用前韻重志斯喜亦為三月十六與前若合符契也
次韻酬王太守藩（賦情剛豪與時多忤為御史家居十年起為延安太守数月而罷）
拜文獻公墓次韻幘峯道長
騮山道長新辟小齋次韻奉畣
騮山道長讌九成臺次韻奉畣
○宴九成臺成山府尊韻
【 甲申韶郡】
山下清江江上臺芙蓉面面逐江開鳴韶鳳遠空留石畫棟雲連漫作堆歌筦忽驚浮世在登臨因見古人來習池風槩何如此流浪尊前未省哀
○再遊南華寺次府尊成山先生韻
五馬郊行曉濟舟水光林影散清秋傳呼絕徼風烟凈部局空山鳥鼠愁世遠靈蹤藏福地官閒幽興淼滄洲倒衣卻咲初來客造次晨鍾擬禁樓
○舟中月夜有懷偶效吳體
北風遙遙吹客舟凉月下瞰疏幃秋遲回莎岸虫唧唧顧盻玊宇鴻悠悠日暮晴雲歛海色天南宿草連芳洲羙人若為成遠別含情一上江之樓
○梧州幕府偶題二律
山入秦封蒼莽開兩江千里合流廻魚鹽水落通新市秋?鳥鶴天空下古臺分閫自應心膂託掌書誰是折衝才英雄事往嗟遺劍夜夜輝騰燭上台
【 梧有火山志以為趙佗埋劍氣也】
瀚海銅標第一關天開雄鎮控諸蠻皇威南暨朱離格粵壤風清虎帳閑鉦皷正高新府第金湯不改漢河山蒼梧漫作妨秋計東郡鄉兵業巳還
【 時督府巳許放兵而蒼梧欲留故云】
○化州范太史墓次韻
椰榆未必遣心傷慷慨還思在玊堂廢舘豈堪尋舊迹寒花猶為發幽光化州飽飯于何有逐客含沙故不妨萬里蜀川魂杳杳獨遺荒壠伴斜陽
○雷州萊公祠次歐宗主韻
上林廵幸念皆春不見中書舊日人本謂遭逢同結主豈期材智反投身衣冠徒抱千年恨胡虜終貽九廟塵遙想英魂歸海角還依玊凡奠麒麟
直道誰甘與世浮前程端合是雷州清朝望重三登相黃屋親扶一上樓竹翳古祠恒帶雨草迷荒院欲經秋可憐碧海青山色猶對離人起暮愁
○梧州公署新作竹亭喜汪二府諸公見過首尾吟二章
我有塵襟何處開竹亭長夏思悠哉痴兒觧與移花活佳客偶能騎馬來總喜軍門聊暇日不妨江舘蹔持盃自憐浮浪君休訝散局元非用世才
我有塵襟何處開竹亭長夏思悠哉疏簾日為看山捲方帽時因避暑來詩到忘情空對景酒緣多病省貪杯自憐浮浪君休訝散局元非用世才
○乙酉冬至募兵英德曉起對燭因思去年此日適部兵在梧州幕府到官未及二載而兩以兵事奔走軍門慨然有懷遂成此作
去年長至趨幕府今年長至坐英州牢牢歲月知何有赫赫簡書良自由玊律氣浮江舘夜朝衣心切
紫宸遊會將梅蕋占春信嬴得兒童數九頭
○久駐武緣僦居僻漏邑有千戶所屋廢基存旋命兵士芟草輦穢伐竹構堂而環之以營數日畢工遂移居之時則文武過籨禽鳥懽鳴嘉樹扶疏而出喜而賦此
舊所茅堂雖自低征夫書劍聊相携團團日轉三龍樹翼翼雲屯八武溪市遠不妨譚客過林高無碍野鶯啼腐儒汗馬曾何有起舞猶堪聽曉雞
【 所中舊有龍樹三株亭可愛八武緣邑溪名】
○登武緣城眺望有感
獨上荒臺望不迷大明封域奠高低火雲近午浮空出野樹連營列愔齊斥堠固應蛇豕遠郊原宜有鳳麟棲何知黑子恩威地此日猶煩將領西
○酬朱邑傳再和草堂用西字韻結
【 名仲經字道行】
蚩尤雄視布儕低木魅山精信手携豈謂羣輕能折軸須知涓溜必成溪
【 蛮人呼頭目曰僚布故借用其語也】 天王詰暴師春集逆竪裭魂鬼夜啼入幕郗生誰似者借籌曾許護征西
○臥病酬李竹坡
自憐疲共扒山卒一雨俄驚廢郭秋病朋每勤知巳問危途曾仗遠人憂雲來瘴嶺偏欺客水接蠻灘觧送舟五壘搗巢須并力免勞諸將日推牛
○茅亭避暑酬趙蓮塘
颯颯西風古壝傍茅亭息馬沐新凉青林細管空悲切杲日野池虛映光引客同心聊對酒屏人獨坐迥思鄉諸君莫自驕殘冦早晚還看靖一方
○次韻思恩吳太守過舊城至南海之作
楚人一炬可憐哉蝸蠰提封奕世來翠羽不聞重譯獻牙旗寧悟剝床災空山到處猶殘壘廢館他年自積苔想見胡盧笑鄰鬼雄心霸氣總成灰
【 思恩滅絕由岑猛今田州亦破滅矣岑濬能不咲乎楚人指永保二司兵】
斷崖千丈思悠哉崖上啼猿自去來孽竪盡收今日網遺黎重憫昔年災風回瘴嶺搖朱斾雨過嵐溪湔碧苔欲起故佗詢粵事幾番刼火化秦灰
【 斷崖千丈即南海之景亦岑濬別堡也余駐兵於此】
○討賊和平喜伍二守寄示班師之作次韻二章
五月征蠻戌海邊班師喜奉檄初旋即看萬眾生春色無復連山怯瘴煙帥府恩深容紀過竪儒業在豈求田白頭汗馬知何濟轉覺歸心劇去年
【 九連山河源和平二縣地賊之故巢也】
轉覺歸心劇去年翻思戎馬在征田丈人豈少捐之筞戰壘誰懲奉議煙東下末僚懷病往西來驕虜負恩旋芟除亂草須終盡一髮如存觧擾邊
【 余督部從討田賊時獻議督府不能用李參將結營奉議多所虜掠一火焚之】
○再用前韻呈唐府尊二章
粵南封邑未論邊不重詩書重力田半載震衝奔戌皷幾家樵爨復燈煙賣刀渤海寧□廓興學文翁在折旋吏隱向來容別駕不妨歌頌太平年
不妨歌頌太平年三月興師六月旋塞馬力疲空戀主楚春情切待歸田夢回韶署分今雨思入梧江隔暮煙幾卷殘經數椽屋敢論風月浩無邊
○贑州還韶宿南康仙臺觀次璧間韻
仙臺遙訪郭西頭暫假塵踪一榻留雲舍未攄遊子念邊烽何繫小臣憂雨餘福地人偏爽書罷黃庭興轉幽獨倚危闌看星斗僕夫旋巳蹙行騶
【 時聞田州復叛道士索余寫草書題壁】
○翁字韻四首一首原韻謝唐鉄翁惠碧桃二首贈別桂陽范伯寧三首羙鉄翁四首病中自廣
若個清貞似鉄翁一物無所繫於中道院菊深霜未拆訟庭槐古雨初通讙呼慱象逢誰敵揮洒茅龍任意工剩有支離老從事碧桃粧點對春風
之子清標見若翁總餘兵甲富胷中鵷雛器業雲霄厲驄馬家聲海徼通有約曲江聊對酒無情湘瑟謾須工明朝又向芙蓉別一笛梅花五嶺風
臥治韶陽钁鑠翁別來春色滿南中慶餘玉樹連枝秀籍許金閨奕葉通小技雕虫驚自斵大方家法讓誰工新詩首首堪傳頌媲羙還將列正風
年過半百巳成翁嶺表一官如夢中野人炙皆竟何有岐路亡羊老未通彌論大造咲元宰節量此生非化工赤城玄圃烏烏在問道鼎湖常下風
○送故人還清釭鎮
一□東都三十年忍看霜鬂各垂肩崎嶇海上來巢谷顛倒人間咲謫仙江雨忽逢凉夜燕關梅欲度小春天惠師念我如相問為道官閒勝學禪
○送別鍾上舍
卓斚誰憐爨下桐通家東祖誼應重宦情瘴海三千里客夢天門十六峯疋馬又看分落木片雲何處望飛龍南來鴻鴈將春信尊酒還堪一咲逢
○仁化錦石巖
郡守鉄峯先生作錦巖詩謝飲累日一日席上為余誦詩六首因謔云暫可放一醉否先生撫掌亢聲曰痛飲非關詩債了請屬對余謾應曰苦吟因咲瘦生曾先生曰善請遂成之敬和如其數云
紫府稜稜峭壁開凌虛直上九層臺枯松曉沐靈湫雨飛瀑霄騰絕澗雷雲服此中分五嶺斗牛何處望三台踏歌倚遍長欄外萬里青旻一鶴回
迢迢石寺問丹丘楚楚芳洲亂碧流徙步下方雲巳合擡頭絕頂霧初???風泉繚繞來鈞奏猿鳥依稀識故侯莫道參軍能擺俗吏情吾巳付天遊
錦剎聊支倦目開極知幽勝藐逢萊天花故向岩頭舞星漢翻從地底廻霧擁香爐增縹緲江涵石佛轉濚洄雲車鶴馭曾何事皂帽青袍只自來
【 香爐石佛皆山名】
江翻西日愰丹厓抉眥南榮斗柄楷突兀尚愁飛鳥度幽偏真剌野夫懷龍棲石洞雲常雨鳳翥韶津禮億柴罷卻薰弦弄明月未應佺偓隔形骸
半壁祥雲捧秘宮紫函金簡奉當中沿崖雜樹青無際出峽澄江意不窮名勝難逢靈跡隱陽春頻倡敵臺空郡齋卻喜多清暇五馬參陪得暫同
萬壑千岩隱上乘時聞五色透層層海邊仙境容渠到壁上騷壇孰與登痛飲非關詩債了苦吟應咲瘦生曾卻愁黃鶴經題後白也重過合避能
○登芙蓉峯次鉄峯先生韻
雙旌日晏渡河西絕頂芙蓉路不迷石臼竹竿泉裊裊風簷露井樹萋萋龍山事往憐吹帽漁父言欺咲掘泥谷口尚堪留一醉黃花香襯馬頭低
【 曹經府邀飲于途】
○九成臺次鉄峯
□亮歌鍾月滿臺八窓煙景倏然開倚闌人在風塵表隔岸圖呈水墨堆法從不知龍化遠升中猶想鳳儀來湘南舊俗多遺事謾結秋晨旅鴈哀
○送大參歐公之任滇南次韻
滇池西望祖喬遷庾嶺東來輟講筵才合濟川終遠到地因分陝蹔于宣臺端學苑推楊子海上禪談眇大顛始信寒花根撥在饒他春色自年年
○送黃義城還文江由御史左遷授經韶士
鳳來晴雪亞瓊枝庾嶺湞江處處奇別路暖回騘馬客行囊清照鉄峰詩齊人作式賓師遠魯國登壇弟子誰明日天涯重翹首五雲猶憶盖傾時
○奉送大宗伯嚴老先生赴南都
舊都常伯任惟崇簡命新裁自帝衷玉署鴛鸞供祖別仙舟歌吹壓春融登臨可愛東山獨寅亮宜來鼎餗同老醜卻憐顏駟在飄零無計遠籨公
○贈兩山張憲副還浙省
入覲才看又別筵問程仍上浙江舡遙持憲節含新雨飫聽陽春侈舊編南國鶯花思窈窕九衢煙月對嬋娟何時細酌冲襟破散吏牀頭有俸錢
○和答周用賓
九陌車塵拂漢崇縕袍誰許罄愚衷談於溫坐奇王猛訊向膺門識孔融西土才名收價獨清時風節矢心同明珠漫枉慙知巳還傍台衡仰至公
○送陶先生分教海門
聖明望治胥才渴優詔三塗許並登草野有懷思展布儒林無士不騫騰雪中梅柳先陽復海上風雲入夢曾文運自天開僻邑作人儀範見觚稜
【 陶曾夢梅柳海門之句】
○送陸九萬再領岳州通判次韻
【 先任紹興判】
題遍越西山水郡卻臨荊楚寄雄觀名樓賞燕宜參佐遠徼懷來倩好官劍倚天門秋氣老舟移淮浦酒泉寬十年憂樂應同我未弃疏庸敢戀安
【 余與陸初選官同憂制起復又同】
○送朱克誠年兄
躍馬江城各盛年卻看烏帽照華顛玉繩曉望天門迥琪樹秋沾雨露先瀕海編氓皆著土舉家隨宦即登仙鳴琴未負聯珂在凖待河陽奏?船
○送蕭經衛
【 弼】
楚山何處望施州寒盡參軍去莫留推髻遺民歸一統竹王行廟紀千秋持衡適重名家選借筋堪為老將籌奏??最也應同計吏春明幾日候星輈
【 施州有竹王廟盖夷民之祖也經歷兼理民事故隨計吏】
○送朱盧二主簿
海邦凋瘵未全蘇簿領才猷適所需政譽並看孚二邑登崇應合振三途丹楓日引江帆遠紫極雲連塞鴈孤驛使何時發南越梅花可折寄曾無
○齋居枯杏忽復著花漫興二律呈北廳諸寅長
【 余再典大常齋居前有枯杳嘗欲伐去癸巳之春隸人忽報花蓓滿枝】
□前杏古不知歲剝落苺苔空復春野老頻過猶是主廚人一見擬為薪花開造次真疑夢事出尋常訝有神吟弄尚堪遲白日莫教容易委芳塵
一官曾是典容臺可柰衰殘去復來庭樹未應隨物化仙葩何意向人開托根地接清都近帶露香分
紫禁回乘興能過青瑣客不妨高詠引霞杯
○前韻奉答李慱廳二首
齋壇古杏半欲折院柳庭花他自春豈有桃蟠千歲實只同枝作武陵薪生荑忽復緣何事逸態頻臨畏損神只尺
天階多雨露可能拋擲任風塵
錦樹逡廵老故臺花時端的候春來郍知有客空延佇恠問多年巳不開綽約崇朝蜂蝶亂瞻依中夜斗星回榮枯自是難窺測誰向朋簮靳酒杯
【 李詩有翫賞何曾見酒杯之謔】
○感時思鄉二首答李慱廳仍用前韻
莫倚浮生牽俗恨一番時事一番春防胡未必無長筭厝火由知慎積薪漢苑鶯花偏著意秦樓煙月倍傷神無端更動文園思涓滴何曾慰渴塵
江鄉重理舊書臺見夢何由帝里來露氣暗滋苔徑滑月痕斜印蓽門開巢松鶴在如相命煮石盟寒恠未回越調若為傳楚客一春空負落花杯
○送一溪公廵撫河南
名家風節重喬林杖越翩翩汴水潯臺北幾年???夙望河南今日惠重臨豺狼屏跡猶行部花鳥乘春不廢吟有詔元戎早歸國相將九域霈啇霖
○送河東兵憲王子晉叔
時清西塞猶傳警臺憲適當馳鶩秋重以山河千里寄敢忘宵旰　一人憂錦囊風月牽高興汗燛勳勞足細籌此別唯應慨今昔朔雲南鴈不關愁
○送高灤汀掌科選兵遼陽
西師未報???殘虜十仗交馳且莫休近侍忽驚千里別行頻應緩九重憂遼陽風物宜周訪藩鎮機宜属細籌俎豆有儒寧似者遲歸還許疏宸旒
○送羅相二李子誠二省祭
河堤折柳駐行騶聽徹離歌不自由鄉遠獨遺莊舄念天高誰共杞人憂青春冠盖爭先覩壯志功名属早?????最是江南風日好五雲廻首莫淹留
○宿沙河驛風雨驟至計程明日將抵灤川與倪道長高掌科相見用韻
沙浦灤川半日程留行山雨坐來清風塵稍喜邊關靖雲墜從看海嶠橫忽報黃門便使節預期驄馬罄交情金泉勝會緣非偶白首追惟夢亦驚
【 時聞大同事定金泉灤州勝跡】
○倪道長高使君同燕偏凉汀次韻
山亭磊砢瞰流開河上煙雲拂翠來片片舟漁疑泛梗飄飄鳬鶩似浮杯灤汀忽漫成嘉會孤竹何因吊古臺總繫星軺難浪跡五雲天近首重廻
【 三人同自太常轉官倪印馬高選兵余與倪同事而還　朝有期不能久駐也】
○紫荊關漫興
燕臺直北阻雄關萬壑千峯杳靄間玉壘參差煙霧出銀河錯落斗杓環怙恩逆虜猶堪撫授節元戎且未還此地由來天設險登臨聊復一開顏
○方伯周公輓詩
【 辛酉鹿鳴公主試事予忝門下老生故云】
憶昔敬皇隆化日属當江省校文年持衡驄使推雙竹入彀鴻生媿比肩連帥遐方仍懋績撫安中土竟虛傳心香未炷空頭白公後應知衮衮賢（公長子上舍六郎為禮侍方齋林公壻驄駿挺拔當繼家聲公位終於廣西方伯）
○追和嚴內翰諸公壽和齋易翁六十詩
塵海何妨高士隱一齋還占柳風和江湖意氣君誰似文字交游此最多瑞藹桑蓬真蔗境祝聯珠玊詫鑾坡萍杳漫咲仙凡隔星漢元通太液波
○雲龍卷
高山出雲何所為蒸合旋看瀰大清處處蒼生望霖渴朝朝將雨逐龍行東阡南陌須臾遍歲德神功歷落成渭水傅巖差一見景籨膚寸若為驚
○劉二守業由金華改處州奉贈一首
勞勞宦海何曾定得得金華又處州豈謂羊腸翻險絕故拌星轍少淹留離筵候鴈偏驚客江岸黃花正得秋老我獨懸雙眼在承家節操幾人儔
○送李澗山重僉東臬用韻
嶺徼功存剪滌頻監司英畧動如神頓教瘴土回春色亟與邊民洗戰塵風節詎宜淹駐久年勞端合轉階晨東藩此去天都近雲路先看據要津
○贈張大尹彥博
望別巢溪未百年名家風物故依然楚鄉蘭芷生春色仰阜松筠薄暮煙遠道親交勞問訊隔山隣舍豈論錢知君豪興耽詩在且為疲民一觧弦
○與雙州胡太守話舊有作
畿甸秋行且未寒恠來風雪繞征鞍調元正仗乘驄守尸祿空慚典御官淮海鳳髦人快覩泥途蘭臭我增慚奔馳况復憐衰暮秉燭頻勞敘世歡
○遊大伾山覽石佛龍洞
山頭鑿石為佛高與山齊後有龍洞宋封顯濟侯是日風雨大作幾不能歸
征軺未减看山興一抹大伾雙眼明金地有緣仍載酒蒼崖無處不題名排空石偶虛瞻禮顯濟靈宮昧潔誠世俗恠來多錯繆妬遊風雨滿廻旌
○風風宿彌陀寺有懷雙州大守偶頌桂洲公壁問隹製適相感發用韻一首
滹陀冬日何清凄羙人相憶臨故堤山僧肅客鍾皷發風雨橫天旌斾迷父將身世等幻泡豈復萍梗論東西廻首遙瞻紫宸近卿雲五色裁龍旗
○慶都道中遇邵玊泉大守傾盖論詩握手甚歡欲止余宿而行李先發矣因書別連白石佳作示余且索和敬次荅之
征途何有對名花曉起驅車後日斜邂逅故人千里別倉忙詩思百篇賖燕臺寶氣廻銀漢錦水春光散彩霞勝地最憐君出牧賢聲滿望籍天涯
高人別久成疏斥隔里何緣一聚歡塞上谷風初布暖江南梅雨正生寒邊儲暫爾勞區畫畿甸終然賴屏翰對疊每慚枯杏作隋珠燕石不同看
【 白石嘗和余枯杏之作】
○送黔江令嚴君時與令兄省觧同寓京師
南金豈不連枝重家學相承麗藻均帝里幾年同獻賦巴山一騎獨將春音塵未介雲鴻杳德化俄驚??夕雉馴棣蕚暫分君莫訝天涯旋斾即天津
○送龔發軒先由沅州兵憲改雲南提學以外艱未赴服缺復領舊職嘗有譖君近視不堪提學者故微謔之
萬彙伾伾倚大渾俊明何敢後君恩兵戎珍重仍持節桃李虛無半在門六翮齊雲鵬未碍雙瞳如電鑑非昏邊庭暫假輶軒往楚水衡山勞夢魂
○次韻發軒送程參軍之台州
哺糟郍復計清渾一飯終須報主恩豈謂參軍閑豹畧浪持布皷到雷門瓊臺日出扶桑近羅嶼雲來海氣昏明月懷人千載上謝公詩在勝招魂
○送殿撰大鹿先生提學山西
世德顒然公輔器學宗隨例假詞臣大雅定看還士習撝謙先喜著朝紳地迫台衡仍咫尺芳流金紫豈因循最是通家足高誼西行頻望屬車塵
○胡漳浦聶安吉敖縉雲同領分教又同舟南還賦此贈之
隔歲雲鴻欣北向高秋聯趐復南飛天邊落木催行色江上歸帆掛夕暉閩越化分兼有望蘓湖條在可能違老我無堪別知巳鄉心先爾過庭闈
○和荅玊葉高子新春四日見慰之作
白雲無侶信孤騫羈思滿腔誰共論豈有時名徼厚祿漫懷淵塞負深恩斷琴濶略埋塵土老鶴伶俜傍瓦盆珍重故人千里意緘詩頻枉剩招魂
○新春自慰兼柬玊華
久客逢春強自慰京華旅食六年過死亡無及家空在衰病難袪老柰何五輪載書歸穎曲百錢隨杖步蒙阿儘教人咲憨夫子飽臥松根和踏歌
○寄贈東園壽七十
【 次兒省柔令弟冬官壻也兄弟無子各継一嗣故云】
仙翁遯跡遠林皋稀壽何嫌擁布袍別後酒腸應未减寄將詩興倍能高枝連桂子親何間歲入秋田養不勞羈宦獨慚空注想慶筵觴祝付兒曹
○奉和介翁閣老居守廵門之作二首
霜崖錦樹麗秋風鳳輦龍輿翳碧空上谷暖回行在所大微輝映寢園中詞臣珍重緣城守邊檄虛無擾
聖衷禮肅祀虔歸一德中興千載頌神功
【 時聞西北緊報】
原祀秋臨　萬乘重嚴城勑守望齋宮牙旗月湧黃扉肅閣道雲連紫塞雄自昔文名欽海內郍知兵略槩胷中逢時故合兼資任摹勒誰當柱石功
○奉和大師序翁二考復職是日內閣盆蓮初開漫興二首
西掖鳴璫散曉風簾鉤初上藕花紅雲霄自慶遭逢異草木何知點綴工函疏引香浮帝座石池澄影拂瑤宮清平物象緣非偶夾輔從看兩獻功
謾誇垣藥競春風亦有盆蓮出水紅種植幾年緣石傅品題今日属宗工日華疑對仙人掌御氣長隣紫極宮豈謂一時傳盛事直期麟閣紀元功
○奉和桂翁閣老九日飲邵家園之作三首
德星秋曉聚名園菊朵萸枝侑賜尊袍染御香來炅詔庖移珍饌出花鄒歌鍾響合風生座騎籨遲歸月擁軒揔喜升平多樂事曾回離照溥鴻恩
黃菊霜前滿邵園名公乘興此開尊金鞍競簇花邊騎錦障斜連郭外鄒高會可無賓落帽醉歸郍惜夜馳軒龍山戲馬終何賴一飯能忘報主恩
皇居不遠故侯園棨戟遙臨相國尊松菊有情還有約池臺非郭亦非村紫殿晴雲吟細浦碧霄鳴鶴倚層軒憑高授簡多材傑衣被何人獨感恩
○送彭太史夢瀑奉使武??山
王堂華餞可逢春遠道餘寒柰故人楚國旌麾臨使者漢家封建睦懿親展帆湘渚雲千疊侍綵鍾山酒百廵嘉會何因強參逐空疏曾不媿儒紳
○元會詞奉和介翁閣老
懸符燒竹遍長安萬戶千門慶履端城上煙光通禁燎殿頭栢酒薦春盤玊衡默運天心正帝澤橫加海宇寬輻凑彤庭瞻氣象草茅何幸接鴛鸞
○人日同鄉宴集有賦奉和介翁
獻歲喜逢人日會玊堂風致許誰過羹調七寶陳芳宴酒進羣工侑細歌綘蠟坐消龍漏迥麗春先到鳳池多賓筵且復敦鄉好節夜何妨蹔駐珂
○豊潤公舘偶用壁間韻呈石沙道長
風旗隊隊遶春山驄馬追陪且未還花雨半巖盤谷寺攻駒千駟海門關邊程日遠撩鄉夢病酒時開壯客顏世故驅人猶自咲忘機郍共白鷗閒
○重宿沙驛讀屏間甲午三月東廵喜與倪道長高都諫灤州相見之作慨然興懷明日又得與王道長相見於盧龍遂用前韻重志斯喜亦為三月十六與前若合符契也
東望盧能可幾程重臨沙驛興偏清沿邊坼堠孤雲細到海晴峯列障橫部使偶逢如宿約容臺知愛有深情同心更有灤汀在記取題屏莫浪驚
【 滦汀高都諫道號】
○次韻酬王太守藩
【 賦情剛豪與時多忤為御史家居十年起為延安太守数月而罷】
高才碩望竟何憑蕉鹿由知夢未真過化秦川三月雨豪吟灤海四時春權璫遠避徵奇節泉石東來見主人奔走獨憐樗散在征袍空載馬蹄塵
○拜文獻公墓次韻幘峯道長
十載西河不濟舟若為聯轡慨松丘主恩豈為奸臣地軍令空貽相國憂正氣千秋金鑑遠荒墳三尺草堂幽休將德業論前史直是江南第一流
○騮山道長新辟小齋次韻奉畣
官閒小闢郡齋深種竹移花不廢吟愽洽未須論舊學憂勤寧假惜分陰囪含遠岫浮佳氣雲暖珍禽送好音豈謂衰遲勞慰藉每論詩罷更論心
○騮山道長讌九成臺次韻奉畣
好懷當日為誰開驄馬乘春訪古臺塵榻幾時淹上客法星連夜煥中台江分錦樹高還下簾捲晴雲去復來嘉會良晨俱不易風光如此且御杯
穎江漫稿卷之三終

[book_title]●穎江澷稿卷之四
詩（四）
五言律詩（一）
◆五言律詩（一）
八月十五日夜對月（京邸）
和酧沈子公（進士歷官按察副使有序）
壽謝進士乃翁（名艮新淦人）
至後寫懷和復友人
送潘希召節推懷慶（巳巳立春日作）
一舫齋為倪水部賦
北河舟中戲柬思行兄
寓思行沙莊呈尊甫南山隱翁三首
南舟次韻同志
湯陰
蘭墩次韻（正德戊辰寓京邸）
送西泉劉子
遣興
送金齒張任之南還
晚翠
送陸九萬侍乃翁還山陽
荅龍子道亨
乾鵲來巢（山莊書舘）
禱雨有感贈石岡吳太守
書浩然碑有感
獲麟古渡（下第北還）
舟過南昌有懷謝李諸子（辛未北還）
嚴太史鈐山書屋
太史同登鈐岡
送陳通府從師東還尋奉檄督儲北上（名元憲號石谿）
郡城登故人樓喜張明府使者還自崇陽
奉寄陶大癡邑慱
寄謝干子（甲戍同赴禮闈例格先還合肥既而余亦西歸得書兼惠眼藥六安茶詩以報之云）
久雨共農人言有感
山莊襍興
崇陽張二兄寄示汪主政（必東）見懷佳作奉酬一首
梦登鈐閣因懷嚴太史奉寄一律
山中舊有榴樹今春重移一株
送奚貳守應朝
輓張堯冕（治易家貧不易其操乃子利仁精醫）
彭澤歸來圖
送王正提舉海北
送謝明府泮之善化
送周良會掌教池口
病中遣懷奉呈嚴陸二大史
飲高憲僉宅（本山東僉臬管京路子粒）
送周宣統省祭還鄉
送遼東李斷事（京師人）
送漆醫官還新昌
王氏園亭（有序）
旅夜有懷兼呈淮南諸故舊時河?怱觧望藎臣行李不至
待藎臣行李不至雪中酧友人
贈崇一內弟
儀真逢盧彥四邀題龍江別卷
過真州感孫柱史思行不得吊唁寫此抒懷
康慈壽園
輓詩
謝遺筆琴界尺
已邜避地宿宜陽夢繡領二方謾云杜云采色三秋動而首尾俱忘醒念茲遊不及秋而黃鳥碧雲皆不曉所謂姑續成之以俟
長沙有懷古迹五首（巳邜春赴辰州舟次長沙作）
再至辰陽假寓龍興寺喜諸友見過
呈陶明府（四川合州人）
立夏
朗都綱謝官居龍山絕頂結小菴予號曰鵲巢贈以詩
輓賓峯董副郎先生并序
辰士趙伯行之母賢而早寡伯行於予有一日之雅因丐輓章義不得辭
賈文卿酌余龍興寺敘別
僉憲賈公謝事西川怡神楚北錫忝通家敬呈鄙作公病初起適慰其懷云
上舍李民望厥考草窓晉叔王子志其墓仍祈余作
釣艇（七月東還途中作）
龍池湖
湘山寺（淥中市）
巳邜八月東還次萍鄉感激時事適少府李君見邀且諭以嘗獻策平冦移時江省報至不覺喜形於色相與散步正衙縱觀楚王臺古桂姿有凌雲之氣慨然賦此用寫一時欣戚之懷云（李名泮章州人）
題木?母谷次太守韻
寄題水陽山二亭
送念齋侍御赴闕
送一溪侍御按蜀
族叔一中發跡思南出宰東安政緝民和寄贈二章
壽詩
鄭太守乃翁七十壽卷
木湖寺
舟次阿城次韻王推府見贈
沙湖為王良二
戲柬賢十良二
南塘盧子十二
送楊子忠尹青田（五言二首俱次來韻有序）
送崔有儀還六安
桃花塢書屋
贈程明譽
平湖（有序）
送黃彥七告假歸省
送歐東井宰景陵
送符道州
質庵（鴻臚官）
贈梅谷貢士卒業南都
送劉朝信之荊門
送江汝州全之
○八月十五日夜對月
【 京邸】
中宵清賞罷獨更倚廷闌銀漢橫雙闕金波汎一丸崷崪辰山小縈紆渝水寒何時照顏色不似在長安
【 時老父任辰州同知荊妻犬子皆在故鄉】
○和酧沈子公（進士歷官按察副使有序）
子公訪余高坡蔡氏嘉其石室幽邃僻遠市囂輒欲移榻弗果既而陰雨浹旬時序更易余甫臥病君亦就疏忽辱見懷慰以佳章投瓊報李範釚續金勉步嚴韻終期教之
豈為逢迎簡偏饒舍館沉獨緣貧病切兼得世情深朱火方嚴駕清啇忽叩林白龍何處史肯此共長吟
【 白龍江史子公別號】
○壽謝進士乃翁
【 名艮新淦人】
南州多隱士六十又生辰白屋圖書古青山杖屨新五雲高世澤一盞渺江春剩想穪觴處梅花觧勸人
○至後寫懷和復友人
陽回欣萬彙楚客尚何悲尺晷窮南陸天心見子時履亨蟣蝨慶和令廟堂思旅候承明祝霜清玊漏遲
○送潘希召節推懷慶
【 巳巳立春日作】
寂寞當春立故人應更違百花誰喚醒一鳥自高飛月傍靈泉迥詩傳楚客稀東風如觧惜連夜欵吾扉
○一舫齋為倪水部賦
縣知江海客白首未忘情一舫揭齋地孤雲盡日征按圖神自往絕羽意難并風浪何時凈夢魂猶自驚
○北河舟中戲柬思行兄
六月有六日四旬餘二年焚香祝眉壽行棹列華筵白髮人雙徤青雲業再傳花顏更起舞真是小神仙
○寓思行沙莊呈尊甫南山隱翁三首
短棹辭喧聒長林坐閴????木?岸明花遶舍畦暗水通潮陶令何曾返龐公不可招未應經世畧老向此中銷
清風竹林下宛見南山翁高節真無比芳尊郍與同海濤生枕席花月隱房櫳獨自憐疏晚登堂媿阿戎
急雨喧茅屋流雲弄夕暉蓮衣疏更脫螢火濕猶飛夜久漁將入秋來客未歸何當更東下滄海故人稀
【 時同思行下第南還假館沙莊數日復當由吳而浙】
○南舟次韻同志
南舟一回上塵想十年虛江月好誰共村醪聊自如春鴻斷遙浦鄉梦穩平湖不是迯名者廬陽我故居
○湯陰
借問湯陰路皇州第幾程雪山人面起雲陣馬頭橫煙火村村莫樵歌處處聲功名是何物天地苦留情
○蘭墩次韻
【 正德戊辰寓京邸】
楚畹當年種江鄉何處墩清風宜此老明月共誰樽細采還紉佩幽期豈負言汨泥應未得無梦不沂村
○送西泉劉子
念此靈根別秋來花正繁楚雲思共遠魯調意猶存攬佩空多感臨風重結言寸懷知浩渺孤月度江村
○遣興
高臥東窓下迢迢萬里心青山雙短屐流水一長琴候客眠幽徑尋僧過遠林漁樵歌互發虛谷自餘音
○送金齒張任之南還
六街春夜雨九陌晝連雲深樹藏啼鳥危楼澹夕曛飛花輕欵欵離思正紛紛酌盡沽來酒何言可贈君
○晚翠
長松跨幽壑十丈垂高枝興到每孤往寤言如有期澹煙秋老處細雨日斜時杯酒浮生外惟應白髮知
○送陸九萬侍乃翁還山陽
久客忘歸路鄉心正淼茫何堪同舍旅欲別向淮陽縣爵非無待行翁賴遠將懸知東海月今夕滿慈堂
○荅龍子道亨
藜藿怕饑者污抔照此心不冠常對客掃月自鳴琴閉戶絕塵鞅開關延道林春風飄楚曲湘水送清音
○乾鵲來巢
【 山莊書舘】
手植庭前樹高枝信鵲巢忘情自來去何喜用嘐啁歲乙通神處雄比?仕致力交丁寧汝僮僕方哺勿輕捎
○禱雨有感贈石岡吳太守
為政逢湯歲何人似我公殷憂憐赤子引咎籲蒼穹一雨四郊足諸方八蜡通不慙歌頌拙耳?亞備采民風
○書浩然碑有感
古人今不見安遣淚雙垂早媿平原筆緣書有道碑綱常元有賴天地本無私爽氣西山在終然百世師
○獲麟古渡
【 下第北還】
麟也何為至千秋見此湖碩人多梗槩吾道豈蓁蕪雲臥魚龍穩波飜島嶼孤歸帆明落日流轉任迷途
○舟過南昌有懷謝李諸子
【 辛未北還】
會府經過地諸賢楷範存閣梅春早別江月夜深論逝水誰能挽西山竟不言離人歸艓在無復假招魂
若在仙人舘章門首重回會風歸翼喜衝雨莫帆開契濶成何事艱難况此來新詩故滿眼相對不能裁
○嚴太史鈐山書屋
玊人何處住一室對孤岑池上蓼花白山中秋意深林穿蔣詡徑座擁河汾琴未覺衣纓在滄洲更遠尋
○太史同登鈐岡
久矣吾鈐望幽懷迥此開晴空眇南郡紫閣麗中台日落岩扉瞑龍歸海氣來飄飄挾仙侶乘月放查回
清秋興不極迢逓復登山草閣空題字芳尊且慰顏木喧風渡嶺壇靜月臨關異景無人會松巢鶴自還
○送陳通府從師東還尋奉檄督儲北上
【 名元憲號石谿】
師從幾月罷賦董復輸燕名豈勞偏著心因鍊愈堅魚龍秋浪凈星漢客查連預恐天留佐虛瞻使節還
○郡城登故人樓喜張明府使者還自崇陽
戍也歸何處清風滿郡樓大阿初出匣小邑有全牛別意驚秋雨孤懷憶剡舟鷡朋翮未鎩肯被楚雲留
○奉寄陶大癡邑慱
南浦經春別臨川不得書山居正寥閴旅况近何如汝水寒猶菊蒙田雨自鋤醉言妨忤俗長笑勉教除
【 大癡性真率醉中時忤俗流余每戒之長笑而巳】
江海憐君在文章逐轉蓬漢亭懷孺子唐碣拜顏公劇話參辰隔多愁去住同何當似鷗侶浩蕩五湖中
【 孺子亭在南昌魯公祠在臨川陶官兩地皆勝槩也】
○寄謝干子
【 甲戍同赴禮闈例格先還合肥既而余亦西歸得書兼惠眼藥六安茶詩以報之云】
憶昨燕山別春寒花事遲蒙園忽秋盡肥署遣書知白日妨余視黃精有歲飢撥雲與烹月端合拜君私
○久雨共農人言有感
天漏渠能補淋漓日未休豆封泥不甲畦沒潦爭流爾病兼無食予耕尚乏牛為儒慚盛世徒抱老農憂
○山莊襍興
日長蘿徑悄樹密草堂深竹几翻書晒繩床抱膝吟呼兒荷鋤出露頂憩松陰欲共清風舉飄飄吹我衿
謾道吾廬好閑來有許忙雨移花易活晴斸藥偏良竇石通泉細隔林鳴籟長微吟緩歸屧松月滿山塘
○崇陽張二兄寄示汪主政（必東）見懷佳作奉酬一首
得雋張明府豪吟汪戶曹珠投章水媚雲臥楚峯高白日淹騏足青霄上羽毛不眠歌起舞纖月送林皋
○梦登鈐閣因懷嚴太史奉寄一律
何物為靈閣牽予入夢開瞬將千里目宛上九層臺鳥散青林下龍???蒼渰來夕陽疲思外天共倚徘徊
○山中舊有榴樹今春重移一株
為念仙姿獨頻移野伴來低昴各有態蕭散不堪裁狂對東風舞穠邀暖日開下方殊未猒何處憶蓬萊
○送奚貳守應朝
直北瞻　天近還知是故鄉獨非陳授職兼得慰高堂祖帳凌秋浦寒花搖拒霜梯枯如有待春色賴渠將
○輓張堯冕
【 治易家貧不易其操乃子利仁精醫】
回首筠山下持君是幾年清言猶在耳瘦骨巳重泉古行存流俗浮名問絕編寧知遺安澤岐術妙心傳
○彭澤歸來圖
笑問陶彭澤歸來五老峯柴門流水外菊徑白雲重尺澤無橫鯢深山有臥龍脩然千古意高柱過眉笻
○送王正提舉海北
雨夜紛羈思如君更遠遊方春別帝里畿日到廉州書問天南使尊開海北楼嶺梅信早慰我意曾留
○送謝明府泮之善化
自昔同門友未論箎與塤長沙君出宰岐路我何言闕曙流雲淡江春帶雨渾客帆行處遠郍復對清尊
謾似隨陽侶翩翩不憚煩憫時懷孔席殊技去齊門驥足誰能縶虬髯且自掀湖南春釀好耳?亞慰北堂萱
○送周良會掌教池口
一官嗟遠去何限愜情虛教尚江邊邑經橫浦口廬庭陰足桃李賓饌饒溪魚抱癖京塵者捫心媿卷舒
○病中遣懷奉呈嚴陸二大史
禁城吹角罷楚客憶鄉時病去裁書嬾愁來見月遲屈身貧可仕混俗志難移菽水清懽地凉溫秪自知
旅食春歸後愁軀病厭時天高玊繩迥家遠鴈書遲有効方難得無眠枕屡移平生心一寸曾許故人知
○飲高憲僉宅
【 本山東僉臬管京路子粒】
芳隣高使君世羙洽能聞御帶山東臬名???冀北群綺囟邀白日錦樹截紅雲漫泧慙知舊清尊禮遇勤
【 夏日榴花盛開】
○送周宣統省祭還鄉
帝里懷歸客寧辭溽暑行帆開燕颸滿潮落楚雲平遂有林園夢能忘霄漢情衣冠拜家慶庭樹月華明
○送遼東李斷事
【 京師人】
黑子關東地明庭重守疆典戎期士傑參幕選才良風物饒千里河山自一方并州翻樂土莫謾憶咸陽
○送漆醫官還新昌
何吏堪儒隱御恩且故鄉謾傳經世學還有惠民方江舸明秋月征袍想御香詩囊問題品空媿尔師行
○王氏園亭（有序）
山陽王翼之昆季遇余甚厚丁丑北還信宿館下喜其亭幛蔚然改觀臨別識此
淮南亭榭好覺此逾清芬謝樹齊森玊吳峰半出雲酧花淹日暮吟雨坐宵分明發湖西客尊前誰念群
○旅夜有懷兼呈淮南諸故舊時河?怱觧望藎臣行李不至
漂泊淮南客東歸日夜心湖風欺短褐沙月動長吟旅望天無際羈愁海並深相期故人在時復枉舟尋
寂寥緣抵事悵望復何之遠塞無書鴈寒江有釣絲酒醒餘拂劍愁在強拈詩行李誰相問歸艖倚斷澌
【 乘輿尚在陽和城消息杳然】
○待藎臣行李不至雪中酧友人
淮南裘馬客書劍誤歸舟酒處花連屋吟邊雪滿楼失群憐野鶴狎水媚群鷗郍問狂馳子東家眇聖丘
南山經歲別北渚底人留踏雪頻過友看雲獨上楼漁翻湘浦??篆客榜洞庭舟風物親吳楚何當散百憂
○贈崇一內弟
吾內有賢弟芝蘭氣誼并別離書滿紙相見淚盈纓舟楫空懷濟魚塩豈避名艱難遂生理莫忘故園情
○儀真逢盧彥四邀題龍江別卷
我望建康路君從幾日來曉風千嶂合寒練一帆開牛首山椒寺鳳凰江上臺舊游誰復在潮打石城回
○過真州感孫柱史思行不得吊唁寫此抒懷
騘馬何軒特年來遽病衰世途深有倚天道竟難知十載砂村語千秋泉路期何當下東郊抆淚奠新詩
○康慈壽園
睿孝褒崇久慈園　寵建新江山知有待草木自生春垣氣盤龍虎周家瑞趾麟屏翰千頼休澤荷儒紳
○輓詩
胡公今已矣檏德疇能名投老得人在終身報主情江風開素幕山雨闇佳城萬事忽春夢空聞猿夜聲
○謝遺筆琴界尺
琴尺何來此寒光近眼明導絲行禇直閣臂展書輕妙得行藏理頻臨几按清小童知愛惜無枉故人情
○已邜避地宿宜陽夢繡領二方謾云杜云采色三秋動而首尾俱忘醒念茲遊不及秋而黃鳥碧雲皆不曉所謂姑續成之以俟
渺渺沅湘路征人入夢初晴穿黃島嶺廟下碧雲梳采色三秋動雲程一鴞孤何時重沽酒風雨謝泥途
【 居辰久無家問及秋而還至武陵聞江省之變舟泊淥口神女廟儼如夢中所見九月底保瓦全】
○長沙有懷古迹五首
【 巳邜春赴辰州舟次長沙作】
身世一逆旅漫懷千載音羙人傷歲晚芳杜怨江深本意投魚腹猶將悟主心鳳麟空下世衰德涕霑衿
何處屈原宅汨羅來問津懷沙甘此水謀國竟何人漢主恩非薄賈生才絕倫亦知藩傅遠特遣吊孤臣
海徼皆吾土浮生任所之若為湘水夕不置逐臣思落落安劉策英英吊屈辭雄才掩千古慷慨有餘悲
杜子湖南日年衰世路迷鷗波怜泬寂漁艇漫依栖巴道仍妖梗秦天出漢低文章竟何用名字謫仙齊
湖南聞自昔風壤慨重過地阻銅標遠雲深草澤多朝廷憂赤子司牧慎催科疲民萬無賴往轍鑑如何
○再至辰陽假寓龍興寺喜諸友見過
他日趋庭客春鴻迹謾尋洞門過道侶虛室憩禪心山帶城隍老江分草樹深靜聞龍雨去還傍洗塵襟
○呈陶明府
【 四川合州人】
長官賢孰似平易近人人彭澤家風遠河陽惠政新邊隅花作縣幽洞鳥鳴春驥足時看展無誇漢吏循
豈謂諸侯客江湖一老生畏人常屏跡通籍竟虛名索莫登楼興留連傾盖情寵招時命騎山寺往來輕
○立夏
春光留不住属目又朱明雨長懸岩樹風喧接葉鶯市隣朝伐皷童釋夜吹笙轉覺鄉心碎歸帆幾日程
○朗都綱謝官居龍山絕頂結小菴予號曰鵲巢贈以詩
未出沙彌臼還來寄鵲巢安禪雲共被施食鳥分匏香篆空中滅經魚露下敲任他塵刼化勘破此山坳
○輓賓峯董副郎先生并序
予友道夫之尊甫賓峯先生曩予侍宦辰州辱加禮遇比茲登堂先生已謝世而道夫儼然在憂服中相別十餘載存沒之感能不攖懷敬吊以詩
賓峯薄車駕雲臥武陵川處世何如夢遊仙竟不還庭烏泣夜雨墓木拱寒煙懷舊登堂客能無倍惘然
○辰士趙伯行之母賢而早寡伯行於予有一日之雅因丐輓章義不得辭
龍山逢趙子恠問淚雙行御哀為慈母大節凜秋霜白日空山裡蒼松古道傍墓碑終不朽潛德永幽光
○賈文卿酌余龍興寺敘別
野客城西寺躋攀興不窮扶雲石蹬□泛月酒杯空勝景餘方外名山似剡中臨流話分手他夜幾人同
○僉憲賈公謝事西川怡神楚北錫忝通家敬呈鄙作公病初起適慰其懷云
釋憲還刀服陶然世慮空年年見菜子日日舞春風野水醅尊綠山花壓鬂紅不知全楚外斯樂幾人同
○上舍李民望厥考草窓晉叔王子志其墓仍祈余作
紀實王生在還因識草囟讀書名不涉曉法化能襄酉水遺波遠辰山宿草長傳家徵世澤起鳳表民望
○釣艇
【 七月東還途中作】
適興江艖老何妨并日飡綸???白日靜高蔭綠楊寬得酒妻同話弄雲兒共歡本無匡濟隱渭獵免相干
○龍池湖
湛湛龍池景輕航日晏尋錦鳬廻斷岸翠篠欝孤岑楫曉天平渡容秋鏡忽臨菱歌隔前浦饒得助清吟
○湘山寺
【 淥中市】
寺褁湘山僻林連淥水欹魚塩通小市鵞鴨滿前池荒殿遊人憩殘僧避客窺鄉園獨延佇龍戰羽書遲
○巳邜八月東還次萍鄉感激時事適少府李君見邀且諭以嘗獻策平冦移時江省報至不覺喜形於色相與散步正衙縱觀楚王臺古桂姿有凌雲之氣慨然賦此用寫一時欣戚之懷云
【 李名泮章州人】
少府高時論塵襟喜蹔開我無鄉井累渠有折衝才月露團秋桂天風落古臺閑尋五柳宅賸對菊花杯
○題木?母谷次太守韻
不見寒花破風傳何處邨寫真詩落眼牽梦客消魂谷口度春雪城頭掩竹門幽芳抱終日渠共尔忘言
○寄題水陽山二亭
水陽何處在亭子對山楓菓熟隣人摘垣周曲徑通步凉松灑雪舒嘯竹交風脫略休容易塵襟幾個同
靜愛山亭好青楓遠市居林秋萬籟□郊月四牎虛客訪彈琴譜兒讎種樹書傳聞建溪叟莫浪比經畬
○送念齋侍御赴闕
清江渺萬里天際指皇都繞闕雙龍迥橫秋一鴞孤白雲廻使節紅樹促征艫軺過霜威在巴人憶得無
○送一溪侍御按蜀
西川杳何在氷雪歲將闌天使馳騶去巴人按節看星廻閣道近春入豸袍寬曲士懷同調徒歌行路難
○族叔一中發跡思南出宰東安政緝民和寄贈二章
□作東安宰南薰想令聞清標八桂雪幽思九疑雲鸇擊材非偶鸞棲志不羣遙怜阮咸在放意徒云云
德人嘗覿面宗望不虛傳自少山陰興空懷葉令仙書當回鴈斷愁與嶽雲連試問零陵水何當滙海堧
○壽詩
坦齋廖翁行年六十吾友簡大坡祈余詩祝而寒泉□子童為致書應命率尔辭不盡意時正德辛巳十有二月嘉靖改元才十日也
江上坦齋老行藏何自由樂窩洲萬碩生計橘千頭耳順方年及天真與物遊况逢嘉靖日蓬海看添籌
○鄭太守乃翁七十壽卷
節使臨江郡瞻雲獨繫思屋添閩海筭椿老萬年枝耆會高賢滿豊庖厚祿移未緣朱紱繫覃澤柰明時
○木湖寺
山寺重臨日荒榛滿目前瓦燈秋照佛草榻夜安禪殿敞流雲氣林廻折澗泉買田吾欲老未必是塵緣
○舟次阿城次韻王推府見贈
朝宗羙江漢亦自抱微涓舟楫關河晚秋風鳥翼先貧非堅壯節老不恨流年對客仍寒夜高懷霽景兼
○沙湖為王良二
楊子清江客沙湖獨繫思儲經裕後日買犢課農時酒伴兩三輩鶯花四五枝謀生於此足騎鶴更何為
○戲柬賢十良二
邂逅沙湖子他鄉眼倍明金爐湖上意秋燕幕中情舊有東峯約重尋穎水盟燋桐應未拂卓氏不須驚
○南塘盧子十二
廣陵遇盧子深悉契家情昔別矜年少今知重老成觀濠魚得趣混跡鹺能輕宦拙兼遲暮無嗟難弟兄
○送楊子忠尹青田
【 五言二首俱次來韻有序】
子忠宰青田余酌之因誦守庵道長贈詩并夜歸馬上有作明日示余咲曰子忠非薄淮陽耶且惜余之不遇亦自見耳遂次韻贈云
郊行頻送遠連露撲花英折贈東歐使遲廻北斗城頌應歸政簡閒得以詩鳴往事何嗟及寒松晚更榮
四十年才過郎官領未遲虛堂聊啟餞明月恰圓時禮樂還渠講清貞實我師彙緣匪根蒂從咲廣軍奇
○送崔有儀還六安
信羙安豊使爭看報政歸濃花迎候館甘澍逐征騑脕穎思應銳朝宗願豈違摧頹如念我時有塞鴻飛
○桃花塢書屋
吳城十萬戶隙地可桃花接葉團清露疏窓影絳霞讀書忘歲月學圃是生涯錯認迷津處升堂小徑斜
○贈程明譽
冠帶榮鄉士氷霜集帝城羙才當見試詳法足???名眼角風雲壯毫端蘭竹清鴻臚期有贈戎幕倚參衡
○平湖（有序）
黃叟號平湖與余交數十年不覺為古人矣余居京邸乃子參軍惟化持守庵之作見示取次和之
不見平湖叟逍遙?步陽烟波迷舊釣鷗鷺起晨光矩櫂何年別孤吟此夜長春明重翹首才薄媿榆揚
○送黃彥七告假歸省
君方廣陵去即擬到辰陽遠徼追遊慣高楼逸興隆槎浮天漢出夢繞帝居長老覺還丹在林砂豈冀將
○送歐東井宰景陵
漢水龍飛日波澄七澤通景陵新属邑天府舊行宮絃奏薰風裏棠滋細雨中宰官前席召誰復首群公
○送符道州
政拙庸何病吾宗自得師雲山增舊槩風節照當時鴈過三湘遠音???五嶺遲春陵賢剌史繼此復書誰
○質庵
【 鴻臚官】
若個藏修地彌文盡返淳未妨違俗尚稍喜出風塵奉引瞻天仗班行肅縉紳衛賢如可起此道竟誰陳
○贈梅谷貢士卒業南都
合懽天上侶旋棹復何之愁遣羈人獨詩懷作者誰阜雲盤鳳闕岩桂引虬枝會想躋遊愜無忘此宿期
○送劉朝信之荊門
郡中潭德化賓幕最為親申土推恩舊荊人属望新雨消三伏著潦凈六街塵酌酒歡相別離歌且莫陳
○送江汝州全之
汴汝懸魚使氷霜別　鳳城英風開五馬甘澍逐雙旌郡僻逢迎蕳堂高訟牒清故人時問訊石帖尚分明
穎江澷稿卷四終

[book_title]●穎江澷稿卷之五
詩（五）
五言律詩（二）
五言排律
◆五言律詩（二）
觀蓮城西主人出酒皷琴偶用璧間韻奉呈同志一首
次日再疊前韻答李慱廳
送侯生
感雨漫興答李慱廳二首
喜晴次答李慱廳二首
清明供祀還感興二首
送汪本之達州別駕
贈李經衛邦立
紫荊關漫興
送陳上思思慎
送王方南守泉州
送丁朗山剌杭州
送鄭天挺別駕高州
送劉羙中別駕廣州
送潤州王貢士南還（名誠字信言太痴門生）
周都憲得假馳驛送母還崐山
大理鄭公壽乃兄止齋登七十
半舫齋
送陸九萬通判紹興
再送九萬
贈劉世臣出宰灨榆
代送世臣（意頗不樂故詩致慰勉之意）
輓永新賀司訓（子梧舉人疏公司教甚勤蒙化連科得人自公始又能振乏出金為兄上散官數事）
酬金近山夜坐懷穎江少谷二子
中秋望月
送鄒子常熟水利縣丞
送劉子廷信之信陽（令□麟嘗守紹興）
寄謝南安何太守雩峯（甲申春之官韶郡）
竹亭（在梧州盤廠作）
李夫人挽卷（大參李公易之尊堂也）
過工堯（以下俱從征田州軍中作）
田州
九日州扭壘中聞吳思恩駐南海堡不得相見奉柬一首
奉笞二首仍前韻
耽石院（翁源賊定後始得同講上舍一遊寺有余襄公摩崖碑好山頂有泉景極幽絕）
太平寺
與僧貞廣
假宿仙臺觀呂純陽真像
奉贈石??山大參之任雲南因示南津太參四詩用韻
錢子壽親詩
送鄒朝三少尹
送張石崖赴清苑
送劉君熙載尹臨武
送厚齋先生分教常州
代送一首
書歐平??山考?卷
送胡純四冠帶歸省
送劉石竹憲副
送郝侍御得請展視先塋
送袁二守之武??山
宿魝州次韻石沙侍御
與賈民部敘舊（時東方大歉死者相枕籍于途道長與民部同年登第僅十載故云）
經別山寺（在魝東三十里）
抵永平
金泉亭餞別王道長
雙栢蘓子同觀金泉瑞蓮之碑
贈毛地官（有序）
風雨觀橋于河西遂觀蓮于呂將軍園亭嘉賓勝會與是用乘奉次騮山道長原韻八首
再遊呂園奉次幘峯道長四首
重建拱極亭詩（并序）
○觀蓮城西主人出酒皷琴偶用璧間韻奉呈同志一首
盆蓮開雨後幽趣幾人知藕出華峯頂泉分太液池受風香迸吐傾日蓋頻移爛熳西堂會琴尊幸晚隨
○次日再疊前韻答李慱廳
漫愛芙渠好花開不自知流雲低彩檻宿雨漲盆池越歲容如故涵貞態豈移賞筵能賦者操翰願追隨
○送侯生
侯生將家子弱冠得腰金曉日辭楓陛雄姿映羽林冀城春色早漳海暮雲深濱別何堪贈邊隅主心
○感雨漫興答李慱廳二首
春郊向不雨夏夜苦無休雲帶嵩怕瞑衢通汴泗流衡門人跡少禁苑暮煙浮宴息木?奄齊閣鳴鳩厭底求
驅馬長安陌不為泥濘休山山雨未歇處處潦交流稍喜炎埃凈翻虞殄氣浮秋成民有賴賦入省誅求
○喜晴次答李慱廳二首
一雨三農望才看足便休亨嘉懷睈代調爕杖儒流院柳含風細池蓮盪日浮典祠真吏隱疏嬾更何求
雨餘觀物態吾意亦休休野鳥平軒過晴雲滿戶流卷舒聊自適名實任渠浮酤客床金盡鄰家尚可求
○清明供祀還感興二首
天造興王地長陵百世宗群龍翔日表萬馬下雲中肇祀春添土神謀早建宮樓碑光日月歲節走臣工
【 清明遣官負土三桃置陵上守陵內史繼之制也園寢寔由】
【 文皇預自興建】
曉日紅門啟元寮遣祀崇金傳三奏定殿獻七陵通御栢凝香霧仙橋隱駛潀熒星散籠燭歸騎萬山中
【 長陵擊鑼三通各陵同時舉祭亦舊制也】
祀喜親供暇春牽野興忙地窮鎚石口跡絕老君堂縱目隅東海重關限朔方茲遊誠不易虛約後屏嘗
【 鎚石口俗號閻王鼻出此即為野地西北二十里居庸関東四十里黃花口皆底邊墻要塞老君堂貼壁銀山寺皆山後人跡罕到后屏慱士盧君別號】
○送汪本之達州別駕
別駕通州去寧嗟蜀道難金華千古鎮巫峽百重關入饌江魚羙醺人麯米寬獨憐才力健雙鬂未曾班
○贈李經衛邦立
舊識李參軍多能眾所聞才猷攄幕府言?雪浪出塵氛神術緣誰受還丹許我刀何時訪蓬島揮袂共乘雲
○紫荊關漫興
紫塞三千里雄關百八盤漢營空絕漠周鼎定長安象逼中天近臺臨五夏寒胡兒莫窺伺飛羽度應難
○送陳上思思慎
思州新剌史為別意何長職貢通南海聲聞過越裳鑿蹄懷折坂刷羽憶朝陽麟鳳應希有將能滯一方
○送王方南守泉州
郡符岩芣重閩海足興思齋閣論心舊都亭載酒遲苑邊花蔟馬坐上雨催詩何物堪持贈遙傳紀政碑
○送丁朗山剌杭州
越都新郡守水部舊聲華風詠誰能似湖山此正嘉倒衣時見客抱牘吏催衙未减孤仙興梅殘幾樹花
○送鄭天挺別駕高州
倚伏不可道出處聖之徒我聞塩驥語君出嶺南途孺子書千卷高州飯一盂地偏官自好且莫問桑榆
○送劉羙中別駕廣州
故人羙利小壯志雄千夫嶺南忽獨往鷫鸘誰共酤寥廓監州遠騰驤瘴雨蘇官袍先錦里且足老親娛
○送潤州王貢士南還
【 名誠字信言太痴門生】
故人高弟子不問可知名學易編常絕論交盖始傾黃金古臺暮白髮異鄉情無計留君住相思共月明
○周都憲得假馳驛送母還崐山
執法何容遠還家　詔暫辭聖情隆孝理賢母被恩私饌憶江魚羙春生晝綉宜周爰應不憚　衮職慰來思
○大理鄭公壽乃兄止齋登七十
南極騰輝遠平臺注目勞裕家勤伯氏徵壽藐蟠桃山水幽居適風雲宦業高聖明多樂事去住任霜毛
○半舫齋
半舫曹郎地虛疑泛遠天永懷津濟濶推郤簿書眠雲樹浮空出春禽傍榻前何如在綸閣紗帽醉吟偏
画省非無署幽齋別數椽暫宜消俗慮終豈恣高眠魁碩門風在清貞世澤傳居然對虛舫不假渡平川
○送陸九萬通判紹興
山水有勝槩會稽自古名獨欣監郡往不盡子長情鑑影星河近潮聲皷角平自公多逸興吟睡句還成
○再送九萬
仙舟去日下早晚達山陰風雨秦碑在蛇龍禹穴深俗疲勞軫問理裕愜幽尋亦有臨岐贍無忘夙昔心
○贈劉世臣出宰灨榆
淮海東邊邑高人秉令初激昂風夙遠清凈理應餘春雨農歸業秋燈戶有書煩君且安適不遠見徵車
○代送世臣
【 意頗不樂故詩致慰勉之意】
灨榆何僻遠縱目海濤寬失得虛能置疲癃簡自安鶴鳴詩思逸星彩劍光寒風雲眼前事未足擬彈冠
○輓永新賀司訓
【 子梧舉人疏公司教甚勤蒙化連科得人自公始又能振乏出金為兄上散官數事】
未論多賢地如公道不貧聖庭分鐸遠蠻府作人新種德非干譽揮金樂為親九原高誼在頹俗可還醇
○酬金近山夜坐懷穎江少谷二子
老卻狂生在叨陪聖化多時名推李郭詞藻避陰何古木延陵劍西風易水歌憑誰話凉夜騎馬月中過秋思何關客忉忉逆旅邊
鳳城高士遠鯨海一旌懸勳業非吾事文章豈世傳終當謝明主相就白雲眠
【 少谷鄭正郎時養病歸閩中】
○中秋望月
望望青霄月輕雲不肯開嫦娥亦羞澁客子故徘徊露下苔階凈風傳歌筦來帝城億萬戶稱處幾人懷
○送鄒子常熟水利縣丞
白茅初底績贊府勝才優疏鑿無容議儲防合細求吳儂歌穰歲使者薦賢侯行當見甄拔鱸好莫淹留
【 東南也埶吳趨?下故多水而鮮早說者謂白茅既鑿則潴畜亦當為之備矣行以鄒君之行占之】
○送劉子廷信之信陽
【 令□麟嘗守紹興】
太守知名舊承恩姪子新雲林廻白首天路照青春自昔神明地還遺揉順民君應為珍重無忝幕中賓
○寄謝南安何太守雩峯
【 甲申春之官韶郡】
邂逅文章伯論交靡舊新春苌廻錦席山月霽風神誤倒皇門履空慚孺榻塵何當附鴻翮雲漢倍情親
○竹亭
【 在梧州盤廠作】
江亭何草草結搆亦良艱竹瓦寧殊俗蓆門聊閉關月臨三角水雲近六爻山仗庇應如此軍　靖百蠻
【 三角水六爻山皆梧景】
○李夫人挽卷
【 大參李公易之尊堂也】
生年終有盡恨恨苦無端楚畹蘭芳盛秋堂月易殘慈甘負重鼎掩涕謝廻鸞閨範惟應紀南山石未刓
○過工堯
【 以下俱從征田州軍中作】
漫說工堯險溪山見虜情一軍才接戰千騎盡空營授首緣親戚論辜孰重輕覆車曾不戒十萬詫雄兵
【 廣西諸土官開口說田州有雄兵十萬未易可破】
○田州
創見文身地田州富土疆魚塩啇舶遠刀箭騎兵長滅族渠容巳生心自速亡愚民你何事投甲好耕?
○九日州扭壘中聞吳思恩駐南海堡不得相見奉柬一首
方帽依戎壘高人憶道流可憐南海月不共菊花秋猾虜情終見微勳晚許???何當對尊酒重與使君籌
○奉笞二首仍前韻
方城臨粵徼剌史重儒流書蓄千箱富丹餘九轉秋遠夷恩自洽循吏傳應???他日當前席威來願借籌
戎馬非吾事風雲媿散流短懷徒爾切華鬂獨勝秋木落山容瘦霜清瘴厲???么磨會應殄龜策不須籌
○耽石院
【 翁源賊定後始得同講上舍一遊寺有余襄公摩崖碑好山頂有泉景極幽絕】
出郭尋幽寺苔碑讀更摩大書雙羙並陳迹幾人過泉落空中石猿窺澗底柯為憐衣未拂來往意如何
○太平寺
太平一片石拔地拄煙霞芳樹春含雨晴空鳥散花麓盤經閣迥瀧悍石梁斜幾日乘幽暇重來問法華
【 寺有法華經板刻貞廣自都下載回亦頗知釋典】
○與僧貞廣
象教彌將墜何僧禮獨虔法輪無住腳因果再生緣萬刼身非有千燈佛自傳慚予素飡客負尔太平年
○假宿仙臺觀呂純陽真像
城下南康路肩輿去復來黃雲遮庾嶺白雨洒仙臺山帶芝房老川依玊殿廻金錢何孟浪堪笑道人回
○奉贈石??山大參之任雲南因示南津太參四詩用韻
道喪日巳久俗漓郍復敦小人利口實太上貴忘言鳳竹苞維固髯松寒更繁莫辭遺愛遠剪伐未應諼
遠別容何意臨流各盡觴碩人懷鳳舉吾道與川長莫謂旬宣地應閑獻納章風雲胥有慶萬里會能將
攀梅望鄉邑畫舸及春行親識歡相迓旌旄慣不驚懷哉廟堂具介尔丘園情大業期終集千秋垂令名
忠誠不結主誰復事擎拳用舍非關我行藏豈問天抗顏麟閣画矯翮燕然鐫骯髒自春夢何為到別筵
○錢子壽親詩
節使方之楚鄉書巳達吳軺還及來夏椿壽正懸弧綠酒香浮蟻華筵饌入鱸懸知稱慶處海上見蓬壺
○送鄒朝三少尹
浙西鄒少尹別我在長安細酌花前酒高扳柳外鞍江湖行自適棠棣遠應難何知鴈行斷呌呌五雲端
○送張石崖赴清苑
海邑何須遠儒官亦勝遊萬山趨峽口三水繫城頭教鐸漸濡久賢科次第???鄉書乘便達錦里隔黃牛
【 石崖與吾家只隔一嶺名黃牛】
○送劉君熙載尹臨武
旅寓逢明府相過不厭頻貴游終愛慱鄉里任情真騎發燕臺暮律回湘水春衡陽有書札屈指鴈歸晨
○送厚齋先生分教常州
日下多名士春宵得共論起家緣少府傳業有諸昆道豈延陵媿教由安定尊泰山遺響在還擬振橋門
○代送一首
控帶荊襄地還居楚上遊郡寮宜鎮凈參佐得風流自是才難遇何須職易修明廷如簡擢不假更搜求
○書歐平??山考?卷
霍令知誰氏賢聲載跋岐極窮真有待臥治本無為名附循良傳功高獻納辭同升應不忝推轂定何時
○送胡純四冠帶歸省
長安為客久鄉里倍情親况復憐臺掾曾知重撫臣咏松時有待移祿願方伸莫喻歸寧喜烏紗沐寵新
○送劉石竹憲副
廟功方論定朱紫半朝堂獨踐監司要還餘漢署香客程山雪霽鄉夢浦雲長盤結殷憂在江湖詎尔忘
【 江曺營建同事者列擢京堂四品君獨請補外】
水部詩名舊論交復此筵清才真不易佳句盡堪傳石竹含烟細江花泥露駢必逢知巳問得俊與忘筌
○送郝侍御得請展視先塋
祥啟覃恩普鸞回寵命新丹楓催短日寸草戀長春至孝通泉壤餘波被里隣乞歸優詔許騘駟莫逡廵
○送袁二守之武??山
為惜天涯別河橋載酒頻綠楊隨處合白鳥去邊明側聽循良譽能忘故舊情發科君有祖應不墜家聲
○宿魝州次韻石沙侍御
一宿漁陽舘新詩取次留奚囊應漸滿民瘼荷兼???日晏村烟薄春深鳥韻柔若為憂國慮時共野人籌
○與賈民部敘舊
【 時東方大歉死者相枕籍于途道長與民部同年登第僅十載故云】
蹔駐烏臺節適來民部尋論交當日事報主十年心剝復天難定創夷歲再陰躩然懷拯溺攘臂起長吟
○經別山寺
【 在魝東三十里】
野寺殘僧在何名是別山山花當戶發海鶴載雲還澷想長休粒無能此閉關歇鞍顏有恧塵集士袍殷
【 士包指迎候兵馬】
○抵永平
節使臨邊郡曾因問俗來波頹何底極風動有根荄念舊頻虛榻攄懷欲上臺劇談殊未巳騎從且遲廻
【 巳上四詩皆次道長之作以後或呈道長或酬友人】
○金泉亭餞別王道長
未爽金泉酌還同柱史來春陪供悵遠尊傍野亭開穉柳搖晴浦纖鱗戲淺苔塵襟藉疏豁委瑣不煩裁
【 甲午孟夏同倪侍御印烙注灤約遊金泉未果戊戍復同石沙踐之】
○雙栢蘓子同觀金泉瑞蓮之碑
井廢泉囙塞池通藕並花相民流帝澤潤物到桑麻地僻經行鮮亭孤野望賖惻然何所慕對客與長嗟
【 蘓由御史坐言事左遷灤州判官感而賦此贈之】
○贈毛地官（有序）
正德八載秋毛使君
【 騤】 奉　勑督儲江右飲豊城熊太守愛其盆石而未言也明日駐臨聞熊宅弗戒又明日熊以石來歸君異焉遂指石銘心而徵諸作者用彭憲副韻
民力今如此軍儲昔未然象占天庾遠憂切地曹賢凋瘵猶堪理侵漁孰可憐君心石不燬拭目中興年
○風雨觀橋于河西遂觀蓮于呂將軍園亭嘉賓勝會與是用乘奉次騮山道長原韻八首
問道西園路平沙□徑廻合歡堪躍馬取醉莫停杯嶺樹雲初瞑池蓮風半摧因君動幽興臨眺獨徘徊
老樹團高蔭群峯矗四圍海榴窺戶發沙鳥近人飛隔座鳴笳筦凌風透葛衣莫驚梁燕語誰是并誰非
茲晨苦風雨屬意在西河勝事無人會幽亭載酒過朋簪清賞愜地主故情多凌波藐姑射不醉欲如何
質撲始興郡尚遺文獻風版圖秦塞閣韶奏舜臺空二水城中啟千峯劍外雄壯觀聊紀實得句不求工
【 湞武二水匯于城南】
豸史愛登覽習池初過從驚風翻錦樹密雨亂芙蓉筆嶺摶孤鳳皇潭隱臥龍炎荒多勝槩衰拙荷包容
【 府後一峯尖聳可愛舊名筆峯俗呼帽子峯皇潭即西園下武水】
池荒蓮自發客至景頻添吏愛耽詩隱夫宜著論潛成梁川濟急撼樹杞憂兼衰薄將何補飛騰尚汝占
野竹干雲上短墻那更遮幾年霜折荔一日雨催花井脉通瀛海溪光映若邪乘閒聊復爾肅肅免投置
【 園舊有荔樹近為霜雪摧壓巳死騮山因及之】
郡迎新別駕臺憶舊青驄海國鍾靈異韶山謫降同壯心星拱北遠道日方東若在蓬萊頂還容扣下風
【 此首專為秦道長時同左遷韶佐因併及之】
○再遊呂園奉次幘峯道長四首
西園負宿約再此奉君行雲破江天色風含水樹聲竹亭烹露茗舜寺汲深清日暮酣歌舞相看別有情
【 西園對江舜寺泉極清洌取而烹茗】
未得酒中趣難言我獨醒小儒初問道達士豈狥名南郭晝多雨西郊陰復晴行廚頻供客何處異鄉情
舊識將軍面曾同八座來末寮今白首陳迹半蒼苔舞榭風生幔蓮池錦作堆容知北臺使重接此時杯
【 余判韶時厚山尚書嘗挾遊呂園去今十有七載能無慨然】
避暑出城慣喬林芳意多種瓜人已遠擁蓋客重過風土安殊俗乾坤合太和清朝啟良宴不樂復如何
【 種瓜指老呂千兵當年謝事今作古人】
○重建拱極亭詩（并序）
芙蓉山古有石室玊井泉相傳為漢道土康容煉丹之所泉出山頂石罅極清冽予判郡時嘗遊茲山竊恠韶山皆趨南獨此山北向戲謂前守唐公曰何不作拱極亭以寓魏闕之思公笑曰屬之子矣未幾公以他事觧官去余攝篆数月遂於舊菴之左搆小亭題曰拱極引泉水環亭下漉漉有聲景頗佳絕巳而有太常之命又十二載為嘉靖戊戍乃由太僕復領茲郡尋訪前亭巳為風雨所塌耆民龔德成數輩累請脩復且曰匪公之遺愛抑亦韶民之具瞻也不日告成北舊加壯麗焉至是偕幘峯騮山二道長象簹二守同往觀之諦視泉脉不似曩昔守者曰是泉堙塞數載故歲始復因與諸公笑曰拱極亭之重建與吾黨今日之觀良亦不偶然哉騮山道長遂貽隹什謹步原押共得四首聊紀歲月云耳
反涸欣重沸亭隳乃荐開四隅烟靄凈雙照法星來攬轡威存豸匡時渴望梅南遊倚隹觀目極紫霄回
石室僊人舘彤帷首夏開玄蟬不住響舞鶴自何來秋晚便觀稼寒深擬訪梅山靈知未猒泉我隔年回
稍喜瀛仙集真疑洞府開斷雲將雨過群島亞青來異產多瑤草靈標錯野梅睠言恣幽討遮莫醉忘回
西峯河山?藏嵲掩映畫圖開城郭纖無隱江山盡欲來平田下高鳥細雨濕青梅日暮村烟碧鳴笳促騎回
【 嘉靖十八載夏】
◆五言排律
春日遊西山呈諸友三十韻（正德戊辰寓京邸）
代送大司成東湖周先生致仕還天台
送陳通府（東廣人名昊賢）
代送僧官還金山
送道七表叔宰英德二十韻
觀瑞蘭應教之作
大司空西峯趙先生七十壽詩
送蘇惟和宰貴溪
送王武選子中奉使南還
送游靜之二尹無
輓鵞湖閣老
送諫議后屏盧子奉仗楚粵便道歸覲三十韻
○春日遊西山呈諸友三十韻
【 正德戊辰寓京邸】
嶄巖柱西極迢遰薄青旻景仰傾素懷躋遊及芳春微雨忽沾潤輕風不揚塵腳跟恣窮搜眉睫托遠伸桃李蔭阡陌松楸達城闉蒙童二三卷墟落百千窀疊嶺繡朱戶倚空撐石麟直參五百眾遙禮雙青神逶遲永壽晚容接覺義親煮茗歠澗流掃榻藉雲茵老樹廻銀漢虛簷桂北辰夕嵐千嶂暝曉磬萬山晨交相策欵?轉復攀嶙峋危樓跨飛虹絕嶠度翔翷古雪積不掃幽泉噴還湮援滑步欹□捫柔憩逡廵兩僧雲半立一犬花間狺巖扉敞蘭若仙樂鳴韶鈞圓光豁萬象塔影標雙輪蠢動欣有托荒陬浩無垠倉忙盻塵境咫尺迷通津披襟俯空鑑潄齒同玊人凡尔委蛇蛻頹然見天真返景西湖上放歌南澗濱白雲廻望合紫氣聳瞻新王道平如底人煙輳若鱗隔花鶯未老近水柳初勻時當且行樂身在寧憂貧邂逅信非偶疏狂莫見嗔還應有高興來共結芳鄰
○代送大司成東湖周先生致仕還天台
明時公輔望觧組意合堅僚属吁垂首門徒泣擁韉柴舟遵海泊卉服趁鷗眠景色饒詩趣苔紋剩酒錢從知東海上不數二疏賢
○送陳通府
【 東廣人名昊賢】
南土朝監郡郎官逼上台劍留章水別雲遶帝城隈玊輦中天降金門午夜開班聯瞻奉引敷奏肅喧豗周室初霑燕虞庭本愛才唯應念枯稿春色促帆回
○代送僧官還金山
慣到江心寺三山想不逾隔波諸佛近瀕海一峯孤潮落鍾聲杳龍歸雨氣甦汲泉通水府乘月倒?壺遠樹浮空出危檣駭浪俱衲迎新首座人憶舊臞儒載酒時能否談詩麈在無遙憐漢楂在此約未應渝
○送道七表叔宰英德二十韻
伏雨燕山北炎風庾嶺南雙鳬仙令遠十室聖恩覃
【 英德止十里公讀詩至此浩然一笑】 俗問車初下情通理漸諳奸愚胥櫛媷枯槁待濡涵異石清如岱寒泉釀勝柑移來妨損執飲去少驅嵐飽見韋編絕空傳水歃貪文章初發譽風節雅何慙疏論留銓注臺評恥諫參
【 公上疏言選法時諫院不以為然而銓曺是之】 老成終自別公道竟誰談逾覺丹心壯應憐雪鬂鬖忠貞賢母願祿養大儒甘回首春經別觀光志夙耽暑驚秋潦凈蟬聽夕陽酣客子情何極尊公意可探鵬翔同未得匏繫獨仍堪雲搆需梁棟???盤自梗楠飄零千古思得失寸衷惔把袂還依　闕過門想駐驂前程父老問揮手看雲覃
○觀瑞蘭應教之作
蘭出內家叢瞻依　禮殿東紫包凝瑞靄翠盖倚帡幪露綴中霄近盆聯九畹空並花分采日異蒂合香風造化恩私渥華清雨氣通炎氛亭午凈葱蒨逼春融共說休祥夥由知本實豊鳳髦占玊樹龍種恊斯螽岐麥歌寧羡連槐頌可同謬期神理察益筭等華嵩
○大司空西峯趙先生七十壽詩
國柱維天錫由看福履并明良期不偶台斗任非輕出入三朝舊彌綸百度貞休休歸雅量籍籍仰鴻名拒擬投閒疏能忘眷注情麟袍昭寵渥泉石被光榮結社時分韻尋山或出
【 城堂】 因開綠野會想肅耆英弧矢呈遐筭瀛仙降紫清觥籌供里宿鶯燕雜歌聲厚德冥應報多賢宦夙成晚生慚世講謠祝倚鄉評?草還溫相心香表道卿　聖明需至理顒望答昇平
○送蘇惟和宰貴溪
百里基元化孰惟師帥賢故人豫章宰兩見動星躔農雨三春足弦歌四邑傳為民甘政拙許國自心堅戎馬方憂杞仙鳬適去燕五雲何渤欎快覩孝廉船
○送王武選子中奉使南還
流颷擊芳樹郊氣爽然新立馬緣廻久驅車悵望頻素襟還昨日文采見茲晨錦悵爰分席星槎豈問津故園便使節歸鴈數秋旻未必能留戀丹心切　紫宸
○送游靜之二尹無
鄉邑知名士寒松操愈堅晉陵看發軔贊府試烹鮮柳色沿溪漲椐陰夾道平典刑遺老在文物故家傳
【 遺老指二泉予靜之同出門下故云】 化及爭先賦
【 靜之專理賦稅】 庭餘示辱鞭何當對披豁重軟惠山泉
○輓鵞湖閣老
輔德人惟舊　徵書帝自裁紫霄終日待黃閣應時開詎擬中台折俄驚國柱摧大川方據楫啇鼎適調梅長逝民安仰重光業未恢位隆兼卹典名重盖倫魁聖眷應無替仙遊竟不回典刑斯巳矣芳譽實悠哉旌望家乘遠皇猷國史該三朝遺澤在穹碣賁泉臺
○送諫議后屏盧子奉仗楚粵便道歸覲三十韻
國家承平久邊庾不復實　九重甫垂念詔使七道出故人后屏子喜氣動行色所適問刖期南楚與百粵君始發危科懷憂在衮職茲行雅所如弭節照鄉邑鷺袍拜家慶世德光奕奕白髮籠烏紗　鸞封侈先入携盒廑父老舉杯多親戚高堂屇眉壽歡宴難具述秋風吹征袍王事不遑息曉發湓江浦夕望夏口驛翱翔岡高樓徘徊呂仙奕西登祝融峯俯瞰洞庭碧九疑雲正深二妃安所適夷俗襍夏殊吏治究文一周爰宜有獻再當言路闢往事多激成聖情每念及昌運際實難中興待良弼豫養本靜深才華更荒蔚天驥就康莊誰能顧儔匹嗟我朽鈍資嘗從禮官役情好如弟兄論事埘促膝贈言非所長况乃厭陳跡蒭蕘倘見錄庶以輸寸赤銀河泛本使懸象動宸極近侍難久違還當顓諫席功名盡麒麟富貴焉所逼偉哉廉藺交千載不可易
穎江澷稿卷之五

[book_title]●穎江澷稿卷之六
詩（六）
七言絕句
◆七言絕句
扇面
曉發石橋問程當宿麗陽偶值故人論詩馬上不覺越關從者為之絕倒
戲柬劉梅國
與秦節之題扇
竹（宿孫宜齋沙村別業）
曉發錢塘
姑蘇留別子公（因嘗與余爭為懶仙故有是謔）
宿楊村訪平泉大史先書一絕（辛未春）
與費亨父遊山因出婦翁介庵閣老扇面求和（亨父尊翁嘗為禮部侍郎）
扇面為謝都轉賦
梅坡卷
雙襯南歸
與李景詠夜話
柬南厓（時內子問醫數日不接）
訪雙溪友人（乙亥春）
暮春宿金城蘭若（乙亥）
晏生人勝人操春日從予南岡及夏而還寄此作
飲鈕司訓初冬雪霽芭蕉亭然可掬主人因請在席各賦一絕
便面送舍弟蜀遊
櫻桃（丙子春日讀書南崗精舍後同）
芍藥（丙子）
問萱花
代萱花畣
靜觀徐先生輓卷（藩府教授乃郎因尚郡君改荊藩）
送陳通府元憲擢白鹽井提舉
杜
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 10:30:27-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>