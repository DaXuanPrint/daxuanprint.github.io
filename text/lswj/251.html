<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="提要,目录,原序,卷一,卷二,卷三,卷四,卷五,卷六,卷七,卷八,卷九,卷十,卷十一,卷十二,卷十三,卷十四,卷十五,卷十六,卷十七,卷十八,卷十九,卷二十,卷二十一,卷二十二,卷二十三,卷二十四,卷二十五,卷二十六,卷二十七,卷二十八,卷二十九,卷三十,卷三十一,卷三十二,卷三十三,卷三十四,卷三十五,卷三十六,卷三十七,卷三十八,卷三十九,卷四十,卷四十一,卷四十二,卷四十三,卷四十四,南轩集全文在线阅读,南轩集全文在线下载,大玄古籍书库">
<meta name="description" content="诗文别集。四十四卷,其中诗七卷。宋张栻撰。《直斋书录解题》著录作三十卷、《宋史·艺文志》作四十八卷,恐皆非朱熹论定之本。《四库全书总目提要》叙及此集编纂过程言:“栻没之后,其弟枸裒其故稿四巨编,属朱子论定。朱子又访得四方学者所传数十篇,益以平日往还书疏,编次缮写,未及蒇事,而已有刻其别本流传者。朱子以所刻之本,多早年未定之论,而未年谈经论事、发明道要之语,反多佚遗,乃取前所蒐辑,参互相校,断以栻晚岁之学,定为四十四卷,并详述所以改编之故,弁于书首,即今所传淳熙甲辰本也。”据此可知宋代著录张集卷数不同之故。">
<title>南轩集_张栻_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">南轩集</span> <br/>
          作者： <span class="inputVal" id="bkauthor">张栻</span> <br/>
          朝代： <span class="inputVal" id="bkdate">宋代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">类书文集,诗文集,完结</span> <br/>
          字数： <span class="inputVal" id="bknum">[book_length]206403</span> <br/>
          说明： <span class="inputVal" id="bkdec">诗文别集。四十四卷,其中诗七卷。宋张栻撰。《直斋书录解题》著录作三十卷、《宋史·艺文志》作四十八卷,恐皆非朱熹论定之本。《四库全书总目提要》叙及此集编纂过程言:“栻没之后,其弟枸裒其故稿四巨编,属朱子论定。朱子又访得四方学者所传数十篇,益以平日往还书疏,编次缮写,未及蒇事,而已有刻其别本流传者。朱子以所刻之本,多早年未定之论,而未年谈经论事、发明道要之语,反多佚遗,乃取前所蒐辑,参互相校,断以栻晚岁之学,定为四十四卷,并详述所以改编之故,弁于书首,即今所传淳熙甲辰本也。”据此可知宋代著录张集卷数不同之故。朱熹编定本注重中晚年论定之作,早年作品多有删削、遗佚。张栻早年写于永州之诗,如《题城南》、《马上口占》、《方广寺睡觉》等,诗皆佳而集中未收。此集南宋孝宗淳熙十一年甲辰(1184年)原刊本尚存于世,另有宋度宗时所刻残本、元刊本、明孝宗弘治(1488—1505)年间刻本、明世宗嘉靖(1522—1566)年间谬辅之刻本以及清圣祖康熙(1662—1722)年间剑光阁刊本、清宣宗道光(1821—1850)年间陈锺祥刻本、道光二十九年(1849)緜邑洗墨池本与清文宗咸丰四年甲寅(1854年)緜邑邑人重校本。</span> <br/>
          封面： <span class="inputVal" id="bkimg">Z_18440.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]南轩集
[book_author]张栻
[book_date]宋代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]类书文集,诗文集,完结
[book_length]206403
[book_dec]诗文别集。四十四卷,其中诗七卷。宋张栻撰。《直斋书录解题》著录作三十卷、《宋史·艺文志》作四十八卷,恐皆非朱熹论定之本。《四库全书总目提要》叙及此集编纂过程言:“栻没之后,其弟枸裒其故稿四巨编,属朱子论定。朱子又访得四方学者所传数十篇,益以平日往还书疏,编次缮写,未及蒇事,而已有刻其别本流传者。朱子以所刻之本,多早年未定之论,而未年谈经论事、发明道要之语,反多佚遗,乃取前所蒐辑,参互相校,断以栻晚岁之学,定为四十四卷,并详述所以改编之故,弁于书首,即今所传淳熙甲辰本也。”据此可知宋代著录张集卷数不同之故。朱熹编定本注重中晚年论定之作,早年作品多有删削、遗佚。张栻早年写于永州之诗,如《题城南》、《马上口占》、《方广寺睡觉》等,诗皆佳而集中未收。此集南宋孝宗淳熙十一年甲辰(1184年)原刊本尚存于世,另有宋度宗时所刻残本、元刊本、明孝宗弘治(1488—1505)年间刻本、明世宗嘉靖(1522—1566)年间谬辅之刻本以及清圣祖康熙(1662—1722)年间剑光阁刊本、清宣宗道光(1821—1850)年间陈锺祥刻本、道光二十九年(1849)緜邑洗墨池本与清文宗咸丰四年甲寅(1854年)緜邑邑人重校本。
[book_img]Z_18440.jpg


[book_title]提要
钦定四库全书　　　　　　集部四
南轩集　　　　　　　　　别集类三【宋】
提要
【臣】等谨案南轩集四十四卷宋张栻撰栻字敬夫广汉人丞相浚之子以?补官孝宗时历左司员外郎除秘阁修撰终於荆湖北路安抚使事蹟具宋史道学传栻殁之後其弟杓裒其故稿四巨编属朱子论定朱子又访得四方学者所传数十篇益以平日往还书疏编次缮写未及蒇事而已有刻其别本流传者朱子以所刻之本多早年未定之论而末年谈经论事发明道要之语反多所佚遗乃取前所蒐辑参互相校断以栻晩岁之意定为四十四卷并详述所以改编之故弁於书首即今所传淳熙甲辰本也栻与朱子交最善集中与朱子书凡七十有三首又有答问四篇其间论辨齗齗不少假借如第二扎则致疑於辞受之间第三扎辨墓祭中元祭第四札辨太极图说注第五六七札辨中庸注第八札辨游酢祠记第十札规朱子言语少和平第十一札论社仓之弊责以偏袒王安石第十五札辨胡氏所传二程集不必追改戒以平心易气第二十一札详论仁之说有流弊第四十四札论山中诸诗语未和平第四十九札论易说未安是从来许多意思未能放下第五十四札规以信隂阳家言择葬地与胡季随第五札又论朱子所编名臣言行录未精细朱子并录之集中不以为忤又栻学问渊源本出胡宏而与朱子第二十八札谓胡寅读史管见病败不可言其中有好处亦无完篇又第五十三札谓胡安国春秋传其间多有合商量处朱子亦并录之集中不以为嫌足以见醇儒心术光明洞达无一毫党同伐异之私後人执门户之见一字一句无不回护殊失朱子之本意至朱子作张浚墓志本据栻所作行状故多溢美语录载之甚明而编定是集乃削去浚行状不载亦足见不以朋友之私害是非之公矣论张浚者往往遗议於朱子盖未核是集也刘昌诗芦浦笔记驳栻尧庙歌指尧庙在桂林失於附会其歌今在集中盖取其尊崇帝德而略其事实昌诗又录栻慤斋铭称栻奉其父命为其弟杓作本集不载检之良然然栻集即杓所辑不应反漏考高斯得耻堂存稿有南轩永州诸诗跋曰刘禹锡编柳子厚集断至永州以後少作不录一篇南轩先生永州所题三亭陆山诸诗时方二十余岁兴寄已落落穆穆如此然求之集中则咸无焉岂编次者以柳集之法裁之乎然则栻集外诗文皆朱子删其少作非偶佚矣乾隆四十三年恭校上
总纂官【臣】纪昀【臣】陆锡熊【臣】孙士毅
总　　校　　官【臣】陆费墀

[book_title]目录
钦定四库全书　　　　　集部四
南轩集目录　　　　　　别集类三【宋】
卷一
词
赋
古诗上
卷二
古诗中
卷三
古诗下
卷四
律诗一
卷五
律诗二
卷六
律诗三
卷七
律诗四
卷八
表
启
卷九
记一
卷十
记二
卷十一
记三
卷十二
记四
卷十三
记五
卷十四
序上
卷十五
序下
卷十六
史论上
卷十七
史论下
卷十八
说
卷十九
书一
卷二十
书二
卷二十一
书三
卷二十二
书四
卷二十三
书五
卷二十四
书六
卷二十五
书七
卷二十六
书八
卷二十七
书九
卷二十八
书十
卷二十九
荅问一
卷三十
荅问二
卷三十一
荅问三
卷三十二
荅问四
卷三十三
题跋上
卷三十四
题跋中
卷三十五
题跋下
卷三十六
铭
箴
赞
卷三十七
墓志铭一
卷三十八
墓志铭二
卷三十九
墓志铭三
卷四十
墓志铭四
卷四十一
墓志铭五
卷四十二
祝文
卷四十三
祭文上
卷四十四
祭文下

[book_title]原序
南轩集原序
孟子没而义利之说不明於天下中间董相仲舒诸葛武侯两程先生屡发明之而世之学者莫之能信是以其所以自为者鲜不溺於人欲之私而其所以谋人之国家则亦曰功利焉而已尔爰自国家南渡以来乃有丞相魏国张忠献公倡明大义以断国论侍读南阳胡文定公诵说遗经以开圣学其托於空言见於行事虽若不同而於孟子之言董葛程氏之意则皆有所谓千载而一辙者若近故荆州牧张侯敬夫者则又忠献公之嗣子而胡公季子五峯先生之门人也自其幼壮不出家庭而固巳得夫忠孝之传既又讲於五峯之门以会其归则其所以默契於心者人有所不得而知也独其见於论说则义利之间毫厘之辨盖有出於前哲之所欲言而未及究者措诸事业则凡宏纲大用钜细显微莫不洞然於胸次而无一毫功利之杂是以论道於家而四方学者争乡往之入侍经帷出临藩屏则天子亦味其言嘉其绩且将倚以大用而敬夫不幸死矣敬夫既没其弟定叟裒其故藁得四巨编以授予曰先兄不幸蚤世而其同志之友亦少存者今欲次其文以行於世非子之属而谁可予受书愀然开卷亟读不能尽数篇为之废书太息流涕而言曰世复有斯人也耶无是人而有是书犹或可以少见其志然吾友平生之言盖不止此也因复益为求访得诸四方学者所传凡数十篇又发吾箧出其往还书疏读之亦多有可传者方将为之定着缮写归之张氏则或者巳用别本摹印而流传广矣遽取观之盖多曏所讲焉而未定之论而凡近岁以来谈经论事发明道要之精语反不与焉予因慨念敬夫天资甚高闻道甚蚤其学之所就既足以名於一世然察其心盖未尝一日以是而自足也比年以来方且穷经会友日反诸心而验诸行事之实盖有所谓不知年数之不足者是以其学日新而无穷其见於言语文字之间始皆极於高远而卒反就於平实此其浅深疎密之际後之君子其必有以处之矣顾以序次之不时使其说之出於前而弃於後者犹得以杂乎篇帙之间而读者或不能无疑信异同之惑是则予之罪也巳夫於是乃复亟取前所蒐辑参互相校断其敬夫晩岁之意定其书为四十四卷呜呼使敬夫而不死则其学之所至言之所及又岂予之所得而知哉敬夫所为诸经训义唯论语说晩尝更定今巳别行其他往往未脱藁时学者私所传录敬夫盖不善也以故皆不着其立朝论事及在州郡条奏民间利病则上意多乡纳之亦有颇施行者以故亦不着独取其经筵口义一章附于表奏之後使敬夫所以尧舜吾君而不愧其父师之传者读者有以识其端云淳熙甲辰十有二月新安朱熹序

[book_title]卷一
钦定四库全书
南轩集卷一　　　　　　　宋　张栻　撰
词
风雩亭词
岳麓书院之南有层丘焉於登览为旷建安刘公命作亭其上以为青衿游息之地广汉张某名以风雩又系以祠
眷麓山之面隩有弦诵之一宫欝青林兮对起背絶壁之穹窿独樵牧之往来委榛莾其蒙茸试芟夷而郤视翕衆景之来宗擢连娟之修竹森偃蹇之乔松山靡靡以旁围谷窈窈而潜通翩两翼兮前张拥千麾兮後从带湘江之浮渌矗远岫兮横空何地灵之久閟昉经始乎今公怳栋宇之宏开列阑楯之周重抚胜槩以独出信兹山之有逢予揆名而诹义爰远取於舞雩之风昔洙泗之诸子侍函丈以从容因圣师之有问各跽陈其所衷独点也之操志与二三子兮不同方舍瑟而铿然谅其乐之素充味所陈之纡余夫何有於事功盖不忘而不助示何始而何终于鸢飞而鱼跃寔天理之中庸觉唐虞之遗烈俨洋洋乎目中惟夫子之所与岂虚言之是崇嗟学子兮念此遡千载以希踪希踪兮奈何盍务勉乎敬恭审操舍兮斯须凛戒惧兮冥蒙防物变之外诱遏气习之内讧浸私意之脱落自本心之昭融斯昔人之妙旨可实得於予躬循点也之所造极顔氏之深工登斯亭而有感期用力於无穷
谓陶唐帝庙词
宋淳熙四年静江守臣张某既新陶唐帝祠以二月甲子率官属祗谒祠下再拜稽首退而歌曰
溪交流兮谷幽山作屏兮层丘木偃蹇兮枝相樛皇胡为兮于此留蔼冠佩兮充庭洁芳馨兮载陈纯衣兮在御东风吹兮物为春皇之仁兮其天四时叙兮何言出门兮四顾渺宇宙兮茫然
公安竹林祠迎神送神乐章
神之来兮何许风萧萧兮吹雨悄屛气兮若思严霓旌兮来下昔公车之自南民望车以欷歔今乘驹兮入庙亦孔悲兮若初秋月兮皎皎严霜兮凛凛泽终古兮何穷噫微管吾其左袵酌荆江以为醴兮撷衆芳以为羞歌呜呜兮鼓坎坎惠我民为此留神之去何所游风飒飒挟归輈倏昭明兮上征抚一气兮横九州有新兮斯宇竹森森其在户嗟我民兮勿伤公时来兮一顾有新兮斯堂竹猗猗其在旁嗟我民兮勿替公顾民兮不忘
赋
遂初堂赋
洛阳石伯元作堂於所居之北榜曰遂初广汉张某为之辞曰
皇降衷于下民兮粤惟其常猗於穆而难名兮维生之良翕衆美而具存兮不显其光彼孩提而知爱亲兮岂外铄繄中藏年??而寖长兮纷事物之交相非元圣之生知兮惧日远而日忘缘气禀之所偏兮横流始夫滥觞感以动兮不止乃厥初之或戕既志帅之莫御气决骤以翺翔六情放而曷御百骸弛而孰强自青阳而逆旅暨黄髪以茫茫傥矍然於中道盍反求於厥初厥初如何夫岂远欤彼匍匐以向井我恻隐之拳如验端倪之所发识大体之权舆如寐而聦如迷而途知睨视之匪遐乃本心之不渝呜呼予既知其然兮予惟以遂之若火始然而泉始逹兮惟不息以终之予视兮母流予听兮母从予言兮母易予动兮以躬惟自反兮于理兹日新兮不穷逮充实而辉光信天质之本同极神存而过化亘万世以常通呜呼此羲文之所谓复而顔氏之子所以为道学之宗也欤吾友石君筑室湘城伊抗志之甚远掲华榜以惟新命下交兮勿固演妙理以旁陈探上古之眇微得斯说於遗经谓非迂而匪异试隐几而一听然则兹其为遂初也又岂孙兴公所能望洋而瞠尘者乎
後杞菊赋
张子为江陵之数月时方中春草木敷荣经行郡圃意有所欣非花柳之是问眷杞菊之青青爰命采掇付之庖人汲清泉以细烹屏五味而不亲甘脆可口蔚其芳馨盖日为之加饭而它物几不足以前陈饭巳扪腹得意讴吟客有问者曰异哉先生之嗜此也昔坡公之在胶西值党禁之方兴叹齐厨之萧条乃揽乎草木之英今先生当无事之世据方伯之位校吏奔走颐指如意广厦延宾球场享士清酒百壶鼎臑俎胾宰夫奏刀各献其技顾无求而弗获虽醉饱其何忌而乃乐从夫野人之餐岂亦下取乎葑菲不然得无近於矫激有同於脱粟布被者乎张子笑而应之曰天壤之间孰为正味厚或腊毒淡乃其至猩唇豹胎徒取诡异山鲜海错纷纠莫计苟滋味之或偏在六府而成赘极口腹之所欲初何出乎一美惟杞与菊中和所萃微劲不苦滑甘靡滞非若他蔬善呕走水既了目而安神复沃烦而荡秽验南阳与西河又颓龄之可制此其为功曷可殚纪况於膏粱之习贫贱则废隽永之求不得则恚兹随寓之必有虽约居而足恃殆将与之终身又可贻夫同志子独不见吾纳湖之隂乎雪消壤肥其茸萎蕤与子婆娑薄言掇之石铫瓦椀啜汁咀虀高论唐虞咏歌书诗嗟乎微斯物孰同先生之归於是相属而歌殆日晏以忘饥
古诗
送八兄
弥旬积雨穗生耳冬壑未渠收潦水围炉情话政尔佳乃复归舟行万里三年百感卧湘城风急鶺鴒原上情岂无他人意独真每觉软语温如春少年锐气凌八区晩以乐义称乡闾闻人有急若已如天报两子双明珠小隐卜筑兰溪边修篁乔木今参天是非荣辱不到处卷书一榻清昼眠人言寿骨隐修眉庆事鼎鼒供期颐岂惟宗族托轨范政倚晩节增光辉有弟有弟复何为杜门读书人谓痴故山未遂扫松愿江头独立送归时
五士游岳麓图
闭门六月汗如雨出门褦襶纷尘土文书堆案曲肱卧梦逐征鸿过前浦西山突兀不可忘勇往政须求快睹朝暾未升起微风中流吚哑挟鸣橹长林秀色已在望有如出语见肝腑意行爱此松隂直眼明还喜碑字古高低梵释着幽居深稳仙家开閟宇忽看宫墙高十丈学宫峩峩起邹鲁斯文政倚讲磨切石室重新岂无补危梯径上不作难横栏截出可下俯惟兹翼轸一都会往事繁华杂歌舞变迁返覆宁重论昔日楼台连宿莾迩来人物颇还旧岂止十年此生聚泉流涓涓日循除华表何时鹤来语炎气知不到山林茗盌蒲团对香缕鼎来杖屦皆胜引季也亦复同步武洛阳年少空白头三闾大夫浪自苦一笑便觉真理存高谈岂畏丞卿怒不图画僧圣得知貌与儿童作夸诩请君为我添草堂风雨萧萧守环堵
次韵伯承见简探梅之什且约人日同游城东
江湖漫浪岁年晩虽有梅花谁寄远城中可人独吴郎不惜日力供往返东郭枝头玉雪明下有清浅溪流横新春好趂花前约莫待飘零空作恶
张安国约同赋仇氏?瓮酒
人间炎热不可耐君家瓮头春未央想当醉倒卧永日梦遶清淮归故乡後生那得识此酒从君乞方还肯否徽州作赋为欷歔荆州诗来端起予
李仁父寄伏苓酥赋长句谢之
岷峩山中千岁松枝虬干直摩青空雪霜剥落中不槁膏液下与灵泉通龟跧鳬伏自磊砢金坚玉洁仍丰融篝明夜取喜得隽煮鼎朝听如吟风杵成坐上看飞雪更和酪乳收全功当知至味本无味子若服之寿莫穷巽岩脊梁硬如铁冠峩切云佩明月百好都随春梦空大药独传鸿宝诀中宵咀嚼不揺头玉池生肥咽不彻怜我百虑形蚤衰裹赠扶持意何切丹砂着根谩尔传脂泽酿黍计已拙由来妙道初不烦此法莫从儿辈说径思举袂揖浮丘下视尘世真一吷朱顔留得亦何为追逐同坚岁寒节
和吴伯承
一苇湘可航风涛逮春深裴台咫尺地勇往复雨淫窻前几红药俛首如不禁悠悠览物化了了知予心卜邻得佳士问学方駸駸端如云间鹤不受尘埃侵应门有长须杖策许相寻匪为食有鱼杞桋采墙隂听我清庙诗三叹有余音洋洋百世下斯道岂陆沉君看有本源发端自涔涔愿君勉勿倦抱膝试长吟傥臻名教乐何必怀山林新诗尚来嗣庶以贻规箴
用前韵送彪德美
尝嗜贵知味短绠难汲深读书不能发但自成书淫况复翻异说潢流渺难禁岂知言意外妙此惟微心初无古今异岁月谩駸駸五峯讲学地叹息风雨侵前时约同途旧游怆追寻鸣凤不可见修竹余清隂斯文天未丧千载发韶音春风满天宇鱼鸟自飞沉河流贯霄极芥舟胶寸涔神交独吾子妙处但微吟文会匪易得未应归故林君无泉石癖膏肓讵须箴
再用前韵
元化首万类圣学极几深有如亚圣贤尚谨殆与淫浅见仅一斑欢喜不自禁岂知天地全於穆千圣心嗟哉我学子进道宜駸駸立志务弘毅异说母交侵仁端验发见精微试探寻超然见大体皎日破重隂重新邹鲁传挽囘韶濩音当年不自勉与物终堙沉神龙倏变化岂复顾泥涔有来南山友更唱共迭吟羣材欲封殖杞梓看成林殷懃劝学子逆耳成良箴
采菊亭【并引】
陶靖节人品甚高晋宋诸人所未易及读其诗可见胷次洒落八牎玲珑岂野马游尘所能栖集也前建安丞张君精力未衰即挂冠家于浏阳有年矣葺小园为亭面南山来求予名予名之曰采菊取靖节所谓采菊东篱下悠然见南山呜呼靖节兴寄深远特可为识者道耳
陶公千载人高标跨余子岂无济时念歛?独知止归来卧衡门无愠复何喜九日天气佳东篱撷芳蕊举头见南山佳处政在此地偏心则远意得道岂否张侯谢银鱼筑室娯燕几小亭才寻丈景物自新美颇闻双瞳清亦复强步履不妨数登临倚杖看云起高咏悠然篇飞鸿送千里
送杨廷芳
自吾友若人叹息恨不早相逢未出语已足慰怀抱寒牎逾浃旬百虑略倾倒霜晴不留客别语讵能好不尽此时情梅边试深讨
又
昔人忘言处可到不可会还须心眼亲未许一理盖辞章抑为余子巳得其最当知邹鲁传有在文字外
又
平生风雨夕每念名节难穷冬百草歇手自种琅玕吾子三十策字字起三叹岂欲求人知正自一心丹请哦硕人诗匪为乐考盘
送鲜于大任入成都幕
敌骑昔饮江扁舟忆同骛翁方为国谋客以名义故安危匪前料得失渠异趣淮壖渺风雪王事有程度息偃多在床君车不停驻初无作难色所立讵愆素嗟我吴门别风木岁徂暮相逢复湘城往事忍囘顾独余後凋心特立凛不惧莫邪虽云利宁作囊锥露善藏要有待小试随所遇终无缺折虞岂但走狐兎吾州得良牧民力或可裕本根赖封殖疆索费调护从容试长思取急无窘步作别忽草草怀抱复谁付他时下瞿唐访我林下屦傥於功名余更讲末後句
同游岳麓分韵得洗字
游观不作难呼舟度清泚新晴宿潦净羣山政如洗上方着危栏万象见根柢寒泉自可?况复杂肴醴高谈下夕阳邂逅玄钥啓中流发浩歌月色在波底
送张深道
秋风木叶落送客丽谯东岂怀儿女恋爱此趣味同至理无辙迹妙在日用中闻言有不信渠自马牛风吾子实所畏立志高冥鸿卓然游圣门不受异说讧切磋岂不乐愧非斵鼻工於皇太极藴精微浩无穷愿言终玩绎默参元化功
人言底柱险袖手不敢迩孰知人心危毫厘千万里有来事物繁酬酢无披靡虽云应不难要且辨真伪良知本易直天机验所起?濡自日新日新乃无蔽圣学非空言要领故在此吾子端发源所进渺涯涘我虽念不敏讵敢忘所止後会傥有时深功同举似
留题金山寺
长江岷山来灌注天下半东行近海门勇往更弥漫苍峦忽中流屹立助杰观孤根入层渊秀色连两岸我来最奇絶霜月与璀璨褰衣到絶顶恍若上河汉悠然发遐思俯仰为三叹乾坤无余藏今古有长筭更深寂羣动树杪独鸣鹳囘头唤山僧为记此公案
送范西叔教授西归
乃祖至和间忠谋书鼎彛但知陛下圣岂知吾言危元佑爱君语读者犹涕洟典刑今不亡盛德故在兹岁晩子过我秀若斋房芝持身蹈规矩出语无瑕疵向来长安道讵肯舍灵龟万里一泮宫行囊几新诗湘山足幽胜而水清涟漪登临岂不乐邂逅枌榆思我懒抱僻学絶弦理朱丝子独慕千载悠然契心期岂不为我留感此节物移临岐抚陈编为子三噫嘻高深谅何极循求有端倪愿言勉事此奕叶光前规
王长沙梅园分韵得林字
令君五亩园不问蓬蒿深江梅忽秀发邂逅成赏音一笑领诸客扫地坐墙隂清芳到酒面落蕊飘衣襟月去未忍去起舞独微吟人自赏晤耳问花亦何心花虽有开落意则无古今须君戒勿折嘉实看成林
送卲怀英赴召
自君之西来吾徒获三益匪惟欣晤言望见意巳适俯仰岁再更交情共金石翩然别我去宁复得此客诸公有推毂诏下亟传驿嘉言久填胷往觐天咫尺岂其湘水边而可滞六翮虽深惜别思敢後天下责嗟哉善利途鷄鸣分舜跖浮云起毫厘乃有泰山隔持身与谋国兹义贯於一君侯天资高遇事无逼迫所立凛不囘举手谢物役保此方寸印勿受一尘隙廓然丽昭囘万象归指画富贵岂君心事业追往昔赠言不能工庶以永无斁
陪安国舍人劳农北郊分韵得阑字
寒收花尚瘦风静江不湍元戎肃千骑历览无留难好景要徐出微云故遮阑惟春布嘉惠公岂乐游观龎眉八十老扶杖来蹒跚去年幸一稔何以报长官酌酒公自劳得无有愁叹嗟哉三章约所贵简且寛黄堂载清静自觉田里安须公出妙语兹游记不刋
安国晩酌葵轩分韵得成字
桐花三月寒风雨满江城使君晩被酒千骑过友生名谈宿雾卷逸气孤云横挥斥看墨妙笑语皆诗成人物有如此尔辈赖主盟更呼南邻客共此樽酒倾爱我庭下竹头角方峥嵘永怀氷雪姿宁复世俗情新篇一湔袚凡木不足程愿言谨封殖岁晩长敷荣
安国置酒敬简堂分韵得柳暗六春字
桴鼔息荒村襏襫盛南亩永日省文书呼客共樽酒主人出麈姿宛是灵和柳行归帝所游此地岂淹久公卧百尺楼余子可下瞰我每奉谈尘汲古得深探身外皆为余此道要无憾从渠梅雨天隂晴逓明暗公憎孔壬面怪石乃寓目夜堂发深藏林立惊满屋我亦苦嗜此一见下风伏何当载而归妙策三十六堂下列丝竹堂上娯佳宾相看夜未艾乐此笑语真风流今属公我辈但逡廵文章千古意翰墨四时春
同元晦择之游岳道遇大雪马上作
驱车望衡岳羣山政参差微风忽南来云幕为四垂炎官挟蓐收从以万玉妃庭荧亦何有尺璧仍珠玑奇货吾敢居妙意良自知林峦倏变化辙迹平高低乔松与修竹错立呈瑰姿清新足遐寄浩荡多余思平生湘南道未省有此奇况复得佳友晤言相追随茅檐举杯酒旅榻诵新诗更约登絶顶同观霁色时
诗送元晦尊兄
君侯起南服豪气盖九州顷登文石陛忠言动宸旒坐令声利场缩颈仍包羞却来卧衡门无愧自日休尽收湖海气仰希洙泗游不远关山阻为我再月留遗经得紬绎心事两绸缪超然会太极眼底无全牛惟兹断金友出处宁殊谋南山对床语匪为林壑幽白云政在望归袂风飕飕朝来出别语巳抱离索忧妙质贵强矫精微更穷搜毫厘有弗察体用岂周流驱车万里道中途可停輈勉哉共无斁邈矣追前修
游南岳风雪未已决策登山用春风楼韵
人言南山巅烟云耸楼观俯瞰了坤倪仰攀接天汉勇往愧未能长吟湘水畔兹来渺遐思风雪岂中断行行重行行敢起自画叹我闻精神交石裂氷可泮隂沴驱层霄杲日丽旭旦决策君勿疑此理或通贯
南轩集卷一

[book_title]卷二
钦定四库全书
南轩集卷二　　　　　　　宋　张栻　撰古诗
陪舍人兄过陈仲思溪亭深有买山卜邻之意舍人兄预以颛壑见名因成古诗赠仲思
筑居湘水滨岁月亦巳久宁知负郭东胜处入君手囘环烟坞深有此溪十亩朝穿林薄荷气薰户牖堂堂吾州牧下马唤宾友主人故喜事一笑具殽蔌汲泉泛崇莲洗醆倾稺酒淋漓壁间书自可传不朽我独留薄莫并溪时矫首人言君不偶此岂落人後观君眉宇间似亦挟所有隔溪更幽絶古木?高阜却立望遥岑四序列锺卣买山吾计决便欲剪榛莠居然颛一壑岂羡印如斗未知邻家翁还肯见容否
送然侄西归
堂堂希白翁共惟同出自百年诗礼传名教有乐地嗟予力未胜永抱蓼莪意积累盖百艰承家岂云易愓然履渊氷中夜耿不寐恊心望尔曹勉力绍前志岁晩期有成庶或保无坠
又
自子来见我倏焉十六秋一闻沂上音此意便绸缪中间岂不别会合同转头今兹舍我去万里不复留岂不能挽子惧子为亲忧六月送归船我思与悠悠爱子刚毅资不作绕指柔愿子进问学琢磨须自修居然知见广百病会有瘳谁谓道云远行矣当深求
送黄子默
元佑不复见太史今诸孙人物尚论世典刑故犹存酣歌拓金戟三年佐雄藩超然车马中高韵独孤骞永怀白鸥盟修竹满故园得句见眉睫外慕何足言顾以感知巳跋马向修门朝开英俊途王度待讨论小试翰林手乘槎薄崑仑我懒卧衡麓秋风撷兰荪交游叹益落拭目看腾掀轩冕岂足贵政尔名义尊执手念相闻此意古所敦
过胡文定公碧泉书堂
入门认溪碧循流识深源念我昔此来及今七寒暄人事几更变寒花故犹存堂堂武夷翁道义世所尊永袖霖雨手琴书贲丘园当时经行地尚想语笑温爱此亭下水固若玻瓈盆晴看浪花涌静见潜鳞飜朝昏递日月俯仰监乾坤因之发深感倚槛更忘言
次韵德美碧泉感旧之什且约胡广仲伯逢季丘来会上封
相逢倾盖地囘首叹川上士穷不足怪但喜气愈王凛然岁寒姿儒林有龙象栖迟似隐君矍铄真诗将惟应一弹指欲了四大藏旧习想氷消岂复留余恙新篇更纡余和气与醖酿却思东鲁游几载南阳葬风霜摧宰木日月随过浪岂期经世心晩岁成独往萧然屋半欹使我怀抱怆独有千载传此事可凭仗细观宇宙间何得复何丧尚期浮云开衡岳来见状秋壑采兰荪霜林收栗橡晓看日浮空夜赏雪侵帐更怜二三友前山屹相望文会傥来寻胜践天所相妙理须细论长歌却雄放褰裳诗勿疑当仁应不让
自西园登山
雨後溪重碧木落山增明西风肃羣物感此秋气清振衣千崖表俯瞰万籁生匪云幽遐慕政尔未忘情
路出祝融背仰见上封寺遂登絶顶
我寻西园路径上上封寺竹舆不留行及此秋容霁磴危霜叶滑林空山果坠崇兰供清芬深壑递幽吹不知山益高但觉冷侵袂路囘屹隂崖突兀耸苍翠故应祝融尊羣峰拱而侍金碧虽在眼勇往讵容憩絶顶极遐观脚力聊一试昔游氷雪中未尽登临意兹来天宇肃举目净纎翳远迩无遁形高低同一视永惟元化功清浊分万类运行有机缄浩荡见根抵此理复何穷临风但三喟
中夜祝融观月
披衣凛中夜起步祝融巅何许氷雪轮皎皎飞上天清光正在手空明浩无边羣峯俨环列玉树生琼田白云起我旁两腋风翩翩举酒发浩歌万籁为寂然寄言平生友诵我山中篇
晨钟动雷池望日
浮气列下陈天净澄秋容朝何处升彷佛认微红须臾眩衆采阊阖开九重金钲忽涌出晃荡浮双瞳乾坤豁呈露羣物光芒中谁知雷池景乃与日观同徒倾葵藿心再拜御晓风
道旁见获者
腰鎌声相呼十百南亩获妇持黍浆馈幼稚走雀跃辛勤既百为幸此岁不恶王租敢不供大室趣逋约虽云粒米多未办了升?姑寛目前饥讵有卒岁乐乐岁尚尔为一歉更何托书生独多忧何以救民瘼
腊後一日寻梅东门外马上遇雪
羸骖出东郭静与幽意期寻梅冷入眼野路信所之寒萼靳未吐我自爱横枝雪花忽排空成此一段奇岁晚故人阔天寒鸿鴈稀南国少霜霰北山多蕨薇坐看节物改莫遣心事违角巾风猎猎日暮独吟归
雪中登楼分韵得未字
南州冬多温一雪已可贵今年腊三白故足苏品彚朝来并危栏举酒聊自慰翩翩着客衣漠漠乱云气珪璧满天地造物初不费更邀二三友晤赏见风味烛至仆尚更酒苦饮亦既仍遣探梅花巳折南枝未
笋脯一平驰寄因和去岁诗为一笑春笋未盛尚续致也
权门极珍羞未办食龙肉我家湘楚山箨龙饫奴仆淮南户户有黄虀公今径归亦不痴更包笋脯赠行李定应笑杀长安儿
湖南使者邵公召赴在所寓客张某敬赋以饯行李
公来使湘州气象日淳美不为察察明自谓平平耳未须走原隰但使心如水傥无耳目蔽庭户即千里顷闻上封章便欲返桑梓其如矍铄姿难着湖山里春风一札下趣往觐天咫新渌渺沧洲扬舲一何驶士方处远外忧国抱藴底宁应立君前辅车有或柅煌煌四门开侧席问民疻百虑愿毕陈高风泚余子
次韵元晦择之雪中见怀
流水浩无息游云去不休我思在何许起步三径幽男子四方志胡为守一丘盍簪未可期此意空绸缪平生子朱子砥柱屹横流探古独遐观万象供双眸结友得林子苦心事穷搜看渠清介姿便可披羊裘昔者千里驾共我风雪游永言清絶景祗以好语酬居然隔年别却喜翰墨留诗来尚记忆知子不我尤讲习今难忘离索古所忧但当勉耘耔岁晩傥可收
送甘甥可大从定叟弟之桂林
季也有行役我思独悠悠亲朋非不多子能从之游挂席上湘水青山挟行舟篮舆问岭路政尔荔子秋人言桂林好颇复类中州近郊多胜槩雉堞冠层楼待渠幙府暇时与同冥搜吾子有令姿胷中富九流处世多龃龉但当付沧洲超然扩遐思讵可耳目谋愿为百链刚莫作绕指柔昔人不吾欺子盍试反求预想他年归此地复绸缪刮目看二子一笑纾百忧
湘中馆饯定叟弟分韵得位字
江楼倚夜门樽酒留客醉挽衣更小语不尽今夕意吾家德义尊此岂在名位勉哉嗣芬芳停此寛别思广汉黄仲秉即转运使治之东作亭扁以楚翠盖取杜陵所谓楚岫干峯翠者属客赋诗
维衡屹南荒作镇自开辟蟠根结地厚面势倚空碧陂陁数州境高下相接迹麓山乃其趾神秀固未极定王十里城处处见山色知谁长在眼嗟此尘中客观风君独暇延纳到几席得句怳忘言寄兴渺今昔自君之东来民瘼极探索仁言彻九关宁惧虎豹厄诹询遍南亩民肥吾则瘠筑亭一舒啸逮此百忧隙看山傥不愧隐几亦聊适寄语後来者此意当无斁
三茅观李仁父刘文潜员显道赵温叔崔子渊置酒分韵得高字
节物岁云暮九衢尘满袍起我二三友招要步林臯仰看冥飞鸿俯览千丈涛石径上深窈竹风更萧骚杯盘自真率更起泻浊醪叹我会合难慰我涉历劳薰然郷社游饮少意巳陶我亦寿长者万里欣所遭嗟哉士业艰逝矣日月滔古义重金石外物真秋毫愿言共勉励勿负岷山高
寒食前三日野步乌龙山中石上往往多新芽手撷盈匊酌玉泉煮之芳甘特甚有怀伯承兄赋此以寄
披云得新腴煮泉听松风香永味自真不与余品同悠然泊莫留归来隐疎钟念昔湘滨游年年撷芳丛迟日照高岭新雷惊蛰龙落磑快先啜鼓腹欣策功夜灯紫筠牎香生编简中谁与共此乐臭味有邻翁朅来七里城日月转飞蓬山川岂不好予忧日忡忡酌此差自慰思君复无穷
六月晦发霅川广德兄与诸友饮饯于渔山已而皆有诗赠别寄此言谢
平生苕霅梦邂逅此登临青山秀而远溪水洁且深浮玉千古色飞凤何年音小丘辟茺荟修竹初成林居然得此客领略还披襟巳歌棠棣诗更作伐木吟兄嗟弟行役友念朋盍簪情深语更质意到酒自斟荷风生泊莫凉雨洗遥岑翻然放舟去别绪故难任我行日以远佳处长会心作诗寄余韵并以谢幽寻
游灵岩
我登姑苏台笑指前溪水水从具区来古色映清泚明朝泛舟去两岸杂苹芷萦纡知几曲举目皆可喜稻熟千顷黄秋入四山紫疎钟度横塘青帘穿野市忽惊秀气逼突兀平地起飞阁出林颠穹石满山趾褰裳上深径鸣蝉声聒耳木罅露遐观欲进足屡止梵宫开何年金碧焕相倚上方纳湖光千里净如砥中峯何亭亭正尔当燕几沙阔鸥鹭微水落鱼龙徙云遶阖闾邦草迷於越垒琴台俯香径不念前王侈兹山自古今讵此能为疻老松独坚卧根株互盘峙颓然阅沧波爱此青未巳我来三日留幽事付行李领略宁有穷登临聊可纪
游惠山
兹泉几岁月复此慰渇心谅惟独锺秀源委来何深在昔抱幽独邂逅逢赏音希声听者难至味乃可寻兀坐正亭午凉风度清隂於焉有深晤三叹复微吟
游池州齐山
旧闻齐山胜抱病来登临苍然俯平湖秀出几百寻穹石天与巧修篁近成林高攀极巉岩俯探穷窈深爱此坚贞姿摩挲会予心忆行西湖岸亦复多嶔崟颇恨人力胜刻画时见侵谁知丑石面乃亦变孔壬何如榛莾间屹立长森森天然抱幽独妙质逢赏音支筇到絶顶孤亭指遥岑樊川有留咏兀坐一长吟
齐山石壁间见林择之题字缅怀其人赋此
平生子林子一别今几春宁知林壑中忽见题墨新巉巉屹苍石恍若对其人徘徊不忍去我怀谁为陈自子来江东相去亦巳迩谓当复相逢跂首日望子云何竟差池又此隔千里凭高久伫立飞鸿渺烟水
过马当山
千秋马当庙千寻狮子矶寒风起崖腹惨澹含隂威孤帆驾巨浪瞬息洲渚非忠信傥可仗神理兹不违
题乖崖堂
平生乖崖公及此邦仿像凛然风埃外余子避英爽忆公昔正色抗论指邪枉念当絶其根所畏日滋长晴空轰雷霆下土走魅魍云何廊庙姿半世江海上徒令治郡声迄今满天壤论相危及公亦岂坐倔强嗟哉彼隘俗利欲扼其吭闻公卓絶风吐舌仍傥怳岂知古之人事业系所养临机随手应如爬适苛痒李侯亦高世希踪自畴曩万里见丹青高堂辟虚敞琅琅壁间记读者兴慕仰我来岁云莫霜林振余响叹息重徘徊题诗诏吾党
张子囦携二子西归求予诗为赋此以致乡党之义
穷冬泝荆江风急波涛怒张君一叶舟追逐任掀舞时从古岸边颇得班荆语君家岷山下须眉挟风雨万里垂橐归问君自何苦两儿才过膝秀色隐眉宇昨者试省中旁观正如堵诵书声琅琅亦复记训诂呼前与酬荅进止良应矩我为三咨嗟每见必摩拊祝君须爱惜事业贵有序美质在陶冶如器无苦窳道远方愁予速成戒自古可使利欲风居然熏肺腑良心人所同爱敬发端绪岷江本一勺东流贯吴楚但当养其源日进自莫御君归闭门思予言或可取
过洞庭
城头鷄一?浩荡风脚囘篙师起相呼牵帆上高桅我亦推枕听波浪声轰豗牎间试一觇万顷银山开附火且安坐念此亦快哉良久天平明巳见金沙堆泊舟古庙底喜色动舆台我行正长夏及此岁律摧通籍恨亡补敢赋归去来所至有何忙妙处姑徘徊险阻元自平鸥鸟亦不猜万事有定理渠谩费安排明朝上湘水雪意正栽培行矣一杯酒好在故园梅
次韵陈寺丞建除体
建议了亡补归来谢驰驱除荒城南丘有田十亩余满城车马喧得此逃空虚平湖永昼静泉声杂埙竽定自非偶然供我耳目娯执热者谁子来浣尘土褕破顔为我笑共看云卷舒危机起於中胡越生司车成功妙克已八荒元一区收心试参此得失竟焉如开缄得君诗嗜好如我迂闭门君未可出处本非疎
湖南参议宋与道奉祠归崇安里中赋此以别
忆昔岁丙寅束书从吾翁驱车服岭南弭节湟江东湟江地僻左穷年少过从邂逅倾盖友一笑蛮烟空秋水泛孤艇春郊支短筇琴书适有余酬唱写不供岂惟吾曹懽固足愉亲容日月遽如许于今再星终中间亦会面别去复转蓬归来洞庭野乃此相迎逢囘首叹风树欲语悲填胷爱君坚忍姿凛凛霜後松徐公真有常意味与曩同而我学不进长大加愚惷幸蒙故人惠苦语相磨礲梅霖涨宿潦行李何匆匆自云洞庭乐远胜千户封将儿更抱孙彩衣映谖丛搜奇萃图刻考古罗彛钟知君颇挟此讵信诗能穷同里有佳人抱独环堵中未妨闲暇日更共讨论功他时有新得为寄冥飞鸿严庆胄射策南归迂途相访六月二十有一日同游城南书院论文鼔琴煮茶烹鲜徘徊湖上薄莫乃归明日作别书此为赠
炎暑盛三伏驾言得清游城南才里所便有山林幽崇莲炫平堤修竹缘高丘方兹闵雨辰亦有清泉流举网鲜可食汲井瓜自浮丝桐发妙音更觉风飕飕喜无举业累独有讲学忧逮子闲暇日微言要穷搜譬彼治田者黾勉在勿休但勤穮蓘功勿作刈获谋虽云千里别岂无置书邮祝子时嗣音慰我日三秋
长沙历冬无雪正月十日与客登卷云亭望西山始见一白莫夜复大作竹声萧然是日坐上分韵得云字
冬温气苦盭玄冥未书勲薄雪殿余腊一夜收楚氛驩欣想农圃润泽到蒿芹我亦破晓出唤客来卷云苍苍西山树栖此万鹤羣爽气入病眼幽怀惬前闻意到自举酒语多秪论文薄莫势未巳飞花复缤纷还将萧瑟声一一付竹君洗醆且更酌清絶未酣醺
次韵周畏知问讯城东梅坞七首
城东幽事如许一见定胜百闻苦雨斜风无柰断桥流水余芬
谁知牛铎黄锺寡和阳春白雪如君句法饱参妙处不关言说
春意新囘庭树角声莫起江城更着水僊为伴真成难弟难兄
可是看花不厌城南更欲城东多谢诸君着语莫教孤负春风
堤上已垂新柳屋边尚有残梅雪尽春生湖水野航竟日悠哉
人情自尔变迁此道不渝燥湿未妨静处闲观要知二五即十
短筇遍历溪山欵段时寻邻里遇酒聊一中之得句亦偶然耳
别离情所锺十二章四句送定叟弟之官严陵
别离情所锺会合意无斁如何仅踰岁复赋弟行役岁律亦巳暮风烈雪漫漫去路阻且长念子衣裘单严之水沦漪其山复苍苍子陵钓游地草木有余光我昔临此州民容拙使君子行为多谢慰彼无毫分别驾亦何事休戚理则同但使民受惠无论别驾功巍巍孤高亭念我昔所喟子也时一登千载起立志【某在严陵尝为宋广平立孤高亭】
义路本如砥利径剧羊膓何以书子绅世德不可忘自昔谨交际人情易因循敬始以念终君子贵守身邻邦吕正字质疑时以书校官有袁子苦语莫厌渠藐兹遗体重相对子与予祝子以自爱念不忝厥初云满南阳陌书藏善和宅行行重囘首无使归思隔送子目力短朔风吹我裾心焉独如结子也当念予
平时兄弟间十三章章四句送定叟弟之官桂林
平时兄弟间未省别离味别时巳不堪别後何由慰庭萱既荒芜彩绶委尘土子叹予咨嗟寒牎夜风雨逮此闲暇日赖有先世书与子共紬绎舍去情何如呜呼忠献公典则垂後裔遗言故在耳夕愓当自厉何以嗣先烈匪论达与穷永惟正大体不远日用中履度如履氷犹恐有不及毫厘傥不念放去如决拾事业无欲速燕逸不可求速成适多害求逸飜百忧南山有佳木柯叶正敷荣愿图岁晩功大用宁小成岁晩岂不念风雨漂摇之但当护本根纷纭尔何为岭海坐清静府公金玉姿幙府省文书简编可委蛇十步有茂草会府宜多贤亲仁古所贵更诵伐木篇闻之元城公南州宜止酒止酒纵未能少饮还得不子行日以远我思日以长政或少闲暇书来不可忘
芭蕉茶送伯承伯承赋诗三章次韵
与子艺兰九畹胜渠赐璧一双更碾春风白雪同看明月清江
正色可参官焙妙香还近稽山草木丛中清絶天教散在人间
春去云藏岳麓梅黄雨涨昭潭政尔倚栏无那一瓯唤起清谈
赋遗经阁
生世岂云晩六籍初未亡向来言外旨瞠视多茫茫隐微会见独如日照八荒始知传心妙初岂隔毫芒絶学继顔孟淳风返虞唐读书无妙解数墨仍寻行况复志宠利荆榛塞康庄自云稽古功此病真膏肓君家屹飞阁面对羣山苍匪为登临娯牙籖富书藏邀予为着语会意讵可忘一洗汉儒陋活法付诸郎
三友堂
寒牎政尔念萧瑟况复故人疎近音凭栏为子赋三友便觉氷霜千古心
初春和折子明岁前两诗
古今同活法妙处在阿堵浮云不作祟白黑可坐数穷冬掩关卧岂为作诗苦挑灯读韦编至味可深咀新春风雨中日日鸠鸣屋小园政可步柰此泥涴足却坐问樽酒知足乃不辱一杯径陶然敢羡车载麴
和德美韩吏部笋诗
箨龙春雨後得势类乘轩骤长宁嫌速骈生讵厌烦错连非异族苍老见玄孙色并蒲葵扇香侵老瓦盆静依花影转新带藓文昬外美看彪炳中虚验晏温出栏俄竞秀侵径怳孤骞颡脱锥囊见森严武库存风囘飘粉雾龟拆露坤垠生理知无息神功本不言牙筹谁数个玉斧莫伤根错立环兵卫周罗俨翰藩危岑遥寸露暏浪忽惊奔劲节囬青眼齐观壮小园严凝难夺志霡霂合知恩蛟鰐蟠深宅牛羊隐半垣委蛇随户牖撑拄动荃荪爱惜滋千亩高低辨两番藐真应莫称着谱欲重论岂止同苞茂真成後嗣繁儿童防戏折口腹谢空飱深夜共椽烛清朝列戟门於莬真笔楗季子屡髯掀北海虽频设南山可尽髠深培资後赏独倚莫消?看取炎歊侯清隂?午暾
生辰谢卲广文惠仁者寿赋
左弧念当辰藐此卧岁晩重云不予?敢望滋九畹南邻有良朋敏质快瓴建进道方駸駸吐辞看衮衮妙语极吹嘘至理属关键嗟予澹泊好学植自穮蓘岂能益涓埃感子意缱绻昭然隐微中当念仁岂远起知妙乾体实理践坤简大易乃在我亘古当一本期君得真传永以息邪遁
南轩集卷二

[book_title]卷三
钦定四库全书
南轩集卷三　　　　　　　宋　张栻　撰古诗
五月十六日夜城南观月分韵得月字
梅收清风来宇净宝监掲频年城南游未有今夜月呼舟泛微澜游鱼亦出没危榭倒影浮倚槛凉入骨举酒属西山寒光动林樾诸君兴未巳南阜上突兀目极大江流高情更超越
三月七日城南书院偶成
积雨欣始霁清和在兹时林叶既敷荣禽声亦融怡鸣泉来不穷湖风起沦漪西山卷余云逾觉秀色滋层层丛緑间爱彼松栢姿青青初不改似与幽人期坐久还起步堤边足逶迤游鱼傍我行野鹤向我飞敢云昔贤志亦复咏而归寄言山中友和我和平诗
四月二十日与客来城南积潦方盛湖光恬然如平时泛舟终日分韵得水字
泽国盛梅雨涨潦弥两涘常时侵溢患乃复到城市纳湖迫西闉冲突固其理今年筑堤防揵石细积累艰辛迄崇成龟鱼亦欢喜节宣有程度盈缩无壅底昨宵水没岸民居例迁徙走马来问讯屹若坚城垒江涛从渺茫湖光自清泚小舟足游泳新荷方薿薿嘉我二三客共此风日美相期寂寞滨雅意淡如水念言堤防功得失乃如彼而况检身者讵可忘所止明朝更我诗斯言或当纪
展省龙塘有作
十年衡山隂驱马几往还山色如故人牧竖随马鞍俛伏长松下清晨涕丸澜念昔初拱把兹焉影团栾白云归何时日月如转环矫首祝融峯依前倚高寒於焉百感集欲去良独难
田舍
竹叶带晓露茅檐起炊烟蛩吟枯草根犬吠坏垣边田家亦何营生理固足怜风霜摧我稼稂莠长我阡卒岁复何念一饱未补前我思昔之人备豫理所先积仓徧郊野甘雨盈公田临风重掻首复古何由缘
旧闻长沙城东梅坞甚盛近岁亦买园其间念欲一往未果也癸巳仲冬二十有八日始与客游过东屯渡十余里间玉雪弥望平时所未见也归而为诗以纪之
半生客荆楚历览非一隅宁知城东路有此梅万株瘦马路晓寒清风起菰蒲度溪上平坂顿觉景物殊霏雪下晴昼香雾迷前驱近坡与远岭玉立同一区老树固瑰特小枝亦敷膄有如衆君子彚聚德不孤精粗无可拣酥酪与醍醐千株未觉多此语信不诬班荆或小憩沽酒时一?胜赏谅难尽昭质知不渝我有十亩园丘壑正盘纡念此缟袂侣岁晩足我娯来游自今始琴书与之俱囘首桃李场冷淡莫邪揄
平父求笋炙既并以法授之乃用往岁张安国诗韵为谢辄复和荅
知君友竹君宁使食无肉更我脯笋诗句妙骚可仆南公鲑菜伧父韲嗜好自尔元非痴君但将从力噉此大胜折腰乡里儿
题淮隂祠
秦关昔先驱南郑岂淹久夜中丞相归平明印垂肘古来豪杰人调度出窠臼登坛一军惊六合已在手从兹看廓清指挥如运帚时艰思奇才庙古酹樽酒出门望长淮故国长稂莠风云正惨澹人事极纷纠拘挛傥无累吾欲献九九
时为桂林之役斜川前一日刑部刘公置酒相饯曾节夫预焉既而刘公用陶靖节斜川诗韵见贻亦复同赋以谢
通籍念无补先庐获归休所忻三载间暇日从公游城中十亩园颇复依清流渺渺送归鴈翩翩下轻鸥驾言欲南骛踟蹰眷林丘况且远晤言公唱孰与酬祖席近佳日呼客仍我俦相与千载思谁复念此不新诗更纡余用以寛离忧他年南阜约剥啄时相求【城南有丘岿然名以南阜他年当与公岁讲是游也】
送刘枢密留守建康
整驾欲南骛乃复送公舟公行民所瞻愿言勿淹留向来秉事枢正色有忠谋坐觉国势尊巳验权纲收如何霖雨泽偏使及南州新春紫诏下闻者寛百忧谁昇今重镇百万宿貔貅控江抚长淮声势接上流吾皇志经略此地合绸缪不应万全策岁月空悠悠先当植本根次第施良筹未闻欲外攘而乃忽内修幕府方宏开人才要旁搜可不念葑菲惟当别薰莸留钥岂淹久即归侍前旒尽舒医国手调瘵会有瘳还忆遐荒守时能寄音不
淳熙乙未春予有桂林之役自湘潭往省先茔以二月二日过碧泉与客煮茗泉上徘徊久之
下马步深径洗琖酌寒泉念不践此境于今复三年人事苦多变泉色故依然缅怀德人游物物生春妍当时疏辟功妙意太古前屐齿不可寻题榜尚觉鲜书堂何寂寂草树亦芊芊于役有王事未暇谋息肩聊同二三子煮茗苍崖边预作他年约扶犁山下田
七月旦日晩登湘南楼
文书稍去眼日夕进微凉高楼一徙倚清风为我长渔父?深樾归人度浮梁仰看河汉明俯视羣山苍平生会心处於此故难忘旧闻水东胜岩峦发天藏岂无一日暇勇往聊徜徉民瘼未渠补况敢怀乐康天边云物佳似复为雨祥秋成傥可期岁晩或自强当从农家鼔一历水云乡
望後一日与客自水乡登湘南月色佳甚翌日用乡字韵简游诚之
一雨五日余南州三伏凉唤客近方沼笑谭引杯长相将复登楼月色在屋梁念我怀百忧忽忽髪变苍及此少自舒觞咏未可忘孤光凛下照景妙无留藏沙边数白鹭欲下仍翔徉羣动亦自得如我四体康平生子游子虚白生吉祥官舍并楼居登临筋力强未可效王粲居然思故乡【诚之所居正在楼旁自中忧以来每携书独登】
定叟弟生朝遣诗为寿
我昔在严城惟子桂林思旧游复更践相望仍今兹行止不可期会合何参差况乃近重九清杯忆同持想子抚初度难忘蓼莪诗而我独东向殷懃颂期颐祝子以爱身永佩过庭?勉子事远业昔贤以为师安车按节度中道行逶迤他年老兄弟鹤髪仍龎眉岁晩话平生期以无媿辞及此良未易兢兢愿同之
八月既望要详刑护漕游水东早饭碧虚徧观栖霞程曾龙隐诸岩晚酌松关放舟过水月洞月色佳甚逼夜分乃归赋此纪游
漓江即湘江戢戢清见石其东列羣峯秋色碧复碧日出雾露收草径上逼侧凭栏楷望眼巳足慰畴昔更窥岩穴胜创见为惊咋如何数里间奇观相接迹寛同厦屋深划若巨灵擘日月递光景风云变朝夕石桥几年成乳窦时一滴神龙旧隐处仰视多辟易蜕迹凛犹存隐隐印霜脊下有澄湫深余波漱苍壁往者巳仙去来者此其宅薄晩扣松关风过声索索聊麾车骑退容我且散策郤望訾家洲轻舫度前碛囘首烟树林已复挂蟾魄宇旷净余滓羣物被光泽何所寄遐思空岩皎虚白清辉可一规水色相激射天边与川上亭亭如合璧居然广寒游不用假六翮班坐依微澜晤赏共佳客因之想千载讵有今古隔箫鼔归夜阑观者粲城陌往往罗杯柈班班见殽核谅因年岁丰人意少舒适视尔意少舒於予亦忻怿
次韩机幕韵
韩杜有佳句烱烱如辰星自昔此邦胜中土亦饫听奇观今愈多洞户长不扃秀色真可餐腴泽到畦丁寒岩度轻舫瘦岭着危亭固巳小鴈荡宁复谈锦屏自我来拥麾每思御风泠如何半载间足迹才一经居然俯仰中便觉尘虑?旧刻暗苍藓往事过奔霆颇闻烟霞外往往接神灵向来羽衣士吐内夸奇龄终焉亦归尽难留鬓毛青塞鴈度霄汉沙鸥飞远汀大哉天壤间逍遥各随形人生亦何有泛若水上萍勿作分外念但勉明德馨乘时各努力日驭不我停梦囘故园好兰菊罗中庭从知靖节醉远胜次公醒
秘阁郑公移节乡部置酒饯别诗以侑之
嗜僻寡同好意合难语离倾盖今几年盍簪惬心期况复王事同退食陪委蛇窥君肺腑中落落无藩篱独有见义勇褰裳欲从之忧时多苦语怀古更余悲坐使岭海间氷雪映清规我拙倚君重孤怀良自知正如乘雾行不觉蒙其滋人生岂无别念此尤依依维闽号蕃庶今亦因茧丝平时里社游耳目到隐微想当入境初不待褰车帷画綉匪所荣民瘼要深医看培邦本强讵止乡国肥还归报明主庙论资扶持愿坚岁寒节慰我别离思
清明後七日与客同为水东之游翌朝赋此
平生山水癖妙处只自知夙约常寡味邂逅惬心期幅巾与藜枤安步随所之朅来坐官府颇觉此愿违城头望羣峯欲往类绊覉三春苦风雨晴日一伸眉沙边散车骑竹舆从呕咿独与三四客野服相追随亭高俯空旷洞古探瓌奇悬崖隐日月幽壑蟠蛟螭涧水杂鸣佩松风发清吹兴来即倾酒语到亦论诗聊揩簿书眼偿此闲暇时所历固未厌所感多余思昔游木叶下今兹绿隂肥江山虽可识岁月乃如驰素餐岂不念怀安敢云私归来耿不寐欹枕听晨鷄
题榕溪阁
寒溪澹容与老木枝相樛其谁合二美名此景物幽太史昔南骛於焉曾少休想当下榻初清与耳目谋品题得要领亦有翰墨留我来访遗址密竹鸣鈎輈稍令旧观复还与佳客游树影散香篆水光泛茶瓯市声不到耳永日风飕飕所忻簿书隙有此足夷犹平生丘壑愿如痼不可瘳虽知等喧寂终觉静理优更思濯沧浪榕根浮小舟
送陈择之
君能千里来乃作触热去凉秋幸非遥归计无已遽向来文字间讲论有平素及兹共王事益得君佳处几微独深窥圭角本不露岂期寂寞滨获此友朋助吾邦虽云僻山水足奇趣更期休沐晨相与穷杖屦匆匆何少悰咄咄出别语君怀负丞恩行矣当及戍我亦念归欤霜天收栗芋後会未可期往事屡囘顾赠言复何有独以此道故寥寥千载前逹者同一路所趍固絶尘所履无虚步临深觉居高仰止有余慕要须学沧溟汇此百川注他年傥相忆访我城南圃无使岁月深永思编简蠧
止酒
渊明通逹士止酒乃成诗终焉未能忘寄意良在兹勇哉典午君覆觞无再期念彼万乘贵艰难有深思况乃一介士而或志可移祓斋揆前训刚制圣所辞铭心谅无斁多言亦奚为
斜川日雪观所赋
行客念故里劳者思少休如何岁华新尚尔天南游涉五遇佳日品题自名流聊复揩病眼沙边玩轻鸥和风着冠巾春意动林丘缅怀千载人孤高谅难俦亦有一二士举酒相劝酬未知吾故园草木如此不政拙甘下考智短空百忧赐归傥蒙幸旧盟良可求
静江归舟中读书
南风驾小雨羣山净如沐吾归及新凉所历慰心目轧轧柔橹鸣卧见山起伏推枕意悠然还取我书读平生领解处於焉更三复老矣百念疎但欲斯境熟向来五岭游日力半吏牍小心了官事终觉媿惸独世路自险夷人情费追逐翩翩孤飞翼息?望林麓
张子真杨政光吴德夫追路湘源赋此以别
驱车出严关触热归路长一雨羣物苏吾行亦清凉离水自南去湘流正洋洋眷言二三友跋马勤送将萧然短长亭每语夜未央张子名家驹千里方腾骧杨郎岭中彦而能歛锋鋩延陵旧所熟气味固难忘向来幕府游三秀丽斋房居然出别语分袂楚粤郷人生会有别勿悲参与商独有赠言意临岐更平章风俗易移人宦途剧羊肠千钧有不守决去飞鸟翔要当勉自持诗书作金汤他年相会处刮目看增光为谢桂父老无泽留一方惟余石间字时与洗苔苍
登江陵郡城观雪
黄云澹四垂飞雪忽无际排空风力静整整若有制穿林初着花点瓦已成毳低连七泽波远接关河势凭城领奇观壮思起病滞四年领边州气候苦多盭清秋日昏昏仲冬雷虺虺雪花有时零转首即开霁及兹洗瘴眸天公岂无意为邦抱百忧但愿得丰岁对之一欣然不饮心已醉春前尚余腊三白或可冀更约竹间梅共作岁寒计
正甫还长沙复用斜川日和陶韵为别
吾党有佳士寡欲自日休眷言平生心从我万里游披云度岭峤犯雪临江流顾我无定踪飘然若轻鸥兹行虽云远所忻近故丘况得与君俱岂患寡朋俦有酒君为饮有句君能酬如何舍我归颇亦念此不我老百念冷独有谋道忧临岐无他祝简编细研求
子远使君出守广汉始获倾盖诸官赋诗赠别某广汉人也故末章及之
半生落南州分与岷峨疎朅来荆江上所忻近乡闾吾乡多隽豪杂遝来舟车时从说情话颇觉中怀舒中间识胡公粹美真璠璵心远气自静语简意有余向来有推毂入校中秘书名场万夫立人亟我则徐拳拳抱忠爱百虑才一摅白云已在望思亲惜居诸乞州枌榆边政以便版舆同舍挽不住清风挟归裾观君进退间此岂为名誉春帆肯小驻论交良慰予爱君秉质高且复富蓄储任重则道远愿言勿踟蹰吾州得贤牧父老想乐胥我亦有一?径思归荷锄
李仁甫用东坡寄王定国韵赋新罗参见贻亦复继作
三韩接蓬莱祥云护山顶涵濡雨露春吞纳日月景美?背幽壑灵根发奇頴艰难航瀚海包裹走湖岭仙翁阅世故未肯遽生瘿相期汗漫游岁晩共驰骋愿持紫团珍往扣黄庭境想翁面敷腴玉色带金井芸芸纳归根湛此方寸静清规照浊俗不惑类杨秉悬知药笼中此物配丹鼎从今谈天舌不用更浇茗
外弟信臣总干西归驻舟沙岸得半月之欵於其行口占道别
外家源流远文物被诸孙嗟我数年来颇识佳弟昆酥酪本同味兰芷非殊根竞爽有如此知当大其门信也来过我气貌清而温方忻驻足地中有静者存皎然明月光岂复受浊浑埙箎迭和时此理试其论
庐山有胜处曰卧龙南康朱使君始筑茅绘诸葛武侯像於其中以书属予赋诗寄题此篇
庐山僊灵宅佳处固非一颇闻卧龙胜幽深谅难匹悬瀑泻琮琤石壁两崒嵂草木被光辉波澜动囘没今年朱使君下马恍若失徘徊领妙趣指点筑茅室为爱卧龙名英姿慨超轶於焉俨绘事长风起萧瑟髣髴梁父吟尚想翁抱膝惨澹风云会飘忽日月疾独存经世心千载讵可汨褰裳欲从之云涛渺寒日
淳熙四年二月既朢静江守臣张某奉诏劝农于郊乃作熙熙阳春之诗二十四章章四句以示父老俾告于其乡之人而歌之
熙熙阳春既发既舒翼翼南亩是展是图嗟尔农夫各敬乃事往利尔器诫尔妇子惟生在勤勤则及时惟时之趋时不尔违祈祈甘雨膏我下土习习谷风和泽乃普往即尔耕惟力之深往莳尔苖勿倦其耘于日于夕自遂自逹尔心勿忘彼生孰遏惟天之心矜我下民民不违天使尔有成既穟既实既坚既好尔获既周先养尔老保尔家室抚尔幼稺既迄有年复思嗣岁嗟尔父老其训其诫俾务於本惟土物爱不念其本则越其思所思既越害斯百罹嗟尔父老其告其喻尔之有生君实覆汝尊君亲上其笃勿忘小心畏忌率于宪章嗟尔父老教之孝悌孰无父母与其同气反于尔心孰无爱敬即是而推乌往不顺嗟尔父老勿替谆谆其未率从惊厉其身告以祸患其使知惧无俾蹉跌以?罪罟惟国之法??其垂使尔知避岂欲尔施尔或自?予疚予恫曷使予怀寘于尔衷於赫圣主敷德流泽布宣弗厪时予之责咨尔父老助予念兹岂予之助报国是宜粤以今日劝相于郊乃作此诗以懋尔劳咨尔父老尚演厥义其讽其歌于乡于里俾一其心服我训言击鼓坎坎自古有年
南轩集卷三

[book_title]卷四
<集部,别集类,南宋建炎至德佑,南轩集>
钦定四库全书
南轩集卷四　　　　　　　宋　张栻　撰律诗
和石通判酌白鹤泉
谈天终日口澜翻来乞清甘醒舌根满座松声闻金石微澜鹤影漾瑶琨淡中知味谁三咽妙处相期岂一樽有本自应来不竭滥觞端可验龙门
憩清风峡
扶疎古木矗危梯开始知经几摄提还有石桥容客坐仰看兰若与云齐风生隂壑方鸣籁日烈尘寰正望霓从此上山君努力瘦藤今日得同携
读李邕碑
荒榛日莫倚筇时叹息危亭北海碑後辈但知尊字画当年不得戍边垂岂关贝锦能成祸祗恐干将不自奇杜老惜才千古意如今谁咏六公辞
登法华台
山间景物转流年台上风光处处传放目便应云梦小凭栏平挹祝融巅忽寻故国占天际谁看孤舟系岸边百感还将山下去肯同槁木堕深禅
谢杨文昭主簿寄诗杨之父绍兴间倅建康不屈於乌珠而死
乃翁詈贼气如虹千载衣冠起愞庸双庙已应同卞壶佳儿今喜见甄逢传邮赠我凌云句断简知君学古胷忠孝可全须力勉策勲宁复羡侯封【杨公血食金陵政与卞将军祠相望】
喜广仲伯逢来会
二阮向来俱莫逆支筇为我到山巅浊醪共饮聊复尔胜集于今亦偶然人立千峯秋色里月生沧海暮云边高谈此地曾知几一笑归来对榻眠
和黄仲秉喜雨
雨後清泉遶舍流悬知耘耜遍南州占相岁事端无恙劳苦农人亦少休好句收功经百链弥旬不见便三秋闲来只愿长丰稔江海白鸥盟共求
游道塲山次沈国録韵
玻瓈盆外起干鬟路入空蒙紫翠间心远最便天宇迥眼明偏见野云闲寒泉宰木留千载清磬疎钟度两山我亦湘城三径在湖边归去洗尘顔
早秋湖亭
泽国今年秋气蚤湖亭清晩独裴徊翩翻荷盖随风舞萧瑟松声带雨来静处岂云身计得吟边但觉岁华催悠悠远思凭谁写多病新来罢酒杯
赋周畏知寓斋
知君随寓即能安久矣家山咏考盘幕府漫游从鬓秃竹牎寄傲有书观此身讵可忘三省世路何妨阅万端俯仰周旋皆实理未应秪向寓中看
送甘可大
子陵溪水千年緑犹忆登临日暮时子去定能寻胜槩书来当复慰相思简编有味宁论晚得失从渠莫自疑也学迂疎教似舅不应空赋渭阳诗
送胡伯逢之官金陵
相望数舍已云疎远别何因执予袪漫仕想应同捧檄旧闻当不废观书月明淮水空陈迹山绕新亭有故墟暇日更须频访古因来为我道何如
寄题建安公梅山堂
梅公山色近庭除胜日供公几杖余千古谩传栖迹地当年谁忆爱君书丹心烱烱元无间白髪星星不用鉏待得斯民俱奠枕归来端亦爱吾庐
重九陪详刑护漕东西楼之集
猎猎西风满角巾登临秋思与云平山围四野高低碧江遶东城今古清莫恨寒花未堪摘且忻樽酒得同倾政须客里频囘首细话家山此日情
次赵漕赠王昭州韵
煌煌金节按江城驿路梅花正小春闻说争迎来满道定将何术慰斯民憩棠异日夸南国怀橘归时拜寿亲流泽会看均一路要令治象复熙淳
九日登千山观
清晨领客上巉岩野路衣襟湿翠岚九日开樽仍絶景西风欹帽且高谈地形盘薄一都会山色周遭万玉簪却指飞鸿烟漠漠故园茱菊老江潭
和正父游榕溪韵
隔岸高低露碧山眼明便作故园看直从榕影度轻舫更傍溪光抚曲栏鸿鴈来希空怅望梅花开早未初寒喜君万里同情话明月清风足佐观
仲冬朔日登湘南楼复用正父前韵
历遍江南处处山峤南还得倚楼看化工此地无余巧爽气穷冬更逼栏官事随时宁解了书盟平日未应寒相逢自有论文乐只把空杯未碍欢
六月二十六日秀青亭初成与客同集
亭成胜日好风光佳客携将共一觞苍壁挿空千古色高松?堤三伏凉网鱼缕脍寒水玉剥莲煮鼎甘露浆便觉故园浑在眼秪应漓水似潇湘
送韩宜州
顷年未识宜州面已信诸贤品藻公幕下从容逢益友胷中肮脏本家风一麾且与寛凋瘵华髪应无慕勇功从古安边须自治人情初不间华戎
鹿鸣宴
从昔山川夸八桂只今文物盛南州秋风万里携书劒春日端门拜冕旒圣世取才先实用儒生报国岂身谋且看廷策三千字为写平时畎亩忧
送宇文正甫
重来能复几旬余临水登山又送渠夜雨巳知农事好春寒未放小桃舒眼前佳处应难尽别後书来讵可疎我亦相将归旧隐杖藜时复访楼居
雨後同周允升登雪观
一雨端能减百忧肩舆径上最高楼山容净洗无穷碧江水新添自在流已觉春随花片老不应身似贾人留烟蓑风笠南山下正好归欤看麦秋
题邢使君钓隐
使君卜筑占芳洲短槛疎篱处处幽风月随时供燕几笑谈终日在中流翩翩影落来宾鴈漠漠寒生欲下鸥城市山林俱寓目问君底处足消忧
某辱归父丈惠贶新诗谨次韵末章为别
淮海相从几岁年南州鴈不到西川重逢影落烟沙外却喜身如金石坚莫叹武城资莞尔且看平楚正苍然剸繁自是君余事毫髪难逃止水渊
和查仲文雪中即席所赋
方帽冲泥有客来九衢俗眼莫惊猜一樽相对十年外两脚新从万里囘壮志未随衰鬓改孤怀良为故人开雪中细放梅花发不用匆匆羯鼔催
和宇文正甫探梅
天与孤清迥莫隣秪应空谷伴幽人千林扫迹愁无那一点横梢眼便亲顾影莫惊身易老哦诗尚觉句能新几多生意氷霜里说与夭桃自在春
襄州护漕使者张侯寄示所作快目亭记辞多慷慨予读而壮之且想斯亭观览之胜为赋此
闻说君家快目亭湓江直上起千寻昔人事业规摹在故国山河草木深世态从渠翻覆手壮图还我短长吟会须一展平戎策始称平生洒落襟
送舜臣抚干表兄赴部
畴昔相看意便倾重逢便觉眼增明半生漫仕壮心在五月长江去棹轻龟椟久藏千乘宝鹏风方快九霄程公朝兼用名门选外氏传家旧有声
寿定叟弟
为邦和气满郷闾袖手还家乐有余案上简编元好在闲中日月更寛舒功名且要身长健寻尺何求计不疎好泛菊英斟寿酒扁舟吾欲赋归欤
重九日与宾佐登龙山
晓风猎猎笛横秋泽国名山九日游万里烟云归老眼千年形势接中州丘原到处堪怀古萸菊随时岂解愁此日此心谁共领朝宗江汉自东流
赠乐仲恕
老子曾从先觉游後来文采继风流胷中有意穷千古笔下成章映九秋尘世利名无着算圣门事业要精求咏归消息今犹在鱼跃鸢飞会得不
小园茶蘼盛开伯承以诗见督置酒于此为增不敏之叹
留连红紫计无从晩惜芬芳万卉空枕上几囘清梦断风前政可碧纱笼春随夜雨但三叹韵入香醪尚一中长有花开消息在不应鸣鼔便相攻
再和
闭门谢客少过从独倚修篁傲碧空忽喜千条发琼蘃纷如万鹤出樊笼与君前日徘徊久得句悬知惨淡中胷次本无愁可着何为苦要酒兵攻
又和
夜读韦编起欲从门前流水落花空春同心事应长在月当灯光不用笼吊古谁能嗟泽畔高吟且欲效隆中君诗似玉无瑕玷岂有他山石可攻
又和
市朝车马列云从君有危楼出半空但觉乾坤增老眼不妨日月转空笼花开花落关何事江北江南只此中互出新诗殊未艾长城尚许短兵攻
和杨教授
道在无今昔才难有屈伸青编知了意白眼付时人镜里顔容旧胷中事业新絶叹知味鲜渠自说甘辛客少从蒿长深居懒户开孤城岁云莫瘦马子能来长策怜葵向新诗更雨催相看前日事此首忍重囬
送少隐兄赴兴元幕
出手宁嫌晩论心本不欺五年江左客万里故园思肯枉洞庭棹来寻棠棣诗固知名义重岂但慰朝饥边塞连关陇貔貅罢战征幕中须预计堂上乃奇兵汉水追前策秦原忆旧耕书生亦多事慷慨试经行
亷州何使君挽诗
橘井登贤籍槐宫并俊游姓名题鴈塔文字上瀛洲【公尝进卷召试词科】青简穷千载朱轓但一州有怀终未试眼看落山丘
又
忆昔湟江上相逢意便倾胷中元浩荡笔下更纵横士伏徐公德人言景倩清定应乡里敬枌社祭先生
和张晋彦游岳麓
斋舫凌烟浦云屏入画图日烘花炫昼风定水明湖布谷催春种提壶劝客沽湘中无限景赋咏继三都
送临武雷令
诏举循良吏时资抚字功人情平易看治道古今同绿野新耕盛潢池旧习空便应君课最名姓御屏中去路连崇岭扁舟下涨涛不违将母愿敢叹独贤劳境静归鳬鴈庭空长艾蒿不妨频拄颊千里寄风骚
喜雨呈安国
望岁民心切为霖帝力均崇朝变炎暑举目尽清新坎坎连村鼔熙熙万室春北牎凉枕簟安稳到闲人十二月十六日夜枕上闻雷已而大雪
春信梅边动雷声枕上惊忽看牎纸白顿觉竹声清江海空余梦壶觞起自倾朝来倚楼处玉树满湘城
过湘潭刘信叔旧居有感
北渚留行客东陵忆旧侯池莲半枯折风叶正飕飀事业留千载英雄去一丘平生许国志岁晩讵悠悠
题唐兴寺湘江亭
寺废苍崖耸江囘远岸明风霜摧翰墨【有唐大中记及诗刻兵火後沉于潭中】岁月老丝缗【寺右有钓矶】兀坐知茶味闲行忘去程长哦伊水句囘首若为情【郑都官尝题诗云湘水似伊水湘人非故人】
彪德美来会于泉有诗因次韵
君卧衡山北我行湘水滨相逢还莫逆清絶两无尘胜集追前日轻隂近小春濯缨聊复尔举首谢簪绅
上封有怀元晦
忆共朱夫子登临氷雪中剧谈无俗调得句有新功别去鴈横浦重来月满空遥怜今夕意清梦傥相同
题福岩寺
掷鉢峯前寺肩舆几度来楼台还旧观杉桧抚新栽湘水堂堂去秋山面面开裴徊千古思风壑有余哀
题南台寺
相望几兰若胜处是南台阁迥规摹稳门空昼夜开囘风时浩荡高岭更崔嵬谩说石头滑支筇得往来【寺多风二门不可置扉寺之侧有石头庵】
由西岭行後洞山路
西岭更西路云岚最窈深水流千涧底树合四时隂幽絶无僧住闲来有客吟山行三十里钟磬忽传音
过高台寺
着屋悬崖畔开牎叠嶂秋半欹云榭冷不断石泉流茗椀味能永竹风声更幽平生版庵老得句似汤休【寺之前有云庄榭旧车辙亭侍郎胡公以其妄谬易今名记刻不存必恶其害巳者所去也长老了信有诗名】
宿方广寺
俗尘元迥隔景物自天成山近四围碧泉鸣永夜清月华侵户冷秋气与云横晓起寻归路题诗寄此情
和黄漕雪中将至长沙
吾道元如砥人间谩畏途未容舟泝峡且泛雪平湖子孝宁投抒天囘看脱弧不应从我懒欲老豆麻区人日游城东晩饭陈仲思茅亭分韵得香字
絶怜梅事晩与客到林塘瓦椀村醪酽杯羮野菜香旧游看壁字新岁尚他乡一笑俱真率悠然意未央二月十日野步城南晩与吴伯承诸友饮裴台分韵得江字
春日烟沙岸禅房风竹牎有时倾绿酒随处见清江世路纷多辙吾生老此邦千林看不尽白鸟去双双
与弟侄饮梅花下分韵得香字
日多色愈正春和天与香提携一樽酒问讯满园芳嗣岁诗多思怀人心甚长更须多秉烛玉立胜红粧十四日陪黄仲秉渡湘饮岳麓台上分韵得长字
支筇穿百级把酒问春光乔木依然在幽兰秪自芳未当湘水满更觉橘洲长暝色犹回首天涯话故乡王长沙约饮县圃梅花下分韵得梅字
平生佳絶处心事付江梅县圃经年见芳樽薄暮开朗吟空激烈烧烛且徘徊未逐徵书去穷冬尚一来汤总管邢监庙约游城东酒间求诗为赋此
春事巳如许客愁空自多梅花成莫逆樽酒付亡何楚楚邢郎子耽耽老伏波定应容我醉耳热更高歌
谢胡掾惠诗
一见知心事旋观慰月评慈祥汉循吏儒雅鲁诸生莫作周南叹终期冀北程新诗连夜读梅影伴孤清
除夜立春
积雪隂难解新梅冻未开谁知残腊底已报早春来一气元无息羣儿浪自猜短檠非守岁百感政交怀
送赵节卿
昭代才难叹宗盟世有人千钧定晩试一角信逢真政拟寻梅共还经折柳新青云看稳上囘首楚江春
二月二十五日登裴台坐上口占
朝来风雨好抱病亦登临故国江山在荒城花柳深忧时空百虑望远只微吟春事如樱笋幽盟可重寻
上巳日晩登裴台自仲春凡三登
前日看花地重来对落晖雨余山着色沙没水初肥寒食家家出残红树树飞还同二三子及此咏而归
长沙郡丞丁君挽词
亷吏今尤重朝家诏举频方看千里驾忽尽百年身职业忧劳甚游从笑语真空令行路叹没後见清贫
和黄仲秉喜雨
雨凉牎户好佳木正隂隂畎亩忧时念乾坤济物心引泉聊自照移竹更亲临尚想皇华使风前拥鼻吟
寄侯彦周
塞鴈仍南去殷懃问耒阳催科应独拙理髪讵能长邑古弦歌地年丰鱼稻乡婆娑还得不三径未云荒
过长桥
西风吹短髪复此渡长桥木落波空阔亭孤影动揺徘徊念今昔领略到渔樵傥有山中隐凭谁为一招
多景楼
畴昔南徐地登临北固楼平原迷故国沧海接江流木落烟莎晩城孤鼔角秋寄言鸥鹭侣吾已具扁舟
金山
万顷洪涛里巍然阅古今云烟三岛接花木四时深乱石维舟住西风倚槛吟朝宗知不断凄切此时心
重阳前一日
九日明朝是清樽强自开萧萧疎雨暗滚滚大江来野菊开无数沙鸥静不猜何须骑台饮此兴亦悠哉
十五日过小孤山
沃野迥千里岿然突孤标崖分势亦裂江静影频摇栖鹘巢何险盘柯冻不凋吾行足观览未觉客程遥
新亭
风景自今古斯亭今是非絶怜江水去还有故山围得失同千虑成亏共一机所思惟谢傅不但胜淮淝
庚申过青草湖
巳越重湖险张?胜顺流乱云藏野寺横网閙渔舟物色湖南好风霜岁晚谋未知荒歉後得似向来不
南轩集卷四

[book_title]卷五
钦定四库全书
南轩集卷五　　　　　　　宋　张栻　撰律诗
喜闻定叟弟归
吾弟三年别归舟半月程瘦肥应似旧欢喜定如兄秋日联鸿影凉牎听雨声人间团聚乐身外摠云轻闻定叟弟已近适迫祀事未能出先遣侄辈往迎书此问讯
渐喜书题近悬知归意忙才闻下湘水早已过衡阳雨洗秋山净凉生桂树香殷懃二三子策马为迎将醇叟崇道之丧未得往哭闻窀穸有期辄赋二章以相挽者
庆席亲贤胄心知道义尊如何着闲处终不近修门三载成长别微言未细论人琴俱寂寞风雨闭丘园晩岁浑无事端居只自如氷霜浇块磊日月老籧篨山寺留题墨晴牎罢卷书从今行岳路忍复过公庐
故太子詹事王公挽诗二首
大节元无玷中心本不欺排奸力扛鼎忧国鬓成丝方喜三旌召俄兴一监悲西风吹泪眼夫岂哭吾私睿主龙飞日如公旧学臣忠言关国讣清节映廷绅岁月身多外江湖泽在民当年遗直叹千古更如新
诗送陈仲思参佐广右幕府
旧说桂林好君今幕府游江山资暇日梅雪类吾州煮海何多说安边更预谋政应勤婉画不用赋离忧
吕善化秩满而归两诗赠行
令尹三年政湘民去息思艰难捄菑歉忧瘁见云为荐牍今交上夷途去不疑正须频顾省御者可无辞伯氏相从旧归来意若何从渠笑方拙还我自吟哦圣有诗书在人多岁月过德门好兄弟夜雨细研磨
默侄之官襄阳两诗以送之
默也相从久吾心念汝多又为江汉别空觉岁年过气习须消靡工夫在讲磨惟应介如石人事易蹉跎潦雨弥旬月予方念鞠穷子行何草草别语又怱怱汉沔英灵在江山今昔同未须登岘首先合拜隆中
送零陵贾使君二首
藉甚零陵郡风流记昔贤宅存元水部人识范忠宣山近地宜竹溪清岸有泉官闲时访古余韵故依然孝友传家法如君好弟兄秪应推此意便足慰民情间岁仍艰食新书督劝耕想今潇水畔惟日望双旌
寄曾节夫
曾子别经月相思如几秋不应行役叹却为买人留雨後湖光满梅边春意浮须君细商略晴日共茶瓯
送周畏知二首
秋冬仍苦雨旬浃喜霜晴木末楼台见江头橘柚明登临方适意离别已增情後夜相思地寒梅影正横半世功名误苍顔幕府游文辞追楚些得失付阳秋荐牍方交上衡门岂重留青云看稳去快处一回眸
题伏龙寺壁
少日忆曾到归途得小留囘还山寺古萧瑟柿林秋道路情无那琴书可细求从来士穷逹分付水悠悠
送外弟宇文挺臣二首
合族情尤重论交意复深还为万里别未尽几年心佳处应相忆书来傥嗣音及时须努力莫待鬓华侵漠漠漓江上怱怱送客情平原宵雨湿絶壁野云横世路多新辙韦编有旧盟中流屹砥柱过浪岂能倾
寄题周功父溪园三咏
闻说亭花好居然似蜀乡色深姿不俗香淡意能长高烛留深夜轻隂护晩芳何心较桃李只拟荅春光
右嫣然亭
未识主人面先为溪上吟澄潭依近岸絶壁耸遥林领略襟期远登临岁律深想当轩冕外三叹有余音
右溪亭
溪园平广处雅称雪中游疎密看千变高低共一丘寒知松节劲静觉竹声幽还有故人否当能着小舟
右雪亭
曾节夫罢官归旴江以小诗寄别
俗隘宁为异言深敢自欺如何幕中辩飜作暗投疑行李秋将半家园菊正滋反躬端得味当复有余师
寄赵漕
想得昭潭上儿童夹道迎皇华今日使竹马旧时情梅蘂冬前拆山光雨後清使君桃李客当为驻车旌
送李新州
清絶湘南地乡闾见老成蔽棠方有望折柳却关情侧听舆人诵还新月旦评相望幸邻壤犹得借余明游诚之来广西相从几一年今当赴官九江极与之惜别两诗饯行
游子名冢後天资更敏强壮怀知自许远业定难量幕府文书简韦编趣味长怅然成阔别音寄莫相忘士学端成已工夫要自程圣门窥广大中德养和平美玉资勤琢良才讵小成心期须後会栻目更增明
寄宇文卭州
寄语临卭守相望万里情有来诗句好足验教条清好古从时讪为邦已政成无寻子虚赋忠厚诏诸生
次陈择之游湖韵
落日游鱼上青林白鸟过稻香来隔岸岩影占清波招隐何年赋寻幽此地多晩凉容纵棹听我采菱歌
送但能之守浔州
循吏古犹少岭民今未苏丁宁烦诏旨推择得吾徒根本谁深念诗书计不迂惟应敦此意岂但应时须
送祖七侄西归二首
万里逢犹子中年忆故乡只知情话好岂觉去途长巫峡波涛壮秦山桧栢苍何能从汝往伫立看归艎故国非乔木名家重典刑飘零念吾党寂寞抚遗经菽水知何病芝兰要满庭汝归应记取为我话丁宁
中春过阳亭
亭古危临岸林幽巧近城烟容随雨住花片着溪清春事巳如许客怀谁与倾亭前两好树满意欲敷荣
尧庙
明祀崇千载荒山拱万灵挿天巉絶壁飞瀑下空庭绘事存淳古真风寄杳冥苹蘩何以荐帝德日惟馨户曹庐陵胡君引年求谢事予视其精力未衰留之踰半载乃今告去不复可挽为诗送别澹庵君之叔父也
出守嗟何晩怀归已倦游细看浑矍铄可是畏伊优幕下倾三语山中赋四愁平生大小阮来往足风流若海运使移节广东赋诗赠别予每过若海诸郎诵书于旁琅琅可喜为之重赋
行止非人料驱驰未席温传闻选肤使端为慰黎元瘴岭农耕少山城海气昏唯勤凋瘵虑此外更何言玉雪明人眼森然膝下郎原流知衮衮诵读听琅琅有子若何慕他年我莫量愿崇诗礼训勿近利名场
送李崧老归闽二首
历数勲贤後如君到眼希胷中藴金石笔下出珠玑倾盖嗟何晩临流又送归他年傥相忆寻我钓鱼矶公事妨开卷遐征念索居能来数月欵端为百忧纾师友洛川上人才元佑初归来有新益不惜几行书
和定叟送行韵
旧别情何限重逢意豁然相看疑似梦欵语不成眠但欲灯窗共其如事役牵固应囘首处秪在集云前
题益阳清修寺
峯势香炉直溪流峡水潺居然一兰若唤作小庐山老木千崖表孤亭万竹间明朝问征路囘首白云闲
故观文建安刘公挽诗四首
忆昨登廊庙忠言逹帝聦所思惟尽瘁敢复计成功半世江湖上千忧寤寐中汗青谁秉笔请考衆言公
又
国耻臣当死公家二世心忍看垂絶笔谁续断弦音精爽今如在衣冠恨更深却嗟蜍与志处世漫侵寻
又
平日多奇节中间似富公天从庐墓请人说捄荒功辛苦培邦本雍容遏乱锋文传遗奏切更过子囊忠
又
曾是南荆地他年竹马迎旌旗严骑士弧矢盛民兵细考规摹旧还知节制明思公如岘首同我泪纵横
追饯马宪
肤使行原隰清风伴往还诗情浑漫兴雪意正相关许国心何壮忧民鬓易斑留连三日语解后十年间
某以四十字送详刑使君
拙守荆江上无人共往还能来慰牢落话旧几间关冬壑龙蛇蛰风林虎豹斑相期?养力且到古人间
除夕登仲宣楼
怀土昔人志伤时此日心长江霜潦净故国莫烟深访古多遗恨凭栏更独吟细看前浦树生意已堪寻隔墙闻正父乡饮甚乐偶畏风不预用前韵敬简
元日忻晴色新年秪旧心故人同客里乡话自情深尽说成都酒休为楚泽吟相逢须痛饮岁月易侵寻刘胜因自襄阳过予渚宫於其归小诗赠别
肮脏宁多忤栖迟久倦游折肱谙世味袖手惜良筹日月隆中晩风烟岘首愁登临应慷慨还解寄诗不光弼侄得邑西归赋诗勉之并示光义二首
共惟二百载诗礼一门中冷落吾忧甚扶持尔辈同传心无异辙随用不言功外慕知何极惟应念祖风得邑宁论小居官最近民中诚傥无倦同体会相亲暇日书还读清源政自新吾兄有遗训尔辈足持循
送曾裘父
交旧间何阔能来浃日留还寻佳橘颂惜别仲宣楼探古书盈屋忧时雪满头絶思黄阁老招隐意绸缪【枢密刘公尝欲以遗逸举裘父】
帐干周君桂林相从之旧已亥莫春出岭迂道相过临别求予言姑赋此
江北逢新雨湘南忆旧游能来慰岑寂恨不小迟留日月徒催老功名浪自愁惟应编简乐在已可深求
中秋与僚佐登江陵郡城观月
凉意今年早蟾光七泽多凭栏共怀古拥袂独高歌风物关山远功名岁月过一樽聊复尔於此兴如何
游章华台
楚国旧雄胜荒台今是非平川留宿潦萧寺掩斜晖木落秋声急天高鴈影微凄凉无处问骑马踏堤归
和元晦择之有诗见怀
作别又如许何当置我旁卷舒书在手展转月侵床合志师千载相思谩一方临风三叹息此意渺难量
送范伯崇
堂堂延阁老遗范见斯人孝友传家旧诗书用力新人心危易失圣学妙难亲愿勉思弘毅求仁可得仁
定叟弟生辰
清秋记弧矢举酒颂年长别去今踰岁情亲秪对床韦编闲玩味幕府小徜徉刮目它时看光晖映棣棠
南轩木犀
不随秋月閟天香氷雪丛中见缕黄却得清寒惜花地少须梅影慰孤芳
和安国送茶
官焙苍云小卧龙使君分饷自题封打门惊起曲肱梦公案从今又一重
赋郑子礼寿芝堂
莫向堂中覔寿芝主人心地本平夷子孙保此传家瑞世享长年自不疑
喜雨呈安国
悬知雨意未渠巳一夜檐声到枕间晓上高楼望云气蛰龙千丈起西山
早秧出陇蚕已丝眼中一雨正垂垂农家辛苦渠能识请诵周公七月诗
向来恻怛哀矜意便觉雨满乾坤间城东大士宁关汝民倚邦侯如泰山
凉生椽笔试乌丝妙语便作星斗垂我亦小?无一事细倾新酒和公诗
自乌石渡湘思去岁与朱元晦林择之偕行讲论之乐赋此
朝来一舸渡湘水山色横秋真可怜忽忆去年联骑客沙边搔首意茫然
道间晩稻甚盛喜而赋此
我行自喜有胜事夹道黄云禾黍秋闻道今年罢和籴老农卒岁傥寛忧
坟庵枕上追怆赋此
秋气恻恻侵户牖霜林风过犹余音八年泪湿龙塘土展转不眠中夜心
晩晴
昨日隂云满太空眼前不见祝融峯晩来风卷都无迹突兀还为紫翠重
渡兴乐江望祝融
日上宁容晓雾遮须臾碧玉贯明霞人谋天意适相值寄语韩公不用夸
仲秉再用前韵为梅解嘲复和之
几年身在水云间愈见花边下语难犹有故人相慰藉西山载酒未盟寒
东君岂是结新知谁共羣芳较疾迟不但开花高一世更看嘉实满青枝
有怀安国
若人别去已经秋却见山间翰墨留独对西风揩望眼试从云际辨荆州
自上封下福岩道旁访李邺侯书堂山路榛合不可往矣
石壁巉岩路已荒人言相国旧书堂临机自古多遗恨妙策当年取范阳
下山有作
五日山行复下山爱山不肯住山间此心无着身长健明岁秋高却往还
庐陵李直卿以复名其斋求予诗久未暇也今日雪霁登楼偶得此遂书以赠顾惟圣门精微纲领岂浅陋所能发秪增三叹
李侯索我复斋诗此理难明信者稀要识圣贤端的意须於动处见天机
万化根原天地心几人於此费追寻端倪不远君看取妙用何曾间古今
和张荆州所寄
自古荆州通陆海秪今学士过青钱笑谭坐了安边策取次成诗尽可编
诗来千里作春妍尚记城南五亩园岂但苔?留屐齿故应石上有洼罇
有时散策过西隣共向东风忆故人芙蓉亭下池水满敬简堂前杨柳春
锺陵未命千里驾洞庭亦系沙边舟闭门读书卧岁晩世事敢云风马牛【共父安国皆欲相招未能往也】
明时未可废谭兵壮岁宁容便乞身何人为向沙头去凭仗殷懃一问津
正月强半梅犹未开黄仲秉作诗嘲之次韵
孤芳未分落人间故向东风小作难眼底莫容蜂蝶乱好留明月趂春寒
水边踈影几人知尚喜诗翁到未迟怪得寻花心眼别去年曾赋上林枝
谢邢少连送葡萄豆蔲栽
君家小圃占春光眼看龙须百尺长移向楼边并寒井明年垂实更隂凉
留取园中数亩賖拟栽灵药谢纷华儿童今日知翁喜移得若家豆蔲花
晩过吴伯承留饮
推门野路竹落日天寒相对谈可是主人风韵别自斟白酒擘黄柑
南轩集卷五

[book_title]卷六
钦定四库全书
南轩集卷六　　　　　　　宋　张栻　撰律诗
某敬采民言成六韵为安抚阁老尚书寿伏幸过目
里胥不踏桑麻路桴鼔长闲花柳村都在邦君和气里卖刀买犊长儿孙
前时劝君出东郊父老欢呼望羽旄甘雨便随车马到眼看沾足徧蓬蒿
清坐铃斋公事稀春来风日更迟迟胷中水镜渠自避却笑缿筩徒尔为
蜀江东下接襄江揔是当年蔽芾棠此地回旋莫嫌窄且教春色满三湘
公今卧护足从容岂有扁舟欲便东少待政成归帝所此邦还在化钧中
湘民清晓寿邦君下客惭无句语新敢述老农歌诵意一觞持上太夫人
夜得岳後庵僧家园新茶甚不多辄分数椀奉伯承
小园茶树数十许走寄萌芽初得尝虽无山顶烟岚润亦有灵泉一派香
四月四日饮吴仲立家梅桐花下吴伯承以事不至寄诗来次韵
翠盖亭边春色归还来把酒及开时坐无车公欢意少犹得风前读好诗
题湘潭丞黄子辩哦松轩
黄子官居多暇日吟哦薄暮一?中虽无??循除水但觉飕飕满屋风
筠州曾使君寄贶中州新芽赋此以谢
黄蘖山前水遶沙春风吹石长灵芽午?落磑飞琼屑呜椀翻汤涌雪花
日长燕寝无公事忽忆故人云水边包裹甘芳慰幽独使君风味故依然
仲春有怀
青山四面拥江城暮角声中淡月明自倚阑干生白髪无心行乐趂春晴
西湖景物元潇洒杨柳新来两岸垂亦有游人往来否不应闲过看花时
老木高枝不可攀玉泉飞出半崖间如何借得清冷水一洗疮痍为解顔
楚翠亭边花正开道乡台下石崔嵬主人今有此客否客亦思君日百回
想见城南春水深春来夜夜动归心隔墙李子应无恙为托飞鸿寄好音
次韵无为使君尊兄见寄之什
江山接境相望近风雨一春音问踈安得从公苕霅上幅巾一叶卧看书
从吕杨州覔芍药裁
扬州风物故依然梦想他时楚水边乞与灵根归自种梢头茧栗看新年
鹤
月底风前意味多不妨伫立胜婆娑轩中君子知多少遣汝乘轩看若何
望庐山
却望庐山倚柁楼半空宿霭未全收苍然五老独献状似欲劝人求一游
十二月乙卯登岳阳楼丙辰再登
维舟径上岳阳楼风雨排空暝不收明日重来天色好君山元自翠光浮
舟行湘隂道中雪作
岁晩归来风雪里有怀端复为谁开江清沙白湘隂路却似当年访戴回
登楼
风雨经旬只闭门朝来倚槛巳春深不知花片飞多少但觉江城满绿隂
题城南书院三十四咏
差差竹影连坡静细细荷风透屋香午寂睡余聊隐几人间何用较闲忙
新竹成林蕉叶青隔篱深处有蝉鸣晩凉更觉长堤静自遶荷花待月明
堦前树影开还合叶底蝉声短复长睡起更知茶味永客来聊共竹风凉
新凉物物有精神静倚书?听雨声忽忆予綦元未解强分天籁太麄生
凌晨骑马路新凉来挹湖边风露香妙意此时谁共领波间鸥鹭静相忘
林塘过雨不胜秋万盖跳珠写碧流倚槛孤吟天欲暮更穿芒屩上方舟
山色顿清秋欲半湖光更净日平西凉风猎猎低荷盖归翼翩翩度柳堤
湖边小筑喜新成秋入西山照眼明不是厌喧来覔静四时光景本均平
秋风飒飒林塘晩万绿丛中数点红若识荣枯是真实不知何物更谈空
移得幽兰几本来竹篱深处手栽培芬芳不必纫为佩月白风清取次开
今年少雨菊花迟青蘂方开三两枝但得悠然真意在青山何处不相宜
秋後冬前一月晴小园佳处日经行半山木落楼台露几树霜余橘柚明
铙皷喧豗十里城人情正喜上元晴瘦筇独立湖边路却有白鸥同眼明
和风习习禽声乐晴日迟遅花气深妙理冲融无间断湖边伫立此时心
晓来天气便清新独倚阑干正暮春花落花开莺自语东风吹水细鳞鳞
花柳芳妍十日晴五更风雨送余春莫嫌红紫都吹尽新绿满园还可人
并湖数亩新疏辟便有鱼儿作队行我亦随流浮小艇晩凉细看縠纹生
无言桃李也成隂叶底黄鹂自好音一缕炉烟清昼永韦编卷罢短长吟
化工生意源源在静处详观揔不偏飞絮满空春不尽新荷贴水巳田田
野艇新成寻丈许柳堤橘浦足周旋添蓬不但为遮日凖拟乘凉听雨眠
暮从别墅跨驴归风雨萧萧泥溅衣出门囘首且按辔细听泉声和式微
隂隂松竹影自转午枕无人到北牎何许狂风来动地梦囘波浪汹春江
踈竹萧萧正雨声眼中日影又还晴鈎牎燕坐夏将半荷叶已香湖水清
莫道闲中一事无闲中事业有工夫闭门清昼读书罢扫地焚香到日晡
亭畔薰风尽日凉来从水面过新篁悠然但觉盈襟抱千古虞弦意未央
拍堤水满草茸茸尽日野航西复东欲去未须愁日暮月明波面更溶溶
乌云夭矫风作恶雷奔电掣雨悬河须臾天宇复清霁突兀西山紫翠多
朝阳初上藕花香下马虚亭一味凉山鸟自呼鱼自乐谁云身世可相忘
北牎竹箪午隂凉亦有清风到我旁还与陶公事同否未妨诸子细商量
睡觉西山月正平荷香不断晓凉生园中?鹤知人意已作金风警露声
西风夜半摧炎暑晓看云横天际秋时序转移皆妙理惟应及早戒衣裘
新凉修竹意愈静初日芙蕖色倍鲜物态直须闲里见人情多向快中偏
四面红蕖镜绿波晩凉柰此野情何凭城更觉看山稳入户还欣得月多
殷雷终日在前山风卷云环意作难泊暮有怀空伫立忽然飞雨到阑干
腊月二十二日渡湘登道鄕台夜归得五絶
三年不作山中客才踏舡舷眼便明曳杖直登千尺磴尚欣脚力慰生平
旧日书堂倚翠屏只今栋宇尚高明门前怳若闻弦诵??遶墙流水声
道旁老松高拂云刳心取明彼何人说与往来须爱护雪霜时节看长身
人来人去空千古花落花开任四时白鹤泉头茶味永山僧元自不曾知
湘江岁晩水清浅橘洲霜後犹青葱归舟着沙未渠进且看渔火听踈钟
次韵许深父
日日经行只小园静搘筇竹听鸣泉此时心事何人共素壁题诗第几篇
西山老木正亭亭云影参差隂复晴手卷残书天欲暮闻君剥啄叩门声
却下斜坡并柳堤双飞燕子正衔泥纷纷风雨春将半渌涨平湖桥柱低
下瞰寒江百尺坡小松新种也婆娑栽培拟待凌云日眼底浮花奈若何
年中一稔愿无余渐喜微呼息里胥赢得闲身学农圃未妨斜日带经锄
初夏偶书
江潭四月熟梅天顷刻隂晴递变迁扫地焚香清昼永一牎修竹正森然
墨梅
眼明三伏见此昼便觉氷霜抵岁寒唤起生香来不断故应不作墨花看
日暮横斜又一枝水边记我独吟诗不妨更作江南雨并写青青叶下埀
谢韩监芍药
一年春事雨声里十里扬州梦想边眼底名花烦折赠君家风物自嫣然
龙孙竹生辰阳山谷间高不盈尺细仅如针而凡所以为竹者无一不具予寘石斛中暮春生数笋森然可喜为赋此
小竹如针能具体方春茁笋更堪怜乾坤妙用无余欠隐几旁观为莞然
叶夷中屡以书求予记敬斋予往年尝为亲旧为记及铭矣今独成两絶句寄之
聦明用处翻多暗机巧萌时正自痴若识圣门持敬味临深履薄更何之
向来屡着敬斋语正恐多言意未明今日报君惟一句工夫端的贵躬行
谢侯彦明惠白莲栽
添得湖光百亩余湖边早已长菰蒲更移玉井峯头种还有花开十丈无
青鞋不踏远公社偶共濓溪嗜好同少待薰风开玉镜与君来贼月明中【周濓溪有爱莲说】
书妙应庵壁
牎前新竹净姢姢借我风凉一搨眠试问庄周说鹏鷃何如洙泗举鱼鸢
寿定叟弟
今年黄菊开花早手撷芳新寿一杯不用南阳三十斛家山根蔕好栽培
堂堂自昔源流远衮衮方来事业长驷马安车遵大道正须缓辔不须忙
向来相望各天涯两载团栾似旧时只恐桐江来趣驾明年把酒又相思
岳後步月
衡岳山边霜夜月青松影里看婵姢正须我辈为领略寒入衣襟未得眠
访罗孟弼竹园
篮舆呕轧上荒坡奈此缘成修竹何历眼向来谁复领买山未觉费金多
林深谷窈路诘曲憀澹西山横远青想得天寒来独倚空云髣髴下湘灵
江梅独立?颓墙苔藓封枝色老苍手剪荆榛增叹息眼中春意满三湘
知君日来修竹底却课市楼朱墨程应是禅门嫌拣择不论清浊要圆成【是日见孟弼方校市楼薄书】
腊月二日携家城东观梅夜归
前日看花正薄隂重来晴日更精神莫教容易飞花片且放千秋自在春
元自阳春无间断何人能识化工心梅边把酒日近午鸟语风微花气深
晴日东山饱看花归来野路已昬鵶坡头认得疎篱处薝卜林中李老家
仰看鸿鴈思吾弟连日清游只欠渠不知千里江南路亦有梅花似此无
题庾楼
南瞻庐阜北淮山下有长江万顷寒往事无边随去浪西风有客傍阑干
城南即事
活泉细引忽盈沟自遶书斋??流添得眼前无限思石桥竹坞共清幽
一春风雨水平湖更觉湖心月榭孤坐看百花开落遍依然山色对清卢
东风吹得绿成隂积雨初收柳絮轻记取湘中最佳处橘花开时香满城
月榭当湖景最奇故人千里寄新题背栏看字成相忆何日能来步柳堤【元晦新寄月榭题榜】
茅亭水溜四周遭花木经春一一高却望西山隔江水径思一叶泛云涛【新亭名东渚】
枕边风雨过今春起步园林巳緑隂更向坡头望湘浦水云无际遶遥岑【病起】
次韵刘枢密
朔风漠漠低黄云晓看缤纷万鹤羣为应农祥眉一展更将余力付斯文
燕寝凝香意自长不须乘月据胡床新正更喜身强健和气都归栢子觞
是日二使者出游晩凉有作
疎风细雨随华节西浦东山揔胜游拙守亦忻凉意好挑灯清坐读春秋
二使者游东山酒後寄诗走笔次韵
颇闻东山盛行乐坐想风前酒兴豪领略正应胷次别吟哦更觉笔端高
綉衣双节从天下文字皆称一世豪桂山发地凛千尺新诗与之相并高
社岁几成山水癖年来袖手不能豪忽传灯底诗篇好但想云间屐齿高
次韵范至能峡中见寄
合绾丝纶对紫薇却扪青壁听猿啼秪应许国心金石蜀道如天亦可梯
前日从赵漕饮因得徧观所藏书帖之富旣归戏成三絶简之
乌云夭矫天欲雨虚堂美?共徜徉开奁百轴惊传玩更觉人间六月凉
旧藏自是承平物新轴收从古道旁人间好事戒多得防有雷霆下取将【李金之乱护漕为寜远宰犹守邑不去以兵行县郊视道旁卷帙零乱杂泥土下马就观多得佳帖】
今古驱驰翰墨塲何人下笔到顔杨君侯知我有书癖乞与西台字几行
题马氏草堂复斋听雪
前邻百鬼瞰高明夜雨华榱叹昔人却爱君家鸿鴈集还能葺理草堂春
今古茫茫浪着鞭谁知圣学有真传请君细诵复斋记直到羲爻未画前
平生求友人千里永夜论心雪满牎为问蒲团听修竹何如一舸泛清江
送林择之
遗篇寂寞论心少一见吾人意已倾氷雪持身金石志他年事业更光明
南轩集卷六

[book_title]卷七
<集部,别集类,南宋建炎至德佑,南轩集>
钦定四库全书
南轩集卷七　　　　　　　宋　张栻　撰律诗
次韵赵漕
中宵忧岁不成寐一雨为霖敢自虞应是行台借余润故教均泽及樵苏
雨声历历来庭户喜色津津到泽虞撃壤径思同野老名亭讵敢学坡苏
和答郑宪分赠米帖
字中有笔米慱士片纸人间什袭藏好帖袖归终日看从渠车马閙康庄【是日中元倾城出游】
偶作
世情易变如云叶官事无穷类海潮退食北?凉意满卧听急雨打芭蕉
偶成【至前】
公庭过午无余事退食归来默坐时晴日半?香一缕阳来消息只心知
送郑宪酒
晴日南山几杖俱跻高选胜不须扶也知坐上多佳客可着青州从事无
再和
想得经行与客俱身强宁复要人扶晩来山色应难尽十里青苍看有无
韩廷玉筑亭於官舍之旁园中故多梅会有飞雪予因题其扁曰梅雪盖取少陵诗语而刘公贡父送刘长官掌广西机宜尝用此事有雪片梅花五岭春之句今廷玉适为此官于以名亭抑其宜也亭边花木多吾弟定叟旧植故予首章及之
城隂一径自深窈花木成行菊遶篱细说当时经始事梦回春草费相思
南州要是梅开早北客巡檐偏眼明一夜飞花来点缀新亭扁复得佳名
眼底风光正自佳滞留何必叹天涯日长况是文书省且与闲吟对落花
立春日禊亭偶成
律回岁晩氷霜少春到人间草木知便觉眼前生意满东风吹水绿差差
和陈择之春日四絶
花落花开揔可怜峤南亦复好风烟雨余起我故园梦漠漠浮鸥水拍天
年华冉冉春将半花事怱怱雨满城想复东郊变新绿未妨携酒趂初晴
泗上当时皷瑟人风雩岂是乐闲身言外默传千圣旨胷中长有四时春
日长渐有简编乐春半巳将樱笱来无数青山相慰藉有时明月共裴徊
元日
古史书元意义存春秋掲示更分明人心天理初无欠正本端原万善生
从郑少嘉求贡纲余茶
贡包余壁小盘龙独占人间第一功乞与清风行万里为君一洗瘴云空
茗事萧踈五岭中修仁但可愈头风春前龙焙令人忆知与故人风味同
初食荔枝
开奁未暇论香味便合令居第一流细擘轻红倾瑞露周南端复且淹留
照水依山秪自奇栉风沐雨借光辉氷肌不受红尘涴頳颊从教酒晕肥
岭南荔枝不可寄远龙眼新熟辄以五百颗奉晦叔或可与伯逢共一酌也
荔子如今尚典刑秋林圆实着嘉名虽无頳玉南风面却耐筠笼千里行
手自封题寄故人聊将风味赴诗唇千年尚忆唐羌疏不污华清驿骑尘
寿定叟弟
闻说清朝对紫宸君王侧席屡咨询惟应民瘼开陈切故遣分符验抚循
闻说严人爱贰车呻吟赴愬赖携扶从今充扩应无倦千里疲民待子苏
闻说年来更老成清心寡欲厌纷纭固知造物有深意端享修龄看策勲
秋风想巳治归裴吾亦扁舟具碧湘世味秪应谙历遍何如兄弟对方牀
年年桂绽菊开时长忆芳樽共一巵请诵周人和乐句全胜三叹陟冈诗
丙申至前五日复坐南牎忆去年诗又成两章
依然红日照牎楣还是去年消息时妙理不须寻辙迹只於生处验新知
新晴物物有春意正值一阳来复时变化无穷俱是易探原密处起乾知
题雉山禊亭
一曲清江正可怜隔江新竹露姢姢好风成我曲肱梦起看飞云度碧天
梦乘大舸卧泛江湖波涛甚壮醒乃悟其为雨因成小诗
平生得意白鸥外岁晩归心鸿鴈俱蕉叶雨声喧晓枕梦成风楫泛江湖
南岳庵僧寄上封新茶风味甚高薄暮分送韩廷玉李嵩老
浮瓯雪色喜初尝中有祝融风露香径欲与君同晤赏短檠清夜正相望
跋王介甫游锺山图
林影溪光静自如萧踈短鬓独骑驴可能胷次都无事拟向山中更着书
岁晩烹试小春建茶
阳月藏春妙莫窥灵芽粟粒露全机煮泉独啜寒牎夜已觉东风天际归
昨过漕台庭前荼蘼盛开已而詹体仁海棠和章及此因用前韵赋两章
玉立春深雪不如生香透骨雪应无莫遣飘零杂尘土芬芳留入碧琳腴
纷纷花片逐风飞緑幄藏春自一奇不入时人红紫眼却须我辈与题诗
所思亭海棠初开折赠两使者将以小诗
未须比拟红深浅更莫平章香有无过雨夕阳楼上看千花容有此肤腴
东风着物本无私红入花梢特地奇想得霜台春思满一枝聊遣慱新诗
廖宪送牡丹用海棠韵复走笔戏和之
緑叶满园风雨余君家花事岭中无眼明见此复三叹京洛名园忆上腴
报荅春光须着语年来老我不能奇风前姢好有余态未必此花如此诗
定叟弟频寄黄蘖仰山新芽尝口占小诗适灾患亡聊久不得遣寄今日方能写此
瘴雨昏昏梅子黄午牎归梦一绳床江南云腴忽到眼中有吾家棠棣香
集云峯顶风霜饱黄蘖洲前水石清不入贡包供玉食秪应山泽擅高名【坡公贬章茶未为磪论予谓建茶如台合胜地章茶之佳者如山泽高人各有风致未易疵也】
益阳南境松杉夹道郁然父老相传忠定张公为邑时所植也其间亦有旣剪而复生者作诗属来者护持之
夹道松杉半老苍前贤余泽未应忘君看直干连云起岂但当年蔽芾棠
登楚野亭见张舍人题字
英豪自昔多遗恨人物于今正渺然来访舍人题字处淡烟莎草满平川
城南杂咏二十首
纳湖
原原锡潭水汇此南城隂岸花有开落水盈无浅深
东渚
团团凌风桂宛在水之东月色穿林影却下碧波中
咏归桥
四序有佳趣今古盖共兹桥边独微吟囬首忘所之
船斋
窻低芦苇秋便有江湖思久巳倦埀纶游鱼不须避
丽泽
长哦伐木篇伫立以望子日暮飞鸟归门前长春水
兰涧
艺兰北涧侧涧曲风纡余愿言植根固芬芳长慰予
山斋
叠石小峥嵘修篁高下生地偏人迹罕古井辘轳鸣
书楼
高楼出林秒中有千载书昔人不可见倚槛意何如
蒙轩
开轩仅寻丈水竹亦萧?客来须起敬题榜了翁书
石濑
流泉自清写触石短长鸣穷年竹根底和我读书声
卷云亭
云生山气佳云卷山色静隐几亦何心此意相与永
柳堤
前年种埀柳已复如许长长条莫攀折留待映沧浪
月榭
危阑明倒影面面涌金波何处无佳月惟应此地多
濯清亭
芙蓉岂不好濯濯清涟漪采之不盈把怊怅暮忘饥
西屿
系舟西岸边幅巾自来去岛屿花木深蝉鸣不知处
琮琤谷
幽谷竹成隂悬流着石清不妨风月夕来此听琮琤
梅堤
亭亭堤上梅历历波间影岁晩忆夫君寂寞烟渚静
听雨舫
风吹渡头雨摵摵蓬上声欣然会心处端复与谁评
采菱舟
散策下亭阿水清鱼可数却上采菱舟乘风过南浦
南阜
湘水接洞庭秋山见遥碧南阜时一登搔首意无斁
游岳寻梅不获和元晦韵
眼看飞雪洒千林更着寒溪水浅深应有梅花连夜发却烦诗句写愁襟
十三日晨起霜晴用定王台韵赋此
晴岚开岳镇云雨断阳台日出寒光迥川平秀色回兴随天际鴈诗寄岭头梅盛事它年说凭君记玉杯
用元晦定王台韵
珍重南山路驱羸几度来未登乔岳顶空说妙高台晓雾层层歛奇峯面面开山间元自乐泽畔不须哀
马上口占
向来一雪压霾昏晓跨征鞍傍水村七十二峯俱玉立巍然更觉祝融尊
马上举韩退之语口占
扰扰人心堕渺茫更於底处问穹苍今朝开霁君知否春到无边花草香
和朱元晦韵
一见琼山眼为青马蹄不觉渡沙汀如今谁是王摩诘为写清新入画屏
登山有作
上头壁立起千寻下列羣峯次第深几几篮舆自吟咏白云流水此时心
和元晦马迹桥
便请行从马迹桥何须乘鹤簉丛霄殷勤底事登临去不为山僧苦见招
方广道中半岭少憩
半岭篮舆小驻肩眼中已觉渺云烟山头更尽无穷境非是人间别有天
道中景物甚胜吟赏不暇因复作此
支筇石壁听溪声却看云山万叠新揔是诗情吟不彻一时分付与吾人
崖边积雪取食清甚赋此
隂崖积雪射寒光入齿清甘得味尝应是山神知客意故将琼液沃诗膓
和元晦後洞山口晩赋
石裂长藤瘦山围野路深寒溪千古思乔木四时隂更得寻幽侣何妨拥鼻吟笑看云出岫谁似此无心
和元晦雪压竹韵
山行景物揔清奇知费山翁几许诗雪急风号联骑日月明霜净倚阑时
和元晦怀定叟戏作
路入青山小作程每逢佳处忆吾人山林朝市休关念认取临深履薄身
方广圣灯
隂壑传闻烱夜灯几人高合费追寻山间光景秪常事堪笑尘寰万种心
赋罗汉果
黄实累累本自芳西湖名字着诸方里称胜母吾常避珍重山僧自煮汤
和元晦咏画壁
松杉夹路自清隂溪水有源谁复寻忽见画图开四壁悠然端亦慰予心
和元晦方广版屋
葺盖非陶埴年深自碧差如何乱心曲不忍诵秦诗
和择之赋泉声
试问今宵涧底声何如三叹有余音堂中衲子还知否月白风清底处寻
和择之赋霜月
月华明洁好霜天遥指层城几暮烟妙意此时谁与寄美人湘水隔姢姢
和择之赋枯木
隂崖虎豹露须牙元是枯槎着藓花不向明堂支万祀玄冬苦节未须夸
闻方广长老化去有作
夜入精蓝意自真上方一笑政清新山僧忽复随流水可惜平生未了身
赋莲花峯
玉井峯头十丈莲天寒日暮更清妍不须重咏洛神赋便可同赓云锦篇
和元晦咏雪
兀坐竹舆穿涧壑仰看石径接烟霞是间故有春消息散作千林琼玉花
自方广过高台
两寺清闻磬羣峯石作城风生云影乱猿啸月华明香火远公社江湖鸥鸟盟是中俱不着俯仰见平生
赋石廪峯
岿然高廪倚晴天独得佳名自古传多谢山中出云气人间长与作丰年
道傍残火温酒有作
隂崖冲雪寒肤裂野路燃薪春意回旋暖提壶倾浊酒陶然絶胜夜堂杯
和元晦林间残雪之韵
眼中光洁尽琼瑶未觉郁蓝宫殿遥石壁长林氷筯落锵然玉佩响层霄
和择之看雪
岳背三冬雪真同不夜城野云何晃荡涧水助空明行橐多新句青山有旧盟堂堂身世事渠谩说三生
和择之福岩回望岳市
回首尘寰去渺然山中别是一风烟好乘晴色上高顶要看清霜明月天
福岩读张湖南旧诗
兹游奇絶平生事只欠瀛仙氷雪姿元是经行题品地却从山际诵新诗
和择之登祝融峯口占
祝融高处好拂石坐林端云梦从渠小乾坤本自寛回眸增浩荡出语觉高寒明日重来看宁应取次还
和元晦晩霞
早来雪意遮空碧晩喜晴霞散绮红便可悬知明旦事一轮明月快哉风
过高台携信老诗集
萧然僧榻碧云端细读君诗夜未阑门外苍松霜雪里比君佳处让高寒
和元晦赠上封长老
上方元自好一榻有余清秪趂晨钟起宁闻山鸟声高僧足幽事野客富诗情试问峯头景今朝作麽生
和元晦醉下祝融
云气飘飘御晩风笑谈嘘吸满心胷须臾歛尽还空碧露出天边无数峯
和元晦十六日下山之韵
归袂随云起篮舆趂雪明山僧苦留客世故却关情小倚枯藤杖聊听絶涧声如何山下客一笑已来迎
和择之韵
山中好景年年在人事多端日日新不向青山生恋着秪缘身世揔非真
和择之韵
旧说峯头寺真成杖屦来却寻泥路滑更喜野云堆寒积三冬雪阳生九地雷城中几亲友为说看山回
题曾氏山园十一咏
尚絅堂
昔人为巳学深旨妙隐微三复尚絅章服膺愿无违
夕阳台
日暮天无风岸巾夕阳中回首发遐想明月已升东
橘沜
我家湘水滨年年赋徕服君家百亩田晩岁千树绿
霜杰
种松苦难长松长还耐久莫作目前思但种门前柳
菊隐
不肯竞桃李甘心同艾蒿德人一题品愈觉风味高
君子亭
嘉莲秉嘉质解后逢赏音翁岂玩物者寄意一何深
蓼步
扁舟横薄莫渺渺蓼知秋家山有江湖何必赋远游
北山
南山烟雨霏北山风露多衣沾非所惜屦湿知如何
梅沼
寒梅只自芳野水有余清山空岁云暮妙意相发明
桃花坞
花开山与明花落水流去行人欲寻源只在山深处
吟风桥
桥边风月佳俛仰有余思无忘履氷心方识吟风意
昨日与周伯寿别终夕雨小诗追路
夜雨虚檐响彻明地蒸衣润欲生云想君渚路频回首我亦书?倍忆君
自西园登山
日光射崖氷雪色风壑传响松龙吟但忻耳目得所遇不觉山高几许寻
南轩集卷七

[book_title]卷八
钦定四库全书
南轩集卷八　　　　　　　宋　张栻　撰表
谢太师加赠表
日月昭回烛孤忠於旣没风雷鼔动诏恤典於无穷藐然遗孤重於陨涕【中谢】伏念先臣早趋列着即值多难痛陵庙之莫扶叹簪绅之自保以为寇讐若此岂臣子之遑安义理所存何利害之足计会真人之勃起先百辟以骏奔奉命於危机汹涌之秋投躯於衆难纷纭之际以至进登揆路尽护戎车不忧丑肤之方张惟惧人心之不正炳若丹青之誓率兹缟素之师虽蒙神圣之深知亦致奸邪之横疾摈居炎服中逾二纪之更敢意余龄复际重明之运窃窥睿蕴思复祖疆愿毕効於精诚冀平清於氛祲而割地奉讐之论起合党缔交之谋深修边备则指为费财讲武功则目为生事妄拟偷安於岁月曾微却顾於兴衰非惟沮先臣之为实乃伤陛下之志铄金成市卒赖保全易箦余哀空存感慨怅历时之?久忽当馈以兴思中旨显颁褒章具举旣极上公之贵复稽节惠之文人知忠义之荣莫不竞劝士喜是非之定少缓私忧固将埀训於邦家岂但增光於泉壤此盖伏遇皇帝陛下勤俭法禹聦明继尧纬武经文不暂忘於宗祏彰善瘅恶用允若於天心敷扬旧勲表厉在服诵温言之曲尽仰至意之旁孚臣猥以承家极兹追往奉牲以告知神理之来歆聚族而谋念上恩之曷报惟慕先臣之许国力图後日之捐身
严州到任谢表
奉诏中陛分符近邦巳见吏民敬颁条教【中谢】伏念臣禀资不敏涉道未深诵编简以穷年粗守趋庭之训虽江湖之屏迹敢忘向日之心藐兹忧患之余时轸记怜之旧旣将详试以民事又使密迩於行都赐对彤庭曲形睿奬辞阙未更於积日驱车已届於新封仰在望之云天依归曷巳顾来迎之父老责望谓何此盖伏遇皇帝陛下勇智继汤聦明法舜谓意诚心正澄源虽自於朝廷然本固邦宁共理亦资於牧守夫何迁戆乃预选抡惟是此方素称瘠土而其输赋独重他州编居半杂於山林稔岁犹艰於衣食观其生理良足兴嗟臣谨当咨访里闾推原根本悉陈利害之实仰冀恩泽之流视民如伤用体大君之德意为国以礼更思先圣之格言
静江到任谢表
还之寓直假以价藩祗服训词已临官次伏念【臣】禀资甚戆涉理未深徒以蚤被於教忠故亦粗知於守义顷由即省入侍经帷方圣主之有为思延忠谠愧下臣之末学无补高明居然牛载之间负此素餐之责独有孤危之迹上廑覆护之私终畀便州使归故里甫及瓜期之近更叨改命之荣此盖伏遇皇帝陛下爱养人才重惜名器谓臣钝不生事或可责以抚摩察臣愚无它膓示不忍於捐弃惟是桂林之地夙专制阃之权尽护边蛮南极岭峤深虞绵薄莫副使令臣敢不思既厥心克共于事奉法循理期躬率於遐方和衆安民用仰承於皇武
江陵到任谢表
便私有请巳媿乘轺改命弥优又叨分阃仰承德意既见吏民【中谢】惟全楚之上流实皇家之要屏居吴蜀之会屹形势之相关控襄沔之冲渺规摹之甚远自戎马平宁之後亦岁时阅历之多田土膏腴莫尽新耕之利人烟萧瑟靡闻旧观之还旣富庶之未臻谅恢图之难济孤圣主有为之志虚舆人望治之心谋帅之艰于今尤甚岂兹遴选乃及微臣兹盖伏遇皇帝陛下明并日中仁同天大念臣服於先训亦有意於捐躯谓臣守其愚忠或可望以立事肆加明试不忍遐遗臣敢不务集衆思勉图来効事君以勿欺为主期利害之实闻御侮以得民为先当本根之力护庶几毫髪仰荅乾坤
进职因任谢表
内合分华进其寓直介藩因任鍚以赞书既莫遂於终辞凛不知夫所措臣某诚惶诚惧顿首伏念臣昨承人乏来守岭隅忽坐阅於两秋亦既殚於五技所赖旁流之惠泽故兹少息於疲甿吏於其间谴因以免敢希误宠何有微劳此盖伏遇皇帝陛下以大有为之资行不忍人之政远迩一视真传太上之心赏罚至公悉听国人之论惟臣不敏曷称所蒙况闻前哲之言多畏居官之久非人情狃习之为虑实已志怠忽之难防其几弛於方寸之间则害及於一路之广返复以念经营莫寜敢不履薄临深益思谨於侯度庶几积铢累寸或不玷於皇明
谢除秘合修撰表
臣某言先在广西任日伏蒙圣恩除臣秘合修撰寻具辞免奉圣旨不允已秪受诰命者奉藩何补坐费三年进律之褒乃蒙再命控忱辞而莫获拊小已以增羞【中谢】伏念臣钝质无堪孤踪难植备保鄣於远服凛危惧之百怀惟仰恃於圣明勉自殚其心力班超之策但守於平平阳城之书固甘於下下岂期睿奬荐赐宠光俯矜尘坌之余生俾隶蓬莱之高选超踰若此报称谓何此盖伏遇皇帝陛下器使羣才光被四表顾未忘於簪履之旧尚念黯愚将示劝於牧圉之臣姑从隗始荣踰华衮愧甚循墙臣敢不勉务朴忠仰承德意始终一节期不负於素怀驱驰四方敢或惮於烦使
谢侍讲表
拜命中宸执经西学虽踵熙朝之故事实为儒者之至荣莫遂?辞惟深愓惧臣某【云云】窃以刚健笃实易称多识之功缉熙光明诗着仔肩之义盖典学所以建事而治国始乎修身厥惟哲王乃烛大本此盖伏遇皇帝陛下德先勤俭政用中和从善君转圜每尽谦虚之道临民如御马居怀兢业之思念六籍之格言为百王之要范将求鸿硕与共讲论顾臣何人亦预兹选臣敢不朴忠自许古义是研勉殚夙夜之诚庶几千虑傥有?埃之补少荅大恩
谢赐冬衣表
出笥分珍在廷均赐方此御冬之始俱怀挟纩之温【中谢】兹盖伏遇皇帝陛下子视庶民天临羣下遇之有礼俾知臣节之恭岂曰无衣独觉君恩之重臣等敢不力图其报仰称所蒙惟公尔以忘私庶服之而无斁
贺郊祀表
率时阳复式展泰坛配我思成有严熙事【中贺】窃考前王之典莫先上帝之郊明德惟馨匪备物之为贵精意以飨本一诚以潜通必知礼乐之原斯格高升之应恭惟皇帝陛下躬行舜孝业广禹勤守位曰仁允宝祖宗之训应天以实克单夙夜之心兹举弥文益昭顺福神灵来燕穆然声气之交服采骏奔俨若豆笾之荐更旁流於沛泽用永鍚於蒸黎臣等幸备迩联豫承明祀体宸中之寅畏敢怠交修仰帝命之昭融庶几无斁
贺冬至表
律应中声候迎长景宜人神之赞喜辅宗祏以储休【中贺】恭惟皇帝陛下重尧之华行禹之智吁俊以尊上帝歛福而鍚庶民周典是遵待彼隂阳之定羲爻默玩见夫天地之心臣叨奉藩条阻陪班缀天子万夀敢忘归美之诚王者三微愿广好生之德
遗奏【庚子二月初二日】
臣再世蒙恩一心报国大命至此厥路无由犹有微诚不能自已伏愿陛下亲君子远小人信任防一已之偏好恶公天下之理永清四海克巩丕图臣死之日犹生之年
经筵讲议
二南之诗圣人示万世以制治之本源乃三百六篇之纲要如易之首乾坤然葛覃次於关雎盖述后妃虽贵不可忘其初处宫室之中而思其在父母家之时居富贵之位而念夫女工之劳感时抚事而因以起其归宁之心思其节俭敦本孝爱恭敬薰然见乎其辞反复诵咏之则可以得其趣矣一章思夫在父母之时方春葛延蔓于中谷维叶萋萋然其始茂也黄鸟聚于丽木其鸣喈喈然其甚和也诵此章则一时景物如接吾耳目中矣二章维叶莫莫则是葛旣成而可采之时也於是言其刈获之以为絺綌如此服之无厌也盖躬其勤劳而享之则安耳诵此章则其敦本之意可见矣三章言其因是以思其父母告师氏以言归污治其燕私之服澣洁其朝见之衣害澣害否言何者当澣何者当否治其衣服盖欲以归宁父母也诵此章则其孝爱恭敬与夫节俭之意又岂不薰然於言辞之表乎古者虽后妃之贵亦必立之师傅以诏之故此诗言归必首以告师氏而左氏传亦谓传母不在宵不下堂则知师傅之职所以朝夕辅导之也法家拂士非惟人主不可一日无在后妃亦然诚以人心易动贵骄易溺处其极而无所畏惮则其可忧将有不可胜言者是以古之明君与其后妃相与夙夜警戒而不敢少忽乎此也臣尝考周家建国自后稷以农事为务历世相传其君子则重稼穑之事其室家则躬织絍之勤相与咨嗟叹息服习乎艰难咏歌其劳苦此实王业之根本也如周公之告成王其见於诗有若七月皆言农桑之候也其见於书有若无逸则欲其知稼穑之艰难知小人之依也臣以为帝王所传心法之要端在乎此夫治常生於敬谨而乱常起於骄肆使为国者而每念乎稼穑之劳而其后妃又不忘乎织絍之事则心不存焉寡矣何者其必严恭朝夕而不敢怠也其必怀保小民而不敢康也其必思天下之饥寒若已饥寒之也是心常存则骄矜放肆何自而生岂非治之所由兴也欤美哉周之家法也圣哲相继固不待论而其后妃之贤见於简编太王之妃则姜女也而文王之毋则太任妃则太姒而武王之后义邑姜也皆助其若子焦劳于内以成风化之美观后妃则太王文武之德可知矣以此埀世而其後世犹有若幽王者惑褒姒而废正后以召犬戎之祸而诗人刺之曰妇无公事休其蚕织盖推其祸端良由稼穑织絍之事不闻於耳不动於心以至於此故诵服之无斁之章则知周之所以兴诵休其蚕织之章则知周之所以衰其得失所自岂不较着乎以是意而考秦汉以下其治乱成坏之源皆可见矣
讲毕臣栻复进曰臣观三代令王必知稼穑之艰难其后妃必知织絍之勤劳惟其身亲之视民如伤其心诚痛切也後来只为不知艰难故都不省察但见目前一事之办一令之行不知百姓流离困苦于下所以汉唐妄为兴作之君多在中叶良由不知艰难所致周公作七月反复只说农桑作无逸只说稼穑之艰难要得成王胷中了然都知许多辛苦曲折自然朝夕敬畏惟恐失民心下情通逹凡事不敢草草其治所以安固长久天生民以立若非欲其立乎民之上以自逸也盖欲分付天之赤子而为之主人主不以此为职分以何为职分人主不於此存心於何所存心若人主之心念念在民惟恐伤之则百姓之心自然亲附如一体若在我者先散了此意思与之不相管摄则彼之心亦将泮涣而离矣可不惧哉自古帝王为治皆本乎此後世兴利生事之臣先毁薄此论谓之陈腐亦无怪其然盖须指此为陈腐则彼兴利生事之说方得而进臣尝譬之饥必食糓粟渇必饮水浆此语似乎陈腐然饥须食糓粟渇须饮水浆不可易也若以此为陈腐却求吸风饮露之计宁有是理人主不可以不察臣又尝观後世两种议论或云小害无伤或云要得立事扰人不柰何臣以为此等议论乃坏国家元气毒药上云王安石谓人言不足恤所以误国事臣栻请破前此二者说臣尝为州郡备见百姓利害百姓甚易扰动未论州郡所行只如知县妄行出一文字乡间扰害百姓有不可胜言者何况以朝廷之势临之若一事偶未审草草行出外间受害又何可以数计百姓被困毒得闻於人主之前者有多少间隔其受害已不少矣然则岂可谓小害无伤济大事必以人心为本若未曾做得一毫事先扰百姓失却人心是将立事根本自先坏矣乌能立哉然则岂可谓要立事扰人不柰何人主又岂可不察然而又有一等颓墯苟且之论借养民之说却是要玩岁愒日都无所为此反害正论臣所论先王养民之政盖其所施行具有本末先後正合朝夕讲?以次行之非是恬然不为臣栻又进曰古人论治如木之有根如水之有源言治外必先治内言治国必先齐家须是如此方为善治臣适论成周家法自汉唐以来家法之美无如我宋臣尝考四后之德其立甚正终为宗庙社稷之福光献曹太后方英宗之初有功社稷【宣仁高太后致元佑之治号女主中尧舜钦圣向太后建中靖国之初有功社稷】钦慈孟太后靖康建炎间社稷之功又冠前古以此知本朝之家法何媿三代实子孙万世无穷之法
啓
谢宰执啓【太师加赠】
仰祗明诏追述遗忠惟圣主明烛无疆莫掩中天之照而大臣言乃底绩岂无前席之陈孤生藐然有涕滂若永言先父之志粤自靖康而来盖以为天理所安期没身而後已人臣之义不与贼以俱生国余三户而可以亡秦田有一成而卒能祀夏苟精诚之自竭岂利钝之逆知惟其不渝是以克济若谋国怀畏愞之见则事仇甘陵夷之归妄希一日之安莫思千载之耻三纲不振万事曷成皎若丹心历多艰而愈厉凛乎白首曾孤立以奚伤痛易箦之有言恨枕戈之未遂孰谓阅时之久忽形当宁之思肆命有司昭加恤典焚中山之箧旣空谗慝之羣祭曲江於家益懋始终之眷而平章仆射相公扶持公论翌赞化原想夫正色於朝蔚有沃心之助致此休命贲于幽扃岂私门以为荣实吾道之增重某奉书而告追往更深记先友以示方来所愿勲名之懿铭上恩而思报効敢忘忠义之传
答周漕啓
伏审持节载驱褰帷来莅送以礼乐上资周度之闻虽则劬劳民有安居之托共惟某官以敦厚之禀负通逹之才学道爱人夙着抚循之实正身率下更高刺举之风眷此南湘实为巨屏湖山清远昔称控制之雄户口浩穰尤觉赋输之剧虽故岁之幸稔尚前歉之未偿正资惠存以底安裕傥官吏之奉法自民俗之蒙休激浊扬清即听公平之论图事揆策旋归献纳之班某久寓是邦便同旧里方衡门之自屏喜广?之可依染翰见贻先辱琼瑶之赠造门不远行修桑梓之恭
答胡提举啓
伏审持节载驱褰帷来届送以礼乐主资周度之闻虽则劬劳民有安居之托伏惟提举郎中以疏明之禀负通逹之才执法汉庭夙着平反之誉观风周道已闻忠厚之言载惟推择之公实寄丁宁之旨盖念兹土重罹歉菑尚远食新之期居多仰哺之衆是勤贤德来布上恩正兹捄患之时何异拯焚之急傥诚心恻怛惟恐一夫之伤则惠泽周流自然千里之及政施有序风动可期旣寛宵旰之深忧且召丰年之和气遂因成绩入步要津某昨幸朝班数曕风宇方衡门之自省喜广?之可依染翰见贻先辱琼瑶之赠造门不远行修桑梓之恭
答柳严州啓
奉诏牧民方待临川之次蒙恩易郡更叨桐水之除自揆初心敢忘素守已上奉祠之请辄辞乘传之行岂不知在今此州实拱行阙仰云天之在望知日月之可依地望旣隆民俗且简几席枕湖山之上簿书杂鱼鸟之间前瞻文王之风流尚想子陵之节槩叨逾过分夫复何言然某方兹退伏於里闾且欲从容於学问斯未能信敢言轻试於治人道之难明祗合静求於在巳庶几有得不辱其先日冀大君之仁俯从小已之愿岂谓山川之阻忽勤鱼素之攽敢占芜辞少叙鄙意恭惟知府朝议以德履之甚茂全才脱之有余惟自处期忠厚之归故所至以牧养为事翺翔中外益着声猷咏中和之诗已腾声於近服陈治安之策即趋对於明庭某未谐先覩之期徒负告新之意敢借偃藩之乐少留坐啸之娱秋律旣深霜飈愈厉愿体眷毗之厚益精调护之宜瞻颂之深敷宣罔旣
答胡参议啓
空冀北之野昔知人物之英佐湖南之军今喜风猷之近辱书先及佩意惟深伏惟某官以淳茂之资富通明之学持心近厚蔚闻平谳之风正色不求雅有安恬之乐惟潇湘之都会控江汉之上流溪山阻深户口繁夥虽民安俗阜必资元帅之得人然川泳云飞亦赖嘉宾之赞画是烦耆德来慰舆情谅坐席之未温即蜂车之趋驾某深惟亡补退切自修好语见贻知有断金之义从游在即更歌伐木之诗
答翟通判啓
德门雅望圣世美才久更践於民情益推高於吏治出分屏轼尚淹半刺之权入佩荷囊行被九重之眷知有断金之义偶同退鷁之飞远勤专价之临重辱长城之贶褒扬过实展读怀惭千里叙情所愧非子云之笔札一时仰德末由披彦辅之云天瞻颂之深敷宣罔旣
答竹通判啓
义形辞色识辨安危惟险阻之备尝宜功名之立致岂期岁月之久尚尔淹迟乃於州县之间更烦关决顷自吴门之别继为南楚之归寤寐虽勤书辞莫及知有断金之义偶同退鷁之飞兹承专价之临首辱朋缄之问辞旨敷畅展读再三事理分明惟知感叹骐骥伏枥无忘骧首之时鵰鹗在天更看冲霄之翼
答严州州县官啓
南为祝融客方自屏於江湖郡枕子陵溪忽起分於符竹虽公朝之不弃在私义之未遑盖退而治已尚多缺然则出而临民其敢率尔辄上祠宫之请且惟编简之求岂期薰慈远贻庆问三复辞情之美益增顔面之慙恭惟某官论议该深见闻卓异素所蓄积蔚为瑚琏之珍暂尔淹迟莫掩斗牛之气未遂同僚之幸徒勤仰德之怀愧感之深敷宣罔既
答吕太博啓
兹蒙薰慈委贶牋翰不为华藻无非忠信之言历举大猷备着切磋之义咏味数过感藏至深伏惟某官世德相传天资甚茂立志靡追於时好行身力慕於昔贤暂分典於泮宫益养成於远器某相闻虽久既见末繇永惟事道之难莫若求人之要考丽泽之象正资讲习之功诵伐木之诗益见和平之助顾驱车之?迩知倾盖之可期所忻有过之必闻庶或临民之寡悔
答游广文啓
疏恩北阙分教南邦出御史之名门先声巳着羣诸生於泮水讲席方严伏惟某官文采蜚英岂弟从政蓄於平素既以致远为心见于施为当有躬行之实念兹都会夙多俊良正资教养之功庸底作成之盛识其大者岂诵说云乎哉何以告之亦仁义而已矣某一违风采三易岁华忻闻徒御之临首拜牋辞之辱自惭短翰曷报勤渠即听名言少慰孤陋
囬严主簿啓
发策大庭蜚英隽轨所论不诡公言允孚惟皇家设科本收多士之用而君子从仕岂为一身之谋故官无尊卑而报国则均事无大小而行志则一方观远业以慰舆情先辱贶於辞牋徒增深於感抱
答新及第啓
兹审承恩天陛拜庆亲庭闾里知荣士友增慰惟策名委质当思忠义之勉图而学道爱人岂其利禄之是慕愿扩昔贤之志永为乡国之光
答新举人啓
伏承起从里选遂与计偕顾兹劝驾之初是乃策名之渐惟国之取士岂将富贵其身而士之逢时盍厉忠嘉之节行观大对用卜远图愿希董子之奏篇更加剀切毋若公孙之曲学徒取讥羞辄因报贶之辞少致赠言之义敷宣罔既悚愓增深
答新举人啓
兹审起从里选荣与计偕惟蕴积之素充宜发挥之有渐待时而动岂为千禄之云正学以言斯乃事若之始蔚辞章之辱贶惟推毂之何功报赠不文谨藏为好
谢生朝啓
岁晩而思益艰盖重蓼莪之感齿长而学不进更深伐木之求方渇伫於良规乃忽廑於善颂意则厚矣吾惟阙然敢云初度之光实积中心之媿
南轩集卷八

[book_title]卷九
<集部,别集类,南宋建炎至德佑,南轩集>
钦定四库全书
南轩集卷九　　　　　　　宋　张栻　撰记
静江府学记
国朝学校徧天下秦汉以来所未见也桂林之学自唐大历中观察使李昌夔经始于郊而熙宁中徙于郡城东南隅乾道二年知府事张侯维又以其地堙陋更相爽垲得浮屠废宫实故始安郡治请于朝而迁焉侯以书来曰愿有以告于桂之士某惟古人所以从事於学者其果何所为而然哉天之生斯人也则有常性人之立于天地之间也则有常事在身有一身之事在家有一家之事在国有一国之事其事也非人之所能为也性之所有也弗胜其事则为弗有其性弗有其性则为弗克若天矣克保其性而不悖其事所以顺乎天也然则舍讲学其能之哉凡天下之事皆人之所当为君臣父子兄弟夫妇朋友之际人事之大者也以至於视听言动周旋食息至纎至悉何莫非事者一事之不贯则天性以之?溺也然则讲学其可不汲汲乎学所以明万事而奉天职也虽然事有其理而着於吾心心也者万事之宗也惟人放其良心故事失其统纪学也者所以收其放而存其良也夏葛而冬裘饥食而渇饮理之所固存而事之所当然者凡吾於万事皆见其若是也而後为当其可学者求乎此而已尝窃怪今世之学者其所从事往往异乎是皷箧入学抑亦思吾所谓学者果何事乎圣人之立教者果何在乎而朝廷建学羣聚而教养者又果何为乎嗟夫此独未之思而已矣使其知所思则必竦然动于中而其朝夕所接君臣父子兄弟夫妇朋友之际视听言动之间必有不得而遁者庶乎可以知入德之门矣某也不敏何足以啓告於人辱侯盛意勉为之书
袁州学记
淳熙五年秋八月某来宜春至之明日州学教授李中与州之士合辞来言宜春之学自皇佑中太守祖无择实始为之今百有二十五年矣中更兵革废而复兴惟是庳陋弗克称至于今守乃慨然按寻旧规首辟讲肄之堂立稽古阁於堂上生师之舍皆撤而一新之将告成而君侯适来敢请记以诏多士某谢不敏则请益坚乃进而告之曰先王所以建学造士之意亦尝考之乎惟民之生其典有五君臣父子兄弟夫妇朋友是也而其德有四仁义礼智是也人能充其德之所固有以率夫典之所当然则必无力不足之患惟人之不能是也故圣人使之学焉自唐虞以来固莫不以是教矣至于三代之世立教人之所设官以董莅之而其法益加详焉然其所以为教则一道耳故曰学则三代共之皆所以明人伦也嗟夫人伦之在天下不可一日废废则国随之然则有国者之於学其可一日而忽哉皇朝列圣相承留意教养所以望於多士甚厚三代而下言学校之盛未有若此时也然则教於斯学於斯者其可不深考先王建学造士之本意而勉之乎惟四德之在人各具於其性人病不能求之耳求之之方载於孔孟之书备有科级惟致其知而後可以有明惟力其行而後可以有至孝弟之行始乎闺门而形於郷党忠爱之实见於事君而推以泽民是则无负於国家之教养而三代之士风亦不越是而已嗟乎可不勉哉於是书以为记今守名杓实某之弟也是月庚戍记
卲州复旧学记
庆历中天子诏天下都邑皆得立学卲州去王畿数千里於时亦为学以应诏旨而学在牙城之中左狱右庾庳陋弗称治平四年驾部员外郎通判永州周侯敦颐来摄郡事始至伏谒先圣祠下起而悚然乃度高明之地迁于城之东南及其成帅士者行释菜之礼以落之今祠刻具存可考也惟侯唱明絶学于千载之下学者宗之所谓濂溪先生者在当时之所建立後之人所宜谨守以时修治而贻之无穷可也顾今仅百有余年而其间兴坏之不常甚至於狥寻常利便之说徙就他所甚失推崇先生长者流风遗泽之意而於学校之教所害亦巳大矣乾道九年知州事胡侯华公叹息其故与学教授议所以复之者转运判官提举学事黄侯洧闻之颇捐緍钱以相其事於是即治平故基而加辟焉祠祭有庙讲肄有堂栖息有斋前後楼阁翬飞相望下至库庾庖湢无不备具而民不知其费不与其劳遣使来请记某以为春秋之义善复古者是诚可书也然尝考先王所以建学造士之本意盖将使士者讲夫仁义礼智之彛以明夫君臣父子兄弗夫妇朋友之伦以之修身齐家治国平天下其事盖甚大矣而为之则有其序教之则有其方故必先使之从事於小学习乎六艺之节讲乎为弟为子之职而躬乎洒扫应对进退之事周旋乎俎豆羽龠之间优游乎弦歌诵读之际有以固其肌肤之会筋骸之束齐其耳目一其心志所谓大学之道格物致知者由是可以进焉至於物格知至而仁义礼知之彛得於其性君臣父子兄弟夫妇朋友之伦皆以不乱而修身齐家治国平天下无不宜者此先王之所以教而三代之所以治後世不可以跂及者也後世之学校朝夕所讲不过缀缉文辞以为规取利禄之计亦与古之道大戾矣上之人所以教养成就之者夫岂端为是哉今卲幸蒙诏旨得立学宫而周先生实经理其始又幸而得复其旧於巳废之後士者游於其间盍试思夫当时先生所以望於後人者其亦如後之学校之所为乎抑将以古之道而望之也往取其遗书而读之则亦可以见矣於是而相与讲明以析夫义利之分循古人小学大学之序如前所云者勉之而勿舍则庶几为不负先生经始期望之意而有以仰称上之人教养成就之泽今日之复是学斯不为虚设矣学故有二记其一治平五年湖北转运使孔侯廷之之文盖为周先生作也其一绍兴二十三年武夷胡子宏之文虽不详学之兴废而开示学者为仁之方则甚明皆足以传後某不敏幸以浅陋之辞列於二记之次实荣且愧云淳熙元年三月癸巳
郴州学记
维三代之学至周而大备自天子之国都以及於郷党莫不有学使之朝夕优游於弦诵咏歌之中而服习乎进退揖逊之节则又申之以孝弟之义为之冠昏丧祭之法春秋释菜与夫郷饮酒养老之礼其耳目手足肌肤之会筯骸之束无不由於学在上则司徒揔其事乐正崇其教下而郷党亦莫不有师其教养之也密故其成才也易士生斯时藏修游息於其间诵其言而知其味玩其文而会其理德业之进日引月长自宜然也於是自乡论其行而升之司徒司徒又论之而升之国庠大乐正则察其成以告于王定其论而官之其官之也因其材之大小盖有一居其官至于终身不易者士修其身而已非有求於君也身修而君举之耳夫然故礼义兴行人才衆多风俗醇厚至於斑白者不负戴於道路而王道成矣国朝之学视汉唐为盛郡县皆得置学郡有教授以掌治之部刺史守令佐又得兼领其事亦旣重矣而士之居焉者大抵操笔习为文辞以求应有司之程耳嗟乎是岂国家所望於多士之意哉虽教养之法疑若未尽复古然为士者岂可不思士之所以为士者果为何事也哉郴故有学迫于城隅湫隘不治知州事薛彦博通判州事卢教授吴镒始议迁改因得浮屠废宫江山在前高明爽垲廼徙而一新之郡之士相与劝率以助资役甫踰时而迄成焉来属某愿有记某惟先王之於学所以勤勤恳恳若饮食起居之不可须臾离者诚以正心修身齐家治国以至於平天下未有不须学而成者实生民之大命而王道之本原也然而学以何为要乎孟子论三代之学一言以蔽之曰皆所以明人伦也大哉言乎人之大伦天所叙也降衷于民谁独无是性哉孩提之童莫不知爱其亲及其长也莫不知敬其兄而夫妇朋友之间君臣之际礼仪三百威仪三千无适而非性之所有者惟夫局於气禀迁於物欲而天理不明是以处之不尽其道以至於伤恩害义者有之此先王之所以为忧而为之学以教之也然则学之所务果何以外於人伦哉虽至於圣人亦曰尽其性而为人伦之至耳呜呼今之学者苟能立志尚友讲论问辩而於人伦之际审加察焉敬守力行勿舍勿夺则良心可识而天理自着驯是而进益高益深在家则孝弟雍睦之行兴居郷则礼逊廉耻之俗成一旦出而立朝致君泽民事业可大则三代之风何远之有岂不盛欤又岂可不勉欤学之成实乾道四年春二月
桂阳军学记
桂与郴地相接近岁洞甿纷扰之後甫及安定郡各建学以馆士亦可谓知务矣郴学之成某尝为之记而桂之士复以请於是告之曰嗟夫学之不可不讲也久矣今去圣虽远而微言着於简编理义存乎人心者不可泯也善学者求诸此而已虽然圣贤之书未易读也盖自异端之说行而士迷其本真文采之习胜而士趋於蹇浅又况平日羣居之所从事不过为覔举谋利计耳如是而读圣贤之书不亦难乎故学者当以立志为先不为异端訹不为文采眩不为利禄汨而後庶几可以言读书矣圣贤之书大要教人使不迷失其本心者也夫人之心天地之心也其周流而该徧者本体也在乾坤曰元而在人所以为仁也故易曰元者善之长也而孟子曰仁者人也合而言之道也礼曰人者天地之心也而人之所以私伪万端不胜其过失者梏於气动於欲乱於意而其本体以?溺也虽曰?溺然非可遂殄?也譬诸牛山之木日夕之间岂无萌蘖之生乎患在人不能识之耳圣贤教人以求仁使之致其格物之功亲切於动静语默之中而有发乎此也有发乎此则进德有地矣故其於是心也治其乱收其放明其蔽安具危而其广大无疆之体可得而存矣此学之大端也然则其可一日而不讲乎愿与诸君共勉焉学之成乾道已丑岁三月也为之者知军事赵公瀚教授刘允迪也
钦州学记
安阳岳侯霖为钦州之明年政通人和乃经理其州之学悉易故之庳陋庙堂斋庑次第一新伻来谒记久未暇也又明年其学之教授周去非秩满道桂复以侯意来请且曰钦之为邦僻在海隅地近盐而俗尚利逢掖之士盖鲜有焉惟侯不敢以其陋而鲜加忽也故新其学以劝之且求一言以示後庶或有起也某於是而叹曰是可书也巳夫所为建学者固欲其士之衆多也今夫通都大邑操觚习辞发策决科肩摩袂属必如是而後谓之多士乎哉殆未然也夫寡国鲜士亦何病十室之邑必有忠信之质者焉其成就与否则系乎学与不学而已学也者所以成才而善俗也今钦虽僻而陋也其士虽鲜也然其间亦岂无忠信之质者乎无以掲之曷其昭之无以导之曷其通之为之严学宫於此详其训廸以夫人伦之教圣贤之言行薰濡之以渐由耳目以入其心志其质之美者能不有所感发乎有所感发则将去利就义以求夫为学之方而又以训其子弟率其朋友则多士之风岂不庶几矣乎异时人才成就风俗醇美其必由侯今日之举有以发之请刻记于学以俟淳熙四年甲午
雷州学记
庐陵戴君为雷州之明年以书抵某曰雷之为州穷服岭而并南海士生其间不得与中国先生长者接於闻见为寡而其风声气习亦有未能遽变者某惟念所以善其俗宜莫先於学校而始至之日谒先圣祠则颓然在榛莾中用不敢遑宁乃度郡治之西有浮屠废宫撤其地少下而得山川之胜殿堂斋庑轮奂爽垲凡所以为学宫者无一不具用钱一千万旣成则延其长老集其子弟而语之以学之故某之心亦庶几其廑者愿不鄙为记以诏之予尝观孟子论王政其於学曰谨庠序之教申之以孝悌之义而後知先王所以建庠序之意以教之孝悌为先也申云者朝夕讲明之云耳盖孝悌者天下之顺德人而兴於孝悌则万善类长人道之所由立也譬如水有源木有根则其生无穷矣故善观人者必於人伦之际察之而孝弟其本也然则士之进学亦何远求哉莫不有父母兄弟也爱敬之心岂独无之是必有由之而不知者盍亦反而思之乎反而思之则所以用力者盖有道矣古之人自冬温夏凊昏定晨省以为孝自徐行後长者以为弟行着习察存养扩充以至於尽性至命其端初不远贵乎勿舍而已今使雷之士讲明孝弟之义於是学而兴行孝弟之行於其郷则雷之俗其有不靡然而变者乎岂特可以善其郷充此志也放诸四海而凖可也然则戴君之所以教者宜莫越於是矣乃书以寄之乾道六年七月十日
雷州学记
淳熙四年秋知雷州李侯以书来告曰雷旧有学宫比岁日以颓坏今焉尝治一新愿请记以诏其士且希白先生尝为是州宜公之所加念也惟希白先生实某之曾大父至和元年以殿中丞来守雷州今厅壁题名具存故李侯援以为请然某幸得备帅事于此所当以风教为先务闻雷学之成虽微此请固愿有以告也而况李侯之言如此哉嗟乎舜跖之分善与利之间而已矣譬之途焉善则天下之正逵而利则山径之邪曲也人顾舍其正而弗由以自陷於崎岖荆棘之间独何欤物欲蔽之而不知善之所以为善故耳盖二者之分其端甚微而其差则甚远学校之教将以讲而明之也故自其幼则使之从事於洒扫应对进退之间以固其肌肤而束其筋骸又使之诵诗读书讲礼习乐以?泳其情性而兴发於义理师以导之友以成之故其所趋日入於善而自远於利及其久也其志益立其知益新而明夫善之所以为善则其於毫厘疑似之间皆有以详辨而谨察之如驾车结驷徐行正逵所见日广所进日远虽欲驱之而使由於径不可得已故曰少成若天性习惯如自然此学之功也自学校之教不明为士者亦习於利而已故其处已临事狥於便安而不知其有非所宜安也於富贵利逹志夫苟得而不知其有非所宜得也夫惟狥於便安而志夫苟得则亦何所不至哉间视其所为虽有涉於善事而察其所萌则亦未免出於有所为而然至於挟策读书亦是意耳终身由之而以为当然是岂人之情也哉故曰性相近也习相远也可不畏欤夫後之为治所以不及於古之世而其人才所以不及於古之人者常在於是然则学校之教其所系顾不重矣哉今李侯旣不鄙其士而新其学宫然其所以为教者则义不可以不明也故予独以善利之说告之使不迷其所趋雷之士诚能因予之言如古之学者从事於洒扫应对之际以?泳乎诗书礼乐之中从师亲友久而勿舍将必有能辨之者亦非予言之所能尽也李侯名茆字叔茂长沙人
江陵府松滋县学记
乾道九年冬知江陵府松滋县事余君彦广以书来言曰松滋之为邑僻在大江之滨自兵戈以来其郷庐邑居固不能以复旧而又重以水潦为患沦垫迁徙之余庶事大抵苟且而学校为尤甚春秋奉祀几无以障风雨青衿散处莫适所依六年之秋知县事滕君琛始聚材陶瓦撤其故而更新之首严庙象备其彛器巳而讲肄栖息之所亦以次举其明年彦广实来亲帅其士者而劝程之又择其秀者而表厉之吟诵之声蔼如也今年秋复命甓工结密其地自庙而及门又加黝垩之饰于其栋宇用释菜之礼以告其成自惟小邑寡民不敢为劳费第积其力时而为之故与滕君相继四年之间而後讫事愿不鄙为之记以风示邑之士庶几有以作兴焉某念今之为邑者急於簿书期会之报详於追胥督责之事则云举其职矣有能慨然於荒寒僻远之区留意教养如二君之相继者岂不可贵哉而余君且将求其说以作兴其人才顾虽文字荒陋有不得辞也则为之说曰先王之教其大旨见於孟氏之书曰学则三代共之皆所以明人伦也又曰谨庠序之教申之以孝弟之义是知学校以明伦为教而明伦以孝弟为先盖人道莫大乎亲亲而孝者为仁之本也古之人自冬温夏清昏定晨省以为孝自徐行後长者以为弟躬行是事默体是心充而逹之不使私意闲於其问亲亲之理得而无一物不在吾仁之中孝弟之道有不可胜用者矣试以谂于邑之士孰无事亲从兄之心哉诚能相与劝勉朝夕讲磨以从事乎此然後知人伦之际尽其道为难而学之不可以巳也士之从事于此则夫风声气俗之所及闾里小民亦将视効而知劝畏威而寡罪以乐趋於淳厚之习然则顾不美与嗟乎是乃先王建学之本意余君今日之所望於多士者宜莫先於此也遂书以寄之淳熙元年正月
宜州学记
淳熙四年某备位广右帅事以经略司主管机宜文字韩壁闻于朝曰壁清介岂弟愿假守符俾牧远民诏为宜州便道之官宜为州被边所控制非一前此为州者日夜究切备御缮治财赋之不暇莫遑他议韩侯至官旣举其职则慨然念学校委废议所以修复之盖积累而後成庙宫旣严讲肄有堂生师有舍门庑庖湢悉具合境人士叹息诵咏伻来请记方韩侯之为是举也或者窃笑以为在边州乃不急之务且曰宜故寡士亦何必汲汲为某独以为不然盖俎豆之修则军旅之事斯循序而不忒教化兴行则祸难之气坐销於冥冥之中诗曰旣作泮宫淮夷攸服是有实理非虚言也建学於此使为士者知名教之重礼义之尊修其孝弟忠信则其细民亦将风动胥劝尊君亲上恊力一心守固攻克又孰御焉近而吾民旣巳和辑则夫境外聚落闻吾风者亦岂不感动有以伏其心志柔其肌肤其孰有不顺况於秉彛之心人皆有之奇才之出何间远迩远方固曰寡士然如唐之张公九龄出於曲江姜公公辅出於日南皆表然着见於後世宜之士由是而作兴安知异日不有继二公而出者乎又安知其所成就不有可过之者乎然则其可以寡士而忽诸故於其学之成乐为之书
南轩集卷九

[book_title]卷十
钦定四库全书
南轩集卷十　　　　　　　宋　张栻　撰记
潭州重修岳麓书院记
潭州岳麓书院开宝九年知州事朱洞之所作也後四十有五年李允则来为请於朝因得赐书藏焉是时山长周式以行义着祥符八年召见便殿拜国子主簿使归教授始诏因旧名赐额仍增给中秘书於是书院之称闻天下绍兴初更兵革灰烬十一仅存已而遂废乾道元年建安刘侯珙安抚湖南旣剔蠧夷奸民俗安靖则葺学校访儒雅思有以振起之湘人士合辞以书院请侯竦然曰是固章圣皇帝所以加惠一方劝厉长养以风天下者而可废乎廼属州学教授金华卲頴经纪其事未半岁而成大抵悉还旧规某从多士往观焉爱其山川之胜堂序之严裴徊不忍去喟而与之言曰侯之为是举也岂将使子羣居族谭但为决科利禄计乎抑岂使子习为言语文词之工而已乎盖欲成就人才以传斯道而济斯民也惟民之生厥有常性而不能以自逹故有赖於圣贤者出而开之是以二帝三王之政莫不以教学为先务至於孔子述作大备遂啓万世无穷之传其传果何与曰仁也仁人心也率性立命知天下而宰万物者也今夫目视而耳听口言而足行以至於食饮起居之际谓道而有外夫是乌可乎虽然天理人欲同行异情毫厘之差霄壤之缪此所以求仁之难必贵於学以明之与善乎孟子之得传於孔氏而发人深切也齐宣王见一牛之觳?而不忍则告之曰是心足以王矣古之人所以大过人者善推其所为而已论尧舜之道本於孝弟则欲其体夫徐行疾行之间指乍见孺子匍匐将入井之时则曰恻隐之心仁之端也於此焉求之则不差矣尝试察吾终日事亲从兄应物处事是端也其或发见亦知其所以然乎诚能默识而存之扩充而逹之生生之妙油然于中则仁之大体岂不可得乎及其至也与天地合德鬼神同用悠久无疆变化莫测而其则初不远也是乃圣贤所传之要从事焉终吾身而後已虽约居屏处庸何损得时行道事业满天下而亦何加於我哉侯旣属某为记遂书斯言以厉同志俾无忘侯之德抑又以自厉云尔二年冬十有一月辛酉日南至右承务郎直秘阁赐紫金鱼袋广汉张某记
尧山漓江二坛记
古者诸侯各得祭其境内之山川山川之所以为神灵者以其气之所蒸能出云雨润泽羣物是故为之坛壝立之祝史设之牲币所以致吾祷祀之实而交孚乎隐显之际诚之不可掩也如此後世固亦有山川之祠而人其形宇其地则其失也久矣夫山峙而川流是其形也而人之也何居其气之流通可以相接也而宇之也何居无其理而强为之虽百拜而祈备物以飨其有时而应也亦偶然而已耳淳熙二年之春某来守桂按其图籍覧观其山川所谓尧山者蟠?于东气象杰出环城之山大抵皆石而兹山独以壤天将雨则云气先冒其颠山之麓故有唐帝庙山因以得名而漓江逶迤自城之北转而东以逹于南清洁可监其源发于兴安与湘江同本而异派故谓之漓而以水嫓之凡境内之水皆汇焉以是知尧山漓江为吾土之望其余莫能班也岁七月弥旬不雨禾且告病先一日斋戒以夜漏未尽望奠于城观之上曾未旋踵雷电交集一雨
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 10:24:27-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>