<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="提要,少室山房集原序,少室山房集。石羊生传（王世贞）,卷一,卷二,卷三,卷四,卷五,卷六,卷七,卷八,卷九,卷十,卷十一,卷十二,卷十三,卷十四,卷十五,卷十六,卷十七,卷十八,卷十九,卷二十,卷二十一,卷二十二,卷二十三,卷二十四,卷二十五,卷二十六,卷二十七,卷二十八,卷二十九,卷三十,卷三十一,卷三十二,卷三十三,卷三十四,卷三十五,卷三十六,卷三十七,卷三十八,卷三十九,卷四十,卷四十一,卷四十二,卷四十三,卷四十四,卷四十五,卷四十六,卷四十七,卷四十八,卷四十九,卷五十,卷五十一,卷五十二,卷">
<meta name="description" content="诗文别集。明胡应麟著。一百二十卷。少室山房为其书斋名。卷首有万历四十六年(1618)江湛然序,王世贞著《石羊生传》。卷一至卷八○为诗,卷八一至卷一二○为文。所著《少室山房笔丛》未收入本集。《四库全书总目》指出:“应麟虽仰承(七子)余派,沿袭颓波,而记诵淹通,实在隆万诸家上,故所作芜杂之内尚具菁华。”原有集十余种,此为诸集合编本。有万历间金华通判江湛然刊本,《四库全书》即据以收入。_少室山房集_全文在线阅读_少室山房集_全文在线下载_大玄古籍书库">
<title>少室山房集_胡应麟_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">少室山房集</span> <br/>
          作者： <span class="inputVal" id="bkauthor">胡应麟</span> <br/>
          朝代： <span class="inputVal" id="bkdate">明代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">类书文集,诗文集,完结</span> <br/>
          字数： <span class="inputVal" id="bknum">[book_length]504334</span> <br/>
          说明： <span class="inputVal" id="bkdec">诗文别集。明胡应麟著。一百二十卷。少室山房为其书斋名。卷首有万历四十六年(1618)江湛然序,王世贞著《石羊生传》。卷一至卷八○为诗,卷八一至卷一二○为文。所著《少室山房笔丛》未收入本集。《四库全书总目》指出:“应麟虽仰承(七子)余派,沿袭颓波,而记诵淹通,实在隆万诸家上,故所作芜杂之内尚具菁华。”原有集十余种,此为诸集合编本。有万历间金华通判江湛然刊本,《四库全书》即据以收入。</span> <br/>
          封面： <span class="inputVal" id="bkimg">Z_18654.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]少室山房集
[book_author]胡应麟
[book_date]明代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]类书文集,诗文集,完结
[book_length]504334
[book_dec]诗文别集。明胡应麟著。一百二十卷。少室山房为其书斋名。卷首有万历四十六年(1618)江湛然序,王世贞著《石羊生传》。卷一至卷八○为诗,卷八一至卷一二○为文。所著《少室山房笔丛》未收入本集。《四库全书总目》指出:“应麟虽仰承(七子)余派,沿袭颓波,而记诵淹通,实在隆万诸家上,故所作芜杂之内尚具菁华。”原有集十余种,此为诸集合编本。有万历间金华通判江湛然刊本,《四库全书》即据以收入。
[book_img]Z_18654.jpg


[book_title]提要
少室山房集 明 胡应麟
钦定四库全书
集部六
少室山房集
别集类五
明
提要
臣等谨案少室山房集一百二十卷明胡应麟撰应麟字元瑞更字明瑞兰溪人万历丙子举人尝与李攀龙王世贞辈游其所作诗薮类皆附合世贞艺苑巵言後之诋七子者遂并应麟而斥之然其诗文笔力鸿鬯又佐以雄博之才亦颇纵横变化而不尽为风气所囿当嘉隆之季学者惟以模仿剽窃为事而空疎弇陋皆所不免应麟独能根柢羣籍发为文章虽颇伤冗杂而记诵淹博实亦一时之翘楚矣是编前有王世贞所撰石羊生传称应麟有寓燕还越计偕岩栖卧游抱胜三洞两都兰隂畸园诸集凡二十余卷朱彞尊明诗综内别载邯郸华阳养疴娄江白榆湖上青霞等集而无三洞畸园之名盖应麟在日诸集皆随作随刻别本单行世贞彞尊各据所见故名有异同此集为万历戊午歙人江湛然通判金华时所刋乃其合编之本也
乾隆四十三年五月恭校上
总纂官 （臣）纪昀 （臣）陆锡熊 （臣）孙士毅
总校官 （臣）陆费墀

[book_title]少室山房集原序
●少室山房集原序
明兴以帖括俳偶之文笼士士不复知有古文词正嘉以来搢绅先生始名古学盖滥觞於北地而娄江新都始畅其流焉当二子角峙海内如唐昌黎柳州士闯其阈涉其阶墀即可以傲睨当世况其服膺避席而不敢与齿於当世又何如哉兰溪胡明端以殆庶之姿策勲竹素於文无不工而尤工於韵语自汉魏流开元大历以还皆字摹句拟如循枝揽叶以探厥本根意得之余泯然与之合辙其致辩成都鳃鳃不倦余季幼清以为忠告其然乎又何恠当世方闻博雅之士闻声而色飞望景响而股弁矣尝一登娄江之堂娄江曰吾不能讳献吉昌谷辈之玼也融而超之于鳞庶几焉後我而作其在此子矣交新都新都曰成都博而不核也江左核而未精博而核核而精宜莫如明瑞夫济南之秀句娄江之东野也江左之赅练新都之退之也若曰吾终身所服膺在是余子録録不复置齿牙矣一旦得明瑞而遽跻之二君之上此宁可虚词浮说相假借哉苞稸之富位置之高骋骛之弘放诚有以服其心折其喙如尹望邢而泣季咸见壶子而却走固不自知其如此也夫当明瑞罢公车脱尘鞅高卧蓉山灵洞之间目视云汉非其人即贵倨弗友傲然以千古自命庄生有云谈二子於戴晋人之前犹一吷也岂不然哉昔喻君邦相尹兰江慕交明瑞相从於山颠水涯唱咏连日夕余心实向往之适视瑑兹土而明瑞已骑云烟去我而游寥廓■〈广外勤内〉购其遗文读之而板复漶漫纷错回以公事之余稍为铨次又得兰溪令君卢尔腾以襄其役鸿胪赵君文镇以董其成孝廉徐伯阳章无逸辈以校其似皆闳览博物君子也卷计为诗八十文半之胪分部列犂然可观矣余尝读弇山羊石生传时明瑞年才三十有八耳而所着诗已二十卷他所撰述计二十四种共为卷二百三十有三制作之富逾於古人後其年复不少也计所论着当有所散轶伏匿而不出者购成全书将在来喆嗟乎兰隂之间瀫水之上高门华阀上第元僚指不胜偻矣其间道德功业昭垂於日月者殊不乏人而明瑞裹敝帻弄三寸柔翰直与争不朽於穹壤天啬之於彼而昌之此於世正得失半也乃世或为明瑞扼腕一第夫唐以诗赋取士犹失之李杜况夫俳偶帖括之习又乌足笼吾明瑞哉史氏传文苑要当置是子娄江新都间耳万历戊午中秋日新安江湛然书于金华郡斋

[book_title]少室山房集 石羊生传（王世贞）
●少室山房集
石羊生传（王世贞）
胡元瑞者名应麟一字明瑞尝自号少室山人已慕其乡人皇初平叱石成羊事更号曰石羊生人亦曰元瑞殆非人间人也仙而谪者也遂呼之石羊生元瑞父曰按察公僖母宋宜人按察公为行絶类万石君而文藻过之所至好行隂德名位不甚称以云南按察副使归今尚壮无恙元瑞为儿时肌体玉雪眉目郎秀五岁按察公口授之书辄成诵见客客使属对辄工九龄从里社师日估■〈亻毕〉习经生业而心厌之俄悉胠按察公箧得古文尚书周易国风雅颂檀弓左氏庄列屈原两司马杜甫诸家言读之按察公奇其意弗禁也稍长遂能为歌诗藉藉传里中而于经生业亦不废十五补博士弟子员非其好也会按察公拜尚书礼部郎挟与俱渡钱塘过吴阊泛杨子北历齐鲁赵魏之墟至燕市而止所经繇吊古即事往往於诗歌发之而是时南海黎惟敬欧桢伯吴郡周公瑕吴兴徐子与嘉禾戚希仲沈纯父永嘉康裕卿先後抵燕发元瑞藏诗览之咸啧啧折行请交至於琳宫梵宇高会雅集元瑞以齿坐未坐片语一出无不恍然披靡自失也曰使用昔贤隷事夺席例吾曹无坐所矣临淮小侯李惟寅慕元瑞甚使客簒而致之为上宾旬日不听出惟寅用是亦以诗名而周宗正灌甫雅自负风雅有人伦之鉴贻元瑞三十韵首以北地信阳相属元瑞益自信寻以按察公外除元瑞归从母里中母患头风甚剧元瑞委身医药间日夜扶侍不休母头风良愈而身过劳得清羸疾矣因跳匿金华山中而会大司空万安朱公衡还过兰谿朱公故从燕见元瑞诗而惊赏者至是发使山中踪迹得元瑞以书要之而泊舟待三日元瑞感其意为长歌七百言以赠朱公公袖示督学使者滕君伯轮曰天下奇才也滕君辄超格檄受饩学宫且趣入试两御史再试再为诸生千人冠已荐乡书上公车报罢元瑞意殊不在一第其所游从皆天下贤豪长者然所当心独余兄弟与李观察于鳞汪司马伯玉吴参政明卿会于鳞死余皆散处不相及久之意邑邑不自得而余弟敬美与观察公同年过兰谿谓观察吾欲就阿戎谈当胜卿遂即元瑞剧语二夕皆申旦临别眷眷不忍释曰吾於诗独畏于鳞耳已矣今庶几得足下又曰幸与家中丞同世胡不一及门即卒然抱于鳞恨若何时余方谢客昙阳观闻元瑞来喜不自胜力疾启关与为十日饮间出所着少室山房诗余得而序焉所以属元瑞甚重而用是颇有齗齗者余二人俱弗顾元瑞乃高卧山中不复就公车而兰谿令喻邦相豪於诗与元瑞意合忘形尔汝尝偕过赵学士山房倡和连日夕元瑞之卧山中凡六载而始上公车至都下遇张观察助甫助甫余兄弟友也读元瑞诗击节曰二十年亡此调矣元瑞亦奇助父诗契密无间且各自怅相遇晩试复罢归时大司马张公肖甫靖浙难过元瑞里元瑞避弗见张公谓按察公公儿佳甚故知之今难我得非以使者惠文岳岳耶为我致之钱塘请得具宾主礼元瑞乃强为钱塘谒张公果以上客客之会伯玉来湖上大将军戚元敬系至伯玉数与元瑞相闻问把臂剧驩出元敬七絶句诧之曰大将军健儿也乃能作文语不下沈太尉曹竟陵生亦能赋赠我乎元瑞援笔干余言立就奇思滚滚既大将军集相向叹赏不置伯玉因曰我欲之海上访王元美兄弟生复能从我乎元瑞曰吾心也遂同过弇州园伯玉道为少室山房集序其重不下余时偕元瑞至者伯玉弟仲淹仲嘉而张大司马亦以内召迹伯玉而来寻先别去余兄弟与伯玉元瑞诸君积日游弇中甚乐也元瑞性孤介时时苦吟沉思不甚与客相当至其挥麈尾扦艺文持论侃然尤慎于许可有莫生者躁而贪以品不登上中侧目元瑞甚属伯玉元敬游西湖故遍詈坐客为閧端元瑞夷然弗屑也及在弇仲淹被酒狎元瑞元瑞拒弗受客谓元瑞曩湖上之役胡以异兹元瑞徐曰莫生者庸讵足校也仲淹司马公介弟吾侪当爱之以德独奈何成人过耶客乃服元瑞自髫鬐厌薄荣利余子女玉帛声色狗马服玩诸好一切泊然而独其嗜书籍自天性身先後所购经史子集四万余卷手钞集録几十之三分别部类大都如刘氏七略而加详密筑室三楹贮之黎惟敬大书其楣曰二酉山房而属予为记旦夕坐卧其间意翛如也恒自笑蠧鱼去人意不远又谓我故识古人恨古人乃不识我其托尚如此好称说前辈风节尝怪其郡若梁刘孝标之介唐骆宾王之忠而世仅仅以文士目之当由作史者盲於心故且史第知有狄梁公宋广平贤皆頫首而从周祼将以视宾王何径庭也上之采风使者苏君禹君禹雅敬信元瑞趣下其事宾王得以乡贤祀郡城而孝标亦暴显元瑞所着诗有寓燕还越计偕岩栖卧游抱膝三洞两都兰隂畸园等集二十余卷诗薮内编外编十二卷他撰述未行世者有六经疑义二卷诸子折衷四卷史蕞十卷笔丛十卷皇明诗统三十卷皇明律范十二卷古乐府二卷古韵考一卷二酉山房书目六卷交游纪略二卷兜玄国志十卷酉阳续俎十卷隆万新闻二卷隆万襍闻四卷骆侍御忠孝辨一卷补刘氏山栖志十二卷蒐辑诸书有羣祖心印十卷方外遐音十卷考盘集十卷谈剑编二卷采真游二卷会心语二卷类萃诸书有经籍会通四十卷图书博考十二卷诸子彚编六十卷虞初统集五百卷盖生平於笔砚未尝斯须废去元瑞壮未有子迩始举二子戊子冬复以按察公命赴公车至瓜洲而病病积久不愈慨然曰吾其殆乎谓余知应麟者唯子幸及吾之身而传我使我有後世後世有我也王子曰元瑞年三十有八耳神清而意甚舒即偶犯霜露何恙不已而虑至此也夫以元瑞之生仅三十年而着作充斥乃尔过此以往所就当又何如耶元瑞於他文无所不工绩学称是顾不以自多而所沾沾独诗彼固有所深造也元瑞才高而气雄其诗鸿鬯瓌丽迥絶无前稍假以年将与日而化矣至勒成一家之言若所谓诗薮者则不啻迁史之上下千载而周密无漏胜之其刻精则董狐氏韩非子也吾长於元瑞二纪余姑为传以慰之且谓元瑞子後当竟传我

[book_title]卷一
●钦定四库全书
少室山房集卷一
（明）胡应麟 撰
○乐府十八首
拟大明铙歌曲十八首（有序）
夫鼓吹铙歌之作肇自有熊所以象成功昭盛美凡圣王受天明命摧陷廓清之烈非此亡以被诸声容粤自商周以征伐定天下一时播告之章勿可覩已汉铙歌十八曲其辞迄今尚存虽文义譌脱难以尽谐歌中之辞亦匪专为武功而设至味其音节隐然发扬蹈厉之风视汉诸古诗优柔驯厚者迥絶不伦则铙歌所由作可知已两汉而下魏缪袭吴韦昭晋傅玄宋何承天唐柳宗元代相拟袭赵宋无闻则皇明宋濂氏尝追述之寻诸家制作即风格词藻未能抵掌西京一时可颂之绩固咸取以被诸乐章矣高皇帝提三尺起淮甸扫边尘而遏絶之大荒之外此其勲德巍巍亡论汤武即轩辕氏不无逊心独铙歌之作诸文章家往往缺焉间一二仅见而辞义寂寥音节迂缓未足以揄扬大造垂示无穷夫魏吴偏闰唐宋下衰缪韦何传於骚坛未槩作者彼且黾勉步趋以自侈一时殊际焉明臣子目击高皇帝震古无前之伟树以安享二百禩之太平即草莽山林畴匪帝力而默默终身不能效一辞之赞甚非所以效康衢击壤野老细人之义也应麟不敏呻吟占毕余二十年蠡海管天颇测毫末谨按我圣祖发轫之初以迄於四方底定之日叙次其事为大明铙歌曲一十八章诚知謏闻謭识上不足以鸣昭代之鸿庥下不足以骛西京之遐轨以较唐宋诸家庶几近之缀属既成不忍焚掷爰录笥中附诸康衢撃壤之末异时鸿生硕彦制作迭兴盛演歌辞登诸鼓吹俾圣神勲德永揭千秋此或为之嚆矢云尔铙歌本二十二曲其四曲亡魏吴所拟仅十二曲说者咸以十曲仍用旧名然其辞亦不复传何也今止据存者十八曲拟之考诸家词惟缪韦傅常被施用承天宗元辈率私作之以备异时采择者而凭依名义流播迄今故敢窃取其例焉
黄河清
元至正末黄河清大圣啓运协符载辟宇宙为黄河清第一
黄河清圣人出应昌期诞至德着戎衣奋三尺靖四方建都邑干戈偃弧矢戢统九有主社稷神与鬼咸受职烽烟扫爝火熄维大明照中国万千禩与天一
右黄河清二十句句三字
凤之翔
高皇帝起濠上追王迹肇今名为凤之翔第二
凤之翔在濠梁义师起帝网张二十四将驱天狼兵锋所指定四方薄海内外以莫不来王威加六合返旧疆徵歌悉发诸儿郎复彼人民世世无有所与为我沐与汤击筑大风云飞扬千秋万岁乐未央
右凤之翔十一句四句三字六句七字一句九字一句十五字
揽羣雄
龙飞淮甸豪杰景从得大将达遇春等二十四人以一海内为揽羣雄第三
揽羣雄盗如蝟大圣握符起淮汭与神为谋蓄锋鋭提三尺剑驱海内驱海内揽羣雄真人出天下同四方六合咸景从如风从虎云从龙汛扫大漠如飞蓬扶桑曈曈朝日红驱海内揽羣雄
右揽羣雄十五句八句三字七句七字
克建业
师济采石长驱金陵定皇畿系万国为克建业第四
克建业定皇畿皇畿定举义旗天兵百万任所之东吴南汉西蜀七闽六诏从风靡天下大定一戎衣
右克建业六句四句三字二句七字一句十三字
婺归德
大驾东征首下宁越婺女之郊圣跸驻焉为婺归德第五
天兵十万下东国婺以先宁驻皇跸景星荧荧耀城邑我战则胜攻则克四海从风靡弗一势如破竹烽燧息天命曷归归有德
右婺归德七句句七字
四友
兵入浙聘刘基宋濂等四人置帷幄中为四友第六
於维文王是亲四友疏附後先以翼元首峩峩高踪异代曷有天威是临匍匐奔走猗与圣祖广延羣雄如天如海为万物宗王师所向六合景从爰率车徒以定浙东浙东底平大统未集蚤作暮思思布文德曰基曰濂曰琛曰溢玄纁奕奕交布东国曰四先生论道经邦坐而弗名匡朕弗遑呜呼盛节庆流无疆德六五帝功百三王
右四友三十二句句四字
战鄱阳
伪汉陈友谅率徒数十万来抗高皇帝躬督大将达遇春等鏖战湖口灭之为战鄱阳第七
明日大战战鄱阳简师料徒百万强烈风吹沙湖水扬烟焰涨天焚大航三十六将死康郎再战湖口殱余皇我舟胶沙敌尚强疾呼奋臂来冲撞鲸鲵蔽空云日黄拍江巨浪何茫茫如血钜鹿尸昆阳维天命我明车轮碎螳螂百矢定边背若芒一矢贯睛谅死亡谅死亡理出降威加四海莫不来王
右战鄱阳十九句二句三字二句四字二句五字十三句七字
盘门入
张士诚据姑苏命将覆其巢兵不血刃为盘门入第八
盘门入士诚泣前歌後舞大师集兵不血刃下城邑谁其帅者公魏国归市弗止廛弗易万姓懽呼颂皇德二敌既殱皇之土东极沧溟南亘楚长驱入中原孰敢余阻
右盘门入十句二句三字七句七字一句九字
降谷珍
岛夷首乱元末慑我大威束缚待命海口为降谷珍第九
方谷珍起盗薮乘元之乱窃据一方地如斗耗金币大官酒海上时时飞且走如鬼如蜮鸡与狗大明当空烛九有举宗乞命窜海口帝悯其愚印加肘以较羣雄最小丑
右降谷珍十一句四句三字六句七字一句十一字
七闽
陈友定保闽粤师缚之为七闽第十
七闽保岩阻连亘皆山梁友定据其巢负固如金汤我皇命将谕谕以开茅疆自谓故元臣负义不肯降王师十万下戈船逐长江兵入如破竹如虎吞羣羊委身系尺组支体磔分张自谓故元臣守节甘丧亡大都以沦覆谁为招国殇
右七闽十八句句五字
维中国
大将统六师北乡儒臣濂谕檄中土华夏扩清为维中国第十一
维中国帝王所自立欃枪遍郊原天地黯无色天重开地重辟扶桑荧荧日月出照八荒烂九域芟夷祸难四海一神龙夹助正统集帝愍边尘扰中国诏下大将军达副将军遇春提兵九十六万戈鋋甲胄如浮云命词臣濂草檄谕彼中华民长驱入河洛壶浆箪食来成羣
右维中国十六句五句三字三句五字四句七字二句十一字一句十二字一句十三字
大都走
天兵入大都故元主弃社稷奔为大都走第十二
元都平四海清神鬼受职万方庭列大藩置神京汛扫烽烟混一区寓再造华夏开文明
右大都走六句四句三字一句七字一句十五字
库库
元规复故都师捣之大战於定西古城夷其部落王保保絶塞遁为库库第十三
察罕起元末举代推鹰扬天命去胜国剚刃争战塲维库库察罕子复良下益都伐洮阳驱兵出没观以望帝三谕弥陆梁执囚我行人怒臂如螳螂命大将统武骁北征陇右一战捣其巢捣其巢万骑突至如风飈赖傅颍公却前茅两军就舍不得交夜分刦营足纳一靴身骑骟马逃骟马逃絶大漠我军四十万胜负互相角巨网漏吞舟竟死蕃部落帝称好男子维库库
右库库二十六句七句三字十句五字一句六字四句七字二句八字一句九字一句十三字
昇面缚
蜀阻声教璟谕不从大兵入成都虏明氏母子归为昇面缚第十四
昇面缚出成都母子哑哑啼路途父旻玉珍一目枯贪饕乱亡起雄图不久身殉留遗孤大明区寓至化敷屡使遣谕如追逋犷兵悍将骄相扶骄相扶守瞿塘帝命颍国公东瓯王伐山通道开战塲直捣阶文溃腹心腹心溃肝胆亡母子舆榇大道旁昇也肉袒仍牵羊侯以归义戒杀降高皇帝德洪虞唐唐高宋武如豺狼
右昇面缚二十一句六句三字十四句七字一句八字
北征
中夏略平分命诸上将耀兵沙漠朔庭一空为北征第十五
明受命海宇一前元余属负固北庭保其宅团结党类以俟我衅隙为我子孙慝皇帝遐思勿姑息乃眷西顾以北征桓桓大将统兵亿万犁其庭犁其庭心胆落单于遁絶大漠
右北征十一句六句三字二句七字二句十一字一句十四字
纳噶楚
宋国公出塞俘降元将悉收其衆二十万余人为纳噶楚第十六
纳噶楚居金山二十余万衆虎视一何眈眈帝命上公冯统兵出全燕天威所震慑敌骑不敢驰敌弓不敢弯二十余万衆一时赴长安摐金伐鼓壮士懽筑三受降玉门关
右纳噶楚十三句二句三字八句五字一句六字二句七字
六诏
元孽负固滇中命沐英等督兵平之永镇其地为六诏第十七
六诏天西南惟滇号最钜残元历数尽遗孽犹虎踞帝愍絶塞民使命驰风尘彼昬不奉诏虔刘我信臣皇赫斯怒命黔宁艨艟巨舶浮昆明昆明水涸殱长鲸碧鸡金马入我版图四海平
右六诏十二句八句五字三句七字一句十一字
受天命
四方底平九域以宁百千万禩统我皇明为受天命第十八
受天命定四方干戈偃鈇钺藏轶大武驾成汤嫓轩辕俪虞唐扩地万里居中央整齐万国开明堂汉唐宋晋隋诸邦絜功比德如蜩螗万八千岁永无疆
右受天命十三句八句三字五句七字
少室山房集卷一

[book_title]卷二
●钦定四库全书
少室山房集卷二
（明）胡应麟 撰
○乐府三十首
汉铙歌十八首
朱鹭
朱鹭下汉道昌一双羽翮云中合沓而飞翔合沓而飞翔在我庭户以建华鼔导大辂鱼鱼雅雅诧彼行路朝食沆瀣夜濯风以露应期出世所慕五帝三皇巍巍福我祚
艾如张
艾如张张四维击高钲悬大旗戈鋋甲胄光陆离千灵从七校移虞人杂沓冠以皮臂苍走黄当路岐南山有虎豹北山鹿麋狐免若丘山缩足不敢驰我欲上天天门九重我欲入渊血肉餧蛟鱼龙王者合三驱百兽一一归我樊笼不见青冥冥冥者鸿耸六翮乘长风游赤霄入无穷虽有矰缴罗网将安庸
思悲翁
思悲翁气结不能言儿长翁为娶妇思得奉晨昏白头以团栾妇恶如豺狼入门作灾患牝翼鸣前庭举室怆以烦知交各各缩舌亲戚断往还我有壶浆翁饥不得飡我有裳衣翁体不得完思悲翁气结不能言我欲诉上帝天门九重入以难我欲诉司命司命徘徊以盘桓念欲以高飞无羽翰以负翁去体毛何摧残不若城上乌反哺翁残年思悲翁气结不能言安得天雨雹霹雳震长夏雷霆半空下永永戒来者
翁离（旧辞缺今据补之）
翁离趾中可筑室何用葺之桂若兰翁离趾中可筑宫何用涂之椒以檀修竹夹广除一何檀栾千乘万骑缤纷哉往以还左长杨右甘泉汾阴後泰畤前黄鹄高飞极云天词臣献赋陛下之寿三千年
上之回
上之回祀甘泉金支扬翠旄旋雨师後风伯前鼔钟管吹声何填骈东达扶桑南逮于阗西迳流沙北讫祈连天出景星地产醴泉报庆成致精虔肃雍哉怆以严五帝三皇享亿万斯年
战城南
战城南日无色壮士长征死愿作乌鸢食请谓乌与鸢壮士死国家委身丧其元汝食其肉一胡忍且残世有大豪元恶巨奸杀公吏探赤丸暴戾恣睢脍人肝一旦祸机发横尸道旁血如流泉腐肉如丘山汝胡不食甘此忍且残请为乌与鸢答君子言世有大豪元恶巨奸司命不敢录司败不敢拘司隷不敢纠弹十九老死牖下子孙贵盛冢墓象祈连彼虽有肉血我安得飡壮士不自惜委身徇国家丧其元我固当得食彼复何言
巫山高
巫山高高望不可极日月蔽亏云雨出入有美一人曰维神女朝为行云暮为行雨泠然入余梦贻我以翠羽郁陶乎余心将以畴语将舍余国都以往从女朝朝暮暮为云为雨
上陵
上陵一何崔嵬宫殿若云屯观者为徘徊门有车马客驾言上陵回千乘万骑宵行烈风雷我欲遐征憩望金银台封泰山禅梁父登日观观蓬莱蓬莱东见朝旭芝草藂生醴泉满谷七十二家着编录
将进酒
将进酒乘乘黄列鼔吹呜笙簧齐姜楚姬列两傍卫女秦娥左右以成行挟安陵戏龙阳拥长剑佩琳琅缤哉纷盈高堂烹大彘炙肥羊五音和八珍良天瓢甘露臣以尝千秋百岁逍遥以徜徉
有所思
有所思思美人美人渺何许大海天东南曷不往从彼游路途险且艰弱水不容舟三山郁■〈山赞〉岏宫阙冠巨鳌遥遥极青天美人在其上三山高以寒我为钓巨鳌截竹为长竿持竿坐沧海大水何漫漫巨鳌牵不动但见一双鲤鱼遥堕青云端呼童剖此鲤中有美人尺素翰前有长相思後有劝加餐徘徊感此意踯躅不能言
雉子斑
雉子斑雉子斑一雄一雌抱子田野边雄飞摩天去不还孤雌养雏寄草间养雏寄草间乳哺一何艰夜不遑寝昼不及飡毛羽既长成五色丽且鲜一鸣举世惊一飞上冲天回头顾视我母六翮何阑珊老病倏已至恹恹向重渊有子不得养恸哭摧心肝有子不得养恸哭摧心肝
君马黄
君马黄臣马苍飞轩蹀躞大道旁旁人顾见臣马以莫不谓良一朝中涓下明堂君马入天闲意气何扬扬臣马老伏枥伶俜瘦骨朝逐水草暮逐斜阳背负盐车以西上太行路逢伯乐造父王良停车振策为我彷徨念欲剪拂我以登明堂嗟筋力已尽莫能腾骧长鸣短号断絶中肠
芳树
芳树芳树扬春华结秋实东风历乱而飞扬容色在朝夕美人坐高堂兀兀愁蛾眉君心为他人冶艳能几时春华讵能久秋实那可期普天之下悠悠畴非轻薄儿班姬与陈后解事一何迟黄金买词赋徒为世主疑不见芳树枝荣瘁各有时端居任大化何用戚戚颦蛾眉
圣人出
圣人出明光宫万乘千骑升回中望祀天地禋於六宗百神来享以莫不肃雍肃肃雍雍四方同风唐虞之世比屋皆可封浩浩大化与天地无终
上邪
上邪我与君输肝委膈他人那得闻急难各相护救决絶妻子如浮云中心耿耿金石百年以为邻巢由抚六合尧舜下阊阖山崩石烂河枮海水竭十日竝出天地裂我与君好永不絶
临高台
临高台望长安飞甍画楝嵯峨峭崪而■〈山赞〉岏苍龙九斿限重关我欲谒天阍一觐上帝顔手持长生药以奉心所懽上帝肯听臣亿万千斯年苍龙九斿限重关限重关使我欲进心茫然临高台望长安抚膺三叹行路难远如期
远如期
游四方北碣石南潇湘西太华东扶桑凿混沌窍燕中央饮则食兮乐而康以寻列仙拾金光飞翔八极行七襄驰驱絶冥观大荒千秋万禩寿未央男儿堕地桑弧蓬矢射四方安得老死一丘局促若辕下驹守故乡
石流
石流南山有石北涧有流石何齿齿流何汤汤石以枕我流以漱我肠幽兰哉夹岸芬以芳芬以芳顺风扬彼美人兮天一方安得寄此永永长相望
补蜀汉铙歌十二首（有序）
炎精既缺海■〈宀禹〉三分昭烈以汉室宗亲亲任武乡君臣一德托孤寄命比隆伊周自两汉以还大统故当以蜀为正王通氏抗言武乡不死礼乐可兴识者咸谓不诬顾汉氏而下魏吴晋各有铙歌以播扬功德蜀反缺焉盖武乡身任复汉之责魏吴未灭夙夜皇皇惟誓师鞠旅东乡是图舍是而播告声歌彰明得意此天下既平之事非枕戈待旦之日所暇为也又蜀之文人时尤不竞谯周郤正等辈槩之词赋咸匪所长亡论武乡未暇即欲有事焉未有可以肩草创之能洪润色之寄者也惟是魏吴制作流传迄今才流艺士簧鼓笔端动以昭烈武乡夷诸僭窃顺逆邪正郁而勿彰余甚憾之昔陈夀三国帝魏先晋紫阳一正其谬称快千秋不佞占毕词塲余二十载于乐府杂调颇覩一斑每读鼓吹铙歌至缪袭韦昭傅玄诸作不胜搤腕至欲鼓而攻之噫彼各自尊其主势则宜然百世之後是非大明而操管握觚之俦从事乐府惟齐梁月露冶艳相沿迄未能一厝意於此余则何敢以谦让未遑也爰效缪韦诸体为蜀汉铙歌曲一十二章上以着昭烈间关戡定之绩下以明武乡夹辅尽瘁之忠即藻绘方之诸家未当鲁卫而理直义形据事陈词羣嗥自废忠臣志士之愤或赖此其一雪矣夫（宋无铙歌宋景濂尝追补之惟後汉独缺云）
帝车见
昭烈甫髫舍东南产奇树五丈余童童若羽盖望气者咸属心焉为帝车见第一
帝车见涿鹿墟童童立五丈余千灵卫七圣趋扬金支翼翠旟雨师道风伯驱气如龙殷里闾真人起握斗枢奠汉鼎抚皇舆炎精曜火德嘘亿万载帝方隅
顾隆中
先主屯新野三顾诸葛亮於隆中明良之盛夐絶千古为顾隆中第二
顾隆中一顾再顾三顾何从容千秋载覩明扬风君臣契合鱼水同莘野币交汤匪躬渭川一见罗非熊何如三顾勤隆中惜哉炎烬嘘残虹创业未半中道终三分鼎足宁称雄
克老瞒
曹操取荆师百万而东先主命诸葛亮谕权发兵大破操於赤壁为克老暪第三
克老瞒厥功不可量瞒挟天子令四方以暴如虎贪如狼既定荆州下长江并兵八十三万强凶威所指横以张所触者碎当者亡遣军师亮谕孙权权奉命发兵助我屯江干桓桓烈炬战舰轰将士大呼冲敌坚贼兵百万屍如山操走乌林四海安
权进妹
既破操屯荆权慑大威诡媒缔好为权进妹第四
权进妹托同仇外戚内疎谐孙刘包藏祸心蓄愆尤牀帷甲第图淹留戈鋋矛戟纷相求帝握大机与神游与神游衆叵测刘郎懽孙郎泣周郎唇乾口燥呼不得以头抢地长太息千秋齿冷笑吴国（史称瑜令权离间关张等临殁复以为言云）
定两川
成都底定遂图汉中馘渊驱合魏操鼠奔爰建大号即帝位为定两川第五
定两川皇图赫赫帝业安成都破竹万姓懽壶浆夹道食以箪西指定军夺前山夏侯来争馘斩渊馘斩渊衆大崩合也弃马亡心魂操慑首鼠抱头奔抱头奔两川一顺天应人即皇帝位新万国
讨汉贼
关侯破襄围樊风动华夏操震怖欲奔权帅贼党蒙逊袭荆州汉事遂坏先主亲征权军於猇亭为讨汉贼第六
讨汉贼屯猇亭屯猇亭皇赫斯怒以亲征嗟关侯率衆围樊城七军夜渰师徒崩操慑大威如雷霆贼权惴惴怖且惊怖且惊谋吕蒙逞虐焰乘奸凶为鬼为蜮蠛与蠓遂亡荆州丧大功踰月蒙死屍流虫皇赫斯怒离巴中离巴中以亲征破秭归震夷陵蒙贼既死逊贼复兴嗟嗟昊穹汉事坏垂成
渡泸
丞相亮受遗辅政五月渡泸羣夷格心式归大化为渡泸第七
渡泸师徒一何劳五月盛暑深入不毛托孤寄命予惟伊咎陶劳实在予予曷敢逃五月盛暑深入不毛获彼大酋以令羣豪七纵七擒俾返其巢衆慑天威永戴大朝振旅而还徒御弗号雍雍斾旌肃肃羽旄文德诞敷爰格有苗千秋两阶载覩唐尧
祁山
丞相亮将图中原上表出师三郡响应魏人震恐举国奔命为祁山第八
祁山出汉贼惊创业未半先帝崩丞相匪躬夜弗宁上表师师东乡征卒徒十万如风霆潜张箕谷为疑兵身率大衆屯街亭三郡响答如流星惜哉马谡毁垂成毁垂成载出军王双枭郭淮遁拔武都隂平魏大震
馘张合
司马懿帅衆来攻命魏延等逆击大破之馘其将张合於阵魏人丧气不复出为馘张合第九
馘张合在卤城蜀人欢忻魏震惊魏兵百万乘蜀营司马披甲仍先登我师一出殱长鲸卒徒贾勇懿大奔积甲三千若丘陵司马匍匐亡旄旌贼徒合追木门万弩射合褫合魂馘之不异鸡与豚桓桓八阵孰敢婴所当者破击者平如汤如武天下无敌十一征
蜀如虎
贼坚壁不战使以巾帼遗之懿颦蹙受焉魏衆咸曰公畏蜀如虎奈人笑何为蜀如虎第十
蜀如虎师甚武熊罴十万下天府仁义礼乐为盾橹奸雄闭穴气销沮甘受巾帼呼老姥嗟嗟懿如鼠亮如龙蜀如虎
五丈原
师上五丈原畊者杂於渭滨三代节制之师至是再覩为五丈原第十一
五丈原驻三师三代以还仅覩兹滨渭杂畊军无私刍粮百万饶余赀中原克复功须斯功须斯定关洛灭魏斩叡枭懿殛权混一四海兴礼乐
余威慑
大星殒亮卒师魏衆来追我兵反斾击之懿魄夺反走为余威慑第十二
余威慑走仲达胡天弗吊丧诸葛大星煌煌殒天末我师反斾丧不发魏人懽呼夜来蹑鸣金展帜雷电掣懿也狼奔胆欲裂千秋壮士赞诸葛死诸葛走生仲达
少室山房集卷二

[book_title]卷三
●钦定四库全书
少室山房集卷三
（明）胡应麟 撰
○乐府三十首
拟汉郊祀歌十九首
练时日
练时日候阴阳郊圆丘祀明堂焄哉蒿荐上帝灵来思思弗替灵之驾六飞龙天门开詄九重灵之旟翼神鱼乘罡风载行厨灵之裳曳三光烂虹霓象玄黄灵之佩建苍玉锵太虚答穷谷灵之下赴阊阖洋洋如走六合灵之歆稷用登告特牲报维馨灵之留驻苍虬纷万舞结绸缪灵之往遗肹蠁俨若思企余想奏咸池舞韶箾缤纷哉灵之乐臣八荒驭九夷岁千亿灵之贻
帝临
帝临中央以运四方苞孕万彚协和三光厥服载黄厥数载五克配上帝维我后土皇皇后土德周遍咸百谷告成大有斯年
青阳
青阳载临万物敷荣勾萌甲坼惷动含灵雷乃发声云行雨施大造之仁品彚华滋跂行喙息繄以畴息东皇太乙莫匪尔德
朱明
朱明烨烨品彚嘉悦鲜洁齐均以莫不达祝融司造薰风维时皇人法天南面象离万物相见茂昭大夏昭告昊穹百神来下
西颢
西颢金方蓐收是秉卉木变衰霜露凄紧既蓘既穮我稼我苗实颖告成硕彼东郊爰馨黍稷殷荐上帝于亿千年永矢弗替
玄冥
玄冥水伯载司寒沍殒霜杀草昆虫闭户北风宵厉飞霰昼零木脱水涸雷蛰无声岁运既徂阳和在候万宝既成敢告明后
维泰元
於维泰元象帝之先纲纪三才遍周八埏皇皇天地畴阖畴辟於维泰元潜运无极风雨雷露维日月星咸若其时克顺克成胎卵湿化生育孳遂灭除灾凶增长福艾四序既宜八表既安孰司其柄於维泰元嘉牲烨烨陶匏涓洁聿来骏奔灵爽斯达以莫不虔以莫不馨元化絪緼泰阶底平
天地
维天维地协尊竝巨嘏余一人六合和豫皇皇斋宫穆与神通臣隣景从肃肃雍雍报圜丘兮祀后土千童罗列讴且舞曳击笙镛鸣琳球神如有知俨来游大小诸秩咸敬厥职整齐服章骏奔翼翼羣公秉德毋怠毋忽大君恭默式於列辟降天神兮下地祗朱雀为驾苍龙旗勾陈前导屏翳驰长劒幼艾纷陆离流商刻羽歌咸池神飈击毂河宿移箫韶九成凤来仪皇人万寿登维祺
日出入
日出入阳谷扶桑间一何迅且疾百年若电光四序如风飘祝融驱火轮蓐收乘斗杓羲和掣神鞭玄冥扇狂飈安得驾六龙游遨遍八极长生不复死永永天地毕
天马
天马徕自渥洼度月支迳流沙天马徕以蹀躞骨权奇汗维血天马来骥为友丧骊黄牝与牡天马来蹑浮云日千里空而羣天马来服帝闲从法驾鸣和鸾天马来兆有德瑞万方景四国
天门
天门开辟九重上帝居百灵从瑶为台璇为室枢紫贝牖金碧吐望舒宅曜灵建雷鼓树霓旌左苍龙右白虎守飞廉卫玄武灵光被六合周烛万景洞九幽励精诚荐嘉藻永如期锡难老灵烂烂兮载扬光清飈激云下羽■〈施，童代也〉牵牛织女行七襄蛾眉稚齿纷君堂灵目成兮悦而康合柷敔兮陈笙簧天门呀然豁扶桑双翼乘风朝紫皇揖西王母携东方食蟠桃实乘乘黄周历八紘度九域吐纳真精戏无极
景星
景星见祠神鼎载出煌煌赤文以播有德经纬虹霓屈蟠蛟螭魑魅魍魉莫能逢之我鼎爰获我号爰建以祀汾阴光我大汉巍巍夏后锡此实劳閲历商周肇见我郊敢告上穹肆逮下土作乐象成百兽率舞享帝享亲以莫弗歆甘露是凝昭我万龄
后皇
后皇降休介我景福以玄以黄黼黻章服靡迩弗洽靡远弗蒙亿万兆庶视此成功
斋房
斋房三秀柯叶九茎煜煜皇皇太和是蒸亭云烂霞嘘日月精句曲之天金液玉英羽驾罡风八翼上征春曲灵苗维王国祯於铄我皇禩亿万徵
华烨烨
华烨烨黍载馨延庶旄驻翠旌神之来七圣俱虹为马蜺为车神之来百灵萃风为裳水为佩神之来荐嘉豆八珍辐衆芳辏神之来肆长筵雷大鼓鸣钧天何以休神之留赤凤至黄麟游何以豫神将遇庆云见甘雨澍蹻鹿卢綦星辰佐昊穹佑下民酌斗杓和沆瀣揄长蛾拥幼艾日驰精月扬光烂昭昭乐未央崑仑墟瀛海澨以余归浩无际
五神
维五神五岳精德盛大包羣灵佐东皇赞太乙报圭璋达琮璧奠桂醑以椒浆牲肥腯袚斯皇女巫进姹以丽回云旓驻霞帜神偃仰以徘徊历明堂昇帝台维光华嘏大汉年岁登永嘉荐
朝陇首
朝陇首游白麟显光华（字说麐之来也光华不可正视从鹿从文）辅一人灵昭昭庆万国肇皇仁祗帝德八蛮共四夷王毋怠荒纳嘉祥嬉余薮服余辂浴和风沐廿露左苍龙右紫鸾文狸後赤豹前图尔形辑尔瑞五千历视兹岁
象载瑜
象载瑜粲六牙至万里自流沙入天闲服舆皁扈法驾彰大造翩翩哉赤鸿来超虞罗翔玉台翮五文丽以鲜衔灵芝咽醴泉兆嘉祥禔景福八荒来四夷服
赤蛟
赤蛟下苍龙游灵已醉不可留赤蛟翔彩虹驭灵欲归不可驻灵之逝观玉台戏阆风宴蓬莱灵之昇上无极挟宇宙傍日月灵般般亦享余下神雀降天厨灵殷殷肆余佑亿万祀永以寿
蒲梢歌
天马来兮涉玉门服天闲兮朝至尊驾余车兮上崑仑閲万国兮超乾坤
太乙歌
贡骅骝兮自太乙若灭没兮亡其一以龙为驹麟为匹历块万里昭帝德
灵芝歌
孕三秀兮毓灵芽承月精兮映日华烂辉光兮发云霞服紫茎兮咽胡麻乘赤霄兮上无涯
琴操十一首
龟山操
龟之峻嶒兮望鲁之疆龟之凭陵兮蔽鲁之邦迟迟余行兮载贽於筐余怀以怦怦兮胡为去父母之郷
猗兰操
泛泛崇兰在彼空谷以芬以芳达於平陆达於平陆大国之香薄言掇之以遗明王以遗明王畴适逢世岁月行暮芬芳将逝芬芳爰逝羌不可留忡忡我心曷维其忧
履霜操
嗟嗟皇考放余於野兮凛凛严霜雨雪交下兮雨雪交下夐弗可留兮念欲自明我维君忧兮我维君忧逝将安适兮世岂有兹无父之域兮无父之域余曷以居兮茕茕上天罪实在子兮
残形操
梦之憧憧兮厥形维狸形之蛩蛩兮胡首则遗茫茫吉凶兮畴尅我期皇皇昊穹兮庸豁我疑雉朝飞雉雊於田号维雌则随暮而无妃兮入而安归忧心怦怦兮将以告谁援琴而歌兮以写我悲
采芝操
煌煌紫芝三秀五茎郁郁崇冈巃嵸眇冥爰卧其巅爰掇其英顔色丽鲜以敷以荣身轻翼舒游六合外驷马高盖翳以畴赖巢哉由哉寤言弗猜唐哉虞哉亦已焉哉
秦女操
縠之襜襜兮可裂而朽兮屏之岩岩兮可越而走兮劒之巉巉兮可扞匕首兮
八公操
煌煌八公下帝庭兮贻我大药登遐龄兮婴儿姹女相和鸣兮飞翔九垓羽翼成兮金支翠旗夹路迎兮万年不死居曾城兮俯视六合徒营营兮朝生夕枯如蠓螟兮
思归引
维鹿有由兮维鸠有仇兮尔徒余囚余宁尔留兮
别鹤操
羽翼双飞兮中道当乖汝翔安适兮余居曷谐彼忮则害兮为家庭灾汝淑则慧兮曷明余怀
牝晨操
维牝无晨兮尔胡以鸣兮维尔之鸣兮家胡以宁兮牝兮鸣兮鸣兮晨兮家兮庭兮怦兮营兮雷兮霆兮
少室山房集卷三

[book_title]卷四
●钦定四库全书
少室山房集卷四
（明）胡应麟 撰
○乐府二十五首
王子乔
王子乔玉笙霞佩长飘颻王子乔玉笙霞佩长飘颻下游来王子乔缑山万桃花白日行逍遥倏忽上浮云腾身还九霄足蹑一双鳬虚空以游遨顾视世间人勿复劳相招蓬莱之水清且浅金银楼殿一何迢嶤三神之山连巨鳌仙圣亿万计骖鸾跨凤纷纷而来朝苍龙为我车乌鹊为我桥道逢王方平拍手弹云璈麻姑十八九红顔髪垂腰要我擘麟脯进药长生瓢顾视世间人勿复劳相招今上神圣海晏河清曷不跨双鳬来觐汉家朝凝图奉籙寿与天迢遥下游来王子乔
桂之树
桂之树桂之树轮囷偃蹇寂寞山之阿山阿者谁被薜茘带女萝淹留桂树枝以婆娑以婆娑岁月冉冉而蹉跎攀援桂树枝行且歌瞻彼桐栢之山桂树丛生其上高嵯峨高嵯峨吾欲采其实荫其叶憩其柯白日将暮熊罴虎狼夹路当奈何白日将暮熊罴虎狼夹路当柰何
猛虎行
南山有猛虎白额斑斓而锦文南山有猛虎白额斑斓而锦文目睛铄雷电齿牙决浮云出入乘风飈威加百兽熊罴豺狼狐兔惕息莫敢与共羣（一解）山头絶樵采山底无四邻终朝攫取行旅食黎氓妇女小儿骨骸若丘山腥秽不忍闻（二解）谓虎汝胡不仁胡不学彼驺虞凤与麟百兽有恒食胡汝好食人汝胡太不仁吾将上诉汝诉汝司命君（三解）唶司命君不汝罪傅汝角张汝翼砺汝爪距锋以鋭俾汝飞而食食人万里外（四解）食人以足天道好还忽遇洛阳三河少年贲戎发机卞庄奋拳佽飞鼔刃裴旻控弦击鼔鸣钲张网树旗有角曷抵有翼曷飞割裂其肉寝处其皮以首承溺为百兽嗤永戒後人为恶勿长为善勿疑彼不余信请视此诗
乌生八九子
峩峩秦氏高楼桂树轮囷出云间上有一双头白乌毛羽何摧残唶彼头白乌生八九子养雏坐树端八九子乳哺亦诚难朝不得食夜不得餐八九子羽翼以长成各各飞去忘来还唶彼头白乌空腹坐树端饥饿顿欲死泪下如流泉唶彼秦氏少年子怒激壮士肝白玉为琱弓黄金为弹丸一发中羣雏魂魄飞上天八九子魂魄飞上天唶彼乌不反哺谁当怜
西门行
綦隆世化日舒玉尊肴醴罗前除东隣子燕赵姝清歌妙舞扬罗襦贤豪过驷马车良辰日吉心相娱人命无百年日月同斯须胡为自约束怅怅常独居岂无仙人王子乔驾六飞龙游太虚岂无仙人王子乔驾六飞龙游太虚天地会有终千秋万岁後仙圣同凡愚不如命我友撞钟攂鼓鸣笙竽
东门行
出东门步且吁时世混浊难共居我欲乘长风东游扶桑西瑶池挥首向容成亿万不相疑归来告妻子牵衣蹬足长歔欷长歔欷上有垂白亲下有黄口儿孔雀东南飞十步五步不相离君今独行安所之君今独行安所之不如守穷巷鸡鸣狗吠相因依不见伯夷叔齐采西山蕨薇荣名被百世难等夷
顺东西门行
岁行暮时既昏设我肴醴开玉尊乐亲故延嘉宾轩车杂沓徒在门列五鼎罗八珍甘嘉溢口呈芳新饮麻姑招洛神擘红虬脯羞黄麟琴瑟和钟鼓陈樗蒱六博何缤纷长袂掩羞蛾颦纎歌随风飘青云良夜半星河倾主人未醉客尚醒二难具五福并亿千万岁延遐龄
燕歌行
严霜萧萧白露漙三星在房月在天空闺思妇愁城南起看北斗何阑干楼头旅鴈鸣飞翰口衔尺书下云端同心为结缄瑶函下有相忆上加餐何以寄情双玉环念欲报之青琅玕山高水长浩漫漫我欲从之途路难罗帷倚灯曙不眠秋风飒飒吹重关安得送我置汝前
平陵东
平陵东气郁葱大雷电天以风啓金縢告元功谁其辅者安汉公安汉公坐明堂发天兵下咸阳讨贼盗捕乱亡贼盗乱亡畴则使东郡太守翟氏子不量其力罔畏死天兵桓桓孰敢当所击者破御者殃烟尘扫荡清一方颈系诸累俘未央君不见翟义公今日系安汉公明日帝彼已之子甘若荠天凤改元易汉制白水真人从东来昆阳百万成沙灰坐倚斗柄临高台胡不再开金縢谕九垓胡不再开金縢谕九垓
鞠歌行
携玉女邀僊童天门詄荡开九重揖金母拜木公蹻蹑鹿卢乘罡风飞廉导屏翳从周游八极骑茆龙乘元化入无终千秋万亿齐乔松
上留田（用本调）
噫嘻人世大难（上留田）贵贱贫富相悬（上留田）富贵阡陌绵延（上留田）贫贱家无一廛（上留田）四体衣襦不完（上留田）毛翮凋疎摧残（上留田）气息恹恹自怜（上留田）赴诉司命君前（上留田）我独胡为蹇连（上留田）夙生期运致然（上留田）饮泣吞声何言（上留田）
董逃行（用本事）
东京城郭煌煌（董逃）冠盖罗列成行（董逃）天祸汉国彷徨（董逃）白昼兵戈夺攘（董逃）刼制天子侯王（董逃）千乘万骑北邙（董逃）焚烧廪庾餱粮（董逃）郿坞黄金作墙（董逃）天道好还有常（董逃）司徒祓除不祥（董逃）首恶刳胸裂肠（董逃）膏血燃灯道傍（董逃）百代箴规莫忘（董逃）永戒贪饕陆梁（董逃）
悲歌
巫山之高淮水汤汤我欲东归洛大河无梁船道阻絶登高以望故乡故乡不可见熊罴虎狼夹路而成行狐兔失羣我与为侣日暮途远傍无旅舍悒郁谁语悲风动地阴云四起仰天悲歌泪堕不能止
前缓声歌
缘木求鱼譬彼入山采珠意气虽勤奈此道路殊总角相亲同室共居君心有他如隔里闾身非草木根株他人有心忖度在余欲见子都乃值狂且嗟他心之人虫鸟之弗如
蛱蝶行
飞来双蛱蝶羽翅一何翩翩掠春风而游东园彼姝者子朱为顔年十四五被发齐两肩忽来覩此双蛱蝶心中以惨然春风浩浩岁月行蹉跎我欲捉蝶以婆娑蝶以双飞奈蝶何
满歌行（感事作用本调）
嗟人世茕茕若过隙驹百忧填中当复谁与娱忆我年少时慈亲大悯惜中遭荼毒展转愁闷岁以为日家室荆榛牝鸡夺晨罹此悍虐伶俜莫可告人彼妇之恶为鬼为蜮潜行昏黑无从方物彼妇之恶为虺为蛇造作语言鼓吻揺牙慈亲积戾奄忽弃背黄口嗷嗷轝埋山椒箠笞炮烙凶威灼铄姬妾旁徨进退错愕犹复蚤夜思维图覆厥宗仰面叩天无地自容密计深谋狞不可近风波起咫尺白昼为陷穽而家弗殃彼念弗忘而家弗祸彼业弗堕吞声饮泣以诉司命君彼司命之君杳若弗闻悍妇持门户胡以事严亲严亲七十余风烛暮逡廵安能舍之远去去适沧海滨忧来起中夜揽衣不及晨皇灵会动变沴气干天阍大雷电风雨永戒後世人
两头纎纎诗二首
两头纎纎少媍眉半白半黑枰中棋逼逼膊膊仓鼠驰磊磊落落道傍梨
两头纎纎麋鹿角半白半黑檐前鹊逼逼膊膊林鸦啄磊磊落落荆山璞
五杂组诗二首
五杂组中天霞往复还贯月查不获已遇龙蛇（古云岁在龙蛇贤人嗟）
五杂组芝为盖往复还咸阳塞不获已见褦襶
公无渡河三首
公无渡河大河扬波长鲸如山鬐鬛嵳峩
公无渡河一苇奈何河水万丈出没蛟鼍
公无渡河谗言孔多不见申屠负石投河
枯鱼过河泣二首
枯鱼过河泣宛转沙泥侧神龙处九渊蝼蚁安能测
枯鱼过河泣定作盘中腊愿觅斗升水为君赴溟渤
少室山房集卷四

[book_title]卷五
●钦定四库全书
少室山房集卷五
（明）胡应麟 撰
○乐府三十首
短歌行（五解）
日吉时良嘉宾满堂星河在天蟋蟀在房（一解）
懽娱易终白发苦蚤金罍玉尊长夜倾倒（二解）
舞袖纷纭兰膏载焚卫女齐姜左右如云（三解）
有美一人稚齿倩盼携手同车光华粲粲（四解）
翩若游龙遨嬉八埏荡意平心永宅大年（五解）
善哉行（七解）
来日大难肠乾体疲今日不乐岁月如驰（一解）
访我亲知总角燕好踰陌度阡以赠芳草（二解）
何以延宾清酒百壶何以销忧五木摴蒱（三解）
美人满堂巧笑便辟更长烛明今夕何夕（四解）
南箕在楹北斗在檐星河陆离肴醴泛澜（五解）
忽逢安期馈我灵药主客再拜洗盏酬酢（六解）
共饵大还身轻翼舒乘云御龙游戏六虚（七解）
日出东南隅行
日出东南隅照我陌上桑峩峩秦氏楼佳丽郁相望飞甍百余尺高栋五丈强琉璃为门限桂树为中堂窈窕楼中女容华世无双提篮向朝日采桑大道傍腰悬琼瑜佩耳缀珊瑚璫首戴金雀钗足蹑双凤凰吴丝作中襦蜀锦充下裳紫绮缘领巾绿罗随风扬借问汝何名罗敷秦女郎借问汝何居第宅连明光问汝适何人家令殿中郎问汝年几何十五正相当行者观罗敷五步一旁徨居者观罗敷耒耜相扶将赵王暮登台挟瑟奏笙簧侍从数百人冠盖何煌煌举头见罗敷顾盼自生光遣吏前致辞可得充后房昔为千乘妻辛苦行采桑今为万乘后刍豢同匡牀罗敷仰头答君侯一何狂国主位虽尊二八盈高堂家令位虽卑糟糠亦难忘尊卑各有分贵贱各有双君非秦王子妾非邯郸倡
名都篇
三河聚年少五都盛材雄倾赀灞上水结客咸阳东呼鹰过长乐走马游新丰左櫜揷楛矢右箙弯良弓控弦疾流星鸣镝如追风穿杨竞百步蹲甲洞七重仰面落九乌俯身拾双鸿万夫为辟易观者盈道中日暮还城郭华筵撞笙镛屏间拥稚齿坐右罗妖童烹鲜割翠缕椎牛炙黄熊酣歌酌太白慷慨嘘长虹呼卢列明烛良夜未及终酒阑拔剑去斜月犹朣胧
美女篇
长安出佳丽宛洛多名姝游戏芳春日踏青岐路隅银环约素手玉佩飘华裾丹霞错绮袖惠风扬罗襦悬腰灿火齐充耳大秦珠珊瑚间四体宝钗直万余扬音若蕙兰吹气胜芙蕖吴姬亮非偶卫女焉得如衆观共叹息日暮罗长衢居者为忘飱行者各踟蹰何来少年辈三五乘骊驹倾城覩明艳荡思欲忘躯岂无千金聘谐此百岁娱畴为伯鸾匹偃蹇宁独居寄声侠游子相望徒区区
白马篇
白马谁家子扬鞭大道傍银鞍耀明月宝劒如秋霜十五隷金吾二十拜龙骧百千聚游侠百万要名娼鬭鸡入南内挟弹游平康京兆不敢呵司隷为彷徨征尘际天起边烽达长杨长揖大将军慷慨事戎行横行絶大漠虎啸临穷荒矫诏袭楼兰飞书定朔方左射中休屠右盼伏中行兵威慑絶塞奏凯向咸阳献俘诣平乐赐第连明光归来顾少妇挟瑟宴华堂
升天行
九州非我宅五岳不足居乘蹻蹑浮云周览万里余朝游崑仑顶夕息瀛海隅举头见三山城阙正逶纡圆峤耸巨鳌方壶戴神鱼西行谒王母置酒行天厨灵妃酌金液玉女吹笙竽燕乐未及终飞腾起太虚骖龙叩玉阙驾凤翔灵旟长揖问轩辕俯身拾帝车明霞为我佩素霓为我裾飘飘谢尘世万岁同斯须
仙人篇
我思忽不怿投袂起行游担簦蹑芒履去上嵩山丘王屋一何高太行亦阻修危峰冠浮云巨石横道周青松数十围枝叶自相樛上有千岁禽下有万尺流矫矫浮丘公吹笙跨灵虬投我不死药携我升蓬丘丹霞起素壁紫雾开琼楼横飞絶四海高举临九州顾视世间人局促安可留朝生等舜华夕死同蜉蝣
相逢行
相逢狭路间骑从一何都借问来者谁中尉执金吾银鞍耀白日宝剑佩昆吾英声走剧孟勇气凌灌夫西征破大宛北顾摧匈奴去年出湟中一战定边隅归来报天子赐第连皇都黄金为门限白玉中堂铺堂上何所有七尺红珊瑚十千治晨飱百万当呼卢乐工高渐离苍头冯子都长妇字莫愁中妇名罗敷少妇何名字顾盼日当垆弟兄八九人各各列当涂炙手势可热声焰絶代无行人但引避无事劳追呼
门有车马客行
门有车马客意气何扬扬千金饰玉鞭百金宝剑装传呼动里闾顾盼自生光长妇出迎客问客来何方客言自幽蓟乍者发渔阳道逢远征人寄书来故乡开缄竟何道细书八九行昔为丝与桐今为参与商参商各异地羽翼安得双长跪再拜客邀客暂徜徉烹庖出丰膳高宴罗酒浆愿为传语懽努力莫相忘
远游篇
端居厌尘世飞步凌大荒左挟青龙驰右骖赤豹翔西游翳若木东望穷扶桑竦身崑仑颠息驾玄圃傍道逢安期生托手共徜徉携我黄金台坐我白玉牀太虚为我宅沆瀣为我浆俯仰竟百世焉能辨彭殇
结客少年塲行
长安富游侠骑射出名都飞扬结壮士慷慨聚屠沽百千市骏马十千装辘轳朝游上林苑暮宿卖酒庐赤丸报司隷白刃戕金吾笑傲金张第叱咤许史途盛年谅难再壮志不可孤鸣弓向张掖揷羽飞平卢左发摧焉耆右发中休屠死当画麒麟生当雄万夫
箜篌引
良时率已迈蟋蟀鸣我牀眷言召亲友旨酒罗中堂东邻饰妖女南陌招名娼绡衣随风举罗袜自飘扬秦声被金石楚曲流宫商清谈蔚霞烂妙舞若云翔颓阳倏西落明月出东方飞轩历层囿改席临洞房华灯吐芳焰列宿澄清光齐心怀令德四坐咸尽觞芳辰谅难再嘉会讵可常人命一朝尽奄速如秋霜乐哉今日宴百岁遥相望
从军行
边尘起西北敌骑日相望仗剑报明主长揖辞故乡征行渡沙漠慷慨隷戎行羽书昨夜至匈奴寇渔阳吏士若云屯我兵精且强扬旌耀汉月吹角飞边霜一战摧月支再战欵名王弯弓月在手鸣镝星流光勒功燕然石传檄瀚海傍归来拜骠骑恩宠冠长杨
置酒篇
端居观大运去日常苦多幸有盈尊酒宾朋各来过佳人出後房被服绮与罗纎腰鬭妙舞皓齿扬清歌轻飈荡浮云华星烂明河好鸟鸣高枝文鱼翔素波百年若朝露白日驰山阿乐哉今日宴不饮复如何
君子行
呜呼大圣人世或见疑猜周公被流言仲尼困桓魋贤材实累身忠信为祸媒苍蝇点白璧蚊蚋嘘风雷麒麟匿郊薮朱凤成摧颓仰天再叹息沈忧热中怀扰扰蜗角争忉怛劳形骸千秋万世後愚智同尘埃
豫章行
螣蛇自有翼未若应龙潜蠖屈重渊中润泽被八埏宣尼浴沂水武仲巢箕山於陵饿仲子通国称其廉
孤儿行
步出北郭门荆榛夹路齐悲风起白杨叶落何凄凄道逢孤儿卧肌肤若螬蛴伶俜瘦皮骨却立忘东西对我但长跪气咽不能啼自陈无罪过父惑後娶妻夙昔千金爱慈母娇提携高堂倏背弃妖牝鸣晨鸡风波起骨肉咫尺如秦齐终朝拾橡栗薄暮飡黄韲箠笞动盈百卒岁无领绨弃置田野间冉冉白日低昔为掌上珍今为浊水泥千秋履霜辙永永戒前蹊
白头吟
结褵奉明德精诚决浮云死生誓同穴富贵安足论一朝事势异缅邈若越秦风波起对面谗慝来相仍盛衰捷反掌爱憎一何频昔者寒炉火今为甑下尘还君锦绣段着我苎罗裙念彼求凰曲恨恨不能陈
鬭鸡曲
翩翩五陵少挟弹游咸阳万钱饮侠客千镒招名娼走马东郊外鬭鸡大道傍两雄昂然出五色丽且光黄金介白羽绿沈铸玄裳双眸炯相射四距翼而张凭陵壮夫胆激烈猛士肠俱呈庆忌捷竞逞黑卵刚狞牙攫豹虎怒臂撑螳螂先声骤恫喝後举剧披猖朱冠碎靺鞨彩颊掀琳琅宁论北宫挠肯避平阳创回身角伎巧耸翮驰精芒初交气方盛再合势弥强捐生赴仇国效命临战塲纵横掣惊电■〈必〉跋挐秋霜摧锋若御寇逐北如擒王干旄助踊跃钲鼔随腾骧天地黯无色尘沙剧飞扬懽呼压廛市登眺摧山冈中原逐秦鹿大陆豗天狼雄雌久未决转战益慨慷迟迟白日堕两敌为彷徨安得鲁阳刃一挥返扶桑
三妇艳二首
大妇拂花笺中妇理冰弦小妇学弹棋夭桃鬭春妍良人定睛觑谁当最可怜
大妇贴花钿中妇理红粧小妇画蛾眉含娇踏春阳良人试垂盼良夜殊未央
广三妇艳四首
大妇出姬姜族望不可加中妇出燕赵容色鲜如花小妇出吴越盈盈娇浣纱丈人但安坐四海方为家
大妇字若兰深闺理流黄中妇字罗敷陌上行采桑小妇字莫愁盈盈居画堂丈人但安坐满目饶春光
大妇出迎客二十颇有余中妇起持觞二九曳罗襦小妇坐鸣筝二八正敷腴丈人但行乐南面安得如
大妇年十九高堂坐摴蒱中妇方十七明琼角呼卢小妇正十五青春独当垆丈人但行乐何羡执金吾
续三妇艳二首
大妇处华堂玉貌锦衣裳中妇处高楼玉指拨箜篌小妇处金屋玉簪髻初束白日懽未足良夜更秉烛
大妇粧初成一顾倾人城中妇粧乍毕一盼倾人国少妇粧未己一笑倾人主有酒清且旨交加学连理
反三妇艳二首
大妇吟白头沟水东西流中妇歌懊侬红顔空自红小妇咏团扇辛苦郎自见莫夸三妇艳丈人涕如霰
大妇气食牛千唤不回头中妇愁绪萦敢恕不敢嗔小妇诉卑贱终朝泪洗面莫夸三妇艳丈人肠欲断
少室山房集卷五

[book_title]卷六
●钦定四库全书
少室山房集卷六
（明）胡应麟 撰
○乐府十八首
远别离（七夕感事作用李白体）
远别离古有之不见牵牛星荧荧河汉湄黄姑弄杼轴锦石为支机招要自成匹永永不相疑终朝卧阊阖折花事游嬉逡巡怒上帝立遣东西驰天孙尚尔尔世人了可知酌君一杯酒听我歌别离君不见重瞳堕地气食牛扫除六合朝诸侯美人娇爱置金屋彭城着绣夸遨游时危势屈走垓下楚歌四面兴仇讐蛾眉倏忽化黄土拔山力尽乌江头君不见隆凖布衣奋三尺蹙项诛秦四海一淮阴菹醢百虑空掌上娇儿夜啼泣回身楚舞涕泗横黄鹄摩天招不得未央美人居厠中地下谁呼宠姬戚古来豪杰流住往称二子裂眦摧天关五岳任驱使徘徊一妇人竟作别离死何况蚩蚩辈畴能不罹此房帷仅咫尺陷穽如丘山不信别离苦焉知行路难荆榛莽闺闼对面生尤愆逝将舍之去去去适荆蛮荆蛮非我乡念欲还长安载歌别离曲使人叹息摧朱顔远别离何匆匆浮世狭难为容胡不醉我美酒三千锺蒲萄之酿紫花泼绿尊翠杓春溶溶两手持蟹螯拍浮玉缸中落叶有时合明珠有时逢人生把酒当尽醉回头万事成虚空项刘两竖子龌龊非莫雄天孙与河鼓儿女徒忡忡二妃从游已百岁湘水底事流啼红屈原李白俱谩语谑浪分明欺乃公大人虎变挟宇宙傍日月驾双飞龙黄童姹女永相逐周游八极乘罡风安能低眉折腰局促相若辕下驹守樊笼远别离何匆匆安能低眉折腰局促相若辕下驹守樊笼（沈存中云二妃从游之时齿近百岁词人率以女子待之非实事也）
饮马长城窟
饮马长城窟长城多白骨白骨纵横如雪山风吹飞沙马不前借问何人骸暴露置其间云是当时秦王筑城卒被驱什九亡黄泉膏血饲蝼蛄肌肉餧乌鸢惟有白骨存安能复持还歇马上长城覩此重辛酸令我中气咽徘徊不能言男儿立功名介胄辞上官横行万里外勒勳赴燕然黄金络马头白玉饰马鞭胡不奋长剑平沙漠欵服诸部落勒石燕然入长安生封定远侯冢墓象祁连胡为老死长城下白骨支撑玉门关黄榆翳衰草一望徒漫漫子孙不复知悲鸣裂肠肝肠肝痛欲裂子孙无柰何至今长城下白骨年年多存亡信有命壮士悲蹉跎闵彼长城卒聊作长城歌长城歌歌莫哀秣余马登轮台轮台浮云极天开我马玄黄以豗尵当时班定远髩发焦黄埃皓首博侯封慈亲溘蒿莱其人至今亦白骨定远之荣安在哉何异长城卒埋胔长城隈不如驱我马舍之归去来五花一掷换美酒竹林痛饮忘疑猜双眼瞢腾向天白飞行八极骑龙媒
登高丘而望远海和李白
登高丘望远海海水何茫茫齐州九点渺空阔东西日月悬扶桑扶桑宫阙连蓬莱白虹照耀中天台六鳌贔屭负圆峤羣帝百千亿万纷纷跨鹤游崔嵬峩岢大舶走徐市安期一去无时囘我笑秦王乏灵骨人言汉武非仙才登高丘望远海海水茫茫接天回使我极目心悠哉心悠哉以彷徨何来龙伯人濯足临扶桑一钓连六鳌揽之不盈筐煮鳌为臛充余粮鳌骨如山今已霜我醉欲卧黄金牀呼吸灵和挟三光睥聣汉武嗤秦皇周行八极还大荒
白紵四时词四首
东园桃李争春阳美人如花簇华堂弯弓舞袖搴罗裳沈香亭北春茫茫东风吹歌绕画梁回眸一盼神飞扬我醉欲眠黄金牀
南原日长蝴蝶飞朱楼画阁临芳池美人含娇拂罗衣歌喉宛转浮云驰流商刻羽知音稀纎腰起舞光陆离我醉欲罢黄金巵
西堂雨霜胡鴈来中天皎月璚云开纎歌遏云夜徘徊美人击筑秋风哀华阳碣石俱蒿莱荆卿渐离安在哉我醉欲上黄金台
北风萧萧撼陵谷白雪飘花满平陆何处阳春鬭歌曲云锦缠头舞鸜鹆美人修蛾无疹粟素手垂垂照寒玉我醉欲买黄金屋
虎穴行送曹秀才从军
男儿堕地气压鳌俯拾将相如鸿毛时来拥篲扫六合云霞五色飞宫袍君不见苏秦微时皁貂泣一朝金印都六国位高金多归故乡妻嫂匍匐趋道傍一家骨肉尚如此陌上行人谁家子丈夫耻作儿女悲世路滔滔竞青紫酒酣愤歌歌激烈双眼横天日星裂便从东海批龙鳞更向南山搏虎穴宁能寂寂鸡鹜羣燕雀蝼蚁争纷纷金盘六博饮美酒匣底芙蓉电光吼来朝挥戈大漠北辟易咸阳万夫走
悲歌行
滔滔百川逝还流夸父逐日不回头秋风鸿雁春风燕河东织女西牵牛牵牛织女不相见一似秋鸿与春燕人生有钱付酒家何用殷忧涕如霰君不见黄河奔流下太行鲁阳难返九日光黄金可成脑可补试问秦皇与汉武
长相思
长相思久离别单于台上秋草歇玉帐寒朱旗折三年灞陵梦万古阴山雪边笳日暮起塞门流水无声陇云咽长相思久离别
长相思路行难玉关鸿雁何时还张雾幄卷云鬟青灯夜未灭翠被晓犹寒荏苒红顔镜中老空闺日日望刀环长相思路行难
杨白花
杨白花随风漂泊天之涯深闺无人白日暮金舆玉辇空咨嗟惟有旧时杨柳树月明夜夜啼栖鸦
白鼻騧
逢欢白鼻騧驻妾青丝骑罗带结同心留连合懽被君作干将佩侬作莫邪鈎雄雌两物巧相遇安眠玉匣三千秋
拟李白蜀道难作梁父吟
抱膝南阳庐明时甘陆沈唐尧倦六合飞书入深林颍川之水咄嗟不足洗余耳拂衣长啸直上岱宗之嶔岑岱宗高高不得上卧龙之叟来相寻邀余憩梁父重作梁父吟我吟梁父君莫猜仰天叱咤浮云开晏婴侏儒忌贤哲二三力士庸堪哀古来封禅之君七十二其人一一俱尘埃请为梁父吟我吟君莫猜梁父中天十万八千有余丈一柱亭亭迥出泰山上■〈石含〉砑巃嵸独立标乾坤恍若元气浮崑仑龟蒙鳬绎以东诸阜尽培塿纷纭拜伏罗儿孙决眦断虹入荡胸明霞屯手接飞鸟度步学猿猱蹲竦身十八盘象纬渐可扪黄河一线绕山麓徂徕矫首势欲吞鹿卢之蹻抟旋撇捩不遑息神人絶顶为我开天门开天门閲仙籍其间似有胡生名谪向金华煮白石朝从天门卧夜坐日观峰峰头望海色灏灏连长空五城十二楼嵳峩驾天风天鸡乱鸣不知夕回飈忽卷大海立海水横飞十洲溢灩灩扶桑吐朝日红轮轣辘碾太虚我欲乘之走八极金银台殿咫尺间玉女携余掉臂入掉臂入谒元君呵赤蜺导黄麟右拍浮丘肩左顾招广成神农以还九千九百九十有余帝扬雷掣电纷纷跨鹤而来迎鸟篆鸿章閟灵蹟仲尼扪崖怪难识（管子云古封禅文字万家仲尼观之不能尽识）蛟螭缺落狐兔跑对此抚膺重叹息翠华茫茫杳何处四顾中原日无色君不见秦祖龙云亭柴望拥列辟衣冠劒舄如云虹至今沦没尽荒草故物但有当时松君不见汉孝武驰驱栾大延文成卤簿干旄照东鲁东方小儿弄乃公寂寞荆榛翳坏土吁嗟乎秦皇汉武真蜉蝣我今胡为此滞留拂袖行歌下梁父下山竟作齐东游齐东道上逢李白飞扬跋扈心神投鷫鸘之裘五花马一醉五月眠高楼吴鈎如霜雪花落纵横眼底无全牛我歌梁父属尔和遥空立降双青虬世人拍手笑轻薄我嗤人世真累囚渭滨老叟太多事行年八十图封侯鄙哉齐国三竖子沾沾一果同猕猴力排南山躯九尺杀身反堕侏儒俦隆中释耒大星殒人间事事当回头头上青丝一朝倏尔变白发九州之伯四岳之长如悬疣梁父吟歌莫愁男儿有身睥睨六合追巢由不然淋漓大白扫椽笔阳春百代鸣天球犹胜古来封禅之君七十二伐功诩德夸蚩尤君不见七十二家文字总顽石汉碣秦碑半颓泐惟有青莲居士梁父吟万古长悬岱宗日惟有青莲居士梁父吟万古长悬岱宗日
将进酒
将进酒乘飞龙满引大白嘘长虹舜百石尧千锺北斗奉杓南斗从天瓢出沆瀣大乐鸣笙镛绡衣万玉女绿发双仙童左拍浮丘肩侧睨容成公百年三万六千日一日不醉令我行步如龙锺君不见泗上亭长隆凖公斩蛇逐鹿驱羣雄鸿门高会割巴蜀肝肠郁郁长思东结约五诸侯伐楚彭城宫一朝项氏自东至五十六万如飘风荥阳匍匐作降虏何如饮酒来新丰信陵宾客但墟墓古木荒榛穴狐兔平原毛遂骨已灰黄金之馆生尘埃何如一笑饮美酒白眼横吞三百杯长安桑落名最古山东秋露清且苦麯米云安远难得若下吴兴近堪数世人每病金华甘此酒名高弘正间只今天下贵三白积薪後者常居前盛衰好恶若反掌时来不得论媸妍太白三闾岂庸俗一醉一醒操行独醉者骑鲸上九天醒者反葬蛟鼍腹刘伶阮籍双酒狂竹林牛饮称高阳当时颇遭俗子骂至今百代垂文章今晨何晨夕何夕炰鳖烹熊衆宾集觞行瑟作不暂停玉椀银缸兴逾剧三星在檐河汉入扶桑茫茫日东出安得八骏抟长风烂醉瑶池三万日
行路难二首
君不见东家叟昔日容华今老丑君不见西家翁昔时豪富今贫穷盛衰美恶反覆掌造化小儿剧罔两敝车羸马聊自储荡意平心恣欢赏人心险厄如山川行路之难君所谙有酒盈尊肉盈几明日咸阳过赵李
君不见原上草一夜霜飞净於扫君不见园中花一朝风荡随泥沙男儿快意在行乐何用营营逐飞藿白日苦短秉烛游玉碗淋漓恣斟酌人心对面隔九疑行路之难君所知速来就我饮斗酒倏忽华顚壮夫丑
东飞伯劳歌
西飞者燕东伯劳华堂锦帐生蓬蒿少年儿郎轻薄子弃捐比翼如鸿毛咫尺天孙与河鼔岁岁年年隔银浦一朝乌鹊来填桥犹得相逢话辛苦脂车秣马夜不停漂流南北如浮萍当时离别勿复道悲风冉冉来长檠机上双鸾手中线宛转流黄涕沾面铅华落尽君不见东飞伯劳西飞燕
少室山房集卷六

[book_title]卷七
●钦定四库全书
少室山房集卷七
（明）胡应麟 撰
○乐府五十五首
长安道
长安开大道佳丽壮秦京帝座悬双阙皇居控百城重关函谷气夹岸渭川声冠盖凌云度轩车耀日行新丰花簇骑上苑树巢莺鼔吹元僚第旌旗大将营狭斜何处是北里近西清
黄鹄
何处双黄鹄飞来自大荒声传北塞远影落汉宫长咽露过平乐衔云入建章谁同二千石万寿献君王
雨雪
雨雪霏霏下遥知行路难将军金甲重战士铁衣寒落叶边淮尽飞花度陇残城南有思妇拥被独更阑
出塞
陇首雪花飘征人出渭桥长城屯万骑大碛下双鵰闪月朱旗静穿云画角遥横行榆塞外一战静氛妖
梅花落
何处边声切迢迢逐暮笳天山飞雪暗万树落梅花度漠边云断飘空汉月斜那能辽左客此夜不思家
陇首
九月被氊裘征人上陇头黄龙悬塞色白马赴边愁陇坂高无极寒泉咽不流梅花何处折肠断在朱楼
入塞
九塞燧烟销将军罢度辽前军严阵垒大汉静氛嚣玉勒飞黄静金戈太白遥塞门歌舞入红斾暮飘飘
十五卢家女
十五卢家女盈盈胜莫愁氷心持跳脱玉腕拨箜篌拾翠游川上流黄寄陇头生憎双语燕比翼在青楼
折杨柳
送客灞陵桥娼楼雪未消当垆年少女十五正娇娆柳叶如垂手杨枝似舞腰相看不忍别折赠最长条
小垂手
锦帐出红绡佳人鬭步揺缠头矜稚齿入掌妬纎腰帝子回鸾辂天孙度鹊桥莫嫌银漏短甲煎彻明烧
征妇怨
去年征钜鹿今岁入卢龙玉塞莺声断银河雁影重裁衣犹忆体临镜懒窥容秋风起昨夜牀下又闻蛩
班婕妤
长门秋已到昭阳懽未终绿苔积永巷黄叶闭深宫啼红祗自惜捣素为谁工惟将旧团扇寂寂对西风
刘生
刘生何慷慨任侠冠东平五侯前筯借千乘下阶迎季布匿来久陶朱名已成谁言一剧孟能重亚夫营
明妃曲
骢马载蛾眉明粧出帝畿含颦辞玉阙结恨向金微月疑秦地镜云忆汉宫衣传书寄鸿雁一为报龙旗
後明妃曲
出塞涕沾襟遥望阴山阴旧宠汉宫薄新恩边地深紫骝涉长道黄鹄寄哀音千载琵琶曲谁明去住心
董娇娆
素手拨箜篌盈盈在画楼玉钗翘紫燕金盒贮红虬楚台行雨过汉殿乘风游期门诸侠少无处系骅骝（红虬脯见唐小说同昌公主传中）
洛阳道
迢迢洛阳道日暮正飞花公子青丝榼王孙白鼻騧骑吹金张宅歌锺赵李家遥传丽人至偷眼七香车
秦王卷衣
春色醉秦楼秦玉夜宴游銮舆回卤簿凤管叶箜篌七宝流苏帐千金集翠裘何人最承幸卷赠龙阳侯
铜雀伎
松栢西陵路君王不复游高台铜雀暮故苑石麟秋舞将罗袖歇歌倚繐帷愁浮云渺天末漳水共悠悠
赋得盈盈楼上女
盈盈楼上女十五正婵娟照胆秦宫镜含情蜀国弦踏青回绮陌拾翠傍晴川轻薄金吾子无劳问少年
少年行
翩翩游侠客结束自名邦过赵黄金百游秦白璧双鸣鞭中贵避揷羽右贤降日暮名姬肆飞花扑玉缸
紫骅骝
蹀躞天闲骑曾从大宛来悬金当骏市歕玉过龙堆伏枥心元壮鸣鞭气不回何辞万里道逐北向轮台
关山月
絶塞生秋早空闺入夜愁光飞银阙上影抱玉门流露气漙丝管霜华拂锦裘征夫犹北戍目断大刀头
剑侠行
少年学剑术飞身游泬寥鹿卢云气拥龙匣电光揺醉呵鲁句践怒骂霍嫖姚夜来风雪猛拂袖灞陵桥
骢马驱
骢马千金装日夕过平康寸心重衡岱片诺回沧桑白屋笑原季青云轻赵张明朝砍文吏竟夜赤丸光
公子行
新开平乐第红粧簇画楼骅骝金作埒鹦鹉玉为鞲汉宫鸣佩入梁园挟弹游海棠花正发选伎合梁州
侠少曲
鸣鞭白门道新柳正藏鸦七宝装緐弱千金散狭斜飞扬孟公坐调笑季伦家夜夜双龙气腰间挂赤霞
邯郸曲
夜宿邯郸花朝扳灞陵柳五侯竞献鲭七贵争持酒巨先胶漆契翁伯金石友纵死咸阳宫何负将军首
夜夜曲
褥隐芙蓉丽筵开玳瑁频绣屏朝选伎罗幌夜留宾艳曲梁间度纎腰座里陈渐看银漏促舄履杂华裀
采莲曲
桂楫漾沙棠向暮出横塘罗裙娇緑水玉腕映红粧搴花怜盖弱折藕爱丝长回桡弄斜影惊起双鸳鸯（仙人篇为李逸人题）
飞身下七襄骖驾六龙翔负局行中夏携壶出大荒蓬莱千日酒沆瀣万年浆勾漏砂如石蓝桥玉作霜
爱妾换马
行雨蛾眉去追风骏足来金羁沙苑秣宝屧画廊苔太息专房艳长鸣伏枥材何当效周穆騄耳上瑶台
邯郸才人嫁为厮养卒妇二首
乍辞鸾辂出回望凤墀高幸脱君王难宁忘厮养劳生轻惭比叶命薄叹同蒿尚异乌孙贵穷氊配二毛
新恩偕伉俪旧宠易累囚饮恨辞金屋含凄下玉楼鸠巢元鹊憩鱼服暂龙游不见平阳壻次且择卫侯
巫山高
阳台出天半高压大江湄暮雨连三峡朝云合九疑猿啼青嶂急鸟度翠屏迟莫作峰头梦魂迷十二时
芳树
年年旧桃李烂漫帝城阴结实当前殿开花满上林香飞金谷早影坠玉池深一曲山香罢芳菲何处寻
蜀国弦
春风杜宇国千载寄哀音水激巫娥佩山鸣卓女琴铜梁朝日艳玉垒暮云深浣花谿上宅词人可重寻
邯郸行
狭斜连锦里垂柳夹香堤绿绮千条润青丝万树齐玉鞭骑过马金距鬭回鸡朝日红粧坐流莺拂户啼
艳曲十首
青楼开大道翠馆接平阳柳拂葳蕤锁花明玳瑁梁合懽年少客新镂郁金牀
画阁青门外朱帘碧水浔绣衾描比翼罗带结同心夜夜求凰意无劳听玉琴
北陆歌锺起东郊骑吹旋花香长乐外草色未央前十万章台柳玲珑拂翠钿
春光平乐近胜事曲江留帝子聨镳语王孙挟弹游共邀金犊至藉草大堤头
金羁连绮陌玉佩照晴沙北极元僚第南阳贵主家楼台七十二日暮乱飞花
神女云为色妖姬雪作歌三千回粉面二八拥青蛾咸阳游冶客赵李日经过
粉黛徵歌伎腰肢鬭舞人绿珠金谷艳碧玉玳筵春珊瑚十万树一一破瓜辰
明眸骄绮绣皓齿粲琼瑰挟瑟燕姬肆吹箫凤女台巫山何处是指点片云来
宝帐连金屋琼筵弄玉箫娇娆花作髻静宛柳为腰当歌小垂手烂漫雪花飘
渌水荡涟漪江南日暮时吴姬木兰棹越女竹枝词恼杀横塘下纷纷轻薄儿
又六首
金埒贮骅骝银粧络马头相逢狭斜道并倚大长秋何用知名姓聨翩入画楼
博山银缕细沈水玉壶香後院通韦曲前除接建章名姝三百辈月底诵灵光
玛瑙粧为砌珊瑚聚作林万钱编马埒一脔试牛心向夕香风动连车爇水沈
乳燕穿朱屋流莺啄画檐雾消云母帐风动水晶帘遮莫嫦娥下千花拂彩蟾
朝朝呈翠黛夜夜鬭纎腰枕上偷金合屏前弄玉箫罗衣三十院无处觅红绡
绮楼藏盼盼罗幙贮盈盈雾袂空中举霓裳月下行相看时一笑若个不倾城
少室山房集卷七

[book_title]卷八
●钦定四库全书
少室山房集卷八
（明）胡应麟 撰
○乐府六十一首
企喻歌四首
双鞬铁裲裆谁家大健儿蛇矛丈八盘上马捷若飞
腰间大羽箭竖指百夫力突如飞天鹞万鸟戢羽翼
落日平原西射鵰控飞骑九种黑山戎各各相引避
天生健男子何须多结伴独身取月支降卒三十万
钜鹿公主歌
油壁香车向何许玉勒花骢汗红雨
呵殿纵横灞陵渚夹岸行人目相语
新封大国钜鹿主钜鹿为谁大家女
七夕夜女儿歌四首
侬家白揄树一年一开花郎如牵牛星一年一来家
不恨懽意薄但愿懽情长牵牛与织女一年一成双
一年但一会一夜一年周犹胜侬儿郎十载客巴州
都将一年意一夜申缱绻桥畔乌鹊声天河渐清浅
碧玉歌二首
莫嫌小家女青春正十六新嫁琅琊王娇爱比碧玉
恨无倾城色不敢邀王怜相懽那在貌动体生春妍
桃叶歌二首
可怜王家郎不解事桃叶清晨渡江去日暮忘迎接
桃花作罗袖桃叶为罗裙何似阿兄騃终日怜此君
懊憹歌二首
翩团黄犊车载懽出城东看看白日堕那能不懊憹
谁家娇女儿三三复五五结伴邀懽行今夜大辛苦
白团扇二首
白团扇含情待郎来不使路傍见
白团扇懊恨负情侬手持不令见
华山畿
华山畿不愿生同栖但愿死同止上有双比翼下有双连理
安东平
严冬凛烈北风雨霜河大水氷断絶车航
客子远游夐夐秦越囊无赀粮带断裘结
我有绨袍以遗故人物薄意厚贵称君身
微物在机是侬手织千缕一丈三丈一袭
东平刘生远持遗郎愿得邀郎早还故乡
女儿子
木兰歌声起两岸江陵一夜肠欲断
估客年年下黄牛巫山十二猿鸣愁
子夜四时歌
大堤三月中垂杨千万树郎骑白马来堤上遥相遇
右春
期懽大堤口迟我采莲回向暮南风急兰桡不敢开
右夏
人言秋日短侬爱秋月光邀郎解衣坐肌肤如雪霜
右秋
围炉然兽炭为郎理瑶瑟不知重檐外雪花厚三尺
右冬
子夜变歌
期懽半夜来忽复月光晓九月芙蓉花顔色讵长好
青骢白马
青骢白马娇成羣往来蹀躞如浮云
系马高楼石城下三百青铜莫论价
七香炯炯并马行卢家少妇车相迎
郁金堂前双紫燕白马青骢暮相见
寿阳乐
粧楼百余尺寿阳开白马从东来
石城乐四首
欢居石城西侬住石城东何愁不相见一夜秦淮风
秦淮便风起布帆疾如矢恨杀巴陵秋洞庭八百里
洞庭八百里一夜南风回送郎到长干泊舟凤凰台
携手登高台台荒半野草殷勤传语郎莫忘石城好
莫愁乐二首
莫愁在何处石城西南弄手携卢家郎吹箫跨双凤
昔为石城乡今作莫愁里开门见所懽容色艳桃李
襄阳曲
襄阳轻薄儿挟弹出大堤嬉游向日暮高唱白铜鞮
大堤女
大堤羣女郎各各自言好愁杀襄阳儿白日情颠倒
长干行二首
爷娘错嫁女嫁与长干商今年发灩澦明年发浔阳
爷娘错嫁女嫁与江陵贾八月下潇湘九月下扬子
估客乐二首
乐哉估客乐黄金作铜使大艑乘长风峩岢发扬子
乐哉估客乐鱼虾贱如泥愁杀闺中妇玉筯镇长啼
新估客乐二首
不从估客游不知估客乐百万扬州鹾持筹胜骑鹤
不乘估客舟不知估客乐十万荆州娘红粧照罗幙
大道曲
翠袖紫罗襦胡牀坐明玉相逢谢镇西邀作大道曲
前溪歌
春蚕挂门口抱丝向牀前镜昏不见面施朱红可怜
自君之出矣
自君之出矣鸾镜黯无光不嫌红粉汚持底试新粧
娇女诗
莫愁年少女十五嫁卢家雕梁双紫燕白日坐飞花
江陵女
女郎大堤游顾影各言好相逢平乐儿班荆坐芳草
黄鹄歌二首
黄鹄参天飞高高上寥廓游戏青云中那能顾燕雀
黄鹄参天飞九万忽如驰当时戢羽翼燕雀那得知
石城曲二首
踏青无限好江头二三月恨杀浔阳风吹郎下三峡
迎懽不下堂送懽不出户生憎扬子潮随郎过瓜步
清溪小姑
小姑青溪曲大姑赤山矶独处谁相依
白石郎
侬居清溪郎居白石途中相遇宛若旧识
采莲曲四首
采莲复采莲揺荡木兰船日暮湖头雨罗裙色倍鲜
侬棹湖心舟郎来湖北岸笑指双鸳鸯戏掷黄金弹
荷叶如侬衣荷花似侬面舣棹向中流懽来倩谁辨
昨夜芙蓉花缘堤一时发清波照玉腕下有双罗袜
出塞曲五首
大猎渔阳罢椎牛上谷营酒阑飞骑去夜夺受降城
日暮寒风起长城雪夜飞一军齐逐北二鼓过金微
拔剑追强敌黄尘际碧天固原风雨黑前队缚呼延
汉壁风烟静霜天帐幕低双鵰何处落大碛五原西
画角霜天下辕门彻夜开梅花飞不尽月色满轮台
少室山房集卷八

[book_title]卷九
●钦定四库全书
少室山房集卷九
（明）胡应麟 撰
○乐府八十首
读曲歌四首
窗前安石榴花开正见汝百舌枝上啼含情不得语
园中樱桃熟朝暮倩人守昨宵摘遗懽累累不盈篓
懊恼枇杷实核多而肉少不疗腹中饥那禁眼中饱
郎遗佛手柑馨香动弥月报郎红荳子相思永无歇
秋闺曲二首
八月秋风起揄关正雪花何因吹妾梦万里到龙沙
日把金钱卜征人尚未还龙城五千里目断望夫山
子夜歌四首
开门得懽书有鱼长尺一不知溪头鲤认作潭中鲫
子度饶芳香子都好容髩触目俱可怜身今阿谁近
懊恨负情侬薄于下秋叶持刀截乱丝肝肠中半裂
灯前骤相见含情不敢道乍可要郎眠那能就郎抱
丁都护
徙倚木兰花流光莫虚度人命无百年听唱丁都护
明下童
谁家少儿郎緑丝作单袴白马紫游缰蹀躞长干路
欢闻变歌二首
青梅绕树头若个不作酸君行有两意莫恋故所欢
十月芙蓉花九月杨柳树那得男儿心长若初相遇
杨叛儿
可怜白门柳依依二三月一曲杨叛儿飞花乱如雪
江南乐
举头见欢来回桡蔽莲叶不知湖心娘湿透双罗袜
幽州马行客歌
恼杀燕台騧发足千里远只解駄郎行不解送郎转
阿子歌
阿子住东邻自矜好顔色春风动罗帷半夜邀懽入
湖就姑
大姑住湖口便风渡浔阳小姑住湖心月明就彭郎
上声歌
春蚕空有丝不解双双眠垂杨空有丝不绾别离船
折杨柳
恨杀城南柳丝丝管离别殷勤折赠君记取艳阳月
越城曲
矶头日浣纱春波泻明玉指点苎罗村侬家在山麓
春江行
一夜春江涨江头浪拍天中流便风起持底挽郎船
双行缠
绣作双行缠步步娇春阳那知罗袜中两足如秋霜
陇头歌五首
尘起玉门关琱弓马上弯身随汉飞将乘月夺天山
番人吹筚■〈觱〉汉女拨琵琶征人三十万若个不思家
絶塞少人行萧萧过雁鸣征衣犹未寄大雪满龙城
欲寄征人信难禁玉筯啼惟应纸上泪点滴到辽西
空闺一枕梦杳杳边头去双弯不出门也到黄花戍
从军五更转五首
一更边月上流影照长城营门击刁斗万队寂无声
二更边月高战士揽征袍何时封定远霜露湿弓刀
三更边月斜戍客夜思家瓜期殊未及肠断听悲笳
四更边月隐征人梦初醒恨杀城南妇流光伴孤枕
五更边月落晨起清油幕飞骑夺天山王庭空大漠
长安四时辞四首
携手七香车春风向狭斜燕姬年二八烂醉碧桃花
太液池边路轻舟荡緑荷三千汉宫女齐唱采莲歌
寂寂霜天下寒砧捣月明长安十万户一夜尽秋声
红袖炙瑶笙夜醉平原馆拂曙共鸣珂天街雪花满
燕京曲
绰约两青娥一笑遥相遇何处问侬家玉河双柳树
古意
玉帐结流苏金鞭照春色二八艳名姝尊前乍相识
侠少行二首
白马跃金环扬鞭大道间五陵春草色日暮臂鹰还
呼卢夜来家醉眠不知曙忽忆灞陵游拔刀冲雪去（夜来用周皓事）
夜渡娘
翩翩桃叶舟昏黑向江夏那怕狂风吹佳期在梁下
江陵曲
恼懽青丝笮凌晨只欲开狂风趂心起四面石尤来（石尤非打头风余有辨见丹铅新録）
映江曲
夹岸千桃花红晕双蛾绿恼杀冶游儿丝鞭映江曲
青阳度
金犊游东郊玉骢返西路相逢无一言脉脉青阳度
长乐佳
深宫鬭百草嬉游共春日蝴蝶双飞来故上搔头立
白符鸠
以我双碧桃系懽双紫骝相逢那得去听唱白符鸠
同生曲
妾貌娇如花郎顔粲於玉妾年方二八郎年正十六
来罗
池上双鸳鸯钗头孤凤凰双飞太无赖孤宿鬭谁强
拔蒲
拔蒲复拔蒲六月湖水中纎纎十春笋不肯露青葱
孟珠
夸他孟珠富却笑陶朱贫西施老归越空作苎罗颦
黄淡思
今生作女郎万恨攒眉头来生作儿郎饥饿亦自由
白头吟四首
巴江九曲流不似儿郎心蜀魄千年啼是侬白头吟
大车乘驷马扬扬汉天使不记当垆日辛苦临邛肆
箱中犊鼻裩碎破不堪着回身掷向郎将心自摸索
当日临卭妻今朝茂陵妾金茎半勺露那能救消渴
长史变二首
懊恼爷娘痂贪他门户热措大作官人儿命薄于叶
宁作中人妇莫作上官妻风波起平地山岳移东西
捉搦歌四首
爷娘养女儿但教学鍼线许嫁前溪郎十五不相见
采桑南陌头田间日来往傍人指笑侬夫婿渐成长
阿母教女儿殷勤候姑眠女儿问阿母若为得懽怜
十四嫁官人抱衾作小妻终朝大妇骂眼泪洗面啼
采桑渡二首
不采陌上桑蚕在筐中饥欲采陌上桑使君道傍嬉
采桑作罗绮总为他人忙不见长干娼一曲衣盈箱
雀劳利二首
禾傍雀啄啄日暮不得饱人生无百年别家太草草
丈夫各有志不作笼中鸡朝歌猛虎吟暮从野雀栖
白铜鞮
郭郎巾折角孟嘉帽频落底似山翁醉接■〈罒离〉翻转着
乌夜啼二首
期懽中夜来月光满庭柱展转天欲明乌啼石城树
匆匆金犊车上路正天晓不恨懽来迟但恨欢去早
赵瑟曲
轻盈窕窈邯郸姬挟琴鸣弦声乍希梁尘拂空霜霰飞霜霰飞云雾集月西沈日东出
秦笙曲
呼卢一掷百万强妖姬如花出咸阳筝声嘹呖夜何长夜何长管弦列遏流云弄华月
江南弄
秋江日暮天无云兰舟桂楫何纷纷美人如花簇罗裙簇罗裙鬭玉腕歌采菱归去晚
龙笛曲
楚山修竹云团栾伶伦截管飞青鸾美人一曲凭雕阑凭雕阑弄纎手落梅花折杨柳
凤笙曲
红炉炽炭玉筦骄谁其吹者王子乔羽衣玉氅行逍遥行逍遥听仙乐万桃花两玄鹤
乌栖曲五首
步障华灯光照屋质如轻云色如玉白马金环游狭斜杨柳啼乌来妾家
郁金为堂玳瑁梁牀上流苏百合香同心宝带合欢结携手邀郎拜明月
锦幔银屏张五采华堂宿雾笼香霭此时心意两相怜含娇顾影不自前
叠股钗横金凤凰连环交结双鸳鸯啼乌哑哑楚天曙荏苒容华逐郎去
玳筵张烛三星低罗襟绣褥怯分携郎骑白马去关西凤凰台前乌夜啼
少室山房集卷九

[book_title]卷十
●钦定四库全书
少室山房集卷十
（明）胡应麟 撰
○乐府七十四首
塞上曲八首
白草连天大漠秋千家铙吹古梁州飞霜为洗燕然石上客新从定远侯
紫电花骢白玉鞭远从都护出居延清秋不辨龙城色一片黄云瀚海前
接天烽火照平卢乍夜单于猎上都十万征人明月里一时齐挽绣蝥弧
絶碛霜飞塞草空燕支晴色乱云中将军醉拥吴鈎出万里霜天照白虹
塚上明妃草色青征人立马问龙庭西风片月秦城下愁絶胡笳几处听
平沙一望陇云开玉笛飞声夜转哀万里朔风吹不断梅花齐落李陵台
战马骄腾大漠间遥看敌骑薄阴山横戈不待嫖姚令静扫边尘入汉关
边烽不动边尘收刁斗无声夜色流醉杀歌姬油幕底霜天遥按小凉州
春宫曲四首
昨夜春风拂苑墙三千南内鬭红粧朝来凤辇花前过报道君王入上阳
残雪初消太液前御沟晴日柳如烟披香殿上承恩早千缕黄金拂御筵
长门花满月华高云锁珠帘护碧桃夜静南宫歌吹发新声遥奏郁轮袍
玉阶草色上窗纱深锁葳蕤隔翠华添罢晚粧无一事白樱桃下试琵琶
秋宫词
梧桐飞叶下银牀肠断秋声玉漏长三十六宫明月里夜听弦管出朝阳
少年行五首
匣底双龙斗色流长安道上紫骅骝燕姬二八弹筝坐千树垂杨拂酒楼
平康归路欲黄昏下马青蛾白玉尊一曲菱歌挥袂去月明装束候期门
五陵楼殿雪初消玉勒翩翩意气骄落日万家春草外呼鹰遥过灞陵桥
甲第新开上苑边满堂花色照婵娟醉携如意堦前舞七尺珊瑚碎画筵
调鞭徐傍夕阳亭绣箙雕弧架雁翎夹路万人齐指处碧天遥堕海东青
剑客行
双丸耳畔雪花明九陌长安任意行片语楼中无处觅夜飞龙蹻入青城
游仙词十首
玉检金泥柱下藏书成函谷蹔徜徉流沙一望三千里遥跨青牛出大荒
玄圃明霞望不穷金银楼殿碧天中春风似识周王面乍夜蟠桃万树红
百辟衣冠照鼎湖轩辕台殿夕阳孤云间独跨双龙背万顷天风堕鹿卢
七步文章焕斗牛遮须聊作御风游狂挥大笔天河畔题遍瑶京十二楼
羽盖如云下夕阳俱言浮海谒东皇麻姑夜擘红虬脯指爪偷看一尺长
采石船头月溅衣长鲸高擘绦霞飞安期一见如相识指点蓬莱万玉妃
洞里青霞照玉盘飞星羣洒石门寒桃花五报西池发可奈峰头局未残
缥缈飞梁驾赤城漫劳司马问初平金泥玉版长生籍同向丹台列姓名
少室峰高接绦河千秋词客鬭嵯峩谁言不是灵仙骨遥夜天姝出大罗
海上朱明碧雾流五仙同跨五羊游何如野客金华洞卧领羣羊十万头
云龙引
芒砀秋空映赭袍龙光云气与天高五湖何处无明月斫竹南山坐钓鳌
後采莲曲二首
画舫青丝荡绿油罗裙玉腕坐中流生来菡萏元同蒂若个芙蓉不并头
湖心涛浪拍天流湖上王孙挟弹游一派莲歌何处起大堤齐控紫骅骝
明妃曲
目断长安汉使来五云何处是蓬莱龙沙月色三千里独抱琵琶上紫台
凉州词
静夜流云拂画檐微风不动水晶帘红牙拍按瑶台上古调初翻昔昔盐
伊州曲
碧天如水暮云收明月平铺翡翠楼楼上美人三十六夜弹瑶瑟唱伊州
横江词二首
结束腰肢赛水神沙棠舟楫往来频江风日暮连天起愁杀西陵破浪人
扬子江头风色狂白波如山五丈强自是吴姬惯迎客来来去去木兰航
从军行五首
大漠秋风吹铁衣长城明月满征旗捷书飞奏明光殿乍夜前军获郅支
九月边头朔气残贺兰山北望长安殷勤去鴈传消息欲寄征衣趂早寒
寥天霜色暮凄凄无定河边落日低欲问轮台前去路黄云白草遍辽西
吹笛关山月半痕梅花无数落辕门不知何处旄头现一夜渔阳万骑屯
白马将军惯渡辽笑提金勒扫氛嚣五千剑客当前队尽欵名王入汉朝
北院词八首
紫燕双飞拂画梁雕甍百尺隐垂杨东华门外诸年少携手先过白玉堂
西第千门簇五侯御沟春水逐人流罘罳烂漫黄金色遥指梳粧近妾楼
金水桥边一百家家家帘幙护桃花青衣日暮浓粧出指点萧郎白鼻騧
珠帘不动控银鈎内苑春光入画楼深夜月明弦管沸露桃花下合梁州
双双罗袜鬭凌波两两沙棠泛玉河日暮大堤流水急回桡齐唱采莲歌
别开金屋倚迢嶤白玉河边第二桥夹岸紫骝三十骑花时齐过董娇娆
绮陌东头接上阳娉婷年少舞霓裳怪来香阁时常闭尽日浓粧对海棠
灵济宫前翠幙悬平康门巷百花连西园公子携宾过十六青娥舞玳筵
南院词八首
浮云楼观接蓬莱五岳三山大内开昨夜春风城外过千花齐发凤凰台
公子连翩挟弹游垂杨偏拂紫骅骝长干巷里三千队若个新粧是莫愁
紫燕衔泥度夕阳双飞南陌认雕梁高门不用寻王谢卢女新开白玉堂
欢作沈香侬博山双烟一气紫霞间千门柳色啼鸦暮自唤情人月下攀
桃叶年方十五强春波揺荡木兰航不知何事归来晚狂杀王家白面郎
万户千门玉作台春风何地不徘徊乌衣巷口红粧亚一路歌声鬭草回
垂杨千树拂红尘压酒吴姬动绦唇日暮狂风连袂起飞花愁杀渡江人
城下春江抱石头秣陵南下是瓜洲相邀女伴寻春去共掷金钱赛蒋侯
燕京四时词四首
帝阙皇居北斗间春风长绕玉门关东郊昨夜桃花发一树先开万岁山
沈李浮瓜燕玉台氷山雪谷倚蓬莱珠帘百尺重重下不放人间赤日来
千叶从风尽报秋长门团扇迥添愁玉河桥畔东流水几处题红出御沟
玉宇吹花度栢梁千门飞雪夜茫茫银笙暗炙红炉畔一曲阳春漏正长
长门怨四首
罗幌飞萤玉露漙珠帘不卷坐更阑昭阳月色浑无赖才到长门特地寒
锁闭葳蕤絶履綦宫花犹发万年枝沈香亭北无穷恨尽在阑干独倚时
凤吹喧传隔彩霞龙旗揺曳暮云斜预知行幸平阳宅不用庭前望翠华
金屋粧成尽日闲十年红粉误朱顔腰肢漫自夸纎细管领华清是玉环
青楼曲八首
十里秦楼近灞桥箫声何处起迢嶤珠帘百尺东风里双凤联翩逐翠翘
粉面三千照玉台期门南去是蓬莱金鞭暮过张公子一骑潜呼万乘来
两浆频催过石城沙棠揺曳画船明莫愁湖上千株柳肠断王孙作队行
一树含桃锁曲房金笼鹦鹉唤斜阳霍家娘子新粧罢拥髻来迎李十郎
苏小粧楼隔画桥涌金门外半兰桡相携女伴巫山去昨夜钱塘正上潮
指点平康宿暮鸦粧台红粉簇明霞曲江筵上诸先辈跃马争寻阿润家
二八青衣彩袖悬相逢如梦画堂前无端锦瑟撩春思历乱东风五十弦
银牀梧叶堕高秋良夜吹箫忆旧游二十四桥天似水画船乘月下扬州
少室山房集卷十

[book_title]卷十一
●钦定四库全书
少室山房集卷十一
（明）胡应麟 撰
○五言古诗五十四首
拟古十九首（有序）
不佞垂髫谈艺即耽嗜东西二京忆操翰之初赋诗送人之白下起句云悲风号枯桑吹堕林上月客子将远行驱车中夜发一时名流骤加赏叹以历块期之弱冠从家大人入长安社中酬倡大都五七言律亡暇古风比岁巗居始克以占毕余工稍稍从事尝拟作古十九首束装北上染指辄休乍过娄江请益王长公长公拳拳进余努力兹道适长夏闭关因检拾旧草点缀联络竟成此章并士衡所拟兰若生春阳为二十首古诗絶唱世以为白雪阳春不当拟议乃昔人每云取法乎上仅得其中则自三百篇而下当法孰先国朝仲默于鳞咸有斯作两家得失集中具见余之拟此聊为异时印证之自若曰优孟抵掌非余所能知矣
严霜结重隂岁序忽已暮念子当远游抗手即行路路行常苦远客归尝苦晚浮云蔽关塞白日不可挽昔为婚与姻今为越与秦落叶随飘风飞鸿辞故羣君心岂难保妾顔匪长好登高望平原四顾尽衰草相思无朝夕沈忧令人老愿为双车轮随君万里道
郁郁城东门盈盈桃与李抽条仲春月穠艳若罗绮轩车竞采掇日暮未言止如何秋风生揺落自兹始寄语青楼倡盛顔难久恃
清晨策驽马整辔南山隅遥望长安城飞观百尺余峩峩青云端甲第罗长衢华镳若流水轩盖何威纡各骋要路津盈盈道中趋人生若飞藿奄忽随丘墟盛衰各有极贵贱同斯须何如命我友斗酒鸣笙竽逍遥放情志卒岁聊自娱
令节怀嘉宾亲友四面会轩车若云屯高谈尽冠盖旨酒罗长筵新声动环佩秦筝响未毕楚袖盈庭内同心竞酬酢羽觞互更代各言行乐殊少壮不相待劳生徇荣华日月忽已迈千秋万世尽贤圣亦焉在
绮楼亘中天窈窕百余尺飞甍架复道藻井纵横出上有双蛾眉容华世无匹临风发皓齿当户理瑶瑟新声入云汉四座咸动色行人竞倾听日暮不遑息但覩来者懽谁明居者臆盛年处空闺中夜起凄恻
采采丛兰花美人隔江沚褰裳涉其波舟楫谁为理回风动罗裳日暮聊徒倚安得双鸳鸯衔致箧中绮
客游异乡县终岁怀苦辛忧思起长夜展转不得晨举头望河汉怅彼参与辰畴昔同盟友金石偕交亲飞飞振六翮弃我若途人我欲东归洛日暮河无津徘徊入房中涕泪沾衣巾
彼美东邻子习礼明书诗十五登君堂新婚谐结褵愿为双飞鸿百岁不相离风波起中路忽去天一涯不惜去日远但恐懽爱移黄尘蔽关塞会合无前期愿君策高足努力趋明时生当聚华堂死当长别离
灼灼芳树枝敷荣一何早緑条被繁英初日何杲杲感此芳春时采掇寄远道馨香不终夕零落随百草盛年处空闺顔色为谁好
严霜瘁百草节序忽复易噭噭双飞雁云中各自适念我同衾人索处异南北披衣望天宇衆星何历历牵牛隔河梁织女限东壁旁徨间一水欲往步难即同心复异地何异不相识
清晨出大梁遥瞻北邙道野火烧平田白杨半枯槁人生寄宇宙忽若原上草去日常苦多来日常苦少少者日以壮壮者日趋老幻躯无百年富贵何足保思为鲁中圣万世同夀考
高城跨东南大道夷且直青楼间绮疏曈曈照初日五陵侠少年结束事游昵白马饰银鞍连翩度阡陌美人遥目成相对理瑶瑟十千轻一笑百万当一掷为乐愿及晨为懽愿及夕红顔匪百岁何由保金石
回车灞原上白日忽将暮石门高崔嵬悲风起长路借问何人阡无乃前朝墓人生寄一世奄忽迅朝露荒哉秦汉主寻仙起遐慕弱水不可援三山竟焉度玉碗出人间徒为赤松误伤彼泉下人喟焉策蹇步吹竽宴华堂娱乐从所务飘飘极心志千载为旦暮
驱车越长道还归故里闾少小客咸阳今来廿载余亲知半凋落塚墓留村墟松柏俨成行狐兔交路衢门巷寂无人谁为问邻居停车再叹息日暮长欷吁客行尽九州不如守敝庐
浮生若飞蓬寄迹宇宙间万物皆有尽胡为长苦顔旨酒列高台嘉宾共盘桓夜阑当秉烛日晏当沈酣人生无百年譬彼东逝川生者不暂欢死者宁复还
昭昭三五夕皎月流素光徘徊入高楼照我罗衣裳揽衣坐叹息起步仍旁徨良人怀远游九载客他乡空闺知岁暮独处知夜长嗷嗷云中雁随风忽南翔安能假羽翼万里来君傍
凛凛北风至霜雪零前除惜哉征人妇岁宴恒寡娱夙昔奉衾裯矢志誓不渝如何弃我去悠悠长路隅思君隔天末邈如秦与越欢爱寜复论铅华为君絶君怀如明月妾心如氷雪君怀有圆缺妾心徒皎洁
清晨啓重关有客千里至手携尺一书言我故人寄长跪问故人客亦无所言开缄读素书宛若覩所欢上有金错刀下有白玉环明月三五满故人会当返
仲秋凉气肃呖呖雁南度北斗倚阑干气运凄以暮悲来抚长剑浩歌起庭户一为远方客永别亲与故频夜梦室家展转忽已寤念欲还故乡按辔遵广路悠悠大河水一苇安可渡
亭亭孤桐树托根峄山岑良工琢其枝为我匣中琴胶漆相交结珍重逾南金被以朱丝弦弹以白雪吟清音顺风扬四坐畴同心佳人隔天末日暮涕沾襟（王长公云十九首最难言离之则虞落节前辈俱所不免合之则虞捧心于麟亦微用为累足下加之矣唯在更刓锋巧露其本质而已）
又拟古八首
冉冉岁云暮念君远别离浮云蔽原野四顾白日驰夙昔幸同衾懽爱誓不移如何百年好去我忽若遗严风起天末霜雪盈路歧晨起践关山薄暮长抱饥音徽日夜隔会合当何时恨无晨风翼并起东南飞
高楼有思妇被服姣且妍横琴理清曲渌水被幽兰一弹浮云暮再鼓流风旋哀音振林木听者为忘餐借问何人妇感叹停朱弦征夫越万里一别岁载迁铅华坐销歇太息空婵娟
灼灼园中花盈盈道傍柳敷荣艳阳月攀折佳人手秋风一朝至容耀讵能久人生寄天地聚散何不有俛仰百岁间倏忽成老丑身名匪金石富贵欲谁守怡我平生亲独有盈尊酒
肃肃金风至大火时西流游子异乡县中夜怀百忧驱车驾言迈奄忽岁已秋登高望故里江汉何悠悠佳人在远道欲济无轻舟同心日夜隔涕泪纵横流愿为南飞翼万里行相求
朝登北邙山徘徊望陵谷荒坟何累累狐兔自相触白杨夹修途黄泉蔽层曲伤彼潜寐人年命一何速生存宇宙间行乐苦不足驱车暮归来鸣筝燕华屋北里扬清音南邻荐新曲亲知从我游被御纨与縠相对各尽觞良夜更秉烛荣名耀百代转盼同初旭亮无乔松夀谁能伤局促
青鸟从南来翩翩随风翔口衔尺书至乃自大海傍美人三岁别沈忧热中肠织成机中锦拂拭烂生光下为连理枝上为双凤凰致之万里道聊以充君床愿言勖斯义旦夕毋相忘
回风吹转蓬倏忽行万里游子怀山川驱车暮不止荒郊四无人日入断行旅熊罴向我啼僮仆为我侣南望见故乡失路空徙倚眷彼平生亲气结不能语
东邻有美质杂佩何缤纷明眸辉朝日絶代少其伦结褵为君妇婉娈日偕亲风波起闺闼中道成荆榛君为东流水妾若西路尘东西各相背信誓何由闻红顔会当歇岂不怀苦辛愿君企高节贱妾宁复云
古离别二首
戚戚远行子驾言还旧疆脂车望关塞愿逐晨风翔主人卜清夜置酒临高堂妙伎出闺闼纎腰移曲房当筵发皓齿四坐流芬芳回飈袭绮户飞霜飘长廊良宵一何促瑶瑟无辉光征夫念明发握手起旁徨仰视云中雁三五各成行胡为双飞龙羽翼多参商丈夫志万里会晤安可常勖哉就长路皓首期相望
驱车出郭门徘徊望都邑念我平生亲聚散何仓卒白露涂中逵清霜被原隰惊飈动地起黄叶无宁夕羇禽怀故林疲马倦行役羣雁西南翔哀音正嘹呖岂无盈尊酒执手歧路侧飞觞属华筵行子相向立别离在须臾沈忧万端集去去勿复论红顔中道掷
杂诗四首
明河没天宇白露晨为霜睠彼同心人忽去天一方仓皇挈尊酒送子河之梁登高望四野川陆浩纵横岂无瑶华音道远不得将揽衣入房户驰念忽如伤
曜灵薄崦嵫光景忽已夕圆魄犹未升明星烂然出寒蛩号我前蟋蟀鸣我侧凉风起庭户树木何萧瑟佳人期不来延伫空叹息宁知三岁心为子长恻恻
冉冉西驰日悠悠东逝川征夫怨长路志士惜盛年长路行当归盛年不再还寒暑互推移隂阳浩无端凄风起帘幙白露中夜漙美人坐高堂投袂起长叹
穷隂亘晦朔山谷多寒风悲哉客游子旋足如转蓬昔行届长夏今来值玄冬悠悠十年内车辙穷寰中人生贵适意遥役何憧憧逝将歌考盘岩穴安微躬
寓怀十二首
端居意不适策杖起行游仙人八公侣携我昇蓬丘泠泠随风举衣袂若云浮放歌崑仑顶下视弱水流天都信寥廓绦节聊淹留黄金被高馆白玉开层楼乐哉瑶池上一饮为千秋
崇兰处深谷緑叶凌朝阳回风一披拂百里传芬芳惜哉丛林下无人知国香烨烨桃李树托根歧路傍飞花落闺闼弄影临华堂讵以盛衰故易此贞素常不见西山老食薇终首阳
飘飘穆天子八骏乘风驰日行三万里远道何不之西游见王母宴饮登蓬池千秋蟠桃实万仞扶桑枝寄言谢尘世百代同须斯
夷羿射九日共工触不周龙伯连巨鳌伯鲧湮洪流贪嗔起一念乃与造化仇力穷固难继身灭将谁尤巍巍轩辕帝问道崆峒丘唐虞守无为四灵毕来游
亭亭孤松树托根徂徕颠高枝翳白日曲干临回川女萝蔚蒙笼风雷岌相纒岂无明堂用物性贵自然一为匠石顾斤斧成灾患何如邓林下寂寞全天年
壶丘与天游列子乘风行飘飘漆园吏九万凌高冥胡为末世士多歧日屏营蹻跖死财利夷齐徇空名宁知大道观不异蜗与螟华胥有逸民去去行相亲
弱龄负奇尚雅志诵坟史访岳怀尚生浮湘慕迁史杖策游中原邂逅二三子裘马何翩翩招要共生死经过渐离辈感激昭王士黄金空崔嵬所愿非尺组长揖辞诸侯归耕汶阳涘
彼美倾城子艳色明朝霞宝钗耀金雀充耳佩琼珈相如既西席宋玉仍东家春风起罗袂琴瑟相交加但知良时乐安覩白璧瑕托身一失所百岁徒咨嗟
昔有夸娥子猛气雄千兵褰裳逞逸足思欲追曜灵逡巡阳谷傍道渴不任行投身死岩穴骨肉盈林垧过浇簒夏室莽卓乘炎精人谋岂不殚天命俄已倾寄言雄图者割据徒营营
曰余负奇好夙尚在髫龄礼乐观百王诗书穷六经言乘休明会将致海宇平如何岁年迈依依卧柴荆亮乖四方志永希千载名文章亦大业富贵宁重轻勉哉事着述三代追遗英
丹霞蔽岩谷素雪霏林皋悠悠避世士岁晏守蓬蒿箕山既纡郁首阳何迢嶤时偕沮溺侣耦耕向南郊大厦匪安居千驷为祸招悲哉路傍子磬折方劳劳
有鸟从东来游戏青云中朝翔阆风馆夕息瑶池宫言欲览德辉来下双梧桐揺揺荆棘枝鸱枭宅其丛所嗜惟腐鼠焉知彼所从竦身奋六合将返崑仑东
咏史八首
清时厌藜藿挟策干承明肃肃中天宇列宿悬神京衣冠萃阊阖谒帝罗羣英如何攀龙客相弃若浮萍长啸出宛洛驱车返柴荆升高望八荒濯足临四溟商山岂不贵畏垒岂不荣大哉鲁尼父着作垂千龄
鲲鱼产溟渤鬐鬛如山丘朝行发碣石暮宿崑仑陬竦身激巨浪喷沫飞洪流倏忽化大鹏九万乘风游翼若垂天云衆羽不敢侔一飞絶五岳再举凌十州翩翩鷽鸠侣榆枋自相求翺翔但咫尺曷覩大化遒
飘飘颍中客黄屋若浮云矫矫严陵叟垂竿卧江濆脱屣九州长长揖万乘君弃瓢入深谷举足动星文英风振薄俗劲节凌高旻樊公信独往周生亦离羣一朝徇微禄遗累流千春
世途日纡局达士随所遭侯生隐抱关朱亥匿鼓刀鼓刀实贱役抱关非崇寮煌煌魏公子车骑来招要虚左大梁席执辔夷门郊堂中衆宾客错愕起相嘲宁知救赵日叱咤风云高窃符出中禁奋椎夺前矛伟哉却秦绩百代称雄豪
虞卿本说客着书自穷愁马迁下蚕室史笔垂千秋楚泽放灵均漆圆饿庄周伊人一何否举足罹愆尤文章实大业宁与富贵谋峩峩金张第七叶开王侯一朝随物化荣耀同蜉蝣
伯夷饿空谷务光沈清泠汤武首征诛白公徇其名嗟哉古贤达举足罹天刑茫茫大造间遗迹若蟭螟升高望宇宙摄衣御云軿追随广成子乘化入瑶京九州一坏土何以劳我精五岳一拳石聊以栖吾形
荆卿卧燕邸屠狗相过从朝为太子客暮出辽城东酣歌和渐离壮士发尽冲前登咸阳殿意气何其雄左操督亢图右揕秦王胷剑术岂云疎天运良已穷寥寥易水上万古悲寒风
田巴辨稷下缓颊摧千人邹生馆碣石五德何缤纷夸夫乐惊世小人恒共羣谁明白马喻徒擅雕龙勤岂若鲁连子笑谈却秦军成功不受赏万乘如浮云
少室山房集卷十一

[book_title]卷十二
●钦定四库全书
少室山房集卷十二
（明）胡应麟 撰
五言古诗四十七首
入新都访汪司马伯玉八首（有序）
余以癸未之秋识司马汪公于武林片语定交谊逾倾盖於时公即订余把臂黄山白岳间旋以病冗侵寻匍匐风尘滞淫汤药奄忽十禩竟爽成言客岁之春公至严陵复申前约期余仲秋入新安行有日矣会闻王长公病亟踉蹡走弇山园一问之後取余杭陆道入歙而长公晨夕挽留余亦惓惓濒发复止卧公故所居来玉楼中再阅月长公竟尔倾逝余抵舍则岁行尽矣今春乡人至自函中传公将入吊弇山拉余同发爰特买舟西上谒公太函修社白榆之末因追随杖履偕过娄江念宇宙间递主文柄惟公二人而余皆滥叨国士存亡倏异感怆何言孤航逆流中夜不寐抚今追昔成赋八章稍次後先亡论工拙知公读之感怆有大于不佞也
芳时忽不乐怅然思美人美人天都上宫阙何嶙峋手把瑶华草远寄越江濆念欲往从之弱水不可亲愧无晨风翼寤寐怀苦辛
轩车何皇皇东下武林驿冠盖罗长衢嘉宾四面集伊余实驽蹇喟焉伤伏枥一顾天闲空高座倾四席眷眷忘年交惓惓在兹夕
欢言奉尊酒既登君子堂不惜罗衣襦为君充下裳宁辞入宫妬亭亭理红粧常恐朝露曦欢爱不能长中宵起房室引领情内伤
峩峩弇山堂美人在其下脂车娄江涘聊用息余驾烨烨双飞龙连城讵论价咨嗟良宴会朋旧半凋谢三星烂河汉钧天在广厦
懽日苦不足愁日苦有余谈笑未及终执手河山如蒹葭阻长道渺邈天一隅殷忧见华发岁暮空踟蹰焉得抟风翮送我来枌榆
百年迅朝霜奄忽越与楚郁郁琅琊坟瞬息已千古河清邈难俟中夜频起舞歧路安足论暌离热肺腑明发戒沙棠维梢瀫江浦
西上新安江危滩峻浮云太函何巍巍迥与上界邻苍龙守重关鵷鶵日为羣美人坐金堂一笑情内亲悲来话亲故气结不能陈
往事去莫追来懽倘可续金石诚匪坚富贵焉所欲平原十日饮岁月苦不足旨酒罗高堂新声动丝肉令名敝天壤何事伤局促
别司马汪公八首
有鸟巢天都自名为凤凰文章被六翮五色河辉煌饮啄梧桐枝矫翼临朝阳一鸣举世惊清音杂琳琅云是王者瑞千仞方高翔
高翔欲何为浮云渺天末言欲揽德辉翩翩下阊阖东海有鵷雏孤鸣蔽林樾羽翼苦未长天路迥难涉延颈望霄汉邈若秦与越
丈夫重意气焉论越与秦千里行相求冈陵若云屯轻舟涉广汉夹岸垂芳荪巨石何崔嵬日夜飞流奔天都在咫尺举头见龙门
龙门造中天片刺亦何有清风惠然来长揖把余手肝胆俨欲披丰庖出旨酒广乐罗前庭钧天在户牖一别已九春相顾惊老丑
老丑讵足嗟百年迅飞霞念彼弇山堂缅邈天一涯佳人逝安适相望徒蒹葭怅焉念长别中肠结如麻今我不为乐日月忽已遐
行乐当及时百岁难为期铅华若流水日夜东南驰夜长日苦短秉烛游芳池明月出西园衆星何陆离顾视两天孙冉冉云中嬉
嬉游亦何常高谈蔚霞烂丝竹罗前庭新声一何艳娥娥红粉粧妖姬列如粲登彼幔亭峰酣饮日方晏诘朝泛浮槎遥遥上河汉
河汉杳无极仙槎逝难留明发还旧疆何以写我愁依依丈人行倾盖为九州天都望威凤八翼凌空游誓将振弱羽岁岁行相求
东阳李茂才允达以古风六章杂诗一卷见投斗酒定交留连浃夕答赠四首
首夏维清和朱光何熠爝衆木纷扶疎朝阳翳林薄鸟雀罗前庭飞鸣自相乐伊余怀一丘索居卧层阁诵彼伐木章喟焉伤寂寞
寂寞不可居起坐弹鸣琴清风穆然至之子贻好音自言长东郭夙昔怀同衾丈夫重意气焉论尺与寻飘然命余驾信宿来兰隂
兰隂屹迢嶤双溪纡且郁蓬蒿蔽行径倒屣为君出中厨呼斗酒申盟指金石愿为双飞龙霄汉长比翼良哉如渑燕生平在今夕
今夕复何夕燕婉难具陈三星烂东壁皎月悬高旻朱弦从风发四坐回阳春但言戒明德努力希良辰千秋树大业皓首以为邻
寄李惟寅欧祯伯四首
迢迢牵牛星乃在河汉旁织女处其东脉脉徒相望鸳鸯失羽翼乌鹊难为梁采采芙蓉花道远不得将
远道亦何思美人在京洛白日丽中天流云飘阿阁煌煌五侯宅冠带日相索宁知瓮牖士终岁长寂寞
寂寞宁复陈嗟此明盛年矫矫黄鹄姿孤飞铩其翰山川郁以纡道路长苦难顾视双游龙叹息浮云端
浮云不终朝岁月忽复易岂伊岩廊慕大业在金石缅怀同心侣沈思无终极安得西飞鸿假我双羽翼
寄邦相四首
凉风倏以厉日短夜苦长大火西南流蟋蟀鸣我牀徘徊起中夜揽衣不及裳念彼同怀友投袂忽如伤
弱冠京华游衣冠九衢列鞍马如浮云与子独相狎灼灼桃李花光华自怡悦飞沈一朝异忽若吴与越
与子别三载中怀日熬煎岂不念同心怅彼河与山赵璧有时合隋珠有时迁安得晨风翼送我置子前
心悲亦何为各愿加餐饭子游青云途予守藜藿贱百代同音徽何论异乡县黄发会有期兹盟庶当践
送朱水部可大入都四首
苍龙守阿阁赤骥鸣天闲彼美承家子被服都且妍飞飞振六翮游戏青云端出入承明庐行者夹道观朱弦顺风扬四坐靡不欢
矫矫孤飞鸿明时策高步亮节难为容浮云起中路层隂蔽白日圆景忽将暮转蓬随长风行行践霜露驱车大河涘瀍洛莽回互
王屋一何高嶔岑蔽层云登高望宛洛车马如游尘万象列毫端抽思戾高旻仙人王子乔转盼迹已陈三花满怀袖寄我忽若新
百里讵足栖长途复当践帝优循良吏召对明光殿羌子与我亲绨袍长恋恋双鳬一朝去临风涕沾面努力崇千秋慰此金石愿
别汪仲淹二首
仲淹病卧三载矣兹以余之抵新都也为我一至桃溪再至岩市三至太函闻余告归意殊恋恋别之古诗二章
噭噭云间雁飞鸣各有适翩翩水中鳬中道乖羽翼我当还故栖子病卧蓬室明发从此辞遥遥望乡国东顾临大江波涛无终极
大江岂不遐一苇朝可航我友一为别倏若逾三霜踟蹰念子病送我濠之梁迟迟白日暮车马为旁徨人命匪金石暌离热中肠长当保玉体百岁遥相望
娟娟苎萝女二首寄李生时秋试罢归
娟娟苎萝女艳色明朝霞珊瑚被玉体璎珞相交加绮疏傍阿阁高居临狭斜朝披越台锦夕浣吴门纱一为白雪言清音浩无涯哀思激云汉行路咸咨嗟宁知中肠怨愁结纷如麻芳春倏已尽白露漙蒹葭
娟娟苎萝女婉婉矜弱步浣纱越溪上西施屡回顾罗袜扬轻尘徘徊感行路但持双明璫赠君比纨素灼灼桃李华尝恐瘁霜露羞为倚门笑宁为入宫妬亭亭处空闺冉冉白日暮
己卯仲秋复当计偕北上以家母病不赴与诸友言别四首
荏苒岁时迈蟪蛄鸣前庭大火倏西流白露中夜零公车有程期仆夫戒我行州郡忝招邀闾里相送迎肃肃同袍侣命驾来林垧各言休明世努力事遐征夕当辞室家明当赴神京
神京岂不遥阊阖造中天金茎夹广陌玉陛蒐羣贤幸生唐虞代况逢强盛年徘徊高堂病一卧垂十年既无稚子娱亦寡羣从援椿庭渺何许万里越南滇感此去住怀戚戚摧心顔
戚戚徒尔为兴文各踟蹰夙昔慕巢由散发箕颍隅矧兹乌鸟情能不怀倚闾令伯惟承懽王阳实回车亦知轩盖荣方寸寡所愉愿言青云客矫翼升天衢君子游岩廊小人安敝庐
敝庐亦何有有稼复有萱旭日丽遥岑清风濯林园问寝趣庭帏进膳列芳鲜虽无黻冕贵彩服欢慈顔板舆历高台丝竹罗长筵踟蹰禽鸟声映荫林木繁俯仰中所欲百岁聊自全
寓怀三韵七首
泛泛海上鸥机忘意自适嗟嗟塞翁马何失亦何得七日混沌死哀哉倏与忽
膏以明自煎香以熏自燔葆光茹其和乃可全天年巍巍广成公千岁空同颠
西方大圣人国土名极乐万法同虚空一尘安所着嗟嗟蛮触民智勇困蜗角
向长志五岳宗炳卧一丘济胜苟无具澄怀亦天游鸣琴一室内万象同蜉蝣
飞蛾赴明烛徇利忘其身苍蝇集鼻端高峻为祸因石户有遗民古今称达人
齐王本好瑟东郭仍滥竽与世苦枘凿独处恒嗟吁九州不足居何况五亩庐
世人竞巧知逐逐如飞蝇井蛙亦诧海夏虫曷语氷俟彼千秋人陈迹异代论
少室山房集卷十二

[book_title]卷十三
●钦定四库全书
少室山房集卷十三
（明）胡应麟 撰
○五言古诗二十七首
秋日偕诸同志游金华二首
屈子歌远游尚平有遐慕顾谢青云人言寻赤松路历览穷幽深冥探惬情素磵壑扪嶔岑林峦陟回互崖倾黄叶积谷转垂萝护高峰散余霭峭壁屯寒雾娟娟初月昇隐隐微阳暮长謡钦昔踪独往怀蹇步虑由忘物超道以遗荣悟迹契容成公神交子支父徘徊北山文恻怆淮南赋睠彼丘中人回镳对岩户
成羊閟昔踪化鹤神遗迹曰余蹇劣姿缅企灵仙窟时维仲秋暮舂粮负瓢笠落叶纷前林凄霜被长隰蹑履行翠微扪萝上层壁岩峦莽回互云霞屡兴没苍苍猿鼯啼濯濯麏麚集乍闻帝鸿鼎今见初平石芝田翳宿莽玉竈埋金液羽驾何飘遥人寰信超忽胡为七尺躯甘此百年役去去从吾初城东有黄石
仲夏至自京师作
人生如飞蓬倏忽异乡县仆夫趣我游肃驾向畿甸朝登太行岭暮宿黄河岸荏苒踰修途迟回陟层巘中林絶烟火尘沙蔽顔面浮云翳荒垒咫尺行莫辨遥遥至幽并四顾见闾阎中天帝王宅飞甍翼楼殿空怀稷契志未遂夔龙愿辞非上林侈赋岂河东擅长啸起拂衣归来弄柔翰寄言达生者骄人有贫贱
秋日携尊城东大寺山作
步出东郭门骋望西山麓信足登其颠聊怡白云目川原何逶迤城邑自相属飞甍俨鳞次万户列平陆高峰下牛羊斜照散麋鹿苍苍瀫川流靡靡兰皋緑列岫澄尘襟清涟媚遐瞩契深浩忘言虑澹信超俗载咏衡门诗轩盖非所欲
九日喻邦相邀司马汪公洎诸君登高天竺属余尚留檇李不及会以遍插茱萸少一人插字为韵
霜露维深秋木叶殆尽脱纷披时菊繁憔悴兰芳歇上客怀登高羣公欣令节薄暮回轻桡凌晨戒车辙窈窕度城闉逶迤陟岩穴遐览穷八荒轻举渺六合三竺凌层霄双峰表天阙緑野名园开朱宫梵筵列白云冒冈峦丹霞冠林樾淅淅凉风生隐隐微阳灭修鳞竞容与平湖亦澄澈感此岁序更羽觞共怡悦妙管激清商流音回白雪解佩俱朝贤衔巵并时哲言念同袍子鸿飞渺天末醉把茱萸枝徘徊不能插
与衆宾游城西园亭作二首
端居俟时命日暮寡所懽眷言写忧思散步游西园西园一何丽薜茘交崇垣飞甍带层阁曲榭临回轩丹霞吐岩岫白云冠林峦灼灼芙蓉披瀼瀼白露漙游鱼跃清波好鸟鸣树端感兹动植情悟彼节候迁百年亦瞬息金石畴能坚念当命我友肃驾开华筵悠然迟心赏寓目双飞翰
嘉宾既咸集徒御何辉煌逶迤度飞观置酒临回塘长渠激芳流曲岸披丛篁齐瑟列前楹秦筝鸣後堂燕姬发皓齿越女呈红粧清音振林木妙舞协宫商觥筹互交错四座咸慨慷夜阑更秉烛雕辇随风翔明月出云间列宿正纵横四序忽若驰行乐安可长申章纪良晤无为歌太康
卧游室午睡起题
东方谈十洲尚子怀五岳玄览岂不遐浮踪竟安泊伊余实蹇劣禀赋孱且弱迟回三十年强半客京洛风沙蔽顔面神明日凋落虽窃文苑声未覩寰中乐朅来卧一丘晨昬课耕凿卜居邻莽苍筑室事恬漠轩窻不盈丈周遭艺兰若游目惟图书怡神匪丹雘时援白雪琴三弄对猿鹤泠泠衆山响一一度林薄五鼎非我荣万锺亦奚乐达哉宗炳言先民有遗矱
将负瓢笠入金华从赤松三子游作（有序载别卷中）
三十六洞天金华亦奇絶古昔羣真栖云霞閟阊阖赤松乘紫烟皇氏憩丹穴缅邈怀仙灵栖迟表才杰奕奕孝标生漂流寄东越长生本经世不朽惟大业伊余後千载束发慕贤达逝将辞垢氛寻幽入林樾大药倘可逢雄词冀颃颉异日骑双龙携手轻六合
题陆信卿书屋二首
五岳岂不遐一丘良自适言从谷口居永憩隆中膝结构凌层霄飞轩控奇石嶔岑带林峦窈窕罗原隰轻飈回座隅明霞护檐隙之子何逍遥鸣琴坐幽寂列岫披琅函遥峰映缃帙揽挈万古心俯仰千秋迹白马穷妙诠青牛探真籍神游羲禹庭冥栖素王室伊余麋鹿踪羡尔烟霞癖殷勤劳梦思恻怆务晨夕何当辞世纷相对扪萝薜散发繙金书长歌抱琼笈一笑尘氛空挥手凌八极
大鹏抟九万尺鷃翔榆枋远近各有适逍遥固其常伊人励高躅卜筑邻山岗四壁罗琬琰五车插琳琅冥搜极浩渺幽探穷微芒栖心丈室间寄情八表傍丹霞入我牖白云为我裳驭风学郑圃弃瓢怀颍阳岂同渭川钓耻为吴市藏一区足吟啸万卷聊徜徉乐哉帷中子岁年良可忘
仲秋十四夜同诸子携觞登一览亭玩月作
秋高桂华满夜静兰膏歇素影流长空寒光浸天阙孤城白露下万户凉飈发置酒临高台长歌对佳节忆别蓬莱宫回首三千劫蹉跎落风尘荏苒见华发举杯属嫦娥乞我长生诀乘云朝太清飞步还紫闼自按霓裳操重翻羽衣阕愧彼尘世人徘徊望圆缺
十五夜对月独酌有怀燕中诸君
佳期三五临遥望挂圆璧皓魄扬清辉亭亭堕檐隙揽衣步前庭感此长叹息忆昔京华游文儒盛东壁中宵蓟门燕五夜甘泉集苍龙玉绳挂露掌金波溢惜哉道路分佳人遂南北寤寐安可凭瑶华讵能即欲从万里天持赠婵娟色愿言逐飞鸿随风起双翮
登鹿田
日暮扪女萝亭亭出危磴万壑来松风飞云堕樵径行窥虎豹穴侧并猿猱进及登衆山颠始觉天宇峻曾闻赤松子兹域开灵胜丹砂信有术尘虑了可竟伤哉缑山鹤不返瑶池骏惆怅仍独歌青霄落寒磬
家君北上半载不得问述怀
朝日照高台清风被华池椿庭万里外北望浮云飞岂不念行役相携赴皇畿眷言高堂病药石久告疲仰无令昆托俯靡弱弟依以兹谢形役息意掩荆扉朝掇南涧藻夕采西山薇缅怀弹冠客恻恻常抱饥天门九重辟王路正逶迤轩车满京洛鞍马如云驰穷年叫阊阖当道饶狐狸积薪谅难守岁暮空流离侧身起长望涕泪沾裳衣
寄怀司马汪公（公与余期是岁游金华台雁诸山）
天游表龙德水击知鹏抟矫矫司马公伟度周八埏先驱既左马缓步亦扬班伊余慕匠哲邂逅自临安千秋默相许片诺永不寒追随武林驿挥袂弇山园黯黯临别怀欲吐不得宣殷勤戒兹岁瀫水仍周旋天台访大药雁宕穷灵源春和届炎夏寤寐来华轩愿当脱羁馽一杖携名山雄章辟混沌片碣三千年
闻大司空朱公讣志哀十二韵
匡庐摧大江天柱折南岳涕泪盈九原伊人岂重作桓桓大司空束发仕台阁小心历四朝姬旦恒惕若维昔嘉隆岁河流泛大壑临轩万乘送飞驭百灵愕八荒就疆理四海安画诺晩遂蓴鲈兴高蹈游广莫裴公系安危司马耽独乐方勤大廷诏忽跨辽东鹤衣裳蹑箕尾名姓悬海岳煌煌亿万载禹功在河洛
祝贞妇诗（有序）
贞妇邑茂才祝獬妻也二十夫丧矢志弗二抚其遗孤勖以成立迄今年七十矣厥孤大猷既东走长洲乞御史大夫陈公传复日夜叩余门顿首庭下曰光生幸惠一言则母氏永以不朽余悲其意援笔为赋兹篇
结发奉君子懽爱两不疑如何高堂上一旦生别离惊飈荡白日去我忽若遗重泉逝将会念此黄口儿皎皎匪石心柏舟以自持绩絍度晨昬卒岁恒抱饥繐帷下重关荆棘盈柴扉冬半多烈风憭栗中我肌顾瞻双鸳鸯比翼东南飞岂无贤雄匹再适匪所宜亮为南山松安受雪霰欺愿当毕余命不媿死者知我闻再叹息三叹怀令仪抽毫赋黄鹄万古钦蛾眉
二酉园为陈玉叔京兆题
不佞藏书室黎惟敬题曰二酉山房而玉叔京兆辟园亦曰二酉命余赋诗
吾家二酉斋斗室不盈掬何以称兹名架上书万轴公家二酉园大厦蔽陵谷何以称兹名笔底珠万斛楼台瞰空起云雾傍檐宿雕甍挟天柱高栋擎岳麓轩窻洞庭叶户牖云梦竹蜃鰐游长川虎兕啸平陆岸芷纷葳蕤汀兰互芳馥主人湖海豪潇洒脱尘俗开襟跨寥廓解带谢拘束三闾问灵均九辩追宋玉名惊孟公座梦啓傅岩卜誓扫六合尘一榻非所欲蜚声京兆里张赵三鼎足至尊催赐金上相待横玉异日休林泉赐第镜湖曲华堂坐昼锦饱看四野緑煌煌中令墅烨烨魏公筑宁当卧二酉卒岁事畊读好借胡生居日餍蠧鱼腹携手仑崑丘相将问周穆
大隐园为陈司理题
大隐园者陈司理立甫读书处也在沔阳城东名流题咏甚富书来以五言古属余
衡阳七十峰洞庭八百里翛然五亩宅结构傍江汜仄迳穿藤萝层轩萟桃李白云何英英丹霞亦靡靡空翠流重檐林岚润湘几主人金闺彦夙昔厌纨绮名家孟公後侠气元龙侣高言和阳春清响激流徵纵横彩毫落烨烨隽声起朝辞蓟门燕夕佐越台理騄骥游天闲鸾凤出榛枳一丘宁独乐十载旷栖止缅怀东方生大隐帝乡迩聊用名吾园归梦时徙倚伊余东海民蚤岁羣鹿豕孤悰托松桂幽梦结兰芷侧闻辋川胜佳兴浩难已冉冉携芳尊悠悠负緑绮携我初平石适君仲长里青鞋与布袜行迈自兹始
心远堂为陈立父题
心远堂在大隐园之内堂前後有栩栩斋万緑轩等处堂则总会一园之胜者也
陶公住人境心远地自偏陈侯服官政结庐讵同然吾闻鲁仲尼行止非一端寸心若太虚龙蠖偕媸妍华堂构空起正对衡岳颠洞庭八百里日夜浮朱栏鲸鲵跋高浪蜃鰐游惊湍祝融及天柱云密纷鈎连回雁遏层霄石廪屯飞烟奇峰七十二一一罗堂前彼美堂中客妙龄夙忘筌氷壶莹尘表玉笈开琅函携宾坐堂上四面罗苍矸鸣琴憩深树看奕垂疎帘目送双飞鸿迢迢极云天心远室从迩悠悠浩忘言兴文念朋好一订柴桑缘殷勤沔阳约尺素驰江干吾将负瓢笠卜筑邻青山异时陈蕃榻倘为孺子悬
送李子赴试钱塘
大梁本任侠壁立逾千寻一遇昌谷生握手为断金申台振高步十载囊瑶琴中途遘君采邈焉奏遐音声谐响必赴异代犹沈吟矧兹百里壤而不怀同心缅余起末学努力搴词林遐思太古上时俗非所钦栖栖卧一壑委怀甘陆沈李生一何戅物色来兰隂双溪入驰溯三洞回登临清言吐肝肺古色流衣襟吾宁负奇癖尔亦饶书淫扬亭共寂寞原巷偕萧森子迹尚霄汉余踪久蹄涔他时树大业盟言倘在今
七夕
昔余游天门白榆正飘颻濯足银河水惊飞乌鹊桥牵牛与织女欲渡愁无聊相将忤上帝谴谪离青霄骑鲸向东海龙伯频招邀举足届五山投竿连六鳌狂风鼓大壑吹向西南郊青鞋曳布袜濩落不得骄朅来三十载食粟同曹交珠玑一万斛散乱随尘坳猰■〈犭俞〉难共居贪狼如蝟毛苍蝇变白黑鼠璞矜琼瑶回首望阊阖双星正迢嶤而我一何悲偃伏同鹪鹩逝将脱尘网天路长逍遥寄言夸毗子役役徒为劳
余既不上春官燕中遂有传余病不起者孟弢方就试辄于院中大恸王次公过瀫水为余言之余闻剧喜命酒索笔赋此寄孟弢
漆园喻桑户郑圃称杨朱岂无王者乐孰与真人居大钧播羣象品彚盈寰区偶然值为人禀此七尺躯营营一生内十九婴忧虞懽爱苦不长劳悴乃有余冠裳槛沐猴锺鼎罗爰居三旬亮已多百年亦奚娱风霜遍项颔尘垢盈眉须齿发谅非坚金石犹可渝七十二圣君百千亿庸愚参差就黄土转盼随丘墟安期信茫昧松子难觊觎何如一宿觉大梦伸蘧庐陶公制哀挽王孙却衣襦伟哉哲人见我心获所如死生固有命夀夭讵足虞戚戚儿女仁毋乃曲士拘愿言勖明德今古流芳誉乐哉白云丘万代同斯须
夜梦裕卿惟寅觉赋此诗寄怀并呈邦相
康生秉侠烈李子弘风流尘埃困鸿鹄天廏储骅骝曰余抱微尚弱冠羁皇州洛中富冠盖一一俱琳球风尘片言合把臂为千秋夜谈促瑶席春燕开云楼飞蓬一朝散抗袂还林丘道路阻且长尺素安可求眼底孰同声论心惟喻侯喻侯与康李宿昔伸绸缪雄飞失天路雌伏来山邮伊余实倾盖契分逾白头笑谈乐新知感激怀故俦中宵梦二子宛若平生游殷懃十载别不为终夜留觉来但长叹坐失双吴鈎乃知豪杰人聚散俱萍浮申章示同好咫尺毋悠悠
始入州谒宣尼庙二首
猗欤大圣人树建实高厚道苞羲农前业擅尧舜右茫茫沧海水涓滴靡不受俨若登岱宗絶顶小宇宙於戏七雄降生民失领袖九流竞纷纭百氏互驰骤虚无驾犹龙因果凿灵鹫駸寻天网缺畴补坤轴漏龙飞歘淮甸六合更造就车书焕一统谱系明授受寰区设黉校家掖仍户诱诗书被华貊狐兔伏林岫遂令宣尼脉炳耀絶先後伟哉成周基八百衍潢胄
厥初水精帝肇迹维山东乡闾表鳬绎胤胄延龟龟胡为姑蔑墟亦有文宣宫时维赵宋末兵戈竞华戎渡南实孔裔大衍三衢宗精灵动世主锡命传丰隆沿流洎明代奕叶驰皇封创祠视曲阜貤恩逮无穷清华世世及岳降齐申崧两宗峙南北辉赫罗章缝至今太末里恍忽邹尼风我来谒遗像三叹钦遐踪皇皇六萟轨万古侔穹窿
少室山房集卷十三

[book_title]卷十四
●钦定四库全书
少室山房集卷十四
（明）胡应麟 撰
○五言古诗二十首
始出西直门策蹇行堤上四十里暮抵碧云禅寺宿顒上人方丈中
尘氛翳京洛客子悲途穷芒鞋出西郊陡觉万虑空垂杨四十里长堤跨游龙蹇驴负破帽泠然若乘风平湖漾明镜匝岸纷芙蓉源穷见大陆平野罗千松环青障冥漠积翠摩穹窿嵳峩衆山顶忽覩金银宫碧云际天出气势何其雄栏杆冒白日栋宇凌秋空飞泉绕重砌漱玉声玲珑浮云出深涧映树明遥峰山厨积古雪石梁卧长虹始知五浊界咫尺蓬莱通吾将结茅屋一杖时过从徘徊不成梦静夜闻微钟
早饭罢由碧云入香山山麓及颠俱有亭诸宫殿最古是胜国时遗构
仄径缘藤萝逶迤入深谷重隂夹磴道弥望皆古木长松数百年夭矫云际矗飞泉挂峰顶蜿蜒出平陆石门森隧道孤亭峙山足四天划然开空洞豁尘目千崖布黄金万仞嵌苍玉梵室缘危杉禅关荫修竹圣果森菩提昙花吐薝卜琳宫是何代相传至元筑兹山蹟最古创始见身毒悠然念人代累劫如转烛夜分息尘嚣重展法华读何日归流沙吾家旧天竺
来青馆夜分独坐题
昏黑登上方遂抵兹轩宿遥峰过疎雨衆山若新沐晚凉凭阑坐流萤出深竹明月东方生依微隐乔木泠泠发孤啸空响答岩谷山僧供伊蒲饱饭禅堂浴微钟歇清夜星斗烂可掬终南饶白云暂此憩幽独
山左侧小径扪萝入红光寺寺僧尽出独坐赞公房题十韵壁间
西山四百寺金银烂蓬岛红光据絶颠迥出千岫杪香山既穷望石磴上深杳奇峰刺天出势欲截飞鸟凭高豁双眸顿觉宇宙小危龛贮金粟（像也）亿万恣围绕禅堂閴无人黄叶浄於扫昙花吐优鉢香气达萝茑悠然悟尘世解脱何不早会当携瓢笠一息万缘了
将登西山絶顶昬黑法华寺废址小憩
扪萝上层颠石门嵌空立千嵓吹烈风遗栋袅絶壁古佛颓苍藤禅关尚双辟我行穷登顿假此暂栖息残僧一二辈破榻置瓢笠山魈供夜谈木客伴朝汲岚光坏竈起磷火断垣出虚牖号寒蝉隂廊走伏翼梵天亦销歇尘世几更易愀然发长啸感此独凄恻桑田复沧海浩浩无终极踟蹰白日暮拂袖下昬黑
凌晨起梯鸟道抵玉岩寺望长安宫阙题
清晨馔伊蒲饱饭扪石壁天风拍两袖樵路尚昬黑微月耿嵓际残星堕山脊明霞挂石梁渐起赤城色仰攀猿鸟巢俯瞰麋鹿窟山椒见台殿经岁断人迹危梯雾半隐古砌雪长积耸身上絶颠河汉仅咫尺震旦隘目睫宇宙转呼吸天门九重啓栋宇烂金碧仙姝十万辈一一似相识胡为堕人世甘此下方谪劳生四十年营营若虮虱长謡归去来香案玉皇侧
西山絶顶纵目诵供奉呼吸通帝座及拾遗焉能辩皇州二语临风咽桑落十数觥沈醉憩大磐石上昬黑乃下
燕山八万仞楼台夹层嶂缅怀穷絶颠揽此大千状时维九月暮决策浣尘况蹇驴华严宿凌晨策孤杖扪萝翠微半亭午思挟纩石门排空入猿鸟捷下上两岸夹霜枫烨若锦步障凭高宇宙隔陟险身世忘叠磴何迢嶤遥峰渐超旷披襟豁云雾把袂狎星象皇都但一气帝座屹相向九点分齐州一一罗眺望颓然步空虚嗒尔齐得丧吾将御风游乘化入无量
翠岩寺在碧云左障蔽高崖层巘中最为幽絶余每过必留浃旬
碧云既钜丽香山亦宏敞翠岩蔽层巘车马或希往曰余负奇癖一一恣探赏羣峰障谷口弥望悉林莽谽谺一线入仄径若指掌危梯屡攀蹑乔木时偃仰隂崖伏空洞阳峤入宏敞俯窥地欲穷上陟天转朗楼台互回合金碧时惝恍虚檐织蛸蠨画壁森罔两绳床败叶积禅堂坏苔长悠悠石火身兀兀挂世网向暮聊独唫徘徊发深想
维摩庵又翠岩最幽絶处科头独坐万籁澄寂殆不复知有人间世因与山灵约异日者毕婚嫁愿携一鉢安息此中
万峰人声絶萝磴恣攀陟楼台跨深崦尽纳衆山色大地纷金银遥天挂丹碧禅关面重壑窈窕开丈室科头挟书坐如面达摩壁五藴穷真如六根断情识将因抱华严住此阿閦国他年号居士说法嗣摩诘
山麓游卧佛寺寺极宏焕金银夺目画廊数百千尺图大雄氏显化颠末备详僧寮花木弥靓幽支枕敧卧不觉日晏
琳宫万山麓势欲翔遥天金扉烨宏敞玉栋纷鈎连飞萝映禅室古木藏玄关奇花及灵果布列森只园伟哉化人居杰构凌飞鸢金身丈六强证果示涅盘修廊耀丹碧粉墨流云烟始疑张僧繇或诧吴道元穷源遡流派一一图真诠天魔亦俛伏外道纷纒绵感此三叹息临风涕如澘猥以无涯智逐兹有尽年何当蜡双屐西入清凉山杳然絶人累乘化归竺乾
出山投华严寺夜宿晨起游吕公洞曩同惟敬题名老衲炊黄梁作供忆邯郸枕上事怃然久之
夜宿华严堂晨探吕公洞悬梯喷飞雪流泉伏螮蝀星流坠幽壑俯视势若动僧房云作关禅宇石为栋雷轰苍崖裂雾压翠峦重老衲炊黄梁停午具清供毋疑邯郸生至人久无梦
望湖亭亭午小酌空水明媚四山金碧倒浸澄波中芙蓉菡萏流芳吐艳杳然身在六桥孤屿间惜乏两沙棠艇子载吴娃十双耳
衆山合长堤空水相映带平湖漾明镜秋色照眉黛中流赤栏起亭亭列车盖琉璃十万顷倒浸画檐外凭虚望寥廓心赏剧堪快菡萏余汀洲芙蓉匝滩濑蛟龙伏空洞鹳鹤摩远塞鱼游迥自得鸥行豁无碍美人期不至岂乏沙棠载吾将返若耶夷光久相待
玄贞观高峙山颠孤峭突兀望之真中天积翠由飞梯左右数百级上有石坛宏敞可坐千人
四山抱若垣苍翠照林樾中天峙栋宇大地耸双阙穹阶百级上左右互森列石栏层空立瑶草纷可掇平台坐轩敞高栋表■〈山截〉嶪振策登翠微朝元叩丹诀玉洞繙灵篇人迹往来絶暗谷埋寒云隂崖坠古雪明河漾花际新月吐木末逝将遗世纷永谢俗士辙
三大士殿
普贤肇峨眉示迹惟西方文殊现五台台殿俱清凉猗与观世音普陀实吾乡胡为三大士鼎足偕兹堂吾闻维摩室方丈罗八荒须弥眇一芥诸佛同行藏况兹三如来功德侔三光秉心佐迦文并起悬津梁青狮负璎珞白象衔珠璫千亿昭化身大悲浩难量区区南赡洲勺水军持将杨枝洒甘露涓滴回枯肠我来重瞻拜感叹殊未央善才一童子百十参慈航峩峩兜率天不改帝释疆胡为滞五浊尘土纷彷徨逝将去人世谢此浮名繮他时会解脱说法酬空王
大佛寺观释迦文佛金像题
峩峩蓟城西飞观耸百级金身五千丈照耀天北极画栋糜丹青雕甍烂朱碧琪花烨如散瑶草纷可拾耨水清六尘雪山炯四壁广座陈香灯长廊绘粉墨优鉢梵筵啓伊蒲僧供出俗染汰欲空浄因了可覔香象来医王天龙护帝释茫然小宇宙一怆大雄力
寺後磊土山为十洞曲屈邃幽余尝纳凉其中杳若别有天地者
西山实佳丽步步金银宫四百八十寺穷极土木功或云寡岩穴未若天南东异哉此丛林制作侔鬼工块然一培塿其下皆虚空十洞列左右恍惚蓬莱峰地肺凿委羽天窗移张公不假杖藜入无俟乘舟通猗与造化力播弄指掌中何因遘二女刘阮追遐踪千秋饵灵药緑发称仙翁桃花闭流水絶胜丸泥封
高凉桥晚憩望新月作
入山路不迷出岫兴弥远平桥带流水乔木数家晚湖头雨初歇沙际尘尚软彩云笼大堤新月吐层巘金银耀梵刹珠翠竞雕辇馥馥红蕖开靡靡緑萍敛改席临菰蒲携壶就葭菼吴歌起难遏越调和仍缓把臂无求羊同怀有嵇阮历落摧雄心凭陵豁醉眼朱顔稍沦谢白发且荏苒人生贵适志对景聊引满
湖上菡萏盛开游人如织抵暮皆入郭余独往坐堤畔命小奚拨阮为吴歌
仲秋出湖隂衆芳亦未歇嫋嫋垂杨疎翳翳浮萍合红蕖递芳馥緑蒲可揽结游子饰金羁美人竞罗袜笙歌夹岸起箫鼓临流发日入息羣嚣长謡待新月
归途过真觉寺五招提突兀云际与帝城诸宫阙参差相望寺中车马旁午盖渐近国门云
真觉依帝城参差仅十里削成五招提如薄太清起凭高尽胡越眺迥入箕尾七层际空遥千级去天咫青霞湿衣袂紫雾飘杖履羲和驭金轮拘翼凭玉几俯身视尘闉局促类蝼蚁何当八翼成昬黑犹徙倚
谒观世音大士禅院院在高凉桥侧自汉唐下未尝称大士妇人盖宋元始譌谬王长公近作大士本纪辨析详至余复历据六朝及五代诸野史小说证验甚明後人当无词费矣
吾闻观世音显化肇天竺发心救魔难千亿现手目功德如丘山圣愿肯自足遍观阎浮界衆生苦茕独嘘呵俨一气阳春布穷谷凡人发善愿一一遂所欲至仁形影彰明效桴鼓速遂令南赡洲夫妇蕃孳育我来载瞻拜顶礼大悲足妙相呈十方天人丽冠服胡为晚近代姑妪谬称祝良哉弇州氏雄辩破流俗中年窘嗣息晚境冀多福愿言普慈施世世事身毒
少室山房集卷十四

[book_title]卷十五
●钦定四库全书
少室山房集卷十五
（明）胡应麟 撰
○五言古诗二十首
古意赠云间唐子四章
飘飘云中鸿口衔尺素书有美云间客宛在天一隅兰台振高躅青骢曳华裾初承百里命栽花烂长衢鸣琴讼堂上素幙垂清虚泠然念同调发箧贻双鱼赠我金错刀投我琅玕珠感子缱绻怀殷勤系罗襦岂无倾城色贵此无盐姝林风冉冉暮岁晏羌何如
哲人代沦谢大雅谅难作世路日凌夷词场巧枘凿睊睊郢都匠戾目陵阳璞何彼金闺彦高谊振顽薄尺书寄远道论交慰离索风霜粲华缄飒爽动林薄神剑贻雷张仙舟伫李郭寥寥九成奏孰振钧天乐千人失酬和片语谢雕琢泠泠金石声三叹起韶濩
神交岂在面片诺为生平缅彼古圣贤立谈盖自倾伊人瑚琏器光辉耀连城跫然穷谷中晤言托同声朱弦久摧絶为子绕夜鸣伤哉白日暮俟彼黄河清金石有时泐浮华安足营所希大业崇努力追炎京百世犹比肩千载垂令名区区九州内胡惧不合并
大江际天流将子一苇航飞涛如雪山日夜奔钱塘同心苦离索泪目驰河梁岂无盈觞醪我友不共尝蒹葭被白露林叶何萎黄朱弦感人怀怨彼离别长翩翩两龙剑各逐晨风翔雄雌一朝合紫气腾岩廊许身贵许心片诺为肝肠寄谢久要客形骸良可忘
赠吴生充二首
季重方七才子华侈八面承家得苗裔甘守蓬藿贱世途尚豪侈裘马互矜炫伊谁振大业往往讐笔研翛然韦布中嗒尔罢歆艳遁迹吴山阳索居严陵岸千秋岂不劳乐此琴书翫
一丘伴麋鹿抱膝良堪多何来念同好负笈攀藤萝先生久避世白眼横庭柯乾坤莽寥廓故交邈山河玄亭不盈丈愧汝常经过矫矫侯芭生抱饥习吟哦英词烂金石激楚停阳阿黄鹄飞摩天壮龄日蹉跎岂无朱弦瑟为子回沈痾才人例百六坎壈终如何
赠黄氏二仲诗二首
括苍一抔土遂安万山腹大泽生龙虵连城孕双玉俱操七寸管并骛千里足邂逅钱塘涘翩■〈衤迁〉紫阳麓折齿师仲淹和歌到穷谷眷言申末契悠然味伐木
孟阳诚哲昆季方亦难弟矫矫江夏黄联飞盛明世谈诗各起予琳琅远公社双凤鸣云中二龙语天际回首华阳宫故交日殒逝晚合盖自倾居然洞肝肺隋珠岂不耀愧此荷裳系归与葺衡杜白首期勿替
清华馆为程生元鲁题
大鄣擅幽奇名园负东郭衡茅数十椽轩敞带长薄林木何翳然空庭散鸟雀清涟媚藻荇緑波映蘅若夹岸芙蓉披中流芰荷灼翩飜白羽下拨剌紫鳞跃之子吟逍遥饮泌自斟酌沾沾御元礼亹亹献康乐问字开扬亭校书闭刘阁丈人习名理夙谙卧游乐观鱼失濠梁骑马涉京索缁尘染衣袂行行悔入洛何当筑土室行坐此丘壑千秋三迳中求羊未寂寞
汪生惟德工奕而温然长者行持卷乞言为赋
汪生歙都彦家世本阀閲总角游巴邛邂逅四仙列龙肝窃余剩随风堕天末携书客武林精心究图牒休仁迨仲甫遗谱恣繙閲藏机玉局中妙思鬼神协一廛据湖山所当帜必拔九枰欲较王半道只输滑纱帽挈隐囊翘然布衣侠高车长者聚短巷俗流絶半轩风雨声广武战初合奇谋骋六出庙算穷七伐斜照委緑苔残星蔽黄叶逡巡斧柯烂惨淡烛花灭谁云奕小道先生早■〈必〉跋岁月赢二毛悠悠茂弘业当今号国手方吕蔡颃颉一匡方擅齐（方寓清源）偏霸汪表越吕蔡季孟间吾评匪僭躐黄王及朱范少俊互腾踏猗哉盛一时挽近谅难越就中孰恂恂生也最驯洽澄清叔度侣谨畏伯高埒争先戒贪竞殿後冺骄伐遇我吴峰巅屡结丈人袜愿言丏只字千秋耀眉睫年来谢笔研推敲废颊舌参差宿习萌把袂若中热为汝聊嗫嚅毫端纵涂抹久矣忘成亏谁云较优劣枯棋三百六廿载闭空箧冉冉负局翁骑云去阊阖
送林贞耀藩参之岭南
晨餐怅不御飞龙在河梁驾言奉王命千骑巡东方材官负旌节组练纷路傍还州震华鼓里閈烂生光伟哉图南鹏八翼顺风翔把袂即修途行行涉炎荒岂无临歧戚执手互旁徨与子异形骸去住安得双丈夫志万里六合如帷房勉哉策高足铜柱流芬芳
大荒极东南山川莽回互四百罗浮峰参差矗云雾关河信纡郁人文亦横骛闤闠连城壁吹嘘竞相慕兴言适远塞甘棠夹广路猗与振大雅始兴并风度落帆炎海陬舍筏曹溪渡勾漏饶丹砂行歌白日暮絶域宁久淹金茎湛仙露万仞飞云巅帝阍会平步
读林氏三世集寄贞燿参知天迪员外
峩峩晋安里王谢惟高门三朝四八座玉立辉乾坤木天何寥廓金闺信沈沦云烟烂东序河汉流西崑赓酬亦递唱文采如云屯突兀黄金台咫尺限帝阍川容卧辋水山火歌陆浑花晨竞彩笔雪夜携芳尊欢言颂遗藻典刑俨生存良哉汗青业奕叶垂云孙
乙未秋邂逅梅生泰符把臂甚昵同观涛江上别去未几则闻生病且殆俄闻生竟不起矣余再入武林检敝箧得生手书屡纸不胜山阳邻笛之怆爰赋二言投宛溪之上以吊之
梅生宛陵秀负笈来钱塘啸咏湖山间咳唾驰琳琅一朝玉树亭覩我神飞扬十载胡先生姓名狎词场慕子如渴饥戚戚萦中肠龙门屹造天怨彼一水长班荆倏成故愿得升君堂嗟余蹇且拙历落如桓郎将汝缱绻怀永夕连匡床观涛大江涘海若为旁徨眷眷执手言晨风发河梁将无绮语累念子毛发黄愿言保玉体百岁遥相望
流光不相待倏忽三岁久郁郁上东门春风五杨柳端居感离索念子成老丑何图羽翼乖丧我同心友玉树埋地中垂杨几生肘发函见君书洒泪湿蓬牖天运阻百六词人厄阳九劲风扫飞藿弱质复何有伤哉大国赋默默如渑酒遗篇烂金石为汝藏二酉千秋宛溪上不愧朗陵叟
玉楼篇题李能茂遗墨後（有序）
东阳李生能茂抱絶人之姿年未四旬而夭折中道且遗文漫轶有长吉锦囊之憾焉大块於才胡亟栽之而亟覆之若是岂上清白玉楼重构非陇西氏子例不使操觚帝傍耶余视生忝一日长生谬以匠石见推余亦以得生里閈快愉甚乃生竟落落死矣昔长吉就徵杜紫薇至为奴仆命骚之说生幸获长年即亡论驱驰屈宋其力追两都三唐而不为王孙之诞漫可前箸■〈氵史〉也生于当世所尸祝弇州氏外意以信阳吴亳三数公悉易与而颇时时挽毂历下生此其持论稍与不佞左者自余上下千载大都若合埙箎居常盛气欲见所论着垂一家言而疾病未逮今所存歌诗仅仅数卷则余业序行诸世矣他传记杂文既散失而书牍数十百首独巍然余巾笥中暇日因为装潢成轴时展閲之以舒愤懑秋清木落宴坐斋头一二友人过从谈艺偶取生遗墨纵观不觉哀涕淫淫横集衣袖河山宇宙才一俯仰便作陈人悲叹之怀庸可复喻辄走笔三十六韵涂抹卷终生诚有知得无太息於穹壤也
香山兜率宫谯郡遮须国笙飞蜕子晋楼成召长吉造物诚小儿大块黯无色伤哉一抔土瘗此连城壁矫矫东阳生雕龙擅畴昔雄心万古挫猛气千夫失踔厉无前修精进寡俦匹双眸狭宇宙今古照瞬息弹丸婆娑界十指肯浪屈猥余一日长闾阎复咫尺负笈来藤萝披襟坐蓬荜长啸金华颠大呼石羊窟操觚问真宰惨淡白虹泣晩叩琅琊门中郎倒屣出通家孔融後下榻陈蕃侧如渑卜兴代生花赠彩笔频闚慈氏阁屡面初祖壁善才拜未终慧可髓几得呜呼大雄逝金棺拉摩诘一真返桑扈三号吊秦失白日愁西南浮云怅东北伯道无遗孩梁鸿有陋室弱女涕泗横孤嫠形影只蟪蛄集荒榛狐兔入樷棘殡宫对棠梨织乌伴於邑何人奠麦饭有客叹陈迹高文汲冢殉丽句紫薇缉粲烂流江河纵横走都邑只字回彭殇寸心炯得失荣华剧臭腐眼底复何惜嗟余少濩落狂名世争诎青衫二十载穷愁仗汝释一朝断交臂畴与豁胸臆闻笛时悲酸横琴重凄恻粲粲白玉京修文拜新职惟应大鹏辈八表独挥斥
寄苏君禹二首（有序）
与君禹别都门倏复二载是秋余寓武林忽闻君禹仍有燕中之役亟蹑屩钱塘握手则先以黎明出关外矣一水盈盈坐失良晤怅憾不可言
转蓬亦有根飘颻随长风游子岂无家卒岁歌途穷宛宛同心人咫尺钱塘东眷言赠芳草轩车若游龙朝驰武林驿夕止御儿宫八翼排金门双鈎气如虹而我独何为一室长忡忡伤彼四愁咏目送寥天鸿
桂林实奇秀千峰矗云霄丈夫桑弧志驱马万里遥曲江浣尘壒愚溪涤烦嚣伐鼔震五岭舞干洽三苗昔人读书台突兀回霞标黄鹄一再举宇宙参游遨鸿篇勒琬琰姓字留荒要皇皇四门辟柱石毘清朝
幔亭篇答黄文学尧衢（有序）
莆中黄尧衢以干牍见投亹亹数百言陈义甚高而过情推挹鄙人几於昌歜之嗜比读其所为诸序传乐府杂诗奔诣两都六代间令人应接靡暇闻生年仅仅逾冠胡以一蹴至斯尧衢雅欲得予言为序适病中愦愦且茂漪始睹逸少笔踪神气顿尔疲薾爰赋五言古体二十韵稍致区区仆生平寤寐闽游三事拜瓯宁滕先生墓及握手武夷君饱啖侧生而返今且并黄生四矣他日扁舟东下振衣长啸于幔亭之颠尧衢得无踊跃和我也
黄生起南服摛藻自弱冠蝉噪薄隋梁龙跃躏秦汉大言或元封小咏亦贞观宛宛乐府词珠玑烨璀璨畸游闽海上独抱延平剑九曲浮清泠九漈吟泮涣飞扬大江楫踯躅广武战何哉九合勋桓文谬推赞前茅受旗鼓中权属坛坫穆穆清风颂寄我剧三叹呜呼哲人颓往事涕如霰琅琊玄草絶丰社白榆散阳春怅谁和长夜邈难旦灼灼倾城姝昭阳擅飞燕凌云羽翮就泽雾文彩变大鹏遇希有八极眇一盼将无笑鷽鸠会有嘲斥鷃俗士迷前筹达人炳遐算奇峰三十六一一造天半为报武夷君广张幔亭燕
夜灯同永叔话旧仲子弼年十四於座中戏咏白石榴有霜寒秋色浄明月挂枝头之句余嘉其风格朗朗赋此勖之
石梁驾丹壑赤城横紫霄天台八万丈的皪悬霞标司空毓灵秀龙跃随神尧华名走絶域茂实腾中朝郁郁庭阶树三珠粲同胞青钱捷唾手俯拾如承蜩高阳失才彦颍上慙时髦文章聚花萼薄海夸贤豪缅余识季公把臂成久要古心出坟索逸韵驰风骚矫矫八尺躯耻偕儿女曹胷吞梦泽水气折洪河涛雄飞邈广汉雌伏怀穷交皇皇潞河涘十口勤维梢空同倚长铗函谷遗绨袍吹嘘及朽干揽挈当前茅狂歌复痛饮浩荡穷深宵呼卢堕明月角奕流神飈情投俨胶漆契合钧咸韶酒酣见仲子烨若英琼瑶翩翻慕周孔卓荦谭伊皋孤芳涤尘腻五字驱炎嚣灵光诧授简鹦鹉怜挥毫扬收劣加岁子安正垂髫伊余越四十兰玉殊凋萧对此重叹息中肠热如焦于门一何盛咄咄锺灵苗丹山讵凡翮渥水真奇毛勉哉事大业岁月如风飘无穷有令闻不朽宁金貂下帏第发愤惜隂竞蓬茅六经鼓元气百氏罗秋毫余皇破巨浪繁弱聨双鵰祖孙及子父奕叶驰华镳回首天台色东南正寥寥惟应太原望世世争迢嶤
少室山房集卷十五

[book_title]卷十六
●钦定四库全书
少室山房集卷十六
（明）胡应麟 撰
○五言古诗一十八首
戒装武林别施蔡二生
施生赤城彦蔡子黄岩英吞吐石梁霞各着词苑声相逢武林道握手盖自倾交孔竞持刺识韩互班荆廿载龙门怀一旦希合并空山咏伐木求友何嘤嘤缅余朽且拙蚓窍鸣舂莺翩翩两国士立谈四座惊击筑邀渐离脱剑遗荆卿河桥骤脂辖立马言长行行行去吴会望望投幽并屋梁梦顔色落月悬高旌念彼新知乐日夜肝肠撄
翠筠轩十六韵为姑蔑柴生起用题
仲蔚耽蓬蒿陶公艺松菊何如三径中翛然万竿緑掩映王猷居蔽亏张廌屋夹砌澄清涟捎檐洒飞瀑琤琮风乍鸣葱蒨雨新沐秀色分渭川清隂散淇澳天寒白鹤下日暮文鵷宿主人挟胡床闲把道书读曳杖时科头衔杯或坦腹裴李咸披襟嵇阮互游目高秋横笛音五夜洞箫曲嗟余罹世网羡尔轶尘俗佳人隔翠袖千里梦空谷将因挈枕簟晩岁共幽独
题蔡稚含适适轩二首
达人委元化哲士戒迷涂一枝遂鹪鹩九万匪所图乐志追仲长潜耀希王符轩窗仅容膝结构临菰蒲座右横清琴相对酒一壶客来但留酌往往高阳徒俯仰宇宙中倏若黄公垆秋色下前山我醉君但扶不见南郭生嗒然忘故吾
忆昔金马门执戟趋铜龙雄飞奋六翮夭矫随天风一朝事势异漂转如征蓬人生贵适意大业宁三公开轩赤城畔丹霞照帘栊图书不盈丈有若蓬莱宫神游八极表目送双飞鸿陋彼征西贵柴棘盈胸中太虚为我宅何事悲途穷
再送惟德使君挂冠还景陵
士有旷世志宏览隘八荒烨如岐山凤千仞常孤翔矫矫徐使君束发趋明光高台骋骥足絶栈逾羊肠淮圻缚猖獗歙甸宁匡勷肤功勒琬琰大业悬旗常洪流割淮泗再起纾怀襄玄圭帝三锡荐牍交岩廊皇皇神武门振步皆康庄凉飈倏以厉悲彼芰荷裳一朝返初服挂冠出徐方父老涕泗横蹩躠盈路傍勇退乘急流永谢浮名繮咄咄邯郸翁朝餐熟黄梁大千等梦幻緑鬓俄秋霜逝将息埃壒冲漠朝羲皇筑宫寄层巘结宇临崇岗曳杖泰山颠挂瓢颍水阳五湖笑鸱夷六合追云将我友值明发送子临河梁眷眷脱屣怀大觉回
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 10:25:54-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>