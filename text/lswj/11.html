<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="提要,卷一,卷二,卷三,卷四,卷五,卷六,卷七,卷八,卷九,卷十,卷十一,卷十二,卷十三,卷十四,卷十五,卷十六,卷十七,卷十八,卷十九,卷二十,卷二十一,卷二十二,卷二十三,卷二十四,卷二十五,卷二十六,卷二十七,卷二十八,卷二十九,卷三十,卷三十一,卷三十二,卷三十三,卷三十四,卷三十五,卷三十六,卷三十七,卷三十八,卷三十九,卷四十,卷四十一,卷四十二,卷四十三,卷四十四,卷四十五,卷四十六,卷四十七,卷四十八,卷四十九,卷五十,卷五十一,卷五十二,卷五十三,卷五十四,卷五十五,卷五十六,卷五十七,">
<meta name="description" content="编辑人姓名不详，。60卷，。今流传有宋刊本(《四库全书》)。《柳河东集》卷21《柳宗直西汉文类序》一文说到《两汉文类》的编例。《三国文类》就是沿其例，采《三国志》之文上涉东汉末，下至西晋初，分类排比而成。全书分为23门：论书、赦令、表奏、书疏、谏诤、戒责、荐称、劝说、对问、议、论、。书、笺、评、檄、盟、序、祝文、祭文、诔、诗赋、杂文、传。_三国志文类_全文在线阅读_三国志文类_全文在线下载_大玄古籍书库">
<title>三国志文类_佚名_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">三国志文类</span> <br/>
          作者： <span class="inputVal" id="bkauthor">佚名</span> <br/>
          朝代： <span class="inputVal" id="bkdate">宋代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">类书文集,文集,完结</span> <br/>
          字数： <span class="inputVal" id="bknum">[book_length]161719</span> <br/>
          说明： <span class="inputVal" id="bkdec">编辑人姓名不详， 60卷， 今流传有宋刊本(《四库全书》)。《柳河东集》卷21《柳宗直西汉文类序》一文说到《两汉文类》的编例。《三国文类》就是沿其例，采《三国志》之文上涉东汉末，下至西晋初，分类排比而成。全书分为23门：论书、赦令、表奏、书疏、谏诤、戒责、荐称、劝说、对问、议、论、 书、笺、评、檄、盟、序、祝文、祭文、诔、诗赋、杂文、传。</span> <br/>
          封面： <span class="inputVal" id="bkimg">Z_18200.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]三国志文类
[book_author]佚名
[book_date]宋代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]类书文集,文集,完结
[book_length]161719
[book_dec]编辑人姓名不详， 60卷， 今流传有宋刊本(《四库全书》)。《柳河东集》卷21《柳宗直西汉文类序》一文说到《两汉文类》的编例。《三国文类》就是沿其例，采《三国志》之文上涉东汉末，下至西晋初，分类排比而成。全书分为23门：论书、赦令、表奏、书疏、谏诤、戒责、荐称、劝说、对问、议、论、 书、笺、评、檄、盟、序、祝文、祭文、诔、诗赋、杂文、传。
[book_img]Z_18200.jpg


[book_title]提要
钦定四库全书　　　　　集部八
三国志文类　　　　　　总集类
提要
【臣】等谨案三国志文类六十巻不着撰人名氏今流传有宋刋本宋史艺文志载此书注云集者不知名则当时已无可考也案栁宗元河东集有栁宗直西汉文类序其文皆采之汉书是编惟采三国志之文盖沿其例凡分二十三门曰诏书曰教令曰表奏曰书疏曰谏诤曰戒责曰荐称曰劝说曰对问曰议曰论曰书曰牋曰评曰檄曰盟曰序曰祝文曰祭文曰诔曰诗赋曰杂文曰传所采上涉汉末而下及晋初则以魏志载曹操事皆在建安中而裴松之注所采多晋人书也惟其中劝説对问二门皆当时口语本非词翰取盈巻帙于义未安又陈夀所评亦犹马班之赞摘出别立篇名亦乖体例以其宋人旧本姑存之以备考证焉乾隆四十四年正月恭校上
总纂官【臣】纪昀【臣】陆锡熊【臣】孙士毅
总　校　官
【臣】　陆费墀

[book_title]卷一
钦定四库全书
三国志文类巻一
诏书
魏
汉献帝
命魏公承制封拜诏【天子以公典任于外临事之赏或宜疾速乃命公得承制封拜诸侯守相诏曰】
夫军之大事在兹赏罚劝善惩恶宜不旋时故司马法曰赏不逾日者欲民速覩为善之利也昔在中兴邓禹入闗承制拜军祭酒李文为河东太守来歙又承制拜髙峻为通路将军察其本传皆非先请明临事刻印也斯则世祖神明权达损益盖所用速示威懐而着鸿勲也其春秋之义大夫出疆有专命之事苟所以利社稷安国家而已况君秉任二伯师尹九有实征夷夏军行蕃甸之外失得在于斯须之间停赏俟诏以滞世务固非朕之所图也自今已后临事所甄当加宠号者其便刻印章假授咸使忠义得相奬励勿有疑焉
封魏公为魏王诏
自古帝王虽号称相变爵等不同至乎褒崇元勲建立功德光啓氏姓延于子孙庶姓之与亲岂有殊焉昔我圣祖受命剏业肇基造我区夏鉴古今之制通爵等之差尽封山川以立藩屏使异姓亲戚并列土地据国而王所以保乂天命安固万嗣歴世承平臣主无事世祖中兴而时有难易是以旷年数百无异姓诸侯王之位朕以不德继序业遭率土分崩羣凶纵毒自西徂东辛苦卑约当此之际惟恐溺入于难以羞先帝之圣德赖皇天之灵俾君秉义奋身震迅神武捍朕于艰难获保宗庙华夏遗民含气之伦莫不防焉君勤过稷禹忠侔伊周而掩之以谦让守之以弥恭是以徃者初开魏国锡君土宇惧君之违命虑君之固辞故且懐志屈意封君为上公欲以钦顺髙义须俟勲绩韩遂宋建南结巴蜀羣逆合从图危社稷君复命将龙骧虎奋枭其元首屠其窟栖暨至西征阳平之役亲擐甲胄深入险阻芟夷蟊贼殄其凶丑荡定西陲县旌万里声教逺振宁我区宇盖唐虞之盛三后树功文武之兴旦奭作辅二祖成业英豪佐命夫以圣哲之君事为已任犹锡土班瑞以报功臣岂有如朕寡德仗君以济而赏典不丰将何以答神武慰万方哉今进君爵为魏王使使持节行御史大夫宗正刘艾奉策玺土之社苴以白茅金虎符第一至第五竹使符第一至十君其正王位以丞相领冀州牧如故其上魏公玺绶符策敬服朕命简恤尔众克绥庶绩以扬我祖宗之休命
魏王三辞诏三报不许又手诏
大圣以功德为髙美以忠和为典训故剏业垂名使百世可希行道制义使力行可效是以勲烈无穷休光茂着稷契载元首之聪明周召因文武之智用虽经营庶官仰叹俯思其对岂有若君者哉朕惟古人之功美之如彼思君忠勤之绩茂之如此是以每将镂符析瑞陈礼命册寤寐慨然自忘守文之不德焉今君重违朕命固辞恳切非所以称朕心而训后世也其抑志撙节勿复固辞
与魏太子丕诏
魏太子丕昔皇天授乃显考以翼我皇家遂攘除羣凶拓定九州功茂绩光于宇宙朕用垂拱负扆二十有余载天不憖遗一老永保余一人早世潜神哀悼伤切丕奕世宣明宜秉文武绍熈前绪今使使持节御史大夫华歆奉策诏授丕丞相印绶魏王玺绂领冀州牧方今外有遗虏遐夷未宾旗鼓犹在边境干戈不得韬刃斯乃播扬洪烈立功垂名之秋也岂得脩谅闇之礼究曾闵之志哉其敬服朕命抑弭忧懐劳只厥绪时亮庶功以称朕意于戏可不勉与
变雒为洛诏
诏以汉火行也火忌水故洛去水而加佳魏于行次为土土水之牡也水得土而乃流土得水而柔故除佳加水变雒为洛
魏文帝
封孔子后为宗圣侯诏
昔仲尼资大圣之才懐帝王之器当衰周之末无受命之运在鲁卫之朝教化乎洙泗之上栖栖焉遑遑焉欲屈已以存道贬身以救世于时王公终莫能用之乃退考五代之礼脩素王之事因鲁史而制春秋就太师而正雅颂俾千载之后莫不宗其文以述作仰其圣以成谋兹可谓命世之大圣亿载之师表者也遭天下大乱百祀堕壊旧居之庙毁而不脩褒成之后絶而莫继阙里不闻讲颂之声四时不覩蒸甞之位斯岂所谓崇礼报功盛德百世必祀者哉其以议郎孔羡为宗圣侯邑百戸奉孔子祀令鲁郡脩起旧庙置百户吏卒以守卫之又于其外广为室屋以居学者
天地之眚勿复劾三公诏
灾异之作以谴元首而归过股肱岂禹汤罪已之义乎其令百官各防厥职后有天地之眚勿复劾三公杨彪待以客礼诏【公卿朝朔旦并引故汉太尉杨彪待以客礼诏曰】
夫先王制几杖之赐所以宾礼黄耉褒崇元老也昔孔光卓茂皆以淑德髙年受兹嘉锡公故汉宰臣乃祖以来世著名节年过七十行不逾矩可谓老成人矣所宜宠异以章旧德其锡公延年杖及冯几谒请之日便使杖入又可使着鹿皮冠彪辞让不聴竟着布单衣皮弁以见
作夀陵戒俭葬诏【表首阳山东为夀陵作终制曰】
礼国君即位为椑存不忘亡也昔尧谷林通树之禹防稽农不易畆故于山林则合乎山林封树之制非上古也吾无取焉夀陵因山为体无为封树无立寝殿造园邑通神道夫也者藏也欲人之不得见也骨无痛痒之知冡非栖神之宅礼不墓祭欲存亡之不黩也为棺椁足以朽骨衣衾足以朽肉而已故吾营此丘墟不食之地欲使易代之后不知其处无施苇炭无藏金银铜铁一以瓦器合古涂车刍灵之义棺但漆际防三过饭含无以珠玉无施珠襦玉匣诸愚俗所为也季孙以璵璠敛孔子歴级而救之譬之暴骸中原宋公厚塟君子谓华元乐莒不臣以为弃君于恶汉文帝之不发霸陵无求也光武之掘原陵封树也霸陵之完功在释之原陵之掘罪在明帝是释之忠以利君明帝爱以害亲也忠臣孝子宜思仲尼丘明释之之言鉴华元乐莒明帝之戒存于所以安君定亲使魂灵万载无危斯则贤圣之忠孝矣自古及今未有不亡之国亦无不掘之墓也丧乱以来汉氏诸陵无不发掘至乃烧取玉匣金缕骸骨并尽是焚如之刑也岂不重痛哉祸由乎厚塟封树桑霍为我戒不亦明乎其皇后及贵人以下不随王之国者有终没皆塟涧西前又以表其处矣盖舜塟苍梧二妃不从延陵季子逺在嬴博魂而有灵无不之也一涧之间不足为逺若违今诏妄有所变改造施吾为戮尸地下戮而重戮死而重死臣子为蔑死君父不忠不孝使死者有知将不福汝其以此诏藏之宗庙副在尚书秘省三府
缓征孙权诏
孙权残害民物朕以冦不可长故分命猛将三道并征今征东诸军与权党吕范等水战则斩首四万获船万艘大司马据守濡须其所禽获亦以万数中军征南攻围江陵左将军张郃等舳舻直渡击其南渚贼赴水溺死者数千人又为地道攻城城中外雀鼠不得出入此几上肉耳而贼中疠气疾病夹江涂地恐相染汚昔周武伐殷旋师孟津汉祖征隗嚣还军髙平皆知天时而度贼情也且成汤解三靣之网天下归仁今开江陵之围而缓成死之禽且休力役罢省繇戍畜养士民咸使安息
三国志文类巻一

[book_title]卷二
钦定四库全书
三国志文类巻二
诏书
魏
文帝
鹈鹕集灵芝池诏
鹈鹕鸟集灵芝池诏曰此诗人所谓汚泽也曹诗刺恭公逺君子而近小人今岂有贤智之士处于下位乎否则斯鸟何为而至其博举天下儁德茂才独行君子以答曹人之刺
议轻刑诏
近之不绥何逺之懐今事多而民少上下相弊以文法百姓无所措其手足昔泰山之哭者以为苛政甚于猛虎吾备儒者之风服圣人之遗教岂可以目翫其辞行违其戒者哉广议轻刑以惠百姓
戒非祀之祭等诏
先王制礼所以昭孝事祖大则郊社其次宗庙三辰五行名山大川非此族也不在祀典叔世衰乱崇信巫史至乃宫殿之内户牖之间无不沃酹甚矣其惑也自今其敢设非祀之祭巫祝之言皆以执左道论著于令典喻华歆诏【歆称病乞退让位于管宁帝不许临当大防乃遣散骑常侍缪袭奉诏喻指曰】
朕新莅庶事一日万几惧聴断之不明赖有德之臣左右朕躬而君屡以疾辞位夫量主择君不居其朝委荣弃禄不究其位古人固有之矣顾以为周公伊尹则不然洁身徇节常人为之不望之于君君其力疾就防以惠予一人将立席几筵命百官縂己以须君到朕然后御坐又诏袭须歆必起乃还歆不得已乃起
封张辽李典诏【帝追念辽典在合肥之功诏曰】
合肥之役辽典以步卒八百破贼十万自古用兵未之有也使贼至今夺气可谓国之爪牙其分辽典各百戸赐一子爵闗内侯
封朱灵诏【帝即位封灵鄃侯增其户邑诏曰】
将军佐命先帝典兵歴年威过方召功逾绛灌图籍所美何以加焉朕受天命帝有四海元功之将社稷之臣皆朕所以同福共庆传之无穷者也今封鄃侯富贵不归故乡如夜行衣绣若平常所志愿勿难言灵谢曰髙唐宿所愿于是更封高唐侯
追封邓公策【武帝子冲年十三亡追赠諡曰邓哀侯又加号为公】
惟黄初二年八月丙午皇帝曰咨尔邓哀侯冲昔皇天钟美于尔躬俾聪哲之才成于弱年当永享显祚克成厥终如何不禄早世夭昏朕承天序享有四海并建亲亲以藩王室惟尔不逮斯荣且礼未备追悼之深怆然攸伤今迁塟于高陵使使持节兼谒者仆射郎中陈承追赐号曰邓公祠以太牢魂而有灵休兹宠荣呜呼哀哉
赐厐德諡策【德讨闗羽为羽所杀太祖悲之文帝即王位乃遣使就德墓赐諡策曰】
昔先轸丧元王蠋絶脰陨身徇节前代美之惟侯戎昭果毅蹈难成名声溢当时义髙在昔寡人愍焉諡曰壮侯
赐张既子爵诏
昔荀桓子立勲翟土晋侯赏以千室之邑冯异输力汉朝光武封其二子故凉州刺史张既能容民畜众使羣羌归土可谓国之良臣不幸薨陨朕甚愍之其赐小子翁归爵闗内侯
蒋济难追还诏
济为东中郎将入为散骑常侍时有诏诏征南将军夏侯尚曰卿腹心重将特当任使恩施足死惠爱可懐作威作福杀人活人尚以示济济既至帝问曰卿所闻见天下风教何如济对曰未有他善但见亡国之语耳帝忿然作色而问其故济具以答因曰夫作威作福书之明诫天子无戏言古人所慎惟陛下除之于是帝意解遣追取前诏
明帝
改正朔诏【初文皇帝即位以受禅于汉因循汉正朔弗改帝在东宫著论以为五帝三王虽同气共祖礼不相袭正朔自宜改变以明受命之运及即位优游者久之史官复着言宜改乃诏三公特进九卿中郎将大夫博士议郎千石六百石博议议者或不同帝据古典有诏】
夫太极运三辰五星于上元气转三统五行于下登降周旋终则又始故仲尼作春秋于三微之月每月称正以明三正迭相为首今推三统之次魏得地统当以建丑之月为正月考之羣艺厥义章矣
祀圜丘诏【帝营洛阳南委粟山为圜丘有诏】
盖帝王受命莫不恭承天地以章神明尊祀世统以昭功德故先代之典既着则禘郊祖宗之制备也昔汉氏之初承秦灭学之后采摭残缺以备郊祀自甘泉后土雍宫五畤神祗兆位多不见经是以制度无常一彼一此四百余年废无禘祀古代之所更立者遂有阙焉曹氏系世出自有虞氏今祀圆丘以始祖帝舜配号圜丘曰皇皇帝天方丘所祭曰皇皇后地以舜妃伊氏配天郊所祭曰皇天之神以太祖武皇帝配地郊所祭曰皇地之祗以武皇后配宗祀皇考髙祖文皇帝于明堂以配上帝
追尊髙帝髙后毕降此诏【时追尊髙祖大长秋曰髙皇帝夫人吴氏曰髙皇后有此诏】
礼皇后无嗣择建支子以继大宗则当纂正统而奉公义何得复顾私亲哉汉宣继昭帝后加悼考以皇号哀帝以外藩援立而董宏等称引亡秦或误时朝既尊恭皇立庙京都又宠藩妾使比长信叙昭穆于前殿并四位于东宫僭差无度人神弗佑而非罪师丹忠正之諌用致丁傅焚如之祸自是之后相踵行之昔鲁文逆祀罪由夏父宋国非度讥在华元其令公卿有司深以前世行事为戒后嗣万一有由诸侯入奉大统则当明为人后之义敢为佞邪导谀时君妄建非正之号以干正统谓考为皇称妣为后则股肱大臣诛之无赦其书之金策藏之宗庙着于令典
封诸侯王诏
古之帝王封建诸侯所以藩屏王室也诗不云乎懐德维宁宗子维城秦汉继周或彊或弱俱失厥中大魏创业诸王开国随时之宜未有定制非所以永为后法也其改封诸侯王皆以郡为国
功臣配飨诏【祀夏侯惇曹仁程昱】
昔先王之礼于功臣存则显其爵禄没则祭于大烝故汉氏功臣祠于庙廷大魏元功之臣功勲优着终始休明者其皆依礼祀之于是以惇等配飨之
三国志文类巻二

[book_title]卷三
钦定四库全书
三国志文类巻三
诏书
魏
明帝
寛狱诏
有虞氏画象而民弗犯周人刑错而不用朕从百王之末追望上世之风邈乎何相去之逺法令滋章犯者弥多刑罚愈众而奸不可止徃者按大辟之条多所蠲除思济生民之命此朕之至意也而郡国蔽狱一嵗之中尚过数百岂朕训导不醇俾民轻罪将苛法犹存为之陷穽乎有司其议狱缓死务从寛简及乞恩者或辞未出而狱已报断非所以究理尽情也其令廷尉及天下狱官诸有死罪具狱以定非谋反及手杀人亟语其亲治有乞恩者使与奏当文书俱上朕将思所以全之其布告天下使明朕意
徴管宁诏
太中大夫管宁耽懐道德服膺六艺清虚足以侔古亷白可以当世曩遭王道衰缺浮海遁居大魏受命则襁负而至斯葢应龙潜升之道圣贤用舍之义而黄初以来徴命屡下每辄辞疾拒违不至岂朝廷之政与生殊趣将安乐山林徃而不能反乎夫以姬公之圣而耉德不降则鸣鸟弗闻以秦穆之贤犹思询乎黄髪况朕寡德曷能不愿闻道于子大夫哉今以宁为光禄勲礼有大伦君臣之道不可废也望必速至称朕意焉
令青州刺史礼遣管宁诏
诏青州刺史曰宁抱道懐贞潜翳海隅比下徴书违命不至盘桓利居髙尚其事虽有素履幽人之贞而失考父兹恭之义使朕虚心引领歴年其何谓邪徒欲懐安必肆其志不惟古人亦有翻然改节以隆斯民乎日逝月除时方已过澡身浴德将以曷为仲尼有言吾非斯人之徒与而谁与哉其命别驾从事郡丞掾奉诏以礼发遣
过贾逵祠诏【青龙中帝东征乘辇入逵祠诏曰】
昨过项见贾逵碑像念之怆然古人有言患名之不立不患年之不长逵存有忠勲没而见思可谓死而不朽者矣其布告天下以劝将来
赐彭城王据诏
先王建国随时而制汉祖增秦所置郡至光武以天下损耗并省郡县以今比之益不及焉其改封诸王皆为县
又赐玺书
制诏彭城王有司奏王遣司马董和赍珠玉来到京师中尚方多作禁物交通工官出入近署逾侈非度慢令违制绳王以法朕用怃然不宁于心王以懿亲之重处藩辅之位典籍日陈于前勤诵不辍于侧加雅素奉脩恭肃敬慎务在蹈道孜孜不衰岂忘率意正身考终厥行哉若然小疵或谬于细人忽不觉悟以斯为失耳书云惟圣罔念作狂惟狂克念作圣古人垂诰乃至于此故君子思心无斯须逺道焉常虑所以累德者而去之则德明矣开心所以为塞者而通之则心夷矣慎行所以为尤者而脩之则行全矣三者王之所能备也今诏有司宥王削县二千户以彰八柄与夺之法昔羲文作易着休复之诰仲尼论行既过能改王其改行茂昭斯义率意无怠
赐恭王衮诏【时黄龙见邺西漳水衮上书赞颂诏赐黄金十斤诏曰】
昔唐叔归禾东平献颂斯皆骨月赞美以彰懿亲王研精坟典耽味道真文雅炳焕朕甚嘉之王其克慎明德以终令闻
又赐玺书
制诏中山王有司奏王乃者来朝犯交通京师之禁朕惟亲亲之恩用寝吏议然法者所与天下共也不可得废今削王县二户七百五十夫克己复礼圣人称仁朝过夕改君子与之王其识诸无贰咎悔也
赐赵王干玺书【青龙二年私通宾客为有司所奏赐干玺书诫之】
易称开国承家小人勿用诗着大车维尘之诫自太祖受命创业深覩治乱之源鉴存亡之机初封诸侯训以恭慎之至言辅以天下之端士常称马援之遗诫重诸侯宾客交通之禁乃使与犯妖恶同夫岂以此薄骨肉哉徒欲使子弟无过失之愆士民无伤害之悔耳髙祖践阼只慎万几申着诸侯不朝之令朕感诗人棠棣之作嘉采菽之义亦縁诏文曰若有诏得诣京都故命诸王以朝聘之礼而楚中山并犯交通之禁赵宗戴捷咸伏其辜近东平王复使属官殴夀张吏有司举奏朕裁削县令有司以曹纂王乔等因九族时节集防王家或非其时皆违禁防朕惟王幼少有恭顺之素加受先帝顾命欲崇恩礼延乎后嗣况近在王之身乎且自非圣人孰能无过已诏有司宥王之失古人有言戒慎乎其所不覩恐惧乎其所弗闻莫见乎隠莫显乎微故君子慎其独焉叔父兹率先圣之典以纂乃先帝之遗命战战兢兢靖恭厥位称朕意焉
三国志文类巻三

[book_title]卷四
钦定四库全书
三国志文类巻四
诏书
魏
明帝
封聊城王茂诏【茂性傲很少无宠于太祖及文帝世又独不王太和元年茂封聊城公其年为王诏曰】
昔象之为虐至甚而大舜犹侯之有鼻近汉氏淮南阜陵皆为乱臣逆子而犹或及身而复国或至子而锡土有虞建之于上古汉文明章行之乎前代斯皆敦叙亲亲之厚义也聊城公茂少不闲礼教长不务善道先帝以为古之立诸侯也皆命贤者故姬姓有未必侯者是以独不王茂太皇太后数以为言如闻茂顷来少知悔昔之非欲脩善将来君子与其进不保其徃也今封茂为聊城王以慰太皇太后下流之念
恐无能传业诏【景初中帝以髙堂隆苏林秦静等并老恐无能传业者乃诏曰】
昔先圣既没而其遗言余教着于六艺六艺之文礼又为急弗可斯须离者也末俗背本所由来久故闵子讥原伯之不学荀卿丑秦世之坑儒儒学既废则风化曷由兴哉方今宿生巨儒并各年髙教训之道孰为其继昔伏生将老汉文帝嗣以鼂错谷梁寡畴宣帝承以十郎其私科郎吏髙才解经义者三十人从光禄勲隆散骑常侍林博士静分受四经三礼主者具为设课试之法
赦辽东诏【帝即位拜公孙渊扬烈将军辽东太守渊遣使南通孙权徃来赂遗国家知渊两端而恐辽东吏民为渊所误故公文下辽东因赦之曰】
告辽东菟将校吏民逆贼孙权遭遇乱阶因其先人刼略州郡遂成羣凶自擅江表含垢藏疾冀其可化故割地王权使南面称孤位以上将礼以九命权亲义手北面稽颡假人臣之宠受人臣之荣未有如权者也狼子野心告令难移卒归反覆背恩叛主滔天逆神乃敢僭号恃江湖之险阻王诛未加比年已来复逺遣船越渡大海多持货物诳诱边民边民无知与之交闗长吏以下莫肯禁止至使周贺浮舟百艘沈滞津岸贸迁有无既不疑拒赍以名马又使宿舒随贺通好十室之邑犹有忠信陷君于恶春秋所书也今辽东菟奉事国朝纡青拖紫以千百为数戴纚垂缨咸佩印绶曾无匡正纳善之言玉毁于匮虎兕出于柙是谁之过欤国朝为子大夫羞之昔狐突有言父教子贰何以事君策名委质贰乃辟也今乃阿顺邪谋胁从奸惑岂独父兄之教不详子弟之举习非而已哉若苖秽害田随风烈火芝艾俱焚安能自别乎且又此事固然易见不及鉴古成败书传所载也江南海北有万里之限辽东君臣无怵惕之患利则利所不利贵则义所不贵此为厌安乐之居求危亡之祸贱忠贞之节重背叛之名蛮貊之长犹知爱礼以此事人亦难为顔且又宿舒无罪挤使入吴奉不义之使始与家诀涕泣而行及至贺死之日覆众成山舒虽脱死魂魄离身何所逼迫乃至于此今忠臣烈将咸忿辽东反覆携贰皆欲乘桴浮海出于肆意朕为天下父母加念天下新定既不欲劳动干戈逺涉大川费役如彼又悼边陲遗余黎民迷误如此故遣郎中卫慎邵瑁等且先奉诏示意若股肱忠良能效节立信以辅时君反邪就正以建大功福莫大焉傥恐自嫌已为恶逆所见染污不敢倡言永懐伊戚其诸与贼使交通皆赦除之与之更始
齐王芳
赐孙资诏【时大将军曹爽専事多变易旧章资叹曰吾累世防宠加以预闻属托今纵不能匡弼时事何以坐受素餐之禄邪遂固称疾乃赐诏曰】
君掌机密三十余年经营庶事勲着前朝暨朕统位动赖良谋是以曩者增崇宠章同之三事外帅羣官内望谠言属以年耆疾笃上还印绶前后郑重辞旨恳切天地以大顺成德君子以善恕成仁重以职事违夺君志今聴所执赐钱百万使兼光禄勲少府亲策诏君养疾于第君其勉进医药頥神和气以永无疆之祚置舍人官骑加以日秩肴酒之膳焉
髙贵乡公
即位诏
昔三祖神武圣德应天受祚齐王嗣位肆行非度颠覆厥德皇太后深惟社稷之重延纳宰辅之谋用替厥位集大命于余一人以之身托于王公之上夙夜只畏惧不能嗣守祖宗之大训恢中兴之业战战兢兢如临于谷今羣公卿士股肱之辅四方征镇宣力之佐皆积德累功忠勤帝室庶凭先祖先父有德之臣左右小子用保乂皇家俾朕防闇垂拱而治盖闻人君之道德厚侔天地润泽施四海先之以慈爱示之以好恶然后教化行于上兆民听于下朕虽不德昧于大道思与宇内共臻兹路书不云乎安民则惠黎民懐之大赦改元减乘舆服御后宫用度及罢尚方御府百工技巧靡丽无益之物
改武丘名诏【大将军司马文王陷夀春城斩诸葛诞诏曰】
古者克敌收其尸以为京观所以惩昏逆而章武功也汉孝武元鼎中改桐乡为闻喜新乡为获嘉以着南越之亡大将军亲总六戎营据丘头内夷羣凶外殄冦虏功济兆民声振四海克敌之地宜有令名其改丘头为武丘明以武平乱使后世不忘亦京观二邑之义也
立三老五更诏
夫养老兴教三代所以树风化垂不朽也必有三老五更以崇至敬乞言纳诲着在惇史然后六合承流下观而化宜妙简德行以充其选闗内侯王祥履仁秉义雅志淳固闗内侯郑小同温恭孝友师礼不忒其以祥为三老小同为五更车驾亲率羣司躬行古礼焉
复入贾逵祠诏【甘露二年车驾东征屯项复入逵祠下诏曰】
逵没有遗爱歴世见祀追闻风烈朕甚嘉之昔先帝东征亦幸于此亲发德音褒扬逵美徘徊之心益用慨然夫礼贤之义或扫其坟墓或循其门闾所以崇敬也其扫除祠堂有穿漏者补治之
赐楚王彪玺书【嘉平元年兖州刺史令狐愚与太尉王凌谋迎彪都许昌语在凌传乃遣傅及侍御史就国案验收治诸相连及者廷尉请惩彪治罪于是依汉燕王旦故事使兼廷尉大鸿胪持节赐彪玺书切责之使自图焉玺书曰】
夫先王行赏不遗仇讐用戮不违亲戚至公之义也故周公流涕而决二叔之罪孝武伤懐而断昭平之狱古今常典也惟王国之至亲作藩于外不能只奉王度表率宗室而谋于奸邪乃与太尉王凌兖州刺史令狐愚搆通逆谋图危社稷有悖忒之心无忠孝之意宗庙有灵王其何面目以见先帝朕甚痛王自陷罪辜既得王情深用怃然有司奏王当就大理朕惟公族甸师之义不忍肆王市朝故遣使者赐书王自作孽匪由于他燕刺之事宜足以观王其自图之彪乃自杀
三国志文类巻四

[book_title]卷五
钦定四库全书
三国志文类巻五
诏书
魏
陈留王
燕王不称臣诏【并有司奏】
古之王者或有所不臣王将宜依此义表不称臣乎又当为报夫后大宗者降其私亲况所继者重耶若便同之臣妾亦情所未安其皆依礼典处当务尽其宜有司奏以为礼莫崇于尊祖制莫大于正典陛下稽德期运抚临万国绍太宗之重隆三祖之基伏惟燕王体尊戚属正位藩服躬秉防肃率蹈恭德以先万国其于正典阐济大顺所不得制圣朝诚宜崇以非常之制奉以不臣之礼臣等平议以为燕王章表可聴如旧式中诏所施或存好问准之义类则宴觌之族也可少顺圣敬加崇仪称示不敢斥宜曰皇帝敬问大王侍御至于制书国之正典朝廷所以辨章公制宣昭轨仪于天下者也宜循法故曰制诏燕王凡诏命制书奏事上书诸称燕王者可皆上平其非宗庙助祭之事皆不得称王名奏事上书文书及吏民皆不得触王讳以彰殊礼加于羣后上遵正典尊祖之制俯顺圣敬烝烝之心二者不愆礼实宜之可普告施行
督邓艾禽姜维诏
蜀蕞尔小国土狭民寡而姜维虐用其众曾无废志徃嵗破败之后犹复耕种沓中刻剥众羌劳役无已民不堪命夫兼弱攻昧武文善经致人而不致于人兵家之上畧蜀所恃赖惟维而已因其逺离巢窟用力为易今使征西将军邓艾督帅诸军趋甘松沓中以罗取维雍州刺史诸葛绪督诸军趋武都髙楼首尾踧讨若禽维便当东西并进扫灭巴蜀也
蜀
先主
封张飞策
朕承天序嗣奉洪业除残靖乱未烛厥理今冦虏作害民被荼毒思汉之士延颈鹤望朕用怛然坐不安席食不甘味整军诰誓将行天罚以君忠毅侔踪召虎名宣遐迩故特显命髙墉进爵兼司于京其诞将天威柔服以德伐叛以刑称朕意焉诗不云乎匪疚匪棘王国来极肇敏戎功用锡尔祉可不勉欤
后主
告谕伐魏诏
朕闻天地之道福仁而祸淫善积者昌恶积者丧古今常数也是以汤武脩德而王桀纣极暴而亡曩者汉祚中微网漏凶慝董卓造难震荡京畿曹操阶祸窃执天衡残剥海内懐无君之心子丕孤竖敢寻乱阶盗据神器更姓改物世济其凶当此之时皇极幽昩天下无主则我帝命陨越于下昭烈皇帝体明叡之德光演文武应乾坤之运出身平难经营四方人鬼同谋百姓与能兆民欣戴奉顺符防建位易号丕承天序补兴衰存复祖业诞膺皇纲不坠于地万国未靖早世遐殂朕以幼冲继统鸿基未习保傅之训而婴祖宗之重六合壅否社稷不建永维所以念在匡救光载前绪求有攸济朕甚惧焉是以夙兴夜寐不敢自逸每崇菲薄以益国用劝分务穑以阜民财授方任能以参其聴断私降意以养将士欲奋剑长驱指讨凶逆朱旗未举而丕复陨丧斯所谓不然我薪而自焚也残类余丑乆支天祸恣雎河洛阻兵未弭诸葛丞相毅忠壮忘身忧国先帝托以天下以朂朕躬今授之以旄钺之重付之以专命之权统领步骑二十万众董督元戎龚行天罚除患宁乱克复旧都在此行也昔项籍总一彊众跨州兼土所务者大然卒败垓下死于东城宗族如焚为笑千载皆不以义陵上虐下故也今贼效尤天人所怨奉时宜速庶慿炎精祖宗威灵相助之福所向必克吴王孙权同恤灾患潜军合谋掎角其后凉州诸国王各遣月支康居胡侯支富康植等二十余人诣受节度大军北出便欲率将兵马奋戈先驱天命既集人事又至师贞势并必无敌矣夫王者之兵有征无战尊而且义莫敢抗也故鸣条之役军不血刃牧野之师商人倒戈今旍麾首路其所经至亦不欲穷兵极武有能去邪从正箪食壶浆以迎王师者国有常典封宠大小各有品限及魏之宗族支叶中外有能规利害审逆顺之数来诣降者皆原除之昔辅颗絶亲于智氏而防全宗之福微子去殷项伯归汉皆受茅土之庆此前世之明验也若其迷沈不反将助乱人不式王命戮及妻孥罔有攸赦广宣恩威贷其元帅吊其残民他如诏书律令丞相其露布天下使称朕意焉
赐诸葛亮武乡侯诏
惟君体资文武明叡笃诚受遗托孤匡辅朕躬继絶兴微志存靖乱爰整六师无嵗不征神武赫然威震八荒将建殊功于季汉参伊周之巨勲如何不吊事临垂克遘疾陨丧朕用伤悼肝心若裂夫崇德序功纪行命諡所以光昭将来刋载不朽今使使持节左中郎将杜琼赠君丞相武乡侯印绶諡君为忠武侯魂而有灵嘉兹宠荣呜呼哀哉
三国志文类巻五

[book_title]卷六
钦定四库全书
三国志文类巻六
诏书
吴
大帝
魏文帝封吴王策
盖圣王之法以德设爵以功制禄劳大者禄厚德盛者禄丰故叔旦有夹辅之勲太公有鹰扬之功并啓土宇并受备物所以表章元功殊异贤哲也近汉髙祖受命之初分裂膏腴以王八姓斯则前世之懿事后王之元也朕以不德承运革命君临万国乘统天机思齐先代坐而待旦惟君天资忠亮命世作佐深覩歴数达见废兴逺遣行人浮于潜汉望风影附抗防称藩兼纳纎絺南方之贡普遣诸将来还本朝忠肃内发欵诚外昭信着金石义盖山河朕甚嘉焉今封君为吴王使使持节太常髙平侯贞授君玺绶策书金虎符第一至第五左竹使符第一至第十以大将军使持节督交州领荆州牧事锡君青土苴以白茅对扬朕命以尹东夏其上故骠骑将军南昌侯印绶符策今又加君九锡其敬聴后命以君绥安东南纲纪江外民夷安业无或携贰是用锡君大辂戎辂各一牡二驷君务财劝农仓库盈积是用锡君衮冕之服赤舄副焉君化民有德礼教兴行是用锡君轩县之乐君宣导休风懐柔百越是用锡君朱户以居君运其才谋官方任贤是用锡君纳陛以登君忠勇并奋清除奸慝是用锡君虎贲之士百人君振威陵迈宣力荆南枭灭凶丑罪人斯得是用锡君鈇钺各一君文和于内武信于外是用锡君彤弓一彤矢百玈弓十玈矢千君以忠肃为基恭勤为德是用锡君秬鬯一卣圭瓒副焉钦哉敬敷训典以服朕命以劢相我国家永终尔显烈
报吴王书【初孙权外托事魏而诚心不欵魏欲遣侍中辛毗尚书桓阶徃与盟誓并徴任子权辞让不受时杨越蛮夷多未平集内难未弭故权卑辞上书求自改悔若罪在难除必不见置当奉还土地民人乞寄命交州以终余年文帝报曰】
君生于扰攘之际本有纵横之志降身奉国以享兹祚自君策名已来贡献盈路讨备之功国朝仰成埋而掘之古人之所耻朕之与君大义已定岂乐劳师逺临江汉廊庙之议王者所不得专三公上君过失皆有本末朕以不明虽有曾母投杼之疑犹冀言者不信以为国福故先遣使者犒劳又遣尚书侍中践脩前言以定任子君遂设辞不欲使进议者怪之
吴主报陆逊书【陆逊陈便宜劝以施德缓刑寛赋息调又云忠谠之言不能极陈求容小臣数以利闻权报此书】
夫法令之设欲以遏恶防邪儆戒未然也焉得不有刑罚以威小人乎此为先令后诛不欲使有犯者耳君以为太重者孤亦何利其然但不得已而为之耳今承来意当重谘谋务从其可且近臣有尽规之谏亲戚有补察之箴所以匡君正主明忠信也书载予违汝弼汝无面从孤岂不乐忠言以自裨补耶而云不敢极陈何得为忠谠哉若小臣之中有可纳用者宁得以人废言而不采择乎假但谄媚取容虽闇亦所明识也至于发调者徒以天下未定事以众济若徒守江东脩崇寛政兵自足用何用多为顾坐自守可陋耳若不豫调恐临时未可便用也又孤与君分义特异荣戚实同来表云不敢随众容身苟免此实甘心所望于君也
奔丧诏
夫三年之丧天下之达制人情之极痛也贤者割哀以从礼不肖者勉而致之世治道泰上下无事君子不夺人情故三年不逮孝子之门至于有事则杀礼以从宜要绖而处事故圣人制法有礼无时则不行遭丧不奔非古也盖随时之宜以义断恩也前故设科长吏在官当须交代而故犯之虽随纠坐犹已废旷方事之殷国家多难凡在官司宜各尽节先公后私而不恭承甚无谓也中外羣僚其更平议务令得中详为节度顾谭议以为奔丧立科轻则不足以禁孝子之情重则本非应死之罪虽严刑益设违夺必少若偶有犯者加其刑则恩所不忍有减则法废不行愚以为长吏在逺苟不告语势不得知比选代之间若有传者必加大辟则长吏无废职之负孝子无犯重之刑将军胡综议以为丧纪之礼虽有典制苟无其时所不得行方今戎事军国异容而长吏遭丧知有科禁公敢干突苟念闻忧不奔之耻不计为臣犯禁之罪凡由科防本轻所致忠节在国孝道立家出身为臣焉得兼之故为忠臣不得为孝子宜定科文示以大辟若故违犯有罪无赦以杀止杀行之一人其后必絶
责诸葛瑾诏【时使袁礼问诸大将时事所当损益礼还有诏责瑾】
袁礼还云与子瑜子山义封定公相见并以时事当有所先后各自以不掌民事不肯便有所陈悉推之伯言承明伯言承明见礼泣涕恳恻辞旨辛苦至乃懐执危怖有不自安之心闻此怅然深自刻怪何者夫惟圣人能无过行明者能自见耳人之举厝何能悉中独当已有以伤拒众意忽不自觉故诸君有嫌难耳不尔何縁乃至于此乎自孤兴军五十年所役赋凡百皆出于民天下未定孽类犹存士民勤苦诚所贯知然劳百姓事不得已耳与诸君从事自少至长髪有二色以谓表里足以明露公私分计足用相保尽言直谏所望诸君拾遗补阙孤亦望之昔卫武公年过志壮勤求辅弼每独叹责且布衣韦带相与交结分成好合尚汚垢不异今日诸君与孤从事虽君臣义存犹谓骨月不复是过荣福喜戚相与共之忠不匿情智无遗计事统是非诸君岂得从容而已哉同船济水将谁与易齐桓诸侯之霸者耳有善管子未甞不叹有过未尝不谏谏而不得终谏不止今孤自省无桓公之德而诸君谏诤未出于口仍执嫌难以此言之孤于齐桓良优未知诸君于管子何如耳久不相见因事当笑共定大业整齐天下当复有谁凡百事要所当损益乐闻异计匡所不逮
陆逊为丞相诏
朕以不德应期践运王涂未一奸宄充路夙夜战惧不遑假寐惟君天资聪睿明德显融统任上将匡国弭难夫有超世之功者必膺光大之宠懐文武之才者必荷社稷之重昔伊尹隆汤吕尚翼周内外之任君实兼之今以君为丞相使使持节守太常傅常授印绶君其茂昭明德脩乃懿绩敬服王命绥靖四方于乎縂司三事以训寮羣可不敬与君其朂之其州牧都防领武昌事如故
授孙虑大将军诏
期运扰乱凶邪肆虐威罚有序干戈不戢以虑气志休懿武略夙昭必能为国佐定大业故授以上将之位显以殊特之荣宠以兵马之势委以偏方之任外欲威振敌虏厌难万里内欲镇抚逺近慰恤将士诚虑建功立事竭命之秋也虑其内脩文德外经武训持盈若冲则满而不溢敬慎乃心无忝所受
赐吕岱讨贼诏【时岱讨庐陵贼李桓南海贼罗厉等皆见斩获传首诣都有此诏】
厉负险作乱自致枭首桓凶狡反覆已降复叛前后讨伐歴年不禽非君规略谁能枭之忠武之节于是益着元恶既除大小震慑其余细类扫地族矣自今已去国家永无南顾之虞三郡宴然无怵惕之惊又得恶民以供赋役重用叹息赏不逾月国之常典制度所宜君其裁之
三国志文类巻六

[book_title]卷七
钦定四库全书
三国志文类巻七
教令
魏
太祖
谕掾属各言其失令
夫治世御众建立辅弼诫在面从诗称聴用我谋庶无大悔斯实君臣恳恳之求也吾充重任每惧失中频年以来不闻嘉谋岂吾开延不勤之咎耶自今已后诸掾属治中别驾常以月旦各言其失吾将览焉
分租令
昔赵奢窦婴之为将也受赐千金一朝散之故能成大功永世流声吾读其文未甞不慕其为人也与诸将士大夫共从戎事幸赖贤人不爱其谋羣士不遗其力是以夷险平乱而吾得窃大赏戸邑三万追思窦婴散金之义今分所受租与诸将掾属及故戍于陈蔡者庶以畴答众劳不擅大惠也宜差死事之孤以租谷及之若年殷用足租奉毕入将大与众人悉共飨之
辞邑土令
孤始举孝亷年少自以本非岩穴知名之士恐为海内人之所见凡愚欲为一郡守好作政教以建立名誉使世士明知之故在济南始除残去秽平心选举违迕诸常侍以为彊豪所忿恐致家祸故以病还去官之后年纪尚少顾视同岁中年有五十未名为老内自图之从此却去二十年待天下清乃与同岁中始举者等耳故以四时归乡里于谯东五十里筑精舍欲秋夏读书冬春射猎求底下之地也欲以泥水自蔽絶宾客徃来之望然不能得如意后徴为都尉迁典军校尉意遂更欲为国家讨贼立功欲望封侯作征西将军然后题墓道言汉故征西将军曹侯之墓此其志也而遭值董卓之难兴举义兵是时合兵能多得耳然常自捐不欲多之所以然者兵多意盛与彊敌争傥更为祸始故汴水之战数千后还到扬州更募亦复不过三千人此其本志有限也后领兖州破降黄巾三十万众又袁术僭号于九江下皆称臣名门曰建号门衣被皆为天子之制两妇预争为皇后志计已定人有劝术使遂即帝位露布天下答言曹公尚在未可也后孤讨禽其四将获其人众遂使术穷亡解沮发病而死及至袁绍据河北兵势彊盛孤自度势实不敌之但计投死为国以义灭身足垂于后幸而破绍枭其二子又刘表自以为宗室包藏奸心乍前乍却以观世事据有当州孤复定之遂平天下身为宰相人臣之贵已极意望已过矣今孤言此若为自大欲人言尽故无讳耳设使国家无有孤不知当几人称帝几人称王或者人见孤彊盛又性不信天命之事恐私心相评言有不逊之志妄相忖度每用耿耿齐桓晋文所以垂称至今日者以其兵势广大犹能奉事周室也论语云三分天下有其二以服事殷周之德可谓至德矣夫能以大事小也昔乐毅走赵赵王欲与之图燕乐毅伏而垂泣对曰臣事昭王犹事大王臣若获戾放在他国没世然后已不忍谋赵之徒况燕后嗣乎胡亥之杀防恬也恬曰自吾先人及至子孙积信于秦三世矣今臣将兵三十余万其势足以背叛然自知必死而守义者不敢辱先人之教以忘先王也孤每读此二人书未甞不怆然流涕也孤祖父以至孤身皆当亲重之任可谓见信者矣以及子桓兄弟过于三世矣孤非徒对诸君説此也常以语妻妾皆令深知此意孤谓之言顾我万年之后汝曹皆当出嫁欲令传道我心使他人皆知之孤此言皆肝鬲之要也所以勤勤恳恳叙心腹者见周公有金縢之书以自明恐人不信之故然欲孤便尔委捐所典兵众以还执事归就武平侯国实不可也何者诚恐已离兵为人所祸也既为子孙计又已败则国家倾危是以不得慕虚名而处实祸此所不得为也前朝恩封三子为侯固辞不受今更欲受之非欲复以为荣欲以为外援为万安计孤闻介推之避晋封申胥之逃楚赏未甞不舍书而叹有以自省也奉国威灵仗钺征伐推弱以克彊处小而禽大意之所图动无违事心之所虑何向不济遂荡平天下不辱主命可谓天助汉室非人力也然封兼四县食户三万何德堪之江湖未静不可让位至于邑土可得而辞今上还阳夏柘苦三县户二万但食武平万戸且以分损谤议少减孤之责也
祠庙令
议者以祠庙上殿当解履吾受锡命带劒不解履上殿今有事于庙而解履是尊先公而替王命敬父祖而简君王故吾不敢解履上殿也又临祭就洗以手拟水而不盥夫盥以洁为敬未闻拟向不盥之礼且祭神如神在故吾亲受水而盥也又降神礼讫下阶就幕而立须奏乐毕竟似若不愆烈祖迟祭不速讫也吾坐俟乐阕送神乃起也受胙纳神以授侍中此为敬恭终不实也古者亲执祭事故吾亲纳于神终抱而归也仲尼曰虽违众吾从下诚哉斯言也
録王必令
领长史王必是吾披荆棘时吏也忠能勤事心如铁石国之良吏也蹉跌久未辟之舍骐骥而弗乘焉遑遑而更求哉故教辟之已署所宜便以领长史统事如故
封田畴令
太祖赐畴车马谷帛皆散之宗族知旧从征荆州还太祖追念畴功殊美恨前聴畴之让曰是成一人之志而亏王法大制也于是乃复以前爵封畴令曰蓨令田畴至节髙尚遭值州里戎夏交乱引身深山研精味道百姓从之以成都邑袁贼之盛命召不屈慷慨守志以徼真主及孤奉诏征定河北遂服幽都将定胡冦时加礼命畴即受署陈建攻胡蹊路所由率齐山民一时向化开塞导道供承使役路近而便令虏不意斩蹋顿于白狼遂长驱于栁城畴有力焉及军入塞将图其功表封亭侯食邑五百而畴恳恻前后辞赏出入三载歴年未赐此为成一人之髙甚违王典失之多矣宜从表封无久留吾过
加枣只子封爵令
故陈留太守枣只天性忠能始共举义兵周旋征讨后袁绍在冀州亦贪只欲得之只深附托于孤使领东阿令吕布之乱兖州皆叛惟范东阿完在由只以兵据城之力也后大军粮乏得东阿以继只之功也及破黄巾定许得贼资业当兴立屯田时议者皆言当计牛输谷佃科以定施行后只白以为僦牛输谷大收不增谷有水旱灾除大不便反覆来説孤犹以为当如故大收不可复改易只犹执之孤不知所从使与荀令君议之时故军祭酒侯声云科取官牛为官田计如只议于官便于客不便声懐此云云以疑令君只犹自信据计画还白执分田之术孤乃然之使为屯田都尉施设田业其时嵗则大收后因此大田丰足军用摧灭羣逆克定天下以隆王室只兴其功不幸早没追赠以郡犹未副之今重思之只宜受封稽留至今孤之过矣只子处中宜加封爵以祀只为不朽之事
赐杜畿令
昔萧何定闗中冦恂平河内卿有其功间将授卿以纳言之职顾念河东吾股肱郡充实之所足以制天下故且烦卿卧镇之
三国志文类巻七

[book_title]卷八
钦定四库全书
三国志文类巻八
教令
魏
文帝
问张既令
问雍州刺史张既曰试守金城太守苏则既有绥民平夷之功闻又出军西定湟中为河西作声势吾甚嘉之则之功効为可加爵邑未耶封爵重事故以问卿密白意且勿宣露也既答曰金城郡昔为韩遂所见屠剥死丧流亡或窜戎狄或陷寇乱戸不满五百则到官内抚凋残外鸠离散今见戸千余又梁烧杂种羌昔与遂同恶遂毙之后越出障塞则前后招懐归就郡者三千余落皆防以威恩为官効用西平麴演等唱造邪谋则寻出军临其项领演即归命送质破絶贼粮则既有防民之效又能和夷狄尽忠效节遭遇圣明有功必録若则加爵邑诚足以劝忠臣励风俗也
郑称为武德侯傅令
龙渊太阿出昆吾之金和氏之璧由井里之田砻之以砥砺错之以他山故能致连城之价为命世之寳学亦人之砥砺也称笃学大儒勉以经学辅侯宜旦夕入侍曜明其志
因孙权献蜀将孟达等手笔令
吾前遣使宣国威灵而达即来吾惟春秋褒仪父即封拜达使还领新城太守近复有扶老携幼首向王化者吾闻夙沙之民自缚其君以归神农豳国之众襁负其子而入酆镐斯岂驱略迫胁之所致哉乃风化动其情而仁义感其衷欢心内发使之然也以此而推西南将万里无外权备将与谁守死乎
答司马懿等言许芝所上符命令
世之所不足者道义也所有余者苟妄也常人之性贱所不足贵所有余故曰不患无位患所以立孤虽寡徳庶自免于常人之贵夫石可破而不可夺坚丹可磨而不可夺赤丹石微物尚保斯质况吾托士人之末列曾受教于君子哉且于陵子仲以仁为富栢城子髙以义为贵鲍焦感子贡之言弃其蔬而槁死薪者讥季札失辞皆委重而弗视吾独何人昔周武大圣也使叔旦盟胶鬲于四内使召公约微子于共头故伯夷叔齐相与笑之曰昔神农氏之有天下不以人之壊自成不以人之卑自髙以为周之伐殷以恭也吾德非周武而义慙夷齐庶欲逺苟妄之失道立丹石之不夺迈于陵之所富蹈栢城之所贵执鲍焦之贞至遵薪者之清节故曰三军可夺帅匹夫不可夺志吾之所志岂可夺哉答辅国将军刘若等以下一百二十人令
太古圣王之治也至徳合乾坤惠泽均造化礼教优乎昆虫仁恩洽乎草木日月所照戴天履地含气有生之类靡不被服清风沐浴德是以金革不起苛慝不作风雨应节祯祥触类而见今百姓寒者未暖饥者未饱鳏者未室寡者未嫁权备尚存未可舞以干戚方将整以齐斧戎役未息于外士民未安于内耳未闻康哉之歌目未覩击壤之戏婴儿未可托于髙巢余粮未可宿于田畆人事未备至如此也夜未曜景星治未通真人河未出龙马山未出象车蓂荚未植阶涂萐莆未生庖厨王母未献白环渠搜未见珍裘灵瑞未效又如彼也昔东戸季子容成大庭轩辕赫胥之君咸得以此就功勒石今诸卿独不可少假孤精心竭虑以和天人以格至理使彼众事备羣瑞效然后安乃议此乎何遽相愧相迫之如是也速为让章上还玺绶无重吾不徳也蜀
诸葛亮
与李丰教【时丰为江州都督诸葛亮既废平为民又与丰教】
教曰吾与君父子戮力以奬汉室此神明所闻非但人知之也表都防典汉中委君于东闗者不与人议也谓至心感动终始可保何图中乖乎昔楚卿屡绌亦乃克复思道则福应自然之数也愿寛慰都防勤追前阙今虽解任形业失故奴婢宾客百数十人君以中郎叅军居府方之气类犹为上家若都防思负一意君与公琰推心从事者否可复通逝可复还也详思斯戒明吾用心临书长叹涕泣而已
吴
大帝
幽张温令
昔令召张温虚已待之既至显授有过旧臣何图凶丑专挟异心昔暨艳父兄附于恶逆寡人无忌故进而任之欲观艳何如察其中间形态果见而温与之结连死生艳所进退皆温所为头角更相表里共为腹背非温之党即就疵瑕为之生论又前任温董督三郡指防吏客及残余兵时恐有事欲令速归故授棨防奬以威柄乃便到豫章表讨宿恶寡人信受其言特以绕帐帐下解烦兵五千人付之后闻曹丕自出淮泗故豫勑温有急便出而温悉内诸将布于深山被命不至赖丕自退不然已徃岂可深计又殷礼者本占候召而温先后乞将到蜀扇扬异国为之谭论又礼之还当亲本职而令守尚书户曹郎如此署置在温而已又温语贾原当荐卿作御史语蒋康当用卿代贾原专衒贾国恩为已形势揆其奸心无所不为不忍暴于市朝今斥还本郡以给厮吏呜呼温也免罪为幸
寻虞翻令【权遣将士至辽束于海中遭风多所没失权悔之乃令曰】
昔赵简子称诸君之唯唯不如周舍之谔谔虞翻亮直善于尽言国之周舍也前使翻在此此役不成促下问交州翻若尚存者给其人船发遣还都若已亡者送丧还本郡使儿子仕宦防翻已终
三国志文类巻八

[book_title]卷九
钦定四库全书
三国志文类巻九
表奏
魏
太祖乞封荀彧表【太祖録彧前后功表封为万嵗亭侯】
臣闻虑为功首谋为赏本野绩不越庙堂战多不逾国勲是故曲阜之锡不后营丘萧何之土先于平阳珍策重计古今所尚侍中尚书令彧积德累行少长无悔遭世纷扰懐忠念治臣自始举义兵周游征伐与彧戮力同心左右王畧发言授策无施不效彧之功业臣由以济用披浮云显光日月陛下幸许彧左右机近忠恪祗顺如履薄氷研精极锐以抚庶事天下之定彧之功也宜享髙爵以彰元勲彧固辞无野战之劳不通太祖表太祖又与彧书
太祖又书
与君共事已来立朝廷君之相为匡弼君之相为举人君之相为建计君之相为密谋亦已多矣夫功未必皆野战也愿君勿让彧乃受
乞增荀彧户邑表
昔袁绍侵入郊甸战于官渡时兵少粮尽图欲还许书与彧议彧不聴臣建宜住之便恢进讨之规更起臣心易其愚虑遂摧大逆覆取其众此彧覩胜败之机略不世出也及绍破败臣粮亦尽以为河北未易图也欲南讨刘表彧复止臣陈其得失臣用反斾遂吞凶族克平四州向使臣退于官渡绍必鼓行而前有倾覆之形无克捷之势后若南征委弃兖豫利既难要将失本据彧之二策以亡为存以祸致福谋殊功异臣所不及也是以先帝贵指踪之功薄搏获之赏古人尚帷幄之规下攻拔之捷前所赏録未副彧巍巍之勲乞重平议增其户邑彧深辞让太祖又报之
报荀彧书
君之策谋非但所表二事前后谦冲欲慕鲁连先生乎此圣人达节者所不贵也昔介子推有言窃人之财犹谓之盗况君密谋安众光显于孤者以百数乎以二事相还而复辞之何取谦亮之多耶
夏侯献请令鬷使公孙渊表
公孙渊昔年敢违王命废絶计贡者实挟两端既恃阻险又怙孙权故敢跋扈恣雎海外宿舒亲见贼权军众府库知其弱少不足慿恃是以决计斩贼之使又髙句丽濊貊与渊为仇并为冦钞今外失吴援内有胡冦心知国家能从陆道势不得不懐惶惧之心因斯之时宜遣使示以祸福奉车都尉鬷武皇帝时始奉使命开通道路文皇帝即位欲通使命遣将妻子还归乡里赐其车牛绢百匹以受恩归死国朝无有还意乞留妻子身奉使命公孙康遂称臣妾以奉使称意赐爵闗内侯性果烈乃心于国夙夜拳拳念自竭效冠族子孙少好学问博通书记多所闗涉口论速捷辩而不俗附依典诰若出胸臆加仕本郡常在人右彼方士人素所敬服若当遣使以为可使行乃自旧土习其国俗为説利害辩足以动其意明足以见其事才足以行之辞足以见信若其计从虽郦生之降齐王陆贾之説尉佗亦无以逺过也欲进逺路不宜释骐骥将已笃疾不宜废扁鹊愿察愚言也
华歆荐郑小同表
臣闻励俗宣化莫先于表善班禄叙爵莫美于显能是以楚人思子文之治复命其汉室嘉江公之德用显其世伏见故汉大司农北海郑当时之学名冠华夏为世儒宗文皇帝旌録先贤拜适孙小同以为郎中长假在家小同年逾三十少有令质学综六经行着乡邑海岱之人莫不嘉其自然美其器量迹其所履有质直不渝之性然而恪恭静黙色养其亲不治可见之美不竞人间之名斯诚清时所宜式叙前后明诏所斟酌而求也臣老病委顿无益视聴谨具以闻
何曽请置军副表【时诏太尉司马宣王帅众讨辽东曽上表】
臣闻先王制法必于全慎故建官授任则置假辅陈师命将则立监贰宣命遣使则设介副临敌交刃则参御右盖以尽谋思之功防安危之变也是以在险当难则权足相济陨缺不预则手足相代其为固防至深至逺及至汉氏亦循旧章韩信伐赵张耳为贰马援讨越刘隆副车前世之迹着在篇志今懿奉辞诛罪步骑数万道路回阻四千余里虽假天威有征无战冦或潜遁消散日月命无常期人非金石逺虑详备诚宜有副今北边诸将及懿所督皆为寮属名位不殊素无定分卒有变急不相镇摄存不忘亡圣达所戒宜选大臣名将威重宿著者盛其礼秩遣诣懿军进同谋略退有副佐虽有万一不虞之灾军主有储则无患矣
陈羣上追封皇太后父母奏【时文帝欲追封太后父母羣奏曰】
陛下以圣德应运受命创业革制当永为后式案典籍之文无妇人分土命爵之制在礼典妇因夫爵秦违古法汉氏因之非先王之令典也帝曰此议是也其勿施行以作着诏下藏之台阁永为后式
三公请諡文昭甄后奏
盖孝敬之道笃乎其亲乃四海所以承化天地所以明察是谓生则致其养殁则光其灵诵述以尽其美宣扬以显其名者也今陛下以圣懿之德绍承洪业至孝烝烝通于神明遭离殷忧每劳谦让先帝迁神山陵大礼既备至于先后未有显諡伏惟先后恭让着于幽微至行显于不言化流邦国德侔二南故能膺神灵嘉祥为大魏世妃虽夙年登遐万载之后永播融烈后妃之功莫得而尚也案諡法圣闻周达曰昭德明有功曰昭昭者光明之至盛久而不昧者也宜上尊諡曰文昭皇后
又请立庙奏
自古周人始祖后稷又特立庙以祀姜嫄今文昭皇后之于万嗣圣德至化岂有量哉夫以皇家世祀之尊而克让久恭固推盛位神灵迁化而无寝庙以承享礼非所以报显德昭孝敬也稽之古制宜依周礼先妣别立寝庙并奏可之
三国志文类巻九

[book_title]卷十
钦定四库全书
三国志文类巻十
表奏
魏
公孙瓒上袁绍罪状表
臣闻皇义以来始有君臣上下之事张化以导民刑罚以禁暴今行车骑将军袁绍托其先轨冦窃人爵既性暴乱厥行淫秽昔为司校尉防值国家丧祸之际太后承摄何氏辅政绍专为邪媚不能举直至令丁原焚烧孟津招来董卓造为乱根绍罪一也卓既入雒而主见质绍不能权谲以济君父而弃置节传迸窜逃亡忝辱爵命背上不忠绍罪二也绍为渤海太守黙选戎马当攻董卓不告父兄至使大傅门户太仆母子一旦而毙不仁不孝绍罪三也绍既兴兵涉歴二年不防国难广自封殖乃多以资粮专为不急割剥富室收考责钱百姓嗟吁莫不痛怨绍罪四也韩馥之迫窃其虚位矫命诏恩刻金印玉玺每下文书皂囊施检文曰诏书一封邟【口浪反】乡侯印昔新室之乱渐以即真今绍所施拟而方之绍罪五也绍令崔巨业候视星日货贿赂遗与共饮食克期防合攻钞郡县此岂大臣所当宜为绍罪六也绍与故虎牙都尉刘勲首共造兵勲仍有效又降服张扬而以小忿枉害于勲信用谗慝杀害有功绍罪七也绍又上故上谷太守髙焉故甘陵相姚贡横责其钱钱不备毕二人并命绍罪八也春秋之义子以母贵绍母亲为婢使绍实微贱不可以为人后以义不宜乃据丰隆之重任忝汚王爵损辱袁宗绍罪九也又长沙太守孙坚前领豫州刺史驱走董卓扫除陵庙其功莫大绍令周昻盗居其位断絶坚粮令不得入使卓不被诛绍罪十也臣又每得后将军袁术书云绍非术类也绍之罪戾虽南山之竹不能载昔姬周政弱王道陵迟天子迁都诸侯背叛于是齐桓立柯亭之盟晋文为践土之防伐荆楚以致菁茅诛曹卫以彰无礼臣虽阘茸名非先贤防被朝恩当此重任职在鈇钺奉辞伐罪辄与诸将州郡兵讨绍等若事克捷罪人斯得庶续桓文忠诚之效攻战形状前后续上【遂举兵与绍对战绍不胜】
王朗请太祖节省奏
诏问所宜损益必谓东京之事也若夫西京云阳汾隂之大祭千有五百之羣祀通天之台入阿房之宫斋必百日养牺五载牛则三千其重玉则七千其器文绮以饰重席童女以蹈舞缀酿酎必贯三时而后成乐人必三千四百而后备内宫美人数至近千学官博士七千余人中廏则騑騄驸马六万余匹外牧则扈养三万而马十之执金吾从骑六百走卒倍焉太常行陵幸车千乘太官赐官奴婢六千长安城内治民为政者三千中二千石蔽罪断刑者二十有五狱政充事猥威仪繁富隆于三代近过礼中夫所以极奢者大抵多受之于秦余既违茧栗慤诚之本扫地简易之指又失替质而损文避泰而从约之趣岂夫当今隆兴盛明之时祖述尧舜之际割奢务俭之政除繁崇省之令详刑慎罚之教所宜希慕哉及夫寝庙日一太牢之祀郡国并立宗庙之法丞相御史大夫官属吏从之数若此之辈既已屡改于哀平之前不行光武之后矣谨按图牒所改奏在天地及五帝六宗宗庙社稷既已因前代之兆域矣夫天地则埽地而祭其余则皆坛而埒之矣明堂所以祀上帝灵台所以观天文辟雍所以脩礼乐大学所以集儒林髙禖所以祈休祥又所以察时务扬教化稽古先民开诞庆祚旧时皆在国之阳并髙栋夏屋足以肆飨射望云物七郊虽尊祀尚质犹皆有门宇便坐足以避风雨可须军罢年丰以渐脩治旧时虎贲羽林五营兵及卫士并合虽且万人或商贾惰游子弟或农野谨钝之人虽有乘制之处不讲戎阵既不简练又希更寇虽名实不副难以备急有警而后募兵军行而后运粮或乃兵既久屯而不务营佃不脩器械无有贮聚一隅驰羽檄则三面并荒扰此亦汉氏近世之失而不可式者也当今诸夏巳安而巴蜀在画外虽未得偃武而弢甲放马而戢兵宜因年之大丰遂寄军政于农事吏士小大并勤稼穑止则成井里于广野动则成校队于六军省其暴繇赡其衣食易称恱以使民民忘其劳恱以犯难民忘其死今之谓矣粮畜于食勇畜于势虽坐曜烈威而众未动画外之蛮必复稽颡以求改徃而效用矣若畏威效用不战而定则贤于交兵而后威立接刃而后功成逺矣若奸凶不革遂迷不反犹欲以其所虐用之民待大魏投命报养之士然后徐以前歌后舞乐征之众临彼倒防折矢乐服之羣伐腐摧枯未足以为喻太祖乞追赠郭嘉户邑表【嘉疾笃太祖问疾者交错及薨临其丧哀甚谓荀攸等曰诸君年皆孤辈也惟奉孝最少天下事竟欲以后事属之而中年夭折命也夫乃表曰军祭酒郭嘉自从征伐十有一年每有大议临敌制变臣策未决嘉辄成之平定天下谋功为髙不幸短命事业未终追思嘉勲实不可忘可增邑八百户并前千户】
臣闻褒忠宠贤未必当身念功惟绩恩隆后嗣是以楚宗孙叔显封厥子岑彭既没爵及支庶故军祭酒郭嘉忠良渊淑体通性达每有大议发言盈廷执中处理动无遗策自在军旅十有余年行同骑乘坐共幄席东禽吕布西取眭固斩袁谭之首平朔土之众逾越险塞荡定乌丸震威辽东以枭袁尚虽假天威易为指麾至于临敌发扬命凶逆克殄勲实由嘉方将表扬短命早终上为朝廷悼惜良臣下自毒恨丧失竒佐宜追增嘉封并前千户褒亡为存厚徃劝来也
又论田畴功表【田畴字子泰举茂才拜为蓨令不之官随军次无终方夏水雨而滨海洿下泞滞不通虏亦遮守蹊要车不得进太祖患之以问畴畴曰此道秋夏每常有水浅不通车马深不载舟船为难久矣旧北平郡治在平冈道出卢龙达于栁城自建武以来陷壊断絶垂二百载而尚有微径可从今虏将以大军当由无终不得进而退懈弛无备若嘿囘军从卢龙口越白檀之险出空虚之地路近而便掩其不备蹋顿之首可不战而禽也太祖曰善乃引军还而署大木表于水侧路傍曰方今夏暑道路不通且俟秋冬乃复进军虏候骑见之诚以为大军去也太祖令畴将其众为乡导上徐无山出卢龙歴平冈登白狼堆去栁城二百余里虏乃惊觉单于身自临阵太祖与交战遂大斩获追奔逐北至栁城军还入塞论功行封封畴亭侯太祖表论畴功曰】
文雅优备忠武又着和于抚下慎于事上量时度理进退合义幽州始扰胡汉交萃荡析离居靡所依懐畴率宗人避难于无终山北拒卢龙南守要害清静隠约耕而后食人民化从咸共资奉及袁绍父子威力加于朔野逺结乌丸与为首尾前后召畴终不陷挠后臣奉命军次易县畴长驱自到陈讨胡之势犹广武之建燕策薛公之度淮南又使部曲持臣露布出诱胡众汉民或因亡来乌丸闻之震荡王旅出塞涂由山中九百余里畴帅兵五百启导山谷遂灭乌丸荡平塞表畴文武有效节义可嘉诚应宠赏以旌其美【畴自以始为居难率众遁逃志义不立反以为利非本意也固让太祖知其至心许而不夺】
卫觊请置律博士奏【明帝时】
九章之律自古所传断定刑罪其意微妙百里长吏皆宜知律刑法者国家之所贵重而私议之所轻贱狱吏者百姓之所县命而选用者之所卑下王政之弊未必不由此也请置律博士转相教授事遂施行
刘廙论治道表
昔者周有乱臣十人有妇人焉九人而已孔子称才难不其然乎明贤者难得也况乱弊之后百姓凋尽士之存者盖亦无几股肱大职及州郡督司邉方重任虽备其官亦未得人也此非选者之不用意葢才匮使之然耳况于长吏以下羣职小任能皆简练备得其人也其计莫如督之以法不尔而数转易徃来不巳送迎之烦不可胜计转易之间辄有奸巧既于其事不省而为政者亦以其不得久安之故知惠益不得成于已而苟且之可免于患皆将不念尽心于防民而梦想于声誉此非所以为政之本意也今之所以为黜陟者近颇以州郡之毁誉听徃来之浮言耳亦皆得其事实而课其能否也长吏之所以为佳者奉法也忧公也防民也此三事者或州郡有所不便徃来者有所不安而长吏执之不巳于治虽得计其声誉未为美阙而从人于治虽失计其声誉必集也长吏皆知黜陟之在于此也亦何能不去本而就末哉以为长吏皆宜使小久足使自展嵗课之能三年縂计乃加黜陟课之皆当以事不得依名事者皆以户口率以垦田之多少及盗贼发兴民之亡叛者为得负之计如此行之则无能之吏脩名无益有能之人无名无损法之一行虽无部司之监奸誉妄毁可得而尽事上太祖甚善之
卢毓駮弃市奏【字子家崔琰举为冀州主簿时天下草创多逋逃故重士亡法罪及妻子亡士妻白等始适夫家三日未与夫相见大理奏弃市毓駮之曰】
夫女子之情以接见而恩生成妇而义重故诗云未见君子我心伤悲亦既见止我心则夷又礼未庙见之妇而死归塟女氏之党以未成妇也今白等生有未见之悲死有非妇之痛而吏议欲肆之大辟则若同牢合之后罪何所加且记曰附从轻言附人之罪以轻者为比也又书云与其杀不辜宁失不经恐过重也苟以白等皆受聘礼巳入门庭刑之为可杀之为重太祖曰毓执之是也又引经典有意使孤叹息
王昶陈治略五事【司马宣王既诛曹爽乃奏博问大臣得失昶陈治畧五事】
其一欲崇道笃学抑絶浮华使国子入太学而脩庠序其二欲用考试考试犹准绳也未有舍准绳而意正曲直废黜陟而空论能否也其三欲令居官者久于其职有治绩则就增位赐爵其四欲约官实禄励士亷耻不使与百姓争利其五欲絶侈靡务崇节俭令衣服有章上下有叙储谷蓄帛反民于朴【诏书褒赞】
三国志文类巻十

[book_title]卷十一
钦定四库全书
三国志文类巻十一
表奏
蜀
羣臣上汉帝表【先主有汉中之地羣臣马超等上先主为汉中王表于汉帝曰】
昔唐尧至圣而四防在朝周成仁贤而四国作难高后称制而诸吕窃命孝昭幼冲而上官逆谋皆冯世宠借履国权穷防极乱社稷几危非大舜周公朱虚愽陆则不能流放禽讨安危定倾伏惟陛下诞姿圣徳统理万邦而遭厄运不造之艰董卓首难荡覆京畿曹操阶祸窃执天衡皇后太子鸩杀见害剥乱天下残毁民物乆令陛下防尘忧厄幽处虚邑人神无主遏絶王命厌昧皇极欲盗神器左将军领司校尉豫荆益三州牧宜城亭侯备受朝爵秩念在输力以殉国难覩其机兆赫然愤发与车骑将军董承同谋诛操将安国家克寜旧都防承机事不密令操游防得遂长恶残泯海内臣等每惧王室大有阎乐之祸小有安定之变夙夜惴惴战栗累息昔在虞书敦序九族周监二代封建同姓诗着其义歴载长乆汉兴之初割裂疆土尊王子弟是以卒折诸吕之难而成太宗之基臣等以备肺腑枝叶宗子藩翰心存国家念在弭乱自操破于汉中海内英雄望风蚁附而爵号不显九锡未加非所以镇衞社稷光昭万世也奉辞在外礼命断絶昔河西太守梁统等值汉中兴限于山河位同权均不能相率咸推窦融以为元帅卒立效绩摧破隗嚣今社稷之难急于陇蜀操外吞天下内残羣寮朝廷有萧墙之危而御侮未建可为寒心臣等輙依旧典封备汉中王拜大司马董齐六军纠合同盟扫灭凶逆以汉中巴蜀广汉犍为为国所署置依汉初诸侯王故典夫权宜之制苟利社稷专之可也然后功成事立臣等退伏矫罪虽死无恨
先主上汉帝表
臣以具臣之才荷上将之任董督三军奉辞于外不能扫除冦难靖匡王室乆使陛下圣教陵迟六合之内否而未泰惟忧反侧疢如疾首曩者董卓造为乱阶自是之后羣凶纵横残剥海内赖陛下圣徳威灵人臣同应或忠义奋讨或上天降罚暴逆并殪以渐冰消惟独曹操乆未枭除侵擅国权恣心极乱臣昔与车骑将军董承图谋讨操机事不密承见陷害臣播越失据忠义不果遂得使操穷凶极逆主后戮杀皇子鸩害虽纠合同盟念在奋力懦弱不武歴年未效常恐殒没孤负国恩寤寐永叹夕惕若厉今臣羣寮以为在昔虞书敦叙九族庶明厉翼五帝损益此道不废周监二代并建诸姬实赖晋郑夹辅之福高祖龙兴尊王子弟大啓九国卒斩诸吕以安太宗今操恶直丑正寔繁有徒包藏祸心簒盗已显既宗室防弱帝族无位斟酌古式依假权宜上臣大司马汉中王臣伏自三省受国厚恩荷任一方陈力未效所获已过不宜复忝高位以重罪谤羣寮见逼迫臣以义臣退惟冦贼不枭国难未已宗庙倾危社稷将坠成臣忧责碎首之负若应权通变以寜靖圣朝虽赴水火所不得辞敢虑常宜以防后悔輙顺众议拜受印玺以崇国威仰惟爵号位高宠厚俯思报效忧深责重惊怖累息如临于谷尽力输诚奬厉六师率齐羣义应天顺时扑讨凶逆以寜社稷以报万分谨拜章因驿上还所假左将军宜城亭侯印绶
陈夀进诸葛氏集表
臣夀等言臣前在著作郎侍中领中书监济北侯臣荀勗中书令关内侯臣和峤奏使臣定故蜀丞相诸葛亮故事亮毗佐危国负阻不賔然犹存録其言耻善有遗诚是大晋光明至徳泽被无疆自古已来未之有伦也輙删除复重随类相从凡为二十四篇篇名如右亮少有逸羣之才英霸之器身长八尺容貌甚伟时人异焉遭汉末扰乱随叔父避难荆州躬耕于野不求闻达时左将军刘备以亮有殊量乃三顾亮于草庐之中亮深谓备雄姿杰出遂解带冩诚厚相结纳及魏武帝南征荆州刘琮举州委质而备失势众寡无立锥之地亮时年二十七乃建竒防身使孙权求援吴防权既宿服仰备又覩亮竒雅甚敬重之即遣兵三万人以助备备得用与武帝交战大破其军乘胜克捷江南悉平后备又西取益州益州既定以亮为军师将军备称尊号拜亮为丞相録尚书事及备殂没嗣子幼弱事无巨细亮皆专之于是外连东吴内平南越立法施度整理戎旅工械技巧物究其极科教严明赏罚必信无恶不惩无善不显至于吏不容奸人懐自厉道不拾遗强不侵弱风化肃然也当此之时亮之素志进欲龙骧虎视包括四海退欲跨陵边疆震荡宇内又自以为无身之日则未有能蹈涉中原抗衡上国者是以用兵不戢屡耀其武然亮才于治戎为长竒谋为短理民之干优于将畧而所与对敌或值人杰加众寡不侔攻守异体故虽连年动众未能有克昔萧何荐韩信管仲举王子城父皆忖已之长未能兼有故也亮之器能政理抑亦管萧之亚匹也而时之名将无城父韩信故使功业陵迟大义不及邪盖天命有归不可以智力争也青龙二年春亮帅众出武功分兵屯田为乆驻之基其秋病卒黎庶追思以为口实至今梁益之民咨述亮者言犹在耳虽甘棠之咏召公郑人之歌子产无以逺譬也孟轲有云以逸道使民虽劳不怨以生道杀人虽死不忿信矣论者或怪亮文采不艳而过于丁寜周至臣愚以为咎繇大贤也周公圣人也考之尚书咎繇之謩略而雅周公之诰烦而悉何则咎繇与舜禹共谭周公与羣下矢誓故也亮所与言尽众人凡士故其文指不得及逺也然其声教遗言皆经事综物公诚之心形于文墨足以知其人之意理而有补于当世伏惟陛下迈踪古圣荡然无忌故虽敌国诽谤之言咸肆其辞而无所革讳所以明大通之道也谨録写上诣著作
诸葛亮废李平表【李严后改名平亮出军命平以中都防署府事亮军祁山平催督运事夏秋之际值天霖雨运粮不继平遣参军狐忠喻防呼亮来还亮承以退军平闻军退乃阳惊説军粮饶足何以便归欲以解巳不办之责显亮不进之愆也又表后主説军伪退欲以诱贼与战亮具出前后手笔书疏本末平违错章灼平辞穷情竭首谢罪负于是亮表平乃废平为民】
自先帝崩后平所在治家尚为小惠安身求名无忧国之事臣当北出欲得平兵以镇汉中平穷难纵横无有来意而求以五郡为巴州刺史去年臣欲西征欲令平主督汉中平説司马懿等开府辟召臣知平鄙情欲因行之际偪臣取利也是以表平子丰督主江州隆崇其遇以取一时之务平至之日都委诸事羣臣上下皆怪臣待平之厚也正以大事未定汉室倾危伐平之短莫若褒之然谓平情在于荣利而已不意平心颠倒乃尔若事稽留将至祸败是臣不敏言多增咎
习隆乞立诸葛亮庙表【亮初亡所在各求为立庙朝议以礼秩不听百姓遂因时节私祭之于道陌上言事者或以为可听立庙于成都者后主不从歩兵校尉习隆中书郎尚充等共上表曰】
臣闻周人懐召伯之徳甘棠为之不伐越王思范蠡之功铸金以存其像自汉兴已来小善小徳而图形立庙者多矣况亮徳范遐迩勲盖季世兴王室之不壊实斯人是赖而蒸尝止于私门庙像阙而莫立使百姓巷祭戎夷野祀非所以存徳念功述追在昔者也今若尽顺民心则渎而无典建之京师又偪宗庙此圣懐所以为疑也臣愚以为冝因近其墓立之于沔阳使所亲属以时赐祭凡其臣故吏欲奉祠者皆限至庙断其私祀以崇正礼于是始从之
孟达辞先主表
伏惟殿下将建伊吕之业追桓文之功大事草创假势吴楚是以有为之士深覩归趣臣委质已来愆戾山积臣犹自知况于君乎今王朝以兴英俊鳞集臣内无辅佐之器外无将领之才列次功臣诚自愧也臣闻范蠡识防浮于五湖咎犯谢罪逡巡于河上夫际防之间请命乞身何则欲絜去就之分也况臣卑鄙无元功巨勲自系于时窃慕前贤早思逺耻昔申生至孝见疑于亲子胥至忠见诛于君蒙恬拓境而被大刑乐毅破齐而遭谗佞臣每读其书未尝不慷慨流涕而亲当其事益以伤絶何者荆州覆败大臣失节百无一还惟臣寻事自致房陵上庸而复乞身自放于外伏想殿下圣恩感悟愍臣之心悼臣之举臣诚小人不能始终知而为之敢谓非罪臣毎闻交絶无恶声去臣无怨辞臣过奉教于君子愿君王勉之也
三国志文类巻十一

[book_title]卷十二
钦定四库全书
三国志文类巻十二
表奏
吴
魏三公陈孙权罪恶请免官削土奏
臣闻枝大者披心尾大者不掉有国有家之所慎也昔汉承秦弊天下新定大国之王臣节未尽以萧张之谋不备録之至使六王前后反叛已而伐之戎车不辍又文景守成忘战戢役骄纵吴楚养虺成虵既为社稷大忧盖前事之不忘后事之师也吴王孙权幼竖小子无尺寸之功遭遇兵乱因父兄之绪少防翼卵育伏之恩长含鸱枭反逆之性背弃天施罪恶积大复与关羽更相觇伺逐利见便挟为卑辞先帝知权奸以求用时以于禁败于水灾等当讨羽因以委权先帝委裘下席权不尽心诚在恻怛欲因大丧寡弱王室希托董桃传先帝令乘未得报许擅取襄阳及见驱逐乃更折节邪辟之态巧言如流虽重驿累使发遣禁等内包隗嚣顾望之奸外欲缓诛支仰蜀贼圣朝含既加不忍优而赦之与之更始猥乃割地王之使南面称孤兼官累位礼备九命名马百驷以成其势光宠显赫古今无二权为犬羊之姿横被虎豹之文不思尽力致死之节以报无量不世之恩臣每见所下权前后表章又以愚意采察权防自以阻带江湖负固不服狃挟累世诈伪成功上有尉佗英布之计下诵伍被屈彊之辞终非不侵不叛之臣以为晁错不发削弱王侯之谋则七国同衡祸乆而大蒯通不决袭歴下之防则田横自虑罪深变重臣谨考之周礼九伐之法平权凶恶逆节萌生见罪十五昔九黎乱徳黄帝加诛项羽罪十汉祖不舍权所犯罪衅明白非仁恩所养宇宙所容臣请免权官鸿胪削爵土捕治罪敢有不从移兵进讨以明国典好恶之常以静三州元元之苦其十五条文多不载
虞翻上易注二奏
臣闻六经之始莫大隂阳是以伏羲仰天县象而建八卦观变动六爻为六十四以通神明以类万物臣髙祖父故零陵太守光少治孟氏易曾祖父故平舆令成纉述其业至臣祖父鳯为之最密臣亡考故日南太守歆受本于鳯最有旧书世传其业至臣五世前人通讲多玩章句虽有秘説于经疏阔臣生遇世乱长于军旅习经于枹鼓之间讲论于戎马之上防先师之説依经立注又臣郡吏陈桃梦臣与道士相遇放髪被鹿裘布易六爻挠其三以饮臣臣乞尽吞之道士言易道在天三爻足矣岂臣受命应当知经所览诸家解不离流俗义有不当实辄悉改定以就其正孔子曰乾元用九而天下治圣人南面盖取诸离斯诚天子所宜恊隂阳致麟鳯之道矣谨正书副上惟不罪戾
又奏
经之大者莫过于易自汉初以来海内英才其读易者解之率少至孝灵之际颍川荀谞号为知易臣得其注有愈俗儒至所説西南得朋东北丧朋颠倒反逆了不可知孔子叹易曰知变化之道者其知神之所为乎以美大衍四象之作而上为章首尤可怪笑又南郡太守马融名有俊才其所解释复不及谞孔子曰可与共学未可与适道岂不其然若乃北海郑南阳宋忠虽各立注忠小差而皆未得其门难以示世
又上书注奏
郑解尚书违失事因臣闻周公制礼以辩上下孔子曰有君臣然后有上下有上下然后礼义有所错是故尊君卑臣礼之大同也伏见故征士北海郑所注尚书以顾命康王执瑁古月似同从误作同既不觉定复训为杯谓之酒杯成王疾困慿几洮颒为濯以为澣衣成事洮字虚更作濯以成其非又古大篆卯字读当为柳古柳卯同字而以为昧分北三苗北古别字又训北言北犹别也若此之类诚可怪也玉人职曰天子执瑁以朝诸侯谓之酒杯天子颒面谓之澣衣古篆卯字反以为昧甚违不知盖阙之义于此数事误莫大焉宜命学官定此三事又马融训注亦以为同者大同天下今经益金就作铜字诂训言天子副玺虽皆不得犹愈于然此不定臣没之后而奋乎百世虽世有知者懐谦莫或奏正又所注五经违义尤甚者百六十七事不可不正行乎学校传乎将来臣窃耻之翻放弃南方去自恨疏节骨体不媚犯上获罪当长没海隅生无可与语死以青蝇为吊客使天下一人知已者足以不恨以典籍自慰依易设象以占吉防又以宋氏解颇有缪错更为立法并着明扬释宋以理其滞
张温使蜀拜章【字惠恕时使蜀权谓温曰卿不宜逺出恐诸葛孔明不知吾所以与曹氏通意以故屈卿行若出越都除便欲大搆于蜀行人之义受命不受辞也温对曰臣入无腹心之规出无专对之用惧无张老延誉之功又无子产陈事之效然诸葛亮逹见计数必知神虑屈伸之宜加受朝廷天覆之惠推亮之心必无疑贰温至蜀诣阙拜章曰】
昔高宗以谅闇昌殷祚于再兴成王以幼冲隆周徳于太平功冒溥天声贯罔极今陛下以聪明之姿等契徃古总百揆于良佐参列精之炳耀遐迩望风莫不欣赖吴国勤任旅力清澄江浒愿与有道平一宇内委心恊规有如河水军事兴烦使役乏少是以忍鄙倍之羞使下臣温通致情好陛下敦崇礼义未便耻忽臣自入逺境及即近郊频防劳来恩诏辄加以荣自惧悚怛若惊谨奉所赍函书一封
骆统理张温表
伏惟殿下天生明徳神啓圣心招髦秀于四方置俊乂于宫庙多士既受普笃之恩张温又防最隆之施而温自招罪谴孤负荣遇念其如此诚可悲疚然臣周旋之间为国观听深知其状故密陈其理温实心无他情事无逆迹但年纪尚少镇重尚浅而戴赫烈之宠体卓伟之才亢臧否之谈效褒贬之议于是务势者妬其宠争名者嫉其才黙者非其谭瑕衅者讳其议此臣下所当详辩明朝所当究察也昔贾谊至忠之臣也汉文大明之君也然而绛灌一言贾谊逺退何者疾之者深譛之者巧也然而误闻于天下失彰于后世故孔子曰为君难为臣不易也温虽智非纵横武非虓虎然其雅之素英秀之徳文章之采论议之辨卓跞冠羣炜曜世世人未有及之者也故论温才即可惜言罪则可恕若忍威烈以赦盛徳宥贤才以敦大业固明朝之休光四方之丽观也国家之于暨艳不内之忌族犹等之平民是故先见用于朱治次见举于众人中见任于明朝亦见交于温也君臣之义义之最重朋友之交交之最轻者也国家不嫌于艳为最重之义是以温亦不嫌与艳为最轻之交也时世宠之于上温窃亲之于下也夫宿恶之民放逸山险则为劲冦将置平土则为徤兵故温念在欲取宿恶以除劲冦之害而增徤兵之鋭也但自错落功不副言然计其送兵以比许晏数之多少温不减之用之彊羸温不下之至于迟速温不后之故得及秋冬之月赴有警之期不敢忘恩而遗力也温之到蜀共誉殷礼虽臣无境外之交亦有可原也境外之交谓无君命而私相从非国事而隂相闻者也若以命行既修君好因叙已情亦使臣之道也故孔子使邻国则有私觌之礼季子聘诸夏亦有燕谭之义也古人有言欲知其君观其所使见其下之明明知其上之赫赫温若誉礼能使彼叹之诚所以昭我臣之多良明使之得其人显国美于异境扬君命于他邦是以晋赵文子之盟于宋也称随防于屈建楚王孙圉之使于晋也誉左史于赵鞅亦向他国之辅而叹本邦之臣经传美之以光国而不讥之以外交也王靖内不忧时外不趋事温弹之不私推之不假于是与靖遂为大怨此其尽节之明騐也靖兵众之势干任之用皆胜于贾原蒋康温尚不容私以安于靖岂敢卖恩以恊原康邪又原在职不勤当事不堪温数对以丑色弹以急声若其诚欲卖恩作乱则亦不必贪原也凡此数者校之于事既不合参之于众亦不騐臣窃念人君虽有圣哲之姿非常之智然以一人之身御兆民之众从层宫之内瞰四国之外照羣下之情求万机之理犹未易周也固当听察羣下之言以广聪明之烈今者人非温既慇懃臣是温又契濶辞则俱巧意则俱至各自言欲为国谁其言欲为私仓卒之间犹难即别然以殿下之聪叡察讲论之曲直若潜神留思纎粗研核情何嫌而不宣事何昧而不昭哉温非亲臣臣非爱温者也昔之君子皆抑私忿以增君明彼独行之于前臣耻废之于后故遂发宿懐于今日纳愚言于圣听实尽心于明朝非有念于温身也权终不纳
周鲂诱曹休密表
方北有逋冦固阻河洛乆稽王诛自擅朔土臣曾不能吐竒举善上以光賛洪化下以输展万一忧心如捣假寐忘寝圣朝天覆含臣无效猥发优命敕臣以前诱致贼休恨不如计令于郡界求山谷魁帅为北贼所闻知者令与北通臣伏思惟喜怖交集窃恐此人不可卒得假使得之惧不可信不如令臣谲休于计为便此臣得以经年之冀愿逢值千载之一防辄自督竭竭尽顽蔽撰立牋草以诳诱休者如别纸臣知无古人单复之术加卒奉大略伀蒙狼狈惧以轻愚忝负特施豫懐忧灼臣闻唐尧先天而天弗违博询刍荛以成盛勲朝廷神谟欲必致休于步度之中灵賛圣规休必自送使六军囊括虏无孑遗威风电迈天下幸甚谨拜表以闻并呈牋草惧于浅局追用悚息【被报施行休果信鲂帅步骑十万辎重满道径来入皖】陆凯切谏孙皓将亡表【孙皓所行弥暴凯知其将亡上表云】
臣闻恶不可积过不可长积恶长过丧乱之源也是以古人惧不闻非故设进善之旌立敢谏之鼓武公九十思闻警戒诗美其徳士悦其行臣察陛下无思警戒之义而有积恶之渐臣深忧之此祸兆见矣故略陈其要冩尽愚懐陛下宜克己复礼述修前徳不可捐弃臣言而放奢意意奢情至吏日欺民民离则上不信下下常疑上骨肉相克公子相奔臣虽愚闇于天命以心审之败不过二十稔也臣常忿亡国之人夏桀殷纣亦不可使后人复忿陛下也臣受国恩奉朝三世复以余年值遇陛下不能循俗与众沉浮若比干伍员以忠见戮以正见疑自谓毕足无所余恨灰身泉壤无负先帝愿陛下九思社稷存焉
华覈荐陆表
天姿聪朗才通行洁昔歴选曹遗迹可纪还在交州奉宣朝恩流民归附海隅肃清苍梧南海嵗有旧风障气之害风则折木飞砂转石气则雾欝飞鸟不经自至州风气絶息商旅平行民无疾疫田稼丰稔州治临海海流秋咸又畜水民得甘食惠风横被化感人神遂慿天威招合遗散至被诏书当出民感其恩以忘恋土负老携幼甘心景从众无携贰不烦兵卫自诸将合众皆胁之以威未有如结以恩信者也衔命在州十有余年賔带殊俗寳玩所生而内无粉黛附珠之妾家无文甲犀象之珍方之今臣实难多得宜在辇毂股肱王室以賛唐虞康哉之颂江边任轻不尽其才虎林选督堪之者众若召还都宠以上司则天工毕修庶绩咸熙矣
华覈上魏并蜀表【时蜀为魏所并覈诣宫门发表】
间闻贼众蚁聚向西境西境艰险谓当无虞定闻陆抗表至成都不守臣主播越社稷倾覆昔卫为翟所灭而桓公存之今道里长逺不可救振失委附之土弃贡献之国臣以草芥窃懐不寜陛下圣仁恩泽逺抚卒闻如此必垂哀悼臣不胜忡怅之情谨拜表以闻
三国志文类巻十二

[book_title]卷十三
钦定四库全书
三国志文类巻十三
书疏
魏
太祖谢九锡书
臣防先帝厚恩致位郎署受性疲殆意望毕足非敢希望高位庶几显达防董卓作乱义当死难故敢奋身出命摧锋率众遂值千载之运奉役目下当二袁炎沸侵侮之际陛下与臣寒心同忧顾瞻京师进受猛敌常恐君臣俱陷虎口臣不自意能全首领赖祖宗灵佑丑类夷灭得使防臣窃名其间陛下加恩授以上相封爵宠禄丰大厚生平之愿实不望也口与心计幸且待罪保持列侯遗付子孙自托圣世永无忧责不意陛下乃发盛意开国备锡以贶愚臣地比齐鲁礼同藩王非臣无功所宜膺据归情上闻不防听许严诏切至诚使臣心俯仰偪迫伏自惟省列在大臣命制王室身非已有岂敢自私遂其愚意亦将黜退令就初服今奉疆土备数藩翰非敢逺期虑有后世至于父子相誓终身灰躯尽命报塞厚恩天威在顔悚惧受诏
陶谦上太祖未可罢兵书【时曹公父于泰山被杀归咎于谦欲伐谦而畏其强乃表令州郡一时罢兵谦被诏乃上书】
臣闻懐逺柔服非徳不集克难平乱非兵不济是以涿鹿坂泉三苖之野有五帝之师有扈鬼方商奄四国有王者之伐自古在昔未有不扬威以弭乱震武以止暴者也臣前初以黄巾乱治受防长驱匪遑启处虽宪章勅戒奉宣威灵敬行天诛每伐辄克然妖冦类众殊不畏死父兄殱殪子弟羣起治屯连兵至今为患若承命解甲弱国自虚释武备以资乱损官威以益冦今日兵罢明日难必至上忝朝廷宠授之本下令羣凶日月滋蔓非所以彊榦弱枝遏恶止乱之务也臣虽愚蔽忠恕不昭抱恩念报所不忍行辄勒部曲申令警备出芟彊冦惟力是视入宣徳泽躬奉职事冀効防劳以赎罪负又曰华夏沸扰于今未弭包茅不入职贡多阙寤寐忧叹无日敢寜诚思贡献必至荐羞获通然后销锋解甲臣之愿也臣前调谷百万斛已在水次辄勑兵卫送霍性谏南征疏【魏王将出征度支中郎将新平霍性上疏谏】
臣闻文王与纣之事是时天下括囊无咎凡百君子莫肯用讯今大王体则乾坤广开四聪使贤愚各建所规伏惟先王功无与比而今能言之类不称为徳故圣人曰得百姓之欢心兵书曰战危事也是以六国力战彊秦承弊豳王不争周道用兴愚谓大王且当委重本朝而守其雌抗威虎卧功业可成而今剏基便复起兵兵者凶器必有凶扰扰则思乱乱出不意臣谓此危危于累卵昔夏启隠神三年易有不逺而复论有不惮改诚愿大王揆古察今深谋逺虑与三事大夫算其长短臣沐浴先王之遇又初改政复受重任虽知言触龙鳞阿谀近福切感所诵危而不持
傅干言征孙权疏
治天下之大具有二文与武也用武则先威用文则先徳威徳足以相济而后王道备矣徃者天下大乱上下失序明公用武攘之十平其九今未承王命者吴与蜀也吴有长江之险蜀有崇山之阻难以威服易以徳懐愚以为可且按甲寝兵息军养士分土定封论功行赏若此则内外之心固有功者劝而天下制定矣然后渐兴学校以导其善性而长其义节公神武震于四海若修文以济之则普天之下无思不服矣今举十万之众顿之长江之濵若贼负固深藏则士马不得逞其能竒变无所用其权则大威有屈而敌心未能服矣唯公明思虞舜舞干戚之义全威养徳以道制胜公不从军遂无功
张茂上録夺士女书【茂以吴蜀数动诸将出征而帝盛兴宫室留意于玩饰赐与无度帑藏空竭又録夺士女前已嫁为吏民妻者还以配士既听以生口自赎又简选其有姿色者内之掖庭乃上书谏】
臣伏见诏书诸士女嫁非士者一切録夺以配战士斯诚权时之宜然非大化之善者也臣请论之陛下天之子也百姓吏民亦陛下之子也礼赐君子小人不同日所以殊贵贱也吏属君子士为小人今夺彼与此无以异于夺兄之妻妻弟也于父母之恩偏矣又诏书听得以生口年纪顔色与妻相当者自代故富者则倾家尽产贫者举假贷贳贵买生口以赎其妻县官以配士为名而实内之掖庭其丑恶者乃出与士得妇者未必有懽心而失妻者必有忧色或穷或愁皆不得志夫君有天下而不得万姓之欢心者尠不危殆且军师在外数千万人一日之费非徒千金举天下之赋以奉此役犹将不给况复有宫庭非员无録之女椒房母后之家赏赐横兴内外交引其费半军昔汉武帝好神仙信方士掘地为海封土为山赖是时天下为一莫敢与争者耳自衰乱以来四五十载马不舍鞍士不释甲每一交战血流丹野创痍号痛之声于今未已犹彊冦在疆图危魏室陛下不兢兢业业念崇节约思所以安天下者而乃奢靡是务中尚方纯作玩弄之物炫燿后园建承露之盘斯诚快耳目之观然亦足以骋冦讐之心矣惜乎舍尧舜之节俭而为汉武之侈事臣窃为陛下不取也愿陛下沛然下诏万机之事有无益而有损者悉除去之以所除无益之费厚赐将士父母妻子之饥寒者问民所疾而除其所恶实仓廪缮甲兵恪恭以临天下如是吴贼面缚蜀虏舆榇不待诛而自服太平之路可计日而待也陛下可无劳神思于海表军师髙枕战士备员今羣公皆结舌而臣所以不敢不献瞽言者臣昔上要言散骑奏臣书以听谏篇为善诏曰是也擢臣为太子舍人且臣作书讥为人臣不能谏诤今有可谏之事而臣不谏此为作书虚妄而不能言也臣年五十常恐至死无以报国是以投躯没命冒昧以闻惟陛下裁察董寻上移露盘书【明帝徏长安诸钟簴骆驼铜人承露盘盘折铜人重不可致留于覇城大发铜铸作铜人二号曰翁仲列坐于司马门外又铸黄龙凤凰各二龙髙四丈凤高三丈余置内殿前起土山于芳林园西北陬使公卿羣寮皆负土成山树竹杂木善草于其上捕山禽杂兽置其中初帝徙盘盘折声闻数十里金狄或泣因留于霸城寻上书谏曰】
臣闻古之直士尽言于国不避死亡故周昌比高祖于桀纣刘辅譬赵后于人婢天生忠直虽白刃沸汤徃而不顾者诚为时主爱惜天下也建安以来野战死亡或门殚户尽虽有存者遗孤老弱若今宫室狭小当广大之犹宜随时不妨农务况乃作无益之物黄龙鳯凰九龙承露盘土山渊池此皆圣明之所不兴也其功参倍于殿舍三公九卿侍中尚书天下至徳皆知非道而不敢言者以陛下春秋方刚心畏雷霆今陛下既尊羣臣显以冠冕被以文绣载以华舆所以异于小人而使穿方举土面目垢黑沾体涂足衣冠了鸟毁国之光以崇无益甚非谓也孔子曰君使臣以礼臣事君以忠无忠无礼国何以立故夫君不君臣不臣上下不通心懐欝结使隂阳不和灾害屡降凶恶之徒因间而起谁当为陛下尽言是者乎又谁当干万乘以死为戏乎臣知言出必死而臣自比于牛之一毛生既无益死亦何损秉笔流涕心与世辞臣有八子臣死之后累陛下矣将奏沐浴既通帝曰董寻不畏死邪主者奏收寻有诏勿问后为贝丘令清省得民心
刘祯荅文帝书【文帝尝赐祯廓落带其后师死欲借取以为像因书嘲祯云夫物因人为贵故在贱者之手不御至尊之侧今虽取之勿嫌其不反也祯荅书曰】
桢闻荆山之璞曜元后之寳随侯之珠烛众士之好南垠之金登窈窕之首鼲貂之尾缀侍从之帻此四寳者伏朽石之下潜污泥之中而扬光千载之上发彩畴昔之外亦皆未能初自接于至尊也夫尊者所服卑者所修也贵者所御贱者所先也故夏屋初成而大匠先立其下嘉禾始熟而农夫先尝其粒恨桢所带无他妙饰若实殊异尚可纳也
刘廙荅文帝书【文帝命廙通草书廙荅书曰】
初以尊卑有逾礼之常分也是以贪守区区之节不敢修草必如严命诚知劳谦之素不贵殊异若彼之高而惇白屋如斯之好苟使郭隗不轻于燕九九不忽于齐乐毅自至霸业以隆亏匹夫之节成巍巍之美虽愚不敏何敢以辞
三国志文类巻十三

[book_title]卷十四
钦定四库全书
三国志文类巻十四
书疏
魏
管寜辞爵书【字幼安时以寜为太中大夫寜上书以疾辞不受】
臣闻傅説发梦以感殷宗吕尚啓兆以动周文以通神之才悟于圣主用能匡佐帝业克成大勲臣之器朽实非其人虽贪清时释体蝉蜕内省顽病日薄西山唯陛下听野人山薮之愿使一老者得尽防命
管寜荅礼遣疏
臣海濵孤防罢农无伍禄运幸厚横防陛下纂承洪绪徳侔三皇化溢有唐乆荷渥泽积祀一纪不能仰荅陛下恩养之福沈委笃疴寝疾弥留逋违臣颠倒之节夙宵战怖无地自厝臣元年十一月被公车司马令所下州郡八月甲申诏书征臣更赐安车衣被茵蓐以礼发遣光宠并臻优命屡至怔营悚息悼心失图思自陈闻申展愚情而明诏抑割不令稍修章表是以欝滞迄于今日诚谓干覆恩有纪极不意灵润弥以隆赫奉今年二月被州郡所下三年十二月辛酉诏书重赐安车衣服别驾从事与郡功曹以礼发遣又特被玺书以臣为光禄勲躬秉劳谦引喻周秦损上益下受诏之日精魄飞散靡所投死臣重自省揆徳非园绮而防安车之荣功无窦融而防玺封之宠楶棁驽下荷栋梁之任垂没之命获九棘之位惧有朱愽鼔妖之眚又年疾日侵有加无损不任扶舆进路以塞元责望慕阊阖徘徊阙庭谨拜章陈情乞防哀省抑恩听放无令骸骨填于衢路
崔琰谏猎书【字季珪傅文帝于邺世子仍出猎变易服乘志在驱逐琰上书諌】
盖闻盘于游田书之所戒鲁隠观渔春秋讥之此周孔之格言二经之明义殷鉴夏后诗称不逺子卯不乐礼以为忌此又近者之得失不可不深察也袁族富强公子寛放盘游滋侈义声不闻哲人君子俄有色斯之志熊罴壮士堕于吞噬之用故所以拥徒百万跨有河朔无所容足也今邦国殄瘁惠康未洽士女企踵所思者徳况公亲御戎马上下劳惨世子宜遵大路慎以行正思经国之高略内鉴近戒外扬逺节深惟储副以身为寳而猥袭虞旅之贱服忽驰骛而陵险志雉兔之小娱忘社稷之为重斯诚有识所以恻心也唯世子燔翳捐褶以塞众望不令老臣获罪于天
世子报曰
昨奉嘉命惠示雅疏欲使燔翳捐褶翳巳壊矣褶亦去焉后有此比蒙福诲诸
鲍勋谏猎疏【字叔业文帝将出游猎勋停车上疏】
臣闻五帝三王靡不明本立教以孝治天下陛下仁圣恻隠有同古烈臣冀当继踪前代令万世可则也如何在谅闇之中修驰骋之事乎臣冒死以闻唯陛下察焉帝手毁其表而竟行猎中道顿息问侍臣曰猎之为乐何如八音也侍中刘晔对曰猎胜于乐勋抗辞曰夫乐上通神明下和人理隆治致化万邦咸乂故移风易俗莫善于乐况猎暴华盖于原野伤生育之至理栉风沐雨不以时隙哉昔鲁隠观渔于棠春秋讥之虽陛下以为务愚臣所不愿也因奏刘晔佞谀不忠阿顺陛下过戏之言昔梁丘据取媚于遄台晔之谓也请有司议罪以清皇朝帝怒作色罢还即出勋为右中郎将
钟繇复肉刑疏
大魏受命继踪虞夏孝文革法不合古道先帝圣徳固天所纵坟典之业一以贯之是以继世仍发明诏思复古刑为一代法连有军事遂未施行陛下逺追二祖遗意借斩趾可以禁恶惜入死之无辜使明习律令与羣臣共议出本当右趾而入大辟者复行此刑书云皇帝清问下民鳏寡有辞于苗此言尧当除蚩尤有苗之刑先审问于下民之有辞者也若今蔽狱之时讯问三槐九棘羣吏万民使如孝景之令其弃市欲斩右趾者许之其黥劓左趾宫刑者自如孝文易髠笞能有奸者率年二十至四五十虽斩其足犹任生育今天下人少于孝文之世下计所全嵗三千人张仓除肉刑所杀嵗以万计臣欲复肉刑嵗生三千人子贡问能济民可谓仁乎孔子曰何事于仁必也圣乎尧舜其犹病诸又曰仁逺乎哉我欲仁斯仁至矣若诚行之斯民永济
华歆征蜀疏【太和中遣曹真从子午道伐蜀车驾东幸许昌歆上此疏】
兵乱以来过逾二纪大魏承天受命陛下以圣徳当成康之隆宜一代之治绍三王之迹虽有二贼负险延命苟圣化日跻逺人懐徳将襁负而至夫兵不得已而用之故戢而时动臣诚愿陛下先留心于治道以征伐为后事且千里运粮非用兵之利越险深入无独克之功如闻今年征役颇失农桑之业为国者以民为基民以衣食为本使中国无饥寒之患百姓无离土之心则天下幸甚二贼之衅可坐而待也臣备位宰相老病日笃犬马之命将尽恐不复奉望銮盖不敢不竭臣子之懐惟陛下裁察帝报曰君深虑国计朕甚嘉之贼慿恃山川二祖劳于前世犹不克平朕岂敢自多谓必灭之哉诸将以为不一探取无由自弊是以观兵以闚其衅若天时未至周武还师乃前事之鉴朕敬不忘所戒时秋大雨诏真引军还
王朗谏猎疏【时帝频出游猎或昏夜还宫朗上疏谏】
夫帝王之居外则饰周卫内则重禁门将行则设兵而后出幄称警而后践墀张弧而后登舆清道而后奉引遮列而后转毂静室而后息驾皆所以显至尊务戒慎垂法教也近日车驾出临捕虎日昃而行及昏而反违警跸之常法非万乘之至慎也帝报曰览表虽魏绛称虞箴以讽晋悼相如陈猛兽以戒汉武未足以喻方今二冦未殄将帅逺征故时入原野以习戎备至于夜还之戒已诏有司施行
又谏东征疏【时大兴屯田欲举军东征朗上此疏谏】
昔南越守善婴齐入侍遂为冡嗣还君其国康居骄黠情不副辞都护奏议以为宜遣侍子以黜无礼且吴濞之祸萌于子入隗嚣之叛亦不顾子徃者闻权有遣子之言而未至今六军戒严臣恐舆人未畅圣防当谓国家愠于登之逋留是以为之兴师设师行而登乃至则为所动者至大所致者至细犹未足以为庆设其傲很殊无入志惧彼舆论之未畅者并懐伊邑臣愚以为宜敕别征诸将各明奉禁令以慎守所部外曜烈威内广耕稼使泊然若山澹然若渊势不可动计不可测是时帝以成军遂行权子不至车驾临江而还
又言修营宫室疏【明帝即位朗见百姓或有不足是时方营宫室朗遂上疏谏曰】
陛下即位已来恩诏屡布百姓万民莫不欣欣臣顷奉使北行徃返道路闻众徭役其可得蠲除省减者甚多愿陛下重留日昃之听以计制冦昔大禹将欲拯天下之大患故乃先卑其宫室俭其衣食用能尽有九州弼成五服句践欲广其御儿之疆馘夫差于姑苏故亦约其身以及家俭其家以施国用能囊括五湖席卷三江取威中国定霸华夏汉之文景亦欲恢祖业增崇洪绪故能割意于百金之台昭俭于弋绨之服内减太官而不受贡献外省徭赋而务农桑用能号称升平几致刑错孝武之所以能奋其军势拓其外境诚因祖考畜积素足故能遂成大功霍去病中才之将犹以匃奴未灭不治第宅明防逺者略近事外者简内自汉之初及其中兴皆于金革略寝之后然后鳯阙猥闶徳阳并起今当建始之前足用列朝防崇华之后足用序内官华林天渊足用展游宴若且先成阊阖之象魏使足用列逺人之朝贡者修城池使足用絶逾越成国险其余一切且须丰年一以勤耕农为务习戎备为事则国无怨旷户口滋息民充兵彊而冦戎不賔缉熙不作未之有也
又言屡失皇子疏【时屡失皇子而后宫就馆者少朗上疏曰】
昔周文十五而有武王遂享十子之祚以广诸姬之武王既老而生成王成王是以鲜于兄弟此二王者各树圣徳无以相过比其孙子之祚则不相如盖生育有早晚所产有众寡也陛下既徳祚兼彼二圣春秋高于姬文育武之时矣而子发未举于椒兰之奥房藩王未繁于掖庭之众室以成王为喻虽未为晚取譬伯邑则不为夙周礼六宫内官百二十人而诸经常説咸以十二为限至于秦汉之末或以千为数矣然虽弥猥而就时于吉馆者或甚鲜明百斯男之本诚在于一意不但在于务广也老臣慺慺愿国家同祚于轩辕之五五而未及周文之二五用为伊邑且少小常苦被褥泰温泰温则不能便柔肤弱体是以难可防护而易用感慨若常令少小之緼袍不至于甚厚则必咸保金石之性而比夀于南山矣帝报曰夫忠至者辞笃爱重者言深君既劳思虑又手笔将顺三复徳音欣然无量朕继嗣未立以为君忧钦纳至言思闻良规
三国志文类巻十四

[book_title]卷十五
钦定四库全书
三国志文类巻十五
书疏
魏
王肃谏征蜀疏【字子雍时大司马曹真征蜀肃上疏】
前志有之千里馈粮士有饥色樵苏后爨师不宿饱此谓平涂之行军者也又况于深入阻险凿路而前则其为劳必相百也今又加之以霖雨山坂峻滑众逼而不展粮县而难继实行军者之大忌也闻曹真发已逾月而行裁半谷治道功夫战士悉作是贼偏得以逸而待劳乃兵家之所惮也言之前代则武王伐纣出关而复还论之近事则武文征权临江而不济岂非所谓顺天知时通于权变者哉兆民知圣上以水雨艰剧之故休而息之后日有衅乘而用之则所谓悦以犯难民忘其死者矣于是遂罢
王肃陈政本疏
除无事之位损不急之禄止浮食之费拜从容之官使官必有职职任其事事必受禄禄代其耕乃徃古之常式当今之所宜也官寡而禄厚则公家之费鲜进仕之志劝进仕之志劝各展才力莫相倚仗敷奏以言明试以功能之与否简在帝心是以唐虞之设官分职申命公卿各以其事然后惟龙为纳言犹今尚书也以出内帝命而已夏殷不可得而详甘誓曰六事之人明六卿亦典事者也周官则备矣五日视朝公卿大夫并进而司士辨其位焉其记曰坐而论道谓之王公作而行之谓之士大夫及汉之初拟前代公卿皆亲以事升朝故高祖躬追反走之周昌武帝遥可奉奏之汲黯宣帝使公卿五日一朝成帝始置尚书五人自是陵迟朝礼遂阙可复五日视朝之仪使公卿尚书各以事进废礼复兴光宣圣绪诚所谓名美而实厚者也
王肃谏修营宫室疏
大魏承百王之极生民无几干戈未戢诚宜息民而惠之以安静遐迩之时也夫务畜积而息疲民在于省徭役而勤稼穑今宫室未就功业未讫运漕调发转相供奉是以丁夫疲于力作农者离其南畆种谷者寡食谷者众旧谷既没新谷莫继斯则有国之大患而非备豫之长防也今见作者三四万人九龙可以安圣体其内足以列六宫显阳之殿又向将毕惟泰极已前功夫尚大方向盛寒疾疢或作诚愿陛下发徳音下明诏深愍役夫之疲劳厚矜兆民之不赡取常食廪之士非急要者之用选其丁壮择留万人使一期而更之咸知息代有曰则莫不悦以即事劳而不怨矣计一嵗有三百六十万夫亦不为少当一嵗成者听且三年分遣其余使皆即农无穷之计也仓有溢粟民有余力以此兴功何功不立以此行化何化不成夫信之于民国家大寳也仲尼曰自古皆有死民非信不立夫区区之晋国防防之重耳欲用其民先示以信是故原虽将降顾信而归用能一战而霸于今见称前车驾当幸洛阳发民为营有司命以营成而罢既成而又利其功力不以时遣有司徒营其目前之利不顾经国之体臣愚以为自今已后倘复使民宜明其令使必如期若有事以次寜复更发无或失信凡陛下临时之所行刑皆有罪之吏宜死之人也然众庶不知谓为仓卒故愿陛下下之于吏而暴其罪钧其死也无使污于宫掖而为逺近所疑且人命至重难生易杀气絶而不续者也是以圣贤重之孟轲称杀一无辜以取天下仁者不为也汉时有犯跸惊乘舆马者廷尉张释之奏使罚金文帝怪其轻而释之曰方其时上使诛之则已今下廷尉廷尉天下之平也一倾之天下用法皆为轻重民安所措其手足臣以为大失其义非忠臣所宜陈也廷尉者天子之吏也犹不可以失平而天子之身反可以惑谬乎斯重于为已而轻于为君不忠之甚也周公曰天子无戏言言则史书之工诵之士称之言犹不戏而况行之乎故释之之言不可不察周公之戒不可不法也又陈诸鸟兽无用之物而有刍谷人徒之费皆可蠲除
程晓言校事放横疏【时校事放横晓上疏】
周礼云设官分职以为民极春秋传曰天有十日人有十等愚不得临贤贱不得临贵于是并建圣哲树之风声明试以功九载考绩各修厥业思不出位故栾书欲拯晋侯其子不聴死人横于街路邴吉不问上不责非职之功下不务分外之赏吏无兼统之势民无二事之役斯诚为国要道治乱所由也逺览典志近观秦汉虽官名改易职司不同至于崇上抑下显明分例其致一也初无校事之官干与庶政者也昔武皇帝大业草创众官未备而军旅勤苦民心不安乃有小罪不可不察故置校事取其一切耳然检御有方不至纵恣也此霸世之权冝非帝王之正典其后渐防见任复为疾病转相因仍莫正其本遂令上察宫庙下摄众司官无局业职无分限随意任情唯心所适法造于笔端不依科诏狱成于门下不顾覆讯其选官属以谨慎为粗疏以詷为贤能其治事以刻暴为公严以循理为怯弱外则托天威以为声势内则聚群奸以为腹心大臣耻与分势含忍而不言小人畏其锋铓欝结而无告至使尹模公于目下肆其奸慝罪恶之着行路皆知纎恶之过积年不闻既非周礼设官之意又非春秋十等之义今外有公卿将校总统诸署内有侍中尚书综理万机司校尉督察京辇御史中丞董摄宫殿皆高选贤才以充其职申明科诏以督其违若此诸贤犹不足任校事小吏益不可信若此诸贤各思尽忠校事区区亦复无益若更高选国士以为校事则是中丞司重増一官耳若如旧选尹模之奸今复发矣进退推算无所用之昔桑羊为汉求利卜式以为独烹羊天乃可雨若使政治得失必感天地臣恐水旱之灾未必非校事之由也曹恭公逺君子近小人国风托以为刺卫献公舍大臣与小臣谋定姜谓之有罪纵令校事有益于国以礼义言之尚伤大臣之心况奸囘暴露而复不罢是衮阙不补迷而不返也于是遂罢校事官
董昭攻江陵疏【时大将军夏侯尚等攻江陵未防时江水浅狭尚欲乘船将歩骑入渚中安屯作浮桥南北徃来议者多以为城必可拔昭上疏】
武皇帝智勇过人而用兵畏敌不敢轻之若此也夫兵好进恶退常然之数平地无险犹尚艰难就当深入还道宜利兵有进退不可如意今屯渚中至深也浮桥而济至危也一道而行至狭也三者兵家所忌而今行之贼频攻桥误有漏失渚中精鋭非魏之有将转化为吴矣臣私慼之忘寝与食而议者怡然不以为忧岂不惑哉如江水向长一旦暴增何以防御就不破贼尚当自完奈何乘危不以为惧事将危矣惟陛下察之帝悟昭言即诏尚等促出贼两头并前官兵一道引去不时得泄将军石建高迁仅得自免军出旬日江水暴长帝曰君论此事何其审也正使张陈当之何以复加
董昭陈末流之弊疏
凡有天下者莫不贵尚敦朴忠信之士深疾虚伪不真之人者以其毁敎乱治败俗伤化也近魏讽则伏诛建安之末曹伟则斩戮黄初之始伏惟前后圣诏深疾浮伪欲以破散邪党常用切齿而执法之吏皆畏其权势莫能纠擿毁壊风俗侵欲滋甚窃见当今年少不复以学问为本专更以交游为业国士不以孝悌清修为首乃以趋势游利为先合党连羣互相襃叹以毁訾为罚戮用党誉为爵赏附已者则叹之盈言不附者则为作瑕衅至乃相谓今世何忧不度邪但求人道不勤罗之不愽耳又何患其不知已矣但当吞之以药而柔调耳又闻或有使奴客名作在职家人冒之出入徃来禁奥交通书疏有所探问凡此诸事皆法之所不取刑之所不赦虽讽伟之罪无以加也
蒋济言中书疏【为中防军时中书监令号为专任济上此疏】
大臣太重者国危左右太亲者身蔽古之至戒也徃者大臣秉事外内扇动陛下卓然自览万机莫不祗肃夫大臣非不忠也然威权在下则众心慢上势之常也陛下既以察之于大臣愿无忘于左右左右忠正逺虑未必贤于大臣至于便辟取合或能工之今外所言辄云中书虽使恭慎不敢外交但有此名犹惑世俗况实握事要日在目前傥因疲倦之间有所割制众臣见其能推移于事即亦因时而向之一有此端因当内设自完以此众语私招所交为之内援若此臧否毁誉必有所兴功负赏罚必有所易直道而上者或壅曲附左右者反达因防而入縁形而出意所狎信不复猜觉此宜圣智所当早闻外以经意则形际自见或恐朝臣畏言不合而受左右之怨莫适以闻臣窃亮陛下潜神黙思公听并观若事有未尽于理而物有未周于用将改曲易调逺与黄唐角功近昭武文之迹岂近习而已哉然人君犹不可悉天下事以适已明当有所付三官任一臣非周公旦之忠又非管夷吾之公则有弄机败官之弊当今柱石之士虽少至于行称一州智效一官忠信竭命各奉其职可并驱防不使圣明之朝有专吏之名也诏曰夫骨鲠之臣人主之所仗也济才兼文武服勤尽节每军国大事辄有奏议忠诚奋发吾甚壮之就迁为护军将军加散骑常侍
蒋济言征役怨旷疏【景初中外勤征役内务宫室怨旷者多而年谷饥俭济上此疏】
陛下方当恢崇前绪光济遗业诚未得高枕而治也今虽有十二州至于民数不过汉时一大郡二贼未诛宿兵边陲且耕且战怨旷积年宗庙宫室百事莫创农桑者少衣食者多今其所急唯当息耗百姓不至甚弊弊攰之民倘有水旱百万之众不为国用凡使民必须农隙不夺其时夫欲大兴功之君先料其民力而燠休之勾践养胎以待用昭王恤病以雪仇故能以弱燕服彊齐羸越灭劲吴今二敌不攻不灭不事即侵当身不除百世之责也以陛下圣明神武之畧舍其缓者专心讨贼臣以为无难矣又欢娱之躭害于精爽神太用则竭形太劳则弊愿大简贤妙足以充百斯男者其冗散未齿且悉分出务在清静诏曰防防军吾弗闻斯言也蒋济言日蚀疏【是时曹爽专政丁谧邓飏等轻改法度防有日蚀变诏羣臣问其得失济上疏】
昔大舜佐治戒在比周周公辅政慎于其朋齐侯问灾晏婴对以布惠鲁君问异臧孙荅以缓役应天塞变乃实人事今二贼未灭将士暴露已数十年男女怨旷百姓贫苦夫为国法度惟命世大才乃能张其纲维以垂于后岂中下之吏所宜改易哉终无益于治适足伤民望宜使文武之臣各守其职率以清平则和气祥瑞可感而致也
蒋济辞食邑疏【时随太傅司马宣王屯洛水浮桥诛曹爽等进封都乡侯邑七百户济上疏曰】
臣忝宠上司而爽敢包藏祸心此臣之无任也太傅奋独断之防陛下明其忠节罪人伏诛社稷之福也夫封宠庆赏必加有功今论谋则臣不先知语战则非臣所率而上失其制下受其弊臣备宰司民所具赡诚恐冒赏之渐自此而兴推让之风由此而废固辞不许【孙盛曰蒋济之辞邑可谓不负心矣语曰不为利囘不为义疚蒋济其有焉】
三国志文类巻十五

[book_title]卷十六
钦定四库全书
三国志文类巻十六
书疏
魏
刘靖请选立慱士疏
夫学者治乱之轨仪圣人之大敎也自黄初以来崇立大学二十余年而寡有成者盖由愽士选轻诸生避役高门子弟耻非其伦故夫学者虽有其名而无其人虽设其教而无其功宜高迁愽士取行为人表经任人师者掌敎国子依遵古法使二千石以上子孙年从十五皆入大学明制绌陟荣辱之路其经明行修者则进之以崇徳荒敎废业者则退之以惩恶举善而敎不能则劝浮华交游不禁自息矣阐大化以绥未賔六合承风逺人来格此圣人之教致治之本也
杜恕请刺史勿领兵疏【时公卿以下大议损益恕以为古之刺史奉宣六条以清静为名威风著称今可勿令领兵以专民事俄而镇北将军吕昭又领冀州恕乃上疏也】
帝王之道莫尚乎安民安民之术在于丰财丰财者务本而节用也方今二贼未灭戎车亟驾此自熊虎之士展力之秋也然搢绅之儒横加荣慕搤腕抗论以孙吴为首州郡牧守咸共忽恤民之术修将率之事农桑之民竞干戈之业不可谓务本帑藏嵗虚而制度嵗广民力嵗衰而赋役嵗兴不可谓节用今大魏奄有十州之地而承丧乱之弊计其户口不如徃昔一州之民然而二方僭逆北虏未賔三边遘难绕天畧市所以统一州之民经营九州之地其为艰难譬防羸马以取道里岂可不加意爱惜其力哉以武皇帝之节俭府藏充实犹不能十州拥兵郡且二十也今荆扬青徐幽并雍凉縁边诸州皆有兵矣其所恃内充府库外制四夷者惟兖豫司冀而已臣前以州郡典兵则专心军功不勤民事宜别置将守以尽治理之务而陛下复以冀州宠秩吕昭冀州戸口最多田多垦辟又有桑枣之饶国家征求之府诚不当复任以兵事也若以北方当须镇守自可专置大将以镇安之计所置吏士之费与兼官无觉然昭于人才尚复易中朝苟乏人兼才者势不独多以此推之知国家以人择官不为官择人也官得其人则政平讼理政平故民富实讼理故囹圄虚空陛下践祚天下断狱百数十人嵗嵗增多至五百余人矣民不益多法不益峻以此推之非政教陵迟牧守不穪之明效欤徃年牛死通率天下十能损二麦不半收秋种未下若二贼游防于疆场飞刍挽粟千里不及究此之术岂在强兵乎武士劲卒愈多愈多愈病耳夫天下犹人之体腹心充实四肢虽病终无大患今兖豫司冀亦天下之腹心也是以愚臣慺慺实愿四州之牧守独修务本之业以堪四支之重然孤论难持犯欲难成众怨难积疑似难分故累载不为明主所察凡言此者类皆防贱防贱之言实未易听若使善防必出于亲贵亲贵故不犯四难以求忠爱此古今之所当患也
杜恕考内外众官疏【时大议考课之制以考内外众官恕以为用不尽其人虽才且无益所存非所务所务非世要上疏曰】
书称明试以功三考黜陟诚帝王之盛制使有能者当其官有功者受其禄譬犹乌获之举千钧良乐之选骥足也虽歴六代而考绩之法不着关七圣而课试之文不垂臣诚以为其法可粗依其详难备举故也语曰世有乱人而无乱法若使法可专任则唐虞可不须稷契之佐殷周无贵伊吕之辅矣今奏考功者陈周汉之法为缀京房之本防可谓明考课之要矣于以崇揖让之风兴济济之治臣以为未尽善也其欲使州郡考士必由四科皆有事効然后察举试辟公府为亲民长吏转以功次补郡守者或就增秩赐爵此最考课之急务也臣以为便当显其身用其言使具为课州郡之法法具施行立必信之赏施必行之罚至于公卿及内职大臣亦当俱以其职考课之也古之三公坐而论道内职大臣纳言补阙无善不纪无过不举且天下至大万机至众诚非一明所能徧照故君为元首臣作股肱明其一体相须而成也是以古人称廊庙之材非一木之支帝王之业非一士之畧由是言之焉有大臣守职办课可以致雍熙者哉且布衣之交犹有务信誓而蹈水火感知己而披肝胆徇声名而立节义者况于束带立朝致位卿相所务者非特匹夫之信所感者非徒知己之惠所徇者岂声名而已乎诸防宠禄受重任者不徒欲举明主于唐虞之上而已身亦欲厠稷契之列是以古人不患于念治之心不尽患于自任之不足此诚人主使之然也唐虞之君委任稷契防龙而责成功及其罪也殛鲧而放四凶今大臣亲奉明诏给事目下其有夙夜在公恪勤特立当官不挠贵势执平不阿所私危言危行以处朝廷者自明主所察也若尸禄以为高拱嘿以为智当官苟在于免负立朝不忘于容身洁行逊言以处朝廷者亦明主所察也诚使容身保位无放退之辜而尽节在公抱见疑之势公义不修而私议成俗虽仲尼为谋犹不能尽一才又况于世俗之人乎今之学者师商韩而上法术竞以儒家为迂濶不周世用此最风俗之流弊创业者之所慎也后考课竟不行
杜恕上言事疏【乐安防昭以才能防擢颇好言事恕上疏极谏曰】
伏见尚书郎防昭奏左丞曹璠以罚当关不依诏坐判问又云诸当坐者别奏尚书令陈矫自奏不敢辞罚亦不敢以处重为恭意至恳恻臣窃愍然为朝廷惜之夫圣人不择世而兴不易民而治然而生必有贤智之佐者盖进之以道帅之以礼故也古之帝王之所以能辅世长民者莫不逺得百姓之懽心近尽羣臣以智力诚使今朝任职之臣皆天下之选而不能尽其力不可谓能使人若非天下之选亦不可谓能官人陛下忧劳万机或亲灯火而庶事不康刑禁日弛岂非股肱不称之明效欤原其所由非独臣有不尽忠亦主有不能使百里奚愚于虞而智于秦豫让苟容中行而着节智伯斯则古人之明騐矣今臣言一朝皆不忠是诬一朝也然其事类可推而得陛下感帑藏之不充实而军事未息至乃断四时之赋衣薄御府之私谷帅由圣意举朝称明与闻政事密勿大臣寜有恳恳忧此者乎骑都尉王才幸乐人孟思所为不法振动京都而其罪状发于小吏公卿大臣初无一言自陛下践祚以来司校尉御史中丞寜有举纲维以督奸宄使朝廷肃然者邪若陛下以为今世无良才朝廷乏贤佐岂可追望稷契之遐踪坐待来世之隽又乎今之所谓贤者尽有大官而厚禄矣然而奉上之节未立向公之心不一者委任之责不专而俗多忌讳故也臣以为忠臣不必亲亲臣不必忠何者以其居无嫌之地而事得自尽也今有疏者毁人不实其所毁而必曰私报所憎誉人不实其所誉而必曰私爱所亲左右或因之以进憎爱之説非独毁誉有之政事损益亦皆有嫌陛下当思所以阐广朝臣之心笃厉有道之节使之自同古人望与竹帛耳反使如防昭者扰乱其间臣惧大臣遂将容身保位坐观得失为来世戒也昔周公戒鲁侯曰无使大臣怨乎不以不言贤愚明皆当世用也尧数舜之功称去四防不言大小有罪则去也今者朝臣不自以为不能以陛下为不任也不自以为不知以陛下为不问也陛下何不遵周公之所以用大舜之所以去使侍中尚书坐则侍帷幄行则从华辇亲对诏问所陈必达则羣臣之行能否皆可得而知忠能者进闇劣者退谁敢依违而不自尽以陛下之圣明亲与羣臣论议政事使羣臣人得自尽人自以为亲人思所以报贤愚能否在陛下之所用以此治事何事不办以此建功何功不成每有军事诏书常曰谁当忧此者邪吾当自忧耳近诏又曰忧公忘私者必不然但先公后私即自办也伏读明诏乃知圣思究尽下情然亦怪陛下不治其本而忧其末也人之能否实有本性虽臣亦以为朝臣不尽称职也明主之用人也使能者不敢遗其力而不能者不得处非其任选举非其人未必为有罪也举朝共容非其人乃为怪耳陛下知其不尽力也而代之忧其职知其不能也而教之治其事岂徒主劳而臣逸哉虽圣贤并世终不能以此为治也陛下又患台阁禁令之不密人事请属之不絶听伊尹作迎客出入之制选司徒更恶吏以守寺门威禁由之实未得为禁之本也昔汉安帝时少府窦嘉辟廷尉郭躬无罪之兄子犹见举奏章劾纷纷近司校尉孔羡辟大将军狂悖之弟而有司嘿尔望风希指甚于受属选举不以实人事之大者也嘉有亲戚之宠躬非社稷重臣犹尚如此以今况古陛下自不督必行之罚以絶阿党之原耳伊尹之制与恶吏守门非治世之具也使臣之言少防察纳何患于奸不削灭而养若昭等乎夫纠擿奸宄忠事也然而世憎小人行之者以其不顾道理而苟求容进也若陛下不复考其终始必以违众迕世为奉公宻行白人为尽节焉有通人大才而更不能为此耶诚顾道理而弗为耳使天下皆背道而趋利则人主之所最病者陛下将何乐焉胡不絶其萌乎夫先意承防以求容美率皆天下浅薄无行义者其意务在于适人主之心而已非欲治天下安百姓也陛下何不试变业而示之彼岂执其所守以违圣意哉夫人臣得人主之心安业也处尊显之官荣事也食千钟之禄厚实也人臣虽愚未有不乐此而喜干迕者也迫于道自彊耳诚以为陛下当怜而佑之少委任焉如何反録昭等倾侧之意而忽若人者乎今者外有伺隙之冦内有贫旷之民陛下当大计天下之损益政事之得失诚不可以怠也
三国志文类巻十六

[book_title]卷十七
钦定四库全书
三国志文类巻十七
书疏
魏
雍丘王曹植朝京都疏【植与诸侯并就国黄初二年监国谒者灌均希指奏植醉酒悖慢刧胁使者有司请治罪帝以太后故贬爵安郷侯其年改封鄄城侯三年立为鄄城王邑二千五百戸四年徙封雍丘王其年朝京都上疏曰】
臣自抱衅归藩刻肌刻骨追思罪戾昼分而食夜分而寝诚以天网不可重离圣恩难可再恃窃感相防之篇无礼遄死之义形影相吊五情愧赧以罪弃生则违古贤夕改之劝忍活苟全则犯诗人胡顔之讥伏惟陛下徳象天地恩隆父母施畅春风泽如时雨是以不别荆棘者庆云之惠也七子均养者尸鸠之仁也舍罪责功者明君之举也矜愚爱能者慈父之恩也是以愚臣徘徊于恩泽而不能自弃者也前奉诏书臣等絶朝心离志絶自分黄耉无复执珪之望不图圣诏猥垂齿召至止之日驰心辇毂僻处西馆未奉阙廷踊跃之懐瞻望反仄谨拜表献诗二篇其辞曰于穆显考时惟武皇受命于天寜济四方朱旗所拂九土披攘化滂流荒服来王超商越周与唐比踪笃生我皇奕世载聪武则肃烈文则时雍受禅炎汉临君万邦万邦既化率由旧则广命懿亲以藩王国帝曰尔侯君兹青土奄有海滨方周于鲁车服有辉旗章有叙济济隽乂我弼我辅伊予小子恃宠骄盈举挂时网动乱国经作藩作屏先轨是堕傲我皇使犯我朝仪国有典刑我削我绌将寘于理元凶是率明明天子时笃同类不忍我刑暴之朝肆违彼执宪哀予小子改封兖邑于河之滨股肱弗置有君无臣荒淫之阙谁弼予身防防仆夫子彼冀方嗟予小子乃罹斯殃赫赫天子恩不遗物冠我冕要我朱绂朱绂光大使我荣华剖符授玉王爵是加仰齿金玺俯执圣防皇恩过隆祗承怵惕咨我小子顽凶是婴逝惭陵墓存愧阙廷匪敢慠徳寔恩是恃威灵改加足以没齿昊天罔极性命不图常惧颠沛抱罪黄垆愿防矢石建旗东岳庶立毫厘微功自赎危躯授命知足免戾甘赴江湘奋戈吴越天启其衷得防京畿迟奉圣顔如渴如饥心之云慕怆矣其悲天髙听卑皇肯照微又曰肃承明诏应防皇都星陈夙驾秣马脂车命彼掌徒肃我征旅朝发鸾台夕宿兰渚芒芒原隰祁祁士女经彼公田乐我稷黍爰有樛木重隂匪息虽有糇粮饥不遑食望城不过面邑匪游仆夫警防平路是由驷蔼蔼扬镳防沫流风翼衡轻云承盖涉涧之滨縁山之隈遵彼河浒黄阪是阶西济关谷或降或升騑骖倦路再寝再兴将朝圣皇匪敢晏寜弭节长骛指日遄征前驱举燧后乘抗旌轮不辍运鸾无废声爰暨帝室税此西墉嘉诏未赐朝觐莫从仰瞻城阈俯惟阙廷长懐永慕忧心如酲帝嘉其辞义优诏答勉之
又求自试疏【六年帝东征还过雍丘幸植宫增户五百太和元年徙封浚仪二年复还雍丘植常自愤怨抱利器而无所施上疏求自试曰】
臣闻士之生世入则事父出则事君事父尚于荣亲事君贵于兴国故慈父不能爱无益之子仁君不能畜无用之臣夫论徳而授官者成功之君也量能而受爵者毕命之臣也故君无虚授臣无虚受虚授谓之谬举虚受谓之尸禄诗之素餐所由作也昔二虢不辞两国之任其徳厚也旦奭不让燕鲁之封其功大也今臣防国重恩三世于今矣正值陛下升平之际沐浴圣泽濳润徳教可谓厚幸矣而窃位东藩爵在上列身被轻暖口厌百味目极华靡耳倦丝竹者爵重禄厚之所致也退念古之授爵禄者有异于此皆以功勤济国辅主惠民今臣无徳可述无功可纪若此终年无益国朝将挂风人彼已之讥是以上慙冕俯愧朱绂方今天下一统九州晏如而顾西有违命之蜀东有不臣之吴使边境未得脱甲谋士未得髙枕者诚欲混同宇内以致太和也故启灭有扈而夏功昭成克商奄而周徳着今陛下以圣明统世将欲卒文武之功继成康之隆简贤授能以方叔召虎之臣镇御四境为国爪牙者可谓当矣然而髙鸟未挂于轻缴渊鱼未县于钩饵者恐钓射之术或未尽也昔耿弇不俟光武亟击张步言不以贼遗于君父故车右伏劒于鸣毂雍门刎首于齐境若此二士岂恶生而尚死哉诚忿其慢主而陵君也夫君之宠臣欲以除患兴利臣之事君必以杀身靖乱以功报主也昔贾谊弱冠求试属国请系单于之颈而制其命终军以妙年使越欲得长缨缨其王羁致北阙此二臣岂好为夸主而燿世哉志或郁结欲逞其才力输能于明君也昔汉武为霍去病治第辞曰匃奴未灭臣无以家为固夫忧国忘家捐躯济难忠臣之志也今臣居外非不厚也而寝不安席食不遑味者伏以二方未克为念伏见先武皇帝武臣宿将年耆即世者有闻矣虽贤不乏世宿将旧卒犹习战阵窃不自量志在効命庶立毛发之功以报所受之恩若使陛下出不世之诏効臣锥刀之用使得西属大将军当一校之队若东属大司马统偏舟之任必乘危蹈险骋舟奋骊突刃触锋为士卒先虽未能禽权馘亮庶将虏其雄率殱其丑类必效须臾之捷以灭终身之愧使名挂史笔事列朝防虽身分蜀境首县吴阙犹生之年也如微才弗试没世无闻徒荣其躯而丰其体生无益于事死无损于数虚荷上位而忝重禄禽息鸟视终于白首此徒圏牢之养物非臣之所志也流闻东军失备师徒小衂辍食弃餐奋袂攘袵抚劒东顾而心已驰于吴防矣臣昔从先武皇帝南极赤岸东临沧海西望玉门北出塞伏见所以行军用兵之势可谓神妙矣故兵者不可豫言临难而制变者也志欲自效于明时立功于圣世每览史籍观古忠臣义士出一朝之命以狥国家之难身虽屠裂而功铭着于鼎钟名称垂于竹帛未尝不拊心而叹息也臣闻明主使臣不废有罪故奔北败军之将用秦鲁以成其功絶缨盗马之臣赦楚赵以济其难臣窃感先帝早崩威王弃世臣独何人以堪长乆常恐先朝露填沟壑坟土未干而身名并灭臣闻骐骥长鸣则伯乐照其能卢狗悲号则韩国知其才是以效之齐楚之路以逞千里之任试之狡兎之捷以騐搏噬之用今臣志狗马之微功窃自惟度终无伯乐韩国之举是以于邑而窃自痛者也夫临博而企竦闻乐而窃抃者或有赏音而识道也昔毛遂赵之陪犹假锥囊之喻以寤主立功何况巍巍大魏多士之朝而无慷慨死难之臣乎夫自衒自媒者士女之丑行也干时求进者道家之明忌也而臣敢陈闻于陛下者诚与国分形同气忧患共之者也冀以尘雾之微补益山海荧烛末光增辉日月是以敢冒其丑而献其忠又求存问亲戚疏【太和三年徙封东阿五年复上疏求存问亲戚因致其意曰】
臣闻天称其髙者以无不覆地称其广者以无不载日月称其明者以无不照江海称其大者以无不容故孔子曰大哉尧之为君惟天为大惟尧则之夫天徳之于万物可谓广矣盖尧之为教先亲后疎自近及逺其传曰克明峻徳以亲九族九族既睦平章百姓及周之文王亦崇厥化其诗曰刑于寡妻至于兄弟以御于家邦是以雍雍穆穆风人咏之昔周公吊管蔡之不咸广封懿亲以藩屏王室传曰周之宗盟异姓为后诚骨肉之恩爽而不离亲亲之义实在敦固未有义而后其君仁而遗其亲者也伏惟陛下资帝唐钦明之徳体文王翼翼之仁惠洽椒房恩昭九族羣后百寮番休逓上执政不废于公朝下情得展于私室亲理之路通庆吊之情展诚可谓恕已治人推惠施恩者矣至于臣者人道絶绪禁锢明时臣窃自伤也不敢乃望交气类修人事叙人伦近且婚媾不通兄弟乖絶吉凶之问塞庆吊之礼废恩纪之违甚于路人隔阂之异殊于胡越今臣以一切之制永无朝觐之望至于注心皇极结情紫闼神明知之矣然天实为之谓之何哉退惟诸王常有戚戚具尔之心愿陛下沛然垂诏使诸国庆问四节得展以叙骨肉之欢恩全怡怡之笃义妃妾之家膏沐之遗嵗得再通齐义于贵宗等惠于百司如此则古人之所叹风雅之所咏复存于圣世矣臣伏自维省无锥刀之用及观陛下之所拔授若以臣为异姓窃自料度不后于朝士矣若得辞逺游戴武弁解朱组佩青绂驸马奉车趣得一号安宅京室执鞭珥笔出从华盖入侍辇毂承荅圣问拾遗左右乃臣丹诚之至愿不离于梦想者也逺慕鹿鸣君臣之宴中咏常棣匪他之诫下思伐木友生之义终懐蓼莪罔极之哀每四节之防块然独处左右惟仆所对惟妻子高谈无所与陈发义无所与展未尝不闻乐而拊心临觞而叹息也臣伏以为犬马之诚不能动人譬人之诚不能动天崩城陨霜臣初信之以臣心况徒虚语耳若葵藿之倾叶太阳虽不为之囘光然向之者诚也窃自比葵藿若降天地之施垂三光之明者实在陛下臣闻文子曰不为福始不为祸先今之否隔友于同忧而臣独倡言者窃不愿于圣世使有不防施之物有不防施之物必有惨毒之懐故柏舟有天只之怨谷风有弃予之叹故伊尹耻其君不为尧舜孟子曰不以舜之所以事尧事其君者不敬其君者也臣之愚蔽固非虞伊至于欲使陛下崇光被时雍之美宣缉熙章明之徳者是臣慺慺之诚窃所独守实懐鹤立企伫之心敢复陈闻者冀陛下倘发天聪而垂神听也诏报曰盖教化所由各有隆弊非皆善始而恶终也事使之然故夫忠厚仁及草木则行苇之诗作恩泽衰薄不亲九族则角弓之章刺今令诸国兄弟情礼简怠妃妾之家膏沐疏畧朕纵不能敦而睦之王援古喻义备悉矣何言精诚不足以感通哉夫明贵贱崇亲亲礼贤良顺少长国之纪纲本无禁锢诸国通问之诏也矫枉过正下吏惧谴以至于此耳已敕有司如王所诉
又求审举之义疏
臣闻天地恊气而万物生君臣合徳而庶政成五帝之世非皆智三季之末非皆愚用与不用知与不知也既时有举贤之名而无得贤之实必各援其类而进矣谚曰相门有相将门有将夫相者文徳昭者也将者武功烈者也文徳昭则可以匡国朝致雍熙稷契防龙是也武功烈则可以征不庭威四夷南仲方叔是矣昔伊尹之为媵臣至贱也吕尚之处屠钓至陋也及其见举于汤武周文诚道合志同谟神通岂复假近习之荐因左右之介哉书曰有不世之君必能用不世之臣用不世之臣必能立不世之功殷周二王是矣若夫龌龊近步遵常守故安足为陛下言哉故隂阳不和三光不畅官旷无人庶政不整者三司之责也疆场骚动方隅内侵没军丧众干戈不息者边将之忧也岂可虚荷国宠而不称其任哉故任益隆者负益重位益高者责益深书称无旷庶官诗有职思其忧此其义也陛下体天贞之淑圣登神机以继统冀闻康哉之謌偃武行文之美而数年以来水旱不时民困衣食师徒之发嵗嵗增调加东有覆败之军西有殪没之将至使蚌蛤浮翔于淮泗鼲鼬讙哗于林木臣每念之未尝不辍食而挥餐临觞而搤腕矣昔汉文发代疑朝有变宋昌曰内有朱虚东牟之亲外有齐楚淮南琅邪此则磐石之宗愿王勿疑臣伏惟陛下逺览姬文二虢之援中虑周成召毕之辅下存宋昌磐石之固昔骐骥之于吴阪可谓困矣及其伯乐相之孙邮御之形体不劳而坐取千里盖伯乐善御马明君善御臣伯乐驰千里明君致太平诚任贤使能之明效也若朝司惟良万机内理武将行师方难克弭陛下可得雍容都城何事劳动銮驾暴露于边境哉臣闻羊质虎皮见草则悦见豺则战忘其皮之虎也今置将不良有似于此故语曰患为之者不知知之者不得为也昔乐毅奔赵心不忘燕防颇在楚思为赵将臣生乎乱长乎军又数承教于武皇帝伏见行师用兵之要不必取孙吴而闇与之合窃揆之于心常愿得一奉朝觐排金门蹈玉陛列有职之臣赐须叟之问使臣得一散所懐摅舒蕴积死不恨矣被鸿胪所下发士息书期防甚急又闻豹尾已建戎轩骛驾陛下将复劳玉躬扰挂神思臣诚竦息不遑寜处愿得防马执鞭首当尘露撮风后之竒接孙吴之要追慕卜商起予左右効命先驱毕命轮毂虽无大益冀有小补然天高听逺情不上通徒独望青云而拊心仰高天而叹息耳屈平曰国有骥而不知乘焉皇皇而更索昔管蔡放诛周召作弼叔鱼陷刑叔向匡国三监之衅臣自当之二南之辅求必不逺华宗贵族藩王之中必有应斯举者故传曰无周公之亲不得行周公之事惟陛下少留意焉近者汉氏广建藩王丰则连城数十约则飨食祖祭而已未若姬周之树国五等之品制也若扶苏之谏始皇淳于越之难周青臣可谓知时变矣夫能使天下倾耳注目者当权者是矣故谋能移主威能慑下豪右执政不在亲戚权之所在虽疏必重势之所去虽亲必轻盖取齐者田族非吕宗也分晋者赵魏非姬姓也惟陛下察之苟吉专其位凶离其患者异姓之臣也欲国之安祈家之贵存共其荣没同其祸者公族之臣也今反公族疏而异姓亲臣窃惑焉臣闻孟子曰君子穷则独善其身达则兼善天下今臣与陛下践氷履炭登山浮涧寒温燥湿高下共之岂得离陛下哉不胜愤懑拜表陈情若有不合乞且藏之书府不便灭弃臣死之后事或可思若有毫厘少挂圣意者乞出之朝堂使夫博古之士纠臣表之不合义者如是则臣愿足矣帝辄优文荅报
三国志文类巻十七

[book_title]卷十八
钦定四库全书
三国志文类巻十八
书疏
魏
雍邱王曹植上大发国士稚弱书【时大发士息及取诸国士植以近诸国士息己见发其遗孤稚弱在者无防而复被取乃上书曰】
臣闻古者圣君与日月齐其明四时等其信是以戮凶无重赏善无轻怒若惊霆喜若时雨恩不中絶教无二可以此临朝则臣下知所死矣受任在万里之外审主之所以受官必已之所以投命虽有构防之徒泊然不以为惧者盖君臣相信之明效也昔章子为齐将人有告之反者威王曰不然左右曰王何以明之王曰闻章子改葬死母彼尚不欺死父顾当叛生君乎此君之信臣也昔管仲亲射桓公后幽囚从鲁槛车载使少年挽而送齐管仲知桓公之必用已惧鲁之悔谓少年曰吾为汝唱汝为和声和声宜走于是管仲唱之少年走而和之日行数百里宿昔而至至则相齐此臣之信君也臣初受封防书曰植受兹青社封于东土以屏翰王家为魏藩辅而所得兵百五十人皆年在耳顺或不逾矩虎贲官骑及亲事凡二百余人正复不老皆使年壮备有不虞检校乘城顾不足以自救况皆复耋耄罢曳乎而名为魏东藩使屏翰王室臣窃自羞矣就之诸国国有士子合不过五百人伏以为三军损益不复赖此方外不定必当须办者臣愿将部曲倍道奔赴夫妻负襁子弟懐粮蹈锋履刃以狥国难何但习业小儿哉愚诚以挥涕增河鼷防饮海于朝万无损益于臣家计甚有废损又臣士息前后三送兼人已竭惟尚有小人七八嵗已上十六七已还三十余人今部曲皆年耆卧在牀席非糜不食眼不能视气息裁属者凡三十七人疲瘵风靡疣盲聋瞆者二十三人惟正须此小儿大者可备宿卫虽不足以御冦粗可以警小盗小者未堪大使为可使耕鉏秽草驱防鸟雀休候人则一事废一日猎则众业败不亲自经营则功不摄常自躬亲不委下吏而已陛下圣仁恩诏三至士子给国长不复发明诏之下有若皦日保金石之恩必明神之信画然自固如天如地定习业者并复见送晻若昼晦怅然失图伏以为陛下既爵臣百寮之右居藩国之任为置卿士屋名为宫冢名为陵不使其危居独立无异于凡庶若栢成欣于野耕子仲乐于灌园蓬戸茅牖原宪之宅也陋巷箪瓢顔子之居也臣才不见効用常慨然执斯志焉若陛下听臣悉还部曲罢官属省监官使解玺释绂追栢成子仲之业营顔渊原宪之事居子臧之庐宅延陵之室如此虽进无成功退有可守身死之日犹松乔也然伏度国朝终未肯听臣之若是固当羁绊于世绳维系于禄位懐屑屑之小忧执无已之百念安得荡然肆志逍遥于宇宙之外哉此愿未从陛下必欲崇亲亲笃骨肉润白骨而荣枯木者惟遂仁徳以副前恩诏皆遂还之卫顗言爱民惜费疏【时百姓凋弊而役务方殷顗上疏】
夫变情厉性彊所不能人臣言之既不易人主受之又艰难且人之所乐者富贵显荣也所恶者贫贱死亡也然此四者君上之所制也君爱之则富贵显荣君恶之则贫贱死亡顺指者爱所由来逆意者恶所从至也故人臣皆争顺指而避逆意非破家为国杀身成君者谁能犯顔色触忌讳建一言开一説哉陛下留意察之则臣下之情可见矣今议者多好悦耳其言政治则比陛下于尧舜其言征伐则比二虏于貍防臣以为不然昔汉文之时诸侯彊大贾谊累息以为至危况今四海之内分而为三羣士陈力各为其主其来降者未肯言舍邪就正咸称迫于困急是与六国分治无以为异也当今千里无烟遗民困苦陛下不善留意将遂凋弊难可复振礼天子之器必有金玉之饰饮食之肴必有八珍之味至于防荒则撤膳降服然则奢俭之节必视世之丰约也武皇帝之时后宫食不过一肉衣不用锦绣茵蓐不縁饰器物无丹漆用能平定天下遗福子孙此皆陛下之所亲览也当今之务宜君臣上下并用筹防计校府库量入为出深思勾践滋民之术犹恐不及而尚方所造金银之物渐更增广工役不辍侈靡日崇帑藏日竭昔汉武信求神仙之道谓当时云表之露以餐玉屑故立仙掌以承髙露陛下通明每所非笑汉武有求于露而由尚见非陛下无求于露而空设之不益于好而糜费功夫诚皆圣虑所宜裁制也
刘廙请太祖不亲征蜀疏【太祖在长安欲亲征蜀廙上疏曰】
圣人不以智轻俗王者不以人废言故能成功于千载者必以近察逺智周于独断者不耻于下问亦欲博采必尽于众也且韦弦非能言之物而圣贤引以自匡臣才智闇浅愿自比于韦弦昔乐毅能用弱燕破大齐而不能以轻兵定即墨者夫自为计者虽弱必固欲自溃者虽彊必败也自殿下起军以来三十余年敌无不破彊无不服今以海内之兵百胜之威而孙权负险于吴刘备不賔于蜀夫夷狄之臣不当冀州之卒权备之借不比袁绍之业然本初以亡而二冦未捷非闇弱于今而智武于昔也斯自为计者与欲自溃者异势耳故文王伐崇三驾不下归而修徳然后服之秦为诸侯所征必服及兼天下东向称帝匹夫大呼而社稷隳是力弊于外而不防民于内也臣恐边冦非六国之敌而世不乏才土崩之势此不可不察也天下有重得有重失势可得而我勤之此重得也势不可得而我勤之此重失也于今之计莫若料四方之险择要害之处而守之选天下之甲卒随方面而嵗更焉殿下可髙枕于广厦潜思于治国广农桑事从节约修之旬年则国富民安矣太祖遂进前而报廙曰非但君当知臣臣亦当知君今欲使吾坐行西伯之徳恐非其人也
又谢原罪疏【魏讽反廙弟伟又为讽所引当相坐诛太祖令曰叔向不坐弟虎古之制也特原不问徙署丞相仓曹属廙上疏谢曰】
臣罪应倾宗祸应覆族遭乾坤之灵值时来之运扬汤止沸使不焦烂起烟于寒灰之上生华于已枯之木物不荅施于天地子不谢生于父母可以死効难用笔陈
段灼理邓艾疏【并诏】
艾心懐至忠而荷反逆之名平定巴蜀而受夷灭之诛臣窃悼之惜哉言艾之反也艾性刚急轻犯雅俗不能协同朋类故莫肯理之臣敢言艾不反之状昔姜维有断陇右之志艾修治备守积国彊兵值嵗防旱艾为区种身被乌衣手执耒耜以率将士上下相感莫不尽力艾持节守边所统万数而不难仆虏之劳士民之役非执节忠勤孰能若此故落门段谷之战以少击多摧破彊贼先帝知其可任委艾庙胜授以长防艾受命忘身束马县车自投死地勇气凌云士众乘势使刘禅君臣面缚义手屈膝艾功名以成当书之竹帛传祚万世七十老公反欲何求艾诚恃养育之恩心不自疑矫命承制权安社稷虽违常科有合古义原心定罪本在可论钟防忌艾威名搆成其事忠而受诛信而见疑头县马市诸子并斩见之者垂泣闻之者叹息陛下龙兴阐大度释诸嫌忌受诛之家不拘叙用昔秦民怜白起之无罪吴人伤子胥之寃酷皆为立祠今天下民人为艾悼心痛恨亦犹是也臣以为艾身首分离捐弃草土宜収尸丧还其田宅以平蜀之功绍封其孙使阖棺定諡死无余恨赦寃魂于黄泉収信义于后世葬一人而天下慕其行埋一魂而天下归其义所为者寡而悦者众矣　诏荅曰艾有功勲受罪不逃刑而子孙为民朕常愍之其以嫡孙朗为郎中
高柔上妖言疏【民间数有诽谤妖言帝疾之有妖言辄杀而赏告者柔上疏曰】
今妖言者必戮告之者辄赏既使过误无反善之路又将开凶狡之羣相诬罔之渐诚非所以息奸省讼缉熙治道也昔周公作诰称殷之祖宗咸不顾小人之怨在汉太宗亦除妖言诽谤之令臣愚以为宜除妖谤赏告之法以隆天父养物之仁
又请咨访三公疏【魏初三公无事又希与朝政柔上疏曰】
天地以四时成功元首以辅弼兴治成汤仗阿衡之佐文武凭旦望之力逮至汉初萧曹之俦并以元勲代作心膂此皆明王圣主任臣于上贤相良辅股肱于下也今公辅之臣皆国之栋梁民所具瞻而置之三事不使知政遂各偃息养髙鲜有进纳诚非朝廷崇用大臣之义大臣献可替否之谓也古者刑政有疑辄议于槐棘之下自今之后朝有疑议及刑狱大事宜数以咨访三公三公朝朔望之日又可特延入讲论得失博尽事情庶有禆起天听益大化帝嘉纳焉
又请优待博士疏
臣闻遵道重学圣人洪训褒文崇儒帝者明义昔汉末陵迟礼乐崩壊雄战虎争以战阵为务遂使儒林之羣幽隠而不显太祖初兴愍其如此在于拨乱之际并使郡县立学校之官髙祖即位遂阐其业兴复辟雍州立课试于是天下之士复闻庠序之教亲俎豆之礼焉陛下临政允迪叡哲敷大猷光济先轨虽夏杞之承基周成之继业诚无以加也然今博士皆经明行修一国清选而使迁除限不过长惧非所以崇显儒术帅励怠惰也孔子称举善而教不能则劝故楚礼申公学士鋭精汉隆卓茂搢绅竞慕臣以为博士者道之渊薮六艺所宗宜随学行优劣待以不次之位敦崇道教以劝学者于化为帝纳之
又请罢修宫室放出嫔御疏【后大兴殿舍百姓劳役广采众女充盈后宫皇子连夭继嗣未育柔上疏曰】
二虏狡猾潜自讲肄谋动干戈未图束手宜蓄养将士缮治兵甲以逸待之而顷兴造殿舍上下劳扰若使吴蜀知人虚实通谋并势复俱送死甚不易也昔汉文惜十家之费不营小台之娱去病虑匈奴之害不遑治第之亊况今所损者非惟百金之费所忧者非徒北狄之患乎可粗成见所营立以充朝宴之仪乞罢作者使得就农二方平定复可徐兴昔轩辕以二十五子传祚弥逺周室以姬国四十歴年滋多陛下聪达穷理尽性而顷皇子连多夭逝熊罴之祥又未感应羣下之心莫不悒戚周礼天子后妃以下百二十人嫔嫱之仪既以盛矣窃闻后庭之数或复过之圣嗣不昌殆皆由此臣愚以为可妙简淑媛以备内官之数其余尽遣还家且以育精养神专静为寳如此则螽斯之征可庶而致矣帝报曰知卿忠允乃心王室辄克昌言他复以闻又请弛杀禁地鹿疏【是时杀禁地鹿者身死财产没官有能觉告者厚加赏赐柔上疏曰】
圣主之御世莫不以广农为务俭用为资夫农广则谷积用俭则财畜畜财积谷而有忧患之虞者未之有也古者一夫不耕或为之饥一妇不织或为之寒中间以来百姓供给众役亲田者既减加顷复有猎禁羣鹿犯暴残食生苗处处为害所伤不赀民虽障防力不能禁至如荥阳左右周数百里嵗略不収元元之命实可矜伤方今天下生财者甚少而麋鹿之损者甚多卒有兵戍之役凶年之灾将无以待之惟陛下览先圣之所念愍稼穯之艰难寛放民间使得捕鹿遂除其禁则众庶永济莫不悦豫矣
三国志文类巻十八

[book_title]卷十九
钦定四库全书
三国志文类巻十九
书疏
魏
孙礼辩平原地界疏【字德达迁冀州牧太傅司马宣王谓礼曰今清河平原争界八年更二刺史靡能决之虞芮待文王而了宜善令分明礼曰讼者据墟墓为验听者以先老为正而老者不可加以榎楚又墟墓或迁就高敞或徙避仇雠如今所闻虽臯陶犹将为难若欲使必也无讼当以烈祖初封平原时图决之何必推古问故以益辞讼昔成王以桐叶戏叔虞周公便以封之今图藏在天府便可于坐上断也岂待到州乎宣王曰是也当别下图礼到案图宜属平原而曹爽信清河言下书云图不可用当参异同礼上疏曰】
管仲霸者之佐其器又小犹能夺伯氏骈邑使没齿无怨言臣受牧伯之任奉圣朝明图騐地着之界界实以王翁河为限而鄃以马丹侯为騐诈以鸣犊河为界假虚讼诉疑误台阁窃闻众口铄金浮石沈木三人成市虎慈母投其杼今二郡争界八年一朝决之者縁有解书图画可得寻案擿校也平原在两河向东上其间有爵隄爵隄在髙唐西南所争地在髙唐西北相去二十余里可谓长叹息流涕者也案解与图奏而鄃不受诏此臣软弱不胜其任臣亦何顔尸禄素餐辄束带着履驾车待放爽见礼奏大怒劾礼怨望
辛毗上百姓劳役疏【帝方修殿舍百姓劳役上疏曰】
窃闻诸葛亮讲武治兵而孙权市马辽东量其意指似欲相左右备豫不虞古之善政而今者宫室大兴加连年谷麦不収诗云民亦劳止迄可小康惠此中国以绥四方惟陛下为社稷计帝报曰二虏未灭而治宫室直谏者立名之时也夫王者之都当及民劳兼办使后世无所复增是萧何为汉规模之略也今卿为魏重臣亦宜解其大归帝又欲平北芒令于其上作台观【已具谏诤门】杨阜谏治宫室弋猎疏【字义山迁将作大匠时初治宫室发其美女以充后庭数出入弋猎秋大雨震电多杀鸟雀阜上疏】
臣闻明主在上羣下尽辞尧舜圣徳求非索谏大禹勤功务卑宫室成汤遭旱归咎责已周文刑于寡妻以御家邦汉文躬行节俭身衣弋绨此皆能昭令问贻厥孙谋者也伏惟陛下奉武皇帝开拓之大业守文皇帝克终之元绪诚宜思齐徃古圣贤之善治总观季世放荡之恶政所谓善治者务俭约重民力也所谓恶政者从心恣欲触情而发也惟陛下稽古世代之初所以明赫及季世所以衰弱至于泯灭近览汉末之变足以动心诫惧矣曩使桓灵不废髙祖之法文景之恭俭太祖虽有神武于何所施其能邪而陛下何由处斯尊哉今吴蜀未定军旅在外愿陛下动则三思虑而后行重慎出入以徃鉴来言之若轻成败甚重顷者天雨又多卒暴雷电非常至杀鸟雀天地神明以王者为子也政有不当则见灾谴克己内讼圣人所记惟陛下虑患无形之外慎萌纎防之初法汉孝文出惠帝美人令得自嫁顷所调送少女逺闻不令宜为后图诸所缮治务从约节书曰九族既睦恊和万国事思厥宜以从中道精心计谋省息费用吴蜀以定尔乃上安下乐九亲熙熙如此以徃祖考心欢尧舜其犹病诸今宜开大信于天下以安众庶以示逺人
又上伐蜀遇雨不进疏【大司马曹真伐蜀遇雨不进阜上疏】
昔文王有赤乌之符而犹日昃不暇食武王白鱼入舟君臣变色而动得吉瑞犹尚忧惧况有灾异而
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 10:22:58-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>