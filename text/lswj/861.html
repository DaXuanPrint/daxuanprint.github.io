<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="提要,淡然轩集卷一,淡然轩集卷二,淡然轩集卷三,淡然轩集卷四,淡然轩集卷五,淡然轩集卷六,淡然轩集卷七,淡然轩集卷八,淡然轩集全文在线阅读,淡然轩集全文在线下载,大玄古籍书库">
<meta name="description" content="明代诗文别集。余继登(字世用)著。为冯琦所编，嘱吴达可刻之，不果就，由李开芳至江西始刻成。凡8卷，中有奏疏2卷，序记3卷，志铭及杂文2卷，诗1卷。前有万历三十年(1602)吴达可序、万历三十年冯琦序，末有万历三十年李开芳跋。《四库全书》即以此刻本为底本著录。继登是一位较有识见的封建官吏，曾上疏极陈一切诛求开采之害民者，多能切中时弊。但诗文创作并不出色，《四库全书总目》认为：诗文则应酬之作，未免失于刊削。然大抵平正淳实，无万历中佻薄之习，亦尚不失典型。《明史·冯琦传》称，时士大夫多崇释氏教，士子作文，每窃其">
<title>淡然轩集_余继登_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">淡然轩集</span> <br/>
          作者： <span class="inputVal" id="bkauthor">余继登</span> <br/>
          朝代： <span class="inputVal" id="bkdate">明代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">类书文集,诗文集,完结</span> <br/>
          字数： <span class="inputVal" id="bknum">[book_length]131929</span> <br/>
          说明： <span class="inputVal" id="bkdec">明代诗文别集。余继登(字世用)著。为冯琦所编，嘱吴达可刻之，不果就，由李开芳至江西始刻成。凡8卷，中有奏疏2卷，序记3卷，志铭及杂文2卷，诗1卷。前有万历三十年(1602)吴达可序、万历三十年冯琦序，末有万历三十年李开芳跋。《四库全书》即以此刻本为底本著录。继登是一位较有识见的封建官吏，曾上疏极陈一切诛求开采之害民者，多能切中时弊。但诗文创作并不出色，《四库全书总目》认为：诗文则应酬之作，未免失于刊削。然大抵平正淳实，无万历中佻薄之习，亦尚不失典型。《明史·冯琦传》称，时士大夫多崇释氏教，士子作文，每窃其绪言，鄙弃传注。前尚书余继登奏请禁约，则所学之根柢可知也。”从文无佻薄与学有根柢肯定其诗文，实际上也说明其诗文无甚文学性。</span> <br/>
          封面： <span class="inputVal" id="bkimg">Z_19050.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]淡然轩集
[book_author]余继登
[book_date]明代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]类书文集,诗文集,完结
[book_length]131929
[book_dec]明代诗文别集。余继登(字世用)著。为冯琦所编，嘱吴达可刻之，不果就，由李开芳至江西始刻成。凡8卷，中有奏疏2卷，序记3卷，志铭及杂文2卷，诗1卷。前有万历三十年(1602)吴达可序、万历三十年冯琦序，末有万历三十年李开芳跋。《四库全书》即以此刻本为底本著录。继登是一位较有识见的封建官吏，曾上疏极陈一切诛求开采之害民者，多能切中时弊。但诗文创作并不出色，《四库全书总目》认为：诗文则应酬之作，未免失于刊削。然大抵平正淳实，无万历中佻薄之习，亦尚不失典型。《明史·冯琦传》称，时士大夫多崇释氏教，士子作文，每窃其绪言，鄙弃传注。前尚书余继登奏请禁约，则所学之根柢可知也。”从文无佻薄与学有根柢肯定其诗文，实际上也说明其诗文无甚文学性。
[book_img]Z_19050.jpg


[book_title]提要
臣等谨案淡然轩集八巻明余继登撰继登字世用交河人万厯丁丑进士官至礼部尚书谥文恪是集分奏疏二巻序记三巻志铭及杂文二巻诗一巻继登卒后其友人冯琦选而刻之继登当神宗朝以灾异屡见上疏极陈一切诛求开采之害民者又请神宗躬郊庙册元子停矿税撤中使时将讨播州杨应龙因请罢四川矿税以佐兵食复上言近者天地人皆不和怨毒凝结臣子不能感动君父故天地人皆以非常之变警悟陛下不可恬不为意云云语皆切中时弊其疏具载此集中诗文则应酬之作未免失于刋削然大抵平正淳实无万厯中佻薄之习亦尚不失典型也
乾隆四十五年五月恭校上
总纂官 （臣）纪昀 （臣）陆锡熊 （臣）孙士毅
总校官 （臣）陆费墀

[book_title]淡然轩集卷一
（明）余继登 撰
○疏
修史疏一
为纂修正史事臣惟正史之体纪表传志悉备纪志以载国家之政典但稽考于朝廷即可备史臣之纂述列传以载一代之人物必博访于四海乃可协众人之公评伏蒙皇上先允辅臣陈于陛之请勑谕儒臣纂修夲朝正史以垂启佑又允辅臣王钖爵等之议行令郡国购求海内典籍以备纂修德意甚盛臣以庸愚滥厕副总裁之末自二十二年八月内开局以来日与诸臣在馆翻阅中秘副録搜求故实将以次辑为志表帝纪等书无容别议惟是自开国以至于今二百余年间祖宗道化之隆国家人才之盛应运而兴光映后先其应载列传者不可胜数矣苐人众则其势必涣时乆则其事易湮若全凭秘録之隠括则志其畧未志其详欲兼采野记之纪闻多传其疑非传其信苟非闻见之博安能纪述之公伏乞勑下礼部移文直隶并各省提学官转行所属各府州县地方其有硕辅名卿德业彰著者首先辑録此外有立朝大节生平卓行表表在人耳目者不拘官秩崇卑一并收采至于名儒良吏孝子贞妇与夫隠逸方伎之流可备纪载者逐一查访或详録其家乗或博询之乡评务要明白开具当时行事实迹编成书册送部备考若有生不齿于时殁无闻于后者不许徇情滥褒致淆公论定为期限载入考成庻臣等得以藉手次第编摩不至躭延岁时虚縻廪饩矣奉圣旨礼部知道
修史疏二
为俯循职掌敬陈修史一二未定事宜伏候圣裁以昭大信以光大典事臣惟代之有史攟摭故实偹载册书明示将来用垂法戒非一人之书而天下之公也非一时之书而万世之公也故是非虚实之间子不得私诸其父臣不得私诸其君而后可以言公今诸臣奉命纂修首先帝纪行且就草矣臣窃即帝纪而言有不可不自为一纪者有可不必为纪者不可不自为一纪者建文君是已可不必为纪者恭穆献皇帝是已夫建文之号当复诸臣详言之皇上已允行之矣然附载太祖髙皇帝纪之末终觉未妥臣尝考阅实録思成祖所以改建文五年为三十五年者盖縁即位之初欲以子继父为名不欲以叔继侄为名故为是权宜之举耳非有明诏革除之也乃后修史者不逹圣祖之意遂于建文元年以后书其年而削其号并削其行事之迹故此数年间独纪靖难事而不纪所靖之难为何事若有所曲讳者今幸已复其号似当搜罗故牒采集传闻详载当时所用之人所行之事别为少帝之纪是是非非明白无隠则靖难之兵有名圣祖之心益白夫以圣祖所不自讳所不必讳者而臣子乃欲强为之讳非以天奉圣祖也且事须有实直道难枉今野史所记已多失真若不及今明为之纪令后世以乆愤之心信传疑之语则史臣之失职不足惜如圣祖何臣谓不可不自为一纪者此也至献皇帝积德累仁笃生神圣遂垂万世不拔之基然其发祥之长亦不过如德懿熈仁四祖止耳四祖不纪而独为献皇帝立纪岂惟臣子之心不安即皇上之心亦必不安岂惟皇上恐献皇帝在天之灵亦且有踧踖不自安者矣况纪号献皇帝而所书者乃弘治正德之年纪名为帝而所载者乃藩王之事皇上以为于义于例当耶否耶且自古由藩封入继大统者非一人试考史书未见有为其祖父作帝纪者彼非不能纪不欲以私害公耳臣窃以为四祖事只宜附见于太祖髙皇帝纪之前献皇帝事只宜附见于世宗肃皇帝纪之前或别起一例亦宜与列圣帝纪有别庻使名实不紊体裁不淆不然以献皇帝之子孙臣庻欲纪则纪矣如天下后世之公议何臣诚不忍使万世之下有非议圣朝者谓可不必纪者此也凡此皆非臣下所敢擅定者伏乞勑下辅臣会同总裁纂修诸臣商议允当上请圣明裁决行令载笔之臣有所遵守天下后世颂皇上之至公无私如天如地真有髙出寻常万万者而于正史为益光矣
捐俸以资赈济疏
臣等近接邸报见九卿大臣辞俸助赈荷蒙皇上俯从其奏且明谕五品以下不许辞臣等窃思人臣之立朝也若诏禄计官固分厚薄至同忧共念何间崇卑况以势所不及而言四品以上俸资虽厚岂能遍数州数郡之民以势所可及而言五品以下禄入虽微亦可活匹夫匹妇之命值此甚灾之日又当极匮之时皇上忧民且为旰食宫闱悯旱皆已助赀凡在臣工敢安常禄且臣等职居禁近既未尝厯郡邑睹艰难情状而绘郑监门之图官守闲曹又无能亲职事得黾勉勤劳而效富青州之策执经累岁启沃无由待诏频年优游何补即无事犹当夺禄岂诎时乃可素餐因此不自揣量愿捐俸薪以佐涓滴伏乞圣慈勑下该部淮照在京堂上官一体辞捐则臣等愚心不愧愚分少安矣奉圣旨准捐俸戸部知道
捐俸助工疏
兹遇皇居鼎新工力浩大阁部诸臣各疏捐俸以济工役臣职列闲曹乆叨岁俸在无事之日尚且深愧素餐岂兴役之时乃敢坐安常禄即较大臣之俸不无厚薄而原臣子之心何分彼此愿照例捐俸一年少资工费宦迹靡定安敢远及岁时禄入有常窃欲少输涓滴伏乞圣慈特勑戸部将该支俸银扣解工部收贮应用以见臣子不敢安常之义不忘趋事之忱奉圣旨戸部知道
火灾疏一
为遇灾修省恭请圣明临御讲筵并献愚忠以备采择以回天意事兹者干清宫灾臣伏睹皇上明降手札思愆咎之未尽深引过以自责是皇上警惧悔悟之心至真至切数年以来臣下所欲得之于皇上所不能必得之于皇上者而天出灾变以感动之矣夫皇上英明果毅具尧舜之资近乃不乐谠言似未扩其舎已从人之度者特圣心偶未之悟耳一旦翻然猛省惕然觉悟必不敢复以莫违之成心忽难谌之天意是舎旧图新之大机也昔人有言台諌所不敢言者讲臣得言之臣待罪讲幄叨糜廪禄平时既无能启沃主心遇变又不能陈说悃欵不惟负皇上抑且负天故敢少竭其愚臣讲臣也犹忆供事之初皇上时御经筵非寒暑不辍日御讲筵非风雨不免因窃自思以皇上至神至圣岂二三儒绅片时讲诵即能有补于万一而皇上留心问学如此者毋亦谓亲宦官宫妾不如接贤士大夫之雍容处秘殿深宫不如居广厦细旃之敛饬躭醉饱醲鲜不如味圣贤理义之隽永乐声色谀佞不如闻格言法语之砭箴乎是故自古人君讲读日勤则志气日清而处事咸得其当讲读日懈则志气日隳而处事多失其平皇上何不反躬自思以今昔而并观之也昔讲读时昧爽临朝者陛下也今岁不一御矣夫人君象日日一日不照临人且骇异十日而不见日将翘首东望不胜抑郁无聊之思为人臣子而终岁不一睹天颜其瞻天仰日之心当何如者此犹其小者耳下不见上则所为上交者不得不凭章奏而章奏又有时而不行上不接下则所为下交者不得不凭批答而批答又有时而不下苟有炀灶之奸中扃外闭如国事何知皇上在御必无此事傥圣子神孙中刚明稍有不及皇上者而引今日为故事则权不旁落政即下移是皇上作法也岂以明圣而虑不及此也昔讲读时遇旱步祷者陛下也今不一至郊矣夫郊祀不亲已非古人昭事之意岂有目睹天心谴怒至于焚毁宸居震惊圣躬视旱灾为孰切者犹然不一诣郊坛深陈自怨自艾之诚以祈天佑而仅止于遣官恭代岂以代者之恭即能谢天谴而冋天怒乎未可必也此时而不亲郊更无望亲郊时矣昔讲读时时享斋居者陛下也今不一入庙矣臣窃度之方被灾时皇上所望于九庙神灵之保护者岂不甚切而九庙神灵所为黙佑于冥冥之中者岂不甚力幸无事矣乃惜咫尺之劳不躬诣祖考之前一申报谢岂惟皇上之心不能自安即列祖在庙之灵不能不望于皇上也昔讲读时推心以委大臣坦懐以任羣臣而今不然矣中有所主辅臣不能申其说意有所移九卿无能捄其败言疑其私人疑其党大寮既因之而虚位庻官亦因之以另推自古未有堂陛隔絶如此其甚者也夫皇上养士二十四年于兹矣岂生于今者尽懐私植党而无一可信可倚者乎亦薄于视士矣夫国家事如人一身血脉有所不周则必有壅阏痿痹之患今上蓄疑以待下下懐疑以事上至令腹心之臣惶惑而不敢断耳目手足之臣逡巡而莫知所措陛下谁与治天下乎非所以示一体之谊成泰交之风也昔讲读时起用建言之臣优容直谏之士而今不然矣言官而言既怒其言而显斥之不言又怒其不言而槩斥之当事者斥不当事者亦斥用者既斥斥者不许复用故两月来无敢以言进者其心岂真以朝无阙政可遂相安于无言不过畏陛下之积怒不敢言耳夫不言极易事耳然人臣之利非社稷之福也今修省之日正不讳之时臣恐在朝之臣争欲发愤懑効忠诚而言未必悉当词未必悉婉皇上傥复厌其烦怒其激则諌道从此遂塞而陛下之善念阻矣惟陛下辨言之公私以为从违因以辨人之公私以为用舎不可槩以为言耳而槩视之也昔讲读时亦曽惩一二宦寺而罚止逺遣罪不株连今何如矣疑心一生视左右尽若可怒怒心一起视左右尽皆可刑鞭朴之惨满前征逮之使载道夫此辈岂不欲委曲承顺少得皇上之欢心其逆圣意而被严谴者摄于威也夫摄之以威则愈不及而愈见其难堪寛之以情自无不及而自见其可恕惟皇上布大德赦小过治有罪释无辜使人不惧死孰不感恩当死而生感恩必甚由是肘腋■〈执上目下〉御其爱戴皇上当有甚于皇上之自爱者矣陛下亦何惮而不为此也凡此皆行事之偶失而其原皆起于圣志之未清其本皆由于圣学之乆废故臣惓惓以勤讲读为修省之要务也然臣不独言之惟望皇上行之且亟行之夫闻之而能行行之而能亟于行是真能悔悟者也人情初悟初悔皆能奋励而渐乆渐怠不免忽忘故臣愿陛下之亟行之也昔秦穆覇国之君汉武多欲之主而秦誓之书轮台之诏载之经史为后世美谈皇上傥不以臣言为迂而力行之则天下万世颂明天子者为禹为汤而髙出秦穆汉武之上矣
火灾疏二
为感时効忠敬陈致灾之由伏乞圣明省览改图以消天变事兹者干清宫灾圣德谦冲引咎自责羣臣仰体圣心备陈修省之要矣臣复何言臣备员讲幄执经而事陛下毎览经书所载古昔帝王即当太平无事之日而战兢惕厉恒如天之无亲而民之罔懐者何若是其凛凛也盖知君者天之子也君虽尊常当畏天天者民之天也民虽微常能动天故曰小心翼翼昭事上帝又曰天视自我民视天听自我民听今岁一执珪璧事上帝而陛下不亲也天授陛下以大位而岁时虚之不一御也第诿之曰调摄夫果调摄也明明在上必自知之不然天无怒乎先后进言诸臣皆天生贤才为世用者陛下槩以为私而斥之且禁锢之矣恐间有忠肝义胆忧治危明之士抑郁而无所告不免仰天而叹也岁额岁増孰非民力有司请损之而不可得不得不厚敛以充之严刑以迫之彼穷因之民鬻妻鬻子而无所告不免仰天而叹也左右■〈执上目下〉御一逆圣意动加鞭朴鞭朴不已必致死亡彼当垂死亡之时而无所告不免仰天而叹也罚奸惩恶法何可废彼其株连漫引之众诬服于拷讯之下而无所告不免仰天而叹也天以天下臣民付之陛下乃监观四方日闻叹息愁苦之声天无怒乎天之怒陛下不以言其儆戒陛下亦不以言时出敌国外患以谴告之而陛下不悟也又出水旱盗贼以谴告之而陛下又不悟也于是举紫宸太微皇上万万年所深居静摄优游逸豫之地一旦付之烈熖之中天之怒亦甚而其仁爱亦切矣伏愿陛下敬天之怒体仁爱之心惕然思翻然悔悟急下罪已之诏深陈既徃之愆改弦解网与天下更始则不俟崇朝而臣庻腾欢帝天悦豫两间交泰和气薫蒸变灾为祥其事甚易而其效甚速也今宸居既毁行且鼎新陛下不以此时收拾人心遽欲糜其财而劳其力恐易动之势成而难谌之天复有大可畏者矣皇上圣神当自明知而臣犹敢喋喋者亦讲诵陈说职掌当如此耳
火灾自陈疏
为因灾省咎自陈不职乞赐罢斥以回天变事兹者昊天威怒宸居荡焚皇上自引咎愆臣寮各陈瘝旷况如臣者猥以謭陋洊沐宠荣八载讲帷廿年清秩虽从诸臣之后屡陈劝讲之章而天听弥髙清光愈远执经而待志欲効夫涓埃倚席不谈功何禆于尺寸且行能浅薄不堪领袖词林兼学术空踈安望总裁史局素食真惭廪禄赤绂实玷班行深知策足之不前自分乞身之已后希赐罢免用戒踈庸岂惟深荷皇恩亦可少答天谴奉圣旨余继登着照旧供职吏部知道
患病疏一
为患病不能供职乞恩放还以便调理事臣以一介草茅荷蒙皇上简置词林晋侍讲幄以至今官二十有一年矣臣虽至愚极陋亦思竭涓埃之力以仰答天地之仁臣之志也縁臣七八岁时父母连丧兄长先亡将养无人饮食失节以是平生善病壮年尚可支持四十以后病即委顿毎延医诊视谓臣气血两虚病不在肢体间当早屏居摄治不治将深臣窃意不然故数年来每遇病疾疮疡但注籍服药痊可即出未敢言去自今年春复病内伤饮食减少臣犹自忽略谓可幸无事至三月三十日忽尔头目眩痛手足酸软痰壅胸膈两肋如割复延医诊视皆言是元气乆虚痰火绸结表里皆邪触处悉病兹欲东补西攻无此妙剂惟有谢事归田从容补养元气或万有一分之愈臣始悔臣过于自信不早聴良医之言以至狼狈如此也然无及矣夫人疾痛则呼天呼父母臣早失父母陛下天也是以不得不哀鸣于陛下之前况臣职厕讲筵非养病之地佐司邦礼非养病之官若使床褥呻吟尚縻廪禄则臣心愈不安而臣病愈深危亡可旦夕见也伏希天恩怜悯广开好生之德即放生还早就医药倘延一日之生即皇上一日之赐也奉圣旨余继登系日讲官着在任调理供职吏部知道
患病疏二
为患病益深调理无效再恳天恩放还以延残喘事臣先以病乞归奉圣旨余继登系日讲官着在任调理供职吏部知道钦此臣伏睹纶音感极而泣即强自奋励延医治药比常加倍服食期在必愈岂知脾胃乆弱药饵难调服药既频脾胃益弱始犹不能运化汤粥今并不能运化药剂矣臣始叹欲强者心不能强者命不得已再乞怜于君父之前臣资虽蠢愚性非懒惰自入仕以至于今二十余年间未尝告假一日告病一日以偷安里中岂以今官阶渐崇职任渐大又有修史诸务顾欲托病以求安岂人情哉况臣厯正三品俸几二年二个月苟可勉强支持需以岁月或得徼皇上之宠命为祖父之光荣为人臣子孰无是心而臣亦不能待也此又岂人情哉陛下可以谅臣之病苦矣臣伏枕气结词不能逹千祈万恳惟望皇上慈悲怜悯早赐生还而已臣即不能报陛下愿臣子子孙孙嵩祝圣寿于无疆也奉圣旨余继登着遵前旨调理供职吏部知道
恭慰疏
万厯二十四年七月十三日臣等伏闻仁圣懿安康静皇太后崩逝大小臣民无不哀痛号呼情如丧妣矧皇上至孝因心合万国以奉长乐之欢二十余年矣一旦违养其悲痛又当何如者恭惟皇上一身宗社臣民之主所系至重又况静摄之时岂宜哀伤之过伏望仰遵遗诏少抑圣情以慰海内之心以成天子之孝臣等下情无任惓惓奉圣旨览奏慰知道了礼部知道
自陈疏
为奉职无状乞赐罢黜以警旷官事臣一介草茅待罪礼曹逓病逓起碌碌无所短长已一年余矣顷以科场之事臣部仪制司郎中张世才为科臣指摘虽科臣忠厚疏中明言左右堂不及知若为臣开罪者但臣备员堂官岂可尽诿曰此尚书郎中事而与已全不干涉乎彼时不敢有言者惧涉庇护之嫌且以是非听部院以处分听朝廷耳今世才已蒙圣恩薄示调罚矣如臣独腼颜以无罪无事自居岂人臣难进易退之义哉夫人或可以恕臣而臣则不可以自恕况同部而不与其事同事而不与其罚均之无可解者伏望皇上扩天地之量寛雷霆之威将臣特赐罢免以为苟禄旷职不善调停者之戒别选贤能以佐邦礼臣虽窜身田里养疴林泉皆皇上之极恩而微臣之厚幸也奉圣旨余继登着照旧供职吏部知道
谢羊酒钞锭疏
为恭谢天恩事万厯二十六年四月日伏蒙圣恩以臣三年考满钦遣御前答应牌子李虎赍赐原封钞二千贯羊一只酒十瓶到臣私寓臣谨焚香望阙叩头祗领讫伏念臣章句凡儒草茅贱士遭逢圣主叨厕词林执经讲帷何有沃心之益备员卿佐深惭典礼之司虚縻未効一筹荏苒已惊三载自丼幽黜敢望明恩乃荷圣慈特加宠钖发内庭之镪楮勤中使以传颁醇醪分玉府之珍肥羜出大官之畜儒绅増重蓬戸生光敢不竭驽力于涓埃仰以答鸿仁于天地奉圣旨览奏谢知道了礼部知道
覆谥法疏
为触事陈言恳乞圣明采纳以明公论以定国是事祠祭清吏司案呈奉本部送礼科抄出京畿道监察御史乔璧星题臣不佞待罪西台十有三载缄口咋舌非不可悠悠待迁顾臣言官以言为职者也持禄需次臣实耻之属者一二时事义激于衷辄敢不揣黭劣敬为我皇上陈之试垂听焉一议谥法夫谥以易名最号巨典二百年来清议韪之故有谥在百年之后者有在数十年之后者有幸获而数罢者皇明臣谥类钞可镜已迩来人心不古毁誉失真彬彬实副盛名者虽十九乎然亦有阿附江陵而谥者矣有春部多疵而谥者矣近有行事差可其心孔艰而谥者矣又有谥与人不相符合者矣诸如此类更仆难数要之姸媸溷淆褒贬错乱何以风宇内而劝来许耶谓宜勑下礼部除世逺论定者无用别议外将二十年以来获谥诸臣开造书册送九卿科道衙门矢心天日逐一评品亲注某也应谥某也应夺某也应改某也遗漏应补各胪列实迹封送该部类奏恭候皇上予夺务俾真正纯白之士胥被华衮之荣而负慝作伪之徒不得售其欺世盗名之计诛奸雄于既徃劝生者于方来鼓舞世道之一大机括也臣愚谬谓谥法之当议者如此等因奉圣旨该部看了来说钦此又该礼科署科事左给事中罗栋等题为循职掌采公评摘举缺谥名臣以彰幽隠以昭激劝事臣等伏惟公谕着而后国典重羣议定而后臣鉴明我国家磨砺臣工意至深矣生也髙下其官品有爵以驭幸死也轩轾其人品有谥以易名爵有时穷而谥无时穷故谥为至重爵犹可奸而谥不可奸故谥为至公谥者行之迹也大行受大名细行受细名非独以彰往昔亦将以劝来兹据大明会典内一欵大臣应得谥而遗漏者不论逺近许科道官从公举奏近该京畿道御史乔璧星条议谥法大约感时触事见易名之典重故不厌精详追慕前修见盖棺之论定无嫌博取皇上勑下部议寮采参订于下而是非不谬圣明独断于上而与夺无私在斯一举矣惟议谥关礼科职掌安敢无言台臣议举其近者臣等请并及其逺者谨以故老之所传说史乗之所纪载有勋绩最茂品格最髙昭昭在人口吻间者二人兵部尚书兼右都御史伍文定太子太保兵部尚书毛伯温是也文定少喜谈兵长多竒节当宸濠发难之日倡义先登遂倾其巢穴挺身奋击立尽其鲸鲵战不逾时而元恶就擒社稷几危而复安文定之功伐万世犹凭之矣伯温声着西台名留全楚当交趾作孽之秋余勇可贾深入其险阻先声所詟遂易其狡心兵不血刅而酋长乞降荒服已携而复附伯温之威名四裔亦畏之也考其当年文定与王守仁实共死生伯温与韩雍可称伯仲今守仁得谥文成韩雍得谥襄毅二臣寂寂独至今未补窃以为折冲御侮甲胄有劳之谥法当亟议矣学问甚正出处甚明彰彰在人耳目间者二人吏部左侍郎张元祯南京刑部右侍郎吴悌是也元祯识洞本源接濓洛关闽之正脉动成爻象陈禹汤文武之吁谟雅受知于孝庙独不合于宰臣入仕垂五十年在朝仅九阅岁士大夫想望其风采比于祥麟瑞凤非虚誉也吴悌接统象山遡渊源于立大玩易涑水妙进退于观时由循吏而抗节西台避权贵而屏居里第入仕三十余年闲居二十余载士君子评论其气象拟于岳峙渊澄非过情也考其当年元祯与罗伦共相规切吴悌与罗洪先妙解静修今罗伦得谥文庄洪先得谥文恭二臣亦寂寂至今未补窃以为勤学好问避逺不义之谥法当亟议矣其它若都御史鲁穆希心玄旷羔羊之节乆而不渝兵部尚书郭宗皋敦尚风节姜桂之性老而愈烈佥都御史杨继宗天植忠孝尤确守四知之家法大理寺卿夏时正学成恬澹乃超慕孤山之髙踪刑部尚书李迁厯宦途四十年而家无长物礼部侍郎田一儁居词林二十载而人无间言大理寺卿陈恪之清修絶俗尚宝司卿孟秋之髙洁迈羣中允郭希颜以忠諌杀身庻吉士邹智以直言贬职御史刘台之执持风纪中允张元忭之不愧科名以上诸臣合于例而应得谥者或循例议补格于例而不得谥者或破格议与似亦未可靳也夫明兴二百四十年以来海宇为一天下如此其广也而臣等所举甚狭俊乂在列人才如此其多也而臣等所举甚寡岂其责备太过而故以褊浅狭隘之心靳名贤华衮之荣哉亦为知识有限不敢以揣摩疑似之见轻国家命名之典也大抵知人实难而定谥尤难之难举生平之行业总括于一二字之间以一时之议论流被于千百世之逺可不慎与不然则俄而议与又俄而议夺若吴时来之已事虽快人心亦伤国体不若慎重自今日之为得也皇上量同天地明并日月伏乞勑下礼部以臣等闻见所已真者与采取所未备者仍照台臣之议开具书册分送九卿科道等官博加咨访必羣议尽恊如权衡尺度之分明众口具调如醎淡甘苦之齐一然后议覆上请施行则功德既已湮没者倐然着迹于千古声名既已澌灭者煜然生色于九原岂独为昔日之诸臣荣乃实为今日之诸臣劝也于世道未必无关系矣等因奉圣旨谥法乃国家激劝大典以彰前贤以励后进以定万世之公论这所奏着礼部从公看议访实具奏以凭裁夺亦有谥之美恶未当其人查来俱改正行钦此钦遵通抄到部送司案呈到部看得朝廷立谥法以助刑赏之所不及其来乆矣古人严于惩恶故名曰幽厉即孝子慈孙不能改焉其后则善恶并谥瑕瑜不掩如郑羲之谥文灵萧瑀之谥贞褊非善者谥而恶者不谥也夫善谥以善恶谥以恶故人不敢借公典而儌私恩流弊至今贤者予谥不肖者不复予谥故人存幸得之心竞肆鑚求之计以致易名之典不足为砺世之资今二臣先后具奏或明指其人或暗指其人或主于予或主于夺无非集思布公之意第以一二字而槩一人之生平以一二人而评四海之人品闻见未广妍媸易淆有私其所好好而不知其恶者有私其所恶恶而不知其美者又有中无定见随人口吻以为短长者心各有主喙各争鸣使非尽付之公评何以能调乎众口合无依二臣所奏恭候命下容臣等将万厯元年至今凡诸臣已得谥者尽行查出开冩文册分送九卿詹翰科道诸臣令其虚心详议若应谥而未谥者除科臣罗栋所疏姓名开具分送外其余人众难于徧查者果诸臣有真知灼见不妨明白开列如某当谥即明书行事如何公正心术如何粹白某不当谥亦明书行事如何谬戾心术如何奸邪只许指实条具勿拘对偶勿用浮词勿以私好而过为褒奬勿以私恶而过为议评勿如矮人观场而随声附和候通送到部类集具奏某官应予即明注系某官所议至应夺者亦然统候圣明裁夺傥所议不当日后被人指摘得实者将原议官一并议处庻予一人而众皆知荣夺一人而众皆知辱贤奸不淆于身后劝惩可禆于将来矣再照议谥系本部职掌类奏系言官条陈伏奉明旨着礼部从公看议访实具奏以凭裁夺夫类奏则不须看议看议则不专类奏应类应看竟当何从予夺所关嫌怨易起更乞圣明酌定先下臣等遵奉施行奉圣旨依拟行令九卿等官虚心详议应谥的准与补谥若已谥的果于羣议不协方许改正追夺毋得过于苛求以伤朝廷锡予之典其议谥类奏系你部里职掌以后还照旧行
请补礼卿疏一
为礼卿乆缺恳乞圣明亟赐简用以重邦礼事臣惟国家设置六卿分曹而治均不可缺而礼部所司则朝廷之典礼藩府之名封诸司之文移四裔之朝贡由至重至巨以暨至繁至琐无日无之一日缺人则一日废事非代庖者所能独胜也自本部尚书范谦于二十五年十月内病故至今几九月矣廷推上请未蒙点用然犹有署部事左侍郎刘楚先与臣二人办理尚且支持为难今楚先又奉钦依回籍闲住止臣一人在部臣识既庸愚才复短浅且年来多病气血耗伤又当日撰讲章恭进睿览即使勉强驱策不免支东遗西顾此失彼臣今不早言坐待部务废弛彼时陛下罪臣亦已晩矣况廷推诸臣皆在朝在野资深望重之贤伏乞皇上念礼曹非缺官之地宗伯非乆缺之官钦点一员掌管部事庻倡率有人诸司振饬庻事不至停阁而典礼以次举行矣
请补礼卿疏二
为部务繁重摄理非宜再恳圣明简用正卿以重典礼事臣窃惟国之有礼犹墙之有干也部之有尚书犹衣之有领也不植其干则无所约束而礼不立不振其领则无所提挈而礼不行故自古帝王及我祖宗即至圣至神亦未有能废秩宗之官者诚重之也今本部缺尚书几一年矣当臣初署印时即具疏以请未蒙批发窃意皇上自有圣裁当无俟臣下之烦渎者乃两经会推伏候至今未得钦命臣实惶惧臣至愚极陋素望轻微又自去年三月患病至于六月血气耗伤形容憔悴夫望轻则上下有所未孚病乆则精神有所不及日复一日渐恐废阁且查旧例礼部尚书未有兼讲读者非不欲兼以其有章奏之查覆文移之裁决事至繁巨势不能兼也夫尚书不能兼讲读之事臣待罪讲读当日撰讲章进呈御览而顾能兼摄尚书之事乎故署印可暂必不可乆也况四裔使臣其以进贺入贡至者岁时相望逺人不知圣意所在但见终年竟岁缺尚书不补将妄意堂堂天朝无一人堪为宗伯者传之四方岂不辱朝廷而羞天下之士夫耶伏乞天恩亟点尚书主管部事庻司官有倡率之人事务无废弛之弊朝廷收会通之效愚臣免瘝旷之愆
考察自陈疏
为自陈不职乞赐罢斥以重计典事万厯二十七年复当大计羣吏臣备员卿貮例当自陈伏念臣草茅寒贱遭遇圣明待罪讲帷循资而至今职分量乆已逾矣窃自惟学术空踈才识短浅不堪佐礼况堪代庖此人人所共知也疾病牵纒气血耗损形容憔悴手足重迟此人人所共见也臣之不职无能逃于众人之耳目况能逃于日月之照临哉是臣旷职最甚幽黜最宜伏乞天恩特赐罢免以明臣愚瘝官之罪以示清朝计吏之公臣即归老林泉苟延残喘皆皇上恩德也奉圣旨余继登直讲署礼学行素优着照旧供职不准辞吏部知道
覆雷火疏
为廵视事祠祭清吏司案呈奉本部送内府抄出兵科等衙门左给事中等官桂有根等题臣等本日黎明同赴慈庆宫点闸工程接得燕山前卫指挥佥事于大朝手本禀称本月二十八日晩刻落雨太庙内雷击槐树火光直出本监员役用水洒灭等情到臣臣等亲到被击树下看验树上火燃形迹及地下灰木数块是的臣等奉命廵视皇城则禁垣以内事体均当举奏窃意今春多方乏雨麦秋早稿我皇上竭诚祈祷雨泽皇意肫肫为民百官万姓莫不感激诵德乃比日阴云聚散不时膏雨将沛未普昨晩电光闪烁雷声迅烈且击破太庙内大树一株就中火起则雷霆之所震动九庙之灵将必悚然不宁我皇上惊闻之际亦必有惕然轸念者矣第雷火起自玄冥臣等何敢以恍惚之说上烦圣听盖尝得之古籍有云阴阳和而后雨泽降天人孚而后阴阳调皇上临御以来敬天法祖何所不极兹者雨旸愆期雷霆迅发可徒委于气数之适然而不思以修省图回也乎臣意庆赏刑威总关天心而匹夫匹妇均属天鉴我皇上聪明睿知傥乗万几之暇穆然深思求所以整肃纲纪登庸众正休养元元则圣明上格天眷自是雨旸时若年榖顺成国家有道之长端在是矣伏惟圣衷裁察等因奉圣旨太庙雷火击树上天仁爱示警朕心深切惕然遣官告祭奉安及修省事宜便着择日具仪来奏礼部知道钦此钦遵抄出到部送司案呈到部伏念臣等典礼之臣奉职无状不能叶和神人致雷火示警祖庙震惊圣心兢惕罪在臣等复何敢逃除祭告奉安择日另行具题外其合行修省事宜相应照例题请恭候命下严行各衙门大小臣工痛加修省自本月十三日为始各青衣角带于本衙门办事停刑禁屠俱三日本部仍行文南京礼部令其传谕诸司各修职业共图消弭臣等窃惟修省有文有实而弭灾以实不以文彼青衣办事停刑禁屠修省之文也请以修省之实为皇上陈之易曰雷出地奋豫先王以作乐崇德殷荐之上帝以配祖考故天子主天地宗庙之祀此礼之至重者我皇上不亲郊庙积有岁时矣毎常遣代诿以静摄九重深宻静摄与否臣下不得而知祖考鉴临知之必真果常摄而常代也宜无不可者不然祖考之神宁无望于陛下乎合无今次恭请圣驾亲诣太庙祭告以慰安祖考之灵此修省之实也祖宗之心欲圣子神孙本支繁盛故定为十六岁成婚之期遵行至今未之敢越今皇长子睿龄十八已越期矣选婚一事于二十六年十二月既已告之祖考乃遣官候旨日乆未报祖宗之神宁无望于陛下乎伏乞特遣中使选择淑女以备演习礼仪举行吉典此又修省之实也天下者祖宗百战所辛苦经营之天下也人民者祖宗二百余年所培养生息之人民也民安则天下安天下安则祖宗之心安近来奸民妄窥朝廷时献矿税皇上戒之以勿扰而此辈不能勿扰非乐于扰民也不扰民则无所得利且恐伏欺罔之诛耳今海内萧条民穷彻骨椎骨吸髓何能乆堪乃抚按言之而不听科道言之而不听大小诸臣言之而不听各疏言之而不听合疏言之而不听至引祖制以折人言祖宗时岂无矿课然有则开无则止不以累民亦岂无税课然税有处课有额不许琐及民间常用之物徃牒可稽也若信亡頼之小人违士大夫之公议使祖宗之人民恇扰而不宁祖宗之天下危殆而不安祖宗之神能无望于陛下乎今三春亢旱四海饥荒皇上焦劳祈祷而丼霖未渥怒霆先震天与祖宗之意可知己伏乞明诏大臣条上恤民事宜奏请圣裁稍布寛大之恩用苏闾阎之困以明示我皇上遇灾思咎畏天畏祖宗之意安民安天下之心此又修省之实也夫霆怒气也火兵象也人怨于下天怒于上循理度势必有穷苦之民弄兵于潢池之中者民情既涣联属甚难祸乱已形收拾不易此时而犹泄泄然循修省之弥文欲以应变而回天岂可得哉奉圣旨是奏内事关朕躬的己知道了祭告奉安暂遣官恭代你毎大小臣工各要恪修本等职业实心匡济时艰共图消弭以回天意毋得徒饰虚文
皇长子婚礼疏一
为大礼踰期未奉俞旨敬竭悃诚再申恳请事臣等因皇长子年已长成例当举行冠婚大礼于二十四年十一月内循职掌按故事具疏上请伏俯候旨未敢聒激至踰三月乃敢于二十五年二月内复申前请至今候旨又踰月矣夫使事在可已臣等虽至愚昧何敢仰渎圣听顾礼有不容不举而时有不可再迟者此皇上所明知也皇上神圣于国家典故无不览阅亦曽见祖宗时有皇长子年十六岁而不冠者乎不选婚者乎臣等职司典礼若复缄黙不言傥皇上责臣等以何不敦请致令过时之罪臣等即百口亦无以自解矣因此不避烦琐斋沭申请伏乞皇上万几之暇少赐省览或特降玉音或将前疏批发令臣等遵奉择日举行上以慰九庙神灵之望下以顺四海臣民之心臣等不胜惓惓恳祈之至疏上不报
皇长子婚礼疏二
为仰遵明谕俯循职掌恳乞圣明早选淑女以备举行婚礼事臣等于本年五月十六日伏覩圣谕内阁览卿等所奏俱已悉知皇长子言及冠婚祖宗礼制天伦亲情朕岂不欲早得传行但念皇长子素禀清弱所以迟缓者正要培养丰厚诚爱重之意今春至夏朕屡召皇长子暨诸皇子问察习学之功见皇长子气质比与去岁渐加充实且书仿对句颇有进益朕甚嘉悦皇长子欲先行三加冠礼次及册立选婚朕思今未正名封而行加冠之礼冠服不便前已有旨况二宫不日落成待焕然一新行此大典庻嘉礼有所天下传闻以便臣民具瞻若其束髪之冠湏待选有婚仪择日冠巾与婚笄同行此亦旧制也谕卿等知之钦此臣等庄诵纶音罔不举手加额踊跃叹服仰见我皇上天性至爱睿虑周详庆宸居之落成在迩大礼之举行有日矣臣等伏思册立冠婚典最弘巨一切仪章犹可从容备办惟是选婚一节则非旦夕可就者盖民间女子年近十五多已婚配如都城遴选未必相当须博求于比直河南山东诸处差遣徃返动经数月习■〈女间〉礼节又歴多时及今图之犹虑延缓傥不预选一旦两宫告成有误吉期皇上责典礼之臣何不早请臣等即百口无以自解者用是罄竭悃诚斋沐上请伏乞圣慈允俞亟赐差官选择务得贤淑以光大典至于合用冠服仪伏等物亦乞勑各该衙门先期造办俟两宫既竣方新九重壮丽之观而三礼并行式慰四表臣民之望则主器得人国本永固和气毕萃于庭闱喜颂交驩于海宇其为宗社无疆之福莫大于此矣奉圣旨知道了
皇长子婚礼疏三
为选婚奉旨未荷允行仰恳圣慈蚤赐遣官以求淑德以光大礼事先该臣等于七月内题为仰遵明谕俯循职掌恳乞圣明蚤选淑女以备举行婚礼事奉圣旨知道了钦此臣等窃念思出慈父命由大君皇上既知礼之必不可复迟时之必不可复缓自将特降谕旨不俟臣下喋喋矣乃几及三月未蒙传示皇上万几虽烦必不遗忘至此无亦以典礼重大必待敦请再三然后行之以示慎重之意耶夫二宫落成行此大典圣谕宣布昭如日星近见工科都给事中韩学信题为大工繁巨工程不宜延缓恳乞立限责成以图节省以肃禁近事该工部覆奉圣旨是着内外总理提督等官上紧催儧毋得故为延缓冒费钱粮钦此窃料在工诸臣既奉严旨孰敢不夙夜从事仰副圣心是大工之成已可计日乃选婚之事尚未差官自今及春为时几何臣恐势将无及已臣继登自知诚不足以格主言不能以动天故两请简用尚书庻藉德望之臣可効赞襄之力而稽延日乆会推无期若有所待而自诿有所诿而不言此人臣不忠之罪臣不敢也故敢罄竭愚悃仰祈天听臣等典礼之臣以行为职不但以言为职故不但望皇上知之实望皇上行之伏乞恩命蚤赐允行博求淑质用备嘉耦使轮奂聿新之日圣驾还御之时即首举册立冠婚诸大吉礼则宫闱之乐事并于一时而臣民之欢声腾于四海矣臣等曷胜激切屏营稽首顿首千祈万恳之至疏上不报
皇长子婚礼疏四
为钦奉圣谕事万厯二十六年十一月二十七日臣等于文华门接出圣谕朕惟册立分封东宫及诸亲王此乃祖宗训章大典嫡庻长幼一定自有次序縁因皇长子禀质清弱气体未充况皇后年在妙冲又屡遭不讳大难故不得已迟缓少俟耳非有别意乱危家国昨者大行皇妣之服已满虽无三殿其二宫不日落成皇长子龄已过期体已充足尔该部便具选婚旧仪来看其册立并加冠礼少候二宫落成之日行朕又思三皇子五皇子六皇子七皇子俱已长成若再少待恐又费一畨事不若亦于二宫完日一并加冠分封庻免烦扰内皇三子皇五子年岁稍长待分封之日可着出阁讲书亲近儒臣朝夕训诲以开蒙塞礼部知道钦此钦遵臣等随查大明会典大明集礼诸书但载皇太子纳采问名以后诸仪其选婚旧仪未经开载窃惟纳采等六礼俟选有淑女之后容臣等开注上请今先将选婚合行事宜酌议开列恭候圣裁计开一请圣谕一道晓谕官民人等有女子年十四至十六容貌端庄性资纯美者报名在官以俟选择一行钦天监选择遣官选婚吉期一先期遣官以皇长子选婚告奉先殿行翰林院撰告文光禄寺备祭品如仪一请钦遣司礼监官二员给与勑书二道以便行事一本部遵奉圣谕出榜张挂京城内外官民之家先将淑女花名报官待选次咨都察院转行直隶八府并河南山东南京鳯阳淮安徐州等处地方官预将淑女报官以待遣官次第选择一各处选中淑女令其父母伴送到京所在有司给与应付脚力一各官开送到日本部照例题请钦命司礼监官赴诸王馆选择一诸王馆选中女子恭候命下备查各父母身家有无违碍具揭报部转送司礼监查照仍行钦天监择吉具题进内看选恭候钦定命下施行一行各该衙门先期备办婚礼合用物料奉旨是其选淑女着在里八府及南京河南山东刷选其鳯阳淮安徐州免其刷选
皇长子婚礼疏五
为钦奉圣谕事先该臣等开具皇长子选婚事宜上请奉圣旨是其选淑女着在里八府及南京河南山东刷选其凤阳淮安徐州免其刷选钦此已经出榜晓谕及通行各该衙门钦遵外今据钦天监手本开称择到本年十二月十三日卯时遣官祭告奉先殿十六日午时遣官前去选择等因前来所有原奉钦依钦遣司礼监官二员伏乞钦定给与勑书二道分投前去各该地方选择縁系钦奉圣谕事理未敢擅便谨题请旨奉旨刷选淑女自着在京城内外及里八府差官刷选南京河南山东罢写勑与他
皇长子婚礼疏六
为钦奉圣谕事先该臣等于万厯二十六年十二月初九日题请钦遣司礼监官刷选淑女奉圣旨刷选淑女自着在京城内外及里八府差官刷选南京河南山东罢写勑与他钦此钦遵臣等即通行晓谕移咨都察院转行五城御史及里八府令将官民之家逐一用心体访以副皇上慎重大礼之意今据中兵马等司开报各淑女名氏造册呈送到部料八府淑女亦应节次报官伏乞钦命司礼监官二员先自京城次及里八府分投选择縁系钦奉圣谕事理臣等未敢擅便谨题请旨奉旨京城淑女少待里八府报到之日一并差官刷选
皇长子婚礼疏七
为钦奉圣谕事先该臣等于本年二月初八日题请钦遣司礼监官将五城报到淑女先行刷选次及里八府等因奉圣旨京城淑女少待里八府报到之日一并差官刷选钦此已经札行各府将报名在官淑女造册开报前来以凭题请差官前徃选择续据真定府于本年三月初五日呈报淑女一十八名顺德府于本月初七日呈报淑女二十四名大名府于本月初九日呈报淑女三十七名顺天府于本月十四日呈报淑女一百四十七名保定府于本月二十一日呈报淑女一百七名永平府于本月二十二日呈报淑女十五名河间府于本月三十日呈报淑女二十八名广平府于四月初十日呈报淑女三十一名各文册俱已到部相应题请伏乞钦遣司礼监官领勑前来将五城及里八府报名淑女一并选择务得淑贤以光大礼縁系钦奉圣谕事理臣等未敢擅便谨题请旨不报
皇长子婚礼疏八
为选婚候旨日乆未报恳乞圣明蚤赐遣官以昭大信以释羣疑事臣等因淑女报名在部两次题请遣官未奉明旨大小臣工不能无疑多向臣言欲各具疏催请者臣等伏念我皇上方以忧旱祈祷焦思动火若复章奏纷纷不无烦扰不若臣等循职掌虔诚申恳我皇上至圣至明知时之不可再迟礼之不可再缓必有毅然允行者矣况我祖宗家法以十五岁选婚十六岁成婚非无谓也盖以人年十六则情窦日开防闲日难是以即欲保爱其体尤欲曲体其情故立此一定之制俾圣子神孙万世遵行而不越耳皇长子睿龄今已十八越期亦二载矣皇上天性至爱与列圣同符可独深爱之而不深体之耶况人主举事不但仰法乎前尚当顾虑其后今诸皇子已渐长成以次当婚矣不知至期将从十六成婚之旧制乎抑十八尚尔延缓如今日乎欲如旧制情恐有难于或异欲如今日势恐有难于尽同不知皇上于清夜燕间之暇亦曽念及于此否也今士庻之家睹其子之成立即至贫窭者犹思称贷以遂其室家之情为嗣续之计父母之心不约而同岂以我皇上见皇长子之气体日充而不思蚤得佳妇以遂关雎之愿以衍麟趾之祥也况及今刷选得人犹须按旧制演习礼仪非数月不能闲熟比及闲熟两宫已告成矣此时若再稽迟岂不有悮明谕三礼并行之期臣等典礼之臣何所逃罪且在册淑女嫁既不敢选又无期不无喁喁仰望之心今连日风霾雨泽欲降而不降天心欲回而未回皆是屯膏之象伏望皇上断自宸衷特遣中使及时选择上以完国家吉庆之典下以释臣民猜疑之心臣等曷胜惓惓祈恳之至二十七年閠四月十七日上二十日传奉圣谕昨礼部奏京城并里八府报到淑女京城的着司礼监太监宋坤八府着司礼监监官邵从仁各供事该部知道
皇长子婚礼疏九
为遵明谕循职掌恳乞申饬督理诸臣早完大工以举大礼事万厯二十六年十一月二十七日臣等于文华门接出圣谕朕惟册立分封东宫及诸亲王此乃祖宗训章大典嫡庻长幼一定自有次序縁因皇长子禀质清弱气体未充况皇后年在妙冲又屡遭不讳大难故不得已迟缓少俟耳非有别意乱危国家昨者大行皇妣之服已满虽无三殿其二宫不日落成皇长子龄已过期体已充足尔该部便具选婚旧仪来看其册立并加冠礼少候二宫落成之日行朕又思三皇子五皇子六皇子七皇子俱已长成若再少待恐又费一畨事不若亦于二宫完日一并加冠分封庻免烦扰内皇三子皇五子年岁稍长待分封之日可着出阁讲书亲近儒臣朝夕训诲以开蒙塞礼部知道钦此臣等恭绎纶音于二宫落成而曰不日非谓以岁月期也于皇长子而曰龄已过期亦非谓可以岁月待也乃自奉谕之后又一年矣淑女之选已钦定矣臣等毎随诸臣阅视工程见两宫虽有次第尚须修饰今天气渐寒若再耽延又待明春则二宫之落成岂但不日而皇长子之年龄益复过期何以慰我皇上明旨所云少待之心乎伏乞严谕在工诸臣上紧督理催造使工程早完一日则我皇上早还御一日早行册立之礼以培宗社之安早举婚媾之仪以衍本支之庆且诸皇子早得分封各具冠服随皇长子趋拜于前此宫闱极欢极乐之盛事而普天臣民同欢同乐之至愿也疏入不报
辞尚书疏
为异常恩命自揣难胜恳乞圣慈俯容辞免以安愚分以重邦礼事本月初十日该吏部题为南北大僚多缺会推候旨日乆恳乞圣明亟赐点用以全国体以图治安事奉圣旨陈蕖升戸部尚书余继登升礼部尚书赵焕改南京吏部尚书郝杰改南京兵部尚书参赞机务写勑与他叶向髙升南京礼部右侍郎臧惟一升南京兵部右侍郎未点的另推来钦此臣继登不胜感激不胜惶惧伏念臣穷乡下士弱植浅衷学术原自空疎性资又复迂拙荷蒙皇上拔置讲帷十有一年矣空懐犬马之心毫无启沃之益旷官奚补窃禄足羞不意我皇上以两年不轻授人之宗伯而举以畀臣岂以臣尚堪驱策冀効铅刀一割之用乎臣近年以来气血因多病而日耗精神縁乆病而日衰特以承乏署事未敢乞身勉强目前已虑不支冒进崇阶益复难任况同推诸臣以资则先于臣以望则重于臣而臣独以寡昧之才得之能自安乎且宗伯班高南省主典神人今天灾地震人变物妖踵报叠至人神怨恫礼乐废壊风俗薄恶教化陵夷此何等时而可以不肖之臣肩三礼之任哉臣闻德薄而位髙者危力小而任重者仆与其既危既仆然后从陛下乞有罪之身孰若知止知足蚤自控辞于君父之前也伏乞皇上俯鉴愚衷收回成命俾臣仍以旧职勉効驰驱庻上不伤陛下知人之明下亦遂愚臣审已之素臣曷胜惓切仰祈之至奉圣旨卿器重学醇讲帷着绩简司邦礼出自朕衷宜遵成命供职不准辞吏部知道
淡然轩集卷一

[book_title]淡然轩集卷二
（明）余继登 撰
○疏
请朝贺疏
为时届中秋天増圣寿恭请圣驾临御以伸臣子嵩祝微忱事臣等窃惟人主之尊即天也天覆帱万物故万物无一日不愿望见乎天人主覆帱羣工故羣工无一日不愿望见人主从皇上深居以来无论常朝之规已成旷仪即万寿朝贺亦皆传免然曰静摄则赡养为重不敢以礼文而轻劳起居也自我皇上御楼受俘大小臣工仰瞻圣体充和遥聆圣音清逺莫不欢忻讃颂以为静摄之效如此由此可望以时御门复视朝之旧典矣乃以时渐溽暑又复暂辍今圣寿之期正值中秋之候不暄不寒至清至爽天下诸司暨四裔朝贺使臣梯山航海而至者咸思快睹天颜拜舞祝颂于廷伏望皇上至期一御文华殿朝见羣臣俾得遂其瞻天祝圣之私则于圣躬未为甚劳而传之郡国以及蛮貊无不欢呼歌咏诵励精之志如日方升祝冈陵之寿与天同乆矣
年终彚奏灾异疏
为彚奏灾异事祠祭清吏司案呈节奉本部送礼科抄出巡抚宁夏等处地方赞理军务都察院右副都御史杨时宁题称宁夏卫于本年正月初五日已初二刻地震有声从西北方动起徃东南方去讫又该廵抚山东等处地方都察院右佥都御史尹应元等题称登州府文登县于本年正月初八日未时地震自东南而起西北而落二十一日寅时地震有声房屋揺动自西北而起东南而落福山县莱阳县亦于正月初八日午未时分地震房屋揺动又该廵按福建监察御史徐兆魁题称漳州府于本年正月十六日药局内不知何故响震一声局内火药一万零八百斤尽从声中烧去局有一枯井己乆不用上有二大石盖压亦飞三百余步一落韮菜巷陈举人书房长三尺半厚八寸一落吴儒士家长四尺厚一尺药局碎毁看药三人尸飞局外周围居民房屋五十六间尽倒压死男妇连前三人共二十九名口伤者更多又该廵抚辽东地方赞理军务兼管备倭都察院右佥都御史张思忠题称海州参将营中军潘一元督造鸟铳等器于本年二月十四日辰时在炉正行打造内鸟铳一杆鸣有大声至午时方止锦州大福堡于本年三月初九日戌时城门上东西椲杆顶上起火许乆方落又该总督蓟辽保定等处军务兵部尚书兼都察院右副都御史邢玠等题称宁逺兴水县堡镇逺台于本年三月初九日夜一更时分本台椲杆三根顶上起火齐鸣初十日午时孤山台新石嘴台椲杆起火齐鸣又沙河堡狄家台椵木冲堡黄土台俱于初九日酉时分椲杆上起火闻有响声乂该南京守备等衙门司礼监太监等官邢隆等题称金川门马草场于本年三月十五日邜时大雨雷电交作本场草堆上突然起火将经手马草一堆计五万尽行烧毁讫又该巡抚甘肃等处地方赞理军务都察院右都御史兼兵部左侍郎田乐题称西宁道古浪地方于本年五月初六日戌时分本城东门楼大钟连鸣三阵毎阵约有十数余声又该巡抚山东等处地方督理营田提督军务都察院右佥都御史尹应元等题称兖州府委千戸髙镇逺等监造军器有鐡匠李彦弘等炉内打造神鎗已成于本年五月十七日入炉煅光至本日未时分炉内閧然有声取出用锤打造其炉犹鸣二刻方止六月十一日未时省城地震自东南起徃西北去讫又该提督雁门等关兼巡抚山西地方都察院右佥都御史魏允贞等题称平阳府临汾县于本年五月二十三日申时地震从西北来东南去微声河津县于五月二十五日未时地震自西北起东南去有声蒲州于六月十五日寅时地震浮山县于七月初一日未时地震有声如雷自东北来西南去并无揺动官民房屋又该整饬蓟州等处边备兼巡抚顺天等府地方兵部左侍郎兼都察院右副都御史李頥题称喜峯路于本年六月十七日午时喜董四十一号台上层东角雷震一声火光大作将神器房揭散火药火箭尽数喷出炸倒墙垜其木料俱未烧毁又该提督军务巡抚浙江等处地方都察院右佥都御史刘元霖题称绍兴府萧山县明月坊居民贾大经家于本年六月二十九日起更时分灶前并水阁板上透出鲜血约髙尺许洒开血迹拾数处凝于板上地下者约血一二升之数又于中堂香火前地板上亦出血一搭楼板亦透血三四处洒开血点无数凝于楼板上约二三升之数一刻方止又该总理河道提督军务兼管漕运太子少保工部尚书兼都察院右副都御史杨一魁等题称砀山县于本年七月二十八日因黄河水涨县治被淹士民俱避于堤上又该巡抚大同地方赞理军务都察院右副都御史房守士等题称大同镇神机库于本年九月初九日辰时忽从库内响声如雷将库顶五间击碎砖瓦乱飞墙壁一并翻裂倾倒黒气升天自辰至已方散并无火光烟臭将磁缸一百个内盛火药九千一百五十一斤三两药线三万七千一百一十一根尽数飞化无存本库竹篓内盛贮硫黄一千八百七十四斤一十二两丝毫未动满城房屋动揺震塌邻近官民房屋一百二十六间震死宗室充荧一位逺近军民史景鹤等九名口震伤男妇王保等二十五名口库内地基陷裂乂该整饬蓟州等处边备兼巡抚顺天等府地方兵部左侍郎兼都察院右副都御史李頥等题称喜峯路琵琶稍六十四号台忽于本年十月十六日午时天降大雪蓦从西北楼角旋风大作响声震地即将旗杆刮折楼内上层火光四出随有左右邻台齐救不及将本楼火药火箭烧毁鎗炮铅子等噐见在军兵人口俱各无伤等因节奉圣旨礼部知道该部知道钦此钦遵陆续抄出到部送司案候在卷今照年终相应一并类奏案呈到部臣等切惟和洽神人宗伯之职今尚书经岁缺人臣等消弭无术灾异之来明示失职之咎敢不思咎省躬勉自策励复思皇上为天之宗子惟天于皇上其仁爱为最深亦惟皇上于天其感格为最速乃类奏之章无岁不上谕戒之旨无岁不下而今岁四方所报二气舛错之状视徃岁殆有甚焉者岂皇上所为格天之道不在于修省之虚文欤书曰天视自我民视天听自我民聴天之髙逺也而视聴皆寄于氏是民者弱而不可忽者也今近自畿辅逺及郡国百姓之苦于征调苦于催榷苦于织造苦于开采之类者各欲以情仰诉于皇上而不可得计惟有仰天而诉耳天不言故出此变异以告陛下也夫人情愁苦之极欝为无聊无聊之民昜动难安昔汉臣徐乐以民困而主不惜下怨而上不知为有国者之大戒今民之苦极矣又加以旱■〈叹，目代口〉之灾十室九空万一有揭竿斩木之夫乗之而起易动之势一呼百应诚可寒心故臣等每接奏报寝食不宁若尚欲修举故事泄泄然以空言而回天意岂不难哉伏望皇上敬天之怒畏天之威勅下大小臣工以爱民之实心为应天之实事事有便于民者明知之明与兴之有不便于民者明知之明与除之下勿过疑乎上有所顾忌而不言上勿过疑乎下有所寝阁而不报绎大学入悖出悖之旨勿倡施夺之风体有子民足君足之言深察相关之义当此履端之候共存寛恤之心俾四海九州岛各安田里而无叹息愁苦之声则人心悦豫天意感通有不反灾为祥者臣等请服欺罔之罪矣岁所上繁词套语皆皇上所厌闻者故臣等不敢复渎宸聪敬以天人相与之说进惟圣明留意焉奉圣旨今年灾异频仍朕览类奏仰承上天仁爱之意深用惊惕你毎各衙门大小臣工都要痛加修省尽心修职以祈时和民安毋事虚文
止矿税疏
为播酋猖獗益甚蜀地残破可虞恳乞圣明慰民心寛民力以佐兵食以保方隅事臣等昨接邸报见四川巡按御史赵标报称六月二十一日杨应龙提兵八万攻陷綦江县城逰击等官尽皆杀死等因臣等不胜惊骇应龙蕞尔小丑即数年肆虐未敢逺离巢穴乃一旦亲率苖蛮深入内地至于攻屠邑城杀戮将士此必有川中小民为之向导为之内应者故敢仗羽翼而狂逞无忌耳维此小民皆陛下之赤子也不为朝廷用以讨逆贼而反为贼用此岂乐于从逆哉盖蜀之民若极矣采木则有砍伐之苦拽运之苦采矿则有供给之苦赔累之苦榷税则有搜括之苦攘夺之苦皇上以为不忍加泒于民而姑取之于地也不知人固爱财地亦爱宝矿砂不足不得不求足于民故岁进之矿银什七皆小民之脂膏而差官之私槖不与焉此势之必至者也皇上以为不忍加泒于民而姑取之啇贾也不知商贾不通则财货不流物价沸腾则百姓困敝京师且然何况遐方此又势之必至者也愚民何知既已丧其乐生之心计无所之遂谓不若从贼或可延旦夕之命耳杨酋性本强悍而又益以无聊之民则其势日盛蜀民乆已怨恨而况附彼方张之冦则其毒日深今陛下闻綦江之残破重庆之危急必不肯坐视而不救夫救急非可以虚声恐喝也势必须兵兵行必须饷今何处征兵乎欲调之贵州而贵州已败伤矣欲调之陜西而强敌积怨日不忘报秋髙马肥防御为急顾此失彼恐非完计欲调之广西云南湖广诸省而兵政废弛之乆所在无兵若驱乌合之兵以救燃眉之急未有能济者也欲俟东征之兵则刘綎所将半多杨姓恐皆逆族且綎不能禁其沿途之生事而乃欲仗之以成事即綎亦自知其不可其以病告非得已也又何处得饷乎欲发之官帑而买办之需万千无措年例之发什九未给欲取之本省而府库空虚闾里萧条公私无遗上下俱困欲取之邻省则处处开矿处处抽税民生处处憔悴民心处处悲愁思乱之民而复加以重征之扰是为杨酋驱民也故我皇上即日责枢臣以发兵日责计臣以转饷日假督抚之臣以便宜然无米而炊难望疗饥徒手而搏难以赴闘此亦圣明之所洞见也夫兵非天降饷非神输皆民力之所为也为今之计莫若收拾我之人心解散贼之党与停止四川之矿税取回原遣之官民使开山凿石之軰尽为称干比戈之徒赔矿给税之余悉佐秣马厉兵之费寛我无知之众赦其胁从之诛则羣情慰悦士气欢腾既喜转祸又幸更生将人自为战家与为敌或可少须时日以俟大兵之集乎不然恐目前之祸不止綦江而已且古之御冦者尝不足而示之以有余故虞诩増灶道济量沙今敌人不惜金帛以约结中国之人其络绎道途潜伏都城者不知其几而我今日以匮乏而开矿明日以匮乏而抽税彼敌人闻之将谓中国果空乏如是岂不益生轻侮之心益肆凭陵之志哉且皇上方将捐数十百万之饷以救此方之倒悬而何爱于数万之矿税况皇上曽念贵州方用兵免其榷税今四川屠戮之惨危亡之状岂但贵州知圣慈必为之动念也臣等书生不知兵事主忧臣辱故敢献其愚虑如此伏兾俯赐留神地方幸甚臣民幸甚
覆杨止庵疏
为文体日壊士习渐移恳祈勅谕儒臣申明祖制尊圣谕辟邪说以维世道人心事仪制清吏司案呈奉本部送礼科抄出南京通政使司通政使杨时乔题臣闻世道泰人心正则尚行世道否人心邪则尚言是以孔子致知躬行先行后言为学以理言道别无新竒异说杨墨慕孔子为儒者师不知仁义之理以为我兼爱为言孟子以作心害政作政害事等于洪水猛兽辟之然此其为害犹在外不关心身似于浅近辟之无难家语先子与孔子同时未必的乃其说指人身玄牝为窍致虚守静专气致柔为功其后流于烧炼采取飞升符术则老氏以为外道者也汉后佛氏兴其说主戒律轮回因果慈悲福田利益其后指人心虚灵为窍单传直指见性成佛作上乗不修善不为恶无障碍无人我相为功视前戒律诸法则释氏以为外道者也自二说兴人反向于内求养生者得之收摄心身其实无修身存心治家国天下之功与孔子异宋儒所谓以之养生愈疾则可以之为道则不可若以为道则所为似是而非弥近理而大乱真者也凡汉唐宋君臣惑于飞升烧炼采取轮回因果福益恒至于殒身败国此其为害亦粗浅能惑庸众自单传直指一入则贤智髙明者先惑深信然犹幸其学老者名老氏学禅者名释氏不与儒者混为一途又推尊孔子在二氏上不敢以敌言又不敢借孔子语文其说至宋张九成参释宗果禅始有欲改头换面说向儒家其后则有参宗果徒得光单传直指忽悟此心之无所不通遂以一悟入圣不俟修为阶级最称易简直捷宋儒程颢程頥张载朱熹忧之始力辟之程頥表章六经四书朱熹注之传注者自孔子传周易彖辞象辞始朱子法之一随其原文章句之原字解释之明其旨趣非别立一意如今时驱圣言以就已意者也洪惟我太祖髙皇帝首以传注颁庠序训士成祖文皇帝首集经书大全羽翼传注令士非此不言不行凢有一言一行及于老禅者即不録即有释老之宫之人则亦居于方外令其于山林焚修不与于名教以故二百数十余年议论正道德一风俗美纪纲肃士人发为文章及科试文字皆浑厚正大可谓盛矣正嘉间始有因养生悟二氏之说竟如所谓改头换面说向儒家者顾犹言孔子不敢直认为释老而亦未常以其说搀入于文章数年来始有直以释老之说为孔子之说又以禅老在孔子上直搀入于文章如科举文字者又以传注为支离而其言惟以讲为学会众聚徒即是不事修为阶级以知为道血气心知即是不事躬行循理一切皆归于禅老后学皆不以经书为本领内则心无所主外则其言不归于禅老则归于庄列子史文体遂壊矣所庆者今诸士皆从幼学时诵习传注先入渐摩者尚正犹之不差自今不习传注为始后数十年将有内而心空外发于文行于政事者皆空文字亦空流弊有难言者歴年礼臣题覆科道部寺诸臣屡疏正文体端士习蒙圣谕勅下改正仰见遵祖制崇圣训至意昨丁酉今戊戌郷会试诸臣试録前后序皆言此意欲尊孔子辟邪说犹未见士子翕然信从则新竒异说方兴喜新好竒乐异者众亦清本澄源者未讲也臣谓清本澄源者则以先进者后学传习之师世教者使民兴行之机兹无论他所即今南都所称先进世教有大可慨者则原任参政罗汝芳是也汝芳臣郷先逹聪明才辨英发世称才士性度温和寛厚与物无忤世称长者早讲学师事颜钧其志行相似世称理学养生师事方士胡清虚谈烧炼采取飞升僧玄觉谈因果福益尤精于单传直指人心见性成佛上乗以慈悲不计校无障碍无我人相为圣学方士禅流尊为教师臣尝慕其风度且善养生愈疾及闻其守宁国日集诸生会文讲学民讼者至则令其趺跏公庭敛目观心学佛自慈悲为善一时士悦之僧道徒归之不吝库藏里甲供饷馈赠故归者如市及库藏侵缺推官李惟观征里甲代偿抚按谢登之等参论凡政务法纪悉寛吏书通同为奸贻害蔀檐于时臣里亲监生戴珍为南陵县丞初官被访珍以金带箧银馈赠即受而服之珍固感之每为臣言臣心偕里人薄之及后守东昌参政云南置印公堂任吏书门役共享票牌混发百弊以生赍捧入都则科道交章论之及归请托上官先后名守沈子木林烃许孚逺前令黄道年以其烦数厌之游南都诸臣尊礼尝以私干尚书传希摰毎见士夫辄言三十三天凭指箕仙称吕纯阳自终南山日寄书至子从丹师毙于广自言其日左右欲见即出于时名贤如周世选为通政李三才为主事亲闻之晩与藩府征逐饮食致誉甘草游扬州处声乐之所其徒称为圣之和江省抚按访问地方人才于参议徐用检乃讲学心交则以混于声色报参议王问臣从游谈玄则以有民讼之报儒臣罗洪先者移书非之邓元锡痛哭规之见存也江省名贤録至不公者亦不録忽世有以理学臣刻録者既非其行即所谓学亦借孔子言仁孝言心性实则専于烧炼采取直指人心见性成佛证圣敢以禅学在孔子上究其归则杨墨为我兼爱老和光同尘释慈悲不着相又轻施好夺违道干誉正孔孟之所深辟者也特以于养生有可取尔今天下好言养生因其以养生即为圣学其说自由自便其功易简直捷不待于孔子修德改过徙义工夫一讲即在孔子上所以世或从之近南都有称之为师作祠祀之以祖述宪章名之作为文字刻之南都士大夫居此宦此有学行者甚众必不为所误特恐此说一起将来者不知而门戸开标榜立将任情兴为悦乐执意见为操持以贿赂干请为通逹党同伐异为辅仁以行谊礼节为土苴以清议公论为妄语宋儒所谓本以利心得来学者亦以利心向之利势相尚士习渐移文体益壊渐入清谈后难拯维凡有识者皆惧之而主此说者不顾也臣至卑下素矢天日不敢轻出一言议一人乃言及世所谓理学者大非忠厚頋为世道人心计窃附不直则道不见之谊言之顾臣言轻微不足信旧在南京兵部左侍郎许孚逺大理寺少卿李三才寺丞张鸣冈皆贤可问也前此抚按科道诸臣参疏在省掖者可查也乃臣又有僣陈焉孔子之教本与老释异趣请今诸臣讲学惟遵孔子为科式文字惟遵传注若以养生为老则曰老释则曰释若唐宋名臣哲士裴休富弼刘器之张九成者谈禅而不混于儒亦可法者也如此乃孔子与释老各不相混一斯圣祖崇圣训辟邪说初制可复天下皆知尚躬行不尚空言世道人心以维也惟在圣明勅下礼部一申明之间尔若臣鄙妄无所逃罪又不敢自恕也等因奉圣旨礼部知道钦此钦遵抄出到部送司案呈到部看得南京通政使杨时乔所疏大意在维世道正人心而所指清本澄源者在辟邪说所指为邪说之魁者则原任参政罗汝芳也汝芳于万厯五年讲学于都城之外为科道所劾我皇上禠其职令致仕去矣不意其徒目之为圣人尊之在孔子之上不俟奏请辄建祠于南京都会之地招集徒众哆口肆谈故时乔有感而为此疏今汝芳已死无可论者但疏中辟邪崇正之论有关世道臣等敢竟其说惟陛下裁择焉窃惟尧舜在上契为司徒所为教民者人伦而已三代迭兴庠序学校之教亦不越此孔子万世帝王之师所以告君者不过君臣父子夫妇兄弟朋友之逹道知仁勇之逹徳修身治人治天下国家之常经实理实行原无他竒周末杨墨之言始盈天下孟轲忧而辟之唐尚佛老韩愈忧而辟之宋有单传直指一悟入圣之论程朱诸儒忧而辟之我太祖法古帝王兴道致治既设太学以教于京师设乡学以教于天下又惧学者惑于异说无所适从颁布经书集注于学宫俾之讲习我成祖复择诸儒论说有禆圣经者纂为大全以羽翼之故成弘以前学者各守其师说而无诡异之谈仕者各守其官箴而无诡异之行心志既定邪伪难惑正德之末始有倡为异学者大槩用佛氏之微言以愚惑人耳目厌常喜新者多徃从之一入其门则共相游扬共相推挽欲名则得名欲利则得利以是智愚贤不肖靡然景从所至千百为羣髙谈渺论曰吾学直捷不烦修为曰吾道广大无所障碍公然谓传注为支离谓经书为糟粕谓躬行实践为迂腐谓人伦物理为幻妄谓纪纲法度为桎梏谓礼义亷耻为虚伪惟一了此心则市金可攫处子可搂荡检踰闲皆为率性总谓无伤反道乱德败俗伤化此正古人所必辟者而新学小生转益信从崇尚之或杂入于讲义或明入于文章名曰新说谕之不从禁之不止遂使二祖所表章者几为伪学所废阁圣明之世岂宜有此大蠧且今天下兵日弱财日匮民日穷法纪日弛政事日废正頼真实任事之臣振饬而维持之而此辈习为诐谬壊人心术异日逄世不以空言塞责即以虚文罔上欲其修政立事任重致逺胡可得哉臣等职司教化每切隐忧详时乔所疏服其有见敢此覆请恭候命下容臣等移文南京礼工二部查时乔所指私建祠宇在于何处即为拆毁勿误后人仍移文都察院转行直隶提学御史及各该巡按徧行各提学官地方中但有罢闲官员山人方士学佛学仙者听其于山林空寂之处各修其业有于通都大邑中聚徒至数十人者即行驱逐其不由抚按具题擅立书院祠宇者即行禁约并禁坊间所刻离经叛道新说诸书不许鬻卖士子行文务依二祖所颁示集注大全为主而参以蒙引存疑诸书各阐理道勿杂禅机提学校文务取不背经义纯正典雅者童儒仍用新说者不准入学生员仍用新说者径自黜革至于郷试会试行文知会一体遵行有仍前不遵者容臣部及该科指实参治庶异说渐熄圣学自明士心既定士习自端国家将来或可收得人之效矣
陜西山异疏
为边镇孤悬灾兆异常恳乞圣明预饬文武边臣修省戒备以保疆场以弭天变事祠祭清吏司案呈奉本部送准廵抚陜西等处地方赞理军务都察院右都御史兼兵部右侍郎贾待问咨称该巡按陜西监察御史吴楷会稿万厯二十七年八月三十日据临巩兵备道副使荆州俊呈据临洮府呈本月二十日据狄道县申称本月十八日城东五里地名毛家坡官路北山髙二百余丈午时崩裂一半长一里其下冲成一沟山南旧有居民耕地忽涌出大小山五座约髙二十余丈等情到府该知府王曰然即亲诣其地拘集土民问其縁由有本地居民吐称未崩之先毎夜山下火光四出其内有声如雷稍稍又闻有鼓乐之音如此者十数夜至十八日遂有此变縁系异常灾异理合呈报縁由到道等因转呈到职职一见之不胜骇愕夫山主于静动且非宜况于崩乎又况髙者陷入于地而卑者涌出为山乎考之载籍沙鹿兆变应在于韩之役陵谷变迁诗悯西周之衰皆咎征也方今圣明在上宜祯祥叠见而顾有此咎征诚可惶惧且临洮何地也宻迩边方畨民杂处土塉风寒五榖少植加之以灾沴频仍民不堪命正项钱粮既多逋负今且无市而征税无洞而包矿民情汹汹相率逃窜似此灾异非常其患不浅等因会稿到职案查先据该道呈报前来会题间今准前因该职会同巡按陜西监察御史吴楷议照变不虚生灾必有应洮镇北接松山西冲边徼近闻敌人窥伺为谋叵测徃虽仰仗天威扫空松山大获竒捷然和双被剉毎懐报复经此大创蓄愤必深其王之来岂真送佛僧哉善后计当早图见灾尤宜省惧除职等痛自修省及严行各该将吏更加戒备外伏乞勅下兵部议请天语申饬大小边臣奉行惟谨或可以消灾变于无形而保疆场于孔固再乞圣明轸念边方灾民特罢矿税以苏孑遗无驱而资敌人此尤职等之上愿也为此除具题外理合移咨查照施行等因到部送司案呈到部臣等不胜惊愕此变异之应恐不止陜西之一隅而消弭之道恐不止边备之一事也臣等稽之徃牒惟唐垂拱二年新丰县露台乡忽涌山出髙二十余丈此其咎应载在史册我皇上所明知也说者谓天气不和而寒暑隔人气不和而赘疣生地气不和而堆阜出方今星躔失度水旱降灾迅雷震击火光时发太白昼见甚且经天此天气不和之极矣凿山开矿裂地求砂坤元苞孕之气发泄而无余造化含蓄之精流铄而不韫以至地不能固脉而山崩金不能生水而川竭坤不能奠维而地震此地气不和之极矣闾阎穷困复加之以必不能止之诛求帑藏空虚复责之以必不能供之珍寳言利之小人蚁聚剥民之中使鸱张徒役枕藉于巉巗流离悲号于道路民命危如累卵世变纷如乱丝东师未起疮痍西蜀复遭锋镝都城之奸细潜伏畿辅之盗贼公行识者寒心忠言逆耳中外太隔上下不交此人气不和之极矣戾气凝而不散怨毒结而成形无怪乎赘疣堆阜之突然而出也夫山者髙而在上地者卑而在下山忽崩而成沟地忽起而成山陵谷变迁髙卑易位是阴乗阳邪干正下叛上之象推理度势必将有草野奸雄乗民之怨斩木揭竿起而与国家为难者夫天下幸无事耳一旦有事则藏怒蓄忿之民易动土崩瓦解之势立成是皆羣臣所屡言者特陛下不垂清聴丼羣臣者陛下之子也臣子之诚不能动君父故言愈数而听愈厌陛下者天之子也天以此非常之变感悟陛下尚可恬然不以为意乎汉臣董仲舒有言国家将有失道之败天乃先出灾害以谴告之不知自省又出怪异以警惧之尚不知变而伤败乃至此天心仁爱人君而欲止其乱也伏愿陛下体仁爱之心切伤败之惧急为社稷之图早建国家之本忍难割之欲察导谀之奸蠲无艺之征罢流毒之使扩转圜之度备台諌之员通臣民之情开壅阏之路然后勅下臣工共加修省俾各守正奉公输忠报主安民厚下积饷练兵寜绸缪于未事之先勿周章于多事之日庻乎豫悦人心转回天意若复泄泄然以天变为不足畏人言为不足惜恐天怒人离变故百出追悔已晩收拾甚难勿罪臣等今日不言也
皇长子大礼公疏
为阳律已回普天称庆仰恳圣慈明示大礼吉期以便遵行事臣等近年以来屡承谕旨有曰皇长子龄已过期体已充足者有曰择吉冠巾与婚笄同行者有曰其册立并加冠礼少候二宫落成之日行者有曰三皇子五皇子六皇子七皇子俱已长成一并加冠分封庶兔烦扰者恭绎纶音仰度圣意必谓今岁夏秋之间二宫可以落成耳不意工程浩大尚有一二修饰未完者而大工又暂停矣今兹一阳来复岁序将新臣等稽之祖制揆之明谕有万万不容再缓者盖祖宗以来举行婚礼必于春时而欲行冠婚以正始必先册立以正名由今及春为时几何而纶命尚未涣发仪章尚未豫备诚恐临时迟误非所以仰体圣懐光昭令典也况淑女之选已经数月皇长子睿龄明春十九知我皇上天性至爱其于室家之愿必有惓惓更切者臣等受国厚恩义难缄黙不敢不请又不敢连章累牍致烦天听故敢合辞以请伏愿明勅该部选择吉期明勅各该衙门制办册寳冠服仪仗等物俟元正之后首举册立之礼随举冠婚之礼并举诸皇子分封加冠之礼诸礼并举百福骈臻此宗庙社稷之大庆而中外臣民之大愿也
黒龙王庙复命疏
为钦奉圣谕事先该礼部以金山黒龙王庙丼霖应祷加封庙号潭名立碑纪功题请遣官前徃潭所相视碑基奉圣旨是着侍郎余继登吕鸣珂去钦此臣等遵旨于二十六日蚤陛辞西行一路阴云四合细雨淋漓比至祠下天日开霁近祠村民闻臣等至皆扶老携幼拥列道侧欢呼向臣等言今春不雨麦已将稿榖种未布百姓已无生理幸頼皇上慈悲为民虔祷至诚格神时雨应祈旬日以来麦尽吐穗榖尽布种有秋可望其感戴皇仁如天如地真有莫能名言者臣等窃喜我皇上一念为民真心遂能感神感民至于如此充此心也即尧舜熈皥盛治无难致矣进至庙中见真人张国祥率朝天宫道士正在庙中建谢雨斋醮臣等祗诣龙神起视祠宇见正殿三楹建在山顶庙貌整严规制工丽问之乃万厯十三年我皇上临幸后所重修者臣等因同国祥上下相视庙前至庙门隙地一叚深一丈五尺阔五丈三尺庙门外右为向下阶级门左隙地一叚止深一丈二尺八寸不足立碑建亭又下一层有三碑亭并列其中一碑乃成化二十二年二月宪宗纯皇帝御制碑碑身髙四尺二寸阔二尺一寸下面石座计四层共髙四尺九寸左面一碑乃万厯十四年三月皇上为圣毋慈圣宣文明肃皇太后制祷雨龙潭灵应碑碑身髙六尺五寸阔二尺六寸石座髙二尺三寸阔三尺五寸右面一碑亦同时我皇上御制祷雨灵应碑碑身碑座俱与左一座同碑亭三座各方一丈五尺又下一层左为龙潭右为隙地一叚深三丈阔二丈八尺此处立碑建亭正与皇上先所立碑亭在上一层者相对况龙王庙在上龙潭在旁足仰称我皇上纪述功德之意此去又下一层即为大门门外不逺即为潭水所汇处以南又皆僧舎佛殿去庙潭稍逺不堪作基臣等谨具述所看视据实开奏伏希皇上宸断如果前地相应立碑乞勅下工部募工礲石择吉建立奉圣旨工部知道
册立疏
为阳春在迩恭请蚤示册立冠婚之期以便举行事臣等待罪礼曹今典礼之大莫有过于册立冠婚者夫册立公典也公则宜公言之故臣等曩随九卿科道合疏以请未敢琐渎天听伏候纶音又踰月矣縁系臣部职掌安敢缄黙以误大典敢披沥上请惟陛下垂聴焉夫礼者圣王縁人情而为之者也礼有所当行者圣人不能违夫时情有所当体者慈父尤当念其子今皇长子亲则皇上之元子也册立社稷之本也婚礼人道之始冠礼成人之始也三礼并举我皇上明谕于一年之前而臣等不能将顺于一年之后犹可以为人臣乎且臣等在部岁见宗室中有当封当婚者按例而请臣等按例而覆皇上无弗与者夫不吝推恩于宗室之子而顾不早推恩于皇长子臣等知其必不然也数年以来君父之成命未颁臣子之恳请屡格幸于去岁涣发德音欲于冠婚之时先行册立之礼圣见髙明圣裁允当确如金石炳若日星九庙神灵万邦黎庻日望此举乆矣乃典礼临近之言虽申于计部而选择吉期之旨未明示于春官臣等窃以天下有大本愿皇上早定之国家有大礼愿皇上早举之朝廷有大信愿皇上早践之勿更诿曰姑俟两宫之成也盖皇上所御即为紫宸发号施仁无所不可既不必候三殿又何必俟两宫若明春三礼既举待两宫落成之日皇上还御之时佳儿佳妇趋拜于前岂不尤为宫闱极乐之事哉臣等于二十六年题行各该衙门造办钱粮未知完备与否傥或躭延岂不有误吉礼伏望皇上特降明纶行臣等衙门早择吉期务及春和举此盛典宗社幸甚天下幸甚
火灾修省疏
为禁地火灾频发天心震怒未回恳乞圣明痛加修省以尽消弭之实事十一月二十七日尚宝司等衙门被灾一时焚毁无遗臣等不胜惊惧窃意我皇上敬畏事天必将遇灾而惧侧身修省以仰答仁爱乃伏候数日未见传示岂以为此常事不足以动圣心与夫人君事天如子事父母父母之怒大而发声小而征色人子皆当敬慎以承之安有两宫三殿之后余威犹震余怒未回复此谴告而恬不为意者臣等以为灾异可惧也灾异而不知惧则无可惧矣伏乞亟降明谕申饬大小臣工同加修省诸可以收拾人心挽回天意者望皇上俯赐施行则宗社生灵不胜幸甚臣等考之传记火之神曰欝攸言火之不可欝也火欝则必燃犹民之情不可欝也人情欝则思乱皇上积年累岁不接见羣臣下之情欲逹于上但凭章奏乃章奏又有时而不发上之情欲通于下惟凭批答而批答又有时而不下即皇上圣神孰敢有擅自稽留者然积乆生玩积玩生奸万一有炀灶之夫酿成釡鬵之势则君臣之情得无有欝而未畅者乎皇上之开矿也此不忍加泒小民之心岂有贻累小民今无论供给之费奔走之劳令民失其农业即煎银不出至于卖沙卖沙不已至于包银日复一日俾富者贫贫者死彼其贫苦无聊之情欲仰诉于皇上而不可得也得无有欝而未畅者乎有店则有货有货则有税是皇上欲稍取之于富商非欲取之于贫民也乃一官出而相随者至数百人此数百人者又各相随数十人奸民趋利如蝇聚腥引类呼朋布满宇内无一日而无抽税之人无一物而非可税之货即今商贾不行百物腾贵贫民无所觅食束手待毙当今水旱灾伤之时何以堪此彼小民不堪情状欲仰诉于皇上而不可得也又无有欝而未畅者乎巡抚者天子所使拊循一方者也廵按曰代巡所以代天子循行一方弹压奸邪肃清吏治者也议及矿税动被诘责此犹诘责而已至于百姓所以安于田里而无叹息愁苦之声惟恃有守令在乃一拂羣小即被诬奏皇上不察有无即累逮之囚系之诸臣力救而不听小民赴诉而不聴夫皇上之威雷霆也逮则逮系则系矣然逮不当其罪系不服其心彼其情得无有欝而未畅者乎行取诸臣皆有功于地方皇上以为才而召之阙下者也乃以为可用而召之又不用而覊之诸臣疏请稽而不报彼既无民社之司又无官守之寄米珠薪桂进退维谷即人臣之义迟速惟命而谅其一念効忠之忱得无有欝而未畅者乎夫匹妇含寃足动天意万人所欝不火而燃所以通其欝者是在我皇上而已伏望景然觉悟锐然改图于臣下章疏可行与否一一批发勿更留中以滋众人之疑于矿脉之细微者以渐封闭之于税货之琐屑者一切停免之于官民之不遵明旨生事害人如打死平民打死生员者按法而诛之假抚按以便宜之权勿轻损其体面待守令以付托之重勿轻至于折摧行取诸臣及时考选使各吐其胸中之竒以共济艰难之运则人心既鬯天意必回有不转祸为福者臣等丼伏欺罔之罪矣
告病疏一
为乆病陡发不能供职恳乞天恩怜准休致以延残喘事臣年来多病愈病愈衰愈衰愈病自本年六月感患痰嗽延医胗治服凉药不效服热药不效服发散之药亦不效然犹抱病视事未敢一日偷安注籍其憔悴狼狈之状皆臣同官司属及满朝诸臣所共见者自十一月十七日遂支持不前始注籍调理医官钱藩等皆谓自来痰嗽未有延至半年以后者此其病根己深非旦夕药饵所能取效见今痰涎壅盛昼夜不得眠卧以至脾虚不能化粥喉哑不能出声自卧病至今昏晕者二次矣虽视息仅存而肌肉全消伏枕窃念礼曹非养病之地尚书非病卧之官况今大礼在迩必得年力精壮者方可周旋臣病已深臣力已竭矣伏乞圣慈怜臣真病真情毫无假餙特准休致回籍安心医治傥得延一日之生皆我皇上天地大恩也奉圣旨卿偶疾准暂假调理痊可即出供职吏部知道
告病疏二
为痼病难痊治疗罔效仰恳天恩慈悲怜悯早放生还事先该臣以患病乞休奉圣旨卿偶疾准暂假调理痊可即出供职吏部知道钦此以臣病困之极皇上犹不肯遽弃赐以暂假望之供职臣伏枕诵读感激泣零誓当捐糜以答髙厚旬日以来博访诸医加意调治縁臣自六月以来无日不服汤药药非对症脾乆受伤今汤药到口旋即吐出夫使病而受药犹庻几望痊可也今不能受矣是臣病之愈无日臣命之尽有期仰惟我皇上至仁如天不忍使一民一物或失其所况臣旧侍讲读忍独令臣呻吟委顿坐毙于旅舎床蓐之间哉伏乞开天地之心怜准回籍调理俾臣少存视息不陨灭于道路臣即死亦当效衔结于地下也臣不胜千万哀恳之至奉圣旨卿微恙易愈宜善加调理痊可即出供职不准
辞吏部知道辞印务疏
为天恩甚重臣病甚危恳乞圣慈准辞印务以便调理事该臣以患病再疏乞休奉圣旨卿微恙易愈宜善加调理痊可即出供职不准辞吏部知道钦此臣伏枕叩头感激流涕思皇上之恩如天如地而臣愚之病益热益深药饵不进粥食不消骨瘦如柴命危若露呻吟苦楚之中窃念臣卧病一日则废一日之职业患病日乆旷废日多即今新春伊迩大礼举在目前臣病若斯安能勉强忧愁恐惧病势益増伏乞圣明垂怜准臣辞印务得専意调治傥得万一少痊当遵旨供职不敢负恩德也奉圣旨卿偶疾未痊宜加意调摄印务不必辞稍可即出供职吏部知道
告病疏四
为乆病调治不痊势渐沉笃哀恳圣慈乞赐骸骨生还事臣于二十七年十二月内疏乞回籍飬病与辞印调理俱未蒙我皇上俞允且谕臣加意调摄稍可即出臣即犬马亦知恋主乃臣安心静养又一月矣药饵满前入口即吐医人环视无计可施病日益沉粥日益减是臣典礼不效无力回天陛下幸寛臣之罚而天实降之罚也今己无痊可之望矣不得不忍死哀鸣于君父之前臣闻古者君之于臣也壮则用其力老则逸其身病则恤其私臣病甚矣惟陛下怜而惜之耳盖臣报主之心敢不自勉而趋事之力实已不支夫使臣力可驱驰当此多事之时曷敢言去今臣病势至此陛下即留臣亦不过呻吟床褥虚糜廪禄而已果何益哉伏乞天恩准臣回籍养病别简才贤代臣之任赞襄典礼勿因臣病废之身而乆稽吉庆之典则臣感戴恩德生当效祝诵之忱殁当图衔结之报臣气结魂悸语词无伦不胜恐惧恳祈之至疏上不报
告病疏五
为患病日乆职业日隳忧惧交并势渐危困恳乞天恩早放生还事该臣于本年正月二十四日以乆病调理不痊具疏乞休未蒙我皇上批发臣窃自伤犬马之诚不能上逹于天固其所也然天虽至髙而凡人疾痛愁苦未有不吁天而诉者以万物皆覆于天舎天无所可诉耳使臣可以勉强支持何敢琐渎天聴第臣病根已痼难于遽痊瘦骨已枯难于复肉呻吟床褥旷废职业非人臣所宜是以既有性命之忧复有官守之虑中心烦灼痰火填壅饮食不思眩晕时发故敢复以真病真情仰诉于皇上之前查得先年原任本部尚书于慎行罗万化俱以患病乞归并蒙我皇上俞允慎行虽少延残喘万化竟殒身道途今臣病体实与二臣相同而势之狼狈尤为过之伏乞圣慈准照二臣前例将臣放归田里俾得遂首丘之愿臣即今生无以报陛下愿生生世世誓竭捐糜之报也臣不胜战栗陨越仰天祈恳之至奉圣旨卿疾不妨在任调理痊可即出供职不准辞吏部知道
辞俸疏
为遵例辞俸以便调理事昨臣以乆病乞休奉圣旨卿疾不妨在任调理痊可即出供职不准辞吏部知道钦此臣伏枕捧读感激流涕盖恩为重命为轻敢惜狗马之躯不竭涓埃之报但臣查得大明隳典内一欵凡内外文武官员患病三个月之上俸粮截日住支臣自万厯二十七年十一月二十五日注籍扣至二十八年二月二十五日已满三月而臣身尚骨立不能离床伏乞勅下该部将臣俸粮照例住支使臣得少逭虚糜之惧安心勉就医药万一尚望痊可之期也臣琐渎天威不胜惶恐战栗之至奉圣旨卿疾宜安心调理痊可供职俸不必辞该部知道
告病疏
为病体万分难支哀恳圣慈怜准致仕以保余息事臣于万厯二十七年冬患病屡疏乞恩回籍调理俱未蒙我皇上俞允臣感激天恩义不忍恝于本年四月初三日扶病见朝初四日谢恩勉强进部理事然气血耗损痰嗽如初肌肤俱销精神太减行稍逺必须掖持坐稍乆即觉潦倒此举朝大小臣工所共见共怜者臣何能尽欺众人而敢上欺陛下也延至本年五月十四日忽感泄泻至今服药不效而臣二十七岁之子又复夭折情关骨肉寜不痛心尫羸病躯堪此摧剥因而神思恍惚语音失常委顿床帷时觉昏愦礼曹今当多事之日而臣病卧私室不能倡率司官以致诸务稽延间或舛错则臣之罪愈大臣之苦愈甚矣伏望皇上怜臣真病已久容臣致仕回籍别简名流以赞邦礼则臣生保残息死且不朽矣臣非病极势廹何敢轻渎天聪惟皇上俯赐俞允臣不胜恐惧战栗伏枕叩头千祈万恳之至奉圣旨览奏知卿感伤致疾宜寛心调理痊可即出供职不准辞吏部知道
淡然轩集卷二

[book_title]淡然轩集卷三
（明）余继登 撰
○序
送查绍亭叅藩山东序
不佞方束发时海宁绍亭查公已通籍为名司理窃意以彼其才自显庸也乃迟回者余二十年始以宪大夫备兵津门又二年始晋叅藩政督东方漕务夫才贤而偃蹇阻抑不得驯致高位则不能无少望往往传舍其官日冀得代去公沉抑乆比再起家仅以次逓迁不越常调顾能屈能伸弥抑弥奋方其治津门也当南北舟楫往来之冲又水旱为灾能精心经画为一方图便计裁省驿传优恤穷檐奬进良吏禁戢靡宕妨生椎埋作奸之徒日鳃鳃然即理其家务无以踰此故两载间亷顽贞淫起敝维风俾下邑大夫行公之意得各举其职而无一切牵纒之患于公行依依不忍舍诣不佞请词窃按山以东古齐地地连畿辅转山东粟由汶济而达京师其势甚便故国家之视齐犹外府然齐故大国即史所称车毂击人肩摩何其盛也当其时南支楚北支燕西支三晋军兴之费无歳无之而犹号富强于天下今临菑琅琊犹故也山海鱼盐之利无改于昔也计歳所输县官费者不及昔之什一而户鲜盖藏民称凋敝安得所谓家殷人足如古昔者乎农民毕命耕作犹不能满歳额烦使者执簿书绳之比歳凶至捐内帑佐百姓之急而一二不逞尚嗷嗷以时诎为辞啸而过市掠富人粟此何以称外府也夫督赋者主在足赋赋税不充见谓溺职然以取盈之故而■〈修，虫代月〉■〈虫庸〉其民令颠顿沟壑若逋逃潢池此其忧不独无赋之患矣赋者不从天降鼌错所云生于地长于时而聚于民力者也蓄其力不违其时使人懐乐生之心则野无贫民国无逋赋故催科抚字两者势若相盭而机实相须也予独怪汉武帝日事征伐以虚海内于时诸臣不能轻徭薄税与天下休息顾希上意指笼天下盐鐡出告缗令以重困百姓卒之上未获其利而民不聊生至今令人于邑非之故治赋有道横征暴敛艺极无经者舛也纎取倍计竭泽而渔者拙也促期烦会急如逋亡令贫民称贷商贾牟利计之左也驱游惰之民垦生榖之土出山泽之利适征会之宜如是而已昔人有言知取之为取而不知予之为取夫能知予之为取者可以富民可以富国可以操大柄而盈缩天下之元气是皆公之所素裕者方公守安庆也逆卒称乱大珰肆螫呼吸之间成败立见而公不难宻谋显讼以熄其焰而折其威此其鎭定之才刚毅之气乆有大过人者又何难从容持筹而调停均节于无事之时也
赠林大夫丹台三载考绩序
今之校士者猥云吾取人以才耳不必尽以尺矱绳之予窃谓不然夫才者材也将以适用也不尺不矱何以适用不适于用何以言才此义不明而才之名为齐给为便利才之流为夸诞为荡悍晚近世士性能稍异往往溺其末流乐其名称薄经常而竞恢憰裂官常而恣胸臆曰吾非常之才安可绳以尺矱也夫信如才而可以齐给便利夸诞荡悍称也则古之宣慈惠和明允笃诚者何以称焉又何孔子之所叹以为难者而今滋多也故宣慈惠和明允笃诚才之质也齐给便利才之末也夸诞荡悍才之贼也予尝持是说以语同志独曾直卿氏以为然比直卿典试而所首举者为漳南林君林君之文固温醇尔雅守先民之尺矱者也予谓直卿能得才即直卿亦自诧林君才未几而林君以次出典深州直卿言州牧之职其率属也如守其亲民也如令筮仕而典州者难畿辅诸郡部使者之所沓至彼此异势爱憎异情是非易淆毁誉忽变筮仕而典畿内之州者尤难予谓直卿意难林君乎以林君之才何难恢憰其词以解于世俗之耳目薄而不为也夫不肯越尺矱而为文乂安肯越尺矱而为政以尺以矱于治奚难焉深人杜君荣者予同年友也为予言君始莅事察謡俗问所疾苦搜积蠧省供亿罢法令之妨民者行之踰月吏抱牍受成无敢短长民不畏吏会歳饥君周行阡陌间发仓粟以赈之缓征弛役释禁轻刑一意与民休息行之踰年百姓安于田里无愁叹之声无流离转徙之志争相戒捐其小忿不以烦君爰书讼庭无事君乃进文学弟子与陈说经术剖析疑义俾不悖所闻归之大道又以月旦属诸父老为分别礼义科指出敎民简易册颁布之俾归各训诲其子弟以风易闾里行之三年民化其训乐其业讼狱衰止桴鼓不鸣青衿之子彬彬然质有其文举其乡者倍于往昔于是部使者疏君治状上之功曹主爵者奏君最按令甲得封其尊人如其官玺书既下会其尊人来省视君为具法服陈制词帣鞲为寿融融乐也予间以杜君语语直卿因共叹君之治大都在平法令振困乏清犴狱兴敎化斯皆有司之尺矱无他奇也而君次第推行之期当于民心而止卒令事集民安名尊而亲显彼其并时之吏以才名自蓄者其精神之驰骛岂不欲陵君而出其上而一败僇辱岂独其性殊哉彼亦窥见世之一二扬诩为吏者用小治辨或好气敢往輙得意去故不胜苟且之心而縁餙伎俩以庶几于一快遂至此极也而耳食者犹然扼腕而惜其才以是为才才岂人祟耶国家亦奚頼若是才也者而用之也昔成弘之间禁罔疏阔居官者寛然行其志而毋务狥其名日计不足歳计有余民以太和海内殷富今能吏日多奸轨日起法网日宻民生日穷至勤主上操三尺以申令之而宣慈惠和明允笃诚之士犹不得与齐给便利夸诞荡悍者较轩轾则才之名误之也治行如林君而以高等褒显其所风者大哉会杜君来征言以贺用次前语归之
送宪大夫彭秀南擢浙江大叅序
秀南彭公备兵津门几三载以治行最擢浙江叅政行有日矣郡邑诸大夫服习公训而惜其别也走使来征赠言予窃意津门在京师宇下为咽喉要地今倭夷猖猘阑入朝鲜破其国走其名王朝鲜不能支将乘矫汛而犯津门有急则京师恇扰公治津门久诸所擘画如恤民饥清狱讼诘奸宄饬武备一切出令布宪皆惠民实政故数歳以来旱蝗为灾民半菽不给而沟壑鲜瘠萑苻无警戎器既除卒伍不哗当此之时使公持筹于上诸大夫禀仰画诺循令而从事则人乐为兵兵乐为力沧瀛之间隐然藩篱之固奈之何移公而浙也浙与津门地有轻重势有缓急主爵者谓何令公释重而趋轻舍急而就缓乎已而自念主上天覆宇内何知南北即以轻重缓急言人情毎难所重易所轻备所急畧所缓难则图备则无患易则弗虑畧则弗图弗虑弗图乃足虞矣公虽去津门而整齐振刷之具固在天子又僴然念重地之急也特置文武才干之臣广召募精训练以坐鎭之即有倭患而仓卒足恃浙故尝创于倭虔刘特甚虽其人勇悍能奋脰不顾然徤者应募而北壮者老幼者生未尝见冦欲其闻战声顿足犯白刄断死于前难矣何者未尝训之无以作其气也公为监司能布恩信稽尺籍伍符得士卒心兹借公而南欲公即所已试者而効之南乎况我之所重敌或难之我之所轻敌或伺之我之所急敌或避之我之所缓敌或乘之公在津门而备其所急则重地重公在浙而备其所缓则轻者亦重轻者重而重者益重矣顾予之私忧过计而欲倚重于公者不在倭而在盗盖倭如豺虎然豺虎窥垣有垣可扼艎■〈舟且〉既备漂忽难前独今海内虚耗家鲜盖藏歳一不登枵腹待食者十室而九待食而无以得食则待毙不能坐而待毙则转而为盗矣苍赤尽为蟊贼鉏■〈釒忧〉悉化为戈鋋一夫■〈氏鸟〉张千人蚁聚万一有冀幸之夫乘间而用之此奸雄之资而乱之始也计浙与三辅何异正昔人所谓无乱形有乱萌是不测之忧也予计诚过敢以质之于公愿公以叅伯之重南而销越之民萌旋复以中丞之节北而销三辅之民萌则南北长无事矣公有意乎予将计日俟之
饶阳令闵君考绩荣封叙
闵君汶令饶阳之二年通前令上高时计满三载当报政主爵者上君治行中赏率乃按令甲下玺书褒予之赠其两尊人暨其配如其官玺书下饶阳饶人士介同年王君来征赠言不佞窃惟士方未遇无不自意安有屈首受书而不能取显庸累歳月之劳以荣其亲者乎然今之资适逢世者何限至有纡青紫积歳时而父母不沾一命者则为吏之难也夫吏治难而令尤难令难而畿辅之令尤难畿辅宻迩辇毂部使者数倍于郡国贤者易以腾声不贤者易以蒙诟无论不贤者请言贤者共事而吾处其名则不贤者忌共贤而吾处其上则贤者亦忌贤者忌则阳与而阴败之不贤者忌则浮慕而计壊之上意不吾向则因其不吾向而明言以毁其功上意吾向则因其吾向而微言以毁其名此犹其相与者请言其上者上有所欲急而吾偶缓之则指为废格上有所欲缓而吾偶急之则指为废令彼之所缓此或急之彼之所急此或缓之而吾以应此者应彼应彼者应此则一事而彼此之喜怒异民便于急上或缓之民便于缓上或急之而吾从上以拂民或从民以拂上则一事而上下之毁誉异微文小例动皆缠牵而欲三载之间孚下获上送往事居一无所失以完吾名难矣故曰畿辅之令尤难吾不知闵君治上高状乃王君则道君之治饶者矣君治饶竞絿刚柔一无所偏主而一主于至诚先民而后身先实而后名在饶再阅歳妻孥不以入官舍蔬食浣服萧然如旅人民有陷文罔者毎曲意矜之不得已而后致之法即置之法而情常溢于法之外甚至狴狱累系亦歳给米糈生活之独胥役为奸利即穷治无少纵细至笔札之微亦日有程稽勿令得剥削吾民邑有三功臣田租额故轻于民赋猾民利其轻而擅其利数世矣比均田令行民赋稍寛矣复欲以其租窜入民田中百计经营至抱牍走阙下君力持不可为分别所以异卒令不得逞其奸邑故下湿水则田为沮洳水去则沮洳者为腴田田无定额豪者往往私其腴田而匿其赋以赋累穷畸民君亷得其状为大搜伏田凡得田若干顷邑常以水故卒移养济院于学宫之左而移演武场于邑数里外废而不讲者更数令君喟然曰兹胡以称右文而无忘武备哉乃捐月俸为择近善地易置之而又以其暇延礼逢掖士为剖析疑义校诸骑射于农隙以示威众销萌之意王君述君治状不具悉其大都若此夫邑故僻壤无行李之往来故君无境外之交以借资而钓誉其精神之注厝独孜孜于便民之事又巧宦之视以为不屑为者故民受其利而人不忌其名身居其实而上不疑其伪以日月得上功有司宠施其亲世之所难而公得之易兹可不谓荣幸哉汉世政尚综核吏治蒸蒸盛矣乃其所尊宠者不在赵京兆之流而在颍川渤海彼颍川渤海固敦本尚实崇礼厚俗无他竒也主上哀悯元元抑矫虔吏而痛绳其墨者其意指犹汉法也君既以举职当上意博荣施则无难于畿辅之令当无复有难君者华绂恩纶固未可量矣王君曰有是哉请书之为异日左劵
邑侯马瑞河交奬叙
邑自清宇林侯之后缺无令者亦越三时握篆视事付之邻邑之贰盖数年之煦育不胜三时之朘削矣晚得马侯以赵博士擢令吾邑赵与吾邑俱畿内地侯固稔知邑之地瘠民贫赋重而役繁也而又当亢旱之后朘削之余百姓嗷嗷朝不及夕甫下车即问民疾苦竭心思求便计乃条为十八议上之郡守监司暨诸直指使者予之者十九不予者十一不佞闻而叹之此十八议者谓不便于民耶则民便之矣夫令也令一邑苟利于民专之可也矧论定而议议而复请请而复行顾犹然有不予也者此何以说也如必惠自上流令不得议则令可嘿嘿无事已乎又安所称令也卒之不予者不胜予者未半载而奬予之檄交至于是诸搢绅士洎父老子弟来征赠言不佞窃惟智者不逆上以任誉志士不尝试以徇名侯计以纾民之困而不计上之予否是令之职也非以博名高也不慕名高者不乐谄言不佞安敢以谀词进闻之圣人举事必藉于权而成于断权者事之干也断者事之机也权一者能制计定者难惑请言令令者如大将建旗鼓以令众而左右进退惟其指使而不敢越之谓也故令行则治否则废虽然亦难言矣令以一人坐堂上而利口机械之徒伺吾好恶而图以竒中欲兴利而言利者进欲除害而言害者进欲利害一切报罢而为无庸有事之说者进人情变态莫可究诘故能操利害之柄则令行科条烦芜书策稠杂而能不沉于辩不溺于辞则令行勿朝鼓瑟而夕改竽勿议事击鸷而当事首鼠则令行勿与知之者谋之与不知者败之则令行其言是其人非则用其言诎其人其言公其心私则察其心并诎其言则令行有擅行不顾击断无讳牟利于身而结怨于百姓者必无赦则令行夫丛藉人以神神去而十日枯矣虎藉狐以威威行而百兽畏矣是故其威内扶者不怒而民畏当机立断者不劳而成功故曰致治有常利民为本从政有经令行为上而上之知不知无与焉此劳人之特操而贤者之上愿也不佞又闻之竭言不让忠也听言不二明也忠无隠情明不拒物侯傥不以予言为过计繇此以议功名于世其所至非不佞所能量矣
邑三尹邢晋川交奬叙
今仕宦自长令而下若丞贰簿幕上之人即见以为冗琐而无当于用归功奬能十不一二而严谴苛责十常八九彼见上之凌折之也其亷者捄过不赡碌碌奉其职其卑者幸旦夕无事为囊槖计耳此无论上之人薄视之即其人自视亦以吾冗琐耳恶能胜其任而愉快也嗟夫人之才品岂縁官秩而顾以崇卑为贤愚哉博平邢君既受牒为吾邑簿予识君邸舍君曰某有先人之敝庐足蔽风雨不腆薄业力耕其中足以自老必不敢以官为利以自点也予谓君曰夫才品在人有限不可强致而所可自靖者心此心不点则是非毁誉荣辱得失举无以挠其中执此以往即盘错重巨无足为难者况举一职效一官也君既视事而精勤举职亷平不苛能不媿其言盖簿縁河设职主河不主民事然署不在邑而在邑之别鎭鎭去邑远舟楫之所徃来商民杂处于是有舍其职业不理而理闾阎之争讼者鎭有榷税输之郡者歳数百金皆簿为之征输缓急之间不能无所染指故往往不为河决溺其职去则为豪奸挟其短长以败噫兹岂官之罪哉君至一切谢绝民事云自有主者独日夜行河率其徒役■〈牜骨〉■〈牜骨〉然视隙岸而缮治之毎当秋夏之交至舍河上督畚锸力与河敌河即暴发不至没禾稼为运道梗君又悉输税之苦曰古之税者廛而不征今有有其货而有其税者亦有无其货而有其税者甚至有无其货并无其人而有其税者吾力不能为商人请命忍渔之哉故年来市廛空虚而逃徙不至尽者君之惠也君所为精勤亷平类如此久之而部使者奬予之檄交至奬多媺词大都如前所称说者邑诸君子欲从予受词往贺予惟古人有言赏异等罚不肖舍是无以治天下然今赏罚之权提衡于部使者部使者在昔微行闾阎察吏治得失耳目皆以自任而后渐寄之监司郡守监司郡守倦于伺察而渐寄之私访之奸耳目自任则部使者为政寄之监司郡守则监司郡守为政寄之奸民则奸民为政部使者为政是是非非百无一失焉监司郡守为政十不失五奸民为政则是非淆乱不可知矣盖奸民而操上之权将睥睨长令阴诇而阳持之其视丞贰簿幕蔑如矣彼小民见其易危一不当即羣起而哓之亷近堂卑法日以削夫既树之秩庶务之所倚办而其势至使上之人轻之下之人又轻之以至不敢自重则安可不藉一赏以示吾之获上使人不敢狎视而思易踰也诸君子所为贺君之意其在斯乎若君之心则固不以官为利者而又何利其名也
赠学士陆敬承先生视留篆序
高皇帝定鼎金陵仿古弘文丽正遗意置翰林院延天下名儒若青田龙泉诸君子日侍左右相与辟草昧之路诸君子逢时遇主亦各输所志黼翼鸿猷树丰功而垂休问故虽宸极北御百数十年留院之长无所事事至比于隠丈人而天下视之如鼎彛锺吕崇重而莫敢望焉岂非地以人重所从来久远哉予往歳偕宫谕陆君试士留都循故事燕于瀛洲之署升堂四顾恍然若有数君子者揖让于前而庶几遇之也君之言曰今天下诸司间旷幽寂无如留院最者吾得长是署吾意将甚适焉予漫应之曰君自适其适宜无不可苐吾侪无乐君有此适也君曰何故予曰君朗识渊衷博闻雄辩与之髙谈竑议扢古酌今纚纚洋洋靡不各究其指能令听者虚往而实还故吾侪视君为友为师为蓍为蔡安可令君一日图南而自适也盖又一歳君晋秩学士绾篆而南长留院事竟如往歳所言夫闲旷幽寂之司吾侪不欲处君乃世固不能舍君岂君意自适其适而主爵者莫能违耶抑君以前上书不报近有所陈说又未甚尊行其言遂欲屏迹而南自处于若进若退间耶君往矣勿以守空篆苐坐私闗吟卧自如亦勿徒寻六朝遗迹蹑空觞咏以悠悠为愉快夫天下变故毎若于卒来天下事功亦尝苦于卒办藏智蓄谋计当有待则当机应变用始有余方青田龙泉诸君子伏在田间世疑于不用然其心未尝不愿宰天下垂功名于竹帛也主上神圣何难歩武高帝今适深居静摄未遑览君之疏耳如一旦清燕之暇取君先后所陈说者紬绎之而概于中有诏召君处以启沃赞襄之地君出所未用者以济艰定倾与青田龙泉诸君子比绩而争烈当自留院起矣君戊子所举江右士某君某辛卯所举南畿士某君某来索赠言予不■〈女间〉于词姑述先与君语者稍次苐而归之
贺刘谏议母胡太孺人贞节序
予贰礼曹主在褒扬海内妇人女子之节烈者以惇伦励世厚俗维风今国家道化所翔洽最久亡论郡国歳所上贞女节妇事后先相望即都门之内荐绅之家数月来有幽闺姱节者二焉一为冯太史母刘孺人一为刘谏议母胡孺人刘孺人别有序胡孺人者幼■〈女间〉女训十五而归赠君又三歳而举谏议君二十九而赠君死孺人于时不难以一死相殉而顾谏议君茕然也乃大痛曰死易耳谁其抚此者以续刘氏不絶之脉而报夫子于地下也于是谢妍华攻苦食贫日夕督谏议君于学比谏议君成进士读中秘书至今官台使者具孺人事疏闻于朝下之部部覆如其言得俞旨表厥宅里孺人益太息曰未亡人始望不及此其及此天也吾徼天之幸以报夫子足矣而忍自以为名哉闻者益贤孺人适李君苍泉将鸠里人为贺征言于予予惟妇节难在士夫家尤难田妇野女澹泊素甘心无二虑士夫闺合其于纷华靡丽狎目熏心一旦寂守空闺母子形影相吊悠悠歳月歴数十年而介然漠然无盛衰之感此非心坚金石者未可易言故曰难也孺人伯姒居尊官显荣赫奕独孺人单门弱息歴百艰以有今日人见其老绥禄养晚载荣名无弗为之艶羡者而讵知其至难至苦匪易致者哉夫天人之际交相为报天之报孺人惟谏议君孺人之藉以报国家亦惟谏议君孺人身兼教育之事彼其自幼至今家庭之间所为谆谆训诲者舍贞之一字当无他说矣夫从一靡忒不以生死易念妇之贞也纯一不二不以利害易操臣之贞也谏议君幸得身为近臣出入禁闼于天下事无所不可言且值多所可言时上至衮职下至民生利弊知无不言言无不尽勿抗厉以为高亦勿避忌以为能使吾不负言之名而天下受言之利此善行孺人之志而报主上之职分也审如是则所为光显孺人者又有出于贞节之外者矣
送冯用韫学士奉诏归省序
万厯癸已秋冯君用韫晋宫詹学士视翰篆寖寖向用矣会其尊人仰芹先生以河南大叅入贺万寿还移疾乞致仕用韫闻之即具疏请归省视天子嘉其意予五月休沐加赐金币俾乘传以归予造用韫问曰君胡为乎归也曰家大人归矣吾安能勿归曰君家大人胡为乎归也曰病矣安能勿归予曰君家大人能自二千里外望阙而趋陛辞而往顷得一再奉觞见其饮食笑语不异往昔此不病明甚无亦谓君家累代仕宦而今又父为叅伯子为翰长德业声誉皆世所指目艶羡故鉴满盈之戒而为是止足之计乎予窃谓不然夫满盈若器器有可以斗升量者以斗升注之则满盈满盈则足足则止不止则溢江海之大利尽万物万物得之以滋以生故众流归之百川灌之不见其止亦不见其满盈人之器量亦犹是矣先生江海也昵而就之城府不设肺肝毕见徐而察之则澒洞渊泓盖渟之无穷而资之无尽也夫天下无事即中材亦可以自効天下有事非卓荦之才难与应卒今饥馑荐臻羽檄交驰不可谓无事矣君家大人既身负其竒自宜毕智竭力排难解纷以树尺寸报累叶之宠荣奈之何当五十有五之年抱十不一试之畧猥自托于止足之说遽求便安以自遂其私也夫世惟需才而才之用世各有所重才非大用者以退为世重知进而不知退则败名才可大用者以进为世重知退而不知进则无功君家大人果才尽而退乎抑有才而不尽用姑以退为名乎不挟其才而进以就功乃挟其才而退以就名岂以其所重在此所轻在彼也且君家大人进则君即欲归无可指以为名而国家于君父子两得其实用退则君之归适得借以为名而君家父子独享其荣名彼荣名之不可满盈也犹之禄位也欲以避禄位乃以就荣名与其退而就荣名有其名而无其功孰与进而就禄位有其名兼有其功也用韫曰子得其一耳穿杨之射百发百中犹贵善息吾弱冠登朝一蹴而至金紫即家大人不归吾犹惧弓拨矢钩也而况家大人病也予曰夫所谓弓拨矢钩者以末势言也君虽显庸乎而守闲曹弄柔翰虚言无用今渐柄用矣是方其调弓均矢时也而即虞其拨且钩乎且天之不易生者才也人之不易得者时也非功无所施才非时无以建功才如利刃不试则钝时如隙驹既往不复君行矣勿谓少壮为可常勿谓歳月为可愒奉诏而往奉诏而还俟君他日功成名遂然后奉身而退称君家大人百歳之觞为词林盛事当自有纪述之者无俟予言矣
奉赠梦翁李老先生荣晋南少司马序
梦池李公抚畿南久廷臣以公名贤屡推毂公屡报罢戊戌冬始晋少司马佐留枢事行有日矣真定徐令藁城钱令以予为公宇下士具公治畧来征赠言盖予反复公事而叹公之难服主上之明也蓟保晋三鎭为京师屏蔽自欵市至今独蓟鎭犹苦未宁耳晋不被兵保镇益无患无患遂无备无备遂无兵公意敌可猝来而兵不可猝整备不可猝办故始至鎭即简将练卒补乘饬具节约浮冗修理亭障经营于久废之余而振起其积弱之势此公之难也赵魏六郡民鲜盖藏暵旱艰食不难转徙为盗纵之则乱急之则愈乱公为谕诸长吏察疾苦省劳役发仓廪勤赈恤不惊不扰徐为措画而萑苻无警田里皆安此又公之难也中使衔命开采戒令勿扰公禁之不得抗章攻之不得引身避之又不得力难坐制其横势难坐视其横一操一纵其道委蛇不令喜不令怒卒使我无其迹而民受其惠此又公之难也边臣守御三韩间兵连不解羽书狎至方调兵朝鲜又调兵津门兵固公所素练也然练之则足分之则不足自海上戒严敌且生心公以其足者分以备倭而以其不足者留以自备日讨军实日办军资以义激其行者而以恩抚其居者令行者无怨居者无虞此又公之难也贫民半菽不具而军兴转输百需取给焉百姓嗷嗷所在思乱公为躬厯郡邑拊循而慰安之减驺从损供亿未至咸不闻有公至者既至而德意所流温于挟纩乃始欢然幸公之至也故即力尽不胜役财尽不胜求而叹息愁苦之民卒无呼噪而起者此公之力也又公之难也方公疏上忤上意众谓且得罪去而上知公信公推心不贰委任不疑晋公副都御史再晋今官浮言不能揺谗言不能中盖海氛未靖畿辅重地不可一日无公故留公必海冦既平始晋公秩以酬公勚故曰主上之明也或谓知公不宜令之南置之散地予谓不然天下有变自外起即至猖獗有所限隔而防御之易自内起即至微眇易于啸聚而削平之难防变于未变则从容暇豫而其图易防变于既变则仓皇舛错而其势难今倭虽去属国虽安而奸人以利事惑上听者纷纷四出此范文子所谓内忧不可谓无事也留都根本地长江上下悉为盗区数年来所为防倭计者其畧可睹已识者有隠忧焉公既身当其难而拮据于多事之日必能图难于易而计划于未事之先所为用公者意在斯乎则益服主上之明矣
赠刘斗墟叙
世之仕宦于时者孰不思自显庸也以显其亲此人情之必不能无者而豪杰之士或不然盖人不可狥则身有所不暇计法不可挠则荣亲有所不暇及若吾邑侯斗墟刘公其人也公守合州值有采木之役公主在集事而虞在扰民卒之民不扰而事集会忌者谗之子直指公见直指白所以不扰状无少逊谢直指恚甚何物守乃强项如是即以扰闻上怒逮公赴诏狱公毅然就逮缇骑卒冀赂稍折辱之公曰守惟无赂故逮逮则逮耳守故无赂也会州民数千百人随公攀号争醵金钱为道里费公悉却不受逮者为感动善视之比狱具不如直指言守得释仅镌三秩既而起黄安令再令吾邑一以爱利为治行比邑人有亡其马者谓吾邑人盗买也且指与盗通然邑人实不买马令某遣人逮邑人且急索贿邑人罄所有赂之不能满其欲计无复之遂雉经死令某怒未已复逮系其子并欲逮子家属公曰买马无左验而株连不已是吾民可鱼肉也父母之谓何执弗予令某愈怒为污蔑语中公或曰某豪有力能毁誉人公将满独不能忍一人以徼宠于先人公曰吾知有吾民耳终不以一命隳吾守卒不予两台监司即不惑于蜚语然无肻荐公者久之邻州获买马者并获盗事始白比邑所遣人论如律台使者益知公寃服公执争露章荐公遂得以考最追封其先大夫如其官余子曰当公之抗直指也虑不顾身矣而身卒以显其挠豪令也计亦不顾官矣而显卒逮亲事有因败而成功因毁而成誉者类如此总之公无心也公之心诚于为民而已善乎曽舜征之赠公也曰吾辈居恒抵掌谓天下事任真心为之靡有弗效即未必效也而真心终不可化夫惟真心也故不可化如可化是是非毁誉之心非真心矣予闻公在合州州民失火比屋延烧公直趋火所祝曰民无知勿灾民罪在守守当其灾民惧焚守争挽守去守固不去曰欲捄守当捄火民争呼捄火天为反风火乃熄歳甲午郡邑旱甚榖价翔涌人心皇皇公布衣蔬食行祈于郊会有言某所龙神是洪武初遡河而来者神最灵有祷辄应公为文礼请之将至郊公郊迎时从祷者数百人见有蛇盘伏道侧共提击之公以为神止勿击令左右盛水于盎祝之曰果神也入此水吾得礼奉之祝毕蛇蜿蜒入水中四顾舁者无惊怖状既至郊坛置神座前有顷复蜿蜒绕神身据神两肩下视人移时乃去遂大雨远近沾足及境而止境以外旱如故嗟夫公之真诚至于格神天感风雨而乃不能动人犹令倐伏倐起也岂人胜天哉卒之天报善人非天卒胜也真心效也公今晋工曹入留都窃意天下之至蠧财至不可诘者无如工役之事彼闾阎脂膏出之民者十入之官者五出之官者十入之工者三夫出之民而入之官者此公所习知其出之官而入之工者不知公何以为计而节缩之也公之行也予不能与邑之父老子弟攀卧留公特表公居官之槩以当舆人之诵不敢饰一词焉
送马瑞河邑侯擢守沾益叙
邑侯瑞河马公治吾邑几两考矣察三辅治行无如公最诸往来境上问謡俗者无弗知公贤两台诸使者无论奬予之檄即露章而荐无虚歳乃并时之吏率用积次得迁去而公独郁郁守一官不得调有疑之者间以问予予曰不调固宜夫仕尚巧而公拙是安得调问者请其状予曰巧吏尚严酷为能务以刑罚绳下而公依于岂弟日煦育之至笞棰不妄加人巧吏急于簿书期会缓于民所疾苦公所孜孜在为民兴利除害徃来阡陌开通沟渎务多积贮以备恶歳广赈贷之本巧吏朘民为储峙以饰供亿或为境外之馈广交要誉而公独捐俸余新学宫置学田治涂建桥建久长之利巧吏多阳浮慕其属而阴把其罪冀移过以自解公一以至诚驭下吏务在成就安全有不当上意者调护之尤谨巧吏视上官意向有可中其欲者不难瘠下以肥之公屡迕当事忍于甘诮让而不忍厚算苛求以剥取锱铢之利巧吏或伪增戸口收取异等之效公再审编辄核寖耗减孱弱不惮损其戸数巧吏先文法后敎化公按里为社社立三老羣乡之子弟训诲之表贞阐幽示民为善之路公之政不能具述要皆世所厌薄不为者大较拙矣问者曰如子言诚拙然巧者劳拙者逸劳者罔功逸者有成拙者竟胜久之公以积劳晋沾益守于是问者诧予谓拙胜言效予曰否以公之贤上之不得被征召为台谏次之不得入郎署纔得一州又万里外蛮夷之所错处是不免为巧吏所揶揄安与较胜哉问者曰不如子言沾益荒服非如畿辅在宇下也北望长安君门绵邈吏治得失非如三辅郡县朝布令而夕上闻也部使者两歳始得代文罔疏阔非如畿内直指持斧四出耳目繁视听广也而又货财之所出囊槖难厌部落易凌人有忿心往往起而捍吏则见谓夷人之性易动难安辄用斩杀束缚从事夫夷非易动也使民有不安其处者易动之势也主爵者计以为用武徤吏不如用良吏公久以循良著称故推择为牧使安之耳矧沾益视建昌若东西家然在公实为便地何言拙宦不如巧且吾闻之巧者恃人拙者恃天人不胜天则巧不胜拙故拙者胜嗟夫仕宦之路如转毂然巧而拙乎拙而巧乎予不敢知然予偶览舆图见沾益之南有地曰交河者以盘江蜡溪合而名之也宇宙之大为交河者无几乃公起家交河而今之典州又得交河则公于吾邑视若朱氏之桐乡恋恋不能忘而造物者又或若象公意择此地以畀公令顾名思旧不忘以交河之治治沾益也是天之置公抑又巧矣公之行也邑搢绅来征赠言予因论次与问者之说归之以质诸公而为公别
赠大中丞见泉魏老先生六载考绩序
魏公见泉抚晋以来满再考矣此近日抚臣所未有也朝臣以公名德廷推公可大廷尉可佐院务可南北卿贰者数数然也不报公念其尊人封中丞公年踰大耋疏乞归养苦情苦词即令伯之表不切于此亦数数然也不报或遂谓公素直道屡抗章言事上心恚公故以此覊公予曰非也公自西台踬而复起屡迁而至今官此上知公也知而用之用而覊之必不其然盖所为中格而不报自有覊公者非上意也然所为公计即未可知所以为晋人计则善矣晋故邉镇敌人昔所蹂躏自贡市以来寝戈息燧惟欵是恃士马日以凋残垣墉日以圮废转输日朘以供苞苴将吏日偷以待迁擢彼此相仿后先相袭若谓固然恬不知怪自公之镇而墨吏望风解印绶去不则改心易虑从公于道又不然则已露章弹之矣公以身律监司监司以律长令长令奉意指各治其郡邑各询疾苦各务节啬务本尚实兴废起敝闾阎有恬愉之乐田野无愁苦之声此公之有造于晋也烽烟虽不作而公防边愈至日讨将吏而训练之简其不任者易置之士马羸弱者易之器械朽敝者治之城堡墩墙之当创理者缮修之于是镇始有将将始有兵兵始有骑乘器具要地始有城边地始有墩堡垣墙无事则为桑土之图有事足为守御之备此又公之有造于晋也世之伪儒谬为诐说以钓竒炫世相习相煽自南而北俾新学小生日渐惶惑而沉溺公为创立三祠祠其乡之先哲羣诸士于中亲为论说勒之石示以惇伦尚实之是崇虚骛诡之非谆谆谕其子弟令子弟归谕其父兄务使邪说以息学术以正敎化以兴风俗以醇濳移黙导而无其迹此又公之有造于晋也公刚肠疾恶见司饷之臣有以出纳干公议者不难按踪迹纪奏之怨有所独归而无所避势有所反噬而无所辞使此为覆辙后为殷鉴膏脂不屑越于贪人金钱得沾被于邉戍此又公之有造于晋也全晋课税名为公费实皆私蓄公意费一也用之公则公用之私则私故不以称使客而以饬武备不以资问遗而以充军实实树镇戍藩篱之固阴省帑藏征发之需此又公之有造于晋也予尝泛观天下之人才士十一清士五十之一直士百一然才者未必清清者未必直即清矣而或至絶物直矣而或至陵人是又譬之崄崖瀑泉无所用之矣公清操直节世所共信而为国为民一念发于真诚故所至举职不徒以亢厉为高即拜疏移疾闭阁待命而一切庶务不废经营自入晋至今无二虑此又人所不可及者公在晋久人多为公怏怏而晋人恋公如孺子之慕慈母惟恐失之故曰所以为晋人则善也予不善谀人公亦非受人谀者因晋藩臬诸君子之请而摭公抚晋之槩如此主上方励精理道与众更新诸沉抑外寮者渐以登进今司功氏列公治状必且褒劳加秩以驿书召公无疑予以为公在外能扼公之身而不能扼公之泽不下于民在内则谏有所不必听言有所不必行至于力所不能及不知公有何转移调剂之方予且观公之后矣
赠斗墟刘侯考最迁秩叙
古今谈吏治者莫盛于汉然观班史所载循吏如黄次公朱仲卿辈寥寥纔数人耳又皆以爱利敎化为务噢咻如慈母然无它奇也其当时之吏如奉职尽节直法行治以摧折击断为名使豪强重足而不敢犯岂不称其任而愉快哉乃不得与前数人者比绩而并列以是知吏道所尚在彼不在此也今俗日趋于偷吏日竞于法即使民有所赴而然有所畏而不得不然亦非太平之原父母之谊矣吾邑刘侯聪敏识事发奸摘伏批郄导窽常有余才而不尽用其才一主于仁爱化导以安全愚民方下车时或有言邑吏舞文能上下其手以出入人罪者猾役与吏为奸没征税以自腴而责偿于善良者奸民飞诡善隐田租者游民不能自食或鼠窃以幸旦夕之命者轻薄恶少无市籍商贩作务而鲜衣偷食不难聚党剽刼者左道之徒百千为羣以诳惑愚俗者侯曰以吾力去此如从灶上扫除耳第民者从教而不从令善治民者使民见德而不见刑于是每诣学宫与博士坐堂上羣诸弟子考德问业亲自饬厉间问民所疾苦及吏治得失有尽言相正者不为忤辄谢不及后当自改不以颜色拒人恐不复闻吾过也诸生有明经饬行者欣然奬借不啻已出以劝诱其余度邑之村聚为社社凡十八推长年有行者为之长取高皇帝谕俗六言而演其义俾聚其社之人训诲之即穷乡僻处亦时躬莅其社自为讲说劝以为善防奸节用殖财之意又乡置里正父老得平决讼词有讼者俾各就其父老平之其处议两造称平即听其决始而饰词相加既而内悔愿自省改者率置不问以是善者爱信之顽者瞿然而愿化向惟见利今知有理义矣向惟骫法今知耻矣裕于财者稍稍能出粟周其乡之贫乏矣羣盗大者就擒余渐戢而改虑矣言左道以恐喜人意者俗且疑信叅之矣嗟夫筐箧刀笔吏之所为兢兢也即弟子师且倚席不谈而侯独以礼义为簿书以敎化为期会使民兴于行谊者日以众多是不当与次公仲卿诸君子埒哉诸君子遇汉盛时皆增秩赠金或入为公卿侯今亦以考最赠其先大夫如其秩而又新擢南水部郎寖以贵显不可谓不遇矣邑两学博暨诸弟子来征赠言侯之种种善政难具述兹特表其化民成俗者如此
赠郡丞杜充庵考绩叙
郡丞主郡国盗贼凡萑苻出没及椎剽为奸利者皆得督郡邑贼曹掾以时察之盖佐其守以禁奸销萌绥靖一方也而郡国大者则又置阃帅一人率其属以威不轨而备非常于以佐守丞之所不及吾瀛固畿辅大郡也楚充庵杜公丞吾郡三年矣行将具治状奏绩阙下而阃帅时君率诸武弁求所为华其行者以不佞郡人使为之词不佞窃叹古之弭盗易今之弭盗难汉神爵间渤海盗起命龚少卿治之移檄罢捕盗吏诸持鉏钩者皆为良民勿得问比解散则又假以仓廪以慰安牧养之用是盗贼悉平讼狱衰止异日秉政者用惨礉为务立捕盗条例盗起不发觉发觉而捕弗满品者以溺职论坐课累守上及监司当其时即欲罢捕盗吏不虞纵冦乎持文法者不以废格诏书议其后乎幸勿束以文法矣主钱榖者能听出仓粟假之乎即令许发廪矣又安所得粟乎故曰难也公四令大邑所至以亷平取効不愉快于武健以耀听睹盖成进士十余年始以积劳擢郡丞公亦无褊心不少望益修其亷平之政为条敎颁行民间谕以劝善防奸之意下吏仰画诺奉约束无敢假徼游名恇扰百姓者百姓亦凛凛服从其敎化即有不逞朝发而吏夕禽之数年来歳屡祲小民安于饥寒无作奸犯科以扞文罔者齐鲁晋魏中山之间民伤于旱所在蠭起无敢潜入郡地为冦掠者则以公之恩威所为詟服者素也于戱傥假公以便宜之权渤海之治奚难哉渤海政成汉主亲召见晋水衡都尉职亲近以示褒显主上数下恩泽诏书捐内帑分赈穷瘠又虑饥民去为盗贼患苦百姓惓惓严饬有司无使滋蔓其垂意吏治民艰何啻汉宣公以考最诣阙下傥按考功书见公精勤举职当必有显擢以酬前功而责后效者矣昔王生敎龚少卿即上问治状不可有所陈说宜止曰主上之德当其时吏民富实安于田里故所为对宜止此今郡中无所积蓄歳稍稔民犹食半菽一遇水旱不徙则死夫饥寒切于身慈父不能有其子此公所明知者万一陛见时得赐清问当极陈疾苦情状无徒如王生所置对矣
贺崔友泉荣荐叙
予同年易宪副君选尝言其邑侯崔公之贤也曰公通才朗识无隠弗晰当几能断然亦惟是利于民者始为之于民弗利不苟变常便于事者始为之于事弗便不轻易法威以束胥吏而不以槩齐民惠以寛惸嫠而不以及奸宄色笑以礼诸生而不以假左右予尝一再会公于长安旅舍聆公言论丰采而知君选之言不妄也自公宰邑以来而悉公治行腾在荐剡者无歳无之久之以积劳晋秩郡倅分署予邑之别鎭未两月而廵按侍御陈公即露章荐之盖犹以肃宁日治效也鎭诸君子将称觞贺公而命予修词予谓公先主治民今主治河治民者尝苦其不足治河者尝苦其有余民不足则穷而为害河有余则溢而为害故治民者当抚摩之尝勿使至于穷而治河者当堤防之尝勿使至于溢至于顺其性则一也公既治民而效矣又奚难于治河哉或者言函牛之鼎不以醢鸡郡倅视令诚尊然令之职兼倅之职专兼则得游于职之内专则不得越于职之外以公之才而使束于行河一事他不得与焉是縳孟贲之手而观其鬬羁骐骥之足而观其走也无以自表见矣予闻徐沛淮泗间河水横流城邑为圮黎民其鱼督河者皇皇然无以为计傥晋公崇秩使主其事得以自见其奇当必有良策异谋成宣房之功以纪绩太常者又不止清一带之流为部使者所荐扬而已敬以是复诸君子之请且以俟之异日
淡然轩集卷三

[book_title]淡然轩集卷四
（明）余继登 撰
○序
寿陆年伯七袠叙
方小子登之读中秘书也海内兄弟执经而敬业者三十有一人又十四年为万厯庚寅而诸兄弟列在交戟内者纔六人耳此六人中两尊人称具庆者又纔三人三人者宫谕陆敬承冯用韫少司成杨贞复也贞复家东粤道里远故杨伯氏不能时来独陆冯两伯氏能来陆伯氏之来也以就养而冯伯氏之来以官予小子窃自意陆伯氏业儒不就而就敬承之封此其为人必恣心自恣放浪形骸之外冯伯氏少年登第数歳而至臬大夫为大夫者已十余年此必以体貌相加遗盱然峻也既而随诸兄弟修子弟礼谒见两伯氏则陆伯氏貌甚庄诸兄弟亦以庄见严问则诺对则起三爵而寿三揖而退俨然以宾礼遇之暨见冯伯氏则驩然若旧蔼然若父子家人举白而浮信心而语盖畧分忘形而又能令诸兄弟畧分忘形也小子则退而私叹谓两伯氏者皆寿征焉何者以予私视今之人未有不志于功名者也然有得有不得得之则操操则栗栗栗栗之形毎睢睢而矜观听不得则侘傺而不平不平之发恢恑憰怪謷乎其不可制此岂其性然哉遇以时异性随遇迁适人之适而不自适其适故态不同摠之滑和非长生安体乐意之道也陆伯氏以静为其性自为儒为封君贵人少而壮壮而老有得有不得而无适非静无适非静故无少年侘傺之情无謷乎不可制之态无封君贵人之气势冯伯氏以动为其性升而沉沉而复升意无不得而亦无适非动无适非动故内忘得失外忘町畦两伯氏之性不同皆自适其适者也自适其适则性得性得则天全天全则和豫通而不失乎兑日夜无郄而与物为春故曰皆寿征也今年陆伯氏满七袠敬承将具舟楫迎养长安舍中诸门下士亦将介敬承为伯氏寿敬承所举武闱士若干人来乞言予小子何知长者姑述夙昔所为寿征者复之若冯伯氏长予小子五歳耳尚未及称寿则请俟九十为卿士时予小子然后为抑之诗以祝之
贺御史大夫带川刘公八十寿叙
庄皇帝临御之四年东西边期大举深入京师戒严有诏特开制府于通州起前左都御史兼兵部左侍郎带川刘公于家统诸路入援兵马公至明号令申约束壁垒旌旗精彩皆变敌侦我有备逡巡退去诸援兵解散而公亦乞身归矣公归二十又二年为今万厯辛卯公春秋满八十乡之荐绅先生将饰羔鴈以贺而授简小子登使修酌者之词予小子发始燥时公已宣力疆场议功名于世今予小子发且种种亦窃妄意公老矣比戊子之夏予小子以使事过公里候公起居见公齿发形神无异壮夫又里中人言公毎以歳时驰逐角射击狐兎以为娯因叹卓荦非常之才造物所独厚其精神意气与常人殊盖常人之精神意气常不足而非常之人常有余夫以不足而觊心于有余故用之而常见其不足惟有余故随其所用皆用其所余而不见其不足公生平敡歴十七治戎国家歳苦边则借公防边苦倭则借公剿倭其节旄所指东自辽海渔阳西北则上谷云中又西则榆林南则浙西七闽暨粤之东西大小百战亲执桴鼔立矢石间或躬擐甲胄身先士卒或以寡击众以弱卒抗方张之敌或弯弓横戈以殿大军众或股栗失色而公精神益壮意气益闲数遭口语或以功为过而公一不介意亦未始一语自明一闻诏命即怡然就道迹公所厯无论南北山川风气燥湿异宜即驰骛于锋镝出没于波涛揺撼于是非毁誉成败利钝之中在常人不胜其憧扰忧劳之态而公处之夷然不因以滑和不因以亏其生则公之精神意气犹槖钥也岂非造物所独厚以为社稷之卫者哉肃皇帝最知公屡承特简两起公于衰绖之中而授以兵柄故嘉靖之季公之勋庸最多自西敌欵闗边圉无事世无用于公而公亦无求用于世今敌人败盟虔刘内地天子■〈忄间〉然西顾勤拊髀之思广罗才杰期以宣助国威安固疆圉予意求尝试之臣不若求已试之臣用新进之臣不若用老臣秦之伐楚不收功于信而收功于翦汉困先零廷臣无踰充国者公功在边疆名在天下今之敌国固耳闻而心摄之矣主上傥还公旧任令得用其所有余者一战成功班师奏凯着续王朝立威塞外此正公鹰扬时也何忧边患哉诗人颂君子无期之寿而先之以邦家之基夫常人之精神意气不足故不得不敛之以自寿其身非常之人不直自有余毎用其所余以建功立业令邦家奠安而身名俱泰此大臣之寿而诗人所谓无期者也予小子不■〈女间〉于词敬以是为公寿而复诸荐绅先生之请
寿甘母吴太孺人序
甘侍御维藩予礼闱所举士也侍御始为令满三载得封其母呉为太孺人乂五载入为侍御史又三载而太孺人寿满六袠于时侍御方北按两闗南按楚王事鞅掌不及以时归为太孺人寿独心怦怦懐循陔陟屺之思焉今歳辛卯太孺人六十加一侍御方被命按呉得以其便抵里中称膝下之觞而侍御君同门友官都下者咸欲介侍御为寿从予受词予惟人子于母苟可自効其力无爱也然实无可効者何者子之愿亲不过曰福曰寿天下之寿考福禄视其亲之徳耳则是福寿者亲之所自有也人子何所庸其力为人之子而于亲之福与寿一无所庸其力于是不得不兢兢然立身行道蕲以荣名奉其亲故人子之荣亲以名其寿亲亦以名昔隽京兆毎行县有所平反则母喜不则怒不食京兆欲就母名故为政不残今去汉乆远而隽母之贤人能道之此荣其亲以名者也鲁侯宜大夫庶士于是诗人歌燕喜而颂寿母今去鲁逾益久远而鲁寿母之名不衰此寿其亲以名者也夫曼倩为京兆即多所平反不能出京兆外鲁侯虽主一国然地不越数郡其所宜大夫士亦且有限而二母藉之声称当时荣施后世今侍御所按部自燕赵暨于呉楚大郡数十其身所平反何限藩臬之吏郡邑之长禀仰画诺其所宜者何限诸所宜所平反戴恩徳而颂太孺人者又何限太孺人身不出闺阁而名闻九重德载制词举手加额祝千万年寿者半海内是侍御所得効于太孺人者以视古二母不知其何如然予私意曼倩贤者独史不载其母之年鲁母诚寿而诗所称率多媺词无事实侍御儁才今且骎骎向用其遵用慈训以膏泽苍生者日以益盛太孺人视履强健日见其子广锡类之孝锡庭闱之光者无已时即垂之史册播之歌颂恐又二母所不得兼者矣侍御归帣鞴上寿其以予言为太孺人诵之太孺人将欣然举君之觞又将北向而举二三君子之觞
一昆李封君七十寿叙
曩予分校礼闱得永春李开芳伯东氏制义读之温醇尔雅甚爱其为文比见其人则温温大雅盖望之而知其为君子也夫文士之文直文耳考其人即如其文者百不一焉以此重其为人伯东官度支精勤举职司农胥役视诸庾为外府歳时私其余无常数伯东不欲以民之脂膏填溪壑节而弗与三载积羡几万石留以遗代者伯东不难以身为怨薮而名日起予以此益重其为官予既久与伯东交得悉其家世始叹伯东之砥行不独天性然也盖得其尊人一昆先生之教多焉先生博学工文词以明经久待铨次乃能絶意仕进独与其弟少昆先生日奉其母太夫人温凊朝夕融融然适也先生家素裕为义田以赡族人至亲戚闾闬之寒欲衣饥欲食穷之欲周者皆归先生先生以缓急资之无恡色至于自奉则简澹朴素结社觞咏之外无所纷华夫天道损有余益不足而人毎席有余之资以求满其所不足先生辛勤铅椠即博一官未足以偿其初志顾重亲而轻功名輙弃去不就华衣美食极声色之娯亦富人常态乃俭于身而厚于人天以有余奉先生而先生欿然自处于不足之地故今伯东有声郎署先生以伯东贵冠服炜然称封君而太夫人犹健无恙仲子举于乡将与伯东接武竞爽庭闱燕喜福履融鬯则天所以益先生而先生不知也客歳秋伯东从里中来言先生今年满七袠盖予悉先生生平而后知伯东之所以能官因先生之教伯东而知先生之自为寿夫人之长生者非能续之使长也谓满其生之数也太仓之粟歳歳灌输至多矣然不积则不盈假令人人如伯东满三载积至万石又安有穷时财赋者国家之命脉也人身之精神命脉赋予有限以有涯随无涯则日靡日损而流贯有所不浃先生既以节啬之理为身又以节啬之理教子盖深于有余不足之说者形不劳曷敝精不用曷竭观今天之所为福先生知其所为寿先生者矣老氏云修之于家其德乃余由此言之先生之寿固未可量也请以是藉手伯东而佐先生之一觞
王母张太孺人八十寿叙
先是直隶按臣言臣所部有文安县孝子王某者生甫朞月其父某弃家去不返孝子长有识輙自伤曰天下岂有无父之人哉吾不难殉吾父独奈何无以奉吾母也既受室纔数月即辞其母往踪迹其父逾八年贫无资困者数矣頼有天幸不至殆卒感异梦得与其父俱归今事虽往宜旌之以励薄俗天子是其言为表其闾而孝子之名遂大显孝子有丈夫子六人其少者曰赠观城公观城公四子两举进士两进士者今户部郎中应霖尉氏令应期也户部君主度支久大司农以为才推择司辽左饷户部君有难色予谓君难辽左耶君曰臣子之职事不避难吾何有于辽左苐辽边地去吾乡远势不得奉吾母偕行吾母老矣吾安能无陟屺之感也予甚服其孝因知君有太孺人云君去辽之明年为万厯辛卯太孺人春秋满八十太孺人有壻御史中丞蒲汀姜君语予曰自不佞为王氏壻与户部君兄弟同研席者十余年太孺人以子畜之今幸得以便归登堂为寿敢徼一言于子予因问太孺人阃仪状姜君言太孺人性勤俭又至孝事其舅姑暨其继姑甚得其欢心予因叹妇人之德不难于勤俭而难于孝妇人之孝不难于事舅姑而难于事继姑彼子如伯竒贤如闵损不能得之于继母而太孺人能得之于继姑甚矣太孺人之孝也昔万石君驯行孝谨而诸子孙皆孝以孝闻于郡国王氏自孝子以孝为子孙率太孺人遵用其教以事其尊人而户部君兄弟皆化于孝夫孝之道可通于神明神明所佑则家其用昌身其用宁故太孺人行年八十坐视其子孙之成立而形神不少衰非偶获幸致也天生户部君兄弟立身扬名以报孝子生太孺人以生育训诲户部君兄弟而又使寿考康宁得身食其荣以报太孺人是太孺人之身天所保艾不限于司命者世之谈母仪者操一机杼吝一黐糈即斤斤焉侈其勤俭而冀寿考之来如持左劵以方诸太孺人蔑如矣此大小之辨也太孺人之寿也户部君兄弟各从官所出禄余市甘脆纯绮以进而伯季在膝下者率其诸孙曾舞彩于堂进百歳之觞又会中丞君过里中执爵而就子列煌煌乎华观哉使邑之父老子弟望庐而叹曰天之报施孝子如此则太孺人之寿所为风者大矣
封给谏双桥刘翁暨配范太孺人偕寿叙
双桥刘翁家世业儒翁少以儒名试辄利久乃弗利翁益下帷发愤诵读不问生业范孺人操作佐之至朝夕不给淡如也不为辍业翁性质直诸所为事亲交友一禀于至诚有田若干畆饘粥所资庚戌大蝗所过无遗穗翁整衣向蝗祀之蝗飞去不为害其至诚能动类如此翁有子今左给谏济沧君读父书颕悟过人翁抚之叹曰造物令吾售也不至今日至今日弗售也命也吾有子能竟吾志吾尚矻矻胡为乎会庄皇帝御极诏博士弟子年高有行谊者予冠服郡即以翁应诏牧伯为致章服如制翁既脱博士籍乃一意督给谏君于学而范孺人日从臾之给谏君遂成进士读中秘书有声于谏垣歳辛卯典试东方士便省其两尊人依依子舍不忍去翁孺人觉之促之行曰若起诸生歴清华居耳目之职官以谏为名当日取天下事为主上别白言之以庶几报万分一奈何以老人为念且两老人健善饭又吾家望长安如在宇下若苐徃吾当乗春和就养长安舍给谏君乃还报命今春仲遂具板舆迎翁孺人于邸舍会给谏君满一考最得封翁如其官母范为太孺人时翁七十加二孺人亦如之里中诸大夫宦于朝者欲介给谏君为寿而不佞修酌者之词予惟士方俛首占■〈亻毕〉未有不欲自致显庸者致之不得而求得于子则渉世久长故父母而食子之报者百一耳人情久抑而不得遂一旦得于其子不怙势以凌其乡人即聚物以自愉快其不然而不以是两者累其嗣人又百一耳为人父母而不得食子之报人子无可奈何于天食子之报而累及其子人子无可奈何于亲翁孺人双白同荣亲见其子之成立躬睹制词身披法服生平蒿目而不得致者自其子得之而意常有以自下郡大夫宾礼之学宫辞不往时或有所造请犹引诸生礼避匿之兢兢然若恐开罪于乡之人贻给谏君累者给谏君竭锺釡之入供为旨甘而翁斥甘旨之余周其闾里居处服御深自贬损无加于为诸生时是造物啬翁之前丰翁之后而翁居啬以啬居丰亦以啬老氏论啬谓之重积德而要其归以为长生久视之道翁其得老氏之旨者乎老氏又言修之于身德乃真修之于乡徳乃长修之于国徳乃丰翁之居身若乡其大较可睹矣幸出其绪余以训诲给谏君使毋以贻父母忧而避德怨毋以避德怨故而讳謇谔倡众正之风矫羣枉之路令服给谏之能者诵庭闱之教则翁之德啬于为身而丰于为国其所为寿者大矣
李母程太宜人八十寿叙
纳言李君有母曰程太宜人者当君为令时封太孺人后为纳言晋今封封三年为万厯辛卯太宜人寿七十有九矣诸大夫与纳言君游者愿举百歳之觞而授简不佞登使为之辞不佞与太宜人同梓里闺合懿行知之颇详盖有合于寿理者四焉太宜人之归于赠叅议公也不及事其舅姑独得事其大母臧孺人当其时臧孺人春秋高而叅议公有一弟一妹尚幼叅议公又为诸生习博士言不问家人生业阃以内咸倚办太宜人太宜人躬勤机杼操井臼上奉大母下赡食指外佐叅议公于学内抚育其弟妹毕其婚嫁甚得臧孺人欢心臧孺人尝执其手谓曰孝哉妇也吾无以报妇愿妇有妇如妇孝也夫妇德莫先于孝孝者百顺之原而福之基也是宜寿叅议公博学能文一试辄受廪于庠然数上有司数不利心不能无少望太宜人常持时命之说寛释之叅议公学无辍业卒以明经入贡者太宜人力也夫为人妇者日望其夫子显庸耳安计其时有利有不利哉太宜人甘心隠约无觖望信命乐生外物不以滑其和故其天全而神无却是又宜寿太宜人仁心为质能恤穷赈急下至臧获大不至笞小不至詈纳言君始绾绶时即谆谆戒之曰若未仕时见吏务为严峻者毎于邑非之意恨不自为也今若乃自为之矣其丽法求中勿令人更于邑非若哉纳言君遵用其教两宰剧邑严而不残两邑之人闻之亦无不举手加额诵太宜人仁祝太宜人寿者夫仁生理也人所歌舞天必从之是又宜寿太宜人生而端重幼习女红不妄笑语以此为妇则为母仪今老矣日惟静坐一室性尤简澹无所纷华即家人无敢以諠哗之色靡丽之服见者昔人有言端悫凝静者天福之夫天亦安能屑屑然日求端悫凝静之人而福之哉天下之理阳主动阴主静顺之则吉逆之则否太宜人之端重静之体也静则有常是又宜寿故曰有合于寿理者四焉故今行年八十而耳目聪明手足强健不杖不扶望之者知为寿征也诸大夫曰信如子言皆太宜人所自为寿矣纳言君独无所为太宜人寿者乎曰有之方纳言君之以治行征也宜入为台谏会有齮龁之者乃得郎署踰年而晋今官夫纳言诚尊重然宣德达情主在修故事胸臆约结有竒安施又迁转率不越其曹人或为君怏怏而君顾甚欢予间问其故君曰吾尝读靡盬之诗叹为人臣者之不能为人子也藉令吾得拜台谏东西南北惟主上所任使吾欲顺吾亲而举吾职吾又安得行吾志而奉吾亲哉今吾官不出长安长安望吾乡一水洋洋不数日可达吾思吾母即奉而北吾母思吾乡即奉而南吾母甚适也母心适吾愿足矣官之冷暖奚计焉予闻君之言若此此即君之所为太宜人寿也夫母之于子欲聚庐而处者情也欲违亲而仕者势也非其情也非其情而强抑之以令其子人子亦非其情而强抑之以从其亲于是有循陔之思有陟屺之懐犹泽雉蓄樊神虽全不王也纳言君之母子宁有是乎既以禄养又以志养故曰此君之所为太宜人寿也太宜人之自为寿不逆其理纳言君之为太宜人寿不逆其情由此言之太宜人之寿非不佞所能量也
奉贺李母程太宜人八十寿叙
凡人情有所德则思报报则祝祝愿不已则冀望以不可必得之福人思以此自报其所天报人者亦思以此报人之天母者子之天也诗曰欲报之德昊天罔极德无极报之之心亦无极故子即至愚靡不欲其亲之千万年寿者夫人之寿以百岁为期其不能千万年亦明矣而人子必以冀其亲者心无穷也报人者亦然故诗人之颂鲁侯曰万有千歳眉寿无有害夫德鲁侯则亦祝鲁侯寿已耳而必及其寿母亦若欲其母之万寿无害者何也则思报人之天者也友人纳言李公筮令于齐与校文之役所得齐鲁诸名儁往往辄成进士公亦辄以所得于慈训者教之仕则公于诸士师之乎实子畜之故诸士视公亦师之父之而其视公母程太宜人亦犹其大母也今年春二月太宜人春秋满八十时公门下士于君泰寰方为西台侍御史而何君干室适以大计至于是两君思为太宜人上万年之筹而过不佞使为之词予念两君皆娴于文奚不自为一言以发祝愿希望之心而顾俾予代为之言也又念鲁侯宜大夫庶士则感德而思报者惟大夫庶士为甚乃寿母之颂不出于大夫庶士而出于诗人之口岂以诗人之词能扬徽美备采择而垂无穷之问哉故诗虽不具言鲁母作如何寿而至今百千余年鲁寿母之名尚藉以不朽惭予小子何能为役独念当太宜人设帨之辰有闻人显者称门下士与诸子若孙鞠■〈月卺〉奉觞祝寿考而颂万年则李寿母之名当藉二三君子而传之百千万年与鲁寿母并称燕喜矣予客歳之春曾从诸大夫后升堂而觞太宜人述太宜人母仪内则有合于寿理者甚备故兹不具论而论两君所为感德思报祝愿冀望之意如此以先诸酌人
贺姜母刘太孺人七十寿叙
世所指吉祥善事无越富贵寿考故人情于此罔弗希觊者然一有希觊即属非望惟人子举以冀其亲而人不议其非若曰此必至之情不容已者也独奈何亲之于子而亦以是冀之也子幸而成立日望其为达官贵人即贵矣日望其富厚以自腴又日望吾寿考安宁焉而久食其报见世有富贵熏灼者不胜其艶羡焉而举以责望其子子不得则闵闵然如农夫之望歳焉繇是不肖者率溺志其中即贤者亦不能不贬损其志以就亲心之所欲而蕲奉一日之欢则教之失而俗之靡也自予与蒲汀姜君并官交戟之内知君有母刘太孺人又知太孺人母仪甚备姜君无它兄弟独子耳妇人之情无弗怜爱独子者溺于爱则疎于教而太孺人兼用爱劳以佐义方之训君既释褐服官政又时时以约已便民之意砥砺其志节勿使沈于俗而浸淫于富贵利达之中不爱纷华以示意指而劝其亷故二十年来亦有禄入以给滑柔而甘旨无加味也用御史晋今封宠荣光大而翟褕不恒御也独闻君为长令能以爱利为行则喜闻君为御史惠文所至声称燀赫则喜闻君守廷尉辅法而行多所平反则喜闻君槖中萧然不以黄金归介寿则又益喜人见太孺人年开七袠髪不加皓而加泽貌不加癯而加腴以为是姜君能以禄养致然而不知其是能以职养者也君惟以职养不徒以禄养故能守其荣名厚禄以奉太孺人故能顺适太孺人之志令优游于荣名厚禄中而载其恬愉以究于高年夫曼倩由母为良吏而隽母以曼倩显孟博由母为贤人而范母以孟博显以太孺人方之奚媿焉此皆不爵而荣不禄而富不久视而寿而况太孺人又富贵寿考如此其备也恢乎天壤盖无几矣予不娴于词不能谈寿理姑因诸大夫之请而妄意太孺人所为寿与姜君所能为太孺人寿者如此
寿邢槐窓年伯七十
不佞之成进士也与文安邢公照同籍因公照识其尊人槐窓先生先生世以戴氏礼教授于乡乡之学礼者皆出先生之门先生赋质醇粹为文典赡自视取一第如取诸寄乃门下士多以资逢世公照亦举甲苐官行人而先生犹然守博士籍也可不谓命哉公照为行人满三载例得貤荣先生先生不应守旧业如故久之乃以明经为博士又以博士高等为定陶令令定陶未朞月会意有所不可辄自免归郡守监司相与挽留之竟去不顾时公照方以度支郎督饷宁武闻先生归意或有它恙亦移疾归侍食饮而先生固无恙也又时时督公照出公照出之明年先生春秋满七十会公照奏最晋封先生如其官诸与公照厚善者欲以言贺先生而先生门下士大理少卿姜君来征言不佞窃闻古人有言人之性寿夫性者生也人生而具耳目心思口体则亦有耳目心思口体之用如耳之聪目之明心思之智虑口之言四体之便利皆性也然愚者不能用智者能用而又极其用不能用者无所贵寿极其用者自汩其寿夫唯在用与不用之间者为能达生而年寿得长焉夫听不能聪视不能明心思不能虑口不能言四体不能便利此其与木石何异世亦奚赖若人者而用之也故无所贵寿智者聪明驰骛意虑经营率足以从其所欲欲无涯而用亦无涯迷而不悟役而不休智殚力竭未老先衰然后鉴形羞貌兴啜嗟之思焉譬之大尊酌多而速尽此自汩其寿者也先生之才睥睨一世即不遇于时而亦不欲因贵于公照志将有所用也卒之训士士服治民民安穷经之用庶乎见一斑矣悠悠世路曷其有极浓艶熏灼亦复如是故上不见龃龉内无所屈抑而一旦飘然挂冠如弃腐鼠兹可为庸俗道哉耳不极聴乃有余聪目不极视乃有余明心思口体不极用乃有余间今称七十人古所稀矣发不加短而益泽形不加癯而益健此非有所增益也为能满其生之量也然先生以能用者自用以不极用者寄之公照与诸门下士以大其用自用者可以不极而寄诸人者则无所不极是先生以不极之用寿身而以无所不极之用寿天下也先生严不佞不敢以谀言进敬论先生所为寿者如此以先诸酌人
诚斋许公母邱太夫人九十寿叙
邱太夫人者宪大夫诚斋许公母也方公为侍御时真心直道侃侃不挠予心慕之然犹未悉其能孝比读公陈情疏而后知太夫人之贤与公之孝也太夫人举三子公为中子以嗣其仲父后久之嗣父举一子公为训植之底于成立为诸生而嗣父亦以公为令最封如公官嗣母称孺人太夫人固犹然未沾一命也既而公之昆季先后不禄太夫人无所恃以为养公乃疏言其状乞身侍太夫人上怜而许之公得复为太夫人子会公被新命备兵津门于是备板舆迎太夫人于宦舍而太夫人寿适满九襄郡伯陈公暨诸长令为公属吏者欲以时为寿而命予修酌者之词予惟人情向其利则见德见德则祝祝则欲其长久而安宁故人子思寿其亲德人者思寿人之亲其心曷极然寿非人力所致也天实司之天之所福在德所视听在人人孰不各爱其子而太夫人不难以其贤子为人后此其心天鉴之矣天以公畀太夫人而太夫人乃俾其为人之子天终欲以公畀太夫人乃复为公嗣父而生子公嗣父无子而有子然后太夫人无公而有公夫既与之以贤子必与之寿考以食其子之报此天道也况公自为令至敡歴藩臬所至有惠爱为德于民民之戴德思报者靡不举手吁天祝公百年祝太夫人千年天之所报未有不永者也人之
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 10:27:59-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>