<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="提要,原序,卷一,卷二,卷三,卷四,卷五,卷六,卷七,卷八,卷九,卷十,卷十一,卷十二,卷十三,卷十四,卷十五,卷十六,卷十七,卷十八,卷十九,卷二十,卷二十一,卷二十二,卷二十三,卷二十四,卷二十五,卷二十六,卷二十七,卷二十八,卷二十九,卷三十,卷三十一,卷三十二,卷三十三,卷三十四,卷三十五,卷三十六,卷三十七,卷三十八,卷三十九,卷四十,卷四十一,卷四十二,卷四十三,卷四十四,卷四十五,卷四十六,卷四十七,卷四十八,卷四十九,卷五十,卷五十一,卷五十二,卷五十三,卷五十四,卷五十五,卷五十六,卷五">
<meta name="description" content="又称《瀼溪草堂稿》。诗文集。明孙承恩撰。五十八卷。。承恩字贞父,华亭(今上海松江)人。正德进士,官至礼部尚书,兼翰林院学士、掌詹事府。谥文简。承恩博稽宏览,为文深厚尔雅。是集为其门人杨豫孙、董宜阳等编。凡四十一万字。卷首有陆树声序。正文含疏、表、讲章七卷,赋、诗、词、曲十九卷,杂文等三十二卷。其文纯正怡雅,有明初作者之遗风,与七子相异。有万历十一年(1583)刊本,《四库全书》本。_文简集_全文在线阅读_文简集_全文在线下载_大玄古籍书库">
<title>文简集_孙承恩_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">文简集</span> <br/>
          作者： <span class="inputVal" id="bkauthor">孙承恩</span> <br/>
          朝代： <span class="inputVal" id="bkdate">明代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">类书文集,诗文集,完结</span> <br/>
          字数： <span class="inputVal" id="bknum">[book_length]352209</span> <br/>
          说明： <span class="inputVal" id="bkdec">又称《瀼溪草堂稿》。诗文集。明孙承恩撰。五十八卷。 承恩字贞父,华亭(今上海松江)人。正德进士,官至礼部尚书,兼翰林院学士、掌詹事府。谥文简。承恩博稽宏览,为文深厚尔雅。是集为其门人杨豫孙、董宜阳等编。凡四十一万字。卷首有陆树声序。正文含疏、表、讲章七卷,赋、诗、词、曲十九卷,杂文等三十二卷。其文纯正怡雅,有明初作者之遗风,与七子相异。有万历十一年(1583)刊本,《四库全书》本。</span> <br/>
          封面： <span class="inputVal" id="bkimg">Z_18804.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]文简集
[book_author]孙承恩
[book_date]明代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]类书文集,诗文集,完结
[book_length]352209
[book_dec]又称《瀼溪草堂稿》。诗文集。明孙承恩撰。五十八卷。 承恩字贞父,华亭(今上海松江)人。正德进士,官至礼部尚书,兼翰林院学士、掌詹事府。谥文简。承恩博稽宏览,为文深厚尔雅。是集为其门人杨豫孙、董宜阳等编。凡四十一万字。卷首有陆树声序。正文含疏、表、讲章七卷,赋、诗、词、曲十九卷,杂文等三十二卷。其文纯正怡雅,有明初作者之遗风,与七子相异。有万历十一年(1583)刊本,《四库全书》本。
[book_img]Z_18804.jpg


[book_title]提要
钦定四库全书　　　　　集部六
文简集　　　　　　　　别集类五【明】
提要
【臣】等谨案文简集五十八卷明孙承恩撰承恩字贞父南直隷华亭人正德卒未进士官至礼部尚书兼翰林学士掌詹事府諡文简是集为其门人杨豫孙董宜阳朱大韶所编七卷以前为疏表讲章皆进呈之作八卷以後为赋诗词曲二十七卷以後为杂文陆树声为之序承恩於嘉靖之初以庶子充经筵讲官今集中所载正始箴鉴古韵语及讲章即是时所作及官宗伯时斋宫设醮承恩独不肯黄冠遂乞致仕较之严嵩诸人青词自媚者人品卓乎不同其文章亦醇正恬雅有明初作者之遗树声序有曰国初之文淳厚浑噩彬彬焉质有其文迨关西信阳两君子出追宗秦汉薄魏晋而下海内艺学之士咸愿执鞭弭从之标品位置率人人自诡先秦两汉以希方轨虽体尚一新国初淳龎浑厚之气或少漓焉公生长宪孝朝博稽宏览邃诣渊蓄故出之撰述类皆深厚尔雅纡徐委折论者谓公平生立言类其为人云云亦平允之论也乾隆四十四年三月恭校上
总纂官【臣】纪昀【臣】陆锡熊【臣】孙士毅
总校官【臣】陆费墀

[book_title]原序
文简集原序
毅斋先生孙文简公平生所着诗文属公门人校次成集者总若干卷公殁子汉阳守克弘出以授梓问序於余余不佞何能为役往不佞释褐公与关中马文简公实贰宗伯两先生皆馆阁宗钜不佞辱公里閈後进数因之以幸承教两先生两先生所为推毂不佞已不佞入读中秘书职史氏获从子大夫後入侍交戟之内退而诠论作者大都国初之文醇厚浑噩维时鼎命方新宇夏寜廓一二文儒应兴运而出以当制作之任鸿裁瑰撰遵尚体要列圣绍休太龢淳龎之气萃宣人文炳蔚融鬯一时儁喆逓兴登馆阁以黼黻丝纶藻缋帝謩者彬彬焉质有其文迨关西信阳两君子出追宗秦汉薄魏晋而下之海内艺学之士咸愿执鞭弭从之标品位置率人人自诡先秦两汉以希方轨虽体尚一新概之国初淳龎浑厚之气或少漓焉公生长宪孝朝夙挺英喆少壮登朝偶亨嘉之会洊历华贯直承明着作之庭博稽闳览邃诣渊蓄故出之撰述类皆深厚尔雅纡徐委密不鈎棘而匠意闳深不琱镌而藻思芊缛不拟躐而动引绳墨舂容典致卓乎大雅譬之冠冕佩玉委蛇中度鉶登在列苍然古色要之体格取裁一轨于先正而出入驰骤在庐陵步武间论者谓公平生立言类其为人公直项不苟词色淳靖廉退终始一节独以忠实结主知当公宫詹时疏请建储者三出阁讲读者二上亷公忠悃方向意公会公引年去不踰年召还公朝论谓公旦夕且拜麻未几公坚意乞归矣昔宋陈恭公入相学士张安道草制麻独叙其首请建储谓功在纳忠向令公不去即少须臾入正台揆功业可逆睹公竟高引使论世者惜公不究用於时乃余考按公立朝前後章奏恳恳诚至得老成爱君忧国之体即所施措虽未万一试其经纶大指亦较然着矣余不佞追惟始进窃冀幸承教於公晚复承命序公之集因论次公生平并识其大者若此万历癸未夏五月赐进士出身资政大夫礼部尚书兼翰林院学士经筵讲官国史总裁前吏部右侍郎掌詹事府事陆树声序

[book_title]卷一
钦定四库全书
文简集卷一
明　孙承恩　撰
箴
正始箴
翰林院编修臣孙承恩谨奏为端本始以隆治道事恭惟皇帝陛下承太皇太后大行皇帝简命付托入继大统神器有归生民有主社稷幸甚天下幸甚臣惟天位维艰不可不谨然尤莫当谨於初政之日初政者天下臣民拭目望治之始天意鉴观以为去留治忽安危之所系也是以古人忠告於其君者莫不致意於是昨者陛下甫正宸极念承传之重明发诏旨大新庶政谦冲退托图治拳拳臣谨伏读则任贤纳谏爱民屏奸收人心慎爵赏振纪纲肃刑威凡所以端本始者陛下固已得之矣夫自古帝王之兴未有不获天人之归而能永保治安者窃观陛下当毓德名藩圣明之誉已洽远近及承命将至万姓踊跃争先快覩而至止之晨灵雨时降登极之际天清日熙及明诏之降父老感激垂涕谓不图亲见圣明天子与此太平景象天休震动人心欢腾非偶然也陛下真可谓极天与人归之至矣天人既同治安可必则陛下所以上答下承者当何如哉夫始者终之对谨始所以善终善终必先谨始未有谨始而不能善终有罔终者则由始谨之未至也亦未有善终而不本於谨始少怠於初斯终之所以不善也陛下兹可谓得端本始者矣因所已得而益探其本自身心以及政治益求所以端本始者斯则所以善终也固结天人培植国祚亿万载无疆之休端在於此臣以陋劣备员词垣幸逢圣明媿乏禆补然区区诚恳不胜愿望之私欲以刍言上赞万一特竭庸钝作十一箴一曰正始二曰修身三曰敬天四曰法祖五曰勤政六曰讲学七曰慎微八曰持志九曰谨好尚十曰简近习十一曰溥仁恩纂葺旧言麤成条贯意存忠爱僭越不辞谨随本献上臣无任惶悚战惧之至
正始
皇皇大君其道不易克艰所先慎始之义始义云何若弩之牙必审必慎乃罔攸差惟昔杨朱见途而泣可东可西惟所意适嗣德在初伊告其君作事谋始易亦有云毫厘之差千里之谬发轫弗臧莫可药救惟古圣哲谋远虑深上承天意下副人心天人咸归绸缪固结治以渐弘盛大之业苟简微见百虑一讹即使改为其损已多於惟我皇当阳出震中外臣民翘首观听新服厥命德亦惟新恭已端本追踪古人惟善惟恶厥有贰辙出此入彼更靡他说念兹伊始兢业自持尚观治平式隆丕基
修身
天下之本实惟君身身修之化至疾至神修身之功正心诚意由身而推家齐国治正心律已罔有弗恭意诚及物幽明感通不诚不信不正曷令颠迷昏狂咎恶滋甚仰惟圣哲夜寐夙兴如对上帝如承神明制事以义制心以礼内外夹持罔或过举声律身度左矩右规一言一动宪天之彞身焉既修是曰端本动无不化推罔不凖於昭史册巍巍皇皇万世人主戴其休光彼昏彼狂遗讥罔极孝子慈孙不可湔涤敬告陛下监念在兹恶可为戒善可为师治化日洽声光日着天德无私作配尧禹
敬天
在昔伊尹敬告厥辟曰天无亲所辅以德天虽巍然视下则卑人君动息天必应之彼昏不知谓天不吾计?天弃天无所不至天乃震怒降以祸灾弃之若遗不可复囘惟天爱君岂欲如是天之於君父子之义父固爱子教望实深子固絶之父宁不嗔是故明君天命是勅兢兢业业不敢怠忽敬天云何匪徒虚文勉尽君道循理修身以是格天天乃用慰区区虚文天不容伪况此初服始承天休天命所视或短或修钦若圣皇名藩毓德仁孝敬承天所眷锡自此以往益敬益?用祈永命享祚万年
法祖
书监成宪诗由旧章是曰君道靡愆靡忘圣帝明君孰非可法法必於祖益近而切耳目所逮气体所承追思企仰寤寐墙羮矧惟臣民安此德泽思复见之鼓舞悦怿於穆孝宗远承三王十八年在位其道弥昌不敢游畋不敢纵逸商宗寅恭周王畏抑如汉文恭俭纯诚则殊如宋宗仁厚明断有余厚泽深仁深培固结岂惟则然有谟有烈尊亲爱戴率土媚兹培植国命万世赖之圣子神孙宜是则效绍述不忘斯谓大孝恭惟圣皇干蛊惟新振起饬治如涉大津践修前猷功光圣祖庶几鸿名嫓美万古
勤政
昔益告舜罔逸罔淫奭也告武夙夜罔不勤舜武圣人犹以是训则凡人君其可不慎旦陈无逸谆切丁宁废兴治忽监戒孔明天位惟艰万机沓至游豫宴逸政乃废坠天运惟健永位高明君子自强法天之行未明而衣当旰忘食汲汲孜孜靡间顷刻况复初政蛊坏之余兴化善治易辙改图事之当为未易数缕匪倍其勤曷以克举逸则日纵改悟莫从讳过拒谏乃罔克终帝其念兹愿自振励上师古人励精图治斯须宴乐虑妨万几毫髪纵恣终身之非慎终如初与勤相习庶绩用熙治道以毕
讲学
君心昏明政由治忽欲明无昏惟学为急难明易昏惟人心之常开以义理警以存亡心犹刃焉学乃砥砺心犹监焉学去尘翳思古明辟率是孜孜日就月将功期缉熙说告武丁学於古训汉唐令主亦克好问惟帝为学胡可弗勤培养圣质啓发圣心然学之方当尽其道末而词章则匪其要词章技艺丧志无裨精一之传圣学之轨朝有经筵讲学之地立厥成规不以寒暑废爰咨爰择侍从儒绅降略陛级俾从容以陈或稽之经或参之史义理大原兴亡大旨法善戒恶圣心昭明以达为政治罔不成
慎微
天下之事必有其几几之所伏至隐至微衆人蚩蚩昧厥先见懵焉弗觉纵恣怠玩岂知至隐至显者存孰谓至微至着之原彼惟不觉乃迄祸害弗虑将长弗虑将大一星弗灭势必燎原蚁穴弗治遂成滔天滔天既成溃堤莫塞燎原既盛竭泽奚益大易有训履霜坚冰絶过未着防祸未形未着而絶乃至无过未形而防卒以无祸故曰圣哲知彰知微衆人所忽圣哲所虞一念必谨中心恒惕如有祸患近在袵席帝实圣哲明照弗遗而况初服祸福之基敬哉念哉无隐无显杜渐防微噬脐可免
持志
人欲有为贵持其志志焉弗持或进或退是故明哲发强毅坚见之既灼守之弗迁志用正直不杂佞士志本抑畏不夺侈肆志在听纳触讳靡尤志在问学罔有辍休志在天德不杂人伪志存法古不安近治志明如日万古常新志仁如天永冒万年彼中才主执德弗固始非弗臧卒则改度亦有昏虐长恶遂非志存不善莫可转移仰惟吾皇赫赫初政坤转乾旋百度咸正隂霾清廓阳德焕昇旁烛无疆九幽昭明仰惟自今久暂如一如水必东无有改易道日以广治日以纯万万世下仰瞻圣神
谨好尚
惟人之心衆欲交病端虽甚微卒罔克禁矧惟人君富贵崇高易纵难遏六马弗调况兹憸壬善诱巧伺投间抵隙以售其计惟是上智烛理斯明屏絶嗜好湛然中扃亦有嗜好道德仁义亦好善言亦好直士纷华可喜视之尘泥渊然澹然泯焉莫窥道用以周德用以植虽百憸壬无可自入苟或悖是多欲一萌憸壬抵掌竞为承迎心本易淫复此沉溺颠倒祸败乃罔纪极钦若陛下正始之基羣小喁喁潜窥隐微治忽之分如反覆手操持维难若御大寇惟帝念哉寡欲养心岂惟远佞百福是临
简近习
君德修否实系近习气体移养近习之执与吉人居习於其正默化潜孚弗觉其进与邪人居习於其非潜引默夺与化弗知渐染薰陶莫是切近鲍鱼芝兰古人所慎近朱者赤近墨者玄齐言楚语以地而迁惟昔盛时特谨於是陪仆?御罔非吉士旦夕承弼纳之矩?欲为不善其孰与为细而起居大及为政乃罔不钦亦罔不令恭惟陛下即位之初奔趋盈庭莫辨贤愚尝以是求谀佞正直正直必进谀佞必斥进一正直衆正乐辅斥一谀佞衆佞自阻前後左右丞疑交修有益无损圣德日休
溥仁恩
於惟天道有冬有春人君法天有义与仁冬主肃杀春主发育贞下起元剥则有复霜雪之後雨露以濡阳和昭融一气而嘘刑诛之余乃有庆赏洪恩汪濊照泽生养元贞迭运天道以行仁义迭施君道以成於惟圣皇配天出治振纲整纪风飞雷厉赫赫肃肃恭行天诛元恶巨奸咸服其辜天威孔昭天恩未沛人知其威未见其惠况兹余孽战惧靡宁圣德包荒许以更新旷荡之仁当以时出以释危疑以安反侧明明我后讵独是遗曰有所待以渐而施小臣僭冒仰赞万一仁昭义行永奠邦国
右十一箴皆古人所常告於其君今之进言者所尝及陛下所习闻者似臣之愚不当复以是渎但求之君道实莫先於此况夫太阳照物物荷生成各输其诚岂嫌同衆卒用缀拾以效区区辞虽鄙庸义则显直但主激切触讳实多亦恃圣明自可无讳独慙臣学术寡浅不能各极其趣然其大旨亦具粗陈伏望陛下不以臣言为可弃置之座隅燕闲之时俯赐省览则於圣德圣政不无涓埃之助臣不胜犬马愚诚为此具本亲齎谨具奏闻伏候勅旨
文简集卷一

[book_title]卷二
钦定四库全书
文简集卷二
明　孙承恩　撰
鉴古韵语
翰林院编修臣孙承恩谨奏为鉴往古以图惟治道事臣以庸愚备员近侍恭遇皇上德由天纵学造日新考索理义之原览观治乱之迹顷颁手敕俯命儒臣欲於尚书之中摘取善恶之事编为韵语悉用常言庶便绎思以为法戒臣惟自古帝王靡不各有所尚而尠或不骛於私纵有能寓意於斯文亦不过肆情於逸乐固未有留神政治致力身心如我皇上者也夫人臣孰无效忠之念而患无其阶亦或有进言之阶而又无其会今幸获圣明之遇而况忝职分之司则此区区岂容自默臣窃惟君道莫先於稽古鉴往要在於得师非欲为博物洽闻之资将以为图治修身之则常观世之或治或乱未有不系乎君身故君之一动一行悉皆有关乎世道是以必有尧舜汤文而後致雍熙之化亦必有唐宗汉祖而後收治平之功其或闇主暴君率致丧邦亡国事虽往矣史则昭然然於典籍浩瀚之难穷固当有纲领径捷之易见而况播之於篇什敷之於永言即其讽诵之间益见啓发之易知慕致惧内省思齐盖有惕然不能以自安油然不能以自己是为君道之助诚莫有切於斯肆惟皇上特发睿思有此盛举顾兹神识之超诣益见圣性之高明臣是以仰体渊衷勉摅薄识披历代之史籍究往古之是非上该唐虞下逮唐宋君之贤否善恶时之治乱安危或可以为师或可以为戒就其事蹟之丛委摘其得失之显明人不必多而但举其尤事不必该而惟存其大悉加櫽括俾可咏歌事皆即实言率径情若夫上古非无圣哲之君而纪载濶疎无所称述其他末世亦有善恶可纪而事蹟猥琐不容槩详故兹所陈仅止於此然而臧否之兼具庶几法戒之并存苟能实措诸心则亦可以为凖其有资於激劝岂惟比乎弦韦臣愚职号论思义存献纳每惭尸素莫展报私幸及见闻乃尔僭越第媿臣识见闇昧问学荒芜或是非之弗彰或诠次之无叙或去取之失当或抑扬之不伦或意不足以尽人或辞不足以达意凡此数者俱不能无况其为体虽不必於工奇而亦媿夫太拙虽赖陛下言不必於忌讳而亦惧夫太疎以此抱疑无以自解顾惟恃朴忠之有在兼自信告诫之当然辄用录成随本进上伏愿陛下燕闲之际俯赐览观取其意而略其辞怜其志而恕其僭苟有可采幸不弃捐时自披吟用以儆励朝夕翘想梦寐劳怀则於身心政治之间不无毫髪涓埃之益臣蝼蚁微忱冒渎天听无任恐惧愿望之至为此具本亲賫谨具奏闻
唐尧帝
帝莫陶唐盛巍巍冠百王德於天并运道合地无疆圣学传千古钦明照万方有生穷宇宙孰不戴休光臣惟孔子曰大哉尧之为君也惟天为大惟尧则之自古继天抚世若二帝三王皆圣人也而独尧为盛卓冠首出诚所谓高明配天博厚配地者矣执中一语开百圣心学之源至言其德则敬之一字实其统宗立本之地休光伟烈衣被宇宙千万世下仰而戴之与天壤俱敝可也
又
帝德虽难状帝心亦可言爱民常罪已敬德俨临渊大化由身始神功格上玄於维千载下白日看高悬臣惟尧之德大矣荡荡乎莫得而名矣若其心之所措则一民之饥曰我饥之一民之寒曰我寒之一民有罪曰我陷之其爱民之可得而言者如此富而不骄贵而不舒其敬德之可得而言者如此时雍之化自明德而推功业之隆覆冒无外今去尧之时几千百载矣而其心迄今如见若日月之行天万代瞻仰何其盛也
虞舜帝
克尽为君道无如帝有虞执中遵圣轨大智秉谦虚端拱雍容日时巡治理余典谟焕千古彷佛见都俞臣惟孔子以君哉赞舜诚以舜之为君也绍执中之传廓大知之用经天纬地讨罪制刑定朝巡考法度咨岳牧命九官凡君道之当尽者悉以次举矣极有为於前享无为於後典谟具在迄今犹可想见其一时君臣都俞吁咈之气象也
又
明德身为范人文日与开韶鸣灵鸟至干舞远人来龙衮辉宸极南薰惬圣怀泰和千载遇稽首咏康哉臣惟舜以明德先天下制礼作乐人文日宣凤凰仪而有苗格垂衣拱手端已无为弹五弦之琴歌南风之诗天下向化世称泰和之治者必先唐虞可谓千古独盛者矣
夏禹王
大禹为君日勤劳恤万民钟鞀求善切典则贻谋真饮酒疎仪狄当车泣罪人龟畴叙常道三圣实同伦臣惟禹之为君也一馈十起一沐三握以劳天下之民悬钟鼓之类以求善言制典则以遗其後嗣絶旨酒以示有国者之戒见罪人而悲其民之异心至於因神龟之出而画九畴皇极建中万世为君之道莫加焉汉儒董仲舒所谓三圣相授守一道者以此
啓王
继世家天下承传啓有为恭行知圣学伐叛凛皇威不有仁贤誉其谁远迩归钧台朝玉帛编简有光辉臣惟夏啓嗣位之初即有扈氏之乱啓能奋发率六师以征之观其誓师也恭行天罚之一言足以见其能敬承继父之道然其仁贤之誉固已预得天下之归心是以钧台一享玉帛咸会继世若啓者亦可谓贤矣
太康
禹业中尝替浸微有太康忽违忘祖训逸豫恣禽荒洛表留旬月民离失万方怨歌勤五子今古有余伤臣惟太康盘游无度畋于洛表至十旬而弗反犯厥祖禽荒之戒矣则安得而不丧邦也
少康
夏有少康帝崎岖离乱间振衰能自竞布德更亲贤践土光前业明禋配彼天遂令垂絶绪复见中兴年臣惟少康当王室衰微之日崎岖离乱之间有田一成有衆一旅能布其德而任用其旧臣诛灭叛乱克复故物祀夏配天若少康者可不谓中兴之贤君哉
桀王
帝桀穷凶恶贪残虐万民矫诬空自托怨毒第招嗔天岂培凶德民应属至仁南巢奔窜日民怨尔时伸臣惟桀以暴戾失人心乃托天以诳惑其衆而致时日害丧之怨然天卒不可诬民卒不可强南巢之窜又何避乎
商汤王
勇智由天锡寛仁实性成执中不偏倚乐善絶骄矜改过风雷厉澄源玉雪清日新传圣学万古诵盘铭臣惟汤以勇智寛仁之资而又能诚於与善勇於改过利欲不汚日新自警是其检身之功有如此者故能执中建极绍舜禹之统者非汤而谁哉
太甲
纵欲皇仪丧风愆祖训真犹多不远复幸不竟沉沦佑啓惟天眷匡扶亦老臣处仁迁义美万古仰如新臣惟太甲欲败度纵败礼违厥祖风愆之训而居桐之後乃能自怨自艾是虽成汤之泽未斩而伊尹训迪之功亦不可诬也夫圣人不贵无过而贵改过则太甲之处仁迁义岂不犹足为贤君乎
太戊
太戊尸君位严恭以自居天人原脗合敬畏靡差殊德政修无阙祥桑正尔虚永年膺宝历端拱治平余臣惟周公称太戊寅畏严恭检其身於天理至於治民之际亦只敬恐惧不敢荒宁享国七十有五年史称其因桑糓而知惧修先王之政明养老之礼早朝宴罢问疾吊丧七日而桑糓死太戊之勤政敬德如此则其能弭灾而致夀也宜矣
高宗
亦有高宗帝真称继世贤居崇知稼穑肇迹自幽潜恭默逾三祀雍和遍八埏试披三命读圣学见渊源臣惟武丁旧劳於外故其在位能知小民稼穑艰难恭默思道发言雍和是以由身而达之政也则成嘉靖之休由政而着之民也则小大无时或怨和气充洽治平日臻而有享国永年之效至若说命三篇备见论学次第後世人君有事於学者所当究心也
祖甲
祖甲冲年日幽潜田里间亦知谙穑事应自悉民艰惠欲周黎庶心存逮寡鳏未能侪二祖合与困知班臣惟祖甲亦以幼冲居民间尝知稼穑故其在位能保惠庶民不敢侮鳏寡而亦如上太戊武丁二祖享国久远然太戊近生知武丁学知祖甲则困而知者也
总述三宗
君道先无逸由来万善门岂惟治之本实乃夀之原敛则神常固操之气自存卓哉三令主应不媿汤孙臣惟勤者衆善之所萃为治之本而又致夀之原也盖勤则能收敛收敛则精神内固勤则能操存操存则血气循轨是皆致夀之道也而逸乐怠荒者反是焉商之三君虽有优劣不同而皆能尽其道者可谓不媿成汤之後矣
纣王
纣恶仍浮桀骄夸妄自贤漫云生有命不道罪弥天杀戮忠良远奇淫妾妇怜倒戈躬衣玉牧野看当年臣惟纣以小才私智自矜慢天虐民杀戮忠谏作奇技淫巧以悦妲已其暴戾若此而乃责命於天何其诞妄也牧野之事岂非自取哉
周文王
穆穆文王圣诗称敬止功谦卑靡侈泰徽懿见柔恭求道心何切仁民意莫穷勋华卓相望异代俨同风臣惟文王以穆穆深远之德无所不敬而止於至善谦冲抑损圣不自圣柔而非懦恭而克诚其求道也则己至而犹若未见其爱民也则已安而犹若有伤何其德之盛也宋儒程颐言文王之德似尧舜岂不信哉
武王
赫赫维周武巍巍称大君慎官崇激劝厚俗正彛伦仁德躬行盛谦虚访道亲皇风动遐裔五位澹凝神臣惟武王之为君也任贤用能而官使慎崇德报功而激劝明重五教以正彛伦敦信义以厚风俗迩不泄远不忘而极仁德之盛访天道受丹书而尽求道之诚此所以皇风远被垂拱而天下治也
成王
令哲遵先业师臣礼数隆天威严敬忌明德罔昏侗礼乐昭文治征诛振武功守成称令主万代仰高风臣惟成王以令哲之资嗣守先业尊礼师傅敬迓天威克自明德制礼作乐以昭文治诛奄伐淮以振武功觐耿光扬大烈是以後世论守成者必首称焉
康王
祖业遵无怠神人俨敬恭保厘介东土匡翼望臣工德教寰区洽囹圄越世空唐虞隔千载亘古两时雍臣惟康王克遵洪业敬恭神人命毕公以保厘东郊之任图治谆切是以四夷宾服海内晏然百姓兴於礼义囹圄空虚天下安宁而有唐虞之风泰和之治亘千古而两见者也
宣王
周室中微日宣王励志年谦虚资德教玉帛起遗贤旱魃为时虐忧勤契上天载歌江汉什武烈亦巍然臣惟周自穆王以後王室渐衰宣王独能励精图治以振起之任用贤臣顺天心更治理喻德教举遗士云汉之诗述其遇灾而知惧江汉之什美其武功之克成中兴之美可以比隆少康武丁矣
厉王幽王
赫赫宗周盛人谋还自倾力行穷暴戾灭德肆骄矜嬖宠彛伦斁征劳怨刺兴桑柔瞻卬什千古鉴分明臣惟周之王业厉王既坏於前幽王大坏於後俱以暴虐侈傲厉则征役不息而致民之怨嗟见於桑柔之诗幽则宠褒姒任奄人而易太子见於瞻卬之什岂非千古之明鉴哉
秦
土苴轻仁义凶残法令崇诈愚非德化力刼岂心从多士泥涂里遗经烈焰中千年狂暴迹遗秽永无穷臣惟秦以战闘并列国吞宗周剗絶仁义纯用法律诈愚黔首威制六合坑天下儒生焚先王典籍穷凶极恶罪通於天历千万世不可湔也
汉高祖
一剑兴王业三章易暴秦寛仁多伟度明达更殊伦好善若在已听言如转轮鲁邦经一祀国脉倍精神臣惟高祖以恢洪大度寛仁爱人除秦暴虐此其造汉之本而又加之以天性明达知人善任使乐善好谋是以成帝业之易也至於阙里一祀则汉家之元气实系焉其识见卓越而规模宏远矣
文帝
汉帝躬玄默依稀有古风率先敦俭朴听纳事谦冲祗有仁民意都无振世功耄齯歌至德三十九年中臣惟汉文帝躬修玄默专务以德化民惜露台之费衣弋绨之衣止辇受言却坐容谏劝农功除田租专以厚民为事而絶意於边功远略施及景帝民受其惠富庶康宁求仁君於三代之後岂有过於文帝者乎
景帝
俭朴遵先业谦恭亦靡遑寛刑极仁爱薄税减经常坐致民生厚平将汉道昌守文能不媿千古继成康臣惟景帝恪守文帝之恭俭其寛刑则减笞法薄税则为制三十而税一海内富庶兴於礼让有刑措之风焉论守成贤主必以成康文景并称信哉
武帝
盛气临区宇雄才隘昔人不胜多慾累无补制纷纭威武行殊俗舟车起筭缗表章功则有六籍丽高旻臣惟武帝以雄才大略狭小汉家制度内事多慾外务纷更征伐四夷威行絶域既而海内虚耗筭及舟车矣然当六经残缺之後而独能拳拳表章之先王之道赖以不坠此则帝之功也
昭帝
君德明为本而难在幼年日星照谗佞金石任忠贤阜俗休前政生民喜息肩圣闻昭达諡千载映遗编臣惟君道莫要於明昭帝以十四岁而辨上官桀之诈信任霍光其明有可称者承武帝虚耗之後节用爱民专意与天下休息颇复文景之业昭之諡可谓不溢美矣
宣帝
强察中宗治王猷顿一新励精勤综核任法御臣民明作功虽着敦弘意颇湮轻儒迂德教千古议纷纭臣惟宣帝以强察为治信赏必罚综核名实是以吏称其官民安其业然而杂用刑名不专德教周书所谓明作有功者固得之而敦大成裕之意则冺矣至其非太子以儒生不足任周政不可用则其所见不亦缪乎
元帝成帝
汉业何缘替元成二帝来懦柔难自植昬惑讵能囘戚里叨天柄朝廷养祸胎莽新行簒窃元不咎平哀臣惟元帝以恭俭好文之主然柔而不断昬而不明不能辩别邪正忠直之士多用获罪成帝荒於酒色抑又甚焉宠任后家假以政柄王莽因之遂行簒窃其所由来渐矣不待哀平之世而後见也
光武帝
武致中兴盛文成帝载熙持循每谦约治理更勤咨物慾无私好权纲只自持崇儒兴教意永作後人规臣惟光武当汉祚中絶讨定祸乱恢复前烈致身太平谦约自持上书不许言圣勤咨治道讲论每至夜分宫闱无嬖幸之私耳目无珍玩之好明慎政体总揽乾纲至於表节义兴学校重道崇儒所以垂范後世者大矣
明帝
尚论东京治人犹忆永平宪章勤慎守幽枉必昭明养老仪文备崇儒礼教兴祗怜伤慧察雅度欠含弘臣惟明帝在位恪遵建武制度明习宪章幽枉必达临太学行养老之礼命诸儒执经问道礼教兴行东京文事可谓盛矣惜其少伤慧察弘人之度独未优焉
章帝
恺悌由天性居然长者风御人羞察察临政独雍雍有诏褒循吏无心显治功伊谁仁恤典频着汗青中臣惟章帝天性恺悌素厌明帝苛察事从寛厚议论雍雍有长者之风焉嘉襄城令之为政不扰褒以玺书而以刻薄求名者为戒至於恤民之政史不絶书可谓仁厚之主矣
顺帝
衆正登庸渐苍生望治频囹圄释贤辅锡典厚亡臣抑谄明珠却兴儒学舍新讵堪权幸在治道更逡巡臣惟顺帝即位之初一时贤士如黄琼李固者皆以次举天下想闻其风采释虞诩於狱中悼杨震之以忠获罪而锡之葬祭桂阳献大珠恶其求幸媚却而不受起太学舍宇之颓坏者亦可谓贤而当时权幸在朝根党盘结竟不能救汉业之衰也惜哉
桓帝灵帝
逸德荒君度刑臣擅主权忠良空授命凶德欲弥天戾政招灾异狂行汚简编岂知亡国论遗恨在他年臣惟桓帝荒淫在位刑赏失道灵帝尤甚党锢之祸流毒缙绅忠臣义士骈首就戮作列肆於後宫以贸易为戏造万金堂以聚货财虐政狂行致灾招变後人追论亡国而痛恨於二君良有以也
晋
主国原非义贻谋况不臧守成无典则祖德自淫荒只有浮华竞都无礼法防五胡云扰日嗟尔祸源长臣惟晋既以簒逆得国而复无典则以贻後礼教以淑人是以政事苟简风俗浮靡纪纲缺坠廉耻废灭则国非其国矣固宜其有刘?之乱也
隋
大业乘机会都来诈术中谁云胥吏道便与帝王同嗣子奸天位狂心恣暴凶不缘英主出何自息疲癃臣惟隋得天下以诈术而又用法律为治废太学黜儒道持此欲长治久安难矣而况以炀帝之狂暴促之二世而亡非不幸也
唐太宗
一代称贞观千年覩令辰韦弦亲谠论镜监比良臣宫女踈幽怨要囚感至仁武功与文德彪炳後无伦臣惟太宗以武功定天下以文德致太平乐善听谏强仁慕义贤臣比镜监以考得失忠疏比弦韦以藉师资怨女三千放出宫死囚四百来归狱贞观之世天下乂安四夷効顺两汉以後所未有也
玄宗
内难清夷日当年亦治平开元醒里过天宝醉中行蜀道风尘地西宫掩抑情有初终不竟作戒甚分明臣惟玄宗以临淄王讨定韦后之乱即位之初励精图治朝廷清明天下康乂晩岁昏德纵恣奢侈以底危乱囘视初年真若醒醉之异者诗云靡不有初鲜克有终其玄宗之谓乎
肃宗代宗
克复匡勷日勤劳亦守成权阉播威福悍后障聪明继世惟姑息何时见治平酿成藩镇乱消沮媿王灵臣惟肃宗以勤劳克复两京亦可谓贤矣而外制於李辅国内制於张后至於代宗皆以姑息为事不思经世远略朝廷威令不行藩镇之乱唐室之微实自此二君始矣
德宗
聚敛非王政偏私岂建中天资伤忌刻性学欠昭融贤辅终疎斥奸邪是显庸治平虽有志才小竟成空臣惟德宗之为君急聚敛务偏私疎斥陆贽信任裴延龄卢杞是以虽有平一天下之志而卒无所成宋儒范祖禹谓其志大而才小心褊而意忌强明自用不能推诚御物尊贤使能斯言尽之矣
宪宗
法祖追洪烈勤咨想治平威行藩镇戢政一纪纲明谋以明能听功因断乃成远猷虽弗竟亦不媿中兴臣惟宪宗即位之初慨然有志於贞观开元之治数与近臣讲论治道日旰忘疲讨叛诛乱而藩镇効顺政权归一而纪律再张盖其天资明断是以能信用忠谋而成中兴之绩也
文宗
寡欲心清旷天资亦厚寛虚襟容直谏勤政絶游观志为兴衰切才於拨乱难耻为凡主恨空使後人叹臣惟文宗天资甚美清约简淡寛厚恭勤诚有可称者然深恶朋党而不知所辩欲去宦官而不知所倚则由其才之不足耳献赧之比君子惜之
宣宗
法赏无偏滥忧勤有祖风俭能财用节乐与谠言从一纪余安靖羣情感大中谁教猜刻胜远略未恢洪臣惟宣宗用法无私重惜官赏忧勤节俭乐於听言故大中之治海内安靖後世思之则亦唐之令主矣然其天资忌刻以好恶之私不能委任贤相图谋治道而反或斥逐之故当时虽号称小康然藩镇之乱法中官之擅权犹自若也唐室之亡卒坐此二事则其於经世远略亦昧矣此则为可恨也
懿宗僖宗
唐室懿僖日真为板荡辰普天多寇盗继世总昏嚚已是垂亡地犹堪杀谏臣谁云天降罚酿恶尽由人臣惟懿宗以昏德在位唐室大乱盗贼横行僖宗继之其恶益甚杀三谏臣足以决唐之必亡也
宋太祖
仁厚开基异崇儒圣道尊至诚寓杯酒心事洞诸门慎狱钦民命惩奢塞败源身先端化本彷佛见王言臣惟太祖以仁厚立国崇儒重道亲赞孔顔数诣国学以杯酒释兵权而人感其诚洞开诸门曰似其心之无邪曲慎狱而定大辟覆奏之法惩奢而碎七宝之器至於自谓夙夜畏惧以德化人所谓大哉王言者庶几近之矣
太宗
罪已消天变仁民隐至情厚伦施义粟勤学购遗经节为山林重功於宦寺轻不惭称令主恭俭更仁明臣惟太宗之为君其敬天也因旱蝗欲自焚而致霖雨因彗星肆赦而彗灭其仁民也广医方之赐立常平之仓贷粟义门以劝风化购求遗书酬以官赏徵处士不至顾叹其高节恐宦官与政宁略其有功恭俭仁明可谓有帝王之略矣
真宗
章圣几贤主咸中亦治时爱民释逋系听谏纳危辞重道颁经籍忧蝗罢宴嬉惜哉祥瑞事白壁见瑕疵臣惟真宗在位屡除天下逋税放释系囚田锡居言职凡上五十二疏言率剀切无不容纳锡死叹其直赐九经於学校因旱蝗而罢宴禁乐亦贤君也然而崇奉道教天书之诈则迷谬甚矣岂能免後世之讥乎
仁宗
仁俭承先业遐荒仰治平饍因惜费减物为爱民轻讲学忘炎暑陈图列御屏黎民怀惠泽翼世痛昭陵臣惟仁宗以恭俭仁恕其节费也或中夜思食恐遂为例而止或以其太费而媿不堪出通天之犀以合药疗民而不靳惜经筵语侍臣以甚暑未尝倦命图无逸篇於屏风朝夕玩视可谓盛德之主矣宜其惠泽感人之深也
英宗
让德终丧日其如历数归仁心放宫女孝道协慈闱临政参今古求言裨缺违史书经统一千载仰前徽臣惟英宗以贤明继统其在位也放释宫女克尽孝道临政必求朝廷故事与古昔所宜诏中外言时政阙失命史官编历代事迹司马光资治通监所由作焉统一诸史博综羣言垂惠後世多矣
神宗
一代有为君齐家更守文游畋元不事土木总无闻法制熙丰盛兵戈辽夏勤倾心相安石国是日纷纷臣惟神宗以奋发大有为之志恭俭守文无有逸德可谓贤主而志意太鋭听信太陿务更张而开边衅盖自王安石大用而天下始纷扰矣
哲宗
元佑更新法拳拳复祖谟宣仁元圣哲马吕亦匡扶幸免调停误终为绍述诬惜哉全盛业坐见日西徂臣惟哲宗以冲年即位上有宣仁后之圣下有司马光吕公着之贤改熙丰之法复祖宗之旧亦贤君也至晚年小人假绍述之言於是党籍祸兴君子尽斥而宋政大弊矣
徽宗
帝聪多技艺土木漫然荒既作神霄会仍开花石纲劳民崇艮岳违好伐辽阳为堕丰亨说终当出幸亡臣惟徽宗天性机敏而不善用留心技艺崇奉道教惑方士林灵素之言而作神霄之会惑蔡京丰亨豫大之说兴土木事游观置花石纲造万夀山违好败盟开边召衅而卒为金人所乘颠沛北狩悲夫
高宗
五马传初渡皇图喜再开守文堪令主拨乱欠雄才和议谁教信精忠漫作猜偏安方自足恢复见悠哉臣惟高宗崎岖南渡再立邦家恭俭有余明断不足可为守文之主而非拨乱之才也且帝既悟秦桧之奸榜之朝廷矣而终堕和议之计既知岳飞之精忠而复使桧得以诬其罪而杀之所谓明断何在也其不能恢复也宜哉
孝宗
恢复当年志英明自尔殊仁行社仓法勤寓敬天图武烈心徒竞谋谟意总疎纷纷多论议毕竟堕馍糊臣惟孝宗以英明之资有志恢复为南渡诸帝之首是以敬天勤民之意见於政事者如此然有其志而不得其道故虽躬亲骑射閲武治兵而不能总揽羣策动违事几纷纷之议卒成空言而已
理宗
帝也中才主恭俭亦守成用人杂忠佞行政半昏明不有遵行实空存理学名只余表章意正论息争衡臣惟理宗在位崇尚道学表章儒先之言可谓贤矣然所贵乎崇尚者不徒向慕诵说而要在举而措之身心政事则儒者之效白矣理宗无遵行之实而徒慕其名故用人则邪正并进政事则治乱相半斯皆务名无实是以无补於国事也然其意向之美使理学大明於世则其功亦岂可少哉
度宗恭帝
戎马凭陵日宫闱恣乐辰非因天有恶自是国无人忠愤嗟多士安危倚大臣殷勤德佑诏哀诵不堪论臣惟宋至度宗之世元兵日迫丧师失地殆无寜岁天下事十去八九矣而帝方溺意於酒色若罔闻知则国之亡也果天耶人耶又是後三学之士屡疏宰臣悞国忠愤激切而一切置之不理其有避难遁去者往往相继虽有诏戒禁者而不能止也为国至此亦可悲也
总论
往事今之监遗编蹟未陈是非须决择终始贵持循随善皆归治无非不败身商书三四语千载可书绅臣惟前代之事具载史籍考其善恶以为法戒惟慎所决择而固守焉耳夫善亦多矣曰敬曰仁曰诚曰勤曰俭曰明曰断曰纳谏曰好贤曰安静曰崇儒重道曰勤学好问皆善也夫惟二帝三王始为全德余则难乎其备矣而皆足以致治其衆善之类相反者或有一焉皆足以致乱然其治也以善之多寡为优劣其乱也以恶之多寡为速迟则有志於治者其於善也固当务其全而不可安於偏求其多而不可安於少其於恶也可不兢兢焉惟恐有一以兆危乱哉商书曰德惟治否德乱与治同道罔不兴与乱同事罔不亡终始慎厥与惟明明后斯言诚君人者所当佩服也
又
於穆维天运君心法自强圣谟犹炳炳天命凛皇皇睿哲皇今是钦明道日昌愿言期勿替千古配陶唐臣惟乾之大象曰天行健君子以自强不息天以至健而常运人君以法天而不息不以人欲害天德所以自强不息也天德者理也降衷之所赋古训之所载非学无以为考索之地非敬无以为践履之基主之以敬辅之以学然後理明而德全恭惟皇上以上智生知之资不自满假严恭抑畏稽古穷经所谓敬与学者陛下既已得之矣臣复何言惟愿常存此心永远弗怠以益造乎高明昌大之域而一毫之人欲莫或间之则所谓法天行健者在是而真足以配帝尧之盛於千古之上矣臣不胜惓惓
文简集卷二

[book_title]卷三
钦定四库全书
文简集卷三
明　孙承恩　撰
颂
圣夀齐天颂
具官某谨奏为恭颂圣夀事嘉靖三十一年八月初十日恭遇皇上万夀圣节臣愚忝受恩私不胜忻忭区区祝愿无能効诚谨撰圣夀齐天颂一篇辞虽拙劣意实勤恳谨用缮写随本进上伏乞恕臣僭渎俯赐览观臣惟天以积气运行於上是为万物之祖覆焘羣动生养始终盖有道焉故曰为物不贰天之道也虽玄穆不言而所以主宰於冥冥者若有治焉故曰天无私覆又曰福善祸淫天之治也若夫运亭毒历古今不倚不测不震不陂又有夀焉故曰悠久无疆天之夀也人君者实天之所厚而尽付以民物之责故曰大君天之宗子中天下而立统御万方臣妾亿兆所以代天之为者则有君之道也有君之治焉故曰格于皇天格天者君之治也法天以为德配天以为治则有君之夀焉故曰万年天子万年者君之夀也上古圣神羲轩尧舜汤文遐哉邈矣降是而下寥寥焉洪惟我皇上以大圣之德居大君之位三十一年于兹纯诚体道仁昭义立德博化广缉熙敬止精一无杂法天之道至矣四海九州均跻治平垂髫之童戴白之叟莫不欢忻怡愉鼓舞生养於春台玉烛之下配天之治何以加焉道本法天治足配天是诚绍羲轩嫓尧舜迈汤文於不言矣则齐天之夀非我皇上孰克当之臣闻之传曰自尧舜三代以来莫不称天以举事至尊至大而极夀诚莫天若君即天也臣事君犹事天也则所以祝君之夀不徵之天曷以哉臣不佞窃拟诗人颂祷之体作万夀齐天颂一篇缮写上进臣干冒宸严无任战惧恐栗之至颂曰於穆乾元磅礴浑沦轻清上浮覆帱无垠廓落穹窿高明悠久悬象顺成主宰万有二气阖辟四时错行列宿繁张两曜代明润以雨露肃以雪霜鼔以风雷福以祯祥惟贞惟健不二不息普之无心运之无迹抑高举下损余补亏孰究孰测孰纲孰维遡之无始引之靡穷浩浩苍苍莽焉圜穹居高无为监下有赫大君宗子实畀有德於惟我皇天挺神圣配天在下正位凝命执符御鼎立极建中心包元理身代化工神炳万几智周八表与时偕行宪天弘道号令雷动政教风行经纶制作炳焕日星恩泽春煦刑威秋肃莫非至教以培以笃礼秩天常乐宣太和以陶以淑以渐以摩七政式齐九功丕叙玉烛常调金轮永御大化浃洽洪恩龎洋德冒四极仁育八荒逍遥翕聚太一黄庭冥思玄化虚养谷神丹丘乘凤玄圃御麟人瞻景福天锡长春大道难名至德无极玄象希夷雷声渊默茫茫堪舆荡荡明德始兮何肇终兮畴测维兹秋仲圣诞再逢元枢绕电华渚流虹蓐收洒尘少皥应节金风荐凉玉宇澄澈万邦玉帛重译梯航虞庭结佩汉殿捧觞垂拱穆穆舞蹈跄跄日月光华天地开张小臣庸鄙翰墨滥司颂祷不文曷罄微私稽首龙庭祝我皇夀与天齐年万夀万夀
万夀中天颂
臣惟帝王居天之位曰五位享天之福曰五福位以五言言至尊也福以五言言至备也而数之有五则如天度之方中而所居所享者正无疆也洪范五皇极曰皇建其有极敛时五福夫皇极以五居中而其获福亦必以五焉数以五为中则自五而十而百而千而万固皆由此以驯至乎其极是以圣人贵之也在昔唐尧中天而生自十六即帝位而享有圣人之夀与古之羲轩不殊至於大德得夀莫如舜周王夀考莫如文然舜则三十登庸三十居摄而文王受命惟中身二圣人者虽亦中天而兴而其所以享天之福殆未为全际其盛言中数者必其受天之眷既久而中於天者正隆也然则自古迄今应运而独盛得数而无疆者是孰有加於我皇上哉皇上年甫十五而纂承大宝今兹纪元历三十有五年而圣夀适届乎五十之会五而复五生生不穷正犹乾象中天於穆而不已也乘其数而积之极其象而拟之圣夀万年端可测识而臣子祝颂之愿则何有穷已也臣荷蒙圣恩赐归田里此生余年实沐生成顾犬马齿迈无庸竭力惟瞻礼天枢?祝玄筭此则少可自効毫髪兹遇圣诞五旬福祉天高万夀伊始欣跃感激不胜惓惓辄不揣僭冒谨撰万夀中天颂一篇缮写上进臣无任陨越惶惧之至颂曰昊天穹窿积有常度一气浑沦有五参互十百千万五则为中相得而合恒久不穷巍巍大君继天立极中正以观乃见天则位曰天位九五飞龙福曰天福备五攸同五位五福数居中正高比天枢方升莫并在范皇极配居五尊敛福以五实惟其伦中天而兴惟尧为大邃古羲皇享国俱迈舜文遐祉在後则然律以中数若靳於前钦惟我皇超越今古德配上玄多历年所英年御宇三五贞明乘五而七久道化成华渚流虹天开黄道五袠当阳南极高耀五气叶庆五纬发祥玄皇降鉴申锡无疆无为而为无逸乃逸恭已南面日中未昃积小高大五五相生如冈如陵以莫不增极数知来五五不息如渊如泉流行时出稽首圣皇夀考维祺由五逮百建极承厘稽首圣皇应运独盛由五至千执中有庆稽首圣皇得数有常由五臻万居尊弥光臣荷皇仁眷及垂老刻骨难酬敬祝夀考瞻礼霄汉遥叩九重此身畎亩敢忘敬恭窃比康衢庸致颂祝圣德日新圣躬万福圣躬万福圣夀万年纯亦不已岁岁中天
慈孝献皇后山陵礼成颂
具官臣某谨奏为述大典扬大孝以光圣德事臣惟孟轲氏曰养生者不足以当大事惟送死可以当大事恭惟皇上顷以慈孝献皇后山陵劳心焦思不遑宁处慎重周悉爰咨廷论言人人殊未当圣心盖皇考睿宗显陵既在汉南皇妣义无远隔此实人子真切至情而况皇上以圣人行大孝盖尤有超出寻常万万者且地道贵静显陵既越历年岁休徵协气隆盛完固无容他议肆我皇上御六飞躬诣展谒阅视宅兆天啓圣衷一见而决孝诚感格神明默佑慈宫南祔大礼告成圣心以宁天下臣民莫不欣慰是非偶然也臣惟人君之事亲生以天下养殁以天下葬此天子之孝帝王所同而皇上今日之举盛大彰烈尤旷古未闻者诚不可无以昭示万世臣以庸劣滥与词垣迩蒙皇上擢置宫僚愧无毫髪裨补顾惟以文字赞述圣德乃臣之职差可自効谨撰慈孝献皇后山陵礼成颂一通缮写进上犹惜臣前弗在从行之列目撃仪文制度之盛挂一漏万又学陋才薄述义肤浅摛辞鄙庸不能极揄扬之美臣大惧获戾仰惟皇上矜而宥之臣无任【云　云】颂曰皇帝临御德冒九有百禄穰穰荷天之佑乃岁戊戌季冬之辰皇妣献后厌世上宾帝在谅隂【音闇】哀慕诚切图襄大事若抱氷檗帝念襄事重大维艰亲体攸附朕敢弗勉【叶平声】帝睠衡襄皇考是宅朕忍皇妣阻越南北爰咨爰度羣言盈廷百虑一讹莫之灵承乃历西山亦暨太峪不二曷疑不疑何卜翼翼显陵既妥既宁奉迁来合孰主孰凭帝曰嗟哉朕其南狩躬履相度庶几无谬帝乘六龙乃时巡行元僚卿士六师烝烝黜幽陟明省俗考制天运日临鸾舆戾止峩峩纯山蜿蜒盘礴锺神毓秀先皇攸托天与其崇地与其厚雄峙屹立万灵是守皇上展谒顾瞻而咨吾亲妥灵亶莫是宜并厝同藏乾坤合配造化缔构万世之遗【叶去声】渊衷既定神天顺之乃回六龙言归京圻乃禴乃告祖于献祢诹吉卜良爰以从事帝咨於朝二三重臣汝侍慈宫实代朕身帝咨於朝遴选百辟汝相兹行各供尔职帝用斋祓秉执精?锡佑冥冥默祈穹玄乃申戒谕汝臣汝邻惟朕哀悰汝体朕心师拜稽首祗受休命小大骏奔罔敢弗敬乃奉慈宫乃驾龙舸千夫挽维百夫将舵元戎桓桓翊卫後先虎盾龙旗照耀川原肃肃侍从察举弗式明明奉常典祀孔饬千艘雾拥万楫云随殷天动地填谷塞涯远迩守臣奔走争疾瞻望拜稽迓迎络绎郊陈原设牲醴苾芬感叹追慕皇妣圣仁泛济逾淮涉江徂汉驾涛凌澜度越渺漫赫赫皇皇巍巍堂堂川岳效灵神祗致祥阳侯先驱冯夷後翊风伯助利雨师降泽龙舟闲闲五两翩翩安行中流其安如山慈宫至止天开日熙云烟动色江山发姿汤沐旧都圣慈降陟耄倪叹嗟举手加额乃吁先皇乃窆玄宫云堂月竁并位双龙严寝既扃灵气愈固亘地终天永奠万古若益而完若增而奇复岭参差重冈环回苍龙矫矫白虎圄圄朱雀茇茇玄武嶷嶷【叶上声】云楣绣栭金楹玉磶大庭黄殿峥嵘赫奕灵草瑞木森罗周遮鸾凤翔翥蛟龙盘拏重城山峙万雉云列包络林峦掩映日月玄化沕穆王气郁葱圣子神孙祚流无穷大礼告成报命维亟帝孝哀思乃慰乃怿普天并休率土同春一人有庆赖及兆民皇帝大孝慎终是图允信允诚百王范模皇帝大智玄理昭晰衆言纷厖靡得而惑皇帝大断神谋潜施机发矢决鬼神莫违皇帝大圣神明合德谋无弗成动罔弗获盛仪旷典古无前闻惟皇创之毕义尽伦功成道竟上恬下熙凝神穆清澹然玄虚无为为为无事事事迎厘三神锡福庶类卜征考祥元吉允臧超周迈殷并虞配唐万夀万龄永立民则微臣作歌以播无极
拟嘉靖圣德颂二篇
掌詹事府事吏部左侍郎兼翰林院学士臣孙承恩谨奏为恭颂圣德事臣伏覩迩者皇上涣发德音谕镇抚司恁衙门原监犯人杨爵周怡都放了又昨该礼工二部传奉圣谕朕思京城九门地大人衆有贫穷死丧而不能葬者有四方客死而不能归者暴露屍体朕甚悯焉着五城御史督令地方查有此等即以义地瘗之臣窃惟杨爵周怡俱前以言事得罪皇上弗即深咎但行监繋乃者宸衷天啓不究其谴责特与释放中外臣民莫不鼓舞懽忭仰皇上天含地容之量真度越前古又惟皇上加意黎元思周虑悉前念民间疹疾节次发出御药遣臣某等施散兹复念不幸死亡者穷民无主殡埋特有此举皇上爱民於养生送死备矣赦过宥罪圣主之宏恩悯艰恤穷王政之大务皇上於兹二者举行不出旬余仁之至义之尽大圣人之德化真与天地同流臣不佞备员词林以文字为职忻逢盛事念不可无一言以赞述洪烈谨依唐韩愈宋石介所撰元和庆历圣德颂臣今撰嘉靖圣德颂各一篇篇各三百六十字虽才识短浅不足上拟古人而区区蝼蚁之诚聊藉以自効辄敢缮写随本进上臣干冒天威无任惶悚陨越战惧之至为此具本亲賫谨具奏闻
其一
於穆圣皇统天御极阳煦隂肃坤阖乾辟乃廿四载秋仲日吉皇心有感涣号大发惟帝若曰朕荷洪业惟尔臣工予辅予弼君臣义合礼恭臣职古称讽谏晓人宜识往有二臣陈疏过直朕心颇迕薄尝示罚朕兹念之谅彼诚怛狂悖虽有忠爱是泄矧彼惩创悔悟必切蠲除辜愆俾出缧绁朕於临下贤否能别朕於好恶顺帝之则赏善则浮纪过不越咨尔臣庶咸听予说罄竭臣恭毋自造孽体朕至怀亦罔震慑惟帝一言星日昭揭天地鬼神咸布在列德音洋洋警动六合臣庶稽首仰帝明哲惟帝一心渊穆莫测如天之运如神之默皇赫斯怒莫或敢遏如雷斯迅如电斯掣皇心悦豫怒不留匿如冰斯泮如雾斯释稽首圣皇天地合德并育兼容无终恶嫉稽首圣皇并明日月无远弗烛无幽弗彻稽首圣皇神武不杀操执乾纲无敢玩?洪恩汪濊帝泽充洽君子奋庸奸宄遏絶耄倪歌呼途巷欢惬遐荒传播罔不毕达大猷允升无有间隔鸿图永固无有杌陧超周迈商尧禹合辙彼宋彼唐孰是方絜千万年岁光耀史札
其二
於维上天万物父母大君宗子天所畀付天能生物不能遂物左右斯民大君之责生欲有养终欲有归不有王者孰主孰依维昔文王泽及枯骨掩骼埋胔王政之一世衰俗降治不法古虚文虽存实政莫覩流离委顿掩覆莫施下食蝼蚁上食鸢鸱吾皇圣神心含大造惠鲜?鳏绥辑饥殍念厥没者暴尸弃骸孰悯孰恻颠没草莱隂雨霜月寃语吟啸朕主神天宁不汝悼天地虽大或缺其仁吾皇一念旋乾转坤乃召司徒汝其度地悉俾瘗埋汝勿怠事乃召宗伯汝其询咨捡括以行俾无或遗相彼王郊其土埴埴墓人塚夫乃经乃画千夫如云万锸如雨劳相踊跃畚筑具举屋如堂如斧如坊如崇崇连连郁其冈如于殇于厉于士于旅是凭是藉是宅是处焄蒿凄怆若或有知枯壤衔恩冥途结悲周文则仁据所目见善推其为皇泽丕遍皇泽丕遍逮于重泉矧也吾人覆冒曷言至和薰蒸玄化坱圠动植蒙休民不天折宇宙清肃罔有害灾恠妖藏灭诸福毕来补天不能助地不及百神効灵左右拱翊稽首圣皇夀万千亿
瑞雪颂
嘉靖辛丑岁月正元旦大雪浃日惟我皇上御宇以来治化旁洽和气上蒸乾坤清宁风雨调顺昨岁季冬偶尔愆阳雪未降泽皇上忧思勤民避殿不御亲行露祷者弥旬精诚上通天眷屡囘雪意频作郁且未施皇上惓惓忧形宸谕恳祷益?以冀终惠至是雪果大降臣谨按传曰雪者五糓之精元旦一岁之始元日而雪雪以元日是其为丰年之兆太平之徵不偶然也夫景云甘露瑞矣而未切於民芝草醴泉瑞矣而未切於用皆有歌咏以彰盛美矧今岁朝瑞雪应祷锡福黎元其为休嘉尤大且重臣备员礼官法宜纪述赞扬圣化谨拜稽首作瑞雪颂一通以献丹扆颂曰明明天子秉符握乾存心天下加意黎元皇皇上天神化罔测精祲维时锡佑以德昨岁暮冬时雪少悭丰隆藴泽岁事曷占於惟圣皇若恫在躬忧勤夙夜重轸田功避殿斋居存仁渊默历旬匝月?祷靡斁乃命宗伯乃勅太常钦若玄典式布仪章精诚孚契天人流通耿耿圣心对越昊穹孰云幽遐感应则迩同云屡合若有所俟越岁元日乃发祥祯滕六用事瑞雪大零雪之初零绥绥若緖瑶为之台玉为之陛雪之再零沉沉无声千山被缟四野铺琼近而睨之龙伸凤抑远而望之六合一色瀌瀌皑皑缤缤纷纷晶莹皎彻眩目爽神一岁之始三元之首不此日先不此日後疵疠潜伏灾眚祓蠲螟蝗入地亶也有年宸衷以宁忧劳用释匪一人之私为我民怿士懽於朝农忻於里咸荷帝仁名言曷以诗纪云汉书称桑林自古为烈矧我于今於穆上帝居高听下朗焉九清神功不假天子明德上帝降康不言响应丕显允臧圣德日崇天眷弥固立我民极永膺纯嘏
禾麦重祥颂
我皇上御极之二十有二载为嘉靖癸卯先是壬寅岁我皇上以旱熯轸虑爰稽古制创雩坛崇事极勤诚焉自是玉烛调均雨阳时若乃今年秋山东泰安州守臣以嘉禾瑞麦进既而西苑督理农事侍臣及大司农亦献瑞糓内外若出一揆其植皆一本二三穗至四五穗者累然若缀琼珠精华巧妙迥异凡颖我皇上念事关民生非他瑞比乃择吉槱燎以奏上玄明禋以告清庙盖所以答神庥昭景贶甚盛典也臣谨按传记有云王者德冒下土则神禾嘉糓生夫东岳生物之府御园得气之先又泰安者大治吉昌之名也禾麦之生适於其地灵异之至岂不昭然可知稽之往牒若周禾之异亩汉麦之两岐是皆各有其一惟我圣祖高皇削平前元之乱神功圣德克当天心於时则有禾麦并见乃於今日而再覩焉仰见我皇上盛德洪仁盘天极地所以召此奇瑞与皇祖之世先後同光皆本我皇上一念敬天勤民动格帝衷故雩祀肤功天休滋至覩兹洪眷允兆康平足以验圣祖神孙万万年宗社无疆之庥也臣本庸陋备员礼官辄不自量谨撰芜颂一篇上尘睿览虽天地之高厚难於名言而我明一代之庥祥聊以纪其盛云颂曰惟天佑氏惟辟奉天奉天克配宰握化权於维圣皇临御九土道契重玄德超邃古睿思攸繋岁事维勤昔也旱熯轸瘁我民雩坛崇崇祀以时举驱役风雷调爕阳雨雨阳时若风雷攸从百灵受约并奏肤功天维降康地维献祥灵贶骈集以佐我皇睠彼东藩泰山之麓造化发生元精渗漉亦有内苑密迩帝居锺和毓粹神灵所储有麦斯奇有禾斯异被陇连塍扬翘吐穗芃芃穰穰薿薿煌煌或三或五聨颖合房龙凤肖形云霞被色连蜷缤纷莫可殚述司农自内守臣自东呈祥献瑞不约而同迪若古先曰周曰汉一也仅闻并也则罕维我圣祖辟乾阐坤易乱以治乃致斯珍祖孙同圣先後式符视周有麦视汉有禾天子曰都荷天之锡曷报曷称明禋孔饬天子曰都列圣之庥曷报曷称祀事聿修庆云甘露岂无佳祯凡兹为瑞亦兆治平惟麦与禾亶切民生朕宝在兹非可他拟稼穑维艰民食攸倚天心仁爱岁事以登民无阻饥朕则用宁於维圣皇仁民若子允怀保之无有穷已於维圣皇仁同於天蠕蝡肖翘并育穹玄物阜民丰时和岁稔犴狴空虚边疆宴寝稽首我皇民生保息茫茫堪舆同登夀域王政大成王化大行臣作颂诗垂亿万龄
文简集卷三

[book_title]卷四
<集部,别集类,明洪武至崇祯,文简集
钦定四库全书
文简集卷四
明　孙承恩　撰
表
贺万夀表
天地储祥启亿万年之鸿祚圣神际世应五百载之昌期仰飞龙之在天覩流虹之降渚乾坤动色日月增华恭惟我皇上德合希夷道通元始握宝符而凝命躬景运以宅中天心格而风雨时懋致中和之极治化昭而祯祥出正维熙皥之辰阐玄化允契乎三灵膺鸿号独超乎千古监观有赫眷佑弥昌岁事屡登黎庶遂仓箱之愿皇威远畅边陲息桴鼓之声建皇极以表万方播洪钧而陶庶品嘉此仲秋之届候实维上圣之诞生万宝相将告成二仪以之交泰水朝宗而星拱极萃五服之冠裳岳効奇而川献珍来百福之孚佑溢欢声於率土霭瑞气於层霄即真宰之洪庥徵大君之遐福臣等叨尘侍从滥被恩私拟金监於唐臣疎庸窃愧瞻龙光於尧陛欣忭实深伏愿保合太和茂绥纯嘏天长地久緜帝夀於无疆圣子神孙奠皇图於不拔臣无任【云云】
又贺万夀表
伏以道隆皇极衍五福於箕畴庆洽明时侈旷仪於王会同羣心以倾日祝遐筭以齐天海岳发祥圣神应运臣等诚懽诚忭稽首顿首称贺者恭惟皇帝陛下英明天启敬德日新诚格上玄雨阳燠寒时若仁渐下土山川鬼神毕宁钦承列圣鸿图懋衍万年宝历逊志配殷宗之时敏单心并成后之缉熙凡与生成曷胜庆戴嘉此仲秋之月载逢降圣之期日月贞明乾坤清谧金茎露渥仰承霄汉清华紫盖云屯遥见函关异气白鹿呦鸣於灵囿嘉禾合颖於周郊灵液流甘庆泽自天潢而益远神龟呈瑞珍图应河洛以同符协气从清风并翔欢声与天籁共畅载新庆典诞展彝章望黄厔於云中拱翠华於天上乐成九奏想鸣凤以来仪班合两阶纷献雉於重译秪承陛唱竞効嵩呼仰一德之懋昭来百神之孚佑臣等幸逢熙运叨列清班寅奉宸居敬歌天保乐造化生成之德诚莫罄夫揄扬极臣子忠爱之忱但益勤夫颂祷伏愿宝唐臣之金监恒日就而月将迈周室之历年同天长而地久臣无任【云云】
贺冬至表
伏以黄锺应律式占天地之心紫极迎祥茂际贞元之会礼隆亚岁运协昌辰恭惟皇上先天不违与神合契功高万化德洽九围喜诸福之备臻信重玄之默佑嘉禾产於帝耤瑞鹿贡自亲藩郊庙鼎新天地祖宗昭格雄藩率服农工商贾讴歌方隆滋至之休益荷复来之庆时当子之半日如度以方中运启午之元雪应期而已降斯诚天眷明德又将锡以丰年是以凡厥庶民用咸协於皇极大明之治斯其盛矣中兴之烈无能名焉臣等职忝清班躬逢长庆同万方而献履率百辟以迎祥覩六琯之飞灰是窃感时思报夸五纹之添线每因抚事兴怀道随阳长而临而泰六合迓王王之春德与日新乃圣乃神九重介万万之夀本支蕃衍宗社奠安臣无任【云云】
贺正旦表
伏以斗转青阳宝历应三元而首祚春回玉律黄锺含万象以宣和乾坤会交泰之期日月启光辉之旦璇衡改度鼓阳气以被八区蓂荚舒祥顺时和以先庶彚三阳肇长九宇咸亨仰惟皇上德合上元道通太始文明协极保至治於无为刚健体元运神功於不显自天之佑如日之升王道顺而泰阶平赖一人之有庆阳德亨而善类长知庶绩之咸凝矧兹元会之辰大集亨嘉之祉条风拂曙祥光联玉仗於中霄葭律司春瑞气曜青旗於东序历开二纪万方占帝德之昌化洽重华九叶建皇图之永时临正始庆协履端臣等职沗清班躬逢嘉会荷乾元之大造俯遂生成际阳德之方中仰祈豫大伏愿体天弘化敛五福以锡民承乾偕行抚三辰而宰物圣功时叙大敷六合之春景运日隆永介万年之夀臣无任【云云】
又贺正旦表
元辰献岁聿占四始之祥首祚当阳诞设九仪之会天佑维新之景运日增永命之丕基庆集皇躬懽腾寰宇恭惟皇上体元居正乘震执规月令周旋布政青阳之左天时茂对同符斗柄之东悬象魏以和民垂衣裳而恭己天地交泰茂裁成辅相之能上下志同继明良喜起之盛当三元之令节适百辟之来王南面受图中庭旅贽执玉帛者万国舞干羽于两阶日月光华旦复旦于元旦臣民涤荡新又新而作新高居绦节之朝洞启苍龙之阙卿云缥缈瑞蔼缤纷臣等叨侍清班忻逢缛典沾濡德泽随万物而生辉感格声容偕百兽而率舞效王公之上夀献椒柏以称觞瞻望青旗知天顔之齐豫传呼彩仗聆玉语之春温仰阳德之正隆荷乾元之大造三灵协顺与三朝而俱升百福永绥衍百祥而并受履端於始举正於中归余於终期三百六旬以成岁如山如阜如冈如陵如川方至膺亿千万夀以统天臣无任【云云】
又贺正旦表
伏以兆正三阳茂协履端之庆历新二纪忻逢布象之和品类作而咸亨乾坤交而成泰呼嵩效祝击壤腾欢恭惟皇上道合无私德建有极垂衣裳而抚四海察玑衡以顺三辰衍太平有道之长臻端拱无为之盛日行黄道蔼瑞气於正元云拥紫宸极休徵於献岁四方来贺鵷鹭之拚舞充庭万国称臣玉帛之旅输盈府春从天上草木生光泽布域中华夷恭戴臣等幸班禁侍久沐恩私犬马无知愿竭服箱之力乾坤罔极曷申补报之私忻戴微情倍万恒品伏愿五福时敛百禄是遒王道偕日月而并明圣夀与天地而同久臣等无任【云云】
贺建慈庆慈宁两宫表
伏以并建慈宫新一代尊隆之典光辉祖构壮九重钜丽之观贻万世之洪休风四海以纯孝鸿名昭掲骏业备成欢洽寰区庆绵宗社臣等诚懽诚拚稽首顿首上言窃以圣人之德莫加於孝天子之贵必有所尊姜嫄肇稷以配天简狄生商而受命粤惟坤元之效法式开乾运以当阳是宜兼尊养之隆爰以笃育成之庆长乐有闻於汉世兴庆实纪於唐年义本无稽制亦未称曾如圣代独创宏规法象上接於鈎陈位置适当於震兑千楹岳峙百栋云兴岌台殿之嵯峨翼廊庑之窈窕层阶阿阁既轩豁以峥嵘奥室曲房亦虚明而姢靓檐牙屹以并望辇道宛其中通左慈庆右慈宁名实昭乎日月祖太任母太姒福履恊於天人岂惟隆孝养於一时盖将垂法制於百代信王者之备物见圣人之尽伦事耀前闻业彰盛德兹盖伏遇皇帝陛下道高万古德配二仪究仁义礼乐之精微得尧舜禹汤之纯一大孝格於天地至德感乎神明酌典则以兼法前王善继述而增光列圣惟立爱莫先於老老而推恩必始於亲亲用寅重乎母仪示日严乎子道龙楼问寝俨天步以雍雍鹤禁承欢奉慈顔之穆穆嗣帝历无疆之佑集仙源积庆之图茂衍新祺弥膺多福此实我皇上孝心笃至睿性高明振无前之休以垂子孙亿万年无疆之庆者也臣等幸际熙朝恭逢盛事欢同燕雀依大厦之帡幪班列鵷鸿奉宸旒於清穆五云绦阙宵辉南极之星万岁玉巵昼永东朝之日伏惟皇极茂建大道允升一孝立而万化行百顺从而两仪奠徽猷懿范世扬文母之休嘉圣子神孙克对皇天之眷命臣无任【云云】
贺醴泉表
伏以二气委和庆泽启华池之瑞万灵禔祉祥原应清室之符惟圣德速於感通故休祯必以类至矧兹上瑞洽於明辰昔陶唐之德茂清平若有夏之化成俊乂必稽盛世乃恊殊祥岂惟汉室中元之仅闻宁多宋时阳址之一见历宣往牒殊溢前休兹盖恭遇皇上道合乾行德同坤厚茂泽旁滋於触类汪恩普施於同仁是以天锡休徵地宣灵秘神流浚发灵液潜通初汩汩以微输遂源源而毕达嗽琼喷雪吐碧泻青湛天光於一泓映日华於四际弗先弗後允将诞圣之期非迩非遥适在殿廷之介虽卿云绚采未踰斯神酿之奇纵璚露飞甘岂若是灵膏之润诚昌时之瑞应而一德之明徵也臣等职列清班恩沾霈泽欣逢庆典揄扬同宝鼎之歌快覩?符称颂拟温泉之赋伏愿三灵効职百福攸同率土清宁赖一人之有庆自天申佑祝万夀以无疆臣无任【云云】
贺白鹿表
伏以圣主当阳茂建昇平之治皇天眷命屡徵物产之祥和气之所深培化工之所甚秘生非偶尔出固应期仰惟我皇上盛德统天至仁抚世妙参三极高蹈百王讴歌尽四海之臣民休泽被两间之动植大块积氤氲之化玄机运发育之功有鹿甡甡抱奇姿於中野厥形濯濯禀正色於西方霜毛蒙茸皓质鲜洁随常贡而远至充彤庭而并陈既疑出自於氷山复讶来从於庾岭华林内苑益为天上之珍至性灵心自是仙源之种闲雅有度驯伏不惊真同雍畤之麟来扰周文之囿览观往古总会前闻虽曰产不絶无然皆出非其正惟轩黄世曾一见遂得上真若老子乘以诞生聿开玄道皇上肇降之日适此祯瑞之来诚万岁之贞符为千古之盛事臣等心同葵藿德戴乾坤罄一毫捧日之私祝万岁齐天之夀心虽罔极言不能宣伏愿天地位而一人安隂阳和而万物育诸福毕至承帝眷於益隆大化永孚系苞桑於弥固臣等无任【云云】
贺灵雨表
伏以玄修昭格天心鉴一念之精禋灵澍流滋圣德感两仪之顺应寰区浃润匝宇沾濡九重荷帝力於不言万类仰神功於无象兹者恭遇皇上道通三极德彻九玄念民事之维艰忧先稼穑欲岁功之时叙望切云霓倾默祷於清宫爰精修夫玄典油云触石感通应六祷之诚灵泽流膏优渥慰三农之望沛流泉於井谷覃余润於田畴物与时欣德随天降臣等恩同沾被报乏?埃时获休徵愿颂雨阳之若年占大有豫祈稼穑之成皇恩渗漉於无疆帝社绵延於不匮臣无任【云云】
贺擒虏贼表
具官某等谨奏为庆贺事嘉靖二十三年十一月十一日恭覩皇上以擒获逆恶首贼王三等告谢郊庙社稷臣等诚懽诚忭稽首顿首上言称贺者伏以天动明威声雷霆於九有帝昭圣武廓氛祲於八荒中外欢腾凶残殄絶惟威灵之感召故忠义之奋兴仰惟皇上德契重玄道通三始昭事上帝而上帝居歆统摄万灵而万灵効顺假神通以肃清六合资玄佑以康济兆民事有出於不虞变或生於所易干违宪典悖逆天常雨露之施虽无择乎禾莠枭獍之性实自戾於生成逆贼王三者本我边氓原非异种往因风尘抢攘遂乃逋越叛亡顿怀蛇豕之心远栖沙漠之地忘乾坤之大造安豢养之微私谓天道可以或逾而王法可以终逭大集丑类屡犯边陲肆意?刘恣行刼掠凶稔恶极三辰巳昭籍其辜罪积贯盈九幽乃隂禠其魄假手义勇効力擒猕向若虎狼之在郊剧有噬人之势今如鸡鹜之就缚曾无折箠之劳非缘神助於冥冥岂得功成之易易是宜枭之太白以正乱贼之诛悬之边隅用示遐荒之警即今羽翼之既剪行将种类之渐除震惊氊裘之心发舒神人之愤尊国势於难犯消边患於未然宗社有灵臣民具庆臣等章缝在列文墨是司志切忧时漫许平戎之策力惭执鹜曾无负矢之能喜闻一士之成功想见三边之息警依彤庭而稽首向枫陛以扬言伏愿无怠无荒益务内修之实有严有翼不忘外攘之心囿海宇以同春奠皇图於永固臣等无任【云云】
拟谢赐御制重华等殿置经书备览诗表
具官某伏蒙圣恩颁赐御制重华殿各置经书备览诗者载籍森严肃宸居之广贮奎章炳焕拜皇泽之下施涣命来自九天睿识超於千古丕承至治宏阐圣文戴乾坤高厚之恩被日月光华之烛谨摅诚而献颂恭对阙以扬言臣某等诚懽诚忭稽首顿首窃惟帝王之学本於心帝王之心逹於政推之制作之实用固皆弥纶之大端粤自八卦画於羲皇而文字始立一中发於尧帝而道学攸传虞舜之勅天时几商汤之明命顾諟敬止务缉熙之学燕居陈户牖之铭此古昔独盛於帝王所以并隆於治化降是而後义实尠闻问学留心徒事虚文於口耳词章究意率矜小技之雕镌然且上下相夸後先逓述孰是身心之益曾无政治之禆历选前代以来未有今日是举兹盖伏遇皇帝陛下圣神文武中正斋庄至德上契乎重玄洪仁丕冒乎率土兴居儆惕检身常恐未遑夙夜忧勤求治真如不及五兵尽戢动四海之欢歌诸福毕来蒸两间之恊气皇风沕穆世教休明诚太平有道之时极天与人归之至顷於治理之暇欲加游息之功谓为益宜莫如书故开卷必有所得命诸殿阁悉为贮储大训法言在在具足牙籖锦帙种种精严天步所临不必远携近挈圣意所及即可随取任观惟兹一念之微实为万事之本盖天下之道罔不萃於经书人主之心必当有所系属皇上乐观典册靡间斯须是诚参前倚衡日周旋乎斯道执盈捧玉俨对越乎神明其於缮性养心盖有默契潜孚之妙惟而御民抚世实多前言往行之资君德攸关治道所系此皇上超诣独出之见得於端居静养之余既非有所率循亦不由夫启告爰挥睿藻用述皇情探义理之渊微阐圣贤之藴奥培一心以学而善端日资贯万事以心而几微必察神明以彻合帝则而无愆德业乃昌绍前休而克配谦虚望道学古得师不息着日新之功主敬造圣修之极由是而参赞化育由是而奠位乾坤惟体验工夫之极纯故功效发越之甚大典谟帙内何殊执中精一之言风雅篇中允契维天於穆之语会千圣之心於一旦括羣经之旨於一诗声动宫商光腾奎壁帝王之文之盛其又何以加焉圣人之学之全盖已尽於此矣顾皇翰真同乎琬琰抑湛恩俯及於臣隣臣等并以颛蒙之资素媿身心之学念微涓细壤智无补乎崇深而蚁悃葵诚志实切乎将顺重叨锡赉愈切战兢讵惟谨袭以世藏恒当洗心而日诵天地之全体虽非意度之所能穷日月之隙光犹幸窥测之微有见钦戴皇猷之盛节行看圣治之大成伏愿有始有终益勤益敬以孔子之言为必可法以尧舜之道为必可行期致明徵务求实践诚通三极功并两仪囿斯民於不识不知措斯世於大化大顺臣无任【云云】
致仕後贺圣节表
庆恊诞祥德福兼隆於天纵仁逾必世华夷均被於日中秋际仲而旦浃旬宣八风於阊阖电绕枢而虹流渚兆六符於泰阶诚九?同欢为百王独盛者也兹盖伏遇皇帝陛下道合上玄剖神符以配帝化行无外握灵契以维坤禹迹中兴道已崇而心下舜华重恊德愈盛而撝谦应一元十二万年卜修龄之伊始肇九重三十二载覩景命之方新万国咸宁昭太平於有象诸祯毕集迓初度以开先嘉气充盈休光炳焕呈上瑞於白兎发盛德於金精气应西成律调南吕天香乍腾於紫禁月色将丽於丹霄正治隆化洽之辰极天与人归之至矧兹臣庶曷罄名言臣樗栎腐材江湖远迹章缝窃幸恩荣特赐於始终芹曝有怀瞻恋敢殊於仕隐丹心为国竟何补於乾坤皓首恋君实不忘於畎亩歌尧风而击壤望魏阙以呼嵩伏愿皇极弥昌天休滋至辉联南极凝万夀之无疆心拱北辰仰一人之有庆臣某无任瞻天仰圣欣跃庆戴之至谨具表差义男某賫捧奏闻
文简集卷四

[book_title]卷五
钦定四库全书
文简集卷五
明　孙承恩　撰
疏
请皇太子出阁读书疏
具官某等谨奏为礼仪事臣等并以庸愚荷蒙皇上简拔列职宫僚媿无以仰答圣恩於万一迩者恭遇皇上念皇太子冠读维时特命辅臣猥及臣某查议旧典择吉举行此实宗社无疆至计纶音一播中外臣民踊跃称庆臣等职当辅导方与衆拭目快瞻盛典继闻礼部有暂辍之请伏蒙皇上降谕辅臣只可移取通利之辰不宜暂止此诚皇上远览独断慎重国本至意也臣等切思皇太子方当幼龄未胜繁礼若稍简易亦必能行但今宫中演习左右内侍率皆朝夕与居易於玩狎将顺则有匡正则无演习之时或多扞格先儒有云习与智长化与心成是以古人尚有襁褓之教以成养正之功冠礼虽云一事固至教之攸寓盖不惟期以成人之道而谨其仪节正其心志作其精神端其趋向所关匪细况皇太子岐嶷之质凖以祖宗法制早诲豫养实在此时臣等欲望皇上先令皇太子躬行朝谒皇上亲阅其拜稽进退之度如有稍不合式即赐面谕夫皇上有君之尊有父之亲临之在上皇太子严敬心生教必易入且得躬覩皇上天德巍巍一言一动莫非观法所谓不言之教默契潜孚感化尤速至於东宫内侍人员更望天语叮咛令其仰体皇上至爱至教之意各事之以正俚言?语毋得一入其耳戏狎无益之事玩好不中之物毋得一接其目皇上既身教於上而又令内侍祗承於下将见皇太子言动日谨礼文日闲如圣谕所谓移旬演习自熟端必然矣其冠读旧仪仍乞皇上亲赐裁省乘此春和举行则上足以副皇上佑启之心下足以慰臣民愿望之意宗社幸甚天下幸甚
请二王出阁讲读疏
臣惟自古帝王享有天下思欲开万世无疆之业莫不以储嗣为重而储嗣莫不以教养为急诚以储嗣者继绍大宗统承天位异时君国子民责任攸在夫人必教而後习而教必以豫是以古之帝王无不以是为重且急也伏惟天眷圣明皇嗣蕃衍恭闻二皇子睿龄已长英质夙成固各有为善之资则教养之务正在今日譬之金以炼而益精玉必琢而成器则豫养以成德豫学以明理其事一也臣伏见皇上顷者劄谕辅臣欲为二皇子议举选婚之典此实宗社大计皇上不俟人言特为念及盖天启圣衷意有所在中外臣民无任忻慰臣等庸愚缪叨侍从荷蒙圣恩拔擢滥职宫僚固辅导东宫之官则所以将顺德意之美者非臣责哉臣愚窃惟学记云当其可之谓时今二皇子之年维其时矣则出阁讲读在今日岂可缓哉或言东宫册立大典未行名位未辨若讲读之礼须册立举而後可及臣愚窃谓时易过而难留心常懈而易置只今冬寒岁暮固不及举迨明春和暖景日休明讲读之举允宜其时册立婚选皆礼部事臣不敢知至於讲读之请则臣之事臣不以时进言则不惟上负皇上任使之心下贻臣僚鳏旷之诮臣之为罪其将何辞臣愚妄意今新正伊迩乞勑礼部钦天监拣选吉日请二皇子俱暂以亲王礼出阁讲读惟皇上命官教道之圣子天聪启悟必易俟皇上渊衷既定然後再举鸿仪崇登鹤禁选婚分封之典以次施行其於事理未为不可如此则养以豫而睿德早成学以时而令资益茂上之可以为圣次之可以为贤上足以慰皇上贻谋之远下可以慰臣民瞻仰之素而愚臣鳏旷之罪亦可以稍逭万一矣干冒天威罪当万死伏望皇上俯鉴臣愚曲垂寛宥岂惟臣愚幸甚天下臣民不胜幸甚为此具本亲齎谨具奏闻伏候勅旨
请二王讲读第二疏
谨奏为请二王及时讲读事臣惟人必学而知道道以学而後知人之不可不学也记曰禁於未然之谓时学之不可以後也盖凡士庶莫不皆然而况帝王之子及时务学其所系甚重而顾可後哉故曰化民成俗必由於学古之王者建国君民教学为先伏见裕王景王二殿下近已举行冠礼岐嶷卓异英姿秀出睿德夙成中外臣民得於瞻仰传闻莫不忻慰臣惟冠者成人也圣父在上将责以为人臣为人子之道古者十五入大学学也者正所以学乎此也二王固各有为善之资则今亦惟务学而已盖虽以圣人生知亦未始不学孔子十五而志学臣谓二王既冠以後出讲务学当以次及而逾旬不闻意皇上渊衷盖已豫定不敢率易进言烦凟後该礼科给事中章适疏请讲读随该礼部题覆奉圣旨这事朕与卿计令举行何待适言臣窃谓渊衷果自有主非臣下所能测识也然伏俟又已二旬尚未见圣裁臣愚窃谓时者易迈而不复二王讲读已自过时若复因循怠缓坐废光隂则理义将蔽於见闻德性将移於习染虽有令质而末由知道则於所以为人子为人臣者恐未能各尽其当然无以副我皇上之意也臣愚不胜拳拳只今时日清和上下恬熙朝野安静正惟读书讲学之时伏望皇上勅下礼部行钦天监拣选吉日命二王出阁讲读教导之官惟圣意所用则啓迪之下理义日明涵养之余德性日熟开悟通达坚定纯固上可以为圣次可以为贤称其为大圣人之子而我皇上贻谋燕翼之心其永慰矣臣犬马之齿已七十一岁衰老日甚疾病纒緜计日待尽岂复更有希冀但受皇上简任厚恩而官以侍从为职朝夕恐恐无能少伸禆补仰答恩私故敢冒昧披沥诚悃干冒天威臣不胜恐惧战栗俯伏待罪之至谨具本亲齎奏闻伏候勅旨
请册立东宫疏
请及时举建储大礼以重国本以培国祚事臣等窃惟元良系天下根本建储实宗社永图见於诗书所载古今明徵皇上圣明天纵固已早见豫计何待臣下浅陋之识仰赞万一惟圣学须於豫养嗣德罔不在初古者十五而入大学自天子至於庶人共之自昔圣帝明王暨我祖宗列圣莫不致意於是诚以远贻谋重国本也然必册立之典定而後可及於讲读册立定而名分正讲读亲而圣学明今天潢衍庆已及茂龄而鹤禁尚虚鸿仪未举此必以深槩於渊衷而天下臣民之所仰望者也臣等并以庸愚叨荷国家作养臣近又蒙皇上矜録於废弃之余以还辅导之职窃禄以来未有寸补顾今国家之大计与臣等之职守莫有重且急於此者辄冒昧陈恳傥蒙圣明俞允下臣议於所司具仪上请钦定乘此春和举行则名分既正教养亦豫承祧主鬯隆燕翼於灵长而积学修身及春秋之鼎盛国本以定睿德以成宗社无疆之福端在於此也伏惟圣明俯赐采纳天下幸甚臣愚幸甚臣等不胜瞻仰祈恳之至为此具本亲齎谨具题闻伏候勅旨
请册立东宫第三疏
请及时举建储大礼以重国本事臣惟太子者天子之贰上承列圣之宗祧下开万世之统绪是以古帝王之膺历受图贻谋胤嗣与臣下之进言入谏为国効忠莫不以早建豫养为务我国家为重詹府之制设坊局之官非以备人员而已臣以庸愚滥当宫僚之首念惟皇子年及十五正宜出阁讲读之期而名称未正震位久虚是在臣职所当言此而不言臣则有罪於本月某日冒昧具疏陈请候命连日未蒙赐允施行仰惟皇上宸衷渊穆固非臣愚所能窥测但惟建储国家至大至切之务以其时则不可失以其事则所系重臣先年尝待罪礼部兼职宫詹中蒙恩准休致去自分没齿田园无望仕进而独念叨沐国家作养三十余年之恩未有毫髪报称余非所及独建储一大事恒切於心继闻礼部尝题请二次俱未举行顾臣身在草莽无由自効夙夜耿耿常恐溘光朝露且不瞑目幸蒙皇上不终废弃复赐召还职专詹府臣窃自谓贤俊满朝任使无缺而复録及臣者意者复欲责臣以辅导毕此一大事臣之朴忠庶得少偿矣乎深窃自幸是以力疾兼程而来以仰副皇上盛意比至受职造次未敢为请继则复值国事抢攘尚犹不敢烦凟兹忽又己更岁只今春气和煦朝野恬熙举行大礼更复何待是在皇上一措之意而已臣今已七十二岁犬马余生知复有几皇上之所以用臣与臣未毕之志诚愿及未填沟壑得覩熙朝钜典以効涓埃仰答天地洪恩於万一故敢不避谴责再进狂言干冒宸聪罪当万死伏望矜悯臣愚少霁威严俯垂寛纳岂止臣一人之幸将宗社之灵实与闻之臣无任激切仰戴祈恳之至为此具本亲齎谨具题以闻伏候勅旨
遣永明殿上香谢恩疏
地接皇居启宫墙之肃穆礼隆道统掲昭事之崇严奉帝命以将承岂臣愚之可称慙惟汗下心切氷兢恭惟皇上以神圣之资膺君师之任惟古是则欲大有为谓道原於天允在人以承其绪道传於古当自我以会其宗上遡羲轩下及周孔创永明之邃殿妥列圣之神灵定涓朔望之辰一展瞻依之敬顾万几之时系或遣代之间行济济大僚孰弗宜於任使庸庸末品敢冀望於眷存仰荷钧恩知非承乏重琳琅之御笔题犬马之微名初传示而若惊继奔趋而恐後金门乍辟瞻星月之在天玉殿遥开覩豆笾之敷席循墙局蹐执事屏营逹帝德之精禋竭臣恭之稽拜盛典肇隆於明代睿谟实耀乎前闻伏愿道务躬行建皇极以刑四海德惟善政敷至治以康兆民大化显行皇图永固臣无任【云云】
阳庆进香谢赐银币疏
一阳肇复再惟玄典之修百辟寅承式体圣心之敬固臣子当然之分无分毫可録之功冒叨渥赏之骈蕃俯媿瓣香之微末臣无任【云云】
请九门施药疏
具官某等窃惟圣人忧民无所不用其极凡饥寒疾病举切吾身先事而预为之防患至而曲为之处仰惟我皇上此心实与古先圣同符合辙身居清穆心在闾阎屡诏有司赈恤贫匮拳拳之念上彻穹玄臣等窃见比者时当盛暑炎气郁蒸积沴成灾散为疫疠传闻都城内外民无老幼传染甚多僵仆相继况穷巷蔀屋单夫寡妇食不充口一有疾病医药尤艰坐视危殆臣等考之周礼医师之职其属有疾医以掌养万民之疾病凡有疾病者使分而治之所以惠养黎元重恤民命为虑周矣臣等愚见伏望皇上勅下太医院差官督同顺天府惠民药局给散药材检验方书某方可防未病某方可治己病考论运气量治汤药分拨医士九人於九门人烟辏集之处招谕给散庶几未病者得先事可免已病者亦不至颠危其於贫窭之人尤为便益天心降鉴虽有厉气不为灾矣臣等以庸碌备员无能仰赞圣化偶有所见谨用上陈干冒天威下情无任恐惧陨越之至
谢赐药疏
仁民利物圣人存博施之心拯困扶危王者有补天之政肇为医药爰济沉痾道虽昉於古先事则盛於今日臣民具庆感激难名仰惟皇上道契羲皇心含造化以万物为一体视四海为一家保民如伤求治不及顷因时饥作沴遂致疫厉肆行既纳臣言命所司广为治疗复厪宸虑谓庸术尠克奏功俯念民艰亲劳神运爰稽秘録酌病宜以制方特发内藏备珍材以成剂九门施散争来远邑之民万口欢呼顿脱颠连之苦溥玄功於不宰妙神化於无为谓臣等昔疏请之与闻继奔趋之有事眷怀均惠特命宠颁荣捧而归式覩妻孥之惊喜珍袭以待何虞疹疾之侵陵助蒲柳之衰姿激风云之壮气自今以往皆仰藉於生成此身之余更无以为补报臣无任云【云】
施药复命谢赐银币宝钞疏
具官某恭遇皇上以朝天等三宫门外钦施御药命臣等提督施散事竣蒙圣恩赏臣等各银三十两彩段二表里新钞五千贯谨稽首顿首祗领讫除赴鸿胪寺报名廷谢外伏以圣人存心斯世洪仁丕冒而弗遗王者加惠穷民善政曲成而无倦悯物疵之莫救出神剂以敷施涣命祗承宠颁滥厠名言罔既感惧交并仰惟皇上爱洽黎元恩同大造视札瘥之在下若痌瘝之切身道传羲圣之真法用桐君之妙罄都城而普济即如意以名丹废疾皆痊枯槁受囘生之赐沉痾并起残癃全未尽之年功覃生育之仁道合培成之化臣等备员供事有媿赞襄虽殚犬马微劳奚补乾坤大德幸迯严谴误被温纶赏既懋於鼎来荣逾加於晋锡白金耀目彩服饰躬宝镪骈蕃书囊充溢叨兹异数实倍常伦心仰戴於鸿休喜不胜於雀跃伏愿神功默契膺百顺於无疆大化旁流保万物於咸若圣夀川增日至皇图地久天长【云云】
再遣施药事完复命疏
具官某等伏以天地以大生为心合羣品而并覆圣意以弘仁为念无一日而或忘思之也必周防之也必豫至於医药尤切民生然历观前代之君率莫究心於是乃今制为成药况复颁自尚方旷古所无盛时仅有仰惟皇上心同造化惠洽黎元曲成不遗广祖宗惠民之术遍育无外体皇考爱物之仁旁推辅相之宜恒切痌瘝之虑医有活人之责药无愈疾之能悼彼颠连不可计数凡其不救之废疾岂皆已尽之天年方固有通神之功人实难希世之遇圣心弗念民命孰凭恩无间於富贫施必先乎老弱填衢溢巷羣来远近之民举手倾心尽感刀圭之赐化机默运帝泽旁流盖自春之颁已喜沉痾之渐少由今以往悬知民物之大康鼓元气於寰区布太和於宇宙着参赞之明效成位育之极功诚为德冠百王功高千古者也臣等再奉圣旨一遵成规滥与奔趋无能赞助覩兹盛事庸展颂私仰天地之仁而诚不自喻囿乾坤之大而口莫能言惟暨臣民同一懽忭【云云】
施药事完复谢赐银币疏
具官某伏以纶音温被荷宠渥之自天宝藏分颁愧报称之无地省躬知惧揣分难消臣诚惶诚恐稽首顿首恭惟皇上大德配天至仁育物轸念君民之一体为图生殖之万全金鼎飞丹七返萃神医之妙琼宫普惠九秋囘帝域之春臣等猥以庸愚叨承任使因人成事深虞德意之尚孤惟帝其天虽在微劳而必録包涵无外锡予有加彩帛承筐顾补衮之何力帑银在笥於作砺以无能实多蚊负之慙惶叨沐鸿恩之浩荡敢不志坚百链仰沾熔铸之休行累一丝勉効忠贞之节伏愿仁风敷畅和气四周至治无虞被祥光於八表太平有象普福廕於万年敷同四海之心共祝一人之庆臣无任【云云】
请给药九边将士疏
具官某等谨奏为广圣恩重边圉以激励人心事臣等窃惟圣人爱民之心无穷而势则有限以有限之势而欲尽无穷之心则其推之也必有道处之也必有术是以博施济衆为尧舜所难而天下万世称其仁者惟是故也仰惟皇上爱民拳拳仁同天覆顷者念民生疾疹世医既无善药贫者况莫致医一抱沉痾多至不救是以特稽秘録制造神丹遣臣等於朝天等三宫给散民庶臣等钦遵督同委官并地方人役连日施散凡远近军民老弱有疾随请随付莫不懽呼踊跃而去其报服饮有效者日不下数百转呻吟於讴歌置夭札於仁夀甚盛事也臣等窃惟皇上於畿甸之民三施药矣盖自二十一年之夏与今岁之春并今次所施沾被圣恩者殆将百万辇毂之下亦已周遍浃洽俱获生全矣惟是限隔远地为皇上守御边圉之臣与夫披坚执鋭之士沙漠苦寒之处医药少通闻其有疾病者惟事巫觋不知治疗虽有官医在军亦不过虚应故事是以沉痾展转颠危暴卒无所倚赖戕伤尤多念其同戴尧天同瞻舜日闻皇上有此施药之举翘首企足宁无欲得之愿夫圣人之仁笃近举远皇上雨露旷荡之恩笃近者不啻足矣举远者有未遍也臣愚伏望皇上一面委臣等照旧京城给散或成药尚有余者差官二三员分投齎送各边上令彼处巡抚都御史量为给施其将官等或三袋或二袋军士各一袋散毕各造册缴奏不惟病者得以生全抑使人人知我皇上存念疎远加意边陲恩洽则感深感深则思奋思奋则气倍气倍则戮力其为边圉之助岂少哉夫古人投醪挟纩者尚可以激励士心故宋祖赐西征裘?三军感泣况皇上以真德实惠溥及万衆其所以感刻而思报者又当何如也臣等才识庸下滥蒙皇上委任仰惟神谟天运岂寻常所能窥测万一偶有此见辄敢冒昧上闻狂妄之罪惟皇上俯加矜察焉臣等无任陨越战惧之至
文简集卷五

[book_title]卷六
钦定四库全书
文简集卷六
明　孙承恩　撰
疏
显陵兴工祭告题知疏
具官臣某为钦奉勅谕事谨遵奉钦定十月二十五日未时吉恭行祭告兴工讫仰惟皇上孝思无穷园陵轸念顷因修饰之举益崇哀慕之情臣以庸愚滥承委任星轺夙夜敢辞奔走之劳天语丘山殊切渊氷之惧整齐庶务戒约百司俨二圣之对临竭一诚之昭格云隂开朗风日晴和庶民子来衆艺毕集即人心之趋事知大工之亟成臣叨与盛仪荣逾素分仰瞻紫极修封疏以遥驰俯沥丹诚冀宸衷之稍慰为此具本差承差胡朝宗亲齎谨具题知
显陵工完祭告题知疏
仁人尽亲爱之诚有感即触大孝极终身之慕无时或忘矧惟陵园尤切轸念肆殿宇之少敝为圣心之深忧发命询谋择人任事专大廷之元僚以董其务付禁近之亲臣以监厥成官必备乎庶员工必选乎衆艺事当再举计出万全惟及时以图为故事易集而财不费惟得人以综理故工具美而日不逾复栋宇之巍峩增山陵之气势臣以庸陋滥司礼仪精白仰圣训之昭昭恪恭奉王言之凛凛骏奔从事虽夙夜之不遑氷兢积中惧愆尤之不免叨荣异数一快平生咏先皇德泽之隆仰大君制作之盛山川盘亘王气郁葱莫罄揄扬徒增钦叹神灵千古奠鸿业於无穷彤史万年贻圣谟於不朽为此具本【云云】
祭显陵事毕回京谢赐银币疏
具官某钦蒙遣祭显陵毕回京复命伏蒙赐银贰拾两紵丝二表里钞一千贯臣谨顿首拜领讫窃惟圣心永孝特?遣告之仪臣职何禆敢受殊常之赐衣裳在笥彰华耀於匪颁宝镪席珍戴光荣於晋锡顾惟肤浅滥沐宠荣此盖恭遇皇上大孝格天骏命聿隆於祀典至仁覆物鸿私仰荷於崇褒臣荐承高厚之恩莫罄涓埃之报服之无斁终身永佩夫丝纶守之如泉日用敢忘於陶冶伏愿文谟武烈治兼三五之英圣子神孙派衍亿千之盛臣下情无任【云云】
显陵工完谢赐银币疏
具官某钦蒙圣恩赏银叄拾两紵丝二表里臣谨顿首拜领讫伏以陵殿重新礼称尊崇之典圣恩广被贶多繁缛之仪赏既懋於鼎来荣逾加於晋锡白金耀目彩币章身揣分奚堪省躬实惧兹盖恭遇皇上制作开先规模裕後竭精诚於霜露永伸终慕之怀涣纶綍於日星大布匪颁之赐至如凡品亦误殊恩臣敢不服以自珍藏之为宝钧熔陶冶宁忘作砺之资衣被裁成尤切不衷之诮伏愿庙谟光大益宏锡类之深仁天眷灵长昭受显亲之遐福臣无任【云云】
景命进香谢恩疏
星宫毓瑞贺元造之再周景炁凝华会长年之二庆崇修丹籙翊赞玄仪集万福於圣人竭一诚於臣子瓣香上进大赉下颁愧叨金帛之荣慙窃珍羞之异永言戴荷莫罄揄扬臣无任【云云】
阳庆进文字谢赐银币疏
香炷冒陈已荷隆恩之宠锡科文恭进复惊渥赏之下颁撰述在侍从当然玄典矧圣明至重虽编摩终岁是亦未足为劳顾纂辑暂时而可即为尽职精工文绮生光衰老之躯璀璨良金增重寒儒之箧是於履长之一节幸叨拜赐之两番固由抚眷之至仁恐为公家之屡费欲控辞而弗敢强登拜以未安藏之中心誓捐糜於此日怀之没齿拟衔结於他生臣无任【云云】
景惠殿工成祭告谢赐疏
肇隆新祀旷典殊闻恭荷祭余洪恩均沛伏以医与儒道而同用药为民命之攸关爰稽上古圣神乃始创为法制下及历代贤哲由兹祖述益勤补造化之玄功救苍生之夭札是以凡有家国之寄皆当慎重於斯然而报祀礼文率多循袭简陋不有大圣之作曷观旷古之规恭惟我皇上道统三元德冒九有心存黎庶顷刻不忘於怀政寓仁恩无往不用其至谓兹医药尤切民生式修昭事之仪以示隆重之意鼎新殿宇极伟丽於观瞻寅勅臣工竭肃恭於妥侑冀感孚於默默获显相於昭昭臣等叨与礼官覩兹盛事传颁膰脤仰大造以洪施饱溢肺肠媿素飡而无补伏愿一人有庆四海同春轩岐之术大明和扁之流继出鼓太和於宇宙敷天坐致乎雍熙复元气於浑沦率土同跻於仁夀圣心以怿王道永昌臣等下情无任【云云】
岁终例赏谢恩疏
明主蓄臣以充任使之用人臣効职当躬夙夜之劳匪惟义分之固然自是施报之宜尔顾食禄已叨於周岁又匪颁忽见於一朝拜赐自天措身无地仰惟皇上用人不遗寸善施恩每越恒规沛汪泽於天心出下情於意外臣颛蒙无似侍从滥尘虽铅椠勉竭於晨昏媿浅庸无禆於丝髪何期大赉亦并诸臣璀璨良金藏衣笥而增重鲜华彩绘悬书室以生辉讵轻易遂为日用之需当珍袭允为後人之守家传盛遇世念皇恩蹇拙无才难罄感怀之语朴诚自许誓殚酬报之私臣无任【云云】
元旦玉仙宫门庆祝疏
紫极开祥庆一气方亨之候青华布淑正九重纳佑之辰臣某祷南岳以懽呼瞻北辰而舞蹈恭愿皇上履泰阶之景运道契三玄握乾始之祯符化行九有惟清惟静乃圣乃神超广成千二百之遐龄并天下万八千之历数臣无任【云云】
辞免光禄寺日给膳羞疏
奏为辞免赐给史馆酒饭事节该大学士严嵩题为纂修书籍事奉圣旨着孙承恩张潮充副总裁官钦此专在史馆恭修大明会典所有光禄寺酒饭照例逐一关支近日复蒙圣恩令臣管理部事臣已钦遵到任管事臣切思幸际圣明猥蒙简拔已司邦礼复领宫詹养亷之资叨经年月补报之益尚缺丝毫倘复给於大官诚益慙於厚飨伏乞容臣辞免前顶酒饭自到任日为始截日住支其日前所修大明会典容臣等参校编摩候功完之日谨当缮写呈进庶几微臣稍伸敬事之诚幸逭素飡之诮臣无任惶恐祈恳之至
仙庆进香谢恩疏
瑶宫久寂九重抚节以兴思玄典再修百辟戴天而展敬垂千龄之懿范倏二载之仙游隆名极天上之尊崇陟降在帝居之左右配天坤德允惟列圣之歆护国隂功犹切羣生之望臣率循常职恭进炷香滥承渥赏之恩深抱无功之媿报酬何以感刻难胜日月贞明仰大明於一统乾坤贞观祝嘉靖於万年臣无任【云云】
复谢赐药疏
具官某伏以圣王存心无外泽务均施大智待物有差恩必隆近欲禆民庶之全其夀尤乐臣子之同其休俯媿颛蒙滥承优渥仰惟皇上道凝元始德契重玄体天地以为心绍神黄而举事谓羣情之所愿欲夀实为先六气之所浸淫病则不免治疗若非神妙颠连宁得生全特轸皇情制为成药既已覃施於黎庶遂因普及於微臣恩较衆殊数於常倍岂造物锡与生成之德独有所偏谓臣愚俯仰系属之私均将是赖此实圣皇体念之至意益增臣子激励之微衷刻石难名糜躯曷报臣等百拜以受什袭为藏缓急用之有余旦夕恃以无恐蠲除疾疹益堪趋事之劳禆助精神更有効忠之地臣无任【云云】
贺永禧仙宫安扁疏
仙宫再辟巨榜高悬龙凤岌乎纠纒云烟兹以滃郁即上天之眷佑占皇祚之方隆夷夏同欢神人共庆伏以史册纪祯祥事关时而必録春秋重兴作役在民而必书长乐储祥名虽闻於前代高闳杰构制莫传於後人取号实踈为义亦浅然且迹传往昔光映瑶编而况此仙宫定号之初实我皇上受厘之始是盖芳腾宇宙美冠殷周天同大而日同辉圣与谋而神与巧创兹杰制工掩前人者也仰惟我皇上存心精默体道渊冲顷因祷祀之典屡兴谓焚修之所未称益宏圣制遂有兹宫一木寸砖方看聚於旬日千楹万栋忽惊覩於崇朝历考前闻未有其比臣目兹盛美莫罄敷宣陪鵷行以入贺难同率舞之欢望凤阙以扬言愿効梓人之颂臣等无任【云云】
祈雪进香谢赏疏
玄仪肃启祈三白以兆年丰丹陛寅趋竭寸忱而供臣职谅天心之佑圣鉴帝德之勤民无能赞助於分毫徒窃効劳於奔走奉骈蕃之宠锡兴感激之愚衷无说揄扬有惭面目报酬何以乃心口以自谋佩服难忘但肺肝而深刻
贺瑞雪疏
圣德昇闻无高弗格至诚潜逹有感必通覩六出之呈奇喜羣生之获赖欢腾周甸颂溢尧衢仰惟我皇上德配昊穹道同元始留心民隐无乎不即弭宁之方精意玄功有作率为绥和之本顷因冬将逾月雪尚厪施爰申洪典之修重为苍生之祷沥诚致恳浃日益?精禋旁达乎璇台呼吸上通乎帝座指挥滕六号令玄冥不後不先适惟大雪之候以惨以肃式章隂德之成实有契乎玄功讵止验乎穑事皇威畅达廓万里之烽烟义气严凝正九天之肃杀妖氛远絶疵疠不兴允昭至德之玄微实表太平之有象气机孚格莫盛於兹帝王贞符孰有过此臣等谬叨清秩沐浴太和际熙代之清宁仰乾元之覆帱伏愿三灵眷顾茂膺纯嘏之休四海讴歌长覩太平之象
元旦赐酒饭谢恩疏
万福来从适届履端之庆九重叩祝正当展敬之辰罄臣子之涓埃戴乾坤之高厚宠颁下逮局?靡任在元辅则为宜何微臣之敢冒领黄封而沾既醉飡玉食而媿素餐白首光荣幸叨承於屡锡丹心报称誓勉竭於余生臣无任【云云】
遣祭永禧殿谢赐表里疏
伏以玄宫创建荷天眷之潜通瑞榜宏开藉神功之默佑信无诚而不格咸有事以为荣恭惟皇上德合九玄道孚泰一自?修於内殿肇举精禋顷寅祷於新宫特开宏构神明助化昭假居休爰从定号之初载修谢告之典凡叨对越咸窃揄扬臣荣列骏奔宠承鸿眷効趋跄於展拜特轸睿衷荷珍锡之骈蕃殊越常分沾濡优渥荷戴兢惶臣无任【云云】
大告大典进香谢赏疏
春囘海宇已看青帝之敷仁圣悯闾阎更举玄仪而祈岁僭表臣恭於香炷俯惊天泽於氷襟徒切感铭无能颂祷愿丰稼穑时若雨阳同熙天地之清夷永见边陲之宁谧臣无任【云云】
乾光殿更扁祭告奉先殿谢赐祭品疏
华扁新更益着贻谋之盛鸿仪诞举式彰继志之休天道下际而常明景命适临而肇事丕承玄贶茂集皇厘臣等莫与骏奔滥叨宠锡饮黄封而沾醉飡玉食以忘饥莫喻欣荣惟深铭刻无任欢忭感戴天恩之至
给假疏
臣一介草茅浅陋无似幸际圣明滥窃侍从复蒙简眷擢置宫僚屡叨宠赉逾於涯分但臣自去冬十一月以来奔走道途冒感风寒偶失解发遂致两足受伤酸痛软弱步履艰楚一向服药调治罔有成效臣仰荷皇上天地高厚之恩中心实切感激每思称报万分未酬故日逐勉强趋事不敢以微疾自安奈臣禀赋素弱年齿渐迈积劳日深前疾又复加甚自今年七月以来每至夜分不能成寐辗转达旦以致精神短少血气虚耗肌肉日就消痩臣举家皇皇多方医药迄今未获少愈况臣近蒙圣恩命充会典副总裁未能竭日夜之力以事编摩病中思惟若负芒背此实由臣福过灾生不善调养之所致也伏乞圣慈俯念衰龄曲垂矜恻特赐假日容臣得就私宅专心医治候将来少获痊可即出供职则臣犬马未尽之岁实我皇上天地再造之恩也臣无任【云云】
考满谢赐羊酒疏
勤劳莫罄滥延六载之荣宠禄已踰仍荷一朝之赐省循内愧瞻戴中兢伏念臣本草茅谬参流品叨尘禁苑荐历清华顾资名已积於岁年而廪禄虚糜於日月方切怀忧於瘝旷何期锡赉以骈蕃尊俎登嘉荣溢大官之飨门闾增色恩叨内醖之颁惟天地之覆帱同仁故雨露之沾濡毕达臣感恩罔极报德无由敢不益竭忠诚宁自诿於驽蹇愈加策励期少効於涓埃臣无任【云云】
谢赐红柿疏
华林异种出自上方绮席余珍赐来蔀屋甘清玉露何论太华之莲味重金茎宁羡洞庭之橘生芳津於咀咽涤尘思於烦嚣感切肺肠光生几席臣荐之祖祢分及妻孥即物兴思愿丹衷之自托効忠殚力仰洪造以难酬臣无任【云云】
谢赐香茹饮疏
时当炎暑气滞郁蒸我皇上茂对时育物之仁轸君臣一体之念特颁珍剂用资摄调臣方抱微痾仰叨宠锡感恩实同乎覆载图报敢惜乎捐糜恭依法以煎烹谨不时而饮啜行看孱惫坐致平康臣无任【云云】
谢赐鲜柿疏
天家异品贡自亲藩御席余珍颁来下界覩頳顔之耀日想嘉核之含春安邑之产岂同灵关之名莫并甘芳润颊清彻爽神仰饫恩私俯慙报称未须百链拟永托夫赤心历自九秋誓坚持乎素节臣无任【云云】
考察自陈乞休疏
奏为自陈不职乞赐罢黜以昭劝惩事近该吏部题奉钦依六年考察在京三品以上官员大臣自陈以俟圣明去留此虞周黜陟幽明汉室考核名实国家磨砺羣臣之重务也臣忝从大臣之後例当自陈伏念臣一介草茅叨居二品误蒙皇上恩眷任用而碌碌庸庸於国家政机无禆丝发臣且自知莫恕何况公论可容臣观诸臣虽职务不同然莫不各有所事効谋宣力独臣闲散虽有铅椠微劳何补乾坤大造而犹滥糜厚禄缪列清班瘝旷如臣允宜罢职臣所以局踖慙媿不能自安者也臣又惟詹事职系宫僚将来辅导储君实其职务必得性行纯笃经术通畅精力强明者而後称臣以浅薄疎庸既无以为异日涵养薰陶之资当启沃训迪之寄而年齿衰迈视聼昏蒙窃自揣量实不能副顷者臣以七十引年荷蒙皇上不即斥弃复赐俯留再欲自陈深惧烦凟兹当朝廷公行宪典大明黜陟敢沥悃诚恳求休退伏乞圣明将臣放归田里别任贤能则不肖者不得久妨仕路而朝廷收建官之效矣为此具本亲齎谨具奏闻伏俟勅旨
请老致仕疏
谨奏为恳乞天恩容令休政事臣以浅薄备员詹府虚糜岁月碌碌无庸昨於去年十月初六日因老病不能供职具本乞恩休致荷蒙皇上不即弃斥未赐允放谕以卿有疾宜善加调治不准休致此皇上俯念微臣不忍一旦弃遗洪恩浩大不胜感戴之至除已赴鸿胪寺报名初十日午门前叩头谢恩重惭惶感深涕泪虽粉身碎骨图报万分迩来又易新岁历四月矣仰体圣谕在寓延医疗治加意调理药饵无日不亲但臣年已七十三岁血气大衰非药力所能疗以是久服无效头眩自汗日久自虚兼以脾胃损伤时苦泄泻百病交攻莫可医治旧有痰火等症近复举发继又感冒风寒展转沉重两月以来睡卧床箦医药不效饮食少用劳虚惫极骨痩如柴转动须人扶抱此可证验岂敢肆欺只今虽少进汤粥而消烁痰嗽日夜不歇渐成劳瘵实有性命之忧倘一旦溘然朝露家郷迢逓水陆艰难私心过计实切愁苦人穷反本犬马骸骨愿得首丘恐不能遂伏枕涕泣无所控诉是用披沥诚悃哀鸣於君父之前伏望皇上俯赐怜悯微臣激切之情容臣休致岂惟臣不胜大幸将举家大小感戴天恩之至没齿不忘矣
乞休第二疏
谨奏为再乞天恩容令休致事臣於去年十一月初旧疾痰嗽举发继复感冒寒邪医药不效展转沉重几至狼狈三月有余不能履地於今月日具本乞恩休致伏蒙皇上谕留不即弃斥臣惟君即父也父之於子不因其子疾病无用遂加摈弃仍复保爱冀其痊愈子虽顽冥宁不知勉强体念父心甘於自弃臣以庸末受皇上莫大之恩虽粉身碎骨无以为报敢辞没齿终事皇上岂忍一旦言去远离阙庭仰恋圣恩肝胆如割皇天后土实所鉴临但臣委系衰迈病势不支一举一动须藉於人虽复强留无所报効矧病日亟旦夕可虑决无痊愈之期家乡远隔几四千里未知得遂生还与否伏望皇上俯赐怜悯早允臣去犹可不孤首丘之愿微臣情出激切言词粗率不知忌讳实不得已非敢过为苦言以烦凟圣聼干冒天威罪当万死臣无任陨越战汗待罪之至
乞休辞阙疏
臣顷具本乞恩休致荷蒙皇上怜臣衰老鉴臣诚切特许俞允且赐给驿续该臣子前军都督府经历司都事臣孙克宏为臣老惫远行身无亲丁侍侧具本奏凟天聼给假送臣还乡既悯念臣曲赐全生又悯念臣子不夺其志使臣远行有赖此皇上天寛地厚之德臣父子虽万死无以补报缘臣衰弱不能躬诣前朝叩谢除臣子克宏赴鸿胪寺报名廷谢外臣某无任忻忭仰戴之至谨具本奏谢以闻
致仕後圣节进香疏
臣荷蒙圣恩放归已抵私家赖乾坤之洪造存丘壑之余生感恋虽深报荅无地兹恭遇万夀圣节羣工拭目瞻虹流电绕之光四海倾心祝天长地久之算况臣窃禄四十余年受恩倍寻常亿万身虽远於魏阙祝敢後於尧封臣谨备彩香一座托都督陆恭代进献帝坛仰祝岗陵之遐祉少申葵藿之微忱伏愿履道凝神体元居正玄穹默佑过周家定鼎卜年之期紫极呈祥接黄帝迎日推筴之统臣无任瞻天仰圣忻忭屏营之至为此具本专差义男孙齎捧谨奏贺以闻
文简集卷六

[book_title]卷七
<集部,别集类,明洪武至崇祯,文简集
钦定四库全书
文简集卷七
明　孙承恩　撰
讲章
孟子讲章一道
孟子曰人皆有所不忍达之於其所忍仁也人皆有所不为达之於其所为义也
这是孟子尽心下篇教人推广善端以尽性的说话孟子说人皆有恻隐之心故莫不有所不忍此仁之端也然以气禀之偏物欲之蔽则有不忍於此而忍於彼者矣能即此不忍以推於所忍而亦不忍焉则恻隐之心无所壅遏而无往非仁矣人皆有羞恶之心莫不有所不为此义之端也然以拘於气禀蔽於物欲则有此虽不为而他则为之者矣能即此不为者以推於所为而亦不为焉则羞恶之心无所间隔而无往非义矣夫仁义者天之所命而为吾心固有之理与生俱生但其端在人发见甚微故必体验察识即其所发而扩充之斯可以全其本然否则善端愈微生道几息展转汩溺将无复有所不忍不为者而仁义之性遂以梏亡此孟子教人之深意也臣惟人之有仁义即天之有隂阳仁属阳乃天地生物之心义属隂乃天地严毅之气而人得之以为心者也然人品不同故其分数亦异惟圣人者气质清明道心纯一合下便能不亏其固有之理全得天之生物者满腔子皆是慈爱之充周全得天之严毅者满腔子皆是道义之贯彻其於不忍不为如水之必寒如火之必热如驺虞之必不杀是以寛裕温柔足以有容亲亲而仁民仁民而爱物举一世而涵育之发强刚毅足以有执正心以正朝廷正朝廷以正百官正百官以正万民正万民以正四方举一世而裁制之盛德大业皆自其一念不忍不为者而推之也仰惟皇上禀上智之资具至圣之德存心天下加惠小民慎刑狱时颁钦恤之条念?鳏屡行赈恤之典检身律己敬畏自持出入起居之罔弗钦发号施令之无不善仁义之德与古帝王同符矣然尧舜尚以博施济衆为难圣贤每以理欲几微为惧道之无穷尽也如此伏愿益培善端克新圣德休息爱养凡膏泽可以厚生民者期於必行兼聼好察凡念虑少有乖道义者即以断止仁之施者愈深愈博义之立者愈密愈精以之而育万民以之而正万国则德业之盛真可以比隆唐虞三代矣臣愚无任惓惓
书经讲章二道
岁月日时无易百谷用成乂用明俊民用章家用平康
这是周书洪范篇箕子为武王推衍庶徵之畴的说话上文既言君臣当以岁月日之间五者之休咎为徵以省已得失此又言休徵所感之效岁是一岁月是一月日是一日时是一时雨阳燠寒风五者该来的节候如春夏以燠秋冬以寒一岁之节候也六月徂暑九月肃霜一月之节候也飘风不终朝骤雨不终日一日之节候也各以他那节候而至不少僭差休徵之应如此则其效当何如百谷是民食所资使或雨而涝阳而旱岁且歉矣今则件件皆得成熟国家政务所以为治者苟天时既逆则人事益乖今则事事皆得修明俊民是贤者若是气运不和则天地闭而贤人隐今则贤者在位能者在职俊民则章显矣一家之中有九族焉苟气运乖逆则殃咎日至今则身其康强子孙逢吉家则用平康矣是知人事之各臻其效者由天道之顺其常然天道不自顺则以五事之得也古之圣王所以兢兢业业惟恐少有过差修德於身以为召和之本当其时三光全而寒暑时五谷熟而人民育朝无废政野无遗贤和气薰蒸休嘉旁达有由然矣降及後世君道不明本之身者固多过举疵德谬政致戾召乖治不古若亦何足怪仰惟皇上天纵圣哲纯诚无疵懋德建中既足为感召之本几微戒惧每益慎省验之功是宜休徵日臻治效日着然比者年谷虽登而四方常有水旱灾伤之奏政事修举而尚不无缺欠贤才效用而亦不无淹滞荷福永绥而前星尚未耀此皆圣明所当留意者也伏愿圣不自圣法古帝王兢业之持日慎日至俾五事之德愈备愈隆於以迓续天休导迎和气则唐虞三代隆古之盛复见於今日矣臣等不胜幸甚
文王卑服即康功田功徽柔懿恭怀保小民惠鲜鳏寡自朝至於日中昃不遑暇食用咸和万民
这是周书无逸篇周公述文王能所其无逸以告成王者如此卑服如孔子称禹所谓恶衣服举一端则宫室饮食之俭可知康功是安民之功如发政施仁除残去暴都是田功是稼穑之事徽懿都解做美字徽柔懿恭是温柔恭敬到恰好处如诗之柔嘉尧典之允恭非柔懦足恭者可比鳏寡憔悴须待上人加意賙恤他才有生意这便是惠鲜鳏寡周公说昔我文王居西伯之尊享一国之奉顾乃安於卑陋之服以即康功田功所急者安民之政所亲者稼穑之勤而於自奉之乐所性不存矣且内有柔恭之德而极其徽懿之盛和易近民於小民则怀保之使之乐利安全於鳏寡则惠鲜之使之生养苏息自朝至於日之中自中至於日之昃一食之顷有不遑暇用以咸和万民而不使一夫之不获盖文王心在乎民不自知其勤劳至此也夫崇俭素恤穷民勤政事皆文王无逸之实是即太王王季家法而成王所尝率乃祖攸行者周公言之独详得无意乎臣闻宋儒程子有言养身至於延年进学至於作圣为国至於祈天永命皆工夫到这里则有此应文王德为元圣夀及百年子孙千亿延祚八百其根本只是纯一之心缉熙之学应验到此後世人主何惮而不师文王哉然周公於无逸篇说文王如此其劳至立政篇说文王罔攸兼於庶言庶狱庶慎则又如此其逸何欤盖敬天勤民之诚固不容已而提纲挈维之要自有所存文王之勤异乎秦始皇之衡石程书隋文帝之卫士传餐者矣是以学贵有常张而不弛将有进鋭退速之忧政贵有体博而寡要将有君行臣职之弊惟颛以文王为法则无逸之义尽矣仰惟皇上寛仁恭俭无一念不在於民惕厉忧勤无斯须不持乎敬重农桑而民知务本发内帑而政急救荒十载之间宵衣旰食无间一日文王诚不得颛美於前矣尤愿躬修玄默之化俯顺节宣之宜执简御繁濶略细务慎终如始允升大猷观无逸必观立政则知周公之所以告君观豳风必观二南则知文王之所以垂裕皇躬康夀胤祚无疆天下臣民不胜庆幸
孟子讲章一道
帝使其子九男二女百官牛羊仓廪备以事舜於畎亩之中天下之士多就之者帝将胥天下而迁之焉为不顺於父母如穷人无所归天下之士悦之人之所欲也而不足以解忧好色人之所欲妻帝之二女而不足以解忧富人之所欲富有天下而不足以解忧贵人之所欲贵为天子而不足以解忧人悦之好色富贵无足以解忧者惟顺於父母可以解忧
孟子因万章疑舜为怨其亲故引舜之事推其心以晓之说道昔者帝尧因四岳荐舜能尽孝可太用乃使其子九男二女与百官牛羊仓廪俱各全备於以给其任使丰其食用以事舜於畎亩之中舜之所居一年成聚二年成邑三年成都天下之士多愿就之者尧以舜这等贤圣乃将相视天下而移以与舜焉然舜为不顺於父母如穷困之人无所依归其怨慕迫切之甚如此夫天下之士悦之人之所欲舜为天下所归而不足以解其忧好色人之所欲妻帝之二女而不足以解忧富而有财人之所欲舜受尧之禅富有四海而不足以解忧贵而有爵人之所欲舜践尧之位贵为天子而不足以解忧人悦之好色富贵这数件皆极天下之可欲然圣人视之只如浮云然举无足以解忧者惟是以不得乎亲不可以为人不顺乎亲不可以为子必得顺得父母而致其欢悦斯可以解其忧耳孟子推原这几句说话可谓真知大舜之心者矣是知天下之事有在性分之外者有在性分之内者前面许多可欲之事皆是性分之外的至於父子之亲乃是与生俱生不可解於心者常人重外物而轻性分圣人惟只是见得一个性分在我当尽更不知其他此所以天理人伦之正也为人君者要在此处讲求体认真切着实躬行则一善立而百善从可以通神明可以刑四海治天下亦不难矣宋儒真德秀引之以衍大学之义意盖如此
大学衍义四章
上晩年自恃承平以为天下无复可忧遂深居禁中专以声色自娱悉付政事於林甫林甫媚事左右迎合上意以固其宠杜塞言路掩蔽聪明以成其奸妒贤嫉能排抑胜已以保其位屡起大狱诛逐贵臣以张其势自皇太子以下畏之侧足凡在相位十九年养成天下之乱而上不之悟也
真德秀曰此唐旧史论林甫之语也林甫心迹尽於此矣臣惟小人之志惟在於富贵彼其窥伺迎合先意顺适取悦君心杜塞言路掩蔽聪明而上无以知其奸妒贤嫉能排抑胜已则人君不见有可用之才而惟己是用以刑威刼制则人莫敢与抗而可以行其所欲为此四言者切中小人之情状其术巧而深周而固苟非刚明上智之资尠不堕其计者自昔奸臣皆莫不然不特林甫尔也夫惟明君夙夜敬德检察身心不敢稍有纵事以杜其窥伺之计而又好贤纳谏明目达聪长虑远顾使天下之事皆明白洞彻无有隐伏则小人蒙蔽之私自不得行由是贤才可无遏抑刑狱可无枉滥国家治安职是故也夫乱不生於乱而生於治益之告舜儆戒无虞圣帝明王虽当极治之世视安若危兢兢业业以图惟治理常恐乱亡在旦夕者考之玄宗之世仅号小康特以在位日久耄荒倦勤心志邪荡遂偃然以承平自恃肆情行乐信用奸佞疎远忠贤冥然昏然置国事於度外天下之乱已成而不之悟一朝祸作溃败决裂几至丧亡林甫之罪固不可胜诛而玄宗之失君道亦甚矣岂非後世人主之永鉴哉
安禄山专制三道隂蓄异志殆将十年以上待之厚欲待上晏驾然後作乱会杨国忠与禄山不相悦屡言禄山且反上不聼国忠数以事激之欲其速反以取信於上禄山由是决意遂反发所部兵十五万衆以讨国忠为名上召宰相谋之国忠扬扬有德色曰今反者独禄山耳将士皆不欲也不过旬日必传首诣行在上以为然大臣相顾失色
真德秀曰禄山之所以反者由林甫养成之而国忠激发之也国忠身为大臣而激贼使反者果何为哉欲人主信其言之验而自保宠禄故也盖奸臣之心苟可以为已之利者虽危国家覆宗社而不顾吁可畏哉方是时禄山长驱向阙声震河洛而国忠犹进谄言以惑上聼其志亦以取悦尔而马嵬之变身首诛分家族殄灭宠禄果可保耶祗足为奸臣之戒而已臣惟所贵乎大臣者为其足以任天下之重事患未至而预为之防祸将发而曲为之备考之唐史言禄山久蓄异志当李林甫之时非不知之特以其尝屈服於已故容之而莫之发至於国忠其智术既不足以笼络禄山忤其与已相抗乃始屡为帝言且数以事激之使速反以取验此真德秀所谓林甫养成之国忠激发之其激发之者欲人主信其言之验而自保宠禄也臣愚谓禄山之反不系国忠之激但使为国忠者稍有忧国之诚既知禄山之谋则必延纳英贤分置将帅训习武事以张皇国威则明皇虽不即聼其言以疎禄山而吾已隂为之备可以折其逆谋矣乃徒知之而不思所以处之徒幸其言之验为已固宠之利而不知祸之亟为国莫大之害大臣如是国家亦何所赖其罪可胜诛哉德秀又曰方是时禄山长驱向阙声振河洛而国忠犹进谄言以惑上聼其志亦以取悦耳然马嵬之变身首诛分家族殄灭宠禄果可恃邪祗足为奸人之戒夫小人之心极其志虑始终惟知为已至於国家之大计曾莫之及然其一身一家之祸亦何足言而败坏天下生民受其涂炭宗社几於灭亡是则可恨恶也
元载在肃宗朝因李辅国荐擢?章事後肃宗潜诛辅国载预其谋代宗即位载权益甚又以货结内侍董秀使主书卓英倩潜与往来上意所属载必先知之承意探微意无不合上以是愈爱之
真德秀曰元载之承意探微即李林甫之善测帝意也先结辅国後结董秀即李林甫之赂上左右也奸慝相师不谋而合盖如此臣谨按元载以度支郎中擢转运使既因李辅国之荐引而致位宰相复以董秀之密授上意而得以迎合取宠二人皆内侍近幸载虽奸佞智巧使非得二人之助亦未必能尔则人君其可令臣下得与左右近侍私相结纳哉然载之术乃李林甫之故智盖奸佞之人其设心既同则欲行其私须用此术故後之元载即前之林甫唐之林甫即汉之恭显与夏之寒浞旷代异时同符合节若面相授受者盖由其设心之同也夫天下事变不常小人之乘间抵隙者何限人主不有以防之则聼纳之下岂能一一辩察或因其少有合意而误悦之则即已中其奸展转迷惑而为害日深矣盖小人罔上之计固巧而深而明君所以御之之术则约而要真德秀所谓虚怀无我虚静少慾严内外杜私谒以一正御衆邪此人君所以防小人者诚不可不加之意也
初杨炎为相恶京兆严郢左迁大理卿卢杞欲?炎引郢为御史大夫先是炎将营家庙有宅在东都凭河南尹赵惠伯卖之惠伯买以为官廨郢按之以为有羡利杞召大理正田晋议法晋以为律监临官市买有羡利以乞取论当夺官杞怒贬晋衡州司马更召他吏议法以为监主自盗罪当绞炎庙正直萧嵩庙地杞因譛炎曰兹地有王气玄宗令蒿徙之炎有异志故於其地建庙炎贬崖州司马遣中使护送未至缢杀之惠伯贬都田尉亦杀之
真德秀曰奸臣将盗国柄必以杀戮立威杞恶杨炎既譛杀之赵惠伯何罪亦杀之盖不如是无以张已之权而使士大夫慑服之也是时德宗在位未久而杞已得以私意杀大臣异时失国奔播之祸於此可见矣臣谨按书曰天讨有罪又曰惟辟作威刑者天之所以诛有罪天子代天理物故得以执其柄然亦必刑当其罪斯可谓之天讨故周礼以三刺断庶狱既讯羣臣又讯羣吏又讯万民虽尊如人君亦不可得而私也王制凡治狱自下而上末则司寇以成告於王王命三公参聼无异说王又以三宥议免必不可免而後刑虽以人君之威亦重恤人命而不敢易也天子且然卢杞为人臣乃欲假威权慑服羣心以私意杀大臣如毙狐兎考之唐史杨炎虽有罪然如卢杞所坐则非其实况赵惠伯之死则滥已甚既不闻三刺之议又不闻告成於天子惟其意而莫少顾恤焉则其恣肆可胜言哉当是时谏官不敢发其私怨家不敢白其寃其威权之刼制人心者可见矣德宗初即位正励精图治之日而奸臣敢为如是由其昏德不聪之故此真德秀谓可以占其异时失国奔播之祸也
文简集卷七

[book_title]卷八
钦定四库全书
文简集卷八
明　孙承恩　撰
赋
一统地理图赋
客有好事者间思宇宙之内封壤之间自混沌之既分兮爰奠位乎黄玄惟乾坤之覆载兮吾不知寰宇之邈寛韪皇明之统驭兮同车书於八埏幸生太?之盛世兮顾乃守环堵以穷年不有负於此生兮空没齿於闾阎景太史之芳躅兮欲极远而游观於是籯金裹粮简徒治装辞井邑去故乡陆而车驰水而舟航翺翔乎天下遍历乎遐方涉尧封之荡荡究禹迹之茫茫先幽蓟以窥神州之佳丽兮实天府之上国萃衣冠於辇毂兮来玉帛於殊俗瞻居庸之险厄兮列羣山而雄峙衆水效其朝宗兮拱帝都之形势次豫州以观四达之会兮为天下之土中覩河洛而思圣勲兮勺鼎湖而想遗弓吊汉楚之战场兮升北邙之坡陀陟首阳之层巅兮咏采薇之高歌感洙泗之遗化兮彷徨乎邹鲁之墟拜阙里之尊崇兮仰日观之巍巍循汉祖就国之道兮览关中之奥壤挹终南太白之秀特兮出虎牢潼关之雄壮想前代之故都兮同传马之更驰吊贤君哲士之陵墓兮蔓烟草之离离履鸟道之崎岖兮识石门之险固诧三川之环萦兮壮峨眉之重阻冒瞿塘之深险兮瞻剑阁之倚天究蚕丛鱼鳬之往迹兮亦已茫昧而无传历山川之迢逓兮抵荆楚之名区登岘山而怀古兮剔荒藓於残碑寻故垒於赤壁兮快周郎之奇功济汩罗之清流兮哀三闾之孤忠泝大江而抵建康兮窥牛渚而挹天门钓明月於水底兮呼李白於江心临石城之虎踞兮望锺山之龙蟠慨宇宙之有此都兮不知兴废之几迁经吴会之故国兮怅麋鹿之游姑苏浮震泽之浩瀁兮尝松江之蓴鲈攀会稽之巉岩兮探禹穴之幽深凌胥涛之汹涌兮持一樽以酹鸱夷之英魂扬舲於彭蠡之湖兮舣舟於浔阳之浦览洪都而宴杰阁兮想昔时之歌舞濯瀑流於玉峡兮揽秀色於匡庐唁二姑之与彭郎兮果传言之有无遍足迹於闽粤兮尽东南之都会过剑津之溶溶兮拜武夷之精舍访南越之胜概兮吊五羊之故墟度蓝关之屈曲兮躬展拜於韩祠泛湘水之悠悠兮翫苍梧之云烟悼妃子之遗恨兮遗竹上之斑斑穷滇国於南荒兮盼金马碧鸡之崔巍顾林木之参差兮恍武侯征南之旌旗繄足迹之所极兮尽六合而无遗企九垠与九垓兮越四方而超四维曦吾发於阳谷兮憩若木之华滋斥勾芒以先骛兮驭东皇而导之吾究羲和之所没兮睨虞渊之沉沉吾斥鲁阳以挥戈兮阳告余以莫任指交州以南骛兮蹇余觐夫祝融冒毒瘴之冥冥兮又曷可滞余之行踪极幽都之隂隂兮勘玄冥之所都羌堕指与裂肤兮凛氷山雪岭之嵯峨荷神天之棐相兮似谅余之勤劬经九死之无恙兮幸生返於乡闾於是翩翩然归充然若有所得侈然自以为功身居蓬荜心游鸿蒙覩江山於目睫兮恍历历於胸中昔天涯而今环堵兮叹萍梗之行踪梦魂依依而靡定兮恍高举而飞翰时过都而越邑兮亦涉水而登山念斯游之不再兮恐遗亡於他日今不有以识之兮後必难於记忆掲图用存夫梗槩兮欲常常而在兹俾不时而省览兮庶历久而不遗纪圣明大一统之幅员兮欲以侈今而示後於以张皇乎幽眇兮传盛事於悠久於是阅禹贡披职方捡山经之所载兮考地志之所陈参昭代之书志兮质以兹游之所经乃邀陈玄於绦邑兮招毛颖於管城来弘农之陶泓兮致会稽之禇生斟酌酬度商确计评劳心苦思竭精费神岂为亿料而想像实乃历览之亲曾爰布爰列载摹载勒上下奠置左右规画泓也赞思禇也纪集颖也纂録玄也润色泄元气於手底吐玄机於胸臆分界域之向背兮定道里之远近辨分野於毫厘兮正封疆於方寸寰以四海奠以中央总九州於内区限四夷於外邦表皇畿以为极列方岳以为纲都邑井然而错峙丹青炳乎其辉煌奠大川以通道兮纪名山以作镇上下截然其甚明兮严君臣之大分顾兼举而并録兮见一统之无余尽日月之出?兮何非圣明之舆图囿八荒於我闼兮纳四海於斗室邈遐陬之寥廓兮盖一览而可悉固不待出夫户庭兮而殊方絶域举意可至於瞬息是虽无知之童孺兮亦能按之而指识间以示人莫不目豁心释赏其用心之勤服其运思之密见宇宙之大全得万里於咫尺有识微先生者从而为之歌曰於惟皇明有九有兮荡荡幅员莫古右兮伟哉斯图吾深取兮区区芹曝效畎亩兮愿将一本献我后兮皇皇令绪慎保守兮百千万年此宇宙兮以及斯图垂不朽兮又歌曰茫茫海宇莫大器兮我君我相劳奠置兮八荒虽远一览既兮岂曰徒然寓深意兮详於中域密内治兮略彼要荒别外裔兮於此可见经济具兮先天下忧分内事兮推以为治运掌易兮宝哉斯图勿轻视兮
悯已赋
慨余生之屯剥兮耿兀坐而踌蹰念心事之多暌兮漫弹铗而长吁昔余既有此生兮承鞠训於严慈蹈忠信以为履兮纫蕙兰以为衣悲昊苍之弗吊兮降荼毒於冲人叩辜愆而无所兮何天高而地深痛终天之永隔兮抱氷炭而莫言濒九死而一苏兮幸微息之仅延岁冉冉其不居兮倏寒暑之屡催纷人事之沓至兮慨门户之就衰思继述之维艰兮恐余力有不任航一苇於巨川兮盖淼淼兮其无津既不能佣力为工贾兮又不能为胼胝之黔黎诵遗书而自誓兮谓立身其在斯鞭驽钝而疾驱兮勤朝夕而靡遑窥百氏之浩瀚兮泝千古之茫茫自余既粗有知兮妄意青云之可易致欲自见於明时兮绍箕裘之遗绪应宾兴而歌鹿鸣兮遂观光於帝都奄长风而北征兮陪羣英而并趋呈琅玕而叫阊阖兮欲厠夫重瞳之一彀何造物之戏人兮嗟一败而莫救期鹏抟而凤骞兮乃鷁退而蠖伏谓容与而翺翔兮乃颠踬而踯躅岂得丧之难必兮亦胜负之靡常意樗栎之庸材兮固难以登夫庙廊悯素志之既违兮恒偃蹇而悲穷何余心之褊迫兮盖凛乎其不自容忳抑郁其凭中兮抱耿耿而莫语匪敢怨尤乎天人兮恐年岁之不吾与亦知夫古人所贵无闷兮几抑制而罔措岂功名之诱人兮非排遣之能去怅关山之迢逓兮瞻白云之飞飞梦青鹗之彩服兮奉晨昏於慈闱既通塞之有时兮亦何事乎栖栖寻旧业以藏修兮不有先人之弊庐舒长笑而去国兮驾扁舟而南适恐江山之笑人兮何去之匆匆而返之寂寂守田园而穷处兮仰君门於九天悼初志之牢落兮徒掩抑於逝川惧孤陋之莫进兮来卒业於成均皷箧笥而游歌兮叨列天下之俊英何誾誾而秩秩兮盖於是而得乎大观嗟余身之渺渺兮愧望洋而永叹惟九稼而不一获兮岂无若人之淹留顾凉薄之何能兮乃冀朝种而夕收返内省之甚歉兮莽荆榛之荒翳望修途之无涯兮奚一蹴之可至水悠悠而东驰兮日浏浏而西翥往者既不可追兮姑再图夫後举秉此志而弗怠兮何金石之为坚誓将以远到兮宁惧夫九折之摧吾辕谓玄化之杳冥兮固穷逹之难占委吾生於大顺兮置欣戚於自然噫嘘嘻天生我兮谓何天抑我兮谓何有弛斯张兮理固不爽来不可拒兮去不可戈居易俟命兮君子所多贞途安履兮不激不阿冥行妄趋兮此理则那韶郑迭奏兮孰察贞讹明明在上兮求无我詑黾勉终岁兮惜此逝波优哉游哉兮聊以永歌
风雨阻归舟赋
忽乎其骤至也如狂澜惊涛逆走横击千兵万马奋迅驰突阗阗雷声扬威怒赫飘忽淜滂挥霍叱吸撼谷振山搙木?石寒日无辉黯惨将匿同云四兴弥滂濩密急雨如注炮冲矢集白浪汹腾囘波荡潏孤楫轩举抑退偃侧惶惑错遽莫进咫尺率水浒而安之聊静坐以少息谓恬霁於移时乃颠冥於终夕张余威而未杀鬭猛势其尤力嗟乎我归自东如鸟倦翼中心忉忉忧思何极恨缩地之未能欲兼程而并日何天意之无知假风雨以横逆言念故庐甚迩匪逖怅怅白云千里斯隔郁如其焚我心恐?莫能奋飞袖手无策拥寒衾以孤吟兮羌睫泪之欲滴仰玄穹而长叹兮惟神明其鉴识
龙洲介夀赋
龙洲翁宦游四方归老故乡山焉徘徊水焉徜徉付名利於不竞乐子姓以成行乃屠维大荒落之仲春兮会四阳而独盛占大壮以利贞兮配夹锺而律应实惟中和之令节兮纷庶物以凭生皇览揆於初度兮乃是月而降生繄天生人之不无意兮顾得之以为夀徵韪花甲之几周兮羌复遇夫兹晨於时震木之位鹑首之躔发灵吐祥焕彩炳烻少微歘其燿兮南极炫其熛耿联辉而并灿兮腾爚炜於层霄祥光炳其下烛兮瑞气霭其盈庭吐光曜以绵亘兮垂景艶之忻忻乃辟玳筵之翼翼兮萃嘉宾之至止日既吉而辰良兮夀域开而宴喜缭青云以为屋兮舒绦霞以为茵曳翠幄之幨幨兮扬惠风以氤氲建雄虹之彩烛兮五色杂而华敷爇沉檀之冉冉兮排玉户而袭金铺挽天河以为浆兮倾斗柄以为杓指南山以作案兮?北海以为醪乃有曼倩献桃麻姑劈脯俨鹤鹿以成行兮纷驯扰而仪舞叱宓妃而鼓瑟兮挥秦女而吹箫容成趋跄为余度曲兮王母欣然而弹琅璈羌仙韶之并奏兮凌天风以迳度隔人世之风尘兮又何羡乎琼洲与瑶圃繄献酬之既洽兮纷屡舞之僛僛何笑言之孔乐兮缀明月而成辞齐捧觞而上夀兮致殷勤而有述究长生之有要兮审一气之和德发金匮之珍诀兮抽石室之玄英曰吾惟不劳形而摇精兮保神明之清澄吾不能吸日月之光华兮飱沆瀣之精醇虚以为受兮静以自存岂必絶人而独立兮效羽人之长生荷至言之觉迷兮举忻然而有得再捧觞以致谢兮忽不觉有词之成什乃歌曰曲正扬兮酒未终兮持此清酤夀此翁兮愿公之夀同太公兮翁亦载歌曰惟衆君子善祝兮惟余耄荒惭恧兮荷我后王贻我谷兮仰惟灵修锡我福兮顾兹优游何不足兮於是衆客陶然既乐颓然就醉携扶而归尤觉香风之飘袂也
贪鼠赋
正德庚午十月十九日余归自海宁买舟长安舟人畜一鷄甚驯夜半为鼠啮死捕而箠杀之明早烹而食焉有感其事濡毫作赋
此有鸡雏舟子所惜饮啄以时不惧不逼昼而出嬉宵栖於樊虽警晓之未能亦啄粒之靡闲中夜祟作鼠闯其穴啮颈及足撏毛洒血急起赴之已无济矣发而视之全然毙矣索此窃者寂然逝矣废鸡而叹默坐以俟有物蔌蔌於樊之里起而烛之则向之鼠睥睨睢盱欲举鸡去急窒其穴一捕而获虽有捷足莫克走脱於是按张汤之法律奋季龙之毒手决脇溃肠碎骨裂首剥之烹之入舟子之口呜呼噫嘻余尝闻之物之甚狡莫与鼠匹昼伏夜动善避巧匿苏骇其黠卢叹其剧尔雅所载品类靡一或舞端门或穴神丘名鼫者诗人所刺托社者齐相所忧是鼠之巧物莫与侔斯独何为遗是祸尤抑余闻之神龙天飞变化乃全童子狎之有欲则然雀以食罗鱼以饵误蛾以明而见焚猩以酒而致仆凡物殒生孰匪欲故今是鼠欲窃食以肥身而身翻为人之所食也矜小智以掩人之莫觉而不虞为人之所识蹈危机而罔测临利害而弗避也为口腹以丧躯则亦恶在其为智也究物性之致然兮因亦贪之为害也抽余思而作赋兮用以示夫人之戒也
修德应天赋【有疏不果进】
谨奏为慎修省以弭天变事臣惟人君一身与天地相为流通人事感於下则天道应於上是故君以五事天以庶徵休咎之殊灾祥之异皆由於君公卿百执事不得而与焉是以人君之尊实与天地参其行事诚不可不谨斯理断断有不诬者伏覩今岁夏秋之间京师淫雨为虐引月浃旬天时郁蒸人多疾病米价涌贵饥民嗷嗷田禾将登渐有浥烂盗贼生发行旅艰难臣又闻淮济一带以至山东水灾尤甚至苏松地方则又亢旱车戽不及田禾焦枯臣闻至治之世风不鸣条雨不破块隂阳以正寒暑以时苟非盛时则有愆隂伏阳凄风苦雨恭惟皇帝陛下宅心中正律已谦恭圣德日新王化旁达是宜天心上格休徵毕来而今也其应如此然灾不虚生必由人召窃恐陛下所以格天者容或尚有未尽必有所以致之故天以是示告必欲陛下之全尽乎臣闻皇者遇灾则增修其道帝者遇灾则增修其德王者遇灾则增修其政盖自古帝王虽已明圣无可瑕疵然其遇天变也未尝敢谓不由已致益加修省此其所以益明益圣天心慰悦转灾为祥伏愿陛下以古帝王为师恪谨天灾增修德政求所未尽者而必尽之以仰塞天心则灾变之弭可不旋踵矣臣以陋劣滥竽词垣虽曰文字之司实有献纳之寄辄敢效古人律赋一通名曰修德应天赋仰尘睿览谨随本献上干冒天威无任惶悚待罪之至为此具本亲齎谨具奏闻
天人甚迩感应孔明天心主於仁爱君道主於敬诚故彼之所以示我者每急於几之发见则吾之所以奉之者当速於事之改更臣尝上稽洪范庶徵之畴旁参汉史五行之志知休咎之来也无端由善恶之感也则异君道修於下则瑞为之臻人事失於此则变从而至虽有参错而不齐无非谴告之至意故惕然知惧者乃明主之所为冥然不恤者乃庸君之所事臣请即今日庶徵之应稽上天谴告之心维兹夏令之既毕正当秋令之渐深其为气也严凝而凄凛其为色也爽皑而晶荧百谷为之结实万宝相将告成而乃土泉湿蒸淫雨滂沛盖已涉乎夏秋亦几易乎朔晦屏翳骄而转肆羲和欝而潜退嗟后土之难乾悯禾头之生穟沟塍满溢窭人生理以维艰墙壁颓穿客子宵兴而不寐臣闻隂雨为小人蒙蔽之象温燠为人君寛大之恩故刑诛清肃则候气自正邪佞屏黜则阳德大明是其无感弗应诚若响之随声恭惟皇帝陛下克敬克诚作肃作乂即圣德之无疵固与天心而相契然而休徵未臻咎徵荐至虽天意未可以测知在圣明岂宜其有是若云天之仁爱告每急於几微则考之当今亦或可言其一二臣敢不避诛夷之罪用输蝼蚁之忠意者憸壬容有在侧而远佞之志渐以中阻元恶未即显戮而讨罪之律渐以弗公忠谏未必从而听言之意渐有所厪正论未即用而任贤之意渐有不终施恩未遑而政之措也与纶音而有异役民太滥而仁之着也与初时而不同至明容有所未烛下情容有所未通心之所主或有出於意见之私念之所加或有戾乎道义之正躬行之实或缺具文之美徒胜是皆不能悉纯乎天故足以为感召之证若曰不系於斯则何为而有是应方今闾阎愁困於饥馁盗贼充斥於郊圻商贾被其刼掠官司不能抚绥方值秋成之有望复遭霖雨而害之窃惟陛下德音屡布固已切切於爱民视朝不违亦既拳拳於治理顾民隐之若兹谅圣心之所注惟夫国是当断而未断善政当举而未举旦夕无将顺之人左右多阻尼之弊亦或似乎蔽蒙亦或同乎怠豫且夫天之爱民也切则警之不得不速君之奉天也恪则思之不可不周故不敢谓一善已足以举其槩恒恐一失皆足以致其尤臣尝即感应之显明略类象之拘泥休之应也恒艰其全咎之感也每见其易故屡事善矣而休徵未保其类从一事失焉而咎徵或得以错至必若案图而泥文是为慢天而自恕如曰此事得而此咎之应乃数之或然彼善尽而彼休之违非我之所致殊不知灾之示下每苦於妨时则稽之於畴岂能以相值固当合之以省厥愆不可分之以求其类苟即舛错以为辞拒人言以自讳则人主终无警惧之时上天不白谴告之意所以汉儒穿凿甚失箕畴之微旨是故善言天者必不拘其迹诚事天者必当返其躬视上天庶徵之休咎悉由吾一气之流通恐惧修省秉诚心於渊默消伏感召达精意於昊穹留神於万几之烦致勉乎五事之德事有所当举断之以必行义有所当从主之以不惑用舍刑赏一毫不徇乎私号令政教百事必责乎实究民隐而俾无壅蔽沛德意而务无阻厄夫方其始也既有以拂人心而召乎灾沴洎其定也即可以回天意而致乎祥祯盖谨之又谨德政既无所戾则以和召和休嘉自无不臻将见四时正而品彚以育三光全而泰阶以平四海戴之为圣主万世仰之为明君小臣至陋深怀葵藿之诚陛下至仁不罪斐狂之士知土壤固无禆乎崇高谅沧溟岂独辞乎琐细辄敢为古人声律之文罄臣子责难之义盖因事献纳乃侍从之当然以文箴规类百工之执艺愚诚必於尽披拙直初无所忌虽词之謭謭视古作以独惭而意之区区较昔贤而无异惟仰槩於渊衷庶少禆於圣治
别知赋
何予心之无聊兮羌忽忽如有遗匪怀禄而靡释兮乃独怅怅而弗怡予昔有志於泛爱兮谓倾盖犹知心何人心之险幽兮迨山高而海深繄自信而靡顾兮几颠踣而厄穷纷栩栩以相逐兮孰有能谅予之愚衷孔圣所贵乎无闷兮在予心其何疚岁冉冉其不居兮恐姱名之日仆嗟夫子之何谓兮曰予心之靡他予亦未敢自谓其必然兮顾夫子之与我共励志於进修兮勤相予之不能羌穷探而力绍兮尚坠绪之大振指迷途以并驱兮谓千古其一时追逸轨而莫及兮顾蹇钝而已疲窥末光於德邻兮资辅仁之丽泽感夫子之巨诲兮皦此心其如日谓因依以没齿兮奉周旋以绸缪何此会之弗可常兮遄欲别而莫留呼天龙而为驾兮逝褰裳而去兹遡长风以遐征兮指故山以为期掩衡门以索居兮羌毕志乎初服奉教言之孔明兮期报君以不辱念夫子之悃款兮即欲去而盘桓出都门以悄悄兮感云龙而永叹鸟孤飞而嗷嗷兮兽失羣而悲鸣伊物类且有然兮顾若为乎予情乱曰春江兮水深春草兮愁人靡靡兮长路望望兮云岑渺怀人兮何极浩离思兮难任倘不我兮遐遗时惠我兮徽音
文简集卷八

[book_title]卷九
<集部,别集类,明洪武至崇祯,文简集
钦定四库全书
文简集卷九
明　孙承恩　撰
赋
黄洲赋
太守崇仁吴侯以黄洲自号人惟知其以地名故而未喻其志之芳洁也余为作赋曰
夫何一美人兮羌洁清而好修抱昭质与姱节兮怀耿介而靡俦裁朝霞以为衣兮缀明月而为裾服芳馨以自珍兮意澹静而自舒繄大江之西逝兮为巴山之故区有地曰黄洲兮实美人之所居何巨浸之沆漭兮见沃壤之恢恢郁原隰之膴膴兮又羣山之四围风气宛其萃止兮既清旷而又窈深何美人之自得兮寄超世之遐心缭白云以为垣兮接层波而为砌既滋兰而树蕙兮又植荃而艺芷把琼枝以自玩兮浥沆瀣以自娱太和与游兮澹泊为徒絙空桑之素弦兮亦陈编之是理何太音之寥寥兮感千古而有以时扁舟以独诣兮寻白鸥之芳盟喜鱼鸟之弗我猜兮羌驯扰而不惊采苹花以作脯兮汲清流以荐觞歌沧浪之遗歌兮咏蒹葭白露之章举世汩汩於荣华兮嗟利区之扰扰顾趣尚之靡同兮孰与玩此芳草轶埃而上征兮岂能溷其氷襟思古人而莫见兮蹇独劳乎寸心夫岂傲世以自异兮诚不忍易志而改度惟昭昭之未渝兮恐不及前修之踵武皇有训其孔灼兮睠大义之谓何维出处之有异兮亦惟蹈素履而靡它秉此志之冲冲兮繄高情之未衰及吾行之未远兮缅故乡而永怀人间富贵真露电兮诚何足以把玩彼贸贸以?齿兮岂直高人之一粲惟人情之易溺兮纷此蔽之莫祛竞自诧以为能兮乃独谓其为已迂蹇余生之僻固兮仰洁芳而兴慕恐美人之我违兮倏岁月之云暮鼓余楫之斾斾兮拂余袂之翩翩从美人於洲中兮聊优游以忘年
後黄洲赋
余既赋黄洲颇见主人志操主人曰侈矣而余之意则犹有未尽也再为赋曰
黄洲老仙寄远兴於云天羌特立而寡和爰托号以自宣客有问曰盖闻居岩处穴者未覩乎通都蔽席隐茅者未识乎大厦诚以溺近者不可言远志小者难以语大故神龙遭蝘蜓之侮鵾鹏罹斥鷃之讥岂惟赋形之有异亦乃为识之不齐吾不意以先生之轩豁博大而顾为是之拘拘也渺茫瀛海厥有十洲维真仙之所居咸翳凤而骖虯伟先生之絶尘眇八极而天游历汗漫而无际参翺翔而与俦何依依於故常睠兹土之淹留堪舆有灵境名胜有遗迹繄焯异於人间非偻指而可悉陟紫霞而仰文公之懿范闻赤壁而思周郎之奇勋嗟桑落之千年邈烂船之几春伍以胥传蔡以瑁着名鹦鹉者兴志士之悲表琵琶者堕迁客之泪斯皆图记之攸载抑亦耳目之所详岂若兹土之卑卑实吾闻之未尝吾意先生胸襟之空洞度量之渊永叠泰华兮千寻呑云梦兮万顷何此洲之区区足以当先生之一哂也老仙曰吁子言已迂凡子所陈我曷敢居吾闻天下事贵其真名必以实若诞而诬乃道之贼故君子无溢美无侈情趣卑溺近者既余心之所鄙抗名傲世者亦余心之所憎维吴之先世居兹里繄死徙之弗迁睠宗族之萃止洲何名兮此黄土脉腴兮色中央田可耕兮水可湘庸讵谓兮非乐邦地以人而名胜在古今其固尔岂开辟之肇初即焯异其若此维兹土之虽隘乐民风之孔淳地何能以美余顾显之之在人且吾闻乐乐自生礼不忘本苟兹义之有合又何必高譬而远引婴世故而靡释惊岁月之屡徂怅道路之阻修望白云之可呼抚倦游之将归永毕志乎初服庶敬恭兮不替瞻桑梓兮在目不然则君子固将志在天下心存九州顾予虽蹇滞而执迷诚亦何取於此洲言已客去老仙俯几而歌曰黄之洲兮吾有庐蔽灌莽兮頫清漪繄阻越兮谁与居江水来兮没吾故扉吾有庐兮黄之洲卫不祥兮神庇休繄阻越兮邈悠悠嗟猿鹤兮无怨尤羌归来兮弗久留
又後黄洲赋
余既两赋黄洲辞虽陋劣而於先生之高情雅致自谓颇得一二焉客有言曰子亦尝究黄洲矣乎维黄洲故有出相之?矣先生抱公辅之器实足当之子宜以是为先生赋斯得其实而惜乎莫之及也且子言乃隐处事非用世者之所宜也是虽蔓延多辞岂先生所嘉耶余笑曰固哉斯言若是乎人之志趣之靡同也子试以先生为何如人也先生所存固非浅薄所能识然尝侍其论议庶几道德之士也志道德者功名不足以累其心而乃区区以爵位言不亦为先生凟哉即如子言吾恐先生之不悦也滋甚客曰虽然试为赋之余曰唯唯纷吾行而远游兮眇浩荡其焉往遵大江而西迈兮得崇仁之奥壤弭节南阜之野酾酒栾巴之祠勘紫玄之幽幽跻芙蓉之巍巍庶几犹有所谓神仙者乎有瀦渊然有洲突然民居若屯栋接甍连而复有石梁当震之隅揖父老问曰此非秦皇帝之所驱者耶胡为乎其在兹也父老曰嘻子言毋易厥惟有灵吾为子语尝闻古老相传是桥兴则地出名相稽之往昔屡有徵矣地灵人杰厥祥呈矣名胜相望驰休声矣盛衰迭寻几废兴矣兹惟其时际盛明矣且子独不覩乎巍巍重重隐隐隆隆长鲸卧波修霓横空彼其破浑茫凌空濶纷鱼龙之惊奔委波涛之宁帖地祗献绩川后効能启大壮之自天匪绵力之系人吾意当有贤者出建功策勲以际昌辰乎余骇曰有是哉是气数然欤抑风水之说然欤抑事有偶逢而适遇者欤吾闻天地之运有开必先故社鸣而贤人生河清而圣人出亦彰彰矣推之於此其理固有相类者欤然若所谓屡有徵者余实未喻敢请其略以廓蒙蔽父老曰是更仆不可尽也姑语子以其尤者宋有晏殊氏刚峻且文好贤爱士为时名臣伟哉荆公道拟经济比迹伊周志三代治有罗点氏学优行恭淳熙之间践华陟崇是或远在一郡近见一邑固孕灵之自兹乃届期而一出者也呜呼噫嘻是则然矣然吾所惑者语多传疑事或傅会今之不能逮古犹面之不能及背桥之於人其时世之先後或相驰而或相值古老既无所传简策亦无所记乃臆度其必然则若之见固无异即梦以为真而余之问亦何殊按图而索骥也於是父老默无以对余亦思之弗得神倦就寐梦一丈夫变幻晦冥缁衣玄冠有伟其形呼余言曰余黄洲之神也维兹地兆生贤久矣然气之盛也不数而贤之生也实艰所谓名世者甚靳靳也而彼之所述又何其卑耶就而论之莫若王氏之盛然以学术乱天下为宋室祸则其相业何如也而谓兹地锺灵毓秀在於是不亦重辱哉且君子亦惟求其实何如耳不惟其实而区区以位言则陋矣子亦不闻耶有元中叶尝出一人矣曰吴草庐氏实以儒者之正学为孔孟之的嗣其名位虽非晏王之伦而其德业则固伊周之类矣自後寥寥且二百余年若甚惜而固秘者久蓄之余今又发於其裔矣而独不知耶子亦盍於其人论其所存而要其所至苟有至焉则犹足以验昔言而重兹邦嫓前修而益圣世而乃拘拘於往者之究不甚泥哉余载拜谢教曰噫嘻是矣彼有颀然而长志端而神昌挺然而介刚好修而洁芳郁乎其文章以黄洲自号者非其人耶神顾而笑余亦惊觉爰笔以记呜呼异哉
冬庵赋
润城之南膴膴芳甸万子结庐而冬庵是扁客有问者曰四时运行岁功以成暄寒异候系人戚欣先生何居而庵以冬名意者厌暄喜寒兹为异於人耶万子曰达人大观何欣何戚若兹之云未覩其赜子其不知请观之易客曰若是则广矣备矣远矣邃矣精取义矣难测议矣贱子不敏请绎其似夫何兹室之幽邃兮既便娟而又窈深天地肃其凄凛兮庭户閴其无人余洁清以姱美兮羌退伏而独处泊乎与泰初而无隣兮蹇逍遥而容与袖冻手於风檐兮捻疎髭於霜晨索美人以共笑兮对白雪而孤吟诵羲父之遗经兮究乾坤之奥理覩万物之收藏兮感吾心而有以谢繁华於摇落兮羌结实以归根繄贞固而弗渝兮於以得夫性命之真守一静於羣纷兮存一诚於衆伪仰先哲之明训兮聊优游以卒岁
吊岳武穆赋
愧余生之后古之人兮抚遗事而伤咨吊英雄於既往兮惟将军之尤悲昔宋德之既否兮值强敌之跳梁嗟世主之庸惑兮矧相臣之弗臧臣不有其君兮子亦不有其父忍戴天之大仇兮肆安居而弗顾彼庙堂之何心兮何将军之独勤誓毕力以报国兮身百战之经营战郾城而大捷兮信军声之破竹震氊裘而褫魄兮宛恢复之在目厄谗邪之抑制兮奉君命以班师凛擅留之不可兮功垂成而就隳仰苍天而恸哭兮天无耳而不闻悲灵修之莫余知兮欲控诉而无门骥望长途而欲骋兮乃烹之于中路豪鹰侧目於清霄兮绦笼絷而甚固日暧暧而西翥兮时靡靡而过中嗟英雄之一死兮慨机会之不可以再逢虽天意之或然兮亦将军之咎也岂不闻将在军兮君命有所不受也坚前志而弗移兮羌有进而无退也权轻重以处之兮宁自受夫不讳也宣至诚以自奋兮仗大义而长驱伸皇威於雷震兮扫幕南而空之捣厥黄龙兮井湮而木刋雪九庙之仇耻兮见司隶之衣冠挈故物以尽复兮报明明之天子归伏阙以衔哀兮沥血诚而祈死顾伟节之如斯兮或君恩之所寛也纵罹辜而受戮兮亦将军之所甘也委薄躯以効主兮乃将军之素心知吾事之既毕兮何一死之足云舒神人之痛愤兮留英烈於万世羌虽死其犹生兮可含笑而入地理固有用权以济事兮乃君子之所多胡効小顺以自阻兮致大功之蹉跎彼狂蛊之弗思兮固不暇夫深责吾独惜夫将军兮抱遗憾而不释访孤坟於湖滨兮渺幽怀之绵绵纾情辞而一吊兮酹宿草之寒烟羌英爽兮知不知谓余言兮然匪然
後别知赋
夫何天日之凄厉兮岁忽届此凛冬玄云渰渰以布濩兮原野閴其多风舟人告余以吉日兮翩余袂乎吾将逝怀氷蘖以为羞兮杂申椒以为糒岁昔甲戌之南骛兮指故山以欣欣怀友生而恋恋兮尚凄恻而弗禁矧兹与二三子之濶违兮复背乡而去邑顾余情之若为兮独悹悹其莫释吁嗟末世之溷浊兮竞佻獧以自贤猖冶妖之淫狐兮子都掩抑而弗妍蹇余生之颛颛兮抱迂拙而不知去莫或谅余之濩落兮惟二三子之我与沕渊潜以僻处兮寄遐情於逝波安淡泊而靡余厌兮同衡门之咏歌羌穷居之足娱兮余将终此而无悔何前瞻而後顾兮触余心而多慨纷总总其忧集兮余岂乐为此故也旷慈闱之晨昏兮忍而不能措也昔余有志於千古兮指前修以作则屯中道而邅逥兮恐令名之不植曰不仕无义兮怀依依而靡宁苟抱质以勉进兮或将来之有明余既采杜蘅以充帏兮又薜茘之盈撷将以遗夫美人兮致情愫以永结女嬃要余以慎重兮盍从巫咸而讯之巫咸陟而靡降兮世怅怅而谁稽余令猿鹤以共策兮猿鹤告余以不可曰时俗之迫厄兮顾兹行之或左抱余迂拙以自试兮恐枘凿之宜然子诚欲丐夫济兮思刓方以为圆余讵不谅兹兮羌微衷之故在余诚鄙庸而靡似兮忍以禄位而自械信吾志以无疑兮依前修以节中置得失於自然兮讵媕婀以为容余兢惕而惭恧兮惟浅薄之靡济纷羣龙之满朝兮顾颛颛之何恃铸柔铅以为剑兮束葭苇以为楹不审已以自度兮将颠殒而莫任道贵黾勉兮余其敢摧颓而自画碔终不可使为珵兮俟颠殒其奚益吾与猿鹤共要兮洎松菊使为盟曰吾行之不远兮保姱节以坚贞繄二三子之共鉴兮谅斯言之靡措参追逐以无由兮独临风而延伫乱曰维吾行兮合散固无常期与子别兮又何叹息而增欷岁忽忽其遒尽兮恐流光之弗居其各崇尔德兮庶以究将来之所基
留都翰林六植赋
六植赋赋六植也赋栢赋桂赋竹赋桐赋槐赋桑院中之植不特六六者植之美也余来摄篆既五閲月人事之酬酢已稀又无簿书之烦长日暇甚览物触兴各得短赋一首虽辞旨浅拙无禆於理道然视博奕不无犹贤抑托物比类风人之义所不废焉辄存之以贻同志且备院中故事云
双栢
夫何双柏之夭矫兮羌不知植之岁年匪移根於新甫兮则分种於岱岳之巅当词林之清切兮亦致身之得地繄盘踞之高爽兮宁羡夫秦封之贵挺长材兮既瑰奇森秀叶兮又纷披结珊瑚而缀实莹琥珀而流脂承日华於清曙兮接云气於中天浮沆瀣之湛湛兮沐灵雨之涓涓迸孤根兮金石摧郁老干兮排风雷恍双虬之蜿蜒兮当白昼而不垂固造化之锺秀兮有神祗之护翊殿羣植以後凋兮压衆卉而莫匹彼其贞气毅色似诤臣拂士怀蹇谔而无阿柔也高标雅操似幽人介士之贞洁而靡求也傲历氷霜似苏属国之抗节威武莫得而屈辱脱落夭妍似孤竹君之制行而不可凂以尘俗若其凝重端庄者又似夫伟人元夫拱立正视而威仪之严肃也挹衆美以凝德兮独仰止而敛袵乘一气之深培兮閲千秋而无尽守玄穆以静处兮抱贞素而靡渝养材具以大成兮将为明时之所需
双桂
曰此有双桂兮本幽谷之灵根抱风霜之雅洁兮禀乾坤之清芬羌移植之何时兮临玉署之轩墀曾敷荣之几见兮遽荒秽而莫治有瓦砾之硗确兮又蔓草之纠纒根拳曲以弗舒兮色惨顇以弗妍无条柯之掩霭兮又何密叶之蒙翳杂果臝蠨蛸以并居兮鸟雀过而弗视肆弃置以弗惜兮将生理之日戕乃摧薪之弗远兮又何秀发之可望【叶】日余见之而悲兮嗟尔生之何瘁也岂尔材之固然兮乃遏抑尔诚亦何以自遂也敛英华而莫见兮抱闇闇以终年顾异质之何有兮谢桃李之嫣然命仆夫以从事兮挥钱鎛以芟夷屏瓦砾与蔓草兮畚丰壤以厚培汲清泉以日沃兮水土浃而流膏日欣欣以改色兮似谢余以幸遭繄雨露之旁施兮乃承藉之有地也发天香与秀色兮余诚为尔冀也维摧残则易兮而长养之孔艰吾亦讵能为尔必兮顾余力之既殚嗟物理之有亨屯兮岂独尔植之为然思夫天人之际兮感余心而永叹
丛竹
维此亭侧有丛竹兮贞干扶疎挺苍玉兮浓隂蒙茸团繁緑兮夕?明月影朝旭兮凝霏泫露如膏沐兮
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 10:26:40-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>