<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="提要,卷一,卷二,卷三,卷四,卷五,卷六,卷七,卷八,卷九,卷十,卷十一,卷十二,卷十三,卷十四,卷十五,卷十六,卷十七,卷十八,卷十九,卷二十,卷二十一,卷二十二,卷二十三,卷二十四,卷二十五,卷二十六,卷二十七,卷二十八,卷二十九,卷三十,卷三十一,卷三十二,卷三十三,卷三十四,卷三十五,卷三十六,甫田集全文在线阅读,甫田集全文在线下载,大玄古籍书库">
<meta name="description" content="诗文集，明文徵明撰。徵明(1470—1559),名璧,以字行,号衡山居士。长洲(今江苏苏州)人。此集收诗十五卷、文二十卷,附其子文“行略”一卷。内容有诗、叙、记、赞、字辞、颂、题跋、祭文、书、行状、传、墓志、墓表、墓碑、阡碑等。明刻本。函套后附一纸为耿文光题跋:“右《甫田集》三十五卷,附录行略一卷,明翰林待诏文徵明撰。徵明名璧,以字行。工诗善书画,同游诸人为杨循吉、祝允明、郡族唐寅皆一时名流。其诗文笔法皆有所授,非特一艺之精也,余独服其一介不取可医俗士贪鄙之怀,景行其人心向往之,今山重欲行流连不释,因录其">
<title>甫田集_文徵明_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">甫田集</span> <br/>
          作者： <span class="inputVal" id="bkauthor">文徵明</span> <br/>
          朝代： <span class="inputVal" id="bkdate">明代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">类书文集,诗文集,完结</span> <br/>
          字数： <span class="inputVal" id="bknum">[book_length]169049</span> <br/>
          说明： <span class="inputVal" id="bkdec">诗文集，明文徵明撰。徵明(1470—1559),名璧,以字行,号衡山居士。长洲(今江苏苏州)人。此集收诗十五卷、文二十卷,附其子文“行略”一卷。内容有诗、叙、记、赞、字辞、颂、题跋、祭文、书、行状、传、墓志、墓表、墓碑、阡碑等。明刻本。函套后附一纸为耿文光题跋:“右《甫田集》三十五卷,附录行略一卷,明翰林待诏文徵明撰。徵明名璧,以字行。工诗善书画,同游诸人为杨循吉、祝允明、郡族唐寅皆一时名流。其诗文笔法皆有所授,非特一艺之精也,余独服其一介不取可医俗士贪鄙之怀,景行其人心向往之,今山重欲行流连不释,因录其考帖诸跋付之坊友李子俊。光绪壬午(1882)十月十日耿文光题。”钤有“耿文光印”、“星垣”等印。祁县图藏。</span> <br/>
          封面： <span class="inputVal" id="bkimg">Z_19147.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]甫田集
[book_author]文徵明
[book_date]明代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]类书文集,诗文集,完结
[book_length]169049
[book_dec]诗文集，明文徵明撰。徵明(1470—1559),名璧,以字行,号衡山居士。长洲(今江苏苏州)人。此集收诗十五卷、文二十卷,附其子文“行略”一卷。内容有诗、叙、记、赞、字辞、颂、题跋、祭文、书、行状、传、墓志、墓表、墓碑、阡碑等。明刻本。函套后附一纸为耿文光题跋:“右《甫田集》三十五卷,附录行略一卷,明翰林待诏文徵明撰。徵明名璧,以字行。工诗善书画,同游诸人为杨循吉、祝允明、郡族唐寅皆一时名流。其诗文笔法皆有所授,非特一艺之精也,余独服其一介不取可医俗士贪鄙之怀,景行其人心向往之,今山重欲行流连不释,因录其考帖诸跋付之坊友李子俊。光绪壬午(1882)十月十日耿文光题。”钤有“耿文光印”、“星垣”等印。祁县图藏。
[book_img]Z_19147.jpg


[book_title]提要
钦定四库全书　　　　　集部六
甫田集　　　　　　　　别集类五【明】
提要
【臣】等谨案甫田集三十五卷附録一卷明文徵明撰徵明初名璧以字行更字徵仲号衡山长洲人以岁贡荐授翰林院待诏事迹具明史文苑传是集凡诗十五卷文二十卷附録行略一卷其仲子嘉所述也徵明与沈周皆以书画名亦并能诗挥洒淋漓但自写其天趣如云容水态不可限以方圆徵明诗则雅饬之中时饶逸韵静志居诗话记其告何良俊之言曰我少年学诗从陆放翁入故格调卑弱不若诸君皆唐音也此所谓如鱼饮水冷暖自知皎然不诬其本志然周天怀坦易其画雄深而苍莽诗格如之徵明秉志雅洁其画细润而潇洒诗格亦如之要亦各肖其性情不尽由於所仿效也朱彛尊明诗综録徵明诗十五首其池上一首得诸墨迹为本集所不载且称其集外流传者甚多惜无广搜为续集者然缣素流传半真半贋与其如吴镇倪瓒诸集多收伪本固不如据其家集犹不失本来面目矣乾隆四十四年七月恭校上
总纂官【臣】纪昀【臣】陆锡熊【臣】孙士毅
总校官【臣】陆费墀

[book_title]卷一
钦定四库全书
甫田集卷一
明　文徵明　撰
诗八十首　附录四首
秋夜
忽忽故园梦悠悠滁上城一夜耳不息水边踈柳声开门月如画十里秋盈盈中心乱无执散上冈头行吴山望不际眼角柔云生男儿志遗世物故难为情
故园
屋舍小山村终然思故园雨晴秋倚阁月出夜开门好景亦时改远人空目存梅花未消息行矣晚何言
有怀刘协中
东风度幽馆羣鸟相和鸣念子会无期茫然过清明春江芳草远怀人心目惊如何多朋友我独傍山城岂无樽酒欢亦有花木荣所怜异乡物徒念心怔营白云度水去日暮山纵横倚阑咏修竹千里何当并
荅唐子畏梦余见寄之作
故人别後千回梦想见诗中语笑譁自是多情能记忆春来何止到君家
行色
秋山马前空复横马蹄不作看山行悠然回首何处所此心已到他州城火灯匆匆鷄一声贵贱富贫俱有程相看一语出不得细雨欲落空江明
东葛城夜发
萧萧东葛路马上听严更月出高山黑天空远水明年光秋渐索客子夜犹行村落知何处时闻犬吠声
至定山辱庄先生赠诗次韵奉荅
穉齿穷身岂有知偶陪高论得移时感公不以愚顽弃顾我何堪远大期草阁便须终岁住仆人休讶出山迟归来乞得尧夫句暮雨秋灯不断思
定山庄先生赠诗【附】
一灯何处写相知对坐寒窗暮雨时诗本平生非杜甫琴才临老遇锺期尽堪出手名家早但觉忘年得友迟傥许无言真妙意欲将千载慰相思
不寐
孤坐忽不乐挑灯当我前素书横几案欲读已茫然当年念有负誓志轶前贤富贵亦何物未老已自怜嗟哉昔恶闻零落今同焉
大雪不出偶成八韵自斋中所见外皆禁不犯
静坐朝慵出不知风雪临凝晖上窗纸积冷到衣衿小片投墙隙余威结研心聆音琤可喜想像浩难禁童子传来看家人报说深卷书空自照杯酒不辞斟意赏何烦对传闻不害吟未应闭户卧不及放舟寻
简子畏
落魄迂疎不事家郎君性气属豪华高楼大叫秋觞月深幄微酣夜拥花坐令端人疑阮籍未宜文士目刘义只应郡郭声名在门外时停长者车
甲寅除夜杂书
千门万户易桃符东舍西邻送历书二十五年如水去人生消得几番除
多事关心偶不眠随人也当守残年不须更说新春事来岁今宵在目前
人家除夕正忙时我自挑灯拣旧诗莫笑书生太迂阔一年功课是文词
小童篝火洁门闾为说今年忌扫除却有穷愁与多病无因岁晚一般驱
遥夜迟迟烛有花家人懽笑说年华人生勿苦求身外常得团圆有几家
崇义院杂题
小院风清橘吐花墙隂微转日斜斜午眠新觉书无味闲倚阑干嗽苦茶
缥缈游丝堕不收悠然庭砌绿隂稠院凉僧少音声絶时听敲门亦自幽
六月门前暑似炊殿堂深处未曾知晚凉浴罢思归去更为松风伫少时
殿阁微凉吹葛衣槛前梅子雨霏霏清谈时有间僧对手擘?榈当麈挥
白日悠悠抵岁遥困来书卷暂相抛马蹄不到松隂下手弄残棋独自敲
茗碗罏薰意有余日长人散闭精庐俄然屋角凉风顺吹起新蝉乱读书
绕寺松杉近百栽孤花明透绿丛开晚凉却扇池边立嫋嫋余芬度水来
髹几新揩滑欲流时时弄笔小窗幽自怜多好还成累挥汗为人写扇头
修廊如洗断尘嚣白粉墙围碧瓦寮拥鼻徐行成独咏晚风吹乱石芭蕉
饮子畏小楼
今日解驰逐投闲傍高庐君家在臯桥諠阗井市区何以掩市声充楼古今书左陈四五册右倾三两壶我饮良有限伴子聊相娱与子故深密奔忙坐阔疎旬月一会面意勤情有余苍烟薄城首振袖复踌躇
余画金焦落照图吴水部德徵先生寄诗二首题谢长句
忆昨浮船下扬子平翻渺渺波千里何来双岛挟飞楼璀璨彤煌截涛起夕峯倒堕满江隂霜树高浮半空紫舟人指点落日处凌乱烟光射金绮平生快覩无此奇却恨归帆北风驶至今伟蹟在胷中回首登临心不已偶然兴落尺纸间便欲平吞大江水固知心手不相能涂抹聊当卧游尔晴窗舒卷日数回不敢示人聊自喜水部先生诗有名忽寄瑶篇重称美漫云家法自湖州自媿区区何足齿由来题品系名声何况先生是诗史君不见当年画马曹将军附名甫集犹不死又不见阎公自谓起文儒池上俄蒙画师耻人生固有幸不幸拙劣何堪古人拟江山千载等陈迹一笑宁须论非是
水部二诗【附】
戏拈秃笔写金焦万里青天见玉标未用按图神已往耳边似接海门潮
闲写金焦镇海门夕阳孤鹜淡江痕一枝画笔承传久须信先生老可孙
乙卯除夕
糕果登盘酒荐椒咲歌聊用永今宵老亲自喜还家健幼女仍夸学语娇终岁悲欢言莫尽一灯团聚福难消桃符日历年年好不谓青春却暗凋
暮春
高榆风定翠相围天气悠扬思转微画阁凝香新试扇春肌生汗欲更衣乍闻幽鸟浑无见时堕游丝忽漫飞惆怅东阑寻晓梦落花芳草已都非
灵岩山絶顶望太湖
灵岩山正当胥口落日西南望太湖双岛如螺浮欲吐片帆和鸟去俱无闲论往事何能说不见高人试一呼愼勿近前波浪恐大都奇絶在馍糊
读于肃愍旌功录有感
南迁议起共仓皇一疏支倾万弩强旣以安危系天下曾无羽翼悟君王莫嫌久假非真有祗觉中兴未耿光浅薄晚生何敢异百年公论自难忘
老臣自处危疑地天下遑遑尚握兵千载计功真足掩一时起事岂无名【当时欲赦于王或谓不杀二人则今日之事为无名然则复辟之事岂无名哉】未论时宰能生杀须信天王自圣明地下有知应不恨万人争看墓门旌
因读旌功录有感徐武功事
固鎻高垣事可吁更凭何罪易皇储诸公方有同谋惧识者能无意外虞机会如斯何可失功名之际本难居寃哉一掬江湖血信史他年未必书
冬夜读书
故书不厌百回读病後惟应此味长千古精神如对越一灯风雨正相忘卷中求道深知谬意外图名抑又荒束髪心情谁会得中宵抚几自茫茫
寂夜一首效子建
中宵闻零雨抚枕起躇踟昬釭栖素壁流焰照重帏感此寂无语戚然兴我思我思何郁伊欲举棼如丝少壮不待老功名须及时男儿不仗劔亦须建云旗三十尚随人奚以操笔为文章可腴道曾不疗寒饥仰屋愧浮尘俯睐影依依人生良有命何独令心悲心悲髪为白失脚令身危欲为絶世行道远恐不支世情忌检饬歛目俟其疲谁能七尺身受此千变机役役亦徒尔多忧得无痴惟应愼厥躬古人以为期
春闺
绿隂生寂昼迟迟薄汗沾裳气力微起傍曲阑垂手立清风细细落蔷薇
儿子晬日口占二絶句
堂前笑展晬盘时漫说终身视一持我已蹉跎无复望试陈书卷卜吾儿
吾家积德亦云稠不易生儿到岁周印绶干戈非敢冀百年聊欲绍箕裘
秋夜不寐有怀钱二孔周
客散西堂夜悄然修筠凉吹供清眠踈萤纨扇秋无赖浅水红蕖月可怜侍女银杯揺雪乳谁家玉笛唱婵姢意中忆得城东阙孤鹤翩翩骨有仙
前年
前年伴嫁南邻妹今岁仍陪北舍姨老我无媒心独苦闭门好画入时眉
咏尧民案上盆兰
崇兰移自荆溪上小盎春深自着花宾客清闲尘土远晓窗亲沃案头茶
渺渺微风约佩环楚江清落研屏间美人不见瑶琴歇一卷离骚对揜关
咏文信国事四首
地转天旋事不同老臣临市自从容誓将西岭塡东海忍着南冠向北风千里勤王空赴义百年养士独收功人间别有成仁乐未用区区悼此公
仓卒勤王万里身风尘顚倒作累臣三纲已去嗟何补一死临期认自真直以安危系天下未宜成败论斯人遗文尚可诛奸贼何但悲辛泣鬼神
国势已离天命去孤臣狼狈阻残兵分当如此余非计事讫无成死有名平日公卿咸肉食千年忠义属书生天心悔祸宁无日惜不令公见肃清
南北间关百战余此身宗社许驰驱可怜功业惟诗在自决存亡与国俱强敌至残犹叹服皇天无意竟何如平生心事堪谁诉漫托他年半纸书
枕上闻雨有怀宜兴杭道卿【时道卿客唐子畏西楼】
三更风雨閙虚檐灯焰寥寥抱枕眠应有旅游人不寐凄凉莫到小楼前
厓山大忠祠
鼎湖龙远野云隂慷慨中流誓国心臣力不支香气竭忠?有限海波深百年仁义空澌尽此日神州遂陆沉峻节奇功磨不得崖山突兀自千寻
皇天不佑宰臣谋万里楼船一浪休飘荡已知吾事去覆亡安用此身浮祗今潮自如期至终古江应不尽流折戟并销尘海换行人犹自说碙州
频年航海欲何为天厌中原遂不支满地江湖无死所际天风浪有平时仓皇一念聊臣分寂寞中流赖史知回首又看强敌灭寒潮自绕大忠祠
千载英雄余恨在怒涛惊浪日摏撞有天肯与仇同戴无面能看主再降烈士深悲甘蹈海中原不复竟如江君王莫罪风波恶应是憸人解覆邦
追和倪元鎭先生江南春
象牀凝寒照蓝笋碧幌兰温瑶鸭静东风吹梦晓无踪起来自覔惊鸿影彤帘霏霏宿余冷日出莺花春万井莫怪啼痕栖素巾明朝红嫣鏖作尘春日迟迟春波急晓红啼春香雾湿青华一失不再及飞丝萦空眼花碧楼前柳色迷城邑柳外东风马嘶立水中荇带牵柔萍人生多情亦多营
雪後
寒日晶晶晓溜声中庭快雪一宵晴墙西老树太骨立窗里幽人殊眼明想见渔蓑无限好怪来诗思不胜清江南残腊相将尽会看门前春水生
与邢丽文登葑门城楼
天风异制木蛇空雉堞差差夕照中百里山川形胜旧万家烟火岁年丰迤南茂苑迷陈迹直北荒原识故宫会取千年兴废理与君极目送飞鸿
夜坐闻雨有怀子畏次韵奉简
臯桥南畔唐居士一榻秋风拥病眠用世已销横槊气谋身未办买山钱镜中顾影鸾空舞枥下长鸣骥自怜正是忆君无奈冷萧然寒雨落窗前
岁暮斋居即事
檐树扶疎带乱鸦萧斋只似野人家纸窗猎猎风生竹土盎浮浮火宿茶日色射云时弄彩雨丝吹雪不成花庭中卉物凋零尽独有苍松领岁华
陋巷萧条少过从燕闲真味泊然空荒鷄寂昼深庭院寒雀西风小树藂抚事蹉跎岁云暮怀人牢落雨其蒙罏香欲歇茶杯覆咏得梅花苦未工
过吉祥寺追和故友刘协中遗诗
殿堂深寂竹林闲坐恋?隂忘却还水竹悠然有遐想会心何必在空山
尘踪俗面强追闲惭愧空门数往还不见故人空约在黄梅雨暗郭西山
协中诗【附】
城里幽栖古寺闲相依半日便思还汗衣未了奔驰债便是逢僧怕问山
景德寺
古屋无人犬护篱偶抛尘土得幽栖不知何福能消受满地松隂一鸟啼
次韵题子畏所画黄茆小景
斜日翻波山倒浸晚晴幻出西南胜絶岛双螺树色浮遥天一线鸥飞剩谁剪吴淞尺纸间唐君胷有洞庭山古藤危磴黄茆渚细草荒宫消夏湾我生无缘空梦堕三十年来蚁旋磨睡起窻前展画看恍然垂手矶头坐湖山宜雨亦宜晴春色茏葱秋月明知君作画不是画分明诗境但无声古称诗画无彼此以口传心还应指从君欲下一转语何人会吸西江水
吴隐之画像
贪廉自我非泉致刺史诗篇万古新展卷萧然袍笏在世间多少负惭人
十年遗像识真难重是高风不可刋一様广州俱刺史几人传入画图看
暮春斋居即事
经旬寡人事踪迹小窻前暝色连残雨春寒宿野烟茗杯眠起味书卷静中缘零落梅花痩风吹更可怜闲庭青草积春半思苍茫小雨作寒食微风泛海棠芳情经病减白日废书长何物供欹枕萦帘一炷香
画鹊
日光浮喜动檐楹鸟鹊於人亦有情小雨初收风泼泼乱飞丛竹送欢声
画乌
城头霜落月离离匝树羣乌欲定时会有人占丈人屋微风莫自袅空枝
与逵甫燕坐小斋为写竹石
对坐焚香习燕清好风如水泛帘旌夕阳忽见疎疎影落木空江生远情
秋夜怀昌国
初秋雨时霁夕景歛炎疴蹑屐遵广除矫首睇明河白露浣衣带商颷振庭柯缟月升云阙照我东墙阿故人不得将良夜空婆娑非无一樽酒顾影当奈何
阴虫抱莎啼秋风在庭户微凉逗短葛月出照团露惊禽飞漠漠顾见庭中树柔枝日以疎安得共迟暮人生岂独坚坐阅衡杓度忧来搔短髪衰薄已堪数
除夕
梅花欲动意婆娑雪霰侵陵奈岁何呵冻笑供春帖子残年清债已无多
辟瘟细细爇灵丹坐倚寒檠向夜阑腊意亦知人恋岁为留残雪隔年看
题王侍御敬止所藏仲穆马图
荦荦才情与世踈等闲零落傍江湖不应泛驾终难用闲看王孙骏马图
洞庭东山诗七首
太湖
沙渚依依云不动风烟漠漠鸟飞回横空暝色翻波去絶岛秋声绕树来今古奔腾疑地尽东南伟丽自天开眼中浩荡扁舟在欲唤鸱夷酹一杯
百街岭
遥街百磴转嶔嵜落日扶舆下岭迟与树蔽亏湖冉冉因山高下屋累累俭勤成俗从知富灵秀锺人信有奇十载一行殊恨晩分金不见橘黄时
宿静观楼【守谿先生作记】
抱被何缘三宿恋烧灯一笑两人俱秋山破梦风生树夜水明楼月在湖尽占物华知地胜时闻人语觉村孤不烦诗句追清赏太史?间记是闍
游能仁弥勒
郁然台殿鎻芙蓉见客山僧自打钟小槛浮空秋水阁虚庭随影夕阳松泗州名在池无塔【寺有泗州池能照僧伽塔今废】饭石师归寺有峯【饭石禅师尝住此寺有饭石峯】欲扫南墙留半偈白云回首媿尘踪
宿灵源寺
夜随钟梵入灵源一笑虚堂解带眠旋接僧谈多旧识偶依禅榻岂前缘离离松桧揺山月兀兀楼台宿暝烟尘句何年传到此【壁间有佘诗】篝灯试读已茫然
翠峯寺【雪窦禅师道塲中有降龙井悟道泉】
空翠夹舆松十里断碑横路寺千年遗踪见说降龙井裹茗来尝悟道泉伏腊满山收橘柚蒲圑倚户泊云烟书生分愿无过此悔不曾参雪窦禅
游洞庭将归再赋
城中遥指一螺苍到此依然自一乡晓鼓隔溪渔作市【鱼舟至则鸣鼓聚人】秋风吹枳橘连墙名山更倚湖增胜清赏刚临月有光正尔会心空又去不如僧住竹间房
再和昌国游洞庭西山诗八首
自胥口入太湖
蒹葭缭绕带胥塘百里沿洄笠泽长新水浮天舟浩荡远山沉日树苍凉风烟西去堪乘兴鷄犬中流别有乡咏得鲈肥人脍玉自敲渔榜答沧浪
缥缈峯
薙草遥遵鹿兎踪飞岚拂袖映疎松平湖万顷玻璃色落日千寻缥缈峯烟树吴都晴上掌秋风云梦晩塡胷无烦咋指伤韩愈尽有闲情在短筇
下缥缈峯小憇西湖寺
回岭悬藤稍倦攀税鞍中路得禅关百年清净山中债半日浮生竹院闲小雨磬声延午梦方池云影淡秋顔此行别有堪夸事得与高僧共往还
经桃花坞【坞名虽存已废】
夕阳下马桃花坞不见桃花坞亦蓁溪壑春风空旧梦柴扉流水或秦人图经可按桑田异诗客多情燕麦新不用苦辛仍买种梁园金谷总成尘
左神洞
裹粱怀炬探幽玄稍即唅呀复旷然荡潏微闻头上浪光晶别有地中天千年何物扃丹刻【相传有神禹丹书在洞】一勺怜君负紫泉【内有紫泉饮之长生】莫叹虚酬十年愿秪应凡骨未能仙
左神道中
玉虚灵府千年秘恣讨知君眼境新平日登高推短赋西来济胜有轻身湖山四面天开寺橘柚千家土着民他日菟裘如有意愿携书册作比邻
谒毛公坛雨不果行
拟攀栖迹拜灵仙辛苦佳期一雨愆短策空多探古兴方坛刚欠访真缘兴怀丹篆愁云外败意檐声客枕前赖是胜情初未减锦囊添得卧游篇
游资庆寺
老衲深居湖上山松扉斜掩磬声寒袈裟对客妨秋定蔬笋开厨破晩餐未愧逡巡留偈子自缘疎野恋蒲团归来烟月篇章富乞与幽人得细看
何蓑衣故迹
尘世神仙事渺茫绿蓑谁识老佯狂华夷日月寻常语掉首当年动帝王
福寿院残碑
秋风尘刼草离离曾是前元福寿基愿力未随文字灭有人下马读残碑
甫田集卷一

[book_title]卷二
钦定四库全书
甫田集卷二
明　文徵明　撰
诗七十一首
方方壶画
烟沈密树苍山暝波卷长空白鸟回细雨斜风蓑笠具钓船何事却归来
新波猎猎弄风蒲雨後云山半有无一段胜情谁领略欲从画里唤方壶
书昌国忆母诗後
音容杳渺梦中尘游子空吟寸草春莫怪掩篇双泪落就中吾是有心人
春草冥冥雨暗阡转头二十七更年平生自谓心如铁肠断徐卿泣母篇
和答石田先生落花十首
点径沾篱已灿然飞帘扑面更翩联红吹晴雪风千片锦蹙春云浪一川老惜髩飘禅榻畔醉看燕蹴舞筵前无情刚恨通宵雨断送芳华又一年
零落佳人意暗伤为谁憔悴减容光将飞更舞迎风面已褪犹嫣洗雨籹芳草一年空路陌绿阴明日自池塘名园酒散春何处惟有归来屐齿香
蜂撩褪粉偶粘衣春减都消一片飞蒂挠园风无那弱影揺庭日已全稀樽前漫有盈盈泪陌上空歌缓缓归未便小斋浑寂寞绿阴幽草胜芳菲
怅人无柰晓风何逐水纷纷不恋柯春雨卷帘红粉瘦夜凉踏影月明多章台旧事愁边路金缕新声梦里歌过眼莫言皆物幻别收功实在蠭窠
战红酣紫一春忙回首春归属渺茫竟为雨残缘太冶未随风尽有余香美人睡起空攀树蛱蝶飞来却过墙脉脉芳情天万里夕阳应断水边膓
桃蹊李径绿成丛春事飘零付落红不恨佳人难再得缘知色相本来空舞筵意态飞飞燕禅榻情怀袅袅风蝶使蜂媒都懒慢一番无味夕阳中
开喜穠纎落更幽树头何用胜溪头有时细数坐来久尽日贪看忘却愁惹草萦沙风冉冉伤春恨别水悠悠不堪旧病仍中酒踈雨浓烟鎻画楼
风袅残枝已不任那堪万点更愁人清溪浣恨难成锦红雨鏖香并作尘明月黄昏何处怨游丝白日静中春急须办取东栏醉倒地犹堪藉绮茵
飞如有恋堕无声曲砌斜台看得盈细草栖香朱点染晴丝撩片玉轻明江风飘泊明妃泪绿叶差池杜牧情赖是主人能爱惜不曾缘客扫柴荆
情知芳事去还来眼底飘飘自可哀春涨平添弃脂水晓寒思筑避风台沾衣成阵看非雨点径能匀衬有苔穠绿已无藏艶处笑他蜂蝶尚徘徊
王婆墩次杨仪部韵
遥看坞一聚到只屋三间妪姓随墩在僧廊得藓殷秋浓山照阁雨足水侵关依旧刺船去回瞻树杪栏
江船对月效乐天何处难忘酒
何处难忘酒江船对月时风声传笑语波影散须眉远火山浮动明河天倒垂此时无一水月负佳期
金山寺待月
浮玉山前玉露凉晚潮微上月洋洋鱼龙深夜浮光怪云树遥空带渺茫水国题诗酬一宿中泠裹茗荐初尝江风吹酒不能睡起踏松阴自绕廊
金陵客楼与陈湻夜话
卷书零乱笔纵横对坐寒窗夜二更奕世通家叨父行十年知已愧门生高楼酒醉灯前雨孤榻秋深病里情最是世心忘不得满头尘土说功名
九月二十八夜梦中作
碧桐已萧萧氷谷流决决独行苍莽间犬吠人迹絶旭日穿树林青烟忽消灭时看殿檐风吹落松上雪
题养逸图
书卷茶罏百虑融梦回午枕竹窗风忙身见画刚生媿安得身闲似画中
荣贵匆匆仅目前静中光景日如年荆州运甓成何事不博柴桑一醉眠
立春日病起
青丝裹饼荐春盘喜见鞭春在腊前便与一冬除旧病尚余七日是残年梅花消息严寒後彩胜情怀薄酒边旋取物华供帖子暖痕浮绿草生烟
元日书事效刘後村
愁早无端到小斋问愁谁送与谁媒残年原未将愁去不是新年别带来
不求见面惟通谒名刺朝来满敝庐我亦随人投数纸世情嫌简不嫌虚
人日停云舘小集
新年便觉景光迟犹有余寒宿敝帷寂寞一杯人日雨风流千载草堂诗花枝未动临佳节菜饭相淹亦胜期春色到今深几许小山南畔草痕知
春日闲咏
时节烧灯近羁穷独卧家余寒春挟纩残困晚煎茶土润先滋草梅晴薄试花新年眠食好随分足生涯
答彭寅之见赠
寅之与余同笔砚交游最旧辱诗有相如之句推予过矣
弱冠追随渐老成中间多故各深更扁舟憔悴横江梦短榻淹留共砚情论学平生愧知已定盟当日是同庚赠诗珍重知君意贫病年来类长卿
期陈湻不至
美人期不至寂寞绕堦行短架闲书帙幽窗听履声空令开竹径深负洗茶铛春草暮云合梅花初月明蹉跎残诺在次第小诗成未敢轻知已终然媿後生新年池上梦旧雨酒边情眼底非无客相看意独倾
春寒
十日春寒拥毳袍帘帏漠漠与风镳踈篱雪伴如相待落月梅魂大费招寂寞灯宵犹病在蹉跎花信转阴骄芳情兀兀惟凭醉却是愁多酒易消
咏次明
风神凝远玉无瑕十载论交似饮茶深静不教窥喜愠寛闲能自应纷华寄情时有摴蒱乐博物咸推鉴赏家犹自一经淹举子年年随伴踏槐花
咏孔周
围坐清谈麈尾长墨痕狼藉练裠香水亭纨扇歌杨柳春院琵琶醉海棠王谢风流才子弟齐梁烟月锦篇章豪华岂是泥沙物好在挥毫白玉堂
咏寅之
十年昂首抗风尘未信儒冠解误身行比曾参还负谤文师韩子力排陈鸡羣落落孤栖鹤瑞世翘翘一角麟莫恠操竿经岁困赏音须属当家人
咏丽文
萧散平生一布裘纸窗竹榻自夷犹常贫总坐能诗累绩学曾为应举谋方外老僧邀结夏山中啼鸟伴吟秋病妻稚子从侵迫眉上元来不着愁
咏叔英
白襴憔悴走埃尘曾有声名动缙绅零落田园多故後淹留塲屋过时人羣居学道能违俗半世收书不讳贫怪是偏多岩壑意自家生长太湖滨
咏嗣业
楚楚璚枝出谢庭紫芝眉宇玉生棱茶经陆羽曾传诀书品阳氷已入能闲洗碧桐留野客醉围红袖狎山僧相思不到西轩下想见清香对榻凝
写闲舟图寄葛汝敬
小舟依渡不施桡正似闲人远世嚣满迳绿阴初睡起坐临流水看春潮
夏日雨後书事
瓦溜初停旭日高苔花晕碧草齐腰一番浓绿催朱夏昨夜新波失断桥积雨情怀浑欲病乍暄衣着最难调西斋睡起都无事时有幽禽破寂寥
次韵吴德徵先生江南弄
烟霏晓色彤楼开美人倚醉临糚台韶华孰驻顔如玉镜里年光转朱毂春风江岸蘼芜绿落尽闲花绮尘馥翠屛自度春寒曲帘箔重重燕双宿
题沈侗斋修竹士女
开尽闲花草漫坡青春零落奈愁何诗人自惜铅华冷翻出天寒翠袖歌
陈氏池亭纳凉
朱云衅天汉金乌朗炎曦方夏苦埃郁言遵芳圃嬉息鞅偎南榭褰裳荫北池微凉度鲜颷浅碧漾寒漪短藻翻鳞鬛闲渚集鳬鷖流目落翔泳游心寓篇词愿言领幽意况复酬心知坐抚景光寂还怜车马稀消揺极瞻讽旦昼不知疲畴能均凉燠无为居所移
夏夜
烦熇?修晷延缘迟清宵落景不歛暑余火夕自骄陈牀弗能寐起坐荫繁条珍簟无凉思瑶纨有温颷安得凌风翮万里随飘揺银蟾丽皎皎云幕卷寥寥仰睇河汉流无能挽天瓢似闻陇亩欢夏暵敷良苗既洽三农利奚辞一身焦所念肌骨柔不任寒暑消功业未有会已复朱顔凋
题忙闲图
驱车遵长坂回马絶飞梁尘头高十丈有客行趋跄白云带松峤仰睇郁以苍中有遗世人下笑流尘黄黄尘与白云曾不隔流水心情一以殊相去各万里
寄陆安甫
吾友陆士龙瓌姿照瑶璧谁令厄世网老大媚泉石海滨郁相望无由慰乖隔萧然点笔余千里盈一尺飞泉落寒空细路缘絶壁如闻犬吠声不见人行迹白云缥缈际应有神仙宅阆风吹瑶华知君有遐适顾君庙廊器岂久在山泽
次韵答希哲见怀兼乞草书
墙外车音寂不闻闲缘谁解病中纷凉风着意吹芳树落日含情咏碧云高谊乍违黄叔度清篇先枉沈休文秋来定有临池兴榻得鵞羣傥见分
三月廿二日家兄解事还家夜话有感
虚堂漠漠夜将分黯黯深愁细语真零落尚怜门户在艰难谁似弟兄亲扫牀重听灯前雨把酒惊看梦里人从此水边松下去但求无事不妨贫
桃源图
桑麻鸡犬自成村天遣渔郎得问津世上神仙知不远桃花只待有缘人
处州刘学谕敔乃刘龙洲远孙便道拜龙洲墓於崑山作诗送之
玉峯之阳荒古原秋草数尺封寒云诗魂醉?渺何许山人尚识龙洲坟龙洲先生天下士曾以危言犯天子肯缘禄豢倚时人竟把残骸托知已彘肩斗酒意翩然不见风流三百年诸孙沿牒下吴船到此忍不相流连当日声华元不改风雨荒祠俨犹在祭田修复勤故老仆碑重立烦贤宰旁人怀古尚勤惓况也博士诸孙贤源流不隔千里远椒浆天假今朝缘精神恍惚如相授父老追随为搔首谁云声迹不相闻要识忠贤须有後宦途南北不终留片帆又逐浙江流白云天际渺无极梦魂常在玉峯头
谢永嘉赵君泽寄兰
草堂安得有琳琅?案猗兰奕叶光千里故人劳解佩一窗幽意自生香梦回凉月瓯江远思入秋风楚畹长渐久不闻余冽在始知身境两相忘
小斋盆兰一干数花山谷所谓蕙也初秋抽数干芳馥可爱因与次明道复赏而赋之
时雨袪残暑凉颷集华轩春徂衆芳歇晚蕙抽璚根重兹兰之属不与凡卉羣离离水苍佩肃肃紫霞绅耿耿孤榻畔燕对如高人啓扉得良友列案罗清罇於焉抚灵植一笑涤尘烦微风南牖来浓馥散氤氲有时参鼻观即之已无存譬彼孤洁士可望不可亲如何庭阶近有此幽谷芬相忘余冽中渐久不复闻鲁哲日已远楚累亦沈沦无能被雅操且复酬芳魂
丹阳道中次王直夫韵
句曲东来草树秋车音隔陇思悠悠西风黄土汚人面落日青山触马头息影道傍分茂荫濯缨桥下得清流平生笑杀朱翁子辛苦刚酬妾妇羞
金陵咏怀
锺山日上紫烟收金阙参差万瓦流帝业千年浮王气都城百雉隐高秋声华谁覔乌衣巷形胜空吟白鹭洲回首壮游心未巳西风策马看吴鈎
秋日过竹堂
爱此萧条远市声山门端不?频登破除尘梦来看竹糚点闲情坐有僧雨後秋光分短菊樽前风味擘新橙兴怀先哲经游地欲继高踪愧未能
元日饮王汉章小楼
元日高楼小合并物华无语岁年更一樽对面贫亲戚四袠临头老弟兄恋腊余寒风漠漠入春生意雨盈盈向来日月寻常过谁有?埃荅太平
题庐山图
余为林师写丘壑高闲用谢幼舆事也而石田丈以庐山高赋之辄亦赋此
壮哉庐山天下奇瀑流千丈江弥弥何人巨笔写奇秀欧公昔赠刘君词蒐玄抉恠轹万象万古直与山争驰莆田先生山泽姿壮节五老同崔嵬名通仕版偶服吏癖在泉石终难医高堂束绢风披披令我扫笔为崎飞桥细路缘翠壁偃松絶壑临苍坻已拟先生谢幼舆故着逸士泉之湄就中有理未可说却被石翁加品题惟翁自有王维笔谓我解画欧公诗由来絶倡不可和况此粉墨那容追秪应披雾见突兀庶此峻拔如吾师吾师真是刘凝之我视六一无能为凝之不作六一远此诗此画谁当知
松雪花鸟图
踈篁颤叶风回枯老枝点玉梅花初韶华暗度人未识幽鸟得气鸣相呼鸟呼花舞春舒舒髣髴生意当庭除青红历乱粉墨渝坐久始觉开珍图印文依稀大稚字知是王孙吮笔余王孙玉雪天人如写生不数江南徐高斋日暮松雪暗野亭何处鸥波虚百年手迹谁与辨一笑且看行间书
题画
新霜点笔意萧萧不尽秋光鴈影遥双岛欲浮天拍水夕阳人在虎山桥
对雨
独吟池上雨拍拍水平堤暝色千峰合凉声万叶齐翠承深竹重寒压晚檐低怪得经过断街头一尺泥
十月
尘凝四壁漠然空十月江南见朔风细雨挟寒催木叶弱云将暝暗房栊壮心迂拙怀时事病骨萧条感岁功忍死不妨留笔砚尽堪相慰寂寥中
斋前小山秽翳久矣家兄召工治之剪薙一新殊觉秀爽晩晴独坐诵王临川扫石出古色洗松纳空光之句因以为韵赋小诗十首
急澍涤嚣埃方墀净於扫寒烟忽依树窗中见苍岛日暮无来人长歌薙芳草
道人淡无营坐抚松下石埋盆作小池便有江湖适微风一以揺波光乱寒碧
小山蔓苍萝经时失崒秋风忽披屏姿态还秀出层峯上崇垣徘徊见西日
清风自何来离离洒芳树斋居不知晏但见秋满户欲咏已忘言悠然付千古
叠石不及寻空棱势无极客至两忘言相对飡秀色檐鸟窥人闲人起鸟下食
寒日满空庭端房户初启怪石吁可拜修梧净於洗幽赏孰知音拟唤南宫米
百卉凌秋瘁坚盟怜穉松谁令失真性屈曲薙?松终然夭矫在寒月走苍龙
幽人如有得独坐倚朱合岩岫窅以闲松风互相答此乐须自知叩门应不纳
堦前一弓地踈翠阴藂藂有时微风发一洗尘虑空会心非在远悠然水竹中
西日在屋角落影揺窗光抚时怀美人还陟墙下冈风吹白云去万里遥相望
鸡鸣山金陵胜处往岁盖屡游之未有作也偶阅九逵凭虚阁记追赋
金陵佳丽石头城杰阁登临正雨晴帝业称雄维虎踞游人选胜得鸡鸣长江天际孤帆灭落日烟中万瓦明满目废兴题不得独看名画绕廊行
题画
百丈苍山倚暮寒仙源无路欲通难晚来过雨添飞瀑只好幽人隔岸看
天外青山半有无江流万里月明孤夜深偶感曹瞒迹却被傍人作画图
题画送钱德夫南还
匆匆岁暮束书还樽酒淋漓怅别间明日西斋检行迹暮云空见越南山
甫田集卷二

[book_title]卷三
钦定四库全书
甫田集卷三
明　文徵明　撰
诗五十七首
元日试笔
晨光蔼蔼散祥烟宝历初开第四年井里萧条占岁俭人情薄劣与时迁雪残梅圃难藏瘦日转氷池欲破坚老大未忘惟笔砚小窻和醉写新篇
人日立春
东风剪韭荐时羞细雨江梅破晩愁眼底日辰刚数七梦中春色又从头谁修故事裁金胜恰有残寒送土牛珍重道衡今不作花前诗思总悠悠
怀次明
高居寂历鴈村前中有幽人抱枕眠见说常贫妨道味从教小病养闲缘三旬闭户桃花雨一味安心栢子烟安得袚除将艇子横塘新水绿娟娟
春晓曲
翠尘沃日烟霏霏彤光飞上干罘罳谁家高楼鎻春色金铺约户蟠双螭东风掠幌鸾绡动瑶兰温睡初重起来临镜悄无言?情自理双莺梦梦囘生怕守宫残卷袖移韝独自看燕子衔春欲飞去海棠犹自勒轻寒帘幕垂寒朝不卷绮疏结香春较浅欲裁罗段作春衫自爇薰罏熨金剪
春夜曲
矞云贯月溶金波碧烟?树春婆娑海珠泣红花露重蜃脂流绦兰逶迤越罗复幙交流苏绣襦结带明青蛾金壶转刻铜龙湿漏水溅溅辘轳澁辘轳沉沉轧银井昼毂难淹夜愁永起看青汉不成眠不见双星见河影河明月淡斗横斜通宵春思匝天涯眉端心事说不得自调新谱按琵琶
庭中海棠为风雨所败
病起伤春试倚栏名花经雨已摧残等闲一片愁飞却满地腥红更忍看
崇朝妬雨损花枝更着狂风彻夜吹莫自怨他风雨恶靓糚能有几多时
独坐
独坐茆檐静澄怀道味长年光付书卷幽事续罏香日出鸟乌乐雨收花竹凉萧闲习成懒不是寡迎将
梨花
剪水凝霜妬蝶裠曲阑风味玉清温粉痕浥露春含泪夜色笼烟月断魂十里香云迷短梦谁家细雨鎻重门洗糚见说清明近旋典春衣置酒樽
钱氏西斋粉红桃花
温情腻质可怜生浥浥轻韶入粉匀新暖透肌红沁玉晩风吹酒淡生春窥墙有态如含笑对面无言故恼人莫作寻常轻薄看杨家姊妹是前身
春兴
青阳转芳序淑景丽清嘉晨风扇微和百鸟鸣周遮繁隂泫清露朱英耀朝华端居媿物化起撷崇兰葩贞芬媚幽独常恐委泥沙青青陌上草日夕遍天涯
妍英弄芳意柳色含春姿物华浩无涯骀荡东风吹东风日以熙草色日以滋青春万里道游子有所思浮云漏白白宿露朝已曦攀条惜婉丽忽得瑛琼枝芳悰未有托暮景已西驰菁华难复恃结蘤聊自怡
东禅寺
古寺幽深带碧川坐来清昼永於年虚堂市远人声断小砌风微树影圆笔砚更偿闲里债茗薰聊结静中缘落花啼鸟春如许却诵新诗忆遇贤【遇贤宋神僧尝住东禅有诗云门前緑树无啼鸟庭下苍苔有落花聊与东风论个事十分春色属谁家】
诗人孙太初过访
把劔南来赋远游又看东上浙江舟山斋动是经时别菜饭聊堪半日留醉里江湖真有味春来花鸟正关愁天台鴈宕平生梦凭仗诗囊次第收
暮春雨後陈以钧邀游石湖遂登治平
贪看粼粼水拍堤扁舟忽在跨塘西千山雨过青犹滴四月寻春绿已齐湖上未忘经岁约竹间觅得旧时题晩烟十里归城路不是桃源也自迷
题画
东风吹春着幽谷宿雨浮烟树新沐斜桥曲径带流水白日疎篱?浓绿晴江隔世不隔山百叠苍螺堕茆屋输却长唫抱膝人鎭日临矶弄晴渌
千岩拔地排青苍古松谡谡连重冈冈回岭复得奇絶瀑流千丈垂银潢盘盘细路入云长两涯对起悬飞梁云重路僻不知处应有仙家在深坞夕阳变灭晩山寒无限风烟属倚阑
与宜兴吴祖贻夜话有作就简李宗渊杭道卿吴克学
有客扁舟自阳羡夜堂风雨对高眠不辞谈笑成佳会祗觉淹留有宿缘别後交游如梦里意中山水落樽前青灯酒醒还生恋明日烟波更渺然
春日
茆屋泥香燕子飞东风日暖谷莺啼游人漫自穿花柳别有春光在竹西
金陵秋夜与彭寅之汤子重步月
双阙深沉夜向阑碧天露下葛衣单风吹急柝严城闭月照行人古道寒往事悠悠歌凤去青山靡靡识龙蟠壮怀万里同游在满目风烟引劔看
题黄应龙所藏巨然庐山图
筠阳文学倦官职十年归来四壁立探囊大笑得片纸不啻琼球加拾袭携来示我俾品评谓是名僧巨然笔涣迹漓踪那辨真行间双印还堪识古篆依稀赣州字先宋流传非一日要知源委出珍藏未论谁何定名迹墨渝纸敝神自存老笔嶙皱况超逸冈峦迤逦蒙密树浦溆萦纡带村室盘盘细路绕山椒斜引鱼梁更东出途穷山尽得幽居穹宫杰构临清渠仙邪佛邪定何处髣髴胜境如匡庐还从文学问何如大笑谓我言非虚自言远游真不俗曾见庐山真面目五老之峯披白袍玉虹万丈时飞瀑某丘某壑皆旧游展卷晴窗眼犹熟秪今老倦到无由对此时时作卧游惭余裹足不出户闻君此语心悠悠高怀只尺已千里眼中殊觉欠扁舟
书吾尹扇
溪头古树静垂隂溪水盈盈不受尘五月江南新雨歇晩风多少纳凉人
雨洗铅华一夕空枝头青子却收功傍人不识天工巧犹恋飞花怨晩风
道复西斋古石
玲珑苍壁太湖姿浪蚀沙淘面面奇百穴晴窻通玉女一拳小石梦仇池乍逢合下南宫拜欲咏还输白傅词便拟高斋题列岫朝来秀色满檐帷
吾尹邀游虎丘奉次席间聨句
使君置酒赞公房飞盖追随草木光选胜不辞萧寺远为闲翻遣老僧忙千村霁雪人凭阁一坞碧云山堕墙斜日离离宾客乱好修故事续欧阳
同子重晚步过竹堂
河股东来得断垣一龛清梵托旃檀苍苔绕径无尘到落日敲门借竹看风急帘光先送暝春隂梅韵独禁寒罏香深寂蒲团净欲就山僧结淡欢
暮春游石湖
郭外南湖一镜开吴宫烟草暗荒台道人不与兴亡事只记溪名是越来
过眼诸峯应接忙新晴草树绕湖香不知参政移家後若个重来问海棠【范石湖每岁携家泛湖赏海棠】
茶磨楞伽次第经淡烟消处五湖明一樽斜日湖亭上闲看西山弄晚晴
夏意
五月江南樱笋残疎花吹尽緑漫漫雨来恰及梅黄候春去犹余麦秀寒白日幽深茆屋静野情萧散苎袍寛美人何处经时别满耳新蝉独倚阑
五月十三日种竹
分得亭亭緑玉枝雨余生意满堦除凌梢已展疎疎叶护粉聊营短短篱肯信移来真是醉不愁俗在未能医人间此夜频前席凉月虚窻更自宜
早起
残更断续天苍苍开门汲井夜欲央鷄声人语杳无际落月曙色相为光临风短髪不受握泫露碧叶微生凉屋头日出万事集惜取静境聊徜徉
孔周经时不见目想高胜居然在怀写碧梧高士图并小诗寄意
漠漠疎桐洒面凉溅溅寒玉漱回塘马蹄不到清隂寂始觉空山白日长
夜坐
溽暑夜不寐凉风初解围起看星汉动坐久语音稀残月耿犹在流萤忽自飞一声何处鹤露下欲沾衣
九日泛石湖
烟歛吴山翠拥螺重阳晴暖似春和闲情已付青油舫斜日轻揺绿玉波桥外连钱游骑属水边纨扇丽人过黄花何处酬佳节白鸟沧洲引兴多
余为黄应龙先生作小画久而未诗黄既自题其端复徵拙作漫赋数语画作於弘治丙辰讵今正德辛未十有六年矣
尺楮回看十六年残丹剥粉故依然得君品裁知增重顾我聪明不及前小艇沿流吟落日碧山浮玉涨晴烟诗中真境何容赘聊续当年未了缘
十月五日出城暮归门阖留宿南濠王氏楼与履约昆仲夜话有作
永济桥南水阁斜夜深投宿静无譁淹留短榻行边约只尺孤城梦里家碧树报风吟细叶青灯闪雨落寒花玄言寂寞都无寐消得清腴一味茶
同次明九逵及王氏兄弟泛舟游横山
兰桡十里下横塘漠漠风撩髩影凉野水秋来寒玉净碧山西去暮云长行边黄偃禾栖亩眼底红酣树饱霜飞尽落霞新月上空江渺渺白苹香
题画
隔浦羣山百叠秋青烟漠漠望中收松揺落日黄金碎江浸长空碧玉流水阁虚明占胜槩野情萧散在沧洲人间佳境非难觅自是尘缘不易投
题国用汗漫游卷
江湖踪迹自年年去住随缘兴浩然三月莺花燕市酒一牀书画米家船留连胜事登山屐狼藉春风买笑钱回首马迁今不作为君重赋远游篇
不寐
展枕不得寐沉沉玉漏淹一灯寒照壁半夜雨鸣檐有味留贫在多愁与病兼髩边新白发应为小诗添
新寒
木落见清真端居物自春窻虚蝇击纸院静鸟窥人白日经檐短青衫卒岁贫新寒满城郭欲出畏风尘
登楼
万里新寒袭敝裘故人何在独登楼江山摇落愁无际鸿鹄哀鸣去有求北首长安云日暮西风淮海戍尘秋谁怀杞国千年虑目绕碧天空自流
次韵孙太初秋夜泛月之作
烟歛依依树鸥飞漠漠田短箫吹夜月高兴落江天远火揺轻浪跳鱼惊过船良辰不易得吾敢卜明年冬日杨仪部宅讌集会耆朱性甫朱尧民祝希哲邢丽文陈道复及余六人分韵得酒字
徂冬肃玄隂凉颷集虚牖璚霙遘时晴朝旭射檐溜欣言对羣英况我平生友结交廿年更复此同樽酒羽觞激清丝兰羞粲朱豆岂无高讌会重此文史旧兹焉申故好岁晏期勿负
岁暮雪晴山斋肆目偶阅谢臯羽诗穷冬疑有雨一雪却成晴喜其精妙因衍为韵赋小诗十章
岁晏羣芳息枯条鸣北风层隂结黯霮朔雪飞长空元冥肃景象物化归终穷妍华肇伊始冉冉收春功积雪缟晴昼离离见高松睠兹岁寒枝不复知春冬旭光时明灭奄忽浮云踪尘心不能戢岁晏徒忡忡朝光射晴绮飞翼炫瑶姿微风吹竹藂文玉粉差差霜草行已繁氷谷流寒澌玄机抱终始逝矣夫何疑夜寒拂衾裯晓色明窗牖有客从叩门稚子方拥帚玉梅已敷英寒香在纤手一樽畴与同自入无何有空庭集饥乌景色入寒沍浓隂酿朔雪松石积缟素玉顔不坚好日出四檐雨薄晚北风微幽人啓朱户朔吹号枯藤日暮殊未息居人事塞向鸷鸟厉高翼不知夜来雪庭户皓已积来麰端可期三白已兆一阳卉不复腓研沼氷初结云日弄寒姿晶光互明灭双扉风自揜陋巷人迹絶庭鸟忽自飞苍松落残雪初旭射茆檐枯丛恋寒雀睡起无余声风檐时自约展册娱道言樽酒独斟酌无人不妨闲客至亦不却拥寒不出户焚香娱燕清朝日照盂盎浮光上虚楹修竹不受风时时苍玉鸣闲情溢眉宇酒醒诗亦成残雪不蔽瓦断溜收寒声晨威凄以严云日丽新晴凌风振丛薄枯卉不复荣年光属归歛惨淡有余情虎丘劔池相传深不可测旧志载秦皇发阖闾墓凿山求劔其凿处遂成深涧王禹偁作劔池铭尝辨其非正德辛未冬水涸池空得石阙中空不知其际余往观之赋诗贻同游者和而传焉
吴王埋玉几千年水落池空得墓砖地下谁曾求宝劔眼中吾已见桑田金鳬寂寞随尘刼石阙分明有洞天安得元之论往事满山寒日散苍烟
除夕
欢悰入病垂垂减素髪侵愁冉冉加谁有声名垂宇宙自怜零落负年华东风彩帖裁春草残雪青灯剪夜花惜取一樽酬见在中原戎马暗惊沙
甫田集卷三

[book_title]卷四
钦定四库全书
甫田集卷四
明　文徵明　撰
诗四十二首
元日承天寺访孙山人
六街斜日马蹄忙自覔幽人叩竹房残雪未消尘迹少一函内景对焚香
当年结习住僧家对客分泉自品茶欲识道人高洁处纸牕残雪照梅花
人日孔周有斐堂小集
华堂漠漠悄寒轻聊应芳辰设菜羮竹外风烟开秀色樽前荣日丽新晴占微谁问东方朔思发空怀薛道衡短髩寂寥花胜在相看无复少年情
九逵期人日会城中既而不至作诗见怀奉荅
人日故人偏入望洞庭烟水隔苍苍不教缕菜传纎手空复题诗寄草堂老髩金花谁鬬胜古梅残雪自吹香寻常佳节多惆怅何况差池负酒觞
次韵毛大参辞召有感之作
十载中朝仕有声青云末路更收名久知元亮多高韵聊托嵇康事养生尊酒风流青髩在草堂归计緑隂成君恩不与尘心断回首江湖万里情
桑梓栖迟已有年可能骑马负春田九天雨露双龙诏满地江湖一钓船晓起青山供短笏雨余修竹长新鞭投间不落幽居事一任浮云过眼前
上巳日独行溪上有怀九逵
郭外青烟柳带柔洞庭西去水悠悠故人不见沙棠楫燕子齐飞杜若洲日落晩风吹宿酒天寒江草唤新愁佳期寂寞春如许辜负山花挿满头
寒食自横金归泛石湖
泽国春深雾雨收越城桥畔水争流断烟西去浮苍屿斜日中川起白鸥村店寂寥寒食节行人迢逓木兰舟芳情满目东风急欲采汀花不自由
三月既望同吴次明蔡九逵陈道复汤子重王履约履仁泛舟石湖遂登治平以天朗气清惠风和畅为韵分得朗字
良期每多违佳节怅虚往薄言城西游余春迟幽赏日色漾涟漪天光发融朗清吹飘文裾瑶湍激兰浆寄怀涉清川平目眺遐壤晴霏动遥岑清烟散修莽亚竹?卉明隔水春禽响及此单裌成聊寄临流想
题虢国夫人夜游图
紫尘拂辔春融融参差飞鞚骄如龙锦鞯绣带簇妖丽绦纱玳烛围香风春风交花光属路後骑雍容前却顾中间一骑来逡巡秀眉玉颊真天人翠微垂髩衱称身彷佛当年虢与秦佳人絶代真难得安得君王不为惑岂知尤物祸之阶不独倾城竟倾国一时丧乱已足怜後世方夸好顔色晴牕展卷漫多情百年青史自分明莫言画史都无意尺素还堪鉴兴废
晩雨饮子重园亭
高斋落日偶追从樽酒淹留一笑中芳草满庭飞燕子晩凉和雨在梧桐江鱼绕筯肥烹玉野树藏春浅映红潦倒莫言归更缓习家池舘爱山公
游幻住庵
行行西郭两牛鸣路转桥横得化城深巷鸟啼山木暗清溪日暖白烟生兴怀往哲悲陈迹每到空门损世情坐恋蒲团留不得碧云回首暮钟声
次韵题王山农墨梅
西湖老树凌风霜敷英奕奕先羣芳贞姿不作儿女态炯然氷玉生寒芒穷寒袭人肤欲裂幽人自咏?山雪至今秀句落人间暗香浮动黄昏月却恨无人续高韵墨痕聊寄江南信不关素质暗缁尘刚爱铅煤点新髩恍疑寒影照昏缸刻画无盐谁滥觞逃禅已远嗣者寡彷佛尚寄山农王山农何处骨已冷展卷令人双目醒何因为唤玉妃魂极目晴波湖万顷
病起秋怀
卧病经旬一榻空起来高阁见秋风苍茫野色浮天外狼藉霜痕落镜中满地江湖愁托足何时淮蔡却收功浮云奄忽行销灭双目依然送断鸿
萧萧木叶下平臯衰髩鬅鬙怕自搔烽火东南沧海暗夕阳西北暮云高闲怀已负青团扇野兴初生白苎袍萧散只应输宋玉能将九辨续离骚
秋日西斋
纨扇无聊髩怯风芙蓉波冷月溶溶不知秋色来多少飘尽西斋一树桐
寄鲁南陈子
江入秦淮八月寒长干只在断云间闭门自覔惊人句细雨秋风忆后山
满地干戈卒未休吴江枫冷又惊秋美人何处烟波渺手把芙蓉特地愁
中秋日同诸友月洲亭看雨有作
为爱芳洲緑玉湾共来沾醉野亭间一年索莫中秋雨百匝空蒙负郭山水竹会心非在远天时多故不妨闲独怜日暮移舟去不得高歌载月还
漕湖一名蠡湖相传范蠡所开或谓通漕运而设癸酉秋八月十有七日同钱元抑陈道复顾朝镇朝楚夜泛有作
渺渺中流?小舠露华初冷碧天高一痕落镜秋宜月万籁无风夜自涛消尽霸图犹说蠡传流饷道不通漕浮樽自适东南兴何必淋漓污锦袍
道复西斋偶成
风生回渚玉涟漪秋晩茆檐白日迟一事不经心境寂离离松影坐来移
过孙文贵不在对庭中新竹
一室才容膝居然不受埃恍如城郭外时有野人来檐緑揺新竹堦纹蚀古苔未妨酬对寡抚景自徘徊九日期九逵不至独与子重游东禅作诗寄怀兼简社中诸友
东郭名蓝带曲隈三年行乐两回来依然旧境墙遮树久断尘踪砌有苔落日怀人流水远秋风抚掌菊花开良辰在眼休教负相对山僧把一盃
咏庭前藂菊
寒英翦翦弄轻黄百卉凋零见此芳天意也应怜晩节秋光端不负重阳郊原惨淡风吹日篱落萧条夜有霜输与陶翁能领略南山在眼酒盈觞
秋夜
新寒高阁夜何其野笛荒砧不断思泽国变衰菰菜老长安迢逓帛书迟江空露下芙蓉叶月出风吹桂树枝何必潘郎能自省年来青髩已丝丝
病中遣怀
经时卧疾断经过自拨闲愁对酒歌意外纷纭知命在古来贤达患名多千金逸骥空求骨万里冥鸿肯受罗心事悠悠那复识白头辛苦服儒科
潦倒儒冠二十年业缘仍在利名间敢言冀北无良马深媿淮南赋小山病起秋风吹白发雨深黄叶暗松关不妨穷巷频回辙消受罏香一味闲
题西川归棹图奉寄见素中丞林公
莆阳中丞千人英怀忠事君老弥贞向来声华四海倾一言忤志还归耕归来忧世殊未已况也黑头方壮齿天子俄县西顾忧尺一到门投袂起卷甲宵驰万里轻竟翦穷凶报明主捷书朝入劒门关高情暮在壶公山豺狼满道不可往锦城虽乐何如还功成身退古所难角巾东第畴能攀蜀江溶溶日千里归心更比江流驶玉垒浮云千万重不如先生归兴浓瞿塘灧澦声撼空落日惨淡揺长风鸟道衡絶悲蚕藂娥眉宛转开芙蓉青天一发付回首江山与我俱无穷呜呼江山与我俱无穷先生一櫂岷峨东
赋得野亭秋兴
断云狼藉近帘栊天地萧条四壁空尽日倚阑黄叶雨一番吹髩白苹风年光搔首?鸿外山色供愁落照中欲寄闲情无那远烟波江上采芙蓉
对雪
短榻无聊拥败绨开门深雪压檐低苍松白石寒相照曲巷斜桥去欲迷舞态不禁风脉脉覊怀都似鸟凄凄小山诗思清如许不见高人出剡溪
冬夜
烟锁凝尘四壁空青灯欲烬夜溶溶凉声度竹风如雨碎影揺牕月在松病枕萧条闻永漏草堂揺落已深冬不堪酒醒凄然地抚景怀人意万重
月夜登阊门西虹桥与子重同赋
白雾浮空去渺然西虹桥上月初圆带城灯火千家市极目帆樯万里船人语不分尘似海夜寒初重水生烟平生无限登临兴都落风栏露楯前
先友诗【有序】
某晩且贱弗获承事海内先逹然以先君之故窃尝接识一二比来相次沦谢追思兴慨各赋一诗命曰先友不敢自托於诸公也太仆李公应桢
太仆在三舍抗言拒刑臣【公在太学中官牛玉欲延教子公正言拒之】平生强执志已究未达身十年更外制耿挺标清真矫矫?飞鸿翘翘一角麟卿监晩翺翔白发已盈巾故国有佳山长岐多风尘终然絶俗姿逸去畴能驯
参政陆公容
陆公娄东凤少小已翺翔【公少与张沧洲泰陆静逸釴齐名时称娄东三凤】耿耿文庄公识公在班行职方振风采抗疏扼羣璫章程在司马至今犹耿光名隆毁斯来谗构伺其傍参藩亦晩达竟为讐者伤清风不终冺遗书满缇缃
定山庄公?
定山古通儒学道希圣贤古义与时违歛息贲田园黄花媚幽径白鸟泳清川悠悠青山适一往三十年高罗弗为求欲致无由缘非无济世心亦有清庙篇惜哉用违材零落成弃捐
文定吴公寛
有伟延陵公居然古明德道义周一身文章可华国悠悠明堂思允矣清庙瑟惜哉晩登庸位用殊未极还能敦薄夫坐亦消谗慝德渊物为迁曾谁覩声色圣贤不复生斯人重吾忆
礼侍谢公铎
岩岩天台山下有幽贞士咀英撷芳鲜煜然散霞绮早岁登延阁回翔石渠里璧雍育羣材金匮抽青史虽复恩眷殊不为缨组累方岩有书堂归来还兼耒屡召不终淹谁应会深旨
处士沈公周
东南有一士兰带芙蓉裳璚珠杂瑶玦皎然明月光不随鸣凤下甘与黄鹄翔秋风自寥廓罗网漫高张采芳涉秋苑看云抚层冈不为平世得白云聊徜徉悠悠天随子千载永相望
参议王公徽
王公夫何如侃侃古遗直一命青琐闱慷慨思効职此身朝阙廷暮已在絶域所期言职伸宁计一身抑丘樊乐优游天子思旧德陕郊甫旬宣遄归一何亟松菊媚幽人锺山有佳色
太常吕公?
太常名家子英英苍玉玕文章足华焕秉志亦坚完礼曹肃供奉弱冠已骞抟不爱?补郎自致青云端滁山咏列锦银台达纠弹所至必宣秉云胡不终安只应千首诗终古无能刋
兰房曲戏赠王履吉效李贺
彤云旖旎霏祥光兰椒沃壁含璚芳流苏嫋嫋开洞房晩波绣烛揺鸳鸯鸳鸯双飞情宛转紫带垂螭觉螭缓緑膏照粉玉缸斜瑶鸭融春翠云暖海绡落枕夜何如美人笑掷双明珠巫云朝歛金钗溜不恨巫云恨花漏
除夜
拥寒枯坐夜无聊杯茗罏薰次第消独有恋人灯黯黯可堪卒岁雨萧萧醉供春帖闲吟草病抚辛盘嬾颂椒少日冯陵都遣却只将双髩待明朝
甫田集卷四

[book_title]卷五
钦定四库全书
甫田集卷五
明　文徵明　撰
诗五十一首
梨花山鹧
物华无赖酒初醒奕奕梨花照晩晴恠底山禽啼不歇十分春色近清明
同王履约过道复东堂时雨後牡丹狼藉存叶底一花感而赋诗邀道复履约同作
推脱尘缘意绪佳冲泥先到故人家春来未负樽前笑雨後犹余叶底花矮纸凝霜供小草浅瓯吹雪试新茶凭君莫话蹉跎事緑树黄鹂有岁华
偶过甫里乘月至白莲寺访陆天随故祠
一龛香火白莲宫古社犹题甫里翁坐挹高风千载上依然旧宅五湖东雨荒杞菊流萤度月满陂塘鬭鸭空故草已随尘土化空瞻遗像寂寥中【祠有唐时遗像为狂人所仆满腹中皆翁手稿後像虽设而稿不可得矣】
王履吉示余春日即事之作久而未复三月望後泛舟出西郭借韵赠答
郭西杨柳緑烟多续续春舟载绮罗落日千山眉歛黛清江一曲眼横波偶追胜践抛尘虑坐惜芳华对酒歌欲赴江南游子意古原春草恨如何
晩晴
茆檐漠漠晩风微曲院无人雨霁时忽见碧牕疎影乱一痕新月在花枝
沧浪池上
杨柳隂隂十亩塘昔人曾此咏沧浪春风依旧吹芳杜陈迹无多半夕阳积雨经时荒渚断跳鱼一聚晩波凉渺然诗思江湖近便欲相携上野航
过吴文定公东庄
相君不见岁频更落日平泉自怆情径草都迷新辙迹园翁能识老门生空余列榭依流水独上寒原眺古城匝地緑隂三十亩游人归去乱禽鸣
陪蒲涧诸公游石湖
杜若洲西宿雨过行春桥下长蘼芜青松四面山围寺白鸟双飞水满湖故垒春归空有迹扁舟人远不堪呼相看不尽兴亡恨落日长歌倒玉壶
同履仁濯足劒池
舍舟即嶔崎探策入窈窕穷崖擘苍铁直下千寻表絶磴悬飞梁仰首心欲悼隂壑多长风六月更幽悄秋声落井干翠雨滴深筱与君富闲怀竟日恣幽讨都将双足尘濯向千年沼
早起露坐
炎宵不能寐起坐蹇絺帏繁星丽中天明河连曙晖凉风不满髩落月犹在衣中庭草木稠宿露朝未曦人生亦旦暮急景无停机抚时怀美人欲往情依依暑寒互推迁安得愿无违
与王钦佩顾华玉夜话
烛跋荧荧照酒明故人相对说平生差池何止三年别老大难忘一举名残夜池塘分月色遶门杨柳度秋声不辞笔砚酬嘉会去住江湖各有程
渡江
晓龙江三百里蒹葭漠漠首重囬天连旧禁青云绕日出中流白雾开满目秋光聊北渡随舟山色更东来分明记得盘游地一抹苍烟是凤台
乌衣镇望滁州诸山
东葛城头晓月残乌衣镇上水潺潺偶来下马三家市先见环州百里山道路重经浑不记人情未远尚相关旧游最是西南胜儗办青鞋一醉攀
栢子潭
絶壑溟沉古隧长飞楼散尽栢苍苍空山雨露曾沾溉春水鱼龙已奋扬地脉何由关至治野人犹解说先皇只应坏碣奎文在秋草难埋永夜光
滁州官舍侍少卿家叔夜话
宦辙滁阳弟踵兄我缘诸父得重经只应故榻曾听雨敢儗虚堂是聚星两世相看亲叔侄百年好在旧门庭夜阑无限分违意月满空阶酒正醒
游醉翁亭不果寄滁州故人
当时踪迹两峯间疋马重来不及攀曾有题名留坏壁羞将尘面见青山未应啼鸟知人乐空望清泉裹茗还寄谢故人休见诮百年双足会须闲
宿江浦有怀定山先生
惊风木叶夜毵毵?宿江城酒半酣千载名山无谢傅一生知己愧羊昙青灯暮雨残诗帖明月苍松旧草庵二十年来头欲白当时心事向谁谈
舟中望金山
一笑推蓬见碧岑可堪行役负登临旧游谁覔三年梦回首空余万里心初日楼台相映照凌波草树自浮沉无由去汲中泠水卧听寒潮杂梵音
失解无聊用履仁韵写怀兼简蔡九逵
夜半休惊负壑舟已应吾道属沧洲梦中桂树青天月江上芙蓉玉露秋疲马尚怜衔橜在冥鸿翻困稻粱谋倦游更忆相如远落日苍茫立渡头
九日闲居用渊明韵
端居念物化草屋秋风生白云从东来因之感浮名素发已充领世慾移聪明穷无致用资安事蜚英声尘埃失故步老大怀弱龄菁华不复妍白日已西倾抚时不能忘徙倚当前荣寒花媚幽歜怅然伤我情怆兹霜露早宁知岁功成
赠王直夫
忆昨追随试有司少年先听鹿鸣诗老无时命吾何恨君负才名衆所推盛世岂容驹在谷云逵行见羽为仪马蹄轻疾香尘起万里天风拂桂枝
东禅寺
古寺谢车马清临緑玉湾双禽啼竹迳?犬护松关落叶秋满地夕阳僧自闲偶来还自去回首碧云间
石湖作
落日淡烟消平湖碧玉揺秋生茶磨屿人在越城桥树色晴洲断钟声古寺遥西风吹短髩还上木兰桡秋日同杜允胜汤子重游东禅次子重韵
人事无停机曦晖正流耀及兹东城游驾言谢纷要杪秋霁景澄寒原入高眺静躁本无媒忧欣人自召蘼蘼霜蘤明历历幽禽调独行心已怡况也偕二妙投社惭渊明能诗得清照燕谈析玄旨悲吟发?窍一语何足稽後期真未料微风西北来冷然杂清啸
钱氏池上芙蓉
九月江南花事休芙蓉宛转在中洲美人笑隔盈盈水落日还生渺渺愁露洗玉盘金殿冷风吹罗带锦城秋相看未用伤迟暮别有池塘一种幽
题画
密叶参差漏夕阳溅溅寒玉漱回塘玄言消尽人间事一壑松风满髩凉
寂寞平臯带浅滩幽人时共夕阳还水禽飞去疎烟灭目送秋光入断山
追和钱舜举山居韵
翠深山带屋緑净水通门泉石情还重丘园道自尊种莎添野色留竹护篱根乐事惟心会休逢俗子论
次韵荅子重东城见怀之作
愁云薄层汉北鴈鸣覉栖天寒霜雪繁零叶被长堤远洲宿修莽曲路纷留荑南牕梦佳人觉来隔山溪幽期不得将日暮闻莎鸡秋风日已至兰舟一何稽忧思无能解起行涉荒畦独言畴与晤樽酒为谁携终然无所适归来对青藜素书自何来展读情更凄人生贵恊志何用悲秦齐结交不从中对面分云泥
邢丽文顾访小斋话旧
十年踪迹一追欢已觉萧萧两髩残里社与君游最久头颅如此见何难不忘习气评新业相顾尘埃只旧冠为说流光堪恋惜故盟从此莫教寒
题画
泽国霜清鴈影高空庭木叶已萧萧夕阳忽送西牕雨一片江南落素绡
双干亭亭碧玉明翠隂凉沁石牀清南风吹断窗间酒卧听萧萧暮雨声
病中辱履仁过访
西风零雨歇幽迳故人来落叶已满地草堂寒未开清心香续篆引笔砚封埃无计留君得依然日暮回秋声绕茅屋落日井梧寒疾病淹愁在风烟逼岁残闭门车辙断围腹带痕寛劳谢王玄度时来覔故欢
寒夜
茆屋寒初重无眠对烛光疎砧何处月残叶满庭霜揽物惊时改供愁有夜长空余强学志抚卷视茫茫
题竹寄履仁
西斋半日雨浪浪雨过新梢出短墙尘土不飞人迹断碧隂添得晩牕凉
竹间佳兴属王猷竹外风烟写素秋市散人间诗欲就一帘疎雨入西楼
题画
碧山渺渺隔晴川古树垂藤锁翠烟野鹿衔花时隐见石桥无路访神仙
秋清山木夜苍苍月出波平断岸长千古高情苏子赋东风谁更说周郎
矗矗青山带白云石梁鷄犬数家村江空不遣渔郎到落尽桃花自揜门
楼前高柳翠烟迷楼外香尘逐马蹄风揜歌声春不散断膓人在画桥西
千山罨画拥飞楼山木苍苍水漫流青鸟乱啼花细落石梁南畔是瀛洲
苍山曲曲水斜斜茆屋高低带浅沙车马城中尘似海多应不到野人家
万木缘山过雨青山回路断水泠泠分明记得环滁胜只欠临溪着小亭
曲塘风急水横流百丈劳牵鬬石尤自古江湖分逆顺不应回首羡归舟
陈鲁南将赴试南宫过吴中访别赋诗送之
不尽金陵晤语情扁舟重见阖闾城江湖动是经时别雨雪仍看岁晩行涉世与君俱老大劳生何苦事声名秪应献赋心犹壮西北青云是玉京
送钱元抑会试
泽国寒深木叶雕征人欲发意萧萧公车儗奏长杨赋祖道先题驷马桥三月东风春烂漫五云西去郁迢嶤一杯明日三千里看取清霜拂旧貂
寄金陵许彦明兼简王钦佩
宫树飞霜谢玉珂秋怀应属许浑多寒城自映秦淮月游女新传子夜歌别後风烟劳怅望岁残消息定如何官忙为问王司马能放晨衙几度过
题画
緑树敷隂翠荇香方舟十里下回塘白鸥飞去青山暮落日唱歌烟水长
登鼓角楼
荒谯漠漠带郊垧晩色浮空鼓角晴西望青山明落日北风吹雪满江城繁华欲问都无迹兴废相寻每系情秋草不菲愁万里古原南畔看云生
题太白像
宫袍错落洒春风玉雪淋漓殢酒容残夜屋梁栖落月碧天秋水洗芙蓉麒麟岂是人间物眉宇今从画里逢一语不酬千载诺匡庐山下有云松
甫田集卷五

[book_title]卷六
钦定四库全书
甫田集卷六
明　文徵明　撰
诗三十九首
甲戌岁朝明日立春东坡元日诗有土牛明日莫辞春之句因以为韵赋七诗
三元肇兹辰东风被衡宇青春丽云日朱光已垂户駮隂不穷寒朝和散为雨死草行复菲潜阳滋下土昨日风北厉长河水胶舟今日畅柔和好鸟鸣高丘芳春肇伊始寒气毕泥牛谁为颂椒花引酒聊自酬芳埃润朝雨风幡丽春明感时念所期驾言出春城赏心每差池古人崇合并漫刺无所投怅然返柴荆东郊迎新春寒气从此毕先民季冬傩时制用先日通衢闻鼓吹士女空户出懽悰不复遭抚时还自失青阳逐寒回今日已非昨辛盘忽在眼引酒聊自酌古人惜端良今我胡不乐啓扉得嘉宾相对慰寂寞开岁四十五吾行已云衰岂乏青云志老大难为期学道苦无成白首操文辞东风泛碧草缅然起遐思梅花忽已动岁时行亦新倾城出行乐谁念端居人端居岂不好负此芳树春昨岁花前客今为树下尘
新正六日同子重晩步至竹堂
佛座香灯竹里茶新年行乐得僧家萧然人境无车马次第空门有岁华几日南风消积雪一番春色到梅花坐吟残照归来缓古树荒烟散晩鸦
次韵荅子重新春见怀
樽酒离怀强自开长歌宛转胜悲哀梅花不与春光在茅屋相将燕子来十日残寒风约雨一痕新緑水生苔相思忽唱江南曲白苎含香取次裁
次韵履仁春江即事
二月江南黄鸟鸣春江千里緑波平朱甍碧瓦参差去水荇兰苕次第生风外秋千何处笑日斜钟鼓隔花晴洞庭烟霭孤舟远茂苑芳菲万井明唱断竹枝空复恨流连芳草不胜情何时载酒横塘去共听吴娃打桨声
题沈氏所藏石田临小米大姚江图
长洲沈氏旧藏小米真迹成化间有假中官之势取之石田为追摹此图
春云沉空山有无眼明见此姚江图图穷烂漫得题字照人百颗骊龙珠平生雅识敷文书绍兴岁月仍不诬岂知尤物能媒祸茧纸兰亭已非故石翁信是学行人能使邯郸还故步忆昔憸人贿为囿黩财更假狂阉手千里珍奇归捡括故家旧物那容守沈氏藏兹二百年一相掣去心茫然谁言物聚必有散手泽相关常累叹未能一笑付忘弓且喜百年还旧观岂余钝眼错顔标抵掌真成孙叔敖区区不独形模似更存风骨骊黄外一时点笔迥通神得非小米是前身从来艺事关人品敢谓今人非古人
三月晦日登上方
上方啼鸟緑隂成落日登临宿雨晴春事蹉跎三月尽碧天浮动五湖明山连越垒人何在水绕长洲草自生未遂扁舟从此去眼中无限白鸥情
虎丘
云岩四月野棠开无数清隂覆緑苔意到不嫌山近郭春归聊与客登台芳坟谁识真娘墓水品曾遭陆羽来满路碧烟风自散月中徐棹酒船回
五月十三夜与子重履约履仁石湖行春桥看月
夕光沉山苍霭横行春桥东江月生长风吹波天镜濶白沙渺渺菰蒲声微澜压玉揺空明扁舟忽动江湖情罾头鱼虾夜可买得酒试与诸君倾山空夜久人竟醉高歌互荅渔舟惊渔舟天上来棹入沧溟去似闻渔歌缥缈不断出烟萝水远天长不知处一发青山落镜中万里横河碧空曙人生行乐不易得赏心况有樽前客江山如画酒如渑相看不饮空头白不见桥东千尺台吴王曾此夜衔杯懽燕不堪芳漏促西施舞罢越兵来越兵已成功越王安在哉?夷竟去不复回吴宫越垒空复生苍苔千古兴亡总湮?只有湖山未消歇吴王去来今几时几人能醉湖中月
追和杨铁崖石湖花游曲
石湖雨歇山空蒙美人却扇歌回风歌声宛转菱花里鸳鸯飞来天拍水当时仙伯醉云门酒痕翻汚石榴裠遗踪无复芳尘步湖上空余昔人墓昔人既去今人来千载风流付一杯雪藕萦丝荐氷椀蛱蝶飞来逐歌板夕阳刚在画桥西一段春光属品题伤心不见催花使只有黄鹂啼再四无限春愁谁与笺玉奴会唱紫霞篇
同次明诸君采莲泾闲泛
采莲泾上雨初收秋色催人烂漫游日暮白苹风乍起陂南黄叶水交流美人齐唱沧浪曲彩鷁斜穿窈窕洲落尽晩花无那冷一樽相属更夷犹
石湖
石湖烟水望中迷湖上花深鸟乱啼芳草自生茶磨岭画桥横注越来溪凉风嫋嫋青苹末往事悠悠白日西依旧江波秋月堕伤心莫唱夜乌栖
张明远索画久而未成岁暮隂寒雪霰将集斋居无聊为写溪山欲雪图并赋短句
岁暮天欲雪郊原风色饶山寒增突兀树暝入萧条野水照茅屋归人争断桥牕前有新句欲覔已寥寥
题高房山横轴
春云离离浮纸肤翠攒百叠山馍糊山空云断得流水咫尺万里开江湖依然灌莽带茅屋亦复断渚迷菰蒲冈峦出没互隐见明晦隂晴日千变平生未省识匡庐玉削芙蓉正当面宛转香罏霏紫烟依稀梦泽分秋练未遂扁舟梦里游酒醒独展灯前卷问谁能事夺天工前元画史推高公已应气概呑北苑未合胸次饶南宫南宫已矣北苑死百年惟有房山耳秪今遗墨已无多牕前把卷重摩挲世间吮笔争么麽扫灭畦径奈尔高公何
劒守南宁李君璧与余雅不相识比以仁和教谕校文南畿颇有意於浅薄格於异经不果荐甲戌自杭赴蜀道出吴门邂逅及此因赋赠二诗
木落柴门辙迹荒使君五马自钱塘虚名羞问吴枫冷往事空怜古战塲邂逅扁舟江郭晩苍茫离思蜀山长殷勤相劝劳相忆手结青兰杂佩香
使君策士南畿日曾把文章谒後尘今古成名真有命江湖知己负斯人一经已浃钱塘化五马还行劒阁春回首吴山应入梦野云枫叶渺通津
春日怀子重履约履仁
梅花绕树玉丛丛忆共花前醉晩风别後输君能领略春光曾不到城中
二月东风已物华谁教寂寞向僧家关心夜雨应无寐侵晓开门看杏花
湖上花枝暖欲然寺前杨柳緑生烟凭君莫信春光早宝积山头有杜鹃
新晴
积雨浮宿润新晴人意适消揺竹牕中啼禽破幽寂初阳动檐瓦残溜时自滴曲巷行迹稀苔花绣深壁
寄宜兴杭道卿
古洞花深谢豹啼春来频梦到荆溪坐消岁月浑无迹老惜交游苦不齐多难共添新白发繙书时得旧封题亦知造物能相忌从此声名莫厌低
简履仁
端居苦长夏思我平生友独坐闻车音开轩竟何有空庭飞鸟雀闲门?榆柳白云团午隂悠然落虚牖对此情更怡无能共樽酒西郭隐层楼下临清江口积雨江流深南风藕花秀相望不可即长吟一搔首
晩意
风吹白苎晩凉生乍试兰汤尚不胜阿阁东头新月上玉盂纎手自调氷
送春
野桃开尽麦初秋十日南风柘叶稠水暖池塘飞乳鸭雨深篱落长牵牛似闻弄玉催团扇谁见凝籹上翠楼便儗开樽歌此曲只应春酒解消愁
戏简履约
青天缺月映江流不见嫦娥抱影愁玉宇参差孤笛起夜深独上水西楼
新秋
江城秋色净堪怜翠柳鸣蜩锁断烟南国新凉歌白苎西湖夜雨落红莲美人寂寞空愁暮华发雕零不待年莫去倚阑添怅望夕阳多在小楼前
承天寺中隐堂
古径无车马闲门带茑萝秋风吹宿雨日暮盻庭柯世味逢僧尽新凉入寺多居山未有计此地数来过
忆城西夜游寄履约兄弟
官街车马去如流正是濠南宿雨收灯火兰桥穿夜市月明歌吹满江楼别来西郭添新梦坐对秋风感旧游黄菊凄凉重九近思君欲上五湖舟
月夜葛氏墓饮酒与子重履仁同赋
明月照行路青松起悲风凉秋饶霜露草木行已空顾影不自得起行荒寂中道逢双石阙知为古幽宫古人不可见丰碑自穹窿上题生前爵下表没世功辛勤名世图岁久已尘蒙剔藓三过读漫灭不可终人生本柔脆所恃身後公金石且复尔浮云安足崇
步出城西门言登葛君墓葛君生世时声光盛流布那知百年内倏忽草头露遗骸委空山风雨谁一顾寒月照玄堂荒蒿断行路谁应识君来惟有青松树见树不见人青松乃坚固乃知人易雕独以婴情故鉴此念前人云胡复悲慕惊风西北来肃然动情愫扬杯谢诸公愿言保迟暮
履仁独留治平寒夜有怀
遥遥治平寺乃在楞伽麓之子神情秀空山裹云宿月冷石林清?眠岂能熟还持一束书起傍梅花读灯昏夜参半饥鼠鸣古屋凄风西北来吹堕檐间木感此霜露繁坐觉芳华促少壮曾几时岁月在空谷念子隔重城何能慰幽独
玄隂失昏旦朔吹号枯株怀君别未久奄忽岁云徂空庭飘微霰惨澹集饥乌城郭黯以凄况复空邨居空村白日短寒云暗郊墟青山不为容黄叶绕精庐遥知松牕下时披古人书古人不可见愿言掇其腴谁令事干禄雕失其初嗟余亦丧志与子同厥趋岂不怀远业均受贫贱驱朱门富华屋长途有高车宁知饥寒士一饱不愿余栖栖斥鷃翔岂与鸿鹄俱何当长风发共夺青云衢
立春日迟道复不至
东风吹彩燕晓色动帘旌迟子不时至南楼春自生裁诗供帖子阁酒听啼莺白日流云暖梅花初雪晴闲牕落香烬残火宿茶铛败叶鸣阶圮分明识履声
春日游支硎天平诸山
麦陇风微燕子斜雨晴云日丽江沙遥寻支遁烟中寺初见天平道上花过眼溪山劳应接方春草树发光华夕阳半岭归舆急惭愧城中自有家
煎茶诗赠履约
嫩汤自候鱼生眼新茗还夸翠展旗谷雨江南佳节近惠泉山下小船归山人纱?笼头处禅榻风花遶髩飞酒客不通尘梦醒卧看春日下松扉
陪蒲涧诸公游石湖
横塘西下水如油拂岸垂杨翠欲流落日谁歌桃叶渡凉风徐渡藕花洲萧然白雨醒烦暑无赖青山破晩愁满目烟波情不极游人还上木兰舟
客赠闽兰秋来忽发两丛清香可爱
灵根珍重自瓯东绀碧吹香玉两丛和露纫为湘水佩凌风如到蕊珠宫谁言别有幽贞在我已相忘臭味中老去相如才思减临牕欲赋不能工
七月六日喜雨
一雨萧然万瓦鸣好风如水坐来生江声入夜惊围屋秋色明朝定满城郊外共知农事足里中争说长官清野人何以酬佳兴自汲新泉破茗烹
邵二泉司徒以惠山泉饷白岩先生适吴宗伯甯庵寄阳羡茶亦至白岩烹以饮客命余赋诗
谏议印封阳羡茗卫公驿送惠山泉百年佳话人兼胜一笑风檐手自煎闲兴未夸禅榻畔月明还到酒樽前品尝只合王公贵惭愧清风被玉川
失解东归口占
七试无成只自怜东归还逐下江船向来罪业无人识虚占时名二十年
初归检理停云舘有感
京尘两月暗征衫此日停云一解顔道路何如故乡好琴书能待主人还已过壮岁悲华发敢负明时问碧山百事不营惟美睡黄花时节雨班班
九日子畏北庄小集
野蔓藤梢竹束篱城闉曲处有茆茨主人萧散同元亮胜日登临继牧之踏雨不嫌莎迳滑抚时终恨菊花迟欲酬良会须沉醉况有霜螯送酒巵
过履约
浪迹归来意渺茫思君今日上君堂厌看流俗求同志喜对时羞是故乡白发持螯能几醉黄花在眼即重阳马蹄不到阑干曲日暮江楼数鴈行
采莲图
横塘西头春水生荷花落日照人明花深叶暗不辨人有时叶底闻歌声歌声宛转谁家女自把双桡击兰渚不愁击渚溅红裳水中惊起双鸳鸯
采桑图
茜裠青袂谁家女结伴墙东采桑去采桑日暮怕归迟室中箔寒蚕苦饥只愁墙下桑叶稀不知墙头花乱飞一春辛苦只自知百年能着几罗衣
有怀观音庵旧游
曲巷不容车马到山人曾是一春留别来空锁眠云榻岁晩常怀听雨楼牕外梨花应自好壁间诗草属谁收似闻黄叶秋逾静憔悴无心覔旧游
次韵答九逵见寄
季子徒存舌相如已倦游人方夸北苑吾自爱东丘病卧吴门雨遥怜震泽秋渚云淹暮景江草识离忧朴学难为用微名费屡求千金怀敝帚半夜失藏舟伏枥余初志投襦愧本谋网罗空自密零落不堪收
楞伽寺湖山楼
石湖春尽水交流来上支公百尺楼尊酒吟分茶磨雨疎帘横卷越城秋一牕粉墨开图画葛里风烟入卧游正是倚阑愁絶处不禁长笛起沧洲
雪景
愁云灭没无飞鸟新水微茫有断津谁识溪南千垒玉输他高阁倚阑人
甫田集卷六
<集部,别集类,明洪武至崇祯,甫田集>

[book_title]卷七
钦定四库全书
甫田集卷七
明　文徵明　撰
诗三十六首
赋王氏瓶中水仙
罗带无风翠自流晩寒微軃玉搔头九疑不见苍梧远怜取湘江一片愁
新黄点额淡生春日暮含颦故恼人老去陈王才力减相看无那洛波神
已而复取古梅一枝暎带瓶中转益妍美
汉臯委佩碧琳琅更着琼枝玉雪香大似孤山贫处士寒泉配食水仙王
?娟绰约并含羞氷骨霜姿本一流今夜游仙千里梦知他是洛是罗浮
喜雨
弱云将暝暗柴关急雨萧然落坐间山鸟近人呼滑滑春泉隔屋送潺潺小牕破睡茶瓯浅别院生凉羽扇闲满目新诗题不得登楼自看郭西山
明妃曲
汉廷议和亲佳人使絶域明妃随例行秪谓掖廷职一朝临遣动天子始信深宫未曾识当日丹青亦等闲今知不得黄金力正缘平日怀贞素非敢从前恃顔色由来顔色不自知爱惜自是君王私君王顾妾恩何厚竟按臣工戮延夀佳人自有命画工何能为长信宫中长别离当时岂亦有人欺悠悠青?胡沙里千载终为汉家死红顔命薄古云然不恨臣工况天子
雨中杂述
春归杨柳暗四月雨垂垂红洗花无迹青沾草有私倚楼迷晓望出郭滞幽期客去茶瓯歇闲愁总上眉凝情不自得看雨独登楼緑树千门晩凉云五月秋暗梁栖湿燕高壁上枯牛有待新波长南湖弄小舟雨从四月晦数日尚愆晴润与黄梅并寒侵白苎生断烟迷竹色悬溜杂鸡鸣莫自嫌行潦东郊久待耕十日江城雨霖淫势已滔檐端宿云雾屋脚卷波涛已扫苏端迹仍深仲尉蒿无钱供晩醉行儗质春袍雨中捡箧得石田先生丁卯岁赠诗云多时契濶费相思就见江城喜可知时事但凭心口语老人难作岁年期林花及地风吹糁檐溜收声雨散丝明日?踪又南北教云封记壁间诗後题五月十一日适是日亦五月十一及今丁丑恰十年而先生下世八年矣因追和其韵以致感叹
碧云何处寄遐思往事惟应岁月知奕奕风流今昔梦离离残墨死生期忆公感慨身难赎顾我飘零髩亦丝欲咏江城当日句泪花愁雨不成诗
花落江城有所思双娥寺里写相知高人不见王摩诘长笛空悲向子期细草含烟情脉脉凉风吹雨泪丝丝十年不踏西州路忍啓缃奁读旧诗
夏日同次明履仁治平寺纳凉
竹根雨过石苔斑锺梵萧然昼掩关坐爱微凉生碧殿忽看飞雨失青山云分暝色来天外风卷湖声落树间最是晩晴堪眺咏夕阳横抹蓼花湾
山中六月可逃禅相与清斋佛座前风细石坛松落子雨深沙窦竹垂鞭别来光景浑依旧壁上题名不记年底用忘归归自好晩霞新月载溪船
寂寂云堂车马稀隂隂灌木暑光微竹根雨过蛙争吠松下日斜僧未归每见青山羞世网欲临流水置柴扉紫薇胜槩吾能领只恐时情与愿违
东禅寺与蔡九逵同赋
何处晩凉多溪堂夜来雨乔然两青杉繁隂遽如许山僧候岩扉喜听松间履为破明月团自汲寒泉煮
秋兴
浮云奄忽互相逾北首长安万里余灞上将军真戏尔回中消息近何如祥麟谁见游郊薮塞鴈空闻有帛书泽国西风秋正急有人东望忆鲈鱼
清秋早晩自江东揺落河山日夜风白马去从天竺国铜驼谁问洛阳宫九朝文物于今盛万里车书自古同憔悴嵇生无复事只留双目送飞鸿
江上芙蓉玉露零秋风乍起阖闾城白龙终见沙虫困黄鹊何时羽翼成四海秪今怀德化诸公须用荅昇平苍梧万里云千叠日暮空怀帝子情
郊台寓目
徙倚郊台酒半醺千年陈迹草纷纷风烟又与行春别秀色平将宝积分水落平湖洲乱吐天垂四野日初曛春山何似秋山好红叶青松锁白云
朔风
朔风吹惨渡江城北鴈时传塞上声此日文章宁有益中朝爵禄久还轻徒闻汉室诛曹节不见长沙召贾生千里苍苍云日暮更梯高阁望神京
惊寒
惊寒木叶已纷纷老大悲秋不自欣旅鴈南来违朔雪夕阳西去隐浮云支离岁月都无益粉饰承平漫有文愧杀仲连天下士只将谈笑却秦军
雪夜宿楞伽寺
朝泛石湖雪暮宿楞伽云山空夜寒重对酒不能醺三更山月高起视皓无垠水天相映射气色凌氤氲增辉岩壑姿?没鸥鹭羣亦知光景殊照灼难为分有如开玉府珪璧罗缤纷时於万木末瞥见飘佩雰山僧事茗设扫积供殷勤勌来支石鼎自束松枝焚龛灯落残烬宝罏断余熏还怜江梅色玉痩氷肌皲
天寒万木僵月出四山静积雪缟清夜幽崖自辉映上方衣裘单俯视寒芒正长风扫纎云平湖竟天净倒影落僧牕横飞湿银镜微澜玉塔揺秀色千岩竞俄然万象沉坐觉羣翳屏一鸟不复飞光华久逾盛吟怀共朗彻禅心寄枯劲秪觉尘界卑忘身在高夐半空击瑶簪冷然发?咏万里吾目中悠悠一渔艇
岁暮闲居
陋巷还车马高斋漫简编尘埃销短日雨雪入残年揽照空双髩探囊有一钱西风洒修竹吾意已萧然
南楼
南楼氷雪尽江郭岁年穷暮岭延西日枯条振北风?云天一握万事髩双蓬徙倚青烟?萧条在眼中西山开晩霁返照落牕中岁事收残雪生涯入断鸿寒多裘失重愁剧酒无功零落双桐树萧萧不受风
新年
扰扰复阗阗鷄声妨晏眠江城收宿雨衰髪受新年寒尽梅花後春生草阁前郊原芳草近早问石湖船
泛舟
江上疎疎梅子雨烟中嫋嫋竹枝歌暖风初泛青莲舫斜日轻揺緑玉波南浦春光啼鸟寂西来山色过桥多美人只在横塘曲手把芙蓉奈远何
登上方
春风吹白发醉上碧迢嶤帆落天边雨人行树里桥舞台青草合霸气白烟消吴越横分地登临不自聊
王氏溪楼
晴云拂栋思悠悠来上元龙百尺楼落日正临官渡晩春江自抱古城流夹堤烟火千家市下水帆樯万斛舟旧事凄凉芳草满不知何处是长洲
虎丘千顷云阁
阁外云千顷风前首重搔倚阑双鸟下落日乱山高积水连横浦疎松带远臯冷然发清啸吾意欲凌嚣
新秋夜坐
空尘月落夜苍苍还见枯桐下井牀病里秋风惊已至坐来寒漏不禁长疎萤时映青灯?短发初沾白露凉鸿鴈不知年岁恶满天萧瑟自南翔
闻砧
明?踈灯鉴薄帷谁家捣练夜迟迟惊回短梦千门月不断秋风万里思岁晩江城还自急天寒闺阁最先知高楼人静星河烂正是霜华欲下时
十一月六日初度与客饮散独坐诵太白紫极宫诗有感次韵
西风自何来吹我檐下竹更阑客已散夜色凄可掬起行照疎灯履影不愧独百年已强半大梦才信宿老作负辕驹无疑我何卜圆影有盈虚逝水无终复天道良不私吾人自倾覆岂无径路趋思之亦云熟
甫田集卷七

[book_title]卷八
钦定四库全书
甫田集卷八
明　文徵明　撰
诗四十四首
新年至湖上饮茶磨山絶顶
楞伽春水玉浮天茶磨晴岚翠扫烟坐喜湖山收宿雨眼看梅柳入新年等闲陈迹还成古老大懽悰不似前日暮刚风吹酒醒始知身在碧云巅
赋缾梅
断枝黏碧藓残蕊叠氷纨未乏溪山韵尤宜几格看移灯传壁影垂箔护春寒应断西湖梦东风在席端
赋盆兰
清真寒谷秀幽独野人心结意清霞佩传情緑绮琴德馨堪自近道味许谁深一笑歌璚树春风雪满襟
游灵岩登琴台
参差莲宇逐飞埃断础荒基夕照开青草欲埋山下路白头曾及刼前来五湖对酒真如掌千载鸣琴尚有台乔木蔽空回首尽老僧犹自护松栽
骤雨
殷雷破柱蛰龙惊万点飞涛木叶鸣何处长风吹海立一时行潦看渠成不愁泾渚迷牛马愿泻天河洗甲兵秋到江南今几日玉兰堂下待凉生
金陵客怀
当户寒蛩泣露莎盆池踈雨战衰荷飘零魂梦惊初定覉旅秋光得最多江上诗情传警报樽前壮志说登科帝京烂漫江山在满目西风抚劒歌
青衫潦倒髪垂肩一举明经二十年老大未忘余业在追随刚为後生怜槐花十日金陵雨桂子三秋玉露天壮志乡心两无着夜呼儿子话灯前
登观音阁
绀殿彤楼凌紫烟危栏飞磴抚苍渊隂崖直下千寻铁秋水平吞万里天身世波涛舟楫外乾坤胜概酒樽前解衾恨不中宵住白鹭洲南月正圆
与许彦明夜话有怀王钦佩赋寄
八月驱车入旧京戍尘千里暗江云承平日久方多事交旧星稀苦忆君洛下秋风应已至江东暮雨不堪闻一时幽意何人会灯火微吟对许浑
天界寺
城南宝刹旧称雄晋代庄严在眼中絶壁星辰连阁道上方龙象涌珠宫翠围岚岫层层雨凉入松杉院院风身世茫茫尘土满欲依莲社住江东
与林志道兵部宿碧峯寺
帝京何处少氛埃古寺幽深背郭开有约敲门看修竹还怜系马破苍苔清斋我自便僧供云卧君能襥被来最是多情双白鹤夜凉飞下勘经台
八月六日书事
万甲仓皇起一呼如闻岛寇偾洪都本忧江左非勍敌岂谓淮南是浪图
翠辇南巡方授钺捷书西上已成俘可怜刘濞区区业赢得功名属亚夫
十载招怀自作奸区区名号等童孱冥鸿已在虞罗外残鲔方游鼎釜间三计果看从下蔡一丸那办守函关笑他李白成何事便儗金陵作小山
阻风江上同蔡九逵诸君登静海寺阁
尘土萧条行路难秋风高阁一冯阑云移白鹭烟波远水绕卢龙木叶寒老阅江山犹自壮行歌天地本来寛平生零落余长劒得与同游倚醉看
卢龙观
卢龙高观压江城登望遥关絶塞情愁外锺山双眼碧胷中扬子一帆轻秋云在野看逾静晩日当轩落更明安得仙人携緑绮石坛来写万松声
三宿岩【在静海寺一名达磨岩】
积石谁名达磨岩花间古洞锁苍烟何能桑下淹三宿却探仇池自一天古树腾蛟根束铁春苔蚀雨翠连钱只应曾见台城事回首梁王又几年
渡江
天上仙人七宝幢玉堂云雾隔晴牕小山桂树空招隐秋水芙蓉又渡江李广不逢真有数黄香何用号无双石头城下西风急笑对青萍倒玉缸
遣怀
末习丹铅未扫除等闲宣索到公车百年翫物能无丧万事随缘自有余敢讳画师呼立本直惭狗监荐相如白云万里山千叠岂不怀归畏简书
重过大云庵次明九逵履约兄弟同游
沧浪池水碧於苔依旧松关映水开城郭近藏行乐地烟霞常护读书台行追春事花无迹闲覔题名壁有埃古栝苍然三百尺秪应曾见宝昙来
夏日闲居
门巷幽深白日长清风时洒玉兰堂粉墙树色交深夏羽扇茶瓯共晩凉病起经时踈笔研晏居终日嬾衣裳偶然无事成媮惰不是栖迟与世忘
新秋
江南七月火西流残暑萧然一雨收手把芙蓉惊欲暮身如蒲柳不禁秋凉风作意侵团扇斜日多情近小楼有约南湖将艇子晩香吹满白苹洲
题画
细路盘盘转石根苍藤古木带斜曛短筇不觉行来远回首青山半是云
丹枫絶壁照空江万里青天在野航卧展南华秋水读不知岚翠湿衣裳
石壁岩岩翠倚空踈松谡谡洒清风夕阳满径看山立何福修来是画中
天风寂历雨初收木叶萧踈满径秋诗在古松岩石畔支筇欲去每回头
江头春水緑湾湾江上春山拥翠鬟老我输他茅屋底无愁终日对江山
山下春江一镜开江回山转隔蓬莱舟行仿佛闻鷄犬时有桃花出峡来
何处风吹欸乃歌烟消日出水增波江南无限潇湘意独是渔舟占得多
木叶惊风丹策策溪流过雨玉淙淙晩来添得斜阳好一片秋光落帋牕
秋怀
零露瀼瀼陨玉柯西风吹起洞庭波江东菰米空愁絶汾水楼船奈乐何万里边声鸿鴈急四檐金气候虫多伤心最是邯郸道忍听佳人倚瑟歌
江城缥缈度飞鸿露下高天月正中宫调谁家歌白苎商颷昨日到青桐云迷八骏应回辔凉入三边合奏功桂楫兰桡期不至芙蓉开满五湖东
题画
稍稍凉思集依依炎景流西风吹木叶秋色满苹州伊人何所怀掇棹自夷犹青山在蓬底白云宿船头沧波渺然去仰见天汉浮飞尘暗岐路回首正悠悠
寒流囓山足嵌空似凌跨苍藤蔽深窦细路通隙幽人已神驰意行自闲雅徘徊出木末复在絶壁下大江渺无津万顷自天泻中有娥眉青白云共容冶何当凌絶顶涵景有虚榭
轻浪激回渚光风泛荣条青天渺何许中流见仙桡修眉落明镜兰带矞云飘含情采芙蓉无那美人遥
送蒋员外浙东采木还朝
祗命临南服奏功旋上京欢声载後车玉节光前津维皇崇出治肃肃建清庙郁攸昨肆沴潭潭付延燎皇心轸隆业起废属司空抡材匪云易使君简宸衷维兹浙东南民穷岁仍厄山空川泽竭畴堪重兹役使君独垂青勿缓亦勿期上足俾国用下恤斯民疲民疲不知劳功成使君去青山罣离思白日照行路夙驾不容淹遗惠何能忘愿君茂远猷万里永相望
八月十六夜对月
不嫌既望月华偏自是浮生见月怜来岁不知何处看百年能得几回圆倚阑凉思芙蓉露满院秋风桂树烟正是怀人情不极一声归鴈落尊前
九日城西小集
村墟霭霭暮烟浮木叶萧萧水乱流细雨百年还九日浮云四海几同游樽前病色黄於菊镜里霜华不待秋何必茱萸重把看衰迟都不似前头
庚辰除夕西斋独坐阅壁间王孟端画竹自题洪武丁丑岁除夜作抵今一百二十四除夕矣感而有作
醉墨淋漓玉两株澹痕依约两行书不知丁丑人何在忽把屠苏岁又除凉影拂墙烧烛短清声入夜听牕虚不辞霜髩萧踈甚已有春风绕敝庐
金山诗追赋
白发金山续旧游依然绀宇压中流沙痕?没潮侵磴帆影参差日映楼江汉东西千古逝乾坤高下一身浮谪仙故自多愁绪更上留云望帝州
怀九逵
春来相见一何稽病里相思意欲迷雨洗碧桃三月尽风吹落日五湖西眼中人物如公少乡里声名媿我齐老大未忘乘驷马仙桥待与长卿题
五月雨晴书事
甘雨如膏遍草莱清风庭院少尘埃一番春事飞花尽万里青天宿雾开狂卓岂知郿坞散孝文方自代藩来不辞零落江湖远潦倒元非贾谊才
绕院春风野鹊鸣如传吉语到江城虎贲仓卒收梁翼宣室从容召贾生一代明良开景运万方父老望昇平野人更识农情喜尽日西堂听雨声
追和王叔明溪南醉归诗
荆南山前花满溪山空独有春风知春风几度吹花落溪上花飞春亦归溪女歌残桃叶渡相思几緑江南树思君欲济川无梁千片桃花溪路长春风桃李秋空月人生易得头如雪万里才看北鴈来一樽又与东风别对酒当歌秋月明摘花酿酒春杯冽溪翁不见草堂闲无限春光付啼鴂
感怀
历服明堂次第成汉廷行致鲁诸生周南留滞宁非命江左优游漫策名四海秋风双髩短百年飞鸟一身轻楼高不碍登临目直北青云是玉京
甫田集卷八

[book_title]卷九
钦定四库全书
甫田集卷九
明　文徵明　撰
诗三十八首
五月
五月雨晴梅子肥杏花吹尽燕飞飞时光已到青团扇士女新裁白苎衣黄鸟故能供寂寞緑隂何必减芳菲子云自得幽居乐不恨门前辙迹稀
金陵中秋
雨晴秋色满长安月贯黄云百宝团见说清光天下共不图今夜客中看天垂紫禁星河淡江绕金城风露寒吹断碧箫丹桂发玉人何处倚阑干
不寐
欹枕数寒更漫漫不能旦天寒鸡再号灯昏鼠窥案药罏火已微羣儿睡方鼾清风自何来冷然动虚幔病眼苦不眠循牀发遐叹人世百年短吾生已强半况此贫贱躯时为小儿翫一卧五经旬形消髪垂灿神情日以摧志业交凌乱岂不怀明时流光榻中换平生二三友雅志在霄汉下夀曾不满半逐浮云散感此念微名悠悠何足羡明月度孤音霜华满庭院
病中
久病生虮虱搔头有雪霜自怜身蹇劣渐与老相将拥榻衾裯薄挑灯刻漏长意衰神亦倦心事转茫茫败褐拥残躯寒檠照屋庐转怜儿女好渐觉友朋踈药饵恒侵食胸怀久废书明朝休览镜不是旧头颅明经三十载潦倒雪盈簪疾病乘虚入摧颓觉老侵安心方外药适趣个中琴澹泊穷生计高人独赏音一病连三月侵寻岁又更人皆传已死吾亦厌余生髪脱相将尽耳虚时自鸣安心是良药此外复何营
扬州道中次九逵韵
一痕春草緑含滋满目风波听竹枝多少两京贤相业江都独有仲舒祠
维扬烟水带江湖仙客帆开十幅蒲不是白云遮望眼平山山色本馍糊
扬州
竹西箫管玉参差柳外楼台舞陆离落日芜城非故国春风后土有荒祠锦帆烟月千年梦禅榻情怀两髩丝二十四桥何处是扁舟西去不胜思
徐州清明
新烟一抹起茆茨翠柳千门映酒旗此日断魂当客路谁家溅泪有花枝等闲行役轻坟墓忽漫逢春感岁时日暮满帆风猎猎萧然双髩不禁吹
泊舟泗上看月
停舟清泗兴无涯夜起蓬牕看月华灏气一涵开玉府镜光千道走金蛇碧空颠倒山流翠白石巉巗浪蹙花酒醒分明天上坐更从何处覔星槎
留城道中有张良祠
古堤杨柳緑丝柔尽日南风送客舟百里青徐平入望千年汴泗正交流草荒霸业春过沛月满丛祠夜泊留老去马迁心尚在不妨书劒事遨游
道出淮泗舟中阅高常侍集有自淇涉黄河十二首因次其韵
扬舲入淮泗春云去闲闲彭门在何许仰见云龙山逝矣黄楼人清风邈难攀坐令千载轻宇宙俛仰间燕燕语樯头鳬鷖遵枉渚凡物囿化机飞鸣各求侣覉人独何如托身无处所皦皦青天云悠然自遐举徐淮多往躅行行入周访始瞻芒砀云忽出清泗上千秋赏雄图白髪不相放歌风与戏马高台屹相向失身落名网汗漫江湖间扬舟涉清济回首送淮山青山岂不佳白日不得闲斜光散烟莽暝禽时独还渚蒲十里青堤柳千丝直行路尚裹裘忽忽徂春色暑寒有恒期人事无能测鱼鸟独会心忻然似相识伊昔东山贤悠然眷迟暮常恐儿辈觉凄其损欢趣富贵草露曦勲猷春电?云胡不暂息驰身傍荒戍潮水絶彭门扬帆凌北固何必非故乡区中本形寓况此游目余平生赏心处清川渺无穷青山不知数客梦落遥天浮云更盘互
辞家一千里圆景更弦望朝烟航济隂落日宿汶上百川自东逝千帆皆北向结髪事明主事左神益王睠兹行役艰那能不恻怆未遂羽仪心且逐江湖放
朝出乱帆前暮落千山後十日泝春流未离清济口忆初辞里门不谓行当久方舟得旧知春风共尊酒东风吹扁舟日暮率西浒平生学操舟未识修途苦齐鲁冬春交河源方仰雨千里飞尘沙经旬饮斥卤白鸥落遥湍忧来时自数何当狎禽鱼去作湖山主
明月照古堰夜泊洪河滨河流委以输月亦如环循物理有荣悴发育春风仁如何慕古士卒岁常苦辛事情从倒置何但如积薪风尘淹岁月行路伤心神龟蒙不可即东望空嶙峋
冉冉春云度依依杨柳津渺渺长风沙恻恻远游人黄金销欲尽白发日夜新昨日梦故乡觉来济水滨济水千里驰去去随漂沦宁免顔色改长岐吹暗尘【原倡重用二韵故改用新滨二字】
忆我出门时春风初着柳行行阻川途已落飞絮後白日感西飞黄流正东走河流几百折时时回鷁首南风自何来吹渡古汴口须臾走尘沙奄忽迷九有收帆斜日明青山落吾手倚杖看春山不觉立已久前临济水清那堪照衰朽
济上闻笛
关山不隔梅花梦吹破乡愁笛里春夜水不波残月上江湖多少未眠人
泊鲁桥次九逵韵
落帆鲁桥口意行还自阻尝闻鲁获麟西狩此其所去鲁今千年秋风几离黍扁舟春已深游子歌白苎垂?满芳洲清湍激回渚落日下西臯苍然见平楚归鸟飞已稀野寺钟初杵不知水堰开夜听舟人语嗟余老无成白发事行旅明发不得休晨飱带沙煮
再次宿任城韵
北风吹古堰长河卷沙白昔闻谪仙人曾作任城客任城非故楼胜事今尚籍想见天人姿春风岸乌帻落月伴长庚何处寻醉魄我行後千年空见徂徕碧长笛起邻舟夜静声裂石不见贺知章悲歌向中夕
钜野次九逵韵
黄河互回折青山时隐见行行次钜野古服犹汉县空闻泽既猪非复禹初甸野色浩无垠忽复春风变春风不可稽客子行亦倦黄金日以销转觉青衫贱雨浊或胶舟时行眺回堰惊吹卷平沙河流激飞箭何处望神京天涯云一片谁云千里遥去去南风便
先大父常有宿汶上之作今日次开河盖汶上地也舟中閲先集敬次其韵
日暮风霾欲涨天独临古渡意凄然春光三月行当暇客子长途未息肩白漫河流还岸岸緑垂杨柳自芊芊当年汶上城何处一抹斜阳万树烟
过张秋追怀武功先生遗蹟
投薪沉铁事悠悠巨埽千寻压上流河济从来天下尽江淮今入地中流当时物论轻文士【武功治张秋猝未有功于肃愍笑曰徐元玉五墨匠也顾令脱士堑然卒以成功】千载行人仰壮猷人事几回桑海异依然高碣镇东州
魏家湾有感【博平县地也】
博平县里侍亲时四十年来两髩丝竹马都非前日梦枯鱼空负此生悲已无父老谈遗事独有声名系去思憔悴平生尘土迹魏湾流水会能知
柳色
漫说鵞儿色似油何如杨柳緑幽幽初收宿雨浓於染远映新波翠欲流十里蝉声溪上路一痕斜照驿边楼莫言濯濯无人爱别有春光在御沟
雨宿武城追和先温州夜宿武城二首
长河风雨送尽日傍沧洲白浪滩都没青枫叶乱流百忧双短髩千里一孤舟日暮墟烟合荒寒满舵楼经过言偃邑非复昔时城里俗无从问弦歌空有名江湖孤鴈断风雨乱鷄鸣酒醒青灯暗春寒一夜生
次韵九逵阻雨
飘风终夕号客子念明发愁闻雨萧萧况听泥滑滑流潦失牛马春云暗城阙昨日青枫根已逐沙痕没不堪行路忧中夜生华发四月尚重裘怪事吁可咄慌忽梦吴江香羮荐春鳜非关重土思远道心迫卒
怀石湖寄吴中诸友
江梅千树绕楞伽记得临行尽着花青子熟时应忆我緑隂成处正思家听莺此际堪携酒烧竹何人共煮茶几度扁舟梦中去不知尘土在天涯
郁裕州忠节诗
仓皇战守强撑支力尽孤城竟死之不谓真卿能备寇终然南八是男儿尘昏何处归辽鹤月黑空山叫子规不负平生忠孝志故人亲勒墓前碑
甫田集卷九

[book_title]卷十
钦定四库全书
甫田集卷十
明　文徵明　撰
诗八十七首
午门朝见
祥光浮动紫烟收禁漏初传午夜筹乍见扶桑明晓仗却瞻阊阖觐宸旒一痕斜月双龙阙百叠春云五凤楼潦倒江湖今白发可能供奉殿东头
奉天殿早朝二首
天外鸣鞭肃禁宸朝廷献纳有司存罘罳拂曙楼台迥象魏连云观阙尊夹陛书思端万笏上方求谏辟千门宫墙树色深於染总受天家雨露恩
月转苍龙阙角西建章云歛玉绳低碧箫双引鸾声细彩扇平分雉尾齐老幸缀行班石陛谬惭通籍预金闺日高归院词头下满袖天香拆紫泥
雨中放朝出左掖
霏微芳润浥霓旌历落彤墀散履声暝色浮烟迷左掖碧云将雨近西清柳垂青琐千丝重水落银桥万玉鸣沾洒不辞袍袖湿天街尘净马蹄轻
雪後早朝
月满长安雪未消分明银海泻秋涛光迷万里璚珂乱势压双龙玉阙高曙色渐分鳷鹊观凝寒犹在鷫鸘袍负薪亦有号饥者愿得君王发汉厫
元旦朝贺
仙音缥缈恊和鸾天上春回白玉阑日出鷄人齐唱卯雪消风伯为驱寒万方玉帛看王会一岁仪文重履端满目昇平题不得白头惭愧直金銮
进春朝贺
玉殿千官拜冕旒紫衣京兆在前头四时盛德初临木先日严寒已送牛气转苍龙当法驾风回明庶动宸斿圣王和令思行庆次第颁恩下九州
恭候大驾还自南郊
圣主回銮肃百灵紫云团盖翼苍精属车劒履星辰丽先驾旗常日月明十里春风传警跸万方和气恊韶韺白头欣覩朝元盛愿续思文颂太平
观驾幸文华听讲
朝下銮舆幸讲堂徐看天仗转东厢翠旗拂柳宫墙绕清跸穿云阁道长千载明良真际会九朝文物旧彛章小臣漫厠夔龙後彷佛还瞻日月光
庆成宴
花暎珍盘出上供风吹韶頀落遥空坐聨日驭红云暖恩湛宫壶瑞露融一代礼成郊社後百年身际太平中晩酣不记归来处彷佛春光玉殿东
再与庆成
日射宫花淑景柔春风重醉殿东头嫚姗不厌倡优拙宣劝亲承礼数稠天上露华恩湛湛庭中和气鹿呦呦一声响节惊禽散锦服中官进御羞
实録成赐燕礼部
北府书成奏尚方南宫拜诏许传觞青春照坐宫花丽瑞露浮樽法酒香邂逅鸾台修故事遂令牛走被余光浓恩恰似朝来雨散作槐厅六月凉
腊日赐燕
绮筵错落映朱旗百辟承恩燕赤墀荐蜡尚存周典礼赐酺聊举汉官仪中厨次第催传?列坐雍容各覆巵潦倒不惭书猎字殷勤还赋伐檀诗
端午赐扇
剡藤湘竹巧裁将珍重瑶华出尚方四海清凉初拜赐一时怀袖总生光最怜明月难捐弃即有仁风可奉扬真觉自天题处湿墨痕狼藉露华香
赐长寿彩缕
紫宸朝下锡灵丝金水桥边拜命时文绣自天腾五色光华约臂结双螭重惭潦倒随恩泽还忝班行覩盛仪愿得君王千万寿日华常照衮衣垂
实録成蒙恩赐袭衣银币
双银烂烂出朱提稠叠文缯五色丝天子不遗牛马走侍臣还忝凤凰池青霄宠渥兼金重白首遭逢补衮迟狼籍天香擕满袖春风湛露写新诗
再赐银币
流银嘉币上方琛昼锡骈蕃雨露深朽质何堪施绮縠虚名元自愧南金敢忘珍重酬千载图补丝毫有寸心白发茂恩何所自三年供奉忝词林
翰林斋宿
春星烂漫烛微垣独拥青绫向夜阑宫漏隔花银箭永莲灯垂烬玉堂寒坐聆宵柝霜围屋想见郊禋月满坛铃索无风尘土远始知仙署逼金銮
兴隆寺致斋
漠漠香灯佛座前寝衣相对不成眠明禋夙奉廷中戒清净来修物外缘竹树湘帘新月色鬓丝禅榻旧风烟无端忽忆朝元事笑隔春风又一年
内直有感
天上楼台白玉堂白头来作秘书郎退朝每傍花枝入儤直遥闻刻漏长铃索萧闲青琐静词头烂漫紫泥香野人不识瀛洲乐清梦依稀在故乡
禁中芍药
仙姿绰约绦罗绅何日移根傍紫宸月露冷团金带重天风香泛玉堂春千年想见翻阶咏一笑羞称近侍臣不似人间易零落上方元自隔凡尘
游西苑
宛转瀛洲带幔坡蜷玉蝀压银河广寒遥见空中树太液微生雨後波云卷红籹千步障风吹璚盖万年柯太平见说宸游简驰道青青长薜萝
秋日再经西苑
内苑秋清宿露曦盈盈日采动金扉松间翠殿团华盖天外银桥入紫微锦缆稀游青雀暗璚波无际白鸥飞彤墙高柳无人折时见中官一骑归
紫气
紫气龙顔穆彤墀虎卫森万年占帝运一念格天心日月何亏食华夷仰照临谁应知有喜白首忝词林
颁历
凤历从天下千官列陛前青阳壶史奏黄帕侍中传周礼存颁朔尧书重纪年白头供奉里惭愧得春先
西苑诗十首
万岁山在子城东北玄武门外盖大内之镇山也其上林木隂翳尤多珍果一名百果园
日出灵山花雾消分明员峤戴金鳌东来复道浮云迥北极觚棱王气高仙仗乘春观物化寝园常岁荐樱桃青林翠葆深於沐总是天家雨露膏
太液池在子城西乾明门外周凡数里环以林木亭榭东西跨以石梁璚华岛在其中
泱漭沧池混太清芙蓉十里锦云平曾闻乐府歌黄鹄还见秋风动石鲸玉蝀蜷垂碧落银山缥缈自寰瀛从知凤辇经游地鳬鴈徊翔总不惊
璚华岛在太液池中上有广寒殿相传辽太后游息之所
海上三山拥翠鬟天宫遥在碧云端古来漫说瑶台迥人世寜知玉宇寒落日芙蓉烟袅袅秋风桂树露团团胜游寂寞前朝事谁见吹箫驾彩鸾
承光殿在太液池上围以瓮城殿构环转如盖一名圆殿中有古栝数百年物也
小苑平临太液池金铺约户锁蟠螭云中帝座飞华盖城上鈎陈绕翠旗紫气曾回双凤辇青松犹有万年枝从来清跸深严地开尽碧桃人未知
龙舟浦在璚华岛东北有水殿二藏龙舟凤舸
列殿隂隂水窦连汉家帝子有楼船兰桡桂楫曾千里锦缆牙樯忆往年汾水秋风空落日隋堤杨柳漫青烟今皇别有同民乐不遣青龙漾碧川
芭蕉园在太液池东崇台复殿古木珍石参错其中又有小山曲水实録成於此焚槁
小山盘折翠?岈松桧隂隂辇道斜草长兰亭迷曲水雨深桃洞自飘花紫云依旧围黄屋青鸟还应识翠华知是史臣焚草地文光隐隐结红霞
乐成殿在芭蕉园之南引水为池中建三亭架朱梁以通梁左右浮以小山名曰九岛其东别凿涧激水以转碓磨南田谷成於此舂治故云乐成
太液东来锦浪平芙蓉小殿瞰虚明碧栏蘸影双龙卧緑水浮渠九岛轻漾日金鳞堪引钓拂天翠柳乱闻莺激流静看飞轮转天子无为乐岁成
南台在太液池之南上有殿曰昭和下有水田村舍先朝尝於此閲稼
青林迤逦转回塘南去高台对苑墙暖日旌旗春欲动薰风殿阁昼生凉别开水榭亲鱼鸟下见平田熟稻粱圣主一游还一豫居然清禁有江乡
兎园在太液池之西崇山复殿林木蔽亏山下小池石龙昂首而蟠激水自地中转出龙吻
汉王游息有离宫琐闼朱扉迤通别殿春风巢紫凤小山飞涧架晴虹团云芝盖翔林表喷壑龙泉转地中简朴由来尧舜事故应梁苑不相同
平台在兎园之北东临太液西面苑墙台下为驰道可以走马武皇尝於此閲武
日上宫墙飞紫埃先皇阅武有层台下方驰道依城尽东面飞轩映水开云傍绮旒常不散鸟窥仙仗去还来金华待诏头都白欲赋长杨愧不才
嘉靖乙酉春同官陈侍讲鲁南马修撰仲房王编修绳武偕余为西苑之游先是鲁南教内书堂识守苑官王满是日实导余三人行因得尽历诸胜既归随所记忆为诗十篇窃念神宫秘府迥出天上非人间所得窥视而吾徒际会清时列官禁近遂得以其暇日游衍其中独非幸与然而胜践难逢佳期不再而余行且归老江南追思旧游可复得耶因尽録诸诗藏之他时邂逅林翁溪叟展卷理咏殆犹置身於广寒太液之间也是岁四月既望识
游西山诗十二首
早出阜城马上作
有约城西散冶情春风辍直下承明清时自得闲官味胜日难能乐事并马首年光新柳色烟中兰若远钟声悠悠歧路何须问且向白云深处行【是日迷道数数问程故云】
登香山
指点风烟欲上迷却闻钟梵得招提青松四面云藏屋翠壁千寻石作梯满地落花啼鸟寂倚阑斜日乱山低去来不用留诗句多少苍苔没旧题
来青轩
寂寂云堂车马稀高明不受短墙围好山宛转双排闼胜日登临一振衣望里风烟晴更远坐来尘土暮还稀松间白鹤如嫌客顾影翩然忽自飞
香山历九折坂至弘光寺
偃月池边宝刹鲜不知赐额自何年行从九折云中坂来结三生物外缘岁久松杉巢白鹤春晴楼阁涌青莲谁言好景僧能占总落游人眼界前
碧云寺【中官于经所建极其雄丽】
翠殿朱扉翔紫清璇题金榜日晶晶青莲宛转开仙界玉阙分明入化城双涧循除鸣佩玦三花拂槛映幡旌贵人一去无消息野老依稀识姓名
宿弘济院
一龛灯火宿山寮人静方知上界高阁外千峯寒吐月空中羣木夜鸣涛不愁云雾衣裳冷秪觉烟霞应接劳辛苦忙缘难解脱五更清梦破云璈
游普福寺观道傍石涧寻源至五花阁
道傍飞涧玉淙淙下马寻源到上方怒沫洒空经雨急洑流何处出云长有时激石闻琴筑便欲沿洄泛羽觞还约夜凉明月上五花阁下听沧浪
歇马望湖亭
寺前杨柳緑隂浓槛外晴湖白暎空客子长途嘶倦马夕阳高阁送飞鸿即看野色浮天际已觉扁舟落掌中三月燕南花满地春光都在五云东
吕公洞【内有耶律椘材字】
何时神斧擘幽崖古窦春云福地开翠壁未磨耶律字石牀曾卧吕公来隂寒四面凝苍雪秀色千年蚀紫苔凡骨未仙留不得刚风吹下夕阳台
功德寺
西来禅观两牛鸣曾是宣王玉辇行宝地到今遗路寝山僧犹及见鸾旌琅函万品黄金字飞阁千寻白玉楹头白中官无复事夕阳相对说承平
玉泉亭
爱此寒泉玉一泓解鞍来上玉泉亭濳通北极流虹白俯视西山落镜清最喜须眉揺緑净忍将缨足濯清冷马头无限红尘梦总到阑干曲畔醒
西湖
春湖落日水拖蓝天影楼台上下涵十里青山行画里双飞白鸟似江南思家忽动扁舟兴顾影深怀短绶惭不尽平生淹恋意緑隂深处更停骖
病中怀吴中诸寺
治平寺寄听松
七尺藤牀一亩宫青山何处不相容大官底用三升酒长乐愁闻五夜钟笠泽风烟荒橘柚横塘秋色老芙蓉几时归去楞伽寺常伴林僧看古松
竹堂寺寄无尽
东城古寺万枝梅一岁看花得几回竹径三年无我迹松门此日为谁开还应坏壁余诗草只恐荒碑蚀雨苔凭仗山僧悬木榻长安倦客且归来
东禅寺寄天机
从别林僧酒道塲几回飞梦到溪堂夕阳松径无尘鞅春水篱根有钓航坐忆同盟多隔世时闻老衲去游方不知听雨南轩下谁与幽人续断香
马禅寺寄明祥
闲情每结道人缘不到东禅即马禅花发来禽凡几树梦回啼鸟已三年朔风左掖笼貂?残雪长安绾玉鞭不及祥师萧寺里茶烟一榻拥书眠
天王寺寄南洲
天王寺里竹千头曲榭回廊旧日游别後梅花应自发壁间诗草属谁收忆看远岫开飞阁曾吊荒宫上小丘白首思归形梦想封书惆怅问南洲
宝幢寺寄石窝
久客怀归问旧游双娥精舍屋东头絶怜近市无尘到曾是寻僧竟日留满地緑隂谁结夏拥篱黄叶更宜秋玉泉清冽应无恙凭仗山厨设茗瓯
昭庆寺寄守山
搔首长安望阖闾风烟漠漠九秋余正思黄叶南朝寺忽把飞云慧远书东壁磨碑知有待北牕悬榻竟何如自怜白首无禆补虚弃闲缘卧直庐
秋日早朝待漏有感
钟鼔殷殷曙色分紫云楼阁尚氤氲常年待漏承明署何日挂冠神武门林壑秋清猿鹤怨田园岁晩菊松存若为久索长安米白发青山忝圣恩
怀石湖
茶磨山前宿雨晴行春桥下緑波平吴儿越女齐声唱菱叶荷花无数生落日夷犹青雀舫孤烟缥缈望湖亭平生走马听鷄处残梦依依是越城
感怀
三十年来麋鹿踪若为老去入樊笼五湖春梦扁舟雨万里秋风两髩蓬远志出山成小草神鱼失水困沙虫白头博得公车召不满东方一笑中
即事
卯酒意醺然焚香闭阁眠长安尘十丈不到竹牕前
其二
露下葛衣单参差林影寒依然残夜月不在石湖看
其三
上书无复志把酒自多情筹国诸公在吾何耻圣明
其四
青衫跨羸骖白首供朝谒自笑老忘还不嫌官太拙
送钱元抑南归口号十首
一官贫薄仅三年不计归囊肯计迁笑杀当时高隐者区区犹待买山钱
吴田百亩岁常荒家计萧然只草堂却有春眠浓似酒不将朝市博江乡
黄尘车毂不曾停白发怀恩恋阙廷谁是东吴钱若水归来双髩只青青
风尘西北三边警灾沴东南万姓艰世事去今无限在只应张翰不相关
高人原不爱高官帝与官衔宠退闲添得空名将底用批风抹月管青山
羡君五十赋归欤我亦头颅五十余把袂不须伤远别病夫行已厌尘裾
少时同学晩同朝一着输君去独高落日黄尘回马处满头衰髪不堪搔
老去怀乡不自欣况堪客里送归人只应晓梦随君去茶磨山前看早春
三月吴门柳絮飞到家应及子鱼肥殷勤相送还相祝管领湖山待我归
旧游何处石湖西故友相思意欲迷为语近来憔悴尽日骑羸马听朝鷄
送石斋太傅致仕还蜀
春风归马拥都城争羡贤哉太傅行吾道正从占出处斯人端不负平生云移玉垒堪支笏水落瞿塘便濯缨落日啼猿夔府道定依南斗望神京
朝辞黄阁谢君王暮向成都问草堂璇毂亲扶尧日月云章曾补舜衣裳由来道大难为用此日功成且退藏满地落花春梦醒濯清亭上听沧浪
送戴时重佥宪之蜀
劒南旌斾拂重关新系台衔旧法官此去筹边知有略于今治蜀却须寛高怀雅称江山壮圣代休歌道路难万里桥东明月上定应回首忆长安
姚太仆思永致仕进秩光禄少卿
圣君应惜侍臣还特与卿阶宠退闲余泽犹堪贲桑梓散衔聊复领溪山向来马署宁须问此去鸿飞不可攀莫道先生总忘世凤毛今在紫宸班
秦茂功出按江右【就送母还越】
春风四牡正駸駸一道咨诹属使君肯惜輶车驰坂道还应玉节动星文持舆见说能将母舍爵何妨自策勲圣代优贤兼禄养不烦回首惜孤云
大江西下号繁雄宣察遥烦绣斧公斥壤须怜新喋血远人应识旧乘骢一时风节埋轮上千里江山揽辔中珍重咨询臣子事愿将民隐达宸聪
追送石潭宗伯次归舟喜雨韵
宦情牢落澹於秋归兴萧然一钓舟雨露难忘天地德江湖还系庙廊忧古来兴废非人力君子行藏与道谋满目青山天万里烟波浩荡没轻鸥
送何少宰左迁南京工侍二首
拜章伏阁举伦彛耿耿忠言动赤墀名义千年元自重礼文一代敢谁私直躬自古难忘蹇了事知公不是痴去去保厘非远谪未须惆怅续骚词
何人发难干伦纪有客输忠翼圣明礼重乾坤那可易事干名教得无争百年富贵浮云淡万里江湖白髪生李白从来多感慨凤凰台上望神京
送唐御史应韶应天府丞
曾持绣斧事澄清暂辍班行佐尹京总为希仁能镇物况来唐介有先声万年宫阙瞻丰镐六代江山入宰衡去去望之非久外安排台鼎望功成
送胡承之少卿左迁潞州倅
一行诏下便遐征太息天王本圣明此际亦知言可讳使君自以去为荣浮云落日天涯恨白鸟沧洲物外情去去江湖尘满目不知何处望神京
送陈良会御史左迁合浦丞
谁兴濮议紊彛章国是纷然失故常慷慨一言思悟主艰难万里遂投荒君於职业真无负我忝乡人与有光去去还珠亭下路苏公千载有遗芳
送乔冢宰致仕还太原二首
四十余年仕阙廷归来双髩未全星一身用舍关天下千载风流尚典刑启事从来夸水监移文曾不愧山灵等闲颂德知何益自有勲名照汗青
四朝文物仰前修一日功成遂乞休君子致身惟道在野人思治愿公留狄门桃李叨知己白下江山忆旧游莫谓白岩多乐事希文常负庙廊忧
送柯奇纯主事归莆阳
新命才看下玉除归心早寄入闽车不须驷马夸题柱且着斑衣慰倚闾因病得闲情好在移忠为孝乐何如春风伫看重来日黑髪光隂正有余
送陈尚书南京工部
老成闻望压羣僚南去台阶八座高江左旧都供览胜国家留务重分曹经营列省工惟叙出入三朝我独劳最是阙庭忘未得凤台高处首频搔
甫田集卷十
<集部,别集类,明洪武至崇祯,甫田集>

[book_title]卷十一
钦定四库全书
甫田集卷十一
明　文徵明　撰
诗五十首
送冢宰朱玉峯之南京
留司晩望重衡钧三十年来侍从臣远去独安恬退节衆中欣见老成人两京规制遥相望六代江山蹟未陈盛世宦游应自乐有人东望惜音尘
晩通仕籍喜同朝此去江东属望劳留务从来须长者雅怀自喜得闲曹百年家世睢阳重一代文章甲榜高去去壮游知未巳秋霜才入髩边毛
送孙从一编修佥宪浙江
羡君潇洒玉堂仙顾我飘零亦备员海内论交兼两世班行联署恰三年别肠忍折燕台柳宦况遥飞越水船谁谓江南身渐远忧心常在五云边
盛斯显南京司封
蓟门秋风天早寒潞河生波杨柳残沙尘吹衣日色薄仙郎九月辞长安长安东下浮官舸去去心驰大江左人情往往计南北委顺知君无不可忆我前年入国门连珂接佩多乡人岂无同朝欢不及同乡美萧条逆旅中吴音更堪喜宦辙羇人不得齐一朝散去各东西向来坐客日以减子行更使吾凄惋何如重为交游惜再世通家非一日况也葭莩添姻戚人生得意无南北我漫惜君君自适建业江山天下奇圣皇昔此开鸿基穹宫杰构比丰镐列职分曹同保厘百年形胜真雄壮奕叶名家更清畅画省雍容如列仙簿书萧散清而闲坐曹读书百不关有时骑马看锺山
送赵丽卿
青骢欵欵斾悠悠遥指孤云向石头到日长安应在望夕阳江上更登楼
旅居邻近最多情几度趋朝并马行今日吾留君却去共谁长乐听钟声
西风吹散马头尘忍见南来白水津不独别离伤远道衰迟亦是要归人
清秋北鴈尽南征我独东归计未成为计金陵文酒伴年来白髪满头生
送洪玉方
才接鸳行喜有余又驱王事驾轺车君频有役难为别我老思家欲附书道路风波方浩荡岁寒氷雪定何如此行国计从知重四海民劳亦可虞
送于器之亷宪还滁
东风吹尽燕台雪潞水垂杨已堪折自笑人生得几时三年两度都门别都门日日有行人我独与君情最亲向来宦辙苦南北去此尚是江湖身君向江湖我尘土从此云山亦修阻岂惟去住隔云泥本自疆封限吴楚忆得滁阳始相见绀髪垂云俱弱冠四十年来转首空升沉异势容顔变不独容顔改旧时世情翻覆浮云移江湖风月足涛浪道路天险藏嶔君能不易平生志岂识人间有机事不将妩媚猎时名更树风声招物忌践敭中外垂廿年空囊羸马意萧然昂藏不受世人识肮脏徒为知己怜知己怜君君不恨浙水东西有公论但须俯仰面无惭未怕怜身独困平生颇厌乞墦徒昏夜哀怜正堪悯若敎游宦损初心相去中间不能寸此志悠悠我独知青山不负当年期幽谷云深每独往琅琊月出咏归迟醉翁亭下泉堪酿君去归兮我惆怅四时朝暮古人情同负幽怀不同赏
送卢师陈奉使紫荆关
季冬繁霜雪塞草寒不菲之子遵朔方驾言即长岐扬旍灞水北促辔渔阳西岂不念修阻王程有严期丈夫既策名委身事驰驱谘诹重将指辛苦焉得辞况君志远游夙昔攻文词上谷古雄镇幽并势威夷於焉寄慷慨亦足宣遐思岂若抱椠人终年守金闺鸣珂紫云阙端简白玉墀通籍岂不佳旅进曾何俾古贤荣有事去子行无稽念惟羇愁中复此相仳离长风西北来吹我双髩丝高歌激清商愿倒风前巵
送王承恩侍讲参政四川
鸟道巇?万里賖从臣分省向三巴中朝声望云山重内史文章锦水华烂熳新恩苍玉节依然旧署紫薇花只应未忘论思地翘首金銮北斗斜
送蔡巨源参政
廿年湖海漫相知再见都城总别离旅客倦游常卧病使君王事有程期清风万里闽山节明月孤舟潞水思尘土欺人双髩短不知何处更论诗
送陆举之
三载追随供奉班方舟千里又同还君行问寝辞青琐我已焚鱼住碧山尘土自怜羸马倦江湖莫羡白鸥闲匆匆手袂何须恋剡曲吴淞一水间
致仕出京言怀
独骑羸马出枫宸囘首长安万斛尘白髪岂堪供世事青山自古有闲人荒余三迳犹存菊兴落扁舟不为蓴老得一官常卧病可能勲业上麒麟
白髪萧疎老秘书倦游零落病相如三年漫索长安米一日归乘下泽车坐对西山朝气爽梦囘东壁夜窗虚玉兰堂下秋风早幽竹黄花不负余
马上口占谢诸送客十首
三忠祠下夕阳明几度含情送客行今日诸君还送我多应不异昔时情
昔时送客每怀归千里乡心日夜飞囘首三年几离别只应今度不沾衣
小试闲官便乞身素衣曾不染缁尘诸君亦自多情致不送官人送散人
散人廿载盗虚声敢谓从前少宦情补衮铭锺羣彦在功名原不到书生
解却朝衫别帝州一竿烟水五湖舟故人莫作登仙看老病无能自合休
诸君送我帝城东立马传杯犯朔风莫叹柳枯难折赠春光都在酒波中
别酒淋漓满路岐酒阑无奈客东西多情独有斜阳色一路殷勤送马蹄
浮云世事两悠悠一出都门百念休独有怀人情不极双沟南畔数回头
立马双桥日欲斜沙尘吹雾暗征车从今絶迹江南去只见青山不见沙
三载愁闻长乐锺梦魂常绕五湖东此身忽在扁舟上开眼犹疑是梦中
阻冰潞河简同行黄太史才伯
长河十月朔风悲零落貂裘不受吹冰雪峥嵘惊岁晩江湖寂寞滞归期谁怜阮籍穷途泣自笑穰侯见事迟忽忆同行黄太史篝灯何处拥书帷
次韵荅徐子容学士见怀三首
解却从前供奉衣朝行除籍简书稀非关疎拙明时弃自惜驱驰雅志违飘泊又惊年欲暮蹉跎再见月流辉玉堂学士青云上也念天涯人未归
霜华惨淡袭征衣关朔萧条鴈影稀游子天涯苦行役故人岁晩惜分违还家短梦秋无赖伴客残缸夜有辉犹胜前时羸马上满头风雪趂朝归
南来拂拭芰荷衣旋觉沙尘出郭稀我已去来无复恋天於人事每多违流澌十月关河冷积雪千山草木辉想见幽居无限好春风应待主人归
次韵荅唐云卿礼部二首
关河岁晏客衣单满髩秋风裹鶡冠尘土自怜疲马倦江湖谁念白鸥寒去来信有天机在閲历方知道路难憔悴不忘飘泊处方舟冰雪潞河干
漂泊东吴万里船漫劳诗帖慰穷年君知世有东方朔我愧身非鲁仲连梦断五湖天渺渺愁悬双杵月娟娟相逢总是羇栖者目送飞鸿共黯然
次韵荅张西峯少参
司空揣分自宜休元亮无心任去留四海何人怜白髪百年吾道有沧洲破除尘梦惺惺在点检山林事事幽即去已输君一着十年前与白云游
腊日与才伯小酌追怀去腊午门赐燕
去岁嘉平燕紫宫长筵错落午门东一时随例沾恩泽此日追思叹转蓬节叙不禁双髩改江湖犹幸一樽同柳条萱草何须问且共天涯目断鸿
旅怀
隂凝冰未泮雪尽岁还穷世事浮荣外生涯久病中心旌揺落日天影度冥鸿短髪垂垂白那堪犯朔风
野行因过废寺
久客念揺落意行还寂寥余寒栖短褐斜日带荒寮岁事行将尽羇?黯欲销云房才咫尺便觉远尘嚣某比以笔劄逋缓应酬为劳且闻有露章荐留者才伯贻诗见戏辄亦用韵解嘲
不用浮文荐子虚底须沧海问遗珠若为尚作稽康累嬾慢难酬满案书
絶涧深林付窅冥三年惭负草堂灵青山应笑东方朔何用俳优辱汉廷
千年处士说林逋漫有声名达帝都只辨梅花新句好莫论封禅有书无
春风次第水增波千里清淮一棹过更恐南行劳应接随堤新柳似新鹅
平生艺苑说荆关点笔虽忙意却闲何用更骑黄犊去右丞胸次有江山
才伯过访
落日生愁地穷隂欲雪天归心闻断鴈衰髩逼残年光景陈编里情怀薄酒边平生黄叔度相见即欣然
除夕二首
拨尽罏灰夜欲晨不知飘泊潞河滨灯花自照还家梦道路谁怜去国人浩荡江湖容白髪蹉跎舟楫待青春只应免逐鸡声起无复鸣珂候紫宸
黯黯离愁酒半醺不眠闲读送穷文旅窗灯火寒犹在村巷鷄声岁又分千里家山归有渐百年心事老无闻未妨去国还飘泊已把闲身等白云
丁亥元日次才伯韵二首
东风早晩到天涯客子逢春正忆家栢叶漫传元旦酒江梅应发故园花不愁逆旅无亲戚依旧江湖有岁华深负郑庄腾荐剡游岩痼疾久烟霞【郑谓啓范也】
朝日曈曨照水涯春风次第到贫家轻烟漠漠初含柳残雪飞飞不作花芳草开筵酬上日紫云飞鞚忆东华即须作伴还乡去沧海东头看落霞
冰泮志喜次黄才伯韵
吹面东风不作寒断冰千片下晴滩已看积雪经冬尽正好垂杨映水看满目江山劳应接到家樱笋未阑残只应今夜扁舟梦先绕吴门鬭鸭阑
过扬州登平山堂二首
莺啼三月过维扬来上平山郭外堂江左繁华隋柳尽淮南形胜蜀冈长百年往事悲陈迹千里归人喜近乡满地落花春醉醒晩风吹雨过雷塘
平山堂上草芊绵学士风流五百年往事难追嘉佑蹟闲情聊试大明泉隔江秀色千峯雨落日平林万井烟最是登临易生感归心遥落片帆前
还家志喜
绿树成隂迳有苔园庐无恙客归来清朝自是容疎嬾明主何尝弃不才林壑岂无投老地烟霞常护读书台石湖东畔横塘路多少山花待我开
甫田集卷十一

[book_title]卷十二
钦定四库全书
甫田集卷十二
明　文徵明　撰
诗二十七首
李少宰杭中丞刘柴二光禄置酒【丁亥】
冠盖雍容总卧龙清时吏隐大江东黄花初过重阳节白髪来邀栗里翁岂有声名惊四海解忘形迹荷诸公浮尘不到清樽畔举扇无劳障北风
赵丽卿侍御邀游冶城
落水萧萧带远空冶城高处见秋风重将白髪游江左依旧青山似洛中有客樽前谈梦鹿何人天际慕飞鸿荒墪寂寞埋秋草犹自风流忆谢公
徒步至宝光寺
布袜青鞋短褐衣酒樽诗卷一僮随白头自笑曾供奉徒步谁怜老拾遗五亩喜闻秔稻熟重阳还恨菊花迟松寮竹谷逍遥地时有山僧乞小诗
九日与彦明登雨花台
雨花台上雨初乾野色江光落坐间岂谓旅游逢九日共来把酒看三山老年节物偏生感到处云林不负闲落木满空秋万里暝禽遥带夕阳还
题兰
炎夏悠悠白昼长空斋睡起拂匡牀不须甲煎添金鸭气泛崇兰满几香
潇湘八景
湿云载秋声万籁集篁竹江湖白髪长独拥孤蓬宿
潇湘夜雨
月出天在水平湖净於席安得谪仙人来听君山笛
洞庭秋月
孤帆落日明青山相映带遥遥万里情更落青山外
远浦归帆
征鸿恋回渚欲下还惊飞苇深缯缴繁岁晩稻粱微
平沙落鴈
鷄声茅屋午霭霭墟烟白市散人亦稀山空翠犹滴
山市晴岚
晒网白鸥沙冲烟青箬笠欸乃一声长江空楚天碧
渔村夕照
日没浮图昏遥锺出烟岭应有未眠人冷然发深省
烟寺晩锺
密雪洒空江云冥天浩浩宁知风浪高但道渔蓑好
江天暮雪
画牡丹
粉香云暖露华新晓日浓薰富贵春好似沉香亭上看东风依约可怜人
忆昔四首次陈鲁南韵
三年端笏侍明光潦倒争看白髪郎只尺常依天北极分番曾直殿东廊紫泥浥露封题湿宝墨含风赐扇香记得退朝归院静微吟行过药阑傍
紫殿东头敞北扉史臣都着上方衣每悬玉佩听鷄入曾戴宫花走马归此日香罏违伏枕空吟高阁霭余辉三年归卧沧江上犹记双龙傍辇飞
扇开青雉两相宜玉斧分行虎旅随紫气氤氲浮象魏彤光缥缈上罘罳幸依日月瞻龙衮偶际风云集凤池零落江湖俦侣散白头心事许谁知
一命金华忝制臣山姿偃蹇漫垂绅媿无忠孝酬千载曾履忧危事一人陛拥春云严虎卫殿开初日照龙鳞白头万事随烟灭惟有觚棱入梦频
竹雀
落木萧萧苦竹深茅檐斜日唤双禽棘丛岂是藏身地三月春风满上林
千叶梅与方山人同赋
缃梅奕叶照琼枝不是横斜旧日姿繁雪吹香春翦翦冷云团树玉差差罗浮梦断情稠叠瑶圃风生佩陆离一任堦前明月碎清真不负岁寒期
静隐
扫地焚香习燕清萧然一室谢将迎坐移白日花间影睡起春禽竹外声心远自应人境寂道深殊觉世缘轻问奇尚有门前客却恨青山不揜名
顾华玉以书邀予为西湖之游病不能赴诗以谢之
旧约钱塘二十年春风拟放越溪船却怜白髪牵衰病应是青山欠此缘漫说西湖天下胜负他北道主人贤只余好梦随潮去月落空江万树烟
中秋日晩雨忽霁与诸友看月
晩雨新晴客欵扉天时乐事不相违眼前愁绪浮云散坐上佳人碧月辉谁见入河蟾不没空怜绕树鹊惊飞多情惟有清光旧照我年来白髪稀
对酒
晩得酒中趣三杯时畅然难忘是花下何物胜樽前世事有千变人生无百年还应骑马客输我北窗眠
观书
老眼视茫然时时手一编未能忘习气聊复遣余年欹枕山窗下篝灯细雨边谁应知此味自结静中缘
煮茶
绢封阳羡月瓦缶惠山泉至味心难忘闲情手自煎地罏残雪後禅榻晩风前为问贫陶谷何如病玉川
晏起
林下将迎寡颓然万事捐老知闲有益病与嬾相便残梦荒鷄外轻寒繐帐前从教贫到骨不负日高眠
甫田集卷十二

[book_title]卷十三
钦定四库全书
甫田集卷十三
明　文徵明　撰
诗三十六首
春雨漫兴
春雨萧萧草满除春风吾自爱吾庐高情时诵闲居赋老眼能抄种树书金马昔年贫曼倩文园今日病相如焚香燕坐心如水一任门多长者车
雨後
积雨初收风乍颠城南花事已茫然黄鹂绕树空千啭白髪伤春又一年竹几蒲团供坐睡茗杯香鼎有闲缘客来莫话长安事自理南华物外篇
寿方矫亭
季鹰久已卧江东再入修门简帝衷白首岂知东观乐青山终恋北窗风一时出处如公少六袠庚年媿我同愿把纶竿相逐去江湖满地两渔翁
上巳日石湖小集
楞伽湖上晩风和茶磨岩前宿雨过士女竞浮青雀舫野人自占白鸥波春来花鸟闲情在老去山林乐事多办取一罇酬令节扣舷聊和竹枝歌
结草庵僧相邀阻雨不行
城南有约访招提风雨沧浪只尺迷惆怅一春能几醉蹉跎四事苦难齐花间细溜沾衣袖道上丰泥没马蹄孤负山僧清净供一窗离思共谁题
夜坐
幽人被酒夜不眠揽衣起坐垂堂前参差花影忽满地仰见明月流青天微风吹空星漠漠时有羇鸿度寥廓美人不来更漏沉天南缥缈银河落
庭前蜀葵
庭下戎葵高十尺紫蕤入帘明的皪谁令艳质不逢春却有丹心解倾日轻尘不飞朱夏清翠翘镂日隂亭亭南风吹帏残酒醒寂寞阑干昼方永
赋得庐山送卢师陈
谁见匡庐百叠苍轺车八月下浔阳天开画障芙蓉出风约银河瀑布长秀色从来堪揽结壮游还待发文章因君忽动江湖兴便儗东林问草堂
睡起
睡起西斋片雨过绿隂庭院晩凉多乌衣春尽浑无语白苎秋来漫有歌世态风云从变幻山林日月未蹉跎却怜逸少犹多事时写黄庭换白鵞
八月初九日见月
暮空云敛月初弦露气星光共渺然囘首棘闱供试事秋风梦断十三年
无锡道中遇雪夜泊望亭
北风吹朔雪飞霙杂零雨孤舟暮不前收帆得沙渚天垂野隂合日暝江云沍川原入萧条林木积缟素寒厖噤不鸣饥鸟惊还聚举酒不成懽挑灯时自语飘泊岂在远出门即羁旅
长林风怒号天低浦云黑空村烟火微近渚渔舟集路暗行迹稀苍然见寒色野泊不成眠羁?还恻恻昏灯黯欲絶归梦迷咫尺戍远更漏沉川寒声影息不知积雪深夜久孤蓬仄
闰正月十一日游玄妙观历诸道院晩登露台乘月而归次第得诗七首
探春行覔羽人家洞里仙挑未着花一段闲情杯酒外山童能供竹间茶
行披荦确履苍虬曲径穿云古洞幽只尺风烟千里外居然人境见丹丘
仙侣登真几百年清风遗影尚依然琳琅翰墨精神在我欲临文唤恕先
道人相见古梅边为写幽情拂响泉窗外南枝春尚浅雪英千片落氷弦
春风吹髩思悠悠来上弥罗百尺楼城郭万家尘似海祗应高处不知愁
古殿悠悠径有苔松扉端为野人开匆匆不尽登临兴有待他时看竹来
神清殿曲倚阑干市散人空万井间莫负仙台今夜月明朝日出是尘寰
二月廿六日游天池诸山
西北羣山列翠屏天池宛转带支硎行穿壑谷身忘倦忽听松风酒又醒岁闰故应春缓缓民饥欣见麦青青老年行乐知无几莫负樽前双玉瓶
九日娄门胜感寺
晩禾垂穗野田平九日登临宿雨晴出郭由来少尘事逢僧聊得话浮生秋霜落木黄花节破?西风白髪情却喜东林能破戒提缾沽酒醉渊明
北江宪副自越州访余吴门饮於杜氏明远楼
相逢相别思悠悠越水吴山烂漫游时事难言聊对酒长安在望漫登楼百年春梦蕉中鹿万里秋风海上鸥不尽平生相许意白头频把旧吴鈎
除夕【乙巳】
樽酒淋漓半醉余疎灯寂历夜何如一行刚了牀头历四壁聊齐架上书衰齿可堪时数换穷愁应与岁俱除东风喜得春来准早有梅花慰索居
元旦书事【丙午】
奕奕祥光报令辰融融淑气转洪钧开门聊自占风色展刺先欣见故人晴日笑谈惊隔岁暮年光景喜逢春桃符历日年年事一度相看一度新
五月望日登望湖亭【是日微雨作寒】
木末虚亭瞰碧澜倒飞天影入凭阑岚光浮动千峯湿雨气薰蒸五月寒石磴蹑云芒履短松风吹雨苎袍寛狂吟莫怪迟归去白髪还能几度看
汛湖
春尽南湖碧玉流故人湖上共夷犹平桡野渡沿青草叠鼔中川起白鸥云日霏霏梅子雨风蒲猎猎藕花洲行春桥外山千叠尽逐波光上彩舟
除夕
酒阑灯烬夜茫然抚事追思十载前坐上渐看同辈少眼中殊觉後生贤江城寒薄梅花早原野霜清落木坚皮骨已空心力尽还将衰髩待新年
丁未九日与履约诸君同泛石湖就登上方
宿雨初晴水拍天碧云微歛日华鲜时当黄菊茱萸候秋在沧洲白鸟边柳外画桥人似蚁湖心兰棹酒如泉擕壶更醉湖山上白髪重逢又一年
是岁闰九月再泛
刚喜重阳临闰月不辞老病复登台多情秋色依前在有待篱花故晩开佳节从知难再值青山端不厌重来画船记取横塘路十里笙歌载月囘
题画
溪云冥冥溪雨急长空倒垂溪水立凌乱春潮万壑揺低迷暮霭千林湿余生雅有沧洲适曾拥孤蓬听萧瑟梦断红尘二十年江湖独往兴依然偶拈秃笔扫东绢便觉吴淞落并剪金君家住云水乡朝烟暮雨对林堂若为老去厌真蹟翻爱狂夫洒狂墨就中妙解谁应识万里云烟开素壁
紫璚翠琰开苍壁下有苍松几千尺浓隂羃历森昼寒虬枝拂空根束石石连灌莾榛欲絶路绕松根更斜出仙源近远不可穷却有幽人在山泽山泽幽人坐倚松仰看出没山云空眼中溶溶霏暮霭耳畔谡谡鸣天风崩崖一线削积铁玉泉百丈飞晴虹吴中山水清且远老我平生素游?偶然点笔写秋峦恍惚游踪出东绢金君有癖与我同每每神游翰墨中赠君此幅应有以咫尺相看论万里
十月山城雾雨收江南春浅类清秋窗前覔得新成句木叶萧萧杂水流
看山何必待春晴雨里看山分外明持盖冲烟覔诗去不知身在画中行
长松揺日影亭亭无限江头倚杖情鸿鴈欲来天拍水白云收尽暮山横
双禽栖息一枝安映雪离离更好看一种羁情谁识得暮林风急羽毛单
寿东畲钱先生
东畲先生古贞臣平生耿挺标清真廿年中外肆敭历所至秉节宣皇仁浮云漠漠有变幻长岐往往多风尘孤征方出霄汉上一笑已脱风波身莫言有才用未极天地深机自消息凭将强健博高官留取有余还造物秪今优游经几年八旬行及顔苍然霜松雪栢涧壑边紫芝玉树阶庭前人世长生能有几如公岂独神仙比向来富贵等浮云未尽勳名付儿子二儿驷马日边归捧檄升堂试舞衣灵椿丹桂初光辉呜呼灵椿丹桂初光辉千秋万岁愿无违
贺东畲钱先生构别墅
共说于公治狱仁还闻韦氏薄籝金生儿已副高门望作室能忘肯构心一脉承传书种在百年培养庆源深庭前手植三槐树会见森森长碧隂
己酉除夕
八十衰翁仍送岁罏薰灯影共婆娑青云志业消都尽白髪光隂得最多天地劳生空蠧简江湖得意有渔蓑孙曾绕膝情堪恋後饮屠苏且笑歌
甫田集卷十三

[book_title]卷十四
钦定四库全书
甫田集卷十四
明　文徵明　撰
诗四十八首
人日直夫东园小集
雪後江梅灿玉英萧然人日半隂晴杂占谁问东方朔妙思空怀薛道衡彩胜千年传故事菜盘七种荐春?白头不落山林事又向名园听早莺
立春
雪消红日丽中天喜见鞭春在腊前次第三阳开景运尚余八日是残年梅花消息严寒後彩胜情怀薄酒边办取物华供帖子暖痕浮緑草生烟
玉兰花
绰约新籹玉有辉素娥千队雪成围我知姑射真仙子天遣霓裳试羽衣影落空堦初月冷香生别院晩风微玉环飞燕元相敌笑比江梅不恨肥
张夏山挽词
忆随仙侣仕瑶京几度朝囘并马行囘首旧游成大梦燕山吴水不胜情
出守毘陵岁再更我时吴苑亦归耕相逢相别多惆怅何况泉台隔死生
春风阳羡百花明携手张公洞里行二十年来谁在者白头挥泪读题名
三年常守念孤穷教养雍容有古风为理无名百年赋至今赤子颂张公
骢马使君前建守仁恩十载两囘施武夷山下棠千树尽是张公去後思
参藩江右寄旬宣一道清风万口传底事谗言能乱国又将书劒下西川
西川戡难策勳名信是胸中有甲兵才大恨无施用地西风吹涙锦官城
扁舟北上又新除别我吴门意有余岂谓间关?独返伤心空读寄来书
记得相逢十载前我时白髪子青年却怜後事翻多恨寒月凄风倍黯然
夏王山下月离离宰树惊风不尽思惆怅高人埋玉地何人为写墓前碑
春归
三月春光积渐微不须风雨也应归与人又作经年别囘首空惊昨梦非江燕引鶵芳草满林莺出谷杏花稀沈郎别有伤情地不为题诗减带围
题渔隐图
江南雨收春柳绿碧烟歛尽春江曲十里蒲芽断渚香千尺桃花春水足溪翁镇日临清渠坐弄长竿不为鱼太平物色不到此安知不是严光徒　　右春
江头夏雨十尺强晩波揺日空江凉游鱼瀺灂乐深薮不谓人间有渔笱笱得江鱼不税官自食自渔终岁欢输租转赋世途恶渔家自得江湖乐　　右夏
渔翁老去头如雪短笠轻蓑舟一叶百顷鱼虾足岁租十只鸬鷀是家业横笛朝冲柳外风浩歌夜弄波心月不嫌湖上有风波世路风波今更多　　右秋
烟沉风紧鸣萧蓼江湖岁晩玄冥肃寒塘日出晓光浮村瓮茅柴酒初熟网得氷鳞不入城自漉瓦盆招近局欸乃一声烟水长苇深江静燃湘竹　　右冬
阻风宿九里湖
云沍长空断鴈呼水声摧岸杂风蒲扁舟卧听三更雨一苇难航九里湖绕榻波涛归梦短隔林烟火远村孤人生何必江山险咫尺离家即畏途
梁溪道中夜行
雨余新水漫风外一帆轻山绕湖南去人从画里行天空云树渺月出暮潮平烟霭知何处渔歌时一声
辛亥除夕守岁
坐恋残年漫有情夜堂烧烛待天明不愁老大无同辈只觉聪明愧後生得岁笑看新旧历无眠厌听短长更香消酒冷人初静忽报晨鷄第一声
壬子元旦饮毛石屋家观郡邑迎春盖明日立春也次东坡韵
昨夕今朝迹已陈头颅种种岁华新土牛郭外才驱厉彩燕筵前已得春对酒不应谈世事赏心刚喜及良辰坐中潦倒谁应甚老我颓然第一人
新夏
暖风庭院草生香晴日帘栊燕子忙白髪不嫌春事去绿隂自喜夏堂凉闲心对酒从时换老倦抛书觉昼长客有相过同一笑竹罏吹火试旗枪
袁鲁仲邀予登列岫楼予自胥台没数年不登矣
故人湖上有高楼十载清罇续旧游飞翠窗中仍列岫片帆天际见归舟依然緑树啼黄鸟无赖青山笑白头不尽阿戎淹恋意渚云江草两悠悠
是晩过行春桥翫月再赋
行春桥上月姢姢杜若洲西宿画船万镜不波天在水四山沉影夜如年已知世事皆身外肯着闲愁到酒边宛转清歌出林表晩烟依约正苍然
虎丘观雨
海涌春岚湿翠鬟生公台下雨漫漫风回隂壑奔泉黑云鎻苍池劒气寒浄洗尘氛开絶境不妨烟霭是奇观诗人自得空蒙趣悟石轩前独倚阑
送族弟彦端还衡山
彦字诸孙端甫良秋风访族自衡阳百年文物家声在累叶松楸世泽长君视前人应不忝我於同姓自难忘不堪相见还相别楚水吴山意渺茫
旧送彦仁一首追録於此
南望衡阳旧德门虎符元帅有诸孙山川我正怀桑梓水木君能念本原两地衣冠曾不乏百年忠孝至今存相违不尽相留意狼籍秋风酒满樽
寄顾横泾
我别横经三十年同游都尽独巍然渊明谁送东篱酒季子原无负郭田贫病岂知翻益寿聪明莫道不如前相思相见知何地梦破秦淮月满川
寄许仲贻
问讯幽人白下踪若为清世不相容几囘对月思玄度安得披云见士龙落日横塘折杨柳秋风南浦梦芙蓉相思满目烟波远吟到新诗手自封
题吴雪洲磨厓神异卷
齐云西来岩壁立天削芙蓉千仞碧谁能题字碧云端吴生袖有如椽笔蟠金屈铁纷琳琅天门慌忽蛟龙翔梦中神授若有得觉来信手笔已忘【二句坡诗也】坡翁此诗信奇絶千年似为吴生设老夫拈笔赠吴生一笑千峯秋月明
九日雨中虎丘悟石轩燕集
何处登高写壮怀生公说法有层台漫修故事擕壶上不负良辰冒雨来应节紫萸聊共把待霜黄菊故迟开白头八十三重九竹院浮生又一囘
素髪
素髪丝丝不满梳衰容览镜已非吾萧条暮景看篱菊次第秋风到井梧物外机心聊奕旨老来多事坐诗逋秪应双足能强健着屐登山未要扶
壬子岁除
残灯明灭照头颅八十三龄过隙虚一岁又从今夕尽余生消得几番除老知无地酬君宠贫喜传家有父书独有梅花堪慰藉春风消息定何如
癸丑元旦
吚喔邻鷄过短垣起看曙色拂尘冠昇平满目新颁朔日月无穷又履端短髪萧踈霜叶脱壮心零落晓灯残从前卉物冰霜尽一树梅花独耐寒
夜泊南浔
春寒漠漠拥重裘灯火南浔夜泊舟风势北来疑雨至波光南望接天流百年云水原无定一笑江湖本浪游赖是故人同旅宿清樽相对散牢愁
晩泊杨庄
碧云微歛四山苍晩泊孤舟对夕阳店舍寂寥斜带水人家篱落尽栽桑风烟入望知何处鷄犬相闻自一乡正自旅怀眠不得数声渔唱起沧浪
寄胡栢泉
当日筹边事最更曾看疏草识高名旋收书札浑如面未及交欢已有情塞上底须论马失周南空复着书成遥知西涧春潮急野渡孤舟尽日横
南楼
狂搔白髪倚南楼落日边声入暮愁万里长风谁破浪一时沧海遂横流敢言多垒非吾耻空复崩天负杞忧安得甘霖洗兵马浮云明灭思悠悠
送袁裕春佥宪之建宁
拾遗省闼岁才更忽领行台抚建宁喜见胜之持使节却教汲黯去朝廷民情有待随车雨天汉先瞻执法星雅志高怀何处写武夷山有晦翁亭
秋夜
四壁鸣蛩露下余片云收雨酒醒初风撩坠叶秋声早月印空庭夜色虚衰病不禁时叙改萧闲自与世情踈若为白首安眠地时有惊尘报羽书
九日游双塔院次渊明已酉九日韵
时叙不容淹忽忽寒暑交矧余蒲柳姿望秋已先凋山林乐闲旷势途利崇高人性各有适奚但壤与霄爰以一日欢酬此卒岁劳古来明哲士取材不遗焦衔觞辄忘世何似栗里陶得酒且复乐安能待来朝
十日游治平寺再叠前韵
季秋气未肃鸣禽尚交交澄空霜华薄木叶不尽雕抚舆陟前冈不觉身已高囘视平湖东逸峯耸晴霄但欣双目明宁辞一身劳物理会有穷何以心烦焦世情共扰扰吾乐方陶陶逹人悟迁化千载犹一朝
自华亭还吴夜泊碛礇
放棹华亭指故园九峯晴色接吴门秋风沽酒唐行市斜日维舟碛礇村墟落风烟沙漵口人家灯火竹篱根机云踪迹今何处一望岑山一断魂
送何元朗南京孔目
一命周行列镐京闲官刚喜玉堂清紫薇兰省聊通籍绿水红莲亦宦情爽气锺山秋拄笏春风鳌禁晓闻莺白头老友难为别飞梦先驰建业城
寄何叔毘礼部
为爱君家好弟兄列官同在凤凰城迟迟宫漏薇垣静浥浥罏香画省清风雨夜堂联榻处池塘春草看诗成相逢相别还相忆白髪江湖无限情
维亭夜泊
孤篷灯火宿维亭宿酒微消梦不成人语烟中江月堕舟横渡口夜潮生闲情岁月都无迹旧历村墟尚有情四野孤霜菰叶冷时闻沙上水禽声
除夕
白髪婆娑夜不眠孙曾绕膝更翩蹮已知明旦非今日不觉残龄又一年旧事悲欢灯影里春风消息酒杯前更阑人静鷄声起却对梅花一灿然
甫田集卷十四

[book_title]卷十五
钦定四库全书
甫田集卷十五
明　文徵明　撰
诗三十一首
元日试笔
云霞骀荡晓光和手折梅花对酒歌暮齿不嫌来日短霜髭较似去年多东风渐属青阳候流水微生緑玉波鸟弄新音晴昼永相看不饮奈春何
竹堂
乘闲上日到僧家惭愧空门有岁华满地碧烟新草色一痕春意早梅花
人日王氏东园小集
晴颸汛丛条浮阳散修莽良时及初正涉七气已爽厥日肇惟人探占喜融朗驾言求友生名园欣独往折蔬充朱豆扶藜企高壤陟彼墙下冈寄此天际想被草晨风和隔竹春禽响
湛甘泉兵书以诗招游衡山奉荅
家世衡阳有钓台江湖流浪未能囘政怀桑梓千年计忽枉封题万里来月满罗浮劳我梦云埋岳麓待公开追攀见说襟怀壮傥许春风杖履陪
寄黄泰泉学士
经时不得岭南书白首无由慰索居北阙声华应藉甚西山爽气定何如残编空复淹司马当路何人荐子虚三十年前潞河梦一回相念一踟蹰
除夕
坐恋残灯思黯然囘看残历已无缘万千旧事空双髩八十明朝乂六年笑饮屠苏甘落後老嗟筋力不如前烽烟不隔春风信次第梅花到酒边
乙卯元旦
沧溟日日羽书传华发萧萧节叙迁时不可追空逝水老今如此况烽烟漫抛旧历开新历却到衰年忆少年潦倒不妨诗笔在晓窗和墨写新篇
病中承次河携樽过访
病暑经时闭草堂故人挈榼漫相将高轩恰似清风至雅谊还同夏日长把酒临轩疎雨润卷帘深院碧桐凉晩来客散诗成处一树蝉声对夕阳
闲兴
緑隂深覆草堂凉老倦抛书觉昼长尘土不飞髹几净宝罏亲注水沉香
苍苔緑树野人家手卷罏薰意自嘉莫道客来无供设一杯阳羡雨前茶
绕庭芳草燕差池满院清隂树绿离帘卷不知西日下自持闲客了残碁
酒阑客散小堂空旋卷疎帘受晩风坐久忽惊凉影动一痕新月在梧桐
闲门谢客日常扃好鸟隔林时一声暖气薰人浑欲醉碧梧窗下拂桃笙
端溪古研紫琼瑶斑管新装亦?毫长日南窗无客至乌丝小茧写离骚
乙卯除夕
灯前岁酒笑相酬镜里流光又一周人世百年原有限吾生万事总无忧余穷不用焚车送残病都从爆竹休去日已除来日在春风检历又从头
丙辰除夕
百岁匆匆过隙驹等闲八十七囘除蹉跎日月前无几俯仰乾坤乐有余白首诗书重结课青春草木旧吾庐由来多病还多寿一笑残痾未负余
丁已元旦
昔随元宰贺正元卤簿分陈舜乐悬万炬列星仙仗外千官鸣佩玉阶前履端同庆承天语【是日羣臣致词毕上宣旨云履端之庆与卿等同之】山寿齐呼祝圣年潦倒今无朝省梦絪緼空忆御炉烟
谷日早起
空庭草色映帘明短髩春风细细生檐溜收声残雪尽窗光落几晓寒轻非贤宁畏蛇年至多难欣占谷日晴诗思揽人眠不得山禽屋角有新声
四月
风雨将春去清和四月天桐隂揺白日草色散青烟兴寄琴樽外筋骸杖履前若为消永昼窗下有残编春雨緑隂肥雨晴春亦归花残莺独啭草长燕交飞香箧青缯扇筠窗白葛衣抛书寻午枕新暖梦依微
五月
迳草侵衫色庭梧生昼隂时光临角黍穑事望梅霖习静罏薰细醒烦茗椀深草堂宾客散欹枕听幽禽
夜坐
凉声传漏点夜色转楼隂遥汉三星度空庭万籁沉草辉萤个个树影月林林稍觉尘氛远闲愁不上心
送彭赴嘉兴训导
清时一命忝师儒百里邻州接里闾志养于今欣有禄官贫莫叹食无鱼微名聊足酬初志多暇何妨读旧书九十老人须在念频频书札问兴居
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 10:28:31-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>