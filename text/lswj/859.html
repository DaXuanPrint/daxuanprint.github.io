<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="自序,卷一,卷二,卷三,卷四,卷五,卷六,卷七,卷八,卷九,卷十,卷十一,卷十二,淞滨琐话全文在线阅读,淞滨琐话全文在线下载,大玄古籍书库">
<meta name="description" content="笔记小说集。近代王韬著。十二卷。六十八篇。大致为两类：一为借奇境幻遇暴露社会黑暗，以狐鬼仙妖寄托真情实意。如《因循岛》中描述“黄沙无际，草木不生，居民均面黄肌瘦，悴容可掬”，而官吏则皆兽面人身，巧取豪夺，贿赂公行。第二类主要描写一系列鲜明生动的妇女形象，特别是社会最底层的妓女。如《魏月波》中的少女魏月波，大胆追求爱情未能如愿，却沦为妓女，饱受折磨和苦难，最终削发为尼。本书受《聊斋志异》影响明显，构思奇特，想像丰富，写景写情均有传神之笔。书中反复宣扬的生死轮回，白日飞升等却属糟粕，另有反映封建文人赌酒征歌、">
<title>淞滨琐话_王韬_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">淞滨琐话</span> <br/>
          作者： <span class="inputVal" id="bkauthor">王韬</span> <br/>
          朝代： <span class="inputVal" id="bkdate">清代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">类书文集,小说集,完结</span> <br/>
          字数： <span class="inputVal" id="bknum">[book_length]215420</span> <br/>
          说明： <span class="inputVal" id="bkdec">笔记小说集。近代王韬著。十二卷。六十八篇。大致为两类：一为借奇境幻遇暴露社会黑暗，以狐鬼仙妖寄托真情实意。如《因循岛》中描述“黄沙无际，草木不生，居民均面黄肌瘦，悴容可掬”，而官吏则皆兽面人身，巧取豪夺，贿赂公行。第二类主要描写一系列鲜明生动的妇女形象，特别是社会最底层的妓女。如《魏月波》中的少女魏月波，大胆追求爱情未能如愿，却沦为妓女，饱受折磨和苦难，最终削发为尼。本书受《聊斋志异》影响明显，构思奇特，想像丰富，写景写情均有传神之笔。书中反复宣扬的生死轮回，白日飞升等却属糟粕，另有反映封建文人赌酒征歌、渔猎女色之情形亦不足取。有光绪十三年(1887)淞隐庐铅印本、宣统三年(1911)上海著易堂石印本、民国初《笔记小说大观》本，近有1986年齐鲁书社排印本、1987年岳麓书社排印本。</span> <br/>
          封面： <span class="inputVal" id="bkimg">Z_19048.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]淞滨琐话
[book_author]王韬
[book_date]清代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]类书文集,小说集,完结
[book_length]215420
[book_dec]笔记小说集。近代王韬著。十二卷。六十八篇。大致为两类：一为借奇境幻遇暴露社会黑暗，以狐鬼仙妖寄托真情实意。如《因循岛》中描述“黄沙无际，草木不生，居民均面黄肌瘦，悴容可掬”，而官吏则皆兽面人身，巧取豪夺，贿赂公行。第二类主要描写一系列鲜明生动的妇女形象，特别是社会最底层的妓女。如《魏月波》中的少女魏月波，大胆追求爱情未能如愿，却沦为妓女，饱受折磨和苦难，最终削发为尼。本书受《聊斋志异》影响明显，构思奇特，想像丰富，写景写情均有传神之笔。书中反复宣扬的生死轮回，白日飞升等却属糟粕，另有反映封建文人赌酒征歌、渔猎女色之情形亦不足取。有光绪十三年(1887)淞隐庐铅印本、宣统三年(1911)上海著易堂石印本、民国初《笔记小说大观》本，近有1986年齐鲁书社排印本、1987年岳麓书社排印本。
[book_img]Z_19048.jpg


[book_title]自序
天下之事纷纭万变，而总不外乎生老病死，悲欢离合。人生堕地即哭，盖知所入非快活世界，而有生亦非乐趣也。人生于世不过数十寒暑耳，有生则必有死。此数十寒暑中，自孩提无知，以迄乎龙钟待尽，其间或疾苦，或颠连，或忧愁，备人世诸苦恼，而一身受之。此即由佛经所谓恐怖远离颠倒梦想诸境，而出夫人一心在无挂碍，故富贵而忧戚，不如贫贱而快意肆志焉。今使问于人曰：处逆境而心安，与处顺境而心劳，二者孰胜？则必以心不困于境者为优。然人能知之而不能行之，则已入于苦海中也。世间富贵荣华，贫贱屈辱，皆境也。境也者，不过暂焉而已。优游恬适，舒畅怡悦，所以养乎心者也。心能入乎境之中，而超乎境之外，且能凭虚造为奇境幻遇以自娱其心。
人于世间有父母妻子兄弟友朋，而忧喜哀乐，会合别离，以是而生焉。备历乎诸境，胶扰于一心，宜乎发之玄者白，齿之坚者危。魂魄一去，同于草亡本卒。顾此言乎处顺境而未及乎逆境也。其有极人伦之变，而涉夫人世之险巇，其境为至难，其心为独苦。然则人自有生以来，浮湛阎浮提中，一苦恼众生耳。故曰：我之所患在乎有身，身自有生得来，而为诸苦众射之鹄。人自乐有生，我自求无生。有生在世，其亦赘旒而已。
余今年六十矣，虽齿发未衰而躯壳已坏，祁寒盛暑不复可耐。偶尔劳顿，体中便觉不快。略致思索，辄通夕不能成寐。见客问姓名转顾即忘，把卷静坐即尔昏然欲睡。思有所作，握管三四行后意即不相缀属。以此而犹欲著书立说，其可得哉！倦游归来，却扫杜门，谢绝人事，酬应简寂。生平于品竹弹丝，棋秤曲谱，一无所好。日长多暇，所以把玩昕夕，消遣岁月者，不过驱使烟墨，供我诙谐而已。
以此《淞滨琐话》又复积如束笋，裒然成集也。《淞隐漫录》所纪，涉于人事为多，似于灵狐黠鬼、花妖木魅，以逮鸟兽虫鱼，篇犊寥寥，未能遍及。今将于诸虫豸中，别辟一世界，构为奇境幻遇，俾传于世，非笔足以达之，实从吾一心之所生。自来说鬼之东坡，谈狐之南董，搜神之令升，述仙之曼倩，非必有是地有是事，悉幻焉而已矣！幻由心造，则人心为最奇也。
余于生老疾病，悲欢离合，已遍尝其境，所不可知者死耳。向居香海，入秋咳作，气上逆不能著枕，终宵危坐达旦，日在药火炉边作生活，去死几希。长夜辗转，一灯荧碧，几于与鬼为邻。然昏厥睯眩中，此心湛然尚觉，可用追思前后，所历显显在目。感恩未报，有怨胥泯。痛知己之云亡，念知音之未寡。则又蹶然以兴，涕泗谤集。故兹之所作，聊亦寄我兴焉而已，非真有命意之所在也。岂敢谓异类有情，幽途可乐，鸟兽同群，鹿豕与游，而竟掉首人世而不顾也夫？荒唐之词，发端于漆园怪诞之说，滥觞乎洞冥，虞初九百早以是鸣。降及后世，抑复工已。余向作《遁窟谰言》，见者谬加许可。江西书贾至易名翻板，藉以射利。《淞隐漫录》重刻行世，至再至三，或题曰《后聊斋图说》，售者颇众。前后三书，凡数十卷。使蒲君留仙见之，必欣然把臂入林曰：“子突过我矣。聊斋之后，有替人哉！“虽然，余之笔墨何足及留仙万一。即作病余呻吟之语，将死游戏之言观可也。光绪丁亥中元后三日，天南遁叟王韬序于沪北淞隐庐。

[book_title]卷一
徐麟士
徐麟士，崇明人，少负奇气。虽生长海滨，而识见广远。且膂力绝人，能挟数百斤物，超跃重垣，人以为昆仑奴之流亚也。生平嫉恶如仇，里中无赖，有作盗窃者，悉擒治之不少宽。以是诸无赖衔之刺骨，思有以中之，未得间也。
一日偶经古冢，上崩，露石匣，掘而启之，中有一剑。少加拂拭，光芒注射。知非凡物，宝之不轻示人。夜梦伟丈夫来曰：“余即冢中人也。子得宝剑而不知剑术，亦何所用！我请授子。”生再拜愿受教，梦中尽得其所授。及醒，试之一一不忘，以此益自负。
时长桥下有巨鼋，恒出为人患。县官募有能捕之者，予重赏。里人交谓之曰：“君能之乎？此鼋能激水三千丈，吞吐云雾，腾沓波涛，君恐非其敌也。”生忿然作色曰：“此蠢然一物耳，何足污吾刃。既欲为公等除害，奚惮一行。”即时仗剑入水。须臾浪涌若山，潮翻如雪，奔腾澎湃之声，震闻数里。经一二时许，乃渐平息。群见生剑悬鼋首，踏波而出。左手持革带，既近岸视之，鼋也。盖以革带贯其甲裙故也。群众争曳之登岸，大几亩许。脔之，饱数百人。江水尽赤。里有长老曰：“子前身殆周处也！何不致力于学，博通古今，以备他日国家用。”生喜，乃折节读书，不复问户外事。无赖之图报者，其念亦寝。
生戚某军门方驻关外剿游匪。素悉生勇，驰书招之。生慨然起曰：“大丈夫建功立业，正在斯时。铭钟鼎而书旗常，夫岂异人任哉？”携剑囊书，束装就道。自芝罘达旅顺，以待修舶，小憩逆旅。一夕饮酒薄醉，隐几假寐。忽有戎装系刀入白者，向生半跪而请曰：“寡君命敬迓君子，乘舆已待于外。”生仓猝间，莫辨为谁，随之俱行。既登车，电迈飙驰，其去若驶，旋至岸尽处。遥望浩淼汪洋，极目无际，殆海也。车径由海中行，水分两旁若壁立。顷抵一所，车止。宫殿岧峣，殆如王者。居门外甲士百许人，排班鹄立，状甚敬肃。即有峨冠博带者数人自内出，拱手迎生，揖生入内。历门数重，始睹前殿。殿上悬灯千百盏，光明胜白昼；殿中珠帘翠幕隐约不可辨。惟香雾四沛，氤氲不散。数人即于帘外禀白，闻言：“远客既临，当以礼见。”乐作帘卷，则正中上坐者，乃一二十许岁女子。星冠霞帔，玉貌端妍，天人也。两旁侍立者，悉艳妆丽姝，玉色珠光，互相辉映。殿上传生入见，生不觉膝为之屈。上座者命人扶生起，赐坐于侧。谓生曰：“闻君义高千古，勇冠三军，固一世之英豪，当今之俊杰。今不远千里而辱临敝地，寡人凉德，何以堪此？此为瀞海，上帝命寡人莅治兹一方者有年矣。久庆安澜，无虞骇浪。乃不谓近有应海雌鼋与鼍龙作偶，恃其跋扈，来肆凭凌。雌鼋之故夫，即前在崇海煽虐，为君手翦之于长桥下者也。今将藉君威灵，兴师问罪。幸助寡人，君其勿辞。”生闻命意气慷慨曰：“敢不擐甲执兵，为诸军士先，以驱除此妖魅，奠王国家，当使彼远族永作波臣，庶几无忝王命。”于是登坛视师，简壮士至千五百人为前驱，千五百人为后劲。精选甲士二千人为中权，亲自率之。传檄其国中，刻期决战。两军既遇，前驱猛厉无前，一战而胜，轻进遇伏，遂至败绩，中权适至。生分二千人为左右两甄，夹击之，敌之前军退，鼋鼍各统一军继进，与生相接。生见鼍龙虎头燕颔虬髯鹘眼，固昂藏一男子也。雌鼋亦一好女子，虽不逮瀞海女君之美，然雾鬓风鬟，丰姿绰约，殆如神仙中人。生飞剑欲斩鼍龙。鼍龙知不敌，急遁去。雌鼋吐水以淹生，生以剑挥之，水反倒注，盖生剑首有辟水珠也。雌鼋乃惊而奔，师溃。生率众军追之，直捣其巢。鼍龙为追军所围，不得脱，生至斩之，士气大振。雌鼋据其国之积石山以求和，且请愿与生结伉俪。是山险阻难攻，珍宝山积，固董卓郿坞之类也。生曰：“忘夫事仇，抑何淫而无耻哉！是真披鳞带甲之俦，杀之何足惜？”挥军环攻，历三昼夜，始破。还其贿，盈百车。觅雌鼋弗得，继知其缢于荒谷，乃具棺葬之。
撤师凯旋，还报于女君曰：“幸不辱命。”女君郊迎三十里，待以上宾之礼，赐以黄金万镒，白璧十双，明珠百琲，锦绣文绮皆千端，他物称是。特张盛筵饯之于别殿，妙选女乐百人，各就班行。彼歌此舞，更退迭进。具有五花八门之观。又使演钱塘破阵乐，声音雄壮激烈，听之殊令人兴勒铭燕然之思。宴毕，仍命前戎装人驾车送之归。及门而觉，则几上一灯荧然，万籁皆寂，寓童倦伏几下，犹未睡也。生追思所梦，历历在目。叹曰：“此何异邯郸道上一枕黄粱哉！世上功名富贵，一切皆作如是观。”遂作书辞其戚，不复为关外之行。
方拟返旆，忽有贵客款关至，邀往观海市。生以初不相识，辞不赴。客曰：“此百年一次，为商家盛典，亦海国之大观。今岁以荷兰王子适来，斗奇炫富，矜多竞胜者，必倍于往日。君如有财，天下之异物，不难致也！”再三固请，生乃许之。贵客早备舟以待，双轮激水，其捷若飞。既至，市肆环集，珊瑚珠贝火齐木难之属，大半不能辨识其名。酒楼茗寮多设于临街。生见一当垆女子容华娟秀，似曾相识。径入投钱曰：“聊乞一盏，藉以解渴。”女子睨视生而笑曰：“君颇忆别殿歌姬否？何别未数日，已淡漠无情也。”生始恍然自失曰：“卿那得来此？”曰：“随女君俱至此间耳。相距百余舍，有萃珍囿，室极宏敞，即女君之所设也，君盖往乎？当有所得。女君固望君久矣。彼贵客者，乃女君之所使也，特为先路之导。”言次，贵客至。偕生联骑而往。奇珍环异，为生平目所未睹。别一室尽储前日赐物。贵客谓生曰：“此皆君之所有也，今日君当载以俱归。”生请一见女君面为伸谢。贵客曰：“人神道殊，幽显路异。事已泄露，似不宜再渎也。当垆女子以与君有夙缘，故女君特以赐君，用侍巾栉，备箕帚。此女有宜男相，他日必生亢宗子以延嗣续。君虽抱负异材，然非功名中人，归后不必作出山想矣。今日拥镪宝，对佳丽，载西施一舸以东，艳福亦不浅哉！”遂送生登舟，而女子已先在舟中。一帆风顺，直达崇明。逮晓，生推篷窗而望之，则舟已系于己之门外石桩上。生乃偕女入室，而呼藏获辈出运物。竟日，犹不能尽。一夜与女同梦正酣，忽睹伟丈夫昂然排闼而进曰：“曩日宝剑，可赐还也。助君名成利就，亦思所以酬临哉。”生方欲起谢，遽拍其肩曰：“勿忘。”蘧然竟醒。起视匣中剑已杳矣。翌日往寻古冢，为之地筑墙，树碑褐，种松楸，建屋十余椽，置守冢者司祭扫。更购田百亩以奉辟春秋祀事焉。
药娘
郑筿史，汴人，僦屋维扬为寓公。其居近小金山，后购冶春园遗址，葺而新之。楼台亭榭颇有可观。又复叠石为山，引泉作池。池流曲折，驾以飞桥。东西回廊周绕，随地势高下为参差。最奇者为芍药圃，圃前有门，扁曰“尘飞不到”，字势飞舞有逸趣，吕仙降乩笔也。一入门内，便见高峰插天，循径而上。路殊纡徐。既登绝顶，有亭翼然。倚栏纵眺，全园尽在目中。既达平地，则弥望皆芍药也。雕栏石磴，环护倍至。中间所植为金带围，尤称名种。相距数十武，有楼五楹，极轩爽。楼上藏书数万卷，缃帙缥函，什袭珍庋，多人间未见本。楼左偏葡萄作架，薜荔为墙，槐榆千章，芭蕉百本。觅路而入，绿阴森沈。精庐三楹，为闲时憩息所。盛夏居之，几忘炎熇。
生虽坐拥厚赀而不喜居积。会计之事，悉委于人。读书之暇，惟知莳花玩石，此外别无所好。纳二妾，一曰绿媚，一曰素修，皆虹桥小家女子，颇识字。生另构二室以处之。月榭云窗，备极幽丽。室外杂植花卉，二室遥隔半里许，通以阁道，如亘长虹于半空。二女有时靓妆炫服，凭朱阑而延伫。见者疑为阆苑神仙，缥缈天外。生分宿二女处，月不过数日。偶有余闲，即课二女以唐宋人诗词。二女志甚相得，序齿以姊妹称。绿媚年十七，素修年十六。花貌玉肌，堪称双绝。素修于书史尤慧警。
一夕，素修方临窗握管书字，忽见窗外人影幢幢，疑为绿媚潜踪而至，因隔窗呼曰：“绿姊何不即入，乃作门外汉？须知窥观非正道也。”旋闻有弹指声曰：“既欲我入，何又闭门拒客耶？”其音清锐，绝不类绿媚。姑启双扉，女已掩入。灯下视之，意态妍丽，丰韵聘婷，艳发于容，秀入于骨，世间无此绝色女子也。不觉错愕却步。女曰：“姊幸勿惊，妹来伴寂寞耳。请观与卿家绿姊孰胜。”素修曰：“小园与外间隔绝不通，姊何由至？”女曰：“妹久居尊园，姊自不识耳。妹来欲出小诗奉教，幸勿琐琐固诘，以败清兴。”袖中出诗本一束，掷素修前。素修视其签，题曰《紫霞轩吟草》。下署“竹西谢春芬药娘著”。于是始知女字药娘。开卷七绝一首，句妙欲仙，心甚好之，竟忘其为宵深地僻从何处来也。亦出所作示之，相与娓娓谈诗。烛屡见跋，呼婢瀹茗以解渴吻，佐以饼饵。曰：“仓卒未知姊临，不能作咄嗟主人，姊勿怪也。”俄而村鸡唱晓，女乃别去。素修约以明夕来。女曰：“明夕子有心上人至，恐无暇念妹矣。”素修秉烛送之出户，方致声珍重，而女去已远。
翌晨，红日上帘，素犹未起。梳洗方罢，生适来见几上诗草，询何人作，答以邻女，并不言其故。生见其词语清新，为易数字，并加评焉。夜果宿素修所，素修讶女若预知者。越一夕，微雨帘纤，挑灯烛坐，正思女不置，隐隐闻远处有屐齿声渐近，并闻笑语声。知是女来，启户俟之，见女已立窗外，更偕一人至，并入室中。女无暇寒喧，即坐几傍。捉足脱屐易履曰：“今日惫甚。”素修视同来之女子长短适中，纤秾合度，云鬟雾鬓，飘然若仙，与女固堪伯仲也。爰询姓字，曰：“姓徐字玉娘。前居蜀冈，今处尊园。以势分悬绝，故未敢骤攀清话耳。”素修曰：“既忝姊妹行，犹过作谦语，是见外也。今而后，请勿复尔。”因询玉娘曰：“既与药姊同居，当必能诗。如携佳作来，请以见示，共相欣赏。”玉果出一册于怀袖间，书其眉曰《兰因剩稿》。素读其诗，情致缠绵，远胜已作，更深悦服。由此二女与素往来甚密。有时二女令侍婢携酒肴来，热气蒸腾，若新出于釜。异馔醇醪，莫能名状。素修益奇之。思礼不可不答，特出己赀，密嘱厨娘，为备盛筵，今夕将以宴女客，且戒勿泄于人。
适绿媚之雏鬟曰蔬香者，以事至厨下，闻刀砧之声，喧彻于外。鸡豕鱼虾，堆案盈几。问：“今日岂主人生辰耶，抑别有喜庆事也？”有灶下婢与蔬香相稔者，附耳告之曰：“今夕素娘宴客，岂绿娘未见请耶？不然，安有不知？”蔬香匆匆回，面有喜色曰：“我娘今日食指动否？”夕间素娘大开东阁，绿媚曰：“此时已晚，尚未遣使来邀，中必有故，我当往探之。”逮夕从复道持灯往。甫近已闻笑言喧杂，匕箸觥筹交错之声。从窗隙窥之，明灯朗耀客座，二女子美丽异常。玉色双辉，珠光四照。思戚串中并无是人，当必有异，敲扉竟入，笑曰：“不速之客一人来。”素修即起相迓曰：“难得阿姊自来。”二女亦殷勤行相见礼，曰：“素知绿娘美，今日见之果然，不觉自惭形秽。”素修遽拍药娘肩曰：“我见犹怜，何况老奴！”玉娘曰：“我每见素姊，辄自叹弗如，为不乐者竟日。”于是四美合尊促坐，洗盏更酌。或折花枝以当酒筹，或击鼓传花，或彼此拇战。钏动花飞，药娘量最豪，饮无算爵。更阑始散。绿媚问二女住何处？曰：“距此不远，山后即是蓬庐耳。”二女既去，绿媚备询颠末。叹曰：“其来也突兀，其去也杳忽，其言所居也支离，此渺尔培楼，不过土戴石而成者耳，安有庐舍在其间？如有之，何我出入不一见哉。以我揣之，必是灵物幻化，非鬼即狐。”素修怫然曰：“狐鬼而能幻人形，事或有之。至狐鬼而能诗，妹未之闻也。”即出二女诗册，与之观。绿媚见药娘诗卷有生笔迹，惊问曰：“岂郎君亦与相见乎？”素修曰：“郎君但见其诗，未睹其人，妹亦不敢直告也。”是夕绿媚即与素修同宿。
生诣绿媚所，入房寂然。蔬香告以赴素修宴有女客在故也。生遂独眠达旦，循阁道而回。遥见二女子一衣红一衣白穿林中而出，由石径登山，入林深处，忽不见。生因默识之。逾数日，绿媚素修俱集在书楼下，生偶述二女服色形状，曰：“与阿素作诗友者，是此二女欤？”素曰：“仿佛似之。”生曰：“测其踪迹，殆非人欤？”素修闻言，殊不悦。约生俟其来入与之言，疑可立决。夜间二女偕临，词辩锋起。须臾生入，二女欲避去。素固挽留之曰：“何妨以通家礼见。昔谢道蕴施青纱步障，与小郎解围。此姊家故事，宁不能效之耶？”二女遂出见生。玄言奥旨，持论纵横，生不能屈。叹曰：“女相如洵辩才无碍哉！”药娘曰：“闻君家多藏书，何不令余入而纵观，以扩眼界。”生订以明午。翌日二女果至。生导登书楼，玉轴牙签，一一指示。二女叹为大观。药娘曰：“世徒知宝宋板书，视若拱璧，空使触手若新，易尝细心自校。此真耳食目论之士也。虽多，奚足贵哉！”二女由是又与生为谈友，虽日间亦留不云。谈论则并坐，饮食则同席，绝不避嫌。每值花辰月夕，辄置酒宴赏，生居中而四女环侍焉。飞斝传觥，情殊相昵。然皆以礼自持，毫不可狎以私。生愈敬而爱之曰：“与二妹交，正如对名花，止可餐其秀色耳。”一日二女至，容色惨沮。药娘谓素曰：“妹与姊缘尽矣。他日姊如相念，就妹没处掘土三尺余，有琥珀一方，即妹精诚之所结。置之佛前，香花供奉。三十年后，可得往生净土，姊幸勿忘。”玉娘在旁鸣咽，弗能成声，曰：“姊死妹岂忍独生！”素方曲为慰藉。忽窗外黑云如墨，风雨大作，二女倏不见。顷之雹下，中庭紫芍药蹂躏殆尽。逾月，楼西玉兰一株，亦憔悴死。
李延庚
李延庚，字少白。西蜀人，工诗词。为人颇具豪气，少好击剑。及长，以为不足学，遂专心于文史。声名藉甚。性好远游，已三涉峨嵋，穷其佳胜。以应京兆试入都，见集于都下诸名士，终日惟酒食游戏征逐，放言高论，自负不可一世。及观其所作，剽窃陈言，饾饤杂学，直可投诸溷厕，岂第覆酱瓿而已哉！以是杜门不交一客。虽在软红十丈，如处深山穷谷中，僦居西城外极乐寺。寺四周皆水，碧漪荡漾，其清澈底。盖高梁桥水，其源出自西山涧中。去此，而入玉河。雨水夹一堤，堤上多种杨柳。细叶长丝，临风飘拂。岸北数十里，大抵皆招提兰若。低昂疏簇，绀宇红墙，与绿树参差相间，境殊幽胜。其与僧寺毗连者，多富贵家别业。泉石花木之美，楼台亭榭之丽，各擅其奇。生于读书之暇，杖策出游，信足所至。每遇风和日暖，鸟语花香，拂石小坐徘徊不忍去。见园扉有启者，闯然竟入，寻花看竹，不问主人。园丁亦习见之，不以为异也。
寺相距里许，万驸马庄在焉。庄曰“白石”，以在白石桥北而得名。时值中秋，清光皎洁。悬照万里。生爱于爽阁观月，遂襆被往宿。一夕，酒醒梦回，月光射疏棂。松柳竹柏之影，疏密纵横，映于窗纸，殊有画意。生顿触所好，披衣启户而出，露立中庭。举头观玩。忽闻隔院有妇女笑语声，生心异焉。知庄左右并无居人，此声何自而来？适墙角倚有一梯，日间园丁折花之所置也。生登梯以望，隔院遥见妇女五六人，并北地装束，所操亦北音。两妇年皆四十许，淡妆素服，丰韵幽娴。余俱女子，年均十六七。惟一最稚，仅十四五龄。并玉貌绮年，风流靡曼。濒池有巨石一，圆如几，四周皆石磴。环池悉碧玉阑干也。闻两妇呼雏鬟扫石涤磴，荐以氍毹。须臾，杂陈杯盘匕箸之属。两妇与诸女子团圞环坐。一女子曰：“今夕开筵玩月，不知谁为东道主人。”右首一妇曰：“是乃六妹之雅意。余妯娌忝为食客，岂不愧死？”左首一妇曰：“今春宴赏牡丹，亦系六妹倾囊。本约醵钱作答，至今尚虚此诺。回忆盛时一日两筵，曷胜惆怅？”右首妇曰：“李姊何为话及畴曩，使人抑郁不欢。尚忆李建泰出师西征，我家特奉朝命以太牢告庙，此时何等烜赫。曾几何时，沧桑变易，抑何速耶！左首妇曰：“当田妃死时，我等叹为无福。安知异日后田妃而死者，万不及田妃哉。我家阿翁年七十有余，犹称矍铄。诸子皆官都督，诸孙亦并执戟明光，有位于朝列。一朝变起，同殉国难。由此观之，高寿亦岂得为福哉？”右首妇曰：“我家阿翁位崇职重，已跻太傅之列，宗人府印玺为其所掌，尝以亲臣随侍经筵。每值文华进讲，佩刀入直，此时何等宠荣。今日思之，恍同一梦。当李姊捐躯赴井时，侬亦思投于水，跃身清流，以随所天。不料后有抱持者，则侍婢小茜也，至今以为恨。”左首妇曰：“闻阿妹归家越岁不食，旬日而死，此事更惨。试思绝粒之难，何如身问水滨之易乎？”末座一女子作嘤嘤啜泣声。群起劝止曰：“六妹情伤矣。如有再提前事者罚以十觥。”言时酒肴亦至，罗列几满。旋闻酬酢巡环，互相欢饮。右首妇曰：“当日赏牡丹诗，七妹为原唱，六妹有和章。所吟佳句，尚忆得否？”末座女子答曰：“此诗早付之荒烟蔓草矣，惟壁间留有雅流名句，尚记一二，如：‘分香妆阁照，择圃几瓶栽。树转尊前影，花愁暗处春。'颇觉其工稳耳。”东座一女子曰：“昨绕柳溪而过，偶经松轩，见轩中有一俗客在，箕踞独坐，手持长吉歌诗吚唔不辍。妹聆其句讹字舛，不觉失笑。渠骤闻人声，昂首四顾。妹匿身山石后，竟不之见。俄而吟声又纵，妹戏翦一纸蜈蚣，自承尘堕下，渠遂仓皇遁去。日长无事，消遣此荒伧以解闲闷，亦殊快意。”生闻之忆得昨日事，不禁失声惊诧。座中一女子狂呼曰：“墙头有贼。”旁有侍儿曰：“恐是骑墙状元。否则张珙来窥双文也。”生知不能隐，急蹑步下梯，阖扉遽寝。翌晨随所见而迹之，石几之侧，果核狼藉，烛泪酒痕，仿佛犹在。生每至夜间，必梯垣往窥。顾数夕杳然，殊无影响。生遂迁宿于前堂。堂三楹，轩尚异常。当海棠花时，朱丝竟丈，摇曳于松槐之间。松虬槐老，势并突出林表。后堂之北松树五株，老干纷披，夭矫偃蹇，状若攫拿。由曲径而登，则为土山，其南乃郁冈亭也。俯瞰荷池，有如圆月。两旁杨柳扶疏，阴翳蔽亏。
一日，生盘旋而上，则亭中已有人在。视之即前夕东坐女子也。见生嫣然一笑，方侧身欲避去，而生已至前，向女长揖，笑问：“前日作蜈蚣之戏者，非卿也耶，几累人吓杀。”女曰：“男儿胆大如鼷鼠，一何可哂！”亭中棐几湘帘，笔床砚匣，位置楚楚。东西列橱二，缥轶绨函，殆盈插架。生曰：“此间奚来书籍？”女曰：“是处本为侬诵读之所。书籍笔研，侬自携来，初不虞君之涉我地也。”生偶翻案头卷帙，有一册题其签曰：《长夜愁音》。阅之皆纪明季宫闹遗事，其下署名则“万瑞珠兰芬。”生知为女名若字。玩其所书，簪花妙格，娟秀异常。因谓女曰：“夜来所言，我已尽闻。卿为万家第七女公子。其行六者，当是卿姊，不识为同母所生否？”女曰：“侬父后房凡三十六人，擅专房宠者惟八人。侬母樊姬居长，六姊之母戚姬，位居其四。因生侬姊妹二人，在八人中尤嬖。”生问：“两妇是卿何人？”女曰：“左首者为伯兄长祚妻，右首者为仲兄宏祚妻，皆娶自京师大家。伯仲二兄咸庶出，我父最所属爱。”生曰：“卿嫡母为瑞安公主，卿名何得以瑞称？”女曰：“侬名本为蕊珠，六姊名为蕊英，字蕙芬。后余姊妹，为嫡母所抚育。赐以今名，欲久而勿忘也。”生曰：“卿姊妹亦于国破时殉难否？”曰：“非也。并以弱病早夭，葬于西山祖茔，今墓碣犹存。”女应答之间，语柔词媚，吹气芬馥，出自齿际。生细视女冰雪为肌，琼瑶作骨，两颊薄晕，如泛朝霞，真神仙不啻也。不觉意为之夺，双睛专注，逾刻不瞬。女笑曰：“目灼灼抑何贼态未改？昨夜墙头，今朝亭角，其将为非礼越分之举耶？”生骤聆此言，疑女意已许之，遽尔屈膝下跪曰：“原谐百年偕老之欢娱，而结千载有情之眷属，永成伉俪，无间幽明。”女益笑不可抑，手拍阑干曰：“请起而言，勿恶作剧。此君自向床头人演习长技，施之于侬，殊觉英雄气短矣。世间所传幽欢冥会之事，尽出文人妆点，悉属寓言，君乃信以为真哉！即如侬之形质，可聚可散，徒以精灵未泯，故尚游戏人间。然不过宜于冷静幽独之境耳。其时则月白风清，其地则深山昧谷，寂寞无人，自行其适。安能再履尘土，在热闹场中作生活哉。君休矣！勿生此妄想。”生恍然若有领悟曰：“人与鬼既不可合，然则鬼与鬼亦有乐趣乎？”女曰:“既为鬼矣，一切皆空耳。目口鼻舌意既无，则色声香味触法概无所著。惟以生前善恶业，堕死后苦乐趣，容或有之。所语苦乐皆由心生。刀山剑岭焰坑血湖，不过为下等人说法，非真有之。大圣大贤，极奸巨恶，可以常存。神灵仙佛，精气不消，时至则灭。或久或暂，总视其功行何如耳。其余众生，旋生旋死，忽有忽无，群入于觉海之中，为一气之所鼓荡而已！”生曰：“妙哉此论，闻所未闻。”向女膜拜，环绕三匝。再欲视女，女倏不见。亭中所有，一切皆杳。
田荔裳
田荔裳，字补云，洛下名孝廉。家拥厚赀，田园广斥。喜莳牡丹，多异种。魏紫姚黄，不足多也。春时常招友朋赏玩。一夕宴罢，宿蝶未来，银蟾犹皎，花下微闻叹息之声，众咸骇异。生妻织云女史，出自名族，识字知书，能持大体。因为生言：“兴亡盛衰之微，盈虚消息之理。须先戒惧修省，默弭不祥。”生亦然之。是秋中庭桂树忽萎，生妻感病旋殒。生奉倩神伤，安仁抱痛。在内阁中，触物生悲，凄然不能成寐。乃迁于外室，屏人独宿。
时当九月，节逾重阳。冷雨凄风，益形萧寂。挑灯夜坐，哀思萦怀。正欲拂衾展簟，忽闻窗外有吟咏声，音细如女子。心疑焉，启户规之。隐约见一女郎，高髻淡妆，独步回廊。往来蹀躞。知双扉已启，乃迎就生。生于灯下得睹玉颜，容华绝代，天人不啻也。不禁惊喜却立。女已入内，向生敛衽作礼，生亦答拜。因询：“风雨如此，又逢深夜，何闺阁娇姿，不惮孤行远涉耶？”女微笑不言。生问姓字，自言：“姓孙，字韵史，一号莲仙。距君家只数武而遥，君自不识耳。”女即坐生案头，翻弄书籍。见生悼亡诸作，曰：“抑何哀怨之缠绵也，殊令人不忍卒读。然君夫人在地下甚欢乐，恐不复念君矣。”生曰：“卿何以知之？”女初不答，固诘之，乃言：“今地府有女才子之选，君夫人名列第一。本备内宫教读，及见君夫人容为诸才女冠，九王子悦之，将选为正妃，不日成礼。”生闻之不胜呜咽。继谓女曰：“与吾妻为伉俪，虽仅三年，然深知其性情，秉洁怀贞。死而有知，必不肯再嫁也。卿既知之，乞为我一探确耗，自当图报。”女诺之，期以明夕。于时窗外雨声浙沥，益扰愁心。生戏谓女曰：“今夕卿不可归矣，盖留宿此？”女曰：“生平不惯与人同榻。必欲余留，请君处下床，余居上床。”生曰：“可，”遂分衾褥各半，独缺一枕。女见几上有粤东携来之磁枕，曰：“此亦可用。”生睡藤床，颇觉安适。闻女转辗反侧，久而不眠。问之，曰：“胆怯也。”生曳履下床，径就女曰：“我来伴卿何如。”微近女侧，觉吹气如兰，异常馥郁。继以手探其衾，则密裹周身，无隙可入。生强曳焉，女急以双手持之。生偶触玉臂，滑腻如脂，不禁心为大动。既谐缱绻，翌晨遂留不去。生即出妻平日所用粉奁脂盒，供女晨妆。朝起视之，淡扫蛾眉，愈形妩媚。生昵爱极深，几于跬步勿离。女留匝月，生觉精神倍爽，衣袂间芬芳袭人，因疑女为神仙中人，如黄姑织女之偷降凡间也。因戒家人毋得妄传于外。有询女之来由者，托言迎自西城谢家，将以为续娶地也。友朋中有以执柯进言者，悉婉却之。
逾年怀妊，女即不食。朝夕所饮，惟蔗浆杏酩而已。身亦倍重于往日，及产，举一肉球，片片若花房之含苞。拆而观之，中一男也。啼声甚雄，阖家相庆。弥月设汤饼筵，贺者盈庭，群请女出见。女盛妆立屏角，向众盈盈下拜。丰神绝代，仪态万方，见者皆惊以为人世无此丽姝也。不识生之获此，几生修到。于是外间众议沸腾，猜疑日至。一日女欲归宁省父母，因请于生，遣减获备舟车。生曰：“卿前言家在邻近，今何两歧耶？”女曰：“前日寄居戚串处，故云然。今将归吾故里，一水迢遥，非凡莫渡。伊川之东，衡庐在焉，君何不同往耶？”
女去三月始返，携一妹至。字韵秋，号蓉仙，年仅十四五。清矑倩盼，姿态聘婷。与生初觌面，红晕于颊。问答之间，不能措一词。生见其婴伊可怜，亦不复尽其语。欲以西院处之，使婢红于相伴。逮晚，蓉仙不肯往居，必欲与姊同宿。百方慰遣，卒不从。每夕姊妹同床而眠，生反被摈于外。一夕，生归颇晚，醺然有醉意，倒卧女床，摇之不动。不得已，夹生而睡。生夜半酒醒，暗中摸索，不辨何人。但觉丰若有余，柔如无骨。一缕清香，直参鼻观。帐隙略露微光，逼视之，则其妹蓉仙也。含眸敛息，香梦方酣。生不忍惊，拥之于怀。天明蓉仙始觉，推生而起。泣谓姊曰：“妹今日必归去，岂能堪此强暴耶！”生力自剖白曰：“但亲香泽，未涉于乱。卿乃慧心人，岂犹不自知耶？”蓉仙俯首拈带，细思昨夕情事，乃不复言。由是蓉仙分宿外房，仍令红于作伴，睡于别榻，与姊绣闼仅隔一墙。见生并无所避，时依肘下，执卷问难，奇字疑义，反覆辨析，生不能屈。叹曰：“此辩慧女子也！他日青纱步障，可为小郎解围。”
一日，为生前室三周年，延高僧作佛事，铙钹钟磐喧聒一堂。又于别寺诵梁皇忏四十九日。生回忆前尘，泣然流涕。因谓女曰：“前日托卿所探事，何以至今无一言，岂尔时故作谰语耶？”女曰：“所以不言者，恐伤君心耳。当日君夫人为九王子所见爱，已遣鸩媒，通雁币。方使入门径前致词，君夫人怒掷聘物于地，曰：‘宫中教读之任，所不敢辞。若以非礼相干，虽死非所闻命。且凡间燕雀，岂能匹天上鸾凰？如不获己，焰坑血湖，刀山剑岭，皆我毕命所也。一任处置，何足惧哉！'九王子闻言怒甚。令裸体置之寒冰狱中。曰：‘适足炼我玉骨耳。'复令投之洪炉，曰：‘铁心石肠，历劫难熔。'九王子见其不屈，气为之夺，然犹未肯遽止也。旋为阎摩主者所知，嘉君夫人守节弗渝，戒九王子弗仇，令往生金阊为富室女，来生与君仍结夫妇缘。今入世已三年，君今可转悲为喜矣！”生问：“在金阊何处？”曰：“缘至当自知。记取十三年后，有五羊使者来，此其时矣。”生因谨志于册。
正言际，阍人入禀有自南海至者，舆从烜赫，状似显宦，言必欲面见主人。生视其名刺，初不相识。姑出与谈，则其人殊魁梧俊伟，谈吐生风。自言：“新卸增城县任，兹将入都引见。余戚孙笠舫鹾尹，现亦需次粤垣，与君有葭草亲，有书达其女韵史，余为作寄书邮。”袖中出一函致生，匆促遽别。生持函入内，与女观之，内言：“阿秋年已长成，当为择配。如意中无可选之人，即归田生，效娥英故事，亦无不可。青鸟使来，即汝从姊之媚。不妨出见也。”女商之生，生初佯为不可，笑曰：“恐醋娘子想吃杨梅，将从何处觅仓庚羹耶？”女曰：“檀奴抑何狡狯哉！欲取姑舍，欲擒姑纵，已如见其肝肺。侬无妒意，何烦疗哉！”越一年，蓉仙年已十七。元宵赏灯后，即令诹吉完婚。一时礼仪之盛，器物之华，服饰之丽，远近来观者，无不啧啧叹美。宾客济跄，冠裳毕集。向时纳女，远不能及。人皆称女之贤。生拟赴春闱，公车北上，二女群劝止之，曰：“君今日左对尹邢，右拥施旦。室藏佳酝，园有名花。每值良辰美景，月夕花朝，置酒并酌，怡然共乐。君倡于前，妾和于后。讵非天壤间一大快事哉。恐阆苑神仙，亦无此乐趣也。何必于役道途，再作春明之梦？即使人词林，登玉堂，亦不过世上浮荣耳，何足为重轻。如君必欲行，真身有俗骨哉。况侬姊妹侍君衽席，要亦短缘撮合耳，他时恐悔之晚矣。”生乃止。
一日，庭中牡丹大放，花朵皆巨如盆盎，活色娇香，绚烂夺目。生方与二女举觞酬劝，忽报前时增城县令复来，生即出见。自言：“已为广州太守，兹已超擢道员。因晋都门，迂道过此耳。”翌日，生设盛筵招之，同赏牡丹，客赞誉不绝口。而盛称一黄一紫为群花之冠。因其异种，将携之归。生难固拒，不得已，分植于盆赠焉。自以为拱璧之贻，不足过也。不意客去后，入视二女，同时抱病。月惨花蔫，容光憔悴。呻吟之声，不绝于耳。栏前花萎，阃内人亡。生哀痛欲绝。尽以金玉珠宝为殉。及葬，举其槥，轻若无物。生自此不欲居家，出游江浙，聊解愁怀。偶经金阊城畔，小住寓斋，同人邀往留园，泛舟偕去。画船栉比，士女如云。生特赏识沈金兰，以为可独步苏台。于园中见一女子举止态度，仿佛似织云，不禁注目视之。女回顾见生，恍若似曾相识。讶其久瞩，转眸一笑，珊珊行远。托人访之，知系巨室。挽媒聘焉。卜宅于昊门。偶与话织云旧事，女不能对。
画船纪艳
钱江画舫，夙著艳名。自杭州之江干，溯流而上，若义桥，若富阳，若严州，若兰溪，若金华，若龙游，若衢州，至常山而止。计程六百里之遥。每处多则数十艘，少或数艘。舟中，女校书或三四人，或一二人。画船之增减，视地方之盛衰。停泊处如鱼贯，如雁序。粉白黛绿，列舟而居。每当水面风来，天心月朗，杯盘狼籍，丝竹骈罗。洵足结山水之胜缘，消旅居之客感。个中翘楚，首推观凤校书。碧玉年华，绿珠声价。丰容盛鬋，光采照人。颀立亭亭，有玉树临风之概。工度曲，尤精琵琶。每一发声，四座倾听。性娴雅，无章台习气。喜与一二素心人煮茗清谈，娓娓不倦。
西江二仰山人随宦来盈川，平章花月，眼界颇高。独屡绳观凤之美于倚玉生。生素不喜作狭邪游，姑妄听之，似未深信。中秋之夕，仰山招诸名流，宴集江船，强拉生往。时则秋水澄鲜，月明如昼。姬素妆淡服，秀媚天然。生一见倾心，两情弥洽。华筵既启，群花纷来。燕瘦环肥，并皆佳妙。饭颗山樵时亦在坐，择其尤艳者，各赠一联以奖之。赠观凤云：“观山玩水风双桨，凤管鸾笙月一觞。”赠莲棣云：“莲子团栾征吉兆，棣花翩反寄相思。”莲棣生长桐庐，住桐君山下。貌秀丽，独冠一村。邻家姊妹俱以西施相目。家贫亲没，遂堕风尘。非其素志也。赠檀香云：“檀板金尊，得少佳趣。香温茶熟，别有会心。”檀香居富阳之小隐山下，亦小家女子。婀娜聘婷，别饶媚态。年止十六，梳拢才一月耳。赠翠凤云：“翠袖天寒曾倚竹，凤钗春暖替簪花。”翠凤本钱塘人，住莲花峰下，小名阿凤。幼时肤白如雪，人戏以白凤凰呼之。及长，好著绿衣，因名翠凤。赠沈香云：“沉鱼落雁倾城貌，香雾清辉忆旧词。”沈香乃富春江畔渔家女子。少长，态度苗条，眉目如画，秀曼风流，迥超俦类。乃使之弹筝搊笛，品竹调丝。一学便成，妙合音节，曲师自叹弗如。山樵于时倚醉微吟，擎笺题句，挥毫染写，墨沈淋漓。无不各当其意以去。一时画舫中传为佳话。咏花生与观凤交尤昵，曾作本事诗上下平三十绝赠之。兹录二首，以见一斑：
重重香雾护云鬟，杨柳腰支拟小蛮。
记得秋江明月夜，一樽同赏六朝山。
一溪新涨绿于油，檀板金樽破客愁。
记得日高春睡起，泥人并坐看梳头。
兰陵痴梦生，翩翩浊世佳公子也。慕桐江严陵之胜，买棹来游，遍历花丛，殊少许可。偶遇姬于烂柯山下，奇赏之。谓其秀色可餐，宝光外溢，真得山川灵淑之气者。流连匝月，缠头锦费六百緡。生虽豪侈，而姬之美丽，亦从可知矣。岭梅香裹，新船落成。开筵宴客，热闹异常。几于灯火连宵，笙歌彻夜。曾经沧海客赠以一联云：“倘遇咏花人，不妨载酒。剧怜浣纱女，终须泛湖。”盖中遇惋惜之意，情亦深矣。同时有莲棣者，与观凤年相若，名相埒。素面生娇，自饶馨逸。性静穆，寡言笑，如幽闺处女，不求人怜而人自怜之。客或入一游语，面发赤不能答。篷窗多暇，刺绣自娱。咏花生眷爱尤深。芳情密缔，绮语遂多。所作《莲溪行》一篇，为时传诵。其诗云：
玉宇净如洗，星影销欃枪。
涉江揽秋色，花阴藏画艎。
青溪有小妹，泛宅波中央。
一笑生百媚，俗虑消吟肠。
相对各无语，罗襦闻幽香。
羊灯明绮夕，鸾钗艳新妆。
觞政不嫌虐，殷勤催酒忙。
银筝断复续，珠喉清且长。
夜静霜柝急，绿波生微凉。
曲终月堕水，汀雁飞成行。
莲棣得诗甚喜，置之粉盝镜奁之侧，时时吟诵，亦可谓深于情者矣。他如官妹之俊爽不群，风流自喜；凤玉之丰神旖旎，意态温柔；兰仙之娇小玲珑，动人怜惜；喜欢之面面圆到，落落大方；竹英则十五盈盈，聪明绝世；云栖则华妆綷?，婉娩宜人；高凤则秀丽天成，不假妆饰；香媚则宛转周旋，曲如人意。皆画船后起秀也。
丁亥四月初旬，天南遁叟作西冷之游，泛舟于六桥三竺间。蓼红荇碧，点缀生新。诸同人邀饮于三潭印月。刚值浴佛日，士女麇至，几于袂云而汗雨。俞楼外一酒家，买醉者无隙座。遁叟厌其嚣，乃往灵隐。舆中，见四山环合，蔥茜扑人，不禁叫绝。既至，饭于方丈，蔬笋绝佳，方偕同人散步寺前，瞥见鱼轩络绎而来。中有二女，装束艳冶，殆不类良家，珊珊诣大殿礼佛。遁叟视其一，丰神淡远，态度聘婷，秀靥承颧，长眉入鬓；其一秀丽天生，自饶柔媚，双瞳点水，两颊泛霞。斗媚争妍，堪称双绝。同人中有相识者，曰：“一为倩珠，一为漱玉，画船中姊妹花也。君既赞赏，今日何不即往钱塘城外一游。”遁叟以明晨返棹辞之。二女游戏既毕，遂出登舆。见遁叟襟边系一红花，搴帘时，不禁向遁叟嫣然一笑。同人谓遁叟曰：“君艳福几生修到哉。当他临去秋波那一转，亦足以消魂矣。”翌日，遁叟解维启行。夕泊临平，孤枕不眠，一灯如豆，拥衾小坐，颇有倦意。忽见仆人持柬来邀，视之则程姚二君招往画船小饮也，并云日间二美人已代致之矣，翩然而来，待君已久。遁叟遂乘飞轿而行，电掣飙驰，其去若驶，俄顷已至。竟登画船，程姚两君迎于船头，二姝果在。询其姓字，一曰绣云，一曰韵芬，并余杭人，而生长于钱塘江上者也。韵芬顾叟而笑，绣云曰：“睹君之面，似曾相识，不知从何处见来。”韵芬曰：“日间见之于佛殿中者非耶？”绣云恍然拍掌称奇。韵芬曰：“顷邂逅于寺中，兹笑言于江上，讵非前因？”二姝皆昵就叟，韵芬属意尤深。叟拥置之膝，韵亦不拒。柔情婉娈，有如飞燕之依人。因欣然谓韵芬曰：“今夕殆将偿日间一笑之缘乎？”爰絮问家世，乃知韵芬出自良家，颇娴书史。早入章台，非其所好也。叟曰：“卿既能诗，何不袖携夙稿，示我一观？”韵曰：“稿存儿所宿船上，非自往取，不能得也。请避人共往船头，佯作玩月，吟与君听，何如？”叟许之。韵曼声吟哦，自谐音律。《消夏》三绝云：
水晶帘外晓凉时，嬾把牙梳理鬓丝。
准践檀郎花后约，缄书欲报怕人知。
何处风来菡萏香，一番雨过一番凉。
午余绣罢浑无事，起看庭花影半墙。
阶阴薝葡手曾栽，瓶里双头茉梢开。
隔槛风过竹影动，偏疑人为采花来。
《初秋》二绝云：
秋花石畔故开迟，新月窥人恰半规。
自有茶瓜供消遣，当风枕簟未眠时。
虫声咽共窗前竹，月影潜移墙上花。
残露无声人籁寂，当天闲看玉绳斜。
叟曰：“虽是小诗，颇有思致。”语甫罢，而绣云自舱内出。转询能作诗词否。绣云曰：“儿是俗人，不解掉文袋，若肯收作绛帷女弟子，授以秘传，作亦非难。恐今之都知录事辈，不足数也。”叟见其性情慧警，教以作诗之旨，绣云倾听乐甚，颇有所悟。而程姚两君来催入席，循环欢饮，洒罄无算爵，叟拇战辄负，绣韵二姝争为之代。叟顾而乐之曰：“此虽南面王不易也。”席散更阑，叟不得归，乃偕二姝共睡。左拥右抱，谈诗达旦。绣云曰：“昨夕梦中亦得一诗，不知可否？”叟令诵之，即吟云：
豆花香细月微明，小院新凉络纬鸣。
犹忆夜深浑未睡，一灯篱角捕秋声。
叟不觉拍案叫绝。韵芬曰：“通夕不眠，兹始朦胧睡著，乃又被君惊醒，抑何恶作剧哉！”以手击叟头，叟蘧然而觉。则此身仍在临平船中也。噫嘻！钱塘江上，画船风景，诚不数珠海灯痕，秦淮月色也。
倪幼蓉
倪莲臣，吴江人，世家巨族，坐拥厚货。中年以后，喜作狭斜游。昵之者多，掷缠头千金无吝色。以是莲臣游踪所至，咸奉承恐后。前后所娶，凡四姬，皆青楼中人也。一曰蓉仙，二曰蕙芬，三曰兰韵，四曰梅修，并有所出。蓉仙生一女，尤慧美。幼即喜书史，过目自能背诵。声琅琅然，如瓶泻水。莲臣顾而奇之，常拍其肩曰：“此吾家千里驹也。但惜是不栉进士耳。”女名镜芙，字幼蓉，于诸姊妹中齿最稚。诸姊妹悉联姻于显宦，而女独苛于所择，低昂苦不就。盖其厌薄纷华，芥视富贵，素性然也。其母常谓之曰：“儿今年已十四岁矣。及笄之年，转瞬间耳。苟执持己意，无所许可，岂将以丫角老耶？”女曰：“儿有上一联于此，若能对者，即为我偶。”因书以示母云：“妙人儿倪家少女”。莲臣睨之而笑曰：“此真古今无对，独一少双者也。何处再觅本地风光耶？”女少长，喜阅道藏书，且多妙解。于炉火铅汞之事，独不深信。曰：“学道深者，当炼内丹。若外丹究属旁门，未足恃也。”人以女言为迂，而女学道之志益坚。平日有戚串至者，往往匿不肯见。婆娑一室中，堆案盈几者，皆道书也。讲求吐纳导引之术，长生久视之方。
女父适患痢疾，久不能愈。遍觅奇方，终无所验。诸名医皆束手无所施其技。女昼夜奉侍，称药量水，罔敢稍怠，几于衣不解带，目不交睫。女视诸方皆难治病，爰以己意选各药，君臣相配，以三昧火炼之。宵半进之于父，甫下喉，即觉丹田气暖，久之腹中作雷鸣，一泻而愈，曰：“快哉此剂！殆同仙液灵丹，决不出于世上庸医之手。”女因诣前自承。由此人稍稍异女。或以疾病询，或以休咎问，女颇厌其烦。
距女舍数里许，有尼庵曰准提寺，缙绅家之私庙也。女父亦尝布施以护法檀越称。庵有新至一尼，曰莲因，精通内典，冶丽绝伦，年仅十七八，固大家女子。因结姻名族，婚有期矣，而夫忽以瘵疾殒。痛不欲生，几至相从泉下。戚属劝之，遂负气祝发空门。与女本系姻娅，自幼相识。女禀于父，亦欲至庵清修，与莲因为伴，结世外缘。父初不许，而女请益亟，遂任之。一切供给，悉自家携至。
一日，女晨起见几上有枣，其巨若瓜。询所从来，莫有知者。遍示众尼，群相叹异。爰剖食之，味甘芳沁齿颊。莲因曰：“曩时航海，经山东，飘搁一岛，觅得巨枣数百枚，人食之，赖以弥月不饥。逮后风引船开，岛忽不见。人乃悟为安期生岛。此枣与昔仿佛相似，殆亦安期生所贻乎！”女笑而弗信。睡至半夜，好梦忽醒，瞥见一人，从帷幕中蹒珊而出，年止十五六岁许。面同满月，眼若明星。双髻簪花，如世间所绘刘海状。手捧巨枣两枚，置于床前妆台上，悄然自去，女不禁大惊欲呼，暗不能声。久之，始呼二婢至。示以两枣，并述前状，必欲究枣之所从来。正喧嚷间，莲因亦来。女视其云鬓惺松，发光可鉴，若已弛而复挽者。盖莲因虽洗妆涤虑，而万缕青丝，犹未削去也。两颊微红，有如海棠初放。女屡目之，愈觉其妩媚。前携其手，复为覙缕以言之。莲因笑曰：“此间竟有神仙下降耶，此姊之清福，几生修到，何犹疑虑作呆想哉？”女曰：“然则安期生，今在何处？姊必知之。问其何为作此狡狯伎俩？岂神仙欲以翳形术妄闯入闺闼哉！”莲因曰：“言远即远，言近即近。情至缘到，自尔分明。疑之者祸来，信之者福生。”莲因独处一院，室宇深沈。庭中片石孤花，别开静境。楼凡三楹，湘帘棐几，茗碗香炉，洁净无纤尘，迥隔软红十丈。雾阁云窗，人踪罕至。女亦从未至其室中。自被惊后，恒往小坐。爱其闲寂，以同居之说与之商，莲因欣然诺焉。随携镜奁粉盝而来。女处西偏，莲因处东偏。因得朝夕相见，粥鱼茶<月反>，经卷蒲团，各自修持。
一夕，女与莲因清话，宵深秉独，送之归房，恍见一人隐身帘幙之后。烛光所注射，约略翩翩美少年也。女不禁为之却步，莲因笑曰：“姊果何所见而惧哉，余岂真预藏男子于夹幙间乎？当系姊眼花耳。”即引女遍烛其四周，杳无所有。女自归房，怀疑莫释。拥衾辗转，不能成寐。灯影迷离之下，骤睹一人自床后出，向女长揖，女鼻中忽闻一缕幽香，沁入心脾，虽双眸炯炯，并不能语，四肢柔软若绵，莫克自由。其人即登床解女结束，任其轻薄，竟两相偎抱而眠。天明，女始醒，催其人起身去，其人犹依恋不舍。细视之，与前时送枣之人，容貌酷肖。女方诘其何能至此，而莲因已排闼直入。女意窘甚，殆无容身处。莲因曰：“我家男子被汝盗去，自后将何以酬我？”女忸怩言曰：“一惟所命。然累我者姊也。”自此三人遂同宿一床。
年余，一道士云自海外来，来觅莲因。莲因惧，不敢出，匿于复室中。道士索之殊急，女乃出应。道士一见即太息曰：“惜一好女子侵染妖气日深矣。幸玉体虽瑕，道心未污，尚可救也。”袖出红绿缕各一，符三道，嘱女于其人来时，系于其发。一符默藏其衣中，俟其著衣下床，立焚第一符；蹶地变形，乃焚第二符。缚之，勿杀，以待我至。又于胸前出一黑索曰：“但系四足，彼再不能作怪矣。”女如其言行之。一符甫焚，即从床上踣地，衣冠如蜕。视之，则修尾茸毛，一纯黑孤也。女从未见此，手颤身战，勉再焚符，狐遂伏而不动。女但以黑索拘挛其身，环之三匝。莲因乃从床上跃起，泫然出涕曰：“杀我婿矣。我见道士，必手刃之以报斯仇。虽然，姊心抑何忍也，独不念同衾共枕情耶？”女曰：“观此蠢蠢者，岂得为人类哉？”莲因曰：“此乃道士施其诡术，将人变畜幻化以惑人耳。请去此索，以净水沐浴之，即现原相。姊如不信，可静观妹之所为。”于是既去索，复于狐毛片中，搜得符。并红绿缕，悉投之火。水至和以药粉，戟指向水作画符菉状，自首至身，淋之殆遍。黑狐滚地一转，顷刻间，复变为人。美如其旧，但似觉不胜其惫耳，低声谓莲因曰：“余千年道行，今日尽为汝辈所堕。行将入山修炼，不再履尘世。”回首向女曰：“忍哉。”匆匆出门，倏忽已杳。须臾道士至，莲因逸去，问女曰：“此事如何？”女为之述其异。道士出至庭中，仰空望气曰：“其遁犹不远，我当追及之。不然，将仍为汝患。”掷剑向空如长虹，腾身跨之而去。未一炊许，空中掷下一巨黑狐，其首已殊，毛革犹殷。女惧甚不敢正视，闭门而泣，痛自悔恨。莲因为收葬之，别女出庵，云将哭诉于师，以正道士擅杀之罪。
女仍返父家，嫁一士人，邑中名孝廉也。明年，士人联捷成进士，选授四川某邑令。道经峨嵋山下，层峦叠嶂，道路纡险。兼以林木丛茂，白日欲翳。忽闻山谷中有虎啸声，一时旋风骤起，叶为之簌簌堕地。诸人毛发尽戟，女与士人面色如土。俄顷，虎已至前，毛色斑斓，其状甚巨。顾并不噬人，惟向女咆哮，作欲扑状。方窘急时，一女道士飞軿驰至。挥麈向虎曰：“止，止。”虎遂曳尾而逝。莲因谓女曰：“我特来救汝，此即黑狐后身也。欲报前日之恨，故俟姊于此。然事非由姊，彼亦知之。曩时道士罹师重罚，膺寺中洒扫役，禁锢终身，不得再出矣。姊本清修中人，为妹设计诱陷，身后不得再证仙班，是妹之过也。此来聊赎前愆，姊今可安然前往，领取二十年富贵。”遂向女作别登车，飙飞电迈，顷刻已远。
女怔忡甫定，回视士人卷曲伏地，喘不能语。女笑曰：“君是男儿，胆量抑何如芥子大？”既抵任，士人懦葸，不能断事，一切皆女代为之。讼牒朝投，判牍夕下。署无留案，狱无滞囚。一邑咸服其明决，而不知皆由内助之力也。后屡以卓异擢任监司，得专制方面者二十年。旋升浙臬，顺道遄回乡里，乞假省墓，戚串家咸置酒为寿。排日肆筵，穷极珍错。一夕，酒阑席散，忽有排闼入者，羽冠星帔，即前日之道士也。直诣后堂，谓女曰：“别来三十年，犹相识否？尘根日深，仙缘日远，曩年吐纳炼修之法，犹记忆否？不妨晨昏演习，渐臻妙境。从来欲作神仙者，要亦非难。第一须从根本上做起，忠孝聪明，即飞升之妙诀。而尤又必广行善事，能积三千功，庶几可冀。他日功行圆满，自能白日上升。汝在蜀中，长于决狱，平反甚多，剖冤析枉，所活无算，亦一大阴德也。贫道昨诣瑶池，上谒西王母。适王母赴碧霞元君之招，得遇吕洞宾师，乞其壶卢中丹丸两粒，今愿以奉贻，助汝成道。俾真灵位业图中，又得一女仙也。”女既受药，方伏地致谢。及起，则道士已杳。
女自此辟谷，日惟饮水一瓯。士人亦茹素诵经，不复作功名想。托言至浙，偕女入天台山修道，不知所终。后十余年，有见士人于西湖灵隐寺者，已改炼师装。与之语，不答，疑其误认。再寻之，倏忽不见，意其已仙云。

[book_title]卷二
魏月波
魏月波，字蕖仙，欈李人。其母妊时，梦一道妆女子，手携花篮，中盛菡萏两枝，红白各一。母询其名，曰:“我灵菡仙子也。住西方水云乡，知姆多情，宜生尤物，故以此赠。”母拈红花而笑曰：“颜色颇娇，请以贻我。”仙子许之。嘱曰:“此花娟洁，出淤泥而不染。幸勿失其清修，致堕黑劫。”言讫，稽首辞去。自此每梦，辄见一花供于瓶中、日渐长大，心甚异之，不敢言于人。一夕拥衾危坐，腹觉微痛。忽见一瓶花大放，其长若人，自几跃地，彳亍效人行，竟出房栊。大骇急起，遥尾之，直入后园荷池中。月光皎洁，朗同白昼。池中荷花千百朵烂慢如锦。花至池边，不入水而登陆。旁有一株，绿叶黄花，亭亭若巨盖，宛转庇覆之。花亦如相昵就焉。顷之，仍入群花中，波光月影，互相吞吐。猝来一异兽，巨喙大耳，闯人池中，将群花蹂躏几尽。因大叹息，蘧然而觉，乃一梦也。一灯荧然，视几上花固无恙。夜半遂产女。珍爱不啻珙璧。及长，丰姿娟丽，有如初日芙蓉。远近咸啧啧艳其美，争求婚焉。
邻氏子戚光瑛者，字夔石。虽不读书，颇长贸易，善居积，性佻达，喜狭邪游。一日偶见女于曲巷，若丧魂魄，曰：“作官当作汉金吾，娶妻当娶阴丽华。若不得魏氏女为妻，则今生不复娶矣。”浼媒往求，女母婉言谢之。继而冰人再三请，辞之益力。戚忿然曰：“彼以奇货自居，殆将作章台中钱树子耶！我必以计取之。”女家虽非素封，而饮食颇可自给。女素娴针黹，刺绣纹，售之于市，恒得善价。时为顾绣业者，有少年曰吴桐仙。美丰姿，倜傥善谐谑，常出入女家。艳女之容，女亦爱其美。彼此目挑眉语，心许已久，苦不得间。偶游绮园，某宦之别业也，有楼台亭榭之胜。时虽入春，游人未盛。园中有洒兰精舍者为最佳处，外客率不得入。女曾偕某宦女同来此，识其门径，遂导女伴往游。坐甫定，女伴忽患疾欲归。女送至湖石处，适与桐仙觌面相逢，女遂止步不前，谓女伴曰：“姊可速返，妹欲于园中觅得蝴蝶花携归作样也。”俟女伴行远，径携桐仙手，趋入精舍而阖其扉曰：“此间无俗客至，尽可消遣。”精舍后有一楼，仿顾横波眉楼而作。曲折通幽，重房邃室，雾阁云窗，入者迷不得出。女导桐仙行恍若熟游地。有一室设有床榻枕衾，遂谐缱绻焉。由此蹈隙相会，率以为常。
一日，值戚亦在，见女与桐仙举止，曰：“是可疑也。”窃随其后，路转峰回，别有一园，双扉键焉。旁有小门，女手拨之，呀然而开，与桐仙俱进，而门遽阖。戚欲入不得，侧耳细听，声息俱杳。细视旁门关键处，有小窦，仅容一指。戏拔之而门自辟，喜甚，侧身竟入。园中风景清幽，别无一人。林红池碧，鸟静鱼恬。循山石荦确而行，得一洞。戚意必在洞中行苟合，轻步屏息，委蛇而前。洞尽拾石级而上，得一楼。由楼转而东，曲廊深处，皆密室也。抵其处似闻人语，穴窗窥之，幽香一缕，透出窗外，竟不辨声在何室。足力微倦，踞坐石磴，小憩片时许。女偕桐仙掀帘而出，见戚骇甚，红晕于颊。戚亦起而去。园丁时方灌花，见之诧曰：“此处岂汝等游玩地耶？可速出！”戚曰：“汝不见一男一女，幽期密约，借汝地为欢会，是之不察，乃反呵斥我耶？”言甫竟而女至，园丁睨之而笑。正欲诘问，桐仙袖出一纸裹贻之，遂不语。女出，园下加管钥焉，自此遂不得进。而女之丑声藉藉矣。远近问名者渐稀。
时戚已有妻，诡言未娶。遣月老往说，谓愿以重金为聘。而扬言于外，如不许，则将隐事榜诸通衢，问谁肯戴绿头巾者。女母不得已，诺焉。临婚，礼仪简陋，所许彩币，无一践者。女母甚悔之，然无及也。
女颇饶蓄积，服饰甚华。嫁戚后，生一女曰琼华。伉俪间甚相得，盖戚固工内媚术也。未几，女之银钱渐以供博进，不敷挥霍，则饰服亦质长生库中，女亦安之，但自怨命薄而已。岂知孽缘未满，妒劫又来，戚妻妒而悍，素有胭脂虎名。闻戚娶女，郁怒填胸，立刻拏舟至城，将与女拼命。幸女闻信，先期逸去。戚妻至，将房栊中物，顷刻毁尽。命舁箱箧至中庭，付之一炬。逮戚得警报，急趋女所，则烈焰塞空，焦燎之气，不可向迩。见妻犹坐中庭，颐指气使，余怒未平，婢媪环侍其侧。戚傍徨四顾，独不见女。方意绝代花枝，不胜摧折矣。适乳媪抱其女自后门来，戚急挥手令去，为妻所瞥睹，径前批其颊。爪痕狼藉，尽成血点，正如初放桃花。转问乳媪抱中为谁，有曰：“此新姨所生女公子也。”戚妻叱人呼之来，曰:“当掷地成肉饼，方出心头恶气。”戚瑟缩无人状，绝不敢一言。既暮，令扫除灰烬，据其室而宿焉。提耳归房，仍谐欢好。后戚访知女在南城，赁屋独居。瞷隙往，慰藉数词，犹未毕而舆人入白，妻已飞軿来矣。戚遽夺门去，女亦避之他所。后戚妻卒令戚畀以离书，遣之别嫁。
南城有老媪者甚奇女容，曰：“此秋水芙蓉，岂风尘中所有哉？”劝女娴歌曲，习管弦，盖为衣食计。女曰：“此非余之所乐也。”媪曰：“子年甫及笄，遇人不淑。后顾正长，何以自活？即欲嫁人，未易言也。以子艳冶之质，窈窕之姿，苟肯出而应客，何虑不压倒勾栏中人物哉。余有妹在平湖花艇，盖往一观，苟惬子意，何不可为？”女始诺。
时当湖风月，冠于浙中。吴新卿尤其翘然特出者。女往，名与之埒。惟新卿善唱新词艳曲，无一不工。琵琶一拨，能令听者魂销。女则惟知陪坐侑觞而已。以是哑观音之名大噪。有袁太守光伯者，素有豪名，见女特加赏识。遂令开宴，传花击鼓，坐月飞觞，备极其乐。既夕留宿，缠绵臻至。袁新丧偶。其友王无玷劝其纳之后房，作小星之替月。袁密谓之曰：“彼姝者子，绮年二九，正属妙龄。惟是摩弄酥胸，已宽豆蔻。支离瘦骨，略似麻秸。问洞口之桃花，易进渔郎之宝筏。窃谓此非汉武温柔乡也，但可作一度之春风，何必结同心之仙缕哉？”其议遂罢。
女既为曲里之尤，一时之评论群芳者，特以之魁花榜。由是寻花问柳者，争欲一识蕖仙以为荣。有张瑞仙者，贵公子也。新自南昌来，眼界特高。妙选众姝，少所许可。见女艳之，问其名，笑曰：“两美合，二仙并。好事可成矣。”遂设席于红芙芳榭。肴核既陈，丝竹竞奏，猜枚行令，兴会颇剧。女坐于旁，相依肘下，有如飞鸟之依人。张拇战辄负，时令女代酒。女本不善饮，为之强尽数觥，两颊微红，浑如海棠春睡初足，益增其媚。张拥之置膝。曰：“此我家丽华也。有如此好姿首，恐北里风月，南部烟花，当推独步矣。”竟出三千金为之脱籍，迎归家中，擅专房宠。连产三女皆不育，张曰：“此真瓦窑也。”由此渐失欢于大妇。张亦待之日薄，无复前时之眷恋矣。女亦自悔叹曰：“昔也惜不及春风而嫁杏，今徒摇落于秋江。其命也夫，夫复何言！”女自是有矢志参禅之想。
白云庵尼净因，女母之旧识也。女母死后，曾延彼为作佛事。一夕偶至女家，稽首问訉。谛视女惊曰：“玉容抑何消瘦至是也。”女缕诉苦况，并示：“欲祝发空门，皈依佛座。修三生之慧业，证前世之夙因。永结净缘，诞登道岸。”净因曰：“汝年未逾二十，何遂便作此想？一入此中，身虽自主，长宵寒柝，午夜孤灯，枕冷衾单，如何可耐？”女曰：“儿计已决，请勿复言。我母生我时梦为一朵红菡萏，植于池中，为异兽所食，花片片堕水上。赋命之薄，定于生初。儿莲性已胎，荷丝易杀。师何不收入禅门，修成菩提正果，使灵山会上度一苦命人也。”遂除手中金钥畀之曰：“聊以供养十方。儿来时，自有奁中赀，足赡一生。但费香积厨中一杯清水耳。”立将青丝剪下，扑镜于地。尼逡巡自去。翌日，女辞大妇，竟至庵中，张亦不能止之也。始桐仙闻其从戚，心憾焉，每造蜚语以污蔑之。后闻其堕平康，拟托故往当湖访之。店主人约束严，跬步不能远出。未几又属于张，张巨族也，知已绝望。今悉其入庵，饰貌修容而往，指名求见。女不出，以玉块一枚贻之。内有字数行云：“妾已成清净身。菩提树老，明镜台高，不能使东风再为动摇。君其休矣，勿生妄念。”桐仙丧气而返。王无玷闻之合掌赞叹曰：“此女菩萨，能结如是果。善哉善哉！”
白琼仙
宁世基，字仙源，杭郡武世家也。意气豪放，终日以驰马击剑为乐事。谓一日不如是则病。妻姚氏产自名门，知书识字。伉俪间甚相得。顾结缡十年，并无所出。常劝生纳妾为嗣续计，生掉首弗顾也。有戚在吴门作宦，招之往游，欣然命驾。戚家居近王府基，旁有别墅一区，颇有亭台泉石之胜。一夕，被酒不得眠。窗外月光皎洁，照几榻如水。时正秋令，天气尚热，徙倚中庭，未嫌风露。忽闻湖山下隐隐有人语声，因蹑足潜往听之。遥见湖心一亭，团坐者四五人。欲前，惧为所见，蔽身石后。其旁适有石磴，遂坐而瞻焉。见五人悉系女子，袭云罗，曳雾縠縠。高髻堆鸦，不类近时装束。月下窥之，仿佛艳绝。俄闻下座一人曰：“今夕风景，略似当时，而斯人不可作矣。环素二娘，何以不来。已令小婢呼之，抑何其珊珊迟至也？”须臾忽见三四人穿花拂柳而前。先二婢提筐挈盒，既至，置之亭中几上，热气犹蒸腾。旋二女至，皆起逊坐。其一谓上座者曰：“洛娘今夕，兴会抑何高举。前云囊中，殊乏闲钱。此时酒肴，从何处得来？又烦破费，令人不安。”上座者曰：“碧城仙子，昨以山鸡馈我，又新得鹿脯，故欲诸姊妹一尝异味耳。”诸女遂依次入席，举酒相属。俄闻侧坐一姝曰：“闻驸马随王往猎西山，数日不归。即归亦罕见其面。不谓今昔人情，落寞至是。”上座者叹曰：“驸马新宠一姬，号曰琼蕤。貌艳于花，肤白于雪。两相昵爱，几于跬步不离。以我观之，世间无此丽人。殆西山而穴居者也。”东坐者曰：“驸马亦殊愦愦，抑何不念前情哉！尚忆事去之时，洛娘追及于桥畔，叩马执祛，誓以死谏。尔时青锋三尺，血溅香消。驸马见之，宁不痛心！金陵一去，魂兮归来。洛娘此际忿气填膺，恨不横削钟阜之云，而倒注秦淮之水也。”西坐者曰：“当日宫娥有掌金者，颇为王所宠任，以名未雅驯，赐字云妍。虽为碧玉小家女，颇有侠肠，秉性节烈。当明师之入，投身宫内井中。至今玉骨未消，香魂不灭。闻幽冥主者，将使之转生人世，再降凡尘，以酬夙缘。”东坐者曰：“娟娘亦知所嫁者为何人？”答曰：“谁不知为宁氏之小妻耶。特必先堕风尘，未免稍经挫折耳。”东坐者曰：“岂不闻金以炼而弥坚，玉以磨而愈莹。宁氏子真艳福天修哉！”顷之月转回廊，诸女子笑语正浓。或拇战飞觞，或催花击鼓。一女独至亭外，翘首仰天，徘徊望月。忽睹湖山石畔，亭亭有人影，急奔入告诸女曰：“此间有人窃听，不可以久留矣。”生聆之凛然，转瞬间忽失诸女所在。骇为遇鬼，踉跄归寝。明日秘不告人，往寻王府基宫殿旧迹。衰草垂杨，几难辨认。见一眢井，井栏犹在。上镌大顺年号。虽经剥蚀，尚觉分明。惟旁有数小字，依稀不可尽识耳。
生方踌躇彳亍其间，而戚家数昆弟已迹至。谓生曰：“君岂有所闻，抑有所见乎？此间相传埋藏黄金九缸，白银六十甏。不知谁是有福者得之。闻有人犁地时，获折戟遗镞，断础零砖。土花斑驳，可供古玩。夜间每遇月白风清，恒见宫妆妇女，成群结队，连袂出行。齐云一炬后，厉魄犹存，为可叹也。相距不远，有七姬坟。皆潘元诏之爱妾，当时殉难者。至今日精灵不泯，恒多怪异。”生闻言欷歔不已。小住浃旬，乃返西冷。以妻久不育，时往天竺进香祈嗣。
荏苒数年，兰征无耗，生亦久已绝望。适内兄为九江太守，驰书促之，往。生至后，衙斋无事，日夕出游。谓浔阳江上，固当年白傅闻琵琶处也，必有所遇。一日与二三幕友，散步至天宁寺游戏。忽见数鱼轩联翩而至，众目共注。既出，则皆十六七岁女郎。中一姝绿衣红袖，尤为艳绝。所随垂髻数婢，并皆佳妙。生不觉倾倒，顾谓慕友曰：“此真足以魂销心死矣。诸女譬如桃李弄姿，自斗芳菲。逮乎牡丹一出，凡艳皆空。观此女丰神绰约，直从琼宫贝阙而来，非尘世所有也。”生于是视女所至，遥缀其后。女亦若觉其为己者。及登舆，生已侍立于旁。襟上偶系红花一朵，颜色鲜妍。女搴帘见之，不觉嫣然一笑。生情不能自禁，心摇摇如悬旌。舆去已远，犹瞳目木立若痴。诸幕友曰：“珮环声杳，麝兰香散，何犹眷恋若斯耶！岂魂灵儿随之俱去哉？”于是或推之，或挽之，偕之返署。生不言亦不笑，与之食则食，未夕已眠，翌日午后始欠伸而起。曰：“乐哉！斯游也。”
同人询以梦中所见。生自述当时随舆而去，迤逦二三里，抵一处。群女皆入，女室尚距数十家。舆止，女翩然遽进。生既盼女入室，蹀躞门外，阍人叱之。欲径入则又不敢，终无可如何。忽有小鬟自侧门出，招手令入。门户洞开，而路甚曲折。小鬟乃为先导，经历厅轩亭榭，凡数处，始达内室。堂楼五楹，两旁皆书舍。中三楹朗敞异常，画槛雕栏，镂刻工细。庭中湖石玲珑，花木清绮。有水一池，澄清彻底，蓄金鱼数尾其中。荇藻交横，瞥见凉月一丸，已堕墙角。遂入书舍，湘帘棐几，古鼎香炉，陈设精雅。缥帙缃函，插架几满。近窗桌上，研匣笔床，具有雅致。有诗一册，妙格簪花，当出自闺阁中手笔。正欲翻阅，忽觉一缕幽香，沁入鼻观。起迹之，从窗纱孔中出。推窗入视，则一榻横陈，正日间所见之女郎也。见生入，略为起坐。云鬟半軃，玉钏斜笼，倦态惺松，抑若娇不胜扶者。生速前长揖曰：“今日天宁寺之游，足畅芳情否？此时海棠春睡，尚未足耶？”女曰：“君从何来？何为夤夜入人闺阃？”急呼小鬟，春云已从门旁噭应，即顷导入之婢也。女曰：“可曳之出，勿令阿姆知也。”婢前执生袪，生不觉随之俱行。行至池畔，诱生观鱼，为婢一手推入池中，不禁蘧然惊醒。
生犹能悬想其处，约略在城南第三巷。遣人往访之，知为楚北孙家，亦于此应官听鼓者，与生内兄同寮相契，往来甚密。稔知其无女公子。后闻卖花陈媪常出入其家。询之，始悉为左右邻家女，姓白名珩，字琼仙。生长浔阳，早失怙恃，依寡婶以居。因于佛寺遇孙妻，遂相识认。女工刺绣，兼通书史，益复相得。时招致其家，有如戚串。孙涎其美，谋作小星，孙妻弗愿也，曰：“此女具有福相，要当嫁一官人作正室，使其安享，奈何屈作姬媵列哉。君作此妄想，得毋罪过。”寡婶有侄无赖子也。一日欲偿博进钱，计无所出。谬谓其婶曰：“山荆昨以劳顿堕胎，猝得急症，家中无人主持，欲乞妹一临存之。午后当以肩舆来。”婶欲弗许而碍于情，但曰：“一二日当即遣归。妹体近亦不谦，勿久留也。”侄出，舣舟江上以俟。女既登舟，即发。竟载至杭郡，鬻于勾栏，获七百金。后婶知之涉讼，侄已远飏。生闻此消息，倍形惆怅，归家为妻缅述颠末。因叹尤物招忌，天公必使之颠倒，不能消受世间福泽也。
妻因细询女之容貌举止，曰：“若然，妾已为君觅得之矣。此间有媒媪吴韵娘者，居近城隆山下。述其姊氏章台阿四，新得一株钱树子，姿容之丽，一时殆无与埒。阖家欢喜，方谓自此何患不日进斗金。不谓此女一入门来，即欲觅死。以笞扑恐吓之，亦不惧。曰：'愿死于杖菙之下。不愿捧乐器，执酒樽，靦然向人也。'此真可谓有志女子哉。惜仓卒未及问姓名，不知数日间曾折磨死否？君何不一往问之？无论是否为女，拔之火坑，亦无量功德。妾无妒意，不烦君调仓庚羹也。”生依言往询，果女无疑，不食已三日，气息仅属。为言欲备价赎归，充后房箕帚妾。鸨母愿以五百金署券。生入见女，百端慰藉之，曰：“自从天宁寺中一见玉容，相念至于今日。卿家我所稔悉，当送卿归。”女凝眸审视，似曾相识，舁至生家，生妻待之，备极殷勤。立召婶至，告以一切。女至是亦愿归生。洞房合欢之夕，宾朋贺者毕集。咸啧啧新姨容貌之美；水仙破萼，不足喻其娇；芍药含葩，不足比其艳。生于闲时偶谈元季张士诚事，女默然静听，若有会心云。
卢双月
卢双月，唐初四杰之裔。母娠时，梦月入怀者再，以为瑞征。已而生女，欲不举。见其眉目如画，不作呱呱泣，而惟吃吃笑。父母共怜之。周岁后见壁悬书画，辄目灼灼不少瞬。保母或抱适他所，则啼哭不止。必仍令面壁，则吚吚哑哑，手指口哆，若中有所解，因而愈益钟爱，命名曰“双月”。绣衣文褓，见者莫不啧啧叹羡目为玉人，竞取抱之。女亦善随人意。五岁父殁，母茕茕独处。衣食拮据，取给十指。顾每搴帷饮泣，女必依膝下指画东西，若为母解忧者。母爱其牙牙语，辄破涕为笑。
荏苒数年，渐长大成人。绝慧美，针黹烹饪，不学而能。遇事辄先意承志，以代母勤劬。母年四十余得怯症，常辗转床褥。女早起操作，浙米为炊，翦韭作羹。浣濯圊牏，必躬必亲，一不令母关怀。暇则执书卷读床头，故以古人事迹讲解推阐以娱母心，昕夕寒暑无少间。母常顾而叹曰：“唉！安得皇天见怜，俾吾掌上珠易瑜珥为冠带。老妇半生郁塞，一病颠连，定当蹶然起，忻然乐，何至作未亡人含恨入地耶！”双月闻之，仰面笑曰：“阿母何视儿不值一钱也？彼缇萦救父，汉代为除肉刑；木兰从军，隋室尚存乐府。况乎玉环进御，宠冠六宫。白太傅歌云：'姊妹兄弟皆裂土，可怜光采生门户。遂令天下父母心，不重生男重生女。'安见古今人不相及！儿明作丈夫装，出与当世儒衣儒冠者流，周旋晋接，行将取其金玉锦绣，为天下裙钗吐气。儿之志即母之志耳，母何量儿之浅也？”母睹其眉轩轩，语侃侃，不禁为之冁然。翌日晨起，瞥见床前一美少年整襟危坐，把卷吚唔，履绚冠玉，俨然翩翩浊世佳公子。讶其何来？审谛之，非他，固双月也。
盖月每夜伺母寝，独刺绣申旦，不惜手之皲而目之眵。或则浼邻妪鬻诸市，见之者辄惊为针神，争购恐后。所得金钱，供母甘旨外，阴蓄彩绘自制冠服。为易装娱母计。故一旦取诸宫中，若黄崇嘏速变男儿，无待外求。母顾之乐甚，病良巳。因戒之曰：“儿毋然，侬欲择佳婿久矣，俾延嗣续。顾相攸不易，迟误至今。业不幸作女子身，拘头管足，犹恐谤生意外；脱稍一放诞径行，百喙莫辨。闺训具在，讵遂忘之？”双月闻母言，俯首赪颊，不作一语。已面泪莹莹承睫，亟趋入房，仍返旧时装束。
忽一日，邻妪导绣幰款门，下舆登堂，则一中年妇盛妆炫服，珠翠围绕，见女即握手曰：“儿双月耶？侬物色三年矣。若个品格，遮莫蕊珠宫里，亦殆无俦匹，菩萨不吾欺也。”随请见其母，缅述由来。乃江都陆姓，夫曾官侍御。一子梦吞北斗而生，名梦斗。七岁孤露，十七登贤书。世家争欲系援，梦斗皆不愿。前年侍母进香天竺，夜感大士现身示兆，指池中七星横斜，双月滉漾，谓之曰：“此汝一对佳儿佳妇也。”醒而遍访，迄无端绪。月前有同岁生过梦斗书室，佩一扇囊，刺绣极精。询其得自何所，则以“松江郎女卢双月手制”对。闻之狂喜，禀白其母。故买舟渡江登门求婚。女听未终，羞涩奔去。母闻言心良慰，顾以贫富相悬，拙于应答。俄有美少年人，揖陆母就坐，拱手言曰：“母来意良善，顾家姊以北堂老且病，愿学北宫婴儿撤环瑱不嫁，以资终养，第重负母意，如何？”陆母见之，瞿然曰：“郎君何酷似吾儿甚也。”言未已，又有一美男子峨冠博带入揖卢母及少年毕，侍陆母侧，非他，即梦斗也。袖出朱提三百奉母，耳语久之。目频频顾少年，少年亦不觉目为之注。卢母忽笑曰：“儿得所天吾愿毕矣”少年遽掩面趋入帷中。陆母顾令梦斗跪卢母前。母抚之曰：“郎与小女真一对璧人。业相见，复何说之辞。”母子始知顷少年即双月也。遂订期珍重而别。返舟方图诹吉纳采而祸作矣。盖松江太守任京秩时，受暮夜金，为侍御所劾。褫职后，复人赀选得是缺。有孽子窥双月艳，曾以金啗邻妪执柯，不允。日夕思强劫之，而未有间。至是廉得仇人子，欲夺所爱。即奔告父，且诡言目击调奸状。父掣签俾干役至女家，坐索。侍御子叫嚣豗突，邻右震惊。女慨然出谓役曰：“吾家寡母弱女，不欠官逋。彼自姓陆，吾自姓卢，若来何为者？”役骤聆其言，瞳目不能答。女旋笑曰：“若毋恐，第归覆堂上，言陆孝廉已去，必欲得之者，二十四桥畔，固其所也。”言已袖出朱提一铤，铿然掷几上曰：“若将去，寄语太守，俾约束小子，毋令出署。否则前车未远，覆辙堪寻，郁金堂非可轻造。”役唯唯掇银出门。女即浼邻妪至陆舟，谂母子令速避去，舣棹待金焦山下。不出五日，当自至。立即摒挡一切，仍乔装买舟，载母径发。至京口，两舟衔尾翦江，泊于瓜步。梦斗即备篮舆四乘，连夜入郡城，另赁别屋，居卢氏母女。择日亲迎，行合巹礼。三朝后，即迎岳母来家，伴母。暇辄与双月酒楹论古今。闺房之乐，亦旖旎，亦豪爽，迥与京兆画眉异趣。
期年后，母抱孙念切，而女苦不育。时梦斗计车北上。天气清和，妇姑母女，泛舟平山堂下。游人如蚁，方欲登岸。倏闻卤薄呵殿声，传新太守来。女自船窗窥见前导，亟命返舟。盖太守固由松江府调任扬州者。越日即牒江都令查办故侍御苞苴事。县符下，势汹汹，臧获咸走避，几辱及闺闼。双月坦然，谓姑无恐。浼邻翁稍赂之，俾为缓颊。无如太守锐意寻仇报复，立限严比。役荷校踵门，掷盏翻几案，举家抢攘无宁晷。俄闻堂上人声鼎沸，若扭结状。双月潜身出视，则梦斗捷南宫第一，县役已纷纷遁。泥金高揭，邻里喧哗，挤庭下几满。喜极入告，额手相庆。已而廷试入词林，乞假省母南旋，阖家欢乐。乃往见太守，言投案备审。太守惭窘交并，不敢见。挽郡绅数人，出为排解，俾登堂服罪而后已。
双月以姑急于嗣续，.屡属媪媒物色丽姝为纳小星计。媒媪虽锐身自任，而数月稽迟，无以报命。双月促之再三，媪曰：“已为远近遍觅小家女子，非无碧玉，奈索贾殊昂。红桥有李素媛者，小字星娥，今年只十五岁。意态丰神，一时罕俪。夫人见之，不忧不合意也。惟位置自高，玉镜台下聘之后，尚须千金助妆。闻有数家好因缘均经折抝，却以大腹贾年已衰迈，自顶至踵，无雅骨也。若如官人年少科第，容貌又如潘安宋玉，彼姝不忧不首肯。”言时梦斗入询何事，媪曰：“特为官人觅致解语花，供养金屋中为一生消遣计。”梦斗闻之，揪然不乐。谓双月曰：“我两人即使百年相聚，亦复岁月几何？我正恐伉俪之乐，或有所分。又安肯以良辰令节，春月秋花，使与他人消受哉！”令媪速去，勿徒为夫人作蜂蝶。双月卒使人谓温曰：“貌如佳丽，即畀以千金，亦所弗吝。但必一睹玉容，所见果逮所闻否？”媪曰：“谨如命。”遂约会于西门准提庵中，且曰：“此时觌面相逢，夫人正可饱看，勿作忸怩态也。”四月八日庵中设浴佛大会，香火颇盛。午前双月肩舆而往，以为其至独早。众尼知为新翰林眷属，献果进茗，倍极殷勤。遥见前厢有一女子淡妆素服，丰韵聘婷。因问此是何家女子。一尼附耳言曰：“此为四面观音，夙有艳名。身价千金，尚未择人而字。其居在虹桥左右，今日亦来了心愿也。”双月知为星娥，嘱尼：“导之随戏顺来此间，俾侬一资眼福。”尼亦会意去。未须臾，双双而至。一见双月，红霞晕颊，遽敛衽作礼。双月见其顾盼生姿，妩媚在骨，心甚爱之。询以“读书否？”曰：“未。”然虽不识字，吐词雅隽。双月遂不告于夫，决计纳之。由是双月之旁，明星烂然。梦斗以母畏寒，惮于北行，不欲入都供职。双月勉之曰：“行也。菽水之供，家庭之事，一以委侬。四五年后，急流勇退，未晚也。”遂携星娥行，逾年生子。是秋典试浙江。闱事毕，顺道省亲旋里。则太守以墨败，正锒铛就道云。
金玉蟾
名妓金玉蟾者，吴门人，珠江翘楚也。年甫破瓜，善画能吟，知音识曲。以故艳声藉藉，噪遍章台。花国群芳，无有出其右者。然所交多名公达卿；寻常俗子，未能一望颜色。邹生萼楼，固金阊世家子。工诗文，娴绘事。以索逋至粤中，盘桓匝岁。久耳姬名，偕友往访。枇杷花下，一笑相逢。倾谈之际，姬极服生才。彼此依依，竟如旧相识。于是兜情溜媚，送客留髡；枕席绸缪，各吐衷曲。始悉姬即吴人辛某之女。辛某飘泊穗垣，岁杪积逋不能偿，拟鬻其女。生怜之，倾囊畀焉。旋夫妇相继病逝。女无以自全，为恶叔所卖，仍堕平康。貌即冠时，才亦出众。猎艳者不啻蝇之逐臭，七十鸟遂恃为钱树子。姬怀贞抱璞，虽座客常满，只许神交，不以身合。虽极知己者，不过竟夕谈心，未敢相亵。故在温柔乡中，犹然处子也。当日感情报德，分外相亲。啮臂盟心，矢以嫁娶。自此无日不往。两月余，阮囊羞涩，垂橐兴嗟。顾鸨愿所望甚奢，始犹售画挥金。继因欲壑难填，乃日从事于长生库中，以偿夜合资。
姬知之，潜谓生曰：“君以寻常狭邪视儿，则已。如不鄙风尘，欲置之于伉俪之列，则宜早为之计。勾栏轻薄，乐事难长，好姻缘不可恃也。”生戚然曰：“仆初日逢卿，本思偕老。然以长卿家徒四壁，子敬座剩一毡。而遽欲鸿案相庄，鸩媒是遣，谁其信之哉！今者旅况艰难，羁愁潦倒，竟半筹之莫展，觉来日之大难。”因口二绝吟云：
漫嗤孺子竟长贫，手到黄金尽散人。
难把惜花心事了，名花无计脱风尘。
一心何敢负卿卿，直把相思了此生。
填海补天还易事，只愁铸铁错难成。
姬闻之泣数行下。既而曰：“吾辈平康生活，大抵贵富贱贫。虽家有铜山，亦不能满无底之壑。日来知君典鬻旅物，以供花前买笑，特恐难为持久计何。”生欷歔曰：“儿女情长，英雄气短。倘过此以往，好事多磨，拼一死以殉知已。”姬即掩生口曰：“谁令君出此言，不怕旁人愧死耶。君如爱妾，彼此不妨熟图。媪所欲者阿堵物耳。君为妾虽耗费无多，然以寒士视之，不啻腰缠十万。况当鸨母向君喋喋时，极意逢迎，亦许以量十斛之明珠，下一台之玉镜。聘棠嫁杏，曾有成言。君试申前说，或不至苛求重价，竟食前言也。”生难之。姬曰：“君得毋虑妙手空空乎？且试探之，再作商量。君费不足，儿薄有所蓄，可为同心助一臂。惟允许时，必以言诱之，使不能悔。”生如姬言，乘间问媪：“且谓嫁娶之盟，姆所亲许。天日临其上，鬼神鉴其旁，口血未乾，想或不负。今小生将作归计，拟践前约，聘资如于，望为明告，自当设计图之。”鸨已悉生窘状，忽闻此言，笑为梦呓，睨而哂曰：“官人欲娶吾女耶？前说诚有之。然妮子入门，老身抚养不易。今欲脱籍，他人必得万金。念官人贫，且读书人，愿减其七，如得三千金，即惟命是听；倘不足此数，无咎老身不情也！”鸨盖念三百金，尚非穷措大所易办，况十倍此数，更何从措置哉。生唯唯，退以告姬。姬问生能筹几何，曰：“质鬻兼营，只可得三百金。如媪所言，今世难期好合矣。”言已，泪涔涔下。姬亦硬咽不已。但促生姑为谋之。生悉索所有，得二百金。其余皆姬任之，急付生携以送鸨。鸨大惊错愕，顾语已出口，不能悔。无已纳金署券，命尽褫姬之衣服裙钗，仅留衷衵，逐令速去。姬于箧底出旧衣一袭，泣告曰：“此破絮袄，可相赠否？藉御儿寒，感情岂浅哉？”鸨初不之理，继见其觳觫状，始曰：“汝自著去，勿惺惺作假态也。”生携姬至寓所，旅况艰辛，相对涕泣；途长资短，莫适所从。寓主人怜其孤寒，赠以白金四笏，然后成行。
时春早天寒，风凄雨苦。一肩行李，生自负荷。姬韬容披发，徒步相从，日行十余里。不及投宿，辄寄人篱下。或宿古刹，如街子之双栖。风露星霜，迍邅备历。夏首春余，始至闽省。资用乏绝。会久雨，黄梅蒸润，泥淖难行。姬踯躅污滓中，足破肤穿，血流襦袜，脱以示生。生流泪曰：“仆飘泊穷途，乃累卿如此，实觉不忍于心。”姬曰：“是何言也？妾从君出门时，早知今日。但患难亦寻常事。人不能极苦，必不能极甘；不能极贫，必不能极富。只求立志坚定，便可由塞而通。所虑者，君家夙称素封。今颠踬归来，其能免邻里姗笑乎？”生曰：“卿意将若何？”姬曰：“妾意小作贸易，较跋涉少安，且可稍权什一。异日阖家温饱，热闹还乡，或不至旁人齿冷，君以为然否？”生曰：“卿言良是。顾何从得货殖赀？”姬曰：“君果有志，容妾图之。”
行三日，抵闽之漳浦。既安栖宿，重问曩言。姬笑取旧衣出宝石一，大如椒。付生入市，易五十金。乃于阛阛税屋数椽，设当垆业。生著犊鼻裨应客。间作一画。而江城斗大，风雅绝稀，故再世龙眠，绝少知音问鼎。生遂专习贾事，琐细必亲。暇惟搔首问天，长呼负负而已。半年许，食用粗给。姬笑问生：“君作此不厌乎？”生曰：“以今视昔，较长途靡定者，相去不啻天渊。虽有壮心，且为自抑。”曰：“君言固然。但所操太狭，恐为冷眼嗤，必稍扩充乃可。”生曰：“然则何如？”姬又笑取旧衣出钻石一枚，比前稍巨，付生鬻得三百金。居然设巨肆，持筹握算，生计益宏，能畜傭媪。生大志已淡，至此日亲会计，夜拥丽人，以为人生至乐，无有过于此者。
一日，相对小饮。酒半酣，姬问生曰：“君本读书，当以显扬自许。兹甘济市侩，愿终身浮沈耶？”生曰：“贾道亦佳，得陇何敢望蜀？”曰：“请问贾与仕孰优？”曰：“贾贱仕贵，奚可相提并论哉。然贾亦有大小，小者不过负贩之流，大者席丰履厚，出入车马，交结官长，颐指气使，人多仰其鼻息。一旦纳粟入官，头衔有耀，列于缙绅。财多者指捐某省，即日可以赴任。卿岂可轻视夫贾哉！”姬曰：“然则君其歆慕于此乎？”生笑曰：“生平读书，所学何事？少时亦尝有志于登仕版矣，期于有益乎民生，有裨乎家国，必以实心行实政实事，程实功，庶几以有用之材而为世用。卿不观今时之为仕者乎？民脂民膏，供吾私橐。虽闾阎之疾苦，家国之安危，有所弗恤。但观其旗旄导前，骑卒拥后，出则高车驷马，入则重茵列座。自以为一世之雄。此之谓官，我所弗屑也。不谓卿雅人亦堕世俗之见，遽欲以此动我，浅之乎视丈夫哉！”曰：“君既知之，云何不仕？况今当国家求才孔亟之时，何不出而霖雨苍生，以一展其抱负哉！”曰：“卿傎耶。仆纵读书，未经列榜。安能一行作吏，变白屋而青云？”曰：“司马长卿之才，尚以赀郎自显。安知市廛之宅，不镌德政之碑乎。况贾可为官，君曾言之矣，兹曷弗步其后尘哉？”曰：“卿真妄矣！区区作贾赀，尚赖卿维持，得有今日，又安能一旦得志哉？”曰：“君果欲官，妾能谋之。然丞倅府县，分位太卑。惟监司观察之尊，豸冠绣衣之荣，或可稍为吐气。”生曰：“计将何出？卿试言之。”姬出旧衲。破以小刀，破絮中所裹粒粒，皆明珠也。盛以雕盘，数之得千余颗。大者如豆，小亦如椒。更于领际剖得一纸，大仅逾掌。令生持赴省中，向某庄领得三万余金。促生赴部，以海防筹响例铨选。仅两月，授湘东观察使，挈眷之任。
时土匪未靖，行旅戒途。历任当道，皆以粉饰因循，致跳梁者益无惮忌。姬谓居官之道，务在除莠安良，因劝生力为整顿，雷厉风行，檄饬所属，缉捕从严。未一年，境内大治，荐章交上，升任黔中廉访使，旋升方伯，改授云南巡抚。携眷赴滇，首在察吏安民，杜奸去害。时边徼甫平，强邻密迩。生一切处之以雍容静镇，内消反侧，外绝凯觎，远近晏然。官民咸倚为长城，在上亦响用方殷。生惟以清廉自矢，白水盟心，敷政优游。时与闺中人心膂相资。适境中出一钜案，牵涉某大僚。生惟一秉至公，绝无瞻徇。某大僚几以此获罪，心甚衔之。特指使某侍御论奏，其党亦复交章弹劾。上不能无疑，特遣大臣按省查办。生虑祸且不测。姬殊坦然，出曩所得珠，穿成珠花二。配以翠石，光怪陆离，不可逼视。密遣人献于大臣之宠妾璇娘，求其乘间缓颊，事遂得解。大臣临行，遍访境中，知其政治之善，浃洽人心，舆情爱戴，出自真诚。还朝据实奏闻，上大嘉悦。特赐御书“福”字以奖其德政。生至是心乃获安。
姬见宦海风波，无端猝起，劝生及时引退。明年，生遂上疏乞骸骨，归故里。优诏不许，再请而后允。生既罢官，爱光福邓尉之胜，遂卜居焉。出囊中资，筑一小园曰潜园。楼台亭榭之华，池石花卉之妙，一时无两。姬之恶叔尚存，劝生收养家中，并不一提前事。姬封夫人，生丈夫子二，皆早贵。姬年四十，望之如二十许人。
煨芋梦
博山居仲琦，故世家子。少负勇力。偶作时文，亦复惊才绝艳。为人阴愎有机智。年二十，游庠，文名藉甚。慕张道陵之仙术，烧丹炼汞，卒无所效。自念非得真传，不能入门径。因孑身游四方，访求精诣。遇羽客炼师形貌稍异者，必叩求长生术，乞传衣钵。乃探其底蕴，非左道旁门，即画符施咒，终非上清真谛。闻劳山多神仙迹，矢愿访之。冲露犯霜，手皲足茧，不以为苦。一日抵山麓，有珈琳仙观在焉。醮坛月冷，丹灶烟清。祗年长者数辈，霜髯雪貌，鹤骨童颜，垂首闭目，见客不作一语，居拜之亦若无睹。自念非涉山巅，断无奇遇。因鼓兴而上，走齿齿乱石间。鸟道羊肠，侧身而进。路有磐石，径可盈丈。苍苔已满，鸟迹犹存。暂憩息足，腹馁，掬涧中清泉，和所裹乾糒食之。有顷，贾勇再上。猿啼虎啸，心为之悸，凛乎不可久留。遥见巨狼跳舞而来，怖甚。思欲攀援登树，转念间已跃而过，且啸且奔，幸未为所见。视足迹大如斗，益加悚惧。决计下山，循途而退。抵旧来仙观，渺无一人。而径抱修蛇，蜿蜒出林际。心更骇绝，徒步而奔，十里余始出境。
行二日，抵一兰若，心始定。入寺，见羽士二人，年皆五十许，眉宇轩霞，飘然绝俗，团坐围炉，煨芋竞竞。居知其异人，拜问至道，且告腹饥。一鹤氅者挥麈言曰：“我等乃求道而来。子何人，岂亦劳山至此耶？”居告以故，一衣缁者曰：“道外无仙，心诚则得。子亦劳苦甚矣。炉芋将熟，且少待之。”时居已疲极。适旁有巨石，光洁异常，可坐可卧。坐定，双眼微饧，即欲横身睡去，恍惚间，已忘所自。见前路山青水秀，风景绝佳，并忘枵腹，信步前行，杳无人迹。约三四里，峰回路转，别有一天。十余步外，见有二人在石对奕。一少年衣青衣，一老者阔袖黄衫，丰神飒爽。居趋前长揖，并问姓名。老者曰：“世外散仙，飞行绝迹。甲子都忘，又安能记姓氏哉！顾老夫身虽不列于仙班，而情不忘乎下界。宁人负我，我不负人。适从蓬莱小宴归来，岁月多闲，藉此以供消遣。观子下方俗器，尚有夙根。今日相逢，亦非偶尔。然求仙跋涉，立志亦殊坚矣。奈道品可期，尘缘未断。尚须在人世间三十年，了此事业。非忍心强制，不能超登无上乘也。”因授以一丸，大如鸡卵，坚硬如白石。入口香软无比，腹顿果。居窃喜。俟其奕毕，叩求方略。老者曰：“子俗骨未除，今日尚难证果。然至此亦良不易，当少为导引。卅年以后，再证心传也。”因授以吐纳炼气之法。指点一过，颇能了了。令试演符籙，则电霆风雨，应念而来。二仙捬其背曰：“孺子可教，请从此行。”居曰：“弟子浊世庸流，向慕方丈蓬壶之胜。无奈肉身凡骨，难近神霄。今既遇仙师，愿略示神通以开眼界。”老者笑曰：“四大神洲，凡人莫到。幸子尚有一见缘，请问愿游于方之内，抑游于方之外？”居曰：“请问作方内游如何？”曰：“南赴华阳，东瞻鲁岱，西临天竺，北极穷溟。瞬息数万里，可御风而行也。”居曰？“方外游如何？”曰：“朝真离恨之天，访艳清虚之府。瑶池顾曲，琼岛看云。或骖子晋之鸾，或控琴高之鲤。洪崖拍肩，浮邱挹袖，黄石进履，赤松餐霞，徘徊瞻眺，送往迎来。”居曰：“愿作方外游。”少年笑诺，令居闭目，戒勿开，因以两指掇其身起。但觉身轻于叶，如堕云雾中，耳畔作风涛澎湃声。约炊许，脚踏实地。老者呼令启眸，则贝阙琳宫，辉金灿碧。两足所履，软若堆绵，盖已乘云而行，飞游迅绝，举动自如。而驾鹤仙真，时复相遇。
既而至一处，一水盈盈，岸旁老屋数椽，景颇幽寂。老者曰：“此为天孙织室。”言次相引入门。一女身衣文锦，五彩相鲜，年可二十许，停梭起问。老者曰：“此人间修士探胜而来。混扰仙尘，愿乞垂谅。”女揖居曰：“记得前时有张姓名骞者，曾到此一游。今不知此老尚在人间否？”居曰：“此汉时事，距今将二千年。张骞自天河回，亲诣成都问卜于君平。旋感寒疾而殒。今其子孙尚夥。所藏支矶片石，不知流落何人手。遥遥华胄，佳话空留矣。”居因询牛郎踪迹，女他顾不答一言，红潮上颊，微有愠色。老者曰：“我等片刻话，妨却织仙几许工夫。玉阙闻之，又将示罚。可速去，无太不情也。”
又乘云他往。须臾至一山。下临一池，澄波万顷，莲花殆满。池旁桃树数十株，开巨花，若芙蓉，均作浅红色。有结实者，累累大如斗。少年指谓居曰：“此名瑶池。树上之果，即蟠桃也。今逢玉帝万寿节，王母特往祝厘，故宫禁稍疏。然守宫女子，多憎生客。吾辈勿久流连，恐觌面逢其呵斥也。”遂偕居出。未几，又至一处。仙官数辈，列坐翻书，亦有执笔挥写者。上座一官为监督，众吏謦欬不闻。老者曰：“此历劫造册也，不可往视。”少年曰：“昨日恍闻诸仙曹会议，人间将有小劫。最便宜者，入黑芙蓉籍中。”老者急止之曰：“天机秘密，勿得轻泄。去休，无与天庭事，致干咎戾。”
旋又至一处。琼闼珠楼，光明如昼。地上琪花瑶草，入眼迷离。门前牌坊，以晶玉为之，雕绘绝工。上有一匾曰：“广寒清虚之府。”少年曰：“此月宫也。姮娥久耐高寒，终岁无所事事，吾等可往一访。”比入坊，觉冷不能禁，如入冰窖。老者出红丸食之，渐无苦。既见高髻靓妆诸女子，霓裳羽衣，翩翩然迎风高举。遂各相对而舞。庭中桂子错落交堕，其香浓郁，透彻远近。舞毕，老者向前殷勤问訉，白欲一见姮娥。答曰：“往赴许飞琼弹筝会矣。下午集宴于妙鬘宫，必至夕始归也。”老者乃揖而退，出谓少年曰：“姮娥他适，无为东道主人者。下方人初至天曹，不可不一饮仙醴。琼浆玉液，自古所艳称。不独祛疾蠲忧，兼可延年益寿。”乃相将至一肆，珊柯瑶树，目所未经。甫入室，酒香已溢户外。蹑级登楼，境界顿辟。锦幔香帘，碧窗红槛，倍极幽雅。书画鼎彝，率皆入古。坐定，呼酒共酌，觉入口芳冽，直入丹田。自当垆以至执壶觞，供匕箸，奔走趋承者，皆女子也。少年指一垂髫者曰：“此杜兰香之妹蕙香也。以宋玉一日朝参倒持手版，蕙香顾之一笑。王母谓其情动于中，故罚至此，俾执贱役，今来甫三日耳。”居量颇豪。饮数杯后，少年曰：“闷饮寡欢，可招旋娟来。”飞红笺去。良久，见一仙女姗姗其来。雾鬓风鬟，丰姿艳绝。老者笑曰：“旋娟久不见，已出落得精神别样的风流矣。”招之使坐，使令歌曲。娟弹瑶瑟，令少年和云璈，曼声歌曰：“境茫茫兮天空，霜凄凄兮晨风。情无尽兮离别，身无定兮飘蓬。”又歌曰：“绝代红妆竟化烟，钗声花影总堪怜。愁肠沥尽相思泪，难补人生缺陷天。”歌已若不胜忧。老者曰：“一人向隅，众人为之不择。吾等且饮，勿作此断肠声。”乃各飞一爵，彼此立尽。
旋娟正欲展拨拢弦，复歌一曲。突有伟丈夫从空而下，怒目向旋娟曰：“吾何处不寻，汝乃在此狐媚他少年，情何可恕！”遽拔剑一挥，首殊而不落，颈血喷注当筵，杯中酒皆作琥珀色。老者与少年已先遁去。居骤睹此变，初甚觳觫。继而忿火中烧，举椅投之。伟丈夫格之以剑，捽居发，向空掷之。自分必死。及坠地，身夹两山中，上悬千仞之峡壁，下临百丈之深溪。命虽未绝，决难自出。爰高呼救人。空山杳冥，卒无应者。自午至暮，哭极声嘶，面目尽肿。深悔入山求仙之误。
忽来一鼠啮其肤，痛不可忍，彻于心髓，不觉大恸。但闻耳畔呼曰：“道友醒来。”居惊汗遍体，启眸微视，则身仍卧古兰若中巨石上。见二羽士从炉中取熟芋置几上，热气蒸腾，香渗鼻观。向居笑曰：“幻境如何？吃惊不浅哉！”居呆若木偶，细思前梦，历历不忘。而惝恍迷离，心头犹鹿撞不止。知二人为有道士，叩求方略，伏地不兴。鹤氅者曳之起，食以芋而语之曰：“妖由人兴，坚持即息。世上悲欢离合，大抵如斯。慎无谓偶尔遭逢，不由心召也。”居愿皈作弟子，遂携居入山修养。茅庐如斗大，仅蔽风雨。中惟置竹几一，蒲团一。所食桃梨枣栗，渴则掬涧泉饮之。屋后瓮内储百花酿，取之不竭。饥食倦眠，尽忘岁月。居至此一念不生，坚持《黄庭》《玉枢》诸经，晨夕百遍。
一日，有仙真自天而降。云绡雾縠，薄若五铢；丽质妍容，殆无其匹。谓居曰：“子尚识我乎，我即前日酒楼中侑觞之旋娟也。当时虽殒于剑锋，幸为西王母侍女所救，以神膏续骨，得以复全。子视我颈四周犹绕红痕一匝也。感君仗义，颇具侠肠，时刻弗忘。今知君不日道成，故来一见，以了前缘。”居问：“伟丈夫何人？彼心有杀机，何犹得厕于神仙班列也？”曰：“彼为荆卿。我本燕宫姬侍太子丹，特以赐彼奉巾栉。彼为剑仙后，久已弃捐。是日乘云偶过，不料为鹤童摄至，致遭此劫。亦由前定也。”言讫欷歔弗置。爰解胸前一镜，赠居曰：“子持此以照四大洲，织悉毕见；大地山河，顷刻一转。虽在一室，可作卧游。此所以报也。”遂与居别，蹑云遽去。后约百年，二羽士至，偕居跨鹤朝真，遂不复返。

[book_title]卷三
刘淑芬
刘淑芬，海昌硖石镇人。具侠肠，喜读书，好击剑驰马，意气自雄。视世之习帖括家言，迂气满纸者，不值其一盼。以是乡里人亦轻之，谓刘氏子惟知疏狂任性耳，岂足为豪侠士哉！淑芬家本素封，良田数十顷，纳太平租税外，颇足自给，优游卒岁。惟性好挥霍，周贫济急，罄其资，无所吝。有伪为困苦状以乞怜者，并不加察，率如原以偿之，坐是家中落。慨然思作汗漫之游，售其城西别业，得万金，挟以北。
行抵扬州，昵一妓曰嫣云，国色也，所掷缠头无算。黄金既尽，犹眷恋不肯舍，妓寮中龙媪鸦鬟多厌恶之，时以冷语相侵。生谓嫣云曰：“吾囊中所携万金，尽散卿家，他人虽不知，卿则知之稔矣。数月来、何求不遂，吾岂薄待卿哉？”嫣云泣曰：“个中岂可久居哉？妾箧中积有五百金，原出以壮行装。若犹不足，阿姊素云，亦有私蓄，当代假之。妾头上珠翠，计可值三千金，特仓卒间无售主耳。”即出赀授生曰：“男儿当志在四方，自奋于功名，久恋儿女子何为哉？”生以嫣云生性豪侠，甚钦敬之，拍其肩曰：“卿真今之女郭解也！不意于章台中遇卿。吾苟多财，当拔卿于风尘，俾卿主持家政，必不如龌龊女子所为。”嫣云于巨金之外，更益以佛饼二百枚，曰：“此戋戋者，供途中所需足矣，余则当作京师旅费。”衣服冠履，皆嫣云代为整理，置之行箧，缝纫周密。生甚感之，叹曰：“语重心长，意密情柔，今见卿矣。世徒以勾栏中人，鸡声断爱，马足无情，多致讥讽，岂所论于卿哉！”嫣云更以已赀为生作饯行筵。一时五云毕集，团栾共坐，生则居中南向。五云者，一妙云，最长；二鬘云，三绿云，年并十七，皆同月生；四素云，五则嫣云，年皆十六。时有语云：“扬州五云，少者绝伦。”酒罢，束装遂行。沿途犹作书寄嫣云，媵以粉奁脂盝，情语缠绵，致声珍重。
至京师后，途遇故友李海帆，亦豪士也。与生为莫逆交，在吏部行走，声望颇著，因招与同寓。劝生纳资入官，慨然贷以千金。生即以嫣云所赠五百金，交部验之，则膺鼎也。部中堂官厉声诘所自来，生以直对，几致不测，幸李友代为之辨，得无事。生于是叹曰：“此中人情，抑何险哉！”始悟前日之赠金劝驾者，盖欲生之速去也。愤然拔剑斫石曰：“誓必有以报之！昂藏一丈夫，竟堕狡狯女子术中，复何面目以见天下士哉”。
捐纳既以缺资未遂，意殊怏怏。李因代为之谋曰：“闻玉泉山吕公祠中，现来一客，真奇人也。虬髯广颡，仪观雄伟，操秦音，自言为陕之周至（县名）人。每与客谈，戏指空中飞鸟，砧砧下堕。或言其娴剑术，当非虚也”。生闻欣然，偕李命驾往西山访之。道经望湖亭，湖水澄鲜，浮光荡影，岸柳低徊，晴丝披拂。遥见亭左一人箕踞西向坐，以双剑迭掷空际，起落飘忽，有如宜僚之弄丸。李见之即谓生曰：“吾所言者，即斯人也。”生遽前长揖。其人收剑答礼。询生姓名，并及颠末。生谓愿附门墙，学习剑术。其人曰：“剑术可学，至于成仙作侠，则在乎己耳。”生视其人收剑之时，迅捷异常，三尺霜锋，已藏肘内。因问曰：“剑与人能合为一乎？”其人曰：“术成乃能之。观子身有侠骨，心有杀机，虽属可教，恐必破戒。如欲学剑，可即来，余匝月后拟赴峨眉飞羽仙之约矣。”生是夕即襆被宿祠中。其人自言姓濮阳，字欧冶，盖慕古时欧冶子而自名也。问其年，曰百二十岁，而状如四十许人。先以舞剑之法授生。始而双锋迅起，左右盘旋；既而万道寒光，不可逼视；久之人剑俱杳。生急索之，则已捧剑立于生后。凡历四十余日，法乃纯熟。欧冶曰：“余今将往峨眉，不可以久留。子如必欲成名，可在此待余。”
去后，生日夕自演，不敢一刻间断，习之既稔，渐有所悟。一日早起，方当意兴初酣之际，浑脱浏漓，备极其妙。忽有一白猿来，手舞铁楞，与生相角，须臾双剑尽入猿手。生赤手奋呼，迳前欲搏，白猿弃剑遁去。自此白猿每晨必来，或斗剑，或赌拳，生皆不能胜。习之一年，生日有进境，有时猿所持铁楞，亦为生所攫取。一年后，欧冶忽归。观生舞剑，曰：“工夫颇密，业已胜人一筹。”顾其舞法犹未入神，悉心指授。阅半年，其术乃成。因令生习修炼之功。继而采铁于涧溪中煆之，逾三月，忽尔炉火纯青，双剑迸出，淬之犀利无前。举以畀生曰：“子得此，可以横行天下矣。今与子别，子其往哉！”生以剑术虽精，然犹未能变化，固请欧冶授以全法。欧冶曰：“是不难。苟子愿受'三无'之厄，则剑术可以通神。”生问何谓“三无”。曰：“无子、无财、无爵。孑然一身，贫无立锥，且为举世所唾弃，则正是功夫圆满时也。”生曰：“余意本欲超出于世外也久矣，视世上之富贵功名、儿孙福泽，如飘风之吹马耳，何足为重。剑术已全，正可以证仙道，长生久视，又何难哉！”欧冶曰：“子志如此，真吾弟子也。”遂授以符篆咒语，能搓剑如丸，纳之口中，复吐之出，则双剑跃入空际，夭矫如龙。能取仇人首级于洞房邃室之中，惟意所欲，虽以铜铁为墙壁，不能阻也。
生学之三年，遂尽其技，乃辞欧冶而行。遍历滇黔秦蜀，一无所遇。仍至维扬，偶游竹西歌吹之场，忽有所触。遂访嫣云于昔时所居，则门庭如昨，景物已非，人面桃花，不知归于何所，因姑置之。久之，偕同人往平山堂观芍药。蛇紫嫣红，绚烂如锦。其时游女丛集，几于袂云而汗雨。生见一处人聚若围场，环之三匝，中有女子数人，苦不得出。乃掉臂而入，则嫣云姊妹行也。粉黛浸淫，意态殊窘。生谓之曰：“尚识我否？”嫣云骤睹生，愧悔之状，几若无地可容。生曰：“勿惧，余送汝。”排众突前，众咸辟易，数女子随之而行，莫敢逼者。既出险，仆媪亦来。数女子殷勤致谢，嫣云爰邀生临其家。坐甫定，生即抗声斥之曰：“子以伪金几陷余于死地，居心抑何忍哉！”嫣云犹欲粉饰多词，强为辨论，语意之间，隐含讽刺。生愤甚，手略一指，首已堕地，玉碎香销，举室暄沸。鸨母痛钱树子之亡也，立絷生送之县。生至县庭，自陈前后颠末，一无所讳。县令颇爱生亢直，命羁之狱，将隐为之地也。翌日，狱卒报生脱缧绁逸去，县令亦不复问。
越一年，县令告病乞休，将还故里。道出山东境上，碎遇剧盗数十人，遮道而来，马骤车奔，势甚猛迅，悉掠行李而西。县令已战栗无人色，突见一壮士，自林薄中出，呵盗曰：“止，止。”为首者方举刀跃马，作欲斗状，生以鞭挥之，盗首无故自陨，群盗皆奔。生驰白县令：“盗已远，可勿惊，行李无一失也。”县令感生甚，曰：“愿闻壮士姓名。”曰：“即前杀嫣云之刘生也。”言竟驰去，转瞬不见。
李壬叔善兰，精畴人家言，与生同乡。时由沪上抵析津，遇之于途。壬叔狎一津妓曰绣莲，眷爱甚至。丁娘十索，所欲殊奢，壬叔犹竭力与之周旋。生曰：“个中况味，余已备尝。溪壑可盈，是不可厌也。他日裘敝金尽，悔之晚矣。”壬叔盛气折之。盖神鸡之梦未醒，交红之被正暖，迷香洞中，固能入而不能出者多也。生绝不与较，一笑置之。翌晨，壬叔开眸遍视，则玉人已沓，金屋亦非。室中一切布置，忽尔迥异。怪呼顾仆询之，莫明其故。旋知已至京师寓斋，一夕间竟驰二百数十里。此皆刘生轶事也，盖侠而近于仙矣。
柳育
柳青，字新甫，号君青，毗陵人。好作远游，北穷沈辽，南极岭峤，东西尚未能限其所至。尝渡黄河，中流波浪大作，渡客舵工尽行失色，柳危坐自若，神气安舒。遥见岸上一羽士，禹步戟手，向渡船作指画状。顷之，舟乃傍岸，幸得无恙。众既得济，柳以所见询之同舟人，皆未之睹。柳益奇之。
适临歧路，瞻顾仿徨，恍犹见羽士在前，缓步徐行。爰奋足追之，终不能及。顾意不能舍，所历市廛已尽，再前，翠柏苍松，林木丛杂，不觉足力告匮。小憩石上，隐约见羽士亦于林际解衣磅礴，挥扇不已。少止旋起，柳仍追随其后。柳暗花明，又是一村，人家三五，零星杂处，颇为寥落。羽士径入茅舍中，双扉自阖。柳继至，略停喘息，即往叩门。门启，一童子出，问何事。柳以访羽士对。童子曰：“吾师甫归，已入云房静坐。俟其参悟既觉，然后敢禀白也。君盍于门旁石磴少息，师醒，当即来招。”柳如其说。待至日影衔山，深林欲翳，童子始出，招生以手，柳随之入。见庭院殊宽广，茅斋三椽。中为会宾宴客之所；左设炉鼎，习烧炼术；右藏道书。清修静憩，迥隔尘凡，俗客毋得而进焉。柳见羽士，向上长揖，谢拯救恩，曰：“君殆阆苑神仙，偶然游戏世间欤？”细观羽士，长髯飘拂，骨重神清。羽士曰：“子亦知今日事乎？苟非子在船中，全舟性命，将作波臣矣。子前日游雁宕，曾于山下池中获得一鳖，携归，烹而食之，果有之乎？”柳曰：“获则我事，烹则非我咎也，同游之人所为。余方欲放之江中，奈老饕者必欲属餍何！”羽士曰：“此鳖即河伯第七子，以犯淫孽为老头陀幽之山池，不日孽满放还。乃遭子手，竟至杀身鼎镬，故河伯务欲报子。我见子颇有道气，故代为之请。今既询明，咎非子得，有所藉口矣。”柳问羽士法号，方知为叶道林门下，字云隐。素在滇南灵芝山修炼，道果既成，遍游天下。计其年将七百余岁，而容貌仿佛四十许人。羽士曰：“知子好游，诚可嘉尚。然深山大泽，实生龙蛇。子虽有道气而无道法，将何以御之？吾欲授子以术，子意何如？”柳再拜曰：“固所愿也。”柳留居月余，尽得其技能。临行，赠以一盖、一囊、一灯、一屐。曰：“盖之为用，雨可为晴。灯之为用，夜可为昼。用屐则登涉山岩，可不惮劳。如遇山魈木魅、灵怪妖异，身处囊中，必不敢犯，且可避劫消灾，祓除不祥。游历既遍，即还灵山，子其勉之。”柳再三致谢而别。
自得此四物，不特腰脚愈健，而且胆志弥壮。每登山必造绝顶，往往不及下山，即宿山谷中。偶至深宵长夜，月白风高，辄见虎豹争嗥，熊罴相逐，猿玃呼啸，豺狼窜奔。或有奇形异状者，变怪百出，多不能名。行近柳身，靡不辟易。柳始心悸，久则有所恃而不恐，谛视其去来踪迹，昼而寻其巢穴，必得之。
一夕，酣睡甫醒，耳畔忽闻人语声。启眸四瞩，月明若昼。相违数十武，有一磐石，方广如桌。诸人团栾环坐，男女凡六，各自为偶。上下相对坐者，年齿较长。东西两女子，年业十五六，雪肌花貌，仿佛丽绝人寰。二男子，一则长髯拂腹，一则虬须阔颡，各举杯相属曰：“纤云四卷，银河不波，兔魄始圆，蟾光朗照，其如此良宵何？”座中咸默无一语。顷之，上坐者忽曰：“尚记四年前，玉纤妹子咏月联吟，有'城南城北共清光'之句，为忏摩居士所击赏。曾几何时，忏摩转轮世上，重堕红尘，作富贵家儿。虽乐，安得如吾辈逍遥地府，永无拘束也哉！”东坐者曰：“吾辈为一气之所流通，不能久而不灭，故世有鬼死为聻之说。窃谓神仙由修炼得来，尚且劫至则消，何况鬼哉！与其为聻，不如仍复为人，虽然昧厥本来，犹是气完神足。”上坐者笑曰：“浅乎哉，子之识见也。此乃庸庸之凡鬼，非所论于吾辈也。夜台何尝不予人以忏悔哉？吾日夕诵金刚经，至今已盈五载。渐觉气骨坚强，久持弗懈，自去地仙不远，子盍勉之。地下清修，寂无所扰，胜于人间也。吾曩在世，公不能胜私，理不能胜欲，因役于外诱之纷华美丽也。既入阴司，一切尽泯，修持精进不已，岂有限量。子自求生，吾自求死。”东坐一女子曰：“既无美恶妍媸，作佛法平等观，何以去秋君恋恋于殷瑶仙，三月不出户庭，以致醋娘子想索杨梅食哉！”下坐一中年妇人曰：“瑶仙诚国色也。尔时骤睹其面，真觉我见犹怜。温家阿姨，不过以五色传家棒略扑数下，妖光顿敛，艳质不常。然后知红嫣白媚，脂粉之所涂泽也；鬓云眉峰，翠黛之所点染也。腰肢轻亚，踁趺纤妍，初非天然，出自矫揉造作。我家郎君，于美人禅一关，何尝参透。今乃效丰干饶舌，宜为吾子所齿冷。”西坐一女子曰：“如我白家郎，真所谓铁心石肠者矣。幕下健儿，有劫民家女作外妻者，为郎所知。遍搜得之，置健儿于极刑。罪固弗在女子也，两女子宛转娇啼，玉容无主，郎谓其无耻也，立手刃之。玉碎香消，吾为叹息者累日。”上坐者曰：“是之谓忍，去道远矣。王者不外乎人情。如以不好色，即能证道，则盗贼宜据上乘矣。”东坐长髯者拈髭微笑，不作一语。上坐者曰：“君于此何不别参一解？”曰：“气盛则聚，气衰则散。若能早为葆养而不加戕贼，亦能持久。吾辈生前取精多而用物宏，其气故足以持数百年。”柳闻其所论，颇有至理。适腹胀急欲溲溺，遽起觅地，咳嗽大作，数人踉跄遽遁。明日访其处，为明季某官，兵败潜窜，数家眷属，殉节于此。磐石下，即其埋骨所也。
柳至山东，寄宿逆旅。时旅舍已盈，无布席地。逆旅主人难于辞柳，谓：“宅后有一楼，颇轩敞，特久无人居。君苟不畏，何妨作一夕之淹留。”柳曰：“荒山穷谷中，尚无所惧，况在人境哉！”襆被往宿。夜半转身向外，忽觉衾中腻然有人。以手扪之，肤滑如脂，热香四流。偶触其足，则一握凌波，殆不盈三寸。讶谓空楼久键，何得来此丽人，必怪无疑。悄自出衾，启笥取羽士所赠囊，急蒙其首。噭然一声，立化为狐，毙于衾内。翌晨，举以示逆旅主人曰：“曩时之为客患者，非此也耶？”出之衾，茸毛而修尾。馆童见之，惊而走。柳褫其革，鬻之市，得十金。旁有老炼师，黄冠而羽被，连叹曰：“可惜！”立出十五金，易之市人。卷而藏诸怀，急趋而去。柳闻芝罘有屋楼海市之观，航海而往，久之无所见。一日晨起，突有款关而至者曰：“此间是柳秀才所居乎？”柳曰：“是也。”其人陈币于庭，白镪而外，锦缎百端， 粲然耀目。问施此重礼何由，曰：“特延柳秀才前往捉怪耳。”柳辞以不能，坚卻之。其人曰：“素知柳秀才道术精深，不然寓楼老狐，何能痛除一旦哉！”逆旅主人从旁怂恿之曰：“诚然，吾久闻之。道路传说，岂虚也哉！”柳曰：“世间捉妖者，必有符篆咒语。吾并无之，奚能奏功。”其人曰：“只须携一囊，已足济事，愿君勿吝玉趾。”垦请再三，柳不得已，许之，遂与偕行。其人肩行李为先导。行里许，已临旷野，四顾无人。柳问将至否，路远近若何。其人答曰：“尚远。”忽尔迅足逸去，柳坌息急追，转瞬已杳。林薄中一老炼师，仗剑而出，叱柳曰：“汝前日所杀者，吾甥也。何事开罪于汝，乃不必欲显汝手段哉。汝所恃者，不过汝师所赐四物耳，而今安在？我本欲飞剑斩汝，以报甥仇。以自有杀汝者，尸居余气，何足与较。”言讫不见，柳惘然归逾月渡海舟覆，柳竟溺死，或谓尸解云。
仙井
崔仲翔，粤东名士也。世居西樵山中，以耕读传家，有田二顷，有书万卷，足以自娱。生结庐山麓，翠嶂丹崖，环合相向。舍后矗然特立者，为极乐峰。峰下有泉，滃焉涌出，围以八角石栏。栏旧有铭，句甚奥古，特字迹半泐，莫可辨识。相传为葛仙遗迹，曾以此泉炼丹，盖井底有殊砂也，以故山下居民汲者多寿。
近日，井泉忽竭。生使人探之，下者辄病寒疾，噤不能声。屡试皆然，俱不肯往。生毅然曰:“井果有神，敢崇我哉！”命沽烧春一石，连酌三巨觥，尽倾其余于井中，曰藉以辟寒气。著窄袖短后衣，身负宝剑，令人缒之以下。始犹觉冷，再进殊觉其温。井旁一孔，大可容人，仿佛有光。乃讴偻而入。初尚扪壁行，渐入渐宽。日光漏处，见石扉焉。以手推之，呀然而开，顿觉别有一天地。曲涧小桥，幽花异草，疑是仙境。生信足所至，初不辨远近，未数里，陡闻树抄风声甚急。仰见两龙夭矫空际，吞云吐雾，各逞其能。中间明珠一颗，巨若径尺之球，一时大地山河，照耀无边，纤悉皆见。两龙欲攫一珠，其斗甚力。倏尔珠忽下堕，生承之以手，珠顿缩小如鸡卵，遽藏于怀。龙亦下，各奋爪逼生。生挥之以剑，剑光皎若霜雪，上烛霄汉。龙不能敌，遁去，生复独进。时已逾午，颇觉饥肠雷鸣。仰视树头播桃初熟，爰摘食之，甘美无伦，芬芳沁鼻，略尽数枚，腹已果然。因再鼓勇前行。约二十里许，夕阳遽尔西匿，林薄昏翳，四无人烟。生意颇窘，恃有宝剑防身，即亦弗惧。偶探怀中珠出玩，光辉四射，有如皓月当空，物无遁形。枝间宿鸟，惊为天曙，无不鼓翼而起。生因叹为异宝。山中异兽怪物，寻光而至，顾每近生旁，辄辟易却走。
须臾闻背后有人语声，回瞩之，则三女子珊珊来前。从珠光中注视之，洵绝色也。齐问生从何处来，空际放光者是何宝物。生举珠示之，咸不敢正视。一女子口：“君非从骊龙颔下取来者乎？彼失此珠，必图报复。幸在此处，不敢肆其虐焰，否则君亦殆已。”生曰：“吾有三尺龙泉在，何畏此孽鳞哉！”中一女子年齿稍长，闻生夸语，索剑观之。反复摩挲，啧啧叹羡曰：“此真干将所铸，今世有一无二，君其珍之。愿闻君从何处得来。”生曰：“家世相传，已四代矣。昔吾曾祖为固山提督，随年大将军出征青海。夤夜还兵，见砂碛中光芒远彻，逼视之，乃获此剑。恒佩于身，出入戎行，杀敌奏功，悉赖之。尝陷重围，持剑突出，莫敢当者。承平日久，置不复用，已将百年。悬于壁间，每夜辄作长啸声，识者以为此跃冶求售也。今日果能制毒龙，殆不负其所用矣。”后一女子最幼，服退红衫，丰神秀逸。谓生曰：“君今夕将宿何所，睹此异象，得毋胆怯欤？”生曰：“缒幽凿险，性之所喜。此次本为探奇而来，将欲一穷妙境，何怯之有。”女曰：“此乃神仙窟宅，以君凡骨，何能遍历一周哉。不如暂至我家，为君换骨易形，伐毛洗髓，庶几不负此行乎。”生不禁雀跃致谢曰：“固所愿也。”言次车軿已至，三女子各乘其一，生骑以从。飚驰电驶，恍于云雾中行。
顷刻已抵所居，爰导生入，处之于东堂。复阁飞楼，雕兰文槛，几疑在虚空界中。玻璃灯千百盏，密若繁星，朗于白昼。女曰：“君亦知此地何名？”生曰：“弗知也。”女曰：“是为蓬莱第十三岛。最高处琼宫玉宇，为余姊杜兰香所居，去此地约三千余寻。姊有飞车，往来自如。与君有夙缘，当代邀致，一证前日盟言。但相见时，可作久离乍会，倍极殷勤，否则将谓君已昧曩因，必以寡情致诮也。”顷之，忽闻环佩声，有乘鸾自空中降者，三女子咸起相迎。生意谓兰香已至，离座长揖。一女曰：“此吴小红词史，绛仙阿姊之第三女也。”随后相继而来者，络绎不绝，或控鹤，或跨凤，或驾飞蚪，皆十六七岁女子。艳色娇姿，辉映左右，不觉目为之眩。诸仙媛所服，悉霓裳羽衣，临风飘拂。风鬟云鬓，态度蹁跹。坐待良久，而兰香不至。女曰：“劳君悬盼，未免神驰。想渠于瑶池阆苑，有事羁迟耳。待作云鹤符催之，何如？”符乍去，空中飞下一纸，言在蕊珠宫听宝树禅师说法，兹已驾五色祥云，自薝香仙馆来也。诸仙媛皆依次而坐，独虚上位以迟兰香。未几，云日光中，兰香已降。与生相见，状殊腼腆。生但炯炯注视，不作一语。兰香忽谓生曰：“自别后，云母窗前鸭脚桃，已三千次著花矣。池上蟠桃，亦已三熟。乍经东海，清浅异常，曾见两度扬尘矣。观君器宇，似不如前。尚记枣花帘下与君对食玉李，今弃核早已成林。君犹记同游广寒宫里，暗同嫦娥索取蟾蜍置余枕下，夜半摸得，吓余几死。”生茫然无以应，但唯唯而已。兰香叹曰：“君慧根已失，灵质将沦，非再苦炼数百年，不能还原复本。余向在瑶台，西王母以余稽察众芳，颇存冰鉴，赐余金丹一粒，今尚在葫芦中。馈君服之，庶悟前修。”言际于裙带上解一小葫芦，既去玉塞，倾出一丹，赤色有光，圆转如珠，置生酒杯中，令生和酒咽之。甫下喉际，已觉丹田甚热如火，精神焕发。三女子出席向生庆贺，始知三女子并姊妹行也。姓郑，长曰静芳，次曰艳芳，三日媚芳，与兰香同住深山，并登仙籍者。执斝饮生酒曰：“贺君得仙不远矣！君降世间，已隔十尘，毋怪君之懵然于夙昔也。”诸仙媛亦巡环相劝，生饮无算爵。于是重为兰香与生行合巹礼，曰天上姻缘，自昔已分，人间夫妇，于今为始。洞房设于红深翠隙之庐。窗外万花争放，众绿成阴，幽雅宜人，艳丽绝俗。生甚乐之，一住数旬。弥月之后，诸仙媛复集。于是斟琼液，擘灵脯，盛宴重开。酒酣，各举乐器，铿锵属和。兰香亦鼓云和之瑟，音韵悠扬，响彻云表。
兰香欲偕生还青芝山房，曰：“使郎君一见故山，得观旧院，亦五百年来一段佳话也。”生于是同车共往，路途风景，恍若素经。继入巨第，极为爽垲。屋后一园，广袤无际。楼台亭榭，高下纡回，别饶幽致。荷池宽大，采莲小舟，纵横无数。花木竹石，皆含静意，洵非凡境也。兰香指壁上诗词曰：“此郎君旧作也，亦曾记忆否？”旋入房，见有炼师法服，悬于衣桁。兰香曰：“此郎君讽经时所著。”因于笥中出玉麈一柄曰：“以此佐君谈屑。”生视之，柄上刻字两行曰：却庚尘，夺戴席；能解小郎围，何愧苏武节。不解所谓。兰香日：“是亦君所常用者，当手挥目送时，定有一番妙解也。”自此遂居兰香室。闲时辄作十洲三岛之游，与诸仙侣谈元述妙，赏奇析疑，颇有神悟。
一夕，西风起，落叶深林，萧萧槭槭，不禁凄然兴故乡之思。因告兰香，暂归里中，约以一月后重来。兰香曰：“君此念一起，此间不可以再留。但君从何处来，仍从何处去。惟惜岁月已更，程途已变，当别以飞车送君。”遂命庖人作饯行筵。握别临歧，哀惋欲绝，泪堕若绠縻。生亦为之酸鼻，曰：“吾身别无所有，惟一剑一珠，可留作他日记念。”乃解腰剑，探怀珠，以赠兰香。登车遽去，其行若驶。生回里门，屋宇已易他人，自言姓名，无有知者，盖离世已数百年矣。
严寿珠
栾大檀园，金陵人。以刻书世其家，家中多藏宋刻书，世少传本，珍护之不啻拱璧，虽密亲至友，不肯借观也。生诵读之所曰“恒斋”。盖生父固名孝廉，素设绛帐，讲授生徒。四方之负笈从游者，不以远近而毕集，以是及门颇盛。然必其人恒产而兼有恒心者，方始隶于门弟子籍，爰以“恒”名其斋。生父没已三十年，而门生故旧，犹称颂其德弗衰。江督以诸缙绅请，特奏于朝，从祀乡贤。生博学多才，家声克继。平日于书无所不窥，而尤喜庄列诸子，多有论说。虽犹沿道学之遗风，而倜傥风流，性情豪侠，四方知名士，皆乐就之。
金陵有名妓严寿珠，始居钓鱼巷。小筑三椽，颇极幽雅，窗明几净，鼎暖炉香，时于此间得少佳趣。门前车马如云，日常络绎，客得其一顾盼为荣。尤讲烹饪之法，凡得饫严家厨食品者，口香三日。生友之作狭邪游者，多绳其美于生前，生掉首弗信。
一日偕友孥舟过利涉桥，容与中流，仿徨四掠，意甚得也。忽见一舟顾波而过，中坐一人，高髻淡妆，神情秀逸，正如飞燕依人，惊鸿顾影，临流照映，湖水皆香。生不觉赞叹曰：“此真可谓洛浦仙姝，湘江神女矣，定非人间所有也。”友曰：“是即君素所鄙薄之阿珠也。”生曰：“其果然乎？我从未见勾栏中有此人物。”友曰：“如不信，当与君偕往访之。”既至，则见湘帘棐几，位置既宜。临窗案上，堆积古帖数十本，偶翻阅之，并世间所罕见。笔床砚匣，洁无纤尘。诸帖中有挥南田先生真迹，秀媚拔俗。正当把玩间，寿珠已出。寒暄数语后，寿珠笑曰：“观君耽耽于案上书史，必是风雅士。近日书家多尚六朝体。魏晋之间，变隶未久，流风余韵，犹近于古。苟非树骨于隶篆，即欲貌为六朝，岂第婢学夫人而己哉！”生曰：“然则卿亦能书者耶？”寿珠曰：“聊作临池游戏，春蚓秋蛇，殊不足观。”生曰：“卿可谓得雅人深致矣，宜其领袖章台也。”寿珠继复以学诗之法问，生为之备述其源，并及流弊，上下二千载，不紊毫发，寿珠服其辩。遂留生宴，所陈肴核，半不能名，而殊觉适口。酒尤芬芳郁烈，不啻公瑾醇醪，诚酒国中上品也，生几为之玉山颓倒。自此生于无聊时，辄一访寿珠。寿珠待之，亦异于俦众，语亦从不及私，所谓缠头之费，匝月以来，并不之及，绝不为丁娘之十索也。生因许寿珠为妓之侠者。
生友黎剑俦，善吹笛，寿珠亦工昆曲，每唱必令剑俦按谱度之。寿珠善为抑扬抗坠之音，有时响可遏云，声如裂帛。生每聆一阕，击节称善。生藏有曲谱，乃内廷供奉秘本，以与坊间俗本相较，音节殊乖，生皆为之一一校正，举畀寿珠，锦绨玉函，特甚珍异。寿珠见之，询生曰：“此亦君家藏书之一种否？”生曰:“然”。寿珠曰：“我虽不能读书，亦爱书史如性命。君家既富于收藏，何不择世间难得之本，令钞胥者另缮副册，仿天禄琳琅之遗制，寄储外府。妾箧中积蓄金钱，将及一万，愿倾筐倒箧以交君，君其代妾好为之。”生曰：“佳哉！卿不但侠，且又雅矣。”半载之间，或购或写，邺架所储，几及万卷。所召钞胥者，日凡二三百人，一城几为之空。于是寿珠好事风雅之名大噪，文人学士至金陵者，必迂道造访，载酒停车，入即开宴，辄以多金馈寿珠曰：“聊助卿买书需。”寿珠亦不复辞，前后所获无算。
是年正值秋试，大江南北，名流咸集，来访者几于户限为穿。寿珠厌其嚣，徙居莫愁湖畔，固北里之新巢，亦西湖之别业也。屋后营有治经楼，共五楹，东西皆有复室。泉石清幽，卉木绮丽，入之者疑非尘境，非素心人不易至。生独拥而有之，朝夕观异书，对名花，此乐虽南面王不易也，亦不复作应试想矣。诸友皆羡其有艳福，寿珠勉其勤习帖括，为抡元夺魁计。生笑曰：“卿雅人，亦达人，何忽作禄蠹想耶？功名之得失迟早，固有命在，况余非功名中人，岂能强致哉！不过逐队随行，吃三场冷饭耳。”是秋榜出，生竟不售。然三场文字意甚得也，诸同人咸以金科玉律推之，出以示先达名宿，皆许其必列前茅，至是秋风铩羽，咸所不解。寿珠深为惋惜弗置，生夷然不以介意也。
生之至戚宦于浙，驰书招之，劝作西冷之游。生拟即日束装就道，告之寿珠。寿珠曰：“闻西湖山水甲天下，六桥三竺间，颇多名迹。妾生长秦淮，恒居水阁，所见者弱柳夭桃，所历者绿波红槛，殊闷人意。妾欲一观天下之大，知世界之外别有乾坤，岂不快哉！”因请与生偕行，生许之。爰雇巨舶，赁轮船，曳之行，双轮激水，其去如飞。寿珠顾而乐之，诘生曰：“此船之制，为西洋所特创，推原其本，果何自昉欤？”生曰：“闻昔时有以铁镬煮水者，水沸，热气上腾，将盖掀去。其人因悟热水之气，其力甚猛，倘以铁管传递，纳入器中，闭不使出，则其力必能使轮自转。试之果验，轮舰火车由是兴焉。有此，能化远而为近，其利不綦溥哉！”寿珠曰：“既有轮船，则帆舶可尽废。妾意中国何不自行制造，乃犹必假手于人哉！”生笑颔之曰：“卿可谓当今之女诸葛，谈言微中，识见不凡矣。”蓬窗无事，拈弄笔砚，藉以记程途，志风景。每至一处，必有一诗，女唱而生和焉。既抵杭垣，泊舟城外松木场。舟揖云屯，帆樯林立。前时湖壖所有园圃，悉已焚毁成瓦砾场，惟诸祠宇焕然一新，画栋雕梁，竞侈华美。游人咸啧啧称赞，寿珠意独不然，曰：“此原所以点缀湖山，惜雅俗不相称耳。”及游灵隐飞来峰、冷泉亭，恍然若有所悟，谓生曰：“前游数处，都若曾经游历，于此尤加稔习，吾前身殆此寺头陀也。”因指何处为钟楼，何处为香积厨，不烦导引，历历不爽。其或有不符者，则以曾经兵燹故也。最后至一小亭，亭为八角式，虽半荒圮，石栏犹在。亭中一碑独峙，碑前有一石塔，为智远禅师埋骨处。碑字虽漫漶，尚约略可读。寿珠阅之，泪为涔涔堕。曰：“吾今于后，乃知生所自来，死所自去。一别尘世，已三百余年矣。智禅师即我之前身也。”生初犹弗信，及视碑上日月，果在明万历年间。因叹曰：“卿夙根尚在，慧性未泯。今日虽堕风尘，仅玷幻身，未损原质，及早修持，回头是岸。须知菩萨法力无边，能觉一切众生，俾大千世界，有情归于无情，而后得成正果。卿欲随余至西冷，正由我佛默相感召，一片因缘，无端触悟。欲证今生果，须参前世因。碑中言智禅师一生淡漠，偶见宦家命妇华妆诣佛前膜拜，微动一念，立时圆寂，玉箸双垂，宝色上腾，珠光四照。卿于此当无系恋心，当无艳羡心，一尘不染，万事皆空，不见不闻，随生随灭。人于世上，当作如是观。”生言甫毕，寿珠已立化于石塔之旁。生甚异之，因即盛之以龛，乞片土于寺僧葬焉。延高僧礼忏四十九日，然后返棹。
生本超然有出世想，至是益坚。自失寿珠，嗒然若丧，亦不顾归家，径诣相国寺求披薙。方丈清恒和尚本素相识，见生情状若狂，哑然笑曰：“子有室有家，有妻有子，积金满赢，藏书盈架，正值中年，未消壮志，何所见而欲觅此冷淡生活哉？粥鱼茶饭，岂君富贵场中所能消受。”留之方丈十日，力劝之归。生既出寺，茫茫然若无所适。道经利涉桥边，倚栏凭眺，独立踌躇。忽见水中有一垂髫女子，招之以手，背后一人容华惨淡，谛视之，寿珠也。生曰：“卿果不死，尚在人间耶？我何惮相从哉！”踊身一跃，竟赴清流。岸上人见而援之，则已不及。
真吾炼师
高邮徐仲明与叔嘉，昆弟也。兄朴诚而弟傲愎。虽已析产分居，而弟恒至兄处，瞰其所有，如取如携，兄辄大度包容之，不计较也。叔嘉好博，每负博进钱，为人逼索，仲明常出为排解之，以故乡里称为长者。
嘉之妻，同邑邵氏素娥，大家女子也。美而贤，颇不善夫之所为，常规谏之，时因此而反目。一日，嘉以逋负山积，胠箧而去，逾月不归。邵因返母家，偶检钗钏，则俱已破壁飞去，知夫所为，饮泣而已。归与母商曰：“儿夫日以花骨头为性命，终无了局。不如我父挈之至外，令司门户，供奔走，得以时加约束，想不至大决裂也。”盖妻父固习刑名，为宪幕，有声于时。近将赴楚北，应某中丞聘，故欲其相从也。返告夫，嘉亦愿往。旅居武昌，未半载，以兰州兵变，调征甘肃。行抵境上，为回逆所戕，从者星散。嘉适在后，闻凶耗，得以脱身逸去，行乞归家。女知消息，痛哭几不欲生。居久之，故态复萌。始以衣服质诸典阁，继则以贱值售其居，妻则归母家，孑然一身，至无立锥地。然犹不自悛，时乞贷于戚串家。偶至吕仙祠，遇岳母与其妻偕在，嘉向之乞钱。妻垂泪言曰：“我家本有积蓄，虽非巨富，可称素封。自汝游荡，销耗殆尽，我亦无容足地。寄居母家，日用犹苦不周，父遭此难，雁杳鱼沉，必然没矣，安能济若？汝为男子，不能养一妻子，尚忍言哉！汝年尚壮，何事不可为？急图振作，他日或不至于终穷，否则明神恐不汝容。”言讫，饮泣吞声，泪堕如绠縻。拔头上钗畀之，挥令急去。嘉意未满，谓“我虽窘迫，尚不至以此区区者求汝。”岳母在旁呵之曰：“不肖子挥霍已惯，不留少些余地，今尚作强丐，不念物力艰难耶！”呼祠堂羽士操杖逐之，嘉始逡巡走出。
时炼师真吾亦在侧，目击，太息不已。谓邵母曰：“此谁家郎君，乃一旦落魄至此？”邵母曰：“京江徐氏。昔亦缙绅旧族，今虽少衰，然薄田数顷，亦足以自活。不谓至此子而一败涂地也。”言之不胜呜咽。真吾曰：“闻徐郎有兄尚富足，何不一相顾耶？”邵母曰：“无一日不为其所累。纵其所欲，铜山且倒，金穴将空，又安能填其无底壑哉！”真吾曰：“吾观徐小郎傲骨嶒峻，将来必不落寞久居人下也。今审其眉目间，隐现善纹，大运将至，勿轻视也。”邵母疑信参半，曰：“但得有此一日，我感谢炼师不尽矣。”
翌日，真吾遇嘉于途，询何往，嘉扭泥不能对。久之，始曰：“腹枵往求兄，阍人拒不纳。嫂遣婢出，始得杖头一挂钱，恐尽此则必填沟浍矣。”言之貌若甚戚者。真吾曰：“我试与汝再往求之，何如？”嘉曰：“宁死毋再辱。”论说间，兄自外来，睹其状，凄然欲泣，怜惜之意，形于词色。因问：“许久不见，汝往何处？抑何鸠形鹄面，一至于此？我非不爱子。无论祖宗遗产，仅足供汝温饱，即我年来贷汝者，亦不下千金。奈汝到手辄尽何？今同炼师语，将何为？”真吾曰：“此子犹可造，何不以手足之谊收恤之。”兄曰：“我岂不愿，特恐其不能安于室也。”真吾附其兄耳言曰：“迷龙之疾，吾能治之。夜来当亲诣尊居，俟其熟寐而后施针贬也。”兄颔首曰：“诺。”入夜，真吾果至。嘉时已入睡乡，兄导之至一室中。启衾解衣，袒其胸，以长针刺入六七寸许，拔之，血随针漂出，尽作紫色，然后出药敷之。嘉冥然罔觉，状若死。真吾又袒其背曰：“此子强项不驯，主有傲筋在也，抽之不如断之。”又以针挑之，崩然有声。转侧间，嘉已醒。见数人秉烛环立其旁，疑将置之死以绝祸患者，急下床向兄叩首曰：“弟今而后誓不复博矣！弟自思向时所为，都非人类。有兄而不能事，有妻而不能养，家庭之爱，等于仇讐，皆博之一字害之也。此后必戒之矣！”操几上小刀，将断其指。兄急抱持之曰：“弟诚知悔，家之幸也。”遂为兄弟如初，析屋之半居之，迎其妻归，器皿衣服，给予无缺。
居数月，嘉绝迹不出户庭，惟温习旧业而已。兄仲方拟令其行贾他方，而真吾适至，谓仲曰：“吾囊中积有五百金，将居奇货贩走北地，非小郎莫可使者。吾将藉小郎福，获利倍蓗，为修葺祠宇费。”仲曰：“吾弟未习端木术，恐于贸易经营一道，非其所长。”真吾曰：“渠命中有十万金，往必有赢，左之右之，无不如志，毋烦顾虑。”束装遂往，四阅月乃言旋，会计所得，约万五千圆。仲喜，以五千畀真吾。真吾取其半，而以半助豫赈。兄弟设席相庆，真吾亦来预其列。酒半举杯祝谢，真吾曰：“此不过发轫之始，小郎福厚，财源殊广远也。”偶于屏角见嘉妻，问仲曰：“此系府上何人？前曾见之于祠中，殆小郎之妻欤？美矣，慧矣，真贤内助也。惜福薄寿短，恐不能与小郎偕老，三载后会见瑶台倾也。吾当为小郎物色一名姝，助其成家。”仲曰：“君擅姑布子卿之术欤？不然，即以风鉴称，抑何其神也！”真吾曰：“予言虽若是，幸秘之勿语小郎。”
嘉自此与真吾遂成莫逆交，常至真吾祠中作清谈。祠于春时多芍药，夏时多芙蕖，秋时多菊花，冬时多梅花，皆道人手自栽植。值良辰佳日，辄招嘉往，折花枝以当酒筹，飞羽觞而呼明月，觅乐寻欢，别有妙趣。一日，正赏花开，徘徊庭际，忽有一女郎诣祠焚香，翩然而入，仪态万方，容光四映。嘉疑为神仙中人，目所未睹，凝眸注视，殆欲销魂。女郎登殿礼仙后，真吾导之入旁室，盖别有精庐，嘉足迹所未尝至也。女郎固与真吾素相识，问訉寒暄外，即询道经诸解，措词元妙，嘉殆闻所未闻，不禁为之舌挢不下。室中帷幕鼎彝，陈设精雅，湘帘棐几，笔砚精良。女郎端坐榻上，琅琅讽经，真如一幅观音下降图，偶为微风所吹动耳。女郎既去，嘉亦惘然而出。归家则妻支颐独坐，两颊如胭脂，谓嘉曰：“予病矣。”按其额，热如火。晚饭罢即眠。夜半女呼嘉起曰：“妾与君恐缘尽于此矣。梦一仙女降于庭，云将代我之职来事君者。”言其衣裙容貌，仿佛日间所见者。嘉窃为心悸，强为慰藉曰：“妖梦不足凭也，幸自宽。”顾邵病日沉，执嘉手，凄然诀别曰：“妾不能终事君，中道分离，有负君情，寸心耿耿。妾死后幸保玉体，毋以我为念。”言讫遽殒。嘉痛不欲生，曰：“向者少不更事，以致负卿种种。方冀同享欢娱，藉补前过，乃竟弃我而逝，终成缺陷。我生何为？石可泐，情不灭；天可补，恨不息。而今而后，我其已矣。”即走告真吾，愿出家为道士。真吾笑曰：“君之齿未也，尚有三十年尘缘未了。且尘缘了，仙缘续，亦在此时。君虽欲皈依道岸，岂易得哉！”
逾年，妻服已阕，戚族皆以内馈乏人，终非久计，劝嘉为续鸾胶计。言：“有朱姓曼仙者，国色也。身价自高，郡中世家大族求婚者，辄不许，曰'必以白玉一双为聘'。炼师真吾藏此玉久矣，盍往商之？”嘉俱不答。仲竟不谋诸弟，偕真吾以白玉往，姻事乃定。择日结缡，红巾既揭，视之即吕仙祠内之女郎也。嘉意为仙女，不敢亵视。暇时问女曰：“仙人亦有姓名乎？”女笑而不答。嘉以兄宅同居稍隘，谋葺新庐。仲曰：“无庸别构，子宅本我托名所购，赁之于人。今其人昨已回南，子可徙居焉。”女自入门，不轻言笑。嘉事之若神，虽琴瑟敦好，而终有畏心。晨起必揖，有若朝参，女亦笑受之。一日谓嘉曰：“无事坐食，殆不可长，盍再为商。”嘉曰：“其如赀不敷何？”女曰:“屋后松下三尺，有窖藏，可往取之。”嘉尚未深信，夜施畚锸，果得七千金。贩米越南，颇折阅。女曰：“子命未至也。”明年，女欲设典肆。嘉曰：“此非五万金不可，焉能为力。”女曰：“庭东南隅青石下，掘之必有所得。”如其言掘之，果符厥数。遂设典权子母，居然巨室矣。
一夕，嘉梦中见邵女冠被而至，容色如平时。嘉踊跃欢迎，执其手曰：“今夕何夕，重得见卿！方谓重泉渺渺，尘海茫茫，永无觌面之期，乃得重相团聚，抑何幸也。”邵曰：“此乃梦里相逢耳。妾得曼仙妹日诵黄庭经百遍，为妾忏除前愆，得修静果。现已上升玉阙，为瑶池第三重司钥女史，管领群花，亦甚逍遥快乐。我甚感之，君其致声道谢。惟我父当日遇兵变，只身遁至敦煌，坠马伤重而死，回民葬之于关外。君如不忘妾身，可归其骨。敦煌邑西有柳树三株，即父骨所埋处也，君其牢记。”既行复回首曰：“郎君珍重，从此万劫永无相见时矣。”嘉径前欲牵其裾，瞥然遽醒，呜咽不胜，即于枕上述之。女劝嘉速行，竟得其骨，归葬焉。
邱小娟
乐崇道，浔阳人，性跳荡，喜拳勇。少不胜正业，所交友多匪人。承祖父余业，席丰履厚，挥霍殊豪。临事喜武断，有不从者，辄肆其凌侮，以是乡里为之侧目。居恒每谓人曰：“驰马试剑，固丈夫事，特未见巾帼而负须眉气者。”客曰：“古有红线、聂隐娘之流，称为剑侠女子，何尝不知武事哉？”
适里中有绳妓至，能舞刀夺槊，以两足承巨瓮，运动如飞。轻薄子习少林术者，涎其美，人以游戏语，欲与之扑，稍近身，跌出丈许外。十数人齐奔之，殊无所惧，顷刻间或仆或颠，无一免者。崇道适过其旁，目击之，叹曰：“彼女子，抑何勇也！”招致其家，使尽献诸技。既毕，请与之角。绳妓曰：“如欲角艺，请先观郎君之所长。”崇道易短后衣，出至中庭，盘旋踊跃，良久乃毕。昂然独立，颇有自负意。绳妓观之，笑曰：“此如蜻蜓点水，蜉蝣撼树，直同儿戏。若与尔较，恐伤贵体。”崇道弗信，径趋前，以双手抱其腰，力举之起。绳妓故作旖旎态曰：“勿恶作剧，请释玉手。”崇道曰：“汝果有力量，何难自脱。”绳妓嫣然一笑，纤腰略转，崇道已蹲地不起，面色若土。绳妓遽来扶掖曰：“非敢惊贵人，实贵人伎俩太浅耳。如愿学，当以生平绝技相授。”崇道即拥绳妓上座，再拜曰：“谨受教。”自此朝夕悉心指授，尽得绳妓所传。阅半载后，曰：“技成矣，可出而与众观矣。”乃筑台演剧，召四方勇士前来角力，以百人为限。历十余日，其数已盈，无与崇道抗衡者。崇道大悦，酬绳妓以千金，绳妓乃别去。里中人相语曰：“乐大自得绳妓拳术，如虎添翼矣。”畏之益甚，几于避道而行。
山东钱选，字青臣，以御史外调，出为九江太守，固所称骨骾吏也。甫下车，即访知崇道之横行乡曲，案牍山积，忿然曰：“此风何可长也！”立出火符，遣役往拘。三往皆以贿免，太守乃夤夜亲自往缚，伪为友朋从远方枉访者，门启尽入，诸役进内穷搜，状如狼虎。崇道知不能避，挺身出见。诘太守曰：“我有何罪？”曰：“俟控汝者至自知也。”即系桎梏，驱之行。甫抵署前，遥见有红灯千百盏，飙驰电掣而至。为首戎装而乘马者，貌殊狰狞，叱役人曰：“乐崇道，是我仇家。当与我，治以酷刑，以快我志，不得畀汝也。”顾问左右曰：“崇道何在？”答曰：“桁杨在身者是也。”立命除之，拥之竟去。太守呼捕役追之，相违数百武，倏已不见。返报太守，太守回顾诸役，嗒焉若丧，如遇鬼魅。翼日缉骑四出，音耗杳然。
当崇道之被劫以去也，逶逦至一院落，殊觉宏敞。既入内，峻宇雕墙，飞甍画栋，有如王者居。堂上皮冠而盛服者，召之升堂相见。其人虎头而燕颔，形状威猛，初不相识。崇道至此昏若梦寐。其人曰：“我姓邱，字道安，楚南人。少习技击，以不乐仕进，隐居衡岳山中。前逢饥岁，眷属流落南昌，蒙君慨赠多金，得以生还。今日之举，所以报也。”因与崇道分庭抗礼，待之以上宾，酬酢之间，语颇浃洽。生感重生之恩，致谢再三。因询此处地名，谋适他所，为避祸计。邱曰：“且在山中，略住数时，俟祸君者升任去
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 10:27:58-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>