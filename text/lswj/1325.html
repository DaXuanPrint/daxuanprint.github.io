<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="雅堂文集卷一,雅堂文集卷二,雅堂文集卷三,雅堂文集卷四,雅堂文集全文在线阅读,雅堂文集全文在线下载,大玄古籍书库">
<meta name="description" content="近代文集。4卷。连横著。初版本未见。1964年12月台湾银行经济研究室重新编印。该集成稿于清末民初。共收文104篇。其中卷1收论说18篇、序跋31篇。卷2收传状12篇、墓志6篇、杂记17篇、哀祭7篇、书启7篇。卷3收笔记4篇。卷4收笔记2篇。其论说文几乎全是考证、诠释、论辩性的文章,学术性很强。序跋、传状、杂记文记叙生动,感情真挚,文学色彩甚为浓厚。笔记文大都记载台湾风土民情及历史掌故,颇具台湾地方文献价值。据其子连震东所藏《雅堂文集》抄本及其他若干手稿整理而成。有1987年台湾大通书局印行《台湾文献史料">
<title>雅堂文集_连横_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">雅堂文集</span> <br/>
          作者： <span class="inputVal" id="bkauthor">连横</span> <br/>
          朝代： <span class="inputVal" id="bkdate">近代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">类书文集,文集,完结</span> <br/>
          字数： <span class="inputVal" id="bknum">[book_length]137000</span> <br/>
          说明： <span class="inputVal" id="bkdec">近代文集。4卷。连横著。初版本未见。1964年12月台湾银行经济研究室重新编印。该集成稿于清末民初。共收文104篇。其中卷1收论说18篇、序跋31篇。卷2收传状12篇、墓志6篇、杂记17篇、哀祭7篇、书启7篇。卷3收笔记4篇。卷4收笔记2篇。其论说文几乎全是考证、诠释、论辩性的文章,学术性很强。序跋、传状、杂记文记叙生动,感情真挚,文学色彩甚为浓厚。笔记文大都记载台湾风土民情及历史掌故,颇具台湾地方文献价值。据其子连震东所藏《雅堂文集》抄本及其他若干手稿整理而成。有1987年台湾大通书局印行《台湾文献史料丛刊》本,收入第八辑。另《雅堂先生文集》、《雅堂先生余集》,有台湾文海出版社印行《近代中国史料丛刊续辑》本。</span> <br/>
          封面： <span class="inputVal" id="bkimg">Z_19514.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]雅堂文集
[book_author]连横
[book_date]近代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]类书文集,文集,完结
[book_length]137000
[book_dec]近代文集。4卷。连横著。初版本未见。1964年12月台湾银行经济研究室重新编印。该集成稿于清末民初。共收文104篇。其中卷1收论说18篇、序跋31篇。卷2收传状12篇、墓志6篇、杂记17篇、哀祭7篇、书启7篇。卷3收笔记4篇。卷4收笔记2篇。其论说文几乎全是考证、诠释、论辩性的文章,学术性很强。序跋、传状、杂记文记叙生动,感情真挚,文学色彩甚为浓厚。笔记文大都记载台湾风土民情及历史掌故,颇具台湾地方文献价值。据其子连震东所藏《雅堂文集》抄本及其他若干手稿整理而成。有1987年台湾大通书局印行《台湾文献史料丛刊》本,收入第八辑。另《雅堂先生文集》、《雅堂先生余集》,有台湾文海出版社印行《近代中国史料丛刊续辑》本。
[book_img]Z_19514.jpg


[book_title]雅堂文集卷一
论说
序跋
○论说
说八卦
说河图
说坟羊
说在宥
墨子弃姓说
墨为学派说
尔雅岁阳月阳考
中国玉器时代考
支那考一
支那考二
佛教东来考
冬西科学考证（讲演稿）
印版考
自来水考
留声器考
艺旦考释
鲁王迁澎辩
稻江图书馆议
○说八卦
易为六经之一。自周以来，用为卜筮之书，又为哲理之籍。异说纷纭，遂多附会。顾此为易之末流，而非易之本义也。易之所演者为八卦。八卦之兴，起于上古。系辞曰：『古者庖牺氏之王天下也，仰则观象于天，俯则观法于地，观鸟兽之文与地之宜，近取诸身，远取诸物，于是始作八卦，以通神明之德，以类万物之情』。八卦者：曰三，曰三，曰三，曰三，曰三，曰三，曰三，曰三。是为中国最古之文字。当是时，人智初开，事物未繁，故以八卦表之；如三之为天，三之为地，三之为雷，三之为木，三之为水，三之为火，三之为山，三之为泽。此皆大自然之物，而与人类最关系者，故以八卦表之，而为一种之符号。神农氏出，人智渐开，事物渐繁，八卦之数不足应用，乃演为六十四卦；如三加三之为三，三加三之为三。此则合体成文，而为滋乳之字也。书契既兴，人文日进，指事会意，略有发明，而社会之用八卦者犹多。文王乃以今文译之；如三曰干，三曰坤，三曰震，三曰巽，三曰坎，三曰离，三曰艮，三曰兑。又为系辞以明其义。此如汉儒说经以今文而写古文也。孔子赞易，复为作传。是则中国最古之文字学。何以言之？孔子固自言之。系辞曰：『易有圣人之道四焉：以言者尚其辞，以动者尚其变，以制器者尚其象，以卜筮者尚其占』。所谓以言者尚其辞，非文字学之功用乎？又曰：『夫易当名辨物，正言断辞，则备矣。其称名也小，其取类也大。其旨远，其辞文，其言曲而中，其事肆而隐』。所谓当名辨物、正言断辞，非说明文字学之范围乎？然则八卦为古代之文字，而易为古代之文字学，彰彰明矣。试将孔子说卦读之，自足以见其指事、会意、转注、假借之精义。
干为天，为圜，为君，为父，为玉，为金，为寒，为冰，为大赤，为良马，为老马，为瘠马，为驳马，为木果。
坤为地，为母，为布，为釜，为吝啬，为均，为子母牛，为大舆，为文，为众，为柄；其于地也为墨。
震为雷，为龙，为玄黄，为旉，为大涂，为长子，为决躁，为苍筤竹，为萑苇；其于马也为善鸣，为馵足，为作足，为的颡；其于稼也为反生；其究为健，为蕃鲜。
巽为木，为风，为长女，为绳直，为工，为白，为长，为高，为进退，为不果，为臭；其于人也为寡发，为广颡，为多白眼，为近利市三倍；其究为躁卦。
坎为水，为沟渎，为隐伏，为矫輮，为弓轮；其于人也为加忧，为心病，为耳痛，为血卦，为赤；其于马也为美脊，为亟心，为下首，为薄蹄，为曳；其于舆也为多眚，为通，为月，为盗；其于木也为坚多心。
离为火，为日，为电，为中女，为甲冑，为兵戈；其于人也为大腹，为干卦，为鳖，为蟹，为蠃，为蚌，为龟；其于木也为科上槁。
艮为山，为径路，为小石，为门阙，为果蓏，为阍寺，为指，为狗，为鼠，为黔喙之属；其于木也为坚多节。
兑为泽，为少女，为巫，为口舌，为毁折，为附决；其于地也为刚卤，为妾，为羊。
○说河图
易曰：『河出图，洛出书，圣人则之』。后儒不察，以为帝王受命之符，而天特降之瑞。连横曰：否，否。是盖上世遗物而适以时出也。
人文之启，肇于石器，递为铜器，又递为铁器，进化之迹，可以类推。中国有史，断自炎黄。炎黄以前，历世悠远。管子曰：『古之封泰山、禅梁父者七十有二家，而夷吾记其十二』。然则大庭、赫胥之世必有文字，特为洪水所灭尔。夫洪水之祸非始尧时，女娲、共工之世皆有水害，特至尧而治尔。河图、洛书者，必古帝王之典章，或为治水之图，或为教民之书，刻之贞珉，以垂不朽，中经灾难，没入水中，久之乃出，非果有龙马之瑞也。夫河、洛皆中州之水，而古帝建宅之都也，故出于此。是以周鼎现于汾阴，秦璧遗于华丽。一孔之士，附和其事以谄时主，而史官遂有符瑞之志。何其谬耶？
○说坟羊
史记孔子世家：季桓子穿井，得土缶，中若羊。问仲尼，云得狗。仲尼曰：以丘所闻，土之怪坟羊。嗟乎！孔子不语怪，而此诚怪矣！何以言之？此羊为生物邪？为死物邪？若生者，何以能在土缶之中，复在穿井之下？若死者，则当为化石。然以羊之大，缶之小，生时何以能入？此诚不得其理矣。
以余思之，孔子固曰坟羊，则当为坟中之土羊，而为陶器以前之物也。太古之时，牧羊为畜。羊之性驯，与人相处，故人爱之，范土为羊，以为玩好，或为宗教仪物，死而殉葬，藏之土缶，如后代之用明器。孔子知之，故曰坟羊。而记者欲矜圣人之多识，遂以土之怪加之，又借木之怪，水之怪以为附会，而本真失矣。
我辈读书稽古，当具特识，方不为古人所欺。使此坟羊而发见于今日，以考古学、地质学、人类学、民俗学而研求之，必大有所得，复何至语怪也哉！
○说在宥
自由之说，于今为烈。西译之士以为解放，义反束缚。夫曰思想自由、言论自由、出版自由，则诚不为束缚，然犹未达于至善之域也。连横曰：吾读在宥一篇，而叹庄子之善言自由也。
夫在宥之与自由，其音既近，其义较精。何也？在宥者，天则也；自由者，人为也。故曰：『闻在宥天下，不闻治天下也』。在之也者，恐天下之淫其性也；宥之也者，恐天下之迁其德也。天下不淫其性，不迁其德，有治天下者哉？
乌乎！当周之季，异说蜂起，擢德塞性，跂蹻仁义，坚持刑法，簧鼓兵争，以爚乱天下；而南华乃独揭在宥，普告众生，以大慈大悲之心，具无为无名之道。庄子诚中国之自由神也哉！
○墨子弃姓说
墨子为中国之圣人，而孟子独以无父斥之，此固孟子之过言，不足以损墨子之人格，且足以显墨子之精神。何以言之？墨子固言兼爱也。墨子之言曰：『圣人以治天下为事者也，必知乱之所自起。起不相爱。子自爱不爱父，故亏父以自利。弟自爱不爱兄，故亏兄以自利。臣自爱不爱君，故亏君以自利。此所谓乱也。虽父之不慈子，兄之不慈弟，君之不慈臣，此亦天下之所谓乱也』（兼爱上）。墨子之所谓父子、兄弟、君臣之道，非儒者之道乎？为儒者之道，而孟子斥之以无父，何也？曰：墨子固行兼爱也。行兼爱故弃姓。夫人之所以自私者，以其有己也。以其有祖宗子孙也。若弃姓，则视人之祖宗如己之祖宗，视人之子孙如己之子孙，是无私也，是天下之公也。为天下之公，而孟子斥之以无父，何也？曰：墨子弃姓。弃姓则与儒者之道异。成周之制，宗法大明，诸侯建国，大夫赐氏，男女辨姓，别亲疏，明贵贱。姓氏之防，无相渎也。而墨子弃之，此孟子之所以斥为无父也。且墨子学于史角者也。史角为周之太史，有名无姓，则周史之在故籍者，若史任（武王之史）、史佚（成王之史）、史籀（宣王之史）、史鱼（卫之史）、史墨（晋之史），亦皆有名无姓。何以言之？史者，天下之公器，故先弃其私而后可辨是非，以为当世法。墨子诵百国之春秋，通天人之际，明治乱之原，其行卓绝，其学精微，其道坚苦，悍然为墨者之宗，且欲夺儒者之席，故孟子斥之。斥之而墨子兼爱之精义愈足以发扬于天下。
○墨为学派说
墨子既弃姓矣，何以谓墨？曰：墨为学派之号，而非姓氏之称也。何以言之？墨子固自言之。小取篇曰：墨者有以此而非之，无也故焉。又曰：墨者有以此而非之，无也故焉。此两墨者，则学派之号，而非姓氏之称也。顾非独墨子言之，而孟子亦言之。孟子为抨击墨子之人，而曰墨者夷之，又曰墨者之治丧也（滕文公上）。所谓墨者，则学派之号，而非姓氏之称也。
且非独孟子言之，庄子、荀子、韩非子、吕氏春秋亦言之。是四者，皆战国之通人以评论学术者也。庄子之言曰：使后世之墨者多以裘褐为衣，以跂蹻为服，日夜不休，以自苦为极，曰不能如此，非禹之道也，不足谓墨。相里勤之弟子、五侯之徒，南方之墨者苦获、己齿、邓陵子之属，俱诵墨经，而倍谲不同，相谓别墨（天下篇）。所谓后世之墨、南方之墨，所谓别墨，皆学派之号，而非姓氏之称也。
荀子之言曰：故墨术诚行，则天下尚俭而弥贫，非攻而日争，劳苦顿萃而愈无功，愀然忧戚，非乐而日不和（富国篇）。所谓墨术，则学派之号，而非姓氏之称也。
韩非子曰：世之显学，儒、墨也。儒之所至，孔丘也。墨之所至，墨翟也。自墨子之死也，有相里氏之墨，有相夫氏之墨，有邓陵氏之墨。故孔、墨之后，儒分为八，墨杂为三（显学篇）。所谓相里氏之墨、相夫氏之墨、邓陵氏之墨，皆学派之号，而非姓氏之称也。
吕氏春秋曰：孟胜为墨者巨子，善荆之阳城君，令守于国。荆王薨，群臣攻吴起于丧所，阳城君与焉，荆罪之。阳城君走，荆收其国。孟胜曰：受人之国而力不能禁，不能死，不可。弟子徐弱谏曰：死而有益阳城君，死之可也；无益也，而绝墨者于世，不可。孟胜曰：不然。吾于阳城君，非师则友也。非友则臣也。不死，自今以来，求严师必不于墨者矣，求贤友必不于墨者矣，求良臣必不于墨者矣；死之，所以行墨者之义而继其业者也（上德篇）。又曰：腹■〈黄享〉为墨者巨子，其子杀人。秦惠王曰：先生之年老矣，非有它子，寡人巳令吏弗诛矣。腹■〈黄享〉对曰：墨者之法，杀人者死，伤人者刑，此所以禁杀伤人也。王虽令吏弗诛，腹■〈黄享〉不可不行墨子之道（去私篇）。所谓墨者巨子，则为一家宗师，而党徒遍秦、楚。且欲以所守之义、所立之法行之天下，以昌其教，则是所谓墨者，学派之号，而非姓氏之称也（此外如胡非子、淮南子、史记太史公自序、汉书艺文志尚多，不具引）。
然则墨子何以称墨？庄子天下篇曰：不侈于后世，不靡于万物，不晖于数度，以绳墨自矫，而备世之急。古之道术有在于是者。墨翟、禽滑厘闻其风而说之。墨子之称墨，则以绳墨自娇而备世之急者也。
七国之时，诸侯放恣，处士横议，战争力役，民不聊生。而儒者章甫缝掖，从容中礼，空谈仁义，无所裨益。墨子非之，故其称道曰：昔者禹之湮洪水、决江河而通四夷九州岛也，名山三百。支川三千，小者无数，禹亲自操槀耜而九杂天下之川，腓无胈，胫无毛，沐甚雨，栉甚风，置万国。禹，大圣也，而形劳天下也如此。使后世之墨者多以裘褐为衣，以跂蹻为服，日夜不休，以自苦为极。曰，不能如此，非禹之道也，不足谓墨（天下篇）。夫墨子抱救世之志，涵仁赴义，屏斥礼文，裘褐为衣，跂蹻为服，日夜不休，劳苦为极，则墨子衣服之用墨可知矣。吕氏春秋贵因篇曰：墨子见荆王，锦衣吹笙，因也。夫墨子尚俭，何以锦衣？墨子非乐，何以吹笙？盖欲见荆王而说之以大道，故因于一时耳。是则墨子平日衣服之用墨可知矣。且墨子尊天明鬼，蔚为教宗，比如异域佛教比丘之缁衣，景教修士之黑服，抱朴守真，克苦励志；使人忧，使人悲，固以墨为尚也。贵义篇曰：子墨子北之齐，遇日者。日者曰：帝以今日杀黑龙于北方，而先生之色黑，不可以北。子墨子不听，遂北至淄水，不遂而返焉。是则墨子之称墨，不惟衣服之墨，而容貌亦墨焉。墨子，圣人也，救世为急，仆仆风尘，将使后世之墨者必自苦，以腓无胈、胫无毛相进而已矣。是故庄周论之曰；墨子真天下之好也，将求之不得也，虽枯槁不舍也，才士也夫！余之论墨，审其意志（绳墨自矫）考其衣服（裘褐为衣）察其容貌（先生之色黑），则墨为学派而非姓氏也彰彰明矣。然则墨子之弃姓为实行兼忧故，实行兼爱则以捐天下之私利、求人类之幸福，宜其为一世之宗，历二千二百余年而道将显也。
○尔雅岁阳月阳考
尔雅为中国最古之辞典，相传周公所作，或保民以教国子；某书具在，学者宝之。史称大挠作甲子以纪岁时。大挠为黄帝之臣。甲子之用，至今不替。而尔雅有岁阳、月阳之名。谓太岁在甲曰阏逢，在乙曰旌蒙。又曰正月为陬，二月为如。郭璞以来，无有注者。窃以岁阳、月阳之名，当为外来之语。成周之时，文化广被，四裔交通，故设象鞮以译其言。若以音调而论，则又当为楚语。何也？岁阳、月阳之名，诗书三传不载，而离骚用之，是必楚之方言也。楚为南方大国，僻在荆蛮，声名文物，不同华夏；故孟子有齐语、楚语之分。离骚为楚国文学之代表，而多用方言；如荃之为君、羗之为爰、些之为兮，则其异也。左传载楚人谓虎曰于菟，乳曰榖。使非左氏之言，则斗榖、于菟之名，至今亦不能解。且以言调而论，中土名辞多用一字，间有二字，未有用三字者。故此必为外来之语，尤为外来之楚语。以见周代交通之广，而南北两大民族之接触，融和滋长，遂生璀璨陆离之文学，亦可喜也。兹将岁阳、月阳列后，以考其异。
岁阳
甲 阏逢 乙 旃蒙 丙 柔兆 丁 强圉 戊 着雍 己 屠维 庚 上章 辛 重光 壬 玄黓 癸 昭阳
岁名
寅 摄提格 卯 单阏 辰 执徐 己 大荒落 午 敦牂 未 协洽 申 涒滩 酉 作噩 戌 阉茂 亥 大渊献 子 困敦 丑 赤奋若
月阳
甲 毕 乙 橘 丙 修 丁 圉 戊 厉 己 则 庚 窒 辛 塞 壬 终 癸 极
月名
正陬 二如 三寎 四余 五皋 六且 七相 八壮 九玄 十阳 十一辜 十二涂
○中国玉器时代考
人文之始，肇于石器，递为铜器，复递为铁器；进化之迹，可以类推。余谓中华民族之进化，石器、铜器之间尚有玉器，可称玉器时代。则中华民族之建宅诸夏，亦当在此时代。
夫中华民族原居西方，在昆仑之北。昆仑者，产玉之名山也。故尔雅曰：『西北之美者，有昆仑之璆琳琅玕』。是中华民族既居产玉之地，磨砻雕琢，以为信瑞。东迁以来，犹沿其习，世守故物，珍为宏宝。易系传曰：『河出图，洛出书，圣人则之』。河图洛书者，古之玉器，中遭洪水流入河洛，至是而出，非果有龙马之瑞也。书尧典曰：『辑五瑞』，注：『公侯伯子男所执以为信瑞也』。周礼大宗伯以玉作六瑞，以等邦国，王执镇圭（注：长尺有二寸），公执桓圭（注：长九寸），侯执信圭。伯执躬圭（注：皆长七寸），子执榖璧，男执蒲璧（注：皆径五寸）。又曰：『以玉作六器，以礼天地四方；以苍璧礼天，以黄琮礼地，以青圭礼东方，以赤璋礼南方，以白琥礼西方，以玄璜礼北方』。是古者朝观、祭祀，厥用维玉。至周犹然。封泰山、禅梁父者七十有二代，瘗玉告功。至汉犹然。然则中国之用玉也久矣，而为用亦宏。是故军旅之器（玉斧、玉钺之类）、丧葬之器（含玉、瑁玉之类）、观察之器（璇玑、玉衡之类）、符玺之器（琬琰、苕莘之类）、饮宴之器（玉斝、玉杯之类）、服饰之器（环玦之类），靡不用玉，贵为国宝。至今犹然。故欲研究中国太古文明，当就玉器而考之。盖自东迁之际，已非石器之人。而中国之有石器，必为三苗、淮夷、莱夷之遗，而不可以例华族。
○支那考一
甲午以后，日本人之称中国，辄言「支那」。华人闻者以为轻蔑。顾「支那」二字出于佛典，或作「支那」，或作「指难」，皆梵语也，音有缓急。华严翻为「汉地」，而婆沙论中译有二义：一者「指那」，此言文物国；一者「指难」，此言边鄙。大唐西域记译「摩诃支那」为「大汉国」，则以中西交通始于汉时，犹汉书之称「罗马」为「大秦」也。「支那」二字又作「震旦」。唐书西域传：贞观十五年，太宗降玺书慰问天竺国王尸罗逸多。王问国人曰：自古曾有摩诃震旦使人至我国乎？皆曰：未有。乃膜拜而受诏书。「震旦」或作「真丹」，或作「旃丹」。「摩诃」梵语，译言「大」。或曰「震旦」为日出之义，以中国在其东方。「摩诃震旦」犹言「大东」也。
○支那考二
吾前撰佛教东来考，以为中、印交通远在西周以前，盖当释尊之时。华严经中已有「真旦」之名，「真旦」即「震旦」，或作「支那」，此言文物之邦。是「真旦」之名久传天竺，非由「秦」字而转音也。
苏曼殊，奇僧也，湛深国学，曾居印度习梵文。其答玛德利马溯处士书云（见南社丛选卷三）：尝闻天竺遗老之言曰：粤昔民间耕种，惟恃血指。后见中夏人将来犁耝之属，民咸骇叹，始知效法。从此命中夏人曰「支那」，华言巧黠也。是名亦见摩诃婆罗多族大战经。按摩诃婆罗多族大战经为长篇叙事诗，作于震旦商时，此土向无译本，唯华严经偶述其名。是在商时，天竺已言「支那」，且见其人而用其器。则吾谓中、印交通远在西周以前，当非凿空。因举曼殊之言以实吾说。
○佛教东来考
台湾佛教，传自中国，而中国始于汉明之世。史称明帝曾感金人入梦，以问群臣，通人傅毅奏曰：『臣闻西方有圣人，其名为佛』。乃遣中郎将蔡愔、博士王遵等十八人如西域求佛教。至月支国，遇迦叶摩腾、竺法兰二师，得佛像梵经，载以白马，永平十年至洛阳。帝大喜，建白马寺居之。是为汉地佛寺之始。腾、兰奉敕共译四十二章经，是为汉地佛经之始。
夫佛教东来，非始汉明，诸书所载，约有数说，第一，秦始皇时，沙门室利防等十八人赍佛经来化，帝以其异俗，囚之，夜有金人破户而出（朱士行经录）。第二汉元狩中，霍去病伐匈奴，过焉支山，得休屠王祭天金人以归，帝置之甘泉宫（汉武故事）。第三，武帝穿昆明池，见有灰，问东方朔。朔曰：『请询之胡僧』。对曰：『劫灰』（拾遗记）。第四，刘向校书天禄阁，往往见有佛经。又考自古得仙者百四十六人，其中七十四人已见佛经（刘向列仙传序）。第五，汉哀帝之寿元年，博士景宪等使月支国，口受浮屠经（魏略西戎传）。此外尚有可征。是佛教东来已在东汉之前。唯明帝建寺、译经，又绘佛像于西阳城及显节陵上，以示百姓，故以为始尔。
余阅日人著书，谓日本祀药师如来，系由徐福传入。此书偶忘其名，而为近时杂志所引。夫徐福为秦时博士，始皇命之求仙，因至日本。是秦时已有药师如来，则佛教东来，当在春秋之季。故或以列子「西方化人」一语为指释迦牟尼。
考释迦降诞之说，传述不一。摩腾对汉明帝，谓生周昭王二十四年甲寅，卒周穆王五十二年壬申。周书异记，亦谓周昭王二十四年甲寅四月八日有光来照殿前，王问太史苏由。对曰：『西方当有大圣人生，后一千年，教流此土』。然昭王在位十九年，无甲寅。或以为桓王乙丑（什法师年纪），或以为庄王甲午（开皇三宝录）。异说纷纭，莫衷一是。唐贞观三年，敕刑部尚书刘德威等与沙门法琳详核年代，乃定为昭王丙寅出世，穆王壬申示寂。然则摩腾所谓二十四年甲寅者，当为十四年丙寅，而传写之讹尔。列子为鲁穆公时人（柳宗元集辨列子），距佛成道约四百年。于时健驮罗国王迦腻色迦深信佛法，专崇弘布，或于其时佛教已入震旦，而列子曾闻之欤？列子之学，虽绍老子，而虚无之论，每同佛经。且其书好言西方，如黄帝之梦华胥，穆王之游昆仑，实有其事，非寓言也。盖当释迦之时，震旦贸易巳至天竺。于何征之？征之楞严经。经云：『若诸比丘不服东方丝绵绢布』。所谓「东方」。当指震旦。何以故？震旦为蚕桑之国，广被众生，至今尚盛。故当西周之际，东西贾人已相往来，固不俟张骞凿空而始知有身毒也。
夫我民族原居华胥，为今帕米尔之地。黄帝入处中土，戡定群苗，肇造大国，故仍以华为族号。唐尧之时，洪水泛滥，其途稍塞。然至周穆，犹驾八骏之车，登昆仑之上，见西王母，赋诗酬酢，周知东西交通，非自汉始，佛教之来，亦巳辽远。列子载孔子曰：『西方之人有圣者焉，不治而不乱，不言而自信，不化而自行，荡荡乎民无能名焉』（仲尼篇）。夫周之西方，实维犬戎。犬戎非礼义之国，安有圣人？其时天竺佛教方兴，声名文物，光被四海，故列子闻而称之，且引孔子之言赞之，然则佛教之来已在孔子之上。列子书曰：『穆王时，西极之国有化人来，入水火，反山川，千变万化，不可穷极，穆王敬之若神，临终南之上，筑通天之台，其高千仞』，天人感通传以化人为文殊菩萨。穆王之第二子于沁水北山石窟（今山西上党）造迦叶佛像。王又于鼓山迦叶佛旧寺重建竹林寺，请五百罗汉居之（是书为唐时神僧所纪）。而文殊泥洹经谓佛灭度后，文殊至雪山为五百仙人说法。雪山即葱岭，蜿蜓东走，而至终南。然则列子之言，证以刘向所说，其事验矣。秦政焚书，佛经亦亡，而震旦有塔，则载于阿育王传。震旦者，中国也，或作真旦，或作支那，此言文物之邦。华严经菩萨住处品云：『真旦国土有菩萨住处，名那罗延山，过去诸佛常于中住』。是释迦之时，心王菩萨已知震旦，则东西交通且远在西周以前，惜乎史书不载，遂茫昧而难稽耳。悲夫！
○冬西科学考证（讲演稿）
不佞今夜所欲言者，为东西科学之考证。
夫世界有两大文明：一曰东洋文明，一曰西洋文明。近时人士，或以东洋文明为精神的，西洋文明为物质的；鄙意不然，精神之外亦有物质，物质之外亦有精神。不过东洋较重精神而轻物质，西洋则较重物质而轻精神。此固社会历史之趋势，有不期然而然者。东洋学说以孔子为宗，而孔子以正心、修身、齐家、治国、平天下为主义，不言物质。老子之无为，庄子之自然，墨子之节俭，对于物质且排斥之。而西洋为个人主义，是以罗梭之自由，边沁之功利，康德之幸福，斯宾塞之优胜劣败，多趋重物质。此其所以异也。夫西洋物质之发达，至今盛矣。所以者何？则以科学之进步，而致用益大。夫东洋非无科学。吾以中国旧籍所载者摘其一二以供研究，亦可为今日之考证欤。
中国科学之最早发明者，莫如天文。自大挠作甲子后，而羲和以定四时。尧典曰：『在璇玑玉衡，以齐七政』。孔注：『在，察也。玑正天文之器。玑为转运，衡为横箫。玑径八尺，圆周二尺五寸而强。衡长八尺，孔径一寸。下端望之，以占星辰吉凶之象。七政者，日月星辰也』。夫尧典为四千年前之书，是四千年前之人已能以仪器而测天象。及汉张衡更作浑天仪，以象天体，而天文之学以着。地球与金、火、水、木、土、天王、海王为太阳系之八大行星。以我辈眼光观之，则太阳实大。然太阳光线射至地面，仅逾七分；而他星光线，或须数时，或须数日，或须数年，或须数十百年。距地愈远，则其至也愈久。盖太阳虽大，尚为他星之系星，而他星又为他星之系星，森罗万象，以至无穷，而最巨者为北辰。论语曰：譬如北辰，居其所而众星拱之』。诚哉北辰之巨，而我辈遂不见旋转尔。淮南子曰：『日中有踆乌』。注者不知，以「乌」为「鸟」，遂以「金乌」、「玉兔」为形容日月之辞；谬说相承，闻之可笑。夫乌，黑色也。日中有乌，谓日中有黑点也。夫日中何以有黑点？近代西洋学者覃精考究，立说纷纭。英人侯失勒乃断之曰：『太阳全体神态，非人间一切诸电诸火所可方拟；一也。金气腾上，化为光轮，庖举全体，煊赫照耀；二也。日球中衡左右，若地员之赤道温带，常有大力斡旋，以成羊角飓母之属；三也。当回旋处中心成虚，压力外拶，质点外吸，以兵轻虚，热度骤减，气质凝冱，遂能隔光；四也。以此四理，黑点情形庶几论定。然当二千年前，尚无望远镜，而淮南子已能言之，岂非奇异！
地员之说，倡于法人歌白尼。及哥伦布发见美洲，其说益信。然大戴礼载曾子曰：『如诚天圆而地方，则是四角之不掩也』。周髀算经注：『地旁沱四隤，形如覆盘』。岂非地员之说乎？书考灵曜曰：『地恒动不止，而人不知』。春秋之命苞曰：『地右转以迎天』。阿图括地象曰：『地右动起于毕』。岂非地员而动之说乎？素问曰：『地在天之中，大气举之』。易干凿度曰：『地日行一度，风轮扶之』。岂非大地之中有空气，大地之外有以太乎？庄子引惠施曰：『吾知天下之中央燕之北、越之南也』。夫燕之北为北极，越之南为南极，两极为地之中轴，即地之中央也。史记孟荀列传载邹衍曰：『中国名曰赤县神州。内自有九州岛，禹之序九州岛是也，不得为州数。中国外如赤县神州者九，乃所谓九州岛也。于是有裨海环之，人民禽兽莫能相通；通者如一区中者乃为一州，如此者九，乃有大瀛海环之』。当时以为怪诞。以今日大地交通而观之，亚洲之外有欧洲，有斐洲，有美洲，有澳洲，而中国者不过亚洲之一部尔。邹衍又谓九州岛之外有八綖，八綖之外有八纮，八纮之外有八絯。是则世界之外复有世界，吾人所居特其小尔。
旧约创世纪谓上帝创造天地万物及人，耶稣教徒莫不信之。近百数十年来，达尔文创为进化之论，谓人类由猿而生。今日斐洲之猿，尚有与野番相似者。其说一出，风靡学界，而神权失其依据。然庄子引列子曰：『久竹生青宁，青宁生程，程生马，马生人』。夫人猿同祖，系统较近，马之生人，尚须经过若干之阶级。则以达尔文寻其痕迹，考其递变，故为精细之言，而列子仅举大略，究之皆为进化之论也。
挽近科学之最进步者莫如电光力化。秦汉之书颇有言之。关尹子曰：『石击石生光，雷电缘气而生，可以为之』。此非电学之论乎？墨子曰：『临鉴立影，二光夹一光。足被下光，故成影于上。首被上光，故成影于下。鉴近中则所鉴大，远光则所鉴小』，此非光学之理乎？又曰：『均发均县，轻重而发绝，不均也均，其绝也莫绝』。此非力学之原乎？又曰：『同重体，合类异，二体不合不类』。亢仓子曰：『蜕地谓之水，蜕水谓之气』。淮南子曰：『炼土生木，炼木生火，炼火生云，炼云生水反土』。至于烧汞成丹之法，点石成金之术，方士言之尤详。此非化学之用乎？
算学之精，莫如周髀。测地量天，具有程序。欧洲谈几何者称为东来旧法。而笔算相传，肇自宰予，历代相承，畴人杰出，以视西人，未可多让。
灵枢、素问为中国医学之祖，其理精微，可参造化。而李时珍本草纲目，尤为西洋学者所称许。若夫易筋之术，洗脑之方，祝由之科，伤寒之论，各有特长，非可轻弃。惜乎后人学之不专，传之不实，遂致冒昧从事，为世所讥。然以东西医学较之，尚未可断其轩轾也。
制造之术，古称方伎，开物成务，利济群生，惟不为奇巧之器。路史载黄帝与蚩尤战，蚩尤作雾。黄帝乃造指南针。周书谓成王时，越裳氏贡白雉，迷失道，周公作指南车送之归。是二千余年前或五千年已知磁石之用，后人乃仿其法以制罗盘而利航海，传之西洋，而五洲之远，因之而通，则磁石之功也。
土圭测影，铜漏传更，岂非时表之权舆乎？朝野愈载（唐张鷟撰）称则天如意中，海州进一匠，造十二辰车，回还正南，则午门开，马头人出，四方回转，不爽毫厘。元史谓顺帝所造宫漏，有玉女捧时刻筹，时至则浮水上，左右二金甲神，一悬钟，一悬钲；夜则神人按更而击。是则今之时钟，而奇巧尤胜西人矣。
三国志载诸葛亮伐魏，以木牛流马运粮。诸葛氏集详言其法。后人遂多仿制。异僧传载唐时有一僧骑木驴，能登山行远。以视今之自转车、自动车为何如也？
宋史载杨么在洞庭湖作火轮船，以轮激水，游行自在。而明郑和使西洋，所造之舟，制尤精巧。以视今日之火轮船又何如也？
袁子才新齐谐载乾隆时，江秀才慎修，以一竹筒，中用玻璃为盖，有钥开之；开则向筒说千言，言毕则闭，传千里内，人开筒侧耳，其音宛在，如面谈也。过千里，则音渐澌散不全。名曰寄语。以视今之留声器复何如也？
飞行之术，古已言之。庄子称列子御风而行，冷然善也。旬有五日而后反；此犹想象之辞。若公输子削木为鸢，飞天三日而下；则能以机器飞行矣。杜阳杂编（唐苏鹗撰）载飞龙卫士韩志和善雕木作鸾鹤鸦鹊之状，饮啄悲鸣，与真无异。以关棙置于腹内发之则凌云奋飞，可高百尺，至一二百步外方始却下。顾此为木禽尔。拾遗记谓秦始皇时，奇肱氏乘飞车而朝；此则飞机之制也。汉书王莽传称：『或言能飞，一日千里。莽试之。取大鸟翮为两翼，头与身皆着毛，通引环纽，飞数百步』。是飞行之术、飞行之器，古已有之，特失传尔（聊斋志异载明季白莲教徒张鸿渐为木凤，人乘其上，能飞空中。此为小说家言，未可尽信）。
火药为中国发明，其用已久。元世祖时，法兰西人从军，始习其法，传之欧洲。阅薇草堂笔记（清纪昀撰）载大将军年赓尧征青海，有人献火器，以机转之，能连发十三次。年以其伤人酷烈，不用。今之十三响铳，而二百年前已能制之，使其采用，训师讲武，已足称雄，何至为人鱼肉哉？
古者读书之士，书必自写。削竹为简，长尺二寸。其后改用缣素。然质贵费重，寒畯难求。及汉蔡伦造纸，书籍赖之，而读书者犹须自写（东坡读书记谓史记、汉书皆系自写。宋时尚然，则今笃学之士，亦以自写为功）。至唐，乃创印刷之术。宋代又为聚珍之版（即活版）。书籍流传，以是而广。西洋人士以印刷与火药、罗盘谓为东来三大文明，非虚语也。
以上所举，仅其大略。若就旧籍而详考之，恐非一朝一夕之所能尽。然此亦足以见中国之非无科学也。
夫中国科学何以日衰？西洋何以日盛？此则有大原因。其一：中国人性能创造，而不能继续，且不喜改良。譬如建一寺庙，费款数十万，轮奂之美，震耀一时。乃落成以后，置之不顾，日渐剥蚀，日渐损毁，终至倾颓破坏。俟有力者乃重建之。其二：中国学术以孔子为宗，而孔子以天下为本。山泽之儒，庠序之士，多谈性理，重文章，遂相率而趋于无用。以为形而上者谓之道，形而下者谓之器，而程氏且以玩物丧志戒之。此其所以衰也。西洋则不然，一人创之，则众人效之，一人不成，则众人成之，互相研究，互相竞争，互相批评，互相尊重，以期达于至善至美之域。乃复政府保之，学会嘉之，群众信之，而科学之进步，遂足夸耀于世界。
唯我台湾当此新旧递嬗之时，东西文明汇合若一，我台人当大其眼孔，劳其心思，凭其毅力，求其学问，采彼之长，补我之短，以发皇固有之科学，或且凌过西人，则不佞之所期望也。至于精神、物质两方面，如车两轮，不可偏废，愿与座上诸君各起而振兴之。
○印版考
易曰：上古结绳而治，后世圣人易之书契，是为文字之始。夫文字之能传布者，必有传布之具，而后能行久远。上古无纸，不能如今日之便利。故虞夏文字现巳不存，其存者唯在鼎彝。而传布之具，为皮为木，尚未能明。自后世发见者，则有殷墟之龟甲，汲冢之竹简，秦汉之间，乃用缣素，价昂费重，求取不易。及蔡伦造纸，而用始弘。然读书须自抄写，得之甚艰，宝之綦笃。
隋开皇中，雕撰遗经，是为锓版之始，而文字传布乃速。唐代因之。至宋大备。故宋版之书，今为希贵。然宋版非尽佳本也。叶梦得石林燕语谓天下印书以杭州为上，蜀本次之，福建最下，所谓福建者，则麻沙本也。麻沙，地名，属建阳县，产榕树，质松易刻，多错讹，故为下。夫锓版印书，以事传布，厥功伟矣。然每印一书，必雕一版，费大工夫，收藏笨重，不便移徙。南宋之人，复为聚珍之版，则活版也。其版有泥字、瓦字、锡字、铜字、木字。清代武英殿刻书，则用聚珍，故武英殿之版最佳。
顾宋人不独能创聚珍也，又能缩大为小。至正杂记载贾似道得碔砆石枕，欲刻兰亭序，而患其小。一镌工以灯影缩定武本刻之，宛如原本，缺损皆全。是知缩版之法，固已久矣。闽杂记谓闽省碑版而推侯官潘氏，能缩径三、四尺字为三、四分。尝缩颜平原多宝塔为袖珍本。又云：杭州运使河下冯氏，不独能缩大为小，且能拓小为大。以字就灯照，乃以白纸取影，双钩而后镌之。是知影刻之法，中国固已有矣。
海通以来，欧洲输入印书机器，用铅制字，则今之活版也。夫活版之术固非欧人发明，而由中国传授也。元初，欧人从军来此，遂取印版与火药、罗经而归，称为东来三大文明。夫无火药则不足以整军开矿，无罗经则不足以航海略地，而无印版则思想闭塞，学术停滞，不能人人读书。故欧洲今日之文明，其受福于此者不少。昧者不察，乃以印版之术为欧人所发明，是亦不揣其本也。
○自来水考
自来水（即水道）之设，始于罗马都城，约在公历纪元前三百十有二年。时城中人民繁庶，污物充积，井水玷败，疾病丛生，乃求他处之水，凿隧架桥，接以瓦管，流至城中。用者利之。其后各国仿行，众沾其惠。然抽水之法尚未善。至一千七百六十一年，英伦始用蒸气，瓦管亦改铁，而自来水始美备。顾余读东坡惠州全集，则中国宋时已有自来水，非传自西人也。
邓守安者，罗浮道土也。广州城濒海水苦咸。城北有蒲涧泉，味清洌，然去城远，人家不能得。守安尝语东坡：广州城人饮咸苦水。春夏疾疫时，所损多矣。蒲涧有滴水岩，水所从来高，可引入城，盖二十里以下尔。若于岩下作大石槽，比五管大竹，续处以麻缠沫涂之，随地高下，直入城中，又为大石槽以受之。乃以五管分引，散流城中，为小石槽，以便汲者。不过用大竹万余竿，及二十里间用葵茆盖，大约费数百千可成。时东坡贬宁远军节度副使，安置惠州，王敏仲镇抚广州。东坡以守安言告之。仲敏用其法引水入城，城人咸赖。是则中国之自来水也，唯较今日之水道精粗而已。
○留声器考
晚近科学昌明，人智竞进，制器象物，巧夺天工。而运用之广，收效之宏，厥有三事：曰留声器，曰无线电，曰活动影戏；是皆裨益人群，非若杀人科学之以争雄黩武为事也。
夫留声器之制，创于美爱尔逊，迄今未四十年。其始仅为征歌度曲之具，而今则家庭用之，学校用之，演坛用之，议会用之，以助社会之教育。其为物岂细故哉！夫声无形也，而能留之，又能传之，可谓功参造化矣。然留声器之制，非创自美人，而作于中国人也；且非创诸近代，而作于二百年前也。于何征之？征之袁简斋太史之新齐谐。简齐，乾隆时人，其书有「寄语」一则，寄语则留声也。
新齐谐之言曰：『婺源江江秀才，号慎修，名永，能制奇器。取猪尿胞置黄豆，以气吹满，而缚其口。豆浮正中，益信地如鸡子黄之说。家中耕田，悉用木牛。行城外，骑一木驴，不食不鸣，人以为妖。笑曰：此武侯成法，不过中用机关尔，非妖也。置一竹筒，中用玻璃为盖，有钥开之。开则向筒说千言，言毕即闭。传千里内，人开筒侧耳，其音宛在，如面谈也。过千里则音渐澌散不全矣』。慎修所制则留声器，惜不能传其法以示后人，而后人复不能阐心研求，以成奇器，遂使神秘之钥，乃为爱尔逊所握，能不可叹！然亦足见中国之非无奇才也。
按慎修先生清初大儒，卒于乾隆二十七年，年八十有二，著书十数种，而于音学、历学尤多发明。其传世者，有律吕阐微十一卷、古韵标准六卷、推步法解五卷、历学补论、中西合法拟草各一卷，皆足发皇学术。而制器效用，特其余事，是又瓦特、歌白尼合而为一者。使其寄语早传，则中国科学已足骄人，又何至反惊于人耶。
○艺旦考释
前以艺旦考释征求答案，阅今月余，未接惠稿。我台多鸿博之士，岂以此为游戏之文而不肯为欤？抑以为考释之题而踟蹰下笔欤？鄙人学殖疏陋，试就所知而言，以为台语之资料。
按说文：艺，穜也。诗楚茨：我艺黍稷，引申为才艺。所谓艺旦，谓其有弹唱之艺也。旦字虽见于元曲，顾此尚非语源。晋书乐志曰：但歌四曲。自汉世无弦节，作伎最先唱，一人唱，三人和。是但歌不被管弦，凡能但歌者，即谓之但。淮南子说林训：使但吹竽。注：但，古不知吹，人以徒歌，故云。不知吹，此则旦之本义也。元人创造戏剧，弃人留旦，与生相偶，则所谓戏旦也。章太炎新方言：今传奇有云旦者，起自元曲，则所谓作伎最先唱者，本是但字，直称其人为但，犹云使但吹竽矣。古语流传，讫元犹在，相承至今。夫旦本歌伎之名，台湾以称妓女，而加之艺，风雅典赡，有非他处所能及者矣。
○鲁王迁澎辩
明季续闻载鲁王栖金门七年。讯后来诸人云，至己亥秋受永历手敕仍命监国。成功迁之澎湖岛，窘逼日甚。辛丑，成功因兵败后陡然悔悟，复迎归金门。连横曰：此诚莫须有事也。澎湖为台湾之附庸。天启二年，荷人据澎湖。四年，复据台湾，筑垒驻兵，以张海权。己亥为永历十三年，二岛尚为荷人所有。延平何能迁鲁王于其地？则迁之，而荷人岂肯受之？受之，又岂肯归之？此势之所必无也。方是时，延平大举北伐，长围南京，光复之军，云合雾起，又何暇迁鲁王于澎湖哉？则迁鲁王，而鲁王之旧臣如张尚书煌言、徐中丞孚远，俱在延平军中，宁无一言？此又理之所必无也。
夫以延平忠贞之节，眷怀故国，志切中兴。北伐之举，震惊宇内，清人惎之，故肆为蜚语，欲以灰志士之心。而鲁臣自舟山溃后，分散四方，久不与海上相往来；一闻其事，信以为真。此书为汪光复所撰，则鲁之旧臣而薙发降清者。但恐易世之后，据为史实，论者遂不能无疑于延平；而延平之大节固无可毁也。余知其谬，故特辩之于此。
○稻江图书馆议
不佞寄居稻江，于今五载。自晨及夕，所见所闻，无非车马之声，南贾之语，市肆纷纭，甚嚣尘上，未有以慰其精神者也。顾不佞，以索食之故，橐笔佣耕，不得不居于此。幸而退食之暇，闭户读书，稍资宁静。然购书匪易，岁靡千金，尚不足用，则不得不求之图书馆。夫图书馆设在城中，距离较远，又费时间。且当炎阳酷热之时，风雨晦明之际，往来不便。想亦稻江人士之所同感也。
夫稻江为台北枢要之地，商务殷盛，冠于全台，行旅出入，通于邻国，而环顾市中，乃无公园，无会堂，无俱乐部，无图书馆，则一阅报所（文化协会虽有港町读报所，而规模甚小）而亦无之，文化低微，甚于村鄙，岂非稻人士之耻乎？且稻江既无公园、会堂、俱乐部，则稻人士欲为消遣计，唯有相率而入于酒楼、歌馆，买笑寻欢，以浪费金钱，其害有不可言者。夫无公园、会堂、俱乐部之害已如斯，而无图书馆以涵养德性，增长智识，则其害更有不忍言者。此不佞之所以屡筹设立也。
曩者，大稻埕区裁废之时，尚存公款万余金。不佞曾以设立图书馆之议，商之林区长。其一，役场宏壮，地位适宜，可免新建。其二，余款充裕，拨为基本，可免捐题，且可为废区之纪念，而留区长之去思。计无有善于此者。而林区长不以为意，竟以役场借之市役所，公款充之同风会，而图书馆之设立，遂无有再议之者，可胜叹哉！
夫稻江为台北枢要之地，住民六、七万，纳税数十万，凡有义务，宁落人后。而环顾市中，竟无一文化之建设。吾不知稻人士其何以默默而息耶？比年以来，文化日进，各郡各街，莫不竞设图书馆。即至山陬海澨，亦有巡回文库。乃以堂皇冠冕之大稻埕，并一巡回文库而亦无之，岂非可怪？吾意稻人士而能速自设立，以应时势，其事固善；否则当请总督府图书馆择一适宜之地，而开分室，以慰稻人士之望，亦无不可行也。呜呼！民彝耗斁，思想混淆，熙往攘来，言不及义，自非鼓励读书，不足以救其弊，而图书馆则以涵养德性而增长智识者也，可缓哉？可缓哉？
○序跋○
台湾通史序
台湾诗乘序
大陆诗草序
宁南诗草自序一
宁南诗草自序二
台语考释序一
台语考释序二
台湾稗乘序
台湾诗荟发刊序
东宁三子诗录序
闽海纪要序
香祖诗集序
厚庵遗草序
鳌峰诗草序
栎社同人集序
悔之诗集序
钝庵诗草序
惜别吟诗集序
斯庵诗集跋
赐姓始末书后
稗海纪游书后
番社釆风图考跋
台湾游记书后
台湾随笔书后
书陈星舟先生一遗着
潜园琴余草跋
梁钝庵诗集书后
稻江井栏记书后
跋延平郡王书
题谢管樵墨竹卷子
人文荟萃序
○台湾通史序
台湾固无史也。荷人启之，郑氏作之，清代营之，开物成务，以立我丕基，至于今三百有余年矣。而旧志误谬，文采不彰，其所记载，仅隶有清一朝，荷人、郑氏之事阙而弗录，竟以岛夷、海寇视之。乌乎！此非旧史氏之罪欤？且府志重修于乾隆二十九年，台、凤、彰、淡诸志虽有续修，局促一隅，无关全局，而书又已旧。苟欲以二、三陈编而知台湾大势，是犹以管窥天，以蠡测海，其被囿也亦巨矣。
夫台湾固海上之荒岛尔，荜路蓝缕以启山林，至于今是赖。顾自海通以来，西力东渐，运会之趋，莫可阻遏。于是而有英人之役、有美船之役、有法军之役，外交兵祸，相逼而来，而旧志不及载也。草泽群雄，后先倔起，朱、林以下，辄启兵戎，喋血山河，藉言恢复，而旧志亦不备载也。续以建省之议，开山抚番，析疆增吏，正经界，筹军防，兴土宜，励教育，纲举目张，百事俱作，而台湾气象一新矣。夫史者，民族之精神，而人群之龟鉴也。代之盛衰，俗之文野，政之得失，物之盈虚，均于是乎在。故凡文化之国，未有不重其史者也。古人有言：『国可灭而史不可灭』。是以郢书、燕说犹存其名，晋乘、楚杌语多可采。然则台湾无史，岂非台人之痛欤？顾修史固难，修台之史更难，以今日而修之尤难。何也？断简残编，搜罗匪易，郭公夏五，疑信相参，则征文难；老成凋谢，莫可咨询，巷议街谭，事多不实，则考献难。重以改隶之际，兵马倥偬，档案俱失，私家收拾，半付祝融，则欲取金匮石室之书，以成风雨名山之业，而有所不可。然及今为之，尚非甚难。若再经十年、二十年而后修之，则真有难为者。是台湾三百年来之史，将无以昭示后人，又岂非今日我辈之罪乎？
横不敏，昭告神明，发誓述作，兢兢业业，莫敢自遑。遂以十稔之间，撰成台湾通史，为纪四、志二十四、传六十，凡八十有八篇，表图附焉。起自隋代，终于割让，纵横上下，巨细靡遗，而台湾文献于是乎在。
洪维我祖宗渡大海，入荒陬，以拓殖斯土，为子孙万年之业者，其功伟矣。追怀先德，眷顾前途，若涉深渊，弥自儆惕。乌乎念哉！凡我多士及我友朋，惟仁惟孝，义勇奉公，以发扬种性，此则不佞之帜也。婆娑之洋，美丽之岛，我先王先民之景命，实式凭之！
○台湾诗乘序
台湾通史既刊之后，乃集古今之诗，刺其有系台湾者编而次之，名曰「诗乘」。子舆有言，王者之迹熄，而诗亡，诗亡然后春秋作。是诗则史也，史则诗也。余撰此编，亦本斯意。
夫台湾固无史也，又无诗也。台为海上荒土，我先民入而拓之，以长育子姓，艰难缔造之功多，而歌舞优游之事少；我台湾之无诗者，时也，亦势也。明社既屋，汉族流离，瞻顾神州，黯然无色，而我延平郡王以一成一旅，志切中兴，我先民之奔走疏附者渐忠厉义，共麾天戈，同仇敌忾之心坚，而扢雅扬风之意薄；我台湾之无诗者，时也，亦势也。清人奄有，文学渐兴，士趣科名，家传制艺，二、三俊秀始以诗鸣，游宦寓公亦多吟咏，重以舆图易色，民气飘摇，侘傺不平，悲歌慷慨，发扬蹈厉，凌轹前人；台湾之诗今日之盛者，时也，亦势也。
然而余之所戚者则无史。无史之痛，余已言之。十稔以来，孜孜矻矻，以事通史，又以余暇而成诗乘。则余亦可稍自慰矣。然而经营惨淡之中，尚有璀璨陆离之望。是诗是史，可兴可群。读此编者，其亦有感于变风变雅之会也欤！
○大陆诗草序
连横久居东海。郁郁不乐，既病且殆，思欲远游大陆，以舒其抑塞愤懑之气。当是时，中华民国初建，悲歌慷慨之士云合雾起。而余亦戾止沪渎，与当世豪杰名士美人相晋接，抵掌谭天下事，纵笔为文，以讥当时得失，意气轩昂，不复有癃惫之态。既乃溯江、渡河，入燕都，出大境门，至于阴山之麓，载南而东渡黄海，历辽沈，观觉罗氏之故墟，而吊日俄之战迹，若有感于东亚兴亡之局焉。索居鸡林，徘徊塞上，自夏徂冬，复入京邑。将读书东观，以为名山绝业之计，而老母在堂，少妇在室，驰书促归，弃之而返。至家，朋辈问讯，辄索诗观。发箧视之，计得一百二十有八首，是皆征途逆旅之作，其言不驯，编而次之，名曰「大陆诗草」，所以纪此游之经历也。
嗟乎！余固不能诗，亦且不忍以时自囿。顾念此行，穷数万里路，为时几三载，所闻所见，征信征疑，有他人所不能言而言者，所不敢言而亦言者。孤芳自抱，独寐寤歌，亦以自写其志而已。杀青既竟，述其梗概，将以俟后之瞽史。
○宁南诗草自序一
甲寅冬，归自北京，居宁南，重之报务。越五年，移寓稻江，校印台湾通史。笔墨余间，颇事吟咏。因蕞十载之时，都为一卷，名曰宁南诗草，志故土也。
余尝见古今诗人，大都侘傺无聊，凄凉身世，一不得志，则悲愤填膺，穷愁抑郁，自残其身，至于短折。余甚哀之。顾余则不然。祸患之来，静以镇之；横逆之施，柔以报之。而眷怀家国，凭吊河山，虽多回肠荡气之辞，不作道困言贫之语。故十年中未尝有忧，未尝有病。岂天之独厚于余，盖余之能全于天也。孟子曰：天之将降大任于是人也，必先苦其心志，劳其筋骨，饿其体肤，空乏其身，行弗乱其所为，所以动心忍性，增益其所不能。余非圣贤，勉励斯语，以为他日进德之资，且为此生作诗之旨。宁南之草，犹其始也。
○宁南诗草自序二
甲寅冬，余归自北京，仍居宁南。宁南者，郑氏东都之一隅也。自吾始祖卜居于是，迨余已七世矣。乙未之后，余家被毁，而余亦飘泊四方，不复有故里钓游之乐。今更远隔重洋，遁迹明圣，山色湖光，徘徊几席；而落日荒涛，时萦梦寐，登高南望，不知涕泪之何从矣！
客中无事，爰取箧中诗稿编之，起甲寅冬，讫丙寅之夏，凡二百数十首。名曰「宁南诗草」，志故土也。
嗟乎！宁南虽小，固我延平郡王缔造之区也。王气销沉，英风未泯，鲲身鹿耳间，其有唏发狂歌与余相和答者乎？则余之诗可以兴矣。
丙寅仲秋，台南连横序于西湖之玛瑙山庄。
○台语考释序一
连横曰：余台湾人也，能操台湾之语而不能书台湾语之字，且不能明台语之义，余深自愧！夫台湾之语，传自漳、泉，而漳、泉之语，传自中国，其源既远，其流又长，张皇幽渺，坠绪微茫，岂真南蛮鴃舌之音而不可以调宫商也哉？余以治事之暇，细为研求，乃知台湾之语，高尚优雅，有非庸俗之所能知；且有出于周、秦之际，又非今日儒者之所能明，余深自喜。
试举其例：「泔」也，「潘」也，名自礼记；台之妇孺能言之，而中国之士夫不能言。夫中国之雅言，奋称官话，乃不曰「泔」而曰「饭汤」，不曰「潘」而曰「浙米水」；若以台湾语较之，岂非章甫之与褐衣、白璧之与燕石也哉！又台语谓榖道曰「尻川」，言之甚鄙，而名甚古。「尻」字出于楚辞，「川」字载于山海经；此又岂俗儒之所能晓乎？至于累字之名，尤多典雅：「糊口」之于左传，「搰力」之于南华，「拗蛮」之于周礼，「停困」之于汉书，其载于六艺、九流，征之故书、雅记，指不胜屈。然则台语之源远流长，宁不足以自夸乎？
余既寻其头绪，欲为整理，而事有难者，何也？台湾之语既出自中国，而有为中国今日所无者，苟非研求文字学、音韵学、方言学，则不得以得其真。何以言之？台语谓家曰「兜」；兜，围也，引申为聚。谓予曰「护」；护，保也，引申为助。「訬」，訬扰也，而号狂人。「出」，出入也，而以论价。非明六书之转注、假借，则不能知其义。其难一也。台语谓鸭雄为「鸭形」。诗无羊篇，雄叶于陵反，与蒸、竞、崩同韵。又正月篇，雄与陵、惩同韵。复如查甫之呼「查晡」，大家之呼「大姑」，非明古韵之转变，则不能读其音。其难二也。台语谓无曰「毛」，出于河朔；谓戏曰「遥」，出于沅水；谓拏曰「扐」，出于关中。非明方言之传播，则不能指其字。其难三也。然而余台湾人也，虽知其难而未敢以为难。早夜以思，饮食以思，寤寐以思，偶有所得，辄记于楮；一月之间，举名五百，而余之心乃自慰矣。
嗟夫！余又何敢自慰也。余惧夫台湾之语日就消灭，民族精神因之萎靡，则余之责乃娄大矣。
○台语考释序二
余既整理台语，复惧其日就消灭，悠然以思，惕然以儆，怆然以言。乌乎！余闻之先哲矣，灭人之国，必先去其史；隳人之枋、败人之纲纪，必先去其史；绝人之材、湮塞人之教，必先去其史。余又闻之旧史氏矣，三苗之猾夏，獯鬻之凭陵，五胡之俶扰，辽、金、西夏之割据，爱亲觉罗氏之盛衰，其祀忽亡，其言自绝；其不绝者仅存百一于故籍之中，以供后人之考索。乌乎！吾思之，吾重思之，吾能不惧其消灭哉！
今之学童，七岁受书，天真未漓，吚唔初诵，而乡校已禁其台语矣。今之青年，负笈东上，期求学问，十载勤劳而归来，已忘其台语矣。今之搢绅上士，乃至里胥小吏，遨游官府，附势趋权，趾高气扬，自命时彦，而交际之间，已不屑复语台语矣。颜推之氏有言：『今时子弟，但能操鲜卑语、弹琵琶以事贵人，无忧富贵』。噫！何其言之婉而戚也！
余以僇民，躬逢此阨，既见台语之日就消灭，不得不起而整理，一以保存，一谋发达，遂成台语考释，亦稍以尽厥职矣。曩者余惧文献之亡，撰述台湾通史，今复刻此书，虽不足以资贡献，苟从此而整理之、演绎之、发扬之，民族精神赖以不坠，则此书也，其犹玉山之一云、甲溪之一水也欤！
○台湾稗乘序
一番雨过，蕉又成阴。残暑未消，秋心已澹。素琴在御，尊酒不浮。左雍图书，抗情文史。每思古人，实多作者。尼父反鲁，笔削春秋。左邱失明，厥有国语。屈原被放，乃赋离骚。文信失权，世传吕览。凡夫诗人所咏，烈士所嗟，思妇所怀，征夫所寄，莫不感托遐深，芬芳悱恻，片言剩语，用诏后人，允矣君子，金玉是式矣。
横海隅之士也，投身五浊独抱孤芳。以砚为田，因书是获。自维著述，追抚前尘。爰摭旧闻，网罗遗佚。吮毫伸纸，积月成编。征信征疑，尽关台事。命名稗乘，窃附九流。夫虞初为志，足辅诗书；小说所陈，亦资观感。然而蒙叟削简，十九寓言；齐赘绝缨，二三隐语。鹪鹩偃鼠之喻，豚蹄盂酒之讥，触绪引伸，凭空结撰，纵横以来，其风靡矣。
台湾为南服之国。岛是田横，人呼苍葛。顾文运虽开，而书缺有间。是以稗海之游，东槎之录，瀛壖之咏，赤崁之谈，事类凿空，语多浮荡，君子耻焉。横既撰台湾通史，又以其余力著述此书。揽古之心，悠然远矣。诗曰；维桑与梓，必恭敬之，况若人者，亦狂亦侠，可泣可歌，每卒一篇，投笔起舞。荆妻瀹名，润我刚肠，稚子进烟，助余幽思。杀青既竟，以馈邦人。世有知心，定当展读。
丙辰七月既望，自序于剑花室。
○台湾诗荟发刊序
台湾诗学，于今为盛。文运之延，赖此一线。而眷顾前途，且欣且戚，何也？
台湾固海上荒土，我先民入而拓之，手耒耟，腰刀鎗，以与生番、猛兽相争逐，用能宏大其族。艰难缔造之功，亦良苦矣。我先民非不能以诗鸣也。夫开创则尚武，守成即右文。昔周之兴，陈师牧野，一戎衣而大定。及成康继祚，棫朴作人，制礼作乐，为后王范。雅颂之声，诗人美焉。台湾当郑氏之时，草昧初启，万众偕来。而我延平郡王以故国沦亡之痛，一成一旅，志切中兴，我先民之奔走疏附者，渐忠励义，共麾天戈，以挽虞渊之落日。我先民固不忍以诗鸣，且无暇以诗鸣也。三百年来，士坠其德，农捐其畴，沧桑劫火之余，始以吟咏之乐，消其抑塞磊落之气。一倡百和，南北竞起，吟社之设，数且七十。台湾诗学之盛，为开创以来所未有。此不佞之所以欣也。
然而今日之台湾，非复旧时景象也。西力东渐，大地沟通，运会之趋，莫可阻遏。重以科学昌明，奇才辈出，争雄竞智，迭相抗衡。当此风雨晦明之际，闻鸡而舞，着鞭而先，固大丈夫之志也。且彝伦攸斁，汉学式微，教育未咸，民听犹薄，傍徨歧路，昧其指归，差之毫厘，谬以千里。此又士大夫之耻也。夫以新旧递嬗之世，群策群力，犹虞未逮，莘莘学子，而仅以诗人自命，歌舞湖山，润色升平，此复不佞之所为戚也。
夫以台湾山川之奇秀，波涛之漰湃，飞潜动植之变化，固天然之诗境也。涵之、润之、收之、蓄之、张皇之、鼓吹之、发之胸中，驱之腕底，小之为扢雅扬风之篇，大之为道德经纶之具，内之为正心修身之学，外之为齐家治国平天下之道，我诗人之本领，固足以卓立天地也。不佞，骚坛之一卒也，追怀先德，念我友朋，爰有诗荟之刊。不佞犹不敢以诗良囿，然而琴书之暇，耕稼之余，手此一编，互相勉励，台湾文运之衰颓，藉是而起，此则不佞之帜也。孔子曰：『诗可以兴，可以观，可以群，可以怨』。尤愿与我同人共承斯语，日进无疆，发挥蹈厉，以扬台湾诗界之天声。
○东宁三子诗录序
台湾为海上荒服，我延平郡王入而拓之，以保存正朔。一时忠义之士，奉冠裳而渡鹿耳者，盖七百余人。而史文零落，硕德无闻，余甚憾之。曩撰台湾通史，极力搜罗，始得沈、卢、辜、王诸公之行事，载之列传，而文彩不彰。是岂心史之编，长埋眢井；西台之什，竟付荒波也哉？
自是以来，浏觉旧志，旁及遗书，乃得沈斯庵太仆之诗六十有九首。越数年，又得张苍水尚书之奇零草。又数年，复得徐闇公中丞之钓璜堂诗集。刺其在台及系郑氏军事者四、五十首，合而刻之，名曰东宁三子诗录。而余心乃稍慰矣。
夫三子皆忠义之士也。躬遭国恤，飘泊海隅，冒难持危，赍志以没。缅怀大节，超迈时伦。振民族之精神，扬芬芳于异代，又岂仅以诗传哉！然而三子之诗，固足以启台人之观感也。台为延平故土，复经诸君子之栖迟，礼乐衣冠，文章经济，张皇幽渺，可泣可歌。台人士之眷怀国光者，当以三子为指归，而后不坠其绪。诗曰：虽无老成人，尚有典型；有以哉！有以哉！
○闽海纪要序
余居承天，延平郡王之东都也。缅怀忠义，冀鼓英风，凭吊山河，慨然陨泪。洎长读书，旁及志乘，而记载延平，辞多诬蔑，余甚恨之！弱冠以来，发誓述作，遂成台湾通史三十六卷，尊延平于本纪，称曰建国，所以存正朔于沧溟，振天声于大汉也。笔削之间，搜求故籍，其载延平者，则有黄宗羲氏之赐姓始末、郑亦邹氏之郑成功传、江日升氏之台湾外记，鹭门梦葊氏之海上见闻录，皆实录也。今乃复得闽海纪要，读之狂喜，以为汉族不湮，此书其必显矣。书为泉南夏元斌先生撰，而陈铁香太史所藏者。起隆武元年，讫永历三十七年，凡郑氏三世之事，编年系月，巨细靡遗，而尊宗延平，义如纲目，是正史也。且足补吾通史之缺。因缮副本，付之梓人。而延平之精忠大义，东都之缔造经管，谋臣猛将、耆旧名流之功勋，文采炳炳琅琅，并传天壤，岂非一大快事哉！
○香祖诗集序
澎湖处绝海之中，三十六岛风涛喷薄，奇木不生，礁石怒立，舟触辄破。故其山童，其土瘠，其产啬，其民劳，其俗朴，耕原猎海，以养以生，尚恐不给，又何暇从事文学哉？然自施肩吾卜居以来，中土文明随之以入，鬼市醎水见于题咏，犹是荒昧之乡也。元明置吏，忽弛忽张，政令不行，教化未启。其巢处而出入者，非桀骜之游民，则跳梁之海寇，固犹是瓯脱之地也。延平肇造，纬武经文。降及有清，涵濡摩厉，鄙僿之风渐开，弦诵之声以出。士之读时书而掇科第者，代有其人，而蔡香祖先生遂以是起，可谓一乡之秀矣。
先生讳廷兰，双头乡人。少好学，深自刻励。年十三，举博士弟子员。后成进士，出为陕江令。澎之科第自兹始。
初，先生秋试遭风，至越南，越人礼之，着越南纪略、炎荒纪程二书，至今尚有存者，而诗则未睹。丁已春，余以报中辑台湾诗乘，欲葆一代文献，旁搜远引，遍索名山。其邑人陈子瑾堂竟录先生之诗邮示，长短凡百十有五篇。余阅之喜，为选一、二。虽其诗不足以入古贤之室，而亦一时之作也。
夫澎湖为海中绝塞，楼船墩火，蛟啸鳌鸣，其民习于战斗，而先生独以文显，为乡人士所景仰，天之降才，固不以地而限，特患人之不自奋尔。虽然，澎湖为台之附庸，瞬息可至，而余尚未往。渔村蟹舍中，岂无二、三奇士足与话桑田者？则余将索之矣。一叶扁舟，横渡黑水，吊渔岛之沈城，访隋家之古垒，天风鼓浪，扣舷而歌，以与潜龙相和答也。
○厚庵遗草序
诗有可传，有不传。传之在我，而不传在人。而厚庵乃不能自传其诗，亦可悲矣！
厚庵殁二年，其尊大人属林子为辑其诗，将以示诸世。乌乎！厚庵之诗不得传于子，而反传于父，则厚庵之不阅，尤可哀矣！然是区区者，得林子而表章之，以垂诸不朽，厚庵有知，亦当起舞于地下也。
厚庵，醇谨人，性孝友，一致其力于实用之学，故为诗绝少，诗亦不甚求工。然而沧桑乱离之感，骚坛酬唱之什，即事言情，兴观群怨，是区区者又可以稍窥厚庵之梗概矣。
丁未冬，余游大墩，见厚庵于逆旅，握手若平生。既余南归，而厚庵亦隐，未尝以书信通往来。而林子顾盛称其行谊文章，可以振末俗之流弊。乌乎！世风浇薄，大雅沦亡，后生小子以道义无足轻重，竞逐于繁华淫靡之场，辄以其诗自鸣得意，是固厚庵之所耻也。父子慈孝之性，朋友死生之谊，人伦之大，王化之原，固不藉诗以传；而编次厚庵之诗，则并父子之性、朋友之谊而扬丽于简端，是又余之乐为序也。
厚庵，台中人，姓吕氏。林氏字痴仙，厚庵之笃友也。
○鳌峰诗草序
大肚之山，自南而北，蜿蜓二十里，至于鳌峰之麓，土番处之，射飞逐肉，以武相角，阅今二百年前，而始为我族攘焉。我族既居其地，辟田庐，成都聚，以长育子姓。
犷悍之气渐革，礼让之俗以兴，士之读诗书而掇科第者踵相接，而陈茂才基六尤其出也。基六素工诗，不作矜躁语。间为医，如其诗，亦不为攻剽之术。岂非有德之士也欤？
始余居大墩，基六素至台中，复同隶栎社，声相应、气相投也。及余客稻江，基六适然戾止，相见甚欢，出所为鳌峰诗草相示，且请序。余受而读之。已而叹曰：鳌峰固榛莽之地，历年多而有我族，我族之中而有能诗如基六者，又岂非山川之秀也欤？然而我族不文久矣。汉学式微，纲纪坠地。趋时之士，竞逐浮华。其有稍习唐宋人语者，便翘然以诗自豪。种性昏庸，吾心滋戚。基六其能以诗医之也否？投之以敦厚之药，导之以平和之剂，饮之以华实之汤，养之以浩然之气。诗教之，庶几有艾。而不然者，鳌峰之麓有石器焉，是维原人之迹，吾恐台湾之诗，亦将委诸榛莽之墟，而使后人反笑我辈不武也！
○栎社同人集序
栎社既设之二十载，树碑菜园，又集同人之诗而刊之，将以示诸后。嗟乎！栎为无用之材也，诗亦无用，而眷眷于此者何也？文运之盛衰，人物之消长，朋簪之聚散，道义之隆污，均于是在。何可以其无用也而弃之？
先是戊戌之岁，林子痴仙始倡是社，和者十数人。越七载，余居大墩，邀入社。余固无用之材也，又无用诗，幸而得从诸君子后以扶持风雅，则余何敢以不材也而自弃？
海桑以后，士之不得志于时者，竞逃于诗，以为其侘傺无聊之感，一倡百和，南北并起，其奔走而疏附者，社以十数。而我栎社屹立其间，左萦右拂，蜚声骚坛。文运之存，赖此一线。人物之蔚，炳于一时。诗虽无用，而亦有用之日。莘莘学子，又何可以其不材也而共弃？
然而林子往矣，林子非弃材也，而以此自帜。追怀道义眷念朋簪，余虽无用，期与我同人共承斯志，请以此集为息壤。
○悔之诗集序
悔之既没之八年，余乃辑其遗诗，刻而传之。嗟乎！悔之岑奇人，乃仅以诗传乎哉？虽然，人类多矣，芸芸以生，昧昧以死者，胡可胜数？即幸而富贵功名，煊赫一世，曾几何时而骨化形销，与草木同腐者，又何足道？曾不若悔之之犹能以诗传也。
始丁未间，余居大墩，始识悔之。悔之，栎社之杰也，主持坛坫，鼓吹风骚；顾独爱余文，余以兄事之。春朝瀹茗，夜雨篝灯，言笑唱酬，为欢无极。悔之嗜酒，饮辄醉，醉则纵论当世事，或朗诵屈子离骚，以泄其抑郁不平之气。故其诗亦幽峭苍凉，芬芳悱恻，为世所重。越四年，余游禹域，行万里，三载乃归。归而伏处宁南，遂不获与悔之相见。林无闷之丧，俱会詹园，悔之虽握手道故，悲欢交集，而形神蕉萃，鬓发已苍，若重有隐忧者。余窃伤之，而不虞以此而损其生也！
悔之之逝，余不能抚其棺。及葬，复不能临其穴。寸心耿耿，负疚良多！而今乃辑其诗而传之，则余悲或可稍杀。然而余之念悔之，又胡能已？
○钝庵诗草序
丁未辛亥之际，余居大墩，与林南强游，辄闻三水梁钝庵先生之行事，慨然而往，欲求其诗而未得也。钝庵负才器，不得志于乡里，渡海而来，为栋军掌记室。刘壮肃见其文，奇之，檄办东势角抚垦，颇欲置产于是。割台之役，率其佃兵与吴汤兴、徐骧辈转战新竹、苗栗间，事败而去。曾赋台湾诸将四十首以示南强，南强藏之久而遗失。及余寓稻江，获叶友石。友石谓钝庵北游时，携有诗稿三卷，方欲录副，忽接电报，仓皇归去，遂客死香港，诗稿尽没。因诵其破画残稿二首，则乱后再来之作也。嗟乎！钝庵以岭峤之英豪，为东宁之羁旅，怀文抱义，众多景行，而诗独不传，惜哉！余竭力搜求，计得六十有八首，次为一卷，以付梓人；而钝庵之诗乃稍存矣。夫钝庵岂仅以诗存哉？向使不遭非常之变，招徕番黎，垦田树艺，当必有所建立，何至穷愁以死？然士君子之处世，在百年而不在一日；钝庵虽逝，固有不朽者在。因刻其诗，以讯吾党。
○惜别吟诗集序
台南连横归自三山，留滞鹭门，访林景商观察于怡园，纵谈人权新说，尤以实行男女平等为义。酒酣气壮，景商出诗稿一卷，云为榕东女士苏宝玉所著，其身世详于乃兄干宝序中。连横读竟而叹曰：中国女权不振，一至于此欤！三纲谬说，锢蔽人心；道德革命，何时出现？夫政治之原，造端夫妇；族制之化，肇立家人。婚姻之礼正，然后家齐、国治而天下平也。晚近士夫，倡言保种，推原于女学不昌，是诚然矣！是诚然矣！虽然，如宝玉者，岂非深于女学者欤？而天特厄其遇者何耶？宝玉生于寒门，明诗习礼，因父醉语，误适非天，时年犹未笄也。向使女权昌炽，人各自由，则早晚专制之异线矣。何至含苦难言，寄托于吟咏间，自为其抑郁牢骚之气？习俗移人，贤者不免，余不为宝玉责，而特罪夫创「父为子纲，夫为妻纲」者之流毒至此也。同此体魄，同此灵魂，男女岂殊种哉？而扶阳抑阴者，谓女子从人者也，奴隶待，牛马畜，生死荣辱，仰息他人，莫敢一破其网牢。若曰此女诫也！此妇道也！猬猬此豸，误守讆言，彼苍苍岂任其咎哉？近者中原志女，大兴妇风，设女学、开女会、演女报者接踵而起，宝玉丁此时势，埋没于荒陬僻坏，不获与吴撷芬、张竹君、薛素琴辈把臂其间，宝玉诚不幸矣！犹幸其能以诗传也。呜呼！中原板荡，国权废失，欲求国国之平等，先求君民之平等；欲求君民之平等，先求男女之平等。洒笔书此，以告景商，并以质天下之有心人也。壬寅冬十月望日，台南连横天纵甫，书于鼓浪洞天之下。
右文载鹭江报第六十一册。鹭江报为旬刊，西人Ｊ○Ｓａｄｌｅｒ发行，光绪二十八年壬寅（一九○二）创刊，始设于厦门，后移鼓浪屿。民国四十五年，余在台北旧书摊上购得一册，乃专将鹭江报各期之「诗界搜罗集」，自四十七册至六十五册，装成一帙者（缺五十七册）。封面为第五十一册，并记出版之时日为光绪二十九年十月十一日，即公历一九○三年十一月二十八日。按是年阴历十月十一日合阳历实为十一月二十九日，知阴、阳历必有一误。以每十日出版一次计之，则发表本文之第六十一册，当在光绪三十年阴历正月中旬，阳历三月初。其时阴历年尾及新年，全国各报例皆休假，故鹭江报第六十一册出版之确实日期，但凭如此推算，无法断定也。方豪谨识。
○斯庵诗集跋
右斯庵时集一卷，鄞县沈光文着。
斯庵以明室遗臣，为东都逸老，零丁海上，著作等身。自荷兰以至郑氏盛衰，皆目击其事。台湾文献推为初祖。着有诗文集、台湾赋、流寓考、文开杂记。闻全谢山先生曾采入甬上耆英集，求之未得。唯续选甬上耆旧诗集有诗六首。合余所搜者计六十有九首，编于台湾诗存。
谢山既为斯庵作传，后论之曰：呜呼！公自以为不幸，不得早死，复见沧海之为桑田；而余则以为不幸中之有幸者，咸淳人物，盖天将留之以启穷徼之文明，故为强藩悍帅所不能害。且使公如蔡子英之在漠北，终依依故国，其死良足瞑目，然以子英之才，岂无述作，委弃于毡毳，亦未尝不深后人之叹息。公之岿然不死，得以其集重见于世，为台人破荒，其足稍慰虞渊之恨矣。公之后人遂居诸罗，今繁衍成族。会鄞人有游台者，余令访公集，竟得之以归，凡十卷。
呜呼！谢山之论斯庵当矣！谢山虽为清人，而眷怀胜国，景仰遗贤。忠义之士，其所著作，悉为收存而表彰之，以发扬潜德，亦天下之有心人也。
当时鄞人之居海上者，尚有张尚书煌言，陈光禄京第，均有集。雅棠跋。
○赐姓始末书后
右赐姓始末一卷，余姚黄宗羲撰。余读竟，因书其后曰：梨洲之论，盖为鲁王世子而发也。舟山溃后，鲁王入闽，延平待以尊礼，极致诚恪。其后薨于浯州。永历十八年，王世子惟俨始偕嗣王经入台，则延平巳薨二载矣。延平建国东海，养锐待时，非敢为怀安之计。昊天不吊，翌岁而徂，光复之师，赍志以没。当是时，永历远狩，存亡未知，遥奉正朔，便宜行事，何可再立一君，以戴二日，此则延平之忠也。宗室诸王，流离海上，莫不待以旧礼，未闻有菲薄之言。使天右黄冑，归抚神州，必奉故君之子，涣发大号，昭告祖宗，以尽臣节，又何致梨洲之疑哉？梨洲之论，盖亦一隅之见耳。
○稗海纪游书后
右稗海纪游一卷，仁和郁永河着。永河字沧浪，快男子也。康熙三十六年春，自省来台，躬历南北，采磺北投，事毕而去。观其百折不挠之精神，诚足使人起敬。书中所载山川险阻、瘴毒披猖，以今视之，何啻霄壤。夫北投者，今日之所谓乐土也，歌舞楼台，天开不夜，山温水嫩，地号长春；而在当时几于不可一朝居，此则人治之功，而沧浪之开其始也。沧浪所著尚有番境补遗、海上纪略，惜版久失传，知者较少。至书中所论抚育土番一事，我辈今日读之，其感想又何如？
○番社釆风图考跋
右番社釆风图考一卷，满洲六十七撰。六十七字居鲁，乾隆九年，以户部给事中任巡台御史。余已釆其诗入台湾诗乘。此书所言番俗，饶有太古之风。因念今人号称文明，而物质相炫，才智相争，诈伪相欺，强弱相噬，抢攘昏垫，日夜不休，反不若睢盱浑噩之徒，犹有纯朴之初也。读竟为之太息！
○台湾游记书后
右释华佑台湾游记一卷，久求未得。日者林君孔昭自新竹来，携以相示。有台湾内山总序一篇、杂记一则、图十三幅，各有说语，似繇辞；是为青乌家言。顾以总序观之，尚有前山一篇。图中地名皆译番语，至今尚有袭用。而内山一图，南自琅■〈王乔〉，北至鸡笼，山川脉络，记载尤详。凡可建邑屯田之地、陆防水战之区，莫不指示其要，是又经世家言。记中谓里刘有唐碑，上书「开元」二字，分明可辨。又谓巴老臣人多识字，有读孝经、论语。是诚奇异。若果有此，则台湾开辟，远在唐代。证以隋代之经略流求，益足考信。隋书流求传载大业二年，遣虎贲中郎将陈棱、朝靖大夫张镇州率兵自义安浮海至高华屿，又东行二日至■〈句黾〉鼊屿，又一日便至流求。其王居波罗檀洞，棱击破之。夫高华屿为今之花屿，■〈句黾〉鼊屿为奎壁屿，皆在澎湖，而波罗檀为葫芦墩。顾此为台湾西部之事，而东部则草昧未启，文献莫征。今记中乃有唐碑，是唐人已至台东而传其胤，故能识字读书；但作菩萨诵，则以僻陋在夷，与外不通，文化渐退，遂复其朔。此固环境之变迁，有不期然而然者。
吾友福清黄君乃裳，久居婆罗州，曾入沙罗越内地，谓拉耶种人性纯良，识字读书，能诵唐诗，云其远祖遭唐末之乱，飘流至此。黄君以光绪之季，率其乡里子弟，开垦沙罗越，其后相见厦门，为余言之。若征此说，则唐人来居台东，似非虚诞。且唐人曾居澎湖矣。全唐诗有施肩吾题澎湖屿一首。肩吾，汾水人，元和中举进士，隐居不仕。或言其远处澎湖，子孙蕃衍。夫台澎仅隔一水，朝发夕至。唐人既居澎湖，安知其不入处台东？惜华佑不载其详，仅举「开元」二字。又云：诸山名胜，皆科斗碑文，莫可辨识。科斗为大篆以前之书，岂三代之时华人已至台，而列子乃有岱舆员峤之称乎？
余曾考其地望。里刘今作理刘，在木瓜溪北，其外则花莲港。华佑图中亦有此港，不载其名，但言可泊舟，惟惧潜济，故防备特严，阻其险要，若敌人登山发炮，则难为御矣。巴老臣未详何地，以图观之，在交里宛北，中隔一溪。交里宛今作加礼宛，番社也，则巴老臣当为今之鹊仔埔，而冬仔烂为新城三栈之地矣。
华佑为普陀僧。其来游也，或言郑芝龙据台时。然图中有红毛大山。台人谓荷兰为红毛。以名考之，当在荷人入台后。是时荷人政令仅及赤嵌，而华佑二人遍历全台，东西南北，靡所不至，凌饥渴，冒瘴疠，出入野蛮之间，不逢不若，自非毅力，曷克至此。
华佑既去，居于安溪李光地家，未久圆寂。光地好堪舆，爱其书秘以为宝。数传之后，其裔孙某携至鹿港。某死，遂散失。闻关帝厅萧氏存六十余叶，北斗街人某亦有三十余叶。他日苟得其书而再考之，以明台湾之古史，亦快事也。
○台湾随笔书后
右台湾随笔一卷，华亭徐怀祖撰。怀祖为明左佥都御史闇公中丞之侄孙，事迹未详，当为游幕之士。乙亥为康熙三十四年，而郑氏灭后之十三年也。游客著书，以此为古。书中谓番民种类甚繁，或云秦始皇时方士将童男女五百入海，盖止于兹山，而育种至今；其说甚奇。余尝以台湾二字疑则列子之所谓岱舆员峤，而方壶即澎湖，其音实同；证以方士所言，尤足征信。台湾屹立大海中，大海则渤海地。山川美秀，气候温和，长春之花，不黄之草；非所谓仙境也欤？玉山为诸峰之冠，高至一万三千六百余尺，长年积雪，其状若玉；非所谓望之如云也欤？海舟至止，猝遭风飓，回帆而走，瞬息千里；非所谓风辄引去也欤？台湾产金，世人传羡，邃古荒昧，至者绝少，遂疑黄金银为宫阙，而为仙人所居，十洲三岛，同此诡异，固无足怪。至列子所谓大壑归虚，似则澎湖之海。澎湖与台密迩，巨浸隔之，黑流所经，风涛喷薄，实维无底之谷，故名落际。又有万水朝东之险，而疑为海上仙山也。台湾虽为一岛，曩时航海者多误为二。明万历初，荷兰人连少挺舟过台湾，尝绘一图，亦分为二（此图余已模印于台湾通史）。盖自海上观之，中央诸山为云封蔽，而大甲以南，浊水以北，犹为泽国。况列子著书在二千年前，所引夏革之语更远在三千年上（列子为周考烈王时人，而夏革为商汤时人），故谓之岱舆，谓之员峤也。鄙见如此，质之高明，当有以诏我矣。
○书陈星舟先生一遗着
人当积钱乎？钱娄多而子孙娄骄纵。人当积书乎？书娄富而子孙娄愚鲁。吾尝见衣冠之族，数传凌夷，其后人贫不能自立，日抱先人之零缣断素，入市易米，至不得一饱；甚者且举先人著作而尽焚之。故鬼有知，能无痛哭？
吾邑陈星舟先生震曜，醇谨士也。嘉庆十五年，以优行贡太学，后任陕西宁羗州知州。三十年，罢官归，宦囊萧瑟，唯携汉唐碑帖十数笥。平生著作，有小沧桑外史四卷、风鹤余录二卷、海内义门集八卷、归田问俗记四卷、东海壶杓集四卷、诗一卷，皆未刻。光绪纪元，开山议起，沈文肃奏建恒春县，则先生旧议也。文肃因访其书，请祀乡贤。越二十有五载，余撰台湾通史，曾就其家借读，为录二篇。又二十有五载，余拟刻台湾丛书，再借，则已火矣。幸余所录者，一议减戍兵添募乡勇书，一议添募屯兵书，皆在先生传中。不然，星舟一生心血，将付之烟消灰灭，宁不恫哉！
余尝谓积钱者贪，积书者痴，皆败德也，故不如积德。庄生有言：『我身非我有，是天地之委形也；性命非我有，是天地之委顺也；子孙非我有，是天地之委蜕也」。夫我身、性命、子孙且非我有，而何有于钱？复何有于书？
○潜园琴余草跋
右潜园琴余草七卷，淡水林占梅着。
鹤山以华膴之身，享林泉之乐，文酒之盛，冠于北台。洎后陵替，诗稿未刊。余从李君适园借得，有南通徐树人中丞序，是鹤山所手订者。余读其诗，五律最佳，七律次之，而古体微弱。为选一百十有五首，约及全集十分之二。至南征八首，诗虽平常，事关重大，则以戴潮春之役，全台俶扰，鹤山倾家纾难，力保北台，复率练勇助克彰化。惜乎早逝，未得成名。然鹤山事功炳炳在人耳目，苟仅以诗而论之，抑小矣。雅棠跋。
○梁钝庵诗集书后
余既辑梁钝庵之诗，因忆曩在大墩闻林无闷之言。无闷谓钝庵岑奇人也，尝自念曰：『人生世上，但得一间草茅屋，一个大脚婢，一瓮老红酒，于愿足矣』。无闷曰：『请下不字』。钝庵谓何？曰：『一间草茅屋不破，一个大脚婢不丑，一瓮老红酒不竭』。钝庵大笑。今无闷已逝，而钝庵之诗将付剞劂，追思其言，诚非易易。
○稻江井栏记书后
稻江旧天后宫有井，不知凿自何时。光绪间，安溪林氅云先生居此，为作石栏，且假蓝鹿洲之名而记之曰：『大稻通津，天妃庙后，郑延平驻师，拔剑砍地得泉，因名淡水。康熙六十年四月乙酉，漳浦蓝鹿洲镌记』。又篆书「小剑潭」三字，旁为施世骠。而氅云亦题曰：『汲井可受福』。曩年扩大市衢，庙毁井堙，已无其迹，而石栏尚存发记茶行。余以氅云之作伪，惧误后人，不得不纠其谬。
夫淡水固土番社名，明人著书，已有其地，何乔远闽书亦言之；则非出自延平，且非出于拔剑得泉。其谬一也。延平入台，肇造承天，未曾一至北鄙。嗣王经虽讨蓬山，观兵大甲，亦仅小驻铁砧，未曾一至淡水。其谬二也。朱一贵之役，鹿洲曾参戎幕，从军入台。然一贵以五月朔日攻府治，而清军以六月十六日始克安平，则四月之间，鹿洲尚在漳浦，何以得至淡水？其谬三也。鹿洲果至淡水，当在平定一贵之后。东征集中虽有纪竹堑埔之文，竹堑今新竹，距淡水尚百数十里，狉榛荒僻，渺无居人，何有镌记之事？且康熙六十年四月，日无乙酉。其谬四也。施世骠为水师提督，率兵平台，未几卒于军中，则世骠必未至淡水，又安有「小剑潭」之名？其谬五也。大稻埕原名大佳腊，番语也，华言曝榖场，址在今之六馆仔街；建府之时，因辟市肆，乃译今名。则二百年前，安有大稻二字？其谬六也。淡水厅志修于同治七年，不载此庙，亦不载此井，则知其为建府后所筑。而乃杜撰为二百年前，自欺欺人。其谬七也。曩游厦门，见氅云先生于鼓浪屿之怡园，园有鹿泉，氅云刻记，亦言为延平拔剑砍地之迹，与此同出一辙，固疑氅云之附会。然延平驻军鼓浪，折戟沉沙，尚堪凭吊，则鹿泉事犹近实。非如此井之出于凿空也。
夫文人好事，自古已然。胜地名山，半由润色。故作史者当求其实而纠其谬。不然，以此井栏而传之数百年后，则修志者将据以成书，而不知其为氅云所欺也。
○跋延平郡王书
延平郡王之书，世不多睹。比年以来，赝品日出，至有书大木为大目，而朱印炳然者。作伪之拙，识者■〈咶，虫代古〉之。此幅为晋江大家黄氏所藏，长三尺有□寸，宽一尺□寸，草书周子太极图说，凡五行，五十有四字。虽不足与岳忠武王之前后出师表较其大小，而英灵之气，涌于毫端，则鄂王以后一人而已。
曩者开元寺僧传芳游历至泉，闻而求之。黄氏以寺为郑氏故址，内祀延平，出以相赠。传芳携归，珍重保之。王之翰墨始镇东都。而东都之山川仍为作伪者所污乎，则我辈尤当珍重保之！
○题谢管樵墨竹卷子
诏安谢管樵先生颖苏，号懒云山人，又号书画禅。少负奇才，喜谈兵，精技击，顾不得志于乡里。东渡台湾，历游南北。嗣参彰化林刚愍公戎幕殉死漳州，谈者以为有烈士之风。余撰台湾通史，附其行事于刚愍传中。管樵善书画，工水墨兰竹，间作山水、花卉，亦有潇洒不群之概。怀才未试，抱义以终，故其名不闻于大江之浒，然闽南士夫无不知有管樵者，亦可以不朽矣。
此卷为乡友张子振梁家藏，尤堪珍宝。戊午为咸丰八年，距今七十有三载。榕坛则海东书院之讲堂。管樵南游，久寓其地。兵燹之后，废为坵墟。不知参天老榕，尚作中宵风雨之声否？展卷怃然！庚午新春三日，题于淡北之大遯山房。
○人文荟萃序
余以弱冠，出乏报务，所往来者，多属一时之士，迨今二十余年矣。而余亦以劳而自退矣。寄砚稻江，闭门习静，几若与世无闻。而平昔所往来者，或且以余疏懒，不复互通尺素，而余岂能漠然而忘之哉。曰者，台北远藤写真馆主以人文荟萃相示，余披而阅之，大都当世之士，聆其言，接其人，或闻其姓名，而不得晤者，而今皆获见之。庄生有言：逃空谷者，闻人足音，跫然而喜。嗟乎！余以隐遯，著书自娱。今得此帖，较之足音，其喜为何如耶？风晨月夕，酒后茶余，净几明窗，欢然相对，能不使余起莺鸣求友之心，而生风雨故人之感也夫！

[book_title]雅堂文集卷二
传状
墓志
杂记
哀祭
书启
○传状○
谢颂臣先生传
沈少鹤传
陈鞠谱传
林痴仙传
郭寿青传
郑慧修女士传
书何水昌
书陈三姐
书吕阿枣
书黄寺僧
书韩藩外
翁阿二
○谢颂臣先生传
先生讳道隆，字颂臣，台中捒东上堡人。少习括帖业，入邑庠。顾不屑为章句儒，驰马试剑，内健而外柔，有古烈士风。乙未之役，台人自主建国，奉巡抚唐景崧为大总统，台中邱逢甲为谋主。逢甲与先生为世中表，素以道义相切磨，既任义勇军统领，先生慨然起纠乡里之士助之。居无何，景崧遁，逢甲亦奔。先生知事不可为，解兵归，以医术治人，困者且济以药。大甲溪为台湾巨川，源远而流急，漰湃以入于海。其右岸有山曰睦督科，俯瞰东势角西北，而西山独高。先生买之，种桃李数千株，筑坟于腹，葬其祖母，左右并营两圹，豫为夫妻窀穸。尝自念曰：『吾为战死大甲溪，以马革裹尸归尔，而竟不获志，命也』！圹成，邀文人置酒高会，自为歌诗以张之，而台人士之能歌诗，凡会与不会者，亦同而张之。邑子林痴仙辑而成集，计得百七十有六章。先生读而乐曰：『吾获此以殉，胜于玉鱼金碗矣』！越七年，乙卯夏六月日卒。子数人。次子秋管亦以医闻。
连横曰：丁未夏，余旅台中，始获交先生。聆其言论，眉棱间隐有侠气，岂非古之隐君子也欤？生圹之集既刊，逢甲在广州，为文序曰：唯君达人，知有不变者存，变也以常视之；知有不死者存，死也以生视之。乌乎！先生之平生尽之矣，余复何言。
○沈少鹤传
余年过弱冠，交游遍南北，而与沈少鹤最笃。衣食也相解推，疾病也相扶持，道义也相切磋，患难也相匡济。余与少鹤若兄弟矣。顾少鹤方少壮，抱大有为之才，而竟赉志以没，上负老亲，下遗妻子，余能不悲哉！方少鹤病时，余日夜侍左右，医药看护，祷其不死；越数日而少鹤竟死，余又安已于情耶！
少鹤姓沈氏，讳伯龄，余妻之弟也。籍安溪。父德墨公来台经商，娶王太孺人，生少鹤及二弟，遂家于郡治。少鹤性颖悟，丰仪整秀，戚党皆爱之。初德墨公以商致富，获资十数万金。及改隶后，脑利归官，而经商又多挫。少鹤慨然谓余曰：『家君年老，诸弟又幼，余欲稍振旧业，君其有所辅助』？当是时，少鹤方与南人士合设台湾实业会社，投大资，将有所奋发，乃不数月而死，若豫知其事而以言相托也。卒哭之夕，余呼少鹤而告曰：乌乎！君其可以无怼矣。父母也余事之，弟也余教之，寡妻孤子也余嫂之侄之，有如此盟，明神鉴之！嗟乎！余及今日，其可以对少鹤也哉？
少鹤生于光绪二年，卒于明治三十有三年，年二十有五。葬宁南门外。配吴氏，生二子：长清龙，四岁；次清根，才弥月尔。
连子曰：古人有言：一死一生，乃见交情。少鹤既死，而余所为少鹤身后事者颇多。少鹤没四年，而其幼弟殇，次弟授室，余为之悲而喜也。又一年，德墨公逝。又五年，王太孺人亦逝。余为之治丧营葬，处家事。顾此十年间，无时不以少鹤为念。今遗孤稍长，皆肄业于学校，必有振兴之一日，亦可以慰我少鹤于地下也夫。
○陈鞠谱传
畴昔之夜，余访鞠谱于哄堂，与谈天下事。鞠谱辄笑曰：『书生但能言尔』。南溟在坐，猝答曰：『乃公以马上得天下，能以马上治耶』？鞠谱大笑，余亦笑。其后余赴厦门治报事，越年归，闻鞠谱以狂病死。急晤南溟，询其状。南溟曰：『鞠谱狂病时大呼杀鬼，且持刀起击。噫！众鬼猖獗之世，鞠谱儒，不能杀，顾安能杀之地下耶？虽然，大丈夫亦为鬼雄尔，何可恹恹不死』？余曰：『君与鞠谱善，何不传其人于世』？曰：『我为文迟钝，每自慊。且鞠谱之为人也，飞扬跋扈，出乎目论之外，非藉子雄健之笔以写之，胡能似？余请以口授，而子记之，可乎』？
鞠谱姓陈氏，讳凤昌，字卜五，台南人也。性豪迈。及壮，始获一衿。邻人王翁爱其才，妻以女。鞠谱益肆志读书，勉为古诗文。乙未之役，台人自主，奉刘永福守台南。鞠谱与同辈集议于府学，大言曰：『国家养士三百年，亦为缓急用尔，今竟无一人，我辈宁不愧死』？乃走叩军门，上战守十二策，请募健儿赴前敌。不听。退而告人曰：『刘帅亦碌碌者』！居有顷，闻彰化破，吴彭年战死，甚壮之，洒酒为文以祭。越数年，又为负骨归粤，以百金恤其家。乌乎！亦义侠哉！鞠谱既知事不可为，携眷渡厦门，闭门不出，着拾唾十卷。其文隽颖，时寓劝惩之义，而于台事颇多采择。
余曰：鞠谱没后，余求其遗书，得拾唾四卷、诗一卷，将辑而刊之。乌乎！此则鞠谱所遗之心血也！鞠谱既归台，学贾，积数年，获利数千金。每眷怀时局，愤一世人之相率于伪也，辄呼酒命醉。而南溟亦豪饮者，酒酣耳热时，两人争论古今事，抗谈不已，至于攘臂碎杯，拍案呼绝。余从其旁观之，豪情壮气现于须眉，固非小人儒所能及也。鞠谱生于同治四年，卒于明治三十有九年，年四十有九。而南溟亦我南之狂者，姓胡氏，名殿鹏。
连子曰：乌乎！如鞠谱者，岂非所谓狂士者哉？今没已数年，而谈者气为之王，则以精神有以刺激之也。余闻西哲曰：国多狂者，则其国必强。何以强？则以国民之多进取，故中原衰弱，士德不振，昏昏终夜，王气销沈，安得万千狂士奔走呼号，以起其疲困耶？孔子曰：狂者进取；然则狂又胡可少哉？
○林痴仙传
林痴仙，台中人，讳朝崧，字俊堂，建威将军利卿公之少子也。聪慧绝伦，年十四入邑庠，嗣食饩。顾无仕宦志。雾峰林氏以武德世其家。甲申之后，群从兄弟皆以功名显，而痴仙独寄情诗酒，以文学鸣海上。乙未夏，避乱泉州，游沪上，数年乃归。
当是时，桑海迭变，名宿凋零，士之不得志于时者，竞立诗社，号召徒侣，以作无聊之兴会，痴仙乃出而最之，与苑里蔡启运、大社赖绍尧、鹿江陈怀澄及从子南强等结栎社以相角逐，一时风靡中台。然社规严厉，非积学之士不引纳，故社中仅二十余人也。痴仙既以诗酒自豪，又好客，春秋佳日，辄开大会，南北至者常数十人。既厌族中尘涌，移居聚兴庄，课僮耕稼，筑草堂曰「无闷」，遂自号道人。旬日一至大墩。至则招诸友为诗酒之会。每饮必醉，走笔为诗，放声高诵，琅琅出金石。每一篇出，众争传抄，不数日而全台写遍。顾时为酒困。又好色，尝醉卧美人侧。每当意，辄赋诗赠之。北地燕支中，无不知有林子者。其豪放如此。痴仙遂游于酒人乎？尝慨然曰：『尘世纷浊，名利桁杨，若辈摆脱不弃，千古会心人唯有信陵君尔』。然痴仙事母孝，处族和，急人之难，有古烈士风。其亦有托而逃欤？大正四年冬十月初七日，卒于里第，年四十有一。子幼，女二。着无闷诗词数百首。
连横曰：痴仙死旬日矣，余乃稍杀其悲，刺述平生，以昭示来许。痴仙一死，而全台词人无不洒泪者，以诗界从此寂寞也。友人谢籁轩曰：痴仙能适其乐，一日之生胜于常人三日。连横曰：以痴仙之为人而论之，其果痴也欤？
○郭寿青传
士有一技一艺，皆足以自立而名传诸世。若僚之丸、秋之奕、养由基之善射、公孙大娘之舞剑，器虽小，道有足观焉。
亡友郭寿青弹琵琶绝佳，金石丝竹之属，莫不通其神妙，而外此碌碌也。寿青之学，学于王老五，老五又学于其妻者。风清月白之夜，灯红酒绿之时，闻寿青琵琶者，皆神气飞越，感兴上下。四弦之中，千变万状。乌乎！何其奇耶！
丁酉夏六月既望，余与沈少鹤、李兆阳诸子泛舟安平，寿青亦抱琵琶至。时夜已半，月色水光，涵虚无际。寿青乃弹水操之曲。徐闻远远有吚哑声，既有喇叭声、传点声、士卒呼唱声自远而近。忽而炮声隆隆然，旗声瑟瑟然，刀声锵锵然，橹声悠悠然，风声、水声荡荡然，两军激战之声轰轰烈烈，若周郎之火赤壁，岳侯之破洞庭，而足以振人尚武也。画然一声，四弦俱寂。余举杯劳之。寿青曰：『吾技固未佳，然视台南中无有出吾右者。嗟乎！吾学无所长，而仅以琵琶显，吾其穷乎！虽然，公若肯以文传，吾无憾』。越十年而寿青竟以贫病死，年三十有二。乌乎哀哉！
寿青讳维嵩，台南郡人。祖父某，以商致富。父某，素好乐，尤爱客，暇辄歌奏于堂。寿青稍长，教以技，即了悟，而琵琶尤精。顾寿青既嗜乐，不善治家人产，十数年间，万金荡尽。然不屑以技媚贵人，遂至抑郁以终。遗一妻及女，而所爱之琵琶且不知何处去矣。乌乎！又可伤也！
连横曰：吾闻明季有汤琵琶者，以绝艺游江南北，名喧一时，其后亦以贫病死。寿青之技，不知视汤何若，而命运则同。乌乎！士有抱奇才异能侘傺不得志以没者，何可胜道？吾传寿青，吾尤有无限之感情萦绕而不能已！
○郑慧修女士传
王香禅曰：余闻藐姑射之神人，不食五谷，乘云龙，御飞龙，而游于四海之外，未尝不想见其为人，若物之内，若物之外，昔昔而求之，梦梦而索之。顾乃得见郑慧修女士，其行洁，其志芳，皭然不滓，超然尘垢之外，并世而无两者也。女士既物化且数年，昔昔而求之，梦梦而索之，若物之内，若物之外，希夷而不可遇。余乃欲播之诗歌，而金石不足以侊其态；余乃欲征之图画，而丹青不足以写其容。则余将何适而可？余将以文章传之，而文章又不足以状其为人；且恐以垢女士。子连子其为我状之。
连子曰：若物之内，若物之外，恶至而倪贵贱，恶至而倪小人。人为万物之灵，翘然宇宙之间，而时为物囿，束缚一世，纷纭局蹐，至死而不能自解者，比比也。以余所闻郑女士之风，心向往之，顾未知其详，予其言之。香禅曰：诺。女士新竹人。祖若父皆显绅，以豪富闻里闾。母王氏，生女士及兄，绝爱之。性明慧，读书知大义。事亲孝。尝侍祖母侧。祖母固信佛，筑净室于城外，女士奉晨昏焉。遂绝晕、绝脂粉，撤其环珥，守贞不嫁。定省之暇，独居一室，焚香静坐，手执金经一卷，湛然寂然，悟万物生死轮回之理。遂朝南海，游西湖，泛杨子，上金焦，以揽佛陀之迹。归次鼓山，就古月禅师而问法焉。居无何，其祖母病，父促归。女士谓禅师曰：他日当骨于此。归数日，而祖母卒。越数月，而女士亦卒，年二十有六。遗命以火化，归骨鼓山，建浮屠焉。当女士之归也，次稻江，访余于琼楼，该笑甚欢。濒行告余曰：恐不获再见。视其容温然似春，而不料其竟为物化也。悲夫！
连子曰：尘浊昏垫之世，群生之伦莫明其乡，仿佛于耳目鼻舌心意者，曰为贵贱也，为小大也。奸雄之夫，盗妒之子，矫柔仁义，制作名器，以驱纳一世之人心，而匹夫匹妇相率为伪，如水之趋壑，放乎而不知止。庄子悯之，示以无为。故曰极物之真，能守其本，外天地，遗万物，而未尝有所困。我佛悯之，告之以灵，故曰色即是空，空即是色。受想行识，亦复如是。郑女士得之，故不蕲于华实，不斩于妃耦，不蕲于生死。连子曰：郑女士可谓能全其天者矣！古者谓是帝之悬解。
○书何水昌
何水昌，台中人，居市内之桥子头。性纯孝，与人无忤。家贫，未克就学。年十三，出为人佣，得钱悉以奉父，不敢自私。越数年，母卒，兄弟又早亡，孑然一身，以养其父。父年四十五，患偏枯，困顿床蓐，便溺须人。水昌日为洗濯，不嫌污秽。每得甘旨，必奉父，而自食粗櫔，或忍饥，以市鱼肉。父得饱。则喜。又以病故，吸雅片，日非二三百钱不能止瘾。水昌只手拮据，供养不绝，二十年如一日。其纯孝有如此者。大正九年十月，市协议会员林耀亭闻其行，为请市尹，转详督府，特受旌表。东宫殿下巡台时，复蒙下赐饼饵。然水昌僻处穷庐，庸德之行，流俗弗察。籍非林君之推奖，又孰知有何孝子哉？
水昌以比来生意微末，衣食不赡，日夜经营，思多博百数十钱以充家计，而积劳致疾，遂成肺廱。囊无钱，瓶无米，僵卧榻上，几濒危殆。邻人卢蕃薯、林春荣悯其贫，出为延医。医师张泉生亦谂其孝，施以药，且济之财。可谓义矣。顾水昌廱重，非割治不为功。泉生复为请台中医院，不取其费；而日食犹须自给，且家有病父，无人代养，苟非乐善之士为之周恤，则其惨苦之状有难言者。
连横曰：吾友江君介石与水昌同里闬，备闻其德，乃以事略寄余，嘱为润色。余惟水昌之孝，乡人知之，督府旌之，固不藉余文以扬。而介石之关心世道，博釆善行，有足多焉。方今异说猖狂，彝伦攸斁，读书之士，且唱非孝之说，以鼓惑童蒙。受其毒者，至不知有父母，是诚禽兽之不如矣！吾书水昌，亦所以劝孝也。
○书陈三姐
戴潮春之役，严辨以数万之众攻嘉义，嘉人婴城守，陷围三月，粮尽援绝，至食草根，啖豆粕，不足捣龙眼核为粉，煮粥充饥。而城中有一女子若无事者。噫！是何人？则嘉人士所称为「查某三头」者也。
女陈姓，称三姐。台人谓女曰「查某」，主人曰「头家」，女行三，故谓之「查某三头」。性倜傥，任侠。虽居平康，而妆饰若大家丰范。嘉为冲要之地，游宦士商往来者，多主其家。三姐善酬酢，能得客欢。顾视金钱如无物，挥霍自喜。群无赖之寄食门下者常数十人，颐指气使，奉命惟谨。
一日，三姐赴庙观剧。及晚独归，有贼尾之。三姐回顾笑曰：『若不识汝三姐乎？若无钱，何不言』？出钗与之。至家，语其事。群无赖大怒曰：『我辈日受三姐恩，未得一报，今乃有人敢惊及三姐，是我辈之耻也，不如死』！一哄而出，未几捕贼至，反接而跪于地，将创之。三姐曰：『彼惟不知我，故敢盗。今既来，可免之』。其人叩头谢，遂居门下。
三姐善度曲，工琵琶。有北港豪商燕其家，未座一少年衣服朴素，言语谨讷，偶取琵琶弹之。三姐闻之，惊曰：『是绝技也』！请客再弹，为鼓平沙落雁之曲。三姐大说，愿受教。客未许。询之商，盖其伙伴张成勋也，泉州人。商乃谓之曰：『三姐爱琵琶，汝其教之」！客曰：『诺』。居有顷，三姐忽语客曰：『侬阅人多矣，未有如君之诚者。侬亦久厌风尘，君如不弃微贱，愿奉箕帚』。客愕然曰：『羁旅之人，未能自立，胡敢闻嘉命？苟三姐果欲下嫔，其何以谋温饱』？三姐曰：『侬计之熟矣。今俭奁中物，尚值数千金，君以此权子母，亦可无衣食虑』。三姐复为纳资武营，补千总。已而潮春举事，全台俶扰，诸无赖各纠党徒，称股首，际会风云，乘时起矣。
严辨者，剧盗也，曾犯法，三姐解之。至是攻嘉义。闻女在围中，夜询城兵曰：『三姐无恙否』？曰：『惫矣』。曰：『何惫』？曰：『城中乏食数日，三姐何能独全』？辨乃以梁肉置囊中，介城兵密致之。女受供，有余则犒城兵，故无患。
三月围解，总兵林向荣帅师规彰化，驻斗六，成勋从。潮春围之，援绝。成勋偶出壁，隔濠一人以手招之曰：『此险地，公胡不去』？成勋曰：『无计可去尔』。其人曰：『今夜迟公于此，公亦好自为』。遂缚竹渡之。问其名，不答。视之，则三姐所免之贼也。越数日，屯番内变，向荣及弁兵尽没，而成勋与三姐遂偕老焉。
○书吕阿枣
阿枣姓吕氏，新竹北门街人。父障生三女，皆美，而阿枣尤丽。性贞洁，不苟言笑。母刘氏，倡也。家虽中资，犹以二女为钱树。富人大贾，出入其门，酣饮恒歌，自昏达旦，阿枣心弗善也，独处一室。邑有魏某见而说之，以巨金赂刘，欲为梳栊。阿枣泣谏曰：『女子虽愚，孰无廉耻？其忍为此态者，为衣食尔。今吾家幸得稍温饱，奈何犹为此事以贻乡里羞？必欲儿效两姊，虽死不从』。刘怒鞭之。乃阴与魏谋，欲强之。阿枣微知其计，防之密。然犹恐被辱，剪发毁容，茹齐奉佛，屏不见人。一日，有尼自远方来，状貌魁伟。使人谓阿枣曰：『闻汝有志修行而苦无师，倘能从吾游，密授秘法，成佛不难也』。阿枣正色曰：『吾守吾身尔，何行之修？又何法之授？寄语野尼，无诈吾也』！其人惭而去。刘见其志坚，务必挫之，诱之以利，临之以威，终不动。阿枣虑难免，沐浴更衣，焚香礼拜，夜深自缢。时光绪十九年二月二十有六日也。年二十有三。葬之日，邻翁李祖琛，世家也，令子弟具瓣香送之。且扬言曰：『女子守贞，国有旌典；而今出自倡门，尤足以为坊表，所谓出淤泥而不染者也』。众闻之，执绋者数百人。
○书黄蘖寺僧
黄寺在台南镇北门外。乾隆间，有僧不知何许人，逸其名，居寺中。善技击，能蹴庭中石，跃去数丈。素与官绅往来，而知府蒋元枢尤莫逆。一日，元枢奉总督八百里密札，命拿此僧，不得则罪。潜访之，知为海盗魁。恐事变，且得祸。乃邀僧至署，盘桓数日。欲言又止。僧知之，曰：『窥公似大有心事者。大丈夫当磊磊落落，披肝见胆，何为效儿女子态』？曰：『不然。事若行，则上人不利，不行，吾又不能了，故踟蹰尔』。出札示之。僧默然良久曰：『不慧与公有前世因，故一见如旧。今愿为公死，但勿求吾党人。不然，竭台湾之兵恐不足与我抗』。曰：『省宪祗索上人尔，余无问』。僧曰：『可』。命招其徒至，告曰：『而归取籍来』。徒率众肩入署。视之，则兵卒、粮饷、器械、船马之数，一一付火。元枢大惊。僧曰：『我祖为郑氏旧将，数十年来，久谋光复。台湾虽小，地肥饶可霸。然吾不猝发者，以闽、奥之党未劲尔。今谋竟外泄，天也！虽然，公莫谓台湾终无人者』！又曰：『公遇我厚，吾禅房穴金百余万，将为他日用，今举以赠公，公亦好速归；不然，荆轲、聂政之徒将甘心于公也』！元枢送至省，大吏讯之，不讳。问其党，不答。刑之，亦不答。乃斩之。
是日，有数男子往来左右。监刑者虑有变，不敢问。待决时，一黑衣长髯者弩目立。僧叱曰：『小奴尚不走。吾昨夜谕而速改恶，毋妄动。今如此行迹，欲何为？勿谓吾此时不能杀汝也』！其人忽不见。事后，大吏问狱吏，何以许人出入？曰：『旦夕未见人。且僧有神勇，桁杨辄断，幸彼不走尔』。闻者愕然！
○书韩藩外
乙未之役，台湾自主，刘永福守台南。四川举人张罗澄邮书军门，议借韩藩外之兵入援。时余少，未谂韩藩外为何如人。其后习闻国事，复游吉林，乃知其为满洲之一独立国，而以义勇名于世者也。
韩，山东人，富才略。同光间，集燕、齐流民至吉林之夹皮沟而采金焉。荒漠未启，政令不行，韩与其人严约束，远斥堠，生聚日繁，拓地渐广。自吉垣南行百八十里为大鹰沟，又南三十里为桦树林，又二十五里为木奇河，迤而东南百九十里，则夹皮沟也。延袤八百余里，编户千八百余，男女万人，守望相助，若一家焉。设练会处以护之，团勇皆骁健善斗，商贾至者多获利，不十数年而地大富。吴大征勘界时，见而嘉之，为名效忠。甲午之役，以其徒五百与日军战于海城。庚子，俄人入犯，复大败之。隐然为塞外重镇。及今虽没，其孙登举犹为地主，能世其业。
○翁阿二
余友庄啸谷久游南洋，至峇眼。壬子秋，遇于沪上，为余言翁阿二。
翁阿二者，台湾人。初，洪氏为同安巨族，居新嘉坡者千数百人，多业渔。嘉庆间，有渔者至峇眼。峇眼在新嘉坡西南，水行二日，产虾伙，可掬曝而售之，多获奇利。洪之子弟争至，列庐居，他人莫得入也。阿二落拓南洋，转徙至其地。众问姓，对曰翁。认为同宗，以泉音「洪」、「翁」相近也。阿二固书生，为众司笔札，暇则纵谈古今事。众多村鲁，得阿二，大悦，皆呼先生。居无何，有荷舰自爪哇来，望见灯火，且登岸探视，则华人聚落，地绝肥饶，出产多。遂告洪氏曰：此地可归我，我为若保护。众惊愕。而荷兵又至，若临敌者。阿二乃就荷人谈。荷人不肯退。许以设官收税而优待华人，以阿二为甲必舟，辟商埠，通贸易。华人多往从之，而阿二亦以此致富。其子某嗣。
○墓志○
明定国将军墓记
闲散石虎墓记
外舅沈德墨先生暨配王太孺人墓志铭
林母陈太孺人墓表
赖斐卿先生墓志铭
魏笃生先生暨继配潘孺人墓志铭
○明定国将军墓记
明定国将军施公墓在今台南市小东门外竹子林。碑高可五尺，旁刻「癸亥年春吉旦」。其立石者为孝男招宝，而不书施公之名。询之施氏子孙，亦无有知者。唯自前世以来，每逢寒食，合族致祭，以追念祖德。则定国之平生，当有可观者，而志乘不言。
光绪纪元，沈文肃公奏建延平郡王祠，以明季文武百十有四人配。余观其西庑有两施公：一为角宿镇施廷，而其一则水师后镇施举也。廷以癸亥六月战没澎湖，必不得归葬东宁；其葬东宁者当为施举。举为水师后镇，故称将军而追封定国。则其功伐当有表见，故得与黄安、江胜诸公从祀王祠，馨香百世也。然而志乘不言，施之族人又所不知，则以改革之际，文献飘零，世多忌讳，莫敢表彰，遂使忠义之士湮没不传。其幸而传者，残山剩水之间，断简零编之内，潜德幽光，时见一二，如定国之事其着也。余既往展其墓，退而记之，以见灭国灭史之痛，而为人子孙者不可忘其先德也！
○闲散石虎墓记
石虎不知何许人，以闲散号。墓在法华寺北，荒草茀焉。丙辰冬，台南师范附属学校扩其基，将毁而弃之。连横曰：是明之遗民也，胡可毁？命工移碣，葬于寺之后园，面北立，绿阴帱焉。既竣，携酒以祭，并为文记之。
当满人之猾夏也，民彝荡尽若坠深渊，而我延平郡王独申大义于天下，开辟东都以存明朔，一时忠愤之士奉冠裳而渡鹿耳者盖八百余人，史文零落硕德无闻，及今所知者竟不获十一；然而庐、辜、王、季诸子，则余所尊为逸民而配祀延平者也。法华寺为梦蝶故址，石虎之平生，必与正青为友，没而葬诸园畔，或明朔既亡，而后封之，故不志其年号。然其为人必怀贞抱璞，孤芳独赏，而不愿以文显也。论语志逸民而冠以伯夷、叔齐，孔子曰：『不降其志，不辱其身』；又曰：『求仁而得仁，又何怨』。汉司马迁曰：『伯夷、叔齐虽贤，得孔子而名益显』。闾巷之士，趋舍有时，遯世而无闻者何可胜数？余故留其芳躅，钦其隐德，以附于卢、辜诸子之列。后之君子，或有所凭吊焉。
○外舅沈德墨先生暨配王太孺人墓志铭
丙午夏六月，外舅沈德墨先生终于家。越五年庚戌夏五月，外姑王太孺人复卒。既葬，其长女筱云泣请曰：于戏！妾之获侍君子者十四年矣，顾我父母之属意殷殷者，以夫子少有气节，而又能文章也。然吾父死，子未志；吾母死，子复未志；则妾何以对我父母耶？连横曰：吁！是余之志也。夫余夙受恩大，兢兢业业，愧不足以报万一，顾以余力之所逮，为文以诏其后，甚非所以报德也。虽然，请志之。
谨按外舅讳鸿杰，字德墨，安溪渊兜乡人。祖华园，父翰取，世为商。兄弟三人，公其伯也。公少有大志。年十三，随父赴厦门学贾。稍长，习航海，贸易于东南洋。至则习其语。凡日本、安南、暹罗、爪哇、印度、非聿宾、新加坡之地，靡不游焉。山川之瑰丽，波涛之漰湃，民风之奇异，土产之良贱，皆目接而心识之。当是时，国力未衰，华人之往外洋者，足与碧浪相对抗。而公又少年气壮，凌厉无前，虽数遭危险，曾不稍顾。以能扩大中国之商权。盖亦有过人之才也夫。
公数往来台湾。同治丙寅，始寄籍郡城。又二年，娶王太孺人，家焉。台湾固海上富庶之邦，物产之盛供东南。公既熟察其利，出而经营糖业，年售数万担于天津、上海、宁波、香港各口岸。又以制术未精，谋改良之，自德国购人新机，择地新营庄，将兴制造，以事而止。集集处云林之东，高山大壑，产樟伙多，至不可数。大者拱十数围。数十年前，曾取熬脑。既遭封禁，无有再创之者。公热闻其利，率匠入山，考求伐樟熬脑之法。脑成，运欧洲，获利大。而附近豪右谋分其利，出而争。西人亦纷纭其间。于是归官办。然公所经营糖、脑之业，前后获利数十万金。及割隶之后，公老矣，所业复多败。子伯龄谋继起，未成而卒。公哭之恸。乙巳春，公归安溪展墓，途次厦门，病笃。六月，余侍王太孺人渡海省视。越月，病稍愈，回台，为次子纳室。其明年卒。公生于道光丁酉四月二十有八日，卒于明治乙巳六月十有二日，享寿六十有九龄。是时余在厦门治报事，闻讣，趣内子归，余亦归治其丧。以是年九月十有八日葬于郡南门外郑氏宅。
王太孺人亦郡人朝水公长女也。年二十来归。性勤俭，待下慈，事母尤孝，戚属有穷困者必竭力济之。公为商，辄外出，太孺人内治家政，筹贸易，善观市价起落，以匡助不逮，故公无内顾忧，得以成其大业焉。太孺人生三子：长伯龄，娶吴氏，早卒，遗二孙；次伯藏，娶林氏；次伯昌，亦殇。女二：长筱云，适连横；次静五，未适。太孺人生于道光巳酉八月十有六日，卒于明治庚戍五月初九日，享寿六十有二龄。越八月十有二日，葬于郡南门外竹溪寺之旁。
铭曰：魁斗之山苍苍，竹溪之水洋洋，是宅是藏，以奠幽壤于无疆。
○林母陈太孺人墓表
雾峰林氏以武德世其家，克敌致果，功在旗常；而痴仙独以文豪。痴仙为建威将军利卿公之少子。母陈太孺人，侧室也，年十六来归，窈窕贞淑，明诗习礼，公及大妇皆爱之。
先是公兄刚愍公殉于漳州之役，公亦释兵归田，而子弟未有仕者。猾吏土豪，睨林氏富，遂相构陷，公竟被害。太孺人猝闻噩耗，恸欲死，顾念有不可死者。方是时，痴仙尚未乳，而诸子幼，虑不足以承先业，使但殉一时慷慨之节，而昧终天之仇，亦未足以报公于地下也。既痴仙稍长，太孺人教之读，又延明师以道之。痴仙孤露聪颖，博通群籍，年未冠，负文名，乡人士莫不称之。是则母教之善也。
初，公殁后，母夫人尚在堂，大妇率侄朝栋奉姑叩阍，待谳闽垣者二十余载，事乃得白。太孺人抚育诸孤，理家政，以毋废厥业。性勤俭，御下以慈，然雅爱嘉客，文学士之过痴仙者，则治酒以款。谈者称贤母焉。
太孺人生于清代道光己酉十一月二十有六日，卒于日本明治戊申三月初三日，享寿六十。以翌年某月某日葬于雾峰之丽。子朝昌、朝选、朝成、朝惠、朝博、朝崧。朝崧字峻堂，又字痴仙，太孺人之■〈女出〉也。女一，适施氏。孙某。女孙某。
呜呼！太孺人亦可以无憾矣。生子如痴仙，独能以文章光其族，且以表扬圣善之德于不坠，亦林氏之特出者也。松楸长在，彤管有辉，敬告路人，是唯贤母之墓。
○赖斐卿先生墓志铭
海桑以后，大雅沦亡。士之怀贞抱朴者，往往自托于田野之间，耕耘诵读，以葆其真。十数年来，或得一二见焉。聆其言，挹其行，若可为钦式而隐没无闻者，又何可胜道？彰化赖斐卿先生，君子儒也。其行事虽不概见，而潜德幽光，里党之士类能言之。
先生讳绳武。曾祖副贡生，讳继辉。自闽之平和迁于台，卜居彰化燕雾大庄，艺田读书，以育子姓，至于今未艾。配何氏。祖讳良弼，配陈氏。考讳祥云，配黄氏。本生祖讳克壮，配邓氏。考讳登云，以武生举于乡，配刘氏。祥云、登云皆克壮出，以良弼无子，祥云嗣之。已而祥云又无出，乃以先生后焉。
先生三岁，养于祥云。爱之笃，每自衔饼饵以哺。曰：『此子当食吾口津数斗也』。而先生亦善孝如所生。年二十，祥云弃世。族人议所服，曰斩，曰齐，论未定。登云在堂闻之有难色。先生毅然曰：『礼为人后者为之子，吾其斩衰矣』。越十余年，登云卒，礼当降服。先生以前梗议常负救于心，曰：『吾今养父母俱逝，何惜以余年报吾所生』。遂又服斩衰。翌年有以岁试招者，不赴也。乌乎！宗法不明，人伦日薄，生育之恩有委之不顾者，而先生拳拳以孝，可谓能识其大者矣。
年三十余，补博士弟子员。一应秋试，不售，退而设帐授徒，寻以经学为训，旁及宋人小学、四子、近思录。为文取漳浦蔡文勤以为雅正。常曰：『古人谓士先器识而后文艺。程子教人，至以读史书为玩物丧志。吾辈读书，当务其大』。晚年犹日手一编，诵声琅琅达户外，视之，皆经世之文及易、诗、书也。为学之外，旁精医算，尝以济人为念。所居又远城市。每晨起，田夫、牧竖、贫妇、瘠儿环立户外，啼泣咳唾，狼籍满地。一一拊循，视其病，问所苦。穷者且惠以药。日中始息。其笃行有如此者。先生既淡于利欲，乡中又多山水，莳花瀹茗，以此自娱。间为诗，不事刻画，随作随弃，故可传绝少。然令子绍尧独以诗文雄海上，可谓能昌所学者矣。横不敏，获与绍尧游，尊之若兄，故得谂其家世也。又尝侍先生杖履，聆其言，挹其行，足为钦式，岂非所谓君子儒者欤？
先生卒于日本大正丙辰冬十有二月十有三日申时，距生于前清道光丁未冬十月初二日申时，亨寿七十。以翌年丁巳夏四月二十有八日葬于花莲池庄之新阡，坐申向寅，兼庚甲分金。配萧孺人，国学士国辉之长女也。生丈夫子三：长绍羲，配吴氏，继配郑氏；次绍尧，配林氏；次绍周，配邱氏，继配徐氏。孙四：随俗，绍羲出；宜俗、从俗，绍尧出；拔俗，绍周出。女孙三。将葬之前数日，绍尧来书乞铭。横不敏，未敢忘高遯之德，又以违孝子之心，乃拜手稽首而为辞曰：
沧海横流，士贰其德。秉世之纲，孝思维则。既作孝思，以御家国。曰止曰时，抱一为式。我闻磺溪，高士是植。于蔡于洪，林生以翊。肥遯之风，迨今未息。何以承之，雷声之默。何以守之，知白之黑。蔼蔼吉人，立我民极。垂裕后昆，秉心也直。陟彼高冈，松柏翼翼。薄降在原，黍稷殖殖。莲花之庄，郁为佳域。涕刻贞珉，以传千亿。
○魏笃生先生暨继配潘孺人墓志铭
新竹为诗礼之邦，敦道之士后先萃出。以横所闻，魏笃生先生尤其乡之秀也。大正甲寓冬，横归次北府，拜先生于寓庐，渊乎其容，渊乎其言，沈潜含蓄，不以得失中于中，而冲穆自足。是岂非古之隐君子也欤？越三年春，先生疾终正寝。孤清德以赴来曰：『清德不天，府君见背，猛痛未已。继母潘孺人又仰药殉。抢地号天，百身莫赎。系于宗祧，命于守龟，谨择本年三月十月八日，合葬于金山面之麓，敢请刻辞，以光泉壤』。
横按先生讳绍吴，字笃生。祖考曰某。考曰添丁。自泉之同安迁于台，卜居新竹，传祀三世，业商。先生幼而好学，考顾而喜曰：『吾家不可无读书种子，宜修德以培，俾之丰殖』。为任恤故，财多散佚。而先生学益奋，数试不售。比遭大故，哭甚恸，几丧厥明，乃稍稍自节。顾念科名为娱亲计，亲既不存，求之何益，遂勉为实学。文章古茂。间为诗，主初唐，晚乃及于近代。改革之际，避乱西渡，作为诗歌，写其羁旅流离之苦。旋毁弃不顾。清德等尝跪而受教曰：『女曹当勉事经济，诗文特其余尔』。又曰：『西学东渐，格致精微，覃思远索，入于洞机；女曹其努攻之，以弼扬故学』。故命清德入国语学校，习师范；清壬入医学校，习专科。先生归后，设教于乡垂十数年，风雨晦明无惰容，及门之士多成材，盖其所以裁之者深也。居里党中，肫肫有容，接人以恕，故无睚眦之怨，亦无几微之祸。居今之世，而能自全，岂非存养之功乎？乌乎！若先生者，可谓人伦之表矣。事亲孝，教子方，诲人恭，处世笃，庸德之行，庸言之谨，士君子持躬立命，固在于是，又何必矫异鸣高以惊世而骇俗哉？
先生生于清代某年月日，卒于日本大正丁已春二月二十有五日，享寿五十有六龄。配刘儒人，先时而卒。继配潘孺人，仁惠逮下，克相厥家，一时哀恸，奋不顾身，遂以翌日卒于旁。距生于清代某年月日，享寿四十有二龄。乌乎烈矣！刘孺人生丈夫子三：长清福，娶赵氏，早世；次清德，娶郑氏；次清壬，娶李氏。潘孺人生男女各三，存者二：玉英许字李朝勋，玉异未字。清德子二：曰火曜，曰丙炎；女一，曰淑昭。以火曜嗣清福。清壬未出。铭曰：
洪维毕万，克大于邦。载世之德，历祀不降。懿欤先生！后起新竹。刚柔执中，望道日笃。先生有妇，含笑同归。先生有子，德音莫违。郁郁金山，有松有柏。于千万年，庇此贞石。
○杂记○
万梅崦记
瑞轩记
过故居记
重修五妃庙记
开山宫记
文开书院记
雍和宫记
纪五使屿
纪圆山贝冢
周代石鼓记
清宫玉版记
台湾诗社记
纪军大王
梁曜枢
茗谈
诗意
桃太郎之粉本
○万梅崦记
凡花可表国：日本以樱，中华以牡丹，英以蔷薇，法以百合，印度以莲。唯梅独否。夫梅者，可为人类之表而不以国别者也。
林子献堂，孤山之逸民也，家多梅，花时辄往观焉。丁未仲冬，余假菜园养痾，旬有六日，日与林子游于山之上下。至一处，坳而幽，广而斜，宽可二百武，丛草茀焉。余曰：『此中有佳趣，若辟而治之，植梅千株，当为园中增一胜』。林子曰：『可。然则何名』？余曰：『此山之崦也，谓之万梅崦』。其后遂植之。
阅三年，闻其花也，趣往。大者已及丈，小亦三四尺，红白缤纷，如游香海。明日，大雨不能游。又明日再游。又明日复游焉。四日之间，凡游三次，当亦不负此花矣。
乌乎！余何幸而有此游也！尘浊昏垫之世，矫诈仁义，竞知长力，网罟在前，桁杨在后。而林子乃得逍遥于先人之园，以梅为友，而余又得弃俗绝累，怡神养性，相羊于梅之下，则余之游亦乐矣。然今年之花余观之，明年之花余其再游也欤？方将驾巨舟，渡东海，巡禹域，横览欧土，上登须弥。凡日本之樱、中国之牡丹、英之蔷薇，法之百合，印度之莲，皆一一观之，以快夫余之壮游。然而余不能忘此梅也，乃为祝曰：梅无恙耶，林子无恙耶，余亦无恙耶！
○瑞轩记
天下多佳山水，而当前景象，约漠置之，好奇之士辄求之数千百里外，以快其壮游。岂人性之厌常而喜异者哉？余既寓瑞轩，客之游者皆言山水之佳，而余亦约漠置之。旦而起，宵而寐，日而啸傲其中，固不知其何以佳也。
瑞轩在东大塾之麓，清溪一曲，老柳数行，有人设肆卖酒。林瑞腾公子以千金买之，拓其旁为园，植花木，建亭榭，引水为池，种荷其中。仰视东南，则鹞峰九十环拱若屏，而群山之上下起伏者又不可计数。公子雅好客，暇则觞咏于是，而瑞轩之名遂闻于南北。
夫十室之邑，必有忠信，十步之内，必有芳草；而王公大人之求才者，辄求之数千里外，以博其好士之心，士之出入左右者，约漠置之。士岂自炫而求用哉？而王公大人之求士，又不能识其真；则士亦终隐其才而已。萧何识韩信于败军之中，荐之沛公不能用。及何夜追信，力举其才，沛公乃拜为大将，而信之功名显于汉。今天下之士犹信也，而识士者无萧何，用士者无沛公，则士之功名何以显？夫瑞轩之山水犹昔也，得公子而启发之，得游者而润色之，又得余之文章而扬之于世，则瑞轩之名足千古，而居瑞轩者亦足以千古乎？则亦终隐其才而与佳山水为徒也已！
○过故居记
宁南门之内有马兵营者，郑氏驻节之地也。附城而居，境绝幽静。自我始祖即处于是，及余已七世矣。宅十亩有奇，植竹为篱，南无之果十数章，皆大合抱，高或四、五十尺。夏时结实累累如绛珠，或碧若玉，味甘而洌，称佳果。菩提、龙眼之树称是。皆我先大父所植者。宅外有道。夏秋间山水骤涨，自城隅来，当门而流；至八、九月始涸。鲤鲫之属逐队游泳，旦夕掬之以为乐。宅面西立。以人众稍隘。余十二岁，我先君扩而大之，可居二十余人。又买近旁吴氏园，为余兄弟读书。吴园有宜秋山馆，雪堂司马所建，而谢管樵曾寓其中者也。馆外有亭，绕以栏，旁凿塘，种荷其中。花时清香入户，读书其间，饶有悠远之致。吾家固多花卉。抹丽盛时，每日可釆一篮以饷亲友。而余又爱花，庭隅路畔，几无隙地。兰蕙之属以十数，晚香玉以百数。台南天气温燠，每当十月之交，兰、菊、桃、荷合供一瓶，亦奇观也。
我先君经商数十年，自是多家居。夕阳西下，树影扶疏，轴扫落叶瀹水煎茶，坐石上谈家常事。吾家之井水绝甘，汲者投一钱，日可得百数十文。先君好读春秋、战国书及三国演义，所言多古忠义事，故余得之家教者甚大。其时我二兄已入泮。士大夫之来我家者，必竭诚款之。春雨之后，新笋怒生，劚而烧之，用以飨客，食者靡不称美。或果实熟时，猱树而摘之以饷客，客无不果腹者。余时虽稚少，顾读书养花之外，不知有所谓忧患者。熙熙皞皞，凡五、六年，而余戾至矣。乙未六月二十有四日，先君见背。是时戎马倥偬，既卜窀穸，而刘永福遁吾家，遂为军队所处。未几，又为法院所买，改筑宿舍，而余亦侨居城西矣。阅今仅二十年，而一过故墟，井湮木刊，尚认钩游之处。追思少年时乐，何可多得！
○重修五妃庙记
乌乎！天下死节多矣，而五妃独以国死，岂如匹夫匹妇之为谅哉！当清师之下澎湖也，郑氏君臣奉表降，宁靖王术桂自以天潢贵冑，义不可辱，从容就节，而五妃亦相从以死。台人哀之，葬诸宁南之桂子山，并立庙以祀，则今之累然在墓者也。改隶之后，栋折榱崩，日就荒废。余过而伤之，乃谋诸同志，鸠工治材，以张子苏园董其事。既成，奉觞致祭，众皆感动，则五妃从死之日也。嗟夫！湘江帝子，望断君山，蜀国枭姬，魂沉吴水；况以五妃之殉国、殉王，而可任之湮灭哉！青榕长在，彤管流芳，后之过者，其亦有感于国破家亡之恸，则五妃之灵犹在其上矣！癸卯夏六月二十有五日，台南连横记。
○开山宫记
天下史籍之谬，岂足数哉？地在目前，事未百稔，而亦以讹传讹；后之读者，难免荒唐之诮。台南郡治开山宫，为郑氏所建，祀隋虎贲中郎将陈棱，而府志以为吴真人。乾隆五年，邑人重修，且谓台漳、泉人，以其神医，建庙独盛。连横曰：谬矣！台为海上荒服，隋开皇中，陈棱始率师略地至澎湖。大业七年，棱再率兵自义安航海击琉球，遣使招谕；琉球不从，拒逆官军，棱击走之。夫琉球者，台湾之古名也。是为中国征略台湾之始。郑氏肇造，追念棱功，卜地建庙，锡名开山，以棱有辟台之勋也。庙在西定坊，俯瞰汪洋，其下为帆寮，海水可至，今则夷为平陆。府志新修之时，距郑氏仅及百年，不知何所依据而附会之？抑以所奉之神而误认欤？则修志之不学，尤可耻也。夫吴真人，医者尔，无系台湾，何得当此「开山」之号，以窃我伟人之功？今则一讹再讹，又称为开仙宫。而考古者尚不知其谬，即尤昧于建庙之义者矣。
○文开书院记
文开书院在彰化鹿港街。道光四年，海防同知邓传安建，祀朱文公。传安，江西浮梁人，字菽原，号鹿耕，嘉庆间进士。道光二年，由闽县迁任。有善政。后陛台湾知府。书院之成，既立碑记，复议之曰：『传安向慕寓鄞沈太仆光文，而借其敬名之字以名书院」。考太仆生平，根柢忠孝，而发奋乎文章。其乡人全谢山鲒埼亭集既为作传，又序其诗，谓咸淳人物，天将留之以启穷徼之文明。今之文人学士，可不因委溯源欤？
当日随郑氏渡台，与太仆并设教而人争从游者，则有华亭徐都御史孚远；其忠孝同于太仆，甘心穷饿，百折不回者，则有同安卢尚书若腾、惠安王侍郎忠孝、南安沈都御史佺期、揭阳辜都御史朝荐、同安郭都御史贞一；其文章上追太仆，兼着功绩于台湾者，则有漳浦蓝知府鼎元：礼宜并祀。盖海外掌故，固考信于史乘，然以徐都御史之间关从亡，鲒埼亭表章甚力，明史亦称其遁入海、死于岛中，而府志不载，急应补入。虽鲁王实未渡台，鲒埼亭不免误信异闻，余曾婉为辨证，未可因一端而疑其它皆无据矣。当沿海之不愿迁界，张苍水尚书以书招郑氏乘机取闽南，并遗徐、王、沈、辜诸公力劝成功；及成功卒，遗老谋奉鲁王监国，苍水复以书约卢尚书以下，皆见于鲒埼亭苍水神道碑。若郑氏之致敬辜都御史，同于卢、王、沈、徐诸公，又见于陈光禄传中，唯伪辜为章耳。是数子者，不但鲁王之忠臣，亦郑氏之诤友，不得以一字之误而疑辜公，更不可因府志不载而略郭公也。府志所载龙溪举人李茂春来台居永康里，日诵佛经，人称李菩萨，似祇可入流寓，未宜配食徽国矣。
○雍和宫记
雍和宫在安定门内，清世宗之潜邸也。世宗为皇四子，素怀大志，物色英豪，与剑客奇僧相结纳。圣祖恶之。既夺位，残昆仲，诛异己，国人莫敢谤。章嘉呼图喇嘛者与有功，赐为净修之所。栋宇宏大，京中无偶。殿中有佛像一，趺坐莲花，高八丈有奇，谓以沈檀雕之。崇严宝相，胜于丈六金身矣。
是时，西藏进一妙女，年十二，天竺人也；明媚窈窕，工密咒。世宗嬖之，尊为菩萨，而自称护法天王，每开无遮会，女有侍者，汉人也，聪慧绝伦，善得世宗意，持净瓶立左右，谓之龙女。
当是时，佛法大盛。宫中喇嘛数百人，各恣滛乐。有大喇嘛具魔术，能咒人为兽；与女通。世宗知之，弗忍弃也。藏俗年节，开打鬼会，会以夜。世宗与女登坛说法；龙女侍。大喇嘛率众立坛下。既而门启，诸喇嘛乔鬼入殿上，距跃曲踊，作攫人状。女叱之，皆辟易。大喇嘛率众逐之，夺门出。以佛能胜魔也。殿之上下，往来环走，状至杂沓。忽灯光一闪，世宗仆座上，血溅数武，而龙女不见矣。报入宫中，皇后率王大臣至，拘女及诸人鞫之，不能言。大索龙女，亦不得。乃放女西藏，而卒不知龙女为何许人也。或曰，是硕儒吕晚村之孙女。
初，曾静劝大将军岳锺琪举义，不成。狱兴，辞连晚村。晚村著书，素严华夷之防。至是严治之。子葆中编修亦论斩，门人受祸尤多。晚村之孙女，年及笄，逸而逃，遂讲论剑术甚精，隐忍入宫，以复祖父仇。勇哉！或曰，聊斋志异之侠女，则此女也。时禁纲严密，故隐其事。然则蒲柳泉之称为神龙，实知其人也。
考鄂尔泰传，是日世祖视朝如恒，午后忽召尔泰入宫，而外间已传暴崩。尔泰入朝，马不及鞍，留宿三日夜始出，尚未及一餐。是必猝遭大变，故惊惶若此。连横曰：是宫也，侠女覆之，暴君歼焉，汉族之光也。
宫中有玉佛一尊，高尺有五寸，纯白无瑕，环宝也。左物称是，多世宗所赐。又有欢喜佛，作男女交合状，蔽以帏；隐赂嗽嘛，始得见。夫佛体清净，六根俱绝，何为作此狎亵？彼盖以女为魔而佛能胜之也。是为西藏所塑。藏为黄教，带妻食肉，无碍清规。故活佛人尔，而称为佛。则清人以宗教之力而统蒙、藏也。夫蒙古以武力震宙合，禽猎嗜杀，厥由天性，自红教传入，念佛诵经，悍气降矣。西藏亦然。清廷特奠其教，宠喇嘛若骄子。一寺之费，耗巨金不稍惜。乾隆时，重译蒙藏佛经以颁之，可谓大振宗风矣。故章嘉呼图活佛卓锡北京，礼遇之隆，位在诸王上也。
○纪五使屿
五使屿苏澳隔带水，天空海阔时，望之在目，而基隆渔者时一至。屿屹立海中，环可百里，有湾五，二可系舟，余则礁石错立，风浪漰湃，舟触辄破，唯竹筏可入。山川气候，略同台湾。有草状如龙须，纫可织席。丹荔成林，实大而甘。行三四里，见瓦屋数椽，室中器具似数百年前物，触之灰化。归途遇一怪物自林中出，似人非人，散发垂肩，面目黎黑，狰狞可畏。渔者大惊走，怪物逐之。急驾舟逃归，述所见如此，而名怪物曰「生人」；故基人号无赖者为五使屿生人云。
先是有英船偶至其地，测绘地图，名阿美岛。已而瑞典之船自打鼓航日本，亦过其地。其所言与渔者颇相似。光绪十年，上海申报载其事，且言地迩台湾，应速收入版图，移民辟土，为台外府。若为外人所得，狡焉思启，实迫处此，终必为台之患。醇亲王见之，下询北洋大臣李鸿章，命台湾巡抚派员考察。巡抚示所属有能至者赏。潮人李锦堂为西学堂教习，曾得英人图，上书请行。巡抚大喜，见之，命驾南通行。锦堂固未至，及基隆，求乡道。有渔者应募，请千金。锦堂许以六百，不可。而南通俟之久，乃自驾往，数日不能得，以浪大船小为解。巡抚命待命，月给薪米银三十两。将调北洋兵舰再往。而荏苒数年，竟无消息。
或曰：是屿也，宋时杨五使居之，故名。或曰：是八重山群岛之一。屿旁有长北沙屿者，小二三倍，略具卧马之形，至者尤少。飘缈虚无，几成凿空。余以地势考之，后说似有可信。他日苟至其地而查之，亦足以扩眼界也。
○纪圆山贝冢
圆山在台北东北，与大隆同比连。大隆同者，番社也。山高数十丈，石老林深，境绝幽閟，下则剑潭。旧志谓荷人插剑于此，故名。曩年镇南学林筑斋舍，掘地二尺得贝冢，皆蛲壳，多至不可数。内有石锄、石斧及刀环锥截之属，磨琢甚精；虽属原人之物，而已入耕稼之时，故有二三陶器也。贝冢之旁有砥石，高二尺许，长约五尺，面有三棱，为磨石器之迹。圆山固近水，今之平畴，皆海澨也。原人拾贝以食，弃之于此，故中多遗物，亦足为考古之资。
○周代石鼓记
中国文字之最古者，厥唯大篆。大篆为史籀所作。其传世者，今有石鼓。鼓凡十，大径尺余，高可三尺。初在陈仓之野，唐郑余庆始迁至凤翔。韩昌黎作歌，以为周宣王猎鼓，宜置太学。按史宣王为中兴之主，开明堂，朝诸侯，大阅车徒，以行搜狩之礼。其诗则雅颂也，其字则籀文也。而后儒揣测，或以为文王之鼓，或以为成王之鼓。而郑樵据「■〈匹殳〉」「■〈丞，山代一〉」二字见于秦斤秦权以为秦鼓，马定国据后周书以为宇文鼓，陆友仁据北史以为元魏鼓。至杨慎之伪作全文，尤谬。五代之乱，鼓亡其二。宋皇佑间，向传师求得之。大观中，徙开封，置辟雍。靖康末，金人陷汴州，取归燕，置大兴府。元至元己卯，始置文庙戟门内，分列左右，绕以木阑。国子监司业潘廸乃据郑樵、施宿、薛尚功等说作音训，缺者缺之，计得二百九十有九字，立石于旁，今尚存。按鼓计数，应六百五十有五字，而今更漫灭，仅存三百二十有五而已。清乾隆五十五年，高宗据所存之字三百有十，重文二十有二，作新鼓，制较小，置戟门外。别作音训，立石记之。其文渊茂，凡十章，八十句。兹以今文读之如左：
我车既工，我马既同。我车既好，我马既阜。君子员员，猎猎其斿。鹿鹿速速，君子之求（甲）。
廓猷合道，允炽维宣。天子谓公徒，我以其囿。简徒徇众，除道具驾。驱我驭其亚，帅我弓其射（乙）。
亚车趣趣，輶车■〈辶卖〉■〈辶卖〉。左骖■〈马敖〉■〈马敖〉，右骖■〈马敕〉■〈马敕〉。其斿■〈〈奂，去大〉比史，上中下〉■〈〈奂，去大〉比史，上中下〉，其斾幡幡。君子其来，导我鸣銮（丙）。
我车翼翼，我马■〈走乐〉■〈走乐〉。导彼■〈执上皿下〉原，隮彼大陆。彤弓族旅，卤矢炱炱。其斿■〈帛乐〉■〈帛乐〉，君子之来（丁）。
遄来鰎鰎，时余卅里。余射鹿于兹，六■〈辔，言代车〉写止。出勿忧微霾，或以时雨逢湿。阴阳灵帛，华我天子之所（戊）。
其渊也孔深，帛淖洋洋。滔滔沔沔，漫之一方。其鱼不识，蒸蒸维鱮，鲨鲠鲋■〈鱼帛〉，又扱又罟（己）。
其阪又多树，为棕柏棫朴。杨柳及栗，既氐既柞。如莽如■〈右〉，及华及硕。禽翰乃宫，以时而作（庚）。
其途孔庶，兽乃宁处。糜豕豚蜀，麀鹿雉兔。趉趉其臭，■〈走宪〉■〈走宪〉其虎。左骖马执之，大黄弓射之（辛）。
即鹿又奔，搏鹿又填。鲜葅时旨，异■〈月立〉时申。如天之喜，秀艺员作。徼徼庸庸，即以写乐（壬）。
徒■〈马虔〉既射，我马载止。用贤孔庶，康康敷治。田车既安，日维丙申。用各为章，曷不永宁（癸）。
石鼓之由尚矣，而世犹有疑者：或以为既属周鼓，文辞雅茂，则孔子删诗，应列釆芑、吉日之间，何以不见，一也；汉太史司马迁游览名山大川，摭拾异闻，网罗旧事，何以不载周纪，二也。夫孔子周游，未尝入秦；而或发现于汉氏之后，则子长何以得见？如竹书纪年者，晋太康二年汲郡人发魏襄王冢所得，至今尊为信史，则非两汉人可得而知也。且古来金石埋没于荒烟蔓草中，及今始出者，何可胜数？是故敦煌之书可考经传，殷虚之甲可证古文，更非咸同以前之人可得而知，且有远见于数万里外者，此则奇之又奇。光绪间，南美洲秘鲁人掘得唐尧治水碑，文为古篆，今犹存博物院中。考古者遂以洪水之时，两洲相接，人已往来。不然，何有此物？夫中国为文明古国，兵燹之间，每多藏窖，或以殉葬。金石之属，层出不穷。此后矿业大兴，辟山刊道，地不爱宝，必更有所得，以补古史之缺。石鼓之帖已禁摸搨，东西人士每欲购之，以为考古之资。而余幸得一，并明人张照所书昌黎石鼓歌，可宝也。
○清宫玉版记
古之封泰山、禅梁父者，必用金泥玉版，以记其事；典礼辉煌，文章渊茂，秦、汉以来尚矣，而人间绝罕见。吾友陈君沁园家藏金泥玉版一副，清宫之秘宝也。清人起自建州，尊崇佛教，历代相承，湛深内典。及至高宗，荡平绝域，东西南朔，莫不来王，武功之盛，远轶秦、汉，而文事亦有足称焉。乾隆三十八年，开四库全书馆，编纂旧籍，撷其精华，至今传为国宝。既复设清字经馆，以满文译大藏经，亘十余载始成。高宗大喜，自书其序，雕玉刻之。玉色苍翠，凡六片，长五寸，阔二寸八分，厚二分。每片五行，行十一字，两面俱刻，填以金泥。首雕双龙，隶书御制清文翻译全藏经序。其后片则祥云氤氲之状。书法既工，刻画精巧，不爽笔意。洵希世瓖瑰也。咸丰十年，英法联军入京，毁圆明园，为乱兵所掠，流落民间。沁园之伯父雪六先生铨次在京，重价购归，传为家宝。余从沁园借观，复得影片以示海内。嗟乎！有清一代，文事武功，至乾隆而极。观其所序，自满自骄之心，昭然若揭。后嗣不肖，祸启边戎，都邑为墟，宗社几陨；玉版金泥犹其小者。吾观始皇芟除六国，即天子位，登封刻石，颂秦功德；汉武远略，力征经营，华夷率服，功成告天；彼其意气之盛，可谓盈矣。乃或一二世，或不数传而败灭者，帝王之毒焰，宁可恃耶？语曰：『天道无亲，常与善人』。沁园，吾党之君子也，敦内行，恂恂如不及。熟知先人手泽，而昭诸子孙，不特为家之庆，抑亦我台之光也。
○台湾诗社记
台湾诗学之兴始于明季。沈斯庵太仆以永历三年入台，时台湾为荷人所据，受一廛以居，极旅人之困，勿恤也。及延平至，以礼待之。斯庵居台三十余载，自荷兰以至郑氏盛衰，皆目击其事。著书颇多。台之文献，推为初祖。清人得台时，斯庵亦老矣，犹出而与宛陵韩又琦、关中赵行可等结东吟社，所称福台新咏者也。
当是时，台湾令沈朝聘、诸罗令季麒光均能诗。朝聘有郊行集。麒光有海外集，又有东宁唱和诗。荒裔山川，遂多润色。游宦寓公，后先继起。若孙元衡之赤嵌集，陈梦林之游台诗，范咸之婆娑洋集，张湄之瀛壖百咏，蜚声艺苑，传播海隅。而台人士之能诗者，若黄佺之草庐诗草，陈辉之旭初诗集，章甫之半嵩集，林占梅之琴余草，陈肇兴之陶村诗稿，郑用锡之北郭园集，或存或不存，或传或不传，非其诗有巧拙，而后人之贤不肖也。
夫清代以科举取士，士之读诗书而掇科第者，大都侵淫于制艺试帖。元音坠地，大雅沦亡，二三俊秀，始以诗鸣。摛藻扬芬，独吟寡偶，亦仅写海国之风光，寄沧洲之逸兴，未有诗社之设也。
光绪十五年，灌阳唐景崧来巡是邦。道署旧有斐亭，景崧葺而新之，辄邀僚属为文酒之宴。台人士之能诗者悉礼致之。扢雅扬风，于斯为盛。及景崧升布政使，驻台北。台北初建省会，簪缨荟萃，景崧又以时集之。时安溪林鹤年以榷茶在台北。鹤年固能诗。一日，自海舶运至牡丹数十盆，致诸会。景崧大喜，名曰牡丹诗社。当是时，台人士竞以诗鸣，而施耐公、邱仙根尤杰出。二公各有全集。不特称雄海上，且足以拮抗中原。今仙根已逝，耐公又徂，耆旧凋零，骚坛减色。然而运会之来，莫可阻遏。台湾诗社以是起焉。
先是乙未之岁，余年十八，奉讳家居，手写少陵全集，始稍稍学诗，以述其家国凄凉之感。当是时，戎马倥偬，四郊多警，搢绅避地，巷无居人。而叶应祥、陈瘦痕辄相过访。至则出诗相示，顾不审其优劣也。越二年，余归自沪上，乡人士之为诗者渐多，而应祥忽没，乃与瘦痕、吴枫桥、张秋浓、李少青等结浪吟诗社，凡十人。月必数会，会则赋诗。春秋佳日，复集于城外之古剎。凡竹溪、法华、海会诸寺，靡不有浪吟诗社之墨渖。朋簪之乐，无过于斯。乃不数十年，相继徂谢。今其存者，唯余与蔡老迂而已。回首前尘，宁无悲痛！
始丙午冬，余以社友零落，复谋振起，乃与瘦痕邀赵云石、谢籁轩、邹小奇、杨宜绿等改创南社，凡十余人。迨己酉间，入社者多至数十，奉蔡玉屏先生为长。嗣玉屏逝，改奉云石。辛亥春，开大会于两广会馆，全台之士至者百人。鲲身、鹿耳间，闻风而起者以百数。斐亭钟声，今继响矣。
栎社为台中诗人荟萃之所，林痴仙
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 10:30:14-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>