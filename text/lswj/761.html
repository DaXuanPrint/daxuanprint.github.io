<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="提要,卷一,卷二,卷三,卷四,卷五,卷六,卷七,卷八,卷九,卷十,卷十一,卷十二,卷十三,卷十四,卷十五,卷十六,卷十七,卷十八,卷十九,卷二十,卷二十一,卷二十二,卷二十三,卷二十四,卷二十五,卷二十六,卷二十七,卷二十八,卷二十九,卷三十,卷三十一,卷三十二,卷三十三,卷三十四,卷三十五,卷三十六,卷三十七,卷三十八,卷三十九,卷四十,梅村集【四库本】全文在线阅读,梅村集【四库本】全文在线下载,大玄古籍书库">
<meta name="description" content="明末清初诗文别集。吴伟业撰。吴伟业,字骏公,号梅村。明末清初文学家。此集共40卷,计有诗18卷(五古3卷、七古4卷、五律3卷、七律5卷、五排1卷、绝句2卷),词2卷,文20卷(序7卷、记2卷、神道碑铭2卷、墓志铭1卷、墓表塔铭1卷、传1卷、书铭赞1卷、杂著杂文1卷)。为其弟子顾湄、周瓒所编,始刻于康熙七年(1668),康熙八年刻竣。此即《四库全书》据以著录之本。卷首有卢綋与陈瑚序,并附钱谦益《与梅村先生书》和钱氏于顺治十七年(1660)为10卷本之《梅村先生诗集》所撰序文。此集的诗歌部分分体排列,但各体诗">
<title>梅村集【四库本】_吴伟业_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">梅村集【四库本】</span> <br/>
          作者： <span class="inputVal" id="bkauthor">吴伟业</span> <br/>
          朝代： <span class="inputVal" id="bkdate">清代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">类书文集,诗文集,完结</span> <br/>
          字数： <span class="inputVal" id="bknum">[book_length]238474</span> <br/>
          说明： <span class="inputVal" id="bkdec">明末清初诗文别集。吴伟业撰。吴伟业,字骏公,号梅村。明末清初文学家。此集共40卷,计有诗18卷(五古3卷、七古4卷、五律3卷、七律5卷、五排1卷、绝句2卷),词2卷,文20卷(序7卷、记2卷、神道碑铭2卷、墓志铭1卷、墓表塔铭1卷、传1卷、书铭赞1卷、杂著杂文1卷)。为其弟子顾湄、周瓒所编,始刻于康熙七年(1668),康熙八年刻竣。此即《四库全书》据以著录之本。卷首有卢綋与陈瑚序,并附钱谦益《与梅村先生书》和钱氏于顺治十七年(1660)为10卷本之《梅村先生诗集》所撰序文。此集的诗歌部分分体排列,但各体诗内大致按年编次,可以考订写作日期。几种吴诗注本,如靳荣藩的《吴诗集览》,吴翌凤的《吴梅村诗集笺注》,任光奇的《吴诗校正》,诗目编次悉本此集。程穆衡的《吴梅村编年诗笺注》虽改分体为编年,诗目同样以此集为本。</span> <br/>
          封面： <span class="inputVal" id="bkimg">Z_18950.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]梅村集【四库本】
[book_author]吴伟业
[book_date]清代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]类书文集,诗文集,完结
[book_length]238474
[book_dec]明末清初诗文别集。吴伟业撰。吴伟业,字骏公,号梅村。明末清初文学家。此集共40卷,计有诗18卷(五古3卷、七古4卷、五律3卷、七律5卷、五排1卷、绝句2卷),词2卷,文20卷(序7卷、记2卷、神道碑铭2卷、墓志铭1卷、墓表塔铭1卷、传1卷、书铭赞1卷、杂著杂文1卷)。为其弟子顾湄、周瓒所编,始刻于康熙七年(1668),康熙八年刻竣。此即《四库全书》据以著录之本。卷首有卢綋与陈瑚序,并附钱谦益《与梅村先生书》和钱氏于顺治十七年(1660)为10卷本之《梅村先生诗集》所撰序文。此集的诗歌部分分体排列,但各体诗内大致按年编次,可以考订写作日期。几种吴诗注本,如靳荣藩的《吴诗集览》,吴翌凤的《吴梅村诗集笺注》,任光奇的《吴诗校正》,诗目编次悉本此集。程穆衡的《吴梅村编年诗笺注》虽改分体为编年,诗目同样以此集为本。
[book_img]Z_18950.jpg


[book_title]提要
御题梅村集
梅村一卷足风流往复披寻未肯休秋水精神香雪句西崑幽思杜陵愁裁成蜀锦应惭丽细比春蚕好更抽寒夜短檠相对处几多诗兴为君收
【右谨依御制乐善堂全集定本恭录】
钦定四库全书　　　　　集部七
梅村集　　　　　　　　别集类六
【国朝】提要
【臣】等谨案梅村集四十卷
国朝吴伟业撰伟业字骏公号梅村太仓人前明崇祯辛未以一甲第三人及第授翰林院编修入
国朝官至国子监祭酒所作绥寇纪略已别着録此乃其诗文全集凡诗十八卷诗余二卷文二十卷伟业少时即以诗名江左晩而坛坫益高纸墨未乾远近已争相传诵风流藻采足以照映一时其诗调擫宫商擩染丹碧风神韵致秀冶轶伦为从来罕有之标格而最擅胜者尤在於七言歌行一体观其缘情托兴即事抒怀促急管之繁声动么弦之逸响一唱三叹别具鑪锤元白以还一人而已至其古体则往往近於偶俪殊非正格黄宗羲尝称梅村集中张南垣柳敬亭二传张言其艺而合於道柳言其参宁南军事比之鲁仲连之排难解纷此等处皆失轻重为倒却文章家架子其针砭之者颇当然诸文类能称心而出词旨雅赡虽未可追蹑前修要亦不失为才人之笔也乾隆四十六年十月恭校上
总纂官【臣】纪昀【臣】陆锡熊【臣】孙士毅
总校官【臣】陆费墀

[book_title]卷一
钦定四库全书
梅村集卷一
国子监祭酒吴伟业撰
五言古诗一
赠苍雪
我闻昆明水天花散无数蹑足凌高峰了了见佛土法师滇海来植杖渡湘浦藤鞋负贝叶叶叶青莲吐法航下匡庐讲室临玄圃忽闻金焦钟过江救诸苦中峰古道塲浮图出平楚通泉绕堦除疏岩置廊庑同学有汰公两山闻法鼓天亲偕无着一朝亡其伍独游东海上从者如墙堵迦文开十诵广舌演四部设难何衡阳荅疑刘少府人我将无同是非空诸所即今四海内道路多豺虎师於高座上瓣香祝君父欲使菩提树徧?诸国土洱水与苍山佛教之齐鲁一屐游中原五岳问诸祖稽首香花严妙义足今古
涂松晚发
孤月?一村寒潮自来去人语出短篷?没溪桥树冒霜发轻舠披衣听鸡曙簖响若鸣滩芦洲疑骤雨渔因入浦喧农或呼门惧居然见灯火市声杂翁妪水改村店移一帆今始遇生涯问菰蒲世事隔沮洳终当谢亲朋刺舟从此住
毛子晋斋中读吴匏庵手抄宋谢翺西台恸哭记
扁舟访奇书夜月南湖宿主人开东轩磊落三万轴别庋加收藏前贤矜手录北堂学士钞南宋遗民牍言过富春渚登望文山哭子陵留高台西面沧江绿妇翁为神仙天子共游学擕家就赤城高举凌黄鹄尚笑君房痴寜甘子云辱七里溪光清千仞松风谡庐陵赴急难幕府从覊仆运去须武侯君存即文叔臣心誓弗谖汉祚忧难复昆阳大雨风虎豹如蝟缩诡谲滹沱氷仓卒芜亭粥所以恢黄图无乃资赤伏即今钱塘潮莫救厓山麓空坑战士尽柴市孤臣戮一死之靡他百身其奚赎龚生夭天年翟公湛家族会稽处士星求死得亦足安能期故人共卧容加腹巢许而萧曹遭遇全高躅文山竟以殉赵社终为屋海上悲田横国中痛王蠋门人蒿里歌故吏平陵曲彼存君臣义此制朋友服相国诚知人举事何颠蹙丈夫失时命无以辞碌碌看君书一编俾我愁千斛禹绩荒烟霞越台走麋鹿不图叠山传再向严滩续配食从方干丰碑继梅福主人更命酒哀吟同击筑四坐皆涕零霜风激羣木嗟乎诚义士已矣不忍读
夀王监明五十
伏胜谢生徒开壁藏卷轴桓荣抱诗书拾梠逃岩谷古来两经生遭乱躭讲读後皆保耆颐或乃致鼎足当世数大儒如君号名宿通识晓世变早计骇愚俗一朝载妻子推车入天目经营志不遂退廼就田牧十亩种桑麻一溪莳花木果茹饴儿孙樵苏课僮仆以代子陵钓无媿君平卜俯视悠悠人愁苦对金玉下士岂闻道世事如转毂五十知天命养生在无欲全家就白云避地驱黄犊无以侑君觞知足则不辱
松鼠
冲飈飘颓瓦坏墙丛废棘谡然见松鼯抟树向人立侧目仍盱睢奉头似悚惕檐牙偃卧高屋?欹斜疾倒拥弱枝危?蹑修柯直已堕复惊趋将藏又旁突去远且暂留回顾再迸逸前逃赴已驶後窜追旋及剽轻固天性儇狡因衆习两木夹清漳槎牙断寻尺攀缘所絶处排空自腾掷足知万物机飞走不以力嗟尔适何来鸟鼠忽而一本是居崭岩无端被覊絷儿曹初玩弄种类渐充斥黠彼凭社徒技穷耻昼匿衔尾共呼鸣异穴为主客吾庐枕荒江垂死倚病柏雷雨拨其根惨裂苍皮湿空腹鸱鴞蹲残身蝼蚁食社鬼不复凭乘间恣出入庭中玉蘂枝怒茁遭狼藉非敢念摧残於君奚损益屈指五六年不遣一花白笣笋抽新芽编篱察行迹免彼鎌鉏侵值尔齿牙厄反使盗者心笑睨生叹息贫贱有此园谓可资溉植春蔬晚犹种夏果晨自摘鸟雀羣飞鸣啁啾满阡陌妇子懒驱除傅藁加籉笠我亦顾而笑自信无长策焉能避穿墉会须忧入室茅斋虽云陋一一经剪葺晓起看扫除仰视辄诧惜寻绳透帘幕掉尾来几席倒庋倾图书窥厨啖浆炙空仓喧夜鬬忘疲竞遗粒早幸官吏租督责无余积邂逅开虚堂羣怒扼险塞地逼起衆呼拍手撼四壁捕此曷足多欲以观其急?户既严扃栾栌若比栉瞥眼倏遁逃一巧先百密穷追信非算冘豫不早击忍令智弗如变计思与敌机深勇夫骇势屈儿童获举世贵目前快意相促迫比读庄生书退守愚公术扑枣听隣家搔爪任边邑溪深獭趂鱼果熟猿偷栗天地所长养於已何得失嗟理则诚然自古戒鼠泣仙岂学淮南腐难吓梁国舞应京房占磔按张汤律终当就罗网不如放山泽永絶焚林风用全饮河德
吴门遇刘雪舫
出门遇高会杂坐皆良朋排合一少年其气为幽并羌裘虽裹膝目乃无诸伧忽然语笑合与我谈生平亡姑备宫掖吾父天家婚先皇在信邸降礼如诸甥长兄进彻侯次兄拜将军先皇早失恃寤寐求音形太庙奉睿容流涕朝羣臣新乐初受封搢笏登王庭至尊亦丰颐一见惊公卿两宫方贵重通籍长安门周侯累纎微鄙哉无令名田氏起轻侠宾客多纵横不比先后家天语频谆谆独见新乐朝上意偏殷勤爱其子弟谨忧彼俸给贫每开三十库手赐千黄金长戈指北阙鼙鼓来西秦寜武止一战各帅皆投兵渔阳股肱郡千里无坚城呜呼四海主此际惟一身彷佛万岁山先后辎軿迎辛苦十七年欲诉知何因今才识母面同去朝诸陵我兄闻再拜恸哭高皇灵烈烈巩都尉挥手先我行寜同英国死不作襄城生我幼独见遗贫贱今依人当时听其语剪烛忘深更长安昔全盛曾记朝元正道逢五侯骑颀晳为卿兄即君貌酷似丰下而微黔贵戚诸旧游追忆应难真依稀李与郭流落今谁存君曰欲我谈清酒须三升旧时白石庄万柳余空根海淀李侯墅秋雁飞沙汀博平有别业乃在西湖滨惠安蓄名花牡丹天下闻富贵一朝尽落日浮寒云走马南海子射兎西山隂路傍一寝园御道居人侵碑镌孝纯字僵石莓苔青下马向之拜见者疑王孙询是先后侄感叹增伤心落魄游江湖踪迹嗟飘零倾囊纵蒱博剧饮甘沉沦不图风雨夜话旧同诸君已矣勿复言涕下沾衣?
临江参军
临江髯参军负性何贞栗上书请赐对高语争得失左右为流汗天子知质直公卿有阙遗广坐忧指摘鹰隼伏指爪其气尝突兀同舍展欢谑失语辄面斥万仞削苍崖飞鸟不得立予与交十年弱节资扶植忠孝固平生吾徒在真寔去年羽书来中枢失筹策桓桓尚书公提兵战疾力将相有纎介中外为危栗君拜极言疏夜半片纸出赞画枢曹郎迁官得左秩天子欲用人何必历显职所恨持禄流垂头气默塞主上忧山东无能恃缓急投身感至性不敢量臣力受词长安门走马桑乾侧但见尘灭没不知风惨栗四野多悲笳十日无消息苍头草中来整暇见纸墨唯说尚书贤与语材挺特次见诸大帅骄懦固无匹逗挠失事机倏忽不相及变计趣之去直云战不得成败不可知死生予所执予时读其书对案不能食一朝败问至南望为於邑忽得别地书慰藉告亲识云与副都护会师有月日顾恨不同死痛愤填胸臆先是在军中我师已孔亟剽略斩乱兵掩面对之泣我法为三军汝寔饥寒极诸营势溃亡羣公意敦逼公独顾而笑我死则塞责老母隔山川无繇寄凄恻作书与儿子勿复收吾骨得归或相见且复慰家室别我顾无言但云到顺德掎角竟无人亲军惟数百是夜所乘马嘶鸣气萧瑟椎鼓鼓声哀拔刀刀芒涩公知为我故悲歌壮心溢当为诸将军挥戈誓深入日暮箭镞尽左右刀鋋集帐下劝之走叱谓吾死国官能制万里年不及四十诏下诘死状疏成纸为湿引义太激昂见者忧谗疾公既先我亡投迹复奚恤大节苟弗明後世谓吾笔此意通鬼神至尊从薄谪生还就畊钓志愿自此毕匡庐何嶻嶪大江流不测君看磊落士艰难到蓬荜犹见参军船再访征东宅风雨怀友生江山为社稷生死无媿辞大义照顔色
赠愿云师【并序】
愿云二十而与予游甲申闻变常相约入山予牵帅不果而师已悟道受法於云门具和尚今夏从灵隐来止城西之太平庵云将远游庐岳贻书别予以两人年踰不惑衰老渐至世法梦幻惟出世大事乃为真寔学道一着不可不勉予感其言因作此诗赠之并识予媿也
晓雨西山来松风满溪阁忽得吾师书别予访庐岳分擕出苦语殷勤谓同学兄弟四十余衰迟已非昨寄身苍崖巅危苦愁失脚万化皆虚空大事惟一着再拜诵其言心顔抑何怍末运初迍邅达人先大觉劝吾非不早执手生退却流连白社期惭负青山约君亲既有媿身世将安托今观吾师行四海一芒屩大道本面前即是真极乐他年趺深岩白云养寂寞一偈出千山下界钟磬作故人叩松关匡床坐酬酢不负吾师言十年践前诺
避乱
我生江湖边行役四方早所历皆关河故园迹偏少归去已乱离始忧天地小从人访幽栖居然逢浩渺百顷矾清湖烟清入飞鸟沙石晴可数鳬鷖乱青草主人柴门开鸡声绿杨晓花路若梦中渔歌出杳杳白云护仙源劫灰应不扰定计浮扁舟於焉得终老
其二
长日频云乱临时信孰传愁看小儿女仓卒恐纷然缓急知难定身轻始易全预将襁褓寄忍使道涂捐天意添漂泊孤舟雨不前途长从妾怨风急喜儿眠水市湾头见溪门屋後偏终当淳朴处不作畏途看未得更名姓先教礼数寛因人拜村叟自去榜渔船多累心常苦遭时转自怜干戈犹未作已自出门难
其三
骤得江头信龙关已不守由来嗤早计此日尽狂走老穉争渡头篙师露两肘屡唤不肯开得钱且沽酒予也仓皇归一时擕百口两桨速若飞扁舟戢来久路近忽又迟依稀认杨柳居人望帆立入门但需帚依然具盘飡相依赖亲友却话来途中所见俱八九失散追寻间啼呼挽两手屡休又急步独行是衰朽村女亦何心揷花尚盈首
其四
此方容迹便止为过来稀一自人争避溪山客易知有心高酒价无计掩渔扉已见东郭叟全家又别移总无高枕地祗道故园非为客贪虾菜逢人厌鼓鼙兵戈千里近隐遯十年迟惟羡无家雁沧江他自飞
其五
月出前村白溪光照澄练放檝浮中流临风浩歌断天堑非不雄哀哉日荒燕嗟尔谋国徒坐失江山半长年篙起舞扁舟疾如箭可惜两河士技击无人战孤篷铁笛声闻之泪流霰我生亦何为遭时涉忧患昔也游九州今来五湖畔麻鞋习奔走沦落成愚贱
其六
晓起譁兵至戈船泊市桥草草十数人登岸沽村醪结束虽非常零落无弓刀使气挝市翁怒色殊无聊不知何将军到此贪逍遥官军昔催租下令严秋毫尽道征夫苦不惜畊人劳江东今丧败千里空萧条此地村人居不足容旌旄君见大敌勇莫但惊吾曹
西田诗
穿筑倦人事田野得自然偶来北郭外学住西溪边道大习隐难地僻起衆传而我忽相访棹入菰蒲天落日浮远树桑柘生微烟迳转蹊路迷鳬鸭引我船香近闻芰荷卧入花鲜妍人语出埀柳曲岸渔槎偏执手顾而笑此乃吾西田长得君辈客野兴同流连藉草倾一壶聊以娱余年
其二
到此身世寛息心事樵牧舍南一团焦云以饭黄犊入门沿长廊虚堂敞心目把卷倚新桐持杯泛南菊曲处通帘栊茶香具含蓄俄穿密室暗倏遇清溪绿碧水开红蕖娟娟媚幽独有鸟立层波垂翅清如玉对此不能去溪光好留宿月照寒潭深经声入寒竹徙倚良有悟闲房道书读
其三
别业多幽处探源更不穷堤沿密筱尽路细竹扉通石罅枯泉过菖蒲间碧丛一亭压溪头鱼藻如游空扁舟更不系出没柳隂风小阁收平芜良苖何雍容此绿讵可画变化隂晴中隔冈见村舍曲背驱牛翁苦言官长峻未敢休微躬朴陋矜诗书无乃与我同日落掩扉去满地桃花红
其四
常言爱茅斋投老才剪葺创置依旧图新意出彷佛苍然一笠寒能添夕阳色细影悬晨光一一清露滴卞生工丹青妙手固谁匹山村贪无人取意先自适想像生云烟为我开素壁了了见千峰可以擕手入道人十年梦惆怅平生屐此地足卧游不负幽人室愿以求长生芝草堪采食
哭志衍
予始年十四与君蚤同学君独许我文谓侔古人作长揖谢时辈自比管与乐强记矜絶伦读书取大略家世攻春秋训诂苦穿凿君撮诸家长弗受专门缚即子之太公亦未相然诺高谭羣儿惊健笔小儒作长途驭二龙崇霄翔一鹗遂使天下士咸奉吾徒约词塲擅两吴相与为掎角煌煌张夫子斯文绍濓洛五经叩钟镛百家垂矩矱海内走其门鞍马填城郭云间数陈夏余子多磊落反骚拟三湘作赋夸五柞君也游其间才大资磨斲诗篇口自哦书记手频削冠盖倾东南虚怀事酬酢射策长安城骢马黄金络年少交公卿才智森喷薄会值里中儿飞文肆謡诼要路示指踪党人罹矰缴君也念急难疎通暗筹度隂落其机牙用意于莫觉逡巡白衣奏停止黄门狱【叶】解褐未赴官归来卧林壑宾客益辐辏声华日昭灼生徒丏谭论文史供扬?贫贱诸故人慰存馈衣药蹑履修起居小心见诚恪重气狥长者往往捐囊槖君家夙贵盛朱门饰华桷垒石开?轩张灯透帘幕唱曲李延年俳弄黄幡绰舞席间球场池馆花漠漠兄弟四五人会讌腾觚爵盐?下鱼羮椒兰糁鳬臛每具十人馔中厨炊香穱客从远方来咄嗟办脾臄昨宵已中酒命饮仍大釂【叶】而我过其家性不胜杯杓小户不足纠引满狂笑噱卷波喝遣输射覆猜须着狎侮座上人鬬捷贪谐谑警速谁能酬自喜看跳跃坚坐听其言乃独无差错亲疎与长幼语语存斟酌性厌礼法儒拘忌何龌龊风仪甚瓌伟衣冠偏落拓有时不篸巾散髪忘盥濯中夜鬭歌呼分曹纵蒱博百万一掷输放意长自若絶叫忽成卢衆手忽歛却男儿须作健清谈兼马矟犯雪披轻衫笑予尔何弱尝登黄山颠飞步临峭崿下有万仭潭徒侣愁失脚搔首凌云烟翘足傲衡霍顾予石城头横览浮大白【叶】慷慨天下事风尘惨河朔诸将拥重兵养寇饱卤掠背後若有节此辈急斩斮自请五千骑一举殱首恶余党皆吾人散使归畊获即今朝政乱举错混清浊君父切边疆羣臣私帷幄当官不弹治何以司封驳对仗劾三公正色吐謇谔此志竟迍邅天道何穷剥六载养邱园一官落卭筰大盗窃江黄?徒塞荆鄂间道擕妻孥改途走蛮貉瘴黑箐林行飓作泸溪泊驿路出桄榔候吏疑猿玃歇鞍到平地倏逢锦城乐问士先严杨恤民及程卓白盐古戍烽赤脚严关柝再拜蜀王书流涕倾葵藿请府发千金三军赐酺醵宾旅给犀渠叟兵配骝骆此地俯中原巨灵司鎻钥水柜扼涪江石门防剑阁我谋适不用岷峨气萧索黑山起张燕青城突庄蹻积甲峨眉平饮马瞿塘涸生民为葅臡丑类恣啖嚼徒行值虎豹同事皆燕雀孤城遂摧陷狂刀乃屠膞有子踰十龄艰难孰顾托合门竟同殉覆卵无完殻一弟漏刃归两踝见芒屩三峡奔荆门鱼龙食魂魄【叶】梦断落沧江毋乃遭抟攫郫筒千日酒泉路无寂寞追计平生欢一一犹如昨壁间所悬琴临行弹别鹤玉子文楸枰尚记争残着百架藏图书千金入拳握刻意工丹青云山共绵邈箧中白团扇玉坠鱼瀺灂阿兄风流尽万事俱零落我欲收君骨茫茫隔山岳後来识死事良史曾谁确此诗传巴中磨崖书卓荦石剥苍藤纒姓氏犹扪摸庶几千载後悲风入寥廓
阆州行【赠杨学博尔绪】
四坐且勿喧听吾歌阆州阆州天下胜十二锦屏楼歌舞巴渝盛江山士女游我有同年翁阆中旧乡县送客苍溪船读书玉台观忽乘相如车谓受文翁荐游宦非不归十载成都乱只君为爱子相思不相见相见隔长安干戈徒步难金牛盘七坂铁马断千山敢辞道路艰早向妻儿诀一身上鸟道全家傍虎穴君自为尊章岂得顾妻子分擕各努力妾当为君死凄凄复切切苦语不能答好寄武昌书莫买秦淮妾巴水急若箭巴船去如叶两岸苍崖高孤帆望中没二月到汉口三月下扬州扬州花月地烽火似边头驿路逢老亲迁官向闽越谓逼公车期早看长安月再拜不忍去趣使严装发河山一朝异复作它乡别别後竟何如飘零少定居愁中乡信断不敢望来书尽道是葭萌杀人满川陆积屍峨嵋平千村惟鬼哭客有自秦关传言且悲喜来时闻君妇贞心视江水江水流不极猿声哀岂闻将书封断指血泪染罗裙五内为崩摧买舟急迎取相逢惟一恸不料吾见汝拭眼问舅姑云山复何处泪尽日南天死生不相遇汝有亲弟兄提擕思共济姊妹四五人扶持结衣袂怀里孤雏痴啼呼不知避失散仓皇间骨月都抛弃悠悠彼苍天於人抑何酷城中十万户白骨满崖谷官军收成都千里见榛莽设官尹猿猱半以饲豺虎尚道是阆州此地差安堵民少官则多莫恤蜀人苦凄凉汉祖庙寂寞滕王台子规叫夜月城郭生蒿莱只有嘉陵江江声自浩浩我欲竟此曲流涕不复道
读端清郑世子传
昭代无遗憾万事光史册惜哉金川门神圣有惭德天诱其子孙救之以让国贤如郑世子宗盟堪表率当璧辞真王累疏诚恳恻天子诏勿许流涕守所执敝屣视千乘谢之以长揖洒扫覃怀宫躬迓新王入夷齐既死後旷代仍间出筑屋苏门山深心事经术明兴二百年庙乐犹得失以之辑羣书十载成卷帙候气推黄钟考风定六律嶰谷当南山伐竹制琴瑟为图献太常作之文世室遂使溱洧间一洗万古习我行漳河南怀古思遗泽好学汉东平高风吴泰伯道傍立丰碑让爵存月日彼为一卷书能轻万家邑大雅钦遗风诚哉不可及
梅村集卷一

[book_title]卷二
钦定四库全书
梅村集卷二
国子监祭酒吴伟业撰
五言古诗二
读史杂诗
东汉昔云季黄门擅权势积忿召外兵痈决身亦毙虽自拨本根庶几荡残秽谁云承敝起仍出刑余裔孟德沾丐养门资列朝贵凭藉盗弄兵岂曰唯才智追王故长秋无须而配帝鈎党诸名贤子孙为皂隶
其二
商君刑师傅徙木见威约范叔诬泾阳折脇吐謇谔地疎主恩深法轻主权削苟非用刻深何以膺付托功成或幸退祸至终难度屈伸变化间即事多斟酌谈笑迁种人吾思王景略
其三
萧何虚上坐故侯城门东曹参避正堂屈已事盖公咄咄两布衣不仕隆凖翁其术总黄老閲世浮沉中所以辅两人俱以功名终出处虽有异道义将毋同何必致两生彼哉叔孙通
其四
窦融昔布衣任侠家扶风翟公初举事海内知其忠融也受汉恩大义宜相从低头就新莽顾入其军中转战槐里下尽力为摧锋後来拥衆降仍以当时功忝窃居河西蜀汉方相攻一朝决大计佐命萧曹同吁嗟翟太守为汉倾其宗刘氏已再兴白骨无人封徒令千载後流涕平陵东
又咏古
浃旬至台司三日遍华省慈明与中郎岂不念朝菌王良御奔车势逼崦嵫景?策度太行马足殆而骋富贵若岁时过则生灾疹草木冬先荣经春辄凋殒桓桓梁将军赫赫萧京尹一朝遇蹉跌未得全要领人生百年内饱食与美寝毋以藜藿粝羡彼钟与鼎毋以毛褐敝羡彼纨与锦进固非伊周退亦无箕颍薄禄从下僚末俗居中品寂寥子云戟从容步兵饮
其二
西州杜伯山北海郑康成季孟将举事本初方用兵脱身有追骑舆疾犹从征何胤絶婚宦遯迹东篱门受逼崔慧景语默难为情网疎免刑戮大道全身名时命苟不佑千载无完人入山山易浅饮水水不清一身累妻子动足皆荆榛自非焦孝先何以逃风尘庶几詹尹卜足保幽人贞
其三
古来有烈士轵里与易水庆卿虽不成其事已并美专诸弑王僚朱亥杀晋鄙惜哉博浪椎何如圯桥屦公孙擅西蜀可谓得士死连刺两大将探囊取物耳皆从百万军夜半入帐里七首中要害絶迹复千里若论剑术精前人莫能比胡使名弗传无以着青史谁修侠客传阙疑存二子
其四
高密未佐命早共京师游弱冠拜司徒杖策功名收灵台画少年万古谁能俦兴王诸将相足使风云羞邓芝遇先主七十才封侯位至大将军矍铄高春秋英雄初未遇垂老犹穷愁祖孙汉功臣年齿胡不侔我读新野传慷慨思炎刘
其五
遭时固不易推心尤独难景略王佐才臣主真交欢天意不佑秦中道夺之年苻坚有大度豁达知名贤独断未为失兴毁寜非天贼苌寔弑君闻者为冲冠镇恶丞相孙流落来江南西伐功冠军力战收长安手剑缚姚泓俘之出潼关张良为刘氏雅志在报韩能以家国耻诎申两主间其地皆西秦功亦堪比肩区区一李方报恩何足言
其六
宜城酒家保北海卖饼师千金悬赏购万里刋章追途穷变名姓势?投亲知汉法重亡命保舍加诛破家相存济百口同安危虞卿捐相印恨未脱魏齐惜哉燕太子流涕樊於期濑水一女子鲁国一小儿今也无其人已矣其安归广柳可以置置当猛虎蹊复壁可以藏藏忧黠鼠窥古道不可作太息将何为
遇南厢园叟感赋
寒潮冲废垒火云烧赤冈四月到金陵十日行大航平生游宦地踪迹都遗忘道遇一园叟问我来何方犹然认旧役即事堪心伤开门延我坐破壁低围墙却指灌莽中此即为南厢衙舍成丘墟佃种输租粮谋生改衣食感旧存园庄艰难守兹土不敢之他乡我因访故基步步添思量面水背苍崖中为所居堂四海罗生徒六馆登文章松桧皆十围钟筦声锵锵百顷摇澄潭夹岸栽垂杨池上临华轩菡萏吹芬芳谭笑尽贵游花月倾壶觞其南有一亭梧竹生微凉回头望鸡笼庙貌诸侯王左李右邓沐中坐徐与常霜髯见锋骨老将东瓯汤配食十六侯剑佩森成行得之为将相寜复忧封疆北风江上急万马朝腾骧重来访遗迹落日唯牛羊吁嗟中山孙志气胡勿昂生世苟如此不如死道?惜哉祼体辱仍在功臣坊萧条同泰寺南枕山之阳当时宝志公妙塔天花香改葬施金棺手诏追褒扬袈裟寄灵谷制度由萧梁千尺观象台太史书祯祥北望占旄头夜夜愁光鋩高帝遗衣冠月出修蒸尝图书盈玉几弓剑堆金牀承乏忝兼官再拜陈衣裳南内因洒扫铜龙启未央幽花生御榻苔涩青苍琅离宫须望幸执戟卫中郎万事今尽非东逝如长江锺陵十万松大者参天长根节犹青铜屈曲苍皮僵不知何代物同日遭斧创前此千百年岂独无兴亡况自百姓伐孰者非畊桑羣生与草木长养皆吾皇人理已澌灭讲舍宜其荒缥缃纷卷轴零落谁收藏老翁见话久妇子私相商人倦马亦疲剪韭炊黄梁慎莫笑贫家一一罗酒浆从头诉兵火眼见尤悲怆【叶】大军从北来百姓闻惊惶下令将入城传箭需民房里正持府帖佥在御赐廊挿旗大道边驱遣谁能当但求骨肉完其敢擕筐箱扶持杂幼稚失散呼耶娘江南昔未乱闾左称阜康马阮作相公行事偏猖狂高镇争扬州左兵来武昌积渐成乱离记忆应难详下路初定来官吏踰贪狼按籍缚富人坐索千金装以此为才智岂曰惟私囊今日解马草明日修官塘诛求却到骨皮肉俱生疮野老读诏书新政求循良瓜畦亦有畔沟水亦有防始信立国家不可无纪纲春来雨水足四野欣农忙父子力畊耘得粟输官仓遭遇重太平穷老其何妨薄暮难再留暝色犹青苍策马自此去凄恻摧中肠顾羡此老翁负耒歌沧浪牢落悲风尘天地徒茫茫
下相怀古
驱车马陵山落日见下相忆昔楚项王拔山气何壮太息取祖龙大言竟非妄破釡救邯郸功居入关上杀降复父讐不比诸侯将杯酒释沛公殊有君人量胡为去咸阳遭人扼其吭亚父无诤言奇计非所望重瞳顾柔仁隆准至暴抗脱之掌握中骨肉俱无恙所以哭鲁兄仍具威仪葬古来名与色英雄不能忘力战兼悲歌西风起酸怆废庙枕荒冈虞兮侍帷帐乌骓伏坐傍踣地哀鸣状我来访遗蹟登高见芒砀长陵竟抔土万事同惆怅
夜宿阜昌
我来古昌国望古思乐生总将六诸侯抚剑东专征下齐功不细奔赵事无成草没黄金台犹忆昭王迎涕泣辞伐燕气谊良非轻此真天下事岂独因知兵忠心激旧将誓死存聊城惜哉鲁仲连排难徒高名劝使东游齐毋乃伤纵横
赠家侍御雪航
士生抢攘中非气莫能济劲节行胸怀高谈豁心智吾家侍御公平生藴风义世难初横流事定犹草昧召见邯郸宫军中获能吏移牒拜谏官创业更新制长刀夹殿门令下谁敢议扣马忽上陈挺身艰难际文夫持国是僵仆无所避封事即留中天语加褒异受命巡山东恩威恤凋弊会讨泰山贼无辜辄连治破械使之归父老皆流涕征南甘侯军豪夺武昌地可怜黄陵庙钞略空村闭君来仗威名一言释猜忌坞壁招残民郊原戢游骑从此巴邱兵始识长沙尉西望浚稽山黄河遶其背青羌十七种骅骝饰文罽自古於金城互市有深意蜀贾蒙山茶兵火苦莫致将吏使之然忧将玉关废奉诏清河湟俾复商人利千里摘岷峨五花散泾渭至今青海头共刻黄龙誓揭节还归来公私积劳勩安卧无多谈循资蹑高位却拜极言疏手板指朝贵恩深因薄谪材大终难弃古之贤豪人深沉在晚岁歛尽万里心日共残编对学以阅世深官从读书退以之轻轩冕萧条自标置我来客京师一身似匏繋老大惭知交凄凉托兄弟临风或长歌邀月非沉醉论世追黄虞删诗及曹魏恐君故乡思失我穷途慰家在五湖西扁舟入梦寐欲取石上泉洗濯尘中累羣公方见推雅志安得遂朝罢看西山千峰落浓翠良友供盘桓清秋足游憩待予同拂衣徐理归田计
题河渚图送胡彦远南归
马背话江南春山吾负汝白云能容人猿鸟不我与西泠有高士结庐在河渚读书尚感激平生慎推许独坐长微吟清言出机杼秋风忽乘兴千里长安旅同好四五人招寻忘出处寄迹依琳宫双松得俦侣虽入侯王门不受公卿举登高见遗庙颓垣窜鼯鼠悲歌因卧病归心入春雨从此谢姓名问之了不语我为作此图彷佛梅花墅苍然开南轩飞泉落孤屿想见君山中相思日延竚
送何省斋
哲人尚休官取志不在岁贤达恃少年轻心拨名势神仙与酒色皆足供蝉蜕在已本欢娱富贵应难累婆娑彼颓老匪止妻孥计栖栖守腐鼠自信无余技嗟我岂其然今也迹相类同事有何郎英怀托深契三十拜侍中向人发长喟拂袖归去来故园有松桂世网敢自由乡心偶然遂樗散却见留送之以流涕我昔少壮时声华振侪辈讲舍鸡笼巅宾朋屡高会总角能清谈君家好兄弟缓带天地寛健笔江山丽凭阑见湓口传烽响笳吹海?方纷纭虚名束心意夜半话挂冠明日扁舟系问余当时年三十甫过二采药寻名山筋力正强济濯足沧浪流白云养身世长放万里心拔脚风尘际昔为云中鹄翩翻九臯唳今为辕下驹局促长楸辔楩柟蟠枯根天隂虫蚁萃纵抱凌霄姿萧条斧斤畏时命苟弗谐贫贱安可冀过尽九折艰咫尺俄失坠凄凉游子装诀絶衰亲涙关山车马烦雨雪衣裘敝长安十二衢画戟朱扉卫冠盖起鸡鸣蹀?名豪骑通籍平生交於今悉凋替磬折当途前问语不敢对衰白齿坐愁逡巡与之避禁掖无立谈独行心且悸邂逅君登朝读书入中秘父子被诏除一堂共昆季呼儿争出拜索果牵衣戏回首十六年踪迹犹堪记荏苒曾几何万事经兴废停觞重剪烛相对加嘘唏我行感衰疾腰脚增疲曳可怜扶杖走尚逐名贤队薄禄贪负闲忧责仍不细扈从游甘泉淅淅惊沙厉藉草贫无氊仆夫枕以块霜风帽带斜头寒缩如蝟入门问妻孥呻吟在牀被幼女掩面啼灯青照残穗白杨何萧萧冲泥送归槥尔死顾得还我留复谁为旁有亲识人通都走声利厚意解覊愁盛言推名位不悟听者心怛若芒在背忽接山中书又责以宜退卿言诚复佳我命有所制总未涉世深止知乞身易闷即君过存高谈豁蒙蔽苦乐来无方穷达总一致同是集蓼虫以此识其味人生厌束缚摆落须才气君初丞相家祖德簪缨继吐纳既风流姿容更瓌异披史妙纵横论诗富裁制激昂承明廷面折公卿议文士寡先容疎通得交臂驺哄访当关休沐杉斋闭良工铸干将出匣蛟龙忌趋驾度太行踌蹰弃骐骥矫矫朗陵公竟下考功第老夫迫枯朽抱膝端居睡虽称茂陵病终乏鸱夷智逊子十倍才焉能一官弃早贵生道心中年负名义蹉跎甘皓首此则予所媿君今谢尘鞅轻装去如驶双桨石头城木落征骖憩过我儒林馆寒鸦噪平地函丈无复存依旧晴岚翠明年春水满客兴烟波趣莺啼笠泽船花发龙沙醉高堂剖符竹尽室千山内郡阁遶鸣滩日晡散人吏无书悼迁斥有梦伤迢递岭雁时独飞楚天树如荠双眼渺荒江片帆忽而至家人远棹立爱子趋庭慰谁云谪宦愁老觉
君恩最共上鬰孤台侧身望燕魏惆怅念故人沉吟不能置三载客他乡一朝遽分袂劳生任潦倒失志同飘寄少壮今逍遥老大偏濡滞举世纵相识出门竟谁诣太息行路难殷勤进规诲後会良可希尺书到犹未相去各一方天涯隔憔悴开箧视此诗怳怳不能寐
送宛陵施愚山提学山东
秦皇昔东巡作歌示来裔李斯留篆刻足共神仙配胡为泰岱巅苍碑独无字持此谢六经免滋後贤议至今仓颉台行人尚流涕君今怀古迹斯文起凋敝虫鱼虽改窜扶桑自天际千载灵光宫丹书闭房记兵火独搜扬重见锺离意
其二
鲁儒好逢掖伛偻循墙恭长剑忽拄颐掉舌谈天雄诸侯走书币拥篲梧丘宫孟尝一公子珠履倾关东後来北海相坐上犹遗风君愁吴越士名在甘陵中无使稷下徒车马矜雍容华士苟不戮横议将安穷古道诚可作千里尊龟蒙
其三
伊昔嘉隆时文章尚丹雘矫矫济南生突过黄初作百年少知已褒讥互参错风习使之然诗书狥然诺凄凉白云署前贤遂寥廓君初领法曹追踪好栖托此行过历下高风缅如昨太白游山东後来访庐霍独爱宣州城江山足吟谑读君官舍诗乡心恋岩壑目断敬亭云口衔竹溪酌借问谪仙人何如谢康乐
矾清湖【并序】
矾清湖者西连陈湖南接陈墓其先禇氏之所居也矾清者土人以水清疑其下有矾石故名或曰范蠡去越取道於此湖名范迁以音近而讹世远莫得而考也太湖居吾郡之西有大山冲击风涛湍悍而陈湖诸水渟泓演迤居人狎而安焉烟村水市若鳬雁之着波面千百於其中土沃以厚亩收二锺有鱼虾菱芡之利资船以出入科徭视他境差缓故其民日以饶不为盗吾宗之繇倩青房公益兄弟居於此四世矣余以乙酉五月避难仓皇擕百口投之中流风雨大作扁舟掀簸榜人不辨水门故处久之始达主人开门延宿鸡黍酒浆将迎洒扫其居前荣後寝葭芦掩映榆柳萧疎月出柴门渔歌四起杳然不知有人世事矣是时姑苏送欵兵至不戮一人消息流传缓急互异湖中烟火晏然予将卜筑买田耦耕终老居两月而陈墓之变作於是流离转徙慬而後免事定将践前约寻以世故牵挽流涕登车疾病颠连关河阻隔比三载得归而青房过访草堂见予髪白齿落深怪早衰又以其穷愁?独妻妾相继下世因话昔年湖山兵火奔走提擕心力枉枯骨肉安在太息者久之青房亦以毁家纾役旧业荡然水鸟树林依稀如故而居停数椽断零甓罔有存者人世盛衰聚散之故岂可问耶抚今追往诠次为五言长诗用识吾慨且以明旧德於不忘也
吾宗老孙子住在矾清湖湖水清且涟其地皆膏腴堤栽百株柳池种千石鱼教僮数鹅鸭遶屋开芙蕖有书足以读有酒易以沽终老寡送迎头髪可不梳相传范少伯三徙由中吴一舸从此去在理或不诬嗟予遇兵火百口如飞鳬避地何所投扁舟指菰蒲北风晩正急烟港生馍糊船小吹雨来衣薄无朝餔前村似将近路转忽又无仓皇值渔火欲问心已孤俄见葭菼边主人出门呼开栅引我船扫室容我徒我家两衰亲上奉高堂姑艰难总头白动止需人扶妻妾病伶丁呕吐当中途长女仅九龄余泣犹呱呱入君所居室灯火映牕疏寛闲分数寝嬉笑喧诸雏缚帚东西厢行李安从奴前牕张罣网後壁挂未锄苦辞村地僻客舍无精麤剪韭烹?雌斫鱠炊雕胡床头出浊醪人倦消几壶睡起日已高晓色开烟芜渔湾一两家点染江村图沙嘴何人舟消息传姑苏或云江州下不比扬州屠早晩安集椽鞍马来南都或云移民房挿箭下严符囊槖归他人妇女充军俘里老独晏然催办今年租饁畊看赛社醵饮听呼卢军马总不来里巷相为娱而我游其间坦腹行徐徐见人尽恭敬不识谁贤愚鱼虾盈小市鳬雁充中厨月出浮溪光万象疑沾濡放楫凌沧浪笑弄骊龙珠夷犹发浩唱礼法胡能拘东南虽板荡此地其黄虞世事有反覆变乱兴须臾草草十数人盟歃起里闾?园一老生自诡读穰苴渔翁争坐席有力为专诸舴艋饰余皇蓑笠装犀渠大笑掷钓竿赤手抟於菟欲夺夫差宫坐拥专城居予又出子门十步九崎岖脱身白刃间性命轻锱铢我去子亦行後各还其庐官军虽屡到尚未成邱墟生涯免沟壑身计谋樵渔买得百亩田从子学长沮天意不我从世网将人驱亲朋尽追送涕泣登征车吾生罹干戈犹与骨肉俱一官受逼迫万事堪欷歔倦策既归来入室翻次且念我平生人惨?留罗襦秋雨君叩门一见惊清癯我苦不必言但坐观髭须岁月曾几何筋力远不如遭乱若此衰岂得胜奔趋十年顾妻子心力都成虚分离有定分久暂理不殊翻笑危急时奔走徒区区君时听我语顔色惨不舒乱世畏盛名薄俗容小儒生来远朝市谓足逃沮洳长官诛求急姓氏属里胥夜半闻叩门瓶盎少所储岂不惜堂构其奈愁征输庭树好追凉剪伐存枯株池荷久不开岁久填泥淤废宅锄为田荠麦生阶除当时栖息地零落今无余生还爱节物高会逢茱萸好采篱下菊且读囊中书中怀苟自得外物非吾须君观鸱夷子眷恋倾城姝千金亦偶然奚足称陶朱不如弃家去渔钓山之隅江湖至广大何惜安微躯挥手谢时辈慎勿空踌蹰
梅村集卷二

[book_title]卷三
钦定四库全书
梅村集卷三
国子监祭酒吴伟业撰
五言古诗三
清凉山讃佛诗
西北有高山云是文殊台台上明月池千叶金莲开花花相映发叶叶同根栽王母携双成绿盖云中来汉王坐法宫一见光徘徊结以同心合授以九子钗翠装雕玉辇丹髹沉香斋护置琉璃屏立在文石阶长恐乘风去舍我归蓬莱从猎往上林小队城南隈雪鹰异凡羽果马殊羣材言过乐游苑进及长杨街张宴奏丝桐新月穿宫槐携手忽太息乐极生微哀千秋终寂寞此日谁追陪陛下夀万年妾命如尘埃愿共南山椁长奉西宫杯披香淖博士侧闻私惊猜今日乐方乐斯语胡为哉待诏东方生执戟前诙谐薰罏拂黼帐白露零苍苔吾王慎玉体对酒毋伤怀
其二
伤怀惊凉风深宫鸣蟋蟀严霜被琼树芙蓉凋素质可怜千里草萎落无顔色孔雀蒲桃锦亲自红女织殊方初云献知破万家室瑟瑟大秦珠珊瑚高八尺割之施精蓝千佛庄严饰持来付一炬泉路谁能识红顔尚焦土百万无容惜小臣助长号赐衣或一袭只愁许史辈?泪难时得从官进哀诔黄纸抄名入流涕卢郎才咨嗟谢生笔尚方列珍膳天厨供玉粒官家未解菜对案不能食黑衣召志公白马驮罗什焚香内道塲广座楞伽译资彼象教恩轻我人王力微闻金鸡诏亦由玉妃出高原营寝庙近野开陵邑南望苍舒坟掩面添凄恻戒言秣我马遨游凌八极
其三
八极何茫茫曰往清凉山此山蓄灵异浩气供屈盘能蓄太古雪一洗天地顔日驭有不到缥缈风云寒世尊昔示现说法同阿难讲树耸千尺摇落青琅玕诸天过峰头绦节乘银鸾一笑偶下谪脱却芙蓉冠游戏登琼楼窈窕垂云鬟三世俄去来任作优昙看名山初望幸衔命释道安预从最高顶洒扫七佛坛灵境乃杳絶扪葛劳跻攀路尽逢一峰杰阁围朱阑中坐一天人吐气如栴檀寄语汉皇帝何苦留人间烟岚倏灭没流水空潺湲回首长安城缁素惨不欢房星竟未动天降白玉棺惜哉善财洞未得夸迎銮惟有大道心与石永不刋以此护金轮法海无波澜
其四
尝闻穆天子六飞骋万里仙人觞瑶池白云出杯底远驾求长生逐日过蒙汜盛姬病不救挥鞭哭弱水汉皇好神仙妻子思脱屣东巡并西幸离宫宿罗绮宠夺长门陈恩盛倾城李穠华即修夜痛入哀蝉诔苦无不死方得令昭阳起晩抱甘泉病遽下轮台悔萧萧茂陵树残碑泣风雨天地有此山苍崖阅兴毁我佛施津梁层台簇莲蘃龙象居虚空下界闻闘蚁乘时方救物生民难其已澹泊心无为怡神在玉几长以兢业心了彼清净理羊车稀复幸牛山窃所鄙纵洒苍梧泪莫卖西陵履持此礼觉王贤圣总一轨道参无生妙功谢有为耻色空两不住收拾宗风里
石公山
真宰斸云根奇物思所置养之以天池盆盎挿灵异初为仙家囷百仞千仓闭釜鬲炊云中杵臼鸣天际忽而遇严城猿猱不能缒远窥楼橹坚逼视戈矛利一关当其中飞鸟为之避仰睇微有光投足疑无地循级登层巅天风豁苍翠疲喘千犀牛落落谁能制伛偻一老人独立拊其背既若拱而揖又疑隐而睡此乃为石公三问不吾对
归云洞
归云何孱顔雕斲自太古千松互盘结托根无一土呀然丹崖开苍茫百灵斧万载长欹危撑拄良亦苦古佛自为相一身杂仰俯依稀莓苔中叶叶青莲吐若以庋真诠足号藏书府仙翁刺船来坐擘麒麟脯铁笛起中流进酒虬龙舞晩向洞中眠叱石开百武牀几与棋局一一陈廊庑翩然自兹去黄鹄潇湘浦恐使吾徒窥还将白云补
缥缈峰
兹峰非云高高与衆山别其下多嵌空天风吹不折挿根虚无际缥缈为险絶细径缘山腰人声来木未篮舆杂徒步佳处欣屡歇跻岭路倍艰往往揽垂葛灏气凌泬寥一身苦氷雪轻心出天地羽翮生髣髴杖底拨残云了了见吴越曜灵烛沧浪滉瀁金光发隂霞俄已变惨?玄云结归筇破暝霭半岭值虹蜺始知清境杳迹共人鸟?丹砂定可求苦为妻子夺看君衣上云飞过松间月
林屋洞
震泽初未定水石争相攻神龙排杳冥荡击沉虚宫仙人资禹力洞府开洪蒙惜哉石函书不救夫差穷大道既已泄国祚於焉终我行访遗蹟兴极探虚空絶径不可肥自视犹枯筇山神爱伛偻直立忧微躬以之生退怯匍匐羞儿童传闻过险涩谽呀来天风松炬厌明?乳窦惊青红洪崖应常来牀几陈从容何不回真驭日月行其中银房閟幽异勿使吾徒同终当齎餱粮链骨如飞鸿路穿三江底境与诸天通南浮潇湘水西上峩眉峰归来诧里人足比灵威翁
送周子俶
五载寄幽燕归来问家室入门四壁在小妇当牕织恐其话饥寒且呼治酒食妻子识君心低头惟默默嗟余忝隣里欲语弗遑及闻君又行迈君归曾几日睠此父母邦过若远乡客丈夫志四海行矣须努力
其二
努力赢餱粮秋风即长路京口正用兵仓皇过瓜步扁舟戒行李六月黄河怒脱身万仭渊此险何足数慷慨轻波涛长年岂知故中道感旧交良为诗书悮余生婴世网重来献词赋登高望烽火踌躇屡迥顾
其三
回顾去乡远进及长安城禁门十二戟策马闻鸡鸣解褐初登朝日出趋承明庆云生堦墀天乐和且平立谈计诚用万里无专征忘形乐简易任气高纵横常恐斗酒後脱略惊公卿一官了婚嫁可以谋归畊
其四
归畊东冈陂清流贯羣木月明夜方静高话溪堂宿破产求神仙丹砂狥微禄玉书晩应悟至道亡情欲一饭辄万钱并日恒不足知交虽云厚讵可先骨肉阅世经艰难息心谢荣辱平生着述事尚有残编读
荡子失意行赠李云田
君家楚山下门前溪水流愿识贤与豪不羡公与侯动足有万里妻子何能留丈夫重意气耻为儿女柔中夜理瑶瑟思妇当高楼莺花二三月送君下扬州小孤白浪恶肠断征帆收长干娇丽地一顾嘶骅骝菡萏亦已落兰杜方经秋十月严风寒剪烛纫衣裘太行车轮摧落叶填霜沟君又自兹去匹马将谁投赵女顔如花窈窕回明眸皎皎双行纒巧笑搴罗帱男儿重红粉妾梦轻浮沤今年附书至慰讯犹绸缪客囊无长物旅病才新瘳途穷狥知已进止讵自由狂走三十年布褐空蒙头不如归去来渔钓沧浪讴大儿诵文史小妇弹箜篌南村沽社酒西舍牵畊牛人生一蘧庐漂泊如飞鸥得意匪为乐失路寜关愁居为段干隐出作卢敖游我欲竟此曲君笑登扁舟碧天浩无际极目徒悠悠
丁未三月廿四日从山後过湖宿福源精舍
千林已暝色一峰犹夕阳拾级身渐高樵径何微茫回看断山口树杪浮湖光松子向前落道人开石房橘租养心性取足须眉苍清磬时一声流水穿深篁我生亦何幸暂憩支公床客梦入翠微人事良可忘
廿五日偕穆苑先孙浣心叶予闻允文游石公山盘龙石梁寂光归云诸胜
大道无端倪真宰有融结兹山在天壤灵异蓄不泄万窍凌虚无一柱支毫末疑岂愚公移愁为巨灵拔刘根作堂奥柳毅司扃鐍谁啓仙人闾系我渔父枻刻镂洪蒙云雕搜大荒雪或人而痀瘻或马而蹄啮或负藏壑舟或截专车节或象神鼎铸或类昆吾切地肺庖丁解月窟工倕伐石囷封餱粮天厨甃涓洁重隒累瓿甑短柱增栌棁瓜瓤觚棱剖木皮槎枒裂皑皑黄河氷炎炎崑冈热?岈舞辟邪舕舑张饕餮斗起耸云关一道通箭筈碧藕玲珑根文螺宛委穴丹梯蹑而上郁郁虚皇阙突兀撑青旻揷地屏障列一身生羽翰百尺跨虹蜺断涧吟风柟飒爽侵毛髪侧窥漏日影了了澄潭澈鸡声出烟井乃与人境接回思顷所历过眼才一瞥秦皇及汉武好大同蠓蠛齐谐不能志炙輠不能说郦桑二小儒注书事抄撮陋袭李斯碑阙补周王碣关仝亦妙手惜未适吴越嵩华虽云高无以闘巧拙时俗趂姿媚烟峦漫涂抹妄使伧父辈笑我骄蚁垤京江吸金焦汉水注大别流峙合而滙奇气乃一发睥睨五岳间谁与分优劣扶杖一村翁眼看话年月昔逢犹儿童今见已耄耋昨闻县帖下搜索到鱼鳖讶彼白鼍逃无乃青草竭却留幽境在似为肥遯设当年绮里季卜居采薇蕨皓首走汉廷恨未与世絶若随灵威去此处揽藤葛子房知难致欲荐且扪舌浮生每连蜷尘界尽空濶谋免妻孥愁计取山水悦入春桃李过韶景听啼鴂篮舆累亲旧同载有二叶穆生老而健孙郎才且杰彼忘筋力劳我爱宾朋挈过湖曳轻帆入寺憩深樾老僧谐语笑妙理攻麯蘖晓起陈盘餐饱食非麤粝桑畦路宛宛笋屩行兀兀快意在此游失记遗七八平湖铺若茵磐石几人歇蹲踞当其旁拒户相支遏黝黑声訇棱欲进遭嗔喝侧肩仅容趾腹背供磨轧下踹藓磴牢上覻崩崖豁攀跻差毫厘失足忧一蹶前奇慕先过後险欣乍脱歌呼杂龆穉嘻笑视履袜君看长安道高步多蹉跌散诞来江湖蒲伏羞干谒头因石丈低腰向山灵折四月将已近天时早炎热挥汗何沾濡惊飈俄凛冽归来北窗枕响入山溜彻不寐话夜凉连床拥裘褐晩岁艰出门端居意骚屑闲踪习覊旅逸兴贪放达跌荡冯夷宫游戏天吴窟将毋神鬼怒亟遣风雨夺胜事满现前得失归勇怯衰老偕故人幸喜兹游决它年子胥涛百里闻咤咄鱣鲔随风雷颈锁金牛掣鲛人拭床几神女洗环玦硠磕打空滩澎湃溅飞沫噌吰无射钟嘹喨蕤宾铁孤客为旁皇嫠妇为凄咽那知捩柁下我辈行车辙再拜告石公相逢慰饥渴既从人间世忍再洪波没志怪作大言?奇私神物肯学杨焉镌愿受壶公诀缩之入怀袖弄之置盆鉢栽松龙气上蓄水云根活长留文士玩勿被山君窃尝闻岣嵝峰科斗尊往牒剥蚀存盘螭扪索嗟完缺此山通巴陵下有神禹札後代文字衰致起龙蛇孽我有琅玕管上洒湘娥血濯足临沧浪浩思吟不辍未堪追阳氷犹足夸李渤隐从烟霞闭出供时世閲刻之藏书岩千载应不灭
游石公归是夜骤雨明晨微霁同诸君天王寺看牡丹
烟岚?方霁沙暖得徐步访寺苔径微远近人语误道半逢一泉曲折随所赴触石松顶飞其白或如鹭寻源入杳冥壑絶桥屡渡中有二比丘种桃白云护花将舞而笑石则落犹怒浇之以杯酒娟然若回顾此处疑仙源快意兼缁素苦辞山地薄县官责常赋蔬果虽已荣龙象如欲诉学道与养生得失从时务吾徒筋力衰万事俱迟暮太息因归来钟声发清悟
揖山楼
名山谁逢迎遇人若俯仰心目无端倪默然与之往幽泉互相答飞鸟入空想杰阁生其间?轩争一爽嘉树为我圆坐久惜余赏暝霭忽而合明月出孤掌弹琴坐其中万籁避清响良夜此会难佳处莫能奬
盐官僧香海问诗於梅村村梅大发以诗谢之
但访梅花来今见梅花去何必为村翁重寻灌园处种梅三十年遶屋已千树饥摘花蘂餐倦抱花影睡枯坐无一言自谓得花意师今远来游恰与春光遇索我囊中诗搔首不能对寄语谢故人幽香养衰废溪头三尺水好洗梅魂句
直溪吏
直溪虽乡村故是尚书里短棹经其门叫声忽盈耳一翁被束缚苦辞槖如洗吏指所居堂即贫谁信尔呼人好作计缓且受鞭箠穿漏四五间中已无窗几屋梁纪月日仰视殊自耻昔也三年成今也一朝毁贻我风雨愁饱汝歌呼喜官逋依旧在府帖重追起旁人共欷歔感叹良有以东家瓦渐稀西舍墙半圯生涯分应尽迟速总一理居者今何栖去者将安徙明岁留空村极目唯流水
临顿儿
临顿谁家儿生小矜白晢阿爷负官钱弃置何仓卒绐我适谁家朱门临广陌嘱侬且好住跳弄无知识独怪临去时摩首如怜惜三年教歌舞万里离亲戚絶伎逢侯王宠异施恩泽高堂红氍毹华灯布瑶席授以紫檀槽吹以白玉笛文锦缝我衣珍珠装我额瑟瑟珊瑚枝曲罢恣狼藉我本贫家子邂逅遭抛掷一身被驱使两口无消息纵赏千黄釡莫救饿死骨欢乐居它乡骨肉诚何益
梅村集卷三

[book_title]卷四
钦定四库全书
梅村集卷四
国子监祭酒吴伟业撰
七言古诗一
行路难
奉君乘鸾明月之美扇耶谿赤堇之宝刀莞蒻桃笙之绮席阳阿激楚之洞箫丈夫得意早行乐歌舞任侠称人豪举杯一歌行路难酒阑钟歇风萧萧
其二
长安巧工制名灯七龙五凤光层层中有青荧之朱火下有映彻之澄氷游鱼扬鬐肆瀺灂飞鸟奋翼思骞腾黑风吹来徧槐市狂花振落烧觚棱金吾之威不能禁铁柱倒塌铜盘倾使人策马不能去青磷鬼哭唯空城
其三
君不见无须将闾叫呼天赐钱请葬骊山边父为万乘子黔首不得耕种咸阳田君不见金墉城头高百尺河间成都弄刀戟草木萌芽杀长沙狂风烈烈吹枯骨人生骨肉那可保富贵荣华几时好龙子作事非寻常夺枣争梨天下扰金?玉几不得眠一朝零落同秋艹
其四
愁思忽不乐乃上咸阳桥盘螭蹲兽势相啮谽呀口鼻吞崩涛当时平明出万骑马蹄蹀?何逍遥长安冠盖一朝改紫裘意气非吾曹柴车辟易伏道畔舍人辞去妻孥嘲人生太行起面前何必褒斜栈阁崎岖高
其五
君不见南山松柏何葱菁於世无害人无争斧声丁丁满崖谷不知其下何王陵玉箱夜出宝衣尽冬青叶落吹鱼灯石马无声缺左耳丰碑倒折纒枯藤当时公卿再拜下车过今朝蔓草居人耕
其六
汉家身毒镜大如八铢钱蒲桃锦囊虽黯?盘龙婉转丝结连云是宣皇母后物摩挲爱惜宫中传土花埋没今千年对此抚几长叹息金张许史皆徒然
其七
君不见黄河之水从天来一朝乃没梁王台梁王台成高崔嵬禁门平旦车如雷千尺金堤坏百里严城开君臣将相竟安在化为白鼋与黄能乃知水可亡人国昆明劫灰何如哉
其八
男儿读书良不恶屈首残编务穿凿穷年矻矻竟无成徒使声华受萧索君不见王令文章今大进邱公官退才亦尽寂寂斋居自着书太玄奇字无人问
其九
伏轼说人主谈笑称上客一见赐黄金再见赐白璧夜半宫中独召见母弟通侯皆避席上殿批逆鳞下殿犯贵戚犀首进谗谮韩非受指摘夜走函谷关逡巡不能出君不见范睢折脇惩前事身退功成归蔡泽
其十
君不见郑庄洗沐从知交倾身置驿长安郊又不见任君谈辞接後进冠盖从游数百乘人生盛名致宾客失势人情谅非昔年少停车莫扫门故人行酒谁离席
其十一
直谏好言事召见拜司隶弹劾中黄门鲠切无所避天子初见容谓是敢言吏以兹增感激居官厉锋气奏对金商门缚下都船狱髠头徙朔方衆怒犹不足私劒揣其喉赤车再收族横尸都亭前妻子不敢哭酒色作直都杀人藏头畏尾徒碌碌
其十二
拔剑横左膝嗔目悲歌向坐客我初从军缚袴褶手击黄麞弓霹雳生来不识官家贵带甲持兵但长揖驱马来中原尚书奏功级前庭论爵赏後殿赐饮食乌瓛家儿坐我上坏坐争言多酒失御史弹文读且纠待罪惊忧不敢出还君绦衲两当衫归去射猎终南山
其十三
平生侠游尚轻利剧孟为兄灌夫弟使酒骂坐人探丸斫俗吏流血都市中追兵数十骑借问追者谁云是灞陵杜穉季抽矢弗射是故人两马相逢互交臂吾徒岂相厄便当从此逝泰山羊氏能藏迹北海孙公堪避世复壁埋名二十年赦书却下咸阳尉归来故乡无负郭破家结客成何济
其十四
今我思出门图作雒阳贾东游陈郑北齐鲁白璧一双交王公明珠十斛买歌舞关中轺车方算缗高艑峩峩下荆楚道阻淮南兵货折河东占朝为猗顿暮黔娄乞食吹箫还故土
其十五
丈夫少年使絶域从行吏士交河卒布衣功拜甘泉侯独护高车四十国蒲萄美酒樽中醉汗血名驹帐前立富贵归故郷上书乞骸骨汉使遮玉关不遣将军入军中夜唱行路难条支海上秋风急
其十六
西莫过金牛关悬崖铁锁猿猱攀南莫过恶道滩盘涡利石戈矛攒猩猩啼兮杜鹃叫落日青枫山鬼啸篁竹深岩不见天我所悲兮在远道
其十七
结带理流苏流苏纷乱不能理当时罗帷鉴明月皎皎容华若桃李一自君出门深闺厌罗绮有人附书还君到长干里名都莺花发皓齿知君眷眷婵姢子太行之山黄河水君心不测竟如此寄君翡翠之鹣钗傅玑之堕珥劝君归来且欢喜卧疾空床为君起
其十八
吾将老焉惟糟邱裸身大笑轻王侯礼法之士憎如讐此中未得逍遥游不如饮一斗颓然便就醉执法在前无所畏君不见嵇生幽愤阮生哭箕踞狂呼不得意
永和宫词
扬州明月杜陵花夹道香尘迎丽华旧宅江都飞燕井新侯关内武安家雅步纎腰初召入钿合金钗定情日丰容盛鬋固无双蹴踘弹碁复第一上林花鸟写生绡禁本锺王点素毫杨柳风微春试马梧桐露冷暮吹箫君王宵旰无欢思宫门夜半传封事玉几金床少晏眠陈娥卫艶谁频侍贵妃明慧独承恩宜笑宜愁慰至尊皓齿不呈微索问蛾眉欲蹙又温存本朝家法修清讌房帷久絶珍奇荐勅使惟追阳羡茶内人数减昭阳膳维扬服制擅江南小阁炉烟沉水含私买琼花新様锦自修水递进黄柑中宫谓得君王意银鐶不妬温成贵早日艰难护大家比来欢笑同良娣奉使龙楼贾佩兰往还偶失两宫欢虽云樊嬺能辞令欲得昭仪喜怒难緑绨小字书成印琼函自署充华进请罪长教圣主怜含辞欲得君王愠君王内顾恤倾城故剑还存敌体恩手诏玉人蒙诘问自来阶下拭啼痕外家官拜金吾尉平生游侠多轻利缚客因催博进钱当筵便杀弹筝伎班姬才调左姬贤霍氏骄奢窦氏专涕泣微闻椒殿诏笑谭豪夺灞陵田有司奏削将军俸贵人冷落宫车梦永巷传闻去玩花景和门里谁陪从天顔不怿侍人愁后促黄门召共游初劝官家佯不应玉车早到殿西头两王最小牵衣戏长者读书少者弟闻道羣臣誉定陶独将多病怜如意岂有神君语帐中漫云王母降离宫巫阳莫救苍舒恨金锁雕残玉筯红从此君王惨不乐丛台置酒风萧索已报河南失数州况经少子伤零落贵妃痩损坐匡床慵髻啼眉掩洞房荳?汤温氷簟冷荔支浆热玉鱼凉病不禁秋泪沾臆裴回自絶君王膝苔没长门有梦归花飞寒食应相忆玉匣珠襦啓便房薤歌无异葬同昌君王欲制哀蝉赋诔笔词臣有谢庄头白宫娥暗嚬蹙庸知朝露非为福宫草明年战血腥当时莫向西陵哭穷泉相见痛仓黄还向官家问永王幸免玉环逢丧乱不须铜雀怨兴亡自古豪华如转毂武安若在忧家族爱子虽添北渚愁外家已葬骊山足夜雨椒房隂火青杜鹃啼血濯龙门汉家伏后知同恨止少当年一贵人碧殿凄凉新木拱行人尚识昭仪塚麦饭冬青问茂陵斜阳蔓草埋残壠昭邱松檟北风哀南内春深拥夜来莫奏霓裳天宝曲景阳宫井落秋槐
琵琶行【并序】
去梅村一里为王太常烟客南园今春梅花盛开予偶步到此忽闻琵琶声出於短垣丛竹间循墙侧听当其妙处不觉拊掌主人开门延客问向谁弹则通州白在湄子彧如父子善琵琶好为新声须臾花下置酒白生为予朗弹一曲廼先帝十七年以来事叙述乱离豪嘈凄切坐客有旧中常侍姚公避地流落江南因言先帝在玉熙宫中梨园子弟奏水嬉过锦诸戏内才人於暖阁齎镂金曲柄琵琶弹清商杂调自河南寇乱天顔常惨然不悦无复有此乐矣相与哽咽者久之於是作长句纪其事凡六百二言仍命之曰琵琶行
琵琶急响多秦声对山慷慨称入神同时渼陂亦第一两人失志遭迁谪絶调王康并盛名崑仑摩诘无顔色百余年来操南风竹枝水调讴吴侬里人度曲魏良辅高士填词梁伯龙北调犹存止弦索朔管胡琴相间作尽失传头误後生谁知却唱江南乐今春偶步城南斜王家池馆弹琵琶悄听失声叫奇絶主人招客同看花为问按歌人姓白家住通州好寻覔袴褶新更回鹘装虬须错认龟兹客偶因同坐话先皇手把檀槽涙数行抱向人前诉遗事其时月黑花茫茫初拨鵾弦秋雨滴刀剑相磨毂相撃惊沙拂面鼓沉沉砉然一声飞霹雳南山石裂黄河倾马蹄迸散车徒行铁凤铜盘柱摧塌四条弦上烟尘生忽焉摧藏若枯木寂寞空城乌啄肉辘轳夜半转吚哑呜咽无声贵人哭碎佩丛铃断续风氷泉冻壑泻淙淙明珠瑟瑟抛残尽却在轻拢慢捻中斜抹轻挑中一摘漻栗飕飀憯肌骨衔枚铁骑饮桑乾白草黄沙夜吹笛可怜风雪满关山乌鹊南飞行路难猿啸鼯啼山鬼语瞿塘千尺响鸣滩坐中有客泪如霰先朝旧直乾清殿穿宫近侍拜长秋咬春燕九陪游燕先皇驾幸玉熙宫凤纸佥名唤乐工苑内水嬉金傀儡殿头过锦玉玲珑一自中原盛豺虎煖阁才人撤歌舞挿柳停搊素手筝烧灯罢击花奴鼓我亦承明侍至尊止闻鼓乐奏云门段师沦落延年死不见君王赐予恩一人劳悴深宫里贼骑西来趋易水万岁山前鼙鼓鸣九龙池畔悲笳起换羽移宫总断肠江村花落听霓裳龟年哽咽歌长恨力士凄凉说上皇前辈风流最堪羡明时迁客犹嗟怨即今相对苦南冠昇平乐事难重见白生尔尽一杯酒繇来此伎推能手岐王席散少陵穷五陵召客君知否独有风尘潦倒人偶逢丝竹便沾巾江湖满地南乡子铁笛哀歌何处寻
雒阳行
诏书早洗雒阳尘叔父如王有几人先帝玉符分爱子西京铜狄泣王孙白头宫监锄荆棘曾在华清内承直遭乱城头乌夜啼四十年来事堪忆神皇倚瑟楚歌时百子池边嫋柳丝早见鸿飞四海翼可怜花发万年枝铜扉未啓牵衣谏银箭初残泪如霰几年不省公车章後来数罢昭阳宴骨肉终全异母恩功名徒付上书人贵强无取诸侯相调护何关老大臣万岁千秋相诀絶青雀投怀玉鱼别昭邱烟草自苍茫汤殿香泉暗呜咽析圭分土上东门宝毂雕轮九陌尘骊山西去辞温室渭水东流别任城少室峰头写桐漆灵光殿就张琴瑟愿王保此黄髪期谁料遭逢黑山贼嗟乎龙种诚足怜母爱子抱非徒然江夏漫栽修柏赋东阿徒咏豆箕篇我朝家法踰前制两宫父子无遗议廷论繇来责佞夫国恩自是优如意万家汤沐啓周京千骑旌旗给羽林总为先朝怜白象岂知今日误黄巾邹枚客馆伤狐兎燕赵歌楼散烟雾茂陵西筑望思台月落青枫不知路今皇兴念繐帷哀流涕黄封手自裁殿内遂停三部伎宫中为设八关斋束薪流水王人戍太牢加璧通侯祭帝子魂归南浦云玉妃涙洒东平树北风吹雨故宫寒重见新王受诏还唯有千寻旧松栝照人落落嵩高山
宫扇
宣皇清暑幸离宫碧槛青疏十二重七宝铸铜薰鸭贵千金磁翠鬬鸡红玳瑁帘开南内宴沉香匣啓西川扇蝉翼描来云母轻氷纨制就天孙艶丹霞滃起驾云軿王母双成绦节还玉管凤衔花万夀银涛龙蹴海三山芙蓉水殿琉璃彻内家尚苦樱桃热九华初御咏招凉落叶回风若霜雪峨眉万里尚方船雉尾千秋奏御笺公主合欢娇翡翠昭容反影鬬婵姢遭逢召见南薰殿思陵日昃犹挥汗天语亲传赐近臣先生进讲豳风倦黄罗帕捧出雕阑画箑丹青掌上看俸薄买嫌灯市价恩深擕谢合门班自离卷握秋风急蹇驴便面谁人识闻道烽烟蔽锦城齐纨楚竹无顔色石榴喷火照皇都再哭苍梧媿左徒旧内谩悬长命缕新宫徒贴辟兵符雨夜床头搜废箧摩挲老眼王家物半面犹存蛱蝶图空箱尚记霓裳叠蠧粉黄侵琼树花麯尘香损紫鸾车珠衣五翟悲秦女玉坠双鱼泣汉家莫叹君恩长断絶比来舒卷仍鲜洁乍可?披宋玉风不堪袖掩班姬月
宣宗御用戗金蟋蟀盆歌
宣宗在御昇平初便殿进览豳风图煖阁才人笼蟋蟀昼长无事为欢娱定州花甆赐汤沐玉粒琼浆供饮啄戗金髹漆隐双龙果厰雕盆锦香褥佽飞着翅逞腰身玉砌轩鬐试一鸣性不近人须耿介才堪却敌在僄轻君王暇豫留深意棘门霸上皆儿戏鬬鸡走狗谩成功今日亲观战场利坦颡长身张两翼锯牙植股须如戟汉家十二羽林郎虫达封侯功第一临淮真龙起风云二豪螟蛉张与陈草间窃伏竟何用竈下厮养非吾羣大将中山独持重却月城开立不动两目相当振臂呼先声作势多操纵应机变化若有神僄突彷佛常开平黄须鱻卑见股栗垂头折足亡精魂独身跳免追且急拉折攀翻只一掷蠮螉塞外蠕蠕走使气穷搜更深入当前拔栅赌先登夺采争筹为主人自分一身甘瓦注不知重赏用黄金君王笑谓当如此楚汉雌雄何足齿莫嗤超距浪轻生横草功名须致死二百年来无英雄故宫瓦砾吟秋风一寸山河鬭蛮触五千甲士化沙虫灌莽微躯亦何有捉生误落儿童手蚁贼穿墉负败胔战骨虽香嗟速朽凉秋九月长安城黑鹰指爪愁双睛锦韝玉縧竞驰逐头鹅宴上争输赢鬬鸭栏空舞马死开元万事堪伤心秘阁图书遇兵火厰盒宣窑贱如土名都百戏少人传贵戚千金向谁赌乐安孙郎好古癖剔红填漆收藏得我来山馆见雕盆蟋蟀秋声增叹息呜呼漆城荡荡空无人哀螿切切啼王孙贫士征夫尽流涕惜哉不遇飞将军
听女道士卞玉京弹琴歌
鴐鵞逢天风北向惊飞鸣飞鸣入夜急侧听弹琴声借问弹者谁云是当年卞玉京玉京与我南中遇家近大功坊底路小院青楼大道边对门却是中山住中山有女娇无双清眸皓齿垂明璫曾因内宴直歌舞坐中瞥见涂鸦黄问年十六尚未嫁知音识曲弹清商归来女伴洗红粧枉将絶技矜平康如此才足当侯王万事仓皇在南渡大家几日能枝梧诏书忽下选蛾眉细马轻车不知数中山好女光徘徊一时粉黛无人顾艶色知为天下传高门愁被?人妬尽道当前黄屋尊谁知转盻红顔误南内方看起桂宫北兵早报临瓜步闻道君王走玉骢犊车不用聘昭容幸迟身入陈宫里却早名填代籍中依稀记得祁与阮同时亦中三宫选可怜俱未识君王军府抄名被驱遣漫咏临春琼树篇玉顔零落委花钿当时错怨韩擒虎张孔承恩已十年但教一日见天子玉儿甘为东昏死羊车望幸阿谁知青塚凄凉竟如此我向花间拂素琴一弹三叹为伤心暗将别鹄离鸾引写入悲风怨雨吟昨夜城头吹筚篥教坊也被传呼急碧玉班中怕点留乐营门外卢家泣私更装束出江边恰遇丹阳下渚船剪就黄絁贪入道擕来绿绮诉婵姢此地繇来盛歌舞子弟三班十番鼓月明弦索更无声山塘寂寞遭兵苦十年同伴两三人沙董朱顔尽黄土贵戚深闺陌上尘吾辈漂零何足数坐客闻言起叹嗟江山萧瑟隐悲笳莫将蔡女边头曲落尽吴王苑里花
南生鲁六真图歌【并引】
山东南生鲁官浙之观察命谢彬画已像而刘复补山水凡六图其一坐方褥听两姬搊筝吹洞箫其一焚香弹琴流泉泻堦下?一姬听倦倚石一会两少年蹴踘戏球掷空中势欲落一图书满床公左顾笑有髫而秀者端拱榻前若受书状则公子也余二图一则画藤桥横断壑中非人境公黄冠椶拂掉首不顾一则深岩枯木有头陀趺坐披布衲即公也予为作六真图歌鑱之石上览者可以知其志矣
明湖夜雨天涯客握手停杯话畴昔人生竟作画图看拂卷生绡开数尺长身玉立于思翁美人促柱弹春风一声两声玉箫急吹落碧桃无数红旁有一姝娇倚扇听君手拂湘妃怨抱琴危坐须飘然知入清徽广陵散出门逐伴车如风筑球会饮长安中归来闭门闲课子石榻焚香列图史我笑此翁何太奇弹琴蹴踘皆能为读书终老岂长策乘云果欲鞭龙螭神仙吾辈尽可学六慱吹笙游戏作不信晩年图作佛趺坐蒲团贪睡着丈夫雄心竟若此世事悠悠何足齿兴来展翫自掀髯椶拂藤鞋自兹始刘君水石谢君图解衣盘礴工揣摩平生嗜好经想像须臾点出双清矑置身其间真快乐声酒琴书资笑谑纵然仙佛两无成如此溪山艮不恶吾闻宗少文曾写尚子平阮生长啸逢苏门祖孙妙笔多天真君不见兴宗年少香山老不及丹青似旧人
後东臯草堂歌
君家东臯枕山麓百顷流泉浸花竹石田书画数百卷酷嗜平生手藏录隐囊麈尾寄萧斋鸿鹄高飞鹰隼猜白社青山旧居在黄门北寺捕车来有诏怜君放君去重到故乡栖隐处短策仍看屋後山扁舟却繋门前树此时鈎党虽纵横终是君王折槛臣放逐纵缘当事意江湖还赖主人恩一朝龙去辞乡国万里烽烟归未得可怜双戟中丞家门帖凄凉题卖宅有子单居持户难呼门吏怒索家钱穷搜废箧应无计弃掷城南五尺山任移花药邻家植未剪松杉僧舍得渔舟网集习家池官道人牵到公石石础虽留不记亭槿篱还在半无门欹桥已断连僵柳醉壁谁扶倚痩藤尚有荒祠丛废棘丰碑草没犹堪识堦前田父早歌呼陌上行人增叹息我初扶杖过君家开尊九月逢黄花秋日溪山好图画石田真蹟深咨嗟传闻此图再易主同时宾客知存几又见溪山改旧观雕栏碧槛今已矣摇落深知宋玉愁衡阳雁断楚天秋斜晖有恨家何在极浦无言水自流我来草堂何处宿挑灯夜把长歌续十年旧事总成悲再赋闲愁不堪读魏寝梁园事已空杜鹃寂寞怨西风平泉独乐荒榛里寒雨孤村听暝钟
汲古阁歌
嘉隆以後藏书家天下毘陵与琅琊整齐旧闻收放失後来好事知谁及比闻充栋虞山翁里中又得小毛公搜求遗逸悬金购缮写精能镂板工繇来斯事推赵宋欧虞楷法看飞动集贤院印校讐精太清楼本装潢重损斋手跋为披图苏氏题观在直庐馆阁百家分四库巾箱一幅尽三都本朝儒臣典制作累代缥缃输秘阁徐广虽编石室书孝徵好窃华林略两京太学藏经史奉诏重修赐金紫高斋学士费飡钱故事还如写黄纸释典流传自洛阳中官经厰护焚香诸州各请名山藏总目难窥内道场南湖主人为叹息十年心力恣收拾史家编辑过神尧律论流通到罗什当时海内多风尘石经马矢高丘陵已坏书囊缚作袴复惊木册摧为薪君家高阁偏无恙主人留宿倾家酿醉来烧烛夜摊书双眼摩挲觉神王古人关书借三馆羡君自致五千卷又云献书辄拜官羡君带索躬耕田伏生藏壁遭书禁中郎秘惜矜谈进君获奇书好示人鸡林巨贾争摹印读书到死苦不足小学雕虫置废簏君今万卷尽刋讹邢家小儿徒碌碌客来诗酒话生平家近湖山拥百城不数当年清秘阁乱离踪迹似云林
送志衍入蜀
去年秋山好君走燕云道今年春山青君去锦官城秋山春山何处可为别把酒欲问横塘月人影将分花影稀钟声初动箫声咽我昔读书君南楼夜寒拥被谭九州动足下床有万里驽马伏枥非吾俦当时东国贱男子傲岸平生已如此今朝乘传下西川賨户巴人负弓矢黄牛喘怒潠银涛崩剥苍崖化迹劳石断忽穿风雨过山深日见鱼龙高江头老槎偃千尺接手猿猱掷橡栗云移断壁层波见月上危滩远峰出缥缈楼台白帝城月明吹角唱花卿栈连子午愁烽堠水落东南洗甲兵摩诃池上清明火蹲鸱山下巴渝舞岂有居人浣百花依然风俗输铜鼓有日登临感客游楚天飞梦入江楼五湖归思苍波濶十月怀人木末愁别时曾折阊门柳相思应寄郫筒酒末下盐豉谁共尝蜀中蒟酱君知否愧予王粲老江潭愁絶空山响杜鹃乞我瀼西园数亩依君好种灌溪田
清风使节图吾郡先达徐仲山中丞以武部郎奉命封郑藩当时诸贤赠行作也中丞於先参政为同年勿斋先生属予记其事勿斋勅使益府予亦有大梁之役两家子弟述先志扬祖德其同此君岁寒矣
豫章夹日吟高风岁久蟠根造物功吾祖先朝豫州牧早年纳节东溪翁舅家仲珪擅画竹归老山庄看亦足至今遗墨满缥缃挂我青溪草堂曲此图念出同年生当时意气称徐卿非买玉环思适郑暂持翠节解司兵吾祖一麾方出守不获诸公同载酒把臂曾看韦曲花赠行不及漳河柳谁人尺幅写篔簹影入清郎四牡装千里故园存苦节百年旧泽养新篁今皇命使临江右绦旛人识中丞後江左龙孙筱簜长淇园凤质琅玕痩嶰谷千寻鸾鸟呼彭城一派雨风多愿将十丈鹅溪绢再作青青玉笋图
梅村集卷四

[book_title]卷五
钦定四库全书
梅村集卷五
国子监祭酒吴伟业撰
七言古诗二
东莱行【为姜如农如须兄弟作也】
汉皇策士天人毕二月东廵临碣石献赋凌云鲁两生家近蓬莱看日出仲孺召入明光宫补过拾遗称侍中叔子輶轩四方使一门二妙倾山东同时里人官侍从左徒宋玉君王重就中最数司空贤三十孤卿需大用君家兄弟俱承恩感时危涕长安门侍中叩阁数强谏上书对仗弹平津天顔不怿要人怨卫尉捉头捽下殿中旨传呼赤棒来血裹朝衫路人看爱弟弃官相追从避兵尽室来江东本为逐臣沟壑里却因奉母乱离中三年流落江湖梦茂陵荒草西风恸头颅虽在故人怜髀肉犹为旧君痛我来扶杖过山头把酒论文遇子由异地客愁君更远中原同调几人留司空平昔躭佳句千首诗成罢官去战鼓东来白骨寒二劳山月魂何处左氏勲名照汗青过江忠孝数中丞孺卿也向龙沙死柴市何人哭子卿只君兄弟天涯客漂零尚是烟霜隔思归诗寄广陵潮忆弟书来虎丘石回首风尘涕涙流故乡萧瑟海天秋田横岛在鱼龙冷栾大城荒草木愁当日竹宫从万骑祀日歌风何意气断碑年月记乾封柏梁侍从谁承制鲁连蹈海非求名鸱夷一舸宁逃生丈夫沦落有时命岂复悠悠行路心我亦沧浪钓船系明日随君买山住
鸳湖曲
鸳鸯湖畔草粘天二月春深好放船柳叶乱飘千尺雨桃花斜带一溪烟烟雨迷离不知处旧堤却认门前树树上流莺三两声十年此地扁舟住主人爱客锦筵开水阁风吹笑语来画鼔队催桃叶伎玉箫声出柘枝台轻靴窄?娇糚束脆管繁弦竞追逐云鬟子弟按霓裳雪面参军舞鸜鹆酒尽移船曲榭西满湖灯火醉人归朝来别奏新翻曲更出红糚向柳堤欢乐朝朝兼暮暮七贵三公何足数十幅蒲帆几尺风吹君直上长安路长安富贵玉骢娇侍女薰香护早朝分付南湖旧花柳好留烟月伴归桡那知转眼浮生梦萧萧日影悲风动中散弹琴竟未终山公启事成何用东市朝衣一旦休北邙坏土亦难留白杨尚作他人树红粉知非旧日楼烽火名园窜狐兔画阁偷窥老兵怒宁使当时没县官不堪朝市都非故我来倚棹向湖边烟雨台空倍惘然芳草乍疑歌扇緑落英错认舞衣鲜人生苦乐皆陈迹年去年来堪痛惜闻笛休嗟石季伦衔杯且效陶彭泽君不见白浪掀天一叶危收竿还怕转船迟世人无限风波苦输与江湖钓叟知
项黄中家观万岁通天法帖
王氏勲名自始兴後人书法擅精能江东将相传家在翰墨风流天下称前有琅琊今檇李项氏由来堪竝美襄毅旗常战伐高墨林书画声名起当时海内号收藏秘阁图书玉轴装近代丹青推董巨名家毫素重锺王锺王妙蹟流传旧贞观在御穷搜购尽随万乘入昭陵人间一字无遗漏碑石犹存腕锋出风摧雨剥苔文脱枣木镌来波磔非牋麻搨就戈鋩失君家此书何处传云是万岁通天年则天酷嗜二王法诏求手迹千金悬从官方庆拜表进臣祖羲献与僧?生平行草数十纸龙蛇盘蹙开天顔赐官五阶帛百疋仍勅能手双钩填装成用宝进御府不知何事流人间我思羲之负远略北伐贻书料强弱惜哉徒令书画传誓墓功名气萧索江东无事富山水兴来洒笔临池乐足知文采赖昇平父子优游擅家学只今海内无高门稽山越水烽烟作春风挂席由拳城夜雨君斋话畴昨呜呼吾友雅州公舒毫落纸前人同一官乌撒没坏土万卷青箱付朔风少伯湖头鼙鼔动尚书第内烟尘空可怜累代图书尽断楮残编墨林印此卷仍逃劫火中老眼纵横看笔阵君真襄毅之子孙相逢意气何相亲卽看书画与金石访求不屑辞家贫嗟乎世间奇物恋故主留取缥缃傲絶伦
送徐次桓归胥江草堂
春来放檝鸳湖游杉青牐畔登高楼裼裘徐郎最年少坐中摇笔烟霞收装随到我海滨去鸡黍流连别何遽云过胥江旧草堂乃父凄凉读书处沧山突兀枕江濆伍相祠荒对夕曛我是故人同季子十年相识忆徐君只今孺子飘零客芦中穷士无人识挂剑虽存旧业非吹箫未遇吾徒惜归去还登渔父船南枝越鸟竟谁怜投金濑在王孙泣白马江声遶舍边
画兰曲
画兰女子年十五生小琵琶怨春雨记得糚成一见时手拨帘帷便尔汝蜀纸当窗写畹兰口脂香动入毫端腕轻染黛添芽易钏重舒衫放叶难似能不能得花意花亦如人吐犹未珍惜沉吟取格时看人只道侬家媚横披侧出影重重取次腰肢向背同昨日一枝芳砌上折来双鬂镜台中玉指才停弄弦索漫拢轻调似花弱殷勤弹到别离声雨雨风风听花落花落亭臯白露溥旧根易土护新寒可怜明月河边种移入东风碧玉栏闻道罗帏怨离索麝媒鹅绢闲尝作又云憔悴非昔时笔牀翡翠多零落今年挂檝洞庭舟柳暗桑浓罨绮楼度曲佳人遮钿扇知书侍女下琼钩主人邀我图山色宣索传来画兰笔轻移牙尺见匀牋侧偃银毫怜吮墨席上回眸惜雁筝醉中适口认鱼羮茶香黯淡知吾性车马雍容是故情常时对面忧吾瘦浅立斜窥讶依旧好将独语过黄昏谁堪幽梦牵罗?归来开箧简啼痕肠断生绡点染真何似杜陵春禊饮乐游原上采兰人
送杜公武归浦口
将军威名着关陇紫面虬髯锋骨竦西州名士重人豪北地高门推将种起家二十便登坛气压三河震百蛮夜半旌旗度青海雪中笳鼔动萧关当时海内称刘杜死事忠勲君叔父黄砂碛上起丰碑李氏功名何足数君为犹子有家风都护防秋杖节同白帝传烽移剑外黄巾闻警出榆中功败垂成谋不用十年心力堪悲痛只今天地满风尘余生沦落江南梦江南烟雨长菰蒲蟹舍鱼庄家有无醉里放歌衰鬂短狂来摇笔壮心苏自言少年好诗酒学佛求仙徧师友牀头真诀幸犹在肘後隂符复何有嗟余憔悴卧江潭骑省哀伤初未久君来一见卽论文谓结婚姻商不朽蹉跎此意转成空自恨愆期负若翁非是隽君辞霍氏终然丁掾感曹公此後相逢辄悲叹秦関何处乡书断苦忆江南欲住难覊栖老病无人看三经出塞五专征一卷诗书记姓名奴仆旌旄多甲第亲朋兵火剩浮生重向天涯与我别凭栏把酒添凄咽烟水芦花一雁飞回头却望江南月
芦洲行
江岸芦洲不知里积浪吹沙长滩起云是徐常旧赐庄百战勲名照江水禄给朝家礼数优子孙万石未云酬西山诏许开煤冶南国恩从赐荻洲江水东流自朝暮芦花瑟瑟西风渡金戈铁马过江来朱门大第谁能顾惜薪司按先朝册勲产芦洲追籽粒已共田园没县官仍收子弟徵租入我家海畔老田荒亦长芦根岂赐庄州县逢迎多妄报排年赔累是重粮丈量亲下称芦政鞭笞需索轻人命胥吏交関横派征差官恐喝难供应江南尺土有人耕踏勘终无豪占情徒起科民力尽却亏全课国租轻【积年升科老田本漕白重课指为无粮侵占故有重粮科後重粮去而定为芦课视原额反少减矣甚言害民而又损国其无益如此】
诏书昨下知民病解头使用今朝定早破城中数百家芦田白售无人问休嗟百姓困诛求憔悴今看旧五侯只好负薪煨马矢敢谁伐荻上渔舟君不见旧洲已没新洲出黄芦收尽江潮白万束千车运入城草塲马廐如山积樵苏犹向锺山去军中日日烧陵树
捉船行
官差捉船为载兵大船买脱中船行中船芦港且潜避小船无知唱歌去郡符昨下吏如虎快桨追风摇急橹村人露肘捉头来背似土牛耐鞭苦苦辞船小要何用争执汹汹路人拥前头船见不敢行暁事篙师歛钱送船户家家坏十千官司查点候如年发回仍索常行费另派门摊云雇船君不见官舫嵬峩无用处打鼓揷旗马头住
马草行
秣陵铁骑秋风早廐将圉人索刍藁当时碛北起蒲梢今日江南输马草府帖传呼点行速买草先差人打束香刍堪秣饱骅骝不数西凉夸苜蓿京营将士导行钱解户公摊数十千长官除头吏乾没自将私价僦车船苦差常例须应免需索停留终不遣百里曾行几日程十家早破中人产半路移文称不用归来符取重装送推车挽上秦淮桥道遇将军紫骝鞚辕门刍豆高如山长衫没髁看奚官黄金络颈马肥死忍令百姓愁饥寒回首当年开仆监龙媒烙字麒麟院天闲辔逸起黄沙游牝三千满行殿蒋山南望猎痕烧放牧秋原见射鵰寜莝雕胡供伏枥不堪极目草萧萧
题志衍所画山水
画君故园之书屋午榻茶烟莳花竹着我溪边岸葛巾十年笑语连床宿画君蜀道之艰难去家万里谁能还戎马千山西望哭杜鹃落月青枫寒今之此图何者是黯澹苍茫惟一纸想像云山变灭中其人与笔寜生死我思此道开榛芜东南画脉多萧疎君尝展卷向予说得及荆关老辈无巫山巫峡好粉本一官大笑夸吾徒此行归来扫素壁扪腹满贮青城图只今犹是江南树忆得当时送行处杨柳青青葭菼边双桨摇君此中去题苏门高士图赠孙徵君锺元【容城人孝亷】
苏门山水天下殊中有一人清且癯龎眉扶杖白髭须鶡冠野服谈诗书定州城北水瀦白沙村畔为吾庐少年蹀?千金驹献策天子来皇都腰鞬三矢玉鹿卢幽州台上为欢娱日暮酒酣登徐无顾视同辈谁能如十人五人居要枢拖金横玉当朝趋今我不第胡为乎有田一廛书百厨鸡泉马水吾归欤七徵不起乘柴车当时犹是昇平余一朝铁骑城南呼长刀斫背将人驱里中大姓高门闾鞭笞不得留须臾叩头莫敢争高腴乞为佃隶租请输牵爷担子立两衢问言不荅但欷歔先生闭门出无驴僵卧一榻絶朝餔弟子二人舁篮舆百门书院今空虚此中闻是孙登居太行秀色何盘纡桤楠榛栗松杉储风从中来十万株啸台遗址烟霞俱流泉百道穿堦除幅巾短髪不用梳弹琴横卷心安舒微言妙旨如贯珠考钟击磬吹笙竽古文屋壁阐禹谟异人手授先天图谈仁讲义追尧夫後来姚许开榛芜斯文不坠须吾徒谁传此图来江湖使我一见心踟蹰即今絶学谁能扶屈指耆旧堪嗟吁苏门山下有硕儒中原学者多沾濡百年文献其存诸我往从之歌黄虞
寿总宪龚公芝麓
丈夫四十致卿相努力公孤方少壮握手开尊话畴昔故人一见称无恙当初海内苦风尘解褐才名便絶伦官守蕲春家近楚贼窥江夏路通秦书生年少非轻敌擐甲开门便迎击诗成横槊指黄巾战定磨崖看赤壁我同宋玉适来游多士名贤共校讐此地异才为乱出论文高话锁廰秋别後相思隔江水黑山铁骑如风雨闻道黄州数被兵读书长啸重围里荏苒分飞十八年我甘衰白老江边那知风雪严城鼔重谒三公棨戟前即君致身已鼎足正色趋朝勤补牍异书扪腹五千卷美酒开顔三百斛月明歌舞出帘栊刻烛分题挥洒中谈笑阮生青眼客文章王掾黑头公却思少小经离乱铜驼荆棘寻常见侧身天地竟何心过眼风光有谁羡楚水吴山思不禁朝衫欲脱主恩深待看贺监归来岁勾漏丹砂本易寻
王郎曲
王郎十五吴趋坊覆额青丝白晢长孝穆园亭常置酒风流前辈醉人狂同伴李生柘枝鼓结束新翻善财舞锁骨观音变现身反腰贴地莲花吐莲花婀娜不禁风一斛珠倾宛转中此际可怜明月夜此时脆管出帘栊王郎水调歌缓缓新莺嘹呖花枝暖惯抛斜?卸长肩眼看欲化愁应懒摧藏掩抑未分明拍数移来发曼声最是转喉偷入破殢人肠断脸波横十年芳草长洲緑主人池舘惟乔木王郎三十长安城老大伤心故园曲谁知顔色更美好瞳神剪水清如玉五陵侠少豪华子甘心欲为王郎死寜失尚书期恐见王郎迟寜犯金吾夜难得王郎暇坐中莫禁狂呼客王郎一声声顿息移牀欹坐看王郎都似与郎不相识往昔京师推小宋外戚田家旧供奉只今重聼王郎歌不须把昭文痛时世工弹白翎雀婆罗门舞龟兹乐梨园子弟爱传头请事王郎敎弦索耻向王门作伎儿博徒酒伴贪欢谑君不见康崑仑黄幡绰承恩白首华清阁古来絶艺当通都盛名肯放优闲多王郎王郎可奈何【王郎名稼字紫稼於勿斋徐先生二株园中见之髫而晢明慧善歌今秋遇于京师相去已十六七载风流儇巧犹承平时故习酒酣一出其伎坐上为之倾靡余此曲成合肥龚公芝簏口占赠之曰蓟苑霜高舞柘枝当年杨柳尚如丝酒阑却唱梅村曲肠断王郎十五时】
楚两生行【并序】
蔡州苏崑生维扬柳敬亭其地皆楚分也而又客於楚左寜南驻武昌柳以谈苏以歌为幸舍重客寜南没於九江舟中百万衆皆奔溃柳已先期东下苏生痛哭削髪入九华山久之出从武林汪然明然明亡之吴中吴中以善歌名海内然不过嘽缓柔曼为新声苏生则於隂阳抗坠分刌比度如崑刀之切玉叩之栗然非时世所为工也尝遇虎丘广塲大集生睨其?笑曰某郎以某字不合律有识之者曰彼伧楚乃窃言是非思有以挫之间请一发声不觉屈服顾少年耳剽日久终不肯轻自贬下就苏生问所长生亦落落难合到海滨寓吾里萧寺风雪中以余与柳生有雅故为立小传援之以请曰吾浪迹三十年为通侯所知今失路憔悴而来过此惟愿公一言与柳生并传足矣柳生近客於云间帅识其必败苦无以自脱浮湛敖弄在军政一无所関其祸也幸以免苏生将渡江余作楚两生行送之以之寓柳生俾知余与苏生游且为柳生危之也
黄鹄矶头楚两生征南上客擅纵横将军已没时世换絶调空随流水声一生拄颊高谈妙君卿唇舌淳于笑痛哭长因感旧恩诙嘲尚足陪年少途穷重走伏波军短衣缚袴非吾好抵掌聊分幕府金褰裳自把江村钓一生嚼徵与含商笑杀江南古调亡洗出元音倾老辈叠成妍唱待君王一丝萦曳珠盘转半黍分明玉尺量最是大堤西去曲累人肠断杜当阳忆昔将军正全盛江楼高会夸名胜生来索酒便长歌中天明月军声静将军听罢据胡牀抚髀百战今衰病一朝身死?降旛貔貅散尽无横阵祁连高塜泣西风射堂宾客嗟蓬鬂覊栖孤舘伴斜曛野哭天边几处闻草满独寻江令宅花开闲吊杜秋坟鵾弦屡换尊前舞鼍鼔谁开江上军楚客祗怜归未得吴儿肯道不如君我念?江头白叟滑稽幸免君知否失路徒贻妻子忧脱身莫落诸侯手坎繇来为盛名见君寥落思君友老去年来消息稀寄尔新诗同一首隐语藏名代客嘲姑苏台畔东风柳
茸城行
朝出胥门塘暮泊佘山麓?带三江襟扈渎五茸城是何王筑泖塔霜高稻叶黄淀湖雨过蓴丝绿百年以来夸胜事丹青图卷高珠玉学士挥毫清秘楼徵君隐几逍遥谷前辈风流书画传後生贤达声华续给事才名矫若龙山公人地清如鹄汗简销沉又几秋沧江屡建高牙纛不知何处一将军到日雄豪炙手薰羊侃後房歌按队陈豨宾客剑成羣刻金为漏三更箭错宝施牀五色文异物江淮尝月进新声京雒自天闻承恩累赐华林宴归镇高谈横海勲未见尺书收草泽徒夸名字得风云此地江湖绾鎻钥家擅陶朱户程卓千箱布帛运轺车百货鱼盐充邸阁将军一一数高赀下令搜牢徧墟落非为仇家告并兼即称盗贼通囊槖望屋遥窥室内藏算缗似责从前诺敢信黔娄脱网罗早看猗顿填沟壑窟室飞觞传箭催博塲戏责横刀索纵有名豪解折行可堪小户胜狂药将军沉湎不知止箕踞当筵任颐指拔剑公收伍伯妻鸣射杀良家子江表争猜张敬儿军中思缚卢从史枉破城南十万家养士何无一人死贪财好色英雄事若辈屠沽安足齿君不见夫差猎骑何翩翩五茸春草城南天雉媒飞起发双矢西施笑落珊瑚鞭湖山足纪当时胜歌舞犹为後代传陆生文士能为将勲名三世才难量河桥虽败事无成睥睨千秋肯谁让代有文章占数公烟霞好处偏神王兵火烧残万卷空大节英声未凋丧一朝遽落老兵手百里溪山复何有已见衣冠拜健儿苦无丘壑安穷叟茸城杨柳鬰婆娑欲繋扁舟奈晩何盘龙浦上行人少唳鹤滩头战舰多我望严城听街鼔鲈鱼沽酒扣舷歌侧身回视忽长笑此亦当今马伏波
赠吴锦雯兼示同社诸子
吾家季重才翩翩身长七尺虬须髯投我新诗百余轴满牀绢素生云烟自言里中有三陆长衫拂髁矜豪贤弟先兄举致身早我亦挟策游长安其余诸子俱岳岳感时上策愁祁连会饮痛哭岳祠下闻者大笑惊狂顚臯亭山头金鼓震万骑蹴踏东南天贻书诀别士龙死呜呼吾友非高官余或脱身弃妻子西兴潮落无归船我因老亲守穷巷买山未得囊无钱息心掩関谢时辈五年不到西溪边比因访客过山寺故人文酒相盘桓手君诗篇令我读使我磊落开心顔岂甘不死愧良友欲使奇字留人间跳刀拍张虽将相有书一卷吾徒传吾闻其语重叹息平生故旧空茫然不信扁舟偶乘兴丁仪吴质追随欢酒酣对客作长句十纸谡谡松风寒後来此会良不易况今海内多艰难安得与君结庐住南山着述北山眠
萧史青门曲
萧史青门望明月碧鸾尾扫银河濶好畤池台白草荒扶风邸舍黄尘没当年故后媫妤家槐市无人噪晩鸦却忆沁园公主第春莺啼杀上阳花呜呼先皇寡兄弟天家贵主称同气奉车都尉谁最贤巩公才地如王济被服依然儒者风读书妙得公卿誉大内倾宫嫁乐安光宗少女宜加意正值官家从代来王姬礼数从优异先是朝廷啓未央天人寜德降刘郎道路争传长公主夫壻豪华势莫当百两车来填紫陌千金榼送出雕房红窗小院调鹦鹉翠馆繁筝叫凤皇白首傅玑阿母饰绿鞲大?骑奴装灼灼夭桃共穠李两家姊妹骄纨绮九子鸾雏鬬玉钗钗工百万恣求取屋里熏炉滃若云门前钿毂流如水外家肺腑数尊亲神庙荣昌主尚存话到孝纯能识面抱来太子辄呼名六宫都讲家人礼四节频加戚里恩同谢面脂龙德殿共乘油壁月华门万事荣华有消歇乐安一病音容没莞蒻桃笙朝露空温明秘器空堂设玉房珍玩宫中赐遗言上献依常制却添驸马不胜情至尊览表为流涕金册珠衣进太妃镜奁钿合还夫壻此时同产更无人寜德来朝笑语真忧及四方宵旰甚自家兄妹话艰辛明年铁骑烧宫阙君后仓黄相诀絶仙人楼上看灰飞织女桥边听流血慷慨难从巩公死乱离怕与刘郎别扶擕夫妇出兵间改朔移朝至今活粉碓脂田县吏收糚楼舞阁豪家夺曾见天街羡璧人今朝破?迎风雪卖珠易米返柴门贵主凄凉向谁说苦忆先皇涕泪涟长平娇小最堪怜青萍血碧它生果紫玉魂归异代缘尽叹周郎曾入选俄惊秦女遽登仙青青寒食东风柳彰义门边冷墓田昨夜西窗仍梦见乐安小妹重欢讌先后传呼唤卷帘贵妃笑折樱桃倦玉阶露冷出宫门御沟春水流花片花落囬头往事非更残灯灺泪沾衣休言傅粉何平叔莫见焚香卫少儿何处笙歌临大道谁家陵墓对斜晖只看天上琼楼夜乌鹊年年它自飞
堇山儿
堇山儿儿生不识乱与离父言急去牵儿衣母言乞火为儿炊作糜父母忽不见但见长风白浪高崔嵬将军下一令军中那得闻儿啼楼船何高高沙岸多崩摧榜人不能移举手推堕之上有蒲与雈下有泞与泥十步九倒迷东西身无袴襦足穿蒺藜叩头指口惟言饥将船送儿去问以乡里记忆还依稀父兮母兮哭相认声音虽是形骸非傍有一老翁羡儿独来归不知我儿何处喂游鱼或经略卖遭鞭笞垂头涕下何累累吾欲竟此曲此曲哀且悲茫茫海内风尘飞一身不自保生儿欲何为君不见堇山儿
梅村集卷五

[book_title]卷六
钦定四库全书
梅村集卷六
国子监祭酒吴伟业撰
七言古诗三
送沈绎堂太史之官大梁
云间学士推二沈布衣召见登华省多少金闺榜墨新科名埋没声华冷青史流传有弟兄衣白山人披赐锦一代才名并玉珂百年绢素垂金粉知君门胄本能文易世遭逢更絶偷射策紫裘胪唱出马蹄不动六街尘曲江李杜无遗恨留取花枝待後人即今艺苑多供奉八分草隶清曹重署额新宫十丈悬韦郎体势看飞动其余作者何纷纷争来待诏鸿都门围棋赌墅王长史丹青画马曹将军君也读书致上第传家翰墨闲游戏迸落长空笔阵奇纵横妙得先人意顿挫沉雄类壮夫双曈剪水清癯异卧疾萧斋好苦吟平生雅不为身计唯留诗句满长安清切长宜禁近官秋雨直庐分手处忽擕书卷看嵩山呜呼男儿不入即当出生世谐为二千石黄纸初除左冯翊腰间两绶开顔色君不见沈侍中图书秘阁存家风匹夫徒步拜侍从况今淋漓御墨宫袍红一麾去听梁园钟轩车路出繁台东杯酒意气何雍容簿领岂足羞英雄安能低眉折腰事铅椠蹉跎白首从雕虫【宣庙时云间有大小沈学士以布衣善书入翰林皆着名迹大学士名度小学士名粲绎堂为壬辰第三人官编修擢授大梁道亦有书名小学士後也】
通玄老人龙腹竹歌
通玄老人来何方碧曥赬面拳毛苍手披地图向我说指点西极天微茫视彼万里若咫尺使我不得悲他乡京师公卿谁旧识与君异国同周行九州丧乱朋友尽此道不絶留扶桑床头示我龙腹竹夜半风雨疑腾骧尾烧鳞蜕飞不得苍皮倔强膺微张此中空洞亦何有得无颔下骊珠藏汉家使者通大夏仍来卭蜀搜篔簹更踰葱岭访异种擕归上苑栖鸾皇我欲裁之作龙笛水底老蛟吟不得纵使长房投葛陂此龙僵卧难扶策可是天教产竹郎八荒奇事谁能识一从海上西南来中原筱簜多良材淇园已竭苍生痛会稽正采征夫哀天留异质在无用任将抛掷生尘埃若有人兮在空谷束素娟娟不盈匊尽道腰肢痩胜肥此君无乃非其族雪压霜欺直干难轮囷偃蹇忘荣辱邴君岂出子鱼下高人磊砢遭题目玉笋新抽渐拂云摩挲自倚东墙曲苦节长同处士饥寛心好耐湘妃哭吁嗟乎崑仑以外流沙西当年老子驱青犊手中竹杖插成林杀青堪写遗经读君不见犹龙道德五千字要言无过宁为腹何可一日无此竹
送旧总宪龚孝升以上林苑监出使广东
与君对酒庾楼月君逼干戈我离别与君藉地燕山草君作公孤我潦倒亦知穷老应自疎识君意气真吾徒门前车马多豪俊蹑衣上坐容衰鬓我持半勺君一斗我吟一篇君百首每逢高会辄尽欢把我新诗不容口今日他乡再送君地角天涯复何有山川有灵交有命延津会合真难定如君共事曹侍郎百僚弹压风裁正握手论文海内推交游京洛声华盛秋风吹向越王台後先踪迹谁能信不见兰台连柏府却过剑浦来珠郡相赠虽无陆贾金相看何必周昌印丈夫豁逹开心期悠悠世上无人知三仕三已总莫问一贵一贱将奚为别君劝君休失意碧水丹山暂游戏客路扁舟好着书故园九日堪沉醉乌桕霜红少妇楼桄榔雨黑行人骑独有飘零老伏生不堪衰白困将迎祗因旧识当涂少坐使新知我辈轻花发罗浮梦君处踯躅悲歌不能去
雁门尚书行【并序】
雁门尚书行为大司马白谷孙公作也公代州人地故雁门郡长身伉爽才武絶人其用秦兵也将凭岩关为持久且固将吏心秦士大夫弗善也累檄趣之战不得已始出天淫雨糗粮不继师大溃潼关陷独身横刀冲贼阵以没从骑俱散不能得其屍公之出也自念必死顾语张夫人夫人曰丈夫报国耳无忧我西安破率二女六妾沉于井挥其八岁儿以去儿踰垣避贼堕民舍中有老翁者善衣食之二年公长子世瑞重趼入秦得夫人屍貌如生老翁归以弟相扶还见者泣下盖公素有德秦人云余门人冯君讷生公同里人作潼关行纪其事余曾识公于朝因感赋此什公死而天下事以去然其败由趣战且大雨粮絶此固天意抑本庙谟未可专以责公也公之参佐惟监军道乔公以明经奏用能不负公潼关之破同日死名元柱定襄人
雁门尚书受专征登坛顾盻三军惊身长八尺左右射坐上咄吒风云生家居絶塞爱死士一日费尽千黄金读书致身取将相关西鼠子方纵横长安城头挥羽扇卧甲韬弓不忘战持重能收壮士心沉几好待凶徒变忽传使者上都来夜半星驰马流汗覆辙宁堪似往年催军还用松山箭尚书得诏初沉吟蹶起横刀忽长叹我今不死非英雄古来得失谁由算椎牛誓衆出潼关墟落萧条转饷难六月炎蒸驱万马二崤风雨断千山雄心慷慨宵飞檄杀气凭陵老据鞍扫箨谋成频抚劒量沙力尽为传飡尚书战败追兵急退守岩关收溃卒此地乘高足万全只今天险嗟何及蚁聚蜂屯已入城持矛瞋目呼狂贼战马嘶鸣失主归横尸撑距无能识乌鸢啄肉北风寒寡鹄孤鸾不忍看愿逐相公忠义死一门恨血土花斑故园有子音书絶勾注烽烟路百盘欲走云中穿紫塞别寻奇道访长安长安到日添悲哽茧足荆榛见眢井辘轳绳断野苔生几尺枯泉浸形影永夜曾归风露清经秋不化氷霜冷二女何年驾碧鸾七姬无塚埋红粉复壁藏儿定有无破巢穷鸟问将雏时来作使千兵势运去流离六尺孤傍人指点牵衣袂相看一恸真吾弟诀絶难为老母心护持始识遗民意回首潼关废垒高知公于此葬蓬蒿沙沉白骨魂应在雨洗金疮恨未消渭水无情自东去残鸦落日蓝田树青史谁人哭藓碑赤眉铜马知何处呜呼材官铁骑看如云不降即走徒纷纷尚书养士三十载一时同死何无人至今唯说乔参军
赠冯讷生进士教授云中
并州冯郎长吴越桐江风雪秦淮月不烹羊酪敌蓴羮肯拈芦管吹桃叶才同顾陆与温邢侠少风流擅絶伦名士有谁甘作诺丈夫何必尚专城乞得一氊还故土欲化边人作邹鲁余笑谓君且归去不信广文今广武绦帐悬弓设豹侯讲堂割肉掺鼍鼔击磬新调塞上歌投壶却奏军中舞文籍先生上谷儒游闲公子河东贾乱定初闻阙里钟时清不用平城弩雁门太守解将迎马邑名豪通训诂乌桓年少挟雕弧射得黄羊供束脯男儿作健羞帬屐拂云堆上吹横笛低头博士为万卷抚掌封侯空四壁忆昔扁舟醉石头别来几梦南徐客隐囊麈尾烧却尽长铗纯鈎看自惜学就吴趋恐未工注成晋问无人识呜呼五湖烟水忆鲈鱼落木天高好寄书塞雁不归花又发故人消息待何如
雕桥庄歌【并序】
高邑赵忠毅公为雕桥庄记曰吾郡梁太宰有雕桥庄在郡西十五里大茂诸山之东前临滹沱西韩二水东为大门表之曰尚书里有楼曰莲渚仙居有堂曰寿槐槐可四十围相传数百年物太宰功成身退徜徉于此者二十年今其孙慎可读书其中自号为西韩生云此忠毅家居时所作也公後拜吏部尚书视梁公以同郡为後继竟因党祸戍代州死慎可以孝亷入中翰余始识之知其为赵公交寻以龃龉去相别十余年今起官水部家门蝉冕当代莫与比焉余以其名山别墅乱後独全高门遗老晩节最胜雕桥盛事自太宰以来百余年於此矣是可歌也为作雕桥庄歌
常山古槐千尺起雕桥西畔尚书里偃盖青披大茂云扶疎响拂韩河水水部山庄遶碧渠弹琴长啸修篁里今年相见在长安据鞍却笑吾衰矣尽道新枝任栋梁不知老干经风雨自言年少西韩生幽并豪侠皆知名酒酣箕踞听鼔瑟射麋击鬼邯郸城天生奇质难自弃一朝折节倾公卿当时海内推高邑赵公简重称相得才地能交大父行襟期雅负名贤识公曾过我读书处笑倚南楼指庭树归田太宰昔同游廿载林泉共来去此是君恩优老臣後来吾辈应难遇每思此语辄泫然知己投荒絶塞天同是冢臣恩数异伤心非复定陵年黄巾从此成贻祸青史谁来问断编钩党几家传旧业干戈何地着平泉我有山庄幸如故老树吟风自朝暮磐石宁容虫蚁穿斧斤不受樵苏误铃索高斋拥赐书名花异果雕栏护绿菂红渠水面开门前即是鸣驺路子弟传呼千骑归不教鞍马惊鸥鹭年年细柳与新蒲粧点溪山入画图四海烽烟乔木在一窗灯火故人无相逢只有江南客头白尊前伴老夫
海户曲【南海子周环一百六十里有海户千人】
大红门前逢海户衣食年年守环堵收藳腰鎌拜啬夫筑场贳酒从樵父不知占籍始何年家近龙池海眼穿七十二泉长不竭御沟春暖自涓涓平畴如掌催东作水田漠漠江南乐鴐鵞鷿鹈满烟汀不枉人呼飞放泊【南海子有水泉七十二处元之飞放泊也】後湖相望筑三山两地神州咫尺间【以西苑後湖名海子故此云南】遂使相如夸陆海肯教王母笑桑田蓬莱楼阁云霞变晾鹰台上何王殿【晾鹰台元之仁虞院也常使大学士提调之鹰坠皆用先朝旧玺改作】传说新罗玉海青星眸雪爪飞如练【玉海青即白鹰也】诈马筵开挏酒香【元有诈马宴】割鲜夜饮仁虞院二百年来话大都平生有眼何曾见头白经过是旧朝春深惯鎻黄山苑【叶】典守唯闻中使来樵苏辄假贫民便芳林别舘百花残廿四园中烂漫看【南海子有二十四园系明时制】记得上方初荐品东风铃索护雕栏葡萄满摘倾筠笼苹果新尝捧玉盘赐出宫中公主谢分遗阙下倚臣餐一朝剪伐生荆杞五柞长杨怅已矣野火风吹蚂蚁坟【海子东南有蚂蚁坟每清明日数万皆聚于此】枯杨月落虾蟇水【王泉一名虾蟇泉流入海子】尽道千年苑囿非忽惊万乘车尘起雄图开国马蹄劳将相风云剑槊高帐殿行程三十里旌旗猎猎响鸣鞘朝鲜使者奇毛进白鹰刷羽霜天劲旧迹凌歊好放鵰荒台百尺登临胜俊鹘重经此地飞黑河讲武当年盛吊古难忘百战心扫空雉兎江山净新丰野老惊心目缚落编篱守麋鹿兵火摧残泪满衣昇平再覩修茅屋衰草今成御宿园豫游只少千章木上林丞尉已连催洒扫离宫补花竹人生陵谷不须哀芦苇陂塘雁影来君不见鄠杜西风萧瑟里丹青早起濯龙台
退谷歌【赠同年孙公北海】
我家乃在莫厘之下具区之东洞庭烟鬟七十二天际杳杳闻霜钟岂无巢居子长啸呼赤松後来高卧不可得无乃此世非洪蒙元气茫茫鬼神凿黄虞既没巢由穷逆旅逢孙登自称北海翁携手共上徐无峰仰天四顾指而笑此下即是宜春宫若教天子广苑囿吾地应入甘泉中丈夫踪迹贵狡狯何必万里游崆峒君不见抱石沉焚山死被髪佯狂弃妻子匡庐峰成都市欲逃名姓竟谁是少微无光客星暗四皓衣冠只如此使我山不得高水不得深鸟不得飞鱼不得沉武陵洞口闻野哭萧斧斫尽桃花林仙人得道古来宅劫火到处相追寻不如三辅内此地依青门非朝非市非沉沦鄠杜岂关萧相请茂陵不厌相如贫饮君酒就君宿羡君逍遥之退谷花好须随禁苑开泉清不让温汤浴中使敲门为放鹰羽林下马因寻鹿我生亦胡为白头苦碌碌送君还山识君屋庭草彷佛江南绿客心历乱登高目噫嚱乎归哉我家乃在莫厘之下具区之东侧身长望将安从
赠文园公
君家丞相人中龙屈伸时会风云空庐陵忠孝两贤继待诏声名累叶同致主丝纶三月罢传家翰墨八分工汝父翩翩相公弟词塲跌宕酣声伎才大非关书画传门高不屑公卿贵老向长安作布衣主知特逹金门戏先帝斋居好鼔琴相如召入赐黄金大弦张急宫声乱识是君王宵旰心为君既难臣亦苦龟山东望思宗鲁左徒憔悴放江潭忠爱惓惓不忘楚可惜吾家有逐臣曲终哀怨无人补欲谭治道将琴谏审音先取宫商辨怡神玉几澹无为云门乐作南薰殿君臣朋友尽和平四海熙然致清晏圣主闻声念旧臣名家絶艺嗟称善归来卧疾五湖云垂死干戈梦故君绿绮暗尘书卷在脊令原上戴顒坟雍门歌罢平陵曲报韩子弟几湛族竺坞祠堂鬼火红阊门池舘苍鼯宿汝念先人供奉恩抱琴长向荒江哭满目云山入旧图只今无地安茅屋谁将妙蹟享千金後人馁死空山麓与君五世通中表相国同朝悲宿草寻山结伴笋舆游汝父平生与我好看君才调擅丹青画舫相逢话死生君不见信国悲歌青史里古来犹子重家声
画中九友歌
华亭尚书天人流墨花五色风云浮至尊含笑黄金投残膏剩馥鷄林求【玄宰】太常妙蹟兼银钩乐郊拥卷高堂秋真宰欲诉穷雕搜解衣盘礴堪忘忧【烟客】谁其匹者王亷州神姿玉树三山头摆落万象烟霞收尊彜斑剥探商周得意换却千金裘【元照】檀园着述夸前修丹青余事追营丘平生书画置两舟湖山胜处供淹留【长蘅】阿龙北固持双矛披图赤壁思曹刘酒醉洒墨横江楼蒜山月落空悠悠【龙友】姑苏太守今僧繇问事不省张两眸振笔忽起风飕飕连纸十丈神明遒【尔唯】松圆诗老通清讴墨庄自画归田游一犁黄海鸣春鸠长笛倒骑乌?牛【孟阳】花龛巨幅千峰稠小景点出林塘幽晚年笔力凌沧洲幅巾鹤髪轻王侯【润甫】风流已矣吾瓜畴一生迂癖为人尤僮仆窃骂妻孥愁瘦如黄鹄闲如鸥烟驱墨染何曾休【僧弥】
银泉山
银泉山下行人稀青枫月落鱼灯微道旁翁仲忽闻语火入空坟烧宝衣五陵小儿若狐兎夜穴红墙县官捕玉椀珠襦散草间云是先朝郑妃墓覆雨翻云四十年专房共辇承恩顾礼数繇来母后殊至尊错把旁人怒承直中宫侍宴回血裹银环不知数岂有言辞忤大家蛾眉薄命将身悞宫人斜畔伯劳啼声声为怨骊姬诉尽道昭仪殉夜台万岁千秋共朝暮宫车一去不相随当时枉信南山锢只今云母似平生皓齿明眸向谁妬选侍陵园亦已荒移宫事蹟更茫茫两朝台谏孤忠在一月昭阳旧恨长总为是非留信史却怜恩宠异前王路人尚说东西李【二李寝园亦在山下】指点飞花入坏墙
田家铁狮歌
田家铁狮屹相向舑舕蹲夷信殊状良工朱火初写成四顾咨嗟觉神王先朝异物徕西极上林金鎻攀楹出玉关罢献兽圈空刻画丹青似争力武安戚里起高门欲表君思示子孙铸就铭词镌日月天贻神兽守重阍第令监奴睛闪烁老熊当路将人攫不堪此子更当关鈎爪张眸吐银齶七宝香猊玉辟邪嬉游牵伴入侯家圉人新进天闲马御赐仍名狮子花假面羌胡装杂伎狻?突出拳毛异跳掷声声画鼓催条支海上何繇致异材逸兽信超羣其气无乃如将军将军岂是批熊手瞋目哮呼天下闻省中忽唱田蚡死青犊明年食龙子虾蟇血洒上阳门三十六宫土花紫此时铁狮絶可怜儿童牵挽谁能前槖驼磨肩牛砺角霜催雨蚀枯藤纒主人已去朱扉改眼鼻尘沙经几载锁钥无能护北门画图何处归西海吾闻沧洲铁狮高数丈千年猛气难凋丧风雷夜半戏人间柴皇战伐英灵壮芦沟城雉对西山桥上征人竟不还枉刻蹲狮七十二桑乾流水自潺潺秋风吹尽连云宅铁凤铜乌飞不得却羡如来有化城香林狮象空王力扶雀犁牛见太平月支使者贡西京并州精铁终南冶好铸江山莫铸兵
题崔青蚓洗象图
呜呼顾陆不可作世间景物都萧索云台冠劒半无存维摩寺壁全凋落开元名手空想像昭陵御马通泉鹤燕山崔生何好奇书画不肯求人知仙灵云气追恍惚宓妃雒女乘龙螭平生得意图洗象兴来扫笔开屛障赤罽如披洱海装白牙似立含元仗当时驾幸承天门鸾旗日月陈金根鸡鸣钟动双阙下岿然不动如崑仑崔生布衣怀纸笔道冲驺哄金吾卒仰见天街驯象来归去沉吟思十日眼前突兀加摩娑非山非屋非陂陀昔闻阿难骑香象栴檀林内频经过我之此图无乃是贝多罗树金沙河十丈黄尘向天阙霜天夜踏宫墙月刍豆支来三品料鞭梢趋就千官谒材大宁堪世人用徒使低头受覊绁京师风俗看洗象玉河春水涓流洁赤脚乌蛮缚双帚六街士女车填咽叩鼻殷成北阙雷怒蹄卷起西山雪图成悬在长安市道旁观者呼奇絶性癖难供势要求价高一任名豪夺十余年来人事变碧鸡金马争传箭越人善象教象兵扶南身毒来酣战惜哉崔生不复见画图未得开生面若使从军使赵佗苍梧城下看如练更作昆明象战图止须一疋鵞溪绢嗟嗟崔生饿死长安陌乱离荒草埋残骨一生心力付兵火此卷犹存堪爱惜君不见武宗供奉徐髯仙豹房夜直从游畋青熊苍兕写奇特至尊催赐黄金钱只今零落同云烟古来画家致身或将相丹青惨澹谁千年
松山哀
拔劒倚柱悲无端为君慷慨歌松山卢龙蜿蜒东走欲入海屹然搘拄当雄关连城列障去不息兹山突兀烟峰攒中有垒石之军盘白骨撑距凌漓岏十三万兵同日死浑河流血增奔湍岂无遭际异变化须臾间出身忧劳致将相征蛮建节重登坛还忆往时旧部曲喟然叹息摧心肝呜呼玄菟城头夜吹角杀气军声振寥廓一旦功成尽入关锦裘跨马征夫乐天山回首长蓬蒿烟火萧条少耕作废垒斜阳不见人独留万鬼塡寂寞若使山川如此闲不知何事争强弱闻道
朝廷念旧京诏书招募起春耕两河少壮丁男尽三辅流移故土轻牛背农夫分部送鸡鸣关吏点行频早知今日劳生聚可惜中原耕战人
临淮老妓行
临淮将军擅开府不鬬身强鬭歌舞白骨何如弃战塲青娥已自成灰土老大犹存一妓师柘枝记得开元谱才转轻喉便泪流尊前诉出漂零苦妾是刘家旧主讴冬儿小字唱梁州翻新水调教桃叶拨定鵾弦授莫愁武安当日夸声伎秋娘絶艺倾时世戚里迎归金犊车後来转入临淮第临淮游侠起山东帐下银筝小队红巧笑射棚分画的浓粧球仗簇花丛纵为房老腰肢在若论军容粉黛工羊侃侍儿能走马李波小妹解弯弓锦带轻衫娇结束城南挟弹贪驰逐忽闻京阙起黄尘杀气奔腾满川陆探骑谁能到蓟门空闲千里追风足消息无凭访两宫儿家出入金张屋请为将军走故都一鞭夜渡黄河宿暗穿敌垒过侯家妓堂仍讶调丝竹禄山裨将带弓刀醉拥如花念奴曲仓卒逢人问二王武安妻子相持哭薰天贵势倚椒房不为君王收骨肉翻身归去遇南兵退驻淮隂正拔营宝劒几曾求死士明珠还欲致倾城男儿作健酣杯酒女子无愁发曼声可怜西风怒吹折山阳树将军自撤沿淮戍不惜黄金购海师西施一舸东南避郁洲崩浪大於山张帆捩柁无归处重来海口竪降幡全家北过长淮去长淮一去几时还误作王侯邸第看收者到门停奏伎萧条西市叹南冠老妇今年头总白凄凉閲尽兴亡迹已见秋槐陨故宫又看春草生南陌依然丝管对东风坐中尚识当时客金谷田园化作尘緑珠子弟更无人楚州月落清江冷长笛声声欲断魂
殿上行
殿上云旗天半出夹陛无声手攀直有旨传呼召集贤左右公卿少顔色公卿繇来畏廷议上殿叩头辄心悸吾丘发策诎平津未斥齐人惭汲尉先生侍从垂金鱼退直且上庖西书况今慷慨复遑惜不尔何以乘朝车秦凉盗贼杂风雨梁宋丘墟长沮洳降人数部花门留抽骑千人桂林戍至尊宵旰谁分忧挟弹求凤高墉谋老臣自诣都诏狱逐客新辞鳷鹊楼先生翻然气塡臆口读弹文叱安石期门将军须戟张侧足闻之退股栗吾闻孝宗宰执何其贤刘公大夏戴公珊夹城日移对便殿造膝密语为艰难如今公卿习唯唯长跪不言而已矣黄丝历乱朱丝直秋虫局曲秋雕起呜呼拾遗指佞乃史臣优容愚戅天王仁
过锦树林玉京道人墓【并传】
玉京道人莫详所自出或曰秦淮人姓卞氏知书工小楷能画兰能琴年十八侨虎丘之山塘所居湘帘棐几严净无纎尘双眸泓然日与佳墨良纸相映彻见客初亦不甚酬对少焉谐谑间作一坐倾靡与之久者时见有怨恨色问之辄乱以他语其警慧虽文士莫及也与鹿樵生一见遂欲以身许酒酣拊几而顾曰亦有意乎生固为若弗解者长叹凝睇後亦竟弗复言寻遇乱别去归秦淮者五六年矣久之有闻其复东下者主於海虞一故人生偶过焉尚书某公者张具请为生必致之衆客皆停杯不御已报曰至矣有顷回车入内宅屡呼之终不肯出生悒怏自失殆不能为情归赋四诗以告絶已而叹曰吾自负之可奈何踰数月玉京忽至有婢曰柔柔者随之尝着黄衣作道人装呼柔柔取所擕琴来为生鼔一再行泫然曰吾在秦淮见中山故第有女絶世名在南内选择中未入宫而乱作军府以一鞭驱之去吾侪沦落分也又复谁怨乎坐客皆为出涕柔柔庄且慧道人画兰好作风枝婀娜一落笔尽十余纸柔柔承侍砚席间如弟子然终日未尝少休客或导之以言弗应与之酒弗肯饮踰两年渡浙江归於东中一诸侯不得意进柔柔奉之乞身下髪依良医保御氏於吴中保御者年七十余侯之宗人筑别宫资给之良厚侯死柔柔生一子而嫁所嫁家遇祸莫知所终道人持课诵戒律甚严生於保御中表也得以方外礼见道人用三年力刺舌血为保御书法华经既成自为文序之缁素咸捧手赞叹凡十余年而卒墓在惠山祗陀庵锦树林之原後有过者为诗吊之曰
龙山山下茱茰节泉响琤淙流不竭但洗铅华不洗愁形影空潭照离别离别沈吟几回顾游丝梦断花枝悟翻笑行人怨落花从前总被春风误金粟堆边乌鹊桥玉娘湖上蘼芜路油壁曾闻此地游谁知即是西陵墓乌桕霜来映夕曛锦城如锦葬文君红楼历乱燕支雨绣岭迷离石镜云绦树草埋铜雀砚绿翘泥涴郁金裙居然设色倪迂画点出生香苏小坟相逢尽说东风柳燕子楼高人在否枉抛心力付蛾眉身去相随复何有独有潇湘九畹兰幽香妙结同心友十色笺翻贝叶文五条弦拂银鈎手生死栴檀祗树林青莲舌在知难朽良常高舘隔云山记得斑骓嫁阿环薄命只应同入道伤心少妇出萧关紫台一去魂何在青鸟孤飞信不还莫唱当时渡江曲桃根桃叶向谁攀
悲滕城
悲滕城滕人牧羊川之濆雨工矫步趋其羣河鱼大上从风云去山一尺雷殷殷寺前铁铎多死声日暮鸡犬惨不鸣城上掌事报二更鬼马踏雾东南行鼓音隆隆非甲兵吁嗟龙伯何不仁大水汤汤滔吾民城中竽瑟不复陈缟带之价高锦纯路骨藉藉无主名葬者死生俱未明悲滕城滕城讹言昼夜惊百尺危岩浮车轮海民投网获釡铛巫儿赤章赛水神沟人匠氏修防门
打氷词
北河风高水生骨玉垒银桥堆几尺新戍云中千骑马横津直渡无行迹下流湍悍川途开吹笳官舫从南来帆樯山齐排浪进牵船百丈声如雷雪深没髁衣露肘背挽头低风塞口相逢羡杀顺流船急问来时河冻否溜过湖寛放挿平长年稳望一帆轻夜深侧听流澌响琐碎玲珑渐结成篙滑难施橹枝折舟人霜满髭须白发鼔催船唤打氷冲寒十指西风裂吁嗟河伯何硜硜白棓如雨终无声鱼龙潜逃科斗匿殊耐鞭杖非穷民官舱裘酒自高卧只话篙师义手坐早办人夫候治装明日推车氷上过
再观打氷词
官催打氷不肯行座船既泊啇船停商船虽住起潜听氷底有声柁牙应桅竿旗动吹南风舟子喜甚呼蒙冲儿童操梴争跳跃其气早夺冯夷宫砉如苍崖崩巨石鍧如戈矛相撞击滃如云气腾虚空飒如雨声飞淅沥河伯娶妇三日眠霜纨方空张轻烟忽闻裂帛素娥笑玉盘银瓮倾流泉别有鲛鮹还未醒沉鱼浮藻何隐隐上氷犹结下氷行视水如灯取氷影氷轮既展相催送三千练甲皆随从激岸回湍氷负氷白龙十丈鳞鳞动自古水嬉无此观披裘起坐卷帘看估客兼程贪夜发却愁明日西风寒枕畔轻雷殊不已醉里扁舟行百里安得并州第四弦弹彻氷天霜月起
雪中遇猎
北风雪花大如掌河桥路断流澌响愁鸱饥雀语啁啾健鹘奇鹰姿飒爽将军射猎城南隅软裘快马红毺秋翎垂头西鼠煖鸦青径寸装明珠金鹅箭褶袍花湿挏酒驼羮马前立锦靴玉貌拨秦筝瑟瑟鬟多好顔色少年家住贺兰山碛里擒生夜往还铁岭草枯烧堠火黑河氷满渡征鞍十载功成过高柳闲却平生射鵰手漫唱千人勅勒歌只倾万斛屠苏酒今朝彷佛李陵台将军喜甚围塲开黄羊突过笑追射鼻端出火声如雷回去朱旗满城阙不信沟中冻死骨犹有长征远戍人哀哀万里交河卒笑我书生短褐温蹇驴箬笠过前村即今莫用梁园赋扶杖归来自闭门
梅村集卷六

[book_title]卷七
钦定四库全书
梅村集卷七
国子监祭酒吴伟业撰
七言古诗四
昙阳观访文学博介石兼读苍雪师旧迹有感
先生头白髪垂耳博士无官家万里讲席漂零笠泽云乡心断絶昆明水南来道者为苍公说经如虎诗如龙大渡河头洗白足一枝楖栗栖中峰与君相见砉然笑石床对语覊愁空故园西境接身毒雪山照耀流沙通神僧大儒却并出雕题久矣渐华风呜呼铜鼓鸣庄蹻起青草湖边筑营垒金马碧鸡怅已矣人言尧幽囚或言舜野死目断苍梧泪不止吾州城南祠仙子窈窕丹青映图史玉棺上天人不见遗骨千年蜕于此先生结茅居其傍归不归兮思故乡尽道长沙军已得滇池王伏波南下开夜郎乌?孤城犹屈强青蛉絶塞终微茫忽得山中书苍公早化去支遁经台树陨花文翁书屋风飘絮噫嘻乎悲哉香象归何处杜宇啼偏哀月明梦落桄榔台丈夫行年已七十天涯戎马知何日点苍青洱海白道路虽开亦无及
赠陆生
陆生得名三十年布衣好客囊无钱尚书墓道千章树处士江邨二顷田京华浪迹非长计卖药求名总游戏习俗谁容我弃捐才名苦受人招致古来权要嗜奔走巧借高贤谢多口古来贫贱难自持一飡误丧生平守陆生落落真吾流行年五十今何求好将轻侠藏亡命耻把文章谒贵游丈夫肯用他途进相逢误喜知名姓狡狯原来逹士心栖迟不免文人病黄金白璧谁家子见人尽道当如此铜山一旦拉然崩却笑黔娄此中死嗟君时命剧可怜蜚语牵连竟配边木叶山头悲夜夜春申浦上望年年江花江月归何处燕子莺儿等飘絮红豆啼残曲里声白杨哭断斋前树屈指乡园笋蕨肥南烹置酒梦依稀蓴鲈正美书堪寄灯火将残泪独挥君不见鸿都买第归来客驷马轩车胡辟易西园论价喜谁知东观抡文矜莫及从他罗隐与方干不比如君行路难只有一篇思旧赋江关萧瑟几人看
吾谷行
吾谷千章万章木挿石缘溪秀林麓中有双株向背生并干交柯互蟠曲一株夭矫面东风上拂青云宿黄鹄黄鹄引吭鸣一声响入瑶花飞簌簌一株偃蹇踞隂崖半死半生遭屈辱雷劈烧痕翠鬛焦雨垂漏滴苍皮缩泥崩石断迸枯根鼠窜虫穿隐空腹行人过此尽彷徨日暮驱车不能速前山路转相公坟宰木参差乱入云枝上子规啼碧血道旁少妇泣罗裙罗裙碧血招魂哭寡鹄覊雌不忍闻同伴几家逢下泪羡他夫壻尚从军可怜吾谷天边树犹有相逢断肠处得免仓黄剪伐愁敢辞漂泊风霜惧木叶山头雪正飞行人十月辽阳戍兄在长安弟玉关摘叶攀条不能去昨宵有客大都来传道
君王幸渐台便殿含毫题
诏湿合门走马报花开宫槐听取从官咏御柳催成应制才定有春风到吾谷故园不用忧樵牧虽遇雕枯坠叶黄恰逢滋茂攒条绿由来荣落总何常莫向千门羡楝梁君不见庾信伤心枯树赋纵吟风月是他乡
圆圆曲
鼎湖当日弃人间破敌收京下玉关恸哭六军俱缟素冲冠一怒为红顔红顔流落非吾恋逆贼天亡自荒讌电埽黄巾定黑山哭罢君亲再相见相见初经田窦家侯门歌舞出如花许将戚里箜篌伎等取将军油壁车家本姑苏浣花里圆圆小字娇罗绮梦向夫差苑里游宫娥拥入君王起前身合是采莲人门前一片横塘水横塘双桨去如飞何处豪家强载归此际岂知非薄命此时只有泪沾衣薰天意气连宫掖明眸皓齿无人惜夺归永巷闭良家教就新声倾坐客坐客飞觞红日暮一曲哀弦向谁诉白晳通侯最少年拣取花枝屡回顾早擕娇鸟出樊笼待得银河几时渡恨杀军书底死催苦留後约将人误相约恩深相见难一朝蚁贼满长安可怜思妇楼头柳认作天边粉絮看遍索绿珠围内第强呼绦树出雕栏若非壮士全师胜争得蛾眉匹马还蛾眉马上传呼进云鬟不整惊魂定蜡炬迎来在战塲啼粧满面残红印专征箫鼓向秦川金牛道上车千乘斜谷云深起画楼散关月落开粧镜传来消息满江乡乌桕红经十度霜教曲妓师怜尚在浣纱女伴忆同行旧巢共是衔泥燕飞上枝头变凤皇长向尊前悲老大有人夫壻擅侯王当时祗受声名累贵戚名豪竞延致一斛明珠万斛愁关山漂泊腰肢细错怨狂风扬落花无边春色来天地尝闻倾国与倾城飜使周郎受重名妻子岂应关大计英雄无奈是多情全家白骨成灰土一代红粧照汗青君不见舘娃初起鸳鸯宿越女如花看不足香迳尘生鸟自啼屧廊人去苔空绿换羽移宫万里愁珠歌翠舞古梁州为君别唱吴宫曲汉水东南日夜流
送杜大于皇从娄东往武林兼简曹司农秋岳范佥事正
五月江村客行晓僮无朝餔马无草路穿槐柳到柴门满架藤花屋洒扫与君相别定何年一见嗟余头白早东邻浊酒賖未到盘格麄疎具梨枣莫怪贫家一饭难主人长饥客不饱解囊示我金焦诗四壁波涛惊欲倒一气元音接混茫想落千峰入飞鸟近来此地擅时誉粉饰开元与天宝我把耒锄倦唱酬耻画蛾眉鬬工巧看君爽气出江山始悔从前作诗少海内悠悠识者谁汝有平生故人好副相犹然卧茂陵侍郎已是归岭表况逢少伯共登临西子湖头月皎皎人生贫贱何足悲纵酒高歌白云杳胜絶容留我辈狂劫灰烧尽雷峰小落落穷途感快游愧我菰芦色枯槁佳句流传遍世间寄书早慰江潭老
悲歌赠吴季子【松陵人字汉槎】
人生千里与万里黯然销魂别而已君独何为至於此山非山兮水非水生非生兮死非死十三学经并学史生在江南长纨绮词赋翩翩衆莫比白璧青蝇见排抵一朝束缚去上书难自理絶塞千山断行李送吏泪不止流人复何倚彼尚愁不归我行定已矣八月龙沙雪花起槖驼垂腰马没耳白骨磑磑经战垒黑河无船渡者几前忧猛虎後苍兕土穴偷生若蝼蚁大鱼如山不见尾张鬛为风沫为雨日月倒行入海底白昼相逢半人鬼噫嘻乎悲哉生男聪明慎勿喜仓颉夜哭良有以受患祗从读书始君不见吴季子
织妇词
黄茧缲丝不成匹停梭倚柱空太息少时织绮贡尚方官家曾给千金直孔雀蒲桃新様改异?奇文不遑识桑枝渐枯蚕已老中使南来催作早齐纨鲁缟车班班西出玉关贱如草黄龙袱子紫槖驼千箱万叠奈尔何
赠穆大苑先【从汝宁确山归确山余兄纯祜治也】
穆生同学今头白读书不遇长为客乱离诸子互升沉共乐同愁不相失出入知交三十年江山几处供游历氶平初谒武夷君荔支日啖过三百兵火桐江遇故人钓台长啸凌千尺身躯虽小酒肠寛坦腹乡村话畴昔访友新年到蔡州淮西风浪使人愁峭帆直下双崖险奇石横空衆水流泊口断矶传禹迹山根雷雨鎻猕猴舍舟别取中都道寝庙高原陵树秋定有风云归大泽不堪弓剑吊荒丘仰天太息频搔首失脚倒堕乌犍牛偶来帝乡折左臂吾苦何足关封侯丈夫落落夸徒步芒鞋踏遍天涯路中原极目满蓬蒿海内於今信多故万事无如散诞游一官必受覊栖误伤心憔悴朗陵侯征蹄奔命无朝暮身亲刍秣养骅骝供顿三军尚嗔怒赤日黄埃伏道旁鞭梢拂面将谁诉故旧穷途识苦辛掉头举世宁相顾呜呼汝南风俗天下稀死生然诺终难移相逢应自有奇士客中可以谈心期君行千里狥友急此意岂得无人知
遣闷
秋风泠泠蛩唧唧中夜起坐长太息我初避兵去城邑田野相逢半亲识扁舟遇雨烟村出白版溪门主人立鸡黍开尊笑延入手持钓竿前拜揖十载乡园变萧瑟父老诛求穷到骨一朝戎马生仓卒妇人抱子草间匿津亭无船渡不得仰视乌鹊营其巢天边矰?犹能逃我独何为委蓬蒿搔首回望明星高
其二
鸡既鸣矣升高堂问我消息来何方欲语不语心彷徨当年奔走虽茫茫两亲筋力友风霜上有王母方安康下有新妇相扶将小妹中夜缝衣裳百口共到南湖庄只今零落将谁望出门一步纷蜩螗十人五人委道旁去乡五载重相见江湖到处逢征战一家未遂昇平愿百年那得长贫贱
其三
人生岂不繇时命万事忧愁感双鬓兄弟三人我衰病齿牙落尽谁能信畴昔文章倾万乘道旁争欲知名姓中年读易甘肥遯归来拟展云山兴赤城黄海东南胜故园烽火忧三径京江战骨无人问愁吟独向南楼凭风尘咫尺何时定故人往日燔妻子我因亲在何敢死憔悴而今困于此欲往从之媿青史
其四
生男欢喜生女怜嗟我无子谁尤天伤心七女尽亡母啾啾乳燕枝难安一女血泪啼阑干舅姑岭表无书传一女家破归间关良人在北愁戍边更有一女忧烽烟围城六月江风寒使我念此增辛酸其余灯下行差肩见人悲叹殊无端擕手游戏盈床前相思夜阑更剪烛严城鼓声振林木衆雏怖向床头伏摇手禁之不敢哭
其五
舍南春水成清渠其上高柳三五株草阁窈窕花扶疎园有菜茹池有鱼蓬头奴子推鹿车艺瓜既熟分里闾忽闻兵马来城隅南翁北叟当窗趋我把耒锄心踌躇问言不答将无愚老大无成灌蔬壤暂息干戈窃偃仰舍之出门更何往手种松杉已成长
其六
白头儒生良自苦独抱陈编住环堵身历燕南遍齐鲁摩挲漆经观石鼓上探商周过三五矻矻穷年竟奚补岣嵝山头祝融火百王遗文弃如土马矢高於瞿相圃笺释虫鱼付榛莾寓言何必齐庄周属辞何必通春秋一字不向人间留乱离已矣吾无忧
咏拙政园山茶花【并引】
拙政园故大弘寺基也其地林木絶胜有王御史者侵之以广其宫後归徐氏最久兵兴为镇将所据已而海昌陈相国得之内有宝珠山茶三四株交柯合理得势争高每花时钜丽鲜妍纷披照瞩为江南所仅见相国自买此园在政地十年不归再经谴谪辽海此花从未寓目余偶过太息为作此诗他日午桥独乐定有酬唱以示看花君子也
拙政园内山茶花一株两株枝交加艶如天孙织云锦赬如姹女烧丹砂吐如珊瑚缀火齐映如螮蝀凌朝霞百年前是空王宅宝珠色相生光华长养端资鬼神力优昙涌现西流沙歌台舞榭从何起当日豪家擅闾里苦夺精蓝为翫花旋抛先业随流水儿郎纵博赌名园一掷留传犹在耳後人修筑改池台石梁路转苍苔履曲槛奇花拂画楼楼上朱顔娇莫比千条绦蜡照铅华十丈红墙饰罗绮鬬尽风流富管弦更谁瞥眼闲桃李齐女门边战鼓声入门便作将军垒荆棘从填马矢高斧斤勿剪莺簧喜近年此地归相公相公劳苦承明宫真宰阳和暗回斡长安日日披薰风花留金谷迟难落花到朱门分外红独有
君恩归未得百花深鎻月明中灌花老人向前说园中昨夜零霜雪黄沙淅淅动人愁碧树垂垂为谁发可怜塞上燕支山染花不就花枝殷江城作花顔色好杜鹃啼血何斑斑花开连理古来少并蔕同心不相保名花珍异惜如珠满地飘残胡不扫杨柳丝丝二月天玉门关外无芳草纵费东君着意吹忍经摧折春光老看花不语泪沾衣惆怅花间燕子飞折取一枝还供佛征人消息几时归
短歌
王郎头白何所为罢官岭表归来迟衣囊已遭盗贼笑襆被尚少亲朋知我书与君堪太息不如长作五羊客君言垂老命如丝纵不归人且归骨入门别怀未及话石壕夜半呼仓卒胠箧从他误攫金告缗怜我非怀璧田园斥尽敝裘难苦乏家钱典图籍爱子摧残付托空万卷飘零复奚惜吁嗟乎十上长安不见收千山远宦终何益君不见郁孤台临数百尺恶滩过处森刀戟历遍风波到故乡此中别有盘涡石
西巘顾侍御招同沈山人友圣虎丘夜集作图纪胜因赋长句
汉阳仙人乘黄鹄朝发三巴五湖宿春深潮满阖闾城剪得晴川半篙绿锦泾催动木兰桡恣讨名山纵心目判牍挥毫拨若云支筇屏骑从惟鹿苍丘虎气郁腾骧一片盘陀径广塲平座千人填语笑危栏百尺沸丝簧夫差石上杯浮月欧冶池边剑拂霜花雨讲台孤塔迥风流舍宅六朝荒曾来此地探奇蹟薄晩迎流刺舟入擕手何人沈与吴词客青衫我头白脱略才知兴会真冥搜务取烟霞适火照灵湫暑月寒钟埋苦雾隂崖黑鲁公擘窠字如斗忠孝轮囷鬼神走藓剥苔侵耿不磨手扪沉吟立来久重烧官烛奏鵾弦今夕懽游逢快友後约须听笠泽莺临分忍折阊门柳七里山塘五月天玉丝金管自年年江村茶熟桥成市溪舘花开树满船贺老一歌尝月下泰娘双桨即门前泥车瓦马儿童戏竹几蕉团估客眠万事韶华有凋替烟芜渐失层峦翠鼠窜回廊僧舍空鸦啼废井渔扉闭赤幰黄骢佳气浮姑苏台上春风细令出天清鹳鹤高诗成日落溪山丽笋屐篮舆逐後尘碧油帘舫夜留宾栖迟我已伤颓老历落君偏重散人好把丹青垂胜事可凭诗卷息闲身襄阳寺壁摹羊祜句曲山图补许询妙手生绡经想像兎毫点出双瞳玉抱膝看云见礧砢搘颐藉草躭疎放半衲谁堪竺道生一樽足拟陶元亮绢素流传天壤存他年相见欣无恙黄鹤高飞玉笛残旧游我亦梦湘沅峭帆此去应千里郢树参差响急滩饮君酒送君还王程长作画图看擕将老笔龙眠辈写尽江南江北山
高凉司马行【赠孙孝若】
高凉司马才如龙眼看变化畴人中豪华公子作能吏刻苦不与寻常同十年太末声名好随牒单车向岭表猿啸天边雁北飞相思不断如春草官清喜得乡园近载米尝闻上山郡此去虽持合浦珠炎州何处沽佳醖君言万事随双屐浮踪岂必嗟行役婚嫁麄完身计空掉头且作天涯客江南赋税愁连天笑余卖尽江南田京华权贵书盈寸笑余不作京华信平生声伎罗满前襆被独上孤篷船到日兰芽开百本饱啖荔枝宁论钱故旧三人肠几转白头老辈摊吟卷王宰丹青价自高周郎酒兴愁来减三衢橘柚广州柑梦遶江南与海南吾谷霜枫回首处错认桄榔是乡树
鲁谦庵使君以云间山人陆天乙所画虞山图索歌得二十七韵
江南好古推海虞大痴画卷张颠书士女嬉游衣食足丹青价重高璠璵不知何事今萧索异闻只说姑苏乐西施案舞出层台瑟瑟珍珠半空落闻道王孙爱画图购求不惜千金诺此地空余好事家扁舟载入他人槖玉轴牙籖痛惜深丹崖翠壁精华弱鲁侯鲁侯何太奇此卷留得无人知一官三载今上计粉本溪山坐卧持九峰主人写名胜百年绢素犹苍润云是探微後代孙飘残兵火遗名姓我也菰芦拥被眠旧游屈指嗟衰病忽听柴门枉尺缄披图重起篮舆兴乌目烟峦妙蜿蜒西风拂水响溅溅使君自是神仙尉老我堪依渔钓船招真沼畔飞黄鹄七桧盘根走麋鹿写就青山当酒钱醉歌何必谐丝竹鲁侯笑我太颠狂不羡金张夸顾陆登临落日援吟毫太息当年贤与豪请为陆生添数笔绦云楼榭旧东臯
九峰草堂歌【并序】
九峰草堂者青溪诸乾一进士所构也乾一取第後未仕着书九峰山下每峰皆有卜筑而神山为最明初彭素云仙翁修真此山徵书至而蜕去丹井尚存金蛇着异故名神鼍峰焉少参陆兰陔诛茅山麓而其旁张王屋先生旧墅有孙汉度能继家风余诗中所援陆瑁张融盖指两人也佘山为陈徵君眉公隐处吾友董得仲以诗文为此峰主人乾一葺徵君废屋置祠而横云为李氏园相望则天马峰有铁崖旧墓机山则二陆故宅也乾一拉余同游坐客有许九日沈友圣倪思曼及故人徐陈二子而小司空张公寻擕尊至凡乞花塲种藕塘仙人棋枰厍将军兵书铁鎻并玉屏石床龙洞虎塔皆一时杖屦所登历故叙次及之其详在九峰志中
九峰草堂神鼍峰丹崖启自彭仙翁终南曳杖来采药眼看江上飞虬龙紫泥欲下早蝉蜕掉头不肯随东封金蛇三寸戏沙砾玉棺万古悬虚空仙井曾经鬼神凿九还洗出桃花红霓旌羽节往来过月明鸾鹤吟天风九峰主人青溪曲上清谪受金门禄一鞭槐市撼鸣珂脱却朝衫友麋鹿地近宁移许椽家身轻未辟留侯谷层阁嶔俯碧潭回廊窈窕穿修竹同志相期四五人幽栖几处依林麓陆瑁溪堂薄宦成张融岸屋先人筑曹唐道者伴吹笙注罢南华理松菊【道士曹耕云同隐】叶落闲阶阆苑钟熏香小史清如玉主人诗酒真人豪好将踪迹从渔樵痛饮恕人容水部【乾一善饮而余口不识杯勺】长吟怀古继龙标名高仕宦从教懒金尽妻孥任见嘲是处亭台添布置到来宾客共逍遥精蓝每与支公会【支公指大衢和尚】快友还将董相招【得仲】我辈漫应夸隐遁此君犹复困蓬蒿小园涉趣知能赋中岁离愁拟续骚右手酒杯浇块垒双眸书卷辨秋毫【得仲目疾复明】忆昔溪山正全盛徵君比屋开三径笋屐篮舆莺燕忙酒旗歌板花枝映处士诗成猿鸟知尚书画就烟峦润客过尝逢太守车书来每接高僧信李氏名园士女游徐公别墅琴尊兴【文贞别业在西佘】禊饮壶觞妙妓弦饼师粔籹山翁印【眉公好说饼市者以为名】西风急浪五湖天四月江村响杜鹃仙客棋枰抛浩劫道人扃鐍隐残编乞花何处花如锦种藕曾无藕似船铁笛已稀天马逝玉屏虽在石牀镌豢龙洞暗荒祠雨讲虎经销妙塔年九峰主人三叹息赤乌臣主真相得儒将雍容羽扇风歌钟棨戟王侯宅勲业将衰文字兴江山秀弱机云出宝玉空埋剑影寒芦花一片江湖白英雄已往余气在後来往往生遗佚青史人间岁月遒老铁歌残歌白石【眉公自称白石山人】我听君谈意凄哽停樽不御青灯耿相看徐孺与陈郎【闇公大樽之子】杂坐迂倪【思曼】偕瘦沈【友圣】强项还推一老生江都着作摅孤愤【得仲】屐齿俄闻到茂先一坐倾靡再张饮有客依人话过秦【客有谈关中事】无家二子同哀郢【即徐陈二子】感旧思今涕泪多荒鷄喔喔催人寝九峰九峰空漓岏朝来重上仙翁坛浮生感叹诚无端拂衣长啸投渔竿烟波一叶愁风湍愿君授我长生诀擕向峰头万仞看
观王石谷山水图歌
世间胜事谁能识兵戈老尽丹青客真宰英灵厌寂寥江山幻出王郎笔王郎展卷闲窗净良久呼之曾不应剪水双瞳镇日看侧身似向千峰进一时儒雅高江东气韵吾推里两翁师授虽真肯沿袭後生更自开蚕丛取象经营巧且密丰神点拂天然中?挫淋漓写胸臆研精毫髪摹宗工广陵花月扁舟送贵戚豪华盛供奉不惜黄金购画图好奇往往轻南宋妙手装潢技絶伦残缣断墨俄飞动阖闾城下收藏家诛求到骨愁生涯仅存数轴用娱老载去西风响鹿车君也侯门趿珠履晴日湘帘凭画几奕罢双童捧箧来狎客何知亦咨美笑持茗椀听王郎鉴别妍蚩臻妙理作者风流异代逢赏心拊掌王孙喜枉买青娥十万钱移人尤物惟山水王郎驰誉满通都软裘快马还东吴道边相识半穷饿致身犹是忧妻孥羡君人材为世出盛年絶艺须难得好求真诀走名山粉本终南兼少室揽取荆关入掌中归帆重补烟江色诸侯书币迷深处搦管松根醉箕踞绢素流传天壤间白云万里飞来去
京江送远图歌【并序】
京江送远图者石田沈先生周为吾高祖遯庵公之官叙州作也图成於弘治五年辛亥之三月京兆祝公希哲允明为之序後一百七十有八年公之四世孙伟业谨案京兆序而书之曰公讳愈字惟谦一字遯庵成化乙未进士授南京刑部主事进郎中清慎明敏号称职先後九载南司寇用弘治三年诏书得荐其属将待以不次疏未逹而命守叙州为守既尝调叙又险且远公独不以为望南中诸大僚为文以宠其行太仆寺丞文公宗儒林既已自为文又遍乞名人之什以赠文公之子待诏徵仲璧即公壻也石田为文公执友待诏亲从之受画法京兆之交在文氏父子间故石田为作长卷题以短歌而京兆序之长卷中平桥广坡桃柳杂植有三峰出其上离舟挥袂送者四五人点染景物皆生动短歌有荔支初红五马到江山亦为人增奇之句其风致可想见焉京兆文典雅有法度小楷仿锺太傅体尤其生平不多得诗自都元敬以下十有五人朱性甫存理刘协中嘉?尤以词翰着名者也先朝自成弘以来一郡方雅之族莫过文氏而吾宗用世讲相辉映当叙州还自蜀参政河南而文太仆丞出为温州守待诏以诗文书画妙天下晩出而与石田齐名其於外家甥舅中表多有往还手蹟伟业六七岁时见吾祖封詹事竹台公所藏数十纸今大半散失犹有存者此卷比之它袠日月为最久衰门凋替不知落於何人乃劫灰之余得诸某氏质库中若有神物拥护以表章其先德不綦幸乎吾吴氏自四世祖仪部氷蘖公以乙科起家参政再世滋大父子皆八十有重德其行略具吴中先贤传中伟业无似不能阐扬万一庶几邀不朽於昔贤之名蹟而藉手当世诸君子共图其传是歌之作见者其有以教之也
京江流水清如玉杨柳千条万条绿画舫劳劳送客亭勾吴人去官巴蜀巴蜀东南僰道开夷牢山下居民屋诸葛城悬断栈边李氷路凿颠崖腹不知置郡始何年即叙西戎启荒服吾祖先朝事孝宗清郎远作蛮方牧家世流传饯别图知交姓字摩挲读先逹乡邦重文沈太仆丝萝共华省徵仲当时尚少年後来词翰臻能品师承父执石田翁婉致姻亲书画请相城高卧洒云烟话到相知因笑肯太守严程五马装山人尺素双江景草色官桥从骑行花时祖帐离尊饮碧树遥遥别袂情青山叠叠征帆影首简能书枝指生挥毫定值残酲醒狂草平生见尽多爱看楷法藏锋紧徵仲关心画後题石田句把前贤引杜老曾游擘荔支涪翁有味尝苦笋【唐戎州宋绍圣四年始改为叙杜子美客游诗有轻红擘荔支之句黄山谷贬官作笋赋言苦而有味官况似之故石田短歌引此相赠】此地居然风土佳丈人仕宦堪高枕呜呼孝宗之世真成康相逢骨肉游羲皇瞿塘剑阁失险阻出门万里皆康庄虽为边郡二千石经过黑水临青羌旄牛徼外无传堠铁鎻江头弗置防去国岂愁亲故远还家讵使鬓毛苍吾吴儒雅倾当代石田既没风流在待诏声华晩更遒枝山放逹长无害岁月悠悠习俗非江乡礼数归时态纵有丹青老辈存故家兴会知难再京口千帆估客船金焦依旧青如黛巫峡巫山惨淡风此州迢递浮云碍正使何人送别离登高肠断乌蛮塞衰白嗟余老秘书先人名德从头载废楮残缣发浩歌一天诗思江山外
沈文长雨过福源寺【并序】
余以己亥春游石公山宿文长山馆丁未复至石公水涸抉奇呈异远过旧游将登历而风雨骤至竟觌面失之殊不及我故人之高谈萧寺追叙夙昔也
昔年访沈子石公山没归云址今年遇沈公石公水落盘龙宫沈公家在石公侧白头三见山根出而我分擕将九载相看总老溪山改石公在望风雨作探得灵奇复萧索沈公蜡屐晓冲泥握手精蓝话畴昨石公沈公且别去明日回头望山树
秋日锡山谒家伯成明府临别酬赠
吾家司马山隂公子弟变化风云中琱戈带砺周京改碣石关河禹穴通泰伯城头逢季子登高极目霜枫紫七十烟峦笠泽图三千岁月勾吴史遍观易象与春秋鲁颂唐风费考求缟带赠来同白璧干将铸就胜纯鈎此中尽说春申涧草荒幸舍飞鳬雁珠履何人解报恩蒯缑枉自勤垂盻黄初才子好加餐季重翩翩画省看早负盛名游邺下只今诗酒驻江干江干足比梁园胜追陪衰叟招枚乘八斗君堪跨建安一编我尚惭长庆剡山东望故人遥玉局金吾未寂寥汗简旧开都护府兰台新挿侍中貂感君意气从君饮灯火松窗安伏枕数枝寒菊映琴心百斛清泉定茶品归家回首木兰舟钟鼓高城暮霭收最是九龙山下水伴人离抱向东流
题刘伴阮凌烟阁图【并序】
唐阎立本十八学士图相传在兵科直房中余官史局慈谿冯大司马邺仙时掌兵都垣尝同直禁中出而观之吏启箧未及展而冯以上命宣召遽扃鐍而去遂不果今相去三十年六科廊毁於兵此图不可问矣按王氏画苑立本画十八学士又画凌烟二十四功臣故两图并行凌烟图不着着其所繇失汴梁刘君伴阮天才超诣书画尤其所长自锺王以下八分行草摹之无不酷似山水雅擅诸家又出新意以绘人物如所作凌烟功臣图气象髣髴衣装瓌异虽立本复出无以过焉伴阮游於方伯三韩佟公之门暂留吾吴恨尚未识面间取是图以想像其为人意必嶔?磊落有凌云御风之气余因是以窥刘君之才服方伯之知人而深有感於余之老不足追陪名辈也为之歌曰
大梁才子今刘生客游书画倾公卿江南花发遇高会油幢置酒罗羣英开君书堂拂素壁贞观将相施丹青长孙燕颔肺腑戚河间隆凖天潢亲鄂公卫公与英国谁其匹者推秦琼房杜匡勷魏强谏元僚济济高勲名二十四人半丰沛君王带砺山河盟千载悬毫写生面双眸顾盻关神明长弓大矢佩刀剑玄衮赤舄垂葱珩正视横看叫奇絶一时车马喧南城余衰卧病沧江口忽地流传入吾手细数从前翰墨家海内知名交八九惨淡相看识苦心残缣零落知何有技穷仙佛并侯王四十年来谁不朽北有崔青蚓南有陈章侯崔也饿死值丧乱维摩一卷兵间留含牙白象贝多树图成还记通都求陈生落魄走酒肆好摹伧父屠沽流笑偿王媪钱十万稗官戏墨行觥筹刘生三十称词伯盛名缓带通侯席埋没休嗤此两生古今多少穷途客繁台家在汴流平老我相逢话锋镝剩有关河出後生枉将兵火催衰白君不见秘书高馆羣儒修欧虞禇薛题银鈎朔州老将解兵柄折节爱与诸生游丈夫遭际好文日布衣可以轻兜鍪似君才藻妙行草况工绢素追营丘它年供奉北门诏大官赐食千金裘呜呼石渠麟阁总天上凌烟图罢图瀛洲
白燕吟
云间白燕庵袁海叟丙舍在焉吾友单狷庵隐居其傍鸿飞冥冥为弋者所簒故作此吟以赠之余年二十余遇狷庵於陈徵君西佘山舘有歌者在席回环昔梦因及其事狷庵解组归田遭逢多故视海叟之西台谢病倒骑乌犍牛以智仅免者均有牢落之感俾读者前後相观非独因物比兴也
白燕庵头晩照红摧颓毛羽诉西风虽经社日重来到终怯雕梁故垒空当年掠地争飞俊垂杨拂处帘栊映徵君席上点微波双栖有个凝粧靓赵家姊妹鬬婵娟软语轻身鬓影偏错信董君它日宠昭阳舞?出尊前长安穠杏翩跹好穿花捎蝶春风巧楚雨孤城俦侣稀归心一片江南草缟素还家念主人琼楼珠箔已成尘雪衣力尽蓝田土玉骨神伤汉苑春衔泥从此依林木窥檐讵肯樊笼辱高举知无鸿鹄心微生幸少乌鸢肉探卵儿郎物命残朱丝系足柘弓弹伤心早已巢君屋犹作徘徊怪鸟看漫留指爪空回顾差池下上秦淮路紫颔关山梦怎归乌衣门巷雏谁哺头白天涯脱网罗向人张口为愁多啁啾莫向斜阳语为唱袁生一曲歌
梅村集卷七

[book_title]卷八
钦定四库全书
梅村集卷八
国子监祭酒吴伟业撰
五言律诗一
穿山
势削悬崖断根移怒雨来洞深山转伏石尽海方开废寺三盘磴孤云五尺台苍然飞动意未肯卧蒿莱
元墓谒剖公
一衲消羣相孤峯占妙香经声清石骨佛面冷湖光花落承趺坐云归识讲堂空潭今夜月钟鼔祝前王
过闻果师园居
帆影牕中没钟声树杪移檐依悬果近阁避偃松欹菜甲春来蚤茶枪雨後迟散斋闲独往应与道人期
游西湾
断壁猿投栗荒祠鼠窜藤钟寒难出树云静恰依僧选胜从吾意扪危羡客能生来几两屐到此亦何曾
送继起和尚入天台
振锡西泠渡潮声定後闻屐侵盘磴雪衣湿渡江云树向双崖合泉经一杖分石林精舍好猿鸟慰离羣
蚤起
蚤凉成偶游惜爽憩南楼碁响鸟声动茶烟花气浮衫轻人影健风细客心柔余兴闲支枕清光浅梦收
五月寻山夜寒话雨
客衣轻百里长夏惜登临正尔出门夜忽逢山雨深聊将斗酒乐无作薄寒吟年少追凉好难为父母心瑜芬有侍儿明慧从江上归则言去矣
江上送君别余情感侍儿对人先母意生小就侬嬉恃穉偏频进含娇托未知今来罗帐底谁解笑微窥
溪桥夜话
予偕子俶兄弟临流比屋异户同桥久雨得月新浴乍凉辄书数语以识幽事
竹深斜见屋溪冷不分桥老树连书幌孤村共酒瓢茶香消积雨人影话良宵同入幽栖传他年未寂寥
感事
不事扶风掾难畊好畤田老知三尺法官为五铢钱筑土惊传箭呼门避櫂船此身非少壮休息待何年
兎缺
舌在音何????唇亡口半呿病同师伯齴方问仲堪医露涿从人诮衔碑欲语迟纳言亲切地补阙是良规
织女
轧轧鸣梭急盈盈涕泪微悬知新様锦不理旧残机天汉期还待河梁事已非玉箱今夜满我独赋无衣
赠苍雪若镜两师见访
孤云所宿处清磬出层隂高座惟斯道扁舟亦此心寻秋逢讲树到海发禅音月色霜天正吾师诗思深
谢苍雪赠叶染道衣
娑罗多宝叶煎水衲衣黄不染非真色拈来有妙香足趺僧相满手绽戒心长一笠支郎许安禅向石傍送李友梅还楚寄题其所居爱吾庐友梅慕陶故诗以记之
寒雪满浔阳江程入楚乡滩逢黄鹄怒岭界白云长十里鱼虾市千头橘柚庄归人贳村酒彷佛是柴桑黄州杜退之改号蜕斯其音近而义别索诗为赠
述志赋秋虫孤吟御远风掇皮忘我相换骨失衰翁画以通灵妙诗因入悟空少陵更字说不肯效韩公
王瓜
同摘谁能待离离早满车弱藤牵碧蒂曲项恋黄花客醉尝应爽儿凉枕易斜齐民编月令瓜瓞重王家
豇豆
緑畦过骤雨细束小虹蜺锦带千条结银刀一寸齐贫家随饭熟饷客借餻题五色南山豆几成桃李谿
送照如禅师还吴门
秋气肃羣虑衲衣还故栖云生孤杖迥月出万山低乞火青枫寺疏泉紫芋畦石牀?拂子尽说是曹溪【师姓曹】
初冬月夜过子俶
月色破林峦贫家共一滩门开孤树直影逼两人寒瀹茗夸阳羡论诗到建安亦知谭笑久良夜睡应难
园居柬许九日
迸笋穿茶竈欹花罨酿房曝书移画几敲笔响琴牀晩食知眠懒轻衫便酒狂翛然吾愿足不肯负沧浪
晩泊
寒锄依岸直轻浆荡潮斜树脱余残叶风吹乱晩鸦沙深留豕迹溪静响鱼义乞火村醅至炊烟起荻花
题心函上人方庵
顶相安单稳圆尘覆鉢销谁知眠丈室不肯效团焦石鼎支茶竈匡牀挂瘿瓢一枝方竹杖夜雨话参寥
题儆上人代笠
空山无住着就石架孤筇爱雪编茅整愁风剪箬工树隂休灌叟簔雨滴渔翁要自谋安隐吾师息此中
过南屏访无生上人
谓此一公住偶来闻午钟山容参雪峤【无生壁间有雪峤师画】佛火隐雷峯路细因留竹云深好护松精庐人不到相对话南宗
简武康姜明府
地僻谁闻政知君自不同放衙山色里听事水声中竹税官桥市茶商客渚篷前溪歌舞在父老习遗风
其二
花发讼庭香松风夹道凉溪喧因纸贵邑静为蚕忙鱼鸟高人政烟霞仙吏装知君趋召日取石压归航
夜泊汉口
秋气入鸣滩鈎帘对影看久游乡语失独客醉歌难星淡渔吹火风高笛倚阑江南归自近尽室寄长安
晓糚
学母糚应早留花称小围为怜新绣领故着旧时衣性急梳难理衫深力易微素奁犹未敛袛道侍儿非
送友人还楚
灯火照残秋闻君事远游客心分暮雨寒梦入江楼酒尽孤峯出诗成衆霭收一帆滩响急落日满黄州
送黄子羽之任四首【子羽能诗以徵辟为新都令】
襄阳
始见征途乱十年忧此方君还思圣主何意策贤良楚蜀烽烟接江山指顾长袛今龎德祖不复卧襄阳
巫峡
高深积气浮水石怒相求胜絶频宜顾奇情不易留苍凉难久立浩荡复谁收诗思江天好春云满益州
成都
鱼鳬开国险花月锦城香巨石当门观奇书刻渺茫江流人事胜台榭霸图荒万里沧浪客题诗问草堂
新都
丞相新都後如今复几人先皇重元老大礼自尊亲旧俗科条古前贤风尚醇似君真茂宰白石水潾潾
读史杂感
吴越黄星见园陵紫气浮六师屯鹊尾双阙表牛头镇静资安石艰危仗武侯新开都护府宰相领扬州
其二
莫定三分计先求五等封国中惟指马阃外尽从龙朝事归诸将军输仰大农淮南数州地幕府但歌钟
其三
北寺谗成狱西园贿拜官上书休讨贼进爵在迎銮相国争开第将军罢筑坛空余苏武节流涕向长安
其四
御刀周奉叔应敇阮佃夫列戟当关怒高轩哄道呼监奴右卫率小吏执金吾匍匐车尘下腰间玉鹿卢
其五
闻筑新宫就君王拥丽华尚言虚内主广欲选良家使者螭头舫才人豹尾车可怜青塚月已照白门花
其六
贵戚张公子奄人王宝孙入陪宣室宴出典羽林屯狗马来西苑俳优待北门不时中旨召着籍并承恩
其七
漫说黄龙府须愁朱雀桁三军朝坐甲十客夜传觞王气矜天堑边书弃御牀江州陈战舰不肯下浔阳
其八
偏师过采石突骑满新林已设牵羊礼难为刑马心孤军摧韦粲百战死王琳极目芜城远沧江暮雨深
其九
耰棘千夫聚艨冲百里通白衣摇急桨青草伏强弓坞壁推严虎江湖属管崇丹阳故鄣郡山越土人风
其十
越絶山河在征人尚锦袍乘风竹箭利狎浪水犀豪怪石千滩险疑城百里高临江诸将帅委甲甬东逃
赠徐子能
徐子声名早相闻尽故人懒余交太晩知我话偏真道在应非病诗成自不贫休教嗟拊髀才得保沉沦【子能病蹇】
其二
未卜林塘隐还将野兴消鹤声常入市树势欲侵桥老病人扶拜狂吟客见招知从甫里近白首共逍遥
初春同王惟夏郁计登夜坐奇怀室
长日谁教睡夜深还拥书一灯残酒在斜月暗牕虚官退才须减名高懒不除梅花侵晓发蚤得伴闲居
新霁喜孙令修至同步後园探梅
偶来因客兴信步得吾园雨足山低树花开日满轩扫林休石磴劚药遇泉源絶壑人声至惊栖听鸟喧
送王子彦【王以孝亷不仕後因事避吏将入都】
失意独焉往自怜归计非无家忘别苦多难爱书稀白首投知己青山负布衣秋风秣陵道惆怅素心违
遇旧友
已过才追问相看是故人乱离何处见消息苦难真拭眼惊魂定衔杯笑语频移家就吾住白首两遗民
偶值
偶值翻成讶如君不易寻出门因酒癖谢客为书淫久坐倾愁抱高谭遇赏心明朝风日暇余兴约登临座主李太虚师从燕都间道北归寻以南昌兵变避乱广陵赋呈八首
风雪间关路江山故国天还家苏武节浮海管宁船妻子惊还在交朋泪泫然两京消息断离别蚤经年
其二
白鹿藏书洞青牛采药翁买山从五老避世弃三公旧德高词苑长编续史通十年金马梦囘首暮云中
其三
爱酒陶元亮能诗宗少文桃花忘世事明月望湘君山静闻鼙鼓江空见阵云不知时汉晋谁起灌将军
其四
浩劫知难问秋风天地哀神宫一柱火仙竈五丁雷剑去龙沙改钟鸣鼍鼔来可怜新战
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 10:27:29-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>