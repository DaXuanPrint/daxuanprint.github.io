<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="提要,唐翰林李太白诗序,别集序,后序,后序,故翰林学士李公墓志【并序】,唐翰林李君碣记,卷一,卷二,卷三,卷四,卷五,卷六,卷七,卷八,卷九,卷十,卷十一,卷十二,卷十三,卷十四,卷十五,卷十六,卷十七,卷十八,卷十九,卷二十,卷二十一,卷二十二,卷二十三,卷二十四,卷二十五,卷二十六,卷二十七,卷二十八,卷二十九,卷三十,李太白集分类补注全文在线阅读,李太白集分类补注全文在线下载,大玄古籍书库">
<meta name="description" content="三十卷。唐李白撰。宋杨齐贤集注。元萧士赟补注。杨齐贤,字今存子见,舂陵(今湖北枣阳)人,生卒年不详。是李白诗最早作注者。萧士赟字粹可,生卒年亦不详。潜心笃学,他对杨齐贤注“。惜其博而不能约,因取其本类比为之,节文善者存之,注所未尽者以所见附其后”而成此书。康熙中,吴县缪曰芑翻刻宋本《李翰林集》,前二十三卷为歌诗,后六卷为杂著。此本前二十五卷为古赋乐府歌诗,后五卷为杂文。且分标门类,与缪本目次不同。其为杨齐贤改编,或萧士赟改编,原书无序、跋,已不可考。惟所辑注文,则以齐贤曰、士赟曰互为标题以别之。故犹可辨识">
<title>李太白集分类补注_李白_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">李太白集分类补注</span> <br/>
          作者： <span class="inputVal" id="bkauthor">李白</span> <br/>
          朝代： <span class="inputVal" id="bkdate">唐代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">类书文集,诗文集,注释,完结</span> <br/>
          字数： <span class="inputVal" id="bknum">[book_length]252731</span> <br/>
          说明： <span class="inputVal" id="bkdec">三十卷。唐李白撰。宋杨齐贤集注。元萧士赟补注。杨齐贤,字今存子见,舂陵(今湖北枣阳)人,生卒年不详。是李白诗最早作注者。萧士赟字粹可,生卒年亦不详。潜心笃学,他对杨齐贤注“ 惜其博而不能约,因取其本类比为之,节文善者存之,注所未尽者以所见附其后”而成此书。康熙中,吴县缪曰芑翻刻宋本《李翰林集》,前二十三卷为歌诗,后六卷为杂著。此本前二十五卷为古赋乐府歌诗,后五卷为杂文。且分标门类,与缪本目次不同。其为杨齐贤改编,或萧士赟改编,原书无序、跋,已不可考。惟所辑注文,则以齐贤曰、士赟曰互为标题以别之。故犹可辨识。注中多征引故实,兼及意义。然卷帙浩博,不能无失。但其大致详赡,足资检阅。中如 《广武战场怀古》一首,士赟谓非太白之诗,厘置卷末,亦具有所见。《四部丛刊》 曾影印行世。到了明嘉靖二十二年(1543)郭云鹏校刻时,对杨齐贤、萧士赟旧帙加以整理删削,又收入杂文五卷,增至三十卷。卷一为赋,卷二至二十五为诗,卷二十六至三十为杂著,有文无注。尚有明许氏刊本、《四库全书》本等。</span> <br/>
          封面： <span class="inputVal" id="bkimg">Z_18891.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]李太白集分类补注
[book_author]李白
[book_date]唐代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]类书文集,诗文集,注释,完结
[book_length]252731
[book_dec]三十卷。唐李白撰。宋杨齐贤集注。元萧士赟补注。杨齐贤,字今存子见,舂陵(今湖北枣阳)人,生卒年不详。是李白诗最早作注者。萧士赟字粹可,生卒年亦不详。潜心笃学,他对杨齐贤注“ 惜其博而不能约,因取其本类比为之,节文善者存之,注所未尽者以所见附其后”而成此书。康熙中,吴县缪曰芑翻刻宋本《李翰林集》,前二十三卷为歌诗,后六卷为杂著。此本前二十五卷为古赋乐府歌诗,后五卷为杂文。且分标门类,与缪本目次不同。其为杨齐贤改编,或萧士赟改编,原书无序、跋,已不可考。惟所辑注文,则以齐贤曰、士赟曰互为标题以别之。故犹可辨识。注中多征引故实,兼及意义。然卷帙浩博,不能无失。但其大致详赡,足资检阅。中如 《广武战场怀古》一首,士赟谓非太白之诗,厘置卷末,亦具有所见。《四部丛刊》 曾影印行世。到了明嘉靖二十二年(1543)郭云鹏校刻时,对杨齐贤、萧士赟旧帙加以整理删削,又收入杂文五卷,增至三十卷。卷一为赋,卷二至二十五为诗,卷二十六至三十为杂著,有文无注。尚有明许氏刊本、《四库全书》本等。
[book_img]Z_18891.jpg


[book_title]提要
钦定四库全书　　　　　　集部
李太白集分类补注　　　　别集类一
提要
【臣】等谨案李太白集分类补注三十卷宋杨齐贤集注而元萧士贇所删补也杜甫集自北宋以来注者不下数十家李白集注宋元人所撰辑者今惟此本行世而已康熙中吴县缪曰芑翻刻宋本李翰林集前二十三卷为歌诗後六卷为杂着此本前二十五卷为古赋乐府歌诗後五卷为杂文且分标门类与缪本目次不同其为齐贤改编或士贇改编原书无序跋已不可考惟所辑注文则以齐贤曰士贇曰互为标题以别之故犹可辨识注中多徵引故实兼及意义卷帙浩博不能无失唐觐延州笔记尝摘士贇注寄远诗第七首灭烛解罗衣句不知出史记滑稽传淳于髠语乃泛引谢瞻曹植诸诗又如临江王节士歌齐贤以为史失其名士贇则引乐府游侠曲证之不知汉书艺文志临江王及愁思节士歌原各为一篇自南齐陆厥始并作临江王节士歌後来庾信杜甫俱承其误白诗亦属沿讹齐贤等不为辨析而转以为史失其名此类俱未为精核然其大致详赡足资检閲中如广武战塲怀古一首士贇以为非太白之诗厘置卷末亦具有所见其於白集固不为无功焉齐贤字子见舂陵人士贇字粹可寜都人笃学工诗与吴澄相友善所着有诗评二十余篇及冰崖集俱已久佚独此本为世所共传云乾隆四十七年九月恭校上
总纂官【臣】纪昀【臣】陆锡熊【臣】孙士毅
总　校　官【臣】陆费墀

[book_title]唐翰林李太白诗序
李白字太白陇西成纪人凉武昭王暠九世孙蝉聨珪组世为显着中叶非罪谪居条支易姓与名然自穷蝉至舜五世为庶累世不大曜亦可叹焉神龙之始逃归于蜀复指李树而生伯阳惊姜之夕长庚入梦故生而名白以太白字之世称太白之精得之矣不读非圣之书耻为郑卫之作故其言多似天仙之辞凡所着述言多讽兴自三代以来风骚之後驰驱屈宋鞭挞扬马千载独步唯公一人故王公趍风列岳结轨羣贤翕习如鸟归凤卢黄门云陈拾遗横制颓波天下质文翕然一变至今朝诗体尚有梁陈宫掖之风至公大变扫地并尽今古文集遏而不行唯公文章横波六合可谓力敌造化欤天宝中皇祖下诏徵就金马降辇步迎如见绮皓以七宝牀赐食御手调羹以饭之谓曰卿是布衣名为朕知非素畜道义何以及此置于金銮殿出入翰林中问以国政潜草诏诰人无知者丑正同列害能成谤格言不入帝用疎之公乃浪迹纵酒以自昏秽咏歌之际屡称东山又与贺知章崔宗之等自为八仙之游谓公谪仙人朝列赋谪仙之歌凡数百首多言公之不得意天子知其不可留乃赐金归之遂就从祖陈留采访大使彦允请北海高天师授道籙於齐州紫极宫将东归蓬莱仍羽人驾丹丘耳阳冰试弦歌於当涂心非所好公遐不弃我乘扁舟而相顾临当挂冠公又疾亟草藁万卷手集未修枕上授简俾余为序论关雎之义始愧卜商明春秋之辞终慙杜预自中原有事公避地八年当时着述十丧其九今所存者皆得之它人焉时宝应元年十一月乙酉也

[book_title]别集序
李翰林歌诗李阳冰纂为草堂集十卷史又别收歌诗十卷与草堂集互有得失因校勘排为二十卷号曰李翰林集今於三舘中得李白赋序表赞书颂等亦排为十卷号曰李翰林别集翰林在唐天宝中贺秘监闻於明皇帝召见金銮殿降步辇迎如见绮皓草和蕃书思若悬河帝嘉之七宝方丈赐食於前御手调羹於是置之金銮殿出入翰林中其诸事迹草堂集序范传正撰新墓碑亦略而详矣史又撰李白传一卷事又稍周然有三事近方得之开元中禁中初重木芍药即今牡丹也【开元天宝花木记云禁中呼木芍药为牡丹】得四本红紫浅红通白者上因移植於兴庆池东沈香亭前会花方繁开上乘照夜车太真妃以步辇从诏选梨园弟子中尤者得乐一十六色李龟年以歌擅一时之名手捧檀板押衆乐前将欲歌之上曰赏名花对妃子焉用旧乐辞焉遽命龟年持金花牋宣赐翰林供奉李白立进清平调辞三章白欣然承诏旨由若宿酲未解因援笔赋之其一曰云想衣裳花想容春风拂槛露华浓若非羣玉山头见会向瑶台月下逢其二曰一枝红艳露凝香云雨巫山枉断肠借问汉宫谁得似可隣飞燕倚新粧其三曰名花倾国两相欢长得君王带笑看解释春风无限恨沈香亭北倚阑干龟年以歌辞进上命棃园子弟略约调抚丝竹遂促龟年以歌之太真妃持颇棃七宝杯酌西凉州蒲萄酒笑领歌辞意甚厚上因调玉笛以倚曲每曲偏将换则迟其声以媚之太真妃饮罢歛綉巾重拜上自是顾李翰林尤异於诸学士会高力士终以脱靴为深耻异日太真妃重吟前辞力士曰始以妃子怨李白深入骨髓何翻拳拳如是邪太真妃因惊曰何翰林学士能辱人如斯力士曰以飞燕指妃子贱之甚矣太真妃颇深然之上尝三欲命李白官卒为宫中所扞而止白尝有知鉴客并州识汾阳王郭子仪於行伍间为脱其刑责而奬重之及翰林坐永王之事汾阳功成请以官爵赎翰林上许之因而免诛翰林之知人如此汾阳之报德如彼白之从弟令问常目白曰兄心肝五脏皆锦綉邪不然何开口成文挥翰雾散尔传中漏此三事今书於序中白有歌云吟诗作赋北牕里万言不及一杯水盖叹乎有其时而无其位呜呼以翰林之才名遇玄宗之知见而乃飘零如是宋中丞荐於圣真云一命不沾四海称屈得非命欤白居易赠刘禹锡诗云诗称国手徒为尔命压人头不奈何斯言不虚矣凡百有位无自轻焉撰集之次聊存梗槩而已时在绕雷州中咸平元年三月三日序

[book_title]后序
後序
唐李阳冰序李白草堂集十卷云当时着述十丧其九咸平中乐史别得白歌诗十卷合为李翰林集二十卷凡七百七十六篇史又纂杂着为别集十卷治平元年得王文献公溥家藏白诗集上中二帙凡广一百四篇惜遗其下帙熙宁元年得唐魏万所纂诗集二卷凡广四十四篇因裒唐类诗诸编洎刻石所传别集所载者又得七十七篇无虑千篇沿旧目而厘正其汇次使各相从以别集附於後凡赋表书序碑颂记铭赞文六十五篇合为三十卷同舍吕缙叔出汉东紫阳先生碑而残缺间莫能辨不复收云夏五月晦常山宋敏求题

[book_title]后序
後序
李白集三十二卷旧歌诗七百七十六篇今千有一篇杂着六十五篇者知制诰常山宋敏求字次道之所广也次道既以类广白诗自为序而未考次其作之先後余得其书乃考其先後而次第之盖白蜀郡人初隐岷山出居襄汉之间南游江淮至楚观云梦云梦许氏者高宗时宰相圉师之家也以女妻白因留云梦者三年去之齐鲁居徂来山竹溪入吴至长安明皇闻其名召见以为翰林供奉顷之不合去北抵赵魏燕晋西涉岐邠历商於至洛阳游梁最久复之齐鲁南游淮泗再入吴转徙金陵上秋浦寻阳天宝十四载安禄山反明年明皇在蜀永王璘节度东南白时卧庐山璘迫致之璘军败丹阳白奔亡至宿松坐系寻阳狱宣抚大使崔涣与御史中丞宋若思验治白以为罪薄宜贳而若思军赴河南遂释白囚使谋其军事上书肃宗荐白才可用不报是时白年五十有七矣乾元元年终以污璘亊长流夜郎遂泛洞庭上峡江至巫山以赦得释憩岳阳江夏久之复如寻阳过金陵徘徊於历阳宣城二郡其族人阳冰为当涂令白过之以病卒年六十有四是时宝应元年也其始终所更涉如此此白之诗书所自叙可考者也刘全白为白墓志称白偶乘扁舟一日千里或遇胜景终年不移则见於白之自叙者盖亦其略也旧史称白山东人为翰林待诏又称永王璘节度扬州白在宣城谒见遂辟为从事而新书又称白流夜郎还寻阳坐事下狱宋若思释之者皆不合於白之自叙盖史误也白之诗连类引义虽中於法度者寡然其辞闳丽儁伟殆骚人所不及近世所未有也旧史称白有逸才志气宏放飘然有超世之心余以为实録而新书不着其语故録之使览者得详焉南丰曾巩序

[book_title]故翰林学士李公墓志【并序】
呜呼姑熟东南青山北世有唐高士李白之墓呜呼哀哉夫仁以安物公其懋焉义以济难公其志焉识以辨理公其博焉文以宣志公其懿焉宜其上为王师下为伯友年六十有二不偶赋临终歌而卒悲夫圣以立德贤以立言道以恒世言以经俗虽曰死矣吾不谓其亡也公有子曰伯禽天然长能持幼能辩数梯公之德必将大其名也已矣铭曰
立德谓圣立言谓贤嗟君之道奇於人而侔於天哀哉

[book_title]唐翰林李君碣记
君名白广汉人性倜傥好纵横术善赋诗才调逸迈往往兴会属词恐古人之善诗者亦不逮尤工古歌少任侠不事产业知闻京师天宝初玄宗辟翰林待诏因为和蕃书并上宣宗鸿猷一篇上重之欲以纶诰之任委之同列者所谤诏令归山遂浪迹天下以诗酒自适又志尚道术谓神仙可致不求小官以当世之务自负流离轗轲竟无所成名有子名伯禽偶游至此遂以疾终因葬於此文集亦无定卷家有之代宗登极广拔淹瘁时君亦拜拾遗闻命之後君亦逝矣呜呼与其才不与其命悲夫李白幼则以诗为君所知及此投吊荒坟将毁追想音容悲不能止邑有贤宰顾公游秦志好为诗亦尝慕效李君气调因嗟盛才冥寞遂表墓式坟乃题贞石冀传於往来也贞元六年四月七日记沙门履文书坟去墓记一百二十步

[book_title]卷一
钦定四库全书
李太白集分类补注卷一
宋　杨齐贤　集注
元　萧士贇　补注
古赋
大鹏赋【并序】
余昔於江陵见天台司马子微【士贇曰司马承祯字子微洛州人辟谷导引术无不通续仙传以为尸解天台赤城山名上清王平之天上应台宿故名曰天台在台州】谓余有仙风道骨可与神游八极之表【士贇曰淮南子八紘之外乃有八极】因着大鹏遇希有鸟赋以自广此赋已传於世往往人间见之悔其少作未穷宏达之旨中年弃之【士贇曰张华叙东方朔神异经曰崐崘有铜柱焉其高入天所谓天柱围三千里圆如削下有回屋仙人九府治上有大鸟名曰希有】及读晋书覩阮宣子大鹏讃鄙心陋之【士贇曰晋书阮修字宣子咸之从子也尝作大鹏讃】遂更记忆多将旧本不同今复存於集岂敢传诸作者庶可示之子弟而已其辞曰
南华老仙发天机於漆园吐峥嵘之高论开浩荡之奇言【士贇曰庄子蒙人也名周尝为漆园吏唐天宝元年诏封南华真人此言鲲鹏之说始于逍遥游】徵至怪于齐谐谈北冥之有鱼吾不知其几千里其名曰鲲化成大鹏质凝胚浑脱鬐鬛于海岛张羽毛於天门【士贇曰庄子逍遥游北冥有鱼其名为鲲鲲之大不知其几千里也化而为鸟其名为鹏鹏之背不知其几千里也怒而飞其翼若垂天之云齐谐者志怪者也】刷渤海之春流曦扶桑之朝暾燀赫乎宇宙凭陵乎崑仑一鼓一舞烟朦沙昏五岳为之震荡百川为之崩奔【士贇曰五岳泰衡嵩华恒也】尔乃蹶厚地掲太清亘层霄突重溟激三千以崛起向九万而?征背嶪【逆法切】太山之崔嵬翼举长云之纵横左回右旋倏隂忽明历汗漫以夭矫排阊阖之峥嵘【士贇曰夭乔飞腾貌峥嵘高广貌】簸鸿蒙扇雷霆斗转而天动山摇而海倾【士贇曰鸿蒙自然元气也一云海上气也】怒无所搏雄无所争固可想像其势髣髴其形若乃足萦虹蜺目耀日月连轩沓拖挥霍翕忽喷气则六合生云洒毛则千里飞雪邈彼北荒将穷南图运逸翰以傍击鼓奔飈而长驱烛龙衔光以照物列缺施鞭而啓途【士贇曰山海经锺山之神名曰烛隂又名烛龙衔火精以照天门列缺天隙电照也】块视三山杯看五湖其动也神应其行也道俱任公见之而罢钓有穷不敢以弯弧莫不投竿失镞【作木切】仰之长吁【士贇曰任公子为大鈎钓鱼而大鱼食之任公子得若鱼离而腊之自淛河以东苍梧以北莫不厌若鱼者帝羿有穷氏与吴贺北游贺使羿射雀羿曰生之乎杀之乎贺曰射其左目羿引弓射之误中右目羿仰首而愧终身不忘故羿之善射至今称之】尔其雄姿壮观映背河汉上摩苍苍下覆漫漫盘古开天而直视羲和倚日以傍叹缤纷乎八荒之间掩映乎四海之半【士贇曰八荒八方荒忽极远之地也九夷八狄七戎六蛮谓之四海】当胷臆之掩昼若混芒之未判忽腾覆以回转则霞廓而雾散然後六月一息至于海湄欻翳景以横榰【章移切】逆高天而下垂憩乎泱【以两切】漭【母党切】之野入乎汪湟之池【士贇曰泱漭广大也】猛势所射余风所吹溟涨沸渭岩峦纷披天吴为之怵栗海若为之躨【渠龟切】跜【女夷切士贇曰朝阳之谷有神曰天吴是谓水北海若海神也】巨鳌冠山而却走长鲸腾海而下驰缩殻挫鬛莫之敢窥吾亦不测其神怪而若此盖乃造化之所为【士贇曰巨鳌十五举首尾冠灵山鲸海鱼也大者长千里一生数万子常以五六月就岸生子至七八月导从其子还海中】岂比夫蓬莱之黄鹄夸金衣与菊裳耻苍梧之玄凤耀彩质与锦章既御服于灵仙久驯扰于池隍精卫殷勤于衔木鶢【于元切】鶋【斥於切】悲愁乎荐觞【士贇曰炎帝女溺死东海中化为精卫每衔西山木石以填东海怨溺死海鸟曰鶢鶋止於鲁东门之外是岁海多大风冬暖】天鷄警晓于蟠桃踆【七伦切】乌晣【之列切】耀于太阳【士贇曰桃都山有大树曰桃都枝相去三千里上有天鷄曰初出照此木天鷄即鸣天下鷄皆随之】不旷荡而纵适何拘挛而守常未若兹鹏之逍遥无厥类乎比方不矜大而暴猛每顺时而行藏参玄根以比夀饮元气以充肠【士贇曰列子黄帝曰谷神不死是谓玄牝玄牝之门是谓天地根】戏晹谷而徘徊冯炎洲而抑扬【士贇曰晹明也日出於谷而天下明故称晹谷炎洲在南海中】俄而希有鸟见谓之曰伟哉鹏乎此之乐也吾右翼掩乎西极左翼蔽乎东荒跨蹑地络周旋天纲以恍惚为巢以虚无为场我呼尔游尔呼我翔于是乎大鹏许之欣然相从此二禽已登於寥廓而斥鷃之辈空见笑於藩篱
拟恨赋【江淹尝叹古人遭时否塞志不伸而作恨赋太白此作终篇拟之云】
晨登太山一望蒿里松楸骨寒宿草坟毁【士贇曰挽歌薤露送王公贵人蒿里送士大夫庶人】浮生可嗟大运同此於是仆本壮夫慷慨不歇仰思前贤饮恨而殁昔如汉祖龙跃羣雄竞奔提劒叱咤指挥中原东驰渤澥西漂崐崘断蛇奋旅扫清国步握揺图而条昇登紫坛而雄顾一朝长辞天下缟素若乃项王虎鬭白日争辉拔山力尽盖世心违闻楚歌之四合知汉卒之重围帐中劒舞泣挫雄威骓【中葵切】兮不逝喑【於鸩切】恶【乌路切】何归【士贇曰楚项羽纪项王军垓下兵少食尽汉军及诸侯兵围之数重夜闻汉军四面皆楚歌项王乃大惊曰汉已得楚乎是何楚人之多也项王夜起饮帐中有美人虞氏常幸从骏马名骓常骑之於是项王悲歌慷慨自为诗曰力拔山兮气盖世时不利兮骓不逝骓不逝兮可奈何虞兮虞兮奈若何歌数阕美人和之项王泣数行下左右皆泣莫能仰视於是项王乃上马骑麾下壮士骑从者八百余人直夜溃围南出驰走平明汉军觉之令骑将灌婴以五千骑追之项王渡淮骑能属者百余人耳项王至阴陵迷失道问一田父田父绐曰左左乃?大泽中以故汉军追及之项王自度不能脱乃自刎而死喑恶怀怒气也】至如荆卿入秦直度易水长虹贯日寒风飒起远雠始皇拟报太子奇谋不成愤惋而死【士贇曰史刺客传燕太子质於秦亡归见秦且灭六国兵已临易水恐其祸至丹患之因田光以交荆轲於是尊荆轲为上卿令秦武阳为副俱入秦刺秦王临发太子及宾客知其事者皆白衣冠以送之至易水上既祖取道高渐离击筑荆轲和而歌为变徵之声士皆垂泪涕泣又前而为歌曰风萧萧兮易水寒壮士一去兮不复还复为羽声忼慷士皆瞑目发尽上冲冠於是荆轲遂就车而去终已不顾既至秦秦王闻之大喜乃朝服设九宾见燕使者咸阳宫荆卿奉樊於期头函而秦武阳奉地图匣以次进至陛轲取图奉之秦王发图图穷而匕首见因左手把秦王之?右手持匕首揕之未至身秦王惊起袖絶环柱而走羣臣以手共抟之是时侍毉夏无且以其所奉药囊提荆轲秦王方环柱走卒惶急不知所为左右乃曰王负劒王负劒遂拔以击荆轲断其左股荆轲废乃引其匕首以掷秦王不中中柱秦王复击轲轲被八创轲自知事不就倚柱而笑箕踞以骂曰事所不成者乃欲以生刼之必得约契以报太子也史邹书曰荆轲慕燕丹之义欲刺秦王其精诚上感於天乃白虹贯日太子畏之】若夫陈后失宠长门掩扉日冷金殿霜凄锦衣春草罢緑秋萤乱飞恨桃李之委絶思君王之有违【士贇曰汉书外戚传陈皇后者长公主嫖女也曾孙婴为唐邑侯传子至孙午午尚长公主女初武帝得立为太子长公主有力取女为妃及即位为皇后擅宠骄贵十余年而无子闻卫子夫得幸几死者数焉元光五年坐女子楚服等为皇后巫蛊祠祭呪诅罢退归长门宫】昔者屈原既放迁於湘流心死旧楚魂飞长楸听江风之嫋嫋闻岭狖【于救切】之啾啾永埋骨於渌水怨怀王之不收【士贇曰史记屈原者名平楚之同姓也为楚怀王左徒上官大夫与之同列而谗之王怒而疏屈平屈平疾王听之不聪谗謟之蔽明邪曲之害公方正之不容也故忧愁幽思而作离骚离骚者犹离忧也至兰为令尹劝怀王入秦而不反屈平既嫉之虽於流睠顾楚国系心怀王令尹子兰闻之大怒卒使上官大夫短屈原於顷襄王王怒而迁之屈平至江滨行吟泽畔托辞於渔父曰宁赴湘流而葬江鱼腹中於是怀石自投汨罗以死】及夫李斯受戮神气黯然左右垂泣精魂动天执爱子以长别叹黄犬之无缘【士贇曰二世听赵高之谮具斯五刑论腰斩咸阳市斯出狱谓其中子曰吾欲与若复牵黄犬出上蔡东门逐狡兔岂可得乎遂父子相哭而夷三族】或有从军永诀去国长违天涯迁客海外思归此人忽见愁云蔽日目断心飞莫不攒眉痛骨擦【武扮切】血沾衣若乃　绣毂填金门烟尘晓沓歌钟昼諠亦复星沈电灭闭影濳魂已矣哉桂华满兮明月辉扶桑晓兮白日飞玉顔减兮蝼螘聚碧台空兮歌舞稀与天道兮共尽莫不委骨而同归
惜余春赋
天之为令北斗而知春兮回指於东方【士贇曰鶡冠子斗柄东而天下知春】水荡?兮碧色兰葳蕤兮红芳试登高而望远极云海之微茫魂一去兮欲断泪流颊兮成行吟清风而咏沧浪怀洞庭兮悲潇湘何余心之缥缈兮与春风而飘扬飘扬兮思无限念佳期兮莫展平原萋兮绮色爱芳草兮如剪惜余春之将阑每为恨兮不浅汉之曲兮江之潭把瑶草兮思何堪想游女於岘北愁帝子於湘南恨无极兮心氲氲目眇眇兮忧纷纷【士贇曰韩诗内传郑交甫将南适楚遵彼汉臯台下遇二女佩两珠大如荆鷄卵与言曰愿请子之佩二女与交甫交甫受而怀之趋而去十步循探之即亡矣回顾二女亦即亡矣岘山在襄阳十里】披卫情於淇水结楚梦於阳云【士贇曰诗竹竿卫女思归也适异国而不见答思而能以礼者也泉源在左淇水在右女子有行远兄弟父母宋玉高唐赋序昔者楚襄王与宋玉游於云梦之台望高唐之观其上独有云气王问玉曰此何气也玉曰所谓朝云者也昔者先王尝游高唐怠而昼寝梦见一妇人曰妾巫山之女也为高唐之客闻君游高唐愿荐枕席王因幸之去而辞曰妾在巫山之阳高丘之岨旦为朝云暮为行雨朝朝暮暮阳台之下旦而视之如言故为立庙曰朝云】春每归兮花开花已阑兮春改叹长河之流速送驰波於东海春不留兮时已失老衰飒兮逾疾恨不得挂长绳於青天系此西飞之白日若有人兮情相亲去南国兮往西秦【士贇曰秦在西方故曰西秦】见游丝之横路网春晖以留人沈吟兮哀歌踯躅兮伤别送行子之将远看征鸿之稍灭醉愁心於垂杨随柔条以纠结望夫君兮咨嗟横涕泪兮怨春华寄遥影於明月送夫君於天涯
愁阳春赋
东风归来见碧草而知春荡漾惚恍何垂杨旖【引绮切】旎【乃倚切】之愁人天光清而妍和海气緑而芳新彩翠兮阡眠云飘飘而相鲜演漾兮夤缘窥青苔之生泉缥缈兮翩绵见游丝之萦烟魂与此兮俱断醉风光兮凄然若乃陇水秦声江猿巴吟【士贇曰三秦记其坂九回不知高几许欲上者七日乃越高处可容百余家清水四注下此言陇水之呜咽如秦声江之上猿啼如巴人之吟也】明妃玉塞楚客枫林【士贇曰王昭君齐国王襄女也年十七献汉元帝会匈奴遣使请一女子帝乃赐单于後触晋文帝讳改为明妃汉边有玉门阳关故曰玉塞楚客屈原也】试登高而望远痛切骨而伤心春心荡兮如波春愁乱兮如雪兼万情之悲欢兹一感於芳节若有一人兮湘水滨隔云霓而见无因洒别泪於尺波寄东流於情亲若使春光可揽而不灭兮吾欲赠天涯之佳人
愁清秋赋
登九疑兮望清川见三湘之潺湲【士贇曰山海经曰苍梧之川其中有九疑山焉舜之所葬在零陵县界巴陵县有洞庭波潇湘阮水皆共会巴陵故号三江口三湘盖谓三江也】水流寒以归海云横秋而蔽天余以鸟道计於故乡兮不知去荆吴之几千【士贇曰交趾郡治龙编县日与古鸟道四百里】于时西阳半规映岛欲没澄湖练明遥海上月念佳期之浩荡渺怀燕而望越【士贇曰意太白时在荆湘故怀燕而望越也】荷花落兮江色秋风嫋嫋兮夜悠悠临穷溟以有羡思钓鳌於沧洲无修竿以一举抚洪波而增忧归去来兮人间不可以托些吾将采药於蓬丘【士贇曰蓬丘即蓬莱山】
劒阁赋
咸阳之南直望五千里见云峯之崔蒐【士贇曰咸阳而西至雍即长安也】前有劒阁横断倚青天而中开上则松风萧飒瑟?有巴猿兮相哀旁则飞湍走壑洒石喷阁汹涌而惊雷送佳人兮此去复何时兮归来望夫君兮安极我沈吟兮叹息视沧波之东注悲白日之西匿鸿别燕兮秋声云愁秦而暝色若明月出於劒阁兮与君两乡对酒而相忆
明堂赋【并序○太白此赋想作於未拆乾元殿之先也】
昔在天皇告成岱宗改元乾封经始明堂年纪总章时缔构之未集痛威灵之遐迈【士贇曰唐书高祖纪皇帝称天皇皇后称天后乾封元年正月戊辰封于泰山禅于社首以皇后为亚献通义泰山一名岱宗王者受命易政报功告成於岱宗岱者代也东方万物交代之处又羣岳之长唐书礼乐志高宗时改元总章分万年置明堂县示欲必立之而议者益纷然或以为五室或以为九室而高宗依两议与公卿临观而议不一乃下诏率意颁其制度至取象黄琮上设?尾其言益不经而明堂亦不能立】天后继作中宗成之因兆人之子来崇万祀之丕业【士贇曰唐礼乐志至则天始毁东都乾元殿以其地立明堂】盖天皇先天中宗奉天累圣纂就鸿勲克宣臣白美颂恭惟述焉其辞曰
伊皇唐之革天创元也我高祖乃仗大顺赫然雷发以首之於是横八荒漂九阳扫畔涣开混茫【士贇曰九阳谓九天之涯也畔涣强恣之貌犹言跋扈也】景星耀而太阶平虹蜺灭而日月张【士贇曰瑞星曰景星亦曰德星状如半月生於晦朔助月为明玉者不敢私人则见太阶三台也每台二星凡六星虹蜺阴阳之精雄曰虹雌曰蜺】钦若太宗继明重光【士贇曰儿寛传日宣重光】廓区宇以立极缀苍昊之颓纲【士贇曰顔师古曰颢颢天也元气颢汗故曰颢天其色苍苍故曰苍天】淳风沕【亡弗切】穆鸿恩滂洋【士贇曰沕穆深彻貌滂洋饶广也】武义烜赫於有截仁声馺【先合切】沓乎无疆【士贇曰有截九有也】若乃高宗绍兴佑统锡羡神休傍臻瑞物咸荐元符剖兮地珍见既应天而顺人遂登封而降禅【士贇曰张衡东都赋曰登封降禅齐乎黄轩】将欲考有洛崇明堂惟厥功之未辑兮乘白云於帝乡【士贇曰列子曰乘彼白云至于帝郷】天后勤劳辅政兮中宗以钦明克昌遵先轨以继作兮扬列圣之耿光则使轩辕草图羲和练日经之营之不彩不质因子来於四方岂殚税於万室乃准水臬【倪结切】攒云梁【士贇曰郑玄曰於四角立植而县以水望其高下高下既定乃为位而平地也於所平之地中树八尺之臬以县正之眂之以其景将以正四方也】罄玉石於陇坂空瓌【姑回切】材於潇湘功夺神鬼高穷昊苍听天语之察察拟帝居之将将【七将切士贇曰将将严正貌】虽暂劳而永固兮始圣谟於我皇观夫明堂之宏壮也则突兀曈曨乍明乍蒙象太古元气之结空巃【力孔切】嵸【则孔切】颓沓若嵬若嶪【逆怯切】似天阃地门之开阖尔乃划岝【士伯切】【五伯切】以岳立郁穹崇而鸿纷冠百王以垂勲烛万象而腾文窙惚恍以洞啓呼嵌【口御切】岩而傍分又比乎崐山之天柱矗九霄而垂云於是结构乎黄道迢嶤乎紫微【士贇曰日有中道中道者黄道紫微星名】络勾陈以缭垣辟阊阖而啓扉【士贇曰鈎陈後宫也紫宫外营钧陈星阊阖天门也】峥嵘【疾陵切】嶷【鱼其切】粲宇宙兮光辉崔嵬赫奕张天地之神威夫其背泓黄河垠漱清洛大行却立通谷前廓【士贇曰大行山名通谷在洛城南五十里】远则标熊耳以作揭豁龙门以开关【士贇曰熊耳山在宜阳之西龙门山名在西京河南县】点翠彩於鸿荒洞清阴乎羣山及乎烟云卷舒忽出乍没岌嵩喷伊倚日薄月雷霆之所鼓荡星斗之所伾【扳悲切】仡【鱼乙切】拏金龙之蟠蜿挂天珠之硉【即忽切】兀势拔五岳形张四维【士贇曰五岳大华衡恒嵩也四维乾坤艮巽四隅也】轧地轴以盘根摩天倪而创规【士贇曰地下有四柱广十万里有三千六百轴】楼台崛【区勿切】岉【文弗切】以奔附城阙嶔【区金切】崟【宜金切】而蔽亏珍树翠草含华扬蕤目瑶井之之荧荧拖玉绳之离离【士贇曰玉衡北两星为玉绳】?【知利切】华盖以傥漭仰大微之参差【士贇曰天皇大帝上九星曰华盖所以蔽覆大帝之坐也大微为五帝之庭明堂之房】拥以禁扃横以武库【士贇曰西方奎十六星天之武库也】献房心以开凿瞻少阳而举措【士贇曰房心者天帝明堂布政之宫少阳者东方东动也】采殷制酌夏步杂以代室重屋之名括以辰次火木之数【士贇曰堂上为五室象五行也木室於东北火室於东南金室於西南水室於西北重屋者正宫正堂若大寝也】壮不及奢丽不及素层檐屼其霞矫广厦郁以云布掩日道遏风路阳乌转影而翻飞大鹏横霄而侧度近则万木森下千宫对出熠乎光碧之堂炅【古迥切】乎琼华之室【士贇曰三岛记崐崘北户承渊山有墉城金台玉楼相映如流精之阙光碧之堂琼华之室紫翠丹青景云瑞日朱霞九光西王母之所治也】锦烂霞駮星错波沏【千结切士贇曰沏浪相拂也言大波之飞相摩激也】飒萧寥以飕飀窅阴郁以栉密含佳气之青葱吐祥烟之郁嵂九室窈窕五闱联绵【士贇曰窈窕深也】飞楹磊砢走栱寅缘【士贇曰寅缘山岳之岊】云楣立岌以横绮彩桷攒峦而仰天皓壁昼朗朱甍晴鲜頳栏各落偃蹇霄汉翠楹回合蝉联汗漫沓苍穹之絶垠跨皇居之太半【士贇曰尔雅穹苍天也】远而望之赫煌煌以辉辉忽天旋而云昏迫而察之粲炳焕以照烂倏山讹而晷换夸蓬壶之海楼吞岱宗之日观【士贇曰泰山一名岱宗羣岳之长也泰山东名日观鷄一鸣时见日始欲出长三丈】猛虎失道潜虬登梯经通天而直上俯长河而复低【士贇曰三辅黄图有通天之台明堂者上通於天象】玉女攀星於网户金娥纳月於璇题【士贇曰题头也榱椽之头皆以玉饰言其英华相爥也】藻井彩错以舒蓬天牕赩【迄力切】翼而衔霓【士贇曰薛综曰藻井当栋中交木方为之如井干也】扶标川而罔足拟跟絓而罢跻【士贇曰说文跟足踵也公羊传曰跻升也】要离歘矐而外丧精视冰背而中迷【士贇曰吕氏春秋曰要离走往见王子庆忌於卫庆忌喜要离曰请与王子往夺之国王子庆忌与要离俱涉於江拔劒以刺王子庆忌王子庆忌捽而投之於江浮出又取而投之於江如此者三其卒曰汝天下之国士也捽汝以成名要离不死归吴矣精视事未详】亘以复道而接乎宫掖坌【蒲闷切】入西楼是为崑仑【士贇曰史天官书济南人公玉带上黄帝时明堂图图中有殿四面无壁以茅盖通水圜宫旧为复道上有楼从西南入命曰崑仑】前疑後丞正仪躅以出入【士贇曰天子四邻前曰疑後曰丞左曰辅右曰弼】九夷五狄顺方面而来奔【士贇曰礼记明堂位昔者周公朝诸侯于明堂之位天子负斧扆南乡而立三公中阶之前北面东上诸侯之位阼阶之东西面北上诸伯之国西阶之西东面北上诸子之国门东北面东上诸男之国门西北面东上九夷之国东门之外西面北上八蛮之国南门之外北面东上六戎之国西门之外东面南上五狄之国北门之外南面东上九采之国应门之外北面东上】其左右也则丹陛??彤庭煌煌列宝鼎敌金光流辟雍之滔滔像环海之汤汤【尸羊切士贇曰白虎通曰天子立辟雍者何所以宣德化也壅以水象教化流行也三辅黄图曰辟雍水四周於外象四海也】辟青阳啓总章廓明台而布玄堂俨以大庙处乎中央【士贇曰青阳緫章玄堂大庙左右个皆路寝之名蔡邕明堂论曰明堂者天子大庙所以崇祀宗祖以配上帝者也东曰青阳南曰明堂西曰总章北曰玄堂中曰大室故虽有五名而主以明堂也取其宗祀之貌则曰清庙取其正室之貌则曰大庙取其尊崇则曰大室取其主则曰明堂取其四门之学则曰大学取其四面水流如壁则曰辟雍异名而同事其实一也】发号施令采时顺方其阃域也三十六户七十二牖【士贇曰三辅黄图明堂九室一室有四户八牖凡二十六户七十二牖】度筵列位南七西九【士贇曰礼冬官考工记周人明堂度九尺之筵东西九筵南北七筵堂崇一筵五室凡室二筵】白虎列序而躨【渠龟切】跜【女夷切】青龙承隅而蚴【於求切】蟉【士贇曰躨跜动貌曲礼云左青龙右白虎】其深沈奥密也则赤熛【必尧切】掌火招拒司金灵威制阳汁【音叶】光摧阴坤斗主土据乎其心【士贇曰配东方青帝灵威仰南方赤帝赤熛怒中央黄帝合枢纽西方白帝白招拒北方黑帝汁光纪】若乃熠燿五色张皇万殊人物禽兽奇形异模势若飞动瞪【直证切】眄【匹苋切】睢【许规切】盱【匈于切】明君暗主忠臣烈夫威政兴灭表示贤愚【士贇曰睢仰目也盱张目也】於是王正孟月朝阳登曦天子乃施苍玉辔苍螭临乎青阳左个方御瑶瑟而弹鸣丝【士贇曰月令孟春之月天子居青阳左个乘鸾辂驾苍龙载青旗服苍玉】展乎国容辉乎皇仪傍瞻神台顺观云之轨俯对清庙崇配天之规钦若肸蠁维清缉熙崇牙树羽荧煌葳蕤纳五服之贡受万邦之籍【士贇曰五服即甸侯绥要荒也】张龙旗与虹旌攒金戟与玉戚延五更进百辟举珪瓒【徂赞切】献琛帛【士贇曰三公致仕有用其德行及年高者一人为三老次一人为五更尚食具牢馔】顒昂俯偻俨容叠迹乃洁菹醢修粢盛【士贇曰菹水草醢陆产之物】奠三牺荐五牲享于神灵太祝正辞庶官精诚鼓大武之隐麟张钧天之铿鍧【士贇曰大武周公作乐所为舞也】孤竹合奏空桑和鸣【士贇曰孤竹竹之特生者空桑之琴瑟夏至日於泽中之方丘奏之】尽六变齐九成羣神来兮降明庭【士贇曰六变而致象物及天神又若乐六变则天神皆降可得而礼矣】盖圣主之所以孝治天下而享祀窅冥也然後临辟雍宴羣后阴阳为庖造化为宰餐元气洒太和千里鼓舞百寮赓歌于斯之时云油雨霈恩鸿溶兮泽汪秽四海归兮八荒会哤聒乎区?骈阗乎阙外羣臣醉德揖让而退而圣主犹夕愓若厉惧人未安乃目极于天耳下于泉【士贇曰淮南子下揆三泉上寻九天盖上下察之意也】飞聪驰明无远不察考鬼神之奥摧阴阳之荒下明诏班旧章振穷乏散敖仓毁玉沈珠卑宫颓墙使山泽无间往来相望帝躬乎大田后亲於郊桑弃末反本人和时康【士贇曰唐礼乐志皇帝孟春辛亥享先农遂以耕籍田皇帝耕止三推诸王耕五推尚书卿九推籍田之谷歛而锺之神仓以拟粢盛皇后岁祀一季春吉已享先蚕遂以亲桑皇后采三条命妇一品采五条二品采九条】建翠华兮萋萋鸣玉銮之鉠鉠【士贇曰上林赋建翠华之旗萋萋盛貌】游乎昇平之圃憩乎穆清之堂天欣欣兮瑞穰穰巡陵於鹑首之野讲武於骊山之旁【士贇曰汉书志曰自井至柳谓之鹑首巡陵者巡幸诸陵也骊山地名】封岱宗兮祀后土掩栗陆而包陶唐【士贇曰栗陆陶唐皆古帝王之号】遨游乎崆峒之上汾水之阳吸沆瀣之精英黜滋味之馨香贵理国其若梦几华胥之故乡【士贇曰列子黄帝昼寝而梦游於华胥氏之国华胥氏之国在弇州之西台州之北不知去齐国几千万里盖非舟车足力之所及神游而已】於是元元澹然不知所在若羣云从龙衆水奔海此真所谓我大君登明堂之政化也岂比夫秦赵吴楚争高竞奢结阿房与崇台建姑苏及章华非享祀与严配徒掩月而凌霞由此观之不足称也况瑶台之巨丽复安可以语哉【士贇曰史记秦始皇作前殿阿房东西五百步南北五十丈上可以坐万人下可以建五丈旗越絶书吴王起姑胥之台五年乃成姑胥即姑苏也】敢扬国美遂作辞曰
穹崇明堂倚天开兮巃【力孔切】嵸【则孔切】鸿蒙构瓌【公囘切】材兮偃蹇坱【乌朗切】【母党切】邈崔嵬兮周流辟雍岌【鱼及切】灵台兮赫奕日喷风雷宗祀肸蠁王化弘恢镇八荒通九垓四门啓兮万国来考休徵兮进贤才俨若皇居而作固穷千祀兮悠哉
大猎赋【并序】
白以为赋者古诗之流辞欲壮丽义归博达【白者太白自称也】不然何以光赞盛美感天动神而相如子云竞夸词赋历代以为文雄莫敢诋讦臣谓语其略窃或?其用心子虚所言楚国不过千里梦泽居其大半而齐徒吞若八九三农及禽兽无息肩之地非诸侯禁淫述职之义也【士贇曰司马相如子虚赋曰臣闻楚有七泽尝见其一名曰云梦云梦者方九百里且齐东渚巨海南有琅琊观乎成山射乎之罘浮渤澥游孟诸左与肃慎为邻右以阳谷为界秋田乎青丘旁徨乎海外吞若云梦者八九於其胷中曾不芥蔕周礼天官大宰九职任万民一曰三农生九谷三农者平地三泽也】上林云左苍梧右西极考其实地周袤才经数百长杨夸胡设网为周阹放麋鹿其中以?攫充乐羽猎於灵台之囿围经百里而开殿门当时以为穷壮极丽迨今观之何龌龊之甚也【士贇曰汉书杨雄传孝成时羽猎雄从作羽猎赋明年又作长杨赋序云明年上将大夸胡人以多禽兽秋命右扶风民入南山西自褒邪南欧汉中张罗网罝罘捕熊罴豪猪虎豹?玃狐兎麋鹿载以槛车输长杨射熊馆以网为周阹令胡人手抟之自取其获上亲临观焉是时农民不得收歛雄从至射熊馆还上长杨赋藉翰林以为主人子墨以为客卿以讽汉书注龌龊小节也】但王者以四海为家万姓为子则天下之山林禽兽岂与衆庶异之而臣以为不能以大道匡君示物周博平文论苑之小窃为微臣之不取也今圣朝园池遐荒殚穷六合【士贇曰上下四方为六合】以孟冬十月大猎於秦【士贇曰通典开元三年蒐于岐州凤泉场】亦将耀威讲武扫天荡野岂荒淫侈靡非三驱之意邪臣白作颂折中厥美其辞曰
粤若皇唐之挈天地而袭气母兮粲五叶之葳蕤【士贇曰叶世也五叶者唐兴至玄宗凡五世】惟开元廓海?而运斗极兮总六圣之光熙【士贇曰开元元宗年号雒书曰圣人受命必受斗极六圣者高祖太宗高宗中宗睿宗至元宗也】诞金德之纯精兮漱玉露之华滋文章森乎七曜兮制作参乎两仪括衆妙而为师明无幽而不烛兮泽无远而不施慕往昔之三驱兮顺生杀於四时【士贇曰周易曰王用三驱失前禽王注云禽越已则舍之】若乃严冬惨切寒气凛冽不周来风玄冥掌雪【士贇曰不周者不交也言阴阳未合化也太史公曰十月不周风居西北主杀月令孟冬之月其神玄冥】木脱叶草解节土囊烟阴火井冰闭【士贇曰霜降之後生气既衰草木枝叶皆理解也土囊大穴也荆州记曰宜都浪山县有山山有穴口大数尺为风井土囊当此之类也地理志蜀郡卭州临卭县西南八里有火井盐井也欲出其火先以其家火投之须臾隐隐如雷声焰出通天光辉十里今无复见矣地理志西河鸿门县有天封苑火井祠火从地出灵帝时井中冰厚尺余史书之以为灾】是月也天子处乎玄堂之中凔八水兮休百工【士贇曰月令孟冬之月天子居玄堂左个是月也以立冬盛德在水明堂八面皆水故曰凔八水也凔音怆寒也】考王制兮遵国风乐农人之间隙兮因校猎而讲戎【士贇曰记王制天子诸侯无事则岁三田左传春蒐夏苗秋猕冬狩皆於农际以讲事也校猎者人为栏校遮禽而猎取也】乃使神兵出於九阙天仗罗於四野徵水衡与林虞辨土物之衆寡【士贇曰水衡都尉主都水及上林苑故曰水衡】千骑飈扫万乘雷奔捎扶桑而拂火云兮刮月窟而捜塞门【士贇曰月窟者月所生也】赫壮观於今古嶪揺荡於乾坤此其大略也而内以中华为天心外以穷髪为海口豁咽喉以洞开吞荒裔而尽取【士贇曰庄子穷发之北有溟海者天池也司马曰北极之下无毛之地】大章按步以来往夸父振策而奔走【士贇曰淮南子禹使大章步自东极至于西极二亿三万三千五百里七十步使竪亥步自北极至于南极二亿三万三千五百里七十五步列子夸父不量力欲追日影逐之於隅谷之际渴欲得饮赴饮河渭河渭不足将走北饮大泽未至道渴而死弃其杖】足迹乎日月之所通囊括乎阴阳之未有君王於是撞鸣钟发銮音出凤阙开宸襟驾玉辂之飞龙历神州之层岑【士贇曰尚书天传曰天子将出则撞黄钟之钟唐书仪卫志人君举动必以扇出入则撞钟庭设乐銮玉佩也又曰铃也唐书车服志天子之车曰玉辂者祭祀纳后所乘也青质玉锦木辂者蒐田所乘也黑质漆之唐书百官志飞龙廏日以八马入宫门之外中国名曰赤县神州赤县神州内自有九州禹之序九州是也】游五柞兮瞰三危挟细柳兮过上林【士贇曰汉书盩厔有长杨五柞宫三危山在西裔郭璞曰细柳观名也在昆明池南方】攒高牙以总总兮驻华盖之森森【士贇曰兵书牙旗者将军之精唐书仪卫志唐制天子居曰衙行曰驾皆有卫有严羽葆华盖旌旗罕毕车马之衆盛矣】於是擢倚天之劔弯落月之弓崑仑叱兮可倒宇宙噫兮增雄【士贇曰文子曰上下四方之宇古往今来之宙大块噫气其名为风噫一戒切又音荫】河汉为之却流川岳为之生风羽毛扬兮九天绦猎火燃兮千山红【士贇曰淮南子曰天有九野中央曰钧天东方曰苍天东北方曰变天北方曰玄天西北方曰幽天西方曰昊天西南方曰朱天南方曰炎天东南方曰阳天】乃召蚩尤之徒聚长戟罗广泽呵雨师走风伯【士贇曰山海经蚩尤作兵戈雨师毕星诗月离于毕俾滂沱矣风伯箕星月于离箕风扬沙也】棱威耀乎雷霆烜赫震於蛮貊【士贇曰李奇曰神灵之威曰棱】陋梁都之体制鄙灵囿之规格而南以衡霍作襟北以岱恒作阹【士贇曰周礼荆州之镇山曰衡山并州之镇山曰恒山尔雅曰霍山为南岳恒山北临岱南俯赵东接河海之间依山谷牛马圈曰阹】夹东海而为壍兮施西冥而流渠麾九州之珍禽兮回千羣以岔【蒲汶切】入联八荒之奇兽兮屯万族而来居【士贇曰淮南子天地之间九州八极何谓九州东南神州曰农土正南次州曰沃土西南戎州曰滔土正西弇州曰并土正中冀州曰中土西北台州曰肥土正北济州曰成土东北薄州曰隐土正东阳州曰申土顔师古曰八荒者八方荒忽极远之地】云罗高张天网密布罝罘绵原峭格掩路蠛【芒结切】蠓【芒孔切】过而犹碍蟭【子饶切】螟飞而不度【士贇曰蠛蠓小虫似蚋犹醯鷄醯鷄者瓮中之蠛蠓列子江浦之间生麽虫其名曰蟭螟羣飞而集於蚊睫弗相触也栖宿去来蚊弗觉也蠛蠓蟭螟皆虫之至微细者以喻网之密也】彼层霄与殊榛罕翔鸟与伏兎从营合技弥峦被冈金戈森行洗晴野之寒霜虹旗电掣卷长空之飞雪吴骖走练宛马蹀血萦衆山之联绵隔远水之明灭【士贇曰韩诗外传白马出昊昊门望之如一匹素练礼乐志大宛旧多善马马汗出如血一日千里顔师古曰蹀音大颊反】使五丁摧峯一夫拔木下整高颓深平险谷摆桩括开林丛喤喤【乎门切】呷呷【乎甲切】尽奔突於场中【士贇曰喤通也呷吸也】而田疆古冶之畴乌获中黄之党【士贇曰田强古冶齐力士乌获秦力士中黄伯者中黄国之有勇力者也】越峥嵘猎莽苍喑呜哮【乎交切】【乎敢切】风旋电往【士贇曰莽苍草野之色】脱文豹之皮抵玄熊之掌批【步结切】狻【先九切】手猱挟三挈两【士贇曰庄子丰孤文豹栖於山林伏於岩穴然且不免於网罗机辟之患是何罪之有哉其皮为之灾也狻麑如彪猫食虎豹即狮子也出西域猱善援即蒙贵也状如蜼而小紫黑色可畜健捕鼠胜於猫九真日南皆出之亦猕猴之类】既徒搏以角力又挥锋而争先行甝【胡甘切】号以鹗睨分气赫火而敌烟【士贇曰尔雅甝白虎鹗鵰属此言猎徒气盛如甝之号如鹗之睨也】拳封猯【梯端切】肘巨【丑延切士贇曰猯野猪也字林云兽似豕而肥麆也恕走者为狿谓能戾象】枭羊应叱以毙【一至切】踣【必默切】?【於黠切】貐【翼汝切】亡精而坠巅【士贇曰尔雅狒狒如人被髪迅走食人郭璞曰枭羊也山海经曰其状如人面长唇黑身有毛反踵见人则笑交广及南康山中亦有此物大者长丈许淮南子尧时有猰?为民害尧时使羿下杀之尔雅猰?类貙虎爪食人?走】或碎脑以折脊或歕【普闷切】髓而飞涎【士贇曰淮南子云台之高堕者折脊碎脑而蟁?适以翺翔选江赋曰喷浪飞涎】穷遐荒荡林薮扼土狛【白驾切】殪天狗【士贇曰狛兽名似浪王逸曰其身九屈有角觺觺触害人也山海经天门山有赤犬名曰天犬其所下处有兵天狗之光飞天流而为星日数十丈其疾如风声如雷光如电吴楚七国叛时吠过梁野阴山有兽状如狸白首名曰天狗食蛇其音如猫佩之可御凶】脱角犀顶探牙象口扫封狐於千里捩【力诗切】雄虺之九首【士贇曰宋玉招魂赋蜴蛇蓁蓁封狐千里些雄虺九首往来倏忽吞人以益其心些】咋【则格切】腾蛇而仰吞拖奔兕以却走【士贇曰文子曰腾蛇无足而腾尔雅兕似牛郭璞曰一角青色重千斤】君王於是峩通天靡星旃奔雷车挥电鞭【士贇曰唐书礼乐志通天冠者冬至受朝贺祭还燕羣臣养老之服也二十四梁附蝉十二首施珠翠金博山黑介帻组缨翠緌玉犀簪导】观壮士之效获顾三军而欣然曰夫何神扶鬼摽之骇人也乂命建夔鼓励武卒【士贇曰帝王世纪黄帝杀夔以其皮为鼓声闻五百里】虽轥【良刃切】轹【令的切】之已多犹拗【於六切】怒而未歇集赤羽兮照日张乌号兮满月【士贇曰汉郊祀志黄帝铸鼎成有龙垂胡髯下迎黄帝帝上骑羣臣后宫从者七十余人龙乃去余小臣不得上悉持龙??拔堕堕黄帝之弓百姓乃抱其弓与龙?故後世因名其弓曰乌号】戎车轞轞以陆离彀【古豆切】骑煌煌而奋发【士贇曰彀张弩也】鹰犬之所腾捷飞走之所蹉蹶攫麏【几云切】麚【古瑕切】之咆哮蹂豺貉【曷各切】以挂格【士贇曰麏麞也貉狸属豺脚似狗】膏锋染锷填岩掩窟观殊材举逸羣尚挥霍以出没别有白□【音眉】飞骏穷奇貙【春俱切】【音瞒士贇曰山海经邽山有兽状如牛骡尾大声名曰穷奇食人尔雅貙?似狸】牙如错劒鬛如丛竿口吞殳【时朱切】鋋【市延切】目极枪橹碎琅弧攫玉弩射猛彘透奔虎【士贇曰山海经浮玉山有兽状如猴四耳虎毛牛尾音如犬吠名长彘食人见则大水】金镞一发旁叠四五虽凿齿磨牙而致伉谁谓南山白额之足覩【士贇曰服?曰凿齿齿长五尺似凿亦食人晋周处传南山白额猛兽为害处入山射杀之】总八校搜四隅驰专诸走都卢【士贇曰史记伍子胥求勇士专诸见之公子光光使专诸置匕首炙鱼之中以进食而刺王僚李奇曰都卢体轻善缘者也汉书曰自合浦南有都卢国】趫【丘妖切】乔林撇【匹灭切】絶壁抄獑【自咸切】猢【户吾切】揽貊【音国】囚鼬【亦敦切】【午乎切】於峻崖顿?【营只切】貜【九缚切】於穹石【士贇曰似赤黄色大尾啖鼠?啮豕也貜似猕猴而大色苍黑能攫持人好顾盼】养由发箭奇肱飞车【士贇曰左传养由基蹲甲而射之彻七札焉张华博物志奇肱国之民能为飞车从风远行汤时西风久下奇肱人车至於豫州界中汤破其车不以示民後十年东风复至乃使乘车遣归其国去玉门之西一万里】巧聒更嬴妙兼蒱【薄乎切】且坠鸀【之欲切】鳿【牛浴切】於青云落鸿鴈於紫虚捎鶬【千唐切】鹄漂鸬弹地庐与神居【士贇曰更嬴蒱且古之善射者也鸀鳿山乌也似鸟而小赤觜宂乳出西方大曰鸿小曰鴈鸬雝水鸟也此亦吴都赋颠覆巢居剖破窟宅之意也】斩飞鹏於日域摧大凤於天墟【音区士贇曰日域日所出之处也尔雅北陆天墟】龙伯钓其灵鳌任公获其巨鱼【士贇曰列子龙伯之国有大人举足不盈数步而暨五山之所一钓而连六鳌】穷造化之谲诡何神怪之有余所以喷血流川飞毛洒雪状若乎高天雨兽上坠於大荒【士贇曰言杀获之多如天雨兽也山海经大荒之中有山名曰大荒之山日月所入是谓大荒之野】又似乎积禽为山下崩於林穴阳乌沮色於朝日阴兎丧精於明月【士贇曰日名阳乌月名阴兎】思腾装上猎於太清所恨穹昊於路絶而忽也【士贇曰颢气颢汗也穹形穹窿也】莫不海晏天空万方来同【士贇曰礼斗威仪曰君乘士而王其政大平则河海夷晏】虽秦皇与汉武兮复何足以争雄【士贇曰此言虽秦皇汉武帝皆穷奢极侈之君不足比拟也】俄而君王茫然改容愀然有失於居安思危防险戒逸斯驰骋以狂发非至理之弘术且夫人君以端拱为尊玄妙为宝暴殄天物是谓不道乃命去三面之网示六合之仁已杀者皆其犯命未伤者全其天贞虽剪毛而不献岂割鲜以焠轮【士贇曰史记汤出见野张网四面祝曰自天下四方皆入吾网汤曰嘻尽之矣乃命去其三面祝曰欲左左欲右右不用命乃入吾网诸侯闻之曰汤德至矣及禽兽郭璞曰焠染也孔安国曰鸟兽新杀曰鲜此即题注所谓羣兽相从不尽杀已被射者不重射不射其面不剪其毛凡出表者不逐之之意】解凤凰与鸑【牛角切】鷟【自谷切】兮旋驺虞与麒麟【士贇曰雄曰凤雌曰凰瑞应图曰凤凰者仁鸟也鸑鷟凤属神鸟也驺虞义兽也白虎黑文不食生物有至信之德则应之麟瑞兽也麕身牛尾马足黄色圆蹄一角角端有肉音中锺吕行中规矩王者至仁则出】获天宝於陈仓载非熊於渭滨【士贇曰天宝鷄头而人身齐世家尚穷困年老以渔钓西伯将出猎卜之曰所获非龙非彲非虎非罴所获霸王之辅於是西伯猎果得大公於渭之阳载归立为师】於是享猎徒封劳苦轩行炰骑酌酤韬兵戈火网罟【士贇曰韬藏也火焚也以示不用】然後登九霄之台宴八紘之圃【士贇曰九霄者喻其高也八紘天之八维也】开日月之扃辟生灵之户圣人作而万物覩览蒐岐与狩敖何宣成之足数【士贇曰左传成王有岐阳之蒐敖郑地宣王所猎之处】哂穆王之荒诞歌白云之西母【士贇曰仙传拾遗周穆王名满少好神仙之道常欲使车彻马迹遍於天下以访黄帝焉乃乘八骏之马觞西王母於瑶池之上王母謡曰白云在天道里悠远山川闲之将子母死尚能复来王答曰予归东上和治诸夏万民平均吾顾见汝比及三年将复而野】曷若饱人以淡泊之味醉时以醇和之觞鼓之以雷霆舞之以阴阳虞乎神明狃於道德【士贇曰杨子学行篇耕道而得道猎德而得德是获享也】张无外以为罝琢大朴以为?【逸尺切士贇曰兎罟谓之罝罝犹遮也樴谓之?磔也】顿天网以掩之猎贤俊以御极若此之狩罔有不克使天人晏安草木蕃殖六宫斥其珠玉百姓乐於耕织【士贇曰唐元宗开元二年焚锦綉珠玉於前殿焚後庭珠玉之玩戒其奢也】寝郑卫之声却靡曼之色【士贇曰礼记郑卫之音乱世之音也周穆王简郑卫之处子娥媌靡曼者以乐化人靡曼柔弱也】天老掌图风后侍侧【士贇曰列子黄帝梦游华胥之国既悟召天老力牧大山稽告以所梦风后黄帝之相】是三阶砥平而皇猷允塞【士贇曰泰阶者天之三阶也三阶平则阴阳和风雨时社稷神只咸获其宜天下大安是谓太平】岂比夫子虚上林长杨羽猎计麋鹿之多少夸苑囿之大小哉方将延荣光於後昆轶玄风於邃古拥嘉瑞臻元符登封於太山篆德於社首岂与乎七十二帝同条而共贯哉君王於是回蜺旌反銮舆访广成於至道问大隗之幽居【士贇曰庄子黄帝闻广成子在空同之上故往见之我闻吾子达於至道敢问至道之精又黄帝将见大隗乎具茨之山方明为御昌?骖乘张若诸朋前马昆阉滑稽後车至襄城之野七圣皆迷无所问途适遇牧马童子问曰若知具茨之山乎曰然若知大隗之所存乎曰然黄帝曰异哉小童非徒知具茨之山又知大隗之所存请问为天下小童曰夫为天下者亦若此而已矣又奚事焉余少游六合之内适有瞀病有长者教予曰若乘日之车而游於襄城之野今予病少痊且复游於六合之外夫为天下亦若此而已予又奚事哉黄帝曰为天下者则诚非吾子之事虽然请问为天下小童辞黄帝又问小童曰夫为天下者亦奚以异乎牧马者哉亦去其害马者而已矣黄帝再拜稽首称天师而退】使罔象掇玄珠於赤水天下不知其所如也【士贇曰庄子黄帝游乎赤水之坞登乎崑仑之丘而南望还归溃其玄珠使知索之而不得使离朱索之而不得使吃诟索之而不得乃使罔象罔象得之黄帝曰异哉罔象乃可以得之乎】
李太白集分类补注卷一

[book_title]卷二
钦定四库全书
李太白集分类补注卷二
宋　杨齐贤　集注
元　萧士贇　补注
古风
其一【祯卿曰此篇白自言其志也】
大雅久不作吾衰竟谁陈【祯卿曰此二句一篇之旨】王风委蔓草战国多荆榛龙虎相啖食兵戈逮狂秦正声何微茫哀怨起骚人扬马激颓波开流荡无垠废兴虽万变宪章亦已沦自从建安来绮丽不足珍【祯卿曰此申首一句意】圣代复元古垂衣贵清真羣才属休明乘运共跃鳞文质相炳焕衆星罗秋旻我志在删述垂辉映千春【士贇曰孝经序子曰吾志在春秋尚书序孔子删诗为三百篇述职方以除九邱任彦升表故以辉映先达领袖後进谢眺酬德赋吹万化而不喧度千春之可并齐天地之儵忽安事人间之纾婞哉】希圣如有立絶笔於获麟【祯卿曰此申首二句意齐贤曰诗大雅凡三十六篇诗序云雅者正也言王政之所由废兴也大雅不作则斯文衰矣平王东迁黍离降於国风终春秋之世不能复振战国迭兴王道榛塞干戈相侵以迄于祖龙风俗薄人心浇中正之声日远日微一变而为离骚史记曰离骚之作盖自怨生也迨汉司马相如扬雄激扬其颓波疏导其下流使遂闳肆注乎无穷而世降愈下宪章乖离建安诸子夸尚绮靡摛章绣句竞为新奇而雄健之气由此萎薾至於唐八代极矣扫魏晋之陋起骚人之废太白盖以自任矣】
其二【齐贤曰按唐书王皇后久无子而武妃有宠后不平显诋之遂废武妃进册为惠妃欲立为后太白诗意似属乎此】
蟾蜍薄太清蚀此瑶台月圆光亏中天金魄逐沦没【齐贤曰蟾蜍虾蟆月以况皇后蟾蜍以比武妃进则皇后废犹虾蟆得志侵蚀乎月则金魄沦没矣月生於西实金方故曰金魄士贇曰张衡灵宪羿得不死之药於西王母其妻嫦娥窃之以奔遂托於月是为蟾蜍史记天官书日月薄蚀韦昭曰气往迫之为薄亏毁为蚀淮南子太清问於无穷注曰太清者元气之清者也】螮蝀入紫微大明夷朝晖浮云隔两曜万象昏隂霏【齐贤曰紫微帝居也螮蝀淫炁也毛诗螮蝀在东莫之敢指言夫人淫奔之行国人皆不敢指视之大明日也以喻君也夷伤也士贇曰广雅日月谓之两曜】萧萧长门宫昔是今已非【齐贤曰陈皇后骄妬别在长门宫昔是今非言君心为忿怒憎恶所蔽平生之是今皆非矣】桂蠧花不实天霜下严威【齐贤曰桂一蠧则徒花而不实又肃之以严霜之威得不为之永叹哉天霜天子之威也士贇曰後汉五行志成帝时童谣曰邪径败良田谗口乱善言桂林花不实黄雀巢其颠固为人所羡亦为人所隣祯卿曰士贇所引是也白意似本於此】沈叹终永夕感我涕沾衣【士贇曰蟾蜍薄太清月为之蚀以喻武妃入後宫而卒为王后之蠧也螮蝀入紫微而大明夷朝晖以喻武妃既得幸而元宗卒为所惑也日君象月后象今焉废黜是浮云隔之不得代明矣万象昏隂霏者意谓自後卒不止中宫漫成女宠之祸也夫妇君臣俱人之大伦也至密近者莫如夫妇而且不能保其终况臣子之疎远乎此白之所以感叹终夕而涕零也】
其三【祯卿曰此篇借秦皇以为讽也】
秦皇扫六合虎视何雄哉飞劒决浮云诸侯尽西来明断自天啓大略驾羣才收兵铸金人函谷正东开【齐贤曰史记始皇二十六年分天下为三十六郡更名民曰黔首收天下兵聚之咸阳销以为钟鐻金人十二重各千石函谷关在今陕州为秦东关昔秦未得志苏秦约六国从亲投从约书於秦秦兵不敢窥函谷关十五年今既并诸侯则无人敢议秦者此关宜常开矣祯卿曰此六句言秦皇之制天下】铭功会稽岭骋望琅琊台【齐贤曰史记始皇二十七年行至钱塘临浙江水波恶乃西百二十里从狭中度上会稽祭大禹立石刻颂秦功德南登琅琊大乐之留三月徙黔首三万户琅琊台下复十二岁作琅琊台立石刻颂秦德祯卿曰此二句言秦皇极游观之乐】刑徒七十万起土骊山隈尚采不死药茫然使心哀【齐贤曰史记始皇三十五年隐宫刑徒者七十余万人分作阿房宫或作骊山发北山石椁乃写蜀荆地材皆至关中计宫三百关外四百余於是立石东海上朐界中以为秦东门因徙三万家丽邑五万家云阳皆复不是祯卿曰此言秦皇极土木之欲】连弩射海鱼长鲸正崔嵬额鼻象五岳扬波喷云雷鬐鬛蔽青天何由覩蓬莱【齐贤曰秦纪方士徐市等入海求神药数岁不得费多恐谴乃诈曰蓬莱药可得然常为大蛟鱼所苦故不得至愿请善射与俱见则以连弩射之始皇梦与海神战如人状问占梦博士曰水神不可见以大鱼蛟龙为候今上祷祠备谨而有此恶神当除去而善神可致乃令入海者齎捕巨鱼具而自以连弩候大鱼出射之自琅琊山至荣成山弗见至之罘见巨鱼射杀一鱼异物志鲸鱼长者数千里江赋或鹿额象鼻或虎状龙顔扬鬐掉尾喷浪飞涎说文喷叱也】徐市载秦女楼船几时回但见三泉下金棺葬寒灰【齐贤曰船上施楼曰楼船史记始皇初即位治骊山穿三泉下铜而致棺祯卿曰此以上言秦皇惑於神仙之说而卒不免於死也】
其四【齐贤曰此篇太白自况也】
凤飞九千仞五章备彩珍衔书且虚归空入周与秦横絶历四海所居未得隣【士贇曰所居未得隣者言其楼身高远未有得与之隣接者也祯卿曰此以凤喻至人也言凤飞则凌千仞身则备五色虽来仪於周秦之郊而不可羁挂以比至人能全身远害也】吾营紫河车千载落风尘【齐贤曰抱朴子曰丹砂可为金河车可作银子得其道可以仙身隂真君歌曰北方正气名河车据此河车乃药士贇曰道书蓬莱修炼法河车是水朱雀是火取水一斗铛中以火炎之令沸致圣石九两其中初成姹女次谓之玉液後成紫色谓之紫河车白色曰白河车青色曰青河车赤色曰赤河车赤曰黄芽祯卿曰落脱也谢也】药物秘海岳采铅青溪滨【齐贤曰五岳四海灵药所产而不轻以畀人青溪之铅乃可采耳士贇曰庾仲雍荆州记曰临沮县有青溪山山东有泉泉侧有道士精舍】时登大楼山举手望仙真羽驾灭去影飈车絶回轮【齐贤曰据太白代内赠诗云估客发大楼知君在秋浦则大楼当在秋浦羽驾言乘鸾鹤飈车言御风云】尚恐丹液【神丹金液】迟志愿不及申徒霜镜中发羞彼鹤上人桃李何处开此花非我春唯应清都境长与韩衆亲【齐贤曰言桃李花乃世俗之春非仙境之春也列子清都紫微钧天广乐帝之所居神仙传刘根初学道到华山见一人乘白鹿从十余玉女根稽首乞一言神人曰尔闻有韩衆否曰闻之神人曰我是也】
其五【祯卿曰此篇语意与上亦相类盖白真有慕於仙而作也】
太白何苍苍星辰上森列去天三百里邈尔与世絶【齐贤曰九域志太白山在凤翔郿县】中有緑发翁披云卧松雪不笑亦不语冥栖在岩穴我来逢真人长跪问宝诀粲然啓玉齿授以链药说铭骨传其语竦身已电灭【齐贤曰许慎注淮南子曰真人真德之人粲露齿之状】仰望不可及苍然五情热吾将营丹砂永与世人别【士贇曰参同契丹砂木精得金乃并】
其六【祯卿曰此篇言塞下事或有所感於时而作也】
岱马不思越越禽不恋燕情性有所习土风固其然【祯卿曰岱北越南鸟兽各有所恋以比去家就戍非人之情也】昔别鴈门关今戍龙庭前惊沙乱海日飞雪迷胡天【齐贤曰九域志代州治鴈门县有鴈门塞即古关也龙庭单于祭天所也】虮蝨生虎鶡心魂逐旌旃【齐贤曰鶡勇雉其鬬无已一死乃止故赵武灵王为冠以表武士析羽为旌通帛为旃】苦战功不赏忠诚难可宣谁隣李飞将白首没三边【齐贤曰汉书李广传匈奴入辽西杀太守上乃召拜广为北平太守广在郡匈奴号曰汉飞将军避之数岁不入界元狩四年为前将军引兵与右将军将军食其合军出东道惑失道後大将军大将军与单于接战单于遁走弗能得而还广已见大将军还长史急责广之幕府上薄谓其麾下曰广结髪与匈奴大小七十余战今幸从大将军出接单于兵大将军徙广部行回远又迷失道岂非天哉且广年六十余终不能复对刃笔之吏矣遂引刀自刭百姓闻之知与不知老壮皆为垂泣三边三垂西方南方东方】
其七【士贇曰此篇亦游仙诗】
客有鹤上仙飞飞凌太清扬言碧云里自道安期名【齐贤曰真君传斗中真人降兖州兰公舍云三才肇分始於三炁三炁者玉淸三天也玉清境是元始大圣真王治化太清境是玄道流行虚无自然玉皇治化士贇曰刘向列仙传安期生者琅琊阜乡人也卖药於东海边时人皆言千岁翁秦始皇东游请见与语三日三夜赐金璧度数十万出於阜乡亭皆置去留书以赤玉舄一量为报曰後数年求我於蓬莱山始皇即遣使者徐市卢生等数百人入海未至蓬莱山辄逢风波而还立祠阜乡亭海边十数处云】两两白玉童双吹紫鸾笙去影忽不见回风送天声举手远望之飘然若流星愿飡金光草寿与天齐倾【齐贤曰乐书王子晋之笙其制象凤翼亦名参差广异记谢元卿至东岳夫人所居有异草叶如芭蕉花正黄色光可监曰此金明草晋咸和九年东华青童赐魏夫人石精金光化形灵元祯卿曰天声即笙音以至高故言天齐贤以为天籁非也】
其八【士贇曰此篇之意盖言戚里骄纵踰制儒者沈困下僚必有所感讽而作】
咸阳二三月宫柳黄金枝緑帻谁家子卖珠轻薄儿【一作百鸟鸣花枝玉劒谁家子西秦豪侠儿士贇曰汉东方朔传初帝姑馆陶公主号窦太主堂邑侯陈午尚之午死主寡居年五十余岁矣近幸董偃始偃与母以卖珠为事偃年十三随母出入主家左右言其姣好主召见曰吾为母养之因留第中至年十八而冠出则执辔入则侍内为人温柔爱人以主故诸公接之名称城中号曰董君後偃惧白主献长门园上大说更名窦太主园为长门宫上以钱千万从主饮後数日上临山林主自执宰敞膝道入登阶就坐坐未定上曰愿谒主人翁主乃下殿去簪珥徒跣顿首谢自引董君董君緑帻传韝随主前伏殿下主乃赞舘陶公主庖人臣偃昧死再拜谒因叩头谢上为之起有诏赐衣冠上偃起走就衣冠主自奉食进觞饮大驩乐於是董君贵宠天下莫不闻至年三十而终後数岁窦太主卒与董君会葬於霸陵齐贤曰唐京兆府咸阳县秦咸阳故地】日暮醉酒归白马骄且驰意气人所仰冶游方及时子云不晓事晚献长杨辞赋达身已老草玄鬓若丝投阁良可叹但为此辈嗤【齐贤曰魏杨修答曹子建书曰吾家子云老不晓事前汉扬雄传及赞曰扬雄字子云蜀郡成都人博览好辞赋汉成帝时客有荐雄文似相如者召雄待诏承明之庭从上行幸奏甘泉河东校猎等赋除为郎给事黄门又从至射熊舘上长杨赋以风哀帝时丁傅董贤用事诸附离之者或起家至二千石时方草太玄有以自守泊如也王莽时刘歆甄丰皆为上公莽既以符命自立即位之後欲絶其原以神前事而丰子寻歆子棻复献之莽诛丰父子投棻四裔辞所连及便收不请时雄校书天禄阁上治狱使者来欲收雄雄恐不能自免乃从阁上自投下几死莽闻之曰雄素不与事何故在此间请问其故乃刘棻尝从雄学作奇字雄不知情有诏勿问然京师为之语曰惟寂寞自投阁爰清静作符命雄以病免复召为大夫】
其九【祯卿曰此篇叹世事之难保而人贵达理以自守也】
庄周梦胡蝶胡蝶为庄周一体更变易万事良悠悠【齐贤曰庄子云昔者周梦为胡蝶栩栩然胡蝶也不知周之梦为胡蝶与胡蝶之梦为周与周与胡蝶则必有办矣一体之间尚有变易万事岂能定哉】乃知蓬莱水复作清浅流【齐贤曰葛洪神仙传曰麻姑云接待以来见东海三为桑田向到蓬莱水又浅於往者会时略半也岂将复为陵陆乎方平笑曰圣人皆言海中行复扬尘也】青门种瓜人旧日东陵侯富贵故如此营营何所求【齐贤曰汉书霸城门民间谓之青门史记萧相国世家邵平者故秦东陵侯秦破为布衣贫种瓜於长安城东瓜美时谓东陵瓜夫富贵无常昔时为侯今焉为圃任缘而已终日营营复何求哉】
其十【齐贤曰此篇盖慕鲁仲连之为人也】
齐有倜傥生鲁连特高妙明月出海底一朝开光曜却秦振英声後世仰末照意轻千金赠顾向平原笑【齐贤曰史记鲁仲连齐人也好奇伟倜傥之画策而不肯仕宦任职好持高节适游赵会秦围赵闻魏将欲令赵尊秦为帝乃见平原君曰将奈何平原君曰胜也何敢言事前亡四十万之衆於外今又内围邯郸而不能去魏王使客将军新垣衍令赵帝秦今其人在是胜也何敢言事鲁仲连曰吾始以君为天下贤公子也吾乃今然後知君非天下贤公子也梁客新垣衍安在哉吾请为君责而归之平原君曰胜请为介绍而见之於先生鲁仲连见新垣衍曰世以鲍焦为无从颂音从容而死者皆非也衆人不知则为一身彼秦者弃礼义而上首功之国也权使其士虏使其民彼即肆然以为帝过而为政於天下则连有蹈东海而死耳吾不忍为之民也所为见将军者欲以助赵也新垣衍曰秦称帝之害何如鲁连曰秦无已而帝则且变易诸侯之大臣彼夺其所不肖而与所贤夺其所憎而与其爱彼又将使其子女谗妾为诸侯妃姬处梁之宫梁王安得晏然而已乎而将军又何得故宠乎於是新垣衍起再拜谢曰始以先生为庸人吾乃今日知先生为天下之士也吾请出不敢复言帝秦秦将闻之却军五十里适会魏公子无忌夺晋鄙军以救赵击秦军秦军遂引而去於是平原君欲封鲁仲连鲁连辞让使者三终不肯受平原君乃置酒酒酣起前以千金为鲁连夀鲁连笑曰所谓贵於天下之士者为人排患解难释纷乱而无取也即有取者是商贾之事也而连不忍为也遂辞平原君而去终身不复见倜傥不覊也太白意谓鲁仲连崛起於齐犹明月出於海底光彩照耀天下人所同仰士贇曰明月宝珠也】吾亦澹荡人拂衣可同调【齐贤曰澹荡犹放荡也同调谓声音和】
其十一【祯卿曰此篇悲年命也】
黄河走东溟白日落西海逝川与流光飘忽不相待【齐贤曰黄河出崑仑山东北陬入东海大秦之西鸟迟国鸟迟国之西复言有海西海之滨有小崑仑高万仞方八百里】春容舍我去秋发已衰改人生非寒松年貌岂长在吾当乘云螭吸景驻光彩【齐贤曰春容苍顔也秋发白发也无角曰螭龙吸景吸日月之景以驻吾之顔采太白之意谓黄河东走白日西落不舍昼夜青春容色儵忽摧谢不如长松贯四时而不改柯易叶自非服炼九鼎食精养神累积长久安能变形而仙哉】
其十二【祯卿曰此篇盖有慕乎子陵之高尚也】
松柏本孤直难为桃李顔【齐贤曰谓松柏挺然孤直不能如夭桃艳李嫣然媚人也祯卿曰此兴而比也】昭昭严子陵垂钓沧波间身将客星隐心与浮云闲长揖万乘君还归富春山【齐贤曰严光字子陵一名遵会稽余姚人少与光武同游学及光武即位光乃变姓名隐身不见帝思其贤乃令以物色访之後齐国上言有一男子披羊裘钓泽中帝疑其光乃备安车玄纁遣使聘之三反而後至车驾即日幸其舘光卧不起帝即其卧所抚光腹曰咄咄子陵不可相助为理邪光乃张目熟视曰昔唐尧着德巢父洗耳士故有志何至相廹乎帝曰子陵我竟不能下汝邪於是升舆叹息而去复引光入论道论道旧故相对累日帝从容问光曰朕何如昔时对曰陛下差增於往因共偃仰以足加帝腹上明日太史奏客星犯御座甚急帝笑曰朕故人严子陵共卧耳除为谏议大夫不屈乃耕於富春山】清风洒六合邈然不可攀使我长叹息冥栖岩石间
其十三【祯卿曰此篇白自托於君平之词也】
君平既弃世世亦弃君平观变穷太易探元化羣生寂寞缀道论空帘闭幽情【齐贤曰汉书严君平卜筮於成都市以为卜筮贱业而可以惠衆人有邪恶非正之问则依龟筮为言与人子言依於孝与人弟言依於顺与人臣言依於忠各因势导之以善从吾言已过半矣日裁閲数人得百余钱足自养则闭肆下帘而授老子扬雄少学数为朝廷在位贤者称君平德李强为益州牧喜谓雄曰吾真得严君平矣雄曰君备礼待之彼可见而不可得诎强以为不然至蜀致礼与相见卒不敢言以为从事乃叹曰扬子云诚知人士贇曰言君平抱济世之才而无用世之意是平弃斯世矣世之人复不知君平之贤而不用之焉是世亦弃君平也】驺虞不虚来鸑鷟有时鸣【齐贤曰驺虞白虎黑文尾?於躯不食生物不履生草鸑鷟凤之属】安知天汉上白日悬高名海客去已久谁人测沈冥【齐贤曰博物志旧说天河与海通近世有人居海渚者年年八月有浮槎去来不失斯人有奇志立飞阁於槎上多齎粮乘槎而去十余月至一处有城郭状屋舍甚严遥望宫中有织妇见一丈夫率牛渚次饮之牵牛人乃惊问曰何由至此此人为说来意并问此是何处答曰君还至蜀郡访严君平则知之竟不及登岸因还至蜀问君平曰某年某月有客星犯牵牛宿计其年月正是此人到天河时也士贇曰河精上为天汉祯卿曰白意盖以驺虞鸑鷟比君平而叹世人之莫识也安知其高名乃如白日之悬於天汉而牛女皆知之然海客之去已久又谁能测其幽深之道哉末二句亦借以自寓之意也】
其十四【祯卿曰此篇之意萧说近是】
胡关饶风沙萧索竟终古木落秋草黄登高望戎虏荒城空大漠边邑无遗堵白骨横千霜嵯峨蔽榛莽【齐贤曰漠北方流沙也千霜千年也】借问谁凌虐天骄毒威武赫怒我圣皇劳师事鼙鼓【齐贤曰强胡者天之骄子也圣皇元宗也元宗承国家富庶多心动遂贪边功罢张九龄相李林甫杨国忠从事吐蕃南诏讫唐世为患鼙鼓鼓之尤小者司马法曰万人之师执大鼓千人之师执鼙鼓】阳和变杀气发卒骚中土三十六万人哀哀泪如雨【齐贤曰骚动也悲也】且悲就行役安得营农圃不见征戍儿岂知关山苦李牧今不在边人饲豺虎【齐贤曰史记李牧赵北边良将常居鴈门备匈奴匈奴小入佯北不战以数千人委之单于闻之大率衆来李牧多为奇军张左右翼大破杀匈奴十余万十余岁匈奴不敢近赵边豺虎指匈奴士贇曰此诗杨子见以为讨合罗凤之事非也云南乃西南边此诗专指北边而言当是为哥舒翰攻吐蕃石堡城之事而作也唐史天宝六载上欲使河西陇右节度使王忠嗣攻吐蕃石堡城忠嗣上言石堡城险固吐蕃举国守之今顿兵其下非杀数万人不能克臣恐所得不如所亡上意不决将军董延光自请将兵攻石堡城上命忠嗣分兵哥舒翰师陇右河西朔方河东兵凡六万三千攻吐蕃石堡城其城三面险絶唯一径可上吐蕃但以数百人守之多贮粮食积檑木及石唐兵前後屡攻之不能克翰进攻拔之获吐蕃铁刃悉诺罗等四百人唐士卒死亡略尽果如忠嗣之言盖当时上好边功诸将皆希旨开边隙忠嗣独能持重安边不生事尝曰平世为将抚衆而已吾不欲竭中国力以幸功名传中所载全与李牧相类此诗末句曰李牧今不在边人饲豺虎者盖以李牧比忠嗣也今不在者翰取石堡时忠嗣已死二年无能谏止卒丧数万之师人】
其十五【祯卿曰此篇刺时贵也】
燕昭延郭隗遂筑黄金台剧辛方赵至邹衍复齐来【齐贤曰史记燕昭王谓郭隗曰齐因孤之国乱而袭破燕诚得贤士以共国雪先王之耻孤之愿也隗曰王必欲致士先从隗始况贤於隗者岂远千里哉於是昭王为隗改筑宫而师事之上谷图经曰黄金台易水南十八里燕昭王置千金於台上以延天下士谓之黄金之台其後乐毅自魏往邹衍自齐往剧辛自赵往】奈何青云士弃我如尘埃珠玉买歌笑糟糠养贤才方知黄鹤举千里独徘徊【齐贤曰鹤一作鹄太白意谓吴姬越女资其一歌笑则不惜珠玉之费至於贤人才士则待之以糟糠其好色而不好德如此则贤者将远去徘徊顾望而不敢辄下】
其十六【祯卿曰此篇白自况也】
宝劒双蛟龙雪花照芙蓉精光射天地雷腾不可冲一去别金匣飞沈失相从风胡灭已久所以潜其锋吴水深万丈楚山邈千里雌雄终不隔神物会当逢【齐贤曰晋书张华传初斗牛之间常有紫气华闻豫章电焕达纬象乃要焕登楼仰观焕曰宝劒之精上彻於天耳华因问曰在何郡焕曰在豫章丰城华即补焕为丰城令焕到县掘狱屋基得一石函光气非常中有双劒并刻题一曰龙泉二曰太阿遣使送一与华留一自佩或谓焕曰得两送一张公岂可欺乎焕曰本朝将乱张公当受其祸此劒当系徐君墓树耳灵异之物终当化去不永为人服也华得劒报焕书曰详观劒文乃干将也莫邪何复不至虽然天生神物终当合耳华诛失劒所在焕卒子华为州从事持劒行经延平津劒於腰间跃出堕水使人没水取之不见劒但见两龙各长数丈蟠萦有文章没者惧而反须臾光彩照水波浪惊沸於是失劒华叹曰先君化去之言张公终合之论此其验矣士贇曰吴越春秋楚昭王卧而寤得吴王湛卢之劒於牀昭王不知其故乃召风胡子而问曰寡人卧觉而得宝劒不知其名是何劒也风胡子曰此谓湛卢之劒昭王曰何以言之风胡子曰臣闻吴王得越所献宝劒三枚一曰鱼肠二曰磐郢三曰湛卢鱼肠之劒已用杀吴王僚也磐郢以送其死女今湛卢入楚也昭王问湛卢所以去者何也风胡子曰臣闻越王元常使欧冶子造劒五枚以示薛烛烛对曰鱼肠劒逆理不顺不可服也臣以杀君子以杀父故阖闾以杀王僚一名磐郢亦曰豪曹不徒之物无益於人故以送死一名湛卢五金之英太阳之精寄气托灵出之有神服之有威可以折冲拒敌然人君有逆理之谋其劒即出故去无道以就有道今吴王无道杀君谋楚故湛卢入楚昭王曰其值几何风胡子曰臣闻此劒在越之时客有求其值者有市之乡三十骏马千匹万户之都二是其一也薛烛对曰赤堇之山已令无云若邪之溪深而莫测羣神上天欧冶死矣虽倾城量金珠玉盈河犹不能得此宝而况有市之乡骏马千匹万户之都何足言也昭王大悦遂以为宝】
其十七【祯卿曰此篇讽不知止也】
金华牧羊儿乃是紫烟客【齐贤曰金华山在梓州射洪县蔚蓝洞天存焉婺州亦有金华山葛洪神仙传皇初平丹溪人也年十五而家使牧羊有道士见其良谨便将至金华山石室中四十余年忽然不复念家其儿初起入山索初平历年不能得见後在市中有道士善卜乃问之曰吾有弟名初平因令牧羊失之今四十余年不知死生所在愿道君为占之道士曰金华山中有一牧羊儿始皇名初平是卿弟非邪初起闻之惊喜即随道士去寻求果得相见兄弟悲喜因问弟曰羊皆何在初平曰羊近在山东初起往视之了不见羊但见白石无数还谓初平曰山东无羊也初平曰羊在耳但兄自不见之初平便乃俱往看之乃叱曰羊起於是白石皆变为羊数万头初起曰弟独得神通如此吾可学否初平曰唯好道便得耳初起便弃妻子留就初平共服松脂茯苓至五千日能坐在立亡行於日中无影而有童子之色後乃俱还乡里诸亲死亡略尽乃复还去以方授南伯逢易姓为赤初平改字为赤松子初起改字为鲁班其後传服此药而得仙者数十人焉】我愿从之游未去发已白不知繁华子扰扰何在迫崐山采琼蘂可以炼精魄【齐贤曰崐山崐崘山也】
其十八【祯卿曰此篇讽时贵也】
天津三月时千门桃与李朝为断肠花暮逐东流水【齐贤曰言三月之朝人见桃李烂漫春心揺荡感物伤情肠为之断至于日暮花已零落游逐东流之水士贇曰天津按三辅记云秦始皇并天下都咸阳鴈门四达以制紫宫渭水贯都以象天河横桥南渡以法牵牛即今所谓天津桥也】前水复後水古今相续流新人非旧人年年桥上游鸡鸣海色动谒帝罗公侯月落西山阳余辉半城楼【齐贤曰上阳宫在皇城西南南临洛水西连谷水士贇曰海色日出之光】衣冠照云日朝下散皇州鞍马如飞龙黄金络马头行人皆辟易志气横嵩邱【齐贤曰辟易开张而易其本处嵩邱即嵩山也】入门上高堂列鼎错珍羞香风引赵舞清管随齐讴七十紫鸳鸯双双戏庭幽【齐贤曰西京杂记茂陵富人袁广汉於北邙山下筑园激水养紫鸳鸯】行乐争昼夜自言度千秋功成身不退自古多愆尤【齐贤曰老子曰功成身退天之道也蔡泽曰商君白公吴起大夫种功成不去祸至如此】黄犬空叹息緑珠成衅雠【齐贤曰岭表録异梁氏女今白州人有容貌石季伦以真珠二斛买之即緑珠也赵王伦专权孙秀使人求緑珠崇不与秀矫诏收崇崇正当宴楼上谓緑珠曰我今为尔得罪緑珠泣曰当效死於官前因自投楼下而死士贇曰李斯黄犬事见拟恨赋注祯卿曰黄犬应前贵宠之言緑珠应前歌舞之言】何如鸱夷子散发棹扁舟【祯卿曰鸱夷应前功成身退之言齐贤曰史记货殖传范蠡既雪会稽之耻乃乘扁舟浮於江湖变名易姓适齐为鸱夷子皮之陶为陶朱公富至巨万师古曰自号鸱夷者言若盛酒之鸱夷多所容受而可卷怀与时张弛士贇曰大意盖谓天津桥水越人亦多矣富与贵者自谓可以长保而不知退安知其无李斯石崇之祸乎何如范蠡之勇退为高也】
其十九【祯卿曰此篇刺元宗也】
西岳莲花山迢迢见明星素手把芙蓉虚步蹑太清【齐贤曰莲华山在华隂集仙传明星玉女居华山服玉浆白日升天士贇曰尔雅华山为西岳】霓裳曳广带飘拂升天行邀我登云台高揖卫叔卿【齐贤曰广记卫叔卿中山人汉仪凤二年八月武帝闲居殿上忽一人乘云车驾白鹿从天而下年可三十许帝惊问曰我中山卫叔卿帝曰中山乃朕臣叔卿默然不应忽不知所在士贇曰华岳记云台观中方丈上有山崛起】恍恍与之去驾鸿凌紫冥【祯卿曰此设言也揖神仙凌紫冥明其洁身而去乱也】俯视洛阳川茫茫走胡兵流血涂野草豺狼尽冠缨【士贇曰安史乱离之际朝廷借回纥兵复两京故曰茫茫走胡兵复用官爵赏功不分流品故曰豺狼尽冠缨也】
其二十【祯卿曰此篇白欲谢亲友而事远游也】
昔我游齐都登华不注峯兹山何峻秀緑翠如芙蓉【齐贤曰九域志华不注在济南府旧为　齐州尔雅荷芙蕖郭璞曰别名芙蓉】萧飒古仙人了知是赤松借予一白鹿自挟两青龙【齐贤曰列仙传赤松子神农时雨师服水王教神农能入火不烧常居西王母石室中周义真入龙蟜山见羡门子乘白鹿而行】含笑凌倒景欣然愿相从【齐贤曰倒景炁去地四千里其景皆倒下也】泣与亲友别欲语再三咽朂君青松心努力保霜雪世路多险艰白日欺红顔分手各千里去去何时还在世复几时儵如飘风度空闻紫金经白首愁相误【齐贤曰大药证云紫金大丹若人服食自然不死】抚已忽自笑沈吟为谁故名利徒煎熬安得闲余步终留赤玉舄东上蓬莱路秦帝如我求苍苍但烟雾【士贇曰列仙传安期生留赤玉舄报秦始皇曰後数年求我於蓬莱山第一节谓从仙人以远游第二节谓别亲友而呜咽第三节是泣别之际忽翻然自悟而笑曰沈吟泣别者为谁故哉在世几时不过为名利煎熬耳末四句谓终当高举但留遗迹於人间虽帝者求之且不可得岂更复为亲友之恋哉】
其二十一【祯卿曰此篇白自伤之词也】
郢客吟白雪遗响飞青天徒劳歌此曲举世谁为传试为巴人唱和者乃数千【齐贤曰宋玉对楚王问曰客有歌於郢中者其始曰下里巴人国中属而和者数千人共为阳阿薤露国中属而和者数百人其为阳春白雪国中属而和者数十人引商刻羽泛以流徵国中属而和者不过数人而已是其曲弥高其和弥寡】吞声何足道叹息空凄然
其二十二【祯卿曰此篇白感时思归之词也】
秦水别陇首幽咽多悲声胡马顾朔雪?蹀长嘶鸣【齐贤曰三秦记陇坻在天水郡其坂九囘登者七日乃越上有水四注下名陇头水】感物动我心缅然含归情【齐贤曰缅思貌祯卿曰此兴也言水别陇头则幽咽而流马思边地则躞蹀而嘶况我之在外感时物之变化能不缅然怀归乎】昔视秋蛾飞今见春蚕生嫋嫋桑柘叶萋萋柳垂荣【齐贤曰昔我在此见秋蛾之飞今既改岁春蚕生矣桑华如结柳条争荣犹未得归】急归谢流水羁心揺悬旌挥涕且复去恻怆何时平【齐贤曰谢去也谓时节之去如流水之急战国策楚王曰寡人心揺揺如悬旌祯卿曰且复去言行尚未已也】
其二十三【祯卿曰此篇言人当及时为乐也】
秋露如白玉团团下庭緑我心忽见之寒早悲岁促【齐贤曰庭緑庭草也】人生鸟过目胡乃自结束景公一何愚牛山泪相续【齐贤曰晏子春秋曰景公游牛首山北临其国流涕曰若何去此而死乎】物苦不知足得陇又望蜀人心若波澜世路有屈曲三万六千日夜夜当秉烛【齐贤曰光武敕岑彭书曰人苦不知足既得陇复望蜀古诗昼短苦夜长何不秉烛游士贇曰三万六千日人生百年之光景也】
其二十四【祯卿曰此篇讥时贵也】
大车扬飞尘亭午暗阡陌中贵多黄金连云开甲宅【齐贤曰南北曰阡东西曰陌中贵中都贵人也有甲乙次第故曰甲第】路逢鬭鸡者冠盖何辉赫鼻息千虹蜺行人皆怵惕【士贇曰按唐五行志玄宗好鬬鸡贵臣外戚皆尚之贤者或弄木鸡】世无洗耳翁谁知尧与跖【齐贤曰琴操云尧大许由之志禅为天子由以其不善乃临河而洗耳庄子柳下季之弟名盗跖徒卒九千人横行天下侵暴诸侯】
其二十五【祯卿曰此篇刺时也】
世道日交丧浇风散淳源不采芳桂枝反栖恶木根所以桃李树吐花竟不言【齐贤曰浇薄也管子曰士怀耿介之心不荫恶木之根李广赞桃李不言下自成蹊】大运有兴没羣动争飞奔归来广成子去入无穷门【齐贤曰庄子黄帝见广成子问曰敢问治身若何而可以长久广成子曰无视无聼抱神以静形将自正必静必清无劳汝形无揺汝精乃可以长生黄帝再拜曰广成子之谓天矣广成子曰彼物无穷而人皆以为终彼物无测而人皆以为极今夫百昌皆生于土而反于土故余将去汝入无穷之门以游无极之野吾与日月参光吾与天地为常士贇曰此篇谓世不知有道者之可尊是世丧道矣有道者见世如此遂亦无心用世焉非所谓道丧世者欤故曰交相丧也於是淳源为浇风所散无复古道矣不采芳桂枝者以比有道者不见用反栖恶木根者以比不道者反见用焉所以桃李树吐花竟不言者以比有道者见世不重道亦遂独善其身而终身隐默焉耳大运有兴没羣动争飞奔者谓有道者不用世而举世遂无知之人于是乎浇风日扇淳源日散大运有兴有没而世之胶胶扰扰汩汩於情慾声利之中不过如昆虫鸟兽之争飞奔而已归来广成子去入无穷门者乃太白见得世道如此决意为有道者之归故托广成子而言也】
其二十六【祯卿曰此篇萧说是也】
碧荷生幽泉朝日艳且鲜秋花冒緑水密叶罗青烟秀色空絶世馨香竟谁传坐看飞霜满凋此红芳年结根未得所愿托华池边【齐贤曰史记崑仑山上有华池士贇曰此篇荷与华池比也谓君子有絶世之行处於僻野而不为世所知常恐老之将至而所抱不见於所用安得托身於朝廷之上而用世哉是亦太白自伤之意也欤】
其二十七【祯卿曰此篇与上同意】
燕赵有秀色绮楼青云端【齐贤曰古诗燕赵多佳人美者顔如玉】眉目艳皎月一笑倾城欢常恐碧草晚坐泣秋风寒纎手怨玉琴清晨起长叹焉得偶君子共乘双飞鸾【齐贤曰秦王女乘鸾向烟雾】
其二十八【祯卿曰此篇亦慕仙之词也】
容顔若飞电时景如飘风草緑霜已白日西月复东【祯卿曰此二句言方春而秋倏日而夜】华鬓不耐秋飒然成衰蓬古来圣贤人一一谁成功君子变猿鹤小人为沙虫【齐贤曰抱朴子曰周穆我南征久而不归一军皆化君子为猿鹤小人为虫沙祯卿曰言君子小人皆莫逃于阴阳变化之中谁成功言未有能仙举者也】不及广成子乘云驾轻鸿
其二十九【祯卿曰此篇白厌世乱而思去之之词也】
三季分战国七雄成乱麻【齐贤曰三代之际分为战国韩卫燕赵齐楚秦号为七雄】王风何怨怒世道终纷拏【齐贤曰王风王国之风黍离以下是也士贇曰诗大序乱世之音怨以怒】至人洞玄象高举凌紫霞仲尼欲浮海吾祖之流沙【齐贤曰至人至德之人至人洞知天数不兴尧舜之运乃高举远引出风尘之表故孔子曰道不行乘桴浮於海老子西出关以升崑仑士贇曰唐以老子为祖太白乃兴圣皇帝九世孙故称吾祖】圣贤共沦没临岐胡咄嗟
其三十【祯卿曰此篇伤玄风之寂寥也】
玄风变太古道丧无时还【齐贤曰玄素之风变乎太古大道沦丧不可复还】扰扰季叶人鸡鸣趋四关【齐贤曰洛阳记云洛阳有四关东成皋南伊阙北孟津西函谷士贇曰季叶末世也孟子鸡鸣而起孳孳为利者跖之徒也】但识金马门谁知蓬莱山【齐贤曰史记宦者门旁有铜马故谓金马门】白首死罗绮笑歌无时间緑酒哂丹液青娥凋素顔【齐贤曰方言齐晋间美貌谓之娥】大儒挥金椎琢之诗礼间苍苍三珠树冥目焉能攀【齐贤曰准南子凡海外三十六国三珠树在其东北方有玉树在赤水之上崑仑华丘在其东南方祯卿曰白言太古尚玄今其风变矣风变则道丧矣何时而能反本乎何也盖以小人竞趋於名利之途君子雕琢乎诗礼之术纷纭汩乱安能成清浄无为之化哉】
其三十一【祯卿曰此篇白恶世而思隐故自托于秦人之言也】
郑客西入关行行未能已白马华山君相逢平原里璧遗镐池君明年祖龙死【齐贤曰史秦始皇纪三十六年使者从关东夜过华阴平舒道有人持璧遮使者曰为吾遗镐池君因谓曰今年祖龙死使者问其故因忽不见置其璧去使者奉璧具以闻始皇默然良久曰山鬼固不过知一岁事也退言曰祖龙者人之先也使御府视璧乃二十八年行渡江所沈璧也】秦人相谓曰吾属可去矣一往桃花源千春隔流水【齐贤曰秦地之人知天下将乱乃相率避之入桃源中与斯世隔絶矣】
其三十二【士贇曰此悲秋之诗也】
蓐收肃金气西陆弦海月【齐贤曰秋物摧蓐而可收也历书晦朔弦望初八日上弦二十三日下弦士贇曰记月令孟秋之月其神蓐收凉风至寒蝉鸣盛德在金】秋蝉号阶轩感物忧不歇良辰竟何许大运有沦忽【祯卿曰良辰建功策名之时也大运天运也沦忽暮也】天寒悲风生夜久衆星没恻恻不忍言哀歌逮明发
其三十三【祯卿曰此假庄生之言以自况也】
北溟有巨鱼身长数千里仰喷三山雪横吞百川水【齐贤曰三山蓬莱方丈瀛洲】凭陵随海运燀赫因风起吾观摩天飞九万方未已
其三十四【祯卿曰萧说是也】
羽檄如流星虎符合专城【齐贤曰说文檄以木简为书长二丈以徵召魏武事奏曰若有急则插以鸡羽谓之羽檄文帝二年初与郡守为铜虎符竹使符注以符代古者珪璋各分其半右留京师左以与之祯卿曰专城郡国守吏也】喧呼救边急羣鸟皆夜鸣【士贇曰此言一时之喧呼惊扰栖鸟亦不得以安其巢至於夜鸣也】白日曜紫微三公运权衡天地皆得一澹然四海清【齐贤曰老子云天得一以清地得一以宁王侯得一以为天下贞】借问此何为答言楚徵兵渡泸及五月将赴云南征【齐贤曰地志泸水出牂牁郡句町县诸葛亮出师表五月渡泸深入不毛士贇曰按唐史云南即南诏也本乌蛮别种高宗时遣使入朝开元时册为云南王遣子阁罗凤入质後阁罗凤亡去帝欲讨之国忠荐鲜于仲通为蜀郡长史率兵六万人讨之战泸川举军没国忠素德仲通匿其败更叙战功仲通者蜀郡大豪也】怯卒非战士炎方难远行【士贇曰按唐史志天宝以後彍骑之法又稍变士皆失拊循折骑之法至无兵可交六军宿卫皆市人不能受甲炎方者南荒炎蒸之地也】长号别严亲日月惨光晶泣尽继以血心摧两无声困兽当猛虎穷鱼饵奔鲸千去不一囘投躯岂全生如何舞干戚一使有苗平【齐贤曰尚书舞干羽于两阶七旬有苗格士贇曰此诗盖讨云南时作也首四句即见徵兵时景象而言五句至八句是设难谓当此君明臣良天清地宁海内澹然四郊无警之时而忽有此举果何为成九句至十二句乃白问之於人始知徵兵者讨云南质子亡去之罪也十三句至二十二句乃白逆知当时所谓之兵不甚受甲如以困兽当虎穷鱼饵鲸吾见师之出而不见师之入也末二句则比南诏为有苗而深叹当国之大臣不能如益之赞禹禹之佐舜敷文德以来远人致有覆军杀将之耻也】
其三十五【祯卿曰萧说是也】
丑女来效颦还家惊四邻寿陵失本步笑杀邯郸人【齐贤曰庄子师金曰西施病心而矉其里之丑人见而美之归亦捧心而矉其里之富人见之坚闭门而不出贫人见之挈妻子而去之赵陆得明曰蹙额曰矉士贇曰西汉书夀陵余子学步于邯郸失其故步匍匐而走】一曲斐然子雕虫丧天真【齐贤曰论语子曰吾党之小子狂简斐然成章不知所以裁之杨子或问吾子少而好赋曰然童子雕虫篆刻俄而曰壮夫不为也】棘刺造沐猴三年费精神【齐贤曰韩子曰燕王好微功卫人曰臣能以以棘刺之端为母猴王悦之养以五乘之奉王曰吾试观客为棘刺之母猴卫人曰臣为棘刺之母猴也人主欲观之必半岁不入宫中不饮酒食肉雨霁日出视之晏隂之间而棘刺之母猴乃可见燕王因养卫人而不能观其母猴】功成无所用楚楚且华身【齐贤曰庄子朱泙漫学屠龙於支离益单于金之家三年技成而无用其巧毛诗衣裳楚楚】大雅思文王颂声久崩沦安得郢中质一挥成斧斤【齐贤曰庄子郢人垩漫其鼻端若蝇翼使匠石斵之匠石运斤成风聼而斵之尽垩而鼻不伤郢人立不失容宋元君闻之召匠石曰尝试为寡人为之匠石曰臣则尝能斵之虽然臣之质死久矣自夫子之死也吾无以为质矣吾无与言之矣士贇曰此篇盖讥世之作诗赋者不过藉此以取科第干禄位而已何益于世教哉太白尝论诗曰将复古道非我而谁雅颂之作太白自负者如此然安得雅颂之人识之如郢人之质能当匠石之运斤耶】
其三十六【祯卿曰此太白自伤才不遇世思远举以全身也】
抱玉入楚国见疑古所闻良宝终见弃徒劳三献君【齐贤曰卞和得玉璞于楚山之中奉而献之楚武王王示玉人曰石也刖其右足武王没献之文王王示玉人曰石也刖其左足成王即位抱其璞哭于郊王使人攻之果得宝玉士贇曰墨子曰和氏之璧所谓良宝】直木忌先伐芳兰哀自焚盈满天所损沈冥道为羣【齐贤曰庄子大公任曰直木先伐甘井先竭龚胜卒有一老父来吊曰薰以香自烧膏以明自销尚书满招损】东海沈碧水西关乘紫云鲁连及柱史可以蹑清芬【齐贤曰鲁仲连见新垣衍曰秦即肆然而为帝则连有蹈东海而死耳东海有碧水士贇曰老子生於殷时为周柱下史】其三十七【士贇曰白此诗其作于高力士谮毁之後明皇放黜之时乎】
燕臣昔恸哭五月飞秋霜庶女号苍天震风击齐堂【齐贤曰邹衍尽忠于燕惠王信谗而击之邹衍仰天而哭正夏而天为之降霜齐寡妇庶贱之女也无子不嫁事姑谨敬姑无男有女利母财令母嫁妇终不肯女杀母以诬寡妇妇不能自明寃结叫天天为作雷电下击景公之台毁景公之支体】精诚有所感造化为悲伤【士贇曰此言风霜雷电皆造化之所为也精诚之所感造化者亦为悲伤故示警焉】而我竟何辜远身金殿傍浮云蔽紫闼白日难囘光羣沙秽明珠衆草凌孤芳【齐贤曰应德琏诗简珠堕沙石注沙石喻小人孤芳兰也】古来共叹息流泪空沾裳
其三十八【祯卿曰此亦太白自伤之词也】
孤兰生幽园衆草共芜没虽照阳春晖复悲高秋月飞霜早淅沥緑艳恐休歇若无清风吹香气为谁发【士贇曰此诗首两句喻君子在野未能自拔于衆人之中三句至六句喻虽蒙主知而小人之谗譛者已至末句则谓若非在位之人引类拔萃而荐用之则虽有德馨亦何以自见哉】
其三十九【祯卿曰萧说是也】
登高望四海天地何漫漫霜被羣物秋风飘大荒寒荣华东流水万事皆波澜白日掩徂辉浮云无定端梧桐巢燕雀枳棘栖鸳鸾【齐贤曰梧桐本凤凰所栖今燕雀巢之枳棘燕雀所安今鸳鸾栖之】且复归去来劒歌行路难【士贇曰此篇登高四海天地何漫漫者以喻高见远识之士知时世之昏乱也霜被羣物秋风飘大荒寒者以喻隂小用事而杀气之盛也荣华东流水万事皆波澜者谓遭时如此所谓荣华者如水之逝万事之无常亦犹波澜之无有底止也日君象浮云奸臣也掩者蔽也徂辉者日落之光也以喻人臣晩节为奸臣蔽其明犹白日将落为浮云掩其辉也无定端者政令之无常也梧桐巢燕雀者喻小人在上位而得志也枳棘栖鸳鸾者喻君子在下位而失所也且复归去来劒歌行路难者白意盖谓危邦不入乱邦不居识时知机之士当此之际惟有归隐而已】
又一本云登高望四海天地何漫漫霜被羣物秋风飘大荒寒杀气落乔木浮云蔽层峦孤凤鸣天倪遗声何辛酸游人悲旧国舞心亦盘桓倚劒歌所思曲终涕洄澜
其四十【祯卿曰萧说近是】
凤饥不啄粟所食惟琅玕焉能与羣鸡刺蹙争一飡【齐贤曰离骚注南方有鸟其名为凤天为生树名曰琼枝高百二十仞大三十围以琳琅为实】朝鸣崑仑树夕饮砥柱湍【齐贤曰凤凰翔万仞之上过崑仑饮砥柱山在河东县东南居河中犹柱焉】归飞海路远独宿天霜寒幸遇王子晋结交青云端【齐贤曰列仙传周灵王太子名晋好吹笙作凤鸣游伊洛间道士浮丘公接上嵩高山三十年後乘白鹤在缑氏山头举手谢时人数日去】怀恩未得报感别空长叹【士贇曰此诗似太白自比之作太白虽帝族非凡辈可侪然孤寒疎远知章荐之方能致身金銮蒙帝知遇可谓结交青云端矣此恩未报临别之时安能不感叹哉】
其四十一【士贇曰此亦游仙篇】
朝弄紫沂海夕披丹霞裳【齐贤曰广记东方朔尝出经年乃归母曰汝经年一归何以慰我朔曰儿暂之紫泥海有紫水污衣仍过虞渊湔洗朝发中还何云经年】挥手折若木拂此西日光【齐贤曰山海经南海之内有水名若木若木出焉又曰灰野之山有树青叶赤花名若木日所入处在崑仑西淮南子若木在建木西未有十日其华照下地注若木端有十日状如莲华华犹光也然则若木有二】云卧游八极玉顔已千霜飘飘入无倪稽首祈上皇【齐贤曰庄子天倪注倪际也】呼我游太素玉杯赐琼浆【齐贤曰列子太素者质之始】一飡历万岁何用还故乡永随长风去天外恣飘扬
其四十二【祯卿曰萧说近是太抵白志在疎逸不在禄位故有是言至谓供奉翰林之时忽动江海之兴则滞矣】
揺裔双白鸥鸣飞沧江流宜与海人狎岂伊云鹤俦寄形宿沙月沿芳戏春洲吾亦洗心者忘机从尔游【齐贤曰列子海上之人有好鸥鸟者每旦之海上从鸥鸟游鸥鸟之至者百住而不止士贇曰此太白托兴之诗也云中之鹤喻在位之人也海上之鸥喻闲散之人也】
其四十三【祯卿曰萧说是也】
周穆八荒意汉皇万乘尊淫乐心不极雄豪安足论西海宴王母北宫邀上元【齐贤曰列子周穆王驾八骏至赤水之阳升崑仑丘观黄帝之宫觞王母於瑶池之上广记元封元年七月七日王母乘紫云辇驾九色斑麟降汉宫东向坐帝跪问寒暄毕因呼帝坐遣侍女与上元夫人相闻云比不相见四千余年刘彻好道适来观之夫人可暂来否帝问上元何真也曰是三天真皇之母上元之官俄而夫人至可年二十余头作三角髻余发散垂至腰帝拜夫人曰汝好道乎汝胎性暴胎性淫胎性奢胎性酷胎性赋五者常舍于荣卫之中虽暴长生亦自劳耳祯卿曰淫乐二句言人君好荒淫乐佚则虽其气度超迈亦何足论哉】瑶水闻遗歌玉杯竟空言灵迹成蔓草徒悲千载魂【士贇曰汉文帝时新垣平使人持玉杯上书阙下献之平言上曰阙下有宝玉气来者已视之果有献玉杯者刻曰人主延寿瑶水闻遗歌穆王事见前句注此言二君虽遇王母上元夫人然亦卒不免於死是亦犹新垣平玉杯之空言耳後之求神仙者可不鉴诸当时明皇亦好神仙之事此诗盖有所讽云耳】
其四十四【祯卿曰此篇亦似太白被黜而作】
绿萝纷葳蕤缭绕松栢枝【齐贤曰葳蕤盛貌】草木有所托岁寒尚不移奈何夭桃色坐叹葑菲诗玉顔艳红彩云发非素丝【齐贤曰谷风云采葑采菲无以下体孙炎曰葑菲二菜者皆上下可食然而其根有美时有恶时采之者不以其根恶时并弃其叶喻夫妇以义合顔色相亲亦不可以顔色衰而弃其相与之礼】君子恩已毕贱妾将何为【士贇曰意谓玉顔未改云鬓未衰而君子之恩情中道絶矣尚何言哉】
其四十五【祯卿曰萧说近是】
八荒驰惊飈万物尽凋落浮云蔽颓阳洪波振大壑龙凤脱网罟飘颻将安托去去乘白驹空山咏场藿【齐贤曰龙凤喻君子网罟喻祸患谓君子幸脱祸患将安所栖托乎隐于空山咏场藿之诗而已诗皎皎白驹食我场藿王氏曰言宣王之时贤者有不得志而去国人欲留之曰皎皎白驹食我场中之藿我当絷维而留之也士贇曰予按太白此诗前四句是指遭禄山之乱乘舆播迁天下惊扰五句至末句是太白罹难脱身羁囚无所依托也然时君卒不能用之惟有咏白驹之诗以自遣耳】
其四十六【祯卿曰此诗交刺其君臣也】
一百四十年国容何赫然隐隐五凤楼峩峩横三川【齐贤曰自武德迄天宝十四载凡百四十年国体光明赫然炽盛貌三川鄜州地理志注华池水黑水洛水】王侯象星月宾客如云烟鬬鸡金宫里蹴踘瑶台边【齐贤曰蹋踘兵势也所以练武士知有材也皆因嬉戏以讲练之士贇曰鬬鸡见前诗注鲍明远诗集君瑶台里】举动揺白日指挥囘青天当涂何翕忽失路长弃捐独有杨执戟闭关草太玄【齐贤曰曹植与杨修书曰昔杨子云先朝执戟之臣耳士贇曰此篇前六句意谓有唐得国之久如此国容之盛如此王侯宾客又如此所谓金宫瑶台正当为延客之地今乃为鬬鸡蹴踘之场白日青天者以比其君鬬鸡蹴踘明皇所好此等之人得志用事举动指挥足以揺动主听也祯卿曰当涂以後萧说未善盖言此辈得志之人据要路则气焰挥霍而失路者则终於弃捐而不用也唯杨子云则闭门着书以道自守不以得丧为心】
其四十七【祯卿曰此篇刺时也】
桃花开东园含笑夸白日偶蒙东风荣生此艳阳质岂无佳人色但恐花不实宛转龙火飞零落早相失【齐贤曰汉书东宫苍龙房心心为大火故曰龙火龙火飞则秋气鼎至花实零落矣】讵知南山松独立自萧飋【士贇曰谓士无实行偶然荣遇者则易至於弃捐孰若君子之有特操者独立而不改其节哉】
其四十八【祯卿曰萧说是也】
秦皇按宝劒赫怒震威神逐日巡海右驱石驾沧津【齐贤曰三齐要略始皇作石桥欲过海看日出处有神人能驱石下海阳城十一山石令尽起立嶷嶷东倾如相随行状石去不速神辄鞭之石皆流血】徵卒空九?作桥伤万人【齐贤曰始皇三十二年发兵三十万北击胡三十三年发诸尝逋亡人赘壻贾人略取陆梁地为桂林象郡南海以适遣戍徐广注五十万人守五岭士贇曰秦皇於海中作石桥或云非人巧所建海人为之竖柱始皇感其惠乃通敬於神求与相见神曰我形丑约莫图我形始皇乃从石桥入三三里与神相见帝左右有巧者潜以脚画神形神怒曰帝负约可速去始皇即转马前脚犹立後脚随奔仅登岸】但求蓬岛药岂思农鳸春力尽功不赡千载为悲辛【齐贤曰始皇三十年之碣石使韩衆侯公石生求仙人不死之药详见前诗注左传九鳸为农正注曰扈有九种也春扈鳻鶞夏扈窃玄秋扈窃蓝冬扈窃黄棘扈窃丹行扈唶唶宵扈啧啧桑扈窃脂老扈鷃鷃以九扈为九农之号各随其宜以教民事尔雅扈字作鳸士贇曰此诗於时亦有所讽借秦为喻云】
其四十九【士贇曰此太白遭谗摈逐後之诗也】
美人出南国灼灼芙蓉姿皓齿终不发芳心空自持由来紫宫女共妬青蛾眉【齐贤曰三秦记未央宫一名紫微宫】归去潇湘沚沈吟何足悲
其五十【祯卿曰此篇讥世人之不辨美恶也】
宋国梧台东野人得燕石夸作天下珍却哂赵王璧赵璧无缁磷燕石非贞真【齐贤曰阚子曰宋之愚人得燕石於梧台之侧藏之以为大宝周客闻而观焉主人斋七日端冕元服以发宝革匮十重巾十袭客见俛首掩口胡卢而笑曰此特燕石也与瓦甓不殊主人大怒曰商贾之言医匠之心藏之愈固史记赵惠文王时得楚和氏璧秦昭王闻之愿以十五城易璧论语磨而不磷湼而不缁】流俗多错误岂知玉与珉【齐贤曰礼记贵玉而贱珉】
其五十一【祯卿曰萧说近是】
殷后乱天纪楚怀亦已昬夷羊满中野菉葹盈高门比干谏而死屈平窜湘源虎口何婉娈女?空婵媛彭咸久沦没此意与谁论【齐贤曰淮南子本经训曰夷羊在牧许慎注夷羊土神商之将亡见於商郊牧野之地离骚云薋菉葹以盈室兮判独离而不服注薋蒺?也菉王刍也葹枲耳也三物皆恶草以比谗谄盈室喻满朝也庄子孔子曰几不免虎口离骚经曰女嬃之婵媛兮申申其詈予注曰女嬃屈原姊婵媛犹牵引也补曰说文嬃女子也音须士贇曰史殷本纪曰纣愈乱不止微子数谏不聼乃与太师少师谋遂去比干曰为人臣者不可不以死争乃强谏纣纣怒曰吾闻圣人心有七窍剖比干观其心史屈原者名平为楚怀王左徒王甚任之上官大夫与之同列争宠因谗之王怒而疎屈平顷襄王立复短屈原於顷襄王顷襄王怒而迁之江滨於是怀石遂自投汨罗以死彭咸殷贤大夫谏其君不聼自投水而死此诗比兴之诗也其作於贬责张九龄之时乎殷后楚怀比时之昏君也夷羊满中野谓国将亡而妖孽作也菉葹盈高门喻小人在朝而据高位也比干屈平之窜死喻当时之忠臣诤士以直道而贬责者也虎口何婉娈者诗人兴叹之辞曰忠谏之士宁丧身而不悔视死如归者果何所为而然哉亦欲其君改行而国赖以安耳世人悲其以谏亡身如女嬃之詈予者徒多谁能如彭咸之先後合得而可与论心者欤太白此诗哀思怨怒有感於时事而作风刺谲谏之体兼尽之矣】
其五十二【祯卿曰此篇白自伤也】
青春流惊湍朱明骤囘薄【齐贤曰夏为朱明】不忍看秋蓬飘扬竟何托光风灭兰蕙白露洒葵藿【齐贤曰宋玉招?注光风谓雨已日出而风草有光也】美人不我期草木日零落【士贇曰美人况时君也时不我用老将至矣怀才而见弃於世能不悲夫】
其五十三【祯卿曰萧说是也】
战国何纷纷兵戈乱浮云赵倚两虎鬬晋为六卿奸臣欲窃位树党自相羣果然田成子一旦杀齐君【齐贤曰春秋之後号为战国史记赵与秦会渑池秦王酒酣使赵王鼓瑟蔺相如前曰闻秦王善为秦声请奉盆瓶秦王不肯相如曰五步之内相如请以颈血溅大王王不怿为一击瓶罢归拜相如上卿位亷颇之右颇宣言辱之相如望见颇引车避舍人羞辞去相如止之曰强秦所以不敢加兵於赵者徒以吾两人在今两虎共鬬其势不俱生吾所以为此者先国家之急而後私讐也士贇曰晋六卿者范氏中行氏智氏魏氏赵氏韩氏史晋世家曰晋昭公卒六卿强公室卑六卿欲弱公室乃遂以法尽灭其族而分其邑为十县各令其子为大夫晋益弱六卿皆大其族後范中行智伯相继亡魏武侯韩哀侯赵敬侯灭晋後而三分其地齐世家曰初简公即位阚止为政田成子惮之骤顾於朝御鞅言曰阚不可并也君其择焉弗聼田氏方睦田豹为子我臣幸於子我子我欲尽逐田氏豹遂以告子行曰彼得君弗先必祸子行舍於公宫夏五月壬申成子兄弟四乘如公子我在幄出迎之遂入闭门宦者御之子行杀宦者公与妇人饮酒于檀台成子迁诸寝子我出田氏追杀之郭关庚辰田常执简公于徐州公曰余蚤从御鞅言不及此甲午田常弑简公于徐州太白此诗其作于天宝间乎时上自东都迁从容谓高力士曰朕欲高居无为悉以政事委林甫如何对曰天下大柄不可假人彼威势成谁敢议之者上不悦岂太白时亦微闻其事位卑分疎欲谏不可故作是诗引古喻今以讽其上欤太白爱君忧国之意亦可尚矣】
其五十四【祯卿曰此篇哀时也】
倚剑登高台悠悠送春目苍榛蔽层丘琼草隐深谷【齐贤曰榛木丛也】凤鸟鸣西海欲集无珍木鸒斯得所居蒿下盈万族【齐贤曰毛苌诗传鸒斯鹎居鹎居鸦乌也鸒音预】晋风日已颓穷途方恸哭【齐贤曰首两句乃居高见远之意也三句四句比小人据高位而君子在野也五句至八句盖谓当时君子亦有用世之意而在朝无君子以安之反不如小人之得位呼俦引类至於万族之多也末句借晋为喻谓如此则君子道消风俗颓靡居然可知若阮籍之穷途然後恸哭母乃见事之晚乎祯卿曰穷途恸哭萧解未善言风既颓矣途既穷矣方可恸哭而已】
其五十五【祯卿曰此篇讥人之好色而不好仙术也】
齐瑟弹东吟秦弦弄西音慷慨动顔魄使人成荒淫彼美佞邪子婉娈来相寻一笑双白璧再歌千黄金珍色不贵道讵惜飞光沈安识紫霞客瑶台鸣素琴
其五十六【祯卿曰此篇白自伤被黜也】
越客采明珠提携出南隅【士贇曰越在南地故曰南隅】清辉照海月美价倾皇都献君君按剑怀宝空长吁【齐贤曰邹阳书曰明月之珠以暗投人则人莫不按剑相盻】鱼目复相哂寸心增烦纡
其五十七【祯卿曰萧说是也】
羽族禀万物小大各有依周周亦何辜六翮掩不挥愿衔衆禽翼一向黄河飞【士贇曰韩子曰鸟有周周者首重而尾屈将欲饮於河则必颠乃衔羽而饮今人之所有饥不足者不可以不爱其羽也阮籍诗寒风吹四壁寒鸟相因依周周尚衔羽蛩蛩亦念饥】飞者莫我顾叹息将安归【士贇曰此诗之意以鸟为喻言小大各有所依犹周周之无力者依有力者衔羽而饮今有刀者飞而不顾唯有叹息而已犹言在野之贤望在位之贤汲引同类以就君禄而在位者卒无进贤之心有志而不能自拔者在无所归惟有叹息而已】
其五十八【祯卿曰萧说是也】
我到巫山渚寻古登阳台【齐贤曰九域志夔州巫山县距州东北七十五里有大仙庙即巫山神女祠夔州有古宫襄王所游地襄阳耆旧传云赤帝姚姬未行而卒葬於巫山之阳故曰巫山之女宋玉高唐赋序曰楚襄王与玉游云梦之台望高唐之观其上独有云气王问曰此何气也曰所谓朝云者先王尝游高唐梦一妇人曰妾巫山之女为高唐之客王因幸之去而辞曰妾在巫山之阳高丘之阻旦为朝云暮为行雨朝朝暮暮阳台之下旦朝视之如言故为立庙曰朝云高唐赋曰湫兮如风凄兮如雨风止雨震云无处所】天空彩云灭地远清风来神女知已久襄王安在哉荒淫竟沦替樵牧徒悲哀【士贇曰桓谭新论雍门周以琴见孟尝君曰臣窃悲千秋万岁後坟墓生荆棘狐兔宂其中樵儿牧竖踯躅而歌其上行人见之凄怆孟尝君之尊贵如何成此乎孟尝君喟然叹息泪下衣襟此篇是太白过巫山怀古而作天空彩云灭地远清风来者谓无神女荐寝亊也末四句谓时异事殊若襄王之荒淫者竟已沦替徒兴樵牧之悲哀而已】
其五十九
恻恻泣路岐哀哀悲素丝路岐有南北素丝易变易【齐贤曰淮南子曰杨子见岐路而哭之为其可以南可以北墨子见练丝而泣之为其可以黄可以黑】万事固如此人生无定期田窦相倾夺宾客互盈亏世途多翻覆交道方嶮巇【士贇曰田窦者窦婴田蚡也按汉书曰窦婴孝文皇后从兄子也喜宾客田蚡孝景皇后母弟也卑下宾客进名士家居者欲以倾诸将相蚡以王太后故亲幸数言事多效士吏趋势力者皆去婴而归蚡六年窦太后崩因与蚡争灌夫事太后怒後婴灌皆论弃市春蚡疾竟死】斗酒强然诺寸心终自疑张陈竟火灭萧朱已星离【齐贤曰张耳陈余为刎颈之交班固赞曰耳余始居约时相然信死及据国争权卒相灭亡萧育与陈咸朱博为友着闻当世故长安语曰萧朱结绶王贡弹冠言其相荐达也士贇曰萧育传育与博後有隙不能终故曰火灭星离也】衆鸟集荣柯穷鱼守枯池嗟嗟失懽客勤问何所规【士贇曰此诗讥市道交者必当时有所为而作太白罹难之余友朋之交道其不能始终如一而奔趍权门者谅亦多矣徒有一类失懽之客勤勤问劳亦何所亲益乎】
李太白集分类补注卷二

[book_title]卷三
钦定四库全书
李太白集分类补注卷三
宋　杨齐贤　集注
元　萧士贇　补注
古乐府
远别离【士贇曰乐府远别离者别离十九曲之一也】
远别离古有皇英之二女乃在洞庭之南潇湘之浦海水直下万里深谁人不言此离苦【士贇曰博物志舜南廵不返葬於苍梧之野尧二女娥皇女英追之不及至洞庭之山泪下染竹即班妃死为湘水神庙在潭州湘隂县北八十里潇湘之尾洞庭之口此意谓离恨之苦与海水俱深也】日惨惨兮云冥冥猩猩啼烟兮鬼啸雨我纵言之将何补【齐贤曰惨惨无光冥冥暗貌猩猩生交趾封溪似猿人面能言语声如小儿啼啼呼也】皇穹窃恐不照余之忠诚云凭凭兮欲吼怒【齐贤曰皇穹天也凭盛也】尧舜当之亦襌禹君失臣兮龙为鱼权归臣兮鼠变虎或言尧幽囚舜野死【士贇曰故尧城在濮州鄄城县东北十五里竹书云昔尧德衰为舜所囚也又有偃朱故城在县西北十五里竹书云舜囚尧後偃塞丹朱使不与父相见也舜典注曰舜即位五十年升道南方廵狩死於苍梧之野而葬焉】九疑联緜皆相似重瞳孤坟竟何是【齐贤曰九疑山半在苍梧半在零陵其下九峯形势相似故曰九疑山士贇曰後汉地理志零陵郡营道南九疑山舜之所葬淮南子曰尧眉八彩舜重瞳子】帝子泣兮緑云间随风波兮去无还恸哭兮远望见苍梧之深山【士贇曰帝子即娥皇女英也】苍梧山崩湘水絶竹上之泪乃可灭【齐贤曰湘水出静江府兴安县海阳山按晋志兴安隶苍梧郡在唐为桂州理定县至德三载更名则漠湘水自海阳下全州下蒸州与潇水合又下衡州与蒸水合趋潭州以入于洞庭士贇曰此诗大意谓无借人国柄借人国柄则失其权失其权则虽圣哲不能保其社稷妻子焉其祸有必至之势也然则此诗之作其在於天宝之末乎太白此时熟识时病欲言则惧祸及巳不得已而形之诗章聊以致其爱君忧国之志而已所谓皇英之事特借之以引喻发兴而曰日曰皇穹者所以比其君而云则其臣也诗曰日惨惨兮云冥冥者喻君昏於上而权臣障蔽於下也猩猩啼烟鬼啸雨者极小人之形容而政乱之甚也我纵言之将何补者太白感叹之辞谓时事如此矣我纵言之诚恐君不以我为忠而适以取憎於权臣也夫如是则又将何补哉尧舜当之亦禅禹而下数句乃是太白所欲言之事谓权归於臣其祸必至於此所引竹书事特起兴耳末句曰苍梧山崩湘水絶竹上之泪乃可灭者白意若曰事若至此是抱万古之恨与山水而无穷也诗意切直着明流出胷臆非识时忧世之士怀存君忠国之心者孰能与於此使时有采诗之官而君之一悟俗之一改则安史之乱可消播迁幽居之祸不作岂曰小补之哉】
公无渡河【士贇曰琴操九引有箜篌引亦曰公无渡河亦曰箜篌谣乃朝鲜津卒霍里子高妻丽玉所作子高晨起刺船见一白首狂夫披髪携壶乱流而渡其妻随呼止之不及遂溺死妻乃援箜篌而鼓之歌曰公无渡河公终渡河公堕而死当柰公何声音凄怆曲终亦投河而死子高还以其声语丽玉丽玉伤之乃引箜篌写其声闻者莫不堕泪太白此诗亦祖此意耳】
黄河西来决崑仑咆哮万里触龙门【齐贤曰淮南子桑钦郦元诸书皆曰河出崑仑墟色白潜流地中受衆浑浊故色黄河自积石过炖煌酒泉张掖郡南东过陇西河関县与洮水合又东过金城允吾县北又东流经天水安定北地朔方郡东转渠捜县北南流过五原郡南东过云中郡南过定襄西河郡东又南过上郡西然後至龙门自积石至龙门三千余里】波滔天尧咨嗟大禹理百川儿啼不窥家杀湍湮洪水九州始蚕麻其害乃去茫然风沙【士贇曰书禹曰洪水滔天浩浩怀山襄陵下民昏垫予乘四载随山刋木暨益奏庶鲜食予决九川距四海濬畎浍距川又娶于涂山辛壬癸甲啓呱呱而泣予弗子惟荒度土功注啓禹子也禹治水过门不入闻啓泣声不暇顾卒以大治水土之功】被髪之叟狂而痴清晨临流欲奚为旁人不惜妻止之公无渡河苦渡之虎可抟河难冯公果溺死流海湄有长鲸白齿若雪山公乎公乎挂罥於其间箜篌所悲竟不还【士贇曰此篇大意谓洪水滔天下民昏垫天之作孽不可逭也地平天成上下相安之时乃无故冯河而死是则非所谓自作孽者欤亦可哀而不足恤也巳故诗曰旁人不惜妻止之也是亦讽止当时不靖之人自投宪网者借此为喻云耳】
蜀道难【士贇曰按王僧?技録相和歌瑟调三十八曲内有蜀道难因知亦古乐府名也】
噫吁戱危乎高哉蜀道之难难於上青天【齐贤曰广记太白尝为蜀道难难於上青天以刺严武後陆畅复为蜀道昜昜於履平地以佞韦臯臯大喜赐罗八百匹】蚕丛及鱼鳬开国何茫然尔来四万八千岁不与秦塞通人烟【齐贤曰成都记蚕丛之後有柏灌柏灌之後有鱼鳬皆蚕丛之子鱼鳬治导江县尝猎湔山得道乘虎而去杜宇遂继鱼鳬秦惠王讨灭蜀王封公子通为蜀侯惠王二十七年使张仪筑都城後置蜀郡以李冰为守冰穿两江为人开田百姓享其利蜀人始通中国】西当太白有鸟道可以横絶峩眉巅【齐贤曰南中志交趾郡治龙编自兴古鸟道四百里士贇曰太白山在洋州真符县四百五十里山面隶凤翔府山背属真符峩眉县南百里两山相对如峩眉记云其山周匝千里有石龛百一十二大洞十二小洞二十八南北有台】地崩山摧壮士死然後天梯石栈相钩连【士贇曰昔秦伐蜀不知道遂作五石牛以金置尾下言能粪金欲以遗蜀蜀王负力而贪乃令五丁开道引之秦因使张仪司马错引兵寻路灭蜀谓之石牛道郡国志褒城县北口曰斜南口曰褒长四百七十里同为一谷两谷高峻褒水所流昔张良送高皇帝至褒中说烧栈道即此地入斜谷路至凤州界百五十里有栈道二千九百八十九间板阁二千八百九十二间】上有六龙囘日之高标下有冲波逆折之囘川【士贇曰图经高标山一名高望乃嘉定府之主山岿然高峙万象在前】黄鹤之飞尚不得过猿猱欲度愁攀援【齐贤曰猿猱轻捷之兽士贇曰南中志云朱提县西南二里有棠狼山多毒草盛夏之月飞鸟过之不能得去黄鹤飞之至高者猿猱最便捷者尚不得度则其为险絶可知】青泥何盘盘百步九折萦岩峦【齐贤曰九折坂在汉属岩道县卭莱山此特言青泥之路萦纡百步而九折耳士贇曰舆地广记青泥岭在沔州长举县西北五十里悬崖万仞上多云雨行者多逢泥淖岩阻峻回曲九折乃至山上】扪参历井仰胁息以手抚膺坐长叹【齐贤曰河图括地象曰岷山之地上有井络谓岷山之精上为天之井星也士贇曰扪摸也地理志禹贡梁州之域秦地鹑首之次天官东井舆鬼之分野入参一度古蜀国也胁歛也屏气而息】问君西游何时还畏途巉岩不可攀【齐贤曰自秦入蜀曰西游】但见悲鸟号古木雄飞从雌绕林间又闻子规啼夜月愁空山蜀道之难难於上青天使人听此凋朱顔【齐贤曰蜀记曰昔有人姓杜名宇王蜀号曰望帝宇死俗说云宇化为子规子规鸟名也蜀人闻子规鸣皆曰望帝也】连峯去天不盈尺枯松倒挂倚絶壁飞湍瀑流争喧豗砯厓转石万壑雷其险也如此嗟尔远道之人胡为乎来哉【齐贤曰砯水撃岩之声砯普氷切士贇曰豗撃也】劒阁峥嵘而崔嵬一夫当关万夫莫开所守或匪亲化为狼与豺【齐贤曰郦道元水经注小劒去大劒三千里连山絶险飞阁相通故谓之劒阁张孟阳劒阁铭曰劒阁壁立千仞穷地之险极路之峻一人荷戟百夫趦趄形胜之地匪亲勿居士贇曰峥嵘高貌尔雅石载土谓之崔嵬】朝避猛虎夕避长蛇磨牙吮血杀人如麻锦城虽云乐不如早还家【士贇曰图经成都郡名锦城】蜀道之难难於上青天侧身西望长咨嗟【齐贤曰太平广记云太白初自蜀至京师贺知章闻其名者访之既奇其姿又请所为文白出蜀道难示之读未竟称叹数四号为谪仙人士贇曰按唐史哥舒翰兵败潼関不守杨国忠首倡幸蜀之策当时臣庶皆非之马嵬父老遮道谏曰宫阙陛下家居陵寝陛下坟墓今舍此欲何之又告太子曰若殿下与至尊皆入蜀中原百姓谁为主建寜王倓亦曰今殿下从至尊入蜀若贼兵烧絶栈道则中原之地拱手授贼既上至扶风士卒潜怀去就往往流言不逊比至成都从官及六军至者千三百人而已太白此时盖亦深知幸蜀之非计欲言则不在其位不言则爱君忧国之情不能自巳故作是诗以逹意也诗曰噫吁戱危乎高哉蜀道之难难於上青天者极路险难之形容言当时欲从君於难者至蜀之难如上天之难也蚕丛及鱼鳬开国何茫然尔来四万八千岁不与秦塞通人烟者言蕞尔之蜀僻在一隅自古声教所不暨虽秦塞之近且不相通非可为中国帝王之都也西当太白有鸟道可以横絶峩眉巅者言五丁未开道之前惟长安正西太白山仅有鸟道可以横絶峩眉之巅非人迹所可往来也地崩山摧壮士死然後天梯石栈相鈎连者言五丁既开道之後梯栈相连始与秦通今焉安处於蜀设若烧絶栈道则中原道断矣上有六龙囘日之高标下有冲波逆折之囘川者言其险上际于天下极于地也黄鹤之飞尚不得过猿猱欲度愁攀援者言鸟兽犹惮其出入人可知也青泥何盘盘百步九折萦岩峦者历言蜀道险难之所也扪参历井仰胁息以手抚膺坐长叹者盖参与井为蜀分野扪参历井言环蜀之境道里险难所在皆然令人胁歛屏气而息惟有抚膺长叹而已也问君西游何时还者君字非泛然而言犹杜子美北征诗恐君有遗失及君诚中兴主之义所谓君者明皇也西游者西幸也何时还者言既幸蜀矣何时可还中原而为生灵之主也畏途巉岩不可攀者此两句乃太白兴叹发问之辞言君既幸蜀矣何时可还而畏途如此忠臣义士虽欲从君於难道路险阻不可以猝然攀附也史曰上至成都从官六军近千三百人此其验矣但见悲鸟号古木雄飞从雌绕林间又闻子规啼夜月愁空山者言朝夕之间空山丛林惟有禽鸟飞鸣则人迹之稀少从可知也复申之曰蜀道之难难於上青天者言其险之极一言之不足再言之也使人听此凋朱顔者此乃太白自述闻涉险之时欲攀从而不可徒感伤於心而形诸顔色也连峯去天不盈尺枯松倒挂倚絶壁飞湍瀑流争喧豗砯厓转石万壑雷其险也如此者备言蜀道险难之状也嗟尔远道之人胡为乎来哉者嗟字乃发叹之音远道之人以喻踈远之臣言蜀道之险如此若白之踈远者虽欲从君於难胡为而能来也劒阁峥嵘而崔嵬一夫当関万夫莫开所守或匪亲化为狼与豺者言赞帝幸蜀者不过谓有劒阁之险而已然太白私忧过计谓险则险矣守関者任非其人如狼豺之反噬是未可知此则尤可忧也朝避猛虎夕避长蛇磨牙吮血杀人如麻者言蜀与羌夷杂处如虎如蛇朝夕皆当避之或者变生肘腋是又可忧之大者也锦城虽云乐不如早还家言蜀都之乐不如早还中国之乐也复申之曰蜀道之难难於上青天侧身西望长咨嗟者再言之不足故三言之反覆再三谓从君于难者至蜀之难真如上天之难矣夫如是则白也侧身无所西望吾君惟有长叹咨嗟以致吾睠恋之意云耳吁诗意亦微而显者欤】梁甫吟【士贇曰按王僧?技録相和歌楚调五曲内有梁甫吟行意始於诸葛亮後惟太白继之耳】
长啸梁甫吟何时见阳春【齐贤曰兖州有梁甫城诸葛亮尝登邓州独乐山作梁父吟】君不见朝歌屠叟辞棘津八十西来钓渭滨宁羞白髪照清水逢时吐气思经纶广张三千六百钓风期暗与文王亲大贤虎变愚不测当年颇似寻常人【齐贤曰朝歌在南州八尺曰寻倍寻曰常士贇曰棘津在广川县北有棘津亭吕尚所困处也司马迁云吕望东海上人也老而无遇以钓干周文王行年五十卖食棘津七十则屠牛朝歌行年八十钓干渭滨行年九十身为帝师三千六百钓指太公八十钓於渭十年间事也十年三千六百日每日而钓故曰三千六百钧至九十乃遇文王是十年矣】君不见高阳酒徒起草中长揖山东隆凖公入门不拜骋雄辩两女辍洗来趋风东下齐城七十二指挥楚汉如旋蓬狂客落魄尚如此何况壮士当羣雄【齐贤曰郦食其高阳人里中人谓沛公曰臣里中有郦生年六十余长八尺人皆谓之狂生生自谓非狂骑士言沛公至高阳传舍使人召生生入谒沛公方倨牀使两女子洗足生长揖不拜曰公诛秦不宜倨见长者於是沛公辍洗起摄衣延坐高祖隆凖而龙顔汉书郦生冯轼下齐七十余城食其家贫落魄落魄失业无次也】我欲攀龙见明主雷公砰訇震天鼓帝傍投壶多玉女三时大笑开电光倏烁晦冥起风雨阊阖九门不可通以额扣关阍者怒【齐贤曰天门凡有九重阊阖天门】白日不照吾精诚杞国无事忧天倾【齐贤曰列子杞国人忧天崩坠身无所寄废於饮食】猰?磨牙竞人肉驺虞不折生草茎手接飞猱搏雕虎侧足焦原未言苦智者可卷愚者豪世人见我轻鸿毛力排南山三壮士齐相杀之费二桃【士贇曰齐相晏婴二桃杀三士】吴楚弄兵无剧孟亚夫咍尔为徒劳【齐贤曰汉书周亚夫乘传至洛阳得剧孟喜曰吴楚举大事而不求剧孟吾知其无能为也士贇曰咍说文嗤笑也楚人谓相啁笑曰咍】梁甫吟声正悲张公两龙劒神物合有时风云感会起屠钓大人屼当安之【齐贤曰屠钓吕尚也士贇曰屼不安貌此篇意思转摺甚多盖太白借此以言志也长啸梁甫吟何时见阳春是叹三士之不可复生亦以喻有志之士何时而遇主也君不见两段乃太白聊自慰解之辞谓太公之老食其之狂当时视为寻常落魄之人後犹遇合如此则为士者终有遇合之时也我欲攀龙见明主乃太白於时事有所见而欲告於其君也雷公砰訇震天鼓帝傍投壶多玉女三时大笑开电光倏烁晦冥起风雨以喻权奸女谒用事而政令无常也阊阖九门不可通以额扣関阍者怒以喻言路壅塞下情不得以上逹而言者往往获罪於权近也白日不照吾精诚杞国无事忧天倾者乃太白灼见当时贵妃国忠林甫?山窃弄权柄等事祸已胎而未形欲谏则言无证而不信倘使其君不鍳吾之诚则正所谓?人忧天之类耳猰?磨牙竞人肉驺虞不折生草茎此乃深叹当时小人在位为政害民有如猰?磨牙竞食人肉使有道之朝则当仁如驺虞虽生草不履况肯以人肉为食哉况肯轻杀一士哉手接飞猱搏雕虎侧足焦原未言苦智者可卷愚者豪世人见我轻鸿毛力排南山三壮士齐相杀之费二桃白意盖谓使当有道之朝得君而佐之为国出力刺奸撃邪不惮勤劳如接抟猱虎虽侧足焦原未足言苦耳今时事如此则惟当卷其智而为愚乃为人豪世不我知谓为真愚而轻之如鸿毛然白亦卒不改行者亦思古来三壮士之功力如此一忤齐相用计杀之特费二桃殊不劳力白也倘不卷其智而怀之适足使权近得以甘心焉耳又何补哉吴楚弄兵无剧孟亚夫咍尔为徒劳者此又白深自慰解之辞谓当国者终须得人为用必有遇合之时也梁甫吟声正悲张公两龙劒神物合有时风云感会起屠钓大人屼当安之者此乃申言有志之士终当如太公食其之感会风云犹神劒之会合有时也则夫大人君子遭时屯否屼不安者且当安时以俟命可也】
乌夜啼【士贇曰乌夜啼者清商曲也其辞始於宋临川王义庆所作宋元嘉中徙彭城王义康於豫章郡义庆时为江州相见而哭文帝闻而怪之召还宅义庆大惧妓妾闻乌夜啼叩斋阁云明日应有赦及旦改南兖州刺史因此作歌太白此诗亦祖此意词不同耳】
黄云城边乌欲栖归飞哑哑枝上啼【齐贤曰哑笑声】机中织锦秦川女碧纱如烟隔牎语停梭怅然忆远人独宿孤房泪如雨
乌栖曲【士贇曰乐録乌栖曲者鸟兽三十一曲之一也】
姑苏台上乌栖时吴王宫里醉西施【齐贤曰贺知章见太白乌栖曲叹赏曰此诗可以泣鬼神】吴歌楚舞欢未毕青山欲?半边日银箭金壶漏水多起看秋月坠江波东方渐高柰乐何【士贇曰此诗虽只乐府然深得国风讽刺之体盛言其美而不美者自见观者其毋忽诸】
战城南【士贇曰战城南者汉短箫铙歌二十二曲之一也太白此作指当时之事而言也】
去年战桑乾源今年战葱河道【齐贤曰代郡桑乾县言与突厥战後汉书注葱岭山名其山生葱故名士贇曰唐书王忠嗣传天宝元年北讨奚契丹战桑乾河三遇三克李嗣业传初讨勃律通葱岭】道洗兵条支海上波放马天山雪中草【士贇曰汉书条支国临西海祁连山即天山也匈奴呼天为祁连】万里长征战三军尽衰老匈奴以杀戮为耕作古来唯见白骨黄沙田秦家筑城避胡处汉家还有烽火然烽火然不息征战无巳时【齐贤曰边方备警作土台台上作桔橰头上有蔸苓以薪草置其中有寇即然火举之以相告曰烽火多积薪寇至则燔之望其烟曰燧昼则燔燧夜则举烽广雅曰蔸苓茏也】野战格鬬死败马号鸣向天悲乌鸢啄人肠?飞上挂枯树枝士卒涂草莽将军空尔为乃知兵者是凶器圣人不得已而用之【士贇曰开元天宝中上好边功征伐无时此诗盖有所讽者也】
将进酒【士贇曰将进酒者汉短箫铙歌二十二曲之一也太白填之以伸巳之意耳】
君不见黄河之水天上来奔流倒海不复回【士贇曰山海经河源出崑仑之上】君不见高堂明镜悲白髪朝如青丝暮成雪人生得意须尽欢莫使金樽空对月天生我材必有用千金散尽还复来烹羊宰牛且为乐会须一饮三百杯岑夫子丹丘生进酒君莫停与君歌一曲请君为我侧耳听【齐贤曰杜工部诗多与岑参唱和岑夫子必此人也丹丘生即元丹丘】钟鼓馔玉不足贵但愿长醉不愿醒古来圣贤皆寂寞惟有饮者留其名陈王昔时宴平乐斗酒十千恣讙谑主人何为言少钱径须沽取对君酌【齐贤曰曹子建封陈王为名都篇曰归来宴平乐美酒斗十千平乐观名】五花马千金裘呼儿将出换美酒与尔同销万古愁【齐贤曰史记孟尝君有一狐白裘直千金士贇曰五花马言其毛色也如九花三花之类此篇虽似任逹放浪然太白素抱用世之才而不遇合亦自慰解之词耳】
行行且游猎篇【士贇曰行行且游猎即征戍十五曲中之校猎曲也】
边城儿生年不读一字书但将游猎夸轻趫胡马秋肥宜白草骑来蹑影何矜骄【齐贤曰影日景也蹑言疾也士贇曰此齐卢潜与弟子邃少为崔昂所知云此昆季足为後生之俊但恨其俱不读书耳】金鞭拂雪挥鸣鞘半酣呼鹰出远郊弓弯满月不虚发双鶬迸落连飞髇【呼交切齐贤曰鞘音肖鞭鞘也士贇曰满月者弯弓圆满之状】海边观者皆辟易猛气英风振沙碛儒生不及游侠人白首下帷复何益【齐贤曰辟易言开张而失其本处水中有石曰碛董仲舒下帷读书士贇曰天宝以後上好边功武士得志儒生罕得进用太白号为儒者亦自叹云耳】
飞龙引二首【士贇曰飞龙引者古乐府鱼龙六曲之一此词专言黄帝鼎湖丹成骑龙上昇之事】
黄帝铸鼎於荆山链丹砂丹砂成黄金骑龙飞上太清家云愁海思令人嗟宫中彩女顔如花飘然挥手凌紫霞从风纵体登銮车登銮车侍轩辕遨游青天中其乐不可言【齐贤曰黄帝号轩辕】
其二
鼎湖流水清且闲轩辕去时有弓劒古人传道留其闲【齐贤曰鼎湖在陕州】後宫婵姢多花顔乘鸾飞烟亦不还骑龙攀天造天关造天关闻天语【齐贤曰史天官书曰北辰一名天关】长云河车载玉女载玉女过紫皇【士贇曰晋天文志中宫北极五星鈎陈六星皆在紫宫中口中一星曰天皇大帝即所谓紫皇也】紫皇乃赐白兎所捣之药方後天而老凋三光【齐贤曰傅玄拟天问曰月中何有白兎捣药士贇曰後天而老凋三光者言三光有时凋落而此之真身则长存也】下视瑶池见王母蛾眉萧飒如秋霜
天马歌【士贇曰天马歌者古乐府车马六曲之一】
天马来出月氏窟背为虎文龙翼骨嘶青云振緑髪兰筋权奇走灭没【齐贤曰大月氏本居炖煌祁连间至冒顿单于攻破月氏冒顿卒子老上单于杀月氏王月氏乃远去大宛西撃大夏而臣之其衆少号小月支九域志安西大都督护府领焉西域大宛马虎脊鱼目龙文凤颈尾如蒲稍相马经曰一筋从玄中出曰兰玄中者目上?如井字整】腾崑仑历西极四足无一蹶鸡鸣刷燕晡秣越神行电迈蹑慌惚【齐贤曰赭白马赋日旦刷幽燕昼秣荆越杜预曰以粟饭马曰秣】天马呼飞龙趋目明长庚臆双鳬尾如流星首渇乌口喷红光汗沟珠【齐贤曰长庚太白星也谓眼如长庚星有光曜安骥书曰双鳬胷两边肉如鳬鳬间所开视之如双鳬欲向上士贇曰渇乌谓马昂首如渇乌之状也伯乐相马经曰膺门欲开汗沟欲深口中欲得赤此用口喷红光易其字也】曾陪时龙蹑天衢羁金络月照皇都逸气棱棱凌九区白壁如山谁敢沽【齐贤曰王逸曰缰在口为鞿络在头为羁相马经曰权颊权欲满如月】囘头笑紫燕但觉尔辈愚【齐贤曰紫燕马名】天马奔恋君轩駷跃惊矫浮云翻万里足踯躅遥瞻阊阖门不逢寒风子谁采逸景孙白云在青天丘陵远崔嵬【齐贤曰说文蹢□住足也】盐车上峻坂倒行逆施畏日晩伯乐翦拂中道遗【齐贤曰战国策骐骥之齿长服塩车而上太行白汗交流负辕而不能进伯乐遭之下车攀而哭之解绫衣以幕之骐骥於是俛而喷仰而鸣见伯乐之知巳也孙阳伯乐姓名善相马】少尽其力老弃之愿逢曰子方恻然为我悲【齐贤曰韩诗外传田子方出见老马於道问其御曰此何马也曰公家畜也疲而不用故出之子方喟然叹曰少尽其力老弃其身仁者不为束帛赎之穷士闻之知所归心焉】虽有玉山禾不能疗苦饥【齐贤曰玉山即崑仑山山海经曰崑仑山上有木禾长五寻大五围】严霜五月凋桂枝伏枥衘寃摧两眉请君赎献穆天子犹堪弄影舞瑶池【齐贤曰史记造父取桃林骅骝騄駬献之穆王王使造父为御西廵狩见王母於瑶池之上士贇曰魏武帝云老骥伏枥志在千里此篇盖为逸羣絶伦之士不遇知巳者叹亦白自伤其不用於世而求知於人也欤】
行路难【士贇曰行路难者古乐府道路六曲之一】
金樽清酒斗十千玉盘珍羞直万钱停杯投筯不能食拔劒四顾心茫然欲渡黄河冰塞川将登太行雪满山闲来垂钓碧溪上忽复乘舟梦日边【齐贤曰黄河至冬寒即冻彻底九域志太行在怀州泽州】行路难行路难多岐路今安在长风破浪会有时直挂云帆济沧海
其二
大道如青天我独不得出羞逐长安社中儿赤鸡白狗赌梨栗弹劒作歌奏苦声曳裾王门不称情淮隂市井笑韩信汉朝公卿忌贾生【齐贤曰史韩信淮隂人淮隂少年侮信曰若虽长大好带劒能死刺我不能出胯下信熟视俛出胯下一市皆笑信以为怯士贇曰史贾生名谊文帝召为博士是时贾生最少年每诏令议下诸老先生不能言贾生尽为之对诸律令所更定及列侯悉就国其说皆自贾生发之於是天子议以贾生任公卿之位绦灌东阳侯马敬之属尽恶之乃短贾生曰洛阳之人最年少初学专欲擅权纷乱诸事於是天子後亦疏之不用其议乃以贾生为长沙王太传】君不见昔时燕家重郭隗拥篲折节无嫌猜剧辛乐毅感恩分输肝剖胆效英才昭王白骨萦烂草谁人更扫黄金台行路难归去来【齐贤曰史记燕昭王谓郭隗曰齐因孤国乱而袭破燕诚得贤士以共国以雪先王之耻孤之愿也隗曰王心欲致士先从隗始贤於隗者岂远千里哉於是昭王为隗改筑宫而师事之乐毅自魏往邹衍自齐往剧辛自赵往衍既如约昭王拥篲先驱请列弟子之座而受业】
其三
有耳莫洗颍川水有口莫食首阳蕨【齐贤曰史记伯夷叔齐孤竹君之二子武王伐纣伯夷叔齐叩马谏武王平商伯夷叔齐义不食周粟隐於首阳山采薇而食之首阳山在河东蒲坂华山之北河曲之中】含光混世贵无名何用孤高比云月吾观自古贤逹人功成不退皆殒身子胥既弃吴江上屈原终投湘水滨【齐贤曰伍子胥谏王释齐而先越太宰嚭受越赂谗子胥赐属镂之劒子胥告舍人曰必抉吾眼悬吴东门以观越之灭吴乃自刭王闻之怒取子胥尸盛以?夷革浮之江中屈原事见前卷】陆机雄才岂自保李斯税驾苦不早华亭鹤唳讵可闻上蔡苍鹰何足道【齐贤曰晋陆机字士衡有异才成都王颖与河间王顒起兵讨长沙王乂假机後将军河北大都督中郎将长沙王乂奉天子与机战於鹿苑机军大败宦人孟玖譛机於頴頴怒收机机叹曰华亭鹤唳岂可复闻乎遂遇害李斯楚上蔡人税舍也苍鹰黄犬也事见前卷】君不见吴中张翰称逹生秋风忽忆江东行且乐生前一杯酒何须身後千载名【齐贤曰晋书张翰字李鹰吴郡人有清才善属文而任纵不拘齐王冏辟为大司马东曹掾冏时执权翰欲求去因见秋风起乃思吴中菰菜蓴羮鲈鱼鱠曰人生贵得适志何能羁宦数千里外以要名爵乎遂命驾而归】
长相思【士贇曰乐府怨思二十五曲其一曰长相思】
长相思在长安络纬秋啼金井阑微霜凄凄簟色寒孤灯不明思欲絶卷帷望月空长叹美人如花隔云端【齐贤曰促织一名络纬以其鸣如纺绩织纬也】上有青冥之长天下有渌水之波澜【士贇曰青冥云也】天长路远魂飞苦梦魂不到关山难长相思摧心肝
上留田行【士贇曰王僧?技録曰上留田行者相和歌瑟调三十八曲之一也崔豹古今注曰上留田地名也其地人有父母死不字其孤弟者隣人为其弟作悲歌以风其兄故曰上留田曲】
行至上留田孤坟何峥嵘积此万古恨春草不复生悲风四边来肠断白杨声借问谁家地埋没蒿里茔古老向余言言是上留田【齐贤曰死人之里谓之蒿里】蓬科马鬛今巳平昔之弟死兄不葬他人於此举铭旌【齐贤曰马鬛封之谓也铭明旌也以死者为不可别巳故以其旌识之士贇曰此篇主意正在此昔之弟死兄不葬他人於此举铭旌两句】一鸟死百鸟鸣一兽走百兽惊桓山之禽别离苦欲去回翔不能征【齐贤曰征飞也】田氏仓卒骨肉分青天白日摧紫荆交柯之木本同形东枝顦顇西枝荣无心之物尚如此参啇胡乃寻天兵【齐贤曰京兆人田真兄弟三人共分各居堂前有一株紫荆花甚茂欲破为三待明截之忽一夕树即枯死真见之谓诸弟曰木同株当分析便憔悴况人兄弟孔怀而可离是人不如树木也兄弟相感而更合交柯之木出珉山安都县两树对生一树枯则一树生如是岁更不俱生俱枯也】孤竹延陵让国扬名高风缅邈颓波激清【齐贤曰史记伯夷叔齐孤竹君之二子也父欲立叔齐及父卒叔齐让伯夷伯夷曰父命也遂逃去叔齐亦不肯立而逃之国人立其中子吴王寿梦有子四人长诸樊次余祭余昧季札季札贤夀梦欲立之季札让不可於是乃立长子诸樊季札封於延陵故号曰延陵季子缅犹邈也】尺布之謡塞耳不能听【齐贤曰史孝文时淮南厉王犯不轨徙蜀不食死民歌曰一尺布尚可缝一斗粟尚可舂兄弟二人不相容士贇曰此篇主意全在孤竹延陵让国扬名尺布之謡塞耳不能听数句非泛然之作盖当时有所风刺以唐史至德间事考之其为啖廷瑶李成式皇甫侁辈受肃宗风旨以谋激永王璘之反而执杀之太白目撃其时事故作是诗】
春日行【士贇曰春日行者时景二十五曲之一也】
深宫高楼入紫清金作蛟龙盘绣楹佳人当牎弄白日弦将手语弹鸣筝春风吹落君王耳此曲乃是昇天行因出天池泛蓬瀛楼台蹙沓波浪惊【齐贤曰蓬瀛蓬莱瀛洲也庄子南溟者天池也】三千双蛾献歌笑挝钟考鼓宫殿倾万姓聚舞歌太平我无为人自寜【齐贤曰双蛾蛾眉也】三十六帝欲相迎仙人飘翩下云軿帝不去留镐京【士贇曰三十六帝乃三十六天帝君也镐京地名】安能为轩辕独往入窅冥小臣拜献南山寿陛下万古垂鸿名【齐贤曰窅冥杳寞也】
前有樽酒行【士贇曰前有樽酒行者即乐府觞酌七曲之前有一樽酒也】
春风东来忽相过金樽渌酒生微波落花纷纷稍觉多美人欲醉朱顔酡【士贇曰韵释饮而面赭曰酡】青轩桃李能几何流光欺人忽蹉跎君起舞日西夕当年意气不肯平白髪如丝叹何益
其二
琴奏龙门之緑桐玉壶美酒清若空【齐贤曰龙门之桐高百尺而无枝使琴挚斫斩以为琴】催弦拂柱与君饮看朱成碧顔始红胡姬貌如花当罏笑春风笑春风舞罗衣君今不醉将安归【齐贤曰古乐府胡姬年十五春日独当罏师古曰卖酒之处以土为罏】
夜坐吟【士贇曰夜坐吟者乐府时景二十五曲之一也】
冬夜夜寒觉夜长沉吟久坐坐北堂冰合井泉月入闺金釭青凝照悲啼金釭灭啼转多掩妾泪听君歌【釭古双切士贇曰金釭灯盏也】歌有声妾有情情声合两无违一语不入意从君万曲梁尘飞
野田黄雀行【士贇曰王僧?技録相和歌瑟调三十八曲内有野田黄雀行乃晋乐奏也】
游莫逐炎洲翠栖莫近吴宫燕吴宫火起焚巢窠炎洲逐翠遭网罗【齐贤曰十洲记云炎洲在南海中二千里去地岸九万里有火林山兽罟曰罝罘鸟罟曰罗网】萧条两翅蓬蒿下纵有鹰鸇柰若何【齐贤曰鹰鶆鸠鸇鹞属】箜篌謡【齐贤曰古今注箜篌引者朝鲜津卒霍里子高妻丽玉所作士贇曰琴操五十七曲九引内有箜篌引亦曰公无渡河亦曰箜篌謡太白此词用其名】
樊天莫登龙走山莫骑虎贵贱结交心不移唯有严陵及光武【齐贤曰东汉严光字子陵余姚人少与光武同游学及光武即位光乃变姓名隐身不见帝思其贤乃令以物色访之後齐国上言有一男子披羊裘钓泽中帝疑其光乃备安车玄纁以聘之三反而後至车驾即日幸其舘复引光入论道故旧相对累日因共偃卧光以足加帝腹上明日太史奏客星犯御座甚急帝笑曰朕故人严子陵共卧耳除为谏议大夫不屈乃耕於富春山後人名其钓处为严陵滩焉】周公称大圣管蔡寜相容【齐贤曰武王崩成王少周公专王室管蔡疑公不利於成王乃挟武庚作乱周公诛武庚杀管叔放蔡叔】汉謡一斗粟不与淮南舂兄弟尚路人吾心安所从他人方寸间山海几千重轻言托朋友对面九嶷峯开花必早落桃李不如松管鲍久巳死何人继其踪【齐贤曰史记管仲少时与鲍叔牙游叔终善遇之管仲曰吾始困尝与鲍叔贾分财利多自与鲍叔不以我为贪知我贫也吾尝与鲍叔谋事而更穷困鲍叔不以我为愚知我时有利不利也吾尝三仕三见逐於君鲍叔不以我为不肖知我不遭时也吾尝三战三走鲍叔不以我为怯知我有老母也公子纠败召忽死之吾幽囚受辱鲍叔不以我为无耻知我不羞小节而耻功名不显於天下也生我者父母知我者鲍子也鲍叔既进管仲以身下之不多管仲之贤而多鲍叔能知人】
雉朝飞【齐贤曰古今注曰雉朝飞者犊牧子所作也齐处士泯宣年五十无妻出薪於野见雉雌雄相随而飞意动心悲乃作雉朝飞之操以自伤】
麦陇青青三月时白雉朝飞挟两雌锦衣绣翼何离褷犊牧采薪感之悲春天和白日暖啄食饮泉勇气满争雄闘死绣颈断雉子班奏急管弦倾心酒美尽玉椀【齐贤曰乐府有雉子班曲】枯杨枯杨尔生稊我独七十而孤栖弹弦写恨意不尽瞑目归黄泥【齐贤曰易曰枯杨生稊老夫得其女妻无不利】
上云乐【齐贤曰梁周舍上云乐曰西方老胡厥名文康士贇曰乐府神仙二十二曲中有上云乐亦曰洛滨曲】
金天之西白日所没【齐贤曰西方为金故西曰金天】康老胡雏生彼月窟巉岩容仪戌削风骨【齐贤曰石勒年十四王衍见而异之谓左右曰向者胡雏吾观其声视有奇志恐将为天下之患巉岩高耸貌戍削清臞貌】碧玉炅炅双目瞳黄金拳拳两鬓红华盖垂下睫嵩岳临上唇不覩诡谲貌岂知造化神【齐贤曰碧玉炅炅言眼色碧而有光相书曰眉为华盖其眉长覆目鼻为中岳其鼻下侵唇】大道是文康之严父元气乃文康之老亲【齐贤曰庄子道与之貌天与之形】抚顶弄盘古推车转天轮【齐贤曰徐整三五历纪天地混沌如鸡子盘古生其中万八千岁天地开辟阳清为天隂浊为地盘古在其中一日九变神於天圣於地天日高一丈盘古日长一丈如此万八千岁天数极高地数极深盘古极长後乃有三皇数起於一立於三成於五盛於七处於九故天地九万里吕氏春秋天地如车轮终则复始高诱曰轮转也】云见日月初生时铸冶火精与水银阳乌未出谷顾免半藏身【齐贤曰火精日也水银月也春秋元命苞曰阳成於三故日中有三足乌者阳精也尚书宅嵎夷曰阳谷屈原天问曰夜光何德死则又育厥利维何而顾免在腹注夜光月也】女娲戏黄土团作愚下人散在六合间蒙蒙若沙尘生死了不尽谁明此胡是仙真【齐贤曰女娲古神女帝人面蛇身一日七十变其肠化为神淮南子曰黄帝生隂阳上骈生耳目桑麻生臂手此女娲所以七十化也士贇曰此句乃女娲链石补天缺之推耳】西海栽若木东溟植扶桑别来几多时枝叶万里长中国有七圣半路颓洪荒【齐贤曰事见前卷】陛下应运起龙飞入咸阳赤眉立盆子白水兴汉光【齐贤曰秦都咸阳即京兆府咸阳县也汉樊崇起兵於莒王莽遣亷丹撃之崇等欲战恐其衆与莽兵乱乃皆朱其眉以相别由是号赤眉西攻长安求刘氏後得城阳王章之後盆子立为帝东观汉记曰长沙定王中子买封舂陵节侯节侯生戴侯戴侯生考侯以舂陵地势下湿上书愿徙南阳守坟墓元帝许之徙封南阳白水乡九域志白水隶邓州东京赋龙飞白水是也】叱咤四海动洪涛为簸扬举足蹋紫微天关自开张【齐贤曰天文志紫微大帝所居北斗第一星曰天关】老胡感至德东来进仙觞五色师子九苞凤凰是老胡鸡犬鸣舞飞帝郷淋漓飒沓进退成行【齐贤曰梁周舍上云乐凤凰是老胡家鸡师子是老胡家狗汉乌弋山离国出师子孟康注师子似虎正黄有耏尾端茸毛大如斗耏音而耏颊旁毛师古曰即尔雅狻猊也士贇曰唐太宗时西域康居国献师子帝珍其远命虞世南作赋山海经丹宂之山有鸟状如鹤五色而文名曰九苞】能胡歌献汉酒跪双膝立两肘散花指天举素手拜龙顔献圣寿【齐贤曰维摩诘经云会中有一天女以天花散诸菩萨大弟子上至诸菩萨悉皆堕落至大弟子便着不堕於是一切弟子皆以神力去花终不能去士贇曰此数句模写其一时之威仪举措耳】北斗戻南山摧天子九九八十一万岁长倾万岁杯
夷则格上白鸠拂舞辞【齐贤曰唐礼乐志曰白鸠长拂舞曲也士贇曰拂舞歌五曲有白鸠篇亦曰白鳬舞以其歌且舞也亦入清商曲按晋汤弘舞序云自到江南见白符舞符即鳬也白鳬舞即白鸠舞也白鳬之辞出於吴本歌云平平白鳬思我君惠集我金堂谓晋为金德吴人患孙皓虐政而思从晋也然碣石章又出於魏武则知拂舞五篇并晋人采集亡国之前所作惟白鳬不用吴旧歌而更作之命曰白鸠篇】
铿鸣钟考朗鼓【齐贤曰铿撞也考撃也】歌白鸠引拂舞白鸠之白谁与隣霜衣雪襟诚可珍含哺七子能平均食不噎性安驯【齐贤曰毛诗鳲鸠刺不噎也其一章云鳲鸠在桑其子七兮毛苌曰鳲鸠结鞠也鳲鸠之养其子朝从上下暮从下上平均如一鸠不噎之鸟】首农政鸣阳春天子刻玉杖镂形赐耆人【齐贤曰月令季春之月鸣鸠拂其羽郑玄注鸣鸠飞且翼相撃趋农急也後汉礼仪志仲秋之月县道皆按户比民年七十者授之以玉杖餔之以麋粥八十九十礼有加赐玉杖长尺端以鸠鸟为饰鸠者不咽之鸟也欲老人不噎】白鹭之白非纯真外洁其色心匪仁阙五德无司晨胡为啄我葭下之紫鳞鹰鸇鵰鹗贪而好杀凤凰虽大圣不愿以为臣【齐贤曰韩诗外传田饶曰鸡戴冠文也足持距武也见敌而闘勇也得食相呼义也鸣不失时信也鸡有五德善司晨虽隂晦而不辍其鸣尔雅葭芦也苇也】日出入行【士贇曰日出入行即乐府时景二十一曲之一日出行也】
日出东方隈似从地底来历天又入海六龙所舍安在哉【齐贤曰尔雅厓内为隩外为隈】其始与终古不息人非元气安得与之久徘徊草不
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 10:27:14-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>