<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="提要,重校昌黎集凡例,昌黎先生集序,昌黎集序说,东雅堂昌黎集遗文,朱子校昌黎集传,卷一,卷二,卷三,卷四,卷五,卷六,卷七,卷八,卷九,卷十,卷十一,卷十二,卷十三,卷十四,卷十五,卷十六,卷十七,卷十八,卷十九,卷二十,卷二十一,卷二十二,卷二十三,卷二十四,卷二十五,卷二十六,卷二十七,卷二十八,卷二十九,卷三十,卷三十一,卷三十二,卷三十三,卷三十四,卷三十五,卷三十六,卷三十七,卷三十八,卷三十九,卷四十,东雅堂昌黎外集注卷一,东雅堂昌黎外集注卷二,东雅堂昌黎外集注卷三,东雅堂昌黎外集注卷四,东雅">
<meta name="description" content="40卷,外集10卷。此本系明徐时泰覆刻廖注本。是明以后最流行的本子。有《四库全书》本。《四部备要》本,附清陈景云《韩集校勘》四卷。_东雅堂韩昌黎集注_全文在线阅读_东雅堂韩昌黎集注_全文在线下载_大玄古籍书库">
<title>东雅堂韩昌黎集注_佚名_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">东雅堂韩昌黎集注</span> <br/>
          作者： <span class="inputVal" id="bkauthor">佚名</span> <br/>
          朝代： <span class="inputVal" id="bkdate">明代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">类书文集,诗文集,完结</span> <br/>
          字数： <span class="inputVal" id="bknum">[book_length]439222</span> <br/>
          说明： <span class="inputVal" id="bkdec">40卷,外集10卷。此本系明徐时泰覆刻廖注本。是明以后最流行的本子。有《四库全书》本。《四部备要》本,附清陈景云《韩集校勘》四卷。</span> <br/>
          封面： <span class="inputVal" id="bkimg">Z_18241.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]东雅堂韩昌黎集注
[book_author]佚名
[book_date]明代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]类书文集,诗文集,完结
[book_length]439222
[book_dec]40卷,外集10卷。此本系明徐时泰覆刻廖注本。是明以后最流行的本子。有《四库全书》本。《四部备要》本,附清陈景云《韩集校勘》四卷。
[book_img]Z_18241.jpg


[book_title]提要
钦定四库全书
东雅堂韩昌黎集注
提要
【臣】等谨案东雅堂韩昌黎集注四十卷不着撰人名氏惟卷末各有东吴徐氏刻梓家塾小印考陈景云韩集点勘书後曰近代吴中徐氏东雅堂刋韩集用宋末廖莹中世彩堂本其注采建安魏仲举五百家注本为多间有引他书者仅十之三复删节朱子单行考异散入各条下皆出莹中手也莹中为贾似道馆客事见宋史似道传徐氏刋此本不着其由来殆深鄙莹中为人故削其名氏并开板年月邪云云今考此本前列重校凡例九条内称庙讳一条确为宋人之语景云之说为可信知此本为莹中注也景云又自注此文曰东雅堂主人徐时泰万历中进士官工部郎中今考明进士题名碑万历甲戌科有徐时泰长洲人盖即其人矣乾隆四十六年三月恭校上
总纂官【臣】纪昀【臣】陆锡熊【臣】孙士毅
总校官【臣】陆费墀

[book_title]重校昌黎集凡例
是集　庆元间魏仲举刋五百家注引洪兴祖樊汝霖孙汝听韩醇刘崧祝充蔡元定诸家注文【洪辨证樊谱注孙韩刘全解祝音义蔡补注】未免冗复而方崧卿举正朱子校本考异却未附入读者病之今以朱子校本考异为主而删取诸家要语附注其下庶读是书者开卷暁然今举凡例于左
一朱子考异凡例见于文集序首并仍其旧一阁京杭蜀石本异同已见朱子考异凡例今更加雠校是正颇多观者当自知之
一注引经子史等事则书于考异之上释音则附其下
一小圈下今按云云者并是考异全文
一注引经子史书传事为证者则入如集中有关系时政及公卿拜罢月日更博采新旧史唐登科记附益之
一旧注引某氏云者今仿朱子离骚集注例皆删去惟考异下有纠方之缪者则存之如复志赋谁无施而有获所辨之类是也
一先儒议论有关系者随所闻见增入如闵已赋固哲人之细事兮东坡顔乐亭记尝有评议元和圣德诗婉婉弱子赤立伛偻南轩所议之类是也
一正文或有疑字并依考异文从口如蓝田县丞厅壁记再进再屈口人之类是也
一皇朝庙讳诸本多易本字如贞元作正元之类非临文不讳之义徒失古意今例但空本字点画若唐讳如以丙为景以民为人之类却存古不改
一考异於正文本字或一字或二字并提起今例如本字在句末即入注脚不复重出句读中或一两字各有考异并总附於一句之下

[book_title]昌黎先生集序
【朱子云此集今世本多不同惟近岁南安军所刋方崧卿校定本号为精善别有举正十卷论其所以去取之意又它本之所无也然其去取多以祥符杭本嘉佑蜀本及李谢所据馆阁本为定而尤尊馆阁本虽有谬误往往曲从它本虽善亦弃不録至於举正则又例多而词寡覧者或颇不能晓知故今辄因其书更为校定悉考衆本之同异而一以文势义理及它书之可证验者决之苟是矣则虽民闲近出小本不敢违有所未安则虽官本古本石本不敢信又各详着其所以然者以为考异十卷庶几去取之未善者览者得以叄伍而笔削焉】○【方云序只云目为昌黎先生集诸本亦多无文字者今从之　後凡从方氏者不复论所不同者乃着之】
门人李汉编【蜀本作朝议郎行尚书屯田员外郎史馆修撰上柱国赐绯鱼袋李汉编今本或有并序二字非是】
文者贯道之器也不深於斯道有至焉者不也易繇爻象【繇音宙占辞名也】春秋书事诗咏謌书礼剔其伪皆深矣乎秦汉已前其气浑然迨乎司马迁相如董生扬雄刘向之徒尤所谓杰然者也至後汉曹魏气象萎尔司马氏已来规范荡悉谓易已下为古文剽掠濳窃为工耳文与道蓁塞固然莫知也先生生於大历戊申幼孤随兄播迁韶岭兄卒鞠於嫂氏辛勤来归【来或作求非是】自知读书为文日记数千百言比壮经书通念暁析酷排释氏诸史百子皆搜抉无隐【或无皆字】汗澜卓踔奫泫澄深【左太冲吴都赋云泓澄奫潫郭璞江赋云瀇滉园泫　奫於旻切泫音玄或作沄非是】诡然而蛟龙翔蔚然而虎凤跃锵然而韶钧鸣【方从杭蜀本作发　今按二字两通但作鸣则句响而字稳耳故今定从诸本而特着方本所从以备参考後皆放此】日光玉洁周情孔思千态万貌卒泽於道德仁义炳如也洞视万古愍恻当世遂大拯颓风教人自为【左氏成公二年其自为谋也则过矣　为下伪切】时人始而惊中而笑且排先生益坚终而翕然随以定呜呼先生於文摧陷廓清之功比於武事【阁本作士非是】可谓雄伟不常者矣【常方从杭本作赏云取汉书功盖天下者不赏之语　今按不赏乃蒯彻教韩信背叛之语而唐太宗亦尝自言武德末年实有功高不赏之惧施之於此既不相似且非臣子所宜言者李亦未必敢取以为用也当从诸本为正】长庆四年冬先生殁门人陇西李汉【或无陇西二字】辱知最厚且亲遂收拾遗文无所失坠【左传国语多用失坠字或作坠失或无失字者皆非】得赋四古诗二百一十联句十一律诗一百六十杂着六十五书啓序九十六哀词祭文三十九碑志七十六笔砚鳄鱼文三表状五十二摠七百【或作七百一十六或作七百三十八方氏考其数皆不合而姑从阁本杭本以为唐本旧如此既非文义所系今亦不能深考】并目録合为四十一卷目为昌黎先生集传於代又有注论语十卷传学者顺宗实録五卷列於史书不在集中先生讳愈字退之官至吏部侍郎余在国史本传

[book_title]昌黎集序说
宋景文公云柳柳州为文或取前人陈语用之不及韩吏部卓然不丐於古而一出诸已
苏明允上欧阳书云孟子之文语约而意深不为巉刻斩絶之言而其锋不可犯韩子之文如长江大河浑浩流转鱼鼋蛟龙万怪遑惑而抑絶蔽掩不使自露而人望见其渊然之光苍然之色亦自畏避不敢迫视
东坡云杜诗韩文顔书左史皆集大成也又云唐之古文自韩愈始其後学韩而不至者为皇甫湜学皇甫湜而不至者为孙樵自樵以降无足观矣山谷与王观复书云杜子美到夔州後诗韩退之自潮州还朝後文章皆不烦绳削而自合矣又云老杜作诗退之作文无一字无来处盖後人读书少故谓韩杜自作此语耳又答洪驹父云诸文皆好但少古人绳墨耳可更熟读司马子长韩退之文章
秦少游云探道德之理述性命之情发天人之奥明死生之变此论理之文如列御寇庄周之作是也别黑白隂阳要其归宿决其嫌疑此论事之文如苏秦张仪之所作是也考同异次旧闻不虚美不隐恶人以为实録此叙事之文如司马迁班固之所作是也原本山川极命草木比物属事骇耳目变心意此托词之文如屈原宋玉之所作是也钩庄列之微挟苏张之辩摭迁固之实猎屈宋之英本之以诗书折之以孔氏此成体之文如韩愈之所作是也盖前之作者多矣而莫有备於愈後之作者亦多矣而无以加於愈故曰总而论之未有如韩愈者也
陈後山云杜之诗法韩之文法也诗文各有体韩以文为诗杜以诗为文故不工耳
李方叔云东坡教人读战国策学说利害读贾谊晁错赵充国章疏学论事读庄子学论理性又须熟读论语孟子檀弓要志趣正当读韩柳令记得数百篇要知作文体面
昌黎集序说

[book_title]东雅堂昌黎集遗文
钦定四库全书
东雅堂昌黎集遗文
联句
有所思联句【此下三联句见孟东野集】
相思绕我心日夕千万重年光坐晼晚春涙销顔容【郊】台镜晦旧晖庭草滋新茸望天山上石别劒水中龙【愈】
遣兴联句【说见上】
我心随月光写君庭中央【郊】月光有时晦我心安所忘【愈】常恐金石契断为相思肠【郊】平生无百岁岐路有四方【愈】四方各异俗适异非所将【郊】驽蹄顾挫秣逸翮遗稻粱【愈】时危抱独沉道泰怀同翔【郊】独居久寂默相顾聊慨慷【愈】慨慷丈夫志可以耀锋鋩【郊】蘧甯知卷舒孔顔识行藏【愈】朗鉴谅不远佩兰永芬芳【郊】苟无夫子听谁使知音扬【愈】
赠劒客李园联句【同上】
天地有灵术得之者唯君【郊】筑炉地区外积火烧氛氲【愈】照海铄幽怪满空歊异氛【郊】山磨电弈弈水淬龙蝹蝹【愈】太一装以宝列仙篆其文【郊】可用慑百神岂唯壮三军【愈】有时幽匣吟忽似深潭闻【郊】风胡久已死此劔将谁分【愈】行当献天子然後致殊勲【郊】岂如丰城下空有斗间云【愈】
遗诗
同窦【牟】韦【执中】寻刘尊师不遇【此诗得於五窦联珠集公时任都官外郎同洛阳令窦牟河南令韦执中以访之元和五年也诗以同寻师为韵人各一首洪氏年谱亦见】
秦客何年驻仙源此地深还随蹑凫骑来访驭风襟院闭青霞入松高老鹤寻犹疑隐形坐敢起窃桃心春雪【今按此诗得於文苑英华其後即以正集中春雪诗首句云新年都未有芳华者系之疑亦公作也已上并方本所载诸本所无者今悉存之诸本更有遗文一卷方独取赠族侄嘲鼾睡三篇余并不録今并附见于後其可疑者亦但存其目而不载其文云】
片片驱鸿急纷纷逐吹斜到江还作水着树渐成花越喜飞排瘴胡愁厚盖砂兼云封洞口助月照天涯瞑见迷巢鸟朝逢失辙车呈丰尽相贺宁止力耕家
赠族侄【上或有徐州字】
我年十八九壮气起胷中作书献云阙辞家逐秋蓬岁时易迁次身命多厄穷一名虽云就片禄不足充今者复何事卑栖寄徐戎萧条资用尽濩落门巷空朝眠未能起远怀方鬰悰击门者谁子问言乃吾宗自云有奇术探妙知天工既往怅何及将来喜还通期吾语非佞当为佐时雍
嘲鼾睡【李希声家有退之遗诗数十篇希声云皆非也独嘲鼾二篇似之録于末】
澹师昼睡时声气一何猥顽飈吹肥脂坑谷相嵬磊雄哮乍咽絶每发壮益倍有如阿鼻尸长唤忍衆罪马牛惊不食百鬼聚相待木枕十字裂镜面生痱癗【痱音肥癗音灅痱癗肿病也】铁佛闻皱眉石人战摇腿孰云天地仁吾欲责真宰幽寻虱搜耳猛作涛翻海太阳不忍明飞御皆惰怠乍如彭与黥呼寃受葅醢又如圈中虎号疮兼吼馁虽令伶伦吹苦韵难可改虽令巫咸招?爽难复在何山有灵药疗此愿与采
澹公坐卧时长睡无不稳吾尝闻其声深虑五藏损黄河弄濆瀑梗?连拙鮌南帝初奋槌一窍泄混沌【庄子应帝王篇南海之帝儵北海之帝怱中央之帝混沌相与甚善儵与忽谋报混沌之德曰人皆有七窍以视听食息此独无有尝试凿之日凿一窍七日而混沌死】迥然忽长引万丈不可忖谓言絶於斯继出方衮衮幽幽寸喉中草木森苯?【苯音本?音忖草木丛生也】盗贼虽狡狯亡?敢窥阃鸿蒙总合杂诡谲骋戾狠乍如鬭呶呶忽若怨??赋形苦不同无路寻根本何能堙其源惟有土一畚
昼月
玉盌不磨着泥土青天孔出白石补免入臼藏蛙缩肚桂树枯株女闭户隂为阳羞固自古嗟汝下民或敢侮戏謿盗视汝目瞽
赠张徐州莫辞酒
莫辞酒此会固难同请看工女机上帛半作军人旗上红莫辞酒谁为君王之爪牙春雷三月不作响战士岂得来还家
辞唱歌【诸本注云此篇恐非公作今姑存之】
抑逼教唱歌不解看艳词坐中把酒人岂有欢乐姿幸有伶者妇腰身如柳枝但令送君酒如醉如憨痴声自肉中出使人能逶随复遣悭恡者赠金不皱眉岂有长直夫喉中声雄雌君心岂无耻君岂是女儿君教发直言大声无休时君教哭古恨不肯复吞悲乍可阻君意艳歌难可为
知音者诚希【古诗不愁歌者苦但伤知音希】
知音者诚希念子不能别行行天未晓携手踏明月
酬蓝田崔丞立之咏雪见寄
京城数尺雪寒气倍常年泯泯都无地茫茫岂是天崩奔惊乱射挥霍讶相纒不觉侵堂陛方应折屋椽出门愁落道上马恐平鞯朝鼔矜凌起山斋酩酊眠吾方嗟此役君乃咏其姸水玉清顔隔波涛盛句传朝飱思共饭夜宿忆同氊举目无非白雄文乃独玄
潭州泊船呈诸公
夜寒眠半觉鼔笛閙嘈嘈闇浪春楼堞惊风破竹篙主人看使范客子读离骚闻道松醪贱何须恡错刀饮城南道边古墓上逢中丞过赠礼部卫员外少室张道士【中丞谓裴度也】
偶上城南土骨堆共倾春酒三五盃为逢桃树相料理【料音聊】不觉中丞喝道来
池上絮
池上无风有落晖杨花晴後自飞飞为将纤质凌清镜湿却无穷不得归
记
监军新竹亭记【按此文恐非公作今删去】
书
答侯生问论语书【公作论语传未成而殁见於张籍祭诗辩於洪庆善之说者甚明今世所传如宰予昼寝以昼作画子在齐闻韶三月不知肉味以三月作音浴乎沂以浴作沿子在回何敢死以死作先虽甚鄙浅然为伊川之学者皆取之】
愈白侯生足下所示论语问甚善圣人践形之说孟子详於其书当终始究之若万物皆备於我反身而诚是也苟有伪焉则万物不备矣践形之道无他诚是也足下谓贤者不能践形非也贤者非不能践形能而不备耳形言其备也所谓具体而微是也充实之谓美充实而有光辉之谓大充实则具体未大则微故或去圣一闲或得其一体皆践形而未备者唯反身而诚则能践形之备者耳愈昔注解其书而不敢过求其意取圣人之旨而合之则足以信後生辈耳此说甚为稳当切更思之愈白
墓志
相州刺史御史中丞田公故夫人魏氏墓志铭【下或有注并序字　今按此篇不类公它文目云元和八年则又非少作其非公作无疑今删去】
啓
皇帝即位贺宰相啓
愈啓伏见册命皇帝以閠月三日嗣临大位以主神人含生之类孰不蒙赖相公翼亮圣明大庆资始伏惟永永与国同休愈下情不胜庆跃限以所守不获随例拜贺谨差某奉啓不宣谨啓
状
奏汴州得嘉禾嘉瓜状【方本有之以附嘲鼾睡之後云此篇见文苑英华盖为董晋作董晋行状亦可考】
右谨按符瑞图王者德至於地则嘉禾生伏惟皇帝陛下道合天地恩沾动植迩无不协远无不宾神人以和风雨咸若前件嘉禾等或两根并植一穗连房或延蔓敷荣异实共蔕既叶和同之庆又标丰稔之祥感自皇恩微茎何极於造化亲逢嘉瑞小臣喜遇於休明无任【云云】
皇帝即位贺诸道状
伏见勑命皇帝以闰正月三日嗣临宝位海内惟新凡在臣庶不胜庆幸惟俯同下情未由拜贺但增驰恋谨奉状不宣某再拜【或无此三字】
皇帝即位降赦贺观察使状
二月五日恩赦今月二十四日卯时到州当时集百官僧道百姓宣示讫圣上以继明之初垂惟新之泽曲成不遗於万物大赉遂延於四海寰宇斯泰品类皆苏渥恩普沾远近同庆【苏渥或乙此二字非是】愈以藩条有制拜贺无由不胜欣拚之至谨差萍乡县丞李某奉状陈贺【某或作於】潮州谢孔大夫状【此篇见洪氏年谱方氏增考云公既南行家亦谴逐二月二日巳过商州之南而此状言七月二十七日牒则八月作也不知其家何故犹未至潮又侄孙湘亦从公而南故宿曾江口有示湘诗而过始兴江口诗谓目前百口还相逐与状言妻子孙侄未到者皆不相应此状恐妄也　今按公之到郡既不见年月之实则此状无由可考方氏引曾江始兴二诗以证此状之妄盖亦有理但恐或是已过始兴留家在後而独先到郡亦不可知但其状词颇类袁州申使状则又未有以必见其妄故今且存之亦阙疑之意也】
伏奉七月二十七日牒以愈贬授刺史特加优礼以州小俸薄虑有阙乏每月别给钱五十千以送使钱充者开缄捧读惊荣交至顾已量分惭惧益深欲致辞为让则乖伏属之礼承命苟贪又非循省之道进退反侧无以自宁其妻子男女并孤遗孙侄奴婢等尚未到官穷州使宾罕至身衣口食绢米足充过此以往实无所用积之於室非廉者所为受之於官名且不正恃蒙眷待辄此披陈
疏
宪宗崩慰诸道疏
愈言上天降祸大行皇帝奄弃万国伏惟攀慕永痛哀感难胜某承诏不任号絶限以官守拜慰末由伏增惶恋谨差某奉疏不宣韩愈再拜
题名
长安慈恩塔题名【已下并方本所载】
韩愈退之李翺习之孟郊东野柳宗元子厚石洪濬川同登
洛北惠林寺题名
韩愈李景兴侯喜尉迟汾贞元十七年七月二十二日鱼于温洛宿此而归昌黎韩愈书
谒少室李渤题名
愈同樊宗师卢仝谒少室李拾遗
福先塔寺题名
处士石洪濬川吏部员外王仲舒弘中水部员外郑楚相叔敖洛阳县令潘宿阳乾明国子博士韩愈退之前试左武卫胄曹李演广文前杭州钱塘县尉郑紘文明元和三年十月九日同游
嵩山天封宫题名【欧公跋语附】
元和四年三月二十六日与着作佐郎樊宗师处士卢仝自洛中至少室谒李徵君渤樊次玉泉寺疾作归明日遂与李卢道士韦蒙僧荣并少室而东抵衆寺上太室中峯宿封禅坛下石室遂自龙泉寺钓龙潭水遇雷明日观啓母石入此观与道士赵玄遇乃归閠月三日国子博士韩愈题
欧公集古跋尾云右韩退之题名二皆在洛阳其一在嵩山天封宫石柱上刻之记龙潭遇雷事天圣中余为西京留守推官与梅圣俞游嵩山入天封宫徘徊柱下而去遂登山顶之武后封禅处有石记戒人游龙潭者母语笑以黩神龙龙怒则有雷恐因念退之记遇雷意其有所诫也其一在福先寺塔下当时所见墨蹟不知其後何人模刻于石也
迓杜兼题名
河南尹水陆运使杜兼尚书都官员外郎韩愈水陆运判官洛阳县尉李宗闵水陆运判官伊阙县尉牛僧孺前同州韩城县尉郑伯义元和四年九月二十二日大尹给事奉诏祠济渎回愈与二判官於此迎候遂陪游宿愈题
华岳题名【此文刻於金天祠石阙昔人尝集华岳题名自唐开元至後唐清泰録为十卷此文虽未必尽出公手然笔削之严要非公不可故録之】
淮西宣慰处置使门下侍郎平章事裴度副使刑部侍郎兼御史大夫马总行军司马太子右庶子兼御史中丞韩愈判官司勲员外郎兼侍御史李正封都官员外郎兼侍御史冯宿掌书记礼部员外郎兼侍御史李宗闵都知兵马使左骁卫将军威远军使兼御史大夫李文悦左厢都押衙兼都虞候左卫将军兼御史中丞密国公高承简元和十一年八月丞相奉诏平淮右八日东过华隂礼于岳庙总等八人实备将佐以从
东雅堂昌黎集遗文

[book_title]朱子校昌黎集传
新书本传
宋景文公【今以李翺所撰行状皇甫湜所撰墓志神道碑旧史本传资治通监洪兴祖所撰年谱程俱所撰历官记方崧卿增考年谱考其同异详略附注本文之下以见公之行事本末而文之已见於集者不复载云】
韩愈字退之邓州南阳人七世祖茂有功於後魏封安定王父仲卿为武昌令有美政既去县人刻石颂德终袐书郎【李白作文公父仲卿去思碑云南阳人而公常自称昌黎李翺作公行状亦云昌黎某人皇甫湜作墓志不言乡里又作神道碑乃云上世尝居南阳又隶延州之武阳而旧史亦但云昌黎某今按新史盖因李碑而加邓州二字也然考汉书地理志有两南阳其一河内修武即左传所谓晋啓南阳也其一南阳堵阳即荆州之南阳郡字与赭同在唐属邓州者也元和姓纂唐书世系表有两韩氏其一汉弓高侯颓当玄孙骞避乱居南阳郡之赭阳九世孙河东太守术生河东太守纯纯四世孙安之晋员外郎二子濳恬随司马休之入後魏为玄菟太守二子都偃偃生後魏中郎颍颍生播徙昌黎棘城其一则颓当裔孙寻为後汉陇西太守世居颍川生司空棱後徙安定武安至後魏有常山太守武安成侯耆徙居九门生尚书令征南大将军安定相王茂茂生均均生晙晙生仁泰仁沗生叡素叡素生仲卿仲卿生会愈而中间尝徙陈留以此而推则公固颍川之族寻棱之後而不得承骞之系矣而洪兴祖所撰年谱但以骞之後世尝徙昌黎遂附新史之说独以赭阳为均州小有不同耳及其再考二书而见公世系之实则遂讳匿不敢复着仲卿会愈之名而直以为不可考今固不得而据也唯方崧卿增考引董?说以为骞乃韩瑗韩休之祖而公自出於寻棱与二书合其论南阳则又云今孟怀州皆春秋南阳之地自汉至隋二州皆属河内郡唐显庆中始以孟州隶河南府建中中乃以河南之四县入河阳三城使其後又改为孟州今河内有河阳县韩氏世居之故公每自言归河阳省坟墓而女挐之铭亦曰归骨于河南之河阳韩氏墓张籍祭公诗亦云旧茔盟津北则知公为河内之南阳人其说独为得之公诗所谓旧籍在东都我家本瀍谷则必以地近而後尝徙居耳但据此则公与昌黎之韩异派而每以自称则又有不可晓者岂是时昌黎之族颇盛故随称之亦若所谓言刘悉出彭城言李悉出陇西者邪然设使公派果出昌黎也则其去赭阳已历数世其後又屡迁徙不应舍其近世所居之土而远指邓州为乡里也方又引孔武仲之说亦同董氏而王銍以为公生於河中之永乐今永乐犹有韩文乡则其说为己详盖其世系虽有不可知者然南阳之为河内修武则无可疑者而新史洪谱之误断可识矣】愈生三岁而孤随伯兄会贬官岭表会卒嫂郑鞠之【李汉序云先生生於大历三年戊申三岁而孤见祭嫂丈及乳母志会事见卢东美志洪谱云卢志所谓宗兄乃大宗小宗之宗旧史以为从父兄误矣又云旧史大历十二年夏五月起居舍人韩会坐元载贬官柳宗元先友记云会善清言有文章名最高以故多谤会既卒公携家北归葬会河阳建中贞元闲复避地於江南韩氏有别业在宣城因就食焉见欧阳詹哀词复志赋祭嫂及老成文示爽诗】愈自知读书日记数千百言比长尽能通六经百家学【行状云读书能记它生之所习墓志云先生七岁好学言出成文　今按复志赋云值中原之有事兮将就食於江之南始专专於讲习兮非古训为无所用其心则公之为学正在就食江南时也】擢进士第【洪谱云贞元二年丙寅公年十九始至京师见祭老成文欧阳哀词答崔立之书五年已已有上贾滑州书六年庚午有河中府连理木颂七年辛未有送齐皥序八年壬申登进士第时年二十五见上邢君牙书唐科名记云贞元八年陆?主司试明水赋御沟新柳诗公名在榜中见与陆员外书旧史云大历贞元间文士多尚古学而独孤及梁肃最称渊奥愈从其徒游鋭意钻仰欲自振於一代泊举进士投文於公卿间故相郑余庆颇为延誉由是知名是年有争臣论九年癸酉博学宏词试太清宫观紫极舞赋顔子不贰过论见上考功崔虞部书及与韦舍人书十年甲戊有省试学生代斋郎议方考此议当系十一年试宏词下未详是否洪谱又云是年尝归河阳省坟墓见祭老成文有赠张童子序十一年乙亥又试宏词见答崔立之书有三上宰相书皆不报是年去京师过潼关有感二鸟赋既归河阳有画记遂自河阳如东都有祭田横文　今按八年以後此年以前又尝游凤翔以书抵邢君牙不得意去有岐山诗洪程皆定为此年六月误矣】会董晋为宣武节度使表署观察推官晋卒愈从丧出不四日汴军乱乃去依武宁节度使张建封建封辟府推官操行坚正鲠言无所忌【董晋行状云十二年七月晋拜宣武节度使受命遂行韩愈实从公行状云董公辟公以行得试秘书省校书郎为观察推官墓志云先生三十有一而仕神道碑云十四年用进士从董晋平汴州推官旧史作巡官　洪谱云二状载公入汴在十二年丙子与史合志碑所记皆後二年殊不可晓岂今年辟公以行至十四年始有成命邪亦不应如是之缓也方考蜀本樊本无三十一而仕之文但云历官二十有七年尔然自公卒之年逆数之亦当以十四年三十一岁为历官之始故公入汴虽在十二年然水门记十四年正月作石本犹但称摄节度掌书记前进士韩愈是辟命犹未下也计必是年辟命乃下故碑志之言如此不当以命下之缓为疑也　今按公入汴之年洪方得之碑志所计年数若以命下之日言之亦未为失但云十四年从董晋平汴州则误矣又送俱文珍序亦在十三年安得言十四年乃入汴乎要当以公之自言及二状二史通监为正持正狂躁其考之或有未审不足据也旧史之作巡官则程记已辨其非矣　洪谱又云十三年丁丑公在汴有复志赋送汴州监军俱文珍序十四年戊寅公在汴有天星诗水门记杨燕奇碑十五年已卯董晋行状云二月三日丞相薨公从丧行四日而汴州乱有汴州乱诗历官记云汴军乱愈家在围中寻得脱下汴束趋彭城愈从丧至洛还盟津度汜水出陈许间以二月暮抵徐州节度使张建封居之于符离雎上及秋将辞去建封奏为节度推官试协律郎至冬建封使愈朝正于京师见欧阳哀词是年有此日足可惜汴泗交流诗答李翺书上建封书论晨入夜归事後又有谏击球书贺白兎状徐泗豪节度掌书记厅石记崔翰墓志十六年庚辰春公朝正回徐有归彭城诗夏去徐西居於洛阳见孟东野书及题下邳李生壁按公与东野书欲至秋辞去而题李生壁在五月十四日则不待至秋而已去徐矣旧史亦云公发言真率无所畏避岂竟以此不合虽建封之知巳亦不能容邪公既去徐而建封卒翌日徐军乱见白乐天哀二良文在洛有与卫中行书冬公如京师】调四门博士【洪谱云十七年辛巳公在京师从调选三月东还见与卢汝州荐侯喜状将归有赠孟东野房蜀客诗是年有送李愿归盘谷序李楚金墓志公自去年冬参调竟无所成而归今年冬再往十八年壬午春始有四门博士之授为博士日尝谒告归洛因游华山即答张彻诗所谓洛邑得休告华山穷絶陉者也李肇国史补云愈好奇与客登华山絶峯度不可返发狂恸哭为书与家人别华隂令百计取之乃下沈顔作聱书以为肇妄载岂有贤者轻命如此考公诗则知国史补乃实录也是年有送陆歙州序上巳日燕太学听弹琴序与崔羣书施士丐墓志马彚行状】迁监察御史上疏极论宫市德宗怒贬阳山令有爱在民民生子多以其姓字之【洪谱云十九年癸未公年三十六自博士拜监察御史时有齿落哭杨兵曹陆歙州傪诗及与陈京给事书褅祫议论?停选举状苗氏墓志又上李实书称前守四门博士时已罢博士未受御史之命书云愈来京师於今十五年盖公自贞元五年从郑滑闲复来京师至此十五年矣实録於实诋之不余力而此书乃盛称其所长此又不可晓也方考唐制凡居官以四考为满公在官踰年耳不知何故而罢罢而复迁行状墓碑皆只言选授四门博士迁监察御史而此书称前官又以文投?於李实似若不得已者是固尝罢博士而别迁也是岁七月公犹任博士乞免停选状谓臣虽非朝官月受俸钱可以考也罢免之由不可详究然恐不至於媚实以求进也或云德宗末年不任宰相所取信者李实韦执谊辈耳公盖未免於屈身以仲道也然公天旱人饥状专指李实而言其修实録又於实一辞不恕独於此书抵牾如此又公年十九始来京师在贞元二年也至贞元十九年实十八年矣今云来京师於今十五年洪虽以再至言之其实牵合也并志所疑以竢知者　洪谱又云是时有诏以旱饥蠲租之半有司徵愈急公与张署李方叔上疏言关中天下根本民急如是请寛民徭而免田租天子恻然卒为幸臣所谗贬连州阳山令幸臣李实也见进学解及祭张署文旧史云愈尝上章数千言极论宫市之弊贬阳山令疏今不传则公之被绌坐论此两事也方考云公阳山之贬寄三学士诗叙述其详而行状但云为幸臣所恶出宰阳山神道碑亦只云因疏关中旱饥专政者恶之则其非为论宫市明矣今公集有御史台论天旱人饥状与诗正合况翺湜皆从公游者不应公尝论宫市数千言而状及碑志略不一言及也然行状且谓为幸臣所恶而公诗云或自疑上疏上疏岂其由则是又未必皆上疏之罪也又曰同官尽才俊偏善柳与刘或虑语言泄传之落寃雠又岳阳楼诗云前年出官由此祸最无妄奸猜畏弹射斥逐恣欺诳是盖为王叔文韦执谊等所排矣德宗晚年韦王之党已成是年补阙张正买疏谏它事得召见与所善者数人皆被谴斥意公之出有类此也忆昨行云伾文未揃崖州炽虽得赦宥常愁猜是其为叔文等所排岂不明甚特无所归咎驾其罪於上疏耳洪兼宫市旱饥两事言之而又不考韦王始末故为申及之　洪谱又云以公诗考之盖以十九年冬末贬官二十年甲申春始到阳山时有同冠峡贞女峡和张十一功曹送刘生谢李员外诸诗及别知赋送杨八弟归湖南序区册序答窦存亮书王弘中燕喜亭记】改江陵法曹参军【洪谱及历官记云廿一年乙酉正月丙申顺宗即位二月甲子大赦八月辛丑改元永贞迁者皆追回愈为观察使所抑财徙江陵府法曹参军事见八月十五夜赠张功曹诗及张署墓志河南同官记洪又云公以今年春遇赦夏秋离阳山竢命於郴者三月至秋末始受法曹之命见祭李郴州文时有郴州祁雨及郴口诸诗自郴至衡有合江亭及谒衡岳庙诗自衡至潭有陪杜侍御游湘西寺及湘中诸诗自此泛洞庭有阻风赠张十一诗至岳州有别窦司直诗赴江陵有途中寄翰林三学士诗又有送孟琯序荆潭唱和序上李巽书郑夫人殡表及五箴序云余生三十有八年则其箴盖是年作所谓幕中之辨盖谓在徐州时台中之评则谓为御史时也】元和初权知国子博士分司东都三岁为真【洪谱云永贞二年丙戌正月丙寅朔改元元和时宪宗即位之踰年也公年三十有九其春夏犹在江陵有李花寒食出游夜归赠张十一郑羣赠箪答张彻诸诗六月自江陵召拜国子博士还朝後有丰陵行游青龙寺赠崔立之送文畅诸诗城南诸联句及祭十二兄岌文并墓志二年丁亥春公为博士有元和圣德诗并释言行状云宰相有爱公文者将以文学职处公有争先者构公语以飞之公恐及难遂求分司东都而公作周况妻韩氏墓志乃云从兄俞卒开封尉愈於时为博士乞分教东都生以收其孥於开封界中教畜之飞语即释言所解之谗而竟不能解故以兄丧为辞而求去耳时宰相郑絪翰林舍人李吉甫裴垍也公以夏末离京赴东都有酬裴十六途中见寄诗是年有张中丞传後叙答冯宿书卢於陵墓志三年戊子改真博士见行状有酬崔十六少府及东都遇春诗与少室李渤书裴复墓志新史渤传云洛阳令韩愈遗渤书盖公时为博士五年方为河南令未尝为洛阳令也】寻改都官员外郎即拜河南令【洪谱云四年已丑公年四十二改都官员外郎守东都省神道碑云除尚书都官郎中分司判祠部行状新旧史皆云员外郎送李正字序亦但云都官郎碑文误也方考公除都官六月十日也制辞亦作员外郎　洪谱又云神道碑云中官号功德使司京城观寺尚书歛手失职先生按六典尽索之以归诛其无良时其出入禁譁衆以正浮屠历官记云公判祠部日与宦者为敌恶言骂辞狼籍公牒乃上书留守郑余庆乞与诸郎官更判不见允在东都有游嵩洛诸题名送李翺侯参谋和卢汀钱徽与窦韦寻刘尊师诸诗送李正字归湖南序并诗郑涵校理序祭薛公达文并墓志京兆韦夫人墓志河南府同官记五年庚寅授河南县令神道碑云魏郓幽镇各为留邸贮濳卒以橐罪士官无敢问者先生将擿其禁以壮朝廷断民署吏俟令且发留守尹大恐遽相禁有使还为言宪宗悦曰韩愈助我者是後郓邸果谋反东都将署留守以应淮蔡人有上留守郑公启时公以论事失郑公意既令河南军人有罪公追而杖之留守不悦公以启辨明且力求去见集中行状云改河南令日以职分辨於留守及尹故军士莫敢犯禁疑郑公卒听其言故军人畏服如此也在河南有感春诗燕河南秀才序送石洪序并诗及月蚀招杨之罘河南令含池台诸诗张圆墓碣卢殷墓志】迁职方员外郎【洪谱云六年辛卯行尚书职方员外郎是年春公尚在河南有送穷文辛卯年雪寄卢仝谁氏子诸诗送温造序乳母志至京师有酬卢云夫望秋作石鼔歌复雠状卢丞房武毕垧墓志】华隂令柳涧有辠前刺史劾奏之未报而刺史罢涧讽百姓遮索军顿役直後刺史恶之按其狱贬涧房州司马愈过华以为刺史隂相党上疏治之既御史覆问得涧赃再贬封溪尉愈坐是复为博士【洪谱云七年壬辰二月乙未以职方员外郎复为国子博士年四十五旧史云愈因使过华上疏理涧公自去年以来未尝出使或云即公赴职方时过华覩其事遂疏于朝尔进学解云三年博士冗不见治旧又作三为博士按公贞元壬午授四门博士元和丙戌为国子博士丁亥分教东都今年又自郎中下迁兄四为博士矣此先言暂为御史继言三为博士则自丙戌而後三历此官也若云三年则自元年夏赴召至四年春尚为博士首尾已四年矣方考云丙戌初除丁亥分教自不必厘而为二其为博士实三迁也当作三为为是　今按上句言暂为御史而此言三年博士正以其居官之久近为言恐当作年为是然亦未敢必也　洪谱又云是年二月有论钱重物轻状新志云自建中定两税而物轻钱重民以为患於是诏百官议革其弊方考以为此议在穆宗即位之初通监附之长庆元年秋为得其实今年初无此议也惟会要载元和六年二月制谓建中後货轻物重许诸道所纳见钱五分量徵二分余三分兼纳实估匹段或当时有此议然亦非七年也况公六年二月尚在东都洪误矣　洪谱又云是年有石鼎联句赠刘师服诗祭石洪文李素石洪墓志路应神道碑】既才高数黜官又下迁乃作进学解以自谕执政览之奇其才改比部郎中史馆修撰【洪谱云此除在八年癸已三月乙亥旧史云执政览其文而怜之以其有史才故除是官时宰相武元衡李吉甫李绦也是年有答刘秀才论史书及乌氏田氏庙碑郑儋神道碑李虚中董溪息国夫人墓志】转考功知制诰【洪谱云九年甲午十月甲子为考功郎中依前史馆修撰十二月戊午以考功知制诰是年有元微之书田弘正书送张道士序刘昌裔神道碑王适孟郊扶风郡夫人墓志十年乙未公知制诰有和库部卢曹长元日朝回及寒食直归遇雨二诗与李绦书进顺宗实録状旧史云愈撰实録繁简不当叙事拙於取舍按退之作史详略各有意削去常事着其系於政者其襃善贬恶之旨明甚当时议者非之卒窜走无全篇良可惜也史又云愈说禁中事颇切直内官恶之往往於上前言其不实此言是也是年有与柳公绰二书论淮西事宜状说见明年又有捕贼行赏表蓝田县丞厅记独孤郁卫之立墓志徐偃王庙碑】进中书舍人初宪宗将平蔡命御史中丞裴度使诸军按视及还具言贼可灭与宰相议不合愈亦奏言淮西连年侵掠得不偿费其败可立而待然未可知者在陛下断与不断耳执政不喜会有人诋愈在江陵时为裴均所厚均子锷素无状愈为文章字命锷谤语嚣暴由是改太子右庶子【?谱云十一年丙申正月丙戌以考功郎中知制诰迁中书舍人丙申赐绯鱼五月癸未降为太子右庶子行状云盗杀武元衡公以为盗杀宰相而遽息兵其为懦甚大兵不可以息以天下力取三州尚何不可与裴丞相议合故兵遂用而宰相有不便之者月满迁中书舍人後竟以它事改右庶子时宰相李逢吉韦贯之也其云月满迁中书舍人者盖唐制台郎满岁则迁公以去年冬知制诰至今春竞一岁矣李汉云收拾遗文无所失坠公掌纶诰一年无一篇见收者失坠多矣唯後集有崔羣户部侍郎制一首尔　今按行状通监洪谱论淮西事宜状在去年知制诰时而神道碑新史则在迁中书舍人之後但行状言公所论有杀宰相事乃在去年六月而状中实无此语若状果在六月之後则不应全不言及则是此状不惟不在十一年正月之後亦不在十年六月之後也故通监直以系於五月之下行状叙事虽实而记言则误碑文新史固为失之今当以通监为正　洪谱又云是年有酬卢云夫曲江荷花行周况妻韩氏墓志王用碑科斗书後记】及度以宰相节度彰义军宣慰淮西奏愈行军司马愈请乘遽先入汴说韩弘使恊力元济平迁刑部侍郎【行状神道碑及旧史云十二年丁酉秋以兵老久屯贼未灭上命裴丞相为淮西节度使以招讨之丞相请公以行赐三品衣鱼为行军司马从丞相居於郾城军出潼関公请先乘遽至汴感说都统弘弘说用命师乘遂和公知蔡州精卒悉聚界上以拒官军守城者率老弱且不过千人亟白丞相请以兵三千人闲道以入必擒吴元济丞相未及行而李愬自唐州文城垒提其卒以夜入蔡州果得元济三军之士为公恨蔡州既平布衣栢耆以计谒公公与语奇之遂白丞相曰准西灭王承宗胆破可不劳用衆宜使辩士奉相公书明祸福以招之彼必服丞相然之公口占为书使栢耆?之以至镇州承宗果大恐上表请割德棣二州以献遣子入侍丞相归京师以功?刑部侍郎诏公撰平淮西碑其辞多叙裴度事时先入蔡州擒元济李愬功第一愬不平之愬妻出入禁中因诉碑辞不实诏令磨公文命翰林学士段文昌重撰文勒石是年有送殷侑序祭张署文并墓志及东征往还醻唱诸诗晚秋郾城夜会联句为刑部时有举钱徽自代状十三年戍戌四月郑余庆为详定礼乐使奏韩愈李程为副是年有李惟简墓志权德舆碑】宪宗遣使者往凤翔迎佛骨入禁中三日乃送佛祠王公士庶奔走膜呗至为佛法灼体肤委珍贝腾沓系路愈闻恶之乃上表极谏帝大怒持示宰相将抵以死裴度崔羣曰愈言讦牾罪之诚宜然非内怀至忠安能及此愿少寛假以来谏争帝曰愈言我奉佛太过犹可容至谓东汉奉佛以後天子咸夭促言何乖剌耶愈人臣狂妄敢尔固不可赦於是中外骇惧虽戚里诸贵亦为愈言乃贬潮州刺史既至潮以表哀谢帝颇感悔欲复用之持示宰相曰愈前所论是大爱朕然不当言天子事佛乃年促耳皇甫鎛素忌愈直即奏言愈终狂疏可且内移乃改袁州刺史初愈至潮问民疾苦皆曰恶溪有鳄鱼食民畜产且尽民以是穷数日愈自往视令其属秦济以一羊一豕投谿水而祝之是夕暴风震电起谿中数日尽涸西徙六十里自是潮无鳄鱼患袁人以男女为隶过期不赎则没入之愈至悉计庸得赎所没归之父母七百余人因与约禁其为隶【洪谱云公以十四年已亥正月癸已贬潮州刺史宰相疑冯宿草疏出宿为歙州刺史时宰相皇甫鎛程异也公之被谪即日上道便道取疾以至海上据宜城驿记则以三月二日过宜城据泷吏诗则以三月几望至曲江据谢表则以三月二十五日至潮州据祭文则以四月二十四日逐鳄鱼其自曲江至潮以十许日行三千里盖泷水湍急故也方考乃云谢表及祭神文皆止云今月而逐鳄鱼文正本皆但云年月日则公之到郡实不知何月日也况自韶至广虽为顺流而自广之惠自惠之潮水陆相半要非旬日可到故公表亦云自潮至广来往动皆经月则公到郡决非三月而逐鳄鱼亦未必在四月二十四日也　今按道里行程则方说为是但与大颠第一书石本乃云四月七日则又似实以三月二十五日到郡也未详其说阙之可也　洪谱又云公自京师至潮有路旁堠至蓝关示侄孙湘武关西逢配流吐蕃食曲河驿次邓州界过南阳泷吏题临泷寺至韶州寄张使君酬张使君惠书过始兴江口感怀赠元十八协律初南食贻元十八答柳柳州食虾蟇别赵子诸诗及宜城驿记潮州谢表祭鳄鱼文请置乡校牒贺册尊号表是年七月已丑羣臣上尊号大赦十月已已准例量移改授袁州刺史】召拜国子祭酒【洪谱云十五年庚子闰正月穆宗即位公以今年春到袁途中有酬张韶州端公及韶州留别张使君二诗至袁有袁州谢上贺穆宗即位贺赦贺册皇太后贺庆云五表举韩泰自代状滕王阁记九月召拜国子祭酒而阁记乃云十月袁州刺史者盖命下在九月受命在十月也有祭湘君夫人文祭文所谓复其章绶者公为行军司马时赐金紫今为祭酒始复其旧也自袁趋京师有次石头驿寄江西王中丞合老仲舒诗至江州有寄鄂岳李大夫程及题西林寺故萧二郎中旧堂诗因话録云萧颖士子存字伯诚为金部员外郎恶裴延龄之为人弃官归庐山公少时尝受金部赏知及经江州游庐山访金部故居因赋此诗留百缣以之行次安陆有寄随州周员外君巢二诗至枣阳县有题广昌馆诗至□州有醉中留别李相公诗以冬暮至京师是年有南海庙碑与孟简书论黄家贼事宜及典贴良人男女状又论夷?请因改元大庆遣使宣谕仍择经略使抚之又有柳子厚及侄孙滂祭文墓志　洪谱又云行状云公入迁祭酒有直讲能说礼而陋容学官多豪族子摈之不得共食公命吏曰召直讲来与祭酒共食学官由此不敢贱直讲奏儒生为学官日使会讲生徒奔走听闻皆相喜曰韩公来为祭酒国子监不寂寞矣公在国子有雨中寄张籍诗举张惟素自代反请复国子监生生徒状论新注学官牒荐张籍状请上尊号表】转兵部侍郎【洪谱云此除在长庆元年辛丑七月时有举韦顗自代状李郱张彻祭文李郱郑羣薛戎墓志　今按方氏增考论钱重物轻状当在此年秋】镇州乱杀田弘正而立王廷凑诏愈宣抚既行衆皆危之元稹言韩愈可惜穆宗亦悔诏愈度事从宜无必入愈曰安有受君命而滞留自顾遂疾驱入廷凑严兵迓之甲士陈庭既坐廷凑曰所以纷纷者乃此士卒也愈大声曰天子以公为有将帅材故赐以节岂意同贼反邪语未终士前奋曰先太师为国击朱淊血衣犹在此军何负朝廷乃以为贼乎愈曰以为尔不记先太师也若犹记之固善且为逆与顺利害不能远引古事但以天宝来祸福为尔等明之安禄山史思明李希烈梁崇义朱淊朱泚吴元济李师道有若子若孙在乎亦有居官者乎衆曰无愈曰田公以魏博六州归朝廷官中书令父子受旗节刘悟李佑皆大镇此尔军所共闻也衆曰弘正刻故此军不安愈曰然尔曹害田公又残其家矣复何道衆乃讙曰侍郎语是廷凑恐衆心动遽麾使去因泣谓愈曰今欲廷凑何所为愈曰神策六军之将如牛元翼比者不少但朝廷顾大体不可弃之公久围之何也廷凑曰即出之愈曰若尔则无事矣会元翼亦溃围出廷凑不追愈归奏其语帝大悦转吏部侍郎【洪谱云长庆元年七月镇州乱杀田弘正立王廷凑命深州刺史牛元翼节度深冀以讨之十月命裴度为镇州四面行营都招讨使元翼为廷凑所围二年壬寅二月赦廷凑诏愈宣抚归而牛元翼粟出行状云公还於上前奏与廷凑及三军语上大悦曰卿直向伊如此道由是有意大用授吏部侍郎　今按先太师谓故镇帅王武俊也　神道碑云方镇反太原兵以轻利诱回纥召先生祸福譬引虎啮臃血直今所患非兵不足遽踈陈得失　今按此数语不可晓它书亦皆无之未详何谓恐有误也　洪谱又云是年有次夀阳驿次太原呈副使吴郎中次承天营奉酬裴司空镇州路上酬裴司空重见寄镇州初归诸诗及韦侍讲盛山诗序论变盐法事宜状二年壬寅九月转吏部侍郎行状云凡令吏皆不锁听出入或问公公曰人所以畏鬼者以其不能见也鬼如可见则人不畏矣选人不得见令史故令史势重听其出入故势轻是年有郓州谿堂诗窦司业祭文墓志楚国夫人墓志黄陵庙碑】时宰相李逢吉恶李绅欲逐之遂以愈为京兆尹兼御史大夫特诏不台参而除绅中丞绅果劾奏愈愈以诏自解其後文刺纷然宰相以台府不协遂罢愈为兵部侍郎而出绅江西观察使绅见帝得留愈亦复为吏部侍郎【洪谱云三年癸卯六月以吏部侍郎为京兆尹兼御史大夫勑放台参後不得为例十月癸已为兵部侍郎庚子为吏部侍郎行状云改京兆尹六军将士皆不敢犯私相告曰是尚欲烧佛骨者安可忤故盗贼止遇旱米价不敢上李绅为御史中丞械囚送府使以尹杖杖之公曰安有此使归其囚是时绅方幸旦夕且相宰相欲去之故以台与府不协为请两改其官绅既复留公入谢上曰卿与绅争何事公因自辨数日复为吏部侍郎　神道碑云复为兵部侍郎铨不锁入吏选父七十母六十身七十悉与三利取才财势路絶　今按碑失兵部一节此兵字当作吏字不鎻入吏即谓前纵吏出入事三利取才未详其义疑铨法有此语或是有脱误也　洪谱云公为京兆有举马总自代状贺雨及贺太阳不亏表祭竹林神曲江祭龙文再为兵部有举张正甫自代状是年有罗池庙碑送郑权序并诗祭马总女拏文并李干女挐墓志韩弘碑论孔戣致仕状】长庆四年卒年五十七赠礼部尚书谥曰文【洪谱云四年甲辰正月敬宗即位二月有王仲舒碑四月有张彻墓志八月有孔戣墓志是年公没年五十七行状云得病满百日假既罢以十二月二日卒於靖安里第公属纩语曰某伯兄德行高晓方药食必视本草年止於四十二某踈愚食不择禁忌位为侍郎年出伯兄十五岁矣如又不足於何而足且获终於牖下幸不至失大节以下见先人可谓荣矣明年张籍祭公诗有云去夏公请告养疾城南庄籍时官休罢两月同游翔又曰共爱池上住联句舒遐情又曰公为游溪诗唱咏多慨慷城南庄在长安城南公之别墅也池上联句集中无之游溪诗即南溪始泛三首是也又曰公有旷达识生死为一纲及当临终晨意色亦不荒赠我珍重言傲然委衾裳其於死生之际如此　神道碑云遗命丧葬无不如礼俗习佛法画写浮图日以七数之及拘隂阳所谓吉凶一无污我　今按此事可见公之平生谨守礼法排斥异教自信之笃至死不变可以为後世法而谱不载盖不以为然也】愈性明锐不诡随与人交终始不少变成就後进士往往知名经愈指授皆称韩门弟子愈官显稍谢遣凡内外亲若交友无後者为嫁遣孤女而恤其家嫂郑丧为服朞以报【行状云公气厚性通论议多大体神道碑云朝有大狱大疑文武会同莫先发言先生援经引决考合传记侃侃正色伏其所词墓志云公洞朗轩辟不施戟级平居虽寝食未尝去书怠以为枕餐以饴口讲评孜孜以磨诸生恐不完美游以诙笑啸歌使皆醉义忘归呜呼可谓乐易君子钜人者矣碑又云内外惸弱悉抚之一亲以仁使男有官女有从不啻於已生交於人己而我负终不计死则庀其家均食剖资虽微弱待之如贤戚人诟笑之愈笃未尝一食不对客闺人或画见其面退相指语以为异事未尝宿货余财每曰吾前日解衣质食今存有已多矣】每言文章自汉司马相如太史公刘向扬雄後作者不世出故愈深探本元卓然树立成一家言其原道原性师说等数十篇皆奥衍闳深与孟轲扬雄相表里而佐佑六经云至它文造端置辞要为不袭蹈前人者然惟愈为之沛然若有余至其徒李翺李汉皇甫湜从而效之遽不及远甚从愈游者若孟郊张籍亦皆自名於时【墓志云先生之作无圆无方至是归工抉经之心执圣之?尚友作者跋邪觝异以扶孔氏存皇之极知人罪非我计茹古涵今无有端涯浑浑灏灏不可窥校及其酣放豪曲快字凌纸怪发鲸铿春丽惊耀天下然而粟密窈眇章妥句适精能之至入神出天呜呼极矣後人无以加之矣姬氏已来一人而止矣按知人罪非我计此句中必有脱误疑当云人知人罪非我所计　方氏附録程子曰韩愈亦近世豪杰之士如原道之言虽不能无病然自孟子以来能知此者独愈而已其曰孟氏醇乎醇又曰荀与扬也择焉而不精语焉而不详若无所见安能由千载之後判其得失若是之明也又曰退之晚年之文所见甚高不可易而读也古之学者修德而已有德则言可不学而能此必然之理也退之乃以学文之故日求其所未至故其所见及此其於为学之序虽若有所戾者然其言曰轲之死不得其传此非有所袭於前人之语又非凿空信口率然而言之是必有所见矣若无所见则其所谓以是而传者果何事邪　今按诸贤之论唯此二条为能极其深处然复考诸临川王氏之书则其诗有曰纷纷易尽百年身举世何人识道真力去陈言夸末俗可怜无补费精神其为予夺乃有大不同者故尝折其衷而论之窃谓程子之意固为得其大端而王氏之言亦自不为无理盖韩公於道知其用之周於万事而未知其体之具於吾之一心知其可行於天下而未知其本之当先於吾之一身也是以其言常详於外而略於内其志常极於远大而其行未必能谨於细微虽知文与道有内外浅深之殊而终未能审其缓急重轻之序以决取舍虽知汲汲以行道济时抑邪与正为事而或未免杂乎贪位慕禄之私此其见於文字之中信有如王氏所讥者矣但王氏虽能言此而其所谓道真者实乃老佛之余波正韩公所深诋则是楚虽失而齐亦未为得耳故今兼存其说而因附以狂妾管窥之一二私窃以为若以是而论之则於韩公之学所以为得失者庶几其有分乎】
赞曰唐兴承五代剖分王政不纲文弊质穷?俚混并天下已定治荒剔蠹讨?儒术以兴典宪薰醲涵浸殆百余年其後文章稍稍可述至贞元元和间愈遂以六经之文为诸儒倡障堤末流反刓以朴剗伪以真然愈之才自视司马迁扬雄至班固以下不论也当其所得粹然一出於正刋落陈言横骛别驱汪洋大肆要之无抵牾圣人者其道盖自比孟轲以荀况扬雄为未淳宁不信然至进谏陈谋排难恤孤矫拂媮末皇皇於仁义可谓笃道君子矣自晋讫隋老佛显行圣道不断如带诸儒倚天下正议助为怪神愈独喟然引圣争四海之惑虽蒙讪咲跲而复奋始若未之信卒大显於时昔孟轲拒扬墨去孔子才二百年愈排二家乃去千余岁拨衰反正功与齐而力倍之所以过况雄为不少矣自愈没其言大行学者仰之如泰山北斗云
文録序　　　　　　　　　　赵　德
昌黎公圣人之徒欤其文高出与古之遗文不相上下所履之道则尧舜禹汤文武周孔孟轲扬雄所授受服行之实也固已不杂其传由佛及聃庄杨之言不得干其思入其文也以是光於今大於後金石燋铄斯文灿然德行道学文庶几乎古蓬茨中手持目览饥食渴饮沛然满饱顾非适诸圣贤之域而谬志於斯将所以盗其影响僻处无备得以所遇次之为卷私曰文録实以师氏为请益依归之所云【实或作宝】
记旧本韩文後　　　　　欧阳文忠公
予少家汉东汉东僻陋无学者吾家又贫无藏书州南有大姓李氏者其子彦辅颇好学予为儿童时多游其家见其弊筐贮故书在壁间发而视之得唐昌黎先生文集六卷脱略颠倒无次第因乞李氏以归读之见其言深厚而雄博然予犹少未能?其义徒见其浩然无涯若可爱是时天下学者杨刘之作号为时文能者取科第擅名声以夸荣当世未尝有道韩文者予亦方举进士以礼部诗赋为事年十有七试于州为有司所黜因取所藏韩氏之文复阅之则喟然叹曰学者当至於是而止尔因怪时人之不道而顾已亦未暇学徒时时独念于予心以谓方从进士千禄以养亲苟得禄矣当尽力于斯文以偿其素志後七年举进士及第官于洛阳而尹师鲁之徒皆在遂相与作为古文因出所藏昌黎集而补缀之求人家所有旧本而校定之其後天下学者亦渐趋於古而韩文遂行于世至于今盖三十余年矣学者非韩不学也可谓盛矣呜呼道固有行於远而止於近有忽于往而贵于今者非惟世俗好恶之使然亦其理有当然者故孔孟惶惶於一时而师法於千万世韩氏之文没而不见者二百年而後大施於今此又非特好恶之所上下盖其久而愈明不可磨灭虽蔽于暂而终耀于无穷者其道当然也予之始得於韩也当其沈没弃废之时予固知其不?以追时好而取势利於是就而学之则予之所为者岂所以急名誉而干势利之用哉亦志乎久而已矣故予之仕於进不为喜退不为惧者盖其志先定而所学者宜然也集本出於蜀文字刻画颇精於今世俗本而脱缪尤多凡三十年间闻人有善本者必求而改正之其最後卷秩不足今不复补者重增其故也予家藏书万卷独昌黎先生为旧物也呜呼韩氏之文之道万世所共尊天下所共传而有也予於此本特以其旧物而尤惜之【泉本云吾少居汉东年十五六时於里人李尧辅家见一弊筐弃在壁角中有故书数十册因得韩文於其间皆脱落无次序吾略读之爱其文辨而意深当是时学者方作时文天下之人无道韩文者子亦将举进士以觖禄利未暇学也遂求於李氏而得之以归补次成秩而藏之数年始及第遂官于洛而得师鲁与之游因出韩文而学之自後天下学者亦稍稍近古吾家所藏书万卷然独韩文最为旧物君为吾爱惜之可也　今按泉州本乃汪彦章所刻此序独与诸本不同不知何据其所谓君者又不知为何人也今并存之以俟知者】
潮州韩文公庙碑　　　　　苏文忠公
匹夫而为百世师一言而为天下法是皆有以参天地之化关盛衰之运其生也有自来其逝也有所为矣故申吕自岳降而傅说为列星古今所传不可诬也孟子曰吾善养浩然之气是气也寓於寻常之中而塞乎天地之间卒然遇之则王公失其贵晋楚失其富良平失其智贲育失其勇仪秦失其辩是孰使之然哉其必有不依形而立不恃力而行不待生而存不随死而亡者矣故在天为星辰在地为河岳幽则为鬼神而明则复为人此理之常无足怪者自东汉以来道丧文弊异端并起历唐贞观开元之盛辅以房杜姚宋而不能救独韩文公起布衣谈笑而麾之天下靡然从公复归于正盖三百年於此矣文起八代之衰而道济天下之溺忠犯人主之怒而勇夺三军之帅此岂非参天地关盛衰浩然而独存者乎盖尝论天人之辨以谓人无所不至惟天不容伪智可以欺王公不可以欺豚鱼力可以得天下不可以得匹夫匹妇之心故公之精诚能开衡山之云而不能回宪宗之惑能训鳄鱼之暴而不能弭皇甫鎛李逢吉之谤能信於南海之民庙食百世而不能使其身一日安於朝廷之上盖其所能者天也其所不能者人也始潮人未知学公命进士赵德为之师自是潮之士皆笃於文行延及齐民至于今号称易治信乎孔子之言君子学道则爱人而小人学道则易使也潮人之事公也饮食必祭水旱疾疫凡有求必祷焉而庙在刺史公堂之後民以出入为艰前守欲请诸朝作新庙不果元佑五年朝散郎王君涤来守是邦凡所以养士治民者一以公为师民既悦服则出令曰愿新公庙者听民讙趋之卜地於州城南七里期年而庙成或曰公去国万里而谪于潮不能一岁而归没而有知其不眷恋于潮也审矣轼曰不然公之神在天下者如水之在地中无所往而不在也而潮人独信之深思之至焄蒿凄怆若或见之譬如凿井得泉而曰水专在是岂理也哉元丰七年诏封公昌黎伯故榜曰昌黎伯韩文公之庙潮人请书其事于石因为作诗以遗之使歌以祀公其词曰公昔骑龙白云乡手抉云汉分天章天孙为织云锦裳飘然乘风来帝旁下与浊世扫粃糠西游咸池略扶桑草木衣被昭回光追逐李杜参翺翔汗流籍湜走且僵灭没倒景不可望作书诋佛讥君王要观南海窥衡湘历舜九疑吊英皇祝融先驱海若藏约束鲛鳄如驱羊钧天无人帝悲伤讴吟下招遣巫阳犦牲鸡卜羞我觞於粲荔丹与蕉黄公不少留我涕滂翩然被髪下大荒
朱子校昌黎集传

[book_title]卷一
<集部,别集类,汉至五代,东雅堂昌黎集注>
钦定四库全书　　　　　集部二
东雅堂昌黎集注卷一　　别集类一【唐】
赋【宋莒公云冯章靖亲校旧本每卷首具列卷中篇目冯悉以朱墨灭杀之惟存其都凡集外别有目録一卷今按李汉所作序云总七百首并目録合四十一卷则正与冯合】
感二鸟赋【并序　公贞元十一年正月至三月以前进士三上宰相书不报时宰相赵憬贾耽卢迈宜其不遇也五月东归遇所献二鸟感而作公之赋见於集者四大抵多有取於离骚之意此篇苏子美亦谓其悲激顿挫有骚人之思疑其年壮气鋭欲发其藻章以耀于世苏语虽少贬然进学解所云不虚矣】
贞元十一年【一或作五以诸谱考之作一为是】五月戊辰愈东归癸酉自潼关【潼关在华阴】出息於河之阴时始去京师有不遇时之叹见行有笼白乌白鸜鹆而西者【旧史德宗贞元十一年河阳献白乌】号於道曰某土之守某官【一作某土之守臣某用礼记全句　守音狩】使使者进於天子【使使下去音】东西行者皆避路【西下阁杭本无行字考之礼记及公送温造序当有】莫敢正目焉因窃自悲幸生天下无事时承先人之遗业不识干戈耒耜攻守耕获之勤读书着文自七岁至今凡二十二年其行已不敢有愧於道【於杭作之非是】其闲居思念前古当今之故亦仅志其一二大者焉选举於有司与百十人偕进退【十或作千此专为选举而言也贞元九年应宏词者仅三十二人作十为是退上或再有偕字】曾不得名荐书【方从阁本名上有列字名下有於字　今按嘉佑杭本与谢本并无此二字语简而意已足方本非是】齿下士于朝以仰望天子之光明今是鸟也惟以羽毛之异【以下或有其字】非有道德智谋承顾问赞教化者乃反得蒙采擢荐进光耀如此【此下诸本有可以人而不如鸟乎一句今从阁本文粹删去】故为赋以自悼且明夫遭时者虽小善必达不遭时者累善无所容焉其辞曰
吾何归乎【此句或在苟有食其从之下】吾将既行而後思诚不足以自存苟有食其从之【苟或作敬非是】出国门而东骛【音务驰也】触白日之隆景时返顾以流涕念西路之羌永【路一作洛羌或作差　今按作差固谬然羌乃发语之词施之句内似亦未安以上文返顾流涕之语推之则西路乃长安之路而此字当为浸渐愈益之意不知的是何字又恐或是逾字】过潼关而坐息窥黄流之奔猛【黄流或作流黄】感二鸟之无知方蒙恩而入幸惟进退之殊异增余怀之耿耿彼中心之何嘉【之或作其嘉或作憙非是】徒外饰焉是逞【焉或作而】余生命之湮厄曾二鸟之不如汩东西与南北【楚辞汩余若将不及说文水流也　汩音聿】恒十年而不居【恒或作亘而或作以恒居邓切与亘竟之亘同班固叙传恒以年岁选诗徙倚恒漏穷】辱饱食其有数【其一作兮】况策名於荐书【策方从阁杭作荣云公上宰相书非苟没於利荣於名也与此义通　今按唐人□字俗体从竹从宋亦有只从艹者与荣字絶相近故阁本作荣盖传写之误耳方引荣於名亦与此语意不相似於或作与亦未是】时所好之为贤【好去声】庸有谓余之非愚昔殷之高宗得良弼於宵寐【或云昔上当有在字或是念字由上句末冇愚字相似而脱也】孰左右者为之先信天同而神比【先下或冇容字信或作容皆非是汉郦食其传沛公吾所愿从游莫为我先韩语祖此】及时运之未来或两求而莫致虽家到而户说【或作晓】秪以招尤而速累盖上天之生余亦有期於下地盍求配於古人独怊怅於无位惟得之而不能【惟方作虽惟字正是斡转处作虽即无力矣能或作孤亦非是】乃鬼神之所戏幸年岁之未暮庶无羡於斯类【今按上文之意若曰天之生我必有所用何不力慕古人如傅说之徒而独怊怅於无位耶惟或者苟得其位而不能追配古人但如二乌之空被荣宠乃是鬼神之所戏耳故幸年岁之未晚而庶几无慕于斯类也斯类盖并指二鸟与彼得之而不能者而言也欧阳文忠读李习之幽怀赋以谓翺一时有道而能文者莫如韩愈愈尝有赋矣不过羡二鸟之光荣叹一】
【饱之无时尔是心使光荣而饱则不复云矣若翺独不然其赋曰衆嚣嚣而杂处兮咸叹老而嗟卑视余心之不然兮虑行道之犹非怪神尧以一旅取天下而後世子孙不能以天下取河北以为忧呜呼使当时君子皆易其叹老嗟卑之心为翺所忧之心唐之天下岂有乱与亡哉欧阳子之论善矣虽然公不云乎文章之作常发於覊旅草野至王公贵人气得志满非性能而好之则不暇以为感二鸟赋盖所谓发於覉旅草野者使其光荣而饱忧天下之心孰谓公一日忘耶】
复志赋【并序　公贞元八年擢进士第十一年犹未得仕东归十二年始佐汴州明年又辞以疾此赋句法步骤离骚往往相似晁无咎尝取此赋於变骚中】
愈既从陇西公平汴州【陇西公董晋也按晋行状贞元十一年七月拜检校尚书左仆射汴州刺史晋受命遂行公及刘宗经韦弘景实从之辟公为汴州观察推官其曰明年七月则十三年作也】其明年七月有负薪之疾【负薪贱者之称礼记问庶人之子长曰能负薪矣幼曰未能负薪也又君使士射不能则辞以疾曰某冇负薪之忧郑氏注忧亦作疾　公羊注云大夫病曰犬马士病曰负薪公病作此赋故云】退休于居作复志赋其辞曰
居悒悒之无解兮【悒音邑忧也选云良增悒悒解或作辞】独长思而永叹【音滩骚云心郁郁之忧思兮独永叹乎增伤】岂朝食之不饱兮宁冬裘之不完昔余之既有知兮诚坎轲而艰难【坎轲不平易貌选坎轲多辛苦　轲音可坎或作轗】当岁行之未复兮从伯氏以南迁【岁行十二年而一复大历十二年公从兄会南迁韶州时年十岁故云岁行未复也伯氏兄称诗伯氏吹埙仲氏吹箎】凌大江之惊波兮过洞庭之漫漫【按唐地理志洞庭在岳州巴陵县郭璞注山海经云洞庭地穴湖水广圆五百余里日月若出没於其中也漫漫大水貌选归海流漫漫　漫谟官切】至曲江而乃息兮【唐地理志韶州治曲江县】逾南纪之连山【唐一行以天下山河之象存乎两戒分南北纪韶在南纪之外焉诗云滔滔江汉南国之纪南纪字杜诗多用如南纪风涛壮南纪阻归楫相国生南纪之类】嗟日月其几何兮携孤嫠而北旋【孤谓孤儿嫠谓寡妇左氏传云莒子杀其夫已为嫠妇谓会卒於韶州公从嫂归葬河阳　携户圭切嫠音厘旋以宣切还也孤嫠一作嫠孤】值中原之有事兮将就食於江之南【方从阁本无将字於下有大字或又无之字今详文势皆非是　建中二年成德魏博山南平卢节度相继称乱三年王武俊李希烈反四年泾原姚令言犯京师德宗幸奉天朱泚犯奉天兴元元年李怀光反如梁州贞元元年公以中原多故避地江左】始专专於讲习兮非古训为无所用其心【方从阁本古作诂为作焉非是】窥前灵之逸迹兮【灵一作修】超孤举而幽寻既识路又疾驱兮孰知余力之不任【音壬】考古人之所佩兮閲时俗之所服【骚云謇吾法夫前修兮非世俗之所服服亦佩也考古之所佩与时之所服言当世之士不及古人远矣惟已可庶几古人也阁杭作阙非是】忽忘身之不肖兮【之或作而又或作之者皆非是】谓青紫其可拾【夏侯胜谓诸生曰经术苟明取青紫如俯拾地芥耳梁刘孝标辨命论曰视韩彭之豹变谓鸷猛致人爵见张桓之朱绂谓明经拾青紫岂知有力者运之而趍乎公此语事本夏侯胜传而意取刘孝标论】自知者为明兮【老子知人者知自知者明】故吾之所以为惑【吾下或有志字非是】择吉日余西征兮亦既造夫京师【京师在西故云西征公贞元二年自宣城至京师既或作冀】君之门不可迳而入兮【迳或作径】遂从试於有司惟名利之都府兮羌衆人之所驰【羌起羊切一或作差非所或作四骚云羌衆人之所仇羌楚人发语端词犹言卿何为也字】竞乘时而附势兮纷变化其难推【附势或作射利或只附字作射字班彪曰乘时射利商人之功此借用其语以讥世也】全纯愚以靖处兮将与彼而异宜欲奔走以及事兮顾初心而自非朝骋骛乎书林兮夕翺翔乎艺苑【扬雄长杨赋云并包书林剧秦美新云发秘府览书林遥集乎文雅之囿翺翔乎礼乐之场班固宾戏云真婆娑乎艺术之场休息乎篇籍之囿骋或作驰楚词朝骋骛乎江臯作驰非是】谅却步以图前兮【却去约切退也家语儒行篇是犹却步而欲求及前人不可得也前汉刘向传犹郤行而求及前人也】不浸近而愈远哀白日之不与吾谋兮至今十年其犹初岂不登名於一科兮【贞元八年公登第】曾不补其遗余进既不获其志愿兮退将遁而穷居【骚云进不入以离尤兮退将复修吾初服】排国门而东出兮【贞元十一年公东归】慨余行之舒舒【慨或作嗟】时凭高以回顾兮涕泣下之交如【之或作而易大有卦厥孚交如】戾洛师而怅望兮【戻即计切诗云我客戾止洛师洛阳也】聊浮游以踌躇【庄子圣人踌躇以兴事注从容也骚云聊浮游以逍遥　踌音畴躇音除】假大龟以视兆兮【大或作火】求幽贞之所庐【幽贞隐者易幽人贞吉庐寄也曹植节游赋曰非吾人之所庐顔延年拜陵庙诗幼壮困孤介末暮谢幽贞】甘潜伏以老死兮不显着其名誉【音欤】非夫子之洵美兮吾何为乎浚之都【夫子谓董晋也浚之都汴州也公贞元二年丙寅始自江南入京师十一年乙亥春三上宰相书不遇夏东归秋至洛阳十三年丙子秋从董晋入汴州晋辟署试校书郎为汴宋濠颍泗州观察推官凡十余年矣故上云至今十年其犹初】小人之怀惠兮犹知献其至愚固余异於牛马兮宁止乎饮水而求刍伏门下而默默兮【下而或作下之】竟岁年以康娱【竟或作卒】时乘闲以获进兮【闲何艰切闲暇也又居苋切空隙也楚辞九章篇愿乘闲而自察】顔垂欢而愉愉【而或作之】仰盛德以安穷兮又何忠之能输昔余之约吾心兮谁无施而有获【方从阁本谁作惟下又冇德字云李本谓陈无已去德字今本复讹惟为谁其误甚矣　今按此句本用楚词孰无施而有报孰不殖而有获之语词意既有自来又与上下文势相应故嘉佑杭本与诸本多如此乃是韩公本文相传巳久非陈以意定也阁本之谬如此而方信之反以善本为误今不得不辨也又嘉佑杭本世多有之而其不同处方皆不録岂其偶未见耶抑忽之而不观也】嫉贪佞之洿浊兮【说文洿浊水不流孟子数罟不入洿池　洿汪胡切】曰吾其既劳而後食【方无既字非是】惩此志之不修兮爱此言之不可忘【修方作循云唐人书修近循楚词亦有误者　今按唐人书字之误方说是也然此乃修误作循非循误作修也修犹修好修怨之修盖因旧增新之意耳】情怊怅以自失兮心无归之茫茫【之或作而】苟不内得其如斯兮孰与不食而高翔抱关之厄陋兮有肆志之扬扬【诸本多作阳阳後汉孔嵩传云晨门肆志於抱关史记晏婴传志气扬扬公当是用此语诗君子阳阳则注谓无所用其心非公所用字也】伊尹之乐於畎亩兮焉富贵之能当恐誓言之不固兮斯自讼以成章【斯或作聊讼或作诵】往者不可复兮冀来今之可望【音忘】
闵已赋【公尝佐董晋于汴未几晋薨复佐戎徐州徐帅张建封也建封又薨公罢去来居于洛时贞元十六年也晁无咎尝取此篇于续楚词而系之曰愈才高数黜官颇自伤其不遇故云】
余悲不及古之人兮伊时势而则然【而或作兮】独闵闵其曷已兮【闵闵或作闷闷　按洪庆善云欧宋皆无兮字後皆复添或云咸通本复志赋与此赋皆无兮字未知孰是】凭文章以自宣昔顔氏之庶几兮在隐约而平寛【楚辞居处愁以隐约兮注谓隐身守约也选魏文帝典论云文王幽而演易不以隐约而不务】固哲人之细事兮夫子乃嗟叹其贤恶饮食乎陋巷兮亦足以颐神而保年【阁本无食字非是】有至圣而为之依归兮又何不自得於艰难【何下或有苦字　东坡为胶西守孔宗翰作顔乐亭诗其序有曰昔夫子以箪食瓢饮贤顔子而韩子乃以为哲人之细事何哉苏子曰古之观人也必於其小焉观之其大者容有伪焉人能碎千金之璧不能无失声于破釡能搏猛虎不能无变色於蜂虿孰知箪食瓢饮之为哲人大事乎司马温公又曰子瞻论韩愈以在隐约而平寛为哲人之细事以为君子於人必於其小观焉光谓韩子以三书抵宰相求官与于襄阳书求朝夕刍米仆赁之资又好悦人以志铭而受其金其戚戚于贫贱如此乌知顔子之所为哉司马苏氏之论当矣虽然退之尝荅李习之书曰孔子称顔回一箪食一瓢饮人不堪其忧回也不改其乐彼人者有圣者为之依归而又有箪食瓢饮足以不死其不忧而乐也岂不易哉若仆无所依归无箪食瓢饮无所取资则饿而死不亦难乎而此赋又云尔盖闵已之不若也东坡温国独谓其不然要为顔子言之尔】曰余昏昏其无类兮望夫人其已远【诗小雅焦贑易林读远字皆协平声作还字者非　夫冯无切】行舟檝而不识四方兮涉大水之漫漫勤祖先之所贻兮勉汲汲於前修之言【骚云不量凿而正枘兮固前修以葅醢注前修前世修名之人也】虽举足以蹈道兮【蹈道字本糓梁传云蹈道则未也】哀与我者为谁衆皆舍而已用兮忽自惑其是非下土茫茫其广大兮余壹不知其可怀【壹本多作岂阁杭本作壹旧监本潮本尚作一讹壹为岂自蜀本也檀弓云予壹不知夫丧之踊也韩语盖原此】就水草以休息兮恒未安而既危久拳拳其何故兮亦天命之本宜【本或作所】惟否泰之相极兮咸一得而一违【阁本作衰非是】君子有失其所兮小人有得其时聊固守以静俟兮诚不及古之人兮其焉悲【人下一无兮字焉於虔切】
别知赋【公岁癸未贞元十九年冬以监察御史言旱饥得罪黜连之阳山令明年春至邑连在唐属湖南道时杨仪之以湖南支使来公为赋以别之集中又有序送焉】
余取友於天下将岁行之两周【周谓十二年公自兴元元年甲子以中原多故避地江南至贞元十九年癸未凡二十年矣故云两周】下何深之不即上何高之不求纷扰扰其既多咸喜能而好修【好去声纷一或作伊纷扰或作伊纷其或作而咸一作或非是】宁安显而独裕顾厄穷而共愁【穷或作塞】惟知心之难得斯百一而为收【之或作而斯或作在百一或作一旦皆非是陆机叹逝赋得十一於千百韩用此意】岁癸未而迁逐侣虫蛇於海陬【陬音鲰侣一或作旅】遇夫人之来使【夫音冯无切使去声将命者】辟公馆而罗羞【而或作以】索微言於乱志【前汉艺文志昔仲尼没而微言絶注微妙之言耳】发孤笑於羣忧物何深而不镜【一作考】理何隐而不抽始参差以异序卒烂漫以同流【参差上楚簪切下楚宜切又楚佳切不齐也以或作於烂漫本或作烂熳或作澜漫云　漫莫半切又谟官切大水也】何此欢之不可恃遂驾马而回輈【遂或作卒而或作以輈车辕也诗五楘梁輈文意谓仪之讫事而反】山磝磝其相轧【磝五交切一或作嶅】树蓊蓊其相摎【蓊蓊木茂也前汉观衆木之蓊薆摎绞也仪礼殇之絰者不摎垂注不绞其带之垂者杜诗古木巃嵸枝相摎　蓊音翁又乌孔切摎居由切摎或作缪】雨浪浪其不止【楚辞沾余襟之浪浪并音琅】云浩浩其常浮【江淹别赋云风萧萧而异响云漫漫兮奇色公此颇效其体　云或作雪浩浩或作活活其或皆作而】知来者之不可以数【楚辞哀时命篇倈者不可与期渊明归去来辞知来者之可追数频也论语朋友数斯疎矣　数音朔】哀去此而无由【或无者字或无之字皆非是而或作以】倚郭郛而掩涕空尽日以迟留【而或作其】
古诗
元和圣德诗【并序　此诗元和二年作宪宗纪永贞元年八月即位明年正月改元元和杨惠琳据夏州叛三月辛巳夏州兵马使周承全斩惠琳传首以献九月辛亥高崇文奏收成都擒刘辟以献十月壬午淄青李师道十一月戊申武宁张愔皆受命二年正月已丑朔上亲献太清宫太庙辛卯祀昊天上帝于郊丘还宫大赦天下公时为国子博士分教东都此诗所以作也　穆伯长曰退之元和圣德诗淮西碑柳雅章之类皆辞严义伟制作如经能崒然耸唐德於盛汉之表笔墨间录云此序乃司马迁之文非相如文也】
臣愈顿首再拜言【此下或有曰字】臣伏见皇帝陛下即位巳来诛流奸臣【永贞元年八月庚子宪宗即位壬寅贬右散骑常侍王伾为开州司马前户部侍郎度支盐铁转运使王叔文为渝州司户九月贬韩泰等为诸州刺史十一月贬中书侍郎平章事韦执谊为崖州司户诛流奸臣谓此也】朝廷清明无有欺蔽外斩杨惠琳刘辟以收夏蜀东定青徐积年之叛海内怖骇不敢违越郊天告庙神灵欢喜风雨晦明【或作明晦】无不从顺太平之期适当今日臣蒙被恩泽日与羣臣序立紫宸殿陛下【或无陛下】亲望穆穆之光而其职业【而或作况】又在以经籍教导国子诚宜率先作歌诗以称道盛德不可以辞语浅薄不足以自効为解【或作懈或作辞皆非是自左传请以曹为解迁固相承用之非一】辄依古作四言元和圣德诗一篇凡千有二十四字指事实録具载明天子文武神圣以警动百姓耳目传示无极【警或作惊流俗妄改也史记尊宠乐毅以警动燕齐义当用此】其诗曰
皇帝即阼【或作祚史记文纪有皇帝即阼一全语实用阼字　今按阼谓东阶也作祚非是】物无违拒曰阳而阳曰雨而雨【尚书洪范篇八庶徵曰雨曰阳曰肃时雨若曰乂时阳若】维是元年有盗在夏欲覆其州以踵近武【近或作其踵继也武迹也先是德宗建中间李希烈朱泚等反至是杨惠琳刘辟继踵而起焉】皇帝曰嘻岂不在我负鄙为艰纵则不可出师征之其衆十旅【十或作千方云按此专纪杨惠琳之乱也时严绶在河东表请讨之诏与天德军合击未尝他出师也十旅为正　今按周礼五人为伍五伍为两四两为卒五卒为旅则一旅五百人而十旅五千人也方说得之亦见以顺讨逆师不在衆之意】军其城下告以福祸腹败枝披不敢保聚掷首陴外【陴城上女墙左氏卫人登陴音脾】降幡夜竪【谓承全斩惠琳也】疆外之险莫过蜀土韦臯去镇刘辟守後血人于牙不肯吐口【传言辟尝病见问疾者必以手行入其口辟辄裂食之其很恶如此　人或作入】开库啗士曰随所取【曰方作日今按此乃述其诱啗士卒之词方本非是】汝张汝弓汝鼓汝鼓【上鼔字或作伐或作桴或作击春秋传云伐鼔于社伐击也诗采芑伐鼔渊渊振旅阗阗】汝为表书求我帅汝【传言辟守後务讽诸将徼麾节】事始上闻在列咸怒皇帝曰然嗟远士女苟附而安则且付与读命於庭【读或作续非是】出节少府【唐百官志云符宝郎凡命将遣使皆赐旌节旌以颛赏节以颛杀】朝发京师夕至其部【辟既自为留後上初嗣位未能讨是岁十二月以辟为西川节度副使知节度事】辟喜谓党汝振而伍蜀可全有此不当受【不当或作当不非是　辟既得旌节志益骄求兼三川上不许】万牛脔炙【或作?脔切也庄子不敢食一脔?与炙同广韵引周书始燔肉为炙又礼记毋嘬炙　脔力转切?之夜切或曰即胾字侧吏切】万瓮行酒以锦纒股以红帕首【方云荆公本音麦潮本亦然方言注络头帕头也音貃今多读作莫辖切公送李益郑权序皆用此语或作帓字盖二音通读　今按集韵帕莫白切无莫辖音帓莫葛切带也方说误　实录曰禹会涂山之夕大风雷震有甲步卒千余人其不被甲者以红绡帕抹其额自此遂为军容之服】有恇其凶有饵其诱【凶方作胷　今按此二句盖言有畏其暴者有贪其利者故从之者衆耳非本心乐从也方本非是黄石公记曰芳饵之下必有悬鱼重赏之下必有死夫诗意取此】其出穰穰【诗降福穰穰注衆也穰音攘】队以万数【所矩切】遂劫东川遂据城阻【上既不许辟三川元和元】
【年正月辟遂发兵围东川节度使李康於梓州欲以同幕卢文若为东川节度使因陷梓州降李康】皇帝曰嗟其又可许爰命崇文分卒禁御【初上欲讨辟而重於用兵宰相杜黄裳荐神策军使高崇文可用元和元年正月命崇文将步骑五千为前军神策京师行营兵马使李元奕将步骑二千为次军与山南西道节度使严砺同讨辟甲午崇文出斜谷元奕出骆谷同趋梓州三月克之】有安其驱无暴我野日行三十【贾捐之传云吉行五十里师行三十里】徐壁其右【壁或作辟】辟党聚谋鹿头是守【六月辟城鹿头关连八栅屯兵万余人以拒崇文崇文击败之辟置栅於关东万胜堆崇文遣骑将高霞寓攻夺之下瞰关城凡八战皆捷鹿头山南距成都百五十里】崇文奉诏进退规矩【规或作合】战不贪杀擒不滥数【杭本三馆本文粹作蓝缕唐本作褴褛蜀本始作滥数校本多从之今姑存其旧　今按蓝缕无理滥数盖用左传数俘之语蜀本得之他本皆误】四方节度整兵顿马上章请讨【请或作乞】俟命起坐皇帝曰嘻无汝烦苦【嘻叹辞也或作嘉非是】荆并洎梁【荆谓荆南节度使裴均并谓河东节度使严绶梁谓山南西道节度使严砺也】在国门户出师三千各选尔丑【丑类也】四军齐作殷其如阜【殷其或作殷殷或作其殷殷安也音隐　诗如冈如阜】或拔其角【拔或作披】或脱其距【距鸡距史记投石超距　距其吕切】长驱洋洋无有龃龉【前汉龃者齿不正也说文龃龉不相值也选或龃龉而不安上牀吕切又壮所切下音语】八月壬午辟弃城走载妻与妾包裹稚乳是日崇文入处其宇【日或作曰】分散逐捕搜原剔薮辟穷见窘无地自处俯视大江不见洲渚遂自颠倒若杵投臼取之江中【九月崇文克成都辟与卢文若帅数十骑西奔吐蕃高霞寓等追之及于羊灌田辟赴江不死擒之崇文遂入自成都】枷脰械手妇女累累啼哭拜叩来献阙下以告庙社周示城市咸使观覩解脱挛索夹以砧斧【砧当作枮与椹同战国策范雎曰臣之胷不足以当椹质要不足以待斧钺是也】婉婉弱子赤立伛偻【上音妪下音缕】牵头曳足先断腰膂【南轩曰诵退之圣德颂至婉婉弱子赤立伛偻牵头曳足先断腰膂卢世荣举子由之说曰此李斯颂秦所不忍言而退之自谓无媿於风雅何其陋也此说如何曰退之笔力高得斩截处即斩截他岂不知此所以为此言者必有说盖欲使藩镇闻之畏罪惧祸不敢叛耳今人读之至此犹且寒心况当时藩镇乎此正是合於风雅处只如墙有茨桑中诸诗或以为不必载而龟山乃曰此卫为邻国所灭之由退之之言亦此意也退之之意过於子由远矣大抵前辈不可轻议】次及其徒体骸橕拄【传云斩于城西南独柳树下子超郎等九人与部将崔纲以次诛说文橕衺拄也拄从旁指也古乐府死人骸骨相橕拄　上抽庚切下冢庾切】末乃取辟骇汗如写【音湑蓼萧诗用韵如此或作雨非是】挥刀纷纭争刌脍脯【争或作犹刌或作切皆非是仪礼有刌肺　此诗苏黄门独谓不然且曰此特宪宗命崇文诛一刘辟尔其言辟弃城走争切脍脯何其琐屑之甚谓之造语工则可谓之得雅体未也诗载文王伐崇武王伐纣固自有体退之独不到此邪亦其少年所为文也按公时年四十不可谓少大抵德不足则夸宪宗功烈固伟比文武则有问矣王荆公尝论诗曰周颂之词约约所以为严德盛故也鲁颂之词侈侈所以为夸德不足故也是诗也其亦鲁颂之谓欤】优赏将吏扶珪缀组帛堆其家粟塞其庾【塞下其字或作仓非是以上句偶之可见】哀怜阵殁廪给孤寡赠官封墓周帀宏溥经战伐地寛免租簿施令酬功急疾如火【十月减剑南东西川山南西道今岁赋释胁从将吏葬阵亡者廪其家五岁赐文武官勲爵】天地中间莫不顺序幽恒青魏【或作魏幽恒青】东尽海浦南至徐蔡【魏谓魏博节度幽谓幽州卢龙节度恒谓成德军节度青谓淄青平卢节度徐谓武宁军节度蔡谓彰义军节度】区外杂虏【区外方外也杂虏藩镇也按唐地理志魏州魏郡今大名府幽州范阳郡今燕山府镇州常山县今真定府青州北海郡也魏则田季安幽则刘济恒则王士真青则李师道徐则张愔蔡则吴少诚此皆一时藩镇之国也】怛威赧德【诸本怛作烜赧作赫又作服或以文録定烜作怛以唐阁蜀本定赫作赧云公上尊号表有怛威愧德意与此同】踧踖蹈舞掉弃兵革私习簋簠来请来觐十百其耦【或作数】皇帝曰吁伯父叔舅【谓当时藩镇诸帅也礼记曰天子之吏天子同姓谓之伯父异姓谓之伯舅九州之牧天子同姓谓之叔父异姓谓之叔舅】各安尔位训厥甿畮【甿或作田】正月元日初见宗祖躬执百礼登降拜俯荐于新宫【新宫顺宗室于或作飨新或作閟非是】视瞻梁梠戚见容色泪落入俎侍祠之臣助我恻楚乃以上辛【哀元年糓梁传曰郊自正月至于三月郊之时也我以十二月下辛卜正月上辛如不从则以正月下辛卜二月上辛如不从则以二月下辛卜三月上辛如不从则不郊矣礼记郊特牲郊之用辛也注云用辛曰者凡为人君当斋戒自新耳】于郊用牡除于国南鳞笋毛簴【笋簴所以垂钟磬也横曰笋饰以鳞属植曰簴饰以蠃属周礼梓人为笋簴　笋思尹切亦作簨簴国许切又音巨】庐幕周施开掲磊砢【选金玉磊砢　掲音羯又桀掲二音磊音儡砢鲁可切】兽盾腾挐【盾以木为之而画龙文相合载之以蔽马诗龙盾之合拏说文云牵引也楚词殽乱兮纷拏　盾顺允切拏女加切】圆坛帖妥【礼圆丘象天圆丘即圆坛也贺循上郊坛制度曰汉旧仪南郊圆坛八陛於宫南七里】天兵四罗旗常妸娜【旗或作旗曹植曰华容妸娜　妸乌可切娜奴可切】驾龙十二【周礼马八尺以上为龙天子之驾马十有二闲】鱼鱼雅雅【雅雅字见晋史刘惔传洛中雅雅有三嘏鱼字未详要亦车驾整肃之意】宵昇于丘【圆丘也昇或作升楚词升皆作昇他凖此】奠璧献斚【奠荐也斚玉爵也礼记夏后氏以醆商以斚周以爵】衆乐惊作轰豗融冶【轰羣车声选轰轰阗阗豗相击也选磊匒匌而相豗融冶乐声轰呼宏切豗音灰】紫焰嘘呵【紫或作柴】高灵下堕羣星从坐【从去声】错落侈哆【西都赋隋侯明月错落其间说文哆张口也诗哆兮侈兮注大貌　哆丁可切又昌者切】日君月妃【礼记君之与后犹日之与月前汉李寻传日者衆阳之宗辉光所烛万物同晷人君之表也唐杨炯浑天仪赋月也者羣阴之纪上天之使异姓之王后妃之事】焕赫婐?【婐?身弱好貌乐府珠佩婐?戏金阙焕赫谓日君婐?谓月妃　婐乌果切?五果切】渎鬼蒙鸿【渎鬼四渎之神选蒙鸿沆茫　蒙莫孔切鸿胡孔切】岳只嶪峩【岳只四岳之神嶪峩山高貌後汉增盘嶪峩　嶪音业峩音我】饫沃羶芗【沃羶或作羶燎　今按饫沃之义未详或云当饫厌亦未有所据也羶芗字见礼记云】产祥降嘏凤皇应奏舒翼自拊赤麟黄龙逶陀结纠【麟或作鳞逶或作颓逶於为切陀徒何切】　卿士庶人黄童白叟踊跃欢呀失喜噎欧【欢或作叹欧或作呕呕俗字也】乾清坤夷境落褰举【褰或作骞】帝车回来日正当午【校本作日始东吐盖疑郊祀回车不应至午也然诸本皆同姑从之】幸丹凤门大赦天下涤濯剗磢【诗勿剗勿败磢瓦石洗物选飞涝相磢剗楚简切磢初两切又此两切剗一作刺磢一作摤】磨灭瑕垢续功臣嗣拔贤任耉孩养无告仁滂施厚皇帝神圣通达今古【今或作先或作通今达古】听聪视明【或作视听聪明】一似尧禹【盖取礼记一似重有忧者鲁直云退之文老杜诗无一字无来处後人读书少故谓韩杜自作此语耳】生知法式动得理所天锡皇帝为天下主并包畜养无异细钜亿载万年敢有违者皇帝俭勤盥濯陶瓦斥遣浮华好此绨紵勅戒四方侈则有咎天锡皇帝多麦与黍无召水旱耗于雀鼠【耗于或作无耗】亿载万年有富无窭【或作富有无窭或作富有贫窭或作无有贫窭皆非是】皇帝正直别白善否擅命而狂既翦既去尽逐羣奸靡有遗侣天锡皇帝厖臣硕辅博问遐观以置左右亿载万年无敢余侮【余或作有非是】皇帝大孝慈祥悌友怡怡愉愉奉太皇后【宪宗母昭宪皇太后王氏】浃于族亲濡及九有天锡皇帝与天齐夀登兹太平无怠永久亿载万年为父为母博士臣愈职是训诂作为歌诗以配吉甫【诗之嵩高烝民韩奕江汉皆尹吉甫美宣王作今为此诗亦以吉甫自比也】
琴操十首【按琴操凡十有二公取其十如下所作是也惟水僊怀陵操乃伯牙所作公削之为之词者十事各注于下唐子西云琴操非古诗非骚词惟退之为得体退之琴操柳子厚不能作也】
将归操　孔子之赵闻杀鸣犊作【史记孔子既不用于卫将西见赵简子至于河西闻窦呜犊舜华之死也临河而叹曰美哉水洋洋乎丘之不济此命也夫　按窦鸣犊孔丛子作呜犊犨战国策作鸣犊铎犫新序作犊犫铎鸣或又作鸣铎窦犫诸说不同未知孰是　诸本题义下皆有子注阁本只存题义唐本注与题义皆不出蜀本於注云上增又曰二字与题义皆夹注写以此见虽题义亦後人以琴操续补也欧宋荆公皆用阁本　今按欧本云此效蔡邕作十操事迹皆出蔡邕琴操云】
狄之水兮其色幽幽【狄蜀本作秋　今按水经河水至东阿荏平等县东北流四渎津注云津西有四渎祠东对四渎口河水东分济水受河盖荥口水断不通始自是出与清水合沛凟自河入济水径周通故有四渎之名昔赵杀鸣犊孔子临河叹而作歌曰狄之水兮风扬波舟楫颠倒更相加归来归来胡为斯案临济故狄也是济所迳得其通称也又云济水迳临济县南详此则是济水自荥泽之下潜流至此四渎津口而後复出河又东分一支与之合流以过临济而为狄水故孔子临河不济而歌咏狄水即此东分之河复出之济也然此皆齐地今在济郓之间史记以为孔子自卫将西见赵简子则其道不当出此此又不可晓者今姑阙之以俟深于地理者正之】我将济兮不得其由涉其浅兮石啮我足乘其深兮龙入我舟我济而悔兮将安归尤归兮归兮无与石鬬兮无应龙求【归兮归兮诸本兮作乎】
猗兰操　孔子伤不逢时作【猗兰操者孔子所作也孔子历聘诸侯莫能用自卫反鲁隐谷之中见香兰独茂喟然叹曰夫兰当为王者香今乃独茂与衆草为伍乃止车援琴鼓之自伤不逢时托辞於香兰云　古琴操云习习谷风以阴以雨之子于归远送于野何彼苍天不得其所逍遥九州无有定处世人闇蔽不知贤者年纪逝迈一身将老】
兰之猗猗【班固西都赋兰茝发色晔晔猗猗】扬扬其香不采而佩於兰何伤【文子曰兰芷不为莫服而不芳君子行道不为莫知而止此公所为不采而佩何伤于兰之意也】今天之旋其曷为然我行四方以日以年雪霜贸贸【礼记贸贸然来贸音茂】荠麦之茂【麦秋生夏死荠冬生中夏死西京杂记曰建亥之月阴气之极荠麦始生由阳升也】子如不伤我不尔觏荠麦之茂荠麦之有君子之伤君子之守
龟山操　孔子以季桓子受齐女乐谏不从望龟山而作【龟山鲁山也诗奄有龟蒙在泰山博县　史记季氏受齐女乐三日不听政郊又不致燔俎於大夫孔子时为鲁大司寇遂行宿于屯而师已送曰夫子则非罪孔子曰吾歌可夫曰彼妇之口可以出走彼妇之谒可以死败盖优哉游哉维以卒岁师已反季子曰孔子亦何言师已以实告季氏喟然叹曰夫子罪我以羣婢也又古操云予欲望鲁兮龟山蔽之手无斧柯奈龟山何譬季氏於龟山托势利於斧柯也】
龟之氛兮不能云雨【春秋元命苞曰山者气之包含所含精藏云故触石布山言龟山不能然也　一作为雨氛或作气云或作为或云上有为字】龟之枿兮【枿伐木之余前汉三枿之起李巡曰槁木之余　枿牙葛切亦作蘖】不中梁柱【不下或有能字非是或云太玄经梁不中柱不隆大厦中作平声读　今按此但言其木不堪作梁柱耳与太玄中字意异当只作去声读文意乃协】龟之大兮只以奄鲁知将隳兮【知或作如将隳盖取左氏仲尼将隳三都　隳许规切】哀莫余伍周公有鬼兮嗟余归辅【盖言周公如冇神其使余归辅其君也鬼或作思余归方作归余皆非是大抵方意尚异不问文义之如何惟作倒语者则必取之如下文我于家莫尔余追皆此类也】
越裳操　周公作【越裳在交趾国之南韩诗外传曰周成王之时越裳氏重九译而至献白雉於周公曰吾受命国之黄发言曰久矣天不迅雷疾雨也海不波溢三年于兹矣意者中国有圣人乎盍往朝之于是乃来韩本注引後汉南蛮志事同而文少异古琴操曰於戏嗟嗟非旦之力乃文王之德】
雨之施物以孳【或作滋】我何意於彼为自周之先其艰其勤以有疆宇私我後人我祖在上四方在下厥临孔威敢戏以侮孰荒于门孰治于田四海既均越裳是臣拘幽操　文王羑里作【羑里在河内荡阴县亦作牖里　史记周文王笃仁敬老礼下贤者崇侯虎譛之于纣曰将不利于帝纣囚文王羑里琴録曰文王见拘羑里忧愁无聊援琴而鼔之号曰幽拘操词曰殷道溷溷浸浊烦兮朱紫相合不别分兮迷乱声色信谗言兮炎炎之虐使我愆兮幽闭牢穽由其言兮遘我四人忧动勤兮　羑音酉】
目窈窈兮其凝其盲【目窈窈或作窈揜揜或作目揜揜今按下文有耳字正与目字相对窈窈二字比之揜揜似亦差胜】耳肃肃兮听不闻声朝不日出兮夜不见月与星【日上或有见字】有知无知兮为死为生呜呼臣罪当诛兮天王圣明【伊川曰退之作琴操有曰臣罪当诛兮天王圣明道文王意中事前後之人道不到此徐仲车言退之拘幽操谓文王囚羑里作乃云臣罪当诛兮天王圣明可谓知文王之用心矣凯风七子之母犹不能安其室而云母氏圣善我无令人重自责也】
岐山操　周公为太王作【岐山在岐州今有岐山县诗居岐之阳大王古公亶父也　孟子曰大王居狄人侵之事之以皮币不得免焉云云乃属其耆老而告之曰狄人之所欲吾土地也我将去之去踰梁山邑于岐山之下居焉此岐山操而曰周公为大王作思乃祖也】
我家于【杜预云在新平漆县东北今邠州是也邠与同或作我于家非是】自我先公伊我承序敢有不同【诸本序作绪或云商书丕承基绪然国语亦有奔走承序注谓承受事业次第也　今按序谓传授次第汉书多云朕承天序是也绪犹言统系方引商书之言是也二字义虽不同然用之于此似亦两通但国语承序乃谓承受政役之次第与汉书字同而意异方作序而引以为说则误矣】今狄之人将土我疆民为我战谁使死伤彼岐有岨【岨与阻同楚词汉书多用岨字今以平声读之非也】我往独处尔莫余追【尔或作人尔莫或作莫尔非是】无思我悲
履霜操　尹吉甫子伯奇无罪为後母譛而见逐自伤作【履霜操者尹吉甫之子伯奇所作也吉甫听其後妻之言逐之伯奇编水荷而衣采楟花而食清朝履霜而自伤无罪见放逐乃援琴而鼔之见古乐府题解其词曰朝履霜兮采晨寒考不明其心兮信谗言孤恩别离兮摧肺肝何辜皇天兮遭斯愆痛殁不同兮恩有偏谁说硕兮知此寃】
父兮儿寒母兮儿饥儿罪当笞逐儿何为儿在中野以宿以处四无人声谁与儿语儿寒何衣儿饥何食儿行于野履霜以足母生衆儿有母怜之独无母怜儿宁不悲【儿宁或作母宁非是】
雉朝飞操　牧犊子七十无妻见雉双飞感之而作【牧犊或作沐渎　吴兢乐府古题解云旧说齐宣王时木犊子所作也木犊子年七十无妻出薪于野见雉雌雄相随意动心怨乃仰天叹曰圣王在上恩及草木鸟兽而我独不获因援琴而歌以自伤其声中絶崔豹古今注述其词曰雉朝飞兮鸣相和雌雄羣游於山阿我独何命兮未有家时将暮兮可奈何嗟嗟暮兮可奈何】
雉之飞于朝日羣雌孤雄意气横出【或无气字】当东而西当啄而飞随飞随啄羣雌粥粥【粥粥或谓字当作□音祝说文呼鸡重言之杜诗难话□鸡翁】嗟我虽人曾不如彼雉鸡生身七十年无一妾与妃【马大年云别本彼作此无鸡字而下语妃音嫓与雉协】
别鹄操　商陵穆子娶妻五年无子父母欲其改娶其妻闻之中夜悲啸穆子感之而作【崔豹古今注曰商陵牧子娶妻五年无子父兄欲其改娶妻闻之中夜起倚户而悲啸穆子闻之怆然而悲乃援琴而歌为别鹤操亦曰别鹄操词曰将乖比翼隔天端山川悠远路漫漫揽衾不寐食忘飱後遂为夫妻】
雄鹄衔枝来雌鹄啄泥归巢成不生子大义当乖离江汉水之大鹄身鸟之微更无相逢日且可绕树相随飞【且或作安又无绕树二字皆非是李陵诗长当为此别且复立斯须又古乐府与子如黄鹄将别复徘徊亦此意也】
残形操　曾子梦见一狸不见其首作【残形操事出琴录其详未闻曾子一作鲁子】
有兽维狸兮我梦得之其身孔明兮而头不知【按大周正乐记曾子鼔琴崔子立户外而听之曲终入曰善哉鼔琴乎身已成矣而惜未得其首也曾子曰吾昼卧梦见一狸但见其身不见其头起而为之弦歌也】吉凶何为兮觉坐而思巫咸上天兮【古神巫也】识者其谁
南山诗【或无诗字　此诗似上林子虚赋才力小者不可到也潜溪诗眼云孙莘老尝谓老杜北征胜退之南山诗王平甫以谓南山胜北征终不能相服时山谷尚少乃曰若论工巧则北征不及南山若书一代之事以与国风雅颂相为表里则北征不可无而南山虽不作未害也二公之论遂定　按长安志终南山在万年县南五十里】
吾闻京城南兹惟羣山囿东西两际海【方云史记春申君上秦昭王书王之地一经两海太康地记曰河北得水为河塞外得水为海　今按此与史记但皆极言其广耳不必曲引塞外之说也】巨细难悉究山经及地志茫昧非受授圑辞试提挈挂一念万漏【挂一念或作一念挂非是】欲休谅不能粗叙所经觏尝昇崇丘望【尝或作常】戢戢见相凑晴明出棱角缕脉碎分绣蒸岚相澒洞【澒或作鸿淮南子澒蒙鸿洞王褒箫赋扬雄羽猎赋所用皆同唐人始兼用之杜诗鸿洞半炎方澒洞不可掇是也】表里忽通透无风自飘簸融液煦柔茂横云时平凝点点露数岫天空浮修眉【选洛神赋修眉聨娟空或作宇】浓绿画新就孤橕有巉絶【杜诗巉絶华岳赤南史刘孝标广絶交论太行孟门岂云巉絶　巉仕槛仕衫二切】海浴褰鹏噣【史记中行人面鸟噣音昼　已上总叙南山大槩】春阳潜沮洳【沮洳陷湿地诗彼汾沮洳沮洳犹言润泽也　沮子鱼切洳音如又一音皆去声】濯濯吐深秀【吐深或作深吐】岩峦虽嵂崒【史记隆崇嵂崒杜诗高岳前嵂崒嵂音律崒昨没切又慈恤切】輭弱类含酎【輭与软同而兖切酎音宙】夏炎百木盛荫郁增埋覆神灵日歊歔【歊音枵歔休居切】云气争结构秋霜喜刻轹【或作铄史记酷吏传刻轹宗室】磔卓立癯瘦【磔音窄】参差相叠重刚耿陵宇宙冬行虽幽墨冰雪工琢镂【雪或作路】新曦照危峨亿丈恒高袤【东西曰广南北曰袤前汉延袤百丈莫候切危或作峞恒居邓切或作亘】明昬无停态顷刻异状候【已上叙四时变态】西南雄太白突起莫闲簉【左传僖子使助篴氏之簉注簉副倅也嵇康曰承闻簉乏　簉初救切】藩都配德运【太白山为帝都藩垣唐土德太白在西南坤位故云配德运】分宅占丁戊【丁戊亦谓西南西字恐当作东】逍遥越坤位【逍遥谷名坤或作地】诋讦陷乾窦【言太白非特占西南坤位而已又侵及东北乾位故云陷乾窦也　按藩都至乾窦四句未详其义】空虚寒兢兢风气较搜漱朱维方烧日阴霰纵腾糅【如救切】昆明大池北【昆明池在长安西南周回四十里汉武元狩二年作以习水战】去觌偶晴昼緜聨穷俯视倒侧困清沤【乌候切】微澜动水面踊跃躁猱狖【猱猴属诗无教猱升木狖鼠属善旋一云兽名似猿楚词猿狖杂处兮虎豹嘷　猱奴刀切狖音柚躁一作蹂】惊呼惜破碎仰喜呀不仆【已上言南山方隅连亘之所】前寻径杜墅坌蔽毕原陋【径或作经当如夜径泽中之径杜或作社非是杜墅即杜陵也本周之杜伯国在长安万年县东南坌或作忿毕原周文武葬处在今咸阳县西北或曰文王子封于毕此其地也　坌蒲闷切】崎岖上轩昂始得观览富行行将遂穷岭陆烦互走【音奏】勃然思坼裂拥掩难恕宥巨灵与夸蛾【西京赋巨灵贔屓高掌远跖郭缘生述征记曰华山对河东首阳山黄河流于二山之间古语云此本一山当河河水过之而曲行河神巨灵以手擘开其上以足蹈离其下中分为两以通河流蛾或作娥考列子北山愚公欲平太行王屋二山帝感其诚命夸蛾氏二子负二山一厝朔东一厝雍南自冀之南汉之东无陇断焉则娥当作蛾　夸苦瓜切】远贾期必售【贾或作雇诗贾用不售　贾音古】还疑造物意固护蓄精佑力虽能排斡雷电怯呵诟攀缘脱手足蹭蹬抵积甃茫如试矫首堛塞生怐愗【堛音愊土块也尔雅云块堛也楚词宋玉九辨云直怐瞀而自若音寇茂　按集韵通作鷇霿鄙吝心不明也】威容丧萧爽近新迷远旧拘官计日月欲进不可又因缘窥其湫凝湛閟阴嘼【礼运龙以为嘼谓湫中蛟也　嘼音嗅亦作畜或作兽】鱼虾可俯掇神物安敢寇林柯有脱叶欲堕鸟惊救争衔弯环飞投弃急哺鷇【鸟生须哺曰鷇自食曰雏尔雅生哺鷇生噣雏鷇音寇】旋归道回睨达枿壮复奏【达或作远卢仝月蚀诗头戴弁冠高达枿】吁
嗟信奇怪峙质能化贸【音茂】前年遭遣谪【谓贞元十九年十二月自监察御史谪连州阳山令】探历得邂逅初从蓝田入【蓝田县名今在雍州有关】顾眄劳颈脰【公羊传絶其脰音豆】时天晦大雪【公两谪南方皆由蓝关又皆遇冰雪其谪阳山以十二月江陵途中寄三学士诗云商山冬季月冰冻絶行輈其谪潮州虽以正月然亦遇雪蓝田驿诗云雪拥蓝关马不前是也】泪目苦蒙瞀【庄子子适有瞀病注风眩冒乱　瞀音茂】峻涂拖长冰直上若悬溜褰衣步推马【推音蓷】颠蹶退且复【扶富切】苍黄忘遐睎所曯才左右杉篁咤蒲苏【咤音姹】杲耀攅介胄专心忆平道脱险逾避臭【逾或作迩非是】昨来逢清霁宿愿忻始副【始或作所非是自前年遭谴谪以後读之可见】峥嵘跻冢顶【峥音枨嵘音宏】倏闪杂鼯鼬【尔雅云鼯鼬夷由注谓之飞生又曰鼬鼠注鼬以鼦赤黄色大尾啖鼠　鼯音吾鼬音又】前低划开阔【划音画又忽麦切】烂漫堆衆皱【方从蜀人韩仲韶本作云石□也二韵皆取喻谓高而羣峯飞驰如鼯鼬之奔低而堆阜分布如衆之列於义为近　今按此蜀本之误沈元用本亦然皆非是盖此但言登山之时丛薄蔽翳方与虫兽羣行而忽至上顶则豁然见前山之低虽有高陵深谷但如皱物微有蹙摺之文耳此最为善形容者非登高山临旷野不知此语之为工也况此句衆皱为下文诸或之纲领而诸或乃衆皱之条目其语意接连文势开阖有不可以豪厘差者若如方说则不唯失其统纪乱其行列而鼯鼬动物山体常静絶无相似之理石蟇之与堆阜虽略相似然自高顶下视犹若成堆则亦不为甚小而未足见南山之极高矣其与下文诸或疎密工拙又有迥然不侔者未论古人但使今时举子稍能布置者已不为此又况韩子文气笔力之盛关键纪律之严乎大抵今人於公之文知其力去陈言之为工而不知其文从字顺之为贵故其好怪失常类多如此今既定从诸本而复备论其说以晓观者云】或连若相从或蹙若相鬬或妥若弭伏或竦若惊雊或散若瓦解或赴若辐凑【辐或作轮　今按轮者毂辐之通名其凑於毂者辐而已当作辐】或翩若船游【翩或作泛】或决若马骤或背若相恶或向若相佑或乱若抽笋或嵲若注灸【嵲音臬灸音疚】或错若绘画或缭若篆籕或罗若星离或蓊若云逗或浮若波涛或碎若锄耨或如贲育伦【夏育孟贲秦之勇力者贲音奔】赌胜勇前购先强势已出後钝嗔?譳【玉篇?譳诂誽也诂誽言不正也　上音鬬下音耨】或如帝王尊丛集朝贱幼虽亲不?狎虽远不悖谬【晁说之语録云韩文公诗号状体谓铺叙而无含畜也若虽亲不?狎虽远不悖谬该于理多矣】或如临食案肴核纷飣餖【纷或作分】又如游九原坟墓包椁柩或累若盆甖或掲若?梪【或作登豆】或覆若曝鼈或颓若寝兽【寝或作穷非是又或作偃】或蜿若藏龙或翼若搏鹫【音就】或齐若友朋或随若先後【友朋或作迎随随或作差方言曰先後犹娣姒也释名曰以来先後言也校本不详此义而以先後为虚字遂改友朋为迎随以偶之又避重复而改随字为差字其误甚矣　今按史记见神於先後宛若即谓娣姒也】或迸若流落或顾若宿留【史记宿留之数日无所见又武帝宿留海上　宿音秀留音溜】或戾若仇雠或密若?媾或俨若峨冠或翻若舞袖【舞或作举】或屹若战阵或围若蒐狩或靡然东注或偃然北首或如火熺焰【或作烟】或若气饙馏【尔雅云馏稔也注?饭为饙饙熟为馏上音分又扶文切下音溜】或行而不辍或遗而不收【易井收勿幕音狩】或斜而不倚或弛而不彀或赤若秃鬝【鬝说文云鬓秃也丘闲切】或燻若柴槱【余救切】或如龟坼兆或若卦分繇【音宙】或前横若剥【易剥坤下艮上彖曰剥剥也】或後断若姤【易姤巽下乾上彖曰姤遇也】延延离又属夬夬叛还遘喁喁鱼闯萍【喁喁鱼口也吴越春秋云天下喁喁闯马出门貌公羊开之则闯然注出头貌喁音顒闯丑禁切】落落月经宿誾誾树墙垣巘巘架库厩【巘山形如甑也姚令威云恐当作??魏都赋四门??】参参削剑戟焕焕衔莹琇【上音营下音秀】敷敷花披萼闟闟屋摧溜【闟闟或作闟闒　闟音翕】悠悠舒而安兀兀狂以狃超超出犹奔蠢蠢骇不懋【已上并叙其经历所见之状】大哉立天地经纪肖营腠厥初孰开张僶俛谁劝侑创兹朴而巧戮力忍劳疚得非施斧斤无乃假诅呪鸿荒竟无传功大莫酬僦【无或作谁又作莫莫或作岂】尝闻於祠官芬苾降歆嗅【或作依字当作】斐然作歌诗惟用赞报酭【音又　是诗凡百有二韵始总叙四时之变次叙南山连亘之所止其末则叙其经历之所见焉】谢自然诗【果州谢真人上昇在金泉山贞元十年十一月十二日辰时白昼轻举时郡守李坚以闻上赐诏褒谕谓所部之中灵仙表异元风益振至道弥彰其诏今尚有石刻在焉公排释老斥异端故诗有所不取】
果州南充县寒女谢自然童騃无所识【騃痴愚也】但闻有神仙轻生学其术乃在金泉山繁华荣慕絶父母慈爱捐凝心感魑魅【上抽知切下明秘切】慌惚难具言【慌音愰惚呼骨切】一朝坐空室云雾生其间如聆笙竽韵来自冥冥天白日变幽晦萧萧风景寒檐楹蹔明灭【蹔或作气】五色光属联观者徒倾骇踯躅讵敢前【踯躅不进貌楚词待天明兮立踯躅鲍昭行路难云吞声踯躅不敢言上直炙切下?玉切】须臾自轻举飘若风中烟茫茫八紘大【淮南子九州之外有八夤八夤之外有八紘列子八紘九野之水注八极也　紘音宏】影响无由缘里胥上其事郡守惊且叹【或作观或作欢】驱车领官吏甿俗争相先入门无所见冠屦同蜕蝉【楚词济江海兮蜕蝉夏侯湛作东方朔画赞曰蝉蜕龙变弃俗登仙音税】皆云神仙事灼灼信可传余闻古夏后象物知神奸山林民可入【民或作人公文石本用民字多只为字不成不尽避唐讳】魍魉莫逢旃【左传宣公三年楚子问鼎之大小轻重王孙满对曰在德不在鼎昔夏之方有德也云云铸鼎象物而为之备使民知神奸故民入川泽山林魑魅魍魉莫能逢之此曰莫逢旃旃之也选西京赋魑魅魍魉莫能逢旃】逶迤不复振後世恣欺谩幽明纷杂乱人鬼更相残秦皇虽笃好汉武洪其源自从二主来此祸竟连连【庄骈拇篇又奚连连如胶漆纒纠】木石生怪变狐狸骋妖患莫能尽性命安得更长延【尽或作保嵇康养生论导养得理以尽性命】人生处万类知识最为贤奈何不自信反欲从物迁【书君陈曰惟民生厚因物有迁】往者不可悔孤魂抱深寃来者犹可诫余言岂空文【空或作虚】人生有常理男女各有伦寒衣及饥食在纺绩耕耘【纺或作蚕】下以保子孙上以奉君亲苟异於此道皆为弃其身噫乎彼寒女永托异物羣感伤遂成诗【或作咏】昩者宜书绅
秋怀诗十一首【秋怀诗十一首文选诗体也唐人最重文选学公以六经之文为诸儒唱文选弗论也独於李郱墓志之曰能暗记论语尚书毛诗左氏文选而公诗如自许连城价傍砌看红药眼穿长讶双鱼断之句皆取诸文选故此诗往往有其体多自感其趋尚不与世合故末章有避语穽触心兵之句继又以霜菊自叹可见一时直道之不容也】
牕前两好树衆叶光薿薿【诗黍稷薿薿】秋风一披拂策策鸣不已微灯照空牀夜半偏入耳愁忧无端来感叹成坐起天明视顔色与故不相似羲和驱日月【或作白日广雅云羲和日御也杜诗云羲和鞭白日】疾急不可恃浮生虽多涂【虽或作每】趋死惟一轨胡为浪自苦得酒且欢喜
白露下百草萧兰共雕悴【雕或作憔或作凋荀子劳苦雕悴】青青四墙下已复生满地【後山诗墙根霜下草又作一番新意本于此】寒蝉暂寂寞蟋蟀鸣自恣运行无穷期禀受气苦异适时各得所松柏不必贵
彼时何卒卒【孟子卒然问曰音苍没切前汉司马相如传卒卒无须臾之间顔师古曰卒卒促遽之意也】我志何曼曼【音万】犀首空好饮【史记犀首者魏人也名衍姓公孙氏司马彪曰犀首魏官名楚使陈轸使秦过梁见之曰公何好饮也曰无事也】亷颇尚能饭【亷颇赵将以谗奔魏其後赵王使使者视颇尚可用否颇为之一饭斗米肉十斤被甲上马以示可用使者还报曰亷将军虽老尚善饭】学堂日无事驱马适所愿茫茫出门路欲去聊自劝【或作叹】归还閲书史【或作简书】文字浩千万陈迹竟谁寻【陈或作尘庄子六经者先王之陈迹谁或作难】贱嗜非贵献【负日之暄而欲献君食芹之美而欲进御贵贱固有差矣诗意大抵以其所嗜不与时偶焉】丈夫意有在【或作存】女子乃多怨
秋气日恻恻秋空日凌凌上无枝上蜩【蜩大蝉也诗五月鸣蜩音条】下无盘中蝇岂不感时节耳目去所憎【去或作无】清晓卷书坐南山见高棱其下澄湫水【澄或作通或作有或作古或作石】有蛟寒可罾惜哉不得往岂谓吾无能
离离挂空悲戚戚抱虚警露泫秋树高【泫或作滴或作啼或作泣谢灵运诗花上露犹泫谢惠连泫泫露盈条王僧达诗秋还露泫柯古诗於露用泫字非一　今按檀弓孔子泫然流涕则泫为流涕之貌于下句虫吊对偶尤切】虫吊寒夜永敛退就新懦趋营悼前猛归愚识夷涂【愚或作儒】汲古得修绠【绠绳也左氏具绠缶注汲索荀子短绠不可以汲深井之泉音梗】名浮犹有耻味薄真自幸庶几遗悔尤即此是幽屏【选张衡曰杂捶幽屏屏必郢切　葛立方曰此则陶潜归去来辞觉今是昨非之意似有所悟也】
今晨不成起端坐尽日景虫鸣室幽幽【方作幽室中今按当作室幽幽乃与下句相偶】月吐牕冏冏【吐一作照冏音憬】丧怀若迷方浮念剧含梗尘埃慵伺候文字浪驰骋尚须勉其顽王事有朝请【前汉吴王濞使人为秋请孟康曰律春曰朝秋曰请】
秋夜不可晨秋日苦易暗我无汲汲志何以有此憾寒鸡空在栖缺月烦屡瞰【苦滥切】有琴具徽弦再鼓听愈淡古声久埋灭无由见真滥【礼记古乐和正以广新乐奸声以滥】低心逐时趋【低或作吾盖草书之误而失其半】苦勉只能暂有如乘风船一纵不可缆不如覻文字【後山诗云早年着眼覻文字盖仿公语　覻七虑切】丹铅事点勘【选范始兴立太宰碑表人蓄油素家怀铅笔注铅粉笔也王充论衡扬雄采集异国殊语常把三寸弱翰齎油素四尺以问其异语以铅摘之於椠】岂必求赢余所要石与甔【甔小甖也齐东北海岱之间谓之甔西汉扬雄传家无甔石之储列子状若甔甀都滥切甔通作儋蒯通传守儋石之禄】卷卷落地叶随风走前轩鸣声若有意颠倒相追奔空堂黄昏暮我坐默不言童子自外至吹灯当我前问我我不应馈我我不餐退坐西壁下【坐或作下】读诗尽数编作者非今士相去时已千其言有感触使我复凄酸顾谓汝童子置书且安眠丈夫属有念【夫或作人　今按宋本亦作人说者谓丈人者尊长之称古乐府所谓丈人且安坐是也此为荅童子而自称故其言如此更详之】事业无穷年
霜风侵梧桐衆叶着树乾空堦一片下琤若摧琅玕【琤或作瑲】谓是夜气灭望舒霣其圑【淮南子月御曰望舒离骚前望舒使先驱霣坠也公羊夜中星霣如雨张载曰望舒四五圑闻叶声琤然误谓望舒之霣其圑也　霣于敏切】青冥无依倚飞辙危难安惊起出户视倚楹久丸澜【选欧阳坚石诗挥笔涕丸澜注涕流貌也　丸音丸】忧愁费晷景日月如跳丸【庄子东西跳梁杜牧之诗日月两跳丸取此意也】迷复不计远【计或作记】为君驻尘鞍
暮暗来客去羣嚻各收声悠悠偃宵寂斖亹抱秋明世累忽进虑【进或作连】外忧遂侵诚强怀张不满弱念缺已盈【已或作易】诘屈避语穽冥茫触心兵败虞千金弃【庄子林囘弃千金之璧负赤子而趋或曰为其布与赤子之布寡矣为其累与赤子之累多矣弃千金之璧负赤子而趋何也林回曰彼以利合此以天属也夫以利合者迫穷祸患害相弃也以天属者迫穷祸患害相报也】得比寸草荣知耻足为勇晏然谁汝令【谁一作惟】
鲜鲜霜中菊既晚何用好扬扬弄芳蝶【扬扬或作阳阳】尔生还不早【东坡诗云勿讶昌黎公恨尔生不早谓此语也】运穷两值遇婉娈死相保【诗婉兮娈兮注婉少貌娈好貌上音宛下力兖切】西风蛰龙蛇衆木日凋槁由来命分尔泯灭岂足道
赴江陵途中寄赠王二十补阙李十一拾遗李二十六员外翰林三学士【或作寄三学士题下注王二十补阙李十一拾遗李二十六员外蜀本无翰林字王二十补阙名涯李十一拾遗名建李二十六员外名程按公传自四门博士转监察御史上章数千言极论宫市德宗怒贬为阳山令量移江陵府法曹参军唯皇甫持正神道碑云贞元十九年关中旱饥公列言天下根本专政者恶之出为阳山令则非为言宫市出也故公此诗自阳山赴江陵因诗序其得罪之由端坐言旱饥则与持正之言合诗永贞元年秋作】
孤臣昔放逐血泣追愆尤【血泣或作泣血或作血泫】汗漫不省识【淮南子徙倚于汗漫之宇注汗漫无生形又曰吾与汗漫期于九垓之外注汗漫不可知之也　汗音扞漫音□】怳如乘桴浮【怳音晃】或自疑上疏上疏岂其由【或云自疑当作疑自谓疑由上疏也故下文云上疏岂其由也】是年京师旱田亩少所收上怜民无食征赋半已休【征或作兵】有司恤经费未免烦徵求富者既云急贫者固已流传闻闾里间赤子弃渠沟持男易斗粟掉臂莫肯酬【史记冯讙曰朝趋市者平旦侧肩争门而入日暮之後掉臂不顾所期物忘其中掉徒吊切】我时出衢路饿者何其稠【其或作为】亲逢道边死【方云阁本作道边死而从杭蜀作道死者　今按古人谓尸为死左传生拘石乞而问白公之死汉书何处求子死且古语又有直如弦死道边之说韩公盖兼用之此乃阁本之善而方反不从殊不可晓】伫立久咿嚘【上音伊下音忧伫立或作停马】归舍不能食有如鱼中钩【中或作挂或从蜀本作出云选文赋若游鱼衔钩而出重渊之深公语原此　今按韩公未必用选语况其语乃鱼出渊非鱼出钩也不若作挂为近然第五卷送刘师服诗有鱼中钩之语则此出字乃是中字之误而尚存其彷佛耳今定作中读作去声】适会除御史诚当得言秋拜疏移合门为忠宁自谋上陈人疾苦无令絶其喉【或作糇】下陈畿甸内【陈或作言内或作事】根本理宜优积雪验丰熟幸寛待蚕麰天子恻然感司空叹绸缪【杜佑检校司空同中书门下平章事　绸直留切缪莫彪切】谓言即施设乃反迁炎州【反或作返州本又作洲古本只作州】同官尽才俊偏善柳与刘【柳宗元刘梦得时同为监察御史】或虑语言泄传之落寃雠二子不宜尔将疑断还不【蔡寛夫诗话云退之阳山之贬以诗考之亦为王叔文韦执谊等所排耳子厚禹锡于退之最善然至是不能无疑故云同官尽才俊偏善柳与刘云云苕溪渔隐曰余閲洪氏年谱然後知寛夫为误年谱云贞元十九年公与张署李方叔上疏言关中民急为幸臣所谗幸臣者李实也祝曰不者未定之辞前汉知捕儿不　不方鸠切】中使临门遣顷刻不得留病妹卧牀褥【妹或作姝】分知隔明幽悲啼乞就别百请不颔头【颔点头也後汉操颔之户感切】弱妻抱稚子出拜忘慙羞僶俛不回顾行行诣连州朝为青云士暮作白首囚商山季冬月冰冻絶行輈春风洞庭浪出没惊孤舟逾岭到所任低顔奉君侯酸寒何足道随事生疮疣远地触途异吏民似猿猴生狞多忿很【狞尼耕切恶犬也很下垦切】辞舌纷嘲啁【礼记小者至於燕雀犹有啁噍之顷焉　嘲陟交切啁张留切】白日屋檐下双鸣鬬鸺鶹【江东呼为鵋岭表録异鸺鶹即鸱也又曰训狐　鸺虚尤切鶹力求切】有蛇类两首有蛊羣飞游【蛊或作虫鲍明远诗吹蛊病行晖李善曰吹蛊飞蛊也】穷冬或揺扇盛夏或重裘飓起最可畏【岭南録异云岭峤夏秋雄风曰飓　飓音具】訇哮簸陵丘【訇音轰哮虚交切】雷霆助光怪气象难比侔疠疫忽潜遘十家无一瘳猜嫌动置毒对案辄怀愁前日遇恩赦【贞元二十一年正月乙巳顺宗即位二月甲子大赦天下公量移江陵掾】私心喜还忧【公集又有诗云伾文未揃崖州炽虽得赦宥常愁猜意与此类】果然又覊絷不得归耡耰此府雄且大腾凌尽戈矛栖栖法曹掾何处事卑陬生平企仁义所学皆孔周早知大理官不列三后俦【东汉杨赐为廷尉自以世非法家书曰乃命三后恤功于民伯夷禹稷三君耳士臯陶不在焉盖吝之也笔墨间録曰此等语可谓怨诽而不乱矣】何况亲犴狱【犴亦狱也汉书义曰乡亭狱曰犴杨子狴犴使人多礼乎诗宜岸宜狱犴与岸同】敲搒发奸偷【搒音彭】悬知失事势恐自罹罝罘【罝罘兔网礼记田猎罝罘罗绸毕翳　罝音嗟罘音浮】湘水清且急凉风日修修胡为首归路【首音狩】旅泊尚夷犹【楚词君不行兮夷犹】昨者京师至【者或作日】嗣皇传冕旒【嗣皇谓宪宗即位贞元二十一年八月也】赫然下明诏首罪诛共吺【或作兜吺古文兜字　八月壬寅贬王伾开州司马王叔文渝州司户二人之罪如共工驩兜也】复闻颠夭辈【谓当时杜黄裳郑余庆之徒为相如太颠闳夭为周文王之佐也】峨冠进鸿畴【鸿大也畴谋也鸿畴谓国论】班行再肃穆璜佩鸣琅璆【周礼以玄璜礼北方璜半壁也书厥贡惟璆琳琅玕　璆音求】伫继贞观烈边封脱兜鍪三贤推侍从【三贤即涯建程也】卓荦倾枚邹【选圣贤卓荦左思曰卓荦观羣书枚谓枚乘邹谓邹阳　荦吕角切】高议参造化【或作物非是】清文焕皇猷协心辅齐圣政理同毛輶【理治也唐人避高宗讳故治字皆作理诗德輶如毛】小雅咏鸣鹿食苹贵呦呦【诗呦呦鹿鸣食野之苹苹萍也】遗风邈不嗣岂忆尝同裯【尝或作常裯与帱同或作俦或作稠皆非是诗抱衾与禂注云裯禅被也同裯者取诗同袍之义】失志早衰换前期拟蜉蝣自从齿牙缺始慕舌为柔【淮南子曰老子学商容见舌而知柔注云商吐舌示老子老子知舌柔齿刚刘向说苑常摐有疾老子往问焉张其口而示老子曰吾舌存乎老子曰然吾齿存乎老子曰亡子知之乎老子曰舌之存也岂非以其柔乎夫齿之亡也岂非以其刚乎曰嘻是已】因疾鼻又塞渐能等薰莸【薰香草莸臭草左僖四年一薰一莸十年尚犹有臭诗意谓不分善恶也】深思罢官去毕命依松楸空怀焉能果但见岁已遒殷汤闵禽兽解网祝蛛蝥【贾谊新书汤见设网者四面乃去其三面】雷焕掘宝剑寃氛销斗牛【氛或作气晋书吴之未灭也斗牛之间常有紫气张华以雷焕为丰城令使寻之焕至县掘狱屋基入地四尺余得一石函中有双剑并有题刻一曰龙泉一曰太阿其夕斗牛间气不复见】兹道诚可尚谁能借前筹殷勤谢吾友【吾或作朋】明月非暗投【邹阳书曰明月之珠夜光之璧以暗投人於道衆莫不按剑相眄者无因而至前也公意以汤譬宪宗以剑譬已以借前筹属三贤者明月之珠非投暗矣】
暮行河堤上
暮行河堤上四顾不见人衰草际黄云感叹愁我神夜归孤舟卧展转空及晨谋计竟何就嗟嗟世与身夜歌【此歌及前暮行河堤上诗皆作於德宗贞元中时强藩悍将可为朝廷忧公方叹计谋之未就虽欲忧之非所力也】
静夜有清光闲堂仍独息念身幸无恨志气方自得乐哉何所忧所忧非我力【或作可悲我才力】
重云李观疾赠之【观字元宾陇西人与公同举贞元八年进士以十年死於京师当其疾时以诗赠云】
天行失其度【方作天行令失度云公诗语多用此一体今按诸本皆作天行失其度文意自通公诗虽间有如方说者然亦不专以此为奇也】阴气来干阳重云闭白日【或作日夜非是】炎燠成寒凉小人但咨怨君子惟忧伤饮食为减少【或作尚为减非是】身体岂宁康此志诚足贵惧非职所当【职或作识张衡同声歌贱妾职所当】藜羮尚如此【庄子藜藿不糁】肉食安可尝【左氏庄十年肉食者鄙未能远谋】穷冬百草死幽桂乃芬芳且况天地间大运自有常劝君善饮食鸾凤本高翔
江汉答孟郊
江汉虽云广乘舟渡无艰【或作难】流沙信难行马足常往还凄风结冲波狐裘能御寒终宵处幽室华烛光烂烂【或作炎炎楚词烂字叶平声九章曰曾枝剡棘圆果搏兮青黄杂揉文章烂兮】苟能行忠信【行或作存】可以居夷蛮嗟余与夫子此义每所敦何为复见赠缱绻在不谖【缱音遣绻苦远切諠音喧缱绻不相离貌诗以谨缱绻】
长安交游者赠孟郊【长安交游者马厌糓出门其意大率相类皆公未得志之所为也】
长安交游者贫富各有徒亲朋相过时【过或作遇】亦各有以娱【或作亦有以欢娱】陋室有文史高门有笙竽何能辨荣悴且欲分贤愚
岐山下二首【诸本只作一首自日暮边火惊以上为第一篇世有灌畦暇语一书谓子齐初应举韩公赏之为作丹穴五色羽子齐姓程字昔范尝着中謩三卷见因话録则下诗似当为别篇第前诗题以岐山下此必游凤翔日作然四语亦不成篇此诗载之卷未疑有脱误】
谁谓我有耳不闻凤皇鸣朅来岐山下【前汉回车朅来朅丘杰切又去谒切】日暮边鸿惊【鸿或作火　今按上文言不闻凤鸣则此当作鸿】丹穴五色羽其名为凤皇【山海经丹穴之山有鸟状如鹤五色而文名曰凤是乌也见则天下大安宁】昔周有盛德此鸟鸣高冈【诗卷阿凤凰鸣矣于彼高冈】和声随祥风窅窕相飘扬【窅窕或作窅窅或作窈窕或又作窅窕而举正改窕为窈按窅即窈字既连用之不应异体或是窅字一作窈耳　窅乌皎切窕徒了切】闻者亦何事但知时俗康自从公旦死【公或作姬】千载閟其光【即杜子美凤凰台诗所谓西伯今寂寞凤声亦悠悠也】吾君亦勤理迟尔一来翔【易迟归有时汉书侧席迟士迟待也音穉】
东雅堂昌黎集注卷一

[book_title]卷二
<集部,别集类,汉至五代,东雅堂昌黎集注>
钦定四库全书
东雅堂昌黎集注卷二
古诗
北极赠李观【观字元宾其先陇西人贞元八年与公同举进士】
北极有羇羽南溟有沈鳞【南溟见庄子逍遥篇鲲鹏之说羇羽谓鹏沈鳞谓鲲也以喻已与观相遇之意】川原浩浩隔影响两无因风云一朝会变化成一身谁言道里远【里或作理非是陶诗云不怨道里长正作里】感激疾如神我年二十五【时贞元八年也岁在壬申按李汉集序公生於大历之戊申三年自壬申逆数至戊申公时年二十五矣】求友昧其人哀歌西京市乃与夫子亲【夫子谓观】所尚苟同趋【尚或作向趋孟子云三子者不同道其趋一也注趋读如趣】贤愚岂异伦方为金石姿万世无缁磷无为儿女态【儿女或作女儿非是】憔悴悲贱贫
此日足可惜赠张籍【籍字文昌吴郡人尝为公所荐送贞元十五年公时在徐籍往谒公未几辞去公惜别故作是诗以送之诗中杂用韵又叠用韵张籍祭公诗用此格欧阳公云退之工於用韵得寛韵则波澜横溢泛入傍韵如此日足可惜之类是也得窄韵则不复旁出因难见巧如病中赠张十八之类是也按此诗与元和圣德诗多从古韵读之者当始终以协声求之非所谓杂用韵也】
此日足可惜此酒不足尝【不足或作不可】舍酒去相语【去一作须　今按须字无理或是复字传写误尔】共分一日光念昔未知子孟君自南方【孟郊也】自矜有所得言子有文章我名属相府【公仕董晋幕府】欲往不得行【或作骧】思之不可见百端在中肠【谓怀思也】维时月魄死【汉律历志死魄朔也生魄朢也】冬日朝在房【月令孟冬之月日在房】驱驰公事退闻子适及城【或作墙此诗视古用韵不入今韵者多为後学以意妄改吴才老云诗人用行字韵二十有五无叶今读者此诗後用东去趋彭城谅知有所成皆庚韵也何独於此疑之】命车载之至引坐於中堂开怀听其说往往副所望孔丘殁已远仁义路久荒纷纷百家起诡怪相披猖长老守所闻後生习为常少知诚难得纯粹古巳亡【古一作固】譬彼植园木有根易为长留之不遣去馆置城西旁岁时未云几浩浩观湖江【未或作来江或作湘非是植园木以喻籍之始从学也观湖江以喻其成也】衆夫指之笑谓我知不明儿童畏雷电鱼鼈惊夜光州家举进士选试缪所当【汴州举进士公为考官试反舌无声诗籍中等】驰辞对我策章句何炜煌相公朝服立工席歌鹿鸣礼终乐亦阕相拜送於庭之子去须臾赫赫流盛名窃喜复窃叹【窃喜复或作慷慨仍】谅知有所成人事安可恒奄忽令我伤闻子高第日正从相公丧【贞元十五年高郢知举籍登第是岁二月晋卒公护其丧行】哀情逢吉语惝怳难为双【惝或作楚词远游作惝怳相如传作敞怳　惝音敞怳许昉切】暮宿偃师西【偃师县名今在洛州】徒展转在牀【诸本作展转在空牀　今按或当以诸本】夜闻汴州乱【二月乙酉宣武军乱杀留後陆长源】遶壁行傍偟我时留妻子【时留或作乃弃】仓卒不及将相见不复期零落甘所丁骄女未絶乳念之不能忘忽如在我所【或作其侧所或作前或作侧】耳若闻啼声中途安得返一日不可更俄有东来说我家免罹殃乘船下汴水东去趋彭城【公妻子先往徐州唐地理志徐州彭城郡】从丧朝至洛【方无朝字洛下有阳字　今按朝至洛盖用洛诰语又下文云日西入军门则此当作朝至洛明矣】还走不及停【还或作旋】假道经盟津【即孟津也】出入行涧冈日西入军门羸马颠且僵主人愿少留【时李元为河阳节度主人谓元也】延入陈壶觞卑贱不敢辞忽忽心如狂饮食岂知味丝竹徒轰轰【呼宏切】平明脱身去决若惊鳬翔黄昬次汜水【汜水在河南成臯县诗江有汜　汜音似】欲过无舟航【过或作济】号呼久乃至夜济十里黄【前汉地理志陈留郡外黄县有黄沟】中流上滩潬【滩方作沙潬或作泽郭璞曰江东人呼水中沙堆为潬潬即滩也音但　今按下句便有沙字恐只当作滩二字复出如上句言舟航之类】沙水不可详惊波暗合沓星宿争翻芒辕马蹢躅鸣【诸本或作马乏复悲鸣或作马蹢躅鸣悲】左右泣仆童甲午憩时门临泉窥鬭龙东西出陈许陂泽平茫茫【方作茫茫平云用古韵今按此诗固用古韵然皆因其语势之自然未尝作意舍此而用彼也诸本只作陂泽平茫茫韵谐语协本无不可若作陂泽茫茫平却觉不响不应以欲用古韵之故牵挽而强就之也又按别本平或作路而或作何者语意尤胜读者详之】道边草木花红紫相低昂百里不逢人角角雄雉鸣【角音谷见集韵雄雉或作雉雊】行行二月暮乃及徐南疆下马步堤岸上船拜吾兄【公有三兄皆早世见於集中者云卿之子俞绅卿之子岌皆公从兄或曰吾兄谓张籍非也】谁云经艰难【艰或作险】百口无夭殇【夭或作横楚辞强死者为国殇三字全语亦见列子】仆射南阳公【张建封也】宅我睢水阳【二月末公至徐州徐泗濠节度使张建封以公为节度推官睢水名在徐州公与孟东野书云主人与余有故居余符离睢水上即此也】箧中有余衣盎中有余粮闭门读书史【读或作阅】窻户忽巳凉【诸本多作清风窗户凉或作窻户风巳凉或作窻户清风凉　今按公以二月末到徐不知此诗何时作若夏即当作清风窻户凉若秋即当作窻户风巳凉】日念子来游子岂知我情别离未为久辛苦多所经对食每不饱共言无倦听连延三十日晨坐达五更我友二三子【友或作有】宦游在西京东野窥禹穴【禹穴在会稽】李翺观涛江【李翺字习之公兄弇之壻也李习之论性末云南观涛江入于越而吴郡陆傪存焉与之言傪曰尼父之心也翺观涛江岂此时乎】萧条千万里会合安可逢淮之水舒舒楚山直丛丛子又舍我去我怀焉所穷【焉作作安】男儿不再壮百岁如风狂【方作狂风　今按方亦强用古韵之过不如只作风狂语势尤健】高爵尚可求无为守一乡【按此篇押二光字二鸣字二更字二狂字胡仔谓退之好重叠用韵以尽巳之意盖不恤其为病也】
幽怀
幽怀不能写【能或作可】行此春江浔适与佳节会士女竞光隂凝?耀洲渚繁吹荡人心【礼记命乐师大合吹吹尺伪切　人或作神非是】间关林中鸟亦知和为音【诸本作知时为和音非是然今本疑亦有误或恐为是其字】岂无一樽酒自酌还自吟但悲时易失【西汉蒯通传时者难值而易失】四序迭相侵我歌君子行【古乐府有君子行】视古犹视今【列子杨朱篇杨子曰世事苦乐古犹今也】
君子法天运
君子法天运四时可前知【可或作每】小人惟所遇寒暑不可期利害有常势取舍无定姿焉能使我心皎皎远忧疑
落叶送陈羽【或作叶落篇首同非是　羽与公同登第】
落叶不更息断蓬无复归飘颻终自异邂逅暂相依悄悄深夜语悠悠寒月辉谁云少年别流泪各沾衣归彭城【彭城徐也公作欧阳詹哀词云贞元十五年冬某为徐州从事朝正于京师而此诗曰归彭城明年自京归徐也天下兵又动谓十五年秋起诸道兵讨吴少诚前年关中旱谓十四年冬京师饥去岁东郡水谓十五年秋郑滑水事见龊龊诗东郡或作东洛非也】
天下兵又动太平竟何时訏谟者谁子无乃失所宜前年关中旱闾井多死饥【或作饥】去岁东郡水【郡或作洛非也旧纪贞元十五年秋郑滑大水】生民为流屍上天不虚应祸福各有随我欲进短策无由至彤墀【彤或作丹】刳肝以为纸沥血以书辞上言陈尧舜下言引龙夔言词多感激文字少葳蕤【葳或作萎纷葳蕤以馺遝见陆机文赋　今按葳蕤已见楚词　葳音逶蕤音緌】一读巳自怪再寻良自疑食芹虽云美献御固已痴【说文芹楚葵也列子宋有田夫喜食芹者对乡豪称之乡豪取而尝之蜇於口惨於腹衆哂而怨之其人大慙晋嵇康与山涛书曰野人有快炙背而美芹子欲献之至尊虽有区区之意亦巳踈矣】缄封在骨髓耿耿空自奇昨者到京师屡陪高车驰周行多俊异【行胡郎切】议论无瑕疵见待颇异礼未能去毛皮到口不敢吐徐徐俟其巇【杨子曰巇可抵乎巇罅也巇虚宜切】归来戎马间惊顾似羇雌【枚乘曰日暮则迷鸟羇雌宿焉选晚出西射堂诗羇雌恋旧侣迷鸟怀故林注羇无偶也】连日或不语终朝见相欺【相方作我见相或作相见　今按此三字三本疑皆有误】乘闲辄骑马茫茫诣空陂遇酒即酩酊君知我为谁【晋书山简出为征南将军镇襄阳时有童子歌曰山公出何许往至高阳池日夕倒载归酩酊无所知时时能骑马倒着白接篱举鞭问葛疆何如并州儿】
醉後【一作醉客】
煌煌东方星【魏道辅云夏英公竦评老杜初秋月云微升紫塞外已隐暮云端意主肃宗也吾观退之煌煌东方星其顺宗时作乎东方谓宪宗在储宫也按史贞元二十一年正月顺宗即位三月立广陵王纯为皇太子八月立为皇帝是为宪宗】奈此衆客醉初喧或忿争【一作纷争或作争忿】中静杂嘲戏【杂或作惟杂以嘲戏选典论全语】淋漓身上衣【漓或作浪】颠倒笔下字人生如此少酒贱且勤置
醉赠张秘书【今本下或注彻字彻元和四年进士此诗元和初作彻犹未第公五六年间皆在东都此诗盖在长安日作非彻也】
人皆劝我酒我若耳不闻今日到君家呼酒持劝君为此座上客【方作士非是　後汉孔融传融字文举性寛容少忌好士喜诱益後进及退闲职宾客日盈其门常叹曰座上客常满罇中酒不空吾无忧矣】及余各能文君诗多态度蔼蔼春空云东野动惊俗天葩吐奇芬张籍学古淡轩鹤避鸡羣【晋书嵇绍始入洛或谓王戎曰昨於稠人中见嵇绍昂昂然如野鹤之在鸡羣　鹤方及诸本皆作昂　今按此言张籍学古淡而不鹜於绮靡如以乘轩之鹤而反避鸡羣也又轩鹤乃与天葩之句相偶】阿买不识字【赵尧夫曰或问阿买是退之何人答云退之侄必有所据而云此必其子侄小字】颇知书八分【秦壤古文有公体其一隶书今八分也书苑云八分者秦羽人上谷王次仲饰隶书为之锺繇为之章程书汉蔡邕以隶作八分体盖八分之後又分此法谓之八分杜甫八分歌云陈仓石鼓今巳讹大小二篆生八分】诗成使之写亦足张吾军【左传桓公六年楚鬭伯比曰我张吾三军张猪亮切】　所以欲得酒为文俟其醺酒味既泠洌酒气又氛氲【泠或作冷气或作烟氛或作氤氛氲盛皃字见选雪赋】性情渐浩浩谐笑方云云此诚得酒意余外徒缤纷长安衆富儿盘馔罗羶荤不解文字饮惟能醉红裙虽得一饷乐有如聚飞蚊今我及数子固无莸与薰【左氏僖公四年一薰一莸十年尚犹有臭】险语破鬼胆高词媲皇坟【书序伏羲神农皇帝之书谓之三坟皇坟三皇坟书也　嫓或作动】至宝不雕琢【或作瑑】神功谢锄耘方今向泰平元凯承华勋【八元八凯名氏见左传文十八年　时宪宗即位杜黄裳郑余庆李吉甫裴垍李藩之徒相继为相故云】吾徒幸无事庶以穷朝曛
同冠峡【集有同冠峡二诗皆贞元十九年贬阳山後作】
南方二月半春物亦已少维舟山水间晨坐听百鸟宿云尚含姿朝日忽升晓羇旅感和鸣【和鸣或作阳和】囚拘念轻矫【和鸣轻矫皆指百鸟而言也】潺湲泪久迸【久或作交楚词横流涕兮潺湲】诘曲思增绕行矣且无然盖棺事乃了【刘毅云丈夫儿踪迹不可寻常便混羣小中盖棺事方定矣】
送惠师【诗云自来连州寺当在阳山时作阳山连属邑也惠名元惠公为王弘中作宴喜亭记谓其在连州与学佛之人景常元惠者游即惠师也】
惠师浮屠者乃是不羁人【不羁者以马为喻言不受羁?也邹阳上吴王书使不羁之士与牛马同皂】十五爱山水超然谢朋亲【或作同隐沦】脱冠翦头髪【头或作短按下对踪尘当作头髪】飞步遗踪尘【飞或作孤】发迹入四明【四明山名在明州】梯空上秋旻遂登天台望【天台山名在台州】衆壑皆嶙峋【上音隣下音询】夜宿最高顶举头看星辰光芒相照烛南北争罗陈兹地絶翔走自然严且神微风吹木石澎湃闻韶钧【澎音彭湃普拜切】夜半起下视【夜半或作半夜或作中夜】溟波衔日轮鱼龙惊踊跃叫啸成悲辛【啸或作笑选海赋及鲍谢诗多用叫啸字】怪气或紫赤敲磨共轮囷金鵶既腾翥【隋康孟咏日诗金乌升晓气玉监漾晨曦楚词鸾鸟轩翥而翔飞】六合俄清新常闻禹穴奇东去窥瓯闽越俗不好古流传失其真幽踪邈难得圣路嗟长堙【圣路谓舜禹南巡之路】回临淛江涛屹起高峨岷壮志死不息【越絶书子胥死捐於大江发愤驰腾气若奔马乃归神大海水经云钱塘江涛二月八月最高峨峨二丈有余吴越春秋以为子胥文种之神谓此也】千年如隔晨是非竟何有弃去非吾伦凌江诣庐岳【庐山在江州】浩荡极游巡崔崒没云表陂陀浸湖沦是时雨初霁悬瀑垂天绅【天或作大宋之问诗雨巗天作带云壑树披衣孟东野诗亦尝用天绅字】前年往罗浮【罗浮山名在今广州曾城博罗二县之境】步戛南海漘大哉阳德盛荣茂恒留春鹏骞堕长翮【骞或作骞骞以鸟虚言切飞举也从马者起?切亏也今字多误用故详之】鲸戏侧修鳞自来连州寺曾未造城闉日携青云客【云或作春李白诗多用青云客字】探胜穷崖滨太守邀不去【或作往或作得】羣官请徒频【或作其志信不羣】囊无一金资翻谓富者贫【谓或作为】昨日忽不见我令访其邻奔波自追及【波或作走】把手问所因顾我却兴叹【我却或作却我】君宁异於民离合自古然辞别安足珍吾闻九疑好【皇览曰九疑在零陵营道县其山九疑相似故名九疑舜葬於此】夙志今欲伸【欲或作愿】斑竹啼舜妇【博物志洞庭之山帝之二女以涕挥竹竹尽斑】清湘沈楚臣【史记屈原仕楚为上官大夫所谗怀石投汨罗而死即清湘也】衡山与洞庭【衡山在衡州洞庭在岳州】此固道所循寻嵩方抵洛【嵩高在洛】历华遂之秦【太华山在华州】浮游靡定处偶往即通津吾言子当去子道非吾遵江鱼不池活野鸟难笼驯【鸟或作鹜】吾非西方教怜子狂且醇吾嫉惰游者怜子愚且谆去矣各异趣何为浪沾巾【浪或作泪】
送灵师【此诗贞元十九年复在连州阳山作也云王员外者仲舒也仲舒时亦讁连州司户见宴喜亭记】
佛法入中国尔来六百年【按後汉明帝梦见金人问羣臣或曰西方有神名曰佛其形长丈六尺而金色於是遣使天竺问佛道法图画形象以归其敎因流入中国此诗据汉明帝时言之尔故其佛骨表云自後汉时流入中国又云汉明帝时始有佛法也汉武故事昆邪王杀休屠王来降得其金人之神置之甘泉宫则是佛入中国始自汉武至成哀间已有经矣杜致行守约编亦曰汉武作昆明池掘地得黑灰东方朔云可问西域道人西域道人佛之徒也又开皇历代三宝记云刘向称予覧典籍已见有经将知周时久流释典秦虽爇除汉兴复出则先汉之前逆至于周有佛有经其来也远范晔胡为以谓明帝之时佛始入中国耶退之一世大儒非承袭谬误者将由心恶其敎不复详考其源流所自耳】齐【平也】民逃赋役高士着幽禅官吏不之制【或作禁】纷纷听其然【纷纷或作纷纭】耕桑日失隶朝署时遗贤灵师皇甫姓胤胄本蝉联少小涉书史早能缀文篇中间不得意失迹成延迁逸志不拘敎轩腾断牵挛围棊鬭白黑生死随机权六博在一掷【楚词宋玉招魂菎蔽象棊有六博】枭卢叱回旋【枭或作呼或作宋刘毅与刘裕樗蒲毅以为不能裕恶之因按五木既而四子俱黑其一子转跃未定裕厉声喝之即成卢毅意殊不快也宋玉招魂有成枭而牟呼五白枭胜也杜诗袒跣不肯成枭卢　枭古尧切广韵了樗蒲采名唐李文公集五木经甿采六开塞搭秃橛则枭宜从　居言切】战诗谁与敌浩汗横戈鋋【战诗或作争战或作文战或作诗战战诗战文唐人语也白乐天战文重掉鞅刘梦得战文矛戟深谁与方作与谁非是鋋小矛也方言五湖之间谓矛为鋋选戈鋋彗云　鋋一音蝉又音延】饮酒尽百【或作醆或作琖】嘲谐思逾鲜【逾或作愈】有时醉花月高唱清且緜【高唱清或作清唱高】四座咸寂默杳如奏湘弦寻胜不惮险黔江屡洄沿【黔州有黔江县尔雅逆流而上曰泝洄诗遡洄从之书沿于江海注云顺流而下曰沿选水涉尽洄沿　洄音回沿音绿】瞿塘五六月【瞿塘三峡也荆州记灧澦如马瞿塘莫下灧澦如象瞿塘莫上杜诗好过瞿塘灧澦堆　瞿音衢】惊电让归船【让或作攘非是姚令威云让责怒也此只谓归舟急於惊电耳让如厥大谁与让之让】怒水忽中裂千寻堕幽泉【寻或作浔今按浔与寻同】环回势益急仰见团团天【下团字一作圆】投身岂得
计性命甘徒捐浪沫蹙翻涌漂浮再生全同行二十人【二诸本作三】?骨俱坑填灵师不挂怀冒涉道转延开忠二州牧【魏道辅谓二牧韦处厚白居易也二公出守在元和末此诗作於贞元二十年间考其时非也】诗赋时多传失职不把笔珠玑为君编强留费日月密席罗婵娟昨者至林邑【林邑今驩州地】使君数开筵逐客三四公盈怀赠兰荃湖游泛漭沆【湖或作湘此言在林邑日非湘地也　今按湖游对溪宴乃切】溪宴驻潺湲别语不许出行裾动遭牵邻州竞招请书札何翩翩十月下桂岭【桂岭县在贺州】乘寒恣窥缘落落王员外【谓王仲舒自户部员外郎贬为连州司户】争迎获其先自从入宾馆占恡久能专吾徒颇携被【颇或作或被或作之】接宿穷欢妍听说两京事分明皆眼前纵横杂谣俗琐屑咸罗穿材调真可惜朱丹在磨研方将敛之道且欲冠其颠韶阳李太守【李一作季】高步陵云烟得客辄忘食开囊乞缯钱【缯或作缗】手持南曹叙【谓王员外仲舒也墓志云所为文章无世俗气】字重青瑶鑴古气参彖系【方作象　今按杜诗前哲垂彖系】高标摧太玄维舟事干谒披读头风痊【庄子今予病少痊典略曰魏太祖以陈琳管记室作诸书及檄草成呈太祖太祖先苦头风是日疾发读琳所作翕然起曰此愈我病　痊音诠又张缘切】还如旧相识【还如或作颇似】倾壶畅幽悁以此复留滞归骖几时鞭
县斋有怀【此诗阳山县斋作贞元十九年公以言事出至是二十一年顺宗即位而作是诗嗣皇新继明谓顺宗也】
少小尚奇伟平生足悲咤【选郭景纯游仙诗抚心独悲咤杜诗令人几悲咤　咤陟驾切】犹嫌子夏儒肯学樊迟稼事业窥臯稷【或作稷禹】文章蔑曹谢濯缨起江湖缀佩杂兰麝悠悠指长道去去策高驾谁为倾国媒【李延年传汉武歌曰北方有佳人絶世而独立一顾倾人城再顾倾人国】自许连城价【史记赵王得楚和氏璧秦昭王闻之愿以十五城价请易璧】初随计吏贡【汉武帝元光六年徵吏民有明当世之务令与计偕计谓上计吏簿也郡国每岁遣诣京师上之贡士偕焉】屡入泽宫射【礼记诸侯岁贡士于天子天子试之於射宫又曰天子将祭必先习射於泽泽者所以择士已射於泽而後射於射宫注泽宫名】虽免十上劳【战国策苏秦说秦惠王书十上而说不行】何能一战霸【僖二十七年左氏曰一战而霸文之教也公自贞元八年中进士第贡于京师至贞元十年屡试博学宏词不中　能一作曾】人情忌殊异世路多权诈【多或作重】蹉跎顔遂低摧折气愈下冶长信非罪【论语子谓公冶长可妻也虽在缧绁之中非其罪也】侯生或遭骂【史记魏有隐士曰侯嬴公子无忌虚左迎之嬴有客在市屠中引车入市下见其客朱亥睥睨久立与其客语从骑皆窃骂侯生】怀书出皇都【贞元十一年公东归河阳皇都京师也】衔泪渡淸灞【灞水出蓝田谷西北而入渭】身将老寂寞志欲死闲暇朝食不盈肠冬衣才掩髂【髂腰骨前汉折胁拉髂　髂枯驾切】军书既频召戎马乃连跨大梁从相公【贞元十二年公从汴州董晋幕】彭城赴仆射【贞元十五年公从徐州张建封幕】弓箭围狐兎丝竹罗酒?【之夜切即炙字】两府变荒凉【荒或作炎此言董晋张建封贞元十五年十六年相继殂谢也】三年就休假求官去东洛【去或作来或作去官来东洛　公自贞元十六年张建封薨归洛阳至十九年始除监察御史】犯雪过西华尘埃紫陌春风雨灵台夜名声荷朋友援引乏姻娅虽陪彤庭臣【虽或作偶或作仰陪或作偶皆非是】讵纵青冥靶【冥或作云】寒空耸危阙晓色曜修架捐躯辰在丁【贞元十九年十二月公以监察御史上天旱人饥疏贬阳山令辰在丁谓上疏之日也曹子建三良诗谁言捐驱易杀身诚独难】铩翮时方?【铩鸟羽病选鸾翮有时铩?年终祭名广雅夏曰清祀商曰嘉平周曰大?秦曰腊公之贬阳山令其出以十二月故时方?也　铩所介切?音乍】投荒诚职分领邑幸寛赦湖波翻日车岭石坼天罅毒雾恒熏书炎风每烧夏雷威固巳加飓势仍相借【飓风巳上江陵途中寄三学士诗注　飓音巨】气象杳难测声音吁可怕夷言听未惯越俗循犹乍【循或作修非是】指摘两憎嫌睢盱互猜讶【列子老子而睢睢而盱盱而谁与居　睢音隳盱音吁】秪缘恩未报岂谓生足藉嗣皇新继明【永贞元年顺宗即位新方作帝非是】率土日流化惟思涤瑕垢长去事桑柘斸嵩开云扃压颍抗风榭禾麦种满地梨枣栽缭舍儿童稍长成雀鼠得驱吓【庄子鸱得腐鼠鵷雏过之仰而视之曰吓注怒而拒物声　吓音罅】官租日输纳村酒时邀迓闲爱老农愚归弄小女姹【後汉姹女工数钱　姹陟驾切】如今便可尔何用毕?嫁【後汉向平字子平隐居不仕建武中男女娶嫁既毕敇家事勿相关当如我死也齐萧惠基常谓所亲曰须?嫁毕当归老旧庐公反之尔】
合江亭【诸本作题合江亭寄刺史邹君今从阁杭蜀本篇内三处注文亦用蜀本　邹君逸其名亭故相齐映所作故曰维昔经营初拜君寔王佐前刺史元澄无政亷使中丞杨公凭奏黜之遂用邹公其曰中丞黜凶邪指此意也公永贞元年七月初自阳山量移江陵道衡山诗所以作此亭在衡州负郭今之石鼔头即其地也地形特异岿然崛起於二水之间旁有朱陵洞亦谓之朱陵仙府唐人题刻散满巗上】
红亭枕湘江【红或作江方作洪　今按欧本作红鲍云当作红其作洪者声存而字讹也】蒸水会其左【蒸湘二水名即青草湖】瞰临眇空阔绿浄不可唾维昔经营初邦君实王佐翦林迁神祠买地费家货【费或作匮】梁栋宏可爱【宏或作横】结构丽匪过伊人去轩腾兹宇遂颓挫老郎来何暮高唱久乃和树兰盈九畹栽竹逾万个【或作个史记货殖传竹竿万个古书皆用个字汉功臣表始出个字】长绠汲沧浪幽蹊下坎坷波涛夜俯听云树朝对卧初如遗宦情终乃最郡课人生诚无几【诚或作成非是】事往悲岂奈【或作那】萧条緜岁时契阔继庸懦【诗死生契阔注勤苦也契音挈懦乃卧切】胜事谁复论丑声日已播中丞黜凶邪天子闵穷饿君侯至之初闾里自相贺淹滞乐闲旷勤苦劝慵惰为余扫尘阶【尘或作东非是】命乐醉衆座穷秋感平分新月怜半破愿书岩上石勿使泥尘涴【泥尘或作尘泥】
陪杜侍御游湘西两寺独宿有题因献杨常侍【诸本无两字及因字　此自阳山北还过潭作永贞元年秋也湘西寺在潭州杨常侍凭也时为潭州刺史湘西观察使云】
长沙千里平【长沙即潭州也】胜地犹在险况当江濶处斗起势匪渐【斗顿也匪一作非】深林高玲珑青山上琬琰【上或作生】路穷台殿辟佛事焕且俨剖竹走泉源开廊架崖广【说文唐因岩为屋廊一作廓】是时秋之残【之或作初】暑气尚未歛羣行忘後先朋息弃拘检【朋或作困】客堂喜空凉【空或作风】华榻有清簟涧蔬煮蒿芹水果剥菱芡【音俭】伊余夙所慕陪赏亦云忝幸逢车马归独宿门不掩山楼黑无月渔火灿星点夜风一何喧杉桧屡磨颭【磨或作摩古磨摩通】犹疑在波涛?惕梦成魇静思屈原沈【楚词屈原沈於汨罗】远忆贾谊贬【贾谊为长沙王太傅公自御史贬阳山至是量移江陵掾过长沙故引此二人以自比】椒兰争妬忌【离骚经曰余以兰为可恃兮羌无实而容长椒专佞以慢慆兮榝又欲充夫佩帏王逸注兰楚怀王弟司马子兰也椒楚大夫子椒也】绦灌共谗謟【西汉贾谊传文帝议以谊任公卿之位绦灌乃毁谊曰洛阳人年少初学专欲擅权纷乱诸事於是天子以为长沙王太傅顔师古注绦绦侯周勃灌灌婴也】谁令悲生肠坐使泪盈脸飜飞乏羽翼【乏或作摧】指摘困瑕玷【困或作因非是】珥貂藩维重【应劭汉官仪曰侍中冠金蝉有貂貂取其内劲扞而外温润曹植戴蝉珥貂　珥音耳貂丁聊切】政化类分陕【汉弘农县周之二伯分陕之地公羊曰自陕而东周公主之自陕而西召公主之分陕亦见史记世家珥貂分陕谓凭以常侍镇长沙也　陕音闪】礼贤道何优奉已事苦俭大厦栋方隆巨川檝行剡【行或作初　易大过栋隆吉系辞剡木为楫】经营诚少暇游宴固已歉【欧本云歉俗字当作慊古书
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 10:23:11-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>