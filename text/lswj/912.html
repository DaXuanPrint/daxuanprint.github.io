<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="提要,原序,卷一,卷二,卷三,卷四,卷五,卷六,卷七,卷八,卷九,卷十,卷十一,卷十二,卷十三,卷十四,卷十五,卷十六,卷十七,卷十八,卷十九,卷二十,附编卷上,附编卷下,烛湖集全文在线阅读,烛湖集全文在线下载,大玄古籍书库">
<meta name="description" content="宋代诗文别集。20卷。孙应时著。作者曾手编其作品为50卷。因年久多有散佚。《四库全书》据《永乐大典》所收集的作品,编为文13卷、诗7卷。后附其父孙介、其兄孙应求等的诗及作者父子的传略2卷。观其诗文,大抵以应酬之作为主。文风平实。诗歌偶有清新之笔,如《黄岩溪》:“杜鹃声里谷幽幽,绿水平溪日夜流。花落空山人不到,一川烟雨起春愁。”《望建康诸山》怀古伤今:“白沙城上望金陵,满眼风烟草树青。山色千年围故国,江流万里赴沧溟。惊心采石瓜州渡,搔首长干白下亭。一笑书生强多事,萧萧飞雁落寒汀。”景色凄凉,欲说还休,含不尽">
<title>烛湖集_孙应时_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">烛湖集</span> <br/>
          作者： <span class="inputVal" id="bkauthor">孙应时</span> <br/>
          朝代： <span class="inputVal" id="bkdate">宋代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">类书文集,诗文集,完结</span> <br/>
          字数： <span class="inputVal" id="bknum">[book_length]148723</span> <br/>
          说明： <span class="inputVal" id="bkdec">宋代诗文别集。20卷。孙应时著。作者曾手编其作品为50卷。因年久多有散佚。《四库全书》据《永乐大典》所收集的作品,编为文13卷、诗7卷。后附其父孙介、其兄孙应求等的诗及作者父子的传略2卷。观其诗文,大抵以应酬之作为主。文风平实。诗歌偶有清新之笔,如《黄岩溪》:“杜鹃声里谷幽幽,绿水平溪日夜流。花落空山人不到,一川烟雨起春愁。”《望建康诸山》怀古伤今:“白沙城上望金陵,满眼风烟草树青。山色千年围故国,江流万里赴沧溟。惊心采石瓜州渡,搔首长干白下亭。一笑书生强多事,萧萧飞雁落寒汀。”景色凄凉,欲说还休,含不尽之意于言外,堪称佳作。</span> <br/>
          封面： <span class="inputVal" id="bkimg">Z_19101.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]烛湖集
[book_author]孙应时
[book_date]宋代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]类书文集,诗文集,完结
[book_length]148723
[book_dec]宋代诗文别集。20卷。孙应时著。作者曾手编其作品为50卷。因年久多有散佚。《四库全书》据《永乐大典》所收集的作品,编为文13卷、诗7卷。后附其父孙介、其兄孙应求等的诗及作者父子的传略2卷。观其诗文,大抵以应酬之作为主。文风平实。诗歌偶有清新之笔,如《黄岩溪》:“杜鹃声里谷幽幽,绿水平溪日夜流。花落空山人不到,一川烟雨起春愁。”《望建康诸山》怀古伤今:“白沙城上望金陵,满眼风烟草树青。山色千年围故国,江流万里赴沧溟。惊心采石瓜州渡,搔首长干白下亭。一笑书生强多事,萧萧飞雁落寒汀。”景色凄凉,欲说还休,含不尽之意于言外,堪称佳作。
[book_img]Z_19101.jpg


[book_title]提要
钦定四库全书　　　　　集部四
烛湖集二十卷附编二卷　别集类三【宋】
提要
臣等谨案烛湖集二十卷附编二卷宋孙应时撰应时字季和自号烛湖居士余姚人登淳煕乙未进士初尉黄岩迁海陵丞再迁遂安今改知常熟县以仓粟流欠贬秩移判邵武军未上而卒考杨简作应时圹志及张淏会稽续志均称其绍煕初尝应蜀帅邱崈辟预料吴曦逆谋白崈以别将领其军後曦以叛诛其言果验时应时已殁三省奏官其子祖开盖亦智略之士又史弥远受业於应时集中与弥远诸书皆深相规戒迨弥远柄国超然自远无所假借甘沦一倅而终其人品尤不可及矣宋史艺文志载烛湖集十卷据应时诗中自序盖尝应刘克庄之求手编其藁为五十卷集末有其侄祖佑跋称洓水司马述先以十卷付梓後付以问思録五十条通监摘义三十条总名之曰经史说又附雪斋父子倡和诗及雪斋行状墓铭扬简所撰圹记会稽续志小传子祖开补官省劄等篇是十卷为祖佑所编非其旧本也年远散佚久无传本故厉鹗作宋诗纪事仅於吴礼部诗话王应麟困学纪问黄宗羲姚江逸诗内采掇数篇寥寥不备兹从永乐大典所载排纂成编惟经史说残缺特甚仅存一篇其余则约略篇数殆已十得八九以卷帙繁重分二十卷仍附编其父介及其兄应求应符诗并録应时父子志传行状子祖开补官省劄诸篇为上下二卷应求字伯起尝登乡荐应符字仲潜所着有历代帝王纂要二卷初学须知五卷载於陈振孙书録解题今并未见云乾隆四十六年九月恭校上
总纂官【臣】纪昀【臣】陆锡熊【臣】孙士毅
总校官【臣】陆费墀

[book_title]原序
国朝人文之盛列圣涵濡逮熙丰元佑间伊洛诸先生出焉其於发挥洙泗微言可谓至矣高宗宏济大业首崇经术天下举知儒道之贵孝宗稽古好学敬事元老天下益知师道之尊声应气求师儒辈出若南轩张公象山陆公晦庵朱公东莱吕公皆以斯文自任烛湖孙先生早承学於象山晦庵之门天分既高学力尤至穷理尽性深探阃域四方之士翕然景从凡经指授随其才品有以自立淳熙甲辰史忠定王延致先生讲道东湖今丞相鲁国公昆弟实从之游述获在执经之列丙午岁先人宰海陵先生适丞是邑尤得朝夕侍左右遐思榘矱尚有遗文诸家藏得已会粹者十有二卷敬锓梓以惠後学述在海陵时尝升堂拜雪斋老先生见手编家庭唱酬集父子兄弟自为师友读之使人起敬是岁雪斋有赏月诗先人与述两兄亦相与赓韵感念畴昔閲四十载唱酬集有遇雪鬻田二诗乃先生龆齓所作因并赏月诗撮十题刋於附録之末既以表先生幼年识趣之伟又以见雪斋源流之可敬也述不肖安敢效李汉彚昌黎文而为之序姑序次刋集岁月纪於卷首云宝庆丁亥长至日门人洓水司马述谨书

[book_title]卷一
钦定四库全书
烛湖集卷一　　　　　　宋　孙应时　撰
表
慈福太后加上尊号贺皇帝表
圣治重光侈璇宫之锡美慈闱备福新宝册之扬徽奉缛礼於中天伟闳休之冠古【中贺】恭惟皇帝陛下祗承舜孝遹广文声履揖逊之昌图辑圣明之钜典於皇帝祉盛三宫燕喜之时仰止坤元大八秩夀康之庆肆?谷旦登衍鸿名极荣养於东朝永延洪於奕世臣身縻外阃迹远修门扬厉铺张莫预千官之末议咏歌舞蹈徒切四表之欢心
贺夀皇圣帝表
嗣圣总师祗广舜心之孝重闱奉册丕昭文母之尊焕缛典於丛霄施闳休於区宇【中贺】恭惟至尊夀皇圣帝陛下仁深与子道尽事亲置酒未央踵十年之荣庆问安长乐新八秩之夀康兹蒐举於上仪益光华於叠矩动龙楼之喜色沸鳌极之欢声臣身使蜀门心驰魏阙亲逢盛事亶千古之一时嘉与远民共三呼於万岁
又
今古一时莫盛慈皇之事母国家多庆诞闻圣子之生孙喜集丛霄荣均广宇【中贺】恭惟至尊夀皇圣帝陛下循尧尽道命禹执中浃宇宙以归仁备天人之荐祉龙楼就养已欣付托之无忧甲观发祥更卜继承之有永神民呼舞宗社奠安臣身使蜀门心存魏阙丕惟盛事远超载籍之五三益愿慈顔坐閲来昆之千亿
皇孙生贺皇帝表
玄圭继治赫帝业之流光神剑告祥挺孙枝之毓秀福全五世喜浃四方【中贺】恭惟皇帝陛下远缵禹功率行舜孝重亲悦豫躬大安长乐之朝世嫡蕃昌新甲观画堂之庆亶天人之嘉会轶宇宙之前闻遥知三日之亲临想见五云之佳气有室大竞无疆惟休臣远去鸳行阻陪虎拜流传盛事实欣千古之一时鼓舞斯民同祝三宫之万夀
代史魏公贺皇孙出合表
帝祉鸿蒙奕叶畀皇家之庆孙谋燕翼异宫开世嫡之尊盛事难逢函生胥悦【中贺】恭惟皇帝陛下率履尧道绍新周邦雍雍慈孝之传蛰蛰繁昌之绪含饴弄膝前知映日之精神赐服班朝喜见成人之礼乐爰疏恩於甲观俾开府於禁垣光昭万世之规丕对三宫之训臣身虽谢事心敢忘君欣闻国家典礼之行敬为宗社安荣之贺
会庆节贺表
宅位倦勤高蹈清都之表大德得夀增多神筴之元仰庆旦之虹流溢欢心之鳌拚【中贺】恭惟至尊夀皇圣帝陛下仁如天覆道与时偕法度循尧底继承之尽善历数命禹知付托之无忧龙楼临五日之朝凤纪届千秋之节合三宫而式燕骈衆福以来同臣早滥周行新蒙蜀寄想望未央之前殿虽觉岷江万里之遥窃与青城之老成同上嵩岳三呼之祝
又
祥开虹渚适当盈月之期庆溢龙楼丕衍後天之算三宫式燕四表同欢【中贺】恭惟至尊夀皇圣帝陛下德配两仪道超万古循尧继治巍巍其有成功命禹执中恢恢无复余事履大安之至养奉长乐之慈顔方将纪八千岁之春秋为亿万年之父母属临庆节益茂宏休臣滥使遐方欣逢盛际玉巵在望莫陪汉殿之羣臣芹献不忘但効华封之三祝
又
生商运启日月会析木之津戴舜心同麟凤舞箫韶之奏当玉巵之称夀想璇极之增懽【中贺】恭惟至尊夀皇圣帝陛下道与时行仁如天大倦法宫之事诏游姑射以神凝集四世之全荣冠百王之景铄流虹绕电属天人嘉会之期就日望云均臣子爱君之意臣缀班奎阁将指坤维尚想鸳行闻九霄之警跸敢忘虎拜歌万夀之声诗
贺光宗皇帝登极代司马通判俨进文正公奏劄表
葵藿无情犹知向日蚁蜂有悃能不忘君矧滥齿於衣冠而久蒙於禄秩拊躬拚蹈际运休明三圣相传信千古未闻之盛六龙在御当万物咸睹之时加以言路宏开封囊交上虽惭应诏之奇策窃贡承家之旧闻内激愚衷死有余罪【中谢】伏念臣曾叔祖臣光见推一代受任累朝每怀入告之嘉猷自信生平之力学盖尝以曰仁曰明曰武为君人之德以任官信赏必罚为政治之规自仁庙英庙之畴庸逮神宗哲宗之访落始终六说恳切一辞然九重不谓之迂疏而四海咸称其忠荩巍巍底乂往往由兹曩者臣兄汲以州佐之微官逢夀皇之初政用誊奏藁进彻宸聪曲荷并容俯嘉狂狷恭惟皇帝陛下祗承内禅遹济中兴若稽本朝之宪章追想当时之耉老曾是先臣之献替久尘乙夜之览观臣实无知怀不自已敢缘故事特寓微衷忝谓世家久已厚乾坤之雨露庶几後裔犹能增海岳之涓尘惟无忽於常谈斯立观於实效所有先臣光前件劄子四道谨缮写随表昧死以闻
重明节贺表
为天下君赫乾坤之眷命祝圣人夀均臣子之至情瞻盛旦之虹流溢懽心之鳌拚【中贺】恭惟皇帝陛下严恭寅畏缉熙光明成禹万世之功兴舜九招之乐三宫四世方永保於欢荣百姓羣黎悉陶成於仁夀於皇嘉节滋受宏休臣远迹周行分符蜀土望天顔之玉晬阻奉宸欢占岁事之金穰并为国庆
又
地辟天开丕赫离明之照虹流电绕亶临震夙之期沸率土之欢声永皇穹之休命【中贺】恭惟皇帝陛下道传精一功格平成视膳问安仰尽重闱之养垂衣拱手俯观万物之宁星明南极之躔神授泰元之?允兹庆旦丕拥宏休臣叨被明恩远将使指难趋汉殿进都护万年之觞嘉与蜀民致封人三祝之意
又
身縻万里忝西清学士之班节过千秋庆南极老人之见仰致後天之祝俯殚报上之勤臣闻作善而降之祥大德必得其夀於皇上圣出应昌期恭惟皇帝陛下天锡九畴躬行一道总章衢室不忘尧舜求贤之心长乐大安远过汉唐事亲之孝是增神?以永帝龄臣远去鵷行阻陪虎拜金茎沆瀣惟愿奉万年之觞玉殿罘罳徒想听九霄之跸
代邱制帅谢赐历日表
寅正得天亶在躬之历数昕朝颁朔通薄海之车书爰敇庶邦以兴嗣岁【中谢】恭惟皇帝陛下继舜一道叙禹九畴察治象於璇玑凝圣功於玉烛析因夷隩庸敬授於人时东西朔南方大同於声教臣夙浮江汉来使岷嶓初布诏条恭逢驿赐自天而下仰星辰日月之旁罗与物为春庆草木山川之咸若
牋
贺慈福宫牋
福盛东朝极两宫之敬养庆锺甲观全五世之欢荣【中贺】恭惟夀圣皇太后殿下德启姒任名光马邓圣而继圣萱庭素释於忧勤孙又生孙椒匊坐观於蕃衍坤仪所镇帝祉滋多臣荷国厚恩逢时嘉庆含饴弄膝想知霄极之怡顔奉册称觞尚见云礽之列侍
贺夀成皇后牋
思齐之助浃燕喜於三宫长发其祥见蝉聨之五世画堂毓秀慈阃增辉【中贺】恭惟夀成皇后殿下俪日竝明配天不老媚自周姜之妇格有王家施於洛诵之孙生蒙帝祉荣超古昔福萃宗祧臣夙荷国恩远违朝蹟丛霄在望惟祈万夀之无疆盛事难逢敢後四方之来贺
贺皇后牋
六宫治内重光彤史之传五世全荣俶奏画堂之庆福扶庙社喜浃方维【中贺】恭惟皇后殿下莘女笃周涂山兴夏徽音是嗣惠宗公以御於家邦景命有开厘女士而从以孙子厥锺世嫡其对天休臣叨际昌辰欣闻盛事祝厘朱邸更符榴子之多垂裕皇基用卜椒条之远
状
代请龙图阁学士左通议大夫致仕胡沂諡状
臣等辄沥血诚仰干宸听虮蝨小臣自揆孤远吁天有请罪当诛戮中心震惧不敢逃死伏念臣先父龙图阁学士左通议大夫致仕余姚县开国子食邑六百户赐紫金鱼袋赠宣奉大夫臣沂奋身儒素遭世休明粤乾道七禩当陛下肇启东宫夀皇圣帝属意耆德俾职端尹惟先臣实与故从臣王十朋陈良翰周操首膺妙选时论翕服先臣初以前吏部侍郎权尚书召还专领是官已乃除给事中至礼部尚书随所迁官皆命兼领是以密侍东宫之日为最久蒙被引遇之礼为最优自是不与他比後三年丐归得请除龙图阁学士奉祠还里不幸奄先朝露遗奏既闻赠宣奉大夫臣等不肖欲以先臣本末事实上诸太常请赐易名之典於朝伏缘在法官至光禄大夫始应得諡而先臣尚隔一阶未敢冒陈重以先臣身後凋落臣先兄拱学行粗有闻於时今太师史浩同知枢密院事葛邲皆尝论荐忽复早世不得少见教忠报国之效臣等碌碌沉绵忧患有怀历年兹者千载幸会恭值皇帝陛下光承揖逊继舜登极恩覃薄海远近驩洽乃若宫僚旧臣尤悉奨记宠光赫奕振於前闻臣等窃自感慨先臣夙昔遭际在诸臣先天不假年莫曕庆旦独有饰终一事尚当乘时望赐为泉壤荣上惟至仁如天不遗小物俯矜民欲万有一可臣等苟不剀切陈露乃是自絶於圣世兼臣又睹着令诸官不应得諡而声称显着者亦许定諡前後故事尤多此比再念先臣幼为宣和诸生险阻艰难义不忘君洎登绍兴甲科复值权臣用事恬处选调踰二十年中居言路排抑贵幸发於忠爱晚预论思特受夀皇圣帝知遇天语慰藉每有忠实不阿附之褒至於士推大雅世载清德束髪终老不见玷缺恭惟圣明委照毋俟缕陈臣等是敢妄意令文所指不胜人子区区显亲之心上叩帝阍俯伏待命伏望皇帝陛下兴怀往旧渗泽幽潜特推非常之至恩兼昭劝善之殊典使先臣蒙一字以不朽则臣等虽万死而敢辞所有先臣行状谨缮写成册随状投进欲乞睿慈降付有司特赐定諡施行臣等无任瞻天望圣激切屏营之至
到阙与侍从先状
领藩护塞久愧东垣之民赐诏解符亟趋北阙之觐冀言逡於朝事将造觌於高堂获序感藏仰依休庇敢驰缄牍敬达记曹惟蕲寛仁先恕崖略
又
东垣护塞再易於岁华北阙赐环行瞻於霄极伫接鹭班之後缀因望鳬舄之前絇并导素诚少纾勤想敬驰缄牍先达记曹
大守入境与文太师先状
比者谨交印绂爰整羇崎岖初出於关中缱绻已怀於洛土望辉光而在迩驰悃愊以良勤拚怿惟深编摩罔究
贺范提刑交驰状
疏恩天上改使汉中世祚益光官袭荣公之旧乡关未远地忘蜀道之难兹授任之实宜於远嫌而何有伏惟某官以家学之正大辅天资之英明阔步一时希踪诸老当年聨璧人称二陆之俱来今世一夔天俾明公之更达业登华贯勇退急流未尝忘许国之忠是以不择地而处辍梓潼之抚字劳剑北之将输曾坐席之未温复抗章而自列肆膺天诏改驾星轺受王嘉师监祥刑上非轻畀以古法议决疑狱民用不寃行矣赐环归其持槖某谬叨重寄实赖同寅幸勿遐遗益勤忠告吾二人之心事当不啻於弟兄公四世之典刑终有辞於家国
与夔路赵安抚交驰状
蜀兼四道故唇齿之相依夔控三巴抑襟喉之尤重窃将吾侪之协济共寛明主之顾忧况平生所闻一时人物之英乃今日同好万里山川之外问津不远倾盖可知伏惟某官文名四方义概千古山立不倚玉全无疵腾辉使星晋位郎宿推毂北戍易符西征虽出入远近相寻於十年而心迹本末可考如一日蔼然士论简在帝衷赤甲白盐宁久淹於啸咏黄扉青琐即归罄於论思某志与年凋才於用短谬将隆指来牧远民内怜事力之未苏外恐羁縻之无术何幸十连之合治先闻五袴之兴謡得借余光更蕲忠告瞿唐灔澦行当谒东道之主人汶岭峨眉端不减右军之奇事词难缕缕意极拳拳
贺泸南郭安抚到任状
诏从真馆宠畀雄藩壮韬钤戟纛之威新壁垒旌旗之气羣心自定方面底宁忝聨治以为荣实分光之有赖恭惟某官家世名将朝廷信臣训齐边圉之貔貅军声震叠弹压天关之虎豹帝宠便蕃山林虽听於少安庙社不忘於倚重属东川之谋帅发中诏以命公开府建牙便已息潢池之警据鞍上马尚期收瀚海之勲某自笑?顽亦叨临遣所恃肺肝之无隐遂容唇齿之相依左右挈提共修方伯连帅之职迩遐安靖庶答圣君贤相之知
答新成州宇文知郡子震状
少年虎榜实忝隽游中岁鸳行更深雅好逮今兹之头白知相见之眼明恭惟某官人物极高进用最早何修能之见忌逢积毁而遂?念公卧家使我寤叹新传诏劄起畀守符虽云关外之偏州实亦国西之要地壮心未折谅趣驾而不辞公论既开伫赐环之非晚廼如薄质猥被殊恩才本无堪恐贻羞於蜀道心知有恃得问政於郑乡愿言握手之余勿嫌提耳之告
谢刘守陞陟状
受县无堪幸当满罢脱身是望何有荐论眷然华衮之襃疑於藻监之误再三自省十倍为荣窃念某少不如人仕非所好为亲黾俛与俗浮沈万里行游恍蜀江之梦寐三年坐缚媿偃室之弦歌文书眩而目昏心虑煎而髪白赖逢贤牧来布寛恩清狱讼而田里安辑神人而年谷熟公私之务益简上下之情易通故盘根错节虽无利器之可称而凌雨震风则有厦屋以为芘苟终更而得去真受赐之已多岂伊鼠技之穷乃畀鹗章之宠性质中下顾明敏之何居吏事寻常谓疏通而犹未感公厚意抚已汗顔伏遇某官锺玉笥之精神富墨庄之文献以此閲天下之士一见莫逃而独存古人之风不求自与遂令孤戆亦借品题某敢不补拙以勤敬终如始但怜鳬舄难如叶令之僊飞犹恐龙门或玷李公之容接更惟矜念早遂保全恳谢之私形容难究
谢虞提刑陞陟状
三年试剧惟依六辔之光一旦受知足增九鼎之重未敢言尺寸之进实已倍寻常之荣伏念某门冷如冰家穷至骨闭户映雪少而读父之书漱石枕流本无干世之念苦缘升斗浪走西东天日一心星霜再纪常恐食焉而怠事其祸莫逃若云私尔而忘公则吾岂敢雅不善於覔举非辄求於自高偶然从万里之招遂亦换七阶之选得邑於此为计更?犯天下之所难取衆人之共弃膏火煎熬而髪白风波汹涌而迹危不意自全适有天幸久寛衔勒免於百谪之盈终赐齿牙眷然一顾之宠知怜异甚观听骇然兹盖伏遇某官当代宗工为国肤使閲人之监如月芘士之厦若山鬷明虽恶不废於一言即墨可封无间於多毁且使四方知不得罪於君子庶几他日或能自及於古人某敢不洗濯尘容激昂素节百里半九十傥善後之可期一身当三千尚酬知之未晚
谢浙东张提刑诏关陞状
吏役亡堪甫及三年之课使华所曁猥加一顾之荣睠知己之难酬惧荐贤之非称敢陈平素以凟高明伏念某圭窦寒生辟雍晚学双亲白髪方谋菽水之供一命青衫敢惮尘埃之役间关廵徼鞅掌簿书羇危几类於五穷龃龉殆盈於百谪窃守父兄之训重闻师友之箴妄意古人戒蓬心之不固委身时运悟蕉梦之俱非纷进取以安能独迂?而自笑凄凉江海俛仰星霜方哦归去之词欲寻遂初之赋忽聆使节躬按遐陬揽辔登车既免澄清之及下堂携手遽叨论荐之先曾非意料之初迥出寻常之外兹盖伏遇某官资文武忠孝之德达诗书礼乐之原白日青天皦若襟期之素清冰寒露自然风鉴之高名家百年早膺帝眷衔命万里蔚为国光释州组於淮堧分使台於畿甸六条问事七郡向风汲汲人才恐负九重之寄恂恂礼貌俯咨一得之愚谓朝家选举之科实铨曹进退之本酌权衡而自用洞毫髪以难欺爰拯颓波以扶公论遂使守株之士初无跃冶之尤华衮蒙褒搢绅兴叹某敢不益坚夙志思励远图桃李春风或诧公门之盛松篁晩岁宁忘国士之知
谢越帅王尚书希吕关陞状
遐陬试吏仰末照以自安会府荐贤润余波而下及退省泥涂之陋顾尘风裁之高非分所蒙虽荣而惧窃念某天资底滞人事濶?守父兄之朴学而铜其愚习师友之绪言而胶於用拥书自叹徒妄意於古人拊已自知亦何取於斯世怅田庐之无有曾菽水之不谋猥以诸生进於礼部上污衡鉴谬齿簪绅复久逃於空虚亦竟忘於贽谢低徊廵徼怵迫简书草泽渔樵作封丘之清梦江湖岁月愧彭泽之高踪粤闻帅毂之东虽喜师门之旧云天势远棨戟难依燕雀情卑缄縢莫诉托帡幪之甚大寛箠楚其已多云何驽散之流忽畀鹗书之重所施过甚自视恍然兹盖伏遇某官宗社名臣乾坤间气垂绅入侍朝廷增九鼎之安授钺开藩京师蒙千里之润纪纲一面襟带列城居天下之望而寛以待人位方伯之尊而急於下士明足以周庶物之情伪大足以器羣生之短长虽是琐微尽从甄别原选举之初意慨风流之久衰权门为之摩肩市道几於攘臂棼棼至此耿耿何言敢图後生复见前辈冶金不跃寒谷自春洋洋乎爱乐人物之心表表焉扶持善类之力慙所取之非称尚有伤於至公敢不砥砺前修激昂壮节流行坎止听造物之何如松坚玉刚庶酬知於未老
答单侍郎到状
撇漩捎濆才脱巴江之险扪参历井更知蜀道之难喜渐近於平川得首观於会府恭逢法从之重暂领价藩之尊旧容接武於朝绅今幸分光於隣烛资粮扉屦不敢烦东道之主人风物江山尚略访南楼之故事有怀欣遡莫罄形容
答汉州张大卿到状
平生蜀道之难今其饱见咫尺房湖之胜遂欲往游况黄堂之主人乃白头之旧友更思一面容写寸心属冬温之异常惧天意之当戒将斋心而致祷爰便道以遄驱无烦五马之郊迎以为民望空复双鱼之踵至有媿前言
回东路王提刑先状
撇漩捎濆饱见巴江之箭急扪参历井更知蜀道之天难喜渐入於平川行少休於倦鞅惟时肤使繄我故人新抚南泸之师方还东梓之治想声光之在望慨会合之无从而深眷不遗惠言相命乃勤玉节特驻金渊其於见君子之心云胡不喜如必设大宾之礼则不敢承
回朱都大到状
初泝下牢凛撇漩捎濆之险载驱南浦饱扪参历井之难幸川途之渐平知官次之不远敢申聨事之好预刻见贤之期自省头颅定慙珠王之在侧惟应臭味便作芝兰之相投欣悚之私话言难究
迎文太师到阙状
侧听德音睠思国老谓夙钦於勲望故渴见於仪刑诏使斾以属途慰邦民之延首炎阳贯序勉驰巩洛之郊飞盖凌风伫迩宣温之户某式?在位阻候行邮伏惟上为庙堂益调寝饍
迎文太师入觐状
伏审肃扬台斾来觐帝廷寤寐粹容即奉清闲之燕驰驱大道罔弛次舍之勤属春律之始和谅福襟之深固侧聆车驭将届郊圻伫遂觐瞻预增欣拚
迎韩相自洛西由阙判北京状
伏审肃驰大斾肆觐路朝都民拥道以言瞻宸扆注怀於来见矧惟幕属之旧尤伫衮衣之还方冒沍寒尚觐行色冀颐寝兴期介禧祉
迎范户部状
伏审显膺召节入觐严宸解全蜀之冰符临西秦之驿道隼旟抗路将觌驺鸣星弁盍簪伫聆燕语缅惟春阳偃薄福履冲安方箠辔之尚勤冀兴居之益护
迎蔡相自裕陵还阙状
伏审竣事西陵还辕北阙祗奉祠於虞幄行税鞅於都闉即遂瞻承良慰倾伫
迎韩相入阙召以南郊陪位状
伏承显膺严召聿相大祠渴旧德之仪刑留精衷之寤寐都人属目共瞻车马之辉光烟燎陪容伫接珩璜之步武末阶觐觌预切忻翘
迎郑资政状
伏承饬行自蜀修觐还朝旋闻日剡之来继有宫祠之请虽燕安自便聊适於雅怀而倾瞩攸同未厌於舆诵念山川之眇邈丁暑雨之淹延跋涉良勤遵颐曷若辄寓诚於简牍庸申敬於记曹其在咏思并留前叙
迎李户部状
伏审显膺召节入觐严宸解全蜀之大藩临西秦之周道抗揺揺之斾将憇於近圻观两两之符伫被於华采缅维福襟冲裕使骑勤烦爰冒秋炎尚届馆传即谐迎谒预切瞻翘
迎张宣猷状
远驱台斾甫次国都朝论具依上心虚伫阻於官制莫遂郊迎冀趋命之勿违副曕风之已久
迎周漕使状
伏承远驰台斾俯及嵩郊属时霰之纷零冒驿途之凝沍窃惟行李倍想艰勤某限官守之有常阻畿封之纳谒冀加调护副是依瞻略布柔函仰通典记
迎吕龙图知太平州状
伏审肃驰戍斾将届府城惟兹跋涉之勤尚冒炎歊之末想惟妙养无爽太和即遂参迎庶殚藴幅更祈保佑益副翘诚
迎程参谋状
肃驱大斾将次郊垧顾慕义之无从喜瞻风之有便恭惟某官英才经世远略过人仰膺当宁之知出任临边之寄折冲御侮坐肃蛮方第赏策勲径跻法从掇承休於诏检用参决於筹帷行奉湛恩入居近弼某曾移书之未果忽枉教之先临悚佩兼深敷陈罔既
迎吕秦州状
伏承改帅西秦解符旧陕历关河之阻将及於雍郊均牛酒之欢暂追於里社窃惟勤劳华辔偃冒风埃德履保和道襟集祉某伫谐迎晤冀释瞻翘倍祝养颐下符依仰
回杨总领贺冬至状
天旋爱日当圭景之丈三地隐轻雷在蓍爻之初九惟德受祉与阳俱亨伏惟某官顺履嘉辰导迎恊气观台晓望已占嗣岁之祥寒谷春生益茂宜民之福虽暂淹於使节即归捧於御床善颂之私报书难究

[book_title]卷二
钦定四库全书
烛湖集卷二　　　　　　宋　孙应时　撰启一
发举谢乡帅启
献赋秋闱慙非饱学登名天府猥预荐书顾揣已以何堪实知恩之有自切以朝廷广至公之路诚乐取於台莱郡国有大比之常惧或遗於草野考其来之自古皆藉此以得人在周家则贤能俊造之宾兴至汉氏而茂异孝亷之岁举无非本平生践履之素是以成天下纯实之风有如进士之名科号为後世之重选虽文章决一日之胜然规模亦三代之遗自唐世以相高迨国朝而尤盛窃观前辈历数钜公宏才实学涵养於未试之先元勳伟节发挥於可为之日非若悠悠世俗之志苟遂区区利名之私士而未及於古人心岂无媿於兹举矧今天子振非常之烈深诏执事求有用之才六经之学孰深造於圣门三策之条孰兼通於世务凡在持衡之下宜无滥吹之容如某者诗礼家传簪绅世旧念宣献以来源流学术之粹顾春明之望冷落艰难之余铭心愿复於青氊束髪粗勤於黄卷慨余风之未远顾童子以何能强习雕虫敬出诸先生之後敢图荐鹗乃玷鄊大夫之知兹盖伏遇某官为国近臣当今硕望解喉舌中朝之任分股肱辅郡之忧适三年劝驾之时助九重求士之切淬励作成既出於寻常之外甄收简拔不遗於尺寸之长致兹光荣及於么麽某敢不力思远大深自激昂进所学於未能坚其志以有立阶梯今日傥不坠先世之名鞭策他年亦以为门下之报
又
上公作牧亦躬劝驾之劳畸士应书仅齿登名之末羌衆隽之所笑抑有司之至明矧惟岩石之素瞻而使宫墙之自托是为徼幸敢不知荣尝考周家致太平之端深识先王命乡老之意夫贵为师保本非一职之可名而分总郊圻使董三年之大比出偕羣吏而举宾兴之礼入见天子而献贤能之书盖道隆德骏既足以使人才之向风事重体尊尤所以示朝廷之敬士邈中古之既降喟此道之莫追郡之选举几於具文主者好恶或其私意祢鹗抱卑飞之叹齐竽多滥吹之讥孰如今兹适有幸会屈衮衣绣裳之重为国求才使筚门圭窦之人逢时自奋仰大公之在上知小善之必收如某者生长穷乡抱持朴学虽少而有志初非富贵温饱之谋而壮且益贫实有父兄门户之责三年之鸣未振再鼓之气不衰忽惊铅椠之生光不作陶钧之弃物顾雕虫篆刻之技亦何足言然攀鳞附翼之途或由兹始兹盖伏遇某官三朝公辅一代宗师衣鉢文章五世袭为儒之贵鼎彝事业九重深求助之思方虚左以近归岂居东之淹久兴怀塲屋之际垂意权衡之间曾是妄庸及於甄录某敢不益加砥砺仰称作成与计吏偕虽曰肩衆人之下见大敌勇或能策第一之勲
又
家声满世忍负读书之传地着有年许从寓里之选曾谓雕虫之陋猥叨荐鹗之荣知振起之可期仰作成之有自盖闻唐虞三代之治所甚急者人才恭惟祖宗列圣之心尤加重於科举凡衣冠之胄子与韦布之诸生各尽力其所长得乘时而自奋彬彬继出卓卓可观学术议论能追数千载之渊源道德功名遂以扶二百年之社稷肆今初政率由旧章涣发明诏匪为虚文风厉名士俾为实学岂使齐竽之滥要求鲁服之真如某者涑水诸孙山隂北客念中朝之盛敢忘先训之箕裘顾南渡以来未睹世科之衣鉢喟夙宵之黾勉惊岁月之蹉跎何献赋之未工忽登名之误及双亲一笑粗不为灯火之羞小子自量犹恐作权衡之玷厥惟幸会有此侥觎兹盖伏遇某官事业格天文章经世三公为乡老薄烦衮绣之镇临一气转洪钧共庆鸢鱼之飞跃亲为劝驾俾与计偕无患有司之不明遂令小子之有造某敢不激昂素志磨励新功得隽南宫傥可拾青氊之旧拜恩东阁正应歌赤舄之归
回京制帅贺交割启
三边重寄岂堪承乏之非才万里遄驱赖有告新之善政问知封境拜受印章思称上恩敢违前躅伏惟某官胷襟度世指掌谋王以弥纶宇宙之才先试於四路六十州之间宜镇抚兵民之效有光乎诸公二百载之蹟尽洗岷峨凄怆之气不惊江汉朝宗之波乐职宣布之诗久熟诸生之诵出车劳还之雅式形明主之思驰温诏以如纶伫遄归之补衮中朝政地方将系天下之安危西土人情宁得计雪山之轻重某无能为役猥使代公适当见吏民之初何以慰父老之望固知蒋公琰之於诸葛不及前人庶几任中正之继乖崖悉遵成画尚须一面庸写寸心
上叶知郡启
学邑非才持身受察煌煌棨戟之下凛凛简书之明一郤一前为荣为惧盖闻千室之宰孔门不轻许人四长之贤汉世以为盛事官无大小责有重轻使天下无太平之时亦县令非其人之故然而世变相激吏途多端文移旁午而交驰赋歛凿空而取办自簿书狱讼不及经意则教化风俗又何暇知加以位下权轻法弊情巧机穽难测风波易揺官民至於相视为仇讐郡邑不能交通如父子自非道足以获乎上德足以长其人游刃肯綮之余收功绳墨之外虽以高才而处此仅亦俗吏所能为如某者少无技能长亦迂濶驱驰升斗之养黾勉尘埃之容不能犯当世之至难辄欲以书生而自试捧檄趣戍舂粮远征岂惟登车败绩之为忧正恐求牧与刍而不获独欣天幸首事我公恭惟某官文献承家风流名世器博大而方厚识渊深而清明天府浩穰治中名重山城潇洒节制体尊固已讴吟一方襦袴千里幸寛下吏之辔策使布仁侯之教条察其悃愊之无华赦其迟钝之不及诚殚千虑稍答万分但恐帝方急贤公且入辅虽则云天之在望未知日月之何如堂下一言固不遁知人之监岁终四善其敢干考课之公尺牍有穷寸诚难究
与李制干启
读蜀道之歌想见风采依严公之幕辱为辈流不孤万里之远游真成一段之奇事恭惟某官星精孕秀月窟腾芳滔滔岷江之词源峭峭石笋之风骨固巳陵轹多士震惊一时而且略无骄豪厚自涵养要窥从上圣贤之实地不作随世功名之近图定非寻常所可量度蓬莱道山之召人已迟之芙蕖緑水之居君宁久此不愁黄卷之如律便看黑头之作公某偶然来访於鱼鳬幸甚获陪於鸾凤媿非孙楚不能为参卿军事之高初见李翺聊亦致得贤主人之贺渴须面语欵究心期
通成都陈钤干启
闻名以来今几岁月快睹之愿巧相参商安知四海兄弟之游乃在万里山川之外缔交云始写敬敢忘伏惟某官文妙穿杨笔健扛鼎激昂意气早披黄石之一编游戏词章更中青钱之万选多士辟易九重叹嘉屹为将相之储优俟功名之会小遨游於宾幕杂谈笑於边筹故尝身行危疑反侧之间坐收还定安集之效兹特发硎之一试径须推毂之九迁不对清光式殚素藴某连樯璧海倾盖锦江岂行止之偶然何追随之幸甚大牀径卧能毋媿豪杰之交闭户读书尚许闻切磋之益
回卢钤干启
谢傅阶庭之誉久熟听闻严公幕府之游适相先後交一臂而不见揺寸心其可知伏惟某官天与奇才家传妙学十二楼之飞凤文采何多九万里之抟鹏功名方起别巴山之枳棘弄锦水之芙蕖风流雍容论议英发陪碧幢而入奏着彩服以归宁能无好官径压余子某人品卑甚客游偶然所期云雾之披乃作参辰之避羣贤共席空怀瓦砾之羞百过开函竟乏琼瑶之报
回黄岩钱主簿启
愿识韩荆州窃有闻风之素一诣习主簿何如聨事之荣欣奇气之鼎来媿函书之先及恭惟某官家传忠孝之烈天与高明之姿政事文章不见全牛之迎刃风流醖藉自然野鹤之在羣猗四海之几人当一日而千里纷簿书之细故与州县之徒劳而屈大才岂厌舆论棘林鸾凤虽戢翅以卑栖溟海鵾鹏伫抟风而直上某一官不效百谪且盈繄譾薄其自知处凄凉而何叹愿事大夫之贤者以讫其身而闻君子之至斯云胡不喜
回常熟赵主簿启
自笑痴儿不了公家之事新闻高士肯为簿领之来天实借之吾有助矣伏惟某官神明贵胄洒落英姿藏万卷於胷中扫千军於笔下鹗冲秋汉方自致於功名凤翔景云已亟蒙於褒表不辞栖枳之陋果趣戍瓜之行祭竈请邻听嘉音之已近发硎游刃知远业之难量某漫浪平生摧颓多病兹强顔而试剧幸聨事之得贤尺素有书便卜写心於一见寸诚所望必无?手以旁观
上平江守虞殿院俦启
一札自天双旌易地花骢京路几年真御史之名铜虎守符三典近长安之郡肆陞华於尧阁爰增重於吴门公为民而肯来人有喜而相合维今茂苑实古名藩燕寝凝香文物见诗人之赋高台临远规模犹故国之遗矧自中兴以来遂为三辅之剧夥舟车之繁会坌金谷之浩穰非属诸有威风知大体之人或失夫治豪右牧小民之意日舒徐於弄印衆想望於出纶厥烦我公大慰物论昔焉耳目之任纠正百官今也股肱之邦师帅千里俨风霜之清节布雨露之优恩是於弹压抚摩之间必有光明俊伟之实以兹选任亶谓得人恭惟某官粹学起家高明华国平生亹亹要无毫髪之欺心孤立堂堂独全天地之正气践扬多矣本末了然一辞触邪之冠旋上行狱之节焦劳荒政恩波同霅水之长啸咏公堂治象比婺星之焕凡缓急弛张之时当皆忠厚恻怛之所形视彼民之去思何吾土之多幸松江草木共知有脚之春来魏阙云霄不碍举头之日近第恐兴怀於宣室便须持橐於甘泉则方喜而又忧愿少安而无遽某愚不谐世仕专为亲纷邑弊之有年猥求自试凛地寒之无与知必易危姑早夜以忘劳奚始终之敢计然踈远之踪虽未有一日之旧而仁明之下定可托二天之私将歛板以鳬趋真望尘而雀跃考岁终之四善则不敢有觊心贡堂下之一言庶或蒙於携手
迎知严州冷殿院启
平生闻义心愿执鞭今日望尘职当负弩听父老之相语喜使君之鼎来仁声先满於一方协气频回於千里古有是事今见其人窃以严维名州代得贤牧广平公之风烈凌厉云霄樊川子之词章粉饰岩壑爰及文正最高本朝潇洒十诗优游中岁留作桐庐之盛事出为庆历之名臣中兴以来行阙尤近凡所选畀固多循良抑由赋重而民贫未免水烦而土敝慨想前哲欣逢我公伏惟某官名儒起家耆德高世青天白日不容一毫之欺心和气春风中函万物之生意龙游之声藉甚乌台之望凛然谁憎长孺之立朝坐小法免即俟次公之治郡以异政褒必将疏剔细苛布宣寛大尽消愁恨叹息之旧一收安静和平之功公优为之民有庆矣某才极下下意怀区区无可乐之箪瓢聊自试於民社非折腰之敢惮顾掣肘之难为幸哉事贤可以达志受容受察不待作河南尹之书载欣载奔庶免赓彭泽令之赋有怀跂望莫究形容
与杨都大交驰启
遄驱万里俶分卿月之光申命九天就易使星之次均是一时之重寄等令四蜀之蒙休至於衣绣昼归早遂过家之乐宝奎夜直不殊在列之荣时维茂恩请以重贺恭惟某官英姿山立妙学渊涵风力局干自冠冕於当今声名事业已权舆於大用勇作急流之退自请故乡之行北道宿师初仰计台之给饷西山和市更资牧使之得人上於信臣固无改命之嫌公於王事谅不择地而处肯眷锦江之旧少淹玉节之华伫宣室之兴怀即甘泉之入觐某侧聆邮报喜溢襟期见天上之故人当顿寛於衰病问里中之父老仍多惠於良规
谢执政启
名着丹书尚噩风波之梦恩叨黄勑新谐香火之缘永惟大造之至仁不忍小夫之失所拊躬增惧没齿知归伏念某门冷如冰器顽弗琢早年教学目昏举子之词章半世光阴髪白痴儿之官事然而衆纷纷其争进已望望而愈踈略无意於自媒亦何名之可盗故一第二纪之後仅脱选阶万里两川之还靡辞邑戍犹云附党无乃传虚至於治剧之三年窃亦尽心於百姓横遭罗织端有照临久而卒挂於微文皆云可矣然且骤腾於缴论意或使之公朝一付於无私薄命再镌而何愠幸归蓬户私咏兰陔萧条菽水之不充寂寞郊原之独往事益久而既定怀欲诉而尚羞姑妄意於祝厘忽迎门而拜赐山川安在便如五峯双练之游釜甑不空奚啻一壶千金之济是何特达出自矜存兹盖伏遇某官文武宪邦道德藩世谓国家方开大中至正之路所惩元佑之末流而宫庙以待不才无过之人是乃熙宁之本意矧於么麽夙所知怜念其前枉之甚明岂使盛时之终弃肆从奏拟稍示洗湔某谨当省咎图新祈福报上收召魂魄已经虎口之脱身游戏神僊敢思鸟爪之爬背
回常熟曾县尉揆启
草木吾味占聨事之为荣金玉尔音愧腾缄之先及莫酬嘉惠因写素心伏惟某官挺修天倪丛芳世烈南丰故箧江汉星斗之长存曲阜遗音金石丝竹之未冺英风是似远业可知谁云黄绶之低看即青氊之复某头颅四十手段寻常不辞治剧之难姑取养亲之便计已大谬悔将奈何赖有贤寮肯为我助一邑聨事正如同舟之遇风二人同心勿效旁观之袖手
上平江守刘宗丞启
诏归节旄宠畀符竹刺史高第补二千石故为卿相之储天下邦伯得十数公可占国家之福望浙河之星渡觉茂苑之春回千里逢迎一时鼓舞伏惟某官以奕世之家学为当今之国光经术词章发公是公非之妙藴言论风旨熟元丰元佑之旧闻而其气馥楚人之兰德粹和氏之玉澹林臯而自洁凛风露以弥温徘徊蚤年黾俛小吏单父之绩既着海圻之歌继闻乃班朝行极慰士论平颁廪计簿正礼常镂玉纪王宗之盟含香上郎省之直仲山甫之明哲独进退之俱荣范孟博之澄清亦始终之无挠维吴今日视汉扶风地望雄强民物繁会常重此选久难其人厥酬四牡之功来居五马之贵盖良吏之传常观其三辅之政儒者之用必先以百姓为心要无田里愁恨叹息之声未妨池阁逍遥吟燕之乐祗恐赐环之遽不容暖席之淹某愚无吏能贫为亲仕昧於剧邑甚矣拙谋深渊薄冰恐畏涂之不免盘根错节何利器之敢言属兹为隶之新不胜事贤之喜行百里半九十里实有小心人一天我独二天窃深大愿
通支使启
古亷车之设属必选名流今幕府之在州端为上客有来试邑何幸事贤望履不遐缄辞为贽恭惟某官器局宏裕风猷老成接物春温持身玉洁洞达时事深怀民忧於以禆赞大邦表倡羣吏福被千里名闻诸公已看鹗表之交驰会即鸳行之趣入某才虽下下意亦区区顾其不娴於简书何以自试於民社惟公府教条之寛大而君侯心事之慨慷俾率官常以安母养红莲绿水方将歌既见之诗旧菊寒松或可缓归来之赋
回汉州张少卿启
鴈塔旧游各駸駸於白髪鸳行近别窃耿耿於丹心忽万里以相从想一麾之在望有来云翰重叹风期恭惟某官学海老龙词林孤凤名满一代气横九州饱更夷险之涂澹无喜愠之色遂烦北海归镇西湖然惟门阑三世所临之邦实为衣冠一时甚盛之事定知抚字之政不肯鄙夷其民长使颂声具传方志旋入趋於宣室庸径上於甘泉某初乏边筹谬将使指愿持诚意以累故人何以告之能勿替干旌之谊永为好也其敢忘木瓜之诗
贺杨总领启
诏选近臣出司外府若时宰士议以任汉公卿自请故乡因使谕蜀父老渴轺音之且至蔼舆论以交欣恭惟某官妙学家传修能独立善刀余地无复三年之全牛隽轨高驰几空万古之凡马肆膺柬擢历上清华领袖粉闱之羣英弥纶黄合之余议名高内外曰维山甫将相之才家本西南更识孔明运饷之法是烦卿月之驾来照屯云之师嗟蠒丝保障岂老生之常谈惟本末源流有君子之大道况偃甲之益久不弛弓其奈何非至明莫能灼变通之宜非至勇无以起因循之病顾赐环之亟下知锦衣之难淹公蚤图之民有望矣某强名阃寄无取边筹每惟形格势禁之难徒有力小任重之叹喜闻肤使来秉要权敢怀赠别之言仰致蒙成之请二人如左右手庶为兹土之祥一毫怀私吝心则岂吾徒之虑
回杨总领交驰启
一时人物钦闻正始之音万里江山得作皇华之使岂谓民财之分治而忘脉理之相关惟公可依使我知免恭惟某官海涵地负玉色金声文章满家真得长公少公之衣鉢道德名世何止左生右生之楷模昔如三鹏之俱飞今叹一夔之独步倦丹铅之夜直怀锦綉之昼游燕寝凝香田里争歌於襦袴节旄照日山川尽入于襜帷所临有声见器愈伟廼眷蚕丛之壤久困茧丝之征譬如弓不弛而引其弦无亦毛可爱而反其里孰司军饷能解帝忧簿领贤劳俾惠乡国盖凡本末源流之故公实知之则夫父兄子弟之思今其时矣窃仰九重之善任想闻四牡之有功谕蜀文高应不起南夷之役出师表在更当恢北定之规小讫外庸入观大用某髪虽种种意亦区区适叨制阃无实之名来视筹边已成之事所期四路之蒙福已卜二人之同心叱吏驱之何敢避王阳九折之险及卿在彼庶几成逸少一段之奇怀所欲言书不能尽
贺张运使启
易节疏恩驱车按部虽漕挽之权未殊於委寄而夔潼之地相悬於重轻粤从诏下於九天想见民争於二境公今近止我亦欢然伏惟某官敏手干时诚心利物饱历中外平观险夷猗所临之有声宜见器之愈伟三巴聚落巳闻风采之澄清东蜀山川更俾皇华之照映亶为高选式劝懋功不俟席温且将环召某忝分忧顾自省拙踈矧当一道洊饥之余寔有二人同心之赖高才所了应不负礼乐光华之时远虑何先当共洗岷峨凄怆之气
贺王运使再任启
伏审明纶疏宠久任劝功缘蜀父老之心方歌亷叔之五袴动汉天子之听特借寇君之一年华节增辉列城交庆恭惟某官器博大而凝厚识渊深而该通慨然怀当今之忧卓乎出流俗之表肃将使指思广帝恩絶怜蚕丛之墟久困茧丝之政周爰咨度既自东而及西有孚惠心专损上而益下遂令方一二千里之内顿能捐三十万计之输自非厉冰壶之操以涤衆人脂膏之汚悬水监之明以烛羣吏毫髪之隐酌盈虚而有制权通变以无伤孰於期年办此奇事仁声歆艳褒诏炜煌有臣若斯上固难於使代祝公勿去民有事於将来申即旧仪实昭新渥某闻风自喜见日匪遐同寅协恭已灼此心之不间爱人节用更知己事之可师赞美之勤编摩莫究
回利路范运使启
西州伟望孰踰太史之诸孙北阙英流得非天子之宰士我当来於劔外公适使於汉中慨良觌之差池幸余光之照映伏惟某官学妙家法名高世科传至和建策之精忠存元佑爱君之诚意源流大肆华萼争芳昔二龙之长驱今一夔之独步考册书之笔削赞鼎席之弥纶盍遂延登乃令勇去仗潇湘之节人歌隽尹之平反建梓潼之牙民赖阳公之抚字属谋流马之运又握轺车之旌惟出入中外要以报君为心故远近险易不复择地而处巳闻宣室之渴见即庆追锋之鼎来某志与年衰才於用拙十行纶綍不容辞九折之行万里风烟将曷任三边之寄巳托同寅之助更惟规过之求干旄何以告之窃有卫臣之愿皇华言有光也谅同周雅之思
回成都王运使交驰启
制阃虚名老不堪事计台雅望贤足芘民不辞万里趼足之来为有二人同心之喜恭惟某官有匪君子为时闻人端倪开明蹈履芳洁孤立一意利劒耿耿无邪心泛应万端游刃恢恢有余地自结真主浸阶显途令吾西州得古肤使宣畅德泽变和远情惟其正身率下而知财货之本末源流故能捐赋予民而消田里之叹息愁恨藉甚丝纶之奨赫然礼乐之光某意亦区区髪今种种适叨临遣敢惮扪参历井之劳仰体顾忧寔有临渊履冰之惧幸官聨之最密而治所之相依愿推五善之余以为三益之贶侵人风露未审褰帷问俗之如何入眼云山已觉倾盖论交之不远

[book_title]卷三
钦定四库全书
烛湖集卷三　　　　　　宋　孙应时　撰啓二
回常熟姚知丞汝龙啓
日於交际尝欣宿雾之披今也官聨似是德星之聚方忧剧邑之难济何幸赞公之得贤民其有依吾乃知免恭惟某官风姿氷玉气韵芝兰擅家法之文章取世科於谈笑当年贾谊已惊汉庭之老生今日退之宁媿唐人之博学栖枳未酬於夙志哦松又屑於此来凤凰池之判花会当溷子鴈鹜行之摘纸宁久负余某中年早衰孤迹多惧终日了公家事未免儿痴一时皆君子寮则有天相预倚英明之助决无可否之嫌白发春风况有板舆之共乐青灯夜雨尚兼樽酒之论文
回常熟傅知丞良啓
蜀江万里不堪独客之念亲震泽一帆姑亦便家而为养安能了公家事所恃有君子寮惠言先之此意厚矣伏惟某官当今名胜後进楷模风流竹润而兰馨文字日光而玉洁抱鈎深致远之絶识有尊主庇民之盛心再转为丞虽未免负余之叹万家之县固已多及物之功声名甚都荐召非晚某日从远役顿觉早衰极思自放於白石清泉之间可能从事於盘根错节之地而况才薄力弱名微位卑获乎上而甚难施於民而未信虽区区之有意顾戛戛其奈何敢有腹心之言深求肘腋之助涉笔占位公勿复为斯立之自嫌学道爱人我尚不辱言游之故里心之所愿言亦奚殚
代邱帅回兴元宇文尚书啓
井络之墟势雄南郑文昌所镇声动西州云何至愚极陋之资乃有聨事合治之幸敬先尺素庸寓寸衷恭惟某官学贯皇王气充宇宙胷罗列宿九精照曜於中宵背负青天万里扶揺而直上订绵蕝之礼乐秩本兵之简书请行老上单于之庭归赞中兴天子之计左?簪笔昼承三接之温西掖演纶夜直九霄之邃批勑擅名於夕拜训戎颛掌於夏官献纳论思莫非大虑人物风采益尊本朝方当衮职之畴庸乃动锦乡之高兴厥维剑北控在汉中大将登坛之檄用之席卷三秦丞相出师之章於以震揺四海特烦君重久为上留已闻进律之褒行奉赐环之召遂登端揆以正六符某并辔曲江之游聨裾西府之掾仰龙门之鼎峻不使濶疎致驽驾之推迁悉归芘赖孰知天幸亦使坤隅乃令平生肝胆莫逆之交正在今日辅车相依之地用不辞於老钝来自托於声威何以告之公勿替干旄之惠永为好也我敢忘木瓜之心
代邱帅回襄阳张尚书啓
龙门出入饱天朝议论之余驽驾推迁皆月旦品题之及公适临於荆雍我亦使於岷峨遂令肝胆莫逆之交得在辅车相依之地端容老钝密借声光载惟广汉绵竹之间实乃大门桑梓之旧父兄故老有魏公宾客之典刑子弟贵游知葵轩师友之源????矧锺命世之杰有赫前人之光故凡西州之搢绅悉归东阁之领袖其所好恶便爲重轻如某之愚於世何取匪恃素奬敢爲此行伏惟某官心学对天血诚许国小却夔龙之步武来追羊杜之风流号令精明耕屯整暇两京形势已入胷中之?画三河豪杰习知节下之威名便应归赞非常之原遂可立定中兴之业轻裘缓带宁复久居此乎衮衣绣裳此直分内事耳某既巳叨蒙於归遣亦思仰释於顾忧自度非才愿安承教未敢与知功名之会姑欲讲求安集之方曷调人情以济民瘼使得慰郑乡之望庶不为汉节之羞江浦扁舟行可止瞿唐之险风烟累驿无从觇岘首之游心之所期书不能尽
代邱帅回潼川阎侍郎谢到任啓
出綍疏恩建牙开府西清学士合归日月之边东道主人暂作山川之重郑乡不远蜀土增荣恭惟某官学海老龙词林威凤琅篇宝字久照曜於人间道骨仙风早翺翔於天上妙宣室雍容之对炜甘泉扈从之聨君恩郅隆士论胥服当晋登於两地忽勇退於急流授钺登坛抚汉川之陈迹轻裘缓带还荆渚之胜游高情何间於险夷直道自孚於中外犹烦棨戟起镇梓潼正尔笑谈转春风於十县行哉啓沃齐夜色於三阶某旧托襟期新聨官事修燕雀之贺方道敝而未皇传鸿鴈之书愧词高而难报式期会面以遂论心
代胡崇礼通交代徐提干啓
栖迟蓬户分欲长闲荏苒瓜时猥当往戌瞻在前之难继蹇将驾而自疑敢贽尺书以彰先敬恭惟某官金玉凝粹兰荃絜芳翰墨风流孰与东湖之嗣子典章文献尤多西府之异闻乃以中兴之故家独殿後来之诸彦翺翔江汉俛仰岁年始从日甸之游爰赞星台之画搢绅爲之惊叹廊庙稔於闻知厥今解组之期即庆班朝之渥某资材甚下门户早衰亦惟升斗之所驱固甘瓦砾之在後敢请告新之教俾无废职之羞诗骚宗派之传虽非所及子孙盟好之重尚始自今
通交代朱宰啓
及瓜已近自忧善後之难行李未通是失告新之敬可无先贽以请来期伏惟某官识察英明涵养深厚人门奕奕早有声乎诸公绩用章章尤见器於造物顷更华秩意有里除犹屈长才少循近制厥维兹邑虽难治之有年然在君侯则何施而不可盘错敢撄於利器氛祆端避於德星望风采之遥临觉山川之动色谅亦假途於此便当躐次而迁某了无一长几坐百谪平平手段知有媿古人之风整整目前亦不爲後来之累计咫尺之相去固毫厘之必知公来勿迟我拱而俟扬久误难逃糠粃之讥瑕纇或多尚赖瑾瑜之掩春寒尚尔日用何如善保天和亟膺帝渥
上黄岩吕知县啓
五世相家重见英贤之起一同侯社暂烦抚字之来身得趋承情知鼓舞恭惟某官质粹以厚气闳且深风流蔼然尚及前辈名声藉甚见推一时践扬兹多绩用尤着银鱼象简当入位於朝廷墨绶铜章犹肯劳於州县载惟有宋之名族孰若东莱之一门申国大忠维持宗社荣阳正学仪表搢绅子孙之昌簪绂无数郁名德以相望俨典刑其具存有如明公实对前烈而爲师帅肯负国家斯邑驩然大幸有此必将访吾民呻吟愁叹之故致天子哀矜惠养之仁正纪纲法度於丝棼纽解之余稽财货源流於川竭谷虚之日换?模於官府还气象於江山用能慰千万人之心俾复三十年之旧但恐鹏程激浪立在九霄骥足乘霜难淹百里不容暖席即有赐环某鞅掌徼廵忧危箠楚五斗之俸不继已处凄凉百谪之数且盈正须澄汰念平生之慕义喜一旦之依仁公疾其驱我拱而俟既见君子庶几寛忡惙之忧善事上官不敢废寅恭之义
上黄岩范知县啓
四海名流夙仰相门之旧万家和气争看令尹之新将歛板以趋承实遡风而鼔舞恭惟某官世传清白之操天与英明之姿前辈典刑凛风猷之未远朝家本未熟文献以相承渊乎器局之深藉甚声称之重固已践敭州县之久便当翺翔云汉之间云胡未复於青氊而且再纡於墨绶睠兹岩邑廹在瀛壖壮庐井之规模伟江山之气槩顷弊原之不剔纷事变以相遭曾岁华之几何而位权之屡易颓纲未整谁无大手之思珥笔犹多肯受假王之镇属闻中命选畀贤侯方兴来暮之歌欣覩趣行之檄寒谷有阳春之望冥虫知霹雳之威伫观措之於一朝立致风行於百里此岂独吏民不世之幸抑亦系朝廷用人之功第虞骥足之腾骧不复牛刀之淹久某微官局束斗粟凄凉岂敢出位以蒙君子之讥固尝端拜而辞使者之命低徊累月怵廹万端及兹望履之期犹恨事贤之晩愿公深念爲我遄驱弓矢秋风请复徼廵之役弦歌永日行观政化之成
通海陵司马知县俨啓
扁舟相命未忘越絶之山川双舄飞来更共淮南之风月托交虽旧爲隶则新可无缄辞敬候行李恭惟某官器刚大而方重识疏明而该通其乐易真前辈之风其岂弟有君子之道况以传家藉甚满世无之盖自圣贤统纪之微已千六百岁虽如国朝文献之盛凡数十巨公卓乎天下之同称莫如温国之第一忠诚揭於世业道义载於典刑遂令後人克对前烈瞻鴈序聨升之地岂牛刀小试之时公虽为百姓而来势不容三年之久某智不谐俗仕真负丞幸将日侍於弦歌得以躬承於条教文书鹜立自知无禆赞之功阡陌雉驯尚亟见循良之效
回常熟交代叶知县啓
治剧叵堪少幸林居之需暇告新何宠已复函书之鼎来怅失计之难追托余光而自慰恭惟某官人门具美风采最高阮氏阿咸器青云而独秀谢家康乐庭玉树之相辉饱师友之渊源探词华之根柢爲吏固其余事小试已有能声蓝田千竹之间虽种学绩文之甚乐零陵三亭之作盖推能济弊之莫辞从容谈笑之余洒落尘埃之外规模井井而能办善最章章而屡书优游三年始终一日人所惮者公则易然乃知材用之絶殊何等功名之不立某少学久落中年早衰巳无宦情专爲亲屈惮渊明之远役聊亦効公田之谋访子游之故乡岂能事弦歌之语凛传闻之可畏抚进退以自疑独惟继贤者之踪其必爲役人之地或容自勉汔可少安缔金石之交尚继百年而未艾课琼瑶之报徒惭一字之不能心之相期言亦奚尽
上提举李郎中啓
不善自谋谬当试剧适有天幸首获事贤一郤一前且荣且惧窃惟凡改秩而受县所以更治民而考功本列圣相传之规在阜陵最惜此法厥或巧免适贻後艰顾地有难易皆欲趋易而避难而阙有久近则亦善近而恶久然匪序居于前列安能各遂于己私至取衆人之所遗固非拙者之得已乃如常熟属在东吴昔言游之故乡今天子之近甸谓亦壮邑偏蒙恶声略计之二十年无一令之善去须入者累百数孰半辞之请行而某其班甚卑无地可择辄抗声而自丐觉环听之大惊既而悔之则无及已待之过者或意其有办治之实量之浅者则讥其爲苟且之贪不知本初出於无心殆亦数奇之有命然使稍获乎上因得自竭其愚珥笔之民颇摧牙角之雄长凿空之赋听裁期会之阔疎小寛辔策许就规模虽居今之世决不能收两汉循良之名而尽已之心犹当勿负九重仁圣之泽且使三辅无弃其民之地奚止一士免瘝厥官之忧前瞻星台敬想风采欣我公之可恃写孤迹以自归伏遇某官一代楷模多士冠冕虽道骨仙风久步于金闺兰台之上而仁心德意不忘於铜章墨绶之时乃出使之几何遄从公而自近将倚诹谋询度之广入爲献纳论思之方氷监之明难欺绣斧之威特重则凡奉法守公之吏是其毕智竭力之秋敢自激昂遂忘冒昧伏望量其才而赐以进退之命矜其情而略夫僭横之诛广厦万间从此委身於大芘故园三径尚当缓赋於归来
上台守唐大着啓
恭审怀章入奏剖竹东来宣室乍前固喜贾生之见淮扬不薄竟烦汲黯之行虽朝路之惜贤而海邦之知庆恭惟某官清明内澈英达天成远韵孤标落落尘埃之外危言正色堂堂宇宙之间一从发轫於鸾栖已见持身之山立妙文章之满世赫声誉於在朝非劲气之不回岂要途之难致顷谢着庭之直尝纡守事之劳卓乎见义而必爲深矣及民之实效猗去思之犹在炯公论而可知惟其无愧怍於俯仰之中是以能从容於进退之地即山林而啸咏阅岁月以徘徊断简遗编更饱平生之嗜好残膏賸馥不妨後进之师承慰斯世之观瞻增羣公之称叹忽丹丘之催戍趋紫禁而得朝寸心虽简于上知千里犹勤於君重瞻此邦之瘠狭安旧政之循良而公继来斯民何幸料将先寛大以广朝廷之德意据法度以存州县之纪纲询土俗利害而酌其举措之中稽财货源流而分其缓急之要凡以维持静密而纾四境之民命非必刻厉奋发以趋一时之事功嗟吏道之可从非公贤其谁望某服诗书於家训师节义於古人惟其凡材浅学而未明大道之传尝欲躬耕灌园以毕其终身之愿萦心亲养俛首吏除忧危险之难全岂凄凉之敢叹念从壮岁早服大名一瓣而爲南丰久云有志四方而逐东野每恨无从何幸会之能然遽趋承之在此不独帡幪之望实欣模范之依卫戟霜严傥获免旷官之罪铃斋日永尚当蒙与进之温
上平江守郑寺丞啓
恭审最绩登闻明纶褒表陞华中秘易镇雄藩公道日开列城风动尧四岳之分治方深宵旰之忧汉三辅之得人足爲京师之福江山改观草木增春眇爲隶之方新窃与民而相庆恭惟某官中和而英特刚正而疏通本其天资之极高加以学力之独到文字五千卷胷中之气浩然才名四十年天下之望久矣粤自鸣先六馆唾拾一科徼廵江湖啸咏松竹收声壮县簉迹修门视衆人摩肩争进之途多明公袖手旁观之日风波金石要不随万物之奔流宗庙圭璋而独无一毫之玷缺搢绅推其旧德廊庙挹其清风方寖历於高华聊迭均于出入辄从省户宠畀州麾美哉朞月报政之间卓然今日诸道之冠是膺中诏改命大邦邮音一传舆论交喜敢以小夫之智妄量君子之心蓬山寓直宁异数之爲荣燕寝凝香岂崇居之是乐惟明天子忧劳共理之意与彼父老欢呼望赐之情想当五马双旌压境之初便有一襦五袴及民之惠则若寛条之布岂专下邑之私惟是琴川之近封实爲弦歌之故里乃当昭代独着恶声盖以珥笔之民气势之日滋凿空之赋文移之雨至期会太严则才困於不展喜怒爲用则权轻而易揺故二三十年以来几无一令之善去在数百县之阙久爲两选之所遗而某本无尺寸之长祗迫斗升之养谋不能巧名又甚卑知择地之无余辄抗顔而自请铨曹环听而大骇朋友交书而见讥寻虽悔而莫追蹇欲行而弥惧殆有天幸适逢我公伏望察其中心粗知勤事而爱民考其平日亦不违道以干誉未尝恃书生之戆而敢乏公上之供但当始至之时未有可爲之地非稍寛於衔勒俾粗立於规模则恐掣其肘无以责其书之工扬其汤安得求其沸之止徒令兹邑之愈弊是亦大府之深忧所以控陈傥加识察益州即召方且歌宣布之诗彭泽何心尚可缓归来之赋有怀欣戴莫究编摩
答大宁柳教授啓
阅龙虎榜久矣爲同年生隔马牛风邈焉无一日雅我转蓬於岷蜀公采藻於巴巫属沿泝之往来重参差而怅恨捧华缄之勤甚眷襟韵之蔼然恭惟某官标衡岳之英受纳湖之学静而玩天下之理穆如有古人之风固当显闻明时振起斯道何舒迟而至此缅僻陋而与居然而袖手闲吟饱风月江山之观横经坐讲聆金石丝竹之音猗所养之可知虽不谐其何愠世有公论天岂困贤随遇则安逢辰未晩某迂愚平素漫浪独游幕府十旬顿辜黄卷之味庭闱万里久切白云之思未尝计已之穷通岂足系人之轻重窃相期之不浅遂尽意於此言尚须归棹之问津或几班荆而握手
通某教授啓
二千石之宾师名流所处数百户之令长俗状可憎载行李以驱驰歌采芹而慕叹恭惟某官学富千载文鸣一时焜耀曲江之隽躔雍容泮水之讲席方且紬绎道妙发挥圣传明明范模蔼蔼观听坐令山川草木之生气如闻金石丝竹之古音少须诏书亟寘册府某久爲小吏本亦诸生不善谋身无端求邑犹思抗志埃之外或可读书松竹之林颇容函丈之徜徉稍陶方寸之纡郁天下善士故应交际之有时我辈中人便想风期之不浅
与江隂教授啓
学未优而入仕深自媿於古人道相同而爲谋窃愿交於君子敢以徼巡之陋托于俎豆之间恭惟某官天资英明学力深厚理博而造於约才高而持以谦圣处工夫接诸儒於布武笔端游戏收一第於摘髭薄烦师道之尊来作侯邦之重余波沾丐多士蔚兴谅方诸公推毂之时此岂君侯暖席之地某愚未闻道用非适时安能自拔於寻常聊亦强谋於升斗兹爲亲而奉檄将歛袂以趋风幸因槐市之追随复奉芹宫之色笑虽投身箠楚难瞻地位之清高然侧耳弦歌自冀尘埃之荡涤有怀欣系莫罄形容
答泰州顾教授啓
恭审整棹吴溪问途淮浦姓名焜耀夙高当世之儒先冠劒尊严来作诸侯之师氏披云有便指日以须伏惟某官渊源六经斧藻羣物上林长杨之赋传诵四方昌黎河东之文步趋千载加以器度寛雅襟怀坦夷典刑及於老成行义信於朋友太学六馆喜何蕃之成功博士诸生望平津之骤贵胡一官之尚冷方千里之来游东序弦歌虽乐横经之多暇西清顾问终期飞诏之九迁某越峤寒生虞庠後学剽闻余韵沾被残膏怅遐迹之参辰耿深衷之岁月愿容倾盖请遂执鞭幸公事之无多望庭除之不远苦无松竹可留客以对哦惟咏藻芹得从公而共乐
回真州孙解元啓
棘闱论士此後世之至公天府得贤自明时之美事属当选试之责非有荐扬之私偶然相逢何足爲谢某人秀出州里名闻江淮两尝得隽於先登今欲成功於三战谈经浩博擅老成之波澜对策炜煌骇儿童於雷电窃喜登名之日幸逃失士之讥方将观首奏於南宫听胪传於北阙一第正复溷子亦何足云六经故不误人当行所学风期不浅晤语末由惟深涵养之功以对亨嘉之会

[book_title]卷四
[集部,别集类,南宋建炎至德佑,烛湖集]
钦定四库全书
烛湖集卷四　　　　　　宋　孙应时　撰简
贺张运使简
某伏惟某官赋材超迈用世精熟更入迭出誉处甚休将漕巴庸成绩具在东川地望固重而岁比不登公私枵然且盐酒粟帛之估太重民之告病滋甚自顷诸贤终未有能爲久远特达之计者今遇执事实有望焉第恐未黔突即挂席上南斗耳某於执事爲乡人中间出处苦不齐不自意来蜀乃赖同寅交修之助天又移公昔远今近尺书来往可不淹旬忠告之益公毋我靳抑何幸甚
回单侍郎贺到府简
驱驰万里涉历三时甫合郡符少安官次深惟上指思慰巴蜀父老之心所赖邦交共修鲁卫兄弟之政昨溷馆舍幸承诲言犹勤行李之再三更枉函牋之四六礼诚已过文又益奇敢言亟拜之爲烦盖亦一词之莫措况在吾徒有襟期之旧盍回古道於文胜之余一用真情请坚此约若夫耳目思虑之所及凡可见规则毋毫髪形迹之或嫌悉以相告
贺王运使再任简
某伏审使事奏成玺书回任九重渴见固欲四牡之来百姓蒙仁惟恐骊驹之去少迟中诏用慰远方然知执事人物之高自是本朝公卿之选即今褒表之意可卜遄归之期佥论则然某言非过
又
某属有锦城之役幸托绣衣之光尝叙平生闻风慕义之心并陈今兹涓日见贤之喜寓诸尺牍将此寸诚余所欲言未敢以赘
又
某闻蜀民苦重赋良甚朝廷数议所以寛之自顷诸道使者往往推布德泽以代输对减闻者不一然惟门下此举爲尤难且其惠尤大是以其事尤伟某私心跃跃他日亦愿观成式以讲吾职之所得爲者惧不能也惟高明幸教之
又
某惓惓问意敢嗣布之风露高寒江山淹久不审此日襟用何如伏惟对时节宣与道消息勉爲一路八州恋德之民加餐自寿某望
贺泸南郭安抚到任简
某窃惟泸川控制夷落兵民之事委寄不轻日者弛纵失律继以刻急生怨变起一旦骇闻四方虽恶氛既清而流言未靖妙选名帅无以踰公公受诏不辞疾驱入境首安人情次肃军政一方安堵四蜀蒙休圣主真善用人太尉真不负国甚盛甚美少须报政入借前筹事会鼎来勲业愈大
上某官简
某申楮之问犹略不审迩日襟观何如恭惟殿严宿望草木知名仗钺宣威风行化洽夙兴晦息幽显实扶持之御宜节宣某不敢赘请
上某官简
某伏审出綍中宸建牙边阃旌旗改色城郭回春恭惟欢庆某属有锦城之役幸依富壁之光适此奔驰无从趋贺其爲庆赖万倍他人尚惟高明必垂融照
上沈运使简
某伏以正阳之月天产絜齐恭惟玉节光华星台亢爽明神卫相台候动止万福某爲隶方新蒙恩未斥敢端拜奏记门下伏惟幸察
又
某申候方初归诚未究天实佑贤用乂王家福履绥之川增山峙麦寒未艾梅溽欲起更惟诏左右谨调护重爲天下自寿
又
某越之鄙士生长荐莽地远势疎莫供扫门之役窃亦伏听诸公长者余论归心道德之日旧矣乃今就戍山区齿名部属奉令承教何荣如之
又
某窃惟大君子直德清规砥柱流俗崇名茂绩雷霆一时天子宰相所褒表信用而下吏犹欲形容颂叹模拟万一匪僭则赘至若护漕京师权异他路甘泉法从假道自兹遂跻大任爲天下福此亦明公分内事必厌闻之某一不敢渎
又
某人品下下蚤岁侥幸繇太学诸生预礼部进士十有七年稍知义命不敢萌一毫攀援争进之心亲老家贫低回禄仕过不自计辄试小邑土敝民瘠赋繁役重簿书漫漶百废不修乍到未知着手之处古人有言在下位不获乎上民不可得而治矣如某不肖万万不足称於大君子之前有如察其区区决非负名义捐亷耻者稍寛谴呵使得展布四体以观分寸之効幸甚过望僭越陈情俯伏战栗
上某官简
某始通姓名礼有先贽敢奉短啓贡诸典书仰惟寛洪善下一赐省览矜其由中之诚宥其不敏之罪某屏息退听
迎知严州冷殿院简
某伏以律鸣孟冬历记良月恭惟某官千骑啓行百神迎导台候动止万福某试邑未斥爲隶方新拜谒不遐欢喜无限风威初劲江露早寒善保天倪来爲民福某下情引领瞻遡之切
又
某一遵新令之严尽撤繁文之敬某顷游璧水间寓琴川过瞻门墙想望风采於时尚少不早见贤已而萍梗迹遐霄壤分絶但闻识者之佥论益以明公爲正人窃自激昂深怀慕用不图今日随戍此方传五马双旌之亟来与一州六县而相庆通名有俶欲默不能略抒真情谅蒙照察
又
某恭审诏起循良之守公来潇洒之邦前驺遄驱阖境懽动盖以龙游制锦之日楷模四方定知燕寝凝香之余襦袴千里载惟此郡列在近畿山川硗确而阻深风俗狭隘而俭啬实资寛简专事拊循教化举而刑罚可清政事修而财用自足第虞环召趣侍禁严不使斯民久私大惠辞难缕缕意寔惓惓
又
某地寒迹单才下名薄颇有书癖本无宦情苦爲饥冻所驱久堕尘埃之网得邑於此将母以来年谷幸丰讼狱差少徒以凿空取办之赋常有汗顔落笔之慙诚本末源流之难言顾期程督迫之已峻愿裁阔狭少借寛容惟庶几通郡邑之情亦不敢阙公上之计非逢明德何敢妄陈
又
某小吏疎贱固当循分守之严大府尊荣不敢贡起居之礼有如僻陋可赐委令奔走之常愓息以俟
通赵通判简
某名微位下地寒迹远不获早执鞭事君子然英声茂实炳炳一世虽愚无似窃诵高山仰止之诗旧矣天假幸会今乃得齿名属吏奉令承教托身宇下何荣如之
又
某恭惟某官人物高明学术正大有谋王断国之絶识有尊主芘民之盛心以文章取重名以绩业得显仕搢绅之论所以期公者未易涯也三辅郡诚美地监察御史亦尊官然明公居之则屈而不称嗣须中诏径陟要津桐江父老安得久私大惠哉
又
某越东鄙一窭人子繇太学诸生第进士尉黄岩丞海陵迂戆不能媚世世亦莫之比数贫无以养母冒昧求邑於此兢兢捄过既踰年矣幸公来临教告而镇抚之庶几其遂免乎君子之心坦然大公亦何敢以私请某知恐惧而已
上知平江府郑寺丞简
某窃自伏念生长姚邑往来鄞江岿瞻夫子之宫墙熟沾前辈之膏馥载欣畴昔之岁获亲道德之光虽邂逅之间曾莫伸於雅敬而顾盻之重似特异於衆人惟天渊之分既殊故鳞羽之诚莫达不自知妄意制锦之日乃适在易镇下车之初歛板公庭齿名属吏盖天赐也何荣如之
又
某恭惟某官里敬于公之门家传谏议之録花萼相继阀阅愈光然少日俊躔久合在一时之右而平生心事不欲争衆人之先舒舒夷涂凛凛旧德民庸滋久朝论自尊故才名真四十年而仕宦甫二千石迨兹报政之神速卓然逢时之休明界延阁之华资易近畿之重镇所以褒表治效激昂吏心惟上不私惟公无媿少须朝夕以究论思理有必然辞不敢佞
又
某尝妄论当世大槩以爲书生喜事虚名而乖实用俗吏趣规近效而乏远图故急公上之计者不暇於忧民而要道途之誉者或疎於足国知二者之胥失集两长而实难厥惟明公熟讲兹事以身先物惟俭与明检柅吏奸凖约邦赋既无乏事亦靡苛征至於视时宜而弛张裁期会之阔狭上下之情不壅是非之鉴莫迯纲条简而易遵旨意厚而不薄此足爲天下法矣故愿与舆人诵之
又
某日干选部始涖此邑自天官与郎吏愕然属目退而朋侪姻戚且责且笑且吊之然某之愚以爲天子畿内之县而人皆辞难则如勿服官可也圣明之世不宜有此则不敢以悔然此邑恶声实亦特甚二三十年自今户部侍郎刘公着绩之後无一令善去者逋滞弛坏千条万端才薄势孤岂有济理独望明使君察其如此慨然扶持主张之俾得稍自竭其不肖之力犹或幸侥万一是非为某一已利害计爲此邑计也殚诚自归伏惟少垂听焉
上韩提举简
某恭审诏授节旄使临邦甸二千石有功爲刺史虽选任之道当然数千里之地环京师则澄清之权重矣圣明无私於亲擢中外相贺以得人敬想揽辔登车褰帷问俗风采悚动号令精明某方与八州三十六县吏民延颈以望合词以庆
又
某恭惟先正魏国忠献王当嘉佑治平之间有大造於我国家盖两朝顾命定策元勲见於裕陵所赐碑首国史书之天下诵之非复言语所能赞述传德积庆文定继相子孙千亿蝉聨絓组爰及今兹绍起益光坤仪内尊作宋匹休而有如某官复以治郡着绩贤称盖世自结主知进膺简拔惟忠献文定之心之德诗人所谓惟其有之是以似之者又将於是乎在某敢不重贺
上何提刑简
某不肖而生晩安能仰窥前辈大人德业之万一窃敢诵其所闻恭惟某官以文章爲宗匠以政事爲吏师以清名重德忠言直节爲国品一代不数人百年能几见此语移之门下未过也职台谏则公朝尊使江湖则远民悦在高怀无中外之择而士论惜经纶之晩祥刑畿甸奏事京师持槖之留不夙则莫某请以继贺
又
某妄尝忖度惟今浙右视汉三辅王公列侯将相大臣势家要人?市邸第盘据相望饕吏黠民往往扳聨附托贫弱失职郡县或不得举手明主遴选部刺史督察澄治如古司隶详刑之任以属我公岂轻也哉侧闻风采所加百城震动养禾去莠不茹不吐齐民幸甚奉法守公之吏幸甚某将奔走麾部敢爲舆人诵之
上李提举简
某愚陋不足仰窥大君子之事业窃尝伏听士论恭惟某官词林威凤学海老龙道德文章爲世师人物风采爲国瑞颖脱尘垢蜚翔云霄雍容承明出入省户上深器之业将大用特缘故事薄试外郡畀节留都趣徙畿甸前席之思已切持槖之召非远经纶康济皆公分内某方与海内民物同一跂望
又
某贱不敢妄论当世尝惟汉刺史以六条察所部举劾守相二千石其权任甚重而令行禁止百吏奉法豪猾歛手贫弱得职其功用甚大今部使者诸道相望皆得行刺史故事然比日权少轻矣夫任天子耳目之寄於畿甸之近绳一小吏反致动揺则夫位下而势孤者将一伈伈睍睍俛眉拱手听命於珥笔之民而可欤我公仁勇处此其必有道而若某者方将依倚台治以自存於风波之区则不能无惧也是以敢私言之
回兴元宇文尚书简
某俶问天倪式循月令维兹凄风戒寒不审褒斜之南气候何似敬惟命世哲人当福天下繁祉锡庆山峙川增然不胜惓惓爲国自寿重请於下执事
又
某伏以某官驾风鞭霆之气骑麟翳凤之姿溢爲文章见於事业海内人物歛手莫敢争顔行者文昌硕望咫尺泰阶顷乃浩然西归两屈藩翰盖膏泽将加於广宇而高情先厚於故乡小讫外庸入秉端揆继此其时矣
又
某惟汉中形势号五百里石穴而南郑爲都会盖西蜀六十州之命也上倚公重难以选代进秩回任此虑深远若某之愚冒当西寄襟喉所系唇齿焉依抑何幸甚
又
某无似平生结契门墙幸不薄慈恩聨题枢属接武虽升沉顿隔而奬念不遗夤缘孤踪浸越涯分敢不自知才疎性拙年晩意衰已万万不堪时用误蒙隆委承乏西州乃复与麾下分壤合治讲兄弟之政伏惟不替旧好借以辉光赐之诲敕使得寡过是有大望
回襄阳张尚书简
某一昨阙於起居之敬诚以班行追逐罕暇日寻复被命适万里大暑挈家浮江意绪怱怱不自知其疎怠谅蒙寛察旅泊沙市望岘首七八馹无从一造堦戺瞻企胡可容言风露益凄凉敢乞爲天下国家千万自寿重
又
某恭以门下地望器业声威功绩杰出一世调元造命之地自其分内故物分阃襄汉虽诚当今上流形势最急处上之委重公之请行意故有在然岁律一周规摹既定方略既明可以归中建策而遂其所欲爲者锋车追召理不淹久便当趣装以俟
又
某疎拙麤戆实无尺寸才力可爲当世损益盖门下所素知自顷过蒙推奬侥踰涯分每自愧恧日思退处田里而误恩横加畀以蜀寄牢辞不获黾勉此行深惟此方事力积至今日可爲寒心而本末宏阔未易着手将何以称塞明旨慰答远民惟高明最爱我厚且郑乡利病了然胷中切求良规使得试自鞭策非复肝膈常语敢以啓陈用布梗槩伏乞领略
回成都王运使简
某窃惟某官抱负宏伟发挥精明好仁恻怛如木生春见义勇敢若水赴壑逿历中外声震业光仗节两川益以宣布上恩勤恤民隐爲事古人所愿得十数公落落参错天下能令万物吐气者公真其人爲民小留入阶显用某实以爲世道庆
回杨总领简
某肃候天倪已循月令鼎?赘请笔舌所慙抑君子有四时所以宣滞致和岂曰私爱其身实爲天下自重伏惟执事尚敬无忽
又
某窃惟某官於今天下爲文章家所谓相如子云再生蜀此搢绅韦布所户知也至其清高正直如金茎露如朱丝弦忧国忘家用意至到从容剸裁动中绳尺则非贤有识尝交门下者罕能知之颛使西州既四易节委注益重声业益光兹惟两宫用人之明而公之才德乃大信於中外弼谐赞襄之任将自今始宗社幸甚
又
某尝从诸公长者论天下事以爲蜀六十州繄国家本根地而取民养兵日朘月削有司不知所补捄又益甚之士大夫自东南来或未熟本末源流徒毛举细微无以宣畅天子德泽而旁观相牵制复有不容越俎之叹谓当就择西州之望付以军计使与父兄子弟大议变通之策要以上无兵兴之忧下有生聚之实乃可恃以长久厥今天啓圣明正以兹事属公公亦慨然以身任之幸毋失时熟计条上某敢再拜以相赞
又
某孤直自信少壮亦颇喜事老至意衰无能爲矣上恩异甚猥付全蜀丁宁备至怵愓此来未知何以称塞然制阃虚名亦无由大芘其民独倚门下蒐军实虑财用汲汲如前所云者某虽无似庶几相与挈持纪纲以助成一段奇事他日载名竹帛某与有荣焉是则大望
又
某浮家西来方泊荆渚候水稍落当上瞿唐敢驰素书以通诚意可笑荒芜尚惟恕览
回京制帅贺交割简
某谨时修问未罄衷曲载惟调元赞化之手泰阶六符方将待以清理旗纛次舍岳只川后实先後之岂容有隂阳之沴干其间哉抑重臣爲国爱身之道尚其加毖无忽则所大望
又
某惟某官人物器度之伟独立一世惟皇上帝生此良弼使光辅我国家慈皇知之而欲稔其功业闻望以信服天下用先畀四路六十州兵民之权而属诸嗣圣今西南安靖威烈赫然无复劳上顾忧温诏东归麻案之宣有日四海方倾耳企足以观真宰相之规摹方略甚盛甚盛
又
某恭想趣驾锋车空留玉帐顿失雪山之重愁杀锦城之人攀辕卧辙割镫截鞭愿公少徐其驱不知当宁侧席之思不容违也某愿展交承之拜躬陈贺谢之辞敢请会期使得候伺道左不胜遡风以俟
又
某头颅如许才力阙然愓承上命冒爲此来瞻言前躅未知所继亦既拜受印章见吏民於境上忧深责重惧不能任以爲公羞古人以告新爲忠况门下之於某爱予缱绻非一日哉条列事宜明赐教示鞭其愚而箴其疾万幸毋靳
回潼川刘漕交驰简
某伏以某官正大之学迈往之气杰立一世磊落潇洒如太华三峰照映霄汉不待区区赞说朝廷今极清明决不使汲长孺久居外锋车旦夕且至归当益任春秋之责惟公勉之
又
某一自执事去国每独西向矫首恍然想见英风劲气爽我毛发不知有山川道途万里之隔也又不自意被命西来乃真得相从於雪山之东月峡之西握手吐心快洗湮郁其何喜如之
又
某孤戆之迹推迁过分已媿无补误恩横加付以蜀寄受命引道日夜自念大惧不足塞职执事既副西州之望又尝参谋中权今复持节东道耳目浃洽思虑精远矧惟大忠至正深怀国家根本之忧皇华之词干旄之告吾不於门下望而谁属面命耳提之未足则条列畀之使铭坐右公无靳焉
回新除杨总领简
某恭以某官人物议论之高器业局度之伟不独西州冠冕正自中朝羽仪优游东阁之上僚咫尺甘泉之法从而急流丐外昼绣言归天令全蜀徼福於公顾恐宣室兴怀予环在道未必容旬月去君侧耳
又
某惟蜀民困於兵赋将七十年张弓不弛识者寒心久矣此其权在外大府有如大寻根源细论赢缩宜若有可爲者然虽仁人君子居之犹未免以爲难则某之所未快而不敢必其说也以大卿平日所自任而郑乡父兄子弟亦以注望於大卿伏惟幸留意焉
又
某曩陪朝蹟最蒙不鄙相善也来时祖帐之缱绻赠言之丁宁铭心结佩靡敢忘去顾惭疎卤不任蜀事有负相期之笃今其何幸大卿自以玉节出董兵饷而某也得委身以托同寅之赐庶几免於罪戾喜可胜言
与夔路赵安抚交驰简
某候问有俶悃诚未殚暑去凉多山高峡急坐啸之乐福履且宜益尊其生入当大任某敢以重请
又
某窃以某官学到古人望隆国士孤立一意以结明主至诚自尽而忧吾民出入中朝勤劳外服贤业良显师言甚都夔门地雄帅阃事重小屈镇拊用寛顾忧宣室有怀追锋即至期公者大岂某之私
又
某无似尝欲偏交天下贤杰然以执事之英声茂实平昔游居相望不过数百里间每独差池未一识面致此缺然老适天涯顾得分壤合治聨兄弟之好又幸道出府下便当倾盖以写此怀喜何可言
又
某疎戆不善谐世少颇喜事老已息心立朝无堪蒙恩过厚委寄全蜀不堪远行地大力殚忧深责重未知所以称塞隆指慰答远人幸倚名贤分镇要壤肘腋之助肝胆是同公乐告之某知免矣
回夔路王提刑简
某恭审显奉赞书肃将使节光华鼎盛庆惬可量巴渝爲蜀东门山谷阻深与夷落相出入民贫土瘠刀耕火种而吏或不奉法令重侵扰之诚得明刺史弹治抚摩万物吐气一道蒙福可待矣幸甚幸甚
回夔路赵安抚简
某窃以某官学博而才高器大而识远握兰省户秀出班行仗钺边陲望耸夷夏今兹镇抚三巴威惠翕赫儒者有用如此真足爲吾道光宣室思贤召节当旦夕至论思献纳非公孰宜钦竚钦竚
又
某比一再奉书而亦叠拜子墨客卿之贶荷甚慰甚合并在望非不愿速长年三老告以宿潦未收船泊下牢数日水落石出始能西泝今既入境承教真不远矣何喜如之

[book_title]卷五
钦定四库全书
烛湖集卷五　　　　　　宋　孙应时　撰书一
上晦翁朱先生书
某每日不敢全自懒废但书院中教数小子弟无半日闲读书既少工夫朋友相聚又濶时一相过或只闲语数刻彼此俱成荒唐以是空度日月虽自谓念念不忘追计则无新功岂不每知愧惧思自砥砺顾亦易成消歇先生罪其懦弱此安所逃但某自验顷年虽颇分明奋迅然却全无经历意象落空只成轻妄後来屡偾屡起不过如此自去岁与子约相聚以来乃稍收歛精神向内实处较验大见欠阙乃知俗心鄙习殊未能去与古人相去何啻天壤今来所用力处且欲得信实不欺虚已下人取善掩恶消磨平常矫伪好胜之心庶几循是以复乎情性之正而益消其利欲之恶病未能也故且欲量力守分简静自养而不敢过意作之使高恐虚高而实无积累之地耳读书未多见理未广人情世故未谙悉亦姑随处自勉未敢泛然欲速以自病其心不知此後竟有至时否逖远师门无由考质愚意如此敢尽禀露望赐痛加警诲
又
昨者不揆僭冒辄以先人铭碣为请三月十日间所遣人方还拜领书赐慰拊矜恻不简贱愚缄致赙布诚意是将而兴哀幽魄追嘉其平生而惠许以不朽之托不肖子孙将何以任此举家感动知幸知惧是月之末崇礼被檄还自台州来相与读尊诲相泣云还家下当即遣人诣伺候於时极匆匆某不能便拜书附之而托崇礼以并请然今未知其已遣与否晷景如流不胜??之心大恐两成因循谨作此禀趣崇礼速发两家傥遂皆拜大赐泉壤交荣诸孤死无恨矣哀恳哀恳乡邦不幸石编修叔又下世伏想先生闻之尤为悲伤某忧居未尝出门然无以为家不免於湖滨萧寺聚集二十余生近墓且便家往来其间病躯近稍胜前矣恐欲赐知
又
六月二十二日某拜覆先生知郡宝文郎中今春崇礼所遣人还伏领赐报之重不胜敬感比来杭都得窃观所遗应之近书审已佩印开府体力胜健漳南僻远应接人事简於他邦仁声先路固已消伏嚚犷条流纲纪拊驯两月伏想公堂穆然不妨左诗右书之乐即兹近秋暑事行退惟天夀斯文尊候动止万福某忧苦病瘁偶不即死四月朔遂巳免丧追痛罔极之心宁能有意斯世母养所驱强复求禄已调严之遂安今三年缺选人试邑衆谓非宜然既无他觊幸心姑惟地近可以尽室同甘苦是计独恨太贫又须复作时文保社不得闭门尽力数书以从素志亦无可奈何也某年已三十七大祸以来已觉目昏发白健忘特甚此身他日不敢预知惟是耿耿夙心乡慕义理每对圣贤遗言颇亦切身知味邪思妄动随自刚制不至甚难閲世淡泊忮求亦寡然而气质未重规矩未严析理语滞应事胆薄自视枵然一庸人耳故愿委身师范日月渐摩庶几变化之益始凉秋负笈武夷此志已决今望治所道远加倍又复不能伏惟先生怜轸特厚念其如此时教敕之异时候伺请祠北还犹可遂此大愿也宁海一释子名正因者顷深於禅且有实行已忽省念人伦天分不应絶灭遂屏其书归心程子之训欲还冠巾而母老无家姑寄食一墓庵以为养其人未四十言语气象殊非苟然者某未识之然得之於宁海一学子王定定与因同志不妄也先生记此人终成就之乃一奇事附便贡禀未究百一惟乞相时保重不备
又
某年益长读书求巳之念自不容不切然不能储菽水逃山林恐终汨没妨夺敢不兢兢自勉惟浅暗疑塞末由一一求正师门殊自惜此日月也先生既牧一州又方奉行地政良须多事宾僚掾属多贤才不相负否尚同之弊远佞之戒昔贤所不敢忽责大指不小苛长人之道区区愚忠伏惟先生不忘留意焉某先人墓碣之请蒙念及不置倘可令先衆人拜赐岂胜存没幸愿事简文直或恐不大劳思虑耳僭越喋喋死罪
又
某拜覆先生运使修撰郎中冬仲霜晴恭惟天夀斯文尊体动止万福某去冬寓状之後今春遂安趣戍以三月十八日到官小邑积弊不纲之余緜力支吾日觉多事久欲专人拜书因循不克八月间潘恭叔处始传至先生初夏漳南所赐教及四经四子诸书仰惟爱念不弃如此捧拜不胜感激惟是中间伏闻冢嗣之丧想惟尊怀悲痛何以堪处区区失於犇问今日月浸久当渐渐寛释或言自临漳还即卜居建阳邑中是否比者护漕之除亦既不听辞免不审尊意出处定何如得子约书却言上意甚惓惓恐先生必当一出来未敢知其然否也地政之行谅有成绪寻巳寝罢今之用人欲使行志不亦难乎公论未亡故以虚名相容直为观美耳先生齿发如此岂堪驰驱奔走於无能有为之地邪愚见妄发僭易皇恐叔晦沈兄不幸谢世此淛中之梁木一坏岂易复得先生必为哀痛身後家事更是可怜某适来此不得致经理於其间也念其所以不随世磨灭之托尤惟先生是望未知巳纳事实与否切愿早成就之某先人墓碣幸蒙开谕谓不渝前言恨不得负笈欵门日日伏请亦惟亟垂大惠崇礼每书来尤祝同申此意也某去冬本巳诺史魏公之招未成往而为此来作县虽劳苦无他出得日夕老母之侧此其本计也但地瘠民贫月赋烦重十年易九令其间摄官又多以此百事废坏随力尽心仅能去其太甚所先者使民各得言其情故饥渴易饮食之人颇益相安未知久复何如学校废三十年稍为整顿招师受徒其中虽未免令习时文然法语所及亦稍有相向者区区於此聊复自试但应接不暇无省事读书之功要非浅学所宜且平生意念自着邱壑黾勉世事常非所乐若求知干进之累则自省颇无夹带也向来随所读论孟诸经或思虑所及极有欲质疑处若得一二年闲静可以抄出今未知何时有此工夫而岁年忽忽聪明日不及前柰何素蒙教奬期待之重因自禀叙僭渎多矣所刻经子极有益於学者但所疑古文书序实騃滞未能晓且只一意尊信以为此汉晋儒者所不见之书而後人得见之不可不谓大幸若中庸章句中哀公问政一编疑圣人於哀公未必直说许多或者家语反抄中庸入之又颇疑大学所定其他皆分明只淇澳一段恐或本在首章正经之下通证明德新民至修身为本之意似差混成而於旧本下文连接亦顺然此乃先生数十年精思熟讲然後出之岂可轻议顾心之所怀不敢不吐既末由面请复未及别録辄附见於此乞赐批诲师门尊眷恭惟中外万福某老母留此安健二兄在里中常得书不足勤念道远不胜依慕伏惟以时倍万保重不备
又
某拜覆先生宫使修撰郎中伏自去冬领报教吏役鞅掌怱怱至兹不克嗣状瞻慕之诚所不容言即此暑气方盛恭惟燕居超然尊候神相万福向来足疾当不复作建阳宅第已毕工否宾客书疏之劳诚无所避之然较之在官要须得休养精神绪成着书之功以惠後学斯文幸甚某将母戍邑十五閲月不敢不随力尽心民情相向颇验古意之可复至於精神文理之间则益其难也偶邱丈帅蜀见挽为从事初亦辞之而书来益勤幸母氏强耐不惮远适区区伏念因可求天下奇闻伟观以自广遂许之行矣士友之论或谓不宜然某自计恐未害义不审先生谓如何也夙昔所欲剖露请益竟以汨没不能条呈辄有近作亭记等録乞指诲某踪迹愈远归期大约在二年外惟先生千万为国家天下自夀下情至祷师门大眷伏惟中外万福昨蒙教以孔安国书序非西汉文章未知信然但於书小序犹未敢疑其非孔氏之旧耳太史迁实效此体以叙其史必尝见鲁壁之藏未知其所见者有与此小序异同可考否也区区困於作吏更无考订之功殊自恨潘端叔袁和叔皆重罹忧患极可念某所遣人欲乞速发囘盖踪迹恐月末离此庶令追及於临安也不备
又
某拜覆先生判府安抚修撰郎中前年秋过武昌拜状托詹总卿寓便必达自入蜀不能继问起居惟积瞻仰即日季春暄和伏惟天相道德尊体动止万福比者恭承优诏起畀雄藩恳词未听不审先生或可强且一出否今当已有定处矣某曩者受辟之後卒然改计辞亲独游甚不自得又闻伯兄之讣便力谒归会同官吴斗南先谢去而主人初到蜀实有内外调护之责迤逦苛留岁晚乃得遂今始过巴陵四月末可到亲旁耳蜀中形势略所徧览北度劔栈抵武兴西登岷峨南过戎泸而归去年四路幸皆中熟邱丈虽有严称而极简静吏惮而民德之人或传其过甚皆妄他边久缺帅亦赖是邱丈有以镇压之然向时物议重於变置故将之家尤过今张侯往自慰西人之望但襄阳便为的於其旁良未宜耳去秋以来伏想先生忧时特甚幸已顿寛未知後复何如耶尊体康强脚疾不作否荆门陆先生遂止此可痛闻其啓手足告学子惟先生之教是从惜其前此自任之稍过也昨尊谕附刘殿院书寻达之近夔府欵见出所得先生去年书刘却付一缄并文籍三掩在此邱丈亦有书掩俟到乡专人齎达未敢轻附便某犹带贱事托禀议为名且径归省老母而治伯氏之葬俟到家即申解职来春却到部恐欲赐知此状托岳阳王使君候便未究所欲禀惟乞加护眠食为斯文自夀师门大眷中外万福谨状不备
又
某自入蜀不得访便拜状比归过巴陵见王使君言与先生同里相厚善托以一书计无不逹即此首夏已微暑恭惟天夀斯文尊候动止万福长沙之命再辞既不得请或须强起则当已引道矣闻湖湘之民久巳望风鼔舞但今时所至索整顿处极多坐视故非所忍欲为复未易遂政恐才出又当思归耳年来中外气象如许不胜草野惓惓之忧知当柰何某江行多逆风今方至秣陵向来未曾游此幸任兄伯起蹔此盘礴连日追随登览更三两日即去过临安未暇入城径归亲侧区区雅有隐居读书之志年逾四十不应终自汨没未敢徒言云耳顷蒙教以易学端绪深愿从事於斯亦尝求得先生易说实多唘发他日稍闲得条所疑以请惟是未知何日从容师席庶几於卒业也邱丈刘丈各有书及文籍委转达恐先生成湘中之行则负迂回淹久之罪今辄寓留皇甫帅军中必无浮沉皇甫公勤亷而好礼其用意自非他将比意中更欲其用晦而明勿斥同列之短则身安而国有赖盖此一路径更是实繁有徒此帅或不容於时所系不小也先生倘以为然因书戒之可否舟中作禀不谨伏乞尊察
又
某拜覆先生侍讲待制前者归途於巴邱金陵两拜状中夏抵家则闻先生亦巳视事长沙入秋又闻命召固知先生必不得辞近潘兄恭叔报巳至阙下且蒙书中寄问并知前书巳遂彻达欢喜感激言不胜陈窃计今兹日侍经帏格心正本之业天实啓之宗社幸甚斯文幸甚即日尊体起居倍万纳福今岁国家事体之变亦亘古所未有臣子痛哭流涕之余逢嗣皇圣德日新宗臣身任天下求谏进贤如恐不及我宋列圣垂休累德中兴之运意其在兹然而哀敬危惧之心正未可顷刻释也深思长虑厥惟艰哉先生此来上下之望至重义不可以苟退而志或难於遽伸诚意之积精义之发固非门人小子所能赞也起弊扶衰似非因陋就简所济而规模未足文具未扫中外在位更易纷纷果何见哉区区戆愚非因先生之前岂敢妄一语及此死罪死罪某还奉老母幸安九月始克襄先兄之葬岁恶籴贵经营薪水殊未能他出入欣聆恭叔之报诚欲亟渡江侍师席然尚稍牵制且邱丈遭台评下客赞画无状又有观其所主之媿固当伏匿少定乃出十一月之末或可省拜也自余悃愊悉俟躬禀姑以此状托潘兄遣达仰乞尊照向寒敬惟千万自珍重以慰四海祈向之切不备
又
某拜覆观使殿撰侍讲先生即兹大冬祁寒伏惟天夀斯文尊体动止万福某连年不贡起居之敬私心慕仰有不待言盖方其家居则僻左无便去春从禄此来则剧邑劳苦异常虽遇便辄不暇且不无浮沉及意外之虑遂以至今间亦从友朋询知年高体康状默用慰喜而比年事变如反覆手死者沈痛生者转絷异方然且屛心气务在拔本塞源在先生可谓据高履危而独蒙全宥天也抑犹有未可知者泰然俟命当复何道追惟所以致此在当时诸公亦不得不任其责用大匪易知几实难徒使後人终古太息未审尊意谓何如也敬想息交絶游应酬简少其於怡性养夀适足为福是则可贺某私幸守愚安分粗得全身奉亲以贫急禄不复择地自请试剧不免一循俗吏绳尺差不至大得罪於民目前上下且似相安岂保其後然亦未尝敢强其所不能而惟容悦是谋也常熟实为言游故里桥巷犹存其名且载於图经惜未有表而出之者已即学宫之侧别为堂以奉祀扁曰丹阳公祠念非乞记於先生犹不为也不知先生肯特破例下笔否重念先人墓碣久蒙尊诺并祈拜赐自当深藏密刻不轻以传於人倘可确然示报春间即专人候请惟矜许是望福州新节推大鼎居此邑村落间今之官观其颇有识趣且良吏也过门下愿进拜得不拒幸甚因寓此禀未期趣侍惟乞倍万保重某不胜惓惓不备
又
某拜覆宫使侍讲先生昨岁福州钱推官行得一寓状审遂呈达且蒙与钱君之进而问及某之踪迹闻之固巳感幸久欲专一力诣门下疲剧煎熬之中怱怱不果以至於今不胜自罪间询往来士友知先生康健不衰用慰瞻仰新年尊夀正七十实为大庆恭惟天相斯文当此春和尊体动止万福先生数年来闲居无他出宾客书疏之及门者计省其旧十八九免於应酬之烦而可一意绪成诸经文字以贻後之学者此造物之大赐国家之厚恩也雅遂本怀亮有余乐他复何言某为亲从禄尘埃辛苦所不得辞於兹三年偶幸未及於祸亦不取知於人惟无德於民是媿此去一甲子当受代倘遂善去为宏多矣後日升斗之图非所预计亦不至失其初心也久废书册俗状已深设复得闲可再鞭策而精力退矣皇恐柰何惟先生怜而教之某向来累以先人墓碣为请先生许之已确竟未拜赐今兹端人戒使候伺旬日敢乞垂示谨未敢泛投唯当刻藏之家为泉壤无穷之荣少寛不肖子没齿之责不胜痛恳师门大眷伏惟茂拥春祺燕及中外子舍学士昆仲各仕何地孙枝已盛多否某老母今七十八幸康健举家随养亦安某昨未有嗣去年方得一儿以先生爱厚敢及之子约谪死可痛然其死无媿矣平时学者经此大鑪真贋尽见知人实难敢不自惧某昨书又尝僭乞子游祠堂记谅关尊抱区区素不敢事衒饰妄求品题以自表见顾此邑实子游故里今江浙所无有不以请先生求一语为信某之罪大矣亦望因赐挥染当留俟他日托人刻之乞无疑也末由趋拜引领飞越伏乞以时节宣千万自夀不备
与王子知书
某再拜子知主簿贤友去春一见慰甚中夏抵临安惮暑不能相寻尔来每有怀想某旦夕将母就戍诸况君保当具言之吾友英发有胆决志度不小一第分内事谅不以自多少年日月家居无事计当洗心圣贤之训慱以古今之变他日成就未可量也天姿不可恃风俗易以溺人愿敬毋忽益远末由合并迹虽疎而情已厚故附此略道所欲言者余惟为远业自夀不宣
又
某再拜子知主簿贤友顷才一见喜於得友因敢赠言今书来遽执师生之礼甚过不足当也远饷珍错更荷勤厚春寒伏惟侍奉母夫人起居万福山隂阙在何时未趣上否某将毋戍邑幸无疾苦区区独自恨弱冠有意於学今二十年荒唐浮湛无能庶几古人百分之一此非学问之难直坐自暴弃耳读书一事却坐贫故受徒急两者害之又亦自无规程纷杂不专精至今茫然无可据目昏髪白方复置身尘埃中此事几於已矣以此叹爱子知聪明英发少脱科举累无求於外而志气伟然有大受之器乘此闲暇汲汲从事标凖圣贤着鞭从之岂复仆辈所可及哉所虑者用明於外不能释然刳去平生所挟如蒙穉之听於父师则虽果敢辩裁於大本犹未近也来书所谓寡合易忤异说横生得非以此故耶至如取友惟君保一人固验亲仁之益然择善无方恂恂乡党不可有余子碌碌不足数之心也见箴定香记甚幸当时但不必作业作之却当便以此意为主曾看南丰诸记否然仆正自非作文手也不宣
与石检详书
某顿首再拜应之知郡秘书尊兄去秋得书寻附报必达岁晚忽闻与居?皆去国巳而拜守滁之命慨叹之余亦以为喜即此春且暮天气多不佳伏惟还剡优游尊候万福中都庆闱安问日至贤弟子侄眷集均祉尊兄在朝时上下调护之功固不少不知此出於静中追念亦复有遗恨否人生祸福本无可关防避就一进一退不能大为斯世重轻是则志士所甚惧耳边州今虽无可自展者比兄为之当亦有分数可观如闻急欲议易幕恐不必尔若意不欲往则临时有请可也如何某遂安偶成见次匆匆办行二十五日将母就道兄何以教警之尽言无留藏乃见爱厚耳子约之入久近又当如何监丞尊叔未可求外耶某甚欲一诣剡与兄别且哭编修之殡计往囘当八九日遂不能惟是矫首怅望不胜依然舟中略奉此纸专人致左右余续上状时中千万以道自夀不宣
又
某顿首再拜都运提刑华文检详尊兄春初寓书幸达斋几久不能嗣问动静第极驰仰比以虞贯卿屡覔书方於六月末作一纸送莫签魁入递计方在道而专使远临书意详曲饷遗腆重感服眷谊之不忘非言语所能谢也即此新秋积暑早晚亦已有凉意伏惟德业有相台候万福某官守如昨劳苦自其定分所幸老人强健举家团圞仰禄不啻足矣此外恐不免罪而何敢求知不唯不敢亦非所存若兄事任既重尽心其职可以报国而及民者方大人各有志势难尽同自靖而已遑多议乎潘文叔遂可更选可喜刘全之後不相闻今已得替或言巳是及格近有传兄当改漕淮东而赵子固丈亦有此报赵丈病余未可必出也兄或果动未可知耳时中伏惟为君亲自夀大为世道之福是祷不宣
与潘料院书
某顿首再拜上状文叔知县尊兄即日方冬未霜伏惟恺悌宜民尊候万福某昨自忧患中远辱存唁继尝具报不知达否其後闻兄有悼亡之变无便失於奉慰谓兄当复还居上虞可相往来乃承同舍玉山憩止金华遂成阔絶可胜交游冷落之叹今春将母就禄於此夏间江必东自婺囘言兄亦赴永丰近往来者益传政誉已籍籍喜甚恨不得亲叩讲画之详也今时作邑定未能便及古人日行乎不得已之中亟去其太甚其余渐损益之岁计有余则为善矣然吾辈学未充精力短始虽鋭行其志事变凌夺日月推迁能使初心寖阑是则可惧仆方自以为戒因敢以告沈叔晦兄之亡朋友当交相吊哀哉端叔处必时相闻近恭叔过建阳寻闻母夫人小不安使人追之不知如何也子约执礼曲台有謇直声间得书否适有便略附此不究所欲言眷集留婺女已取至官舍否向寒千万良食自夀
答潘太慱书
某顿首再拜端叔提干尊兄昨养源来曾附谢腊中一纸之赐後两日又领岁初所惠书不肖无状荷朋友不忘弃宁不敬感某初拟灯夕後过四明归当诣兄欵别已而无暇沈兄过上虞云当来访遂留俟之二十六日沈兄来二十九日仆继往又数日囘体中感冒不可风自初十日後日日具舟欲行不以事牵辄遇风雨今则行日已迫定不暇远出矣四方师友常苦隔濶吾辈乡社近耳犹不能合并如此固坐不勇又或尼之良自慙叹某齿长学荒方愿专静读书且常有负笈武夷之想偶兹趣戍当复投身朱墨间职分诚不敢不敬然德薄才短惧便为俗吏犹未必胜任为吾党羞惟兄爱我素厚幸一一教之岁月飘忽兄终制亦复不远小心敬德举动凖的古人毋为精神意气所轩举而不自察区区亦甚有欲面论者不及究也时中节抑自重不宣
答潘宣干书
某顿首再拜恭叔县尉尊兄向来家居固常欲一诣自请作旬日欵今当远役咫尺心交之地乃不能面别而去吾辈大抵不能摆落俗状以追古人风味此亦其明验而先施之责在某负愧尤多矣区区自解略具端叔书每见养源说兄笃志近思朝夕从事工用益密意度益远自省荒落无状极思相从以求发濬况兹不韪试邑恐贼夫人之子兄不弃我何以教之虚心克已固是难事从来师友交以相病仆诚不肖窃自感厉愿着鞭焉兄毋疑其不受而啬於言也沈季文兄要是强毅截然不缴绕媚世真古学者气象他日宜相与展尽余怀不及究惟千万强食自护不宣
与叶着作书
某顿首再拜昨兄见过谓当继诣五夫足可从容承益而冗夺病倦风雨相仍日日具舟辄复罢遣兄必疑其失信媿望不可言也即此雪後余寒伏惟尊候馆寓万福某正月末始得往鲒埼留数日遇雪寒归来肺喘作比两日方安遂安吏辈十一日已至二十六当成行缘道迟留度踪迹稍定必暮春梦想二潘兄欲求欵今已不能复辍暇矣计兄亦不宜又归为别人事固未可预期大约某遂安满罢兄已在京口幕府吾人各近中年念此别离真能作恶相期素厚当出苦语夫志衰则气昏已小则物胜世道委蛇私利害怵迫动辄畏懦蓄缩至或不敢开口轩眉丈夫之勇当如是乎朋侪间不能为轻重安望为一世人物惟兄明德力自振起某荒唐多过亦冀鞭策之助专此略道区区余惟良食自夀不宣

[book_title]卷六
钦定四库全书
烛湖集卷六　　　　　　宋　孙应时　撰书二
上史越王书
某日者蒙被大赐即欲亟走窃伏舍人门外候伺陈谢万一而狗马病躯未堪冲冒风雪用是趦趄自止方日恐惧局蹐伏蒙太傅手赐钧翰拊劳优宠教以书传全帙仰惟眷记不遗以其昔尝拱听绪言特加私淑艾之恩敢不敬拜至劳谦下问采録葑菲以来起予之助不以幼贱憃愚为间盛德如此所谓真传百圣之心若某者岂诚能妄措一辞以承尊命尚容伏读他日侍见得以禀请乞赐钧裁
又
近蒙遣视书传缘不肖之躯自月半後复感冒不安尚未及专一伏读两三日间方敬展閲有如太傅此书多所发明帝王君臣精微正大之藴剖决古今异说偏见开悟後学心目使人沛然饱满者无虑数十百条获睹全帙不胜平生厚幸虽其间妄意有欲反三隅以请教者方踌躇寻绎疑未敢吐遽领钧旨督趣恍然耸惧不知所对然伏自念太傅幸爱某不啻若托骨肉至亲之数既未克拜坐侧从容展露则不敢不一一疏诸刋本下方少见归诚无隐之义用是辄留将命者信宿扶疾草率尽意妄书无复讳避万万不足仰备采择伏惟钧慈原其心而恕之某皇恐死罪
又
伏自春时进拜蒙礼赐之重仅凭还舟申谢万一继以行役滞留杭越不克贡起居之敬然窃亦因行李之往来审知钧体勿药以後精神更益康胜朝野幸甚载惟两宫渴见元老金书踵道诏札丁宁不知安车何日西上天气正佳想不容徐行也某夏中参部不能侦择近阙巳授遂安令三年次客中病暑因而留俟省劄故涉日颇久地势孤远名迹湮晦岂尝敢有他觊幸心以为门下羞还家两旬痁作始瘳伯兄病未平碎累大小皆不安以是未遑诣府拜谒家穷亲益老某身任内外之责出入皆难曩蒙相公之喻今复未知所对尚须少定躬自禀陈兹领钧翰先赐劳问祗以皇惧
又
某皇恐拜覆太师国公大丞相即兹春中风雪饥寒恭惟天夀元老百灵拱卫钧体动止万福某窃审中使骤至御札丁宁申命守臣致礼趣觐仰惟慈皇渴念旧学嗣圣倚谘大老而师相夀康未艾精神有余君臣俱荣国家盛事将不惟特讲临雍乞言之拜或复有平章重事之留矢谟戒德尚惟留意宾接应酬恐宜稍简连日叨侍觞匕重蒙赐赆周厚临饯荣宠归来子母相语感激不知所言属以小舟冲风犬马病作未克亟具申谢敢图矜慈不置专使继问畀之序引退省至愚至贱湮沦尘埃人所蔑弃而师相廼齿奬褒进之如此岂惟传诧吏民端可托重四远拜受以还敢不日夜惕厉佩服诲言期於称塞庶万分一不为门下知人之羞馈粲优腆受恩不知纪极尤积耸惧大府钧眷恭惟中外尊荣福庆隆侈不审扶侍劒履成命谁属或只太社实当之否某遂安隶辈十一日巳至二十五六间就舟过越少留或及候伺安车重拜道左亦未敢必他日严陵有使令乞赐钧谕
又
窃惟师相此行系天下之望尤重其於陈戒君德通达言路荐进人才宣究民瘼固有素定之论惟是道学二字年来上下公共疾之无能为明主别白言者汉唐以来常以朋党罪君子犹是加以不美之号若此二字不知文义何所讳恶道学不足用则无道不学者乃足用乎原其始特越中轻薄子立此名自乙未岁流入太学已而向布中外方十五六年耳其所指数君子果谁以此自标榜今天下场屋议论通共窃用程张诸儒之说有司不非之至於平居稍稍见诸言行辄曰诡世盗名此甚不可晓恐後世之史书朝廷讳恶道学实剏起於今日永以为笑欲望师相特救此事遂消此名用贤奬善付诸公论天下幸甚
又
某皇恐拜覆太师国公大丞相即日春晚暄淑恭惟迩日对两宫宴劳便蕃天相钧体动止万福某比观邸报安车以十八日渡淛不审赐馆何地道路皆言且有平章军国之拜敬惟师相以道进退端自有处若夫慈皇眷礼之重圣上咨询之笃天下想望之深燕见从容訏谟嘉猷言无不尽宗社蒙福善类增气在师相大忠茂烈益以光明流声千万岁某虽卑贱不肖敢东乡拜手以赞以庆天气正佳伏乞倍万善保钧重不备
又
某近者就戍此来不克更留稽城候伺前驺之过初八日渔浦遣舟还府尝贡禀幅辄以狂愚妄发之言拟万分一上禆末议不知彻听与否冗琐之迹仰藉覆庇初十日抵严陵十六日至遂安十八日领贱事奔走疲曳心迹未宁所幸老母粗安不敢仰劳轸记此邑僻小无将迎讼牒亦不过百余纸官赋无甚逋滞但十年来八易令摄事者又六七人一以苟简趣办为事簿书不治里正偏受其害诉於诸司及省部者相踵而郡拘月发期会甚威乍到未见根柢姑仍旧贯须少定徐处之学校二十年不养士县廨倾敝有覆压之虞又未易言区区才智浅短岂能有以自试敬诵师相序引劝解之意未知所以称塞然赖华衮之褒播传一邑镇压多矣感激感激大府钧眷庆问日至敷文郎中谅当随入赐见洎千五三哥太社亟拜宠渥某未克各上状敢附见微悃伏乞钧体保重
又
某伏自六月贡状蒙赐答之重且拜鳆鱼松花之赐不胜区区感激吏事汨汨嗣是许久不克申起居问当降崧令辰亦阙庆礼诚疎怠不敏负罪已大尚恃寛察某不韪试邑仰依洪覆苟逭罪戾幸老母安健适值岁丰吏民相安自到官来狱无重囚学校粗修人士知劝但赋额猥重月发峻急皇皇取急不容休暇每念道化之训惭怍深矣叶使君去冷副端或诚来郡邑大体当可小寛某窃粟为养之外素无他侥幸心独恨投身尘埃弃置书册学业荒落是则可惧梦想食息念念邱壑贫不能归亦其分也素蒙钧念略自控写尚远侍侧伏纸勤慕敬惟珍御鼎?镇安社稷永福天下大府钧眷恭惟福禄昌炽中外尊安老母申附微悃观使敷文郎中观使待制侍郎不克别贡起居之敬太社令在曲台有贤誉同列皆一时之选必有亲炙之益良可喜也有此间委令敬乞钧旨
又
某蝼蚁贱微蒙戴恩泽奉亲戍邑十五閲月幸寛罪戾惟是鞅掌汨没自去冬领答教後半年不克贡状区区昕夕瞻慕实非简怠之心则惟钧慈照之不肖无状每诵师相道化之训随力尽心粗不为神人所怒岁熟民安自始至及今偶无一重囚入狱颇为异事其他去烦除弊稍益见涯涘要皆职分所当为者当路虽未尝訾省不敢愠亦不敢求也兹偶蜀帅邱丈见招为从事其意甚美以白老母欣然肯行因自念书生素心窃亦愿览观四方以自壮及亲年之未衰与道涂之有依恐不必拘挛龌龊故遂许之月末当自此径去虽益远离门下不胜囘皇结恋然以师相眉夀期颐未央某二年後即东归趋侍与邑满秩无大相远耳大府钧眷恭惟中外尊荣千五三哥太社近尝得通问久未迁何也谨专人拜禀所以然之故伏乞钧察
又
某比者将去遂安以踪迹控闻门下人还领教乃知巳蒙赐书先之十二日在都下千五三哥太社招为北园之集坐间始获钧翰手书细字精明照人有以仰见夀康之未艾不胜庆悦至於慰藉宠厚饷遗勤腆区区感激又不容言某此行万里之远计必非钧意所乐顾淟汨滓浊之书生狂简意有所激发业巳许诺遂不可悔初定为迎侍计已而两兄力持不可即於渔浦遣贱累奉老母东归余姚而某单骑独西却甚非本心只俟到成都便谋归决不敢久去膝下也恐劳爱念再此附禀益远切乞为两宫为天下保重复听临雍之拜
上象山陆先生书
某拜覆先生知军监丞伏自海陵一再贡状蒙教诲深切其後先生去国某不孝遭先人大故东归守死草莽遂累年不通问师席非敢怠忘也近越中会百一兄欵询动静深自慰释即此麦天清和恭惟千骑趣装斯文有相尊候起居万福某曩忧患中久病濒死得粗活目昬发白遂成早衰去夏免丧调遂安令本三年次今春忽躐戍此来三月十八日始领贱事邑小地偏粗亦可为第初至未见端绪未有可言惟小心敬事随力所及则不敢不勉耳区区素志不忍暴弃实先生发蒙之赐年齿益长常恐忽自?溺汨没以负祈望越中朋友凋落在者各散远间独赖季文沈兄相鞭策有兴仆植僵之力但讲评义指多不相合比会於崇礼家半夕百一兄当详道所言如谓顔子德进而不闻道恐先生无此论也如何他所欲请问者未能罄禀本欲少定专状而邸报黄荆门已授节计车马即西去故略附此叙寸心师门大眷恭惟中外万福是钧象山学者端的成就当不少仲时叔友德业必益进每念诚之淳叟皆为古人诚之可惜淳叟可恨也正已议论今何如宁海一学子王定者极可喜其所与同处者浮屠正因某虽未识之见其言语奇士也已决逃墨归儒之意特母老无家聊依僧坊以为养惜未有人力能成其事者因试及之吏事丛沓拜状草率皇恐正远伏乞为天下重自夀不备
又
某拜覆先生知军监丞即此秋气高明恭惟天相斯文尊体动止万福某伏自去春附状其後诸葛行之复递示所赐报书捧拜不胜感悦区区学邑为严之遂安稍行所闻粗就条理亦既及期自可安迹属邱丈有蜀命首以书见招偶动平生耿耿欲远游历览以自开广之心意自惜此机会而母氏亦谓儿作邑劳甚吾幸健未衰不妨相随一行遂便诺之比辟书既下即奉老母离严陵欲西而二兄自乡中来力持不可始怅然自恨失计然是时邱丈巳至京口相俟辞就无所陈不免独身一来即白主人以到蜀小定覔舟径归今此约固已坚决然回首白云之思顷刻不能安也恐爱念欲知之故此详禀自京口至荆州两月舟中萧然纵目江山之外颇学读易往往略有意味始意到此少留即可身诣师席作数日计及至而人事纷然且幕府亦间有所论议而问程往还自费六日遂以不果姑俟来春出峡冀偿此愿耳先生为政平易简实道路能言之鄂渚见张总卿言意固自相敬但及修城发银事似於情实有未相通者鄂州许教授今在此考试出欲道荆门而归某尝以告之而为荆帅留连未得去他日来见可问也前罗田令吴斗南此来同为辟客亦甚相敬慕恨不得登门某所愿请益节目固多非面莫展然大指颇自知所归不容负平日之教也沈季文去岁亲炙几日此兄实刚特可喜大门尊眷伏惟中外禔福时序向寒切乞倍万保重不备
与胡晋远书
近来专看何书所作何事业观圣贤之学考帝王之治体以及历代兴替隆污之变而达乎今日之世故精思而默识自计新功云何若未及此亦当有循序着实下手用工之处有可言者否他人有便不惜一一见告并録所作时文数篇来欲观进修之益切不可同他人隂有自足自用之意骄不如巳者而不求正於前辈也仆所期待於吾子最甚吾子宜自默喻故因及此作字且宜留意小楷未宜草书不唯年龄当然书家法度正如此余惟千万自珍重
与汪岠秀才书
辱书切切然以发扬先志广布二图为事意若责仆之闷闷若有所挠於他说者足下之诚意固仆之所深嘉而仆之所疑则足下有所未知仆亦未易言也中庸大学之本文今世晚出小子未必熟读其读者亦姑惟科举文字引用之故岂能深求圣贤之心思以其身践之哉甚者方以其书为讳而图於何有此如?瞶未知有声音采色而欲告之以星经乐谱也且夫二图所以明道而足下之急於售之毋乃使人疑於为利者乎世之游士或依倚官府以说书醵金仆常痛之以为辱吾圣人之书故不欲足下类此聊举其略他须面尽
与陈教授书
曩时学校敬侍前辈矩矱蒙荐宠良厚一从离濶忽巳十六七年不能访便奉书道此尊慕之心有如长者名重德尊所谓六馆推颂知巳比肩自脱鹄袍谓当径蹑蓬莱东观而乃至今尚屈为郡博士诸公为国急贤宁当舒缓如此惟是乡邦之士顷赖项平父诲掖兴起彬彬稍有成矣三数年来如复未满人意得同舍丈临之儒服者皆驩然相庆士俗媺恶实关世道人才辈出能福无穷伏惟高明加意无倦幸甚幸甚
又
某窃恃夙昔奬予之重当不以不信见遇敢僭易荐所闻下车以来在学之士一閲宜尽得之有贡士杜镇者寒苦而耿洁志气岿然不羣与某往来十五年真能有所不为者也闲尝从叶正则游正则亦引重之然向来未练事动辄忤俗故流辈多挤之者今齿益长能动心忍性矣倘可延以学职颇假借成就之是幸有贡士虞枢者学文於正则为吾乡冠志尚亦不薄有贡士诸葛兴者慱学守身不表襮故无毁而多誉其行诚足称也有士子孙康祖者学於某亦有志操皆可使在学校有益士俗其他秀才尚多不与之密故未敢悉数旧学职冯幼安景中慱文頴识一郡之望当已知之有诸葛肖卿丈康时巳就特恩最项平父所敬礼可询访旧事端不我欺者也并恐欲加识察某冒昧皇恐
答黄县丞书
伏蒙颁示建炎告词石刻知先直阁大节本末不胜凛然起慕恨当时奏藳不传不知後尝访求得之否方蔡氏权振天下忤意者立斥不自知反覆手间事变至此亡家祸国遗臭万年而诸君名迹粲然益光可不谓大愚耶告词不知谁笔当时中书舍人名拟者谁也知丞显扬先烈以诏今传後汲汲不倦真为人子孙者所当法拜赐既腆敢以此谢
与徐检法书
顷於交游间讲闻长者风概自承来佐星台深愿亟挹绪论而缚於简书咫尺隔絶每念奉幅纸写敬尤苦多事坐成因循忽拜云翰词情亲厚如平生交不自意尘浊不肖之踪乃幸为名胜不鄙薄感悦媿叹并不可言某为亲从禄强顔於此此邑之不可为久矣特非他比随力拨置犹不暇给其间过谬何可胜举每睹台帖指摘精明如门下真不苟其职深得国家分台设属之本旨某方切起敬虽得罪其何辞但今县邑权轻法密莫措手足奸宄日滋自行其意者其过易见听命於吏者文致反优此则有志扶世者所当念耳意者当求於人不必尽求於法可乎率易不揆妄言因以请教草草皇恐
与俞惠叔书
某再拜惠叔贤良畏友暑日甚伏惟端居感慕之余奉太夫人起居万福某比年虽数至仁里然非故人不敢见其於後来之秀遂漠然不相接识间得侍文昌楼公楼公最能诱掖後进不掩人之善於某倾倒尤无所惜而谈端无穷或为他客剿之语亦未尝及惠叔故惠叔之才业闻於州闾重於诸公长者而某在隣壤未始知之陋矣近者邂逅张总戎之坐方宾主论文衮衮如云则见惠叔时於其旁一语订之辄犂然当於仆心仆诚大惊喜及酒阑稍接绪论乃知惠叔在句章於当今新进中如骅骝騄耳非与衆足较上下驷者也归卧风月轩为黄治中道之窃自计是日不辞总戎之招若或使之非偶然也翌日登门庶几欵语而惠叔巳出然不敢再候於总戎之所是日见所和万卷阁诗於大资政赵公家又见楚词两章於史高邮家玩绎爱叹不能去手又次日匆匆归余姚甚恨扣击之深歉然如不夕食而未及属厌也仆老矣无闻虽慕交惠叔何敢望惠叔之有意乎仆而犹子继见得所遗书衮衮逾千言别缄所寄论着及书诗又十二篇铿鍧如金奏绚烂如云锦其耸若山其涵若渊噫何其兼人且多能也何其意气必巳出而不苟随也岂非天才之高加以志气之伟卓然不受世俗埋没而真以古人自期者欤夫学必志於道文必根於理非以记问华藻夸流俗而已也仆之喜得惠叔诚以此而惠叔亦遂不余鄙而无隐於仆岂亦意其可与上下此论者欤若以记问华藻知惠叔则仆等歛袵北面而已往己亥庚子间始交谢希孟於黄岩时希孟亦二十四五逸气如太阿之出匣仆敬爱之文昌楼公时为监州亦甚爱之惜其旷达终不受羁束然其所见要自有絶人者故纸中尚存其一二诗谩往一观其间所谓举军皆惊将韩信公固知我如人疑闻惠叔受知文昌亦颇类此世道固然不足恠也然学者果从事於道理则爱衆亲仁不争不党委身受攻而无可攻之处矣惠叔以为何如某得书後兼旬病喘无聊今日挐纸信笔作报姑以见情非文也旦夕如鄞悉俟面论不宣
与池子文书
某再拜子文省元仁友别久地遐不胜念旧之怀便中得书慰甚然闻宿恙犹未尽平不知今何如人子为亲守身此责最大余皆外也且须尽屏置功名荣辱之念只取语孟六经随意玩味不须耽泥思索兼看康节渊明诗亦可求素问一观待体健後科举付之游戏若合得时亦自会得也某守官奉亲粗安邑小事繁办财计最劳无复观书之暇学校成次第亦颇有佳士今守倅同官俱相安严州有君子曰赵子敬彦肃尝为婺书记丙戌榜学行甚高忧居执礼如古人但近亦颇好释氏书耳林伯和之逝可伤惜一两月间恐专人往慰进之全之倂通诸家书也何时合并书不尽意
答杜子真书
某再拜昨得书甚悉为慰比来远惟斆学外晋德万福母夫人伯仲季氏安祉某作邑一年所经历益多其间做不行处及意外相加可为不平者皆是自家力不足德不盛致然举无可尤人之理每切切自检常恐俗心鄙念作於中形於声色也此话正须为子真道之闻所寓主人甚贤学子秀发驯整可安坐且往来泮宫诸兄弟亦各有宁处足供菽水甚善人生斯世但各据分了职所谓居易俟命气质所偏各自涵揉改过迁善而已余不缕究千万自重
与詹提干炎书
某自入境来则闻执事以文行有盛名於此方甚愿亟见顾自念不肖亡状恐贤者之不我屑也不图误听谓其尝有闻於师友委刺袖书惠然顾之辞气容色真实古雅已足使人起敬退而读其文赡而有体反覆而不厌如轻车驷马驰骤九轨之道而折旋蚁封动有仪节引谊甚正志道甚笃其视已歉然若不足而恳恻求益之意充溢於言语文字之余诗云有斐君子如切如磋如琢如磨执事其几之矣甚盛甚盛某凡陋浅薄无足比数齿益长学不能自进重以为亲求禄之故而冒昧自试於方五六十之邑其间俛仰时俗牵迫时势悖古义而违初心多矣矧惟终日朱墨埃尘之间离去师友疎远方册谓能志气完固而义理益明敢自欺乎幸执事之不遗方将请问过之不暇而又何荐焉吏退之隙引笔作报不能伦次并谢金友解元长笺之辱与夫高第弟子新诗之贶恕其不给於礼可也
与王孝亷书
昨见余姚黄赞府盛称隐君子学行师表此方窃自忻慕及会仙邑司马少府自言常常访政请益於门下赖以寡过使人不胜起敬顾恨束缚异县独不得亲炙左右始至吏事卒卒复未能以书越竟求教姑烦尉君为道心曲比得报问乃蒙长者嘉其有志便不鄙夷手札满纸诲以纲目正而通简而尽断断如谷粟药石疗饥砭疾不可以他求也幸甚幸甚然某騃滞不肖将何以称塞蕲待之意世道日变士大夫欲行其志愈难作县为尤甚顾祸福利害有命不足自计随事量力其可为者尚多责上责下而中自恕已实所不敢继自今更惟老成典刑不替诏之他日趋隅或不大为门下羞区区略此展谢万一麦秋雨润伏惟尊候起居万福愿言倍自夀重以前鹤书之召
与黄献之书
某唘上献之茂才同舍别久每以县情得书喜甚春中乃复雪寒想惟侍奉起居康宁某去夏免丧调邑遂安戍期三年方办读书调度忽复趋行年长学荒恐遂汨汨尘俗是惧旦夕将母就道余无足言献之俊頴过人意度落落非常儿言语精神殊起人意惜懒散不能自绳削少读书论古说今虽布置开广然不根着如捉风蹑影方少年日月苟有志不宜不委身师友及早整顿收拾来书语意衰薾若自悼自弃何为乃尔亲在言不称老闺门之内戏而不叹子其未读礼邪小小多疾正须善自养科举丈夫所不道漕试一北何摧伤之云试出此书与良仲诸友评之仆固无取要希前修为凖的勿遂颓堕幸幸具报草率不宣
与王君保书
某顿首唘君保贡元仁友别久不胜驰情道远固难附书兹承颛人千里馈问意谊深厚慰何可言春寒远想侍奉尊公宣义起居康福某到官行亦一年奉老母领孥累粗安邑小地偏在严之西稍北与徽衢接境自昔监司所不至过客亦极罕土薄民贫少商贾而月发之额良重拘催细碎费强半日力虽复分倂限节视旧为简犹未见有井井整暇之道其间凿空无义礼之事尚多有之责以古法正未免月攘一鸡耳听讼不敢不尽心一年间偶幸未有重囚学校久废始至即延一士授徒其中每旬一再诣之略为讲说亦尝一再课试稍成气象近方立周程三先生祠亦设南轩东莱祠其旁盖曩尝为邦侯郡博士也当作一记犹未暇元日与大夫士谒社稷齿饮於学仍讲书凡此皆略致区区意焉耳恐欲知故悉及之若自巳则全不暇读书殊荒落可媿来书详复承亲庭强健家居讲学甚适力虽薄仅可以无求於人已为福矣科举文字亦须随分料理欲改赋固无害但须决计理会一件不要只管计较徒乱意牒试之图切不必尔得失命也是憧憧者果何心哉读易且只尊信程传妙在画上之说固然恐未有专功翫索即不宜轻易撰说麻衣易未尝考易通即通书耳所欲言甚多不能究惟祝眠食自爱重不宣

[book_title]卷七
[集部,别集类,南宋建炎至德佑,烛湖集]
钦定四库全书
烛湖集卷七　　　　　　宋　孙应时　撰书三
上邱文定公书
某窃惟公卿大夫之门中外无贵贱请谢候问之书四面至执事者所厌听而倦览而某虽极么麽今於门下则为知己用情之地复词赘语非敬实凟敢一切刮去惟高明首察之某不肖且生晚其得事贤最後且踈於衆人盖自越中一拜星台之下已而再谒於吴门蒙赐坐欵语而假舟馈赆以济其道涂之急寻一贡书陈谢其後伏匿荒远不敢嚣嚣效流俗以夤缘扳附为心重以忧患忍死三年姓名未尝嗣通於几格去年免丧赴调旅於行都两月适逢执事受节出疆车徒戒严虽尝伺候而不得见盖其自初迄今所以上交於门墙者仅如此矧某天资怯讷造次不能以辞自达又无文墨薄技可观采号为读书而最浅钝其稍稍谨身不忍自弃於恶行固穷士之常节未可保其终也不识侍郎以盖世之英明徧阅天下豪杰魁磊之才其可以为当世功名之储者何啻千百数而於某乎何取乃者法从被旨举可为职事官者而侍郎辱以某充数僻远传闻之谬盖久而後知之诚恐悸怖骇不自知所以得此虽然侍郎荐士而不使之知某受荐而久不及知且久不以谢是足以称於天下曰公举矣抑侍郎虽推择之过意将勉为善以劝其终且曰取诸疎远未尝有求之中或足以厉奔竞之士某非木石其敢不以一旦受大人君子之知为荣而益以佻薄无状异日变节毁行负门下是惧虽极惭不称无所逃避有如竟自隔絶疑非人情兹敢布其本末若夫恩地门生之词窃自度其非侍郎所以公举之意故不复遵用并惟鍳恕司户学士兄在此州纡郁器业然维持补捄之赐及於境内厚矣某每荷相与顾吏事淟汨亦不能常相闻耳
又
某恭审荣膺妙柬出镇全蜀夷夏耸然宗社幸甚某凡陋不肖误蒙记忆猥预荐书俾参军事初奉机宜兄之报诚感激愿行已复有所自疑故辄恳免伏拜端午日手书一通仰惟特达知奬卓然古人遇国士之意某亦私窃揆义理真不见有可辞者尤幸老母强耐不惮远适谨定计承命自余碎细具以告机宜兄若夫衔恩颂德覼缕之词谅非先生所望於某者故不敢以凟敬乞台察
又
某初四日在严州遣急足赵寔行略具禀目初六日抵桐庐乃领侍郎所赐书盖下书人以溪水方盛恐沿泝相参差只於桐庐相候故也书词郑重礼数谦屈视古人待宾客之意有加焉如某不才无能为役何敢当此区区自忖私计不精审始者决谓当侍老母西游既已受檄且拜命离任矣而二兄自乡里踵至力禁此行谓万里奉亲为非是且不宜徇弟故重二兄白云之思母氏意为之囘而某遂无以夺此在寸心本应径辞门下然却不成举止有孤知遇只得单骑杖策追道躬禀亦不敢不随至蜀但不能久於依附矣初九日辞亲於渔浦到都下为知友互留度十六日方得行今先发张全上报麾下巳再从漕台易小舫计二十三前後必至京口或巳後期尚可追及於金陵也他悉俟侍见禀次
又
某惶恐拜覆制置阁学侍郎先生请违忽已旬日岁晏繁隂恭惟天相台候动止万福某不肖蒙先生提挈万里相从一年有半教诲成就之恩至矣厚矣衔戴感激岂复多言所能陈谢惟是凡陋浅短无补毫分而年长学荒寖孤期望抱此二惧念之寒心其他百为则在先生一一照料某惟知不敢欺负为门下羞而已迫於念亲苦请先去曲荷听许连日燕饯宠以诗章荣以临送旁观叹息殆绝前比囘首结恋更复可知某自城南陆行至眉州留再宿登舟初七已抵嘉阳只待先生所附诸家书信至此便即东去朱茶使前月末已先迈矣先生镇蜀威惠实着民物昭苏凡所闻见赞仰一辞方兹上心有疑国论未判诸贤囘皇咸望先生亟还为朝廷重伏计严召不远敬乞珍护眠食千万自寿不备
又
某在叙州万州凡三贡状未审得呈彻与否某夔府留四日秭归邀税留六日此月十一日方抵荆渚川船例有厚载之疑又畏风雨多濡滞到鄂恐谋易一舟去也此间势必尚驻半月舟中聊得读书观已随分安适乞不轸念自楚以东去冬地震冬雷天狗堕蜀中计不闻之长宁虞倅颇知时事往往有异闻可询也便中敬此申候起居伏乞尊照
又
某惶恐拜覆制置阁学侍郎先生某还家五旬尝一再贡状未审达否违离久濶岂胜尊慕即此火流之月凉风欲生恭惟公堂清暇书帷靓深天相台候动止万福乃者天下大变寿皇上宾恭想先生摧恸难忍方是时讹言震惊朝野恟惧巳而小定而上有疾竟不能执丧於今遂踵故事传祚嗣君更想先生忧疑旁皇身虽在外无顷刻不心在王室也远书不敢尽布终当若何西南独恃先生镇拊帖然如平时犹是国家之福然又岂若先生在内为福之大可不致有近日事耶某侍老母幸无恙晨夕菽水之奉都未曾他出入便中拜此托奏邸通消息伏乞倍万为天下自寿不备
又
某伏自去春登门连日侍教诲蒙燕劳赐予之重请违一年无非西乡引领驰心坐隅之日而未尝奏记以自见盖僻居蓬藋无端便且不敢轻凟严重而又抚事太息难言辄止以故虽负旷怠之罪尚恃恩私必赐原察中间敬喜独先诸人而拜琳宫之命但於今事势先生定未容出谅惟血诚忧国亦何能遂戛然然此事有所关系岂人力哉深居无事优游养寿玩心高明德盛望尊天下犹有所恃也某守愚安分冒昩试剧自三月八日将母离家四月三日巳抵琴川将以初六日祗服官事敢不兢兢自勉惟是窘弊弛坏千条万端未知济理幸距师门不远嗣此可以数数拜书请教并托存全之赐是所大望
又
某伏自到官之初一尝奏记蒙赐手答慰藉重厚捧拜感激尔来累月虽瞻望门墙不远数舍时於道路得闻起居之安而剧邑日困枝梧心烦目昏作字如隔烟雾以故阙於通敬尚冀怜察此邑素号难治真是名不虚得法废积久民慢其上稍裁以正百怪横出冥心祸福固不暇计最以财用迫急非如他县有秋夏畸羡得以相补惟仰榷酤征商二事而前人去冬不办蒸酿为後人地不免远贳阳羡苟逐什一终日沸煎大抵此类新钱仅无乏事旧逋之责又起慨然自叹脱归未能然视比年诸人荣悴升沈之变相寻幸自以不才自分泥涂虽寔辛苦尚差平淡委之於命亦复何言惟是疎短谬戾不能无负於民计当日徼尊德愿垂教约俾得思改终不为师门羞不胜大望先生闲居养心观妙其益无疆其乐无穷甚称雅志何当复从容函丈请闻绪余之教外此心素未易悉陈伏惟为国家天下千万自寿
又
某从禄於斯奉亲无恙戴沐恩纪不暇自言咫尺师门久阙贡状皇恐负罪甲第落成既久伏想位置惬当坐卧游集当树木交荫时禽变声欣然自足之味何减古人亦复发兴篇章不惜录寄幸教後学是所大望向来足疾不复发否杨侍郎归途计必相闻一时士论便巳推高祗可笑耳某黾勉剧邑艰险备尝幸而上下稍稍相孚未及於罪後日恰及再考未保一年之间能终吉否更惟教诲是赖也
又
比者谈命徐君来领所赐书伏读感激渠言旦夕当复诣门下随即寓拜禀幅不知定呈达否向来微苦重听今闻已十分清胜宾客及门笑谈欵曲间出游览融怡自如极用欣庆顾不肯一作子公书诸人当有盍少贬之劝而先生处此则既有余裕矣区区小子唯有敬叹而已某冒昧试剧邑不自意全前月初六幸足三考唯是屡趣代者而忽变约欲至六月当去复絷良复大闷今先具舟送老母与一家东归初十离此某却少留续恳黄堂求脱去矣是时扁舟独行则可略造墙仞偿所愿预以自喜念久不专状恐先生亦欲知此踪迹故具禀闻伏乞尊照
又
某皇恐拜覆观使阁学侍郎先生前月王友君保行尝拜状必彻尊览即此秋冬之交晴雨得宜伏惟燕坐静深天人所相台候动止万福某屏居奉亲坐窃祠廪惟师门之芘是赖昨来诸公或谕令自雪幸缘顽懒不敢?动果闻近者集议力起前令十八年之废因复借此明彼重见黜黩此其余怒未怠积毁未消之明验也不惟未可雪殆亦未可叙矣不审先生亦谓然否家本贱贫分甘草莽儿时同舍尚困场屋正使复为一民亦是古来常事况巳幸脱重论不羞齿於人世今又晏然高卧不施寸力月有所入犹胜向来辛苦作书社正可媿畏尚安敢汲汲作平陇望蜀之念耶老母贱妇亦皆深谕此意以此处之极安在先生素所识察不假自列聊复陈情及之耳王友必已过建业此士心行可保实不易得非先生亦何以使之辞亲捐家相从千里之外哉向寒伏乞倍万为天下寿重不备
又
某皇恐拜覆判府制帅大学侍郎先生自杪秋申詗动静久矣未克嗣状穷居遣人既艰又略不遇端便比王生君保归途虽尝相闻亦不能一来故不得以书托其从人囘达恭承先生一卧十年固已浩然与世相忘而自公论既明朝野中外无不以安石不出为叹今兹优诏强起至再至三先生亦幡然以未尝一见主上不欲偃蹇坐违君命遂以趣装南来此於出处之际寔当天下之大义无可复疑惟是区区私窃妄意老臣钜公负四海之重望而时有难易交有浅深进有不得尽所怀仕有不得申吾志虽复预期他日修身辞荣不失山林江海之乐顾冬檐夏簟追计平生亦不能无遗恨於此段未审先生何以处之门下贱子愚戆妄发临书不觉及此皇恐死罪即日春晚暄淑敬想入修门觐清光天人佑相台候动止万福某屏伏蓬荜幸侍老母无恙若先生不果留中来镇东海即容扁舟迎拜上虞余姚之间一吐十年之远悃余惟倍万为天下自寿是祷谨状不备
又
某皇恐拜覆留守安抚判府大学侍郎先生即兹庚伏在辰剧暑未艾恭惟麟堂清啸折冲万里社稷倚重台候神相动止万福某伏自初夏报所赐教不知将命者何日至果不愆期与否文字仓卒疎谬决不能称先生意祗切追惧末由嗣状敬申开府之贺惟有日日尊慕之诚伏想视事两月风行草偃江山城郭焕然改观岂惟留都大府一正纪纲之旧而国家根本屏翰之计必了然目中弛张废置有次第矣甚盛甚伟真可为天下庆立之护漕足能叶心同规庙廊选用政非偶然其他得无尚有难调者否武进尊兄有列邸之除才业显闻佥论允谐亦见公朝加厚先生之意谅增欢慰某穷居幸老母健安昨以磨勘叨转一秩六月旦祠官巳满畏暑且乏行賫未能身诣谋禄且不敢辄通光范书以干大戾凉秋尚賖伏惟万万以时以道尊养威重趣装入相以副四海之望不备
答吕寺丞书
某顿首再拜子约籍田尊兄二月初鄞中附一状达否潘兄便中继得惠书诲告委曲玩绎欣荷属为此来衮衮不能寓报唯有敬仰一春多雨行且迎夏伏惟在职靖共尊候万福嫂氏眷集已偕至都否尊兄德美克肖世烈此除孰曰不宜职守之外何时当对语默可否兄优处之必能正学以言端不饮西湖水而负朋友但恐意或迫切则气若躁扰语亦拖沓顷年见兄多如此不知今何似耳吾徒齿皆长矣惟有各自切身点检勿负夙心恨此濶远不得面叩新功也某忧患之余求三年次稍欲读书偶复躐戍投身朱墨倥偬方始区区所欲自试殊未能信少定以渐出之此邑幸有丽泽三数友如余解元履昨见过论议气象甚佳江必东颇似汨没不逮十四年前小阁会聚时亦皆未暇欵也学校久废未知下手处兄於此邦声迹相通凡有所闻谬戾之状因风一一见教至望遇便灯下奉此余续具讯时中千万保重不宣
又
某顿首再拜子约寺簿尊兄昨得去冬书警教详悉区区远客无聊久不果嗣状但有怀仰春老日长伏惟王官雍容尊候有相万福某蹭蹬远游固不可悔顾丈夫亦欲一览万里少快耳目耳安知别家不三月伯氏忽焉早世使老母哭长子而重念某之在行无以为怀囘首白云耿耿可知本只俟水生谒归主人以到此日浅人情未洽苦相挽驻期稍有惠於蜀须秋潦退乃行以事势言之虽么麽不系轻重而便去亦诚未有代任此责者故难决裂耳然今亦未定为留计也向来数月不雨近幸优渥未知後当如何东川荒政未竟而刘副端受代极有利害西路绵汉多饥民方急救之今岁万一荐饥则可虑者大矣都下近事何如大理之力何为动摇一台耶晦翁先生成桂林之行否小报荆门休致殊为骇惋顾未敢信也递中略此未合并惟千万自寿不宣
又
自春来月月说归以故濶不上记怀想德义实劳我心某独身天涯念亲之心不能顷刻置已拟初夏东归而邱丈坚委一至益昌见总卿因到武兴略观边头人情辞之则他无任此者遂度劔阁行栈道泛嘉陵江而囘虽书生胸中粗不无开广之助然人子之职旷阙甚矣秋风峡水可下决不复迟留也诸贤在朝损益何如昨兄面对必展尽惓惓恨不得闻梗概也因见陈内史薛太常徐右司诸丈或蒙及不肖姓名幸幸几道计已解组东归公朝有意收拾之否荆门遂止此私窃痛之同父晩得一第可为交友庆恨未见殿榜也
又
自闻兄补外仆亦办舟出蜀遂不奉书归来汨汨多事仅尝因中甫书托道消息不克附讯兹拜诲尺欣感可言某曩者远游悔惧度日今兹善归母子相保真是天幸从容膝下如梦得醒余无可言惟是亡兄未葬追痛如新方此营治宅兆凉秋可襄事都未暇他出入也天地大变重华厌代薄海臣民同一哀慕上疾废於丧纪慈福出令逊授嗣君虽盛典踵行古所未有然区区草野私忧未知诸公为後日虑亦周尽否非所敢妄言也兄当同此意耳蜀比安静幕中诸公似未有密客邱丈高明絶人赞画亦复非易吴氏兄弟平平部曲取能奴事者仆常观其军可无虑张君卿且可抚辑也宁海丹邱之约中甫亦尝及之俟先兄葬毕又须往哭史魏公送其葬恐未可预结言耳如闻临吏卒仍或?急怒骂处赈济等事未免烦扰虽未必然然度气禀容有未尽平者当能徐察随改也年皆长矣身之不治何以治人久不相见聊吐所怀以来警诲耳
又
某顿首再拜上状子约寺丞尊兄临安连月盍簪略相与展尽别日远访我逆旅语不能休继以手帖犹欲流连极知眷眷有此日足可惜之意固以前料必不容於时而襆被以待遣矣既别二十日遂闻韶石之命天威震动海内剔息旋审半途留舍庐陵益验圣朝家法忠厚而前日之事明主本无成心於其间也计惟感恩念旧方当自力不懈较变通於将来其终能无毫髪媿於前人光然後即安焉若夫矜於得名以怼其上必非吾子约之所忍狂生野人往往不达大体务崇私议以祸斯世宜勿酧对谅不待区区言也二十年前每见兄讽咏紫薇先生所赋张才叔诗不虞今兹亦允蹈之临风太息旁徨侘傺尚复何道久欲附问村居僻寂杜门省事不敢轻於访便坐成相疎然间从诸人处传闻近况甚强耐日课读书无休暇时玉汝於成岂非天赐即此冬寒益侵远惟进修有相尊候万福时发汪兄同处不忍别愿为道倾仰意闻嫂氏欲自往诚否婺女当常得安书也近见新昌令季於会稽疾亦不轻幸浸平矣某家居奉老母麤安常熟阙在明年春杪余不足勤远念相见尚賖千万珍重以健为本而已不宣
又
某顿首再拜上状子约寺丞尊兄去年春得新昌令弟处报书巳而效官来此後尝因庐陵曹主簿便寓一纸竟不知达否念兄迁谪未闻自便之报中夜叹喟耿耿不忍言也不知兄去年以何月到宜春比之在庐陵时不无反落莫否郊霈後须取旨未定何如即此冬中晴寒远惟德业有相尊候起居万福谪居无事大可闭门读书宁非造物之赐体中尽强健否此等境界当意气盛壮时能泰然处之不难日月寖久恶况满前衣食婚嫁之计日迫真能使人精鋭消恧阴有创艾之意惟着鞭自强无媿古人是望然宾客书疏语言文字之间却须深自重也区区忠爱之私因敢及此乐道遭忧可念平父昨得书却安某强勉试剧行亦两年随分支吾无复政事可言得未以罪去而老母强健举家团圞可谓幸矣因南安新守行托其便道致此书何由合并临风惘然时中千万加餐自寿不宣
与项大卿书
某顿首再拜平父教授年兄过武昌得见汉东集爱栢堂诸诗想见吾故人风采尝作一纸书托张都帅附达当已至耶来沙头拜宣议尊叔见令季借得近作一编从头阅过亦略抄之备见当时蜀道出入景物意度慨叹之余益不胜喜辄成四韵写寄他未有可言者然吾辈头颅今各如此矣而未知止泊处各将奈何观兄豪爽杰出固非驽钝所及抑所当用力者犹宜在此邪荆门去年尝相聚否秋冷即日远惟尊候万福诸公长者咸在长沙相与正可乐省事观已似复味长如何无由合并临风增喟草草不宣
又
某顿首再拜上状平父正字年兄执事一别十年矣有怀直谅多闻之益梦寐往往见之非复虚言去秋过沙市拜年家叔盖尝寓书并一诗道意?闻诏入修门遂登瀛洲此在平父分内得之已晩不足为贺然亦小慰双亲意又因得尽室还浙中故当惬所怀也馆中固多贤得平父翘楚其间士气增奋尤以为国家喜恨未见对策便中录示甚望某独身远游老母倚门望归而伯氏早世未葬此心摇摇岂乐久留夏畏涨峡因循及兹姑就一考十月即东下矣蜀中幸一稔边头虽失大将人情帖然无他仆顷尝往观其师矣东南旱潦似不细时事日关诸贤之念今其何如奏邸多端便能具梗概相语否宗臣独任其忧爱之必有以助之惟平父留意他怀莫究惟为君亲自寿不宣
又
某顿首再拜上状平父知府检讨秘书尊兄前年春临安往来晤语之乐分手无何得兄池阳之报尚以慰意寻复知蹭蹬周章如许岂胜耿耿之怀天时人事有所必至诸贤顾不早自镜见无复追论念兄业误庭闱挈数百指来谋徙家漂泊展转竟复西还老人得不邑邑动心耶每欲寓一纸问讯遇便捉笔叹息复止此心可印亦不待言即兹春晚远惟杜门奉亲尊候有相万福年家尊幼中外人人均安某去年初夏到官今正一年聩眊盘错之中不敢惮劳聊复随分枝拄祸机满地无可避就委心听命而已老母近尝大病更生仆亦尝多病志意愈衰落四方师友书问例绝盖不能专人又难附耳兄闲中当复读书平生定气觉今是而昨非造物之赐适大何由复相见熟论兹事惟加飡食自爱是祝江陵新司理赵君居此邑告别之官略奉此通意侍侧乞道起居不宣
与王秘监书
某顿首再拜上状判院木叔尊契兄庚子之春实与兄别中间人事凡几变矣然仆常心敬兄自以异於他人虽岁月之远书问之絶独耿耿如日在紫芝眉宇之侧不知兄与仆亦不忘否耳忆离遂安时尝一寓书殆未尝逹耶去冬应微之来能言近况甚喜寻闻大臣汲引出於至公遂登朝列士无间言益以为喜忽奉惠翰相劳苦勤笃喜复如何即此秋朔隆暑伏惟襟韵清凉台候万福某守愚安分只似昔时髪白目昏老境侵矣受县最剧随力支吾幸不得罪於民而为代者所捃新使君非素知以此留未得去孤特无与事或未可知所恃者民言衆论之无他耳到都当求见向凉千万珍重不宣
又
前年冬杪自吴得归过都不敢相闻当悉此意不谓兄久亦不容於朝幸非指仆为累然料其实所以奉累多矣能不追悔否也抑遄有专城之荣又似适足为福高情旷度何所不可言此聊发一笑今岁六月极暑未秋巳凉而连日狂风横雨不无伤稼千里伤距彼土何如澄江地近而望不轻然最少事易治号为道院仁人临之但为之弭灾致祥使岁功顺成善有所劝枉有所惩斯可矣他不足过於用心也妄发之言又当一笑某杜门奉亲不敢诉穷於人寄谕令自雪则未能往盖懒且无资又非身行不可也兄以为何如怀抱千万临纸耿耿
与赵太丞书
某顿首再拜上状几道节推尊兄客绪无聊日念东归以此久不奉书可量驰仰春暄伏惟幕画奏功解龟改秩尊候万福今岁计已不及春班受代後且还黄山或尚小留耶诸公推毂?力或当有异渥也某昨便欲买舟治行以水未生姑以春夏之交为期今主人又苦留未听盖此间事正亦要宾客商榷通达内外之情蜀士持高论尚气节者或未切事理其他又只唯唯王立之幸已到其人平直引大体最可恃刘师文尚未来也邱丈虽刚毅然深思而内恕与善不疑但不相谙者却未免成疎隔耳以此恐不得不为更留至九月乃决去惟是日夕念亲不能自宁犹赖仲兄在膝下而荆妇颇能躬井臼之劳以谨奉养之职耳蜀比春旱损麦今雨後可半收绵州饥甚东川荒政适刘副端受代殊有利害朝廷於远方监司太守似少精择帅亦不敢一一有言但可叹息不知都下传闻此间政事无过甚之论否递中附此余惟千万良食自重不宣
上孙知府叔豹书
某皇恐拜覆荆门使君宗兄即兹春雨中远惟怀章燕居台候神相万福某自昨领报教寻承剖符方城又闻?成近次欲拜状见赞喜意而以无端便因循忽蒙缄翰问劳详曲感悦之余媿不可言兄之高才知之者宜及其未老急用之所治愈大所就乃愈伟今新治虽佳地然边头无事正可坐啸恐不足展所欲为又须尚盘礴一二年於壮怀得无稍郁郁耶来示体中时或不佳疑坐此耳然譬之水至平且静其本性也声如雷霆涛如山岳其时与势之不得已也高明端然一笑领此言否燕居新成掲名惟一可谓达人而不鄙以记见委区区岂敢辞但年来俗尘填塞笔砚荒落将何以承命少俟他日可否某疲薾如此更半月书再考末後一年正自难保姑亦听之造物彭兄告归寓报草率余惟珍护寝羞为国自寿不宣
寄周正字书
某顿首再拜上状南仲教授尊兄曩岁过吴将入蜀蒙会别於曾天辅官舍於今八年而天辅为古人久矣仆来琴川兄之秋浦固有参辰之叹兄归简出仆缚吏事一见未能而尺书亦复阙然不通仆则有罪兄亦亮其心实耿耿不忘否也春暄伏惟彩侍康娱尊候万福年来时论犹追咎向来未已使吾南仲亦不见容高明固自安之不乃微动尊老怀抱不能无邑邑否惟此一段当益进其所难余皆忘言可也仆为养为贫冒昧剧邑偶未及於罪更一月或可全璧脱去到郡当略求欵莫粹中佥判曾相识否其表兄虞贯卿在乡邦入学校皆有声其识趣非凡流也蹭蹬不偶今随在签廨欲得结交於君子求书为先因得叙不敏意不宣
答杜良仲书
某顿首再拜良仲省元尊友兄使来辱书欢慰无限春中屡雪余寒未巳远惟尊候万福某去夏临安附状归来念武夷之行不遂欲专自诣委羽见诸旧友然举动无名且穷人一出如拔山空言终不能偿慨想古人每一相思辄千里命驾真是奇事计贤伯仲念我不置当亦发此叹耳彼此忧患之余感今追往人生至乐不复全得固当益为老亲爱身自重紬绎故学课计新功稍赎向来悠悠之罪庶几无负九原可以复见师友甚思极意面论相与激昂奋起神驰形隔是可若何顷不自量辄求小邑自试待戍三年谓可专静读书尚有负笈求益之便忽兹趣行怃然悼之天分素定敢不临事知惧姑以政学祸福得丧固不敢知独恐淟涊瞶眊终无补於世道反为世俗所变化耳兄诚爱我盍有以痛警之严州在临安西南三百余里遂安又其西南二百四十里陆行甚艰水道泝溪亦囘远穷山僻陋絶无将迎事似颇简然赋输故重未易支吾也拨冗具报草草余惟良食珍重不宣
与杜仁仲书
某顿首再拜仁仲秘校尊友久别如许彼此免丧之後当复自奋起为人甚愿一见面相与极意熟论几闻新益然恨不可得也书来惠问勤恳不肖无状荷朋友不鄙不忘何以当此即兹春寒伏惟尊候万福某区区踪迹姑具良仲兄书自忧患来血气衰薄特甚体寒髪白饮食益少读贤伯仲书亦复有此叹是可若何此身万事付之造物独吾初心决不可自负虚见易长实德难进閲历益多亦可以自观矣努力鞭策尚可补过不然竟堕无闻见恶之域其可惧哉他日有便凡近作文字惠寄数篇可共商?如兄美质又早有志仆所望于兄者岂有限量责善不敢不深兄亦有以报之冗中语不及究千万加餐自爱不宣

[book_title]卷八
钦定四库全书
烛湖集卷八　　　　　　宋　孙应时　撰书四
上张参政书
某州里晩出知慕先进名德之重殆三十年而抠衣执鞭有愿莫遂天不借便徒私自怜自聆际会休明超历显要素望增重上眷郅隆区区窃与士类有喜相告然岂敢犯分奏记以取无因至前之罪夫何隆谦下士反加听忆先赐缄縢俯形慰藉恍骇感惧言不胜陈顾如么麽自守戆愚为亲从禄以法受县勤身委命无足悯悔惟此邑盘错轇轕不与他等右史旧所临屈知之实详二十年来积弊愈甚讼烦赋重权轻势孤怨府危机巧伺横发倘可垂慈借重俾得稍布四体尤盛德事僭越控露皇恐死罪
又
某晚出贱陋未获拜趋道德之光昨岁猥蒙俯赐台翰寻具禀凟幸彻崇听惟是颛愚安分未敢继修时节起居之敬然而侧闻大君子在朝主盟公论为国元气位任愈重望实
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 10:28:18-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>