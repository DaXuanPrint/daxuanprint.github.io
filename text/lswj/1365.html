<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="提要,浮湘稿卷一,浮湘稿卷二,浮湘稿卷三,浮湘稿卷四,浮湘稿后序,山中集卷一,山中集卷二,山中集卷三,山中集卷四,山中集卷五,山中集卷六,山中集卷七,山中集卷八,山中集卷九,山中集卷十,山中集跋,凭几集卷一,凭几集卷二,凭几集卷三,凭几集卷四,凭几集卷五,凭几集续编卷一,凭几集续编卷二,息园存稿诗卷一,息园存稿诗卷二,息园存稿诗卷三,息园存稿诗卷四,息园存稿诗卷五,息园存稿诗卷六,息园存稿诗卷七,息园存稿诗卷八,息园存稿诗卷九,息园存稿诗卷十,息园存稿诗卷十一,息园存稿诗卷十二,息园存稿诗卷十三,息园存稿">
<meta name="description" content="明代诗文别集。顾璘(字华玉)著。《四库全书》收录的《顾华玉集》,其中包括《浮湘集》4卷、《山中集》4卷、《凭几集》5卷、续集2卷、《息园存稿》诗14卷、文9卷,《缓恸集》1卷,实是顾璘诗文全集。其所依据的底本就是嘉靖年间吴郡沈氏繁露堂刻本。《浮湘集》是其由开封府知府谪全州知州时作,蔡羽序之。《山中集》是其移病家居时所作,陈束序之。《凭几集》、《凭几续集》皆起官湖广巡抚时所作,皇甫汸序之,璘亦有自序。《息园存稿》乃是专刻的诗文集,诗稿陈大壮序之,文稿邓继中序之。《缓恸集》官工部侍郎哭其亡女之作,璘自序之。另">
<title>顾华玉集_顾璘_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">顾华玉集</span> <br/>
          作者： <span class="inputVal" id="bkauthor">顾璘</span> <br/>
          朝代： <span class="inputVal" id="bkdate">明代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">类书文集,诗文集,完结</span> <br/>
          字数： <span class="inputVal" id="bknum">[book_length]271262</span> <br/>
          说明： <span class="inputVal" id="bkdec">明代诗文别集。顾璘(字华玉)著。《四库全书》收录的《顾华玉集》,其中包括《浮湘集》4卷、《山中集》4卷、《凭几集》5卷、续集2卷、《息园存稿》诗14卷、文9卷,《缓恸集》1卷,实是顾璘诗文全集。其所依据的底本就是嘉靖年间吴郡沈氏繁露堂刻本。《浮湘集》是其由开封府知府谪全州知州时作,蔡羽序之。《山中集》是其移病家居时所作,陈束序之。《凭几集》、《凭几续集》皆起官湖广巡抚时所作,皇甫汸序之,璘亦有自序。《息园存稿》乃是专刻的诗文集,诗稿陈大壮序之,文稿邓继中序之。《缓恸集》官工部侍郎哭其亡女之作,璘自序之。另外,其诗文有两种明抄本传世:一种是《东桥集》,诗14卷、文12卷。10行,20字,白口兰格,四周单边;一种亦名《东桥集》,诗23卷、文19卷、词1卷。此两种可资校勘。顾璘颇有诗名,与陈沂、王韦号“金陵三杰”,后加宝应朱应登,号“四大家”。四库馆臣评论说:“今观其集,远挹晋安之波,近骖信阳之乘,在正、嘉间固不失为第二流之首矣。”据朱彝尊《明诗综》,称其还有《归田集》,今已未见传本,不知明抄本中是否有《归田集》中的作品。</span> <br/>
          封面： <span class="inputVal" id="bkimg">Z_19554.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]顾华玉集
[book_author]顾璘
[book_date]明代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]类书文集,诗文集,完结
[book_length]271262
[book_dec]明代诗文别集。顾璘(字华玉)著。《四库全书》收录的《顾华玉集》,其中包括《浮湘集》4卷、《山中集》4卷、《凭几集》5卷、续集2卷、《息园存稿》诗14卷、文9卷,《缓恸集》1卷,实是顾璘诗文全集。其所依据的底本就是嘉靖年间吴郡沈氏繁露堂刻本。《浮湘集》是其由开封府知府谪全州知州时作,蔡羽序之。《山中集》是其移病家居时所作,陈束序之。《凭几集》、《凭几续集》皆起官湖广巡抚时所作,皇甫汸序之,璘亦有自序。《息园存稿》乃是专刻的诗文集,诗稿陈大壮序之,文稿邓继中序之。《缓恸集》官工部侍郎哭其亡女之作,璘自序之。另外,其诗文有两种明抄本传世:一种是《东桥集》,诗14卷、文12卷。10行,20字,白口兰格,四周单边;一种亦名《东桥集》,诗23卷、文19卷、词1卷。此两种可资校勘。顾璘颇有诗名,与陈沂、王韦号“金陵三杰”,后加宝应朱应登,号“四大家”。四库馆臣评论说:“今观其集,远挹晋安之波,近骖信阳之乘,在正、嘉间固不失为第二流之首矣。”据朱彝尊《明诗综》,称其还有《归田集》,今已未见传本,不知明抄本中是否有《归田集》中的作品。
[book_img]Z_19554.jpg


[book_title]提要
钦定四库全书　　　　集部六
顾华玉集　　　　　　别集类五【明】
提要
【臣】等谨案顾华玉集明顾璘撰总四十五卷璘有近言国宝新编别着録是编凡分六集一曰浮湘藁四卷由开封府知府谪全州知州时作二曰山中集十卷移病家居时作三曰凭几集五卷四曰凭几续集二卷皆官湖广廵抚时作五曰息园存藁文九卷诗十四卷并刻於嘉靖戊戍附録曰缓恸集一卷官工部侍郎时伤其亡女之作朱彛尊明诗综称其尚有归田藁今未见不知其佚否也明史文苑传称璘与同里陈沂王韦号金陵三杰後宝应朱登继起号四大家然璘与登羽翼李梦阳而韦沂则颇持异论又称璘诗矩矱唐人以风调胜今观其集远挹晋安之波近骖信阳之乘在正嘉间固堪以之首举者也乾隆四十六年十月恭校上
总纂官【臣】纪昀【臣】陆鍚熊【臣】孙士毅
总校官【臣】陆费墀

[book_title]浮湘稿卷一
钦定四库全书
浮湘藁卷一
明　顾璘　撰
申思三首
戚戚岁云暮我行适潇湘兄弟持我泣父母泪纵横云有薄田畴卒岁具粢梁胡为去万里骨肉相乖张局蹐诉父母儿自恋家乡举事触明宪置理窜南荒程期若星火不得少留行勿复远思念兄弟善持将吞声出门闾沉痛絶衷肠
白日匿西景扶桑复东辉岐路南以北往来更践之人生百年内赋命良不齐凤凰翔九霄闻韶下来仪朝食丹山粟夕饮天汉涯驽骀服鞭策曲阪驱且驰驱驰岂遑恤所嗟意乖违一为北山叹听者心伤悲苍天高无极悠悠当诉谁
南征上衡岳长顾望旧都日月光逥薄锺陵欎苍梧朱凤何葳蕤竹实日摧芜虎豹对我号枭鸱噭相呼我行迫日暮驽马忽匍匐战兢伤心魂栗栗忧道途朅投主人舍胁息告勤劬怜我客异县携我就大巫服我勾漏砂佩我太乙符再拜谢主人归来始安居弃置勿复道多忧令人老
自龙江发舟至京口江水如镜呈陈大鲁南
海门东下大江平画舸夷犹尽日程绿树倏过瓜步堰青山背指石头城离筵醉酒思高枕独客辞家慰远行况有故人同晩泊西津相引看潮生
金山寺
俯槛江心寺涛声两带分天晴秋见海山润午生云短棹今重到名泉昔有闻西风吹别酒斜日未成醺云雾空江水维舟陟翠岑坤灵开别岛佛界净空林岩洞攀跻险鱼龙窟宅深行逢黄叶下秋思转萧森
虎邱寺
远游访名山虎邱得初陟溪门乍深隐石径转崔嶪隂壑注鸣泉风林振疎叶岩僧解将引探古恣幽蹑波沉贞娘魂灰冷生公业伤哉剑池名祗见寒流渫酹酒呼干将千秋激豪侠
石湖同陈亨父泛饮
浩渺石湖水泛舟宜素秋羣山倒波下树拂青天流白日光荡潏蛟龙互沉浮长风激箫鼓放歌销人愁觞行金逶迤鸾刀荐羣羞请君但酣饮岁月不我留越城空黄土范碑委榛邱陵谷恒变易頋之增烦忧
吕翁南庄
渔樵三五户恬淡自成村乱竹深藏宅平田近绕门松高巢水鹤花老过河豚长醉丰年酒还思零雨恩苕溪同刘西安元瑞话旧并棹至武林港别去
念子苕溪上孤舟远过从去乡身万里对酒意千重岁计看秋稼离心寄晓钟柴荆期白首何日定行踪良晤殊方重交情晩岁深两溪秋并棹孤烛夜论心谑浪输肝胆飘蓬变语音因悲辞骨肉转忆向山林
岘山浮碧亭呈黄湖州子和
平湖短棹镜中来翠岫红亭罨画开雾树散分洲渚断云峰横带海天回登高共续黄花节藉草仍探白石杯传道使君多暇日每携宾从恣徘徊
西湖
羣山窈回合豁尔开洪区澄波汇且广宛在都城隅灵秀自天辟台观絶世无虹桥?芳树烟渚发红蕖兰桡闘转捷越女夸容姝莲歌荡人心挥金盛中厨靡靡即懽宴岂遑頋菑畲但苦白日暮西风吹水枯
游静慈寺因访孙山人一元
晨游招提境爱此幽胜偏南山峙其後西湖漾其前华标凌波起邃阁承崖悬修竹挺寒翠长松濯秋鲜岂惟会禅悦亦以招灵仙吾生厌尘网久怀奉真诠刀圭脱相授情爱亦易捐攀援洪厓侣翺翔凌紫烟
孤山
孤山?而欎仰止林逋宅舍舟入荒蹊森森?松栢往代云龙会夫子戢鸿翮臯夔道已沉巢许心所获岂无桃李顔寒梅自贞白皎皎空谷遗长愧缨冕客西瞻岳山坟凄其暮烟碧
灵隐寺
水泛趣已绵山行路仍窈迤经层峦花宫冠林杪峭壁槩微霄下映楼观小崖倾树孤撑亭远泉重缭萧条僧气闲肃穆人声悄来游属秋暮蕉叶青嫋嫋入迳薰名香憩涧狎幽鸟顾瞻桃源幽捐佩苦不早寄言都城子来者一何少诛茆傥吾遂庶离寰中扰
飞来峰
灵峰自何来嶔嵜待苍凤羽翮不肯歛时时欲飞动海云结轮囷?岈互勾控虚房缀悬蜂横梁亘垂蝀巨灵苦雕削真宰资玩弄初临侧躬入稍深复轩洞蹈危若浮槎瞰空疑覆瓮洼深日影坠谷转风驭送隂森絺衣寒踯躅芒履重班荆趺旧席剜苔纪新颂归来眠不稳一夜劳噩梦
岳王坟
崔巍中兴业浩荡英雄才刺身誓日月驱甲鸣风雷艰哉朱仙镇天地划再开君王亦何意自卷旌旗回中原本吾土突骑胡为来家昏鬼蜮啸国破长城摧宰木空南向厓山益悲哀举觞酹宿莽歌罢魂俱颓
桐庐江行寄汪佥宪一夔
晓发富春渚暮望桐庐宿江空寒水净岸转云峰矗孤帆缅逶迤霁景聊寓目渺渺沙际村浮烟霭丛木垂岩杞菊班覆壠禾黍熟兹方静无虞生理见耕牧高贤涖行台敷政况清肃睠尔鸿雁居幸脱豺虎毒沉忧正浩荡且用慰心曲
严子陵祠
垂纶客去今千载犹见高台对碧流几户蓬茆余凤种万方戈甲一羊裘天空大泽星辰动露下秋山草木愁岂料平生逃绂冕却遗名姓在乡州
常山道中
旅况逢秋尽山行叹路賖旱来无野渡乱後少人家橘柚寒多实夫容晩自华愁云黯无极肠断楚天涯迢逓常山道千岩落木风客程忧患里秋色乱离中问俗嗟生理逢人说战功伤心乌桕叶默默不禁红
泊弋阳溪
孤帆逗何处残月弋阳溪晩水澹相照寒鸦惊自啼远游慙薄养多病忆幽栖岂是怀荣禄来过楚水西
寄广信朱太守亨之
南州腰笏始经年美政相传过昔贤洞寇买牛捐带劒野人无吏索租钱霜前禾黍孤城雨月下弦歌万井烟慙愧樗材亦何用皇恩又遣到湘川
雨中溪行杂诗
十日溪中舟格格响溪石孤篷过鸣雨忽失沙上脊暮雨寒溪急秋烟远岫微扁舟冲浪去何日顺潮归暮程投野镇逆旅恋乡人怕有金陵客逢舟借问津悬薄者谁室宛在水边居停舟试借问高人或姓徐秋容殊可悦客棹且须迟霜叶飞红雨烟岑抹黛眉小舟乱如叶沉雅深渊中衔鱼自飞起不敢惊蛟龙尽知为客恶还见别家多风雨空愁在山林奈晩何楚天寒信迟况入小春月冉冉横山烟青青缀林叶远客经时节孤舟积雨寒无心争道路嬴得梦魂安沧波生暮霭渺渺钓船归细雨寒蓑重斜风并棹稀艰难伤物役澹泊爱舟居晩饭客遗酒夜灯儿读书云断雨声歇水清天影流苦吟双短髩高枕一扁舟山水行踪美风霜岁序阑高堂遥送喜游子且加餐日暮争渡喧天隂野风急孤客来何迟萧萧荷锄立晩云横树薄寒雨入帘微川净鱼堪数人间鹭不飞
过余干
古城云暝草萧萧废井人稀昼寂寥三户凋零伤旧楚百年熙皥忆先朝江头白骨乌鸢噪洞里黄巾虎豹骄闻道将军饶战略不应多垒遍苍郊
独吟
湘浦孤舟玉露寒戌楼鸣鼓烛花残青云怅望孙弘阁白首飘零子夏冠秋梦过家惟伏枕月华临水独凭栏参差欲就淮南隐已见山中桂树团
平川渺渺客愁生极浦丹枫映晩晴江水正连杨子渡离人何赖楚歌声天涯一郡空劳梦云里千峰不辨名长路栖迟阳月尽繁霜揺落瘴烟清
戎马中原鬓已华一麾迢逓向天涯荒城白屋犹征税故国青山更别家秋梦南归江汉濶暮程西望斗牛斜扁舟独宿空滩冷野戌悲风急夜笳
章江留别李宪副献吉屠少参文魁
恻恻伤远别睠此清江流悲风激长薄浮云隐重洲去家邈千里惘然增百忧弭棹适洪都果谐心所求良友始邂逅道言互赓酬感叹风波事委曲舟车谋倾觞远饯送毕景情未休嘉晤殊慰悦旅泊何淹留
豫章江上逢方大参文玉
甆罂酒湛碧玉浆雕盘鸡割黄金肪故人停舟劝我饮卷帘四座临苍茫江山信美客抱豁白日未午空罍觞气酣谈剧增叹息悲歌起舞江云黄忆昔先朝侍东署冠簪济济朝明堂芝兰闲舘重交结金玉艺苑腾文章一朝风尘忽澒洞故旧转盼多凋伤纷纭羣盗乱中土大夫负劒从戎行与君相逢江水上值予憔悴流南荒赠予荆南玉练纸相邀作赋庐山阳羇怀龌龊那能尔明朝拂曙下潇湘
临江丛竹间虎
西林白日暮溪上无村坞牵夫仓皇啼入舟幽丛虓虎几噬汝舣舟侧望白额狞双睛?电对人怒吁嗟尔虎太不武近渚鼋鼍肉磈礨岩穴豺狼饱而舞尔何不往搏食之顾来溪头惊我小儿女惜哉我无蛇弓鵰羽箭一发毙尔腊为脯呜呼豫章猛士千百羣安知无一李将军
暮泛秀江
桂岭望何极孤舟行转迷秀江斜景里衡岳乱云西宿雁冲帆起哀猿傍客啼多愁厌乡梦夜坐听鸣鸡游梁方失意适楚更悠悠寒野牛羊夕空江雁鹜秋腐儒悲末路幽兴狎扁舟欲向桃花水垂纶待白头路转清江外舟移锦石中爪香分绿橘目艶对丹枫检药防山瘴陈诗叙国风冒霜梳短发应愧鹿门翁石壁攅江狭风樯逆浪飞渐看湘国近转与客心违芳桂临波发遥岑隔雾微明妆浣纱女妍笑竞斜晖蓬舠依濑转筦簟枕肱眠急浪鸣舷过危峯就幕悬茭蒲时碍楫鱼鳖不论钱自喜幽襟洽浑忘物役牵
严太史惟中东堂
新堂诛茆仍故墟寒溪度郭鸣阶除春风入帘语巢燕朝日映户坐看书酒熟时来长者辙山深何厌?中居诗筒独驱一黄犬尘壁宛挂双银鱼
赠严太史
皇风振休藻夫子播清芬兴洽山水际心将贾宋羣市朝思大隐封域藉高文讲幄虚怀切诸生待问频古称兼善义衆拟上公勲莫学桐江叟终身远汉君
宣风舘题壁和王大伯安
候馆哦诗销烛痕地炉煮茗恶溪浑叩门乞火有邻父打鼓报更还近村仲冬寂寂野霜落残更凄凄山月昏苦遭砧杵远相聒独忆故园伤旅魂
浯溪
系舟浯溪下策杖登崇台嶔崟石壁古手拨苍云开娲皇彩烟?遗此青瑶瑰元公性奇崛首发雕锼灾灵光落台斗照耀衡湘隈白日映寒野旷望江流回山僧指陈迹故宅久已灰污尊依然好饮者安在哉感叹惜形役长歌下崔嵬
初至全州
跋涉既累月始闻及清湘长风卷舟幕忽见湘山苍黄发数老叟迎予具壶浆面色颇黧瘦草际各跄跄拜起问生理辄言困兵荒云望使君至冀免沟壑殃我闻老叟言垂涕意彷徨比岁牧梁宋兵戈剧流亡逮此越万里民瘼乃同方忆昔始观国徒行不齎粮皇舆非改辙惠泽恒汪洋闵兹丰俭故所罪吏非良噬肤遂及髄割肉救疮疡天高不能愬仰失日月光矧予既朽废岂有仁风扬登途入城府恻恻心自伤
答孟望之侍御时谪桂林郡博
燕台对酒感离羣麓口移舟更失君万里飘零同落叶孤城惆怅各停云书回桂水交情切人对星岩藻思芬遥想高斋长隐几应怜案牍日纷纭
积雪【湘南旧无积雪是冬深尺】
楚水浮烟歛湘山积雪晴瑶华垂古木素月满寒城吏散公庭静溪喧客棹轻仆夫早严驾吾欲访袁生南雪旧希见苦寒今乍逢空林愁虎豹积水喜鱼龙瘴疠全寛客祯祥复慰农千山如削玉长望倚庭松
再答孟侍御期予入桂林之作
春风桂岭忆同游腊雪湘江独倚楼星汉依微天北极岁华揺落水东流山藏散吏衣冠懒云掩荒城鼓角愁正月望君騘马色纫兰搴芷共淹留
除夕喜金曼甫至
天涯除夕倍凄然客舍逢君转自怜瘴海风霜凋旧质荒城鸡黍对新年来时闾井人多换谪地音书鴈少传华胄正须扬藻业腐儒惟欲傍瓜田
同金曼甫饮儿屿呈诗乃和之
圣世思柔远孤臣敢爱身中年为客倦寒梦到家频道废伤新岁顔衰愧古人乡园今万里梅蕊为谁春杜陵飘泊日骥子远游身夜读居家惯羇吟对客频流年非孺子乡国有贤人桃李无贞性繁华祗竞春
上元十二夜饮蒋方伯诚之第观灯
日色渐落天宇澄月华灔灔东方升锦堂鸣钟集嘉客玳筵珠履纷相承饮君天台沆瀣之玉醴观君钱唐错采之华灯佳辰高会感人意清歌绕梁乐何胜君家贵盛不可言於今海内称德门公居岳牧领全蜀次公秉钧调化元英雄想望见顔色愧我流落叨攀援歌牛枉侧桓公听弃马虚伤田子魂青云轗轲徒垂翅白日留连且举樽公将整驾登西路予亦怀乡欲归去共惜相逢不可长它年一笑知何处
春日寄徐伯川兼柬孟侍御
寻花东郭傍残曛伐木空山动鸟羣高士难逢徐孺子故人犹恋孟尝君虚疑鬓髪经年老屡喜诗篇向客闻已办盘飱开竹径会须车马驻江濆
浮湘藁卷一

[book_title]浮湘稿卷二
钦定四库全书
浮湘藳卷二
明　顾璘　撰
正月乡饮赋一首
国典崇先训礼饮及元辰鼔钟閟宫间乐兹黄髪宾牺尊湛醇醴肴核旅百陈鹿鸣侑行爵献拜敷皇仁缅彼虞周代养老叙彛伦执匕躬馈醤天子屈其尊四海渐美俗负戴不及亲蹇予负明谴具位牧斯民顾慙唯风德何能冀兴仁爰申孝弟义庶以诏邦人
湘山初游
湘国湘山天下稀青春幽览历岩扉云疎列岫攅空起雨歇新泉出树飞石势参差依酒案佛香清净绕人衣南迁得就长歌地不用凭高叹未归
春思
正月湘南春可怜李花如雪柳垂烟殊乡剩借芳菲节莫向东风惜酒钱
粟家渡头春草齐柳侯祠下早莺啼傍人莫笑山公醉请看城头白日低
来时江草带霜华忽往城南杏已花把酒对花如建业离人何事不思家
庭前古松高百尺屈干回姿如老龙我欲据牀还散髪簿书堆案不从容
吊宋刺史柳仲涂书院废址
昔贤政多暇学道恒山居遗构俨像设流风激乡闾时代屡迁易胜观鞠为墟居人伐嘉树野火灰堂庐有作不肯述益叹今人疎始闻慕芳躅既来乃重歔指顾亭台迹叹息经营初林涧有余愤曲水但空渠誓将理荒秽心远力不如朂哉同官客勿俾初愿虚
送鮓孟侍御孟有歌罢无鱼之句因嘲之
广文今在桂林居徒壁曾无担石储我儗封筒遥送鮓君毋弹铗更歌鱼
春日磐石江上
历历春山色留人坐不归空园花自发芳草雉争飞多病怀乡切端居出郭稀尘冠将白首无乃负渔矶
夜归值雨
沉沉城郭近咫尺路行难静夜千山雨长林二月寒石泉惊马住野水溅衣残未覩明蟾色何因厚土乾
郡圃桃花为风雨所败
寂寞山城二月阑桃花无数倚春寒可堪绰约风吹急更着离披雨打残
游龙岩
龙飞何日起苍岑洞壑蜿蜒窟宅深玉乳垂花春不尽石田承雨昼长隂盘云座古留仙迹流水声寒净客心拟约东风重载酒碧桃迷路恐难寻
题龙岩额有赋
苍崖积铁古中空若天开轩豁容万夫窈曲千丈回不知寒泉水潺湲自何来向非神龙力山鬼空虺隤石田莽重叠上有仙人台淋漓湿元气玉黍长蓓蕾青春始来游桃花映樽罍主人邀痛饮酣歌日西颓独扫菁茅帚书破岩上苔巨灵拍掌笑大刼俱扬灰吾意在山水短长安计哉
寄西蜀郭佥宪鲁瞻
长歌寒女素丝诗直道难逢郭泰机白简威名西蜀远青云朝省故人非身危独洒潇湘泪道拙空怀草木衣东望乡关万余里归心江汉转依依
怀王车驾钦佩
落落王车驾门庭不可私官联同故国离别已多时艺絶围棋赋情闲洗墨池唯应谢太傅风雨共幽期
怀陈文学鲁南
金马文章署斯人气不羣玉堦今对策吐论动明君惜别钱唐水怀乡桂岭云几时书札到踪迹慰相闻
寄罗八廷尉质甫
万里乡园地音书望不来桃花三月暮客思转悠哉江动卢龙树春深凤鸟台时时一舟楫遥向梦中回
古意送蒋中丞抚赣州
峩峩衡山岳奠彼朱方尊洪蒙判清浊屹与三光存旷视眇六合泰华相弟昆培塿一拳石琐细安足论蹇予窜南粤始获窥漓岏穷高历参井大观惊心魂仰凌云汉濶俯厌匡庐繁匪见东海若讵慙河伯源
其二
驺虞含利齿噬肉不戕生麒麟虽有足罔蹑春草茎仁者贵物命重德靡淫刑中山放麑叟乃获秉钧衡斯鞅屠黔首伤哉国同倾茫茫楚粤会圭组罗百城春阳彻幽照草木咸敷荣但恐豺虎吼鸿雁靡时宁我愿化咆哮允谐鸾凤鸣毋遗沟壑下恻恻吞悲声
其三
直道易摧折烈士匪阿亲志义苟不逹抱关甘隐沦往昔股肱宰吐哺接贤人所以风云气长随龙虎身四岳举明圣天下称尧仁鲍公进仲父齐桓霸图新圣朝理文化羣材登凤麟东方列城士承风望车尘愿公广末照勿弃舆台臣
饮柳山上
白日空山静青春结驷来江横羣水合野濶万峰开柳子弦歌室章公射饮台并余芳草色默默对衔盃把酒高台畔青山落案前飞花三月雨垂柳万株烟胜地堪吾醉清风愧昔贤尘缨何处濯深涧有寒泉
春日湘江偶泛
春日湘江江水深春风荡桨一开襟羣山夹浦青无尽芳树揺波绿更沉细雨忽来沾客鬓啼莺何事响前林长歌漫倒清尊酒独坐终伤异域心
下马江亭入画船緑波芳草媚阳天娟娟秀石垂萝上泛泛轻鸥远照前胜赏并催幽兴发高辞空羡古人传驱驰已负深春月潦倒空悲谪宦年
首夏江上
万里归心倚钓丝空舟无伴独吟时江涵远树沈沈净?隐高帆默默移白发行藏愁对酒黄尘悲喜笑观棋古来竹帛苍天事惟有陶公老不疑
不见春花忆故乡更愁炎月滞炎方柴门旧对沧江迥野服无如白苎凉海内形容犹道路天涯恩泽更农桑何时挂却尘冠去散发行歌与世忘
落日子规啼近林空江愁坐独沾襟古人旷放岂复及壮岁飘零违寸心诏发金鸡何日到梦投朱鸟万峯深青鱼白饭殊堪饱去国辞家自不禁
同海阳舒教谕登湘山絶顶因赠别
兀坐不快意起登湘山头九疑峥嵘忽到眼洞庭湘浦遥争流盘空苍磴路险絶四月爽气疑清秋波涛微茫指海南彷佛十二仙人楼欲行更止魂惕栗声动河汉惊牵牛舒君好奇更豪宕攀援絶壁枝撑幽拂拭苔花坐崖石把酒长笑观潮州下窥城郭弹丸小但听两耳风飕飀西瞻苍梧吊虞舜满江泪竹湘灵愁尉佗孤坟竟谁是纷纷白草埋荒邱忆昔楼船下南粤连天雪甲横戈矛只今陵谷已非昔况乃杨仆诸王侯古今成败等翻掌天地逆旅俱蜉蝣与君且醉苍玉瓯对面但喜莫复忧明朝解?灵川水却望湘山思旧游
寄七弟英玉登科
爱尔能文早吾家玉树枝年居三十下名动九重知礼乐开黄卷衣冠上赤墀泥金遥送喜万里慰流离兹晨金马诏复尔映蓬门耕读吾家业蒐罗圣主恩蜚腾才岂乏盛满戒俱存莫向青云上徒慙简册言
答孟望之
长忆孟夫子题诗过郡山舟樯春不到庭舘昼长闲瘴海身飘泊云溪梦往还何时薜萝月双照逐臣顔葡萄隂夏院急雨响深更醉里忘乡国天涯恋友朋高斋回夜爽虚阁殷滩声无限幽居意怀君百感生
夏季试诸生作
朱炎启长夏悦兹天宇新公庭幸休暇展席招儒绅羣材竞崇术挥毫各融神摛文析疑义吐气干青旻皇皇宣尼业六籍秘道真蠖伏继删述龙跃思经纶穷逹委大运所贵在一身曹刘惑初驾竟汨班马尘斯意倘有获要我於迷津
磐石崖下泛舟
磐石江头景殊絶放舟幽兴几人同风飘鼓角晴波外雨洗峰峦夕照中狼籍椰樽浮酒白清泠氷碗削瓜红寻僧更访山腰阁半醉题诗峭壁东
羣峰积翠水萦回仙舸分明画里来百丈澄潭揺草树半空磐磴见楼台风流赤壁谁应继潦倒沧洲晩未回闻道西畴秋稼好不妨迂叟日衔盃
送舒教谕赴海阳
憔悴行吟地逢君意洒然同歌湘水曲何啻竹林边待月收银烛鸣箫转画船莫言春色尽长觉野情偏荒郡少人事清筵时对君投壶惊涧鸟题石扫山云暂喜羇愁减俄闻去路分转嗟尘世短离恨日纷纷沧海潮阳郡青山刺史祠遗文真作者直道更吾师采藻怀明荐歌芹托盛时寥寥前圣统无使後生疑
次孟侍御酧何舍人仲默见寄之作
京洛何平叔传诗动我哀同时座上侣共向岭南来暮笛梅花落秋醅竹叶开相期不相见怅望碧梧台
秋怀三首
久客怀骨肉况尔临秋风公余辟闲舘举目惊衰桐附书南飞雁何时至江东
秋风西北起浮云终日低悲哉金天气万物惨以凄独客对湘峡中夜闻猿啼
落叶随去水回风或停之风止且复流赴海终有时嗟我系此乡欎欎无还期
移疾
独卧藜牀懒报衙古槐啼鸟似山家愁中不记秋深浅起看东园桂子花
山头雨晴泉入池黑牵牛花开满篱闭门三日簿书歇恰值远人来问奇
药裹蛛丝手自开湘帘揺浪动高斋吴僧独在山中住也着袈裟问疾来
秋至一月暑仍酷西风忽振庭梧飞白雨连山云匝地满城儿女覔秋衣
柳山诸诗
静观寺
独游秋山静偃蹇羣松苍田家谷新熟平郊散牛羊野草摇衆色寒花净孤芳悠然忽终日尘鞅聊相忘
咏归亭
爱此羣石秀披襟就清风羽觞泛回涧不觉匏樽空醉歌幽兰曲行穿疎竹丛浴沂有遗叟俯仰将无同
杏坛
渔父讥仲尼孤凤遂辞楚谁留坛树枝揺花映江渚明明虞夏谟白首困行旅临河歌猗兰千载复谁语
熙熙亭
亭下涧水清亭上高云浮鱼鸟各有托遂此岩居幽虑澹已忘遣境空复何求相期碧草色共对苍山秋
俟贤亭
古人不可作高亭复谁俟赭衣供井税寂寞循良事白日照闾阎凭高堕清泪春风杂花低何因见驯雉
登春台
高台倚青嶂下顾城郭间茅居散花竹雨余春意闲相将理农务朝畊暮来还寄言长民者勿使惠爱悭
仰高亭
缘云陟盘磴俯见飞鸟脊侧身最高峰去天不盈尺星陈上皇宫风举神仙舄长啸落遗音沈沈洞庭碧
极高明亭
倚杖絶壁上烈风从空来苍梧亘千里万壑秋隂哀思将谒虞舜上历金银台浮云暗南极为我须臾开去年予谪湘源朱升之副使以二诗寄慰兹闻升之调按滇南凄然奉答
题诗慰我潇湘谪洒泪看君巂外行怅望故山俱万里苦吟秋月向孤城风摧羽翼青云隔尘满头颅白发生世事近来无所爱溪门春起欲归耕
曾揺彩笔歌天马更借单车访碧鷄栈道西盘秦塞险滇池东压楚宫低行台日月无来信世路风波少定栖莫向空山求薏苡马援祠庙使人凄
宿灵家山僧居
夜宿招提舍秋云冷石堂天河斜挂户瀑水静依牀叠岭攀跻险虚空梦寐凉明朝登宝顶期与玩神光游覆釡山诸诗乃无量主人成果地也
灵家山
灌木攅云猿啸悲崩崖截涧马来迟龎眉老衲忘人世只取朝山记岁时
苦链庵
竹里流泉殷地喧古堂犹是给孤园山厨笕水深龙穴石岭寻蹊听鸟言
七十二峰
七十二峰高下悬天梯云栈互勾连芒鞋竹杖空林里一路行吟破暝烟
大峰
城中遥望碧氤氲拟是瑶空一片云来上峯头看气象分明平对玉宸君
小峰
天低石角云长拥风掠岩腰树半摧秋气忽寒高隼避午隂将合老龙回
定心桥
石壁上接浮云齐下临不测之回谿道人来往浑闲事时有惊猿落树啼
扫堦竹
高岩短竹余一尺纎叶袅袅青鸾毛空山无人月华冷西风满地秋萧骚
神灯【是夜散见诸峰凡十二点】
云间疎焰冷光凝千古空门不尽灯一宿林中惊乍见却留残语付山僧
九日登柳山
佳节登临感岁华苍梧云影向秋赊高空独鹤翻风去返照澄江抱郭斜南国音书催白鴈东篱归兴倚黄花衰迟自爱茱萸酒瘴疠谁悲薏苡车
湘山杂诗
古塔
古塔已千载白骨为黄金寒灯耿不?照见西来心
云归庵
松林有茆宇白云往还来山僧爱云好柴门夜长开
飞来石
谁骑苍鸾来啄破苔花碧经年不归去化作山头石
甲亭
不信湘中好江山天下稀如何万里客终岁澹忘归
卓锡泉
老禅卓锡处石上泉犹清红尘不相染唯有苍苔生
玉虹泉
一条寒泉色迤穿石下秋雨何处寻犹余白虹挂
法华泉
寂寂空山深荒泉四时冷唯余月明夜山猿弄孤影
玄通洞
下窥杳无极仰视白日微山人把火入照见石燕飞
狮岩
绿草断行迹鍧然石门开分明洞天里不遇仙人回
露胜亭
高亭行处尽远岫望中微日月开禅观云霞护客衣
寄大梁贾道诚兼简王左诸贤
不见贾生久天南空断肠雅文清庙瑟儒术仲尼堂心事疎鸿鴈贤罗失凤凰乾坤正澒洞愁絶尔摧藏秋至梁王苑何人赋最多传书堪白首欹枕即黄河兴忆登台饮悲怜击筑歌无端洞庭渚终岁浩烟波
寄贺长史王景阳乃子登科
董傅儒流重韦郎世业新陈诗闲白昼学礼富青春大府高槐色皇都走马尘此时金殿上直欲醉逡巡
湘中送荣老还金陵永宁寺
揺落三湘外经年爱尔来故人书捴至异域眼俱开放逐怜亲友悲懽向酒杯衲衣经雨暗横笛伴秋哀试与寻风洞何如对凤台寺幽词客满松古老师栽梦寐惟吾土羇累愧不才江山孤兴减瘴疠暮顔催澧浦难捐佩龙门异曝鳃相看移去棹转见脱尘埃烟水滔滔地随缘易往回
奉答乔衡州
荒城闻系马使者有题封尺牍惊文古绨袍感意浓霜清楚泽水云霁祝融峰咫尺神交地经年阻过从
甲戌除夕
南郡迎春律东风罢雪花毳衣辞冷节蓬鬓受年华性僻为邦简身危去国赊祗应与田父归种故园瓜堂吏封州印家儿献岁盘春兼梅蕊浅兴落酒杯寛瘴疠全生足驱驰向晩难不遑将父母何以慰承欢岭雪初消臈红泉已动春两年迁客地万里独吟身黄鹄长垂翅苍鹰不附人山林无限好犹自恋风尘细雨知冬尽催花故媚春潇湘逢献岁幽独正愁人岭海犹迁客乾坤有战尘何时一尊酒相对白头亲
湘江行寄孟侍御
逐臣远系湘江上散髪行歌日悲壮郡门江水急东流廨宇山云作炎瘴去年花发悲阳春今岁花开更泥人种瓜不及青门客怀橘空思白髪亲少年意气干云起中路摧藏乃如此徒劳殴血走风尘不救折腰临督史桂林夫子旧同心献玉君门共陆沈千首楚歌犹跌宕一瓢顔巷自萧森春风闭户意何如遥遣娇儿奉素书倘蒙大府明公檄莫惜荒城使者车
寄蒋中丞
山拥罗浮万仞青水涵章贡混沧溟春深乌府文书简白日垂帘诵五经
浮湘藁卷二

[book_title]浮湘稿卷三
钦定四库全书
浮湘藳卷三
明　顾璘　撰
春夜歌立春夜试灯同张陈二进士饮後作
东郊春旗平旦回泰坛灯光夜复开太平天子运元极佳辰令节参差来湘南小臣复何有阳和亦到寒城柳巷陌罗旛挂玉叙楼台画烛临朱牖家家夜坐吹笙竽对此忘却居边隅千金斗酒不爱惜五夜宴客同懽娱陈孟公张子房两枝玉树临中堂高才八韵并倾座少年百步能穿杨驷马初过桑梓里双星更度银河水日射金屏孔雀飞池开锦浪鸳鸯喜洗觥酌君君莫辞人生难得似君时且趂春花欲烂熳与君终日醉如泥
相忆行寄鲁南钦佩
金陵帝城行乐多荏苒独奈春宵何楼台压空云构丽通衢曲巷相盘佗城头月起光如日万户华灯映街出风窗雾阁隐玲珑宝马香车意非一虎头桥下是吾庐清夜邀宾乐有余漏转几回飘火树酒酣千遍倒砗磲座中高客让陈王风雅纷纭翰墨场学士争观杜陵赋尚书不怪孟公狂嗟予中路忽分飞戢羽湘江久未归明朝客舍逢元夕独坐思君泪满衣
元夜
明月满千门时清乐事繁酒香浮夜市花影袅春旛漏静鸣箫远灯辉狭室温苦吟酬节序飘泊任乾坤
春寒
燕寝文书静春寒物候迟满庭犹宿草何日且黄鹂云远三华树江深二女祠不须添细雨愁绪已如丝
柬陈宋卿
颇恠陈无已寻诗日闭门空庭疎系马细雨负清尊节序过梅萼春隂积藓痕不嫌官舍冷烧烛对黄昏
东园分菊苗有作
解带理荒圃及兹春雨余丛菊被嘉泽芳苗欎以舒伐根辨衆色间植周前除汲涧沃新壤秉锄散故苴匪惜悁勤意爱尔气清殊秋华既幽靓夏叶亦扶疎霭霭轩楹侧颇慰陶潜居
湘南二月大雪戏作春雪歌
桂岭长年冬欎蒸湘江今岁积春氷北人饮酒歌黄竹愁杀桃花与葛藤
二月雪花飞楚关浑如李白对燕山祗愁晓日融城湿讵惜飞花罥鬓斑
山郭桃花且未红扑檐柳絮太匆匆山公久醉浑颠倒不记湘南二月中
四野荒云接地齐雪花如掌下寒溪招邀白鹭翩翩舞孤负黄鹂恰恰啼
绕郭千峰玉作台连林素缬尽粧梅同谁跨马腰弓箭山口盘旋射鹿来
南方食麦胜食土瓦砾不救饥肠苦今年春雪如陇西蒸饵家家作端午
雪霁登湘山露胜亭
胜地意何限新晴还独过衆山残雪满孤嶂烈风多浪迹留岩壑幽襟到薜萝俗尘休见染欲此问维摩
得徐伯雨太平书奉答
残腊江门望使车新春忽枉丽江书嗟予已作三湘别念尔那堪万里余絶域风烟居暂定深山官府事应疎絶怜雅兴耽诗律满纸琼瑶愧不如
赠周典膳
宁亲西下马蹄劳文采惊人一凤毛南粤江山归陆贾梁王宾客羡枚臯薇堂祝寿花明酒风动题诗月满袍异域逢君又伤别离心春水共滔滔
送张进士自全州成婚归桂林
马卿持节下江乡鸾镜新懽得孟光宝剑龙鳞横北斗金屏雀影照东牀九天礼乐周京盛三月烟花粤徼香采服即看宜夀酒门楣还喜映岩廊
清明病中作
万里清明节三年放逐臣已无花共照况有药相亲岭徼饶蒸雾江湖一病身圣朝容腐朽归去老垂纶
偶题
道穷何叹拙身病始知衰座有青山对门无俗客来浮名消短鬓雅兴寄深杯颇笑刘伶辈沈冥负尔怀
卧病四首寄诸兄弟
南州瘴雾三年客西塞清江万里家春断壶觞疎竹叶病移衾枕失桃花英雄自分填沟壑魑魅空劳砺齿牙独有苍天能料理底须医卜浪矜夸
江汉滔滔绕上阳五龙京阙拱高皇舆图四塞青山固陵寝千秋翠柏长绮丽春风开画障郁葱佳气护金汤苍苔白石青溪曲爱有巢由旧草堂
细雨浓花思不禁春山何处独登临高鸿实寄传书泪老马虚驰伏枥心肺病闭门聊稳睡穷愁抱膝且长吟闲情已逐归云尽独奈人间枳棘林
十日春隂槲叶齐午窗吟坐到鸡栖归期漫阻桃花水客泪重沾鷰子泥万里弟兄空梦寐百年岐路尚东西请看舍侧垂杨树已映东桥旧钓溪
病中忆鲁南钦佩
空斋高卧动经旬远梦天涯忆故人典礼近闻刘向起草玄犹柰子云贫江楼积雨鸣长夜山郭余花堕晩春人世几何将白发年年离恨独伤神
寄文徵仲
儒林挥笔掩羣贤湖海倾心二十年藻监尘埃无伯乐规模乡国有顔渊黄花别泪临湖水白鴈乡书断楚天山舘穷愁欹枕日拭君图画转凄然
遣怀絶句
月落猿声苦风高虎气腥山雷春送雪江雾夜藏星花豹金钱背文鹇蜀锦毛厨泉山笕细江稻水车高猺女招歌剧蛮郎步射强花环垂耳大竹弩挂腰长涧冷菖蒲翠山春踯躅红草惊秋尽火树厌夜深风夜静云生室春深水到门松高多绣顶兰古自悬根野鲜苍兕猛山鮓鹧鸪香市笋撏苞出仓禾带把藏不忌枭鸱暮何悲杜宇春蛩催三月织鸡报二更晨
送阳春歌和陈宋卿
南风吹春辞九垓百舌怨诉黄鹂哀老夫卧病亦强起把酒劝花俱一盃我家旧住金陵曲开门正对梁王台桃花盈蹊柳映地年年爱见春风来千金买鞍装骏马山高堆粟成新醅云台功名不足取富贵於我如蒿莱古人白骨穴蝼蚁亦知王乔安在哉一从弃掷向湘水辕驹局促慙非才羇栖厌见春色至教儿剗却东园梅纵有韶华满郊薮弄花鬬草随婴孩青春尔今去勿为吾徘徊吾衰今久矣吾视天地万物真浮埃
湘山寺同客作
一麾迢逓天南头名山颇惬平生游日饱窗中列岫色更起策杖穷岩幽窈曲烟霞入空翠招邀不识神灵意自从窜逐得逍遥始叹风尘昔蒙昧升堂笑问无量师尔住青山今几时翻经愿从弟子列洗鉢愧乏头陀姿诛茆小乞岩前地痛饮狂歌日来去听法闲看虎伏时怀乡莫近猿啼处幽花细竹俱堪怜烧丹服药期长年费公未启王屋鼎华老谬语天池泉神仙渺茫竟难测古往今来岂终极但愿道路风波平江上故园归即得楚歌二首
侍御李君师文伤余远放为楚歌二章遥寄全州予亦念君久废怛焉会意辄继来响
灵淼淼兮焉穷下无极兮幽宫登岷峨兮远望波龙鳞兮扬风赤螭兮黄鼍喷雾雨兮骈罗望子之驾兮伊迩交不缔兮奈何睠予心兮东归君不顾兮畴依将以承兮巧笑揆皇道兮虑非荪壁兮兰堂结桂枝兮芬芳羌离合兮有期聊容与兮徜徉
右天吴
坎坎兮击鼓望君山兮屡舞陈烦辞兮仰空渺夫君兮何所波四漫兮汤汤会百川兮同量津无梁兮不可以涉测地弥广兮度天愈长驾兰桡兮扬桂旗飘风起兮又汩之浮余瓠兮水际理余佩兮川湄衆纷纭兮磔肥牛顾玄醴兮增余羞陟虚坛兮伫立徒终岁兮离忧
右洞庭君
和英玉览柳山图见寄之作
昔人弦诵地古木已如兹惠泽宛犹在池台空尔为棠花依涧发薜茘绕墙垂更扫苍厓石新镌水部诗
闻英玉拜南京屯田主事戏寄
二月除书飞帝京屯田新注省郎名亲庭乡国捴在眼把酒赋诗无限情三径盘桓花历乱九关开阖虎纵横金门大隐无人识方朔应传笑贾生
答乔衡州汝修
传道衡山郡棠花满路春寂寥循吏传将老见斯人玄发丹青地孤标玉雪身平生倾倒意絶域为谁亲鲍叔元知我陶潜久悟非身经畏途老梦想故园归失路沾青眼余生乞采衣相过知不远长望岳云飞
寄内并示二儿
满堂风雨烛花残独客思归坐夜寒遥想故园当此夕画楼明月影团团
小阁书声夜漏稀东归潘岳奉慈闱湘南山水虽云美不及桥隂旧钓矶
和英玉闻秋佳亭新移怅然作兼简王礼部钦佩
秋佳亭子临秋水伐木新移向近陂小径有时迷客入长杨无数遶檐垂即看野鹊春来喜莫怪羣鸥晩下疑寄语东隣王礼部好携樽酒数追随
答李川甫
昔予牧大梁庠序多俊民峩冠列广座雅论何彬彬思慕信陵义密尔申交亲输心誓白日永怀越千春惊风西北起奄忽暗流尘巾车一何迫泣别长河滨生死忽乖隔泪下沾衣绅
南迁度湘渚湘渚阻且深蛟鱼凌波起骇浪如高岑岩峦仄无地草木多毒淫三岁栖絶域长恐遂幽沈鸣鴈自北来衔书置庭隂开椷览流藻乃是潇湘吟薄俗昧交义贵贱异中襟与子絶会面庶以明远心
杨仪宾东皋
路转漓江曲林间逸士家避人成独往隐几坐无譁舞鹤穿行径游鱼傍钓车时闻萧史辈驻此共飡霞
江上送马锦衣按事回
贞士不可见凄凉饮氷言徒慙金吾使万里驰輶轩马君伏波之子孙西观桐柱迹犹存江上相逢多意气高歌一曲下湘沅
其二
雅歌皇华诗送行倾玉巵薰风吹船下湘渚回首谁怜斑竹枝君来安坐人莫窥判如南山何可移汉庭贤士虽无数四海偏夸张释之
初闻望之量移汶上
逐客承优诏宁亲得近居主恩天地大臣节死生余鲁邑鸡初割长沙鵩已袪余欢兼旧侣应免葬江鱼
江上迎望之逆风舟不得进
两年望君君不来渇心卷水生黄埃昨闻津吏报君至秉烛传更夜无寐晓雨移樽江上迎南风吹船船倒行五里停篙十里泊侧听鼔角前湾声君乘画舫荡双檝涧壑下泻滩流平眼中迟速亦复尔何况出处关人生万事未须问会面安可轻与君月出共舟去山水湘南无限情
江上感秋呈望之
昨日梧叶落今日苹花开秋光向人不相贷客子感物令心哀三湘水濶高云凝羣峰雨余游气澄岂无清懽待尔至转恐欲别愁难胜我留絶域更谁依君望家山只欲归若到襄阳骑马处闺人应理旧斑衣
共泛东潭饯望之
高人同野兴移棹水西东?仄垂萝古沙虚积蓼红哀筝凄断壑轻帻倚秋风更有浮萍感俱忘痛饮中
赠别望之兼寄诸相知十首
五岭炎蒸地三年共谪居送君南鲁去予意独何如大舶依流水归心指故庐江门今夜月相对暂踟蹰相逢殊不易相别且从容落日留羇鸟惊雷起卧龙独吟江路永多难故情浓回首伤心地无劳望桂峰白发倚门久清江催棹频荣枯知圣泽瘴疠脱危津乌鸟心偏苦骅骝气有神风烟千万里愁杀未归人何处瞻飞舄秋风汶水波黄尘清市井明月照弦歌宓子非凡吏宣尼有四科平生霄汉意摧折未蹉跎直道台端谪清风岭外还诸生依日月雅兴发江山痛饮神逾炯哀歌鬓已斑看君置心迹浑在古人间昔别空同子封书发豫章君今还汝水渠已客襄阳苦别交亲老时名岁月长斯人常坎坷天意竟茫茫不见边丞久于今更四年衡湘悲鴈絶台省贺莺迁屡梦攀嵇叔无诗寄郑?经过问消息漂泊已华颠旧游纷雨散京国祗崔何东观摛辞贵南天洒泪多云深愁问信月好忆联珂赠别留长句时时发醉歌汶阳临大道喜近赵东曹窜地传书数他乡念我劳名高连泰岳心远折江涛拟共观周礼无因接誉髦吾生堪太息世路易浮沉物色悲游子风波损壮心同人桂林少积水洞庭深渺渺伤神极还愁老欲侵
夏日雨中与客饮朱别驾宅
闲舘投壶白昼长桤林鸣雨送飞觞千山湿翠云垂地万壑平流水映堂尘世几回逢酩酊瘴乡三伏遂清凉休辞枥马喧东道爱对庭中短烛光
赠靖江王孙
大雅诗书志高情洞壑居风流宜鹤氅云气绕鸾舆摛辞过梁宋召客得应徐投簪吾未老犹可曳长裾紫阁投朱绂青山卧白云凤笙流秘曲鸿宝枕灵文近得临卭客飘然思不羣时传古词赋为我洗尘氛
快哉行【七月十六日殪二虎作】
东方日出晓衙集壮士冲关突然入背负猛虎手强弩短镞棱棱血犹湿斑文白额委中庭空闪金眸洒寒泣我嘉壮士饮之酒拔剑刲羊发仍立观者如墙方笑呼杀声落日喧城隅衆豪复提一虎至洞胷直贯长蛇殳垂头狼藉类黄犬猛物失势堪嗟吁快哉二害同日尽何啻并殛凶饕徒田家儿女开户寝余惠况及犬与猪可怜尔虎何太愚鸷害自古遭神诛尔类好杀终亡躯胡不早走深岩居转易猛性为驺虞为民献瑞登王都
月
秋月光如洗高台夜转寒江流铺雪去松壁影龙蟠玉兔栖难稳苍猿涙欲乾楚天多雾雨坐对判更阑
题张东海草书後
絶代风流远名家草圣传龙蛇余万纸鸾凤渺孤骞俊拔归张旭萧条老郑?天南看旧帖三复叹前贤
挽李将军
早穷黄石略远佐伏波军入幕推英选横戈策壮勲驱驰仍白首特逹且青云逝水悲雄剑长星落古坟范增心未已李广命何屯阀閲遗骠骑文章起凤群将门收藻色史阁播清芬偃蹇蓬蒿子那能百代闻
寄上司马白岩乔公
北斗枢衡控上都南台司马握兵符河山地正乾坤位雨露春融造化罏分陕雅推周有道戍江应笑晋非图朝廷白发忧相倚寰海苍生望已苏幕府訏谟趋老将锦堂觞咏列文儒心当大任何曾动身致昇平得自娱谢墅赌碁花正好秦淮吹笛月同孤王风竚听歌麟趾公子振振见玉颅
浮湘藁卷三

[book_title]浮湘稿卷四
钦定四库全书
浮湘藳卷四
明　顾璘　撰
将赴灌阳
累岁倦行役兹晨仍灌川路危纒岭脊草盛隐人肩逐客穷愁地荒城大有年不才寛罪谴何以报皇天
入金盆山访唐孝子
旧闻刲股事今见结庐情笃行关风俗残躯效死生秋原双泪苦春草寸心倾独夜悲风切偏闻宰树声秋日观风地青山五马庄荒庐依大塜乌鸟泣衰杨孝子人伦重高贤世绪昌磨崖传故事林壑借余光
至灌阳平赋作
我闻黄虞民罔识官师名老翁被素发壤歌如孩婴季世广法令民心始忡马牛急租税鸡犬纷鬭争兹邑苦穷僻曾巘纾荒城谓云华胥国颇遂桃源畊咨诹逮幽隐转痛闾阎情山深吏治猛里胥日纵横执热不以濯煎膏难及明府帖增新役赋籍何由平水枯网罟乱孰使鱼不惊投笔坐长叹泪下沾緌缨
中秋日学宫试诸生
宴坐中秋日云晴灌水阳玉麟横郭见文笔映波长隐几饶幽胜登堂总俊良英灵占萃聚神采爱舒张颇讶遗珠远谁云古道荒多闻沾柳教妙悟近周乡僻壤缘人胜儒绅贵志强嗟予牵世网垂老覔亡羊
学舍见紫薇花
学宫古苔满隂壁一株紫薇当户新矜持幽意故远俗点缀秋光时近人
中秋县署值雨
此夕中秋月他郷两度圆孤云生夜翳万象失秋妍雨气饶侵客风期又隔年谁能揽明镜烂熳挂青天独客佳辰思空山积雨愁纵能斟绿蚁何处望琼楼岩桂萧萧落江云冉冉浮愿余吴地影聊破老亲忧
华山对雨寄陈鲁南索画
衆壑行云逓有无灌潭秋影照人孤题诗寄向王摩诘乞写华山对雨图
灌江见夫容因忆王礼部钦佩许予作此赋未至聊寄一首
两度湘江见尔开水清沙远转悠哉池头旧日西风面正对东隣作赋才
闻灌人云有柳子厚遗迹因策马往寻历大源塘入仙源洞不得其处而返
柳侯昔放逐颇好山水事观其着文词动以喻来世逮今岁月改陵谷莽迁异我行徂灌川闻有招隐地怀贤慰遐想吊古积幽思尘舘休吏衙秋原散游骑度岭疲登顿涉溪苦沾渍空潭激哀流古木堕余翠穷搜尽阳景屡剔断碑字岂无会心观往往悖图志兴尽且须返聊以展同致
寻山
曲坂凌虚度七盘仙源何处问三韩溪门古木苍云湿涧道踈花白雪寒短髪漫冲霜霰老青山聊拨簿书看须知野兴秋难禁莫怪岩隂日易残
华山舜祠
隐隐苍梧映郭门滔滔江水抱山根群峯独捧重华庙大地谁言五岳尊云暗九疑迷葬地月明孤竹见啼痕长将涧藻修寅祀愿就琴薰仰德温
访仙源洞得道人蒋馨故栖石题
水曲桃花暗灵岩信有僊虫书留古洞鹤驾去何年白犬眠金竈苍龙饮玉泉愧非嵇叔夜来此竟空旋
小泛得黄楼诸山之胜
不奈城中役重寻水上游秋光俱白舫山翠忽黄楼竹覆溪门净云藏石洞幽诛茆饶野意留语报沙鸥
游通真岩与数子商作思柳亭
荡舟缘西溪风物始虚爽忽得通真岩衆喜得奇赏石壁倒千仞洪涛漱中广通天贯灵窍云气恣来往玉髄堕隂滴莲花抱烟长居然神仙窟所愧系尘鞅缅怀柳愚溪千载寄幽想其人虽已没精华尚星朗愿言作新亭延此烟月党今古两悠悠江波日东响
出灌江峡
羣山高束灌江流雪浪清秋洒客舟古木倒垂云上下乱滩交泻石沈浮猖狂阮籍穷途哭浩荡王阳度坂愁料乏云台酬马革愿携霜鬓老狐邱
宿白水渡
积水吞寒濑孤舟宿暮烟邀人壶蚁泛作赋烛花悬发变风波境神惊四十年壮心空感激夜起拂龙泉
归自灌阳望湘山口占
十日别湘山见如故人面何况石头城是侬旧乡县
白露
乙亥登高作也年谷既丰朋游斯乐览物寄怀仰咏皇泽
白露凄凄原草具腓日月于迈载授我衣北山有堂江注其麓薄言出游以写心曲山木斓斑江云差池乐以旨酒委蛇委蛇尔樵尔渔来往无怒尔农获斯黍稷如岵戋戋守臣实蹈百愆何以逭之曰维丰年丰年伊何维民之德民之颂之天子之泽
寄叶澄
高士多异标骅骝隐奇骨拙匠昧玄理纷纷写毛发曹覇画马权奇高裴公之面飘三毛始知能事贵得意耻与形相论纎毫燕山叶子心目灵少年刻意工丹青闭门解衣日盘礴兴起落笔通幽冥我谒南曹大司马五岳峥嵘走堂下烟霞?目不敢前熟视乃知是君写一谪潇湘今几秋思君不见增烦忧絶怜山水最奇处苦乏妙笔移沧洲覆釡峰湘江水世传蓬壶无乃是我有长绡寄向君烦君写入茅庐里欲访形容问吾子
磐石秋望
信美江山映郭西清秋覊客思凄凄黑波跳雨蛟龙鬬苍峡摧云虎豹啼万里辞家饶白髪一邱归卧有黄虀蛮烟毒雾伤心地马援何因到五溪
酬王钦佩见怀之作
长忆西隣海雪庄主人从宦日徜徉穿花跨马趋东省斸笋烹鱼上北堂静室幽兰无限意小山丛桂几回芳天涯逐客归期远岁暮怀君枉断肠
酬陈鲁南见寄青溪看月之作
青溪明月引长唫湘浦寒云滞客心归思不堪枫叶尽故情俱向楚江深荒城寂历山当户旧叶凋零鹊绕林身世与君同未逹却怜霜鬓映疎襟
酬刘元瑞黄州见寄之作
秋风旌节过黄州杪岁椷书到岭陬交谊死生归气槩词华今古接风流江翻荆口天齐落山转滇南地半浮闻道柏台多暇日况逢陶谢好同游
奉次司马泾川张公打鱼短歌
渔舟晓集澄江湾设栅布网如重关两曹分张鼓齐发风雷簸荡波涛间大鱼踉跄浮额鼻挺义入水喧羣蛮小鱼往往脱疎目获少不怪阳侯悭割鲜矠藁总民力地利在余焉敢匿载登鼎俎享羣公退食庶几无赧色羡余颇餍仆隶腹细琐亦任渔人得堪叹结绳遗祸阶物命公然恣人食南台司马初辞官香秔细脍且加餐倘闻涸辙遗枯鲋更借西江万顷寛
对雪
山郭隂沈雪片稠冻云重叠傍城楼风回乱木飞花合夜静寒窗素月流北望自谁旋气轴南迁今始问冬裘欲留蚁酒临春赏正恐鹑衣彻夜愁
谢平乐张太守惠莲花酒
暮冬雪寒风飃飃湘城冻酒甜如蜜倾盃欲饮复推去空对江山坐终日漓江太守神仙人双罂远致莲花春开轩晓起试三爵顿洗百斛胷中尘高歌梁甫曲脱却渊明巾眼前万事底须问且从烂醉陶吾真
丙子元日於郡斋作四十韵
南纪江潭远东风节序移流年伤久客多病负明时稼穑功何补莺花兴匪宜岭梅虚照眼江柳莫揺丝忆昔为郎日承亲乐在兹都城依斗极画省缀云司禄米供调膳家园奉杖藜闲情潘岳赋燕喜鲁人诗棣萼连庭发槐隂拂地垂书编长枕藉酒斚亦淋漓契合多良友招邀慰所思声华倾座重精白寸心知松桧寒逾劲骅骝老不羇已堪徵道义况更得师资西汉才方盛东周梦岂衰立谈期化理倾倒絶猜疑中路罹多难专城试一麾梁陈高贼垒河朔走征旗苦乏勤王略空怀报国私援枹临矢石饮血抚鳏嫠仅免投豺虎方思伴鹿麋愚蒙仍触法覆载本含慈斧鑕逃轻典丹青发朽姿恩波犹五马窜地异三危水镜开城观星躔压地支国风饶比兴民俗重耕犂桃水居人乐华胥帝载熙颇容山简醉未释贾生悲信美非吾土浮名已後期形容麟阁远羽翼鷃图卑即事惊华髪无阶叩赤墀大懽惟菽水野性一茅茨纳履思投足谈经得解颐文章关不朽气格许谁追能事输前列洪钧贵自持陶熔兼物类浑朴断人为郁郁希游夏劳劳去管伊行藏俱自得筋力岂空疲细雨衣襟净深山卧起迟时寻老渔父同钓楚江湄
连陪诸公柳山春游
湘州城北古堂幽十日春晴两度游山畔数亭俱可醉林间孤涧亦销忧巗峦气色迎车发草树风光绕郭浮况与羣公陪胜践岂输山简习池头
春雪初晴翔凤楼春烟已扬赏花眸江山面面因亭胜物色年年赖酒酬异代风流如昨日几人迁放得沧洲柳丝桃萼参差暖堂上疎帘渐可鈎
赠陈宋卿
落落青云器天南一凤麟诗书过目得孝友发情真旧笏传华胄高词见古人腐儒迁谪地幽抱为谁新以奇石献泾川公辱报长歌辄答一首
湘西石洞涵杳冥湿云倒结莲花青山童采斵送官舍风雨黑夜号山灵蛰龙惊雷耸头角怒豸蹲岩犹扑朔峥嵘石柱高几许眼底分明瞻华岳簿书堆案烟霞愁尘顔龌龊真可羞碧山学士负仙骨此物正合供幽求绿蒲朱草映涟漪净几踈帘日咏诗不夸醒酒千金价独玩通灵五色芝
悼李千骑
渭滨久寂莫何人应非熊不识一丁字空持六钧弓桓桓李将军诗书浩填胷草檄鞍马畔折冲樽俎中虽孤云台画至今称英雄
赠别陈宋卿
把酒夭桃下飞花逐浪流湘江春二月无奈别离愁钓渚衔沙?书堂枕石邱明朝怀旧赏独倚郡南楼柳山石壁凹深泾川公每至坐卧其中余遂表为司马岩并纪一诗
北山多幽踪灵怪具兹石窈曲壶峰房巉岩老蛟脊寒泉界遥青烟萝缀疎碧云构俨成居神仙合来宅司马真天人辅世应帝谪税驾归故乡徜徉此投迹草树徵文章烟霞卫巾舄俯仰皆有余动静随所适我愿标嘉名大刻示无易盛美垂千秋留光照山泽
观玉柱岩作【丙子岁山民初发之】
列炬窥玄府搴裳步紫坛石田云子白龙井玉浆寒巨栋垂千尺幽房隐百盘仙灵多幻化造物自雕刊异境今初辟清游午未还烂柯如有遇何用恋尘寰
辩蛤和泾川公
渔海穷潏泬猎山历?岈生人胡多劳养此六六牙圣哲着礼经细不遗螘蛙食鼋不染指因以倾厥家末俗贵珍异载籍纷喧譁美哉尔石蛤奚免网与义黄鹄终见炙安可矜高遐修胫雪长荇腴中剖团瓜烹以实下豆亦慰宾筵嘉南荒盛虫族大者蛇与蟆琐细及百种射影兼含沙食者苦呕泄伤者困疮瘕例举混美恶颇笑昌黎差幸蒙匕筯赏重以褒辞加河豚自此贱况复论鱼虾
辱泾川公惠诗谈止足之分奉答三章
泛览前古志?然增中酸贤圣困胼胝黠侠炙人肝门雀叹贵贱市犬惊悲懽是非乱无定千载劳铅丹徒令腐儒辈怒髪时冲冠璘也生最晩履道慙孤寒南迁济湘水始陟横渠坛玄功无弃物朽骨蒙雕刋孤羇恋恩义逆境知忧患鹪鹩自云微冀饱鼠壤残营营飞蛾翼竟为烈火燔近枉大雅什益闻逹生言如病居膏肓得投俞扁丸波涛息中境?梦寂以安朅闻青春尽期诣西园观遥携林中弈试洗花间盘斯游漫成阻後约良非难蒲轮颇安稳何必忧轾轩
其二
泾公鼎鼐器一德调咸酸委身奉明主即事恒披肝云龙际嘉会鱼水投至懽秉笏四十载寸衷晩逾丹班马记言笔房杜进贤冠所至见挺直凛凛奸谀寒朅来守留京建节上将坛军容一时肃政蠧随手刋遂令鸿鴈居悉远豺狼患翻然忆蓴鲈匪谓伤秋残叩阍累十疏缨冕先自燔止足不殆辱永怀伯阳言回驾太勇决何啻如转丸至今四海心忽忽忧危安嗟予愧河伯谬向东海观时沾勺水益已足盈盂盘曲士束小教语大固所难且愿待函丈日听歌虞轩
其三
食桂亦足辛食梅亦足酸至味贵适口安用珍龙肝夸毗好怪异旁观损人欢杨雄抱清静车毂恶朱丹杜钦事薄游龌龊簪小冠有名映千古何必论饥寒赫赫卫与霍巡游扈祠坛出师燕然北功成竟镌刋高明鬼所瞰竟致倾覆患鹊巢岂不高飘风自见残象齿徒云长厥身因以燔所贵儒者事功德与立言富贵真小物一掷轻弹丸贤哉大司马遗子独以安戒酒虽短章齐物因大观巨细罔玷缺完此白玉盘高朗惟日月自卑仰弥难发蒙及小子志气豁且轩
晩庭纳凉作五平诗呈泾川公
林风揺高梧山云飘秋霖飞泉揺城西声垂湘江深空庭当凉宵端居清人心齐纨停轻挥絺衣开疎襟遥钟从何来悠然流余音琴丝烦空弹壶浆慵孤斟檀烟生陶罏闲忧几销沈高歌昌黎诗千秋期追寻
和泾川公纳凉以五平属上去入声作三诗
烦心如枯鱼展转想斗水凉飈从西来猛雨爽我耳初临前轩看返洒已满几青松披鲜云野景晩转美庭花瑶簪长韡韡拟缟李谁怀逢秋悲且展解暑喜泾川神仙才匪与朽腐比新辞敷烟霞缥缈起短纸
其二
劳劳南州符讵遂闭户卧休衙经旬居茂树恣意坐生涯嗟蓬飘世事付甑破民忧疮弥深岁序梦易过江鸥邀东还戏棹见万个长风驱洪波聚散互荡簸高人逃深岩静啸厌衆和阳城何其愚计驾奏下课
其三
蓬莱从灵仙絶粒食白石何如临清秋忽释触热厄江云翻鸣涛洑沫雪一尺疎篁揺凉颸隔屋叶摵摵清泠留侯居月阁辟七夕陶情时开尊博剧或设奕伊余婴离忧契阔薄物役公母怀南征卒乞别北客
八月一日舟下漓江【时赴役塲屋】
云间千壑泻漓川日下孤帆出晓烟万里行踪始安岭九秋晴望泬寥天江山故作殊方色道路今酬逐客缘风洞星岩应可到还家嬴取故人怜
兴安陡江口号
江擘山头出舟骑石背行问君缘个事辛苦作南征
试院呈同事陶判府
归心遥下楚江东尘鞅犹牵粤徼中兴在山林如倦鸟老持文墨愧雕虫流光坐数经檐日秋思争随落叶风不有多情陶判府雅唫高论与谁同
夜游韶音洞同徐萧二君
重华昔南狩乘云苍梧岑元德被千载山川渺崇深伊谁慕遗迹号此空江浔坤灵唘虚窦孤嶂丛篁森南风从中来锵然协韶音上有孤凤皇扬采仪青林游览值初夜盘桓剧幽寻二子兴不浅高歌五弦唫榜舟涉水府秉烛跻嶔崟依微历石迳寒露清人襟照壁颂古文虫书黯销沈感之叹陵谷浊酒聊共斟赋诗亦何谓祗以昭遐心
北觐将归呈泾川公
紫微高拱五云端清夜焚香正北看幸履阶墀瞻日月敢辞舟楫犯波澜江湖自笑虞翻老故旧谁怜范叔寒卧病山城长闭阁临岐空惜岁华阑
奉和总制陈公江西平贼诗
栢府勲名冠两京淮西还仗白旄行登坛气色无群盗报国谟谋有太平万壑鼓鼙声震叠五营刁斗令分明纷纷骄将皆儿戏岂识辕门节制兵
春风花发楚江西犂鼻峰隂罢鼓鼙已见妖狐青塚血不辞归马锦障泥东溟倒洗群方净北斗高悬万象低为喜洪钧开泰运庙谟仍报定燕齐
南国同歌时雨施丈人威德称行师风云气胜旌旗转日月功高带砺垂金马史臣争点笔杜陵辞客莫忧时衣冠不改先朝乐长捧龙光集凤池
白扇闲麾野翯翎前军佳气贯台星班超虎食元殊相吕望鹰扬独暮龄忠荩向天回太白英雄於宝胜空青从来康济关吾道莫叹频年辙未停
海岳分明属吐吞太阿聊尔试盘根江湖尽转澄清色豺虎潜沾肃杀恩凯奏金笳翻旧曲功铭铜柱勒新痕遥闻献馘龙楼下赤羽雕戈丽午门
登石鼔书院合江亭
滚滚双流合棱棱独渚高亭台含气色城郭俯波涛望岳川途迥怀贤意绪劳江风吹客鬓秋思两萧条
长沙阻风呈陆郡伯良弼
五日长沙浦颠风滞客舟江神吁可怪地主幸堪留乡梦揺灯影闲情倚钓鈎若无文酒乐何以慰羁愁
谒岳麓书院
瞻彼衡岳麓松栢何青青苍云被曾阜石室延空冥朱张命世儒潜兹考遗经悠悠过化迹仰止犹华星蹇予泊湘渚风涛限扬舲挂帆决所济杖策临幽扃薰香谒虚位周览循阶庭物色信多美山川郁锺灵後贤力绍述堂构逓经营群植拟孔林曲池方兰亭既云备游息亦以宏高明兹方盛才彦礼乐遵仪刑精修诣阃奥庶续千秋盟母为汩尘土永以羞岩峒
诗余
一丛花【湘南见池上梅花作二首】
东风花发小池边移种是何年江南旧日看花处更回首多少山川聊折一枝瓦瓶斜插惆怅早春天
凌波何处见铢衣池畔月明时春风莫作颠狂态好堪耐璚雪葳蕤楼上笛残陇头书远人在楚云西
采桑子【甲戌正月十三夜风雨作】
华灯光射银屏影鬭起春光月转回廊罗绮风飘满路香金陵自古豪华地不似殊方堪笑潘郎流落天涯独举觞
春城箫鼔无端閙说近元宵华烛高烧偏对良辰更寂寥斜风细雨敲窗户又送萧条愁病无聊何日行歌白下桥
摸鱼儿【春寒作】
向小园花丛飞数蝶懊恼又飘轻雪倚画栏独望湘山影缥缈半峰残月风料峭罗袂生寒默默愁难说家乡万里想绿草池塘碧桃院落更自伤离别柔情结看湘娥旧恨班班竹上难?　问东皇何日金乌扑帐春云热扁舟独自归去高堂菽水同懽悦班衣笑舞再莫道中朝绯袍金印门前建旌节
诉衷情【桂林徐伯川屡约不至有词见寄作此答之】
瑶笺新调写乌丝字字说相思传闻几度来也又盼过落花时　停画舫驻金羇枉参差干天何事伏雨阑风故误佳期
念奴娇【湘山怀古】
振衣嵂洗长空初过一天新雨万壑千峰争耸秀犹有微云吞吐扑地闾阎横江城郭总是闲尘土寺前松桧让渠曾见今古　漫说衡岳巡游郁林开拓身後还谁主泪竹斑斑空洒血玉辇而今何处水底灵均江边刺史蔓草埋荒宇举觞浮白竟须烂醉休语
浮湘藁卷四

[book_title]浮湘稿后序
浮湘藳後序
乡进士门生江左金大车撰
诗也者志之徵也志藴诸中而言出焉言之不足形诸歌咏而诗成焉是故之其所乐而畅如也之其所戚而凄如也之其所思而悠如也之其所激而愤如也之其所困而郁如也虽言以材逹人以代更而迹有显晦情有惨舒各随所之焉君子遡辞以审音揆衷以度德作者之志可窥矣吾师东桥顾公以直道忤权奸谪刺全州感时触兴一寓於诗题曰浮湘藳纪其地也愚尝受而卒业焉其气隐欎而弗舒其辞冲寂而弗华其调悲楚而弗耀其忧心之存乎其抱济世之志而弗获伸矣乎是故以恤民隐以敦礼教以尊遗经以咏皇泽以表懿风其经纶之藴不得大行於天下而思试於一方有遗忧者矣夫君子之得志也雍雍衎衎如将有获非其逹之谓也幸其道之行焉尔其不得志也遑遑奕奕如将不胜非其穷之谓也忧其道之废焉尔道行则泽漙道废则民殃君子每用情焉昔少陵之志自比稷契而忧国忧民虽一饭而不忘托之声诗邈焉寡俦匪辞则工志所寓也读公之诗而不知其志非知言者也公今历官御史中丞阶则崇矣而卒不获大伸其志诸门下士乃请是集梓行之其有感焉乎哉乌乎後之尚友於公而求其志者将於是乎有徵矣

[book_title]山中集卷一
<集部,别集类,明洪武至崇祯,顾华玉集__山中集
钦定四库全书
山中集卷一
明　顾璘　撰
闲适诗共一百七首
初至山中
杨子疲执戟龎公息岩阿所志既匪同仕隐乃殊科蹇余究坟素弱冠挂贤罗一往四十年功鲜忧患多朅来返初服城郭困经过睠兹空山曲閴寂患微痾乔松周四厓嘉谷被前坡鸣禽戏丛筱游鱼泳清波尘氛一以远形神稍相和况有旧田庐偃仰可婆娑疏食苟无恙永言憩烟萝
新理松坞草堂
家世本吴趋明代徙东楚服勤传素业展转力田亩逮余薄劣资怀笔干斗釜鷃翼希鹏图抢榆唯自苦眇哉竹帛心仰负三圣主解龟返田园荒凉旧茅宇羸躯倦城邑衰志慕林薮伐木理摧栋荷杵筑环堵苟完栖故书所重守先墓岩崿倏生姿卉木咸就序流云畅疎襟清风待挥麈但恐尼父讥垂老学农圃
松坞草堂新成杂兴十二首
空山卜筑敢辞烦城郭逢迎太近喧老病移家唯药物野人乘兴自丘樊频来白鹤如求友旧种青松巧护垣已办鹿车供出入竹林多类辟疆园
野日迟迟阴更晴山人睡起絮袍轻松梢宿露因风堕草际浮云傍水生一壑无多堪独往百年强半复何营神仙服食长相误不及清尊对客倾
山畔堂成只自怜凭高送目慰余年江横木末风帆转寺隐峯西午磬传野兴夤缘双短屐斋居颠倒一青氊嘉宾莫为忧岑寂涧溜园禽尽管弦
何代新亭动客悲皇都高拱控华夷梁陈割据今谁数王谢风流空尔为王气接连天北极江流襟带海东涯平冈极目烟霄迥鸿鹄冥冥信所之【地近古新亭】
投簪本意弄斑衣痛哭郊原万事非玄壤遗封空石马白头残喘尚荆扉乾坤有恨身同尽五十无闻愿已违细雨山前新草长寸心何以报春晖【堂在先墓侧】
牛峯东南高触天大石小石西苍然疎帘对隐乌皮几浊酒闲吟白雪篇六代英雄埋野草一川花柳媚江烟无端人世升沈事莫近山翁醉舞边
衰年多病自宜休避地栖岩事事幽风槛落花催酿酒雨窻啼鸟唤梳头柴桑剩着陶元亮款段何孤马少游野衲村翁俱接近茗盃香篆足淹留
万峯云气入高斋谷口冥冥细雨来实喜芳春能润物虚疑残腊早闻雷谁家健犊临田出无数寒鸦绕树哀已约新晴扶杖去东风留绽野塘梅
茅庐寂寂倚双峯懒散无心拟卧龙阶下水流分细涧檐前云宿拥高松何顒独有谈襌癖阮籍偏於作吏慵早识人间行路恶肯因书剑悞明农
郭外新移野老家旧书犹载两牛车樽空北海虚耽酒地薄东陵漫种瓜小径冲门分野竹短篱临水透溪花优游行乐元无尽落魄浮生讵有涯
五岳殊方谁竟游诛茅吾自爱吾丘林峦历历罗窻户竹树萧萧拥道周梁燕每惊春梦破野云能伴醉乡留欲看明月生秋海指点东岩架石楼
手种桃花傍短墙老人殊自爱年芳风晴数蝶穿红蘂日出孤莺啭绿杨薄饭时兼芝菌味春衣浑带薜萝香前朝戴墅知何处芳草还生麋鹿塲【旧名戴墅村】
种柳
桓公居汉南覩树感摇落而我濒衰年甫植数枝弱来者方无穷何必在身乐
移松
小松擢新茎春雨欣初移从今逮何日始见虬龙姿峩峩栋梁具念此乃知奇
引涧
山涧雨新溢黄流浩纵横晨兴事疏引下滙方池清物理各有因匪人曷由成
洗竹
林竹有佳色蔽翳空山阿一为伐榛莽遂露青瑶柯幽怀寡相契落目聊行歌
落梅篇
金陵野老栖空山肺病养恬长闭关端居十日阻春雨梅花零落溪山间老干横烟惨难诉残英覆地嗟谁数蜂黏香粉下苍苔鸟啄璚瑶涴黄土城中看花长恨迟来时池水含氷澌冷蕊犹封去年雪韶华未动新春枝凖拟入山开病眼一日遶花千百转酿酒期邀友朋至揷篱苦避儿童剪丘壑萧条还自爱荣华飘落那相待始知春厌衰病人转觉天厚雄豪辈君不见五侯七贵开名园梅花当春如雪繁和风丽日依期至玉笛银筝对酒喧开时令鼓催青阳飞处仙娥点靓粧花将地主相矜盛人助花神剩鬬狂物性随人异哀乐我心与尔甘寂寞且寻世外逍遥游开落荣枯付冥漠
夜雨
夜雨卧山斋山空百泉响飞岚度虚棂孤灯燰幽幌余花愁尽落细草忻初长春梦莽纒绵独绕丘原上
晨起新霁
朝日出松际幽禽语窻间盥栉事从缓行坐意弥闲方沼水新绿曲栏苔旧斑林风会人意远送孤云还
复雨
新晴动方起复雨静更嘉反关向幽室焚香诵楞伽白日隐重云青松坐羣鸦明晦齐一观嗒尔何咨嗟
对雨
密密春林雨沈沈昼日云阴阳随气序膏泽自吾君积水鸥鳬下条风草木欣残躯胜耒耜何敢废耕耘山迥雷声近春深节气殊江天云雾湿林壑画屏纡鸟困投檐户溪狂掠坐隅老夫不出户无意问泥涂春睡起何迟茆?湿未炊竹梢欹拂水花片舞过篱老病消浮念迂疎冷旧知独怜山郭雨能与静相期
宗伯严公枉驾草堂惠诗因谢
寂寞山人宅能劳长者寻烹葵同薄饭刻竹动高吟草藉星辰履云谐鸾鹤心寄言泉石畔曾见几华簪
遣兴和三弟舜玉
三月余寒散緼袍夕阳行药过东臯金花抱雨松枝重紫箨穿云竹笋高远蹑烟霞逃世网细吟风月调朋曹春来病骨殊轻健尽日登山未觉劳
幽居和徐禹亮
弱云横路颭游丝春去山花不自知门巷草深玄鹿乳池塘烟暝白鸥饥风鸣竹屿寒潇洒日照荷衣翠陆离多病迩来人事减深岩高卧复何为
苦疡出息东郊田舍
东庄久不至偃蹇废田作新桃堪系马旧树已巢鹊儿童诧相问黄犬吠颇恶自缘容鬓改敢怪尔辈错吾生知有涯尘鞅苦自缚每云遗冠裳乃复恋城郭疮疡非我灾相邀就林壑心源儵以静口味日应薄循畦摘嘉蔬披草采灵药患去四体轻尘远六根脱溪流日洗耳保此长寂寞
明月入我帷照见牀头书揽之起坐读冥心向黄虞君王既神圣黎庶俨如愚礼乐少虚文法令颇寛舒民力尽耕凿暇乃事畋渔生无冻饥苦死也何羡余浩荡宇宙间聚散任所如周公太多事六典过爬梳遂令斯鞅辈展转生虫蛆燎原日以甚伊谁之过欤
幽居十二咏和鲁南
煮茗
为有余酲在还牵睡思繁汲泉敲石火先试小龙团
焚香
烟生沈水细火宿博山温鼻观自相媚无劳矜返魂
洗砚
旧污涤乃去新美净乃留清清池水侧与尔勤交修
检书
眼迷四库籍手倦三絶编愿寻槖驼传送此龙锺年
扫径
清心唯素月满意只苍苔落叶时相妬那能不扫开
卷幔
每报庭花发烦余卷幔看东风先会意吹搭小阑干
移榻
花开前後圃月照东西檐总为怜花月移牀不自嫌
拭几
游尘彼何物暗我净几光拂拭诚多劳憎爱各有常
养蒲
芳根恶浮尘纎叶爱澄露它生愿化汝濯濯居净土
灌花
衆芳植庭曲地润花自饶物情苟相赖可惮抱瓮劳
摘蔬
右丞斋露葵拾遗饭苍葈朱门竞肥穠野老独宜此
种树
种树取柔条人言老难待所贵适目前胡为计身外
喜雨柬东隣陈叟
草阁平池细点分柴门杂树乱声闻游龙倒吸沧江水舞鹤低翻紫阜云田舍病来怀稔岁山瓶喜极判沈醺莫欺老手扶犁怯荷策驱牛未让君
复雨
松林云气拂人流茅屋雨声鸣不休庭潦旋添鹅鸭喜稻苗先慰鴈鸿谋疎帘寂静宜书卷野壑苍茫忆钓舟寄语隣翁多酿酒放歌沈醉送清秋
作亭後丘之上名清旷系之短吟
蓬莱微茫不可求匡庐迢遰非易游掌中佳景任揽撷不如後圃登吾丘吾丘清旷招远风谢客妙语遗山翁古今乐事留宇内天地於我何终穷天印苍苍锺陵紫左右倒影山杯里白鸟南穿楚岫云片帆东落吴江水卢鸿草堂何处开陶令柴车日往来花间筑室搘丹竈石底穿池立钓台形胜随心动生趣讴吟触口皆成句无官迹已混樵渔有家誓不关婚娶高空鵰鹗横秋目近舍流莺鸣夏木但愿丰年秫米熟山翁烂醉死亦足
午日
五月五日在田舍城郭风光应自新燕女彩丝纒蝎尾吴儿画楫鬭龙鳞山中只见榴无色病後初知艾有神落日一杯桑柘底隣翁相对野情真
东郊田舍戏占
北望紫山横紫烟南窥天印削青天柴门古木行荒径柳堰回溪抱野田蕉叶舞墙凡几处藤根萦石自何年穿巢鸟鹊初将子落簇红蚕已上绵行客卖茶微雨里农夫依饷古槐边身抛岁月何须记地远尘埃亦自怜卖却异书多买犊收将狂性且逃禅申屠即树成居屋陶令逢人馈酒钱云至剩添闲伴侣花开新得小婵姢眠惊鹤啄弹琴石坐爱鱼吞洗墨泉四大有生皆梦幻一真无累即清玄所希畏垒庚桑子莫羡丹阳葛稚川
忧旱二首
南国久无雨皇皇六月交池乾鱼伏网林热鸟移巢淬魃临祠庙迎龙就涧坳只愁秋稼尽何以度衡茅野人遗世虑水旱独关渠垤鹳鸣何验江龙饮亦虚田畴堪一哭祷祀竟何如夜坐看星月临风益叹歔
松坞答鲁南对月见忆之作
良宵爱对空山月赤旱愁侵独坐人江鹳不将时雨至林乌还带晩霞新家依百亩心同切地隔孤峯梦亦频野寺相随又相别人间离合本无因
秋至亭上
关心唯碧树豁目更苍岑雨喜蜻蜓出秋惊蟋蟀吟狂歌穿竹响瘦影照池深岂好逃城市喧嚣自不禁
屏山田舍
小溪风露带渔舲曲坞松杉接草亭夜久野云横树白秋高山色过江青长亲拙政知农事暂学清斋适性灵独笑吴中狂处士强将身比少微星
食菌
嵇康食石髓安期枣如瓜虚无不可致想像生咨嗟深谷隐松桂雨露抽灵芽名齐金光草品异仙掌茶采采供晨飱色莹味亦嘉金膏溢齿颊五内生云霞腥腐一以荡神明发精华吾闻古灵僊饵芝乃升遐从兹谢厚味服尔登云车
中秋山中夜起玩月
中秋万古月城阙玩每同今年展奇观对此空山中圆魄出东岭海气开洪蒙长风扫浮翳清辉荡遥空吴山翠千点错列指顾中澄江动虚影下彻鼋鼍宫天地同一色苍茫浩无穷顾兔露其爪冥冥避高鸿把酒发商歌声激河汉东古今一瞬息过客犹转蓬而我寓宇内薨薨侣微虫生存不自乐溘死徒忡忡鷄鸣且莫寝坐迟初阳红
山夜
秋气振庭枝山空响易悲草寒蛩语澁树老鹊巢危古道因书得衰顔赖酒持未忘蝉蜕念真笑虎头痴
积雨
积雨蓬门客过稀野人吹火炙寒衣禾畴乳鸭鸣相乱柳径愁鸦坐不飞抱膝漫吟梁父曲劳心真厌汉阴机清泉白石从吾好驷马高车悟昨非
秋思
露下风高燕鴈斜秋光平落楚江涯霞绡堕树飘枫叶雪浪排溪涨苇花爱酒虽贫多酿黍避人无事远移家经旬积雨怜衰病断絶门前问字车
野步
出郭病身健还山秋日长云光漏疎木岚翠集虚堂远害愁防虎全生拟牧羊那知岩壑外随步有康庄
野兴三首
花岩控牛岭连峰碧嵯峨秀色亘千古我生能几何行游苦难屡筑室枕其阿坐卧长对之所获庶可多朝云结丹绮夕月流金波采之链真液永以蠲沈痾
落日满秋野独步登平丘山经夜来雨寒泉出溪流缅怀古时人开荒广良畴深山寡人力劳此千岁谋去者水长逝存者纎云浮往来但瞬息百虑徒煎忧不如饮美酒坐啸空岩幽
苍隼摩天飞黄鹄志千里秋空莽寥濶快尔南溟徙浮云东北生风雨飒然至六翮困沾湿吹之堕寒水南山松桂阴西畴稻粱美万事难预期不如早栖止
夜坐
白露中夜寒蟋蟀鸣牀下簌簌葛衣裳惨淡谢炎夏闺人戒机杼田畯课塲稼睠此岁载阴蹇予日多暇朱顔黯以苍短发不盈把商战讵能肥蘧年未知化兀兀迷陈编何以酬夙夜
隣叟见过
场雀惊且飞篱犬隔树嘷开门见田父饷我携浊醪寒暄甫及席首陈入城劳继云太庙灾策免数大僚京兆岁大比荐拔多英豪请君望泰阶清平在崇朝闻言谢田父野语胡大谬我袖恨不长无以掩君口进退国大政柄在相与后挥霍如云雷小民但奔走尔我服稼穑所忧唯百亩出位而妄言它人恐相诟山?蒸藜熟与君酌君酒明月生东山移牀就衰柳
幽怀二首
文章经纬业制作贵有程六籍出元圣道奥非华英自从删述来尔雅存西京马迁缀古史笔力驱沧溟苏李起介胄诗辞霭和平今观宇宙间日月垂天明小儒竞绮丽琐屑如繁星吾衰志未泯愿缔诸贤盟扬雄强模拟何啻苍蝇声
昌黎文章伯後代罕俦匹李杜虽云雄气格差甲乙奈何赋长篇退让如自失想像巨刃扬魂魄生战栗乃知作者苦穷探极幽密譬对百战塲动静慎师律守正兼设奇变化贵神出左车井陉谋淮阴几见绌多畏乃胜人名家有深术
散步
理生就田畴辞喧出闾里自叹乏高风时归念妻子栖鸦迷夕岚浮鴈唳寒水散步数羣峯日从天阙始
中秋对月和罗女文
高秋明月满天凉露坐风生薜荔裳蟋蟀近牀还独语蟾蜍离海已深藏人间忽敞清虚府地上平铺雪霰光笑玩素娥敲药杵不劳银汉问舟航
雨後漫兴柬罗女文
春花落尽垂杨低竹林鸣鸠相应啼夜来久旱得微雨门前细草青萋萋饮虹桥头西日落桥下水光摇草阁莫嫌野客杖藜来瀹茗摊书殊不恶
东野
天印山如天斵方秦淮水萦练带长夜坐船头看明月垂虹斜挂几飞梁
东山茅屋野人家谢傅蔷薇春着花入市懒骑从事马开园时种故侯瓜
新凉夜坐次彦明二首
独鹤夜何事松头栖复迁树凉占老态禾熟受丰年细竹枝枝袅明星个个悬年来知物化无意更求仙残暑金风改中宵白露寒秋期来朔鴈野服罢齐纨蛩响喧阴壁萤光点石栏荷衰叶更起留伴蓼花看
八月四日热
八月江南毒热新火云欝欝尚蒸人井梧叶落太伤早庭户蚊喧难及晨不见金天流素月思沾玉露洗黄尘重寻箧笥开纨扇始笑西风误认真
许彦明过荒斋看菊
寂寂柴桑宅黄花但满园相将秋意晩无奈晓霜繁珍重殊方种艰危隔岁根玩来终澹泊莫向美人言
雪中承刘司马许顾二司徒见过
北风吹雪拥篱根高驾翩翩午扣门倒屣自怜庭户湿围炉同待酒瓶温江山积素看松翠闾井占年喜麦蕃茆舍萧条虚盛赏殷勤烧烛伴黄昏
宪府王公载卿命酒期过草堂阻雪不至奉简一首
不诵清诗三十年晩城佳会又虚传书来送酒春生户兴尽回舟雪满天独向琼枝劳怅望非干霜简絶攀缘江梅近暖参差发还拟乘骢野水边
和陈鲁南遂初斋漫兴
投老书千卷栖真屋数楹放形依鸟宿仰面看云行雪棹谁乘兴风瓢莫弄声归来追往事无味是浮名
除夕二首和女文鲁南
时序惊心独倚栏敝裘犹耐故年寒饧餻饷节乡风旧秫米逢秋酒债寛萱叶向阳铺砌绿茶花冲雪透林丹青山已结登临约且喜篮舆老更安
条风中夜转东方醉恋残年更举觞白发空添寿者相朱衣曾玷大夫行贪闻雪壠遗蝗陨爱见春林旧柳长闾里高人多典则追随何忝郑公乡
除夕
桃茢驱傩画荜门椒花颂寿泻芳樽生涯喜傍农夫老社会慙登大父尊长有蠏螯持左手更添莺舌弄前轩天时代谢非吾事莫为增年意转烦
和徐子仁除夕
蓬鬓休嗟老不堪余生都已付沈酣身旋蛙井元无几岁历龙飞又十三江草向人寒更绿塞鸿何事早辞南年来结念投禅寂且喜维摩屡放参
和舜玉春日偶题
小园泉石占清华竹坞松堂静不譁悬薄护寒藏橘实曲池?水灌兰芽缁衣老衲时求饭纱帽幽人共煮茶门外东风摇五柳居隣闲拟似陶家
和鲁南元夜雪
雪飞元夜玉盈除灯射玻瓈烛影虚林借月华疑宿鸟池添氷力困游鱼春愁正赖寒欺酒老眼空劳夜照书火树银花交映地留欢休问五更初
雪夜观灯和彦明二首
春夜邀宾景物宜雪华灯焰两争奇鹤翻玉羽迷僊驾龙吐骊珠照酒池乐剧不辞金管噪坐寒频唤画屏移只缘郢曲高难和岂是东君赏兴疲
雪花凝素照虚台薄暮谁披鹤氅来酒熟似邀灯节至梅开应被笛声催临觞幸免当官累投辖慙非劝客才莫笑田家无所献火轮氷柱亦诗材
和鲁南新春
白雪酿寒仍送腊红灯窥暖巧偷春神君彩仗鞭牛早游女罗旛缀燕新泉石投交忘主客齿牙垂老厌酸辛闲门旧友皆星散唯有陈雷晩更亲
闲居四首
太湖之石紫崔嵬溪上茅斋对尔开指点庭心分泰华依稀岩背宿风雷双飞?鬬穿晴树百转?书印古苔明月不知吾懒散夜深来照读书台
黄阁朱楼槩太清江山襟带旧神京开园更拟闲居赋近市非干大隐名聊养孤豚供菽水尚劳羣雀恋柴荆薰炉药竈真余物合伴狂夫过此生
城郭秋阴袭苎袍林园稀到长蓬蒿蠨蛸傍树生罗网野鹤临池惜羽毛年长渐惊朋辈少形枯真悔簿书劳追欢未断清尊酒左手犹堪擘蟹螯
种柳今春拂地垂黄鹂来挂最长丝高城过水衔青嶂古树摇花照绿池猿鹤忘机堪结侣马牛多病枉逢时扬雄错指玄经好覆瓿他年总莫知
答许彦明见梦二首
浪迹唯方外劳生总梦中远公开净社玄度有高风尘世闲难得禅机病易通所希情性合何必往来同禅宫元寂静况复雨连阴座有僧同饭门无客见临妙香团狭室远磬落高林谁信城中梦超然契此心和陈太仆生辰二首璘与太仆及惕庵总宪公同生时惕庵亡矣
天当流火生同日人羡乘车贵一时忍望列星悲傅说愧颦衰貌对西施山中学道丹谁授花底闻歌酒莫辞敢谓风云随变化愿从泉石尽交期
秋来卧病怀山阁老去逢生怯酒尊拙政幸能追骑省远游初免怨王孙亭亭野鹤闲过砌寂寂云峰对掩门点检交知还自惜白头今见几人存
雪中和王存约刑侍五首
杪岁呈三白农谈喜及时麦传全稔信松挺後凋枝海冻愁龙伯沙寒泣鴈儿唯有袁安舍高眠竟不知积素明幽馆为祥表盛时风回先带霰气煖不封枝被鹤无高士悬鹑有冻儿君王忧四海多少自应知天地云同色江山皓一时梅狂花覆野柳困絮黏枝鱼蛰坚氷壑鸦迷返哺儿侯门炙朱火寒透不曾知璚楼无尽地玉树不移时地脉消氛祲园容发故枝裘轻飞猎骑酒碧?歌儿灞涘许情好惟应野客知南国穷阴候东楼独坐时兴牵孤棹水情遶野梅枝爱酒闲中圣慵书卧遣儿衰年疎懒意还赖故人知春夜饮女文宅大醉翌日病眩负黄怀季之约诗以识过
东桥老人田野客一生爱酒肠腹窄春来忽到罗含家银瓮盈盈摇琥珀倾壶便饮不须劝连举兕觥过累百据案狂歌惊四隣但笑诸公太拘迫玉山欹仄夜方归不寐坐倚平泉石天明始觉中圣人眼光错莫乱朱碧地如车轮忽旋转欲立还惊足盘躃黄公临垆复召我安得奋飞生羽翮乃思旨酒古有戒人生乐极终何益
元夜奉诸公饮瞻辰草堂
老去风情异少年元宵留客纸灯前清筵素月宜觞咏绣陌香尘隔管弦火树远飘烟霭处星河斜挂雪晴天更阑不醉休辞去回首欢娯易惘然
山庄即事和周子庚
十年无梦到东周坦腹高眠杜若洲狂吐肺肠投瓮盎老持骸骨付菟裘当楼月上山回昼接畛风鸣麦弄秋笑坐胡牀歌散调不须吹笛也风流
漫吟
万事浮云莫问天发毛元解记流年春秋按节投花种儿女分畦理芋田辟地多方求怪石买山初意为流泉城闉自古称佳丽独笑先生野性偏
柴门
翠盖平遮松栢林画屏分映两青岑坐收秔稻三秋色行踏垂杨一径阴雨突烟沈人卧稳风帘花落燕巢深幸无奇字藏书箧不惹輶轩使者寻
九日亭上独酌六弟送盘飱至有怀
九日山亭独举杯盘飱远送白衣来乾坤大梦堪高枕林壑衰年切孔怀近水脊令还自得傍厓黄菊未全开茱茰且莫迎霜落後至还期揷帽回
九日喜何叔皮至山庄
山馆际佳节川原秋气澄白日照禾黍颇适幽居情曳杖登高丘停车延友生契濶良已展懽悰亦交倾浊酒写情愫三爵匪充盈古处道所贵浇漓安可徵风凄碧草变露湿黄花荣感兹时物改朂尔没齿盟
夜观陈鸣野画草堂壁作歌谢之
草堂素壁烛影孤照君夜作山水图墨华如云生手底高耸山岳卑江湖连林老树根株古蛟龙盘拏撑爪股颠厓忽挂飞萝茎长绳系日垂青冥天台石梁宛在眼武夷幔亭亦非远桃源可覔秦人家竹林似近梁王苑爱君胷次多崛奇灵区胜概任尔移荒村每恨少叠嶂草堂特地生幽姿猿惊隐隐号清夜麋鹿依稀走阶下只恐城中好事知天明户外喧车马我有穷愁愁不醒感君遗我夫容城年年酿酒三千斛闭门独醉云中行
望雪怀陈鸣野二首
野雪清如许高人不见留谁家金帐酒能及剡溪舟羣木瑶华积千山素影流幽怀狂不定孤啸一登楼风急雪纷纷楼高野望分霏霏过树远片片洒窻闻林冻玄哭云迷白鹤羣正思陶隐士漉酒共清醺
饮女文宅冒雪夜归
醉後那知雪片稠瑶花千点集貂裘清吟乍别梁园宴豪兴能欺剡曲舟素羽风前迷鹭渚玉鳞云外见龙楼颠狂欲上城西阁坐玩寒江练影流
闰十二月三日蒸燠其夜迅雷大雨同鲁南纪变一首
季冬闰月忽暄燠惊见蚊当户飞自缘雷雨好解作谁道阴阳难范围四时吕览有定令五事箕畴无少违为检金縢看故事分明人道应天机
元夜楼望
夜阁临衢倚醉凭江南佳丽尚堪称春光竟惜千门月节序仍夸九市灯香雾横街人似锦歌钟何处酒如渑长吟秉烛星桥曙犹记狂夫少日曾
山中集卷一

[book_title]山中集卷二
钦定四库全书
山中集卷二
明　顾璘　撰
游览诗共八十四首
登太岗慈善寺
野寺冠山椒溪门下弘敞荒蹊缘涧入危磴蹑云上松花风际飘麦苗雨中长高树倚岩生特立气森爽何年刼火余绀殿灭银榜徒闻佛道尊胡乃失龙象悠然憩前轩云峯矗相向下有良田畴平视如指掌春莺流远音修竹惬幽赏何必五台山始可资静养斜阳且归去暇日期再往
宿祝厘寺晩浴
山居少尘事行吟步高舂连林不知远倏度云间峯寺门幽迳熟婉抚长松禅老款虚室情亲色弥恭玄论烬华烛疏食临暮钟浴我清净水形骸缅冲融虚襟释滞念真炁生灵宫蒲团结跏趺宛坐青夫容就枕忽成寐梦觉忘所从天明返蓬户日出山烟浓
游丘常侍山园二首
山蟠大野翠堪怜树老深岩忘岁年画阁地清临水见紫泉声远隔花传前林别墅通三径暇日禅床借半氊叨际圣明空懒散狂歌时复和薰弦
采芝深谷赋归休幸有隣庄水竹幽画障日开山九叠素封秋倚橘千头长悬片月延僧住满放闲云伴客游桐叶已齐春去久翻堦红药为谁留
与陈大鲁南游天宁寺二首
野寺青霄畔攀厓扣法堂山铺平野濶江绕大都长凿石开花坞梯云架竹房城中车马客谁解就荒凉峻岭香台峭高林夏气清山分龙阜色涧别虎溪名野酌临归鸟昬钟吼卧鲸坐依云雾窟那有市朝情
同鲁南祝禧寺结夏八首
酷暑欺吾病空林共尔寻云高羣木爽日落半岩阴散发忘宾礼清心悦梵音坐依禅榻畔幽思自萧森断酒狂全减抛书懒更成山深人事息僧老道心平坐石分松影横琴理涧声夜凉清不寐披草月中行身住清凉界那知有欝蒸蒲纎梳翠发瓜冷嚼红氷病退生为我家忘味近僧老禅麾麈尾时见落青蝇爱尔山中静犹憎蝉噪繁松杉气无暑宾主坐忘言翰墨陶真性瓜蔬点薄飡悠然泉石味难向贵人论翻经非有愿击磬果何心偶尔依莲社翛然近竹林松风余万顷萝月抵千金莫买深山隐禅关日可寻金堂虚隐雾石壁冻含霜坐久收葵扇吟多问豆浆虎眠浑不猛鹤舞暂为狂满目无尘事虚襟亦自凉只园不尽景留客易经时野竹团寒翠池莲散素姿茶香修夜供杞菊订秋期吾已嗔吾扰无劳大衆知净社难求友高人合在山泉甘出石井树老映苍顔暑月谁偏爽劳生今始闲秋风何日至叠巘拟重攀
同诸客雨後登牛山絶顶
晴峦临晩照悬磴蹑秋空地胜羣贤集天清四望通猱升攀仄石鸾啸激悲风独仰皇居近彤云护紫宫
登牛首两厓颠
双阙峙天表巨鳌戴云浮秋空气先爽预惬登高游攀缘千仞起曲折百盘周苍林忽在下手挹河汉流累累搘机石荒池饮牵牛峥嵘罗衆山俯视但微丘北瞻黄金阙五城十二楼高帝圣图远设险开皇州鼎湖不可望苍梧云影愁长江渺一髪孰与吾乘桴舒啸振铃阁诸天风飕飀落日下西岭惨怆增人忧
登华岩
花岩久不至修竹倏满岭息驾大观堂尘目快秋骋短衣陟中峯仄见西日影天低鵰鹗近云重松杉冷列嶂难为雄长江不知永牛山亦下对楼观缀佳景庄严侈象教喧卑薄人境扪萝步兢兢憩石心耿耿它生果无因兹游固何幸风林忽暮钟谡谡动深省
祖堂寺逢海天僧
古融始入道开山此为家疏泉策两虎啮洞驱神蛇天龙作人象献供持岩花一闻真空诠振锡却诸邪跏趺了无事竟乘大牛车影堂灯悠悠白日长西斜幽寻入山麓庭宇忻静嘉门深蔽古树涧冷生青霞柿实寒少叶桂枝蠧仍华老僧余道气款语谈楞伽自言非中孚请馈仙掌茶相送过溪别归路喧昏鸦
宁海寺访达公不遇
禅龛寄林杪信是高僧居蒲团间陶鉢不置贝叶书幻火恼维摩饭蔬长晏如诛茅辑佛宇凿地延僧庐有金尽布地只衲不留余入林拾橡子一室但空虚侍者守松院迎余驻柴车焚香设清供道念为之舒朱门厌腥腐驷马驰双旟岂不羡荣贵反侧多忧虞颓年向短促薄俗背迂疎永愿结莲社优游度桑榆
弘济寺江阁
北山高无极江水下浤深飞阁嵌虚无宛挂垂萝阴危柱袅相拄棂轩控千寻游目信絶奇蹑足惧弗任旁临得平坂云水际萧森参差罗高木倾仄悬灵岑洪波动其前浩渺空人心劳歌不自慰浊酒时一斟天长去鸟没日落清猿吟欲止神悚惕踟蹰下空林
燕子矶
名山意自胜临水趣转幽况兹燕矶秀复枕澄江流孤根托何所上抱云中楼空冥瞰水府下见鼋鼍游冲涛荡危石翻恐地轴浮元气旋混茫长风吹不休西来叠浪色发自岷峨陬杏霭衆山影依微行客舟徙倚白日暮极目令人愁
关祠
汉季昔鼎沸孙曹窃王疆帝胄拥劒门龙虎争奋张桓桓万人敌东盼无荆襄运移见倾覆孰云谋匪臧生为吴国仇死食吴人乡烈气横四海遗灵戴今王江边庙门古松栢寒苍苍英爽如有临风起旌旗翔君看祠前水万古东流长
崇化寺梅泉
昔游岩中寺梅花覆寒泉不到三十载梅摧秖空岩陵谷幸无改岂嗟浮物迁清源出细窦浅草涵微?山僧诵经处独有龙蜿蜒冲襟静相照尘鞅忽已捐漱齿叙幽事洗鉢修净缘古殿夕阴起苍林生远烟佳兴不可尽延伫情悠然
嘉善寺观石壁
苍石斵苍云谁遗空山里藤萝覆细路披烟得奇诡巉岩负龙脊?岈露鳌齿修竹照人青幽花傍泉紫树古走危根欲断不可止金陵百名胜无地可胜此老禅堕贪痴秘匿胡乃尔天地终刼灰况我二三子取笏端下拜托交自今始
幕府山望江
昨梦江上游巨浪动枕前今登山头望江色转可怜青峯几千仞倒卧中流天人声落浦溆树杪浮行舡物理反相媚乐意良已偏因寻达磨室仰叩西来禅面壁恐心死渡芦事亦颠不如结同好啸咏攀云烟一醉更一醒明日还复然
顾氏北麓草堂
谷口花冥冥井上梧桐清山人筑岩户避俗兼逃名种黍牛犊长养蚕桑柘成野外无别储浊酒贮甆罂上以奉坟墓下以延友生客来款茆檐山大了不惊大儿富文史楚楚解将迎药院共游衍松林屡经行三宿竟忘返屐齿缅已平乃知隐沦者秖在王都城
登茅山三峯四首
上界灵宫悬碧落层峦飞步蹑彤霞尘身乍礼金银阙天路疑逢龙虎车三洞南盘通海峤五云西拱见京华清游胜览懽无极却叹人间日易斜
迢遰三峯得峻跻到宫唯见衆山低天池水碧苍龙伏岩树风高白鹄栖云际瑶坛开日月林间丹井隐虹霓仙人只在华阳境松叶桃花咫尺迷
头白游山恨已迟遍寻灵迹慰幽期云根变幻阴晴石海眼潜通霹雳池絶壁传觞临过鸟深林炊黍茹生芝踟踌陵谷伤今古不见前朝宰相碑
东南佳气拥三山台殿参差指顾间福地岩峦天下胜神君笙鹤夜深还林衔落照秋仍丽人对寒云意转闲晩下前峯明月起更临幽涧弄潺湲
龙池
蛟龙宅大海山椒非所藏吾疑蝘蜓种野语谁张皇祷祠兴云雷历代纪祯祥神物变乃尔化理焉能详
喜客泉
嘉客入门笑灵泉应之翻岂因孟尝死化此山中魂迸珠疑贯缕罗星或按垣喜余果何事欲叩竟无言
华阳洞
穹厓积铁古下嵌仙人宫流观洞天记渺与林屋通把火惊石燕吹箫动潭龙微茫失归路返照秋林红
巧石
三茆奠神臯灵槩萃兹谷怪石非一状蛟虎争起伏苔花烂如绣藤根走相束残醉吾未醒曲肱枕云宿
左纽栢
仙翁链金鼎化自秦汉前祠树岁月古霜皮相纠纒道家骋神怪谩语诬人天吾嗔雷君忍一火无留烟
隐居墓
薄俗昧上善高贤葆清真图牛惮为牺古墓今犹珍松风有余听草露无长春徒使轻举士依稀慕芳尘
曲林歌赠曹君时范十首
华阳隐居空旧名曲林精舍筑新成山头一片青苍石领略高人万古情
大茅峯头多白云谁能持取赠东君高车驷马当年事海思霞情後代闻
灵踪古蹟盖江南中馆居中日可探云洞斜封埋壁地石峯高揷积金庵
楚王涧前秋水生泠泠遶舍玉琴鸣道人独爱林中静泻向圆池一镜平
山腰石楼风露新桂枝蕉叶拂游尘幸无七贵倾高盖长礼三峯作大宾
元符宫连秋树林烟峦雾壁昼阴阴芝潭对饮斑文鹿竹坞孤飞雪色禽
凋尽山中宰相松长风无地吼蛟龙曹公种子苍髯老更引寒涛响後峯
匡庐江涛不可经武夷南天空自青何似三茅近京国纒聨王气会仙灵
曲林主人踪迹奇前身陶公安可知修殿灵官投化主朝山香客拜生祠
方瞳墨发地行仙谁信山翁七十年兴剧夜游轻猛虎身轻朝陟俯飞鸢
茅山步虚词
太仪拓洪宇灵山开福庭洞天窍华阳地肺浮金陵展公始羽化茅君遂遐升王老发玄旨上元授真经乘风出埃壒飡霞谢羶腥三真登虚府九锡冠仙卿百神镇侍卫八极恣游行金堂日星燿玉洞烟云冥天地咸得一万古歌清宁
还家同金士希诸君游牛首
金陵山水四方闻天阙嵯峨更不羣台殿散临云外起冈峦遥向日边分幽人兴发清虚界正月春生锦绣文莫怪还家先到此他乡?梦每殷勤
早秋过斌公山房和许彦明三首
钟磬花台寂云霞松坞深石林秋不热水国昼多阴结束非吾意逍遥近佛心莫言追往昔聊喜悟来今青嶂白云蒸高台野客登鸟迷方外路云护定中僧对酒狂何在翻经老尚能摩挲岩下石坐语记吾曾济胜无强足幽寻亦据梧僧门远市井秋色澹菰蒲定息看香篆逃禅托酒壶浮名百年祟遣尽莫重沽
永兴寺结夏
濯髪莲花水清风满面吹松高迎日早僧老下牀迟施食鸟频至翻经鹤静窥物情浑不远幽兴自相宜
九日同太宰严公城西泛舟二首
九日江门芦荻秋登高何似泛兰舟城临曲水天河转地接仙台苑树浮佳节壶觞随酩酊上公轩盖倍风流迂疎独笑陶彭泽漫揷茱茰亦满头
兰桡东荡曙烟开菊斚西冲落照回夹岸山岚飘几席遶城波色动楼台都人节序遗风旧词客秋吟发兴哀偃仰皇州多胜槩挥毫何以继仙才
同陈鲁南雨饮永宁寺
南山飞雨滴残巵野寺鸣钟客散迟醉眼耐薰红杏色韶华催换绿杨丝衰年感旧重重恨故苑寻春步步宜拟上花台观淑景湿云横路正低垂
次赵克用游灵谷三首
禅宫寄在万松深绀殿阴阴入紫岑古碣长留开士影颓廊堪惜画师心嗟余卧病虚春色爱尔清斋听梵音石室乘凉十年事诗成幽兴转难禁
入山飞翠满衣襟一迳松萝曲坞深龙寝云高横王气鹤林风定净襌心开堂为有真僧出避地应无俗累侵响石灵泉多胜迹与君扶杖细相寻
紫厓苍巘隐云房春尽唯闻药草香风磴喷泉晴欲雨石林含露午生凉醉怜半落花辞树坐叹西飞日转廊回首碧城灯火乱淡烟疎柳路微茫
同鲁南宿天界竹居
白首同归桑梓日旧游山水得重过聊依僧饭炊菰米更理渔蓑缀薜萝花老不知春事尽竹深偏爱雨声多旁人莫讶追欢剧岁月翩翩奈尔何
同鲁南天界方丈对雨
与子避俗只园深高阁雨鸣如洗心芳草杜门无马迹墨云纒树有龙吟堪怜把笔临池水况复衔盃对竹林终岁驱驰城郭里幸於支遁此开襟
祝禧寺羣公游集二首
桐馆延高驾霞门集绣裳山深寒隐日松老翠含霜共洽壶觞兴仍探翰墨塲临风意披豁飞镝试穿杨旧国开今代新亭异昔游江山衔日转宫阙抱云浮胜赏羣公得高情百世留蹇余丘壑陋觞咏托名流
和徐子仁游虎丘四首
胜地遥相引清川澹自临散怀盘石大洗耳剑池深僧气饶云月岩居傍竹林坐来神易怆松籁莫哀吟溪门藏曲隖入寺始知奇石悟生公法山传白傅诗浮云催短世裋褐傲清时莲社容吾酒终当共尔期漫踏书台路那逢讲席人泉争惠山品地避子城尘幽林云隐见峭壁玉嶙峋本性宜岩穴劳生负此身诗书贫自得云水老何厌世味僧边减山容雪後添狂摩试劒石醉眺大吴岩莫笑归期缓名蓝客易淹
夕阳同王礼部陈太仆过东山僧房
落日过山寺怀贤伤古今谢公去已久渌水歌声沈云壑延高驾风林净夏襟倾杯莫愁晩明月在东岑
和鲁南永福禅房二首
支公本是禅林秀更爱只园在近乡问柳寻花唯竹杖解衣支枕有山堂云浮世界知空寂雪满头颅叹老苍闻说庵摩罗结果灯前攀取一开尝
山人每为看山出唯有山云不待期草长乍经春雨後江明偏近夕阳时前林犬吠僧归远古殿钟鸣客散迟除却陶潜贪酒盏不知莲社复容谁
秋日寻城东诸山颇历深险得诗八首
秋日端居愁不眠出门骑马踏苍烟衣沾湿翠经厓崿耳洒寒声接涧泉梦到桃源询往代疑逢石髓见灵僊金陵岂独称佳丽咫尺名山是洞天
马首遥随碧涧东人家多住白云中龙泉沸处还生虹虎洞腥来自起风向子正当婚嫁毕阮生休叹路途穷曾闻天汉支机石肯信高岩不可通
紫山东转接江门万壑千峯拥孝园远结云霞连海岛回瞻日月蔽崑仑牵萝步入岩间寺选树来倾石上尊猿啸正堪淹白昼鸦栖浑已报黄昏
鼎邑元当万方会桥山今集百灵朝宫城抱日云常绕陵树擎霜叶後凋衰晩空林从坐卧太平深谷有歌谣此中合共渔樵老丛桂淮南莫更招
盘空石路草纎纎白鹤仙人尚有岩松偃即披云作盖瀑飞还挂水为帘采芝绮夏何须出食蕨夷齐亦太廉种黍满田长酿酒栖迟何叹岁年淹
六代干戈龙战残青山依旧绕江干石麟不省玄堂改漆阁徒伤翠栢寒庾信归来空有赋陶弘老去竟何官飞鸿欲避林间犬万里冥冥振羽翰
官路桥东锦石峯平原开出玉芙蓉高标云雾天中积远势波涛水上重喜近鱼梁堪把钓拟修丹室预栽松紫苔苍藓饶秋色埋骨它年赖尔封
竹杖逶迤蹑紫霞羊肠山径莽横斜林深更隐彭城馆寺古犹传谢尚家阴洞闭云飞石燕寒藤悬树堕风花周顒去後移文在此地何人领物华
冬日同诸公饮凭虚阁
寺阁吟诗腊月中拥裘行酒气弥雄江山过雪生新色天地凝寒渺太空独去鹰鸇迷落日後凋松栢倚高风须知霜月光偏胜莫道氷林赏易穷
卜得彭城乐丘漫赋用鲁南韵
买山初费卖文钱预卜新丘古涧前旧日高人招隐地此生逆旅待终年烟霞寄傲深成癖去住忘情澹入禅白发光阴知几许紫泉丹壑且夤缘
雪後归自南郭
雪後帝京聊骋望氷天悬影照人寰遥瞻丹凤分银阙周览青龙展玉山广野漫铺明月色白波摇动大江湾多情独倚新亭树更爱长风洒醉顔
祝禧寺望积雪
岩谷素华积禅房朝倚阑为怜珠树丽宛坐雪山寒白以空为色氷因冻作乾太阳休见恐生灭本同观
山中集卷二

[book_title]山中集卷三
钦定四库全书
山中集卷三
明　顾璘　撰
赠荅诗共一百八首
陈鲁南学士自山东寄遁志十絶和之
门接登山径窻临洗药泉草堂幽意足况复近皇川眺迥苍茫外探奇紫翠中忘机同海鸟脱迹比云鸿清玄非晋代岩壑胜山阴羣从差强意时来醉竹林携樽登树饮抱被枕流眠本性疎狂甚非关慕昔贤真闲聊野服至乐止人寰肯为神仙误虚寻度索山新亭高处望今代异风云紫殿开京观龙成五采文星散南山寺乘春取次登封筒来往数随处得诗僧牛峯悬殿阁对削献花岩感慨千年杏摩挲十丈杉江动新林浦天垂大石峯四围山万点云海濯夫容旧路石冈僻新堂松坞深春风猿鹤侣扶杖远相寻
寄荅陈大藩参二首
官重今方伯旬宣事独贤情飘五湖外诗出万人传玉署虚仙籍春江梦钓船只愁鳬舄影难离紫宸天卧病春山里劳君省阁思衰顔丹鼎笑晩计白鸥知应接才仍拙渔樵兴颇宜万缘空欲尽犹自未忘诗
贻霷僧
埋头不振苍龙锡合眼犹持白马经门外任教双毂转堂中长对一灯青
赠金山僧圆济
山僧扣我门秀发金山骨相见了无言空庭踏秋月
送斌上人游杭州【有序】
上人禅业清净解楞严法华妙义余与石亭陈公时往谈说辄移日不倦今晨挑包荷锡来扣山居云将东游吴越访诸名山参大知识以证圆觉请余作偈导之余不善偈为赠一诗因忆杭州郎沈诸君陶谢流亚也往开莲社畅尘外之风不愈於缚禅寂乎尔行矣请择於斯二者
斌公禅林秀前身海潭龙明珠濯清水本性长玲珑少事大虚老空门初发蒙拜趋陈庄座金箆刮双瞳低心达磨壁捧鉢曹溪宗天界大丛林跏趺坐堂中头陀满四座发难如扣钟吾衰谢抖擞卧疾维摩宫与子强荅问而岂明真空支许方外交聊以息微躬今晨告余别游方海之东礼佛普陀岛参禅雪窦峯青莲被寒沼白月悬秋穹行色有佳景归云无定踪我有振衣地寄在杭万松浩渺湖海接逶迤岩壑重尔往结莲社陶谢将无同长谣写心曲托寄东林风
分题得秦淮寿龙致仁
秦人凿淮古城碛秦时流水今如昔地下黄金空自深天门紫气逾辉赫六代烟华涨锦云龙江鹭渚澄青碧形胜今开天子都风流更隐幽人宅幽人抱艺入承明能使四海传高名翻然解组归淮水笑弄渔舟自濯缨闻道舍傍葛仙井的烁丹砂彻夜明与君共泥紫金鼎手把霓旌游太清
寿姚孟恭七十
修竹老翁何所求紫芝歌动傲王侯逃名岂羡金门贵学礼仍看玉树稠大道长生唯药鼎清谈终日有茶瓯堪夸世范传儒素已许乡评占胜流
寿易太守士美
清修乡国老文儒後辈跄跄总不如黄霸有才聊试郡伏生从少已传书高才晩剖荆山玉美政新还合浦珠林壑光阴方洒落莫教门外候安车
答汪中丞见怀
雅望同归天下贤知心初附白头年拟将东海论交谊几向西湖费酒钱石涧行临三竺水茅亭吟对万松天相望千里能相忆满纸高情护碧烟
送林伯章
金陵帝城天下会名胜从前特称最观风季札自何来巍冠峩峩垂缓带龙山虎阜翠烟浮曲浦澄江素月流唱罢骊歌向人别城西一访谪仙楼
赠秋官叶敬之奏最北上
三年持法白云司直道人歌张释之竹简下帷工旧学桃花留县有余思每缘正气瞻台岳幸接交情老鬓丝才俊尔来多近侍看君摇佩入丹墀
赠沈少刚
东浦清清连太湖太湖水光秋可娯美人乘舟明月底戏引骊龙出弄珠黄公垆头沽酒醉一曲吴趋天下无请君早出济黔首归来东浦随吾徒
赠胥大夫
洞庭水波混天色君山嵯峩奠江国岳阳楼头一开眼造化高深坐中得紫绶若若方离腰浮生万事如云飘采服诸郎逓起舞醽醁满泛黄金瓢醉醒不复问天地日倚南窻咏松桂仙老休传九转丹大夫自度三千岁
雏凤行贺李少宰梦弼生子
雏凤本出西崑仑百鸟奉之巢帝阍大声皷鸣震海水羽毛焕烂光朝暾衔书献瑞降神德门乃为少宰之子司徒之孙英物生来不嫌晩秀骨堕地人传喧犀顶双开日月角公侯异种由根源邺侯万卷行可展立地便见乘华轩家书飞鞚入东省看君黄气眉棱骞两乡竞作汤饼宴莫惜烂醉双金樽
相士吴立
希夷漫让麻衣术御寇元藏杜德机燕颔纷纷食肉相龙门寂寂钓鱼矶
赠谢应午
志士抗高节末俗寡所谐出门各有务畴能喻中怀契合将焉托睠此庭中槐孰谓尔无心达性乃弗乖荣谢委时义强干屹不摧吾志苟如此何必求形骸
赠马大承道超贡上礼部
金膏水碧不易得马生才华倾衆人昂藏塲屋每脱略一跃便致青云身圣朝礼乐复元古隋唐科目安足数玉阶独对天人篇举头思与夔龙伍乡国从来盛俊英蹇予乖剌老无成拂君宝劒出门去早取千秋万古名
赠恽司勲器之
干将无留割奇骥刷千里磊落恽司勲天才豁所委研精综天人识微洞玄理排荡五行家力破管郭垒领郡懋循良司农广储峙策功龙飞乡天子知姓氏三命登吏曹士类监如水古称裴叔则朗照宛相拟奏绩明光宫履声彻阶戺留之置左右啓沃自兹始
云厓
匡庐苍苍五老峯彭湖倒蘸青芙蓉峯头云气日五色散落厓谷生春容子晋吹笙紫宫里拄笏看云时隐几云兮云兮心共闲不逐秋风渡江水
赠黄仲实太常
嘉遯息岩壑朋游寡谐亲匪兹慕狷独动静理自因同人念蓬宇惠然远来臻契濶既以展觞豆亦间陈冲襟共披豁时卉况鲜新神圣恢皇纲朝有明哲臣流惠及畎亩粒食终垂纶
赠马督府
将军美白皙朗然玉山行胷填六韬书胆气森纵横往年镇幽朔军令肃且明弯弧揷白羽破的矜骁腾设伏杀强虏开边广屯营犬羊悉败北咋指逃榛荆太行竟为险嶻嶪亘长城千秋屏翰地再见李乐生时平纳虎竹袖手居留京读书不出户缓带含余情调笑射杨叶猿猱屡号惊云间鶖鶬羽往往落虚抨把酒登凤台北望烟云平醉拔龙劒舞绣澁鬼血青颇闻燕赵士踊跃思雄名朅来拜新诏起握南府兵骅骝试按辔无乃枉其能近者居延塞烽火剧流星天子日侧席筹策劳公卿君今谒丹陛嵩呼致忠诚何不请长组奋臂抗先旌蛇矛耀白雪直捣单于庭丈夫贵许国退逊非豪英子仪伏回纥充国制先零岂必待擐甲折冲由先声畸人卧山谷十载怀相倾簪盍虽云乐所希王国宁
於淮水东赠徽守王行之二首
王尊元直道顾凯一狂生邂逅风波地相看义气倾云消山自得秋近水偏清握手旗亭暮那堪去住情新安江见底击楫兴如何日转双旌影风传五袴歌名高翻借郡道古拙催科此地贤人衆毋辞握发多
柬金许二生下第归卧病
二仲来疎榻满尘青青林竹映阶新还家颇恨垂高翼闭户应怜养谷神长路风云难适意故山薇蕨有余春闻君已断窥园路更注春秋绍获麟
和罗女文悼妾二首
斗帐红罗杂组裯阳台云散梦无由灵飞月殿仙为侣鬼落星宫命见仇金屋旧恩何处所银河秋望此生休欲知清夜伤心地画烛烧残独倚楼
水榭花台失旧踪新秋风雨罢芙蓉也知尤物终先坏恨杀倾城不再逢堕泪难禁圑扇赋埋愁空起若堂封魂归莫向家乡去楚水淮山一万重
送广宁伯还京【代人作】
江上楼船画鷁飞波摇采眊倍光辉功高大室山河誓令肃行营虎豹威白露迎寒沾客斾彤云开霁引朝衣独怜南府多宾从离恨依依望转迷
赠蔡别驾【复元】
苏台对酒忽经年淮水论文更别筵丽藻流传都下赋甘棠歌颂召公贤宫袍晓湿锺陵雨官舸秋回震泽烟台内借筹均二税愿将周礼赞成宣
短歌赠罗女文二首
锺山嵳峩入紫冥百灵献秀开金庭大江奔腾龙虎跃千峰散落南天青道人筑室天印下丘壑重重到茅舍谢墅花骄罗绮春秦淮舟泛星河夜人生强健早归来日月持光送酒杯麟阁功名有时命何须长恋黄金台桥东曳杖隐沦客抱琴来寻莫相絶
世路羊肠莽荆棘江上渔舟独潇洒五湖何地非吾家相逢并是同心者北风起兮雪片飞山川摇落鸿鴈饥地映吴天白如扫唯见松栢青依依大鱼浪跄飞不得小鱼僵死手可拾妻孥白饭尽一饱岂向朱门乞残炙黄天荡深万鱼聚我与老翁荡舟去
送杨督府还关中
林塘小隐帝城隅时枉元戎问腐儒倾盖交情唯古道填胷兵甲有阴符廉颇去国仍强健萧相成名在转输归去灞陵秋猎晩莫嗔醉尉夜喧呼
送彭年
画舸来自吴江水皇州踏遍诸名山天门表里金银阙陆海东西虎豹关横笛正逢秋月满题诗浑乱锦苔斑柴门久待嵇康驾愿尔栖迟且勿还
寄蔡九逵
缥缈峰高碧雾重仙人楼阁隐玲珑新文出世诸生法大道行天万古同未见江湖徵李泌每劳卿相问王通休夸林屋烟霞胜霖雨苍生望未穷
寄王履吉
石湖东畔草堂低日日乘舟泛越溪鼎转丹砂驱鹤守匣封雄劒恼鷄啼林中饷客蒸黄独涧下褰裳弄紫霓爱尔棣华情不浅诗成强半忆征西
送罗诚甫访新安王太守
黟江水澄清见?黄山裳发煖薰人京华欲问新安政十月闻君踏早春
沈懋学游金陵归杭【六首】
王会车书一统尊神京南北控乾坤长江险作雷霆鬬锺阜高为龙虎蹲
吴越千山断续青西湖那似大江澄东来历历看形胜独见彤云护紫庭
茱茰锦带系吴鈎半醉来登太白楼唤取美人歌白苎任教明月下西洲
君到金陵秋气新紫茰黄菊照江滣崔嵬一片龙山石又见荆南落帽宾
青山一洗烟华色徐庾空流怨曲长才子来观商邑盛却歌殷武颂汤王
词锋撇捩鲍参军画法侵淩郑广文长傍牛车歌白石空传鵷侣满青云
赋陆如愚白谿上
倒注银河水潜通石涧泉月寒铺素练云净濯青天照影须眉见澄心氷玉悬时看气五色隐隐发龙渊
送王子新游川
王生龙凤姿夙慕嵇阮踪举目局四海何心顾樊笼词标文苑秀书拟絶代工端居不出户华誉溢金镛浩荡五岳怀婚嫁犹未终问讯罨画溪结想三茅峰采芝共谁飱石髓或可逢顾予疲薾人枯鱼困泥中望望紫烟驾引领遡长风
送许彦明往松江二首
结友不知心履綦空累百与君山林交心迹两无隔不见辄相思相见终昕夕岁暮诚寡徒缱绻荷三益今晨叩蓬户车马有行色臣恣山水游亦以衣食役畲田间三泖霜落事秋获言念四体勤顾此十口迫浮生寡懽悰玄发亦已白天寒早返驾勿作久游客
东吴多胜友远念因君劳累岁不一见每慙平生交扁舟过苏台览胜虎山桥笠泽控海口登丘望云涛高词竞摛锦古意相投胶水国早寒夜雾尽霜月高清宴出美酒鲈鱼解鸾刀窈窕子夜歌依稀白云谣因之发幽兴并令尘虑消
赠汪生然水
爱尔温如玉丁年即善诗名从三辟重身作五侯师醉月淹京国观涛历海涯还家事幽讨长下读书帷
题濯足图寿陈隐翁
尹山山下湖水浮仙人高居湖上头岁取灌田供薄饭时来濯足弄扁舟尘埃濯尽玉体清手攀琼树踏云行子孙学文兼学稼咫尺不入夫差城我心爱之恨莫从茑萝空思附长松遥持海上千年酒寄向湖东七十峯
赠雪舫君
北风天地肃大雪何缤纷长江夹万山千里同一云江水东北流素光霭氤氲恍如黄天荡历乱鸥鹭羣又如海门口白蜺驾龙君道人发高兴放舟龙江濆燕矶风飘飘石帆浪沄沄中流自鼓楫前浦金焦分手持一斗酒坐玩波涛文浩歌黄竹篇十斗乃微醺登舻指东海蓬阆穷无垠誓把安期袖看曳飞琼裙回风却返棹未得通殷勤下顾浊世士尘网徒纠棼归来雪微止西山带残曛却笑剡溪上杯水安足云
赠朱子价
入洛新传小陆才通家能为李膺来清风坐发幽兰咏远兴春流曲水杯旧树閲人经两世啼莺向客啭千回翩翩彩凤云中翼徙倚高梧病眼开
送王九之入京
澄江馆前江水流征帆五月下扬州玉京台省多知己会听常何荐马周
赠苏州教授钱宏甫二首
传道青鞋入旧京乱山何处覔经行因君却梦西湖色一夜垂杨满目生
苏湖敎法胡安定汉代醇儒董仲舒组绣空文麾旧习虚无高论大新书
书画上赠总宪王公
烟霞地隔青林远日月天回紫殿深浮世行藏非二道达人忧乐本同心
陈九臯将游五岳过余赠诗辄答四韵
白鹤东来毛羽奇翩跹上国振光仪云随五岳仙人仗锦烂三都才子辞过眼江山皆有色悬壶日月漫无期嗟予老病蓬茅下烟水逍遥剧梦思
与王佺
长安季主洞幽明市肆谈玄折贾生抱病老人茆屋下倚风欹枕听江声
和答同年朱君佐邦伯二首
四方纲纪日夫子耀龙光小试关民社高才失庙廊风严松力劲草盛豆苗荒耿耿循良传千秋数赵张驰驱空病骨偃仰负清朝独采山中药期寻海上桥怀贤归水镜忧国望星杓千里闻金奏泠泠胜九韶
赠王光禄克明迁北寺
燕山控华夏中天开紫京圣皇握宸极万国朝繁星金陵旧丰镐庶府罗公卿夫子光禄彦雄才能发硎讨叛奋南楚四海驰英名五等未儋爵三命讵为荣密勿紫泥诏宵旰侧席情简知由一德而岂资割烹五味济其和雍雍事调羮高爵日以峻泰阶行且平山人伏岩谷永愿歌德声
赠别张汝益还松江
金陵菊黄酒如乳吴船系在江亭树玉尊狼籍犹未收浮云已暗君行处草堂索莫增离愁羡君高义古人流緼袍不耻狐貉立千金一诺怜交游爱而不可见去亦何时来明来挟策朝天去迟君一醉凤凰台
赠邬户部佩之入贺元正
魏阙元正会万方镐京奉使羡仙郎旌旗过岱冲祥雪冠佩朝天近御香龙护衮衣当五位凤调苍律应三阳两都拟就张衡赋并献丹墀荐寿觞
哀歌行吊周封君
君不见太阿铮铮豺虎讐铅刀绕指矜和柔又不见寒松苍苍澹无色桃李荣华耀朝日芜阳封君不可起前辈典刑今遂已片言乡党倚泰山千金散义如流水蔡邕不愧有道碑泾野倾心逸民史呜呼故老凋丧人则哀高门赫赫空成灰
寄寿仲宪长与立
淮南小山真得地洛下耆英最长年入竹琴尊明绣服倚云兰桂布芝田门庭旧训乡人法服食奇方海客传後圃种松今已长称觞应傍老龙边
寄寿方佥宪时鸣
清朝早脱惠文冠石浦云涛拂钓竿伯仲大名天下重行藏全节古人难居山岁久松鳞老闭户秋高桂树团青简丹砂皆长物酒杯花蘂足交欢
和女文自寿二首
天印峯头望太空海天冥漠快高鸿烟霞窟宅将俦侣玉雪襟怀见始终曳履那沾东郭雪枕书长占北窻风虚无大药千年鼎潦倒沧洲一钓翁
风尘无路上渔蓑林壑逍遥乐事多花底笙歌传酒赋水边台榭散行窝素心一任浮云变华发其如大药何新买小山皆种桂绿阴青子任婆娑
送谭子羽归真州
乡国富才英谭生最清发衆中挺眉宇开云见华月腹笥书峥嵘罄折口恒讷贤关三千士让尔名突兀长江隔家林定省暂归谒槐黄赴秋闱一战建奇伐手持青瑶篇腾踏献金阙
赠斌老
山僧无事睡方浓夜半何人忽打钟背却松阴还露坐月轮高照殿西峯
送徐禹量游阳
宝劒青骊照国门飘飘豪气识王孙车前挂得椒浆去濑渚先浇烈女坟
赠孙三
江左孙郎义士风解披心胆结才雄耕田帝力果何有避地隐沦将尔同淮水皛茫云雾外草堂疎散竹林中更怜天印山头月长照樽前酒不空
挽白岩太宰乔公
世业韦门盛时名魏相优铨曹标宿望留钥领诸侯庙议山难转人才网尽收金天高太华沧海纳羣流国有蓍龟在人传藻翰遒江山饶赏咏劒履独行休再拟经纶起俄成汗漫游丹青归大化帷幄罢前筹殄瘁邦家恤风猷史阁修旧交纷雨泣异域眇云愁一奠犹无所相知岂尽酬唯应晋川水遥会海东陬
送刘生承恩归太原秋试
麟角凤嘴见者奇火齐木难光陆离太原刘生气殊衆年甫二十高名驰韦贤相业更三世戴圣明经传博士白壁风仪不动尘洪钟扣答如流水宝劒腰悬明月光秋闱小捷何足当看拖内殿青丝履笑踏君家白玉堂白玉堂非难取胷中家学贯伊吕千秋万岁奉明主清旷亭酌酒同许隐君赠别臧子明进士春试
卧病空山孤草亭玉人高驾扣岩扃开樽胜地临千嶂挥麈清风倒六经三月杏园看走马几年书阁照囊萤丈夫事业须强健羡尔登朝两鬓青
和赵克用自寿
高人定性谢韦弦可怪临书尚作颠白发交游多後辈青山行乐有前缘忘机尽散谈棋社好事仍抄种树篇尘海风波终日异醉乡泉石自年年
寿华母
莱妇仍闻住帝城班姑何必敎宫庭家规累世传为训子姓成行颔不名舞鹤自能翻寿曲蘐花元解散忧情琼筵绣轴寻常事总让高门孝友声
寿徐禹量母
绮阁斑衣呈寿酒玉山丹实走仙桃传诗令子人伦重开国元功地望高河鼓双星争送巧秋千百索逓分曹相夸彩线清灯下闲绣宫云满素袍
赠仲庵邬封君
俗士各有营高人澹无欲缔构青霞居吟讽紫芝曲境空遗安排形忘破羁束庄生赋逍遥老氏捐殆辱杖屦金焦峯梦寐江树緑有子奉滫瀡无烦问缾粟
赠顾生斯道
崑仑鲜顽璞丹穴无凡禽吾宗着东吴挺拔皆秀森羡尔甫弱冠器宇遂澄深神驹未展足龙泉敛银镡耽玄托雅志和衆敞虚襟古称黄叔度汪洋浩无浔若翁信不忝克肖生宁馨朅来游建业周览龙虎岑高歌临长江泠泠有余音顾我山中居慰意良已深弹琴对秋月款语修竹林明朝动归檝遥悬天末心
金元宾自吴赴山中商定王履吉遗藁临别有赠
王子不可作遗编重南金珊瑚逸海底铁网劳行寻元宾奋高义搜罗逮幽沈玉札聚缃帙虹光耀词林玄经不覆瓿侯芭名至今完此连城宝重尔传灯心四海莽寥濶谁应嗣知音
送吴铣入楚
岳阳楼头江月辉洞庭湖边燕鴈飞秋深独客兴方远天际孤帆风正微九日他山茰菊酒百年空谷芰荷衣武昌沈约多诗兴听赋蒹葭赠尔归
田舍闻柴京兆致仕
卧病空山秋草深愁闻京兆谢朝簪吾民薄分去慈母野老独吟伤寸心茂树清流从所好朱弦瑶瑟有遗音扁舟东下三江水极目浮云白日阴
和严太宰生日
丰镐几年淹吏省虞廷多士望朝衣台衡地重公何晩金玉文高世所稀共识皇情优且渥莫疑吾道是邪非传闻稷契频推让黄阁风清正啓扉
赠陆司谏浚明游金陵还吴
陆子入金陵飘飘若神仙足着远游履高咏名都篇朝攀虎踞石夕弄汤池泉穷搜六代迹下拍灵运肩它人安得近相携唯惠连睠余卧江海杖策枉茅檐会面惊发改吐心知性偏问渠解绶故举眼睨青天呼酒不停饮竟醉眠花前凌晨告别去往就丹阳船浩荡震泽水相望空云烟
山桥候送王道思
念与高人别郊圻出饯遥阳乌先羽节夏叶暗河桥凤起文堪羡鹏抟势莫招愿旉邹鲁化终赞圣明朝
寿杨山人
巾舄飘飘山泽臞偶然游戏入皇都花前丝竹堪陶写橘里碁枰絶叫呼旧说登仙多鹤骨谁家生子尽龙驹汉廷丞相张苍老羡尔能传大药罏
题印空卷赠楷僧
皎月天空那有影寒潭风动始生鳞心从定後离尘刼眼在无中见法身可信住山元是幻也知荒殿不须新须弥亦合俱推倒临济曹溪若个亲
赠施子仁入汴二首
君上夷门瞰大河遶城秋色起洪波梁王宾客知谁在莫唱蓬池阮籍歌
熊轓皂盖大梁游回首金陵二十秋闻道西关子城下鴈鸿飞尽水空流
郊居寄陈九臯
高人栖道院逸思满秋山鹤立天坛净梧飞露井斑幽探行独影丽句动羣顔可信金陵胜皇居紫翠环
陆浚明再游金陵
一片行旌去复来名山千叠系高怀不辞淮水迎风棹要纵秋台玩月盃李白绮裘人竞看谢安歌扇客重开雄豪今古知谁识玉笛胡牀漫自哀
赠张济民
长桑饮上池能见垣一方华陀得神授为人涤肝肠岂不絶尘轨终然称谲狂张生仲景後起自秦越乡少年读素问淹贯灵枢章执脉炳内照先几决存亡声名彻四海岂独传维扬访余空山曲相留但壶觞形骸委大化何心扣灾祥唯有好山癖所愿足力强囊中有灵药请授一匕尝
送陈九臯还山阴
秦望山人草木衣能令岩壑动光辉远游吴楚诗名大长揖公卿礼数稀摩诘风流兼善画嵇康豪宕本忘机都门不久留君住手把幽兰赋式微
赠别张榘还真州
长江水如一匹练与子隔江少相见春来对酒花满枝冬去寒林积氷霰人生万事在少年功名早奋三才前旧穿杨叶有妙手此飞便合冲青天尔不见汉家文学称扬雄晩诋词赋为雕虫它时得路展经济後有韩范前夔龙
哀摄泉居士三首
天意真难测仁人竟不延长辞淮水月何赖摄山泉尊满仍余酒囊空岂剩钱想应生灭际已悟大乘禅玄度先朝露逢时辄损欢城春花月惨江晩水云寒苦调悲隣笛清风忆素冠山南多旧寺那忍过长干感激投胶契酸凄属纩言白头余积恨黄壤誓酬恩往事成今古交情接子孙独怜孤凤羽能慰九泉魂
答蔡九逵新春旅怀见投一首
把耒空山学治生雪寒人静始归城倏惊江槛新梅色犹记春梁乳燕声过眼岁华添老鬓闭门交态任浮情中郎好古翻多事爨下仍听朽木鸣
寿张时琢【东海翁子也】
海翁醇儒冠文艺乃余事岿然英宪朝海内勤仰企天人骑箕归龙种发神骥伯仲忝周旋晩交属其季诗名动岩壑家鸡习书字穆穆孝友姿五常白眉异庭阶衍芝兰诸孙更妩媚西来乞我词献寿为遥致既惊瑶环相益叹箕裘世大德享未终後嗣宜尔炽祝君寿千年孙子据高位源源余庆流乃尽天报意
送杨晋卿赴桐乡
飘飘黄绶早临民乡国高才每羡君官棹近连藩省水县斋长对甑山云蛟龙遇物多濡泽奇骥追风自出羣世德循良应不忝只今台省重求勲
山中集卷三

[book_title]山中集卷四
钦定四库全书
山中集卷四
明　顾璘　撰
赋咏诗共一百二十二首　　词六首
以铁冠寿徐子仁
干将链神劒遗我铁一丸道逢洪厓公为制头上冠形模半月偃金波错微澜晶荧金天气照耀素发寒赠子介眉寿缀之瑶华簪偃蹇青林侧魑魅焉可干
题丛篁白兔图赠乔太宰公
千岁灵毛雪点乾九秋仙杵玉声寒为怀修竹长洲苑暂下天边明月团
咏幻住庵辛夷花寄袁尚之
野寺春风二月余辛夷着花红锦舒诗人梦把一采笔佛海幻出秋芙蕖芳菲宛入右丞坞馨香儗载灵均车明年欲棹酒船去袁宏雅兴终何如
瓜
青门子母互勾连五色如云亦可怜试问故侯提劒舞何如高壠枕锄眠
题许经历词所藏杂画册
画山贵生气画水如欲流哲匠精思得神解俗工乃向丹青求僧繇以来到马夏一变精工入萧洒後来沿袭失本真卷轴颠狂恣麄野许君天机深爱画得玄理收摭满缃囊笔力尽奇诡层岩叠嶂通杳冥草木生态俱含情神游飘飘凌八极紫芝宫阙芙蓉城由来妙艺贵赏识如君精鉴不易得君不闻中郎不向柯亭宿龙枝终然作枯竹
赋陈中丞家杂画五首
骏马在异骨权奇揷面高人间那乏此难遇九方臯牛可理百亩书能知经纶耕罢究千古阿衡果何人作诗惊百代何辞苦雕裁方与元化冥岂知轩车来山中千岁鹿毛如白雪花御尔恣来往稳於蒲轮车海上鳌峯万叠青归来铁杖带龙腥黄尘世事如翻掌都付仙公几梦醒
红梅素帐
皎皎吴绫雪莹累累梅蕊红殷五夜瑶台素月千羣玉女朱顔
修竹吟和邬户曹佩之十二首
二月金陵桃李花春风吹醉五侯家修修画省篔簹谷玉气蒸云化碧霞
蓬水浮筠路何许月明共接飞仙语云边青凤去无声遶徧幽庭独愁伫
落花风雨逗余寒春恨诗成醉懒看晓起前庭新竹长墨华书满翠琅玕
出墙初见雨梢齐拂石还怜露叶低清影静摇明月苑碧沙寒漾浣花溪
摊书独据乌皮几洗砚时临墨池水日斜何处散幽情散发行吟修竹里
纎纎细竹映虚廊紫笋穿苔自布行时有高人来啸咏他山十丈漫为长
空堂三伏转清秋满院重阴泻碧流竿溜素霜寒挺挺叶含轻吹晩飕飕
荒云漠漠荆江浒霜霰萧条残野?堪羡仙台尺五天枝枝碧玉承春雨
籊籊淇园青竹竿移栽华省映朱栏吟空鸾凤清风远堕地龙蛇白昼寒
灵女双双下紫霄踏歌江渚采兰苕凭将嶰谷伶伦管送入钧天协凤韶
竹君不及花奴色可惜相知眼中少阮籍元非麯糵徒王猷独擅人伦表
小径中林宛转通薇花秋晩堕疎红三三五五含香侣耐可婆娑退自公
寄题文徵仲玉磬山房二首
曲房平向广堂分壁立端如礼器陈拊瑟便应来凤鸟折腰那肯揖时人词华价并金声赋寿酒懽生玉树春法象泗滨真不忝画梁文藻翠光匀
小构山房护竹垣道人行坐自云寛湘帘散映图书乱石枕横搘梦寐安世禄後先三曳绶诗怀今古一凭阑堪怜海月经檐白正照前溪绿水寒
题宜男便面寄朱铭甫二首
宜男照耀後庭春笑杂兰芽揷鬓唇良夜绣帷传吉梦双双抱送玉麒麟
北堂灵草忘忧种南省尚书积庆家欲颂螽斯歌子姓试开纨扇数丛葩
丹泉歌赠顾生
葛翁炼药吴山巅丹砂入井流丹泉洞门一闭緑苔灭至今宝气横青天山人筑室幽涧东飞泉洒壁秋霞红饮之不饥复不渴碧眼渐换为方瞳买药金陵未归去月明猿鹤空延伫束取阴符向白云烧丹直傍泉飞处
宗伯严公御书楼三首
宗伯楼成气概雄赐书遥拜渥恩隆千年圣泽传金版五夜文光贯玉虹稽古桓荣元好学谈经刘向独输忠欣承明主崇儒日一体君臣志业同
重楼高揭楚云低中有图书护紫泥子姓传家开阀閲山灵潜地守封题芸箱积架无残蠧月案研朱有降藜恩宠自天光价重邺侯遗事岂能齐
楼上新藏万卷余法筵元是旧陈书虞廷际会风云合孔道光辉日月舒未许旁人夸宠数自怜家世得菑畲遭逢却叹千年事空使孙通起汉初
严子寅小阁
幽栖易为足容膝岂愿余日览陶谢篇时临苏董书乐此永昕夕自顾无斗储往往赋佳句驰声满乡闾周臣为余写水墨山水大障徐子仁特赏其妙口占谢之
峥嵘华岳三神峯移置草堂云雾浓泉飞树挺气生动羽人彷佛中林逢周生作此特神妙髯僊见之欲狂叫眼中失却梅花翁人间岂乏锺期老
刻丝梨花
素娥春舞翠绡衣宴罢梁园月影微水底灵鲛何处见却偷娇艶入仙机
牧牛图二首
牛背泽且适牛肩高嶙峋登之挽其角懽如就文茵原草被雨绿芳树夏叶新行歌重阴外何羡輶轩尘牧儿三尺箠乌犍唯所使吻渴不及泉奔逸顾乃尔大德在顺情民物同一理驭衆有安危毋谓悉由己
施子仁湖山画障歌
吴趋只夸金阊丽何如震泽东山美夏后旧导三江流范蠡初逃五湖水波心罗列七十峯蓬壶散揷碧海中尘寰断絶烟岛远灵桥上与银河通栖岩架壑多隐居楼悬阁转傍青虚侯封共指千秋橘饱饭仍兼万顷鱼此中遗逸盛才杰乐志披心任交结春申宾客广文词庆忌後人能射猎人生有缘生福地有酒长对包山醉但持緑髩傲林泉何用青衫走城市不到山中三十年忽开图画兴翻然春来裹茗摇烟艇与尔先尝悟道泉
鹤泉歌为王伟纯赋
白鹤夜啄飞霞峯山头泉飞如玉龙泉鸣鹤唳天地肃长风吼彻千岩松泉上高人毛骨灵十年洗心笺六经文词出口戛金石已却烟火辞羶腥当今圣人出礼乐昭典刑尔栖林泉胡自宁巍巍阿阁五云上试展垂天彩凤翎
栋塘行赠李封君
山翁种栋野塘上岁久根株如邓林高标上拂星汉迥长枝下盖千人阴气凌风雨力排荡根盘厚地穷幽深甬水回波恣润泽龙山飞翠连萧森玄蚁移封不敢近游龙挂影时兴霖白鹤生子於其上露下青天扬远音山翁依之结茆屋百里亭亭望乔木手校诗书课子孙身备人伦化乡曲万石何惭古朴风太丘善变浇漓俗憩阴看山谁与语投竿取鱼非所欲有子乘骢清四方顾此讴吟意恒足君不闻陶令五柳垂清风王氏植槐生上公李翁之栋兼二美家声世泽何终穷
阳湖曲赠王礼部直夫十首
阳湖在何许乃在娄门西云水相澹泊能令高士迷阳湖媚烟霏不减欹湖道宛转子夜歌赓酬有同好扁舟荡双桨琴牀兼砚几旖旎傍丹铅笑杀鸱夷子鸂鶒对人浴鵁鶄夹船飞物性各有适幽怀澹忘机生事在湖水与世了无陵浅渚拾紫芡深潭撏碧菱阳湖信自好五月荷花鲜移舟就杨柳惊问游女船震泽浩无涯三江风浪恶弥弥阳湖水艇子随住着长洲不复苑齐云那有楼阳湖清浅水千载长悠悠舟居无往来端坐披白帢闲钓季鹰鲈戏牧龟蒙鸭明湖落天影澹澍古城边春风艶阳月满镜百花然
金陵八咏和湛宗伯
牛首山
天开双阙定神京罗立千峯拱卫成形胜金汤夸百二紫烟长抱日华生
观音岩
江横北郭水浮天拔起灵岩紫翠悬夜向空冥歌海唱鱼龙掀舞佛楼前
灵谷寺
曾是前朝古佛坛天皇留此侍金棺松杉十里苍云暗陵寝千秋玉露团
雨花台
古台开士说金经传道天花落紫冥广舌不来尘海变春风唯见草青青
东山
相公游时花满蹊尽道秦淮胜剡溪回首洛阳轻一掷江南花月使人迷
梅花水
泉生石底无泥滓复映梅花清可怜山人濯缨明月下一夜高咏蘂珠篇
清凉寺
禅宫远嵌碧山幽亭榭凌风居上头举酒天边賖月色振衣林表拂江流
鷄鸣山
金陵佳丽四方闻鷄岭平窥锦绣文万井烟花纒碧树九天楼阁护彤云
谢许司徒惠金露酒
莲城名醖美走送荷情亲芳露承僊掌清风近圣人药和宜老病梅赏称先春野客慙空腹陶然得醉醇
和陈鲁南遂初斋四首
地萦淮水曲门枕市桥头城郭烟花遶山川紫翠浮开林通鹤径架槛弄鱼鈎兴洽蓬壶外飘飘赋远游涉世齐诸妄冥心近四禅有言皆象外无物远尊前古帖临池搨春酲枕石眠悬车自吾志何必问行年旷志高云上浮荣逝水东狂歌随楚老力稼习豳风道盛宾长满心清室屡空挥毫多妙墨谁谓晩疎慵洒落陶元亮孤高管幼安葛巾逢酒漉木榻借书看嘉树光风转遥山积雪残苦吟近成癖终日懒衣冠
以紫珉瓜杯寿女文侑之以诗
东陵五色瓜精彩化云英堕地结紫玉流光烛岩扃仙人夜采掇剖之为巨觥神工谢雕琢朴质疑生成泻以丹霞浆日月炫晶荧长跪献翁寿雄饮吞长鲸五内忻灌沃上药资流行三载换緑髓十年骨尽轻出入紫烟表寿与天齐倾
谢顾新之惠緑萼梅
阆苑仙人萼緑华天风吹送蔡经家烟纨夜透氷肌白正映西墙素月斜
题徐翁仙老障子
长松并立摩高空深山何日无清风倚树不语者谁子眉发似是商山翁白石可饭泉可饮下视浊世飞尘红
水僊
翠罗裙带玉搔头渺渺湘波素月流莫遣紫箫吹断续碧天寒露不胜愁
题画
千峯流云送鸣雨万壑长风战高树拥盖山人何处归林深野寒日将暮日将暮行路苦天地阴阳倏忽殊山人慎勿轻出户
题徵仲云山
江声喧草阁雨气湿枫林云外青螺影匡庐几许深
为全老作世尊像偈
我闻大世尊清净心即是若求庄严身亦复堕诸妄居士设此相妙在无相界有无悉归空佛宝咸具足一切供养衆当作如是观
以藤枕赠鲁南辱谢四韵次答
石牀筠簟鬬清芬把赠应知薄绮纁虚质含风延爽气碧丝萦雾动波文琅玕比德应无玷玛瑙论材漫有文卧向北窻魂梦稳海涛千里隔南云
梦中天子命咏玉觉後记
至宝终难璞里藏琢磨今始见蟾肪连城共重千金价陈器还增九庙光独秉珪璋勤对越时摇佩璲动琳琅愿教圣主崇明德大鼎神龟共久长
汪中丞乃子子睿秀才持西湖图索赋长句
同人昔泛西湖水锦缆牵船镜光里云雾难穷夹岸山楼台乱拥前朝寺吹箫夜登保叔楼青林明月影倒浮远窥天竺西方景近指蓬莱东海游当庭挥翰疾如雨簿书不得妨歌舞风流苏白疑可招意气雷陈暗相许鸾鹄分飞西复东尊酒放歌难再同汪生提画忽示我竚立感叹怀高风看生豪气吞四方转眼便登氷玉堂承家节操岂相忝东人歌颂长洋洋穷岩旧诗如可识为掬湖波洗苔壁
题王凤梅小画
草阁柴扉映水开云松不着市朝埃扁舟载得蒹葭兴何必溪山雪後来
寄题张希孟都阃隐居四首
石出江门蹲玉龙白云横束括苍峯幽林坐啸无人见只听鸾音振万松　　石门精舍
永嘉城北水心寺寺下高人凿石居向老拈杯浑懒慢满牀抛散六韬书　　水心别业
山夹回溪抱日流荷花百里锦云浮人间掷却黄金印长破苍烟弄钓舟　　东溪
龙湫瀑水远闻声鹤岭仙云变采呈瑶草满亭抽碧玉道人趺坐学无生　　逍遥亭
丽卿宅观灯席上赋
美酒华灯乐此宵词人高会庆清朝条风累日春初动明月千门雪半消未许峭寒欺鹤氅且传新曲度鸾箫江南旧胜依稀在罗绮尘香十二桥
赋料丝灯
画架高悬宝炬红文绡光透彩球空云霞巧织天孙缕水火潜输鬼国功珠箔玲珑宜映月玉屏虚薄自含风殷勤万里提携意消得词林赋咏工
简亭为殷奉常赋
山人苦多事却走林中居孤亭结疎竹一榻了无余手抚陶公琴口诵庄生书赤足不裹袜直鈎时钓鱼客来自倾壶醉卧方蘧蘧毋劳问名氏葛天之民与
寄题袁永之列岫楼
高楼隔金阊乃瞰横塘水画栋切云浮雕题翼风起旷望临大荒川原敞千里洞庭七十峯罗列窻户里矧兹灵岩近松桧森可指美人楼中居懒慢谢冠履轻举希灵仙高卧儗豪士支颐对青苍傲然薄城市林烟润琴丝湖月漾书几举酒歌慨慷神游荡无涘玄晖傥可作讵羡郡斋美
薛吏部君采园四诗
牡丹亭
朝下天老堂夕归卧丘樊挥金买花种长恨不满园牡丹花之王千本岂厌繁火齐大盈尺锦障罗成藩日张金谷宴娙娥满前轩丹粉艶华色含情各无言但觉麝兰薰潜恼蜂蝶魂此时对美酒春风散微暄高歌清平曲竟坐空百尊谁能逐驹隙束带游朱门
莹心亭
秋至金气肃池水日澄停游氛夜消尽彻底青天明道人心源寂尘事了莫婴饭余隐几坐兴起缘池行鸥鸟飞相亲鯈鱼乐无惊羣动各自得生理澹且平与尔两无取谁复思濯缨
大宁斋
衆人皆弃我我始有一身百年握重宝何事殉他人伊尹乐兼善引世以自任阿衡虽达志五就亦艰辛列御忧五?老?西出秦放形无何有混混泯疎亲松栢中栋梁丹雘损其真檏山中樗庶以全吾神
退乐园
薛子蚤登朝吐辞惊衆人蛾眉遭衆妬局蹐长不伸自从返初服遂与渔樵隣心清故无累迹远乃遗尘开园当近郭树艺招阳春时卉循节改亲交叙情亲列席藉芳草漉酒脱絺巾醉来任聚散岂复知主宾寄言谢当世结束非吾真
于按察泉庄杂咏
左山
青苍万古色日日落吾几吾已忘吾生山乎尔谁氏
上泉
错落万顷田潺湲百丈泉山人日秉耒饱饭对山眠
清流关
颇笑古函谷晓出鷄鸣客四海今一家岩关石门坼
赤湖
古邑今为田城闉复何有时见遗世人长歌一回首
云屋
茅屋依青嶂松枝拂户低鹤来休便住留着白云栖
月池
清池如半璧下浸青天月依稀玉兔边侧露金银阙
院卉
园花满百种种种足春光百年春尽醉才得九千场
园蔬
盥口就晨飱青菘间黄独还闻石家厨啖乳荐豚肉
远嶂
窻中列远岫傲杀谢玄晖地是烟霞窟身仍薜荔衣
平峦
翠屏高千尺行坐日相对宇内有红尘尽在岩峦背
鱼沼
衆鱼聚浅水谁谓鳞甲微中有赤色鲤雨即随龙飞
鴈畴
昔飞远塞外映月落虚弦今向仁人侧随阳宿野田
柳堤
手种春杨柳盈盈緑满堤居人不自觉过客竟须迷
篁迳
竹下有幽迳本为裘羊开清风满庭户时闻抱琴来
对菊十首和鲁南
羣芳摇落候生意独欣欣欲趂霜前赏曾劳雨後分黄金开正色紫麝散奇薰愿以兰为友那知竹是君幽藂多傍砌净植故当轩叶抱孤根起花分五色繁石湖方勒谱栗里漫开园请看东篱下成蹊岂待言种来分小径护处揷疎篱欝欝凌霜叶亭亭阁月枝气清浑絶俗香远更忘私本爱金风爽谁云独後时漫尔称花品天然谢俗粧金精应太白土德正中黄雅韵宜丘壑贞心傲雪霜颓龄如可制永愿荐壶觞丹桂香残後名花见亦稀一枝零晓露三径总芬菲饮水人多寿飡英世已违唯余黄染色犹近内家衣孤标霜莫祟弱植露多恩为问重阳月谁言芍药尊品奇千里致根老隔年存千古知心地萧萧五柳门浊酒嗟何至清吟幸可酬独怜盈把色掇取一篱秋制枕功偏永缄书意更幽骚人歌令德兰蕙本同流鬬种矜多叶临开爱独枝名高隐君行情远逐臣词惨冽神逾王摧残性岂移不随梅共落玉笛任君吹直干依孤竹繁丛混衆蒿幽香一散漫秋意失萧骚落帽山人醉移尊使者劳郊居日相对随兴坐亭臯黄菊真宜晩霜寒色转鲜栽培元得地服食拟登仙丹粉休论色笙歌别有天杜陵憔悴客相伴草堂前
赋陈鹤飞来山房
何年泰岳峯头石飞落东溟海上沙云气抟成丈人影霞标开出隐侯家
题徐禹量画上
山人学稼筑郊居已与人间万事疎走狗飞鹰身手倦独临残照看农书
雪
白雪吹花散草堂晩檐争舞北风狂微阳力战重阴候素影潜回午夜光高步即思行鹤氅清酣无谢荐羔羊郊原万木皆摇落独见中林古栢苍
雪和鲁南二首
雪积寒城晓人眠野屋深二仪元气合万木早春临白掩羣峰色青含寸草心潭氷知彻底犹有冻龙吟雪飘何所似玉树落晴菲杂霰融还冻因风集更飞糟牀催猛注书幌借余辉灞上骑驴者红炉肯漫依
绣球花
不惜荆山玉装成素锦球春风解怜汝抛掷与谁收
白芍药
绣幄千金种朱门百宝阑一枝烟月影偏耐道人看
和鲁南後腊月六日对雪三首
岁暮风仍积春临雪并来寒声偏恋竹阳信早传梅点树疑花缀迎风学絮回卷帘同客赏还爱蚁浮杯向老年增腊多情雪媚人神京移白玉絶调抗阳春润麦懽成泽凝阶幸灭尘最怜丰稔瑞先慰草莱臣地远平能布帘踈巧解寻云低围素野松劲擢青林食尽乌难下池融水渐深闭门僵卧客何有畏寒心
夜雪
色换虚窻曙寒侵陋室穷鴈迷天一色鷄唱夜方中客棹帆应重薰笼火不空此时锺岳影白昼宛疑同
题蕃王閲马图
辽西番儿好鞍马一生射猎长城下权奇岳耸汗血沟不惜千金鬬高价蕃王虽老心未衰沙塲爱养蛟龙姿日中牵出自閲视剪騣刷尾调奚师屏间美人夸眼力能按马身知马德就中选出千里蹄左右相看俱动色只今朔漠净风尘良马皆充上国珍番儿不敢向南牧岁岁来称献马臣
竹泉诗为邵正甫作
南山青青修竹园下有泉水流其根云中有源深且远涧底无泥清不浑月明似见鸾凤浴风过忽听笙竽喧道人睡起自洗耳散发石上开清尊
词六首
木兰花【答介溪礼书二首】
望紫云宫阙曾出入更行游向凤阁挥毫龙墀曳履籍甚清幽千载明良庆会天地德独抱寸心酬鲁史专行笔削虞廷迭和歌讴　华旃日侍岂番休殿东头朱扉黄阁班行回回岁月悠悠遥想而今乐事西苑畔碧树正清秋玉醴长沾凤斚绣袍紧趂龙輈
慨山人老矣逃涧谷息朋游尽细竹成园寒松夹坞自占岩幽天与清风皓月从受用不费一钱酬管领匡牀石枕安排野调村讴　余生莫更赋行休眼前头清闲滋味无何境界尽已悠悠莫笑先生太赸些个物相伴度春秋浊酒新烹郭索闲窻静听鈎輈
点绦唇【元日阴】
残雪明阶擈帘微雨东风峭狐裘貂帽可信春曾到令节神京合遣阳光照天公抝煖颠寒倒一任梅花恼
意难忘【鹭洲宅赏灯】
光烂红灯正珠帘尽下玉斚高擎银屏烘夜影火树迸春星人散诞岁丰登对伟丽神京雪尚凝微风料峭澹月疎明　那堪主客多情任铜壶漏水报过三更传香添鸭鼎选曲度鸾笙连夜醉不须醒更告与良朋尽元宵都无十日莫拣阴晴
玉连环【和石亭赏灯】
彩棚灯障千花簇影摇红烛更阑客醉且淹留月影在阑干曲　满座锦衣花幞雅吟追逐不须檀板共金钗如此乐今生足
临江仙【雨中柬谭子羽】
抱病登楼无意绪满城寒雨蒙蒙一樽何日与君同卷帘芳草碧呼酒夕阳红　堪恨赏心多不偶依然枉却东风扁舟归兴莫匆匆江梅他自落别有海棠丛
山中集卷四

[book_title]山中集卷五
<集部,别集类,明洪武至崇祯,顾华玉集__山中集
钦定四库全书
山中集卷五
明　顾璘　撰
赋类
适赋
华峰子时之逸民也清标高格碧髯彤顔或者谓其有絶俗之风伦出尘之骨干也尝考盘于白华之阳喜呻吟乎南华之章朓屐恭?房杖然缰时逍遥乎华峰之麓或登赏乎华峰之岗兴至独往物我以忘矢心永乐结盟相谅乃自号曰华峰子也室堂之偏卷阿孔肠拓名囿布羣芳结孤台跨长冈灵筠百尺夏木千章葳蕤纡郁煐葱苍奇花错陈怪石交相枝构虬惊叶团掌张萼浴日以移姸鸟命风而流唱当是时也主人出坐客至呼簋言纚纚其不穷志飘飘而孤举纫兰佩之陆离制荷衣而容与修洵雅洁禔禣倎俣掲轩幌而云流拥茨亭而山出引清奏而鱼游抗高音而鬼哭柔风爽腋蹴踘回而窒僚丸明霜涤场弓矢调而愁羿日退则时舞?临堦或过庭问礼是以和心神固膂力不事乎虎顾熊经而自胎其鹤龄龟息止山子叹曰善哉华峰子之适也客有进而言曰若知其致是也乎其上焉以后坂翁之为父绳武而光贻燕以祉下焉以新泉甫之为子琬琰待沽瑰琦映席惟夫作之有人述之有继是以谢鞅掌於衷营获悠扬於广适也止山子曰然哉夫人并生天地之间物我相形得失交着不能不啓牖於谋图而怀机於知虑也是故私窦通而衆欲投嗜端燃而饕门燥眈眈虎眎仆仆形劳故惟无畔援於歆羡乃乐吾生之闲休盍观诸物乎雕笼熟粟非冥飞之所愿属彩絷镂膺非林走之所托性无他求其适耳是故至人漠富贵於浮云倏乾坤於逆旅方其适也将不知寥廓之为容会运之为久沈藏之为无貌色之为有挈日月於弄丸幻万物於刍狗谢法制之牢笼齐羁系於断藕是以轩服不足为之安锺鼎不足为之饱誉流不足为之芳黼黻不足为之绣真葆玄元彭?先後陶朱执鞭王谢引骤虽万乘不得以臣隣况五陵而可以执而友耶客曰旷哉子之言也至人之适华峰子其或几乎止山子曰吾将言其适也未言其至也精明所之出闇入知望境投趋登堂造室
逸士赋【有序】
晋上清节吾於隐逸传得五柳先生一人耳观其诗原之性情畅之天真而冲淡之味萧散之姿孤高之节有如寒泉出石青兰伴谷独鹤翔云疎桐倚月每叹饱清风於百世而恨不得相与论志於一时也时客有擕五柳图请言为柳塘翁寿者邱子曰吾之慕陶久矣吾不得靖节而见之得见有似於靖节者吾爱焉吾不得似靖节者而见之得闻有似於靖节者吾爱焉夫自周道衰而士弃德世皆朶颐腥鼎附体牺文以夸餍耀间有怀异以矫趋者亦惟取终南为捷径耳柳塘翁信能澹然无欲与世相遗而少似於吾靖节吾当为其赋之赋曰繄天地其逆旅兮日月吾之轺轮惟造化烁炉锤於神巧兮迭诎信为之始终羌万彚胞贯於坱圠兮奄蜉蝣之寄踪惟达人之洞而趋悟兮无畔援以歆乎华荣颦腐鼠竞鸢乌之吻啄兮将裵回擥辉而奋翥於岗桐葆吾真於贞一以不解兮竢修短而顺享乎旻穹开三径以成趣兮来五柳之清风依稀乎吾陶翁之不汨兮卧北窻之羲农祝子之寿考兮乐斯志於无穷行将考盘于子所兮与子弄丸於天宗
昇平赋
夫自桃谷迷津遗恨武陵渔父芝山兑道流声商洛碁翁遂令後世躭情肥遯荐志陆沉者莫不属心高洁景止芳馨焉然予尝读高士传及桃花源记未尝不怃然罢卷慨其所遭方嬴氏之乱天纪顾民生之如露曦号严迅震法密凝脂当是时也揺首犯禁重足怀疑是故知者逃名达人远迹奋鸿举而甘豕游避危机而谢缯及恐恐焉入山不深投林不密则其所以种朱桃啖青芝放身长往与世相遗者乃其不得已也而又何乐乎缔观其歌夷考其事则慨唐虞之世远托深谷之逶迤怀富贵之忧大甘芝草以疗饥率妻孥於絶境乐草木之无知世秦服而昧汉况魏晋之推移则其情可悲而志固可识也肆今吾人忘日月以优游顺阴阳而消息夏葛冬裘倦眠饥食羸稚相保上下各适傧笾豆翕兄弟静琴御衎家室时宾四隣或来三益俯仰寰区雠论今昔感菟丝於女萝固纒绵而交结?城郭以憩幽林登壠邱而扫红叶死徙同鄕桑麻连业乐彼逍遥顺其生灭夫所以获此者岂无自哉当我皇明啓运万姓攸隮列圣建中四方来极文承武开渐仁摩义所以垂今百有八十余年重熙累洽林凤郊麒烽寒斥堠兵寝潢池民稼而饔妇桑而衣是以天下皥皥四海祁祁爰击壤於康衢忘鼓腹於帝力而曾莫知其故也昔者武成奏功归马牛而士女来绥宣王复古歌鸿鴈而流离安宅夫当倾否亨屯之余乃遂其室家胥庆之愿则吾人丁久安长治之世而保其休养生息之乐者其相去亦已远矣况於草昧而引去者邪使後世有桃源翁芝山老未必不自叹惋而追赏吾人之遭幸也诞今享有诸乐咸不自知因感而赋昇平焉
山中集卷五

[book_title]山中集卷六
钦定四库全书
山中集卷六
明　顾璘　撰
叙类
赠喻少府归豫章
喻子簿崇持简而守默抱直而屏谀君子庆其必得于上下喻子曰繄古先王大同而不有分定而相忘上安下协是谓太康古道惟郁名乃用趋剖同为有功惟已出上者亢其位下者甘其屈此簿属所以难也虽然其能舍吾志以从人乎於是守官三稔秪承庶正分惟谨不以重唯疾趋为谨业惟修不以承意集事为修君子谓其能立涖兹有民呐呐然示人若訒粥粥然示人若无能问之故曰言以加民治之厖也能以乘知政之扰也蓄德以观民作乂也君子谓其达本有弗若于训抵于法明而刑之有难色问之故曰教之以昧民乃作伪奈何肃刑以逞乎君子谓其知爱行不干于时故闻弗达一日畅然歌于庭曰十亩其堂兮沃有桑缅彼邱阳兮乐且康时姑苏唐子摄于崇闻其歌而曰喻子其解民事乎殆将隐矣趋而入喻子曰来何适也子知夫物乎鹤不能备其彩以满人之爱也乌不能变其声以夺人之恶也况於人乎吾固不能逐逐於时也吾其归矣不谋不卜不欲变於是唐子出谓子霄曰信已者仁之勇也惠人者仁之顺也达时者仁之则也喻子其有道之士乎子其昌乃言张乃行吾将号于衆以振俗子霄曰嗜善若饥揄善若售厚之道也吾何爱於言
赠建州守鄱阳詹公奏政
肆我圣天子奋治中兴惟安民知人是急累谕宰臣慎重守令夫民邦之桢也令民之怙也守令之纲也是故统令在守裕民在令夀国在民宜国家将是务急也岁丁亥鄱阳詹公以衡部郎出守建州夫建闽之大国也匪才弗任公至谓其寀曰治大国犹治甫田也勤乃薅无俾莠骄以妨我嘉实也夫下玩则行犯上玩则囘刑行犯治之梗也回刑民之寇也是故治世之政上有直刑下有顺民佥曰俞旣敷政淫善者刑无舍圮族者刑无舍匪彝者刑无舍侮文者刑无舍勇以干分者刑无舍於是四民攸墍羣宰举职期而政兴三年而治成公乃报政于天庭时汝参军摄崇事民化于公之政可卧治冬十月公取道于崇其小人曰行必得君愿藩臬我土以惠我有衆其君子曰行必得君将弼我天王以大惠于天下汝子谓子霄曰试卜之遇渐之巽子霄曰自下而上曰渐大顺於人曰巽艮山也巽风也风行山上被物广也其辅政以渐惠于多方乎於其行纪兆以赠不敢致其私爱而豫为天下之公贺也
送范浯洲北上
浯洲子将北征过止山子为别有忧色止山子曰吾闻诸夫子丘也东西南北之人也子能乐一邱一壑也乎何别之难也浯洲子曰咈吾闻君子居顺则事志困则事禄吾将以事志也非事禄也忧进也非忧别也盖重进则位升位升则志光是故君子慎进而后悔亡止山子曰咈昔函冶氏得艮剑献之齐侯齐侯不以良还之爱不及镒越人载千金折而不售一剑也轻于齐而重于越君子忧非良耳良必无独知子忧不亦惑乎且吾闻欧治子之道矣恃刚则缺恃芒则钝宝良者之过也是故函之仁以韬其精饰之礼以文其用淬之义以养其断砺之知以全其锋将焉往而不利哉浯洲子作而喜曰子其良冶乎笵不遗物
赠邵北渊明府报政
惟我国家分职庶位三载乃考续以上下其秩监古制也惟按臣广耳目於四国巡其守土察其俗尚体其情隐徵其治迹稽其声实有嘉续焉夫然後与报闻于上酌古制也北渊邵侯初拜上高令甫期月更贤崇安旣敷政崇之民富人诅之穷民讴之侯恐而疑询之故或曰侯之政先农野而后富室急公赋而缓私税故民之向背乃尔侯曰咨皆民也夫奚而不字夫治民犹治水也疏其壅滞後缓先急则利渐且及东堤西防左漰右壑其伤实多夫势有所弦组行有所後先事有所钜细义有所重轻情有所若逆顺而循之治之则也两而参之政之厖也夫富羡其亩耕食其力羡亩者给人者也食力者给於人者也蠲此锱铢助彼钧石损此丝缕益彼寻尺夫谁而不可诗曰哿矣富人哀此惸独是文王之所先也夫国取於民惟制是经上之礼也方物毕献罔敢用怠下之义也纡徐以市恩容与以纳逋挛连箭徵夫然後尽取之一朝民不以急乎是故积而取之重其困也分而出之疏其力也传曰用其一缓其二王政之所不废也而煦煦而沾沾而求悦於人人非所能也君子闻而叹曰易有之君子以裒多益寡称物平施其侯之谓矣时当道有谋迁崇学宫者侯私忧曰兹役也民无困於财力者乎谋旣协乃曰崇有废寺之产足充材甓民且涤场可输力征兹其时也乃鸠工程役而敕之曰惟棘惟度其毋废我穑事七越朔告成乃功富无困徵农无困力於是讴者继诅者一君子曰侯其能崇乎政谋於义不谋於民于时侯以报政行士人相与饯之郊子霄扬爵而寿之曰侯行当懋官侯惟大崇政以敷治
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 10:30:26-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>