<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=gb18030">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="卷一・诗,卷二・诗,卷三・诗,卷四・诗,卷五・诗,卷六・诗,卷七・诗,卷八・诗,卷九・诗,卷十・诗,卷十一・叙,卷十二・叙,卷十三・游记,卷十四・碑,卷十五・志,卷十六・疏,卷十七・杂录,卷十八・尺牍,卷十九・尺牍,卷二十・德山麈谭,潇碧堂集全文在线阅读,潇碧堂集全文在线下载,大玄古籍书库">
<meta name="description" content="诗文集，二十卷。明袁宏道撰。潇碧堂是袁宏道室名。袁宏道作为性灵说的集大成者，将“性”与“灵”即作者的真性情与运文用字之技巧结合，并提出“独抒性灵，不拘格套”的创作论。《潇碧堂集》收录的诗歌是他居柳浪馆潜心学，习时所作，他这时期的诗歌在理论运用与创作实践上都较成熟，能很好地阐释其理论与实践融合的情况，体现其自然性情之真、描山画水之趣、思想语言之奇及世俗之外、世雅之间的归于平淡。_潇碧堂集_全文在线阅读_潇碧堂集_全文在线下载_大玄古籍书库">
<title>潇碧堂集_袁宏道_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">潇碧堂集</span> <br/>
          作者： <span class="inputVal" id="bkauthor">袁宏道</span> <br/>
          朝代： <span class="inputVal" id="bkdate">明代</span> <br/>
          版权： <span class="inputVal" id="bkcopyright">玄之又玄 ^之大玄=W海o涯君是岸=山^吾为峰=大玄古籍店家出版</span> <br/>
          分类： <span class="inputVal" id="bktype">类书文集,诗文集,完结</span> <br/>
          字数： <span class="inputVal" id="bknum">[book_length]98063</span> <br/>
          说明： <span class="inputVal" id="bkdec">诗文集，二十卷。明袁宏道撰。潇碧堂是袁宏道室名。袁宏道作为性灵说的集大成者，将“性”与“灵”即作者的真性情与运文用字之技巧结合，并提出“独抒性灵，不拘格套”的创作论。《潇碧堂集》收录的诗歌是他居柳浪馆潜心学，习时所作，他这时期的诗歌在理论运用与创作实践上都较成熟，能很好地阐释其理论与实践融合的情况，体现其自然性情之真、描山画水之趣、思想语言之奇及世俗之外、世雅之间的归于平淡。</span> <br/>
          封面： <span class="inputVal" id="bkimg">Z_19089.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]潇碧堂集
[book_author]袁宏道
[book_date]明代
[book_copyright]玄之又玄 ^之大玄=W海o涯君是岸=山^吾为峰=大玄古籍店家出版
[book_type]类书文集,诗文集,完结
[book_length]98063
[book_dec]诗文集，二十卷。明袁宏道撰。潇碧堂是袁宏道室名。袁宏道作为性灵说的集大成者，将“性”与“灵”即作者的真性情与运文用字之技巧结合，并提出“独抒性灵，不拘格套”的创作论。《潇碧堂集》收录的诗歌是他居柳浪馆潜心学，习时所作，他这时期的诗歌在理论运用与创作实践上都较成熟，能很好地阐释其理论与实践融合的情况，体现其自然性情之真、描山画水之趣、思想语言之奇及世俗之外、世雅之间的归于平淡。
[book_img]Z_19089.jpg


[book_title]卷一・诗
○游石洲
江神发幻思，十里金沙变。白波荡琳球，云灿复霞溅。头头螺甲青，点点妖唇茜。殷殷玛瑙云，丝丝交背面。风沙谁刻画，霜雪几陶炼。暴精万馀年，今始叹光绚。乡人陋莫知，骚客远难见。付之蛮贾儿，凿火激流电。辟如倾国人，埋没在乡县。灵璧与将乐，下质得高荐。荔枝未登科，百果争娇艳。开卷读《云林》，续作《石潭传》。
○雨中过王官谷香光林
脱屐入春丛，拾芳携翠笼。一番洗竹雨，几阵报花风。薪老知茶忌，须长论药功。疏黄碧里，一树石楠红。
○其二
为药常烧竹，贪僧每贮粮。观心三点字，叠膝一绳床。谱石增新样，和香觅旧方。黄柑栽未几，已得五拳长。
○雨中坐方平弟旃檀馆即事
柏屏藤格径森疏，阑外蔬畦十亩馀。坐客始闻烹水法，高人时有乞花书。
瓶中熟结香尤老，雨后山茶韵不如。
本欲死心无可死，烂红堆里话清虚。
○旃檀馆雨中限十一韵卧观残帖蠡，闲拨冷池灰。洗碗供梨汁，分垆炙芋魁。
雉斑穿砌笋，兔目长官槐。谢草吟三复，支堂看几回。思深泉透石，吟苦将衔枚。敝册胶春卤，花笺污晓煤。
t飞频带子，鸠雨不通媒。种药愁沙涩，增栏值岸颓。茜衫官长过，小服野人推。木壁涂番像，丹房裂净苔。
菘菁欲放满，自起斫旁莱。
○看梅莫将香色论梅花，毛女而今已出家。
老干瘦枝苍几许，总无花萼也输他。
○其二自剥青苔自扫尘，仙经沈缕对幽人。
不须更画维摩诘，恰有梅花为写神。
○送临湘成公还至源寺，寺时有火灾一凿烟云几百春，嵌岩粘壁碎鱼鳞。
青山也晓荼毗法，要作涅盘堂里人。
○其二不转空轮转火轮，一番金碧尽成尘。
世情若也同烧却，好作瞻风拨草人。
○其三庵主须眉依旧青，檀那施得几星星。踢瓶且免输山子，揩背何须唤古灵。
【上人为宝方落发师】
○其四衲衣吹敝绿杨风，贪拾春江石子红。乞得黄家石浪字，可能将去扁虚空？
【馀时方为宝方乞黄谕德石浪斋额】
○送蜀僧往南海一踏峨眉二十春，冰花破处石鳞鳞。
凭将遍吉书一纸，传与东洋打坐人。
○坐王官谷朋石馆同程彦之分得石字林家梅，米家石，荀家香，谢家屐。鹤瘦带道容，松老入诗格。竹子一万梢，十里屯秋碧，杂花四五种，聊作琅\役。
贮雪点梅汤，和香烧笋炙。一分供调御，一分待幽客。
○和官谷馆字云以竹为邮，雪以梅为馆。君看竹多处，无阴云亦满。
将雪近柳条，柳意自疏缓。一种漠漠思，尽属寒花管。侬与君亦然，气味同老懒。
冷澹足生活，不向晴处暖。
○法华庵看月江老衲移柏树竹皮屋子槿条篱，繁蕊浓花最不宜。
乞得赵州柏树子，当窗乱插两三枝。
○其二一番霜雪一番姿，铁干铜肤自小时。
和叶和梢才尺五，几年长出杜陵诗。
○其三自操禅驶庭莎，宽处须容一笠过。
试较沙弥长几许，眉尖上下不争多。
○其四闲将柏叶搅胡茶，供养方情老作家。
不似破头山道者，贪他传代古袈裟。
○其五眉如霜叶骨如峦，破衲何曾畏早寒。
夜坐连云春带雨，如今真作画图看。
○法华庵同诸开士限韵送云归老岫，荷条量幽潭。古榻连池损，痴禅著谜参。
闲胶踏石屐，小立探春骖。竹路编龙子，花时过长男。草侵红版谷，蕉短绿天庵。角焰抽寒穗，炉丝吐睡蚕。
农人占九九，童子契三三。溪鸟藏深滟，涧毛露浅L。疏经通老衲，书额过精蓝。
欲访东林去，陶家借竹篮。
○又次前韵怪石含斑藓，幽云抱古潭。茶勋凭水策，诗理入禅参。
白合纷春社，红衫过彐睢ｆ书沈箧笥，纸笔付儿男。鼷鼠全河饮，蜗牛一壳庵。有冠徒似范，自茧可悲蚕。
瘦削山容独，酣沉柳梦三。近烟红淡泊，著雨绿L。香腻煎云母，溪光泻蔚蓝。
僧来伸纸看，一幅古鱼篮。
○香光林即事，用前韵宦网弛三面，禅心积久灰。岁功听瓦卜，天纽问杓魁。
老蠹穿香节，寒虫叫古槐。江花排岸出，b水到门回。割裂穷巴衍，俳优畜马枚。沉思竭废井，久语堕梁煤。
子鹤难为父，妻梅不用媒。立窗石皱瘦，困雨竹隳颓。花社僧来讯，鸥邻长可推。附舟求洞药，置槛养盆苔。
作意为农去，湖田怕长莱。
○法华庵雨中，诸公以诗相角，限得六韵苦发寒炉窍，闲书折股钗。琢云裁月遍，俪白粲红皆。
笔误翻缸落，金清入梵谐。分阄时一赛，驱闷几回徘。古砚文全蚀，废铛耳半埋。
毗耶多口老，闲引散花娃。
○庵中阅经示诸开士，用前韵乘急参淫女，戒急却闻钗。香象截河流，一非划众皆。
闷观《百喻经》，奇胜千《齐谐》。八十翁怜儿，庄语间诙俳。我愿作书鱼，死即藏经埋。
胜彼火坑子，以身殉粉娃。
○五弟新卜园居，馀笑曰：「奈物力不敷何！」社中遂以为韵，作诗嘲之，仍限四章，各四韵斫红栽粉竿，作意缀春物。长短称身难，贫儿贷朱绂。
百畹贮虚空，买破秋烟郁。莫似杂花林，卜庵典古佛。
【官谷时以柳浪湖易馀古佛，馀遂庵之，名曰杂花林。】
○二凿地出方空，日费十蛮力。东溪招鹭鸶，西溪捕锦恕
束腹耨青畦，图租云母食。
墙屏列胸中，日夜几雕刻。
○三螺子洗春云，空塘系瘦鹄。柳烟不蔽条，遮得鸦雏不？
裁剪缃波纹，苍根删古玉。
附僧觅紫绵，筠笼客西蜀。
○四石钥扃春风，篱棘森戈殳。闲云不隶馆，任意逻门窬。
天花烂僧祝逼眼霞纹敷。Z衣裹小蛮，茅茨享淳母。
【音模】
○柳浪馆遍将蓝沈浸春颜，风柳途懦喵摺：坠几回沉影去，僧来时复带云还。
闲疏滞叶通邻水，拟典荒居作小山。
欲住维摩容得否？湖亭才得两三间。
○其二一春博得几开颜，欲买湖居先买闲。鹤有累心犹被斥，梅无高韵也遭删。
凿窗每欲当流水，咏物长如画远山。
客雾屯烟青箧里，不知僧在那溪湾。
○王暗然馆中看梅，馀家塾也乞得马家双玉鬟，清姿濯濯槿篱间。
幽香偶逐寒风去，带却书声过别山。
○其二竹外斜侵十步强，千枝万朵亚邻墙。
东风若过黄梅节，吹得先生醋瓮香。
○雨久初晴梅花吐冷魄，竹子舒烟尾。稀影落寒檐，微微苔甲起。
向虚置楷床，卧听鸠妇喜。发炉熨古灰，一片沉心死。乍闻邻塾言，儿童摊润纸。
乳鸟背窗啼，花间掠红紫。
○风柳夏后倾城喜，羊家通体腰。蝶魂抛冷絮，莺梦恼娼条。
几日青门道，当时红版桥。
闲思与闲恨，种种逐烟销。
○柳晴江滟滟鸭头丝，半管春情半别离，
不知陶老缘何事，也向东篱插几枝。
○其二牵愁带绪弱烟中，销却东邻几颊红。
欲把无盐比西子，老髯时复立春风。
○其三少年容易起悲酸，每为春条惹肺肝。
而今心老烟灰灭，只作遮篱映水看。
○o园理藏完贝叶重分甲乙科，残编无奈蠹虫何。
因君一问阿难老，强记如何得许多。
○其二书劫何须怨祖龙，南寮师弟北师公。
元宵夜月春灯里，半入儿童火爆中。
○其三收得残函万纸馀，更寻高阁作精庐。
何人却出银钩手，赎取琳琅次第书。
○伯学斋中话旧感赋相逢各自叹秋姿，长忆春郊走马时。细竹也来成老节，稚松何意见霜皮。
眼中几度消寒水，鬓脚公然长秃髭。十五盛年看又过，不知谁是蜡梅枝。
时蜡梅盛开。
○题伯学斋居竹子只数梢，且有干云势。斋居足丈馀，迂回有馀地。
闲花不用多，一株两株腻。闭户炙沈心，石眼通云气。卷中秋水波，画里春山意。
影生浪纹，衣光沈冷翠。
○赋得斜风细雨不须归莫厘山上亭如盖，纽取蒲梢作衣带。丝烟细雨著罗窗，墨树浓山写生绘。
农家闲记月毛生，贾舟怕见江猪拜。是处皆将行，谁家不得刀鲚卖。云脚才封马迹山，轻雷忽过吴淞界。湖州万户入青煤，七十二峰如钱大。
J糟一枕钓竿眠，不觉风波在船外。派派烟岚刺眼眉，折折云山锁心肺。誓将白水洗缨尘，何用浮云生肌疥。为君屈指开元年，高冠大纛几人在。
一湾艇子一竿丝，不学成都先生卦。
○和王以明山居韵蜡屐先春试，新诗倍日吟。为花常驻马，有字即题襟。
竹老云辞去，廊空月到深。
将何伴幽冷，水响与柯音。
○其二自候烹茶火，闲开看竹窗。方情四五众，花事两三桩。
古注多题什，邻翁也姓庞。
虚空系得否，无起亦无降。
○其三小石含山意，柔风寓冶情。卷终香字损，禅起夜绵轻。
第水兼新品，注花带别名。
晴沙看鸥母，引得小雏行。
○其四饱食长腰米，高撑过顶枝。闲寻施药地，细剖讼花辞。
雾眼添灯晕，云瓢挂瘿师。
山斋通夜雨，肠断子瞻诗。
○其五细鸟藏窗叶，幽花缀静枝。猎心生翠管，冶习露春诗。
为发添尘I，因寒罢讲期。
贪嗔真可去，何事并除痴。
○其六洁得如霜室，层层画岳图。僧贻少室屦，舶买岭南盂。
径僻花争发，林深鸟尽趋。
趁时先贮酿，莫遣渴来沽。
○其七拨却闲生事，孤清亦可风。半痕离树月，一影没池鸿。
种菊防沙虱，加绵滤水虫。
近郊多麦陇，青Q好柔丰。
○其八几日穷雕镂，嗒然一遇之。辟如风与水，相织忽成漪。
梦清云入肺，吟定发生歧。
好挟飞仙去，深山伴种芝。
○别程彦之归吴无成何用出昭关，眼底浓华阅几般。陆品携来寻白水，谢家将去入名山。
缁寮乞作分桃忏，练合差归掷果湾。
七十二峰青朵朵，岚光只在屋楣间。
○洋溪湖嘲沈青平【沈家湖中】家湖头，客湖尾，深盎浅瓮量鱼子。大妇得白鲢，小妇得赤鲤。
天干富马涝富W，驱儿牧豕荻根下。
○其二
湖头船，湖尾屋，丈人把叉婿收目。朝J干鳖裙，暮脍鲜鲫丝，螺头蚌子送妇归。
○柳浪馆月中泛舟烟树湿洁洁，残缸细隐红。
池容通国水，柳散一城风。僧静能消月，庭方好贮空。
幽窗渔梵冷，童子印香终。
○潇湘舟中别某禅人
山深影独翔，湍月似冰凉。石入分泉\，莓生滤药囊。树头眠悬笠，子经背写花。方君过湘君，去琅\截许长。
○梦中得诗醒记中二联足成之
散发长吟谷水边，吹烟●月小游仙。也知紫阁双扉梦，不破青溪半枕眠。避客偶然抛竹屦，邀僧时一上花船。无心更着红衫去，学得寒灰古木禅。
○岳阳楼逢丘长孺
不是频游地，如何亦遇君？相看唯惜宛，所问不离云。白增官韵，黄蕉织水纹。冶心今较可，敝笈委缃裙。
○其二【时长孺将赴武场。】
解跃穿花辔，学披细叶衣。诗于七字长，面较别时肥。怒石当江立，腥鸢@水飞。他时蒲社饮，倍感友朋稀。
○喜王以明自村中来，同宝方、官谷限韵
骨交削浓茜，气交和水盐。魂交破幽石，空天彻卷帘。
十日九缄题，秋水扃方奁。锐毛刻云山，巧镂百戈。东风鼓蚓窍，发我小言詹。兔目角妍媸，青娥突老髯。
樱桃本凡品，况乃经燎腌。高枝荫寸毛，贞名滥宫阉。铸铜哭瘦岛，一往何李歼。摇头钝优孟，竖儿口可箝。
女态非瘦肥，茶韵出香甜。泻我倾肠波，蛲蛔如可拈。

[book_title]卷二・诗
【万历二十八年庚子～二十九年辛丑。３３～３４岁】
○游庐山初入东林雨中穷天刻冷翠，浓雨洗幽青。湿云坼西岭，坐见武昌晴。
远公昔庵此，莲花漏初成。岩窦列宗雷，石梵彻天清。想像醉五柳，颠颓望釜铛。旷心闻法语，啼儿畏锦绷。
达哉远师鉴，礼法怜裸裎。客儿虽百醒，不以易一酲。千二百岁后，白藕无根荣。莲宗启末社，唐子惭道盲。
掬流浣尘貌，寒潭吹古腥。
山僧如石瘦，莲堂空几楹。
○天池寺山以云为邮，云穷山身见。石貌呈巧心，瘦妍竞奇变。
暄凉隔下天，葛易柔练。一石一狂呼，前石翻为殿。万仞瞰畸云，倏缕倏飞片。
抚松坐枯岩，一往谢尘I。
○大林寺宝树铁干铜肤四十围，隔峰犹自望孙枝。
涂云抹月空山里，曾见东林行道时。
○其二瘦石鳞鳞带碧丝，百盘无地不青枝。
人间那得西方种，问取嘉州合眼师。
○题天池后岭往将天事问修人，碧玉苍波妄比伦。
而今万仞峰头立，依旧圆空挂斗辰。
○山中逢老僧拟把苍烟付老闲，廿年形影不离山。
窗前一树盘空老，曾是天台拾子还。
○其二一抹青烟沉远峦，禅心汰得似冰寒。
闲山闲水都休却，付与瞻风衲子看。
○其三念珠策得定功成，绝壑松涛夜夜行。
说与时贤都不省，依稀记得老阳明。
○其四一室长关谷底泉，儿孙阅过几霜颠。
松根夜壁时来往，不省人间有睡眠。
○其五爱把苍竿搅月湍，山风吹顶不曾寒。
竹林寺里寻常去，乞得西僧梵本看。
○其六课得西崖杉柏成，山中知面不知名。
少时曾学收云法，拟把一囊送我行。
○其七坐破松岩不记年，衲衣长是裹溪烟。
天池寺里犹嫌近，更住天池绝边。
○文殊台芙蓉万尺花如铁，秋窗书洒红霞屑。螺顶仙人骑杖来，天衣晓带雪山雪。
帝遣神丁量海洗，绣锷斑棱生平砥。一萍吹作浔阳城，半匕疏为九江水。高青直上一万重，绿瞳笑启金泥封。
烟重云滑不可去，怒鞭白雀恼张公。
○游佛手岩至竹林寺以手摩苍霞，终古搏秋碧。掬取九江流，浇空洗云魄。
茫茫竹林人，斑花生古额。坐断沧海烟，日月如穷客。引领见长眉，及至化苔石。
一往号菁林，髭须如云白。
○明空住柳浪五月，附馀舟南下，别于归宗道上，因作柳浪三叠以送之青池白石每谈空，销却寒G几炷红。
记取柳浪湖上柳，夜禅听尽碧丝风。
○其二碧溪影里一僧归，漾得云光上衲衣。
记取柳浪湖上水，e纹风起鹭鸶飞。
○其三石话尽晚窗烟，闲剔春芽自煮泉。
记取柳浪湖上月，隔花呼起放生船。
○过归宗寺墨池秋水石苔寒，晋碣唐书野火残。
一丈草青绀殿里，争教赤眼不心酸。
○瀑布寒空日夜摩幽绿，雾e龙绡披几束。银湾截断牵牛人，鞭起眠龙驾天毂。
帝宫酒暖浇愁春，云汁茫茫泻清渌。夜寒霜重玉女骄，袖裹金F向地覆。湘娥手挈潇湘来，雪魄云魂斗不足。
炎官不到落星城，六月人间嗬冻玉。
○夜卧青玉峡看月渴虹饮石夜蛟哭，寒屑霏霏洒蕲竹。一湾净月趁斜峦，堕向龙宫写幽独。
Q弦断尽铁槽平，石韵高寒谱不足。头毛索索I人长，几时买断青崖腹。
五更凉梦泊孤云，以手扪天如苍玉。
○芜湖舟中同范长白、念公看月夜深蕉合带寒澌，隔水青梧辨露枝。
问取无心老衲子，几人消得幻琉璃。
○其二夜泉香锻石红，听尽寒松带雪风。
算取人间几月子，江心瓯面复瓶中。
○其三青山不改黛螺春，孤阁娉婷是女神。
一脔秋光半匣水，人间多少热忙人。
○登平山阁同江浦诸友论文石路突寒松，柔岚被远封。白波千里舶，青a六朝锺。
云老蛟迁窟，窗晴雨洗峰。
文心喻烟水，吞吐几重重。
○采石蛾眉亭空江石壁瘦鳞鳞，腻绿颓斑酣冶春。
扫取山光为黛粉，尽教荡子作仙人。
○其二拟将杯ㄗ骷蚁纾卧月横烟梦几场。
况是蛾眉消得死，争教白也不郎当。
○其三是处烟岚挂齿唇，懒将时事I心神。
青山也许人酬价，学得云闲是主人。
○白门逢焦师座主十年一拜郑康成，搔首青山独自行。
醒即读书倦即枕，不将无事换公卿。
○其二赤轴犹如水泻瓶，草颠书尽万梢青。
而今老矣都休却，日课杂花两卷经。
○侯师之水轩架书狼籍粉虫残，六月文纱溅水寒。
麾却如花旧拍板，茶瓶相对白蔬盘。
○其二【师之耳聩，老事西方之学】卷叶塞来多少时，形言眼语亦能知。
白头闻得无生事，学把胡珠唤老师。
○途中怀大兄诗十宵九入梦，明明知已逝。识得中阴来，未审寄何位。
前者四月初，恍忽上忉利。光容若平昔，天服粲游戏。伸纸与我读，奇文千馀字。梦中了了知，醒后都不记。
曾闻释子言，天乐稍浓腻。若非道种深，未免天色醉。记兄初生时，大姑兆奇瑞。丽人跃空飞，姑也承以袂。
苦旅思乐宅，返促亦何异。但恐冶心多，减却道人气。少日念欢场，鸣泉奔渴骥。一卧三年茵，肌消如寒猬。
从兹稍谭仙，习静学观鼻。朝坐一丝香，暮禅半幅被。阖门杜色声，精神转强锐。《蒙庄》不去手，卓有出尘志。
几年客金马，渐识宗门事。乞差既里还，刻苦相摩砺。旦寻复昏披，研惟空有谛。有如群婴儿，手量鹏翅。
突闻物格言，石火掣飞燧。惑魔虽暂歼，狂使方为厉。挈疑过龙湖，息求而得刺。一自直东华，先鸡每戒睡。
日夜抱一编，形神俱焦瘁。眼涩如有沙，舌干无厚味。国本既艰危，臣也难为退。馀时官闲局，弟也负书至。
每当聚首时，言必穷幽邃。毒语攻沉屙，当机无回避。俱悟昔时非，驰马歇狂辔。净侣偕数人，结期向北寺。
下直即停车，六时声如沸。合掌化如来，白毫与青髻。东林十八贤，高举标奇致。披此尘劳衣，缚人如鸟W。
便欲脱簪绂，指彼青山誓。或假或休沐，次第作归计。馀也先群飞，入山选幽翠。结茅四五间，日日眄归帜。
梦魂总不及，逝也一交臂。严亲头触石，聚哭空里肆。海内学道人，千里缄酸泪。弟也冒雪行，十日走枭骑。
不忍见京华，何况旧邸第？寡妇一屋声，天地为阴恕Ａ⒑笠云砟辏殷哀方小替。传闻四月终，白出淮泗。
馀也偕诸衲，奔帆如云驶。念公闻我来，追至浔阳际。十日抵瓜仪，南北舟相次。肝肠恸一割，石火迭相谓。
富贵竟何成，颠毛不如剃。十载无生学，劈莲微见忆。痛呼隔闻尘，天高日西坠。前者潘去华，梦中忽见示：
生平四良友，君家得其二。赖兹切摩力，今亦生善地。信我同心人，冥墨亦相缔。祠之柳浪馆，兄与白苏四。
天上虽酷乐，勉来一竖义。破矿出精金，}却知见祟。
携手入莲邦，沙劫为兄弟。
○戏题道士【《小孤》诗：真山翻作假山看】道士名，髡其颠。真石壁，貌假山。阳户开北面，东流水西还。
采石蛾眉小姑鬟，苍瘦争似老黄冠。
江汉手覆三回干，古凰遗尾青阑干。
○无念同馀迎先伯修，赋此为别瘦石如何比老颜，才留筋骨在人间。一舟破衲慈明哭，几叶寒帆学士还。
病久思归黄柏岭，衰来梦上戒坛山。
江西湖北频来往，学得心闲似水闲。
○汉阳萧仲子参知山亭清话平平数点山，因水发妖倩。鳞鳞万室瓦，以山增奇艳。
檐际织波纹，碗里落霞片。风樯对岸出，人影隔江见。是日云态繁，薄阴与晴战。漏光缬水花，净眼生微旬。
三山五湖舫，只此大江面。几人厉霜刃，割尽闲尘I。无发可留青，何绳堪系电。
为问橘皮仙，江渚几回变？
○寄黄谕德平倩，兼申玉泉之约宦情拟上武牙滩，世味真吞栗棘丸。腕上千珠胡语熟，秋来一影射堂寒。
面慈每觉违心易，肌疥当思忍痒难。
枵木如庵茶似掌，堆蓝山色倩谁看？
○出城至大别寺题壁汉阳山上闲峦少，汉阳城中人又老。娟眉雪齿竞浮荣，几人头上无青草。
荒坟如粟秋山下，嗷嗷鬼母诉长夜。出中老矣头陀行，白骨堆中起精舍。汉阳城，如掌大，壮士激矢穿城过。
试登高阁数行人，阔帽青衫凡几个？
○八月六日舟中，忆去年此日，与大兄都城归义寺别，泫然念及大姑，自云：「明岁二三月当还，出笼不远。」因大笑而别。今大姑与兄俱逝矣，哀哉
别时犹记带馀诙，夹毂风生满面灰。
屈指来年二三月，大姑含笑长孙来。
○其二伏惑虽然学圣流，难辞真恸到眉头。
独形独影空舟里，自说因缘自解愁。
○其三闻说南中也破颜，几回梦上九华山。
而今恰走南中路，不是生游是死还。
○其四饶他白发倍耆年，那得三朝无恶缘。
一刻未离一刻苦，争如长夜却先眠。
○其五灯前肠痛子瞻诗，宿世他生自可知。
邮馆暂来还暂去，莲花聚首是长时。
○将抵家园作【伯修柩方归】都说还家乐，今来无此情。稍稍亲宿累，渐渐入愁城。
岳月随归梦，芦风作苦声。
令人仇鬓发，遮我学无生。
○其二况是风吹，那能石作肝。一门冰水泪，十里路人寒。
痛绝椿堂雪，孤他熊胆丸。
郭西原上草，曾是绣归看。
○舟中偶成何云贱胜贵？贱死悲易止。何云顽胜智？顽者多寿死。
暗女与妍夫，相去不盈咫。欲得截忧愁，先须断欢喜。行年三十馀，稍稍窥兹理。视官如舍邮，等子于衣履。
舍邮非不住，断不悲移徙。衣履非不著，无心计华侈。深谷既悭缘，闹涂且停趾。
出世我不能，免作劳薪尔。
○二冶淫岂不见，见之如青峦。丝肉岂不听，听之如鸣湍。
听水无荡思，爱山无热颜。辟如怀抱儿，挈手弄金丸。
山鸡眩其影，竟死白波间。

[book_title]卷三・诗
【万历二十九年辛丑～三十年壬寅。３４～３５岁】
○斋中偶同诸友作时艺少时飞将气如腾，老去常思上鹰。
抽得健儿金镞矢，等闲亲角两三堋。
○冬尽怕见历头残，穷年逼小寒。见人黑发去，自捡白髭看。
好句逢僧得，新怀语客难。
云山与烟水，梦著也成欢。
○除夕观诸公饮剪却残膏穗，闲观未了棋。角杯穷酒事，分帖记花时。
白发羞螺子，青溪访钓丝。
买棕新作笠，江海任吾之。
○除夕偶题螺甲香沉蜡焰残，黄柑历历耀青盘。
朝来令节候官长，当去红衫欲赎难。
○其二白酒青盐强作欢，长歌到底意摧残。
当时京邸团Z日，只作寻常聚会看。
○壬寅元日不图宴坐与澄神，只要烟岚过眼新。
算取开年得意事，衲头随著住山人。
○初正偶题惯懒无心更出关，清时梦亦趁人闲。几回寺里寻花去，独自江头看水还。
处世渐同栗里子，全家拟住玉泉山。
千溪万碧何由见，只是苍枝也破颜。
○人日同度门发足上玉泉烧却门符纸，匝地竞如蚁。青眉稚齿儿，堂上诵夫子。
馀也亦皇皇，趁时治山水。瓢笠共山僧，缁衣附行李。是壑即吾居，是云即吾市。逸思触东风，吐若争春蕊。
冒霜遵修涂，十里黄埃起。
○其二西眉东衡匡，天公赐我履。道远不能从，玉泉且经始。
几年说堆蓝，未语颊先起。梦中见青溪，石泉带雪洗。叠身智者洞，扣我先乡里。乡人说乡事，真切弥可喜。
问我氏伊何，作讲堂者是。
【隋天台讲堂，乃袁子雄作。】
○久不到沙市矣，感赋斑发今来是老成，缁衣聊复大堤行。见僧每忆年多少，观水因悲物变更。
率尔扣门常误姓，偶然题壁不书名。
章台寺里曾游处，古棘丛篁绕地生。
○雪霁看月，和度门韵，时将发玉泉一片牙光地，南宫墨不成。近窗花淡泊，就枕梦孤清。
吊古前朝泪，耽幽后夜行。
刻期峰顶上，踏雪共题名。
○元夕，度门出宫中月饼同赋曾向昭容手内传，绿绨亲押圣人前。
三千里路秦宫月，和雪和烟到楚天。
○其二盘中犹折半宫花，刻凤攒龙自内家。
不是国师争袖得，也应坠破紫袈裟。
○其三曾是金娥印得成，留将旧样说阴晴。
等闲放出中秋月，并与春灯一夜明。
○雪中限韵，时寓沙市同度门作天女呈新缬，寒梅著典刑。熨沙温冻局，拥Y读仙经。
苍迹纷残篆，枚涛怒远听。鹭饥卷似猬，虫窘字如丁。一国琉璃观，千枝发刃硎。镜开古水照，涎热老龙腥。
漏迹埋番夹，寒@结胆瓶。禅心降槁木，僧梦怯岩扃。卧客全肖蛰，寒姑早验令。
皓姿三十里，清远隔吴泾。
○其二苍茫沉地魄，吼怒峭花刑。炉冷荒茶谱，年丰验稻经。
王正书法首，国令免庸听。入树占男女，候晴卜丙丁。冻毫书破字，古绣结残硎。岩闼魂先入，水窗梦亦腥。
分笺疏白事，温水护青瓶。拨闷频嗬局，思山屡启扃。归兮耘旧圃，馁矣忆原令。
欲访佳人去，寒舟阁浅泾。
○雪霁后，仍用前韵帝女传花信，阳官布省刑。帘霜淋故额，窗彩烂残经。
轧轧声初乱，乌乌乐可听。题书邀宝月，祝面忆添丁。熏帖防新润，磨烟散古硎。茗花香后滟，艇子过时腥。
老树波千溜，寒梅月一瓶。粉光匀水市，青黛扑门扃。玳瑁险盆鲫，连钱玩小令。
面暄酣白战，决口泻河泾。
○舟中看月，仍用前韵阴霪如不扫，风伯有常刑。楼阁云初坼，玻璃魄乍经。
沙容兼雪看，炉响入泉听。近阁梅题逊，横江鹤姓丁。诗魂将化石，霜颖发于硎。河鼓呈天练，蛟宫匝冷腥。
夜光辞岭蛤，舍利泻吴瓶。窈窕宫腰国，仓琅帝子扃。穿林眠冻兕，触苇叫寒令。
濯足求清濑，刚肠恶浊泾。
○迎春日舟中宴坐，限韵妖靓乐芒神，荆俗乃不典。缩头乱牍中，通身如藏茧。
面窗理瓶梅，幽香度前。野心似绿，一夜遍春畎。劲风破长云，飞片落如剪。霜管刻春容，铁心寄婉娈。
信手抹溪藤，霞舒而云卷。坐俟山翠浓，青天策疲蹇。花草与翎虫，作意为敷演。
梦里题玉泉，枕上百回辗。
○舟中风雪，迟苏潜夫游玉泉不至，和客韵立尽寒枝影，佳人不来。掀帷抛断梦，拨箸写残灰。
南郭频愁籁，东林每忆雷。树髡啼，云冻失丘魁。江奔澜叠，山流腻绿颓。精灵凭化骨，神力假于。
一扫狂霾去，千峰万岭梅。
○其二积阴负故腊，莽莽压天来。白马酸冰渡，苍猊死冻灰。
祝晴频梦火，诅雨孰鞭雷。拨闷凭《毛氏》，浇寒命草魁。垂头花拥肿，裹絮纳隳颓。看帖遮愁眼，嘘天鼓怒。
青娥隔带水，负我一窗梅。
○入春屡作雪，不见梅花，仍用雪中韵作古诗悲之寒花如古玉，未出屡遭刑。幽魂诉冷石，怨入《楚骚经》。
置驿报花安，未晓心先听。梦到讯不到，洗炙瘦园丁。雪心胶蜡蒂，乱结如顽硎。安得鹤膝枝，一洗龙脑腥。
扫室待天女，洁水贮空瓶。枕上见罗浮，诸仙门反扃。菊格与兰韵，于汝犹W令。
纷纷缛桃李，奚啻渭与泾。
○舟中元夕偶谈郡中旧事又见一回圆，长江净可怜。稍谈朝野事，递语盛衰缘。
万井浓华歇，孤灯沙雪前。
瓶梅香楚楚，似欲嬲枯禅。
○元夕舟中同马元龙夜话夜深蜡焰残，月色净诸峦。近水临窗语，和烟带树看。
貌兼杉影瘦，思入井冰寒。
办得一番死，参禅也不难。
○舟中夜话赠马元龙十年不作沙头客，旧时昵好头尽白。偶然湖海订新知，久语寒泉落幽石。
白沙著月水澄天，一面吴绡滑冷碧。声沸尽火销灰，不觉西窗堕寒魄。世儿啾啾弄吻舌，豆火不光他自窄。等闲手量青天，枉把虚空记寻尺。
天池九万自乘风，不以蜩鸠损劲翮。
○竹枝词龙洲江口水如空，龙洲女儿挟巨艟。
奔涛泼面郎惊否，看我船欹八尺风。
○其二雪里山茶取次红，白头孀妇哭春风。
自从貂虎横行后，十室金钱九室空。
○其三百钱一尺买吴丝，焦发龙锺旧玉儿。
记得庚寅前后事，万红堆里插花枝。
○其四东街晴雪未消泥，南陌阴霪又涨堤。
恰似江头娼女面，乍时欢笑乍时啼。
○其五泥深一丈怯开门，恶风恶雨恶梦魂。
才唤妇来又唤去，斑鸠唤得也顽烦。
○其六长樯铁鹿破洪涛，木绵子花七尺高。
拽时蛮力强三虎，抛掷轻如一鸟毛。
○其七船上女儿画春娥，一叶飘随水上波。左手牵姝右牵板，云冠不动青峨峨。
【以上二首书所见。】
○其八吴儿纤语音侬，北容高檐项领重。
江西贾子面如漆，Z褶行缠伴老佣。
○其九陌上相逢尽楚腰，《凉州》一曲写吴绡。
Q弦拨尽南湖月，更与唱歌到板桥。
○其十玉娘一曲叫天鹅，此地曾经牙板过。
十五年前细腰柳，而今枯瘦十围多。
○其十一一片春烟剪e罗，吴声软媚似吴娥。
楚妃不解调吴肉，硬字干音信口拧
○其十二贾客相逢倍惘然，F楠Z梓下西川。
青天处处横c虎，鬻女陪男偿税钱。
○荆州前苦雪引鲛民老困输绡苦，私向龙宫贩云母。百驮夜经瞿唐门，峡鬼骑鱼诉天府。
鲛户十窜九囚虏，泪不成珠天帝怒。
骨白粉焦委黄泥，至今荆州唯白土。
○荆州后苦雪引东皇放晴亦不恶，何事飞巧穿凿？入市不填万井饥，积峡惟助江神虐。
蔬盘日日嚼冰丝，岂有羊脂充羹厘。扑窗打幔十日落，千门无路贷金错，厨断烟销牙齿阁。下方自苦天自乐，玉娘斜坐抱双脚。
仙官云吏供嘲谑，东海盛醑黄姑酌。天狸夜窃九关钥，倒骑狞龙捶金络。羲和上书翻见缚，丁令无官化飞鹤。
吁嗟，天公待民何其薄！野人扶白觅沟壑。
○久雪忽晴，喜而有作残花残木总精神，才见寅年一日春。柳态美如新栉发，山容亲似远归人。
闲追老衲三馀辈，更踏冰池五六巡。
江郭早须骑马出，旋呼稚子觅头巾。
○春江引浓烟抹尽春沙暖，锦云炙日鸳鸯满。斜岚扑地夜鬟香，较取卓家黛深浅。
苔光匀绿堆春简，尺兰题尽折枝短。
桂桡一划破青天，办取藤鞋踏山眼。
○示度门【时新修玉泉寺】北平曾记写疏时，黄帕亲封下赤墀。三十四年薄宦客，一千七众讲经师。
堆蓝山续开皇诏，仙掌茶抽谷雨旗。
鬼斧神工仍七日，直教重勒玉泉碑。
○白香山三十四岁作感时诗，馀今正其时矣，仍次其韵少年沐新发，郁若青莎地。一朝盆水中，霜缕忽三四。
辟如百里涂，行行半将至。视老犹壮容，比少已憔悴。是身如肉邮，皮毛聊客寄。微官复寄身，寄与寄为二。
浮云畸太空，种种非作意。鳞Q及N鬟，散时等一气。为乐供朱颜，及时勿回避。青山好景光，花木饶情致。
我有战老策，胜之以无累。胸中贮活春，不糟自然醉。
虚舟荡远波，从天作升坠。
○放言效白掉头谁拟作公卿，只合林间树下行。臧是谷非凭耳过，元轻白俗任诗成。
有身o作他人看，无事休将造物争。
夜踏芒鞋深雪里，自呼东郭冷先生。
○其二贤愚富贵且凭他，山上髻鬟柳上娥。铁网试捞穿海月，渔舟任截过头波。
齐肩大士辞荤久，秃发中书感事多。
船上老郎江口女，咿哑容易得成歌。
○其三鸾靴争说上场难，衫袖郎当且自看。世路两平三仄岭，人情八折九回滩。
胸中毛女霞千片，石上王乔药一丸。
梦去几番登岳顶，扶桑清水浴干盘。
○其四高人窃欲比无功，间把心情托去鸿。《易》象有时输瓦卜，《骚》材兼不废┓纭
谋生拙似衔冰鹤，触事刚如蚀木虫。
莫放大鹏天上去，恐遮白日骇愚蒙。
○其五抹却浓岚作羽衫，抚松终日坐枯岩。盗悲老氏折衡斗，马谢庄生脱辔衔。
青凤下来传古字，白云飞去护仙缄。
芝田数亩那耕得，收拾山中木柄佟
○食笋，时方正月鲜甘最与素盘宜，羞杀莴苣与露葵。
野腹虽馋下箸缓，疑他名字叫龙儿。
○其二e水温风解冻时，家家馔得雪玻璃。
凭将野意酬君子，饱食西窗读《楚辞》。
○其三才呼痛快忽伤唇，积玉堆霜止一巡。
便与唤名西施腕，较他舌乳更清新。
○其四娇年那得逼人清，雪骨云肌已十成。
校色与香皆第一，《蔬经》头上拟题卿。
○其五族类丛生楚水滨，前身未嫁湘夫人。
请君试看残箨上，也有斑斑泪点频。
○其六苦将墨派染龙孙，只写潇潇个字繁。
寄语湖州文与可，袜材争似买盘飧。
○其七曾踏山阴雨后春，猫头花笋贱如薪。陶家只拣破塘买，一日常番两替人。
【陶周望屡称破塘笋。】
○初春暴热，过静者居，限韵花气郁春蒸，下马脱吴绫。坐看缃格下，时有扑纱蝇。
罄口与木笔，非时联作朋。雏篁茁雁齿，冶叶被苍藤。闲蝶趁风廊，香须沾其膺。似彼青蛾子，梦亦恋花缯。
盆池供瘦石，斜幌隐龛灯。回风逆香缕，袅袅青烟腾。研丹窜今文，时轨裂轲曾。
云山刻骚士，香恼定僧。
○卷中见亡友王官谷姓字感赋残墨犹香落姓名，孤G清夜泪交横。公然墨发人将去，毕竟青山约未成。
心事如冰见底里，交游于我快平生。

[book_title]卷四・诗
【万历三十年壬寅～三十一年癸卯。３５～３６岁】
○新买得画舫，将以为庵，因作舟居诗拟将船舫作庵居，载月凭风信所如。鱼鸟教他为侍史，云烟呼我作尚书。
居如老蠹身藏木，行似蜗牛首戴庐。
下无卓锥上片瓦，致身今日在空虚。
○其二囊中随意贮青蚨，歌吹虽喧不可无。隐逸也须添故事，江山真合点狂夫。
随身恰似天宫殿，寓目皆披水画图。
甲子不须颁凤历，但看莲发与莲枯。
○其三五湖不是学玄真，且喜素衣不上尘。家移碧缬绫中住，身是屏风画里人。
闲追船子谘行脚，老倩中峰作近邻。
一衲蒙头万事已，无怀民与葛天民。
○其四鸥邻鱼社作新知，才唱《杨枝》又《竹枝》。风打白苹来夏口，雨深斑竹过湘祠。
不愁入目山无态，只怕磨心景要诗。
唤作朱公些子似，当窗o是欠西施。
○其五峰峦曲折水湾环，时与游僧作往还。暂为书碑来禹庙，才因买橘上包山。
心关网密聊成叹，梦被云牵偶不闲。慎勿夸张竿水过，惹他桑孔算鱼蛮。
【末句见坡公《鱼蛮诗》。】
○其六丝烟丝雨润江湄，又到花娇鸟嫩时。杜宇一身皆口颊，垂杨通体是腰肢。
闲观水态思吴壁，暗记方言证《楚辞》。
过颂文凫太野，就中洁白是银鸶。
○其七更无他物作遮阑，但得心忘梦亦安。渭水一竿犹有待，岩滩百尺也无端。
鱼龙直作鸡豚狎，荇藻却如蔓棘看。莫把古人来比我，同床各梦不相干。
【末句用陈同甫语】
○其八舟居元不即田功，稍与农家节令同。纵小也妨月额雨，虽暄不用卯头风。
才闻摊税征渔户，又说抽丁报老翁。
每被山民来借问，今年湖北几都丰？
○其九全家相次入烟云，老鹤雏鸥共一群。便与青山坚作誓，免劳白水更移文。
澄江夜月连天泛，古涧寒声彻岁闻。
欲把姓名通远峤，函书先达武夷君。
○其十聊将幽思托芳菲，闲月闲花总息机。青草盖蹄黄犊喜，白波点尾翠禽飞。
江蓠不作牢骚咏，神女全抛艳粉衣。
纵有志和难比我，我能容得鳜鱼肥。
○期苏潜夫游玉泉，竟月不至，及至而馀复以大人病疮归。于其行也，诗以讯之江程才隔一牛鸣，人事参差奈此行。枉把青山来作梦，孤他白石上题名。
花间废巷查遗迹，雪后崩崖战水声。
到日天台应寄讯，讲堂久矣待袁生。
○花朝和坡公韵丝丝新柳扬堤门，早晚南村又北村。风信暖寒观树色，药苗深浅记竿痕。
行来渐觉姑戎重，静里频将姹火温。
是物逢春皆作语，子规未必是啼魂。
○又是日新晴一泓幽碧照篱门，偶为题名过远村。愁去东风消冻液，喜来春草迸苔痕。
莺花又作新情看，山水闲将旧谱温。
东野浪仙谁在者？苦吟清句当招魂。
○又述旧，西山下有门头村，多精蓝探春犹记出青门，先问门头第几村？近水只观娥散影，匝堤唯见酒淋痕。
花时乞假朝参少，醉后联鞭笑语温。
是日把杯人已往，雏莺新柳也伤魂。
○和东坡梅花诗韵，今年雪多，梅开不甚畅，为花解嘲，复以自解云耳，同惟长先生作世人斗丰不斗槁，瘦而能立胜肥倒。世人相喜不相愁，浊快岂若清烦恼。
寒花遒逸花典刑，不与夭乔论繁早。根株虬曲干横斜，总令无花格也好。山茶肥腻蛮腮红，蒲柳轻微娼黛扫。孤清妁月婢春云，白石苍崖相对老。
只将黄发领芳菲，忍令高姿伴花草。
山中夜逢萼绿华，骑著幺凤上青昊。
○其二花神一夜色枯槁，主人入门愁绝倒。夜深花叹似人言，主人百事重花恼。
一者庸工剪束繁，二者丑女折戴早。三者头上宁著老鸦啼，不愿俗子相怜好。晒遗矢主不知，花落青苔任帚扫。算缗立券坐花前，无酒无诗送花老。
孤山事我若仙姝，君之视臣如芥草。
主人百拜谢花神，过不即芟如春昊。
○其三主人被谑如摧槁，空庭百匝愁颠倒。抗颜也作花忠臣，摘叶披枝恐花恼。
贮君玉照金谷之堂，山骄石佞君开早。贶君和羹驿使之辞，调卑格弱君言好。我无红碧为君妍，莎台莓榭躬除扫。宋砚蜀纸李廷圭，折枝貌得花韵老。
荣枯开落等一观，自觉与花非草草。
月沉风止两无言，一方积雪照冥昊。
○侍家大人游太和发郡城，偕游者僧宝方、冷云、尹生也戴将头发入禅关，长得闲时也畏闲。
从此野人功课定，一年须上两番山。
○其二全家都爱踏云烟，过去青山香火缘。
扶著白头拜真武，被人呼作地行仙。
○其三朝衣叠却系乌藤，白石青岩取次登。
识得袁家装束别，红旌队里一骑僧。
○荆门道中山势错隆隆，斜畴苦稼同。看人登迅阪，叱马作聋虫。
废驿崩桥石，闲花远坞风。
私营与公事，了不到心中。
○其二十度麦城道，三分汉寿侯。蛮乡耘土瘦，鬼俗见鸦愁。
烈迹穷诸夏，青山让比丘。毗尼称弟子，荤血可能休？
【释氏载公没后受戒天台，故末句云云。】
○习家池一庭幽碧锁岚烟，旋著春茶试乳泉。
想得当时醉山简，面容如赭影颓颠。
○习池道中深岩寂寂石花斑，完却尘沙车马颜。是客竞来尝白水，几人休去伴青山。
云泉到眼无多热，金紫蒙头第一关。
三尺磨崖书大字，人生到此是清闲。
○大堤女文窗斜对木香篱，胡粉薄施细作眉。
贪向墙头看车马，不知裙著刺花儿。
○天柱峰谒帝除却善法堂，人间无此丽。甍题铸黄金，玉版花纹地。
羲和曳长轮，锐碧返龙辔。霞里召仙官，飞断青溪翅。茫茫诸夏人，绡绮被山翠。号呼夹笙镛，醒却天娥睡。
燔珠薪水沉，千里薰燎气。长髯老真人，晓畅天家事。逸典绝云亭，功高七十二。
鞭山驾鼋鼍，一笑秦皇帝。
○南岩望绝顶及五龙诸宫有述珠题嵌绝壁，人巧依天匠。峭绿叠颓岚，青天怯磨荡。
蒙蒙太始云，旷劫相酝酿。一自辟玄宫，斧作仙家障。苍峦夹欹窦，高天入盆盎。终古客清虚，诸仙几回丧。
真人将上升，先此规图样。十二楼五城，某天如某嶂。宫成付黄冠，仙邮侈供帐。
道装俗须眉，只此输天上。
○虎耳岩逢不二和尚幽岩幻出支公面，瘦壁玲珑点葱`。百年一室锁青烟，涧石霜松几回变。
师言少日住西山，南内风光眼曾见。武皇七年四月时，搭衣曾上戒坛殿。白头等死入名山，四十三年若流电。榔梅插得大十围，又见曾孙头似霰。
夜深屈指数朝贤，青山阅人如邮传。
元美伯玉今在无，可惜聪明死编撰。
○题紫霄太子岩多少真官学大还，只将白雪换颜。
争如净饭真王子，巢顶穿芽大雪山。
○七星岩红霞一抹雾千重，石骨如斑翠点浓。
何事丹砂炊不转，诸仙长k灶门峰。
○岘山道中闻颂汪使君德政，诗以纪之闲坐说循良，青槐古影凉。横身遮数郡，一笑释权}。
通国嫌称户，生男必字阳。
小儒无大计，束手叹非常。
○入琼台观涧路曲盘盘，闻香又隔滩。岩欹天古拙，石瘦月高寒。屡共云封事，曾闻鸟纪官。
人间三万日，洞里不相干。
○其二一帕覆长眉，深衣大带垂。无通名姓地，有驾鹄鸾时。
为客烹乌药，教人悟白髭。
声名与荣利，膏火露花儿。
○七真洞赠道者云烟回合蔽仙关，万仞斜通一发山。事往已迷新甲子，洞深忘却旧人间。
橘皮鹤下遗雏去，萼绿华来采药还。
白日饵将三五斗，方瞳如水照丹颜。
○长生岩逢休粮道者只将空榻伴嶙峋，踏遍桃花涧底春。一口也摈为长物，诸缘皆可作飞尘。
施来白粲都饲鹤，种得黄精每寄人。
留却石炉烟少许，深山遥夜礼高真。
○游玉虚岩一壁绣烟霜，石老旗侣丁Ｍ晒橇艨昭遥青山也仙去。
或纤削而清，或高古而怒。瘦过必成妍，喜极多由怖。咽者为奔泉，古者为杉树。种种出天成，幽奇互遭遇。
翘首告仙真，此地好流寓。
未必三神山，有此奇绝处。
○隆中偶述苍藤老蔽幽溪石，瘦锷棱棱网苔迹。想得山中抱膝时，凉云如水树纹碧。
山莎满地刺花红，草堂斜掩一池风。杖声@@冲山鸟，道是鹿门庞德公。开尊叠唱《梁甫吟》，黄头丑妇拔钗。踏花趁石穷幽B，行尽溪桥闻怪禽。
一朝龙甲腾巴水，尽泻清江浇玉垒。西连邺虏东狡吴，坐策行筹几回死。晚年只手扶庸主，文泣鬼神战风雨。炎火不光汉数穷，消得英雄愤几许。
五丈原头石辗尘，烟霜蔽却白纶巾。
始知伊吕萧曹辈，不及餐云卧石人。
○柳浪馆杂咏【四首系壬寅夏作】柳匝层层水，花纷曲曲堤。古藤随意拙，熟鸟任情啼。
寄客诗题岳，招僧语隔溪。
茭蒲分外长，渐与竹栏齐。
○其二偶然修竹里，新鸟一回闻。鹤下翻盆石，僧归语峤云。
纵风生水态，任月织波文。
莫遣鸥凫去，频来只有君。
○其三饶水饶烟地，临花临柳居。经营成净社，穿凿架僧庐。
小作番唐像，闲堆农圃书。
主人荤血断，鹤亦念溪鱼。
○其四斋阁行将近，迂回又隔蹊。入窗中远水，万柳外长堤。
凿曲添鱼舍，芟枝减鹤栖。
无人践暴汝，宜近亦宜低。
○秋日柳浪馆雨中王以明、刘绳之见过，得迟字西风索莫午烟迟，一万垂杨袅袅丝。梦里也随僧入社，闲中多以颂为诗。
游鳞翕处常分藻，惰羽栖时不论枝。
沙碧水清云潋潋，禾花将绽藕花衰。
○馆中再用前字寄王以明闲丹闲碧长秋思，水榭风轩分外宜。老衲寄书离岳久，田家留语赴斋迟。
枫堤北枕西湖庙，水斜通濯足池。
免使韩公嗤粪壤，园亭是处有新诗。
○藕塘藕塘风起散花鳞，踏遍溪桥不上尘。饥鹤偶来添半口，浮云忽破现分身。
每嫌蕉叶遮帘子，为触番书置净巾。
自起浇莎汰白石，清闲赖是不如人。
○山居山居只索任天真，无作无营自在身。青叶髻呼雏弟子，白莲湖老惰耕人。
偶逢上座学观骨，免与东方难腐唇。
一笑蒙城门下土，几归沧海几飞尘。
○九日偕诸弟及僧泛舟至和尚桥芦花风起雪平川，数亩荒洲倚废莲。小榜乍依沙子岸，惊禽忽破水条烟。
闲移竹影莓苔地，坐爱溪文荇藻天。
且与鹭鸥相伴著，平分僧月载归船。
○黄平倩至玉泉，以书见要，倍道趋之，马上感旧有作晓枕浓和发清嚏，知是佳人呼我字。翩然一鹤自东飞，衔得巴江笺子至。
蜡花满幅堆明峦，要我共踏青溪翠。怒帆一掣截长波，马不待鞯捶以辔。颓蓝叠绿泻平田，缬林稠叶点清腻。当时京国好兄弟，射堂佳月城西寺。
几年抛没叹吹云，又作飞鸿留爪地。老去怕逢缘熟人，梦回每说金华事。
欲知销折几番心，看我衣衫重叠泪。
○玉泉寺同黄平倩庶子赋蓝堆翠扑几千年，银浦何人也覆船。龙伯徙来方辟地，蚕丛缘此遂登天。

[book_title]卷五・诗
【万历三十一年癸卯。３６岁】
○游石洲爱取春江一抹澄，斜帆叠叠柳层层。
闲来袖得佳石子，付与山中好事僧。
○其二三番石上听歌唇，转眼杨花一纪春。
座客十来消却五，更无一个六旬人。
○旧太守徐滨岳观察岳阳，偶道敝邑，诗以送之江风滟滟绿条丝，父老争来拜戟支。门外熊攀处子，掌中貂虎弄婴儿。
肝肠似月冰皆彻，惠泽如春草不知。
一片酒香湖上石，摩苔重写洞庭碑。
○代送徐观察【送者为徐公门下士】章台春嫩碧芽肥，又见阳和使者归。南纪霜崖留政迹，洞庭波月澹容辉。
弱萝有寄千寻直，孤鹗乘吹万里飞。
三载少林门下士，谬持空钵乞传衣。
○柳浪馆同龚散木、小修赋得雪中新柳缬青萦白几千条，胡粉聊将赠舞腰。
当日辋川无此景，强于雪里写芭蕉。
○和萃芳馆主人鲁印山韵乍雨乍烟作艳阳，高斋几度角杯觞。偶逢竹冷溪幽处，只觉山心水味长。
松下压槽经月醉，花间弹局一枰香。
主人恰似玄真子，细雨斜风载满航。
○其二爱看幽鸟曝新阳，每遇嘉阴即倒觞。尽日竹烟消酒去，有时莺语入帘长。
春塘雨过波纹乱，花坞风回蝶翅香。
行到碧桥深柳处，一帆凉月满吴航。
○其三萝石森疏倚夕阳，主人投辖客传觞。天高未觉鹏营旷，松老方知鹤梦长。
山雨山烟浓淡著，溪红溪碧浅深香。
醉来一觉云门路，藤枕桃笙泛越航。
○其四几回傍槛折迷阳，流尽春槽曲水觞。竹色浅分溪浪滑，花枝斜照夜鬟长。
清言屡射当场覆，艳语频勾隔坐香。
皂帽青鞋从此始，敢将瓢笠附轻航。
○其五几番对酒惜颓阳，聊为飞英送一觞。竹里葵蔬尼客久，山中甲乙倍人长。
仙畦屡溉新分药，道帔犹薰旧赐香。
上马揖来无别语，米家曾乞载书航。
○月下明月照我身，宿鹭熟吾貌。床几落柯文，临风忽一笑。
净月贮空潭，如以照衔照。递互发光明，幽阴洗晴耀。面石张枯桐，自发凄寒调。
疾风传远林，万类振清窍。
○月下偶成冗懒遂成性，人皆笑此翁。坐依藤架月，行傍藕塘风。
万事溪声外，一生云影中。
自从甘曲枕，不复梦三公。
○苇柳塘三十亩，茭苇翳其半。寒毛与垢瘢，蚀却青娥面。
童子厉镰刃，飞光激流电。疾风卷残枯，倏忽青天见。照我池上人，露髻白团扇。芰荷一簇风，碧水千丈练。
送能入东溪，招鳖过西堰。
鳞介拔族行，知有蛟龙遁。
○夏五雨不止宴坐乌皮几，昏昏似苦禅。夜烧防水吏，街鼓送神船。
野客团茶社，山僧访芋田
尊那得满，旋典葛衣钱。
○柳浪偕诸客偶题，时午节将至榴花历历烂青枝，又到分丝剪艾时。布谷语乾辞社老，寒皋舌长畏童儿。
酒人每自欺新户，骚客频来竞险诗。
花路柳关闲不启，免将肉面照清池。
○赋得风雨亦来过寤寐高斋柳，穷阴到亦多。云齐千亩稻，雪卷四时波。
竹里炉烟出，花间艇子过。
醉来即高枕，梦境也清和。
○戏题十姊妹花【燕中有红姑娘花，极红】缬屏缘屋引成行，浅白深朱别样装。
却笑姑娘无意绪，只将红粉闹儿郎。
○早秋晓行入寺溪深菱芡香，花落读经床。露叶千畴拭，风梢一院凉。
白头鹫目子，玄饮乌梅汤。
转入村林去，瓶只自将。
○秋夜独坐看月净绿云千树，玲珑月一池。就花来扫石，宿羽忽垂枝。
懒与烟霞称，闲于水竹宜。
山中招静侣，几客似鸬鹚。
○柳浪杂咏假寐日高舂，青山落枕中。水含苍藓色，窗满碧畴风。
适性营花石，书方去鸟虫。
酒人多道侣，醉里也谈空。
○其二蕉衫乌角巾，半衲半村民。莳药常占日，浇花每刻辰。
涧毛分净侣，水贷西邻。
卒岁学为稼，樊须也小人。
○其三得得寻花去，冲烟过柳居。见僧询母字，为客检方书。
幽梦通巢鹤，闲心系沼鱼。
浮尘无可竞，竞得也空虚。
○题澧州沈大夫加恩册碧水青崖恋主人，呼他鱼鸟作齐民。山中不问栽兰户，庭外长留驾鹤宾。
官舍有时唯洗石，印床无事只生尘。
渚宫巴国争传语，看取天花晕锦新。
○谢鲁印山惠舟，兼答来什白皓飞来油口滨，尺书衔得自修鳞。凭将贮月笼烟水，泛我轻云冷石身。
濯足且呼回道士，浣花先约杜诗人。鉴湖一曲幽如许，贺老终当作近邻。
【邑旧有吕公濯足池及杜息亭，近柳浪。】
○书尾以济川见期，非所望也，因述鄙怀以报巨川舟楫竟如何，不那湖湘烟水多。荇藻自然生远b，凫鸥终是乐清波。
环池匝木仲长统，细雨斜风张志和。
白日黄鸡底相恼，玲珑争不为君歌？
○八月十二日同诸公看月水轩扫却层云去，无尘可翳空。凿窗临水上，引月到亭中。
入座鸥凫气，吹衣荇藻风。
开尊半白首，宁不借脂红？
○湖亭对月述怀，同散木赋竹气荷烟冷不分，石泉汩汩夜深闻。每随流去呼杯子，但觉风来扫树纹。
百亩池台唯贮月，一家生事只依云。
废庵枵木频栖止，渐喜从鸥不乱群。
○中秋对月同散木作百年看月几回盈，那得中秋度度明？纵使清光常满满，若无胜地也平平。
朱栏碧榭垂千亩，白水青霞过一生。
醒即抱枪眠即枕，腮毛渐渐有霜茎。
○秋夜坐月水轩同龚散木、刘绳之赋一线露云棱，微光漾青树。空翳与庭昏，总被风吹去。
虚栏当水心，是月流连处。频夜厌清光，衣衫浣花露。世间浓冶物，到眼即成故。无地不追随，只似如今遇。
空阶欹瘦石，寒影清而怒。试问月中妃，鸡皮凡几度。
抛却射乌儿，亿载牧寒兔。
○柳浪雨中，时亲朋多自场中归自起约书床，炉烟细细长。稍呼营酒客，新试焙茶方。夜雨花棚绽，朝盘豆角香。
亲朋递来往，闲与校头场。
○两弟自文战归离却至公堂，飞s出汉阳。新衣荷碧色，远瓮蟹黄香。
笺牍频频出，文章字字商。
家传弧矢诀，个个解穿杨。
○偶成自将白水照衰颜，也合长林丰草间。便欲易名辞故国，只愁借姓与青山。
溪边酌月倾高户，花下题诗嫁小蛮。
海错一筐书半纸，门僧新自浙东还。
○和散木韵闲适也相宜，楸枰彻暮棋。晚花残蓓蕾，古榻乱装池。
云脚才收雨，秋容渐上诗。
家家贮新酿，等取菊开时。
○其二君监冯敬通，休心壮岁中。治生菱浦月，送老石门风。
每笑横波目，闲怜戴屋虫。
禅锋示妻子，输我作庞公。
○其三只合卧云休，闲驱款段游。愁来鸥失渚，梦里鹿寻丘。
碧水青烟市，红柑白果秋。
斗湖新月里，荡个小渔舟。
○其四老无出处累，也欲趁些忙。月课修花户，日携看麓床。
晓风绵子落，村院瓦松香。
遍郭谋新酿，空杯待夕阳。
○其五闲随马少游，乡里度春秋。洗药松根下，分花水市头。
请云遮谷口，与俗割鸿沟。
一味鸥去，长年百不忧。
○其六落叶蔽秋矶，残霞雨洗晖。弹花蝇虎匿，掠竹水鹰飞。
白足遗棕屦，青娥送道衣。
庖童觅脍去，兼买紫姜归。
○其七遍识今朝士，无如隐者亲。酒浇种柳客，图写姓庞人。
鹦鹉司茶具，猕猴盗角巾。
赠君柳浪水，堪浣胃中尘。
○其八空潭独影谁，个是好相知。每笑鹏心侈，闲怜鹳垒危。
眼光常照渌，面貌日浮卮。
一往青山去，还愁鹤不随。
○再和散木韵平生四不宜，担粪与围棋。强捉山公校生填逸少池。窗前微点石，花底小裁诗。
稍欲装风景，休推临老时。
○其二藤纸书一通，裴诗王集中。时清传雅语，格婉变骚风。
丽体收花露，方言辨鸟虫。
绿绨闲贮取，一一示诸公。
○其三颠毛老去休，拟伴赤松游。尽室营新麓，全身观古丘。
云峦闲品藻，花月小阳秋。
欲作天台讯，东阳有便舟。
○其四山居饶水石，消得一生忙。夜雨沉丹灶，秋花蔽井床。
古苔顽树瘿，干牍老鱼香。
梦里匡山路，斜帆指汉阳。
○其五稼圃也优游，山庄又一秋。迎风收栗子，过雨剪花头。
自洗蒙苔石，聊通滞叶沟。
闲中真本草，蠲忿与忘忧。
○其六夜雨水平矶，朝暾树树晖。笼中珍鸟语，天外拙鸠飞。
古杖藤花笠，垂绦板折衣。
形容堪画取，画作虎溪归。
○其七幽居长在定，直与简编亲。东鲁先夫子，西方古圣人。
侍儿泉洗面，座客鸟衔巾。
几日僧寮去，山房一半尘。
○其八酒正合弹谁，醉乡甲令知。睡魔摈五岭，愁伯放三危。
词客花盈斗，钱奴醋满卮。
清谭都拨去，只许雅歌随。
○九月二日盛集诸公郊游，至二圣寺，仍用散木韵潇散与秋宜，枇杷树下棋。衣纹粘草地，人影散花池。
石室僧流梵，霞江雁谱诗。
空台聊戏马，预取茱萸时。
○其二莎径许谁通，香寮紫翠中。窗衔半岭日，院锁一池风。
认药收花片，阄题得草虫。
玄言三五反，小欲因支公。
○其三折柬召僧休，儒禅结伴游。藻心遮戒律，觞政黜轲丘。
壁冷啼虫暮，云盘怒隼秋。
小童闲理楫，歌板上渔舟。
○其四靖节一生懒，秋来有底忙？妻儿团菊社，宾客守糟床。

[book_title]卷六・诗
【万历三十一年癸卯～三十二年甲辰。３６～３７岁】
○村居杂题古柳半心枯，楼台泻碧湖。山花权作侑，溪鸟乍名奴。
邻叟询难字，田家挂历图。
老松饶韵格，屋底近千株。
○其二【馀族自丙戌以来，大魁者一人，通籍者一人，乡书者三人，入乡校者几四十人。村中业儒尤多，乡书亦三人。】稍似朱衣巷，儿童问《礼》《诗》。
一村垂大带，十里望丹旗。小榜依蛮市，枯杨卧水祠。
树皮如藓石，老尽寄生枝。
○散木和前诗，仍用韵答小雨润苔枯，鱼叉集晓湖。著书要惠子，作帖与官奴。
夜语天台约，秋山瀑布图。
霜花看渐老，著意养寒株。
○其二山居无可好，只是好吟诗。砌叶封虫户，花战茗旗。
鱼商填小市，狐粉聚空祠。
偶到骑羊路，红柑缀满枝。
○再和散木韵空阶锐草枯，山影落澄湖。花下舂云母，霜中课橘奴。
移家求水石，舍宅事浮图。
一笑掀髯去，孤峰绝顶株。
○其二白石青烟梦，空花水月诗。禅锋摧老敌，糟垒竖高旗。
云湿龠^岭，江寒杜若祠。
榔梅多手植，忽已见孙枝。
○山中旧斋山禽漠漠堕霜翎，户外长搜老茯苓。蒲柳根中抽夏笋，桃花枝上寄冬青。
竹蜂入壁垂千穴，天棘萦丝满一庭。
犹有数行残粉字，古槐西角旧传经。
○集沈青平斋限韵霜月寒冲瓦，松风夜入炉。丽歌飞楚雪，方语杂吴都。
阁里藏幽鸟，花间命女雏。
一窗云气冷，白水对清酤。
○其二角杯椰子酿，沈水博山炉。酒至申三令，诗成偿五都。
茶花披冷艳，笋竹放冬雏。
痛饮何妨夜，西邻有浊酤。
○斋中闲夜小集久语绿觥残，重帷犯月寒。寻常杯酒事，动作岁年看。
石眼穿花瓣，霜岩碎马肝。
静思膏火理，一倍使心安。
○其二去去北山残，寒灰决定寒。随他花锦烂，只作水云看。
空月舒颜面，闲窗语肺肝。
新居频料理，最喜竹平安。
○岁暮书怀得风字拍板付青童，衰颜一笑红。斜波冰闪日，虚屋柳啼风。
树影溪纹路，鸥心鹤貌翁。
颠毛雪种种，只合老墙东。
○其二衰至学无功，家乡是醉中。更无催老历，只有解酲风。
日日添髭白，连连唤颊红。
腾腾一枕去，直欲傲天公。
○次峰字韵平常心远处，即是最高峰。小辟池三亩，横开室几重。
花枝宜古瘦，酒味去甘浓。
莫道追随厌，读书老亦慵。
○其二【时小修北书至近】沼添回道，当窗作小峰。书来燕雪满，梦去越山重。
谷水烹茶冽，螺烟渗纸浓。
经冬人事减，多半为花慵。
○答鲁印山见贺新居之作东亭故宅昔曾过，旋著新花剪旧莎。帘远颇宜低度曲，门宽兼得大张罗。
鸠巢唤妇真成拙，蜗屋随身也觉多。
试问柳浪湖上柳，几回秋草几春波？
○小竹林蜡梅盛开，兼赠主人顿觉水沉粗，幽香袭一湖。瘦枝梅韵格，鲜蕊桂肌肤。
月下高真梦，烟中静女图。
主人无俗累，花性也清孤。
○水仙花琢尽扶桑水作肌，冷光真与雪相宜。
但从姑射皆仙种，莫道梁家是侍儿。
○癸卯初度，筵中示社友及两弟抛他银绶去躬耕，半踏乡村半市城。竹大许年成老友，梅开是度作同庚。
但凭髭发称前辈，转觉聪明畏后生。
紫凤檀槽香拍板，思来都肖水泉声。
○和僧韵，因赠山僧能险语，酷似李才江。坐久衣粘石，人归雪满窗。
看云开竹户，会境写花幢。
手把枯藤去，孤清鹤一双。
○甲辰元旦，饮刘绳之梅花下听歌，时一衲在侧小艳催花发，长眉带柳来。醉怜回雪舞，老怕失年杯。
笑靥生春晕，禅心试冷灰。
一樽一板去，村舍几题梅。
○谷日小集五弟春草堂，得谷字限韵七尺捐酒杯，一笑三万六。红袖间缁衫，烟水叠丝肉。
花光薰冷云，溪纹纬春e。宁为去水鸥，不作在樊鹄。帘波卷青天，高空堕寒玉。铁板Q鸡弦，长歌倚修目。
柳浪千本柳，腰肢舞不足。
诞傲贻众讥，达者以为谷。
○和谷字韵江波日夜鸣颓绿，眼底屏山青六六。茶花冷茜烧春云，酒晕生腮红照肉。
先生吟诗新履道，儿童觅砚旧纱e。只觉营生让怒鹏，未许卑飞夺倦鹄。水响风枝伴楚吟，浓烟淡月随燕玉。竞奇角险建骚场，彻夜灯花守鱼目。
规红缕碧推好手，入地搜天快神足。
诗成佳恶自平章，除却莨留嘉谷。
○看梅，用前韵海上佳人字萼绿，一笑曾倾三十六。古来相女如相士，莫使精神掩丰肉。
洗却东家恶朱粉，不御人间闲绡e。一枝素艳倚苍云，夜夜诸仙返龙鹄。骚魂冒雪走三湘，客梦随风堕群玉。气条繁蕊乱高清，引得时流妄标目。
咏物写生同一肖，不貌而工神已足。
孤山昨岁附诗筒，千里函题寄不谷。
○代广陵姬用前韵【为崔生作】低鬟染就宫云绿，麝裙晓展潇湘六。杨子桥东梅岭西，归魂几夜销香肉。
轻妆淡抹浅规眉，爱著生衣弃纨e。一身飘落等吹花，千里家乡任白鹄。东邻移去复西邻，那得王昌与宋玉。梅花终作处士妻，海棠暂试诗人目。
卖珠补屋是何人，方领长环穷也足。
但得夫婿不从军，同向沙田种麻谷。
○集五弟春草堂草堂红碧尽离离，轻热轻寒正好时。种药且收曾效子，修花惟去最低枝。
窗间番舌听言鸟，堤外风鸢看小儿。
欲与少陵添故事，入春新作海棠诗。
○看纸鸢等闲一叶破高云，一簇妖童十里尘。
便与富儿偿酒债，不须更倩郭仙人。
○花朝月下泛舟，限四韵练水拍平桥，流连暮复朝。都将花岁月，收入酒科条。
溪x千场笑，风柯十里腰。
玲珑歌莫止，面上怕红消。
○浣溪庄落成，同社中诸友赋一湾澄碧一丝缗，洗却平泉草木尘。溪上唱歌随孺子，楼头作客尽仙人。
带月移西，蛱蝶分花过北邻。
白石青山从此始，不将簪带恼居民。
○其二溪光桃焰暖纷纷，渐远喧嚣渐不闻。阶下每流无械水，窗间时有不归云。
糟坛屡建三章约，花社新颂九锡文。
一曲垂杨十里板，醉中遍倚石榴裙。
○赋得溪上落花碧溪香重水鳞鳞，飘雪回风舞最新。欲止又飞如照影，乍开忽乱似分身。
愁深孝女江头月，梦逐陈王枕里人。
欲把遗芳付仙子，任他杨柳六街尘。
○馀友黄鹄生与所昵相去二舍，为置符以召，各藏其半，题曰花信风。社中雅其事，作诗咏之割得铜符与小蛮，一回和著一开颜。香封字字花题驿，锦骑程程月作关。
云里快呼王母使，雪中愁上稿砧山。
刘郎谩恨仙途远，流水桃源咫尺间。
○其二蕊珠新节出仙官，使雨召云也不难。油壁车中呼小小，善和坊里取端端。
江头作押逢青鲤，花下移文付彩鸾。
纵使黄河如带水，双筠依旧碧琅\。
○清明弱女紫丝筐，藤花刺路傍。柳繁风絮乱，波浅水芽香。
老学耕田法，贫添省事方。
头茶与鲜笋，刻日待新尝。
○雨中集龚名世平远楼江干丝雨洗残春，瘦朵浓条取次新。桐叶烟中遮去艇，麦苗风里数行人。
种彝屡辨商周识，绢帖闲翻晋宋尘。碧草青畦烦指点，尚书高垒卧麒麟。
【楼在石马桥，近王襄简墓。】
○偕崔晦之过二圣禅林，时诸衲子出纸索书，戏得猪字柳澜滴沥溜春渠，牡丹已老木香初。黄蕉白纨蔽香庐，唾云沫月课空虚。
剡溪十丈雪不如，长眉辟支手自舒。波折瘦硬结浅疏，细如春蚓浓如猪。书成诘曲不能读，牛鬼蛇神者谁欤？
天竺胡儿解我书。
○石马庄夜集得封字苦瘦角诗容，题函半尺封。夜沉歌板怯，窗冷印香慵。
泻杯光滟，灯分字影重。
若非文战苦，何以约谈锋？
○甲辰会榜题名至时，旧友及诸弟在场屋者皆被落，因及之无翼而飞无胫走，辰发幽都巳南斗。一丸红蜡半通函，喧杀青童与白叟。
珊瑚未尽铁网愁，霜蹄暂蹶麒麟吼。了知妍丑任瞳人，未必枭卢真好手。柳浪千顷雪粘天，月下洼尊花下臼。隔年兄弟校眉髭，面上浮纹添八九。
南郭种蔬西郭田，山前著屐山后酒。少年爱惜等佛名，今日公然破敝帚。幽窗日上簟纹红，绝胜朝参与卯酉。
颠毛那许更乌纱，花鸟云烟共白首。
○四弟旃檀馆即事淙淙石脉溜春渠，长日关门扫地居。莲叶漏中倾研汁，木香花底读方书。
丛筠傍屋多藏鸟，小市通江易得鱼。
洗墨焚香幽事了，庭莎阶草任浇锄。
○和散木韵暖风吹雨溉花畦，荣辱何劳问水鸡。窗下止容三亩月，门前亲著一丸泥。
功名且自轮诸弟，家政都将付老妻。
碧水丹崖身自领，黄柑斗酒伴莺啼。
○其二废垣耘得作春畦，幽客时来载黍鸡。蜀葛细裁三尺雪，吴瓶远饷一封泥。
全家遏末封胡弟，半百高柔莱子妻。
蔬水虽贫聊自解，幸无饥苦使儿啼。
○集子静水明楼听歌，仍和散木韵百亩春兰盖碧畦，玲珑且莫唱黄鸡。青丝屡I鸳纹水，红袖频麾燕嘴泥。
岘石坡前山简客，天花场上净名妻。
千枝万朵黄家去，听取娇莺恰恰啼。
○散木方鳏，誓不娶，诗以嘲之，仍用前韵汉阴无侣灌蔬畦，枯枕寒G坐晓鸡。未许少汤能沃雪，也知狂絮不粘泥。
家凫自伴龟蒙语，野雉聊为牧犊妻。
割袖分桃听忏悔，辟将黄叶止儿啼。
○偶成示卫道人，用前韵丹成砌药成畦，枉把刀圭事犬鸡。料得此身虽暂毁，辟如土偶乍漂泥。
寒山宛尔称兄弟，庞叟随缘示女妻。
未转枕来残梦了，晨光又动晓鸦啼。
○竹香雨拖烟湿几丛，空阶十亩月玲珑。但凭一抹高寒气，洗尽千梢艳粉风。
深院鹤醒人去后，孤云僧老鼻观中。
松花柏子差相得，才有微芬也不同。
○其二削尽华是此君，碧栏银沼醉氤氲。全凭出格幽微韵，体出无声太古文。
定里只消风引月，梦来唯觉水依云。
袜材写尽湖州派，清冷知他闻不闻。
○喜小修至自燕【时病方去体】
蓝衫脱却乍归乡，心了无官也不妨。客过试开陈白酿，病馀聊服地黄汤。谩追舌底新朝事，且觅山中旧睡方。拚取大觥与长管，一齐阑入少年场。
○竹林，限四韵

[book_title]卷七・诗
【万历三十二年甲辰。３７岁】
○入德山舟中，偕寒灰、冷云、雪照诸衲子及云影居士月中有述一帆斜月堕澄川，似有人呼铁笛仙。老至青山为眷属，生来白社有因缘。
幽探处处书成卷，净侣年年载满船。
料得浮踪无定止，住时竿影去时烟。
○舟中望黄山识面三十年，登临才半次。濡雨出层岚，未曾留一字。
青山笑主人，何事近相易？墨沈汗f瘢敝尽他家事。主人忽沉想，为君构幽丽。兀然三四峰，反覆无可记。
孱陵一万家，家家立生翠。倍远倍高寒，淡冶如秋睡。昔我登郡楼，微芒见葱髻。越三峡而南，千里尽平地。
见培则喜，何况发姿媚。
见色不见山，此是山三昧。
○中秋偕诸衲泛舟洞庭匝地云销尽，平湖绝点青。琉璃天子月，香水海王城。
怒蛤排帆立，神鱼掣练行。
山僧精观忍，一倍发光明。
○甲辰中秋后二日，礼德山鉴大师塔，偶成四偈，示同行诸衲少年学得跳胡神，十地三贤眼上尘。
老去无端呈败丑，倒持霜刃与他人。
○其二流水高山只自听，白云终不碍峰青。
贪他一口龙潭沫，枉却《金刚般若经》。
○其三电走星流也是迟，龙潭不见是亲师。
而今石塔牢龛取，正是金刚出世时。
○其四棒头有眼师辨取，响里寻文我不知。
前日少陵祠上过，秋花秋鸟总如诗。
○秋夜宿德山玩明【前此看月江上，顶有善卷坛】江月峰头月，清光孰最多？稍能增潋滟，终是让嵯峨。
深谷高岩在，苍颜白发何。
古来师善卷，未必解尘罗。
○龙君御载酒过德山见访，一别十三年矣，感念存没，不觉凄然。已复自笑，举觥相乐，遂大醉十年一瞥意苍茫，话别青山且尽觞。免与泡沤愁起灭，聊从烟水决行藏。
闲吹玉笛翻新曲，醉倚天花入道场。
试去武陵溪上照，头毛白尽老萧郎。
○龙君超邀馀过新置山庄，庄在翠微中，甚幽僻扫石移尊去，披云曳杖行。冈峦频转换，郛郭偶生成。
溪尽田家出，山回仄路平。
远峰稠叠起，苍翠扑轩楹。
○其二闲即攀萝上，倦来枕石眠。田庐阴翠壁，鸡犬入层烟。
竹院通茶户，山乡近水廛。
主人心但了，胜作苦形仙。
○其三买足青山地，幽回构屋居。暮烟慈竹岭，秋水菊花渠。
炼石为方药，磨岚写道书。
丹砂如就得，拔去即仙庐。
○其四闭却层崖道，人间了不知。渔樵分氏族，花果认干支。
滴露新梧子，参云老桧枝。
龙髯曾此去，峦壑也堪疑。
○德山遇大智，龙湖旧侣也湖上烟峦一抹青，他时亲见望州亭。
也知鲁国真男子，要识中郎旧典刑。
○其二好伴青山作主人，门前衲子去如尘。
法堂草长深三尺，更与腰镰走一巡。
○德山简刘宪使碧渚苍烟分外奇，浪中丹雉影离离。云开绝壁趋庭吏，溪尽春杯见戟枝。
暇日山J多对语，清时苗部也传诗。
南阳子骥今谁是？正好从君觅路歧。
○其二龙潭秋水碧鳞鳞，好向桃源去问津。云里高牙如洞府，花间生齿类仙人。
嗟他善卷非同世，记取金刚是故邻。为语殿西三桂子，青莲今已悟前身。
【宪使蜀人，许庵三桂花下。】
○德山遍入诸岩壑总被闲驱使，登临也未闲。霞光红涨壁，水气绿浮山。
遍入云歧路，熟观石面颜。
似曾经眼过，想像不知还。
○答龙君御见忆之作。君御诗云「我家德山不得住」，故末句云云，用博一笑。次篇聊为解嘲，亦可作一段公案也云岚已是属闲身，高下青崖日几巡。
看尽德山好烟水，只缘不是武陵人。
○其二眼前峦壑任高低，身里寻身却是迷。
正在武陵溪上住，不须更觅武陵溪。
○德山闻长嫂去世，恸念伯修，感而有作未亡亡去竟何悲，肠断坡公即世时。
今日德山峰顶上，吞声重作哭兄诗。
○其二山北山南累亦多，愁缘不尽奈他何。
花源正好深深去，又听人间《薤露歌》。
○别龙君超、君御兄弟青鞋不破武陵春，归去西风一面尘。荷叶山头闻杜宇馀村居名荷叶山，桃花源上别秦人。
深村稻熟泉当户，废苑茶香寺作邻。
可是无花无地主，o缘无计得分身。
○夜深不寐，起视星文，遂成谜语，戏别君御兄北斗阑干南斗横，竹林今夕梦难成。
愿凭织锦天孙指，谱出《阳关》叠外声。
○答君御诸作
细读诸什，真一曼倩出世也，聊复抽毫，对使驰答，比于郭舍人亦可乎？幸勿令金陵子知也。碧水丹崖不自由，无因阑入会仙楼。
布帆饱趁潇湘水，几处青枫黄叶舟。
○其二溪鸟溪花尽寄声，花源无路只空行。陶潜老被渔翁误，枉把青山累后生。
【来诗嘲馀不入花源。】
○其三溪流片片叠春沙，红树前头又一家。寄语青门种瓜叟，种瓜先种枕头瓜。
【来诗有种瓜青门句。】
○其四打叠歌鬟与舞裙，九芝堂上气如云。无缘得见金门叟，齿落唇枯嬲细君。
【时君御演出《金门记》。】
○九日登高河山高阁俯苍崖，下有花源路。料得避秦人，入山从此去。
潭水洗山肤，肤尽红霞露。老蛟挟瘦石，千古盘涡怒。溪上尽渔郎，谁识花流处？事往白云新，人去青山故。
挂却茱萸囊，长啸倚丹树。
○夜入桃源县月中深村杞菊香，壁影拂船凉。和月和烟市，全山全水乡。
高云排鹤路，怒沫响鱼梁。
若个垂纶客，溪头旧姓黄。
○望渌萝山，有怀江渌萝年兄好在青溪曲，岩花石乳新。空闻流水引，不见渌萝人。
明月层层岫，乌纱面面尘。
十年求道侣，能不忆仙邻。
○题桃源县闹处云常至，僮来鸟亦随。仙人成邑里，烟水作城池。
山有容空地，溪无不怒时。
偶然岚翠起，一县绿离离。
○入桃花源溪雨濯云根，花林水气温。睡鸾常守月，仙犬欲遮门。
绿壁红霞宅，丹砂石髓村。
人中几甲子，洞里一黄昏。
○其二白头丫髻子，花里去如仙。鸟弄云霞栅，人耕芝术田。
庚年看红蕊，生死在苍烟。
认著炉香去，瞿童火尚然。
○其三花户当云辟，驿门临水关。何年骑马客，踏断采芝山。
古井沉烟雾，空潭洗面颜。
丘陵一变海，一度到人间。
○其四洞外一长揖，人仙从此分。看君如水影，要我似溪云。
花气薰崖户，霞光绕茜裙。
往来江海上，鸾鹤冀相闻。
○伏波将军避暑石室青山憔悴故将军，苔甲年年印水纹。
受尽蛮烟与瘴雨，不知溪上有闲云。
○其二行尽@鸢水上头，裹尸方始得心休。
闲驱款段随乡里，我亦君家马少游。
○穿石溪上望穿石，欹悬如瓮子。石底望溪山，山山如镜里。
平平翠叠中，一峰夭矫起。淡与奇相值，幽艳忽无比。鬼斧凿天真，刻意出新诡。一处幻玲珑，千崖灿花蕊。
虚空不受云，飞仙无停趾。唯有地籁风，终古来游止。
时时随落花，飘渡秦人水。
○水心崖狞龙负巨山，一往冰潭睡。春沫与秋澜，洗尽青山蜕。
石肤鉴水光，递互发清丽。转_分瘦妍，生动各有意。我欲举铁网，拔出珊瑚翠。付与种桃人，置之花深地。
他时携枰来，石上聊一戏。
○桃花源和靖节韵一笑叩烟岚，白云今几世？桃花不肯流，溪水无情逝。
窍开浑沌亡，朴散羲黄废。青山一舍邮，仙家偶来憩。白头老黄冠，茧手事耕艺。嗬呼随里胥，鞭笞了官税。
岫老鹧鹄斑，溪浅琉璃吠。日供冠裳驺，宁晓芰荷制。缅想紫芝人，骖云几相诣。洞府帘堂深，云霞空凛厉。
天人一昏旦，人间百馀岁。宇宙何不有，谩劳作聪慧。迂儒饱世情，俗肠非境界。纷纷辨伪真，等为方内蔽。
常闻列子风，可以驾烟外。
长驱入仙林，遍觅心所契。
○桃花流水引【花源棹返，幽思萦怀，枕上梦中，如有所得，命曰《桃花流水引》，亦仙家《竹枝词》也】华阳巾子碧绦环，紫府帘前旧押班。
阿母筵头争一掷，醉中输却小蓬山。
○其二路逢萧史不回身，风袅芙蓉绣领巾。
云里自然清格少，但凭闺艳作仙人。
○其三袖却红云侍紫皇，诙谐长是困东方。
乍来不识天颜笑，只道频嘘列缺光。
○其四夜深仙犬吠花关，私过云英与玉环。
天上看来偷律重，玉桃一颗谪人间。
○其五
扫断红霞陌上尘，青鸾白凤集仙真。吹笙捣药皆厮品，要作蓬山骂坐人。
○其六斗草筵前霞作堆，花宫无事滥驱雷。
麻姑向说水清浅，又过扶桑看一回。
○其七东海群儿拜木公，腰间常系凤凰笼。
绛裙一舞三山去，惊起扶摇满翅风。
○其八光碧堂前催赐衣，少年天女弱腰围。
而今花样新奇甚，不用银河织锦机。
○其九尽到朝元会上来，春风坐遍小琼台。
闲听蔡诞输龙语，引得诸仙笑似雷。
○其十浇尽银湾水作田，全凭奇僻傲诸仙。
老来犹自耽儿戏，弱水洋中泛铁船。
○托龙君超为觅仙源隐居，诗以寄之云石村中且卜庐，凭君为买一峰馀。全栽芝菊为疆界，尽写云岚入券书。
门对仙童浇药地，巷通毛女浣花渠。
闲中每爱天台去，好与刘晨间屋居。
○竹枝词，时阻风安乡河中一溪才顺一溪湾，一尺才过一丈还。船子已愁箭括水，儿童又指帽儿山。
【谚云：黄山戴帽必风雨。河名一箭河，水势甚急。】
○其二芦花枝上水痕新，南市东村打白鳞。
只在梁山山背面，梁山何苦不离人。
○其三武溪葱翠独称梁，正望黄山一点苍。三日风头两日雨，谢公昨夜拜梁王。
【黄山有谢公祠。梁山神即汉梁松也，俗呼为梁王。】
○其四侬家生长在河干，夫婿如鱼不去滩。
冬夜趁霜春趁水，芦花被底一生寒。
○送寒灰入参上兼访陈遇卿青峰只在两眉间，何事三回不驻颜。信是黄冠多俗品，不曾俗却谢罗山。
【寒灰三过武当，皆未入山。】
○其二玄编检尽蠹鱼残，不载云官与鸟官。
未识上真真本末，君行试取藏经看。
○其三摩肩簇绮沸如雷，早向天门道上来。
为语别峰佳绝处，玉虚岩底出琼台。
○其四少年掷却敝头巾，老去常思个里人。葱岭走来无隙地，莫教踏著一微尘。
【〔陈遇卿〕未详。】
○九月二十九日同罗服卿及社中诸兄弟登高二圣寺，用扇头韵昔去逢秋至，今来送九归。菊残将入枕，绵老渐装衣。
定起书黄叶，杯阑语翠微。
禅翁兼醉侣，一种不相违。
○其二竹里将云去，窗间看鸟归。酒香沾净具，花气著僧衣。
老圃推先达，星坛礼少微。

[book_title]卷八・诗
【万历三十二年甲辰。３７岁】
○送唐尧胤北上苍颜白发竟何成？醉里酣歌指帝京。喜与中郎分姓字，羞从桃简觅公卿。
健鹰每欲辞鞲去，俊马唯须带骨行。
君过酒人上看，荆高到底气如生。
○灯下观菊花影，同社中诸友赋清媚知无敌，披丽实可怜。易方唯月里，难写是风前。
才子影皆好，倾城背亦妍。
赵昌真粉本，一洗黛螺烟。
○其二一片篱花谱，吴绡墨未成。何人工点染，添我作渊明？
月浪沉沉路，风香淡淡情。
骚魂多念汝，梦里屈先生。
○其三只与屏添艳，全凭幻写真。光光能取影，叶叶解分身。
萝月思前世，松风梦故人。
黄筌信好手，没骨有精神。
○其四淡月莪莪碎，微风剪剪疏。折从栾大手，寄与化人居。
藻叶菱文浪，云官鸟纪书。
烟光与焰水，一种绘空虚。
○其五舞影将流地，颓香乍可闻。玲珑千朵月，碎琐一窠云。
押以无弦韵，吟成没字文。
长时嗔罔两，或恐近夫君。
○其六山中频领略，得意是萧疏。半赭佳人后，一帘温语初。
墙颓生画意，蛇斗悟颠书。
离即成三昧，超超实起馀。
○其七静语一堂熏，兕觥屡付君。窿洼扪水影，游戏写风纹。
倩女归时魄，巫山嫁后云。
鼻根如灭却，亦可嗅清芬。
○其八变体初从墨，名家但姓黄。空花新女弟，乌有旧儿郎。
函作仙人谜，和成羽客方。
浮生虚妄等，一倍感欢场。
○送罗服卿还夷陵，兼柬陶孝若年兄花吐尽杯重，惜别绵绵话晓锺。双髻奚奴肩绣`，一鞭骢马出芙蓉。
但知作叙干皇甫，未觉笼须笑士龙。
寄语欧公门下士，青鞋将过紫芝峰。
○五弟清梵阁落成，闰九月九日同邹伯学、王暗然、王连玉、刘绳之、方平弟觞其上，得清字隐几牙签横，蠹鱼渐次成。花枝合苑影，骚雅一楼声。
租薄盘飧瘦，人闲笑韵清。
篱东香未歇，展限与渊明。
○闻省城急报黄鹄矶头红染泪，手杀都堂如儿戏。飞叠骑尘碾尘，报书一夕三回至。
天子圣明臣敛手，胸臆决尽天下事。二百年来好纪纲，辰裂星纷委平地。天长阍永叫不闻，健马那堪持朽辔。
书生痛哭倚蒿篱，有钱难买青山翠！
○闰九月菊残黄疏白也堪怜，舞向先生屋角边。一与清闲为伴侣，几番潇散历风烟。
霜林已是呼先辈，秋蝶无因识暮年。
拚取家醪三百盏，葛巾狼藉枕花眠。
○过五弟天花馆，同郝公琰、王尚父小酌草草命洼樽，秋花瘦满盆。题诗红桕叶，坐语绿槐根。
僧懒迟鸣磬，鸦昏不过村。
开帘见树影，月在槿篱门。
○月下坐小阁雏女笑咿哑，疏帘委委斜。酒浇清苦月，诗慰寂寥花。
影落回风雁，光分坐树鸦。
侍儿供茗碗，幽事在山家。
○秋夜痛饮李上舍家，和公琰韵冠珥堕纷纭，清言了不闻。炉焦鸣暴雨，杯e卷春云。
醉眼常疑柱，颠书乱扫裙。
主人苛酒政，起立诵弹文。
○郝公琰邀过禅堂访诸高衲白w与乌藤，相邀访定僧。君言未合齿，吾屐已先登。
但省乾无事，何忧百不能。
如临幽涧水，虽小却清澄。
○其二幽院日清和，墙苔与径莎。到来闲挂少，始觉顶毛多。
病亦强人健，愁犹胜客歌。且休谈出世，入世又如何？
【时寒灰抱病。】
○过法华练若瘦柏多连架，寒花半入瓶。山僧轮指语，幽客倚窗听。
苔壁三年墨，蔬园十亩青。
茶烟细细起，竟日锁柴扃。
○夜话清梵阁，限韵萧骚叶满窗，枫落话吴江。坐久枯兰烬，言深倒酒缸。
寒泉鸣废圃，邻月影高幢。
碧J方塘曲，昂藏老鹤双。
○赋得野竹上青霄，拈三江韵烟势分层岫，寒梢泻绿泷。鸾税蔚叵矗龙羽扑天降。
雨押钗头重，飙回个字双。随根来北舍，递影入西窗。翳日巢幽鸟，敲风吠小。檐头悬渭水，屏里绘湘江。
曲路通斜阁，交枝覆断M。微霜天女粉，幽语梵仙腔。椽笛知遗族，渔竿识旧桩。染成云泛泛，匝以碧淙淙。
自起操三弄，时来倒一缸。
主人那得比，唯有鹿门庞。
○和五弟韵覆地苍云湿，垂天绿沈浓。窗开生翠叠，箔卷腻烟重。
妥尾千梢凤，拿空万部龙。入风旗纛乱，敲月佩环从。O谷追遗律，o墨旧踪。高寒排雨气，潇飒冷云胸。
漾壁颓蓝水，遮门浩碧峰。湘娥斑潋滟，庄叟籁于喁。铜干平欺柏，霜髯欲傲松。横分清偃蹇，侧醉龙锺。
铁画唐钩锁，粗村杜刃锋。帚书豪蔡格，箭栝美吴侬。碎影琉璃榻，鲜香琥珀锺。
他时裁笋箨，规制取芙蓉。
○过田我在鹤墅小窗低槛绿氤氲，门外车骑了不闻。五亩池台三亩宅，一停花竹两停云。
蛮姬借引樽前笑，浊酒催舒面上纹。
为语穷颠王老子，几人开口得如君。
○看诸友弈竹影风轩外，楸枰石子声。暂凭闲调度，消却苦经营。
乌帻连花堕，红云泼面生。
旁观亦自喜，赖是学无成。
○其二窗下欹襟坐，无人不看来。时闻飞似雨，忽有笑如雷。
得意天山捷，沉思槁木灰。
经营定何许，九地九天回。
○初冬夜同郝公琰、龚散木闲谈云树萧然丈石居，清遥夜荐霜蔬。佳言屡似飞香屑，往事真如绎故书。
窗外影闲双睡鹤，灯前手冷一编鱼。
寒花瘦竹差相得，白首承明梦亦疏。
○风林纤月落瑟瑟残规吐，泠泠小籁吹。偶然低远碧，恰好透疏枝。
I藻勾萝去，笼烟压露垂。
归樵与去艇，处处杜陵诗。
○其二轮浅虚笼树，弓斜乍避鸾。一痕光浅艳，万井气森寒。
耻作妆奁喻，聊为烟水看。
江湖多钓侣，时与校鱼竿。
○其三碎影平侵槛，寒梢半妥轮。装幽来隐舍，布景与词人。
只在风篁曲，长依水石邻。
东郊西浦上，不信有飞尘。
○其四帘卷烟条重，窗分翠叠澄。诗要林处士，图请赵吴兴。
活景通千壑，闲观倚一藤。匡床谁对语，合有韵高僧。
【画有工似，有工意。工似者亲而近俗，工意者远而近雅。作诗亦然。馀此诗从似而入意者也。何逊之题梅也，似而意者也；子美之「幸不折来」意而意者也。李群玉之「玉鳞寂寂」可谓工似，然亦不俗；如林处士之「霜禽粉蝶」俗矣。至云「疏影横斜」、「水边篱落」，可谓意中之似；若李锦瑟辈，直谜而已，如《雪诗》则云「欲舞定随曹植马」，《人日》则云「舜格有苗，周称流火」，此可与工意者道哉？谓之似亦未也。唐人咏月多矣，如云「只益丹心苦，能添白发明」，深沉古雅，非子美不能。至云「暂将弓并曲，番与扇俱圆」，此恶道语也，似而俗者也。】
○夜话春草堂，限韵刻日春杯酽，消时筠管纤。问风传巷语，备体杂《香奁》。山水堆唇角，烟云上指尖。
世缘如骰子，遇著偶然拈。
○其二螺子春生艳，蛾眉老避纤。o宜供剪尺，不可更妆奁。
时缬抽丝嫩，新花出样尖。
陇西见弓矢，一见一回拈。
○其三陶令情非冶，广平赋偶纤。鸾台朝洗砚，春草夜收奁。
倦翮犹思猎，村眉也效尖。
白发伴毛颖，溷上亦时拈。
○喜苏潜夫至柳浪，座上限韵入门檐鸟乱，红叶照青衫。童子初弛笈，花骢乍解衔。
瓮头倾滟潋，卷里出f岩。
屡眄跫音至，秋来信几缄。
○其二侧帽花垂髻，翻杯酒污衫。骚坛为佐领，曲部是兼衔。
话久风掀席，思奇笋出岩。
半宵酬和语，题满一封缄。
○其三小仄呼藤杖，微喧去皂衫。花头当槛落，鸟影入杯衔。
对日浮三爵，他时老一岩。
暂来犹有禁，佛语口须缄。
○集方平弟绿荫堂古槐下，即事限韵率尔生幽意，非关对水山。苔枝垂酒盏，虫叶堕烟鬟。
只此双眉黛，舒开一座颜。
婆娑醉老叟，项领曲如弯。
○郡人来，言楚宗事久未得旨，感赋皂囊飞羽掣风驰，不道天阍叫亦迟。汉法自应裁大尾，淮南何意袖金锤。
黄蒿野望千家哭，白发心伤一路危。
王业艰辛二百载，漫将九鼎缀轻丝。
○其二尘头飞骑竟茫然，望尽云棱日角边。税使逐来才两载，楚人机动已三年。
从知鹿死非阴地，转恐乌横欲暮天。
国体藩规俱莫论，老臣涂血也堪怜。
○小修久住沙市苏潜夫迟之十馀日矣雨中集刘绳之高斋小修忽至赋得十灰百里三回约，无朝不眄来。未曾离口齿，忽已到池台。酒病花销去，诗心竹引开。
o旧老圃，芟草去尘灰。
○赋得裙拖六幅潇湘水细简匀匀叠，长墙靡靡澜。风回千皱乱，花绕一拖寒。
洛水罗呈出，谢家练比看。
两般俱死水，争解舞惊鸾。
○赋得欢场害马恶态频来见，清谈事每差。杯徼合券客，庭老晒花。
遇月长扃户，登山屡忆家。
每当欢饮夕，三五散如鸦。
○乍寒集王连玉宅小饮浅屋低檐下，春花滴小槽。箸阑思蟹足，话久觅戎袍。
竹语调刀切，云啼高。
等闲历寒暑，头里换斑毛。
○集小修o谷偶成东家贷矮屏，西家贷华烛。髻鬟错巾冠，欢场稍a缛。
虚窗淅沥风，四围遮被幞。凉月荫丛枝，十亩莎庭绿。主人季次贫，衣马欣驰逐。三秋客渚宫，百金倚吴肉。
归来双羞囊，风枝扫空屋。征伎列樽，情侈欢不足。幸有万竿篁，寒梢泻春渌。荡尽管弦心，豁开烟岚目。
何处觅清歌，微风戛修玉。
○月下过小修净绿堂，试吴客所饷松萝茶碧芽拈试火前新，洗却诗肠数斗尘。江水又逢真陆羽，吴瓶重泻旧翁春。
和云题去连筐叶，与月同来醉道人。
竹影一堂修碧冷，乳花浮动雪鳞鳞。
○丈石居小集送苏潜夫，得风字底事心难尽，穷宵说未终。半槽平口水，一叶打霜风。
寒月冲煤焰，枯株照粉红。
别来元白语，多分在诗筒。
○代送苏潜夫随例东门柳，那堪折赠行。早知云易散，何忍梦难成。

[book_title]卷九・诗
【万历三十三年乙巳。３８岁】
○乙巳元日湖柳侵街水接门，东风缬缬澹微温。久乘下泽无官韵，乍著红衫有折痕。
皓首赭颜俱入市，碧芽新鸟又成村。
归来且坐梅花下，倒却鹅黄四五樽。
○外甥毛云花烛诗，时年甚小玉立映澄壶，儿郎洵美都。香含新豆蔻，花引嫩t雏。
案小频过额，烟轻欲散。
韦门素业好，付与外甥卢。
○人日自笑是官不垂绅，是农不秉耒，是儒不吾伊，是隐不蒿莱。
是贵著荷芰，是贱宛冠佩，是静非杜门，是讲非教诲，是释长鬓须，是仙拥眉黛。倏而枯寂林，倏而喧嚣T。
逢花即命歌，遇酒辄呼。一身等轻云，飘然付大块。试问空飞禽，澄潭影何在？旷哉龙屈伸，颓焉方外内。
下惠本介和，夷逸乃清废。
○寄黄平倩庶子任他吹雾唾青天，割水求脂也可怜。谤箧o堪助道品，羞囊休问买山钱。
金华直冷披霜入，瑞草谈深枕曲眠。
一静一忙闲比较，试思谁是地行仙。
○其二百年身世付疏顽，只在溪花浪柳间。已分发毛捐白足，但凭牙颊佞青山。
梦回巴国云千里，书到蛾眉翠几湾。
龙不隐鳞真可耻，汉阴瓮里省机关。
○寄曾长石太史天禄归来且道装，高斋八九瞰潇湘。花前白合新云气，枕底青山旧日光。
竹影侵溪朝洗研，柳梢披雨夜焚香。
故应禅味如盐水，宿世曾为青草堂。
○夜起同廖道人扣王生门索酒，酒行而雷电大作，众皆辟易，馀兴益豪，至子夜乃休夜暖不成寐，披衣聊起行。一街丝雨暗，半隙幌灯明。
壁上烟黄字，瓮头点滴声。
乾莲与烘笋，倍觉有心情。
○其二天意苍茫恶，奔雷驾雨风。书翻入瓮内，儿走匿床中。
拍案山公叫，沾唇兕盏空。
归途那用烛，电火照人红。
○曾长石诗来约以寒食见过，用韵答之湖上腰如许，那能不系人。到门《青李帖》，屈指永和辰。
笋k抽嫩，旗枪战火新。
云山无处少，只少自由身。
○春分忽大雪，同小修赋湖光摇碧柳拖黄，青帝如何尚缟装。似与夭桃添粉泽，聊同飞絮斗轻扬。
斜穿雾缕沾莺湿，乱卷风须诳蝶忙。
拟写烂蕉深雪里，怕人误作辋川庄。
○苦雨且莫问提壶，春风一半孤。暮云啼滑滑，晓树语呱呱。
梦绕飞花社，思牵线柳湖。
无方可醉得，浊酒坐灰。
○乍晴述怀竹里新唤羽雏，幽人情绪绕江湖。偶因访药偕缁侣，久不吟花长白须。
社日鸡豚欢北里，醉阑笋错梦东吴。
春来背痒谁搔得？方外闲寻狡狯姑。
○长石过访，共宿二圣禅林，次日至柳浪，遂有三峡之约寒潭冰月澹须眉，话到锺沉呗冷时。《绿水》携来寻和者，白云收去赠相知。
闲耽碧柳新莎地，认取长林倦鸟枝。
谢客已坚双屐齿，峡猿巫雨任追随。
○新晴鸡鸣听远锺，凄清入寒峤。晓枕气微暄，纷纷檐鸟笑。
花香乍袭人，窗涌一痕照。温风泫露光，尘敛青天耀。逸思如系鹰，系解心浩浩。出门见平湖，流水清面貌。
村酤白瘿杯，沿堤呼所好。
○送惟长先生归窆途中偶成板桥丝柳黄泥路，曾是从公送人处。麻衫扫地额沾沙，《蒿里》一声公又去。
长堤雨暗血滋衣，幡遥遥卷飞絮。白杨无数鬼啼风，三十六人唱烟雾。人生要死何用愁，白日红轮攀不住。赤髭黄卷忏他生，皓齿清歌乐朝暮。
薄留风雅驻欢场，高筑糟丘驱大怖。一斗憨憨睡宝池，大士心许佯干怒。
少日倔强老更颠，料公拍手庵罗树。
○曾退如太史返棹江干，雨甚，宿杨上舍家，令门僧持卷来观，夜坐有怀，敬题其末兰蕊坐销红，长吟短噫中。泼天车轴雨，撼地石邮风。
梦去云连峡，诗来翠扫空。
习家池上酒，何事外山公？
○其二山鬼莫吹灯，羁心感少陵。话中江渺渺，卷里岫层层。
岚重千畦衲，云开九节藤。
联床今夜雨，空对岭南能。
○泛舟便河一棹碧苍茫，蕉衫碎影凉。风音和鸟语，水色与天光。
岸老蒲根出，沙平荻荀香。
蹄轮何滚滚，对面即沧浪。
○其二禅板佐尊，青溪曲曲回。鱼闲知浪静，鸟喜觉风来。
漠漠新云树，荒荒旧沼台。
一番见高冢，一度使眉开。
○送苏潜夫北上去去日华东，晴霞似火红。好辞杯底月，莫畏马头风。
谢客休耽屐，张融且竖铜。
绯袍白手板，勉矣偶场中。
○游章台寺和小修韵飞尘泠泠消，人语隔烟遥。雨洗青畦道，风薰白芷苗。
竹深存废碣，僧老话前朝。
霸业荒残尽，虚名只细腰。
○其二碧水蠲忙去，红葩引笑开。兔葵伤故国，狐粉啸空台。
古屋晴生菌，深房昼锁苔。
松音与梵响，一洗大夫哀。
○其三云卷三分地，尘飞六国王。自然归灭劫，不必问巫阳。
古叠荒遗构，澄波照冷篁。
廿年双屈指，头白话儿郎。
○其四碧渚新琅\，入门碎影寒。幺弦将水听，青黛作烟看。
且乐时花艳，休悲故垄残。
南威他自美，兴废岂相干？
○午日沙市观竞渡感赋金鳞坼日天摇波，壮士麾旄鸣大鼍。黄头胡面锦抹额，疾风怒雨鬼神过。
渴蛟饮壑猊触石，健马走阪丸注坡。倾城出观巷陌隘，红霞如锦汗成河。妖鬟袖底出巾冠，白颠髯下立青娥。朱阁玲珑窗窈窕，轻烟倩语隔红罗。
北舟丝管南舟肉，情盘景促欢奈何。云奔浪激争抚掌，亦有父老泪滂沱。渚宫自昔称繁盛，二十一万肩相磨。西酋中}横几载，男不西成女废梭。
琵琶卖去了官税，健儿半负播州戈。笙歌沸天尘卷地，光华盛校十年多。耳闻商禁渐弛缓，努力官长蠲烦苛。太平难值时难待，千金莫惜买酒差。
君看至德中兴后，几人重唱天宝歌？
○夏日同龙君超、傅仲执、萧季星、龚散木、彭长卿、崔晦之、小修、王小白泛舟便河，得桥字好作烟林谱，微霞带水条。平平铺碎浪，远远出红桥。
天坼云鳞见，江澄暑路消。
山光与粉黛，一种是逍遥。
○又和龙君超韵白板赤栏桥，石根系小s。风传初稻信，雨应熟梅潮。
柳密兼烟重，槎枯带藓漂。
洄沿无定止，只似野云邀。
○刘元质宅宴，得金字远水轻云意，孤桐野鹤心。消磨归酒政，游戏入花林。
赵姊双名燕，卢郎一字琛。
庞公见亦悔，湘水错沉金。
○龙君超邀集章台，以看花台为韵，偕游为林伯雨、傅仲执、刘元质、萧季星、崔晦之、小修碧宓毖坛觯朱华带渚看。佳人吴笑语，公子晋衣冠。
始觉欢场盛，争言雅道难。
经时觅快友，才得许如兰。
○其二一笑烂云霞，青娥驱法华。章台新马足，洞口旧鱼槎。
秋水人人月，春风面面花。
不同愁宋玉，萧瑟对东家。
○其三天际飒轻雷，浓阴泼地来。丛中避粉黛，树底卧樽。
数点将穿屋，移时忽泛台。
只疑旧歌舞，化作雨云回。
○陶不退以容城谕丁内艰归滇中，至敝邑殇其令子，遂瘗焉，于其行也，诗以送之麻衫如苇别芹宫，那复哀肠客路中。幸免西河夫子恸，稍存赢博古人风。
腮毛换去三停白，桕叶归来十度红。
富贵几何愁苦剧，令人翘首盼飞鸿。
○其二十年尘土敝衣裳，瞥见昆池旧景光。无佛称尊鸡足老，与天孰大夜郎王。
蛮娘乍隐溪花笑，番客遥怀瘴草香。
秘药如山砂似镞，试探何处有仙方。
○七夕偶成天上一昏一旦，人间甲子周年。
不分黄姑织女，夜夜乌鹊桥边。
○其二儿女纷纷乞巧，先生老矣何求？
不用丐灵乌鹊，唯宜拙守斑鸠。
○病起新霁见月，乙巳中秋夕也病起初逢月，云开笑亦开。云随残闷去，月逐好怀来。
坠叶凝清露，新香泻绿醅。
冶心虽校浅，仍是欲然灰。
○林兰阁同王以明先生及尚父、谢道人小集偶成凉月下空疏，萧萧静者居。休心花事断，忌药酒船虚。
竹外披烟鹤，尊前带子鱼。
盘飧聊复尔，商略古人书。
○送君超兄还武陵碧江波叠晓霜肥，换尽生蕉细缕衣。榴火烂时诸彦集，蜡梅香里一骑归。
糟坛博社轻扬入，鹤侣鸥群自在飞。
枉渚阳山凭寄语，道人魂梦久相依。
○其二山水心情谢永嘉，断沟残石渐盈车。高斋是处鸦栖墨，娃阁频分燕作家。
袖里新书惊惠子，卷中逸事困张华。
乌藤白合仙仙去，知入桃源几树花。
○龙堂招提观影戏，精绝入解，前此未有，汪师中、龙君超皆有作筵前百戏总逡巡，角底鱼龙且让新。逆往顺来吴道子，乍非忽是李夫人。宫城隐约琉璃国，冠带飘吟枉松怼
水沫乾坤成坏等，空中风龠火中轮。
○其二华镫膏烛月玲珑，圣手当场欲绘空。出像《楚骚》兼《尔雅》，返魂班巧与斤风。
丝规缕析尘三昧，万臂千头小六通。
唤醒人间石火梦，无情悲喜片时中。
○其三造物聊凭意匠成，纵无筋骨有神情。木人自觉机关少，粉本输他笑语生。
世界总依阳焰海，邻封如近闼婆城。
南询童子参何晚，烟水风光第一程。
○醉归，口占示凡公、响泉道人不寐即狂歌，莲花漏水多。醉来寻白足，定起唤青娥。
梵唱嗔吴肉，荷衣剪越罗。
亦知风景煞，争奈老颠何。
○当阳僧来邀游青溪、紫盖诸胜十载青山约，今番始赴期。如云投旧岭，似鸟念高枝。
蓝压仙翁井，苔深鬼谷祠。
单将一喝去，秤取布质Α
○其二一涧珠翻处，千山玉照时。东冲西逻酒，横版侧诗。
僧老扶雏至，鹤骄带子随。
掌茶与谷水，宿世也相知。
○登遨游冢有感作，示凡公、响泉道人古冢新新道，荒原漠漠枫。荷衣蕙带鬼，燕麦兔葵风。
颓叠高陵变，分趋逝水东。

[book_title]卷十・诗
【万历三十四年丙午。３９岁】
○谢于楚、陶孝若见访柳浪，得风字交游南北总成翁，忽地相逢柳浪中。细雨小添浇药水，落花时逐渡溪风。
长堤云卷千丝碧，高阁霞舒十里红。
七载东皋唯颂酒，知君犹念老无功。
○春日同谢于楚、周观国、小修、李澄之、王尚夫、崔晦之、刘绳之过智者堂访度门法师，得心字，时度门难后至此数里碧阴森，高禅静亦吟。
趁花来远涧，听鸟入平林。历尽摧车阪，稍存绕指金。
浮尘都歇尽，未歇唾壶心。
○谢于楚由川入楚，将东归歙复北上，有姬在燕也蹄轮汩汩几曾闲，鬓发萧骚尘满颜。卷里携来三峡水，梦中吟去九华山。
一江春月浮轻舸，万树浓花念小鬟。
世态饱经咸苦尽，争如归卧酒间。
○雁字几回联络几回分，整整斜斜自作群。龙女波中呈样帖，天孙机上出回文。
长戈偶散平沙月，春蚓时盘塞北云。
翔鹄惊鸿徒有语，家鸡那得健如君？
○其二长锋短折布空轮，笔势萧疏绝点尘。万转岂能无别意，千行何事只书人？
青腰玉女霜前牍，大翮先生化后身。
浙水巴江从此去，漫将老健敌清新。
○其三常时风卷复霞舒，万翥匀匀点点疏。云里岂烦苍颉氏，空中谁读典坟书？
鹅溪展去绡千丈，榆塞回时载几车。
毛颖秃来今在否？月天试问老蟾蜍。
○其四绢素无功法不传，几将封事达天边。青山卓似含锋笔，碧雾浓如渗纸烟。
体势已超鸾翥上，契书知在鸟官前。
明霞淡月疏疏见，染取成都十样笺。
○其五瘦画涓涓半欲欹，分如钗股络如丝。千行写尽黄姑练，一字题成碧落碑。
南浦逆风文破碎，西江披雨墨淋漓。
斜骞蔓引黄沙去，谱出胡笳出塞诗。
○其六篆烟划月过潇湘，流丽森疏缀几行。禅客辨来知半满，儒生记去识边傍。
回波影出双钩拓，暮雨催成《急就章》。
凤鸟不来河洛隐，年年编录为谁忙？
○其七秋风漠漠散毫端，谩道迷烟逗浦难。细去云棱如界墨，密来星点似铅丹。
才从梦笔驿前过，又向造书台上看。
入夜几声嘹热ィ梧桐枝上一钩寒。
○其八轻飘乱洒入纤浓，挂角羚羊那有踪。鸦点纷纭呈恶札，鹰蟠险怒出狂锋。
征图每暗蓬婆雪，退墨虚留石廪峰。
我亦频年有蠹癖，扶摇犹可一相从。
○其九一行行起布青天，只在明沙远水边。孤点乍随如带墨，数群中断似残笺。
莺簧借与填新曲，凤史烦为记往年。
莫道书成无虐焰，江南洲渚有秦烟。
○其十儒生习气总难除，万转千番楮墨馀。入地也应为带草，化虫依旧作r鱼。
江南塞北难移性，兄弟妻孥总解书。
一扫云间狂迹去，研光千尺展空虚。
○送王以明先生赴南都试把酒新听百舌鸣，苍烟尽处看君行。梨花雨涨春流疾，柳絮风香画桨轻。
宝剑危冠真国士，高牙大纛尽门生。
秋来怒翮天池老，不怕垂天化不成。
○诸衲见过闲即过东皋，衲衣对酒槽。袖中怀米帖，花底读《离骚》。
箔卷烟细，窗寒石累高。
贫家无可供，b水与溪毛。
○哭江进之有序
乙巳秋，闻进之兄卒于蜀，馀时伏枕恸几绝。嗟乎！馀与进之之交，岂复在口舌间哉！进之死，世谁复有定中郎文者？已矣！犹记令吴之日，与兄商证此道，初犹不甚信。弟谓兄曰：「果若今人所著，万口一声，兄何以区别其高下也？且古人之诗，历千百年，读之如初出口；而今人一诗甫就，已若红朽之粟，何也？」进之跃然起曰：「是已！」后为馀叙《敝箧》，遂述此意，盖实语也。进之才俊逸爽朗，务为新切，嘉、隆以来所称大家者，未见其比。但其中尚有矫枉之过，为薄俗所检点者。往时曾欲与进之言，而竟未及，是馀之不忠也。然馀所病，正与进之同证，亦不意进之之去若是速也！恸哉！郎君幸尽以诸槁属我，我当为进之删定，藏诸名山，以俟后世子云也。往弟有《锦帆》《解脱》诸集，皆属进之为序，甚获我心。然彼时诗不遒，而文亦散缓，今弟刻《瓶花》《潇碧》二集，安能使兄快读一过，为弟叙而传也？恸哉！弟交游遍海内，而性命文章十居其九，至如寒潭皎月，透彻底里，如吾进之者，指不一二屈也。进之有佳儿，能读父书，可以自慰。知进之所未了者，高堂白发，然曾孙满前，老伯无大苦也。中怀作恶，苦不得佳语，欲躬致束刍，值有邑乘之役，素车白马，未卜何日。挽章十篇，郎君为我朗吟进之灵前，或墓前亦可，鬼未必即通，为读数十回可也。
石火乍飘红，匆匆四闰中。才名巴子国，吏迹馆娃宫。洗海澄天月，催芳烂蕊风。
不留长把玩，收拾与虚空。
○其二案有君遗迹，时时动我悲。梦中呼白也，卷里哭微之。
骨似凝冰石，心如静水池。
《太玄》那得比，嘱累有佳儿。
○其三一笑R云去，高寒自少尘。骚魄皆楚鬼，吊客尽秦人。
作诔倾南国，移书诅北辰。
斯文凋丧尽，何用死麒麟。
○其四偏是佳人少，鸺O日日鸣。应刘皆早世，晁贾竟虚生。
雪涧寒当户，渔梁怒满城。
怜才与惜宝，天似未分明。
○其五蜀魄悲鸣后，巫猿叫啸初。峨嵋徒有黛，巴水不成书。
女鬼行云侍，仙邻卖卜居。
浣花溪上叟，情切旧乡庐。
○其六好手经炉冶，匡时正老成。文通才未尽，元静职犹轻。
妖作长沙D，帐空澧水萤。
花源留迹处，莎草背阶生。
○其七节节来馀梦，溪云湖柳边。浪仙神尚瘦，米芾鬼犹颠。
花国恣题品，珠宫任纂编。
闲时出谐史，一笑谑诸天。
○其八湘水濯魂清，纷纷兰芷生。桃花仙路艳，薜荔鬼衣轻。
喜去朝虞帝，悲来过屈平。
沙萝村口上，夜引瞿童行。
○其九作者心良苦，悠悠世岂知。近俳缘矫激，取态任斜欹。
江阔无澄浪，林深有赘枝。
向人言似梦，无计解愚痴。
○其十薄俗好检点，因循愧少箴。只疑如豆目，未达似空心。
琴败孤音绝，林荒破宅深。
期君一百载，只字双南金。
○送周观国还会稽，兼寄陶周望兄弟江流澎湃处，一曲是官衙。小邑城三里，荒垣市几家。
斗湖曾载月，浪柳也吹花。
局真如茧，能禁念若耶。
○其二且莫听啼魂，烟岚路亦昏。山连内史宅，水到贺公门。
晓月兰桡市，春风黛绿村。
个年题壁处，霜洗旧苔痕。
○曾退如、雷何思过柳浪湖，时退如初度，有诗见示，次韵答之醉里乌藤手自扶，闲随鸥鹭过澄湖。一江浩雪浮箕舌，千亩深篁露顶颅。
且与青娥删白发，休将五岳换三孤。烟峦好在消摇侣，渐愧虚名老顾厨。
【虞翻谓公安地形如箕舌。见《吴志》。】
○曾、雷二太史过柳浪，用杜韵云岚深几曲，五月气犹寒。月下兼花下，林端更水端。
愁来诗监押，老至道遮阑。
识得藏身计，尘劳也自安。
○其二【时两太史方外归，谈男女术，云可得仙】劝我早经营，三山海上城。亦如怜素女，其那忤方平。
青鸟曾经约，丹台也注名。
《竹枝》江上雨，难道是无情？
○和退如舟中韵，退如访道回家，有新姬，并以为嘲霞光犹绕芰荷衣，红袖前迎远客归。玄鬓返来犹可辨，丹砂健后却疑非。
三山誓许鸾台入，一鹤终随弄玉飞。
云作风神花作语，看君战胜几多肥。
○黄平倩久无书，有僧自蜀来传其厌世，馀不信。数日后，陶周望书来云，闻平倩有疾，且求消息于馀。馀谓小修曰：必无他。诗以志之积雪峨嵋路，三年渺去鸿。
岷江惟有浪，巫峡o闻风。惊绝西僧语，愁深太史筒。
子瞻定不死，吾已料天公。
○西来僧云平倩初病痹，今已痊复，志喜西望嘉陵信，迢迢半影鸿。黄州元不死，白傅已无风。
小近临邛黛，新开郫酒筒。僧言真实否？吾欲让庞公。
【后二事皆来僧语。】
○彭长卿自武陵至公安，游甚困，便欲由梁之鲁入都，歌以送之瘴雨溪烟痕满面，去日北风打霜霰。青鞋踏遍武陵山，溪流不泛桃花片。
千崖霞错绣盘盘，自是羁人眼不见。归魂夜夜搅春云，梦里黄金醒后变。宵寒枕上叠征衫，晓雨街头典行卷。囊空难买沙头春，一骑秋风走淮汴。
袖里慵开北海书，匣中自洗端溪研。杜甫南池李白楼，兔园台馆灵光殿。七十老翁健如铁，骚场尚可背城战。大耳红颊酒百盏，醉来犹枕桃花扇。
朱家门外季布髡，信陵席上侯嬴贱。碣石天高晓月寒，潞河水滑秋云溅。
幕府若逢裴相国，一字应偿一匹绢。

[book_title]卷十一・叙
【万历三十二年甲辰～三十四年丙午。３７～３９岁】
○叙呙氏家绳集
苏子瞻酷嗜陶令诗，贵其淡而适也。凡物酿之得甘，炙之得苦，唯淡也不可造；不可造，是文之真性灵也。浓者不复薄，甘者不复辛，唯淡也无不可造；无不可造，是文之真变态也。风值水而漪生，日薄山而岚出，虽有顾、吴，不能设色也，淡之至也。元亮以之。东野、长江欲以人力取淡，刻露之极，遂成寒瘦。香山之率也，玉局之放也，而一累于理，一累于学，故皆望岫焉而却，其才非不至也，非淡之本色也。
里呙氏，世有文誉，而遂溪公尤多著述。前后为令，不及数十日，辄自罢去。家甚贫，出处志节，大约似陶令，而诗文之淡亦似之。非似陶令也，公自似也。公之出处，超然甘味，似公之性；公之性，真率简易，无复雕饰，似公之文若诗。故曰公自似者也。今之学陶者，率如响拓，其勾画是也，而韵致非，故不类。公以身为陶，故信心而言，皆东篱也。馀非谓公之才遂超东野诸人，而公实淡之本色，故一往所诣，古人或有至有不至耳。
馀束发已知向慕公，近者吴川公梓其家集，始获尽公及呙氏三世之藏。吴川公者，公仲子，高才邃学，先兄庶子之师也。为令以伉直著声，阅数月亦去，遵先辙也。怀公集三十年，出入必俱，今春始成帙，遂以先大父孝廉公三诗赋冠首，而己所著若干卷缀其后。孝廉公之生，甫二十有二岁，才思澎湃，如川之方至。吴川自出机轴，气隽语快，博于取材而藻于属辞。比之遂溪，盖由淡而造于色态者，所谓秋水芙蓉也。昔陶氏五男，不好纸笔，而遂溪之后，云蔚霞起，岂黄头历齿所敢望哉！王元礼论家门集曰：「史称安平崔氏及汝南应氏，并累叶有文才，所以范蔚宗云：『崔氏雕龙，父子三世。』然未有七叶之中，人人有集如吾门者也。」馀邑不能文而耻言文，最为恶习。独呙氏能世擅其业，噫，彼安知乌衣诸郎，为史所艳称若此也！
○叙曾太史集
尝怪退之论文，其观于人也，笑之则以为喜，誉之则以为病。夫文，道之貌也，唯恐不式，奚取人之嬉笑嗬怒以为快？及读公所著《毛颖传》，无甚僻者，当时以为讥戏不近人情，虽至相习如张文昌辈，犹有遗訾。其叹伏以为绝奇不可及者，独柳柳州及李肇耳。夫人情誉因而恶创，其所习观，曹然好之，耳目稍易，惊诧顿作，安在誉之不为病也！馀才力不逮古人，而妄意述作，一时诸君子所脍炙者，谬以为非，遂欲去同取独，世争笑之；而退如曾太史，独以为近古，过相印许。
馀与退如，非素昵也，岂别有气味耶？馀之称与毁不足道，而使退如有誉无盐之癖，世之笑之，当有甚于馀者也。退如诗清新微婉，不以俊伤其气，不以法挠其才；而馀诗多刻露之病。其为文高古秀逸，力追作者。馆阁之体主严，退如则为刁斗，为楼阁；叙记之作主放，退如则为江海，为云烟。馀文信腕直寄而已。以馀诗文视退如，百未当一，而退如过引，若以为同调者，此其气味必有合也。昔人谓茶与墨有三反，而德实同，馀与退如所同者真而已。其为诗异甘苦，其直写性情则一；其为文异雅朴，其不为浮词滥语则一。此馀与退如之气类也。
退如善名理，一时同志如雷何思、苏潜夫，函盖合而水乳契，是其中有真臭味，非文字相也。虽然，此犹龙氏所称下士闻而笑者，其于文一机轴也。昔有禅人为老衲所姗笑，羞涩不能出一语。次日请益，老衲曰：「汝见登场傀儡乎？」曰：「见。」曰：「汝不及也。」禅者悚然问故。曰：「渠爱人笑，汝畏人笑耳。」此语与退之互相发。退如欲见性命于文章乎？抑即文章见性命也？俱当于笑中求之。
○监司周公实政录叙代
天下之理乱，视吏治浮实而已。世之敝也，为政者猎华誉，而以城池钱谷为俗吏事。嗟夫！事诚俗也，尽天下之吏而皆以为俗，谁为任事者？此游谈也。古称绘事家貌鬼神多工，而人物乃拙，何也？冥漠者易诡，近取者难似也。夫高谈浮誉，鬼神也，无才者之所跳匿也；缮修钱谷之事，人物也，经世之实画也。晋之君子，喜为清谈，而陶士行为荆州刺史，独曰《老庄》浮华不可行，至于私稻官柳，木屑竹头，皆亲自综理，晋赖以安。晋之南渡不即胡羯者，俗吏陶侃力也。宋之君子，高谈理学，而孟璞玉少随军伍，至其帅荆湖，首通三海，修十隘，作公安、南阳两书院，以待襄蜀士之归者。史称土木之工百七十万，而民不知役。宋之耻所以雪，而夷虏不即鸣鞭者，俗吏孟珙力也。使一世之吏，而皆俗若此，俗亦何恶？噫，此荆楚故事也。
今天下承平，政修职举，缙绅先生褒衣博带，足以坐镇；而浮誉渐张，综核少衰，管库糠秕之说，亦时有之。监司周公来莅荆土，独去一切华饰，修行实政，其大者如缮城、浚隍、兴学、积贮、清屯、恤邮、量淤湖、去浮粮等类，皆王政首事，兴除具备。公通籍三十五年，一操不易，大都悃衔藁，不求人知，故公以是见挫，然亦以是见伸。公之学如良金在冶，久而弥精；又如深山松柏，饱历风霜，愈见遒古。盖公之才识卓，而又阅历世态久，甘苦辛酸，备尝之矣。此自古国家大事，所以常倚办老成人也。今公以外台佥晋卿秩，此实异典。昔丙吉谓魏相曰：「朝廷已知弱翁治行，方且大用。」今公知矣，措此实政于天下，犹反掌也。某等下吏，日奉公教条从事，淑公最亲，而不能挽公之去，遂以公所行实政，一一编次，付之剞劂，冀以自程，复用垂示将来。公行矣，异日荆人将尸公与陶、孟而三之。
○郝公琰诗叙
郝公琰访馀柳浪，以诗为质，且以举子业求政。馀告之曰：夫诗与举子业，异调同机者也。唐以诗试士，如《桃李不言》《行不由径》等篇，束于对偶使事，如今程墨。然而集中所传，多其行卷赠送之什，即今之窗课也。今代为诗者，类出于制举之馀，不则其才之不逮，逃于诗以自文其陋者，故其诗多不工。而时文乃童而习之，萃天下之精神，注之一的，故文之变态，常百倍于诗。迨于今，雕刻穿凿，已如才江、锦瑟诸公，中唐体格，一变而晚矣。夫王、瞿者，时艺之沈、宋也；至太仓而盛，邓、冯则王、岑也；变而为家太史，是为钱、刘之初；至金陵而人巧始极，遂有晚音，晚而文之态不可胜穷矣。公琰为诗、为举子业，取之初，以逸其气；取之盛，以老其格；取之中，以畅其情；取之晚，以刻其思。富有而新之，无不合也。
公琰年少而才新，年少故非出于制举之馀，才新故非逃于诗以自文其陋者。今所著《咏怀诗》具在，清新雅逸，绝无赘语浮词。极他日才情之所合，嘉州、长江可渐至也。一举子业，又何足以难公琰哉？
○识伯修遗墨后
伯修酷爱白、苏二公，而嗜长公尤甚。每下直，辄焚香静坐，命小奴伸纸，书二公闲适诗，或小文，或诗馀一二幅，倦则手一编而卧，皆山林会心语，近懒近放者也。馀每过抱瓮亭，即笑之曰：「兄与长公，真是一种气味。」伯修曰：「何故？」馀曰：「长公能言，吾兄能嗜，然长公垂老玉局，吾兄直东华，事业方始，其不能行一也。」伯修大笑，且曰：「吾年止是东坡守高密时，已约寅年入山，彼时才得四十三岁，去坡翁玉局尚二十馀年，未可谓不能行也。昔乐天七十致仕，尚自以为达，故其诗云『达哉达哉白乐天』，此犹白头老寡妇，以贞骄人，吾不学也。」因相与大笑。
未几而伯修下世。嗟乎！坡公坎轲岭外，犹得老归阳羡；乐天七十罢分司，优游履道尚十馀年。使吾兄幸而跻上寿，长林之下，兄倡弟和，岂二公所得比哉？弟自壬辰得第，宦辙已十三年，然计居官之日，仅得五年，山林花鸟，大约倍之。视兄去世之年，仅馀四载。夫兄以二老为例，故以四十归田为早，若弟以兄为例，虽即今不出，犹恨其迟也。世间第一等便宜事，真无过闲适者。白、苏言之，兄嗜之，弟行之，皆奇人也。甲辰闰九月九日，弟宏道书于栀子楼。
○谢于楚历块草引
古云：「诗能穷人」，又云：「诗非能穷，穷者而后工也。」夫使穷而后工，曹氏父子当为伧夫，而谢客无芙蓉之什，昭明兄弟要以纨绮终也。唯云「诗能穷人」，大似有之。管城亲而牙筹疏，一不合也；气高语率，令人自远，二不合也；富者恶其厉缗，仇之若敌，贵者忌其厉官，避之若祟，三不合也。有一于此，皆足以穷，而况并之！故云：一日执管，二朝废饔，妻子之所羞，而宗党之所怒也。是物者，何益人秋毫事，而馀辈酷嗜之。
馀与于楚交有年，初于歙，再于白下，于广陵，于燕市，每见必以诗相质，力追作者。今春忽见于柳浪，衣上尘寸许，是则梦想不及者也。问别来何所遇，嘿无语。试解其装，但见其诗益富，语益奇，而他无有。馀叹曰：「谢郎穷若此，而诗不止，是中殆有鬼，非命也。」
善乎坡公之谓王子立也，有致穷之具，而与子瞻为亲，又欲往求鲁直，其穷殆未易瘳也。馀才不逮古人，而穷不啻过之，世人之见馀者皆唾，畏其气相沾染也。于楚访馀深山，是馀大幸，然两人者，其气味适足以相增益，甚非趋避之道也。于楚不能忍穷，幸且焚笔研，馀亦从此改业焉。
○陶孝若枕中呓引
夫迫而呼者不择声，非不择也，郁与口相触，卒然而声，有加于择者也。古之为风者，多出于劳人思妇，夫非劳人思妇为藻于学士大夫，郁不至而文胜焉，故吐之者不诚，听之者不跃也。
馀同门友陶孝若，工为诗，病中信口腕，率成律度。夫郁莫甚于病者，其忽然而鸣，如瓶中之焦声，水与火暴相激也；忽而展转诘曲，如灌木之萦风，悲来吟往，不知其所受也。要以情真而语直。故劳人思妇，有时愈于学士大夫，而呻吟之所得，往往快于平时。夫非病之能为文，而病之情足以文；亦非病之情皆文，而病之文不假饰也，是故通人贵之。
○张茂才时艺小引
僧冷云过柳浪，出茂才张君时艺若干求评。馀笑曰：「少而习之，今忘去久矣。」馀每见坊间时刻，辄昏昏然如酲者之在枕也。闻儿辈读，如闻三韩语，了不辨。夫唯馀衰朽不入时，乃不知彼之佳，若使馀以为佳，则彼亦故机老锦，非复入样花缬也。馀友潘去华为场屋老手，往年官玺卿，弟小修以文求质，去华闭目摇手曰：「时过矣，恐误君。君以今日之袁生质馀，而馀以旧日之潘生正君。君所尚者，成周之文，而馀所守者，结绳之治，其能误君审矣。」馀服膺此言，故凡以举业质者，皆谢却之。而冷云求不已，遂取茂才文读数过。馀虽不知文，而其词之清警，理之深长，馀犹能知之。夫馀之所不知，既不敢的然以为非；则馀之所知，又安能必世之我是也。然自馀论，则与其不知也，宁为可知，遂喜而识其端。
○坛经节录引
古今谭禅者，皆祖是经，数传之后，灯分派别，若不可诘，而智者了之，唯是一法。初祖曰：「心如墙壁，可以入道。」大鉴曰：「本来无物，何用扫除。」是即祖师门下金刚圈棘栗蓬之前麾也。一切五位三句，玄要料拣，总不离是。夫扃箧闭钥，以防盗也，而盗之窃箧也，唯恐钥之不坚。我以干橹御，而彼即窃吾干橹以来。故曰为之符玺以防之，彼并吾符玺窃之。或铜或竹，或龟或鱼，或科斗或虎爪，以示不可测，而伪滋甚，然终不得废符。唯智者善通其变，以救一时之诈，而所谓符乃益多。后来者见方圆之各异，黑白之各不相入，以为古法废尽，而不知本一符也。其用在可为信，不在符之同异也。
孔子曰：「殷因于夏，损益可知。」今之读尊宿语录及提唱纲宗者，以为古人如是平常，后人如是奇特，疑谤取舍，嚣然百出，而不知世道之机，实使之然，祖师无是也。且世道何过，法立而敝生，敝更而法移，法与敝自相乘除，要之世道亦无是也。世不信，不得已而有符；道不信，不得已而有法，法岂有实哉？《坛经》符之始也，中颇有赝者。夫披沙而见金，不若纯金之愈，故略删其赝与其俚而复者。要以天下有道，守在四夷，虽符亦无所用之矣。
○赏心集引
雨中坐草堂，阅明教所裒《赏心集》，用心良苦。如好方人，处处觅方，或敝简册，或田翁野妪，或参访道侣，所有单方异药，尽入手籍。凡天下秘密之证，与不可救疗之疾，指掌无复遗恨。而一遇常病，寒热相反，阴阳少乖，历试诸方，无一验者。其人乃大恼曰：「我方非不奇，而世人之病自不与方值，诸人以不善病病吾方，非吾方咎也。」必欲取天下秘密之病以验方，而所谓秘密者，又百出于此。其人烦懑不知所出，请问医王。医王笑曰：「谚不云乎：『学方三年，无病可医；学医三年，无方可学。』子但能察脉识源，方在汝心，不须觅也。」其人愧服。
明教遍历方薮，储药如丘，馀适有觉病，乞一海上异方，未知可否？有则愿为捡出，不然是吾不善病，适不与方遇也。江西有葛道人者，客予里，善谈阴阳生克。每一病出，则云东垣若何，丹溪若何，《素问》《内经》又若何。病者听之，以为卢、扁复出，而及其取效，反不得与馀村鄢草头、陈打卦等，此非不遇病之过，泥于治之过也。明教好方人也，馀则谈阴阳生克之葛先生而已，因书卷首，以俟公异日一笑。
○吴长统行卷引
宋有词客，貌奇陋，客遇之辄得不吉。久而人争避匿，无敢与游者。客益困，欲死不得。一荐绅怜之曰：「是子虽数奇，岂能祟人耶？」因筵召之，一坐尽骇愕，走者半。数日后，主人罢官，筵中人非病则蹶，无一免者。嗟夫，世谓诗人穷耳，乃有穷至此极者耶？今长统貌虽古，然陋未甚，其穷非以诗，盖穷而后为诗者。与人交不能自昌其身，而要不能厉人，愿今之为贵人长者，见长统幸且无避匿，长统之不能厉，馀盖以身试之矣。

[book_title]卷十二・叙
【万历二十八年庚子～三十四年丙午。３３～３９岁】
○送江陵薛侯入觐序
当薛侯之初令也，}而虎者张甚，郡邑之良泣而就逮。侯少年甫任事，人皆为侯危。侯笑曰：「不然，此蒙庄氏所谓养虎者也。猝饥则噬人，而猝饱必且负贰Ｎ峒⒅使不至怒，而饱之使不至骄，政在我矣。」已而果就约，至他郡邑，暴横甚；荆则招之亦不至。而是时适有播酋之变，部使者檄下如雨，计亩而诛，计丁而夫，耕者哭于田，驿者哭于邮。而荆之去川也迩，沮水之馀被江而下，惴惴若不能一日处。侯谕父老曰：「是釜中鱼，何能为？」戒一切勿嚣。且曰：「奈何以一小逆疲吾赤子！」诸征调皆缓其议。未几果平。
馀时方使还，闻之叹曰：「今天下为大小吏者皆若此，无忧太平矣。」小民无识，见一二官吏与}相持而击，则群然誉，故激之名张，而调之功隐。吾务其张而不顾其害，此犹借锋以割耳。自古国家之祸，造于小人，而成于贪功幸名之君子者，十常八九。故自楚、蜀造祸以来，识者之忧，有深于}与夷者。辟如病人，冀病之速去也，而纯用攻伐之剂，其人不死于病而死于攻。今观侯之治荆，激之耶，抑调之耶？使侯一日而秉政，其不以贪功幸名之药毒天下也审矣。
侯为人丰颐广额，一见知其巨材。今年秋以试事分校省闱，首取馀友元善，次馀弟宗郢。元善才识卓绝，其为文骨胜其肌，根极幽彻，非具眼如侯，未有能赏识其俊者。馀弟质直温文，其文如其人，能不为师门之辱者。以此二士度一房，奚啻得五，侯可谓神于相士者也。侯之徽政，不可枚举，略述其大者如此。汉庭第治行，讵有能出侯上者？侯行矣！
○送徐太府见可入计序
黄平倩太史尝为馀言：「徐君见可者，今之子长也。」馀既得《鸠兹集》，读之良然。无何，而公以治行高第移守南郡。郡，剧地也，乘貂虎之后，官务百脞而民屡病。公裁断如割，阴以宽调诸困者，朝而入牍，未日中剖焉。士之执举子业者盈庭，公摘瑕指瑜，无不心折。民之羸者老者伛而杖者，嚣然集阶墀，公目而指之曰：「某宜散，宜饮，宜某法饵。」略无倦容。迨至期年，而城池之圮者无不饬，道路之凸凹者无不平。
有识者或谓馀，是藻心也，而吏干若是，龚、黄所未有也。馀曰：「是固于文一机轴也。」公之文，严于法而沉于气，往往诎常调而自伸其才，故变幻诘曲，无不极情之所至。今公之果于裁者，文之法也；宽以调，文之气也；使民若士之喧然者，百至而百应，文之诎常调而自伸其才者也。故曰文章与吏事一道也。今之握铅椠者，其初检括陈言，而一旦为吏，遂欲舍所学而听于胥，故经术与政事贰；少时习训诂耳，壮而成名，迫于应酬之不得不然，间一习为篇章与有韵之文，而复不暇，故时艺与古文词贰。贰之则交病，渐靡实然。公秀发之才，出之有本，故卒然而藻之为文，饰之为吏，绳尺之为举子业，其机圆，故其道可一贯，非独问学功邃，抑天之所畀卓也。馀于此道，贰之者也。今公北辕，而子大夫以文见役，是使拙工运斤于班、之室也。然馀于公若有宿契，而公亦若谬嗜馀者，故不敢以拙陋辞。
日者公驰一函见示云：「入秋不病病，而渐以J，赖两耳架格进贤。」馀跃起曰：「太守J矣，而百姓肥，夫岂独一郡国哉？异日肥天下，抑亦是政也，是文也」。
○送刘学博序
天下所以治平者，独赖是二三青衿耳！而其冶铸之功，首寄之郡若邑之为博士者。博士任重而权轻，所教之人，皆天子异日所与共治天下者。彝伦之堂，与先司寇师比屋南向，左诗书而右礼乐，其教行则天下泰，教不行则天下塞，非区区刑名钱谷，关系一郡邑者。而其官乃至不得与长吏肩，无论直指校文，二千石诸大吏，降而有司，皆得治其臧否，北面而奔走之，如其属，兢兢然伺其口齿，奉行惟谨。而所为弟子员者，又多高心阔步，方领大带，仰目而视，如所不屑。其贤者可以理谕，而其不若者不可以刑督，其难视驯百姓倍蓰。夫以极重之任，挟不威之权，而御不可刑督之骄子弟，是犹县九鼎以一毛，而帅诸婴以扛也。
刘君必登者，南昌人，以训迁吾邑谕，邑诸生畏而爱之。朔望课其卷，绳以程、朱之脉，无不肃者，暇则进之道先贤故实。君饶吏才，当事者委署委堤，皆有能声，语具别碑中。先师殿圮，君毅然捐月俸，议加修构。直指而下宾之，何论长吏。其重固然，所谓轻与难盖未有，馀甚异之。今君又自吾邑授抚州矣，屡迁而得儒秩，饕者以为冷且俭，而君甚喜，以为但自去其轻与难，吾之任固有重于他吏者也。
盖馀尝授京兆，未几而教国子，又未几而授仪曹。三迁皆领诸生，同志嘲馀有青衿缘，他日或为校文，但不知措大运何日脱耳。今馀亦以此嘲君，他日其为六馆乎？兆三之矣。然则君与馀，皆有青衿缘者，但知其重，不知其轻且难也。
○送潜江潘明府伯和入计序
尚玺卿潘去华，忘齿交，馀兄弟深相知。每与馀析《易》义，馀辄倒；而馀间出一难，去华未尝不心醉也。去华善人伦，尝云敝邑两佳士，其一为侄伯和，其一馀持国也。持国为馀同门友，故雅相得，而独以不识伯和为恨。
既官吴阊，小修弟来自去华所，津津谈伯和器识。岁戊戌，伯和第春官，谓是定交且近。京师拘酬答例，司阍者与主人意不属，一再刺门止。未几伯和令潜江，潜故荆岩邑，今虽丰、沛属，则犹唇齿也。山居以来，守庞公禁，不敢以一字通显者，故虽素所倾渴如伯和，亦竟绝书邮。然馀友苏潜夫，一岁三四过馀柳浪，谈今时循吏，辄首伯和。所谓催}折健，冰其身而利其颖者，出其绪馀，已自卓绝一时。要以潘氏家学，窥天人之微茫，入性命之T域，是未足以尽伯和也。
今征车且戒路矣，阖郡邑之人，交口而颂令尹，无亦惟是尹之绪馀；而馀所倾重，顾不在此。外弟陕亢之，公秋闱首拔士也，率诸同门友，乞一言赠师行。馀不敢以诵令尹者诵，辟之古锺鼎，贵色者色，贵形者形，贵款识者款识。夫时流标目，则亦士林之款识也。馀雅重之，故特述以为献。
○送叶使君还朝序
馀山居以来，荆之为关尹者若而人，而独与今叶公敬君善。敬君喜谈学，津津经术，或者谓公大儒，将遗略细务，而君综理周悉，如栉之于发。甫下车，即除一切厉政，一钱必籍掌故，商民戴之若慈父母。或者虞其报满将不中格，且有罚，而君若不闻者。已而商争趋，竟无负额。馀闻之叹曰：「叶使君心密而机静，经世才也。」夫圣人之操天下，即操其心者也。故忠信，圣学也。泉府通焉。后之君子轻试其才于锥刀缗筹之间，故其术止于桑弘羊、刘晏，而其究竟为士林之不屑。宋之安石，慨然以学自命，其始亦侈言理财也，而其心近疏，气近躁，故道失而财随之。非理天下难，所以理心者难也。馀观敬君公事之暇，辄进诸生商略性命，无一语不入解。间托为举子业，以畅旧旨，无一语不中圣贤U奥。以至六书四韵，皆辨析毫发。虽纷庞丛杂之中，而幽闲自得，手不遗编。是其心未尝以静躁二，是真学术也，操天下之密枢也。今天下之利孔，百耗于唐、宋，而其规利之法，百苛于间架、手实，使君此行，试以密心，筹所以复天子及司国是者。
昔者毕仲游奏记司马，以为人主行新法者事也，而欲兴作患不足者情也。苟未能杜其情，而徒欲禁其事，向来用事者必操不足之情，言不足之事，以动上意，虽致石人而听之，犹将动也。为今之策，当大举天下之计，明出入之数，使天子晓然知天下之馀于财，则不足之论，不得陈于前矣。光得书耸然。夫神宗大有为之资也，以为必如是而后可以富中国，故王、吕之说行，诚若毕仲游之言，其心不攻自破矣，惜温公之未尽用也。今上英特之姿，耻不为尧、舜，区区嗜好之笃，当必有万不可解者。举世无能喻其然，岂诚不喻，抑心未密耳。行矣使君，天下事烦君者不少，唯真学术可以应之，幸勿谓关事毕，且暂释负也。
○寿洪太母七十序
乙巳秋九月廿六日，孝廉弟宗中母洪太夫人七帙，族少长咸集，以次进觞。最后及小子宏，族先生命曰：「子礼官也，词命子所颛，盍为一言以觞。」宏再拜谢不敏，乃曰：「凡木之婆然者，必也其根之坚实者也。是故百围之干，至于干云薄雾，而其荣瘁消长，唯根焉是托，故根者母道也。今孝廉弟蓊然就荣，如花果之方萼，F楠杞梓之用，将在异日，请以是觞。」族先生曰：「是佳喻也。然天下之为荐绅母者，皆可以若言诵。」
宏曰：「馀家高祖而下，世不乏贤，而昌其年者多在母氏。屈指王父行，为兄若弟者凡十有几，问其人庆历相禅之初仅有存。而王母在堂上者，至今犹可数也。屈指大人行，为兄若弟者，凡四十有几，问其人至今三之一存；而诸为母氏者，若干人也。故述袁氏者，张母德焉，请以是觞。」族先生曰：「小子善述，他日载谱牒，为贤媛盛事可也。虽然，是一门佳话也，为袁氏母者皆可以诵。」
宏曰：「馀家族属分三大支，而长最繁，凡三传，而子若孙几三千馀指，长居十之七八。今伯母之膝下，跪而称觞者，子十有一人，孙三十有许人，鸾停鹄峙，琼芬蕙列，又长支中最繁盛者，华封人之所称，母盖具有之，请以是觞。」族先生曰：「盛哉，抑报缘也。母之所以令不与，若更言之。」
宏曰：「母内政修饬，相夫子以道。往时宗人推伯为长，一切国课户讼，受成议于伯所，母倾筐倒橐，咄啐治办，宗人以是益亲，联络支属，如臂指之相使，是母之功在祖宗者也。伯既即世，家日益落，母攻苦茹酸，和丸课子，贤书既登，驯取上第，抚异母子如己出，皆有成立，是母之功在孙子者也。家虽酷贫，好施不厌，一粒一襁，与诸啼号者共，是母之功在乡邑者也。三者家牒所誉也，国史所收也，请以是觞。」族先生启齿曰：「小子之言，善而有征，斯实录也。夫闺房之耀，非文不传，小子识之，以俟异日编彤管者。」于是太母色喜，命诸孙子给宾从饮，饮极欢，酒行无算而退。
○寿李母曹太夫人八十序
凡物所托者坚，则其发必巨而用必远，是故金玉铜铁之资于世也，而其胞为石。盖必有冲厚镇奠之质，而后能孕天下之材，以为世用。菌之生也以朝夕，萍之生也以日月，生非不畅也，所托者脆也。百围之木，必于崇冈，五年而一干，十年而一节，而后栋宇榱题之用，施于朝廷而被于天下。故凡物之为远施洪受者，必其母之历大春秋者也。
馀友李献夫母曹夫人，年八帙，精神炯炯如壮年。献夫高才，早有文誉，而其登贤书也，乃在强仕之后。盖馀尝阅荐绅先生起家迟晚，寿考通显，常十之八；而年少青紫至于黄T者，或不得四五。馀因是而知天地之乘除，造物变合迟速之理也。献夫妙年，已称场屋老手，托于坚而窘于萌，是故不屡经节候，则宣畅不尽。然一宣畅，而其望干霄，非一雨一膏之滋息所能校荣润而程功力者也。馀以母之贞恒，验献夫之迟，故知献夫之用大；又以献夫之发迟而用大，验所托之非常，故知母之为高陵乔岳也。
献夫为人，开爽敏捷，果于任而敢于言，胸中有蓄，吐之唯恐不尽。而其文有奇气，沛然若瀑之注峡。苏子曰：「士以气为主。」献夫之用世，馀以气决之，非臆断也。盖天下唯至翕生至张，山以翕为体，而夭乔以蕃为用，故唯母之凝结，乃献夫之所以发舒也。母女于曹，而失怙最早，言笑不出于阃，以女则淑。相夫子以事翁若姑，甘贫而聚顺，以媛则贤。课其子有成立，为世显儒，以母则式。母盖有仁者相也。孔子曰：「仁者乐山。」又曰：「仁者寿。」世不信寿之必仁，仁之必有后也，盍于山之蓊然郁然者观之。
○邑钱侯直指疏荐序
善治者不择民，犹善将者不择旅也。是故择物而试锋，其锋必濡。京兆之治也，以张子高，民非昵于子高也。益州之治，首尾于张复之，而革于代者，民非怙张而丑代也。比屋而托者犹是民，抱牍而从者犹是吏，一日更其所莅，遂使淳顽异俗，而巧拙易性。故曰地无夷险，夷险在人。
盖馀邑之病令久矣，而钱侯来，政始举。邑虽蕞尔，素称剧。一城如斗大，江水割其址且半，庐居柴立，巷陌凹凸然，市昼冷。先圣无宫，邑大夫无后宇，邮署之积不芟，溜不覆。轩之使，旁午于道，令日夜持手板不得休。羸骑敝卒，以充往来，稍不如意，则弃车骑，各鸟兽散，令且以是得过。胥徒冠而蜮眩朱紫，令诘之不得。俗G悍快讼，相轧以阱。输公帑不以时，铛索之声，琅琅道涂。持筹者盈缩其额，饵其半，公家之籍，不如令甲。令往往注下考。每岁终，课堤役，里闾骚动，滑民黠吏，倚为溪壑，而堤颓削如故。诸青衿睨其旁，持短长，高步阔袖，令煦煦然如慈媪之于骄邻。故邑数十年无善治。邑父老为馀言，前时有杨侯，称能吏，以高第迁。馀时童无所知识。自总角后，所见邑令长若干人，久者四三年，近者数月一岁，辄毁伤失名，落落以去。即邑中士民，亦谓兹邑果足以厉令，虽宓子贱、西门豹复生，无可复措手也。
钱侯来甫阅岁，数仞之宫岿然，官寺区署，敝者更，蠹者饰。江上为层堤纵横之，纵者以捍，横者以卫，邑人土乡士之心始定。市肆渐丰乐，入廛之氓，以岁月至。民供输无追逮者，耻不先，比闾功曹书文字而已。铃下备传呼，无他指使，诞辞者匿而去。讼庭常虚，日高舂则已放衙。诸缝掖以文事至，揖而坐，句摘字商，移甲乙不厌。以公事至，假以温颜，或过激则平气以谕。以不直被摘至，示之三尺，已心慑，则以情宽譬之，其人乍栗乍温，士无不戴且伏。邮驿之客，所至如舍，供具侈，铙吹驺卒皆奉成命，无敢哗者。直指使廉得其实，以治行最闻于朝。会漕使者亦上侯治状。夫今之黄童白颠，犹昔氓也；高冠长裾，犹昔士也；阳侯之波非偶恬，而穷奇之腹非有厌也。羁鞯络绎，不减于前；钱谷簿书，不缩于后。昔也废，今也举；昔也嚣，今也熙；昔为瘠薮，今为腴乡。影表虽神，不捷于此。由此观之，令待地耶，抑地待令耶？
侯为人丰颐郭额，精神举体，操洁而度充，机活而才捷。史称刘道民目览词讼，手答笺书，耳行听受，口并酬应，不相参涉，皆悉赡举，邑侯有焉。夫皎皎者近刻，而优优者近庸，倜傥者自用，而博取者人用之。侯以宽行其清，故无苛清；以虚用其裁，故无逸照。霜雪以砺之，春阳以膏之，龙泉之锋而以试毛，何有此蕞尔也？异日者行之天下，书之史册，当与京兆、益州并传，高第云乎哉！

[book_title]卷十三・游记
【万历二十八年庚子～三十二年甲辰。３３～３７岁】
○入东林寺记
江州半日程，抵东林。石路萦折，然犹未当山足。远公奥而庵之，宗、雷、陶、谢，叠足而崖窦之，虽微佳山水，固已心折。殿前藕池，耘为稻畦，数年前忽秀白莲一枝，妄意六时堂中人，当有来者，此一时也。茶竟，听泉石上，遇其泓则漱，屿则坐，不觉至西林。时微雨，山色为云所扃，稍露半髻。独下雉诸峦，晴霞如彩，光射澄湖，冶波鳞鳞，西望良久乃去。
○云峰寺至天池寺记
云峰寺而上，道愈，青崖邃谷，匝叠而行。絮而粘屦者曰云，幽咽而风弦者曰涧，独石而梁，一丝百尺，下临千仞者，曰锦涧桥。缬红萦碧，蜿蜒而导者，曰九叠屏。一名九旗峰怒而兀忽，如悍夫之介而相怖者，曰铁船峰。数里一息，芟崖而亭之者五。路孪鳎杖而跻，遇泉则卷叶以酌。过试心石，望竹林寺后户，泉韵木响，皆若梵呗，乃拜。亭尽，梵刹出上霄，诸峰障而立，犹在天半。佛庐甚华整，覆以铁，一溪涨绿，泠然阶下。稍定，乃上文殊台，俯盘鹰见背，千顷一杯。少焉云缕缕出石下，缭松而过，若茶烟之在枝，已乃为人物鸟兽状，忽然匝地，大地皆澎湃。抚松坐石，上碧落而下白云，是亦幽奇变幻之极也。走告山僧，僧曰：「此恒也，无足道。」
○佛手岩至竹林寺记
越石阜，度颠仙碑亭，东下为佛手岩。石参差而出，如冻云之覆，其溜为泉，折而行，壁愈峭。洗苔观竹林寺额，扣石长啸，妄意其中有长眉皱肤其人者，闻馀啸而出，庶几遇之，揽其袂而去，不可得。既而笑曰：「罗汉可遇，刘苍鹰家狗乃啮其血，何必竹林寺前也。」
馀梦中屡感异景。尝梦至一山，纯玉，峰棱棱如珂雪。圣僧导馀入，小修从山壁直度，不锷亦不碍。壁尽，石匝空而城，广博严整，遍镂调御菩萨像。忽空中呼曰：「善才至！」貌可二十许。又呼曰：「二童子至！」婴然两孺也。又尝梦过村居三官冢者，数峰历历，如以翡翠堆叠成，树皆滑碧无叶，莹若青珊瑚。趋而近，见洞，峰稍稍没。馀惊怪，忽见一黄罗幕，发之，诸峰见。一僧手梵夹坐，谓馀曰：「此清凉近境也，盍偕往？」馀踊跃驰，呼二修俱，道旁立长耳，跨之，驶将至洞，圣僧坐飞凫出，大如鹳鹤，指馀所跨者曰：「是亦能翔。」言既，肉翅张，忽数凤盘旋从洞口出，光彩烁地，若有俟者。二修至，逡巡欲上，而雷声发于檐，遂惊起。噫，馀安知兹游之不为梦也！并记之。
○由舍身岩至文殊狮子岩记
野性癖石。每登山，则首问f岩几处，骨几倍，肤色何状。行庄途数十步，则倦而休，遇崎伦快，至遇悬石飞壁，下蹙无地，毛发皆跃，或至刺肤踬足，而神愈王。观者以为与性命衡，殊无谓，而馀顾乐之。退而追惟万仞一发之危，辄酸骨，至咋指以为戒，而当局复跳梁不可制。
宿天池之再晨，观舍身岩。岩石偃而出，孤搴绝壑，一旦遂冠诸岩。而山中一少年僧稍解意，云其下有两岩石更遒。旁僧遏之曰：「径迂且仄，不受履。」馀大笑，趣之行。从旧道折而下，得支径，剪萝跃涧中石，扪绝壁，更上下，得文殊岩，一壁皆怒石，砰跃空出。坐候泉熟，试茶。良久，俯危磴，更数盘，得狮子岩，石骨拗折，颓放已出，互相压，而少逊避者，遂为庵址。
铁船峰当其面，紫锷R厉，兀然如悍士之相扑，而见其骨；及斗困力敌不相下，则皆危身却立，摩牙裂髭而望。大约三岩，皆以纯骨及面峰峭削胜。而狮子岩最下，下不极，则石之怒不尽。铁船之高，不能R舍身岩而上，而狮子仰视其颠，岩与奇适相值。溪涧近，则鸣悲激而石始活，狮子岩皆据其胜，是为天池之绝景。君子之至于斯也，或未之见也，然路实不甚，游者既不索，而山僧畏冠盖，唯恐去之不速，是以不显，馀何幸得之？
高僧遍融，尝庵狮子下三年，正其入悟之始。每横一棒，坐岩口，行脚来则棒出之，竟无酬其机者。融公去，石落，址遂塞。岩之左存小室，梯而度，然荒寂甚，僧亦无复居者矣。
○由天池逾含罅胫寥峡涧记
当馀初趋江州时，谪仙之飞瀑，小苏之三峡涧，已奔注吾胸，如与阔友期。将至，测焉眄綦履之声，喜其近而翻虞其滞。方过琵琶亭，问舆人三峡涧何在？皆曰不闻，山极于天池而已。至东林则问东林僧，僧曰：「闻之，然在星郡。」问其道，不知也。忽天池书记僧来迎，首举以问，僧曰：「有路而削，从含罅氪铩！刮势涑蹋曰：「可四十里。」问：「尝至否？」曰：「闻老僧言其略，实未至也。」馀笑曰：「尔导我游此山尽，当挟尔去。」
凡七日而穷其胜，游竟，挟客行，历层峦，面壁而上，数息，登含笾巅。长江泛潋，浊波一线，蠛清澈如片照，细见帆影。湖中诸峦，或如蚀翠，或如砂斑之凸起。圆苍所覆，目与之际，丝棼黍积，尺吴寸楚。少焉雾作，长风卷湖而来，心怖乃下。石削而无级，势若走阪，不能自止，山程三十里，不当一长亭地。山趾平，乃舆，数步一叠，错行阡陌间。顷之，至栖贤废址，山中人指绿畴而坦者，曰故殿基。石涧汩汩流，从径左折，得玉渊潭。涧水奔流而下，展转与大石触，方怒，忽得平石，溜泻数十丈，底规而末垂，水得尽泄其屡张屡折之气，遂悍然不顾，厉声疾趋，而石斗叠，忽落为潭，水势不得贴石，则架空悬注，斜飞十丈馀而后坠，虹奔电落，响震山谷间。潭面皆腻石，稍纵足则溜，其极无底，观者皆目眩毛竖，不敢久立。
沿涧而叠，数折得三峡桥，桥坚致雄丽，其下清崖可席，相与酌泉而坐。稍定，沿溪行，巨石巍怪，或眠或立，湍水撼之，一涧皆啕号砰激，屿毛b草，咸有怒态。当其横触汹涌，虽小溪亦_目伫视，如与之斗。忽焉石逊，涓然黛碧，观者亦舒舒与与，不知其气之平也。馀私以语客，历试之良然，乃大笑。五老峰压叠而下瞰，如与涧争遒。一日之中，耳穷于鸣泉，目眩于幽碧，舌燥于叫愕，踵蹇于促曳，是亦天下之至观也。偕游者倦甚，枕流水卧，而暮色欲来，以水溅之，亦不起。山僧设茗供一杯，乃行。
○开先寺至黄岩寺观瀑记
庐山之面，在南康，数十里皆壁。水从壁罅出，万仞直落，势不得不森竖跃舞，故飞瀑多，而开先为绝胜。登望瀑楼，见飞瀑之半，不甚畅。沿崖而折，得青玉峡，峡苍碧立，汇为潭，巨石当其下，横偃侧布，瀑水掠潭行，与石遇，啮而斗，不胜，久乃敛狂斜趋，侵其趾而去。游人坐石上，潭色浸肤，扑面皆冷翠。
良久月上，枕涧声而卧。一客以文相质，馀曰：「试扣诸泉。」又问，馀曰：「试扣诸涧。」客以为戏。馀告之曰：「夫文以蓄入，以气出者也。今夫泉，渊然黛，泓然静者，其蓄也。及其触石而行，则虹飞龙矫，曳而为练，汇而为轮，络而为绅，激而为霆，故夫水之变，至于幻怪翕忽，无所不有者，气为之也。今吾与子历含螅涉三峡，濯涧听泉，得其浩瀚古雅者，则为《六经》。郁激曼衍者，则骚赋。幽奇怪伟，变幻诘曲者，则为子史百家。凡水之一貌一情，吾直以文遇之，故悲笑歌鸣，卒然与水俱发，而不能自止。」客起而谢。
次日晨起，复至峡，观香炉紫烟，心动。僧曰：「至黄岩之文殊塔，瀑势乃极。」杖而往，磴狭且多折，芒草割人面。少进，石愈隆０兹照，如行热冶中，微闻诸客皆有嗟叹声。既至半，力皆惫，游者昏昏愁堕，一客眩思返。馀曰：「恋躯惜命，何用游山？且而与其死于床笫，孰若死于一片冷石也？」客大笑，勇百倍。顷之，跻其巅，入黄岩寺。少定，折而至前岭，席文殊塔观瀑。瀑注青壁下，雷奔海立，孤搴万仞，峡风逆之，帘卷而上，忽焉横曳，东披西带。
诸客请貌其似。或曰：「此鲛人输绡图也。」馀曰：「得其色，然死水也。」客曰：「青莲诗比苏公《白水佛迹》孰胜？」馀曰：「太白得其势，其貌肤；子瞻得其怒，其貌骨，然皆未及其趣也。今与客从开先来，欹削十馀里，上烁下蒸，病势已作，一旦见瀑，形开神彻，目增而明，天增而朗，浊虑之纵横，凡吾与子数年淘汰而不肯净者，一旦皆逃匿去，是岂文字所得诠也。」山僧曰：「崖径多虎，宜早发。」乃下。夜宿归宗寺。次日过白鹿洞，观五老峰，逾吴障山而返。
○识庐山记后
登庐山之日，曰庚子六月朔。穷览十日，足不停屦，奇奥略见记中。游而未入记者，曰大林寺、万杉寺、金竹坪、黄龙潭、赤脚塔、火场、慈云岭、三塔庵、水口庵、众僧塔、讲经台、乌龙潭、狮子林、青林、月天静室、净业堂、白云林、掷笔岭。游而未果者，曰康王谷、三叠泉。偕游者，曰汉阳王章甫，僧宝方、明空，程生。地主为德化令杨君，楚人，甚贤。尾而至，不及上山，遇于浔阳舟中者，曰僧无念。其以使事竣，舟行偕诸公游，且叙其事者，曰石公袁子也。
○游德山记
甲辰夏月，馀与衲子寒灰、冷云、雪照及居士张明教、小僧习之、弟小修，习静荷叶山中。约以秋凉入德山。至八月初旬，暑气微减，小修入黄山，馀适有便舟，遂偕诸衲行。十四日，发舟孟溪，十五夕，看月马湖。湖与洞庭接，水光千里，生平看月，此为雄快。
十七日晨，抵德山潭下，江上望山如卷石，微见菁林。已，薄岸行，得委巷，崖绿翳日。有丘焉，如覆铛，树蔽之，根狞狞若瘦臂。石而上，两峦之凹为涧，前则茉莉夫人鬼宫道也。塔院踞涧后，负高峰而面层壁，葱菁多古树。院内外皆田，两峦相让而却，初让为涧，再为院为田，最后让益甚，地益坦，两山之势益张，遂为佛庐。入门多古杉柏，殿堂高广，像设亦奇大，辟如阿房旧址，见者知其非汉以后帝王居也。从殿胁而右，多美箭，幽崖相蔽。折而上，即峰顶，顶有善卷坛，崖桂盛开，芳香袭一山。数敝宇架其上，败人意，几欲下，而瞰坛上光景，意勃勃。从烈日下望，望复避，避复往，山翠水光，匝而绘之，使有佳士撤其冗室，间为亭榭轩J，固德山一绝景也。然山中胜处，山僧多不到，到亦不解。馀与诸衲遍觅诸奇，如三桂林之幽敞可室，青莲舍左崖可亭，法堂西之小静室多方竹处可榭可阁，无论幽邃静胜，其间百围之樟，尺围之篁，亦非他处所有也。山后面阳山，有地空阔，河流涨其前，直见雉堞田庐，烟岚叠波而出，茸而庐之，可置丛林。使德山法道再兴，当不能舍此为僧邮也。
入德山二日，登览略尽，两龙君载酒来饮，极欢，尽三日夜乃罢。别后暑气大作，遂坐山中与诸衲极谈，庆快无量。至九月六日始入城，诣两龙君。盖此山乃鉴大师旧战场，风柯水音，争为敷演，瞻其遗像，不觉锋颖之顿利也。两龙君者，长君超孝廉，次君御民部，与馀兄弟有宿好，奇士也。
○由河山至桃源县记
馀既谢两龙君，将解维，而君超忽来，盛称花源一带之胜。馀曰：「此名迹，不必佳山水，固佳也。」遂命舟，逆而上，君超从陆，是夕会于河山。次日重九，登高兹山之颠，溪边两霞石，映绿潭甚丽，下而席之，迫午乃行。夜泊桃源县，山光散目，溪水激鱼梁甚怒。起步学宫前，石砌百尺，平滑如水，月光照之，光景清澈，楼阁XT，吞烟吐雾，是亦山县之绝胜也。夜中与诸衲闲谭，馀生长水乡，百里无片石，见似丘者而喜矣，是邑何缘，偏占丘壑，岂山水报缘，亦有定业邪？诸衲不对，乃就枕。
○由渌罗山至桃源县记
江上望渌罗山如削成，颓岚峭绿，疑将压焉。从此一带，山皆飞舞生动，映江而出，水缥绿见底。至白马江，山益夹，水益束。云奔石怒，一江皆飞沫，是为浪光之天，山南即避秦处。上桃花溪百步，从间道出后岭，玄武宫其巅。宫甚敞，道士迓于门，指数奥僻处曰，某丹台，某瀹鼎池。馀爱峦山色，苦不欲记之。有碑焉，苔藓剥落，不可读。道士闭目庄诵，如快小儿课《鲁论》，不觉失笑。趋而出，见道旁古松，偃蹇有异态，为之却行。又数折，得桃花观，从左腋道入，竹路幽绝。一黄冠，簪笋皮，白须照两颧如红霞，疑其异人。馀肃冠裾，将揖之，未数步，驺而前，馀笑益不止。偕游者，以馀为暴得佳山水，会心深也。观周遭，皆层峰，淡冶入绘。观前为驰道，车尘马足，略无歇时。截驰道而南，入桃花洞，无所有，唯石磴百级，苍寒高古，若有人焉，而不可即。
馀读瞿童记，有云：「偶造佳地，见云气草木，屋宇饮食，使人澹然忘情，不乐故处。」此与竹林、方广何异？苏子瞻泥于杀鸡一语，遂以为青城菊水之类，至韩退之、洪景卢，益不足道矣。甚矣夫，拘儒之陋也！出洞已昏黑，是夜遂宿水溪，去洞二里许。
○由水溪至水心崖记
晓起揭篷窗，山翠扑人面，不可忍，遽趣船行。逾水溪十馀里，至沙萝村。四面峰峦如花蕊，纤苞浓朵，横见侧出，二十里内，秀`阁眉，殆不可状。夫山远而缓，则乏神；逼而削，则乏态。馀始望不及此，遂使官奴息誉于山阴，梦得悼言于九子也。又十馀里至倒水岩，岩削立数十仞，正侧面皆霞壁，有窦八九，下临绝壑。一窦悬若黄肠者五，见极了了。问山中人，云有好事者乘涨倚舰，令健夫引K而上，至则见有遗蜕，沉香为棺。其言不可尽据。然石无寸肤，虽猿猱不能攀，不知当时何从置此。
又半里至渔仙寺，寺有伏波避暑石室，是征壶头时所凿，馀窦历历如僚幕。寺幽绝，左一小峰拔地起，若盆石，尖秀可玩。江光岫色，透露窗扉间。一老僧方牧豕，见客不肃。问几何众，曰：「单丁无徒侣。」相与谘嗟而去。又数里至穿石。石三面临江，锋棱怒立，突出诸峰上，根锐而却，末垂水如照影，又若壮士之将涉，石腹南北穿，如天阙门，高广略倍，山水如在镜面，缭青萦白，千里一规，真花源中一尤物也。一客忽咳，有若瓮鸣，馀因命童子度吴曲。客曰：「止止，否则裂石！」顷之，果有若沙砾堕者。
乃就船，又十馀里，至新湘溪。众山束水，如不欲去，山容殊闲雅，无刻露态。水至此亦敛怒，波澄黛蓄，递相亲媚，似与游人娱。大约山势回合，类新安江，而淡冶相得，略如西子湖。如是十馀里，山色稍狞，水亦渐汹涌，为仙掌崖。又数里，山舒而畦见，水落而滩见，为仙人溪。既迫夜，舟人畏滩声不敢行，遂泊于滩之渴石上。滩皆石底，平滑如一方雪，因命小童烹茶石上。
次早舟发，见水心崖如在船头，相距才里许。榜人踊跃，顷刻泊崖下。崖南逼江岸，渔网溪横啮其趾，遂得跃波而出。两峰骨立无寸肤，生动如欲去，或锐如规，或方如削，或欹侧如坠云，或为芙蓉冠，或如两道士偶语，意态横出。其方者独当溪流之奥，遒古之极。对面诸小峰，亦有佳色，为之佐妍。四匝皆龙湫，深绿畏人。崖顶有小道房，路甚仄，行者股栗，数息乃得上。既登舟，不忍别，乃绕崖三匝而去。
石公曰：「游仙源者，当以渌萝为门户，以花源为轩庭，以穿石堂奥，以沙萝及新湘诸山水为亭榭，而水心崖乃其后户云。大抵诸山之秀雅，非穿石、水心之奇峭，亦无以发其丽，如文中之有波澜，诗中之有警策也。」君超又为馀言，灵岩及诸山之幽奇甚多，要馀再来，馀唯唯。他日买山，当以此中为第一义也。

[book_title]卷十四・碑
【万历二十九年辛丑～三十四年丙午。３４～３９岁】
○天皇山护国寺自来佛碑记
张无尽有《慈氏瑞像赞》，蒋氏有记，传者以为天皇山自来像。馀初疑之，既读《法苑珠林》，载广州商舶事，与记略同。然据像，乃迦文非补处也。时乃东晋永和，非高氏清泰时也。二公或别有所见耶？抑偶得于传闻，而遂据以为文耶？
按记：永和五年，有广客舟，下载未竟，夜觉有人奔船，迹之不得，而载忽重。既达渚宫，若有人跃而上，舟遂轻。是夕现像于郡城之北，镇牧而下，倾怀渴仰，如睹慈母，千众咸迎，凝然不动。有道安弟子昙翼卓锡长沙寺，闻之叹曰：「斯馀本誓。」令小师三人导之，飒然轻举，遂归长沙。
后Y宾僧伽难陀，瞻像悲咽，谓昙翼曰：「近失天竺，何为远降此土？」诘其年月，无不符合，细勘像文，有梵书「阿育王造」四字。宋、齐以来，放光现瑞，异迹尤多。今其像貌衣褶，已被庸工数髹，仿佛不可见字。长沙寺者，郡人滕舍宅为寺，故长沙守也。
夫宣父不语怪，而至于E尝郊社，则云不可知，圣人盖以不可知为怪，非直无之也。又云「治国如视掌」，此欢喜赞叹之极，形容不及之词也。圣人盖以形容不及为不语，非直蔑视之也。以为直无而蔑视，此宋儒师心之敝，是波旬说，非圣说也。言者以为尧、舜、禹、汤、文、武，其迹皆平平无他异，而释氏幻诡奇变，似非经常之旨。夫世代有升降，而圣贤之轨辙亦异，故礼乐尽而刑书出，鞭挞穷而灵怪显。夫盗不知有法也，而其诅而誓，必质于神。故怪之慑人也，捷于诗书剑戟。故天不有祥云异氛，佩i流孛之怪，则天不畏；地不有芝草灵木，崩吼震竭之怪，则地不灵。夫天地非故为妖异以骇世也，所以导圣而警顽也。且佛未始不常，其谈心谈理，使人蹈律而行义，则固典彝也；圣未始不怪，如仪凤洛乌，出图跃鱼，金泥玉简之锡，龙孽水妖之伏，固亦世儒之所怖闻也。或曰：「信尔，圣贤奚不恒为怪，以摄天下？」是不然。辟如花之根株梢叶，常物也，而偶尔一萼，则人争异。萼愈难，人愈怪。使花而常萼，花将不重；花而止于根株梢叶，花之废久矣。此佛与圣贤之微旨也。
郡侯徐见可以常道治民，又推宣尼欢喜赞叹之意，庄严佛庐，善巧导世，王政所不废也。林君茂化，吴人也，郡侯嘉其贤，托以兹殿，坚致完好，若鬼工焉。其人雅士，乐其奇而悼其废，非区区为福田者也。苏潜夫别有文悉其事，馀故不赘。
○虎耳岩不二和尚碑记
馀童年，熟不二师名，以为古尊宿也。既而阅元美、伯玉二先生集，往往道之，始知为近代禅伯。然二先生亦以夏腊高严事之，度其时皆壮盛。二先生既悠游以老去，奄忽若干岁，白杨可栋，而师白腿缇墒保逆其生，当在宣、成间也。诸徒属试以腊叩，不答。尝检其箧，得旧糸Y衣，忽云：「此武皇帝七年，王城中施食所得衣也。」扣之，复不答。
或云：师名圆信，京兆之房山人。剃发白云山，礼大僧德敬为师。往来上方、红螺之间。二十馀年，行脚所至，为武林、淮安、六安、终南，每住辄数载。以嘉靖庚申至太岳，驻锡虎耳岩，穴而哮者争避匿去。师倚石为屋，稍稍剪夷其积，圜瓢数十馀，踞石沿涧，出入幽花美箭之中者，累累如笠。岩上莲池二，阔可二丈，旱岁不竭。蓬室三，方广当身。所得一缕一粲，尽以供十方游衲，行之数年，遂成丛林。倾震旦士女，号呼悲啼而至者，不至虎耳岩犹未跻岳也。至岩不面顶礼者，自以为悭缘，必痛哭去。否则谨伺岩扉外，经数日得一见，则喜过望，归而对妻子言，犹有矜张之色，以故虎耳岩之名遍天下。好奇者至附益之以古神僧事，家谭户艳，虽龆男稚女靡不道。计贤士大夫之辙以日至，尚方之赐，掖庭之供以月至。自嘉、隆以来，耆宿之著闻未有若师者也。然师务为密行，不以解显，应机之言，多依孝敬，抚摩煦煦，犹乳母之于骄子。金钱涌而至，拒不纳，有赠糈者，付常住作供。四十馀年，影不出山，趺坐一龛中，如朽株。虽利根之士，好为奇谈诡学者，睹其颜，莫不肃然增敬。
馀慕师久，常以其耄，恐不及待。今年侍大人山行，获一拜师于岩间。师貌甚腴，额隆隆起，至顶光滑可鉴，短鬓数茎如雪。见人阖其目，闻根甚利，语清健，望而知为有道。会慈圣出内藏金，为师治塔。塔甫成而馀至。师之孙真慧等，以记属馀。世系年甲既不能详，不敢妄载。庚申以后详之，抑其大者。至若游人之所传，好事之所述，俟他时入山，实而志之，今未暇也。
○荆州修复北城碑记
郡国之有城，犹人之有肢体也。体与神相载，则为平满，为匀适。今有人焉，慕伟衣冠者之魁然，而恢其一臂，途之人争笑之：「夫夫赘耶？不然，则病臃肿者也。」荆州城不知所自辟。《路史》曰：「夷王时，楚熊渠长子康国句，即今江陵。」疑创置始此。《楚志》以为蜀壮缪侯所筑，桓南郡增修之，考史亦无确证。然《溟洪记》载：唐元和中，裴宇瘗石室，后人掘得，其状与江陵城同。而苏子瞻亦言江陵南门外，有石状若宇，陷于地中，而犹见其脊。近岁缮南城，乃得之。故识者谓此城规度，似有所受。更阅时代，未敢辄增减。
万历壬午，始拓城北隅取方幅，而地故凹，肆庐不具，每春夏间。积潦浸城根，时有崩剥。居人相视以为附赘，无所用，殷殷然惟一割之为快。吏斯土者，议藉藉久未决。今监司周公至，环视叹曰：「夫荆固四达之区，古战场也。时平则百雉为具，一旦有警，无寸B可厄，而万城之水，朝决朝注，高与堞齐，名虽曰城，其实堑也。旧址因高为垒，蜿蜒皆地骨，辟如载齿于龈，可以啖坚。今城皆田，畦之且渍，载齿于唇，岂其有任？且夫增陴置堙，以客茭苇，无用一也。第宅区署，巷陌亭囿，填城中不足，而何有此下泽？无用二也。荆自徙城以来，闾井萧条，冠带之伦，悉减往籍，故一时形家亦以为病。大都制不当其形是谓缓，形不束其气是谓漏，缓与漏，皆不足以发生而导祥，此天地自然之节宣，非臆决也。夫百利而十害，犹曰不可，况其无用以贾害也？」公遂力主复城议，与先太守徐公、今守费公擘画既定，以岁某月始事，凡几月日而告成。以丈计之得若干丈，高厚如旧城制，凡用金若干锾，城成而民不知役。
公实心任事，念念皆经国长计，郡邑大政，无不毕举。一时良二千石及丞以下，皆卓卓有民誉，故能相与有成。我民世世，实覆载之。是役也，檄修则某，监修则某，督修则某，皆殚力此城，例得并载。
○东门护城堤记
公安治倚江，江水啮岸者百有馀年，至近岁遂割城之半以予水。议者画为三说以上。一曰，避勿与争道也，将尽撤其堂皇闾井以就高。而公私困竭，不与者十常七也。二曰，筑石堤于江之上流以杀水，堤虹伛而出，水势北走，迤南一带，庶免冲激。而势湍速，投之石未必胶，委千金于洪流，途之人知不可也。三曰，疏二圣洲之故道，以分江势。夫江身在南，水去原而就洪，疏之不胜淤也，策乃下。
会直指使者应公行部至邑，愀然叹曰：「江患逼矣。而江议迄无定画，居者危危，若箦下之火。愚则处堂，抑岂无智者也？」江防使者徐公进曰：「适与荐绅父老言未竟也。邑三面负堤，而缺其东，孟公堤垂右臂下，杨令增其支为前障。往年江决，东门邑居漂尽者，左臂虚故也。迩来江患少定，幸万一之复，而峻其左，可以墨守，此百世之计也。」应公曰善。是邦也诎，诎又不可以需，则为邑出锾若干，监司郡大夫而下，捐赀各有差。阅月而堤成，邑士民相与歌舞于市，皆曰：微直指使者重念灾国不及此。子舆曰：「以佚道使众，则不怨。」况其不使，且为出赀以贷命也。一时善形家者，皆言邑形势自西北来，后叠而前削，截之以堤则气留，留则能为诸祥；且于邑为左，左，龙属也，地宜丰，形胜之所资也。是役也兴，盈庭之议顿止，自忠襄公以来，未之有也。
○新修钱公堤碑记
泽国之有江警，犹西北之有虏警，东南之有倭警也。倭虏之患，至于芟夷我赤子，蹂践我城郭，而水之虐正等；故捍卫之功，比于折冲。邑故洼泽，割江身为都，每入夏后峡水暴涌，云昏天回，几撼地轴。白浪跃雉堞出，居民望之摇摇然。夜则万雷殷枕，甫就席，辄彷徨起。若此者十馀日或五六日，每岁率三四至，以为常。仓皇有警，则扶白负稚，走郭西之斗堤，涕泣之声，闻数十里。而堤故孟公旧址，前此去江远，今蚕食且半，文村之水，直捣其背。万一水从后决，地势面虽高，而方张之怒猝不得泄，必且为旁啮，必且为横激。我民欲别走，则四顾皆壑，如坳堂之蚁，急而趋芥，及芥一漂不可保，则固未如何也已。数十年来，邑人岌岌，议增护堤，当事者檄县覆按，竟中革。
而慈溪钱侯胤选，以甲辰之秋来牧，芟积举废，凡我民之所疾如其屙，不尽其蠹不止也。凡我民之所急如其家，不择怨劳险易，慨然当之，无邀幸，无却退。邑人士知侯将大有为，遂先以堤为请，而革议者有数J亩虞其压，辄欲踵故辙。侯阴悉之，偕今丞周君升躬自按行，见遮道者数辈，侯逆问曰：「是故杨一堤址，虽微可寻也，若何诉？」数辈伏曰：「故堤也，何敢言。而堤之一角，冢垒垒，穿之则暴骸，避之则废工，奈何？」侯顾丞笑曰：「若以馀等不习其乡，令贿者曲为导，可谩也。」叱驺人后，去舆盖，与丞偕步丛草间，顾谓役夫曰：「视吾趾所及，即为堤径。」行至关庙前，率旷土无半Q，群辈以为神，皆股栗反走。量之得若干丈，分丁夫若干名，丞周君督率之，阅三月告成。
诸父老有识者，谓其子弟曰：「若无谓此举易也。当江防徐公建议时，首为台使者言状，使者而下，愀然动色，至为出锾，趣具议上，而一时狐鼠，竟以他议夺。昔出于上而难，今出于下而易，若谓侯何等父母也？」江防者，旧郡守尧莘也。嗟夫，今江水之凭陵，靖康以后之虏也。邑频徙频却，大似南渡之局。幸此堤复，我民倚斗为长城。闻侯又欲疏北江之故道，以分水势，如此则中兴可望也。诸泽国皆有堤，虽甚重而无关司命，唯是堤与我民为存亡。堤与我民为存亡，故知侯与我民者命也，非堤也。夫阃外之寄，唯命则重，馀之比于折冲，非过也。是记也，固燕然之勒也。
○公安县儒学梁公生祠记
天之大也，无所不有，而非挟其有以角也，圣人亦然。使天哓哓然与春争华，与秋争实，与万物争洪纤大小，天亦物耳。故圣人之大以受，不以胜。天下之为道者歧矣，其道皆窃吾近似者也。吾仆役之则吾用，而角之必且外吾而求张。故以宣尼之圣而识小，师老聃问道，不以是贬大。暨于后儒挟吾之所有以求胜，而吾之道一变而儒始名，再变而儒退然居九流之列，三变而儒乃有为异道用者，是则角之而张者也。且夫诸子百家，固未有能出吾范者也。棼而为名、法，比而为杨、墨，遁而为老、释，唯其窃吾似而甚焉，则指之曰异学，而实不出吾之所有。夫听所言，观所行，誉所试，是圣人未尝不名家也。《春秋》之斧钺，虽隐必诛，是圣人未尝不法家也。吾蔬食而愉快，其乐我；席不温，辙不解，其爱兼，是圣人未尝废杨、墨也。寝有经，食有戒，是圣人未尝废摄生也。几研于未发，道竟于无声臭，是圣人未尝废虚无也。唯其无所不有，而出之以平淡，故其大至于不可名。异学者窃其一，以求专其誉，故迹诡而言放，以为不如是，不足以自崇其道；而不知千变万化，皆不出吾儒之固有。吾取其精以供吾用，而汰其甚，告之以所敝，彼亦且乐为吾用。吾覆之以天，临之以君，庇之以父母，彼安敢出而为吾害？唯吾自挟其道而与之角，居然以敌名予之，而彼亦傲焉以敌自居，于是异端之祸与吾儒相终始。名曰尊吾道，其实薄吾藩，而益贼以戈者也。孟氏善卫道者，其言不过曰「归斯受」，曰「反经而已矣」。反经者，使天下晓然知常道之大，而本之身以措天下，皆绰绰然而有馀。吾常有馀而彼不足，又安用借资于彼？天下皆知吾之不借，彼所谓濯龙之宫，白马之舍，其党不得不少，而道自衰，此所谓不攻而破者也。故今之欲廓吾道，莫若遵孔、孟之家法，而明其书，畅其旨。
先是中丞梁公以监司临敝邑，见学宫圮，慨然捐锾新之。每至邑，则进诸生徒，告以圣贤之微旨，其言朴直无雕饰。已又出书传若干，多先儒之所未发。盖公之所以卫道者，与孟氏反经之旨，千古若一券也。昔者昌黎氏卫吾道，徒为忿激之论，而不标其本，是以介胄卫也。夫介胄所以攻，非所以服也。今公第发明孔、孟之深旨，使人知道之无遗覆，而诸子百家无异载。此犹礼乐盛而悍犷销，圣门之伊、吕也。
邑士民戴公诲，争请祠公。邑钱侯闻之甚喜曰：「是王政之大者。」竟如士民请。祠成以记属馀，馀拜手曰：「公他日当俎豆于白沙诸公之间者也。然使后世知邑中有圣学自公始，公之从祀自敝邑始，一时令长师儒，薰其德而快其事，而不肖某得以文字滥其役，是皆不朽之籍也。」
公名云龙，广之琼山人，楚人戴公如羊叔子。今者特祠黉序间，故略述其功在圣门者。其他威惠不具载，以俟异日志岘首者。
○公安县儒学周公生祠记
邑学宫旧滨江，江水[其址，宫遂迁。邑频岁苦阳侯，殿材蠹，过者岌岌然虑其压，则以孙木赘之。又十馀年，而赘者蚀其半。邑人相顾叹惋，竟不敢议兴革。夫邑之荐绅大夫，以至缝衣缓带，皆诵法孔氏者也。积缕而缗，积尘而岳，邑之人亦能办此。独以事重而地卑，故不敢不缓其议，以俟天子之命吏。夫今乡校虽一乡，其始盖有所受之，小至一笾一豆，皆奉功令而行，不敢辄有增损。故学宫之重，与太庙等，而其兴革，一禀于天子，外焉者遐而不得达，则禀于天子之命吏。
今夫佛、老之舍，朝而圮焉，久而呼于市，市之屠估佣保，操其兴革，乌合而集事者，何则？其事轻也。昔李师道请出私财赎魏征旧宅，白居易论奏以为事关激劝，合出朝廷。夫此名臣旧第耳，当时惜大体者慎且重若是，其敢轻议数仞之宫墙与？必有所操而后议，故下之人不得不缓，缓于下而急于上，故体统尊而事行。古之为治者，政学出于一，故曰：「在泮献囚，在泮献馘。」后之人特以为文章之具观，故其修举，常后于官寺区署。一有兴革，直付之一二章缝，而其事仅与释、老之宫等，于是学宫始轻，而弦诵之地，郁为苔藓。后生末学，有经年不窥夫子之门屏者。是亦为政之责也。
监司周公，醇儒也。修夸之节，闻于天下，天子超常格拔之，论者以比胡威、阳道州。下车未浃月，威爱大行。闻邑大成殿敝，即与前分守梁公捐赀撤而新之。既命有所操，无失体，众力遂集。而邑人士数十年叹惋而不敢议者，一旦如释重负。宫既成，邑钱侯率诸荐绅士落之。皆曰：「非公，馀等何颜复见先圣？」泄泄然如唐子之久亡而忽见其乡也。则又曰：「邑，公之畏垒也，将世世子孙俎豆公，舍学宫其安之？」遂并梁公两祠于宫之左。
公名应中，浙之会稽人。夫非谓学宫之能重公，而学宫待公而重，将使后之作者知其重，以时加修饰，而后生末学，望宫墙而肃然，是祠之所以作也。

[book_title]卷十五・志
【万历二十九年辛丑～三十四年丙午。３４～３９岁】
○馀大家y葬墓石记
馀先世自黄移南郡，盖武胄也。至王父左溪公行而族始著，课子弟章句业，冠里中。至馀大人行，始文冠诸生。至馀兄弟辈，而魁海内者一，籍金闺者二，举贤书者一，游槐门黉舍之间者几四十馀人。计高祖有伦公至馀辈凡五世，族指几三千许，族兄弟子侄，或不能字，骑而遇道上，不能貌，或不下，亦下里之冠族也。先世阙记载，大王父至遗其字，其遗行逸事，惟王母馀大姑能道其略。馀尝问大姑：「大王父何如人？」大姑曰：「闻之先姑言，隐而豪举者也。出入必带剑，驰怒马，著衣。尝游柞林、双田之间，遇魁盗数十人，怒领家僮格斗，立磔之。遇岁堇则煮糜以饲饥者，所活不可计。」问王父，则曰：「馀不知其他。记嘉靖之廿三、四年间，出母金以千计，出谷以万计，时乡邑饥甚，王父取其券尽焚之，苍头辈扃而饲，恐其责负也。是年而父生。生平不识邑大夫门，所交为而外大父龚公，作吾曹公时为贫诸生，困甚，延之读书，倾肝胆交焉。龚公后举进士，官至河南左辖。曹公举岁进七。其豁达知人多此类。」馀私叹曰：「是袁氏所以盛也。」欲为家乘未果。去岁使回，大姑耄矣，欲就枕蓐间详而私志之，会卒。嗟夫！
大姑生于邑之先主营，为正德之乙亥岁十月廿日。长而归于袁，嫡姑丘严栗，艰难辛楚备尝之矣，大姑怡然，不色忤也。戊戌，举长姑；己亥，丘亦举二姑，甫数月耳，释长姑乳乳之。癸卯，举馀父，甲辰，丘亦举馀叔，甫数月耳，释馀父乳乳之。庚戌，丘大姑卒，王父委之家政，抚二孩绝痛。归二姑也先于长，倍其奁。二姑所归，家儒而贫，姑资给之。十馀年后，二姑病，姑念之至绝食。一日晨起，有鸟投姑怀，宛转而死，姑恸哭未绝声而讣至，其至性如此。戊午，王父即世，二姑茕然，家益落，大姑起之如王父时。课馀父举子业，令之就学，不复干生产事，馀父以是为诸生有声。岁乙亥，馀母卒，所以抚馀兄弟姊者，如馀叔与姑也。噫，姑之矣，复母之矣，尚何言哉！
岁乙卯，馀兄举于乡，大姑为一开颜。丙戌，试南宫第一。戊子，不肖孙宏继举于乡，壬辰，复得隽。大姑乃辗然喜曰：「袁氏二世无冢妇矣。馀毕世为袁氏劳薪，攻苦茹燥，不遗馀力，天高地远，以有今日，他日见先府君地下有词矣！」甲午，馀谒选，大姑执馀手而哭曰：「尔有王事，八九十老人岂能待尔耶？去，有尔父在，莫念我也！」馀时感伤甚。
庚子，长兄与馀及三弟皆留京邸，大人书来云：「大姑病，痛念儿辈，前者废箸数日，尔妹冠进贤拜床下曰：『儿归矣。』大家喜见齿，遂进食。」馀兄弟把书，肠为之裂。时伯修直东华日讲，国本未定，侍讲筵者才三人，何忍言退。小修试事迫，馀方官太学，例不得请，每相对而泣。无何，馀转春曹郎，私喜曰：「是有间，可以见大姑矣。」遂以秋试终之月，挟弟南归，归而拜王母于床下，则犹喜也。至仲冬之廿五日，病革，遂不起。时亡兄讣亦至。呜呼，痛哉！
嗟乎，计袁氏三世子孙，寸摩而尺拊之，皆大姑也。山之毛，地之产，丘之块，皆姑积之筐箱而纳之辟纩者也。今长安数十里外，见丰林茂竹，苍秀如山，松栗槐柏，干霄翳日者，皆姑之手植也。姑性好施，非知有施之义与其报，贫则悯之而已；性忘人过，非知有捐忿之义与市德，怨则消之而已。噫，此圣质也。冰霜以厉之，阳温以发之，日星以照之，欲不发生可得乎？欲长子若孙者，但观大姑之行，及先世之所以长，虽百世茂可也。将以辛丑年十月三十日，y葬王父左溪公凤山之原，孙不敏，敬书其事于石，以告后人。
左溪公讳大化，年四十六卒。大姑子一，为馀父，敕封翰林院编修。孙男五：长即馀兄宗道，官至右春坊右庶子兼翰林院侍读；次宏道；次中道，国子生；次安道、宁道，俱邑诸生。曾孙四：嗣宗道者祈年，中道子也；宏道子曰彭年，安道子曰椿年。丘大姑子一，为馀叔士玉；女一，适太守王公弟盘，早卒。孙男四。马Q而封者三，中即王父，其西则丘大姑也。
○詹大家圹记铭
馀在抱即多病，母不忍自育，托于詹大姑，恩倍母。甫六岁，即失母，时中道弟方四岁，皆育于大姑，以是馀等至成人，无失母忧。往馀令吴，大姑年七十有五，会小病，馀为之乞休者三，语在《去吴牍》中。时吴中数百万人，相率散缗饭缁，为大姑求福，冀以留馀。馀不许，则又籍其名，请命于城隍，愿各捐其寿十日以寿姑。馀不忍，竟留。然胸中自是郁郁，不半载，遂病，乞归益力。阅六月，乃得请。
大人书来云：「詹姑方健，儿谒部得改，归未迟。」遂入改京兆授，又不获归。然大姑益善饭。阅二岁，由国子教除仪曹，始乞差还，大姑白停扶鸠杖出劳，馀泣且喜。既事竣，馀遂乞病，杜门侍姑，二年乃卒，享年八十一馀一月及七日，时万历壬寅十月之廿五日也。
卒之日，家大人封公哭之恸，谓馀曰：「儿但知母若等，不知实母馀也。馀生值嫡严厉，姑释己女以乳，左手襁，右执衣褥浣焉，艰辛百倍，无弗恬也。顷之馀出就僮舍，凡饼饵果炙之属，昏而出朝而饲焉，朝而出昏而饲焉，问之则皆大姑百计以具者也。汝王父见背，时姑年才三十馀，族长者怜其少，且无子女，强之改适。姑以死自誓，与馀大姑共持家政。馀时弱冠就外傅，所以督馀者甚力。甫成立，而汝母即世，二十年劳瘁，汝所目也。及汝兄登贤书，汝姊嫁，汝二人始束发，而冢妇曹复去世。三在抱男女，复托命焉。嗟夫，袁氏三世，皆姑怀中物也。」言已复哭，诸孙及诸眷属皆恸哭，不肖孙宏道哭而勒诸石，且系以铭。
铭曰：荷叶山之蓊蓊，三官冢之童童，协馀梦，是惟净土之近封，女禅儿海嬉以从。
○少溪袁公墓石铭
叔少溪公，讳士玉，与馀父封公同出王父左溪公，而母别。七岁失冢母丘，母于封公母馀大家。弱好弄，挟瓦注走里\，酒后耳热，出所弹雀炙之，遍啖诸年少。王父爱怜之，不之禁。十五岁孤，封公止长一岁，任家政，而公嬉狭如故。性癖马，厩中皆良驹，悬高资不肯售。不致远，但日驰湖莽间，风鬃雾Q，望若龙种，观其蹴踏啮脊骄嘶鼻语以为快。未鸡鸣辄起栉沐，衣冠而立庭中，命臧获牵驹出，然松而照之，视其饥饱刍秣而后放。晚则从山头望归尘，掀齿而笑。
为人魁硕长悍，壮饮食，日携楸L，偏提五木，挟诸客走马双田、孟溪间，剧饮彻昼夜，四十年如一日，未尝一刻奔走公私，作人间劳薪事也。
公生于嘉靖甲辰，享年六十。子四人，孙十一人，以癸卯十一月二十日附葬凤山之原，分丘姑之Q而封之，左则先王父与馀大姑也。将终，以铭属馀，侄宏道乃搦管[欷而为之铭。
铭曰：支公神骏，武子马语，癖则癖矣，犹胜孙子荆之嗜黔技。
○敕封孺人廖氏墓石铭
孺人廖氏，为先庶子伯修兄继室，少庶子七岁，年十八乃归，时伯修方为孝廉。既官翰苑，遂封孺人。随伯修燕邸者十二载，家居前后凡五载，称未亡四载，得年三十八，以万历甲辰八月十八日卒于寝。
孺人性醇和贞粹，相夫子以义，畜妾媵以恩。伯修亡，意绪殆不欲生，持斋绣佛，日夜期地下。伯修甫襄事，遂命斫棺，治鬼衣，若远行之装束，恬然安之，未及二年而逝。嗣子祈年，将以是年十二月一日安葬于先庶子墓旁，相距丈许，遂为之铭。
铭曰：原之右为姑若夫，原之左为子若侄，夜台之聚首，胜白日之[泣。性温而贞，不愧姑也；操严而洁，不愧夫也。唯其不愧，是以含笑而归，愿佐夫子于黄垆。
○夷陵罗子华墓石铭
罗公讳文彩，字子华，先世隐居苏之洞庭山。祖钦贾，往来楚、蜀间，爱夷陵朴雅，遂家焉。钦生怡，是为怀湖公。怡生三子：伯文锦、季文鉴，公其仲也。生而颖异，日记数千言，为偶声，辄随口应，而公以近籍，恐为里\所欺，遂罢习举子业。与伯同贾，私携古文词读之。遇山水佳处，乃流连忘反。伯叱之曰：「世岂有牙签筹子、青山贾儿耶？」公谢之不顾也。已乃独贾，日则算缗，夜则铅椠如初，利辄倍他人，橐中不遗一钱，伯乃叹服。伯早逝，去怀湖公没才三年，公恸哭曰：「天乎，夺吾父兄之速耶！」抚伯子如所生，择里中英妙为之庭课，后皆有声诸生间。未几，公亦三举子，遂去贾业，以诗书为专门。
性好施予，尝有妇垢面而呼，问其故，则鬻身以偿其夫贷者也。公悯之，遂为代偿。又买一姬，纳币矣，已乃闻其故夫不能成礼，改而别字者，公乃资之合欢，币帛一无所问。有贷其赀以贾者，日走青楼中，赀荡尽，以居求偿，公怜之曰：「少年幸莫入轻肥场，吾不汝迫也。」遂焚其券。公嗜琴，晚年好益甚，尝曰：「袁孝尼不传《广陵散》，世岂遂无音耶？吾性在山水，指间勃勃，常有流泉远涧，不愿闻人间Q弦铁拨声也。」峡州之解琴自公始。少时尝与客弈，客先一道，不能胜，公忿而归，取局谱观之，精思半月，遂两先客，人以是服其敏。居家务为俭素淳朴，所馀辄施，修刹造梁无虚岁。再饮于乡，后辄辞。暮年皈心莲邦，课诵至忘寝食。既病不服药，唯诵极乐如常。一日呼洗浴甚急，诸子泣曰：「阴阳家言，时日不利奈何？」公轮指曰：「明旦当利，为汝等一日留。」至期乃合掌曰：「门外有高衲携我入七宝池矣。」遂端坐而逝，享年七十有二岁。配王氏，即少宰兄柳溪公女，贤淑闻于乡党，先公二十六年卒。
子三：长冠，国子生；次冕，廪诸生；次旒，州庠生。皆以文藻知名于时。而冕留柳浪湖一月，与馀倡和最久，异日不愧木天、石渠之选者也。孙男十。继室卢氏，抚育诸子，无异己出，先公十年而卒。卒之岁，公长女梦其先叔文鉴谓曰：「汝父母数俱尽，汝父以阴德当延一纪。」至是始验。于是冠等以某年月日合葬于河西之后庄，而乞铭于馀。
铭曰：是以菩萨檀度，庄严其身者也。是以周、孔礼乐，训其子若孙者也。是支那国之善士，而莲花七宝土之氓也。
○司马孺人墓铭
孺人司马氏，邑之谷升里人，年十六而归馀同高祖叔冰壶公。逮事舅姑若干年，克尽妇道。舅即德兴县贰龙潭翁也。翁甫得官，即解绶归，优游田里间，称善士。村故多盗，翁世雄于赀，徙避不常。孺人佐叔为层楼，居翁姑其上。翁喜谓里人曰：「吾今日始觉高枕之为甘也。」翁晚岁获享耄期，壶觞啸咏比于陶、白者，叔与孺人之力也。
叔有隐德，捐己之急以恤困，至于桥梁舟楫，便即施之，以故家遂贫，孺人安之。督课僮力，严慈有方。家无羡财，而佐夫子以行德者，行之终身不厌。迨庚子秋，伯子宗郢举于乡，里人乃窃叹曰：「是乃若夫妇所为封殖者也。」次子宗成邑庠生，子某某甫弱冠，皆有隽才。伯子得隽之三年，而孺人卒，是为甲辰春。年若干岁，窆于先姑之右。宏道曰：「谷升世出贤女，庚子之捷三人，馀家兄弟先后得隽五人，皆甥于谷者也，偶然耶？抑地灵耶？两村相隔一带水，当为将来佳话。」
铭曰：其妇也范，其母也式，胡不耀之三光，而袭之九地。是宜隆其封，杰其制，去此三年，天语将至。
○兵部车驾司员外郎龚公安人陈氏合葬墓石铭
壬寅冬十二月望，驾部龚公偕馀往二圣禅林。是夕建三圣阁，寒月烛林如洗。夜半，公呼馀出，笑曰：「此坡公承天院旧案也，吾两人乃复继之。」呼同事数少年不应，苦邀之，以霜威辞。公曰：「少年何衰惫甚，岂若老健耶？」徘徊霜月下，馀体粟，渐不支，而公愈勃勃。馀私念曰：「是寿者相也。」后四日丙夜，忽有叩门声甚急。馀披衣起问之，则曰：「公暴卒。」馀不袜而驰，至则公瞑目数刻矣。
公精研性命，至晚乃通释氏，不荤血者三年。高才博学，于书无所不窥。每得异典，躬自雠校，蓄书至万馀轴。邑人士稍知慕古者，公与兄先太原之力也。性宽厚，耻谈人过。人有挟械以弄公者，公佯若堕之，而实了了，后虽负公，公亦竟不发。好古图画及锺鼎。五亩之宅，花竹居半，怪石枯松，累累几席间。亭台轩J，小不当意，辄毁去，逾日更作。疏题未竟，榱栋已移，公竟以此贫，然公不屑也。尝从河北使还，见道上柳条袅袅，公爱不已，呼役夫伐数枝缚置舆旁。问之，则曰：「江南无此佳柳，持归树之。」闻者匿笑。及至家，仅得枯株数条而已，公犹令置水边，其韵致高远皆此类。噫，此可与龌龊俗儿道耶？政使道，亦当不解也。公晚岁与馀最契，所可言者，公之粗迹，至公之自得处，虽公不能言也。
公讳仲庆，字惟长，方伯公季子，而太原令之弟也。母曰赵夫人。生嘉靖庚戌岁，万历己卯举于乡，名第三，时先兄宗道第八，里中以为美谭。庚辰成进士，授行人，乙酉改福建道御史，甫再月，出为磁州判，以疏论权党也。未几，升汝宁推官，丁亥转南户部主事，戊子调兵部车驾司员外郎。顷之以内艰归。既而方伯公亦卒，公遂无经世意，自称遁庵居士，角巾散带之朋，赤髭白足之侣，优游茂树，晤言终日者十馀年，竟若坐脱以去。虽世寿仅五十三，然弹指拂石，于公何别，公之学何学也哉？
公卒之三年，释服仅逾月，公之妻安人陈氏以病疡，亦卒，时乙巳之九月十有三日也。安人慈慧恭谨，事姑嫜以孝，育妾媵以恩，抚诸庶逾己出，好施乐善，与驾部同之。封安人，邑中呼为女圣。
先是安人持五十三佛名号甚谨，委家僮善书者另录一纸。僮书未半，而所置案稍不洁，其人复嗜饮。是日午猛风卷地，一黑衣神拥而入，拔是经至安人所居楼前，已排空直上，霹雳大作，市中人见若匹练。后有人自城外来云，十馀里尚见之，竟不知堕处。馀闻之叹曰：「此精诚之感也，虽然，安人恐将厌世。」已而果逝。
馀兄弟幼失母，安人待之若所生。安人之亡也，馀与中道弟及诸妇皆哭之恸。安人生己酉，寿逾公四年。安人事公若干岁，委曲以怡公者无所不至，公甚敬礼之。长子炳闻及女适李氏者，安人出。子某及女适邹氏者，皆庶出。而次子某早卒。炳闻子二。以丙午正月二日，合葬特丘东山之原，而馀泣为之铭，此公志，亦馀责也。
铭曰：公归之日，释者宝方梦一大士飘然而南翔，云有善人，结伴以行。已复有逝而更生者，云见公于琉璃之堂，公之侍姬，明眉I发，仙袂扬扬，笑公之旁。儒者曰：「此荒唐之言也。」以问袁生，生笑而不答。既而告曰：「汝见夫掣空而直上者，谁之主张耶？」
○舒大家志石铭
家崇阳舒氏女，生嘉靖之壬午。家贫，父怜其慧，教之新声，走荆、郢间。未几至馀里，见王父左溪公慈而侠，委身。年三十馀而王父即世。家孑然一身，无他男女，族长者以其李，恐不当霜雪，家以死自矢。朝l暮织，为馀叔督家政，甚勤苦。叔诸子宗正等，家皆母之，推干就湿，倍于所生。闺操之严，凛若寒玉。称未亡者五十年，寿八十有四岁。噫，是可铭也矣。
铭曰：贪泉之水，不变廉士之肠。兰生丛棘中，不败其芳。唯橘与枳，何其易徙？闻家之风，可以愧死。
○慈溪钱君墓石铭
慈溪钱侯令馀邑，期年而政成，以最考闻于朝，乡大夫毕贺。侯泣谢曰：「是先子教也。先子居常诲不肖曰：『而知物情乎？衡之所以适者，平也；水之所以鉴者，澄也；春之所以畅者，温也；霜之所以厉者，洁也。』命不肖勒诸佩，不肖兢兢龟蔡之。下车以来，唯恐一朝戾先子教，以为诸大夫辱，其敢言最？」乡大夫曰：「是也，是乃侯之所以福我民者。先公持矩平，侯则之以程物；居心净，侯规之以用照。温然而煦育耶，唯先公之膏液也；皎然而冰雪耶，不可犯者色耶，唯先公之凛冽也。民等不获事先公，犹幸沐先公之教以生，敢不下拜？」侯起谢。未几，侯持先公状一通，乞铭于馀。馀唯执役之荣，故不敢以不文辞。
公讳良臣，字显君，其先家于鄞。胜国时，有均一解元者，始徙慈，三传而为滇少参森，正统壬戌进士也。森生圭，圭生铁，铁生仪，即公之父。公生而颖异，失怙早，能自得师，弱冠有倍年之知。所与交多名士，如侍御向公某，太史王公某，文学桂公某，孝廉张公某，雅以文行推重公，称素心交。及桂公早世，向、王诸公先后起家，而公屡蹶场屋。诸公每以石交援，公弗屑也。壮年读书云间，豪杰多从之游，如唐君某、锺君某，皆出公门下。及锺宦括苍，遣使迎公，公至彼，为条利病及诸曹史不职状。锺叹曰：「始馀从先生学，谓章句恒事耳，今乃知学之所以仕也。馀不足以尽先生，是数端者，又安足以尽先生学，馀负愧多矣。」锺卒内召，为时名臣云。
公有至性，自以奉养不逮，居恒抑抑。即年当耆艾，每一道及，则泪涔涔下。尝收邑子羡金，有孔姓者力不及，将鬻妻以偿，公闻之大惊，急置不问。数年后，过市闾，有妇人抱婴拜公前者，公惊问故，泣谢曰：「此乃向者君所宽也。馀夫妇幸得瓦全，遂有子。此一瓣香，为君子若孙烧也。」公佯为不知者而避之。其既以振人之急，不自为德，皆此类。晚年自号层峰居士，志入山之深也。
公强仕始生邑侯，故侯每曰：「先子盛年多奇行，生也晚，遂不及闻，伤哉！」馀曰：「公之学不可见，见于门墙及哲嗣者，皆公学之馀也。不朽者三，公有其二，何憾也。昔杨王孙以裸葬而传，刘伶以《酒颂》而传，士之垂誉，岂必在多哉！」
公生于嘉靖丁亥九月十六日，卒于万历戊子四月九日。逝后三年，而邑侯举于乡。邑侯母沈，以嘉靖壬子十二月二十五日生，万历甲午三月十二日卒。子三：长即邑侯，名胤选，娶赵氏，继娶向氏；仲奇选，娶应氏；季龙选，邑诸生，娶郑氏。女一，适诸生罗云凤。孙男六：名标，邑诸生；名策名籍俱长出；名科名桂名柱俱仲出。孙女三，亦长出也。将以某年月日合葬于邑东之山，乃为之铭其碣曰：
其身之不试，而试诸子。涓涓者液，如波方驶。近则四明，远唯苕水。毕万之后必大，请誓诸砥。

[book_title]卷十六・疏
【万历二十八年庚子～三十四年丙午。３３～３９岁】
○圣母塔院疏
《荆州碑》云：「智者禅师辞亲出家，母以甘旨为言，师遂指茅为穗。」其说颇不经。然邑中茅蕙村名始此，今圣母塔，即其故封也。邑自汉、唐来无文士，故旧事多略，而塔碑剥蚀尽，逸事仅见《统记》中，所谓《荆州碑》，乃《统记》夹注所拾耳，亦不知碑为何人作也。叹先迹之久湮，悲文献之残阙，后来者弥永弥敝，他日摩耶藏骨地，焉知不为卜兆者所夺略也。
夫中国之有智者，犹西土之有释迦也。以藏通别圆判一代时教而教意尽，以空假中三观发明真谛而禅那启，以十疑释西方净土之旨而往生决。夫四字尽四十九年之微言，则马鸣、龙胜所未发也。三观直指心宗，摄无量义海，则惠安、生什所未诠也。约十六观门，而皆归之第一义，则永明、天衣诸大师所共祖述也。蕞尔小邑，生此大圣，辟彼盲龟，值浮木孔，而乡里后生至不闻其名，遗文阙略，抑至于此。馀友崔生，去塔五里，近欲募修一院，以永此塔。墙宇堂厨之类，费青铜将八十千，合众佛子之力，而供一佛母，计当不难，生第勉为之，唯渐而恒乃可成。
○板桥施茶疏
繁热隆寒，九十者半。渴骥奔泉，行人在道，当其炎则焰在喉，当其寒则冰在腹。取之杯杓之间，而所活者，至不可计。至若春暖秋明，解装释驮游人，踏沙而过羁鞯之客，伤风烟之顿异，而流光之为尘足也，烦懑之时，忽此一杯，眼若开而心若释，亦足以少舒其困顿之苦，而发泄其羁旅无聊之况也乎？此古人置邮传餐之旨，王政之所先也。茶夏费薪，冬费姜，其劳费等，计一月费不下二金，邑诸宰官主之；春秋之费，当夏冬三之二，诸居士塞夷及往来客子主之。
○南都天界寺募田疏
僧供出自分卫，佛制也。后因乞者不胜烦，供者不胜数，而寺田之制始兴。夫天下之官者、商者、工者，皆待食于农，耕之者一而食之者十，农安得不厉？夫官为民策旱潦，正疆洫，是官未始不农也。夫商为民以谷易钱，以舟车通货器，是商未始不耒也。夫工为民陶冶鼓铸织创作，是工未始不耨也。
今夫僧居则办道，行则参礼，无铢两之事及民，其真能为应供为利生者，百不能一，而坐而蠹庾粟者，十人而九也。夫取百不能一者，而皆取给于农，则农困；监劣僧之敝，而并废福田，则僧困。此两弊之道也。自隋以来，久而不弊者，唯寺田一法。计僧而田之，计田而夫之，一亩之入，可供一僧；一亩之力，常借二夫。是一亩而供一僧与二农也。以其二自给，其一以办官税，坐而食之，不为蠹国。使天下之为僧者，皆借民力以办禅，而其贫无田者，复得借僧亩以自食，此与官与商与工交相耨者同。比之方维口最为净食，使瞿昙生中国，决当易分卫之制而为田也。天界寺旧有田，今以供院僧，而四方行脚不沾盂粒。禅者某议贸田以供禅众，宰官居士有能共成此举者，于国于农于僧，皆有大饶益，此经世之画也。
○庐山募缘小引
匡庐之胜，峰为五老，泉为瀑布，岩为狮子、文殊，涧为青玉峡、玉渊潭。至于幽林邃壑，迂回曲折，则天池独臻其奥。馀自丁酉来，入名山者五，五泄以瀑胜，天目、齐云以石胜，盘山、红螺B奇极矣，要以岩壑胜，而匡庐皆奄有之。所至之地，惊心骇目。计此山之石之瀑之岩壑烟峦，分身作十百山，犹当与天台、雁荡争胜也。天池僧某者，所往必向导馀，一石一勺，皆能言其目，详其委。馀往入山，有白首不能名一丘者，少年上人独能耽心水石，此一快也。
山中每年末，具合山供，禅者适隶其职，同行数衲为馀言，馀囊适竭，不能具檀。自惟蕲、鄂去匡为近，又馀友孟常兄弟及吴皋倩在焉。而禅者所职，得三十千青铜可办，当不惜也。因为述匡山之胜，并以此意达之。
○L路疏
从斗堤而来，儒而馆者，行脚而庵者，佣而灌者，瓮而汲者，皆道此巷。巷凹，雨则滞，久则洫，人趾之所践，牛羊之所蹂踏，渍若胶，没胫，少者至臀。计纨其衣者，一春当费L二n。市人虽赤足，其o裆衫裙污浣之，费一日工，色且脱。佣不灌，则减其直，汲者迂道，而饔飧不时。妇女跣，至见其，则不雅，或倾仆，则费且蓰。故议者欲L此巷，以便往来，盖非独巾衫者当惜其革，至于闾里屠估，下逮卖菜佣儿女子，护其而丑见其胫者，亦当以数钱见与，是亦减费之道，是可施也已。
○补藏疏
二圣寺藏经，馀与龚惟学先生次其目，惟长先生补其亡，通禅暨诸居士饰其椟，而饱蠹粉者尚十之五，失次者十之三，通禅欲诠补之，资具阙。乡之宰官长者，始困于造阁，既困于治椟，其合力者不过两三家，且贫。通禅不欲重困诸穷宰官，谋为远募，而问策于馀。馀曰：「此乡人之耻也。东西南北，任锡所至，使其人皆笑乡大夫之贫且悭，不能檀，而更布金钱，以愧吾乡大夫，是亦发露之一也。」
○众香林疏
官有邮，旅有舍，僧有丛林，此即次之地也。邮有宰，舍有主人，丛林有接待僧，此掌理之人也。邮廪于官，舍取办于客，而僧孑然一锡，过传舍则皂而挺者嗬斥等于饿隶，投逆旅则囊惟一钵，又以其缁而髡也不祥，急叱之出。所谓丛林者复无所取，四方之人非甚不急之缗，不投一缕，故接待之难，比置庵造像百倍。而行脚每至之处，不敢与疥癞争席。至若一遇暴警，令首诘奸，而僧徒先遭其虐，三木递者，比比皆是。是皆丛林之不立，以至于此。
昔石头道盛时，每数十里置一僧邮，而荆最要，故丛林称盛。今净地与民居杂，而僧习为市，已不复知剃发为何事。大士之堂，每以客豕，而客僧至者，不得取一粲，是何今昔之悬绝也？众香林创始于念净居士，而命名于黄太史，托于北来僧某，敛而粒之，以邮四方之行脚者，此盛举也。敢以告荆之宰官长者，兴青原之道，而继刘虬、罗含之业，此其时也。经曰：「客有往来，邮常自若。」荆人勉之。
○题供僧籍
有募米供僧者，有募檀越代供者。募米者某，讲席某，期丛林某，功德主某，此其施也有据，故人乐供。募檀越代供者，发愿供僧若干，今日遇一人，募斋僧几许，明日如之，有乐施者，即籍名簿上，其人为具供如法，毕其数而止。僧无贮粮之烦，转输之苦，主者信其无他，亦乐为之供，故行脚之人便之。明僧旧有是愿，青平居士代为乞言。馀谓若但欲满供僧之愿而已，则如前所云募檀越代供者，其法简，其愿易毕，明僧酌之。
○募建青门庵疏
凡山川要会处，人士都雅，俗华而好义，则其间刹宇必多。故今京都、吴、越，精蓝棋置，而文章礼乐，亦甲中夏。夫衣纨绣而过者，入村落则老稚聚而骇，过下邑则士窃议指其背，至通都则常，其习固也。
往馀为童子时，与诸巾冠者游，见圆顶而缁者，则群指曰杨、墨。稍长，读子史书，旁及二氏，笑曰：「此何与子舆氏舌。」而是时士竞操觚业，以谀时目，故亦习子史及释、老之浅易者。士之入伽蓝者，揖必至踝，见僧乃不怒。
迨先伯修既以中秘里旋，首倡性命之说，函盖儒、释，时出其精语一二示人，人人以为大道可学，三圣人之大旨，如出一家。见行脚之稍能谈者，揖而坐上座，事二氏先师有礼，而所谓精蓝禅室者，遂亦数数修饰，浸循有大国风。青衿之士，口者什六，身者什三，唯一二老儒守陈编久者不复信，世雅不重之，故不胜也。
沈生从馀讲业，及熏闻贝典熟。世为瓜渚里人。渚中人士，习为修雅，将辟禅舍，以客桑门。馀颜其楣曰「青门」，志里也；且以识下邑之文，渐埒上国也。夫不知有秋之获者，见人投种，则怪曰：「奈何以可食之物。弃之淤泥？」不知福田之道者亦然。渚中人士，业知之已，慎无惜种。语曰：「临渊羡鱼，不若结网。」
○诸天寺募疏
平乐去馀村二十里而近，平畴碧树，与冈峦相错，大约风景似馀村也。去冬始一履其地，问所谓太岁冈者，村民皆曰不知。而诸天寺倚高阜，剥落荆杞中，寺虽败落，而遗迹未朽。过此则为畦为泽，无复一卷，疑所倚即太岁冈也。寺本供调御，而额以天，不称。夫取祈年、未央而省署之，侗者知其不合。民惑于福田，而跻灶于奥，此下凡之通病也。
昔无尽居士问孔、释孰胜，妙喜曰：「孔子师天，言必以天为则。如来以天为部，辟则臣妾臧获也。」馀故曰：「额以天弗称。」诸大檀信既有意丹碧之矣，盍并其名正之。夫邀令长之福者，宽其税额复其身而已；邀天子之福，则为通侯为卿贰，是在诸檀越取之。田子曰：「必也正名，敢为福始。」谨如所约，以告里氓。田子名某，世为里中望族。
○题王路庵疏
往来衲子侈谈僧邮者，曰丹阳，曰吴江，曰西兴，而姑苏之王路庵为最。馀友死心，适从越来，谈未合齿，而庵之鸠材者至，持馀友钱兼山、曹鲁川书各一通为质。以吴、楚地远，不得馀一言，人未信也。馀告之曰：「庵主之愿，是馀令吴时质诸目，山居时质诸耳，师来又复质诸两宰官牍。馀不敢为妄语缘，庶几檀那以信王路庵者信师，是在师深心与广长舌而已。勉之。」
○公安二圣寺重修天王殿疏
环荆州之精刹以千数，而二圣最古且异。济川居士载之碑甚具，邑中虽耆宿莫有知者。馀童年过而读之，骇以语吾兄，然未知济川何等人也。后读《五灯》，始知为不动轩主人妙喜所印可者。微斯人，则二大士之迹不传，即寺亦莫知所自始也。邑中文献，绝无可考，自有兹邑来，姓名一无见史册者，流寓宦迹，稍稍有之，而亦不详。子史所载，至不能举其名，至于子贞、少陵之属，稍名之已，而羞藻之义阙然。
仅仅一智者禅师为邑产，邑人多不知，记者述其所自，或曰颍川人，不知其先以公封邑而至也。独《荆州碑》中载有茅穗、油河事，可为的据。而茅村之圣母塔，石级如故，然邑人已不知为谁家封Q，耕耨耘樵者，日侵削不止，其不为镰刃砺石者，或亦髯将军嗬持之耳。盖邑人之不好事久矣。寺始末载碑中，故不赘。旧址为江所啮，自椒园移来，三十馀年，去岁始新其垣，天王殿架朽而柴之，有其名耳。寺故以二大士现忿怒像，故置四天子貌而空其殿。夫空之是已，馀意当范智者大士其中，益以远上人宝珠之属，并祀吕、庾而下诸大宰官客子，及兹邑道德文行之超越者，使来者一入斯堂，而文献宛然在目，亦士林之一快也。夫四天子以护法著称，诸禅伯天子之所礼也，王臣宰官遗教之所嘱累，所以助四天子于明明者也。诸君子悼文献之久湮，思盛事可以义起也。虽微福田，遽宁恝然已乎？灵公善语邑长者，于予言必有合也。
○募作板桥疏
十一月杠，十二月梁。车蹄格格，以驱以行。惟兹红板，轨不得方。木糟块圮，水远道长。稽首哲人，开箱启囊。无偏无颇，来者堂堂。题籍伊谁，曰东省郎。厥岁在寅，厥律始商。
○题请藏疏引
雪浪之高足曰某，去秋询馀柳浪，遂入蜀，谒傅大士，因得纵观播形胜，还为馀言。馀笑曰：「是昔为无厌足王国土，今遂为慈氏楼阁，烟水是同，愿童子勿生二想也。」复穷其所之，曰：「将北入燕，遍叩诸大檀，乞灵文一藏，归云浮山，愿居士为引其端。」于是石公为之说曰：「师游雪浪，胸有全藏。欲楷后学，名言是仗。维云浮山，遍吉所相。霞光烟霭，现六牙象。于赫天子，以慈德王。黄卷赤轴，施彼万方。行矣善财，当仁不让。如龙乘云，如鸟入旷。白马归来，为法中将。稽首大檀，欢喜是望。作智慧因，佛种无量。」
○普光寺疏
茅穗佛所自出，震旦之法由之以兴。《荆州碑》所载，与《统纪》虽不甚合，然核其名与其故迹，智者为里人，无疑也。今里中人指其近似，皆附会大师，或云智者于里中建名刹六，而普光、报本、南观音皆是。智者尝云「建寺三十六」，疑此亦在。夫师以酬恩南还，此地乃其生缘，安得无刹？迨台教东渡，中国之人至不知有三观；而钱氏王临安，始还故物，大师之迹晦而不章久矣。夫中国学者，至并其教而亡之，而何有于尺椽寸块也。且孱陵自隋、唐迄今代，人物寂寥，文采著闻，不得一指，中间阐宗乘者，亦才得一二衲，要之门庭互异，则又非彼门下客也。普光寺颓久矣，近邑长者多谈禅那，诸乡落所谓蓝舍者皆云兴，而大师所创立尤属意焉，里大姓竞为光复，且曰：「值今大有年，半村落中可具，无烦他舍。」以告袁子。袁子曰：「去圣人之居若此其近也，以其时考之则可矣。」
○菩提寺疏
菩提寺馀一再至，其地比他刹为净。今之所谓刹者，名虽精蓝，实则禽槛豕柙也。又其上，则糟丘渑汁也。甚或青豆之房，以贮黛绿；雨花之馆，以奏淫哇。而菩提寺以少僻远，遂无复此秽，然门殿皆不甚饰。寺僧以馀旧游，乞馀为引。馀曰：「此净地，诸檀那所习也，馀言何足重？诸上人第以净因感之，无弗得矣。」
○德山僧募修地藏阁引
法处严宝池，瞿昙现秽方。唯有藏大士，刀火作家乡。阎浮提众生，念念迫炎汤。开眼与闭眼，俱仗大士光。动念即泥犁，远不隔寻常。以我念不净，致彼劫茫茫。辟如四方空，因方作短长。穷方不可尽，空亦不销亡。我来礼德山，金聚拜空王。渺渺白莲社，莫莫青豆房。灵锺存古阁，骞举若乌翔。苔斑生绣题，溜雨驳金床。行道犹不忍，给孤岂相忘。稽首大檀那，丹碧借辉煌。露电理归尽，繁华梦几伤。失足剑戟林，举手得清凉。
○德山僧募装毗卢像引
花藏无形段，毗卢亦不实。如涂粉虚空，如雕镂云物。云何杂花内，藏尘现尊特。德山妙严阁，名为毗卢设。中实无毗卢，如舜若多质。舌相出风柯，慈容现沼月。苍峦与秋渚，敷演无间歇。我以无眼观，观处离林樾。众生全眼尘，于何得超越。峨峨丈六像，金土恣装捏。花冠耀青髻，宝衣披古折。低头及合掌，恒河沙功德。穷子背慈父，百城闲经历。无实不由权，佛性缘可得。一弹指庄严，万劫黄金色。他时见毗卢，莫道无交涉。
○募修文村真武庙引
文村沙嘴突江生，怒波直啮孱陵城。披发大士仗剑行，盘涡曳出古蛟精。老涎入草沙石腥，青猕猴锁川波平。雕题红J碧轩楹，铸金冶铁玄宫成。霜摧雨折岁屡庚，榱梁额上菌芝生。行道过者涕泪零，道人稽首叩阶庭。青钱赤仄出箱k，绵丝一缕沙一星。毗沙天子作证明，红髯碧眼灵官灵。
○题光中鸠材小册
珊瑚为堂木难室，荷叶山头云似璧。金色头陀倚花立，番铁拄杖青皮笠。辞我远入湖湘泽，杞梓F楠被天黑，青髭白面尽檀越。老去髡头少作客，蓦地相逢如旧识。
○募修吴氏桥小引
涧如带，流且驶，杠梁不饬涂者死。旧鬼嗷嗷唤新鬼，小人无和君子耻。桥南桥北皆仁里，济川题柱从此始。
○题承天寺募册
西风夜吼君章宅，兰死丛枯觅不得。一丈草深栏J寒，宝池波涌车磲裂。胜莲国土化如来，飞溜溅面髻堆灰。试语王舍城长者，惭愧金银佛寺开。
○题龙堂寺僧募册
龙堂飞雨溅窗湿，苔色斑斑生古壁。雕疏半毁柱蒿立，漏痕界遍黄金色。衲子欲言面羞涩，试介乌纱作檀越。积露为波江可得，东邻北里贤相识。山自铢忽大千伯，等一金钱无差别。扫却莓阶贮空月，琉璃地上光澄彻。
○禅堂募麦引
绿畴初满，黄云甫截。浮空麦浪，如海斯涌；满车污邪，似雷之殷。当斯时也，《折杨黄花》之歌，遍于井闾；缸面瓮头之春，溢彼堂榭。而应供大士，腰悬空盎；赤髭净侣，枵然盈涂。是可忍也？心实悯之。厥有白足，分卫诸方，宁茧馀踵，填彼饥壑。仁人之心，儒者所与，敢不图之，用弁首简。
○书檀度和尚草庵引
檀度和尚告我曰：「去邑百里为站，过五里为黄锺堡，有居士愿舍地一区，以待去衲。不敢言僧邮，仅可歇足。比于官舍，则无供具；比于店肆，则不取钱。当其至，则逆旅即主人也，来若归舍；当其代，则主人亦逆旅也，去若脱屣。不剪茅，粗备风雨而已；不墁饰，泥土而已。敢烦长者引其端。」袁子闻而笑曰：「有是哉！明春入衡岳，当偕数衲过汝。且观汝新政，又观彼土居士信根生熟如何。若果善人多也，虽不佞亦愿担瓢欹笠，婆娑乎其间也。」
○髯僧铜塔册
胡僧碧眼须三尺，风吹冉冉挂金锡。黄金范塔等山齐，走遍渚宫与湘泽。南中冠带簇如云，谁似堆沙老阿育。衲衣三度敝秋风，天踏峨嵋千仞碧。蜀山铜铁走华夷，高舶林林同瓦砾。是中应有大心人，橐可倾翻手可掷。尘埃之内有鹫子，莫道分卫去如织。
○众香林册
众香国里花深处，鹦鹉迦陵旃檀树。子山楼北色堆岚，中有峨眉大士路。禅关隘塞宇倾欹，金锡如云掉臂去。几人曾径落帽山，谁家不上龙舟渡？二十一万肩摩国，挥汗成雨袂成雾。户掷一钱丁一缗，F梓豫章倾刻具。赤面修髯怒者谁？布金长者蓦相遇。
○双田寺册
双田开山自李唐，虐焰摧为瓦砾场。芟茅诛杞作云堂，镜水不波菱芡香，芦荻花飞满寺霜。刻株为佛如人长，辟支罗汉俨成行。颈腮不辨臂怒张，腰弓背曲色沮藏，皴皮皱目苔藓装。黄面老子面不黄，雪山行苦骨羸贰ｋ加写笮奶丛酵酰铜山金埒珠仓箱。入门四顾泪彷徨，融膏冶液告四方。三十二相亦何常，稽首谁家无橐囊，东村西社皆莲乡。

[book_title]卷十七・杂录
【万历二十九年辛丑～三十二年甲辰。３４～３７岁】
○题出世大孝册
阳明先生少时，遇一僧枯坐，先生诃之，僧惊起，与语移时，僧大快，恨闻之晚。先生诘曰：「有父母否？」曰：「有。」因导以不可解之情，僧泣而谢，复巾冠如初。天如禅师尝有书寄其弟，劝其父母持佛名字，书词甚苦。噫，此出家儿事父母之恒式也。使阳明所遇僧知此义，当不胜彼冠巾邪？夫世间冠巾多矣，岂必皆曾参哉？今之议僧者，不过曰南参北询，使其父母不得朝夕而已。夫孔子儒宗也，日与其徒侣朝齐暮卫，至不得暖席，则于人间问省扫哭之仪，亦疏阔矣。彼三千七十人者，岂其皆无父母眷属者邪？使今之世有一夫子者出，儒者必讥之曰：「此辈不耕不宦，牵引数百千游谈不根之民，内忘其父母，而外务为轻逸，此不孝之尤者也。」
噫，道之亡也久矣，道亡而人伦随之矣。儒者曰：「圣人，人伦之至也。」朝供而夕养，非至也，唯道则至之。故曰：「朝闻道，夕死可矣。」夫唯人子得其可以死之道，以告其父母，使其父母皆有一夕之乐，而无百年之忧，乃为至孝。儒者之中，若何求兄弟，若阮孝绪，皆至老不娶，而以孝闻于世，其道得也。某禅人母年九十二矣，四十而持节，五十而断肉，持珠念佛，以安养为期，岂非得其可以死之道，以告若母者邪？此即天如之轨则，释氏所谓人伦之至者也。若夫阳明大儒之言，固儒家之绳尺也，师既已圆顶而方袍矣，又安所用之？
○题澄公册
澄公，参禅上流也。潜夫比之空谷足音，良然。今之高僧，以止念为究竟者多矣。提话头，则云此塞识情法也；念佛，则曰此摄念法也。此与无想外道何异？夫念，无时而不动也，虽昏沉冥默亦动也；念，无时而不静也，虽朋从尔思亦静也。求月于影，则月随风；觅影于月，则影未始不寂也。昔有牧儿过溪上，见水中金，没而求之，无有也，起而俟之，金见。凡十没而求，至昏不得。牧之父过而诘之，牧曰：「水有金，目得之而手不可探也。儿困焉，不能释也。」其父窥而笑曰：「是影也，而金在树，甚也儿之稚也！」跃而上，遂得金。澄公既已知影之非，是能于动静之外观月者也，月其有不得哉？
○识雪照澄卷末卷中小修有梦中遇老僧，谓馀为坡公后身，故末段云云
东坡，戒公后身也。戒倚柱谭笑而化，当时以为异。而其得法上首某者，初时以戒行藏落人疑似，遂不复执弟子礼，是其人岂知戒老者邪？然坡公答参寥，以为诸佛知其难化，故以万里之行相调伏，则戒公因地似亦有招之矣。坡公作文如舞女走竿，如市儿弄丸，横心所出，腕无不受者。公尝评道子画，谓如以灯取影，横见侧出，逆来顺往，各相乘除。馀谓公文亦然。其至者如晴空鸟迹，如水面风痕，有天地来，一人而已。而其说禅说道理处，往往以作意失之，所谓吴兴小儿，语语便态出，他文无是也。
明教愕然起曰：「世谓坡公谭理，明彻极矣，公何忽有此论？」适《游山记》在案，澄公方读两《赤壁赋》。馀曰：「前赋为禅法道理所障，如老学究著深衣，通体是板。后赋直平叙去，有无量光景，只似人家小集，偶尔}L，欢笑自发，比特地排当者其乐十倍。至末一段，即子瞻亦不知其所以妙，语言道绝，默契而已。故馀尝谓坡公一切杂文，活祖师也，其说禅说道理，世谛流布而已。」明教曰：「然则老僧谓公为坡后身云何？」馀曰：「有之，尝闻教典云：『前因富奢极者，今生得贫困身。』坡公奢于慧极矣，今来报得鲁钝憨滞，固其宜也。」明教目雪照，照抚几久之。
○题寒灰老衲册
寂音云：「十劫生道场，佛法不现前。」谓佛法不可以三昧静胜得也。六祖云：「惠能无伎俩，不断百思想。」谓佛法不可以塞情去念得也。随缘任运，谓之任病，有断首者，谓之觉碍。先禅于此分疏不下，权设话柄，讹传既久，窠臼从生。即此话头，堕前四病，如人饮药，药忌同服，久而不效，遂罪古方之不灵，岂不悲哉！盗问于盗曰：「盗可学乎？」曰：「不可学也，子试为之。」盗逾垣而入，穴闺及床，主人子方悟失物，忽大啼哭。主人将下，盗者大窘，欲出不得，私为觅物，纳主人履。主人纳履得物，遂不果下。盗者潜出，谓其人曰：「子不教我，几为所获。」盗问何由得出，因告之故。盗惊喜曰：「道在是矣。若自有之，吾岂能教若哉？」夫先禅机缘，固亦若此，若有实法，盗亦窃笑矣。寒灰参寻有年，试以此求之。
○云影字解即明教居士之别号也
云未尝有心也，而变幻起灭，若有司之者，是亦心也。庄生曰「吾之所待」，又有所待而然者邪？飘叶来，分片而灭。以为有物，倏同太空；以为无物，屯膏走月。馀尝登高岩，见其絮絮然沾吾衣屦也。少焉为美人，为苍狗，为鱼鳞Q，似有魂魄精神者。已而晴空卷纱，青红斓然，又不知窈何之也，其有归邪？其无归邪？古先生曰：「如梦幻泡影。」云即影邪？抑非影邪？夫空潭黛碧，入而成色，云之心能不有而巧于幻其有者也。居士但于影上觅心，则兔角焉求；于影中息影，则水月可掬矣。因易字曰云影，应作如是观，法王法如是。
○纪梦为心光书册
壬寅秋，馀梦入一庵，有釜十五，白粲如丘积。问之，曰：「王路庵也。」一碑上载祝枝山为此庵伽蓝，梦中了了识其文，醒不记也。夫世间恍惚不可据者莫如梦，而馀又最不信梦者，然此梦实无因，又非馀臆中事，是则奇矣。枝山书法，为当代第一，文彩风流，辉映一世，至其一诙一笑，有晋人风。骚坛之士，传为口实，米颠而后，一人而已。馀尝论古人，如东方曼倩、阮步兵、白香山、苏子瞻辈，皆实实知道，而画苑书法，下至薄技能之入妙者，若其资非近道，技与神卒不相遇。夫画如吴如顾，书如王如旭辈，岂可以技能之士目哉？夫世人之耳目手足同也，心神同也，皆同故其技不相远。同者既不能相远，则其远而不可以人力至者，其耳目手足心神，必有大异乎人者矣，是以谓之异人也。
异人之趣，去凡民远甚，故其生也，分身入流于诸人之中，而其没也，又分身入流于诸神鬼之中。于是人见之曰人，神见之曰神，技见之曰技，道见之曰道，而所以为异者，未尝变也。辟如投毒于乳，变而为酪，变而为醍醐，变而为饼，而毒未始变也。馀于世之名儒大僧，伪以性命自标帜者，视之与屠估佣保等，曰：是其中有未变者在。而一种豪爽隽快及技能入妙之士，神与道遇者，敬之若先贤古佛，曰：是其中有未变者在。王路庵，心光所创立者也。夫枝山名士，岂龌龊衲子所能招致者？则心光亦异人也。适鸠材僧还，持卷索书，因为之识其事，以寄庵主。他日庵中，当为一段佳话也。
○识通禅册后
通禅居公安，六易岁，治藏经椟，诸居士建阁已，通又移椟葺经之不次者。始通来，肥魁然也，今遂如削。且他适，长揖谓馀曰：「僧少而骄怜，长为豪达，得交诸贵人，晚思为有漏，因遇诸居士，得少毕初愿。今乃思名山游，将发匡山，过馀乡之三茅憩焉。以次踏洞庭马迹，航五湖，扪天都之颠。遵海而南，放于牢历，览齐、鲁之胜迹，杖策日观峰，观日出焉。截出少室、太行，坐玉女洗头盆，求所为巨灵斧者观之。然后觐曼殊于清凉，礼遍吉于大峨，放舟三峡。过柳浪，袖中出峨嵋雪，与居士谈百城之概，未晚也。」馀曰：「壮哉，十五载为期可矣。馀岂守柳浪一区水者，他日不知邂逅何山。馀既鱼服，师面目皱，恐不闻声，亦复不相识矣。」
○为寒灰书册寄郧阳陈玄朗
郢诸生张明教者，从沙门寒灰游，过馀柳浪，谬谓馀知道者，以一大事为讯。馀告之曰：「夫二君子，皆儒而禅者也。佛氏以生死为一大事，而先师云『朝闻道，夕死可』，是亦一大事之旨也。今儒者溺于章句，纵有杰出者，不过谓士生斯世，第能孝能忠廉信节，即此是道。然则使一世之人，朝闻孝悌之说，而夕焉盖棺可乎？且七十子之徒，其中岂有不忠不悌其人者？而殆庶止于子渊，一贯仅及曾氏，是何说也？迨程、朱氏出，的知有孝悌外源本矣，而又不知生死事大。夫闻道而无益于死，则又不若不闻道者之直捷也。何也？死而等为灰尘，何若贪荣竞利，作世间酒色场中大快活人乎？又何必局局然以有尽之生，事此冷淡不近人情之事也？是有宋诸贤，又未尽畅『朝闻夕死』之旨也。
至近代王文成、罗于江辈出，始能抉古圣精髓，入孔氏堂，揭唐、虞竿，击文、武铎，以号叫一时之聋聩。而世之儒者，疑信相参。其疑者固无足言，所谓信者亦只信其皮貌，以自文其陋而已。故馀尝谓唐、宋以来，孔氏之学脉绝，而其脉遂在马大师诸人。及于近代，宗门之嫡派绝，而其派乃在诸儒。至于今，所谓螟蛉者亦绝，儒禅之统绪，不惟不见其人，兼亦不闻其语矣。今寒灰子儒心而缁服，明教禅心而儒服，是其中必有得也，愿有以益我。」
寒灰又言：「郧有佳士陈玄朗者，迹游缠内，而心托方外，是亦可语儒禅之旨者也，乞居士一言以诏之。」馀曰：「无他说。」因书以付去衲。
○赠小僧习之说
沙弥性成，寒灰弟子也。馀与诸衲游德山，成偕来。暇日乞字于馀，馀字之曰习之。谚语云：「习见习闻。」佛氏亦以惑之不可伏断者，曰习气。岂真学究家所谓学之不已，如鸟数飞者邪？夫沙弥所习者，曰戒曰行，此以习习者也，非以性习者也。性不可见，不可闻，习亦不可见，不可闻。以可见可闻者，习不可见不可闻者，是之谓坏。如以盲习明，以刖习驰，万不可得之数也，故曰坏也。以不可见不可闻，习不可见不可闻者，是之谓成。如以空合空，以水归水，如鼓扇风中，虽有大智，不能测也，故曰成也。有人问尊宿：「如何是不动智？」适沙弥扫地次，尊宿遽呼沙弥，沙弥应诺。尊宿曰：「此非不动智乎？」又问：「如何是住地无明？」尊宿因谓沙弥：「如何是你佛性？」沙弥茫然。尊宿曰：「此非住地无明乎？」而今要会得性习义，只在茫然处会取。
○明教说
居士张五教，郢诸生也，潜心直指之学，高僧寒灰易其名曰性宗，而求字于馀，馀因字之曰明教。夫宗与教，有异乎？无异也。子思曰：「率性之谓道，修道之谓教。」性即宗也，教即体此宗者也。俗儒小学，以耳听目视为性者多矣。古佛破之曰：天命之谓性。天与人反，言天则耳目思虑不行，是谓未发，是谓不睹不闻。彼昭昭灵灵者，是率耳目思虑，非率性也。既不知率性，于是闭其眼，塞其耳，卷其舌，凝窒其意，以求所谓性，而性愈远矣。
《楞严》诸魔，皆从闭眼塞耳中来者也。何则？不知性之本天，而以人为参之也。故先佛云：「一迷为心，决定惑为色身之内。」色身即眼耳，内即思虑也。儒宗出睹闻外求，故致之则天地位，万物育；禅宗绝心意识学，故一人发真，十方皆殒。天地位，万物育，此震旦古佛之教也，非耳提而面命也。十方消殒，此西方圣人之教也，非黄卷赤轴也。不殒则不位，不位则不殒，殒与位似反而实相成也。夫宣父当年，春秋之天地乱极矣，宣父固致中和者也，而何以不位？若此固知非一番消殒，决不知吾夫子位育功用也。居士儒服而禅心乎？抑禅服而儒心乎？唯居士自命，第一莫作分别想也。
○题郑节妇传后
往馀为节妇诗，有云：「泪湿琐窗花，红紫也成血。」又云：「裹泪看零丁，认作山头石。」盖谓称未亡者，形影相吊，必至哀号呼天，而郑母独以不泪，殆将安之，异乎吾所闻也。昔孔北海小儿女闻父被收，了无异色，北海问故，乃云：「大人见覆巢之下，有完卵乎？」盖已知其不可奈何，故安之。郑母之不泪，其智有过人者，不独以操也。郑母为方子公姊，年二十，丧所天，今将六十。子公手书其大节数条示馀，馀异之，因为识其后。

[book_title]卷十八・尺牍
【万历二十八年庚子～三十年壬寅。３３～３５岁】
○黄平倩庶子
弟以午节后挂帆，挟数老衲入匡庐，幽峦邃谷，无所不探，生平所见名山，此为最奇。伯修素有登临癖，恨不见此，人生足力健时，何得轻易蹉过也！海内道侣，零若晨星，死者不可见，活者不可聚。弟此回亦欲入山，后会遂不可知。虽严亲尊命，屡以出相迫，然懒癖已成，孝绪之绝宦，与太真之绝裾，心或有可忍不可忍也。玉泉奇胜，明岁结室，多在智者洞，一以便静修，一以迟长兄归道也。闻欲刻《阿弥疏钞》，于襄本有疑，此不难辨，但检玄奘译及海东疏，若无此语义，为后人增益无疑。若弟断然以为后人增益，非疏则讹也。
○顾升伯修撰
别时卒卒，不及吐一语。因忆往昔踏月射堂，听歌曲水，共约此后当觅稻田厂前后一片地，为看花待月之所，曾未几时，而出处生死，有同夏云，人生何事可算得也！弟世情觉冷，生平浓习，无过粉黛，亦稍轻减；即有时对清歌艳舞，亦如花鸟之寓目，自幸心中粗了，可以隐矣。六月内遍踏匡山，水石胜绝，自恨宿因不深，不得为此中净侣。至真州遇三弟，备知兄近日行履。兄才识盖世，阅事已久，若于此事稍稍勘破，人间佳恶情态，真不直兄一笑也。
○李湘洲编修
弟不知兄已北发，前此曾驰书奉问。与兄两年别耳，而光景苦乐，有同朝梦。眼前事除却死，真无一可算者也。兄有才有识又有胆，独道念未切，或为眼中粗惑所转。弟往时亦有青娥之癖，近年以来，稍稍勘破此机，畅快无量。始知学人不能寂寞，决不得彻底受用也。回思往日孟浪之语最多，以寄为乐，不知寄之不可常。今已矣，纵幽崖绝壑，亦与清歌妙舞等也。愿兄早自警发，他日意地清凉，得离声色之乐，方信弟言不欺也。
○龚惟学先生
某此回得请，甚快，今年粗了匡山，此外别无分毫想。儿孙，块肉耳；田舍，邮也；身体手足，偶而已。皆不足安顿计较。客居柳浪馆，晓起看水光绿畴，顿忘栉沐。晨供后，率稚川诸闲人，杖而入村落。日晡，棹小舟以一桡划水，多载不过三人。晚则读书，尽一二刻，灯下聚诸衲掷十法界谱，敛负金放生。暇即拈韵赋题，率尔倡和，不拘声律。闲中行径如此，聊述之去牍，以当一夕佳话也。
○又
闻岚地寒甚，而尊殊不以为苦。悬鞭彻棘，浩浩然如处花林醑国。此其地则寒，而民则暖，何怪尊之乐之也？然为岚计，则愿必世百年；为主人计，则愿得一内擢，稍释拮据之苦，优游二三长者之间，课山水之奥，结当来之缘，种花赋诗，随口即讴，此亦生人之至乐，而某与遁庵翁负弩先驱者也。夫尊岂恋恋一官者哉？虽然，白香山七十致政，自以为达；陶彭泽八十日为令，自以为苦。两人者所遇不同，其趣未始不一也。
某近来始知损事之乐。所谓损事者，非独人事，田宅子女皆是也。小穷则小乐，大穷则大乐。衣食仅充，馀则施之，是为损事要法。盖有一分馀，则有一分兴作图度，小馀则造房治产，大馀则为孙子计，无所不至。宅则欲柏欲楠，田则欲膏欲沃，又或谋之不可知之枯骨，以幸其长且久，此无他，资有馀而心为之驱使颠倒也。宗少文云：「吾已知富不如贫，贵不如贱。」始以为矫谈，今乃信之。往曾与黄平倩言，但看长安街夜半时，古庙冷铺中，乞儿丐僧，JJ如雷吼；而白髭老贵人，拥绵下帏，乞一合眼而不可得，则宗少文之言验矣。
○何客部本江
作字时，又九之次日也。方杖而出，偕数衲往玉泉，收堆蓝山色，饮仙人掌茶。此地兄宿经由，他日入沮漳，闻路人云，智者洞中有一老头陀，须发如败苇，身若竖铜，饮岚卧石，语人以目不以口者，是必我也。兄去旌节，屏侍史，踪之或可得；不然，与鹿麝同骇而去。
○雷元亮郡丞
往真州聚首时，高呼畅饮，大快也。已而萍迹东西，人从匡山道上来，辄问，问辄无有不怏怏数日者，不谓今者遂在照临之下也。初意欲渡江，值先姑后事，东驰西走，耽延至今。抑野人制不入城府，亦之小节。又则部民分势隔绝，某虽抠衣，临之以老公祖，拥之以皂帽，恐之以白之佐史，能据若曩者之欢呼谑浪乎？此某所以未出门而先次且也。观至此，得无捧腹而重笑其迂耶？一介之讯，聊复申意，伏维照察。
○黄平倩
参山道中逢胡舍人，得兄手书，具悉近况。此山奇绝，其石则昆仑、玄圃，其宫室则祈年、未央，其树则孔明庙前老柏也。匡山之胜，以涧以瀑，其他不当香炉一峰，五老差敌耳。未知峨眉真能伯仲否也？学道之不利官久矣，当事者之意，将以解官难诸大夫，此犹纵鱼于壑，而放鸟于山，其谁不快？然弟亦有此言，谓既持释子戒，口断荤血，身断冶淫，心中断却了子孙田宅之想，诸皆可断，而官独不断，何以自解于天下也？当事者此举，未可谓非一番大炉冶也。家之不可学道，犹官也，官有友而不暇，家则暇而孤，唯游可兼得之。弟意欲春秋入山谘访，冬夏则闭门读书而已。既已图出世一大事，而其肠胃所贮，若依然只俗子家物，何若不谈之愈哉？
古人学道贵密，不惟令人不觉其长，亦且不尽见己之是。即如布施一事，随分周邻里乡党则密，必名山大刹，通邑大都，则愚者骇智者笑矣。五度皆然，举一可例。吾辈所谓持戒精进，得无有不觉不知，堕此区宇者耶？此饮药而服忌，不若不饮之愈也。弟近来痛省此病，故言及此，所谓腊月扇子，恐南地寒暄不常耳。
○陶周望宫谕
去年入匡山，今年入太和，天目、洞庭，直魁丘耳。兄真解官去，弟来春当之西湖，偕游天台、雁荡，便了却武夷、普陀诸约。新其所常见，而证其所不至，亦快事也。会胡太六，知社中兄弟近益精进。弟谓诸兄纯是人参甘草，药中之至醇者。若弟直是巴豆大黄，腹中闷饱时，亦有些子功效也。家父迫弟出，而弟懒于世事，性僻而疏，大非经世料材。弟又生计减少，数椽残茅，十亩秫田，已付之妻儿管理，身口自足，无庸劳心仕途。弟客寄村庐，四方道侣分餐而食，虽亲戚朋友亦不责弟以常礼，及告以风水田宅，往来酬答之事，弟公然一方外人也。然弟尚以为苦。出门虽敝衣踉跄，人必指曰某官人。数日一见妻子，或告曰，某篱落坏，儿子某废学。党中有不解事者至，言及乡里间不平之事，未免动念。若一离家，并前数事亦无，眼中得不常见烂熟人，虽俗亦快也。
静虚兄恐已归，所云顿除渐修，大非弟指，不知以何为修？若云蔬食断腥是修，则牛羊鹿豕亦蔬也。若云长夜不眠是修，则训狐蝠鼠亦不眠也。若云一念不起是修，则无想诸外道亦不起也。若云腾腾任运不著不滞是修，则蛙鸣鸟语，亦腾腾任运也。《楞严经》云：「一迷为心，决定惑为色身之内。」凡六根可摄持，皆身也；可分疏悟入，皆身见也。所云渐修，不知当从何处著手？静虚若未去，幸以此字示之。
○萧允升庶子
海内交游，如兄丈之于不肖兄弟有几？夫世有肤交，有骨交，有气交。骨交则荆、聂之俦也。气交者气味相合，如水之于盐，自非性命相期，胡以至此？若兄丈之于先伯修是已。忆壬辰之岁，弟初获交于诸道友，先兄踞坛而坐，念方、则之丈论难叠出，足为千载一时。曾未几何，而东零西散，念方既已下世，先兄继之，射堂秋月，有若隔世，人生会合，何可常也！弟已绝意仕进，而家父意尚果，然未便驱弟出山。
庵居柳浪湖，长杨万株，桕千本，湖百馀亩，荷叶田田，与荇藻相乱；树下为团瓢，茶瓜莲藕，取给有馀。弟又不常居乡，才了匡山，便入太和。解夏后，入衡岳，遇缘则住，不则去，亦足以乐而待死矣。知兄信我，漫一及之，不可为不知者道也。
○冯尚书座主
方春卿之命下，凡在门下士，无不延颈举踵，且庆且慰者。无何而东朝建，二十年廷臣所争而不可得者，一旦遂定。此虽主上独断，抑亦吾师之将顺者潜而速也。某殊悭缘，不获一睹其盛。居常持镜自照，此等骨相，岂堪入甘肥场？自分与吠蛤鸣蛙，一体歌咏太平，亦乐而甘之。唯师席日远，万万不能忘情。海内如师之爱门生，忘其百漏，而取其一得者有几？某岂木石，而不自知？夫以某之拙似傲，懒似慢，虽同辈或不可堪，而师爱之惜之，终始如一日，某独何心，能不填胸刻腑也！自恨才力钝劣，不能建一奇，当一官，百负师门。唯诗文一事欲稍自振拔，山水性命之馀，聊一发之，而质凡下，不合古辙，谨录记文数首，山行诗数篇尘览，比于诙谈，得师破颜一笑足矣。惟师削而正之。然过此亦欲焚却笔研，人生精力几何，若为以有限之精神，事此无益之伎俩也！即此是名根未尽，山中人不破此障，亦何异纷华世味也。毕竟诸缘皆易断，而此独难舍，或亦文人之业习耶？
去年游匡庐，今春登太和，皆奇奥之极。解夏后，复欲束装入衡岳。海内奇山水，计十年可尽。择其地胜而人清者居之，俟师他日归来，某方策杖过东海，穷览邹、鲁之胜，坐日观而扣云来，与师评天下山水佳绝处，以当卧游，此即某之所以上报知己者也。狂谈可笑之甚，唯师恕之。
先兄恤典，会典具载，谨遣小价上疏，伏念先兄讲读四年，竟以此卒。生平修谨，无纤毫过，讲明圣学，似亦朝贤之所许可，傥荷特恩，荫恤赠，皆例所有，是在尊师主持耳，然亦未敢必疏之当上否也？唯尊师裁之。
○答王以明
居士畏语言建立，为地狱业，火之是已，独不畏《易解》亦语言建立乎？若一切论著皆去，而《易解》不去，是未曾抹却语言也，此即犯妄语罪。若以论说为建立，《易解》为非建立，是自语相违也，此即犯两舌罪。妄语两舌，非泥犁业乎？居士何以自解？不解则无以晓喻迷人，解则复犯语言建立矣。岂惟居士，伏羲、文王便是招头矣。故走谓居士，非真畏语言者也，不若留却，且消遣闲日也。太和诸诗奉览，幸即掷下。记尚未成，时方结夏，料理《楞严》宗旨，故未暇作文字业耳。走非畏文字者也，并此无畏奉施，居士纳不？往曾藏得《易解》数本，今亡尽矣，有得意处，幸一见示。
○答陶周望
藻来，具知真切矣。山居颇自在，舍弟近亦喜把笔。闲适之时，间亦唱和。柳浪湖上，水月被搜，无复遁处。往只以精猛为工课，今始知任运亦工课。精猛是热闹，任运是冷淡，人情走热闹则易，走冷淡则难，此道之所以愈求愈远也。弟学问屡变，然毕竟初入门者，更不可易。其异同处，只矫枉过直耳，岂有别路可走耶？据兄所见，则从前尽不是，而今要求个是处，此事岂可一口尽耶？今日如此，明日又如此，才有重处，随即剿绝。今日之剿，在明日又为重处矣。游山若碍道，则吃饭著衣亦碍道矣。如此则兄真如陈同甫所云，虽咳嗽亦不可者。道实碍人之物，人亦何用求道耶？
○王则之宫谕
别遽十年馀矣，亡兄奄忽二载。长安聚首之乐，不啻隔生。不忍言，不忍言！近日学问得剿绝不？陶周望是真实参禅人，虽未入手，然其进不可量也。黄平倩亦甚勇猛。数得长安书云，有赵少卿、王行人、左侍御、王刑部，皆卓然有大根力，参究此事，恨弟老懒，无意复出，不得一扣门墙谘决。尊兄往来南北，当有所遇，实证据处，幸一一示我。弟虽不敏，尚能削骨沥血，乞半偈书，作将来净因也。弟明春欲南行，了天台、雁荡公案，若尚在南，亦一快事。弟头发已有数茎白者，如则之当满头矣。
○王百谷
每逢吴僧来，辄首讯百谷。闻动履倍常，则大喜，谓风雅道衰，尚赖此老成人撑持也。明春入台、荡，取道两洞庭，百城烟水中，首扣大知识，想翁不作德云面孔，费不肖七日草鞋钱也。绵竹僧以缘事入吴，便致远讯，惟有以开发之。不一。
○答徐见可太府
东南之游，极于五泄，将留台、荡、普特，以为后约。仁公既期以来春，便当执策从事矣。近日移居山庄，去城一牛吼地，山中老松千本，修篁万竿，颇足自快。干霄之干，以障风露；枵中之木，以当庵庐；苍髯之藤，藓皮之石，以为友朋。此乐非仁公恐不复见赏。不然，未有不以为癖且痴者。《山行注》，一路程本子也，何足烦大笔，政复刘邕之嗜，明公或偶同焉。使夫乡里之士，知痴而僻者，亦偶见赏于大人君子，此亦贱士之荣遭也。干旄北矣，野人卧山南而送之，亦复近诞。然自以为知仁公之深，莫野人若也，故且略形体，以事君子。
○又
于鳞有远体，元美有远韵；然以摹拟损其骨，辟则王之学《华》。会稽徐文长稍自振脱，而体格位置，小似羊欣书，仁公何得遂奄有之？不佞下里稚语耳，尊叙奖藉过甚，将无蕉葛衷而古锦袭乎？夫尹夫人之望邢也，此犹以色却也，今使夷光导而嫫母御，能免太冲之掷耶？
山居已两月，去城百馀里；微来札，亦不知板车之过谷也。山资之乏，辄尔饶足，自惟无夷门咫尺之义，而横遭长者之施，颜甚矣。既不能长揖道旁，随诸攀辕之后，又不敢以虚仪为将，唯有北望九顿而已。异日者或撰为俚言，以歌扬休明，是乃草茅之所以报耳。不具。
○与耿中丞叔台
往过白下，辱翁台爱至渥。比归山中，欲具笺道谢，而所谓致书邮者，非山人则缁客，其意皆有干于东诸侯者，故笺竟不致。不然，某非无心，岂兀兀不知感，感而不为一言以通也？某归来无所事，登临之暇，辄复吟哦，如夜蛙朝鹊，叫跳鸣跃，不能自止，其言皆花木虫鸟，退之所云「穷年枉智思，掎摭粪壤间」者，要无足为翁道。但公退之暇，借以发笑，时亦有之，如排场嗑瓜，无益音节，大为发诨之资也。因舍亲杨知事之便，附上求教，幸有以绳削之。
○王百谷
楚中绝无江南士人，但时有白足赤髭耳。问王先生近况，亦复不晓。每思包山、天目之胜，屐齿辄跃，遂欲买舟，便道访半偈主人，而堂上白头往往见勒，明年寻一佳题目东下，当了此愿也。王路鸠材僧入楚，不能得杞梓F楠之一，不佞稍为区置，仅获蒲柳下材数十株耳。其实湘中富室，不能敌吴之窭人。僧云东洞庭有陶朱、猗顿焉，且与百谷为戚，愿得百谷布施蜡花笺一幅，未识可否？山房数额，望老手一挥，便付去衲。
○袁无涯
不肖诗文多信腕信口，自以为海内无复赏音者，兄丈为之梓行，此何异疮痂之嗜。幸谨藏之奥，为不肖护丑，勿广示人也。至嘱，至嘱。戊戌以后，稍有著述，去僧忙不及录寄，附去《广庄》及《瓶花集》诗各一册，馀俟怡山还致之。明春当偕家弟南行，或得相从虎丘道上也。

[book_title]卷十九・尺牍
【万历三十一年癸卯～三十四年丙午。３６～３９岁】
○答陶周望
细绎来札，似谓此事有生处可习，熟处可证，此实不然。所可知者，决非实知；所可证者，决非实证。此事校破与不破耳，愿兄勿以习气之浅深论人，以定力之粗细论道也。川勤之悟也，而与高安终身不相下；妙喜之悟也，而圆悟痛戒之以性气。此等若以俗眼观可，讵以人天眼目相许耶？白、苏、张、杨，真格式也；阳明、近溪，真脉络也。近有小根魔子，日间挨得两餐饥，夜间打得一回坐，便自高心肆臆，不惟白、苏以下诸人遭其摈斥，乃至大慧、中峰，亦被疑谤。此等比之默照邪禅，尚隔天渊，若遇杲公，岂独唾骂嗬叱而已？
弟往见狂禅之滥，偶有所排，非是妄议宗门诸老宿。自今观之，小根之弊，有百倍于狂禅者也。小修旧见弟如此商榷，亦以弟为莽荡，今不复然矣。弟不敢自谓已证，然路头决不错走，宗门与教，原自别派。永嘉云：「闻说如来顿教门，恨不灭除令瓦碎。」如今小根所执膻，而悦之者如蛆，宁复可恨，近溪而下，真可恨者也。愿兄高著眼，莫落断常坑也。令弟邸中相聚，亦一快事。与两兄相结，专以一大事相期，故言之不得不力。若以为此懈慢人无可听者，弟已矣，从此专事承顺，不敢复道之矣。
○萧允升祭酒
山野姓名生涩，分不宜入春明门，以是虽有便邮，不敢辄通一字。九方之急千里，犹千里之急九方也。以是舍弟虽在门墙，亦不敢以一字道谢。不知射堂夕月，西门春柳，犹记往日周旋否？屈指十年之间，故交落落，有若晨星，伯修墓上，白杨几堪作柱，百念那得不灰冷也？山中莳花种草，颇足自快。独地朴人荒，泉石都无，丝肉绝响，奇士雅客，亦不复过，未免寂寂度日。然泉石以水竹代，丝肉以莺舌蛙吹代，奇士以蠹简代，亦略相当，舍此无可开怀者也。此近日未尽习气也，遇有道者，不得不暴，以希忏悔。
○顾升伯宫允
山中粗足自遣，便不思出，非真忘却长安也。然村乡自乏人与语，如东阿晚年，门下皆厮养凡才，那得不念应、刘诸公。明年思一游台、荡，已决意东下，北游念尚未动，不知倾倒何期？人生几何岁月，而隔绝若此，假使再见，亦恐兄白髭黄阁老矣。舍弟感念殊甚，此自仁兄交道，弟亦不敢言谢。
○金给谏
弟之懒而疏，兄丈所知也。若以形骸之外观弟，疏节阔目，似犹可赎；若以世间之必不可已者责弟，弟为戾人矣。然弟已自知骨态之不宜，蔽长林而啸水石，殆将终焉。龙锺偃蹇，甘与鹿豕为伍，则其人果不可以礼数责者也。弟自不敢齿于世，而世肯与之齿乎？世或见责之无益，遂从而置之，亦未可知，此又弟之自解于兄丈者也。读至此，能无为弟发一笑乎？新都人某，少年有文藻，欲以举子业就正，诗有新调，六朝佳山水，何可无佐笔研者乎？知仁兄之决不见外也。
○罗云连
欧公极称夷陵山川奇秀，向日会兄，都不一言。又贵乡多士如此，兄皆不能称述一二，岂弟不足与言耶，抑老髯识不足也？弟心已在三游洞前矣，倘有便舟，当偕数衲入峡一观，元夕后不雨，当了此愿也。又弟每游，必挟多衲，不知贵土可托钵否？不然，未免以白腐青蔬困诸君子也。佳作甚畅，他时明伦堂中，恐著此骚雅不得。致声元定诸公，旧雅新知，快晤一堂，人间第一乐也。梦寝以之。
○陶孝若
三弟来，极道贵土山川胜绝，人士都雅，弟倾想之至，形于梦寐。又道仁兄一意参学，骨清而气细，求之朋辈中，指不一二屈，弟恨不即日趋侍，奉麈尾周旋也。敝乡涂泥为市，无卷石寸壑可入目，又可与谈者极少，诸兄能于三游洞前，施我一袈裟地，弟不啻如渴骥之奔泉也。读佳诗及诸兄诗，珠玉满把，去役甚迫，恨不即和。柳浪春条极可人，能挟诸同学一过不耶？与仁兄同郡同门又同道，夫何相识之晚？然一相识，而遂遗形去貌，又非浅浅者可同年论也。
○黄平倩
客岁附一纸，托令弟转达，正是小雪时节。后闻以入贺里旋，此纸亦当浮沉矣。弟近日此心真死矣，邑中颇有流寓者，与之商榷甚快。小修近造亦奥，非复别兄光景也。此事只求安心，便作官也好，作农夫也好，作侩儿市贾亦好。《杂花》五十三知识，单明此义，如王、赵诸公，以儒而滥僧，皆走别路者也。凡事只平常去，不必惊群动众，才有丝毫奇特心，便是名根，便是无忌惮之小人，反不若好名利人，真实稳安，无遮拦，无委曲，于名利场中作大自在人也。兄利根慧性，一拨便转，弟知兄从此放下千二百担子，胜去却通身枷锁也。
诗文是吾辈一件正事，去此无可度日者，穷工极变，舍兄不极力造就，谁人可与此道者？如白、苏二公，岂非大菩萨？然诗文之工，决非以草率得者，望兄勿以信手为近道也。客冬见邸报，得诗二章奉寄，久无便邮，今始得呈，然亦不知何时得过锦江也？
○与友人
数日来入沙头，始知仁兄补官命下。一穷舍人，携一千二百馀利齿，嚼长安尘沙，那得不饥？甚为仁兄虑之。弟明春决意泛舟北行，入西湖过夏，中秋夜可得共踏射堂佳月，谈别后最得意事也。近日所与游者何人？个中事看得破不？兄明慧有馀，而深沉不足，果于任而浅于几。果于任，则易视天下事；而浅于几，则易视天下人，处世者之深忌也。昔苏翁之论张德远也，曰：「明于知君子，暗于知小人。」此古今高士通病，然自是不学之过。学则眼开，眼开则自不受瞒，可以应世，可以济世，可以出世。
应世者，以世为应迹而应之者也，如周濂溪、庞道玄其人是也，应亦出也。济世有三种：有以出为济者，佛图澄、陆法和、姚广孝之类是也。有以应为济者，张子房、狄梁公、李邺侯等是也，辟则纯绵裹铁，不露锋刃。又辟则掷剑挥空，空轮不亏，至矣化矣。有以济为济者，汉、唐以来，建功立业，不有其身者皆是。然各有学术，各各开眼，不似今人冥行径趋，动而得过者比也。唯实参究，广诵读，多会人，可免此过。弟与兄同此病者，愿各努力。秋来偶读实录，见前辈诸大老，颇有其人，未有不学而能济世者。京师豪杰海也。世界如此之大，相识如此之多，岂无一二人与古先抗衡者，兄幸虚心求之，有则急以报我。
○答沈何山仪部
苏家使来，读仁兄手书，知念弟之深。弟支离可笑人也，如深山古树根，虬曲臃肿，无益榱栋。以为器则不受绳削，以为玩则不益观。欲取而置之别所，则又痴重颓垒，非万牛不能致。而世之高人韵士，爱其古朴，以为山房一种清供，辇而致之，费之唯恐不奢，累累有之。仁兄或者以弟为山房玩乎？则又何不寻一片清冷宽闲地，苔阶莓砌，镇日相对，而必欲置之通邑大都，使一人玩而千人唾，则仁兄亦何以自解乎？虽然，以一痴重无用之物，而致高人韵士之嗜，为幸多矣，敢复偃蹇不听驱置邪？弟行矣。
○答吴本如仪部
弟此时实当出，所以迟回者，实迂懒之故，非真不爱富贵也。孔子曰：「富而可求也，虽执鞭之士吾亦为之。」又曰：「爵禄可辞也，白刃可蹈也。」将知爱富贵如此之急，而辞爵禄如此之难，弟亦何人，欲作孔子以上人耶？兄谓弟饥寒所迫，一惭不忍，以此鞭弟，使乐就升斗则可；若云趁此色力，勉就勋业，俟功成之后，渐谋绿野、香山故事，须先与阎罗讲明始得，弟不作此痴想也。古人进退，多是水到渠成，愿兄亦勿置此念胸中。居朝市而念山林，与居山林而念朝市者，两等心肠，一般牵缠，一般俗气也，愿兄勿作分别想也。弟明春将从水程北来，秋清或得抵掌。弟不能拍浮，六安茶佳者，贮一二十瓶，供清谈中用，如何？
○刘行素仪部
夏初附疏稿及短笺，上仁兄求达，竟为舍亲苏潜夫所止，恐笺亦便浮沉也。弟拙懒之性，最宜山林，而饥寒所迫，亦时有元亮叩门之耻。王居士有言：「一惭之不忍，而终身惭乎？」明春决意北发，或得领大教也。
○李湘洲司业
不通往来讯，又一年馀矣。槐门光景，时时形于梦想。如啖橄榄，略有酸气，至回味时，却胜崖蜜几十倍也。不佞窃谓仁兄此官似之，笑笑。去岁直穷花源之胜，真方士仙人之所客也。山尖秀略如越，而幽僻胜之，奇正相发，瘦妍异态。弟已选得渔仙寺一片地，为栖隐之所。他时白头阁老，渡武陵溪时，或可迂道一至也。《花源注》一册，附贵门生某去。其人翩翩士，可与语，不敢望霁大宗师威严，比常例少宽日月，为惠多矣。升伯兄时相见不？致声明春三月踏花至矣。《花源注》看竟，乞转致之。
○曾退如编修
新郎君得意不？探明月者，必于大香水海，沙头固沟洫也，岂能容许大铁网乎？虽然，南荒边地，乃得绿珠，老杜云：「若道巫山女粗丑，何得此有昭君村？」倾城之妖，固未必择地也，笑笑。献夫道足下当来，果不？弟且迟青溪鹤待足下，政恐未能割却被窝中恩爱耳。奈何！正欲寄讯，适小李蓬头云，将东见曾阁老，便书一纸付之。
○答费太府
叙记皆勉属草，附呈求削。某实不文，岂能供役？又重之贶，益惴惴焉，惧不任也。既而自念，不文自门下授简，授非其才，门下责也。不供则以贱士傲长者，负过实深。遂以一日两具稿，唯其速，是以益拙，又将以速掩拙也。笑笑。
○答董玄宰太史
燕中与诸君子周旋，如在旃檀林，每焚香展帙，清言弥日，彼竖一义，此建一难，可谓不知老之将至。典刑既远，西华道上，顿尔落莫。辟如息佳木者，忘其浓荫，一旦失去，始有红埃白日之感也。不佞尝叹世无兼才，而足下殆奄有之。性命骚雅，书苑画林，古之兼斯道者，唯王右丞、苏玉局，而摩诘无临池之誉，坡公染翰仅能为枯竹f石，不佞将班足下于王、苏之间，世当以为知言也。
楚中文体日敝，务为雕镂，神情都失，赖宗匠力挽其颓。高牙两过江干，不佞远伏林莽，息心望岫，既辱远贶，愧感实甚。六年梦想，失之一朝，殊惘然自恨也。
○答薛左辖
客冬辱远使，光行役，已秣马矣，而先庶子嫂孺人即世，为之料理后事，家政旁午，迁延至今，有负门下慈命。然入春即当北上。断沟之残，岂容雕饰，抑堂上鞭策，不敢自爱筋骨耳。
○答李酉卿
弟二月终将东下，由水道入京，此时便可一晤。纵不晤，聚首不遥。得诸兄提挈此大事，弟之至快也。梅长公何时发？弟春初已具舟，而邑大夫以邑乘见役，欲为穷乡少夸张，未免检括诸史，行期稍滞，然四月决可南，兄幸俟我。致声念公、长公，江干之约，便可同赴。来书云：「错死了梅衡湘。」此阎罗错也。丘大狼狈乃尔，恐阎罗亦用他不著，留与世间点景而已。兄根器如此，何忧学道，政恐不学，学则无不入之理。但莫急性是第一义，急性则走入知解窠里，容易脱不出也。
○与李杭州
东华一别，盖八年所。仁兄五马专城，而弟犹碌碌丰草，得无以迂缓见笑耶？虎林，名郡也。昔白太傅入洛阳，犹云「江南忆，最忆是杭州」，足知杭之佳丽也。然唐时为太守者，公事之馀，放情山水，歌黛与烟岚共翠，笳鼓与松风间作。苏和仲为守，每出游时，分曹征妓，鸣金聚食，杭人至今以为美谈。仁兄若能办此，弟当刻日东下，为有美堂中客也。笑笑。适敝年友孝廉陶孝若看花六桥，附字奉讯。孝若佳士，将穷东南之胜，经始虎林耳，非有干于东诸侯者也。
○与王百谷
王路僧来，珠玉几满案头。甫开函，而诸弟及里中少年，各持一纸去，不肖如暴富儿被掠，真可一笑也。闻王先生益健饭，犹能与青娥生子，老勇可想。不肖未四十已衰，闻此甚羡。恐足下自有秘戏术，不则诳我也。江令遂不禄，惜哉！世岂复有斯人？致声袁无涯，沟中之断，岂足复收而横被之绣也。敝同年陶孝若，关令同社友也，慕王先生名且久，其人清修士，足下见自识之。
○潘茂硕
燕中一别，忽忽七年。人生几何时，而睽隔若此！今仁兄翩翩五马，而弟犹故吾也。唯是木石以为曹署，鱼鸟以为齐民，觞政弈格以为令甲，自分迂疏之性，其为经济固尔，不中绳之樗，于世竟何益也！家大人迫弟甚，入秋当强颜一出。辟之胡孙入笼，岂堪跳掷？或者驯狎之久，顽性顿革，遂复见役于人，亦未可知。山居既久，与云岚熟，亦复可憎。人情遇时蔬鲜果，取之唯恐不及，迨其久，未有不厌者，此亦恒态也。
○苏潜夫
近日刻《瓶花》《潇碧》二集，几卖却柳湖庄。计月内可成帙，然不能寄远，以大费楮墨也。寒灰竟可矣，住柳浪甚好与谈，兄话头有著落不？富贵场中，易汩没人，眼前任运自在的，是乌纱，是下人取奉，是生死未到眼前，信口大话，似有滋味。终日洒洒落落，都是借他光景，莫错认作学问也。
吾乡有饕儿，偶过邻家，主人方出，遽呼婢曰：「为我净却酒注子！」饕儿举止飞扬，精神通体。顷之，主人复呼婢曰：「注子洗却，可急为某家送去。」饕儿神色顿觉沮丧，始知误认以为有宴喜也。此语最切，莫道是戏谈，若作戏谈会，保管是门外汉也。王则之不及作书，幸便以此字示之。八月初间，弟当北发。往彭丹阳曾谓小修云：「若过限，当乞一病状。」不知在本县为途中也。弟此一条懒筋真难拔，大人频以为言。自思入仕十五年，丝毫无益于白发，而又重其怒，真不成人也。夫弟岂以静退为高者哉？一亭一沼，讨些子便宜，是弟极不成才处。若谓弟以是为高，则弟之眼，如双黑豆而已。
○陶周望祭酒
入春见邸报，喜甚，谓今秋北发，可得合并，不意仁兄竟以疾辞。黄平倩久未得耗，数日有传其病者，然亦不确。昨遣人于通途往访，尚未回复。果尔，是天之厄道人甚也。公望兄今冬定得晤语。山居久不见异人，思旧游如岁。青山白石，幽花美箭，能供人目，不能解人语；雪齿娟眉，能为人语，而不能解人意。盘桓未久，厌离已生。唯良友朋，愈久愈密。李龙湖以友为性命，真不虚也。数拟入越，又以道远，不能发此高兴，不知何时得请益，兄念之。贵邑孝廉周观国，以省亲至敝地，抵掌柳浪，为诗送之，并及两兄，有便复我。
○答钱云门邑侯
护堤工竟，邑人始无蛟窟之虑，此举恐广长舌赞叹不足，况腐儒数行文墨也。不肖诗文质率，如田父老语农桑，土音而已。门下至比之作者，又分俸以助其成，将令不肖愧死乎！辱贵座师见督，敢不疾驱，天气尚炎，秋清为期耳。不肖非以退为高者，只是懒筋不易抽出，一惭不忍，觉摩诘断案，未易出脱也。容躬布谢不一。
○与蔡嘉兴
家弟道足下精进坚忍，弟甚愧之。就李乃近时佛国，足下将以安养如来摄之，抑以迦文五浊折之也？以弟观之，末代众生，恶劣浮巧，铁床铜柱，便是庄严，须带些小阎胡子气，方有少分相应也，何如？
○答陶周望
得手书，如空谷之音，弟谓兄真可安心矣。既做大官，又讨便宜，又断缘寡欲，便自说世情灰冷，无论他人信之，即自家亦说得过矣；而兄犹以为不了，何哉？然弟则谓不了之根，正在于此，此弟旧时受病处也。王塘南虽不及近溪，然犹有几分切己。若某某，则徇外之学，别是一路头，非吾所知也。大都世间自有一种平易质实，与道相近者，而自视庸庸，以道为高而不敢学。清士名流，自以为非吾不能学道也，而矫厉太甚，终成自欺，与道背驰而不可学。近者不学，学者不近，所以两难。
罗近溪曰：「圣人者，常人而肯安心者也。常人者，圣人而不肯安心者也。」此语抉圣学之髓。然近溪少年亦是撇清务外之人，故已登进士，犹为僧肩行李；已行取，犹匿山中。后来经百番锻炼，避之如毒蛇，仇之如怨贼，而后返吾故吾，故吾出，而真圣贤真佛子出矣。此别传之正脉络也。弟少时亦微见及此，然毕竟徇外之根，盘据已深，故再变而为苦寂。若非归山六年，反复研究，追寻真贼所在，至于今日，亦将为无忌惮之小人矣。夫弟所谓徇外者，岂真谓借此以欺世哉？源头不清，致知工夫未到，故入于自欺而不自觉，其心本为性命，而其学则为的然日亡。无他，执情太甚，路头错走也。圣学宗传，大有功于斯世。然诸传尚有不亲切处，海门居士近造当益卓，会间，幸出此字示之。
○与曹进士平子
数逢苕僧，辄问平子行藏，颇不悉。平子将须脱屣一官乎？闻穷且澈骨，亦何可忍！虽然，使平子而处脂膏地，亦当如羞涩不能出手之袁生耳，岂能发身而润屋也？近作想亦多，有便幸示之。坐听松阁，限叠韵诗，沈飞霞持粉版作书，书成而墨濡鼻上，此光景可念也。何时再得合并也？歙人吴长统，有与之书见平湖令君者，便致八行，以见平子。
○答曾退如
《瓶花序》佳甚，发前人所未发。弟尝谓少陵真法魏、晋者，坡公真法班、马者。若直取其形似，是今之多髯者皆孔子，而面如瓜者皆皋陶也。兄此论出，可以解嘲。序中字眼，略有一二可上下者，弟不惜为他山之石，岂有兄吐肝相与，而弟犹惜形迹者乎？然如此等作，自是不朽文字，弟非习为佞者也。志序尚未见，先兄传已借尊名作之，代大匠斫，宁不伤指。今附去请教。
○钱邑侯
志三十卷已卒业，生不文，勉为之，殊觉脱略，然诸传非闻见真者，不敢滥入也。传体仿班氏及《南》《北史》，多于小处见大，不欲以方体损韵致也。诸大老传他日国史所取以为据者，邑僻地，志状多不传，故不得不详。《杂俎》一篇，逸事仅有。炎天，苦检括难，聊述数端耳。幸削正之。
○汪观察
往附即墨令致书左右，是人见皆剧语狂草也，不敢投。上官之威重，乃如此耶？今兄声华日整，德位俱高，东林莲漏之约，犹记持否？然世间真菩萨，乃能济世，局空山，闭眼塞耳，此是小夫行径，兄勿闻弟言便生惭愧也。彭山人长卿，巴客而寓荆者，走清源，访故人，弟谓道上若值汪使君，便可作邮，并以近刻二种附上。山人得礼貌，甚于得金，于兄声名无损，而可以止一家之哭，亦菩萨行也。方便波罗蜜，即檀波罗蜜。笑笑。
○袁无涯
北车已脂，而宗禅适到。开函读手书，如渴鹿得泉，喜跃倍常。深蒙嗜痂之誉，愧汗无地。仆碌碌凡材耳。嗜杨之髓，而窃佛之肤；腐庄之唇，而凿儒之目。丑闲居之小人，而并疑今之名高者，以为徇外不情；师并生并育之齐民，而等同其事。至于诗文，乖谬尤多，以名家为钝贼，以格式为涕唾，师心横口，自谓于世一大戾而已。而孰谓世有好之，如无涯其人其人者，无涯误矣。
读凡夫诸作，信佳士也，恨不识之。花山公案何如？往日凡夫愿力过于吴令，故成毁顿异。但宝地既复，则当平气处之。天下事不患不成，患居成者耳，幸为凡夫道之。《瓶花》《潇碧》二集寄览。又《觞政》一编，唐人旧有之，略为增减耳，并上。

[book_title]卷二十・德山麈谭
【万历三十二年甲辰。３７岁】
○德山麈谭并引
｛甲辰秋，馀偕僧寒灰、雪照、冷云，诸生张明教，入桃花源。馀暑尚炽，遂憩德山之塔院。院后岭有古樟树，婆娑偃盖，梁山青色，与水光相荡，苍翠茂密，骄焰如洗。栉沐未毕，则诸公已先坐其下。既绝糅杂，阙号呶，闲言冷语，皆归第一。明教因次而编之，既还，以示馀。馀曰：「此风痕水文也，公乃为之谱邪？然公胸中有活水者，不作印板文也。」遂拣其近醇者一卷，付之梓。甲辰冬日，石公宏道识。｝
问：如何中庸不可能？
答：此正是虽圣人亦有不能处。盖中庸原不可能，非云不易能也。君子之中庸，只一「时」字，非要去能中庸也。孔子可以仕则仕，可以处则处，可以久则久，可以速则速，正是他时中。小人而无忌惮，只为他不能时中。圣凡之分，正在于此。
问：何谓时中？
答：时即春夏秋亥子丑之时也。顷刻不停之谓时，前后不相到之谓中。《金刚经》「应无住而生其心」，亦此义。不停故无住，不相到故心生。问：何谓不相到？
答：如驶水流，前水非后水，故曰不相到。问：何谓心生？答：如长江大河，水无腐败，故曰心生。问：何谓无忌惮？
答：不知中庸之不可能，而欲标奇尚异以能之。此人形迹虽好看，然执著太甚，心则死矣。世间唯此一种人最动人，故为夫子所痛恨。曾子所谓格物，乃彻上彻下语。紫阳谓穷致事物之理，此彻下语也。殊不知天下事物，皆知识到不得者。如眉何以竖，眼何以横，发何以长，须何以短，此等可穷致否？如蛾趋明，转为明烧；日下孤灯，亦复何益。
问：妙喜言诸公但知格物，不知物格，意旨如何？
答：格物物格者，犹谚云「我要打他，反被他打」也。今人尽一生心思欲穷他而反被他穷倒，岂非物格邪？「小人行险以侥幸」，非趋利也，只是所行不平易，好奇过高，故谓之险，谓之幸。孟子说性善，亦只说得情一边，性安得有善之可名？且如以恻隐为仁之端，而举乍见孺子入井以验之。然今人乍见美色而心荡，乍见金银而心动，此亦非出于矫强，可俱谓之真心邪？
问：何谓如是我闻？
答：心境合一曰如，超于是非两端曰是，不落眼耳鼻舌身意曰我，不从语言文字入曰闻。无明即是明，世界山河所由起，皆始于求明一念，故明即无明。今学道人无一念不趋明者，不知此即生死之本。
问：如何是知见立知？答：山是山，水是水，此知见立知。问：如何是知见无见？答：山不是山，水不是水，此知见无见。
数日又问：如何是知见立知？答：山不是山，水不是水，此知见立知。问：如何是知见无见？答：山是山，水是水，此知见无见。
经云：「能平心地，则一切皆平。」顾心地岂易平哉？曾子之洁矩，孔子之忠恕，是平心的样子。故学问到透彻处，其言语都近情，不执定道理以律人。
问：「诸佛两足尊」六句，当如何解？
答：知法常无性即慧足，佛种从缘起即福足，知法无性，所以不断一切法，是谓从缘起也。二乘遗缘，故折色明空，一乘却不然，盖一切法，各住在空位，世间相即是常住，无缘非法，安用遗缘，此大慈所以诃焦谷也。今师家作了因缘因法住法位解者大非。
经云：「一称南无佛，皆已成佛道。」又云：「大通智胜佛，十劫坐道场。」佛法不见前，何相矛盾也。盖时劫本无定，故一称与十劫，同是一样，非分久暂。如二人同在此睡，睡时同，醒时亦同，而一人梦经历数日，一人梦中止似过了一刻，此二人可分久暂邪？
往有问伯修，「居一切时，不起妄念」四句作何解者。伯修曰：「居一切时，不起妄念，是止病。于诸妄心，亦不息灭，是作病。住妄想境，不加了知，是任病。于无了知，不辨真实，是灭病。要知此四句，是药亦是病。」
问：《楞伽》百八句中，佛诘大慧所来，问者皆极细事，有何紧要？
答：辟之有人问曰：「云何地动？」达者应曰：「此何足问，汝眼睛如何动，手足如何动，何故不问？」盖佛见得天地间事物，总不可穷诘，勿以寻常奇特，大小远近，作两般看也。佛意原如此，若真正要大慧问眉毛有几，微尘有几，此有何关系。今法师家作总相别相解者大非。
问：维摩以火喻无我，以水喻无人，何也？
答：火必藉薪，无有自体，故喻身之无我。水有自体，不藉他物，故喻身之无人。凡经教皆有权有实，不达其权，往往牵缠固执，看不痛快。惟祖师不认权教，故单以实相接人。
问：权教岂佛诳语邪？
答：非诳语也。如小儿不肯剃发，父母语之曰：「剃了头极好看，人都把果品与你。」此语非实事，然父母无诳子之罪，以为不如是语，则彼不肯剃发。故曰权以济事，则非诳也。
问：《华严经》「一身入定多身起，男子入定女人起」。
答：有分段识，则一多不能互融，男女不能互用，惟分段识尽者有之。问：何谓入定？答：人人皆有定，不必瞑目静坐，方为定也。问：菩萨跏趺，入定多年，又何谓也？
答：此以定为定者也。《华严》所论入定，则以慧为定者也。盖所谓定者，以中心明了，不生二念曰定。傥不明了，心生疑怖，斯名不定。譬如我今认得某村路，随步行去，此即是定；若路头不明，出门便疑，是为不定。又如我在此坐，闻垣外金鼓声，我已习知，便定；若从来不闻，未免有疑，是为不定。
经云：「心不妄取过去法，亦不贪著未来事，不于现在有所住。」然吾人日用间，于过去事有即今要接续做者，难道不去做。明日要为某事，今日须预备者，难道不预备。过去事续之，未来事预备之，便即是现在矣。要知此中有活机，不是执定死本的。
问：三界惟心，万法唯识，于八种识内何属？
答：心是八识，意是七识，识是六识。三界惟心者，以前七识不能造世界，惟第八能造，为前七不任执持故。万法惟识者，法属意家之尘，故意识起分别，则种种法起。如饭内有不净物，他人私取去，我初不知，便不作恶，以意识未起故。若自己从盏内见，决与饭俱吐。可见吐者，是吐自己之见，非吐物也。又如乡人，以彼处乡谈，詈此土人，此土人不知，怡然顺受。若以詈彼土人，其怒必甚。可见怒者是怒自己之知，非怒物也。以此见万法惟识，定是六识，非属前五与七八也，以五八无分别故，第七但思量故，但执我故。
问：前五识属性境，属现量，何以有贪嗔痴？
答：贪嗔痴乃俱生惑，不待意识而起者。如小孩子眼识不曾分别，然见好花则爱，此眼识之贪也。小孩子舌识亦无分别，然去却乳则哭，此舌识之嗔也。至于痴，则不待言矣。
第六识审而不恒，如平时能分别，至熟睡时则忘，迷闷时则忘。第八识恒而不审，虽持一切种子，而自体瞢u。惟第七识亦恒亦审，是为自然。老氏之学，极玄妙处，唯止于七识。儒家所云格致诚正，皆第六识也。至云道生天地，亦是以第八识为道。
问：第八识别有体性邪？
答：前六识即第八见分，前五根尘即第八相分，色声等疏相分也，眼耳等亲相分也。问：云何又有七识？
答：七识无体，即前六中之执我一念，如大海水，波涛万状，湿体则一。问：凡属思量，即有间断，七识何以独恒？
答：六识思量，附物而起，故有起有灭。七识惟我爱一念，依我而起，生与俱来，宁有起灭？盖虽痴如孩提，昏如睡眠，此念隐然未间断也。何故？我即我爱，故自然而有，不觉知故。
问：贪嗔痴相因而起，七识何以有贪痴而无嗔？
答：七识以我为贪。既云我矣，岂有我嗔我之理邪？然我爱一念甚细，二乘虽极力破除，居然是我在。问：妙喜《语录》云：「将八识一刀两断。」八识如何断得？
答：杲公以种种文字记忆，为第八识也。记忆是第六识，八识乃持种，非记忆也。八识如断，则目前山河大地一时俱毁矣。
儒者但知我为我，不知事事物物皆我；若我非事事物物，则我安在哉？如因色方有眼见，若无日月灯山河大地等，则无眼见矣。因声方有耳闻，若无大小音响，则无耳闻矣。因记忆一切，方有心知，若将从前所记忆者，一时抛弃，则无心知矣。
今人皆谓人有碍于我，物有碍于我，庸知若论相碍，即我自身亦碍，如眼不能听，耳不能见，足不能持是也。如说不相碍，则空能容我，舍空无容身处，是空亦我也；地能载我，舍地无置足处，是地亦我也；夏饮水则不渴，而冬煨火则不寒，是水火亦我也。故地水火风空见识，教典谓之七大，总是一个身耳。
问：八种识一时具不？
答：皆具。譬如有人名赵甲者，赵甲之身，及诸受用，则第八识所变；呼之即闻，此前五中之耳识分别；所呼之字为赵甲，则第六识；馀人不应，独赵甲应，斯第七识。就中七识，最难别出，今略指其凡耳。
问：根与尘分明是两物，如何经言各各不相知，各各不相到？
答：有两个则彼此相到，今只是一心，宁有心知心，心到心者乎？如耳不到眼，以眼耳虽两形，同是一头；指不到掌，以指掌虽两形，同是一手。
东坡诸作，圆活精妙，千古无匹。惟说道理，评人物，脱不得宋人气味。
王龙溪书多说血脉，罗近溪书多说光景。辟如有人于此，或按其十二经络，或指其面目手足，总只一人耳。但初学者，不可认光景。当寻血脉。问：儒与老、庄同异？
答：儒家之学顺人情，老、庄之学逆人情。然逆人情，正是顺处。故老、庄尝曰因，曰自然。如「不尚贤，使民不争」，此语似逆而实因，思之可见。儒者顺人情，然有是非，有进退，却似革。夫革者，革其不同，以归大同也，是亦因也。但俗儒不知以因为革，故所之必务张皇。即如耕田凿井，饥食渴饮，岂不甚好？设有逞精明者，便创立科条，东约西禁，行访行革，生出种种事端。恶人未必治而良，民已不胜其扰，此等似顺而实革，不可不知。曰：儒者亦尚自然乎？曰：然。孔子所言洁矩，正是因，正是自然。后儒将矩字看作理字，便不因，不自然。夫民之所好好之，民之所恶恶之，是以民之情为矩，安得不平？今人只从理上洁去，必至内欺己心，外拂人情，如何得平？夫非理之为害也，不知理在情内，而欲拂情以为理，故去治弥远。
一切人皆具三教。饥则餐，倦则眠，炎则风，寒则衣，此仙之摄生也。小民往复，亦有揖让，尊尊亲亲，截然不紊，此儒之礼教也。唤著即应，引著即行，此禅之无住也。触类而通，三教之学，尽在我矣。奚必远有所慕哉？
问：古来诸师，何为多有神通？
答：蝇能倒栖，此蝇之神通也；鸟能腾空，此鸟之神通也；役夫一日能行百馀里，我却不能，役夫之神通也。凡人以己所能者为本等，己所不能者为神通，其实不相远。
常见初学道人，每行人难行之事，谓修行当如是。及其后，即自己亦行不去，鲜克有终。可见顺人情可久，逆人情难久。故孔子说：「道不远人，远人不可为道。」索隐行怪，吾弗为之。夫难堪处能堪，此贤智之过也。贤智之人，以难事自律，又以难事责人，故修齐治平，处处有碍，其为天下国家之祸，不小矣。
从法师门中来者，见参禅之无色鼻，无滋味，必信不及。从戒律门中来者，见悟明之人，洒洒落落，收放自由，必信不及。二者均难入道。
世人终身受病，唯是一明，非贪嗔痴也。因明故有贪有嗔及诸习气。试观市上人，衣服稍整，便耻挑粪，岂非明之为害？凡人体面过不得处，日用少不得处，皆是一个明字使得不自在。小孩子明处不多，故习气亦少。今使赤子与壮者较明，万不及一；若较自在，则赤子天渊矣。
问：学人管带有碍否？答：亦何碍。若管带有碍，则穿衣吃饭亦有碍矣。
问：大慧云：「不许起心管带，不得将心忘怀。」似非初学可到？
答：譬之诸公，长日在敝舍聚首，并不见走入内宅，此心何曾照管，亦何曾非照管也。又今在座谢生多髯，然其齿颊间谈笑饮食，自与髯不相干，非要忘其为髯，始得自在也。即此可见是天然忘怀，不是作为。
佛喻五阴之中，决无有我，辟如洗死狗相似，洗得止有一丝毫，亦是臭的，决无有不臭者，此喻绝妙。今学道者，乃在五阴中作工夫，指五阴光景为所得，谬矣。
僧问：偷心处处有，何以尽之？先生曰：你想今年生孩子否？答：岂有此理！先生曰：这便是偷心尽处。
凡人以有想为心，修禅天者以无想为心，又进之至非非想，以无想亦无为心，种种皆非心体，故《楞严》逐处破之。
达磨西来，只划除两种人：其曰斋僧造像，实无功德，乃划除修福者；其曰廓然无圣，乃划除修禅定苦行及说道理者。
罗近溪有一门人，与诸友言我有好色之病，请诸公一言之下，除我此病。时诸友有言好色从心不从境者，有言此不净物无可好者，如此种种解譬，俱不能破除。最后问近溪，近溪厉声曰：「穷秀才家只有个丑婆娘，有甚么色可好！」其友羞惭无地，自云除矣。
问：道理未能尽彻，宜如何体会？
答：你说世间何者为理？姑举其近者言之：如女人怀胎，胎中子女，六根脏腑，一一各具，是何道理？初生下子女来，其母胸前便有白乳，是何道理？一身之脉，总见于寸关尺，而寸关尺所管脏腑各异，是何道理？只是人情习闻习见，自以为有道理，其实那有道理与你思议。问：孔、孟及诸佛教典，岂非理邪？曰：孔、孟教人，亦依人所常行，略加节文，便叫做理。若时移俗异，节文亦当不同，如今吴、蜀、楚、闽各以其所习为理，使易地而行，则相笑矣。诸经佛典乃应病施药，无病不药，三乘不过药语，那有定理？故我所谓无理，谓无一定之理容你思议者。人惟执著道理，东也有碍，西也有碍，便不能出脱矣。试广言之：汝今观虚空中，青青的是气邪，是形邪？气则必散，形则必坠。庄子说「上之视下，亦苍苍。」夫下之苍苍乃有质的，上之苍苍何质邪？天之上有天邪？天果有尽邪？地之下有地邪？地果有穷邪？此义愈说愈荒，诸君姑置之。
百花至春时便开，红者红，白者白，黄者黄，孰为妆点？人特以其常见，便谓理合如此，此理果可穷邪？若梅花向夏秋开，便目为异矣。问：此与老、庄自然何别？
答：这里如何容得自然」问：天地间事，皆诿之不可思议邪？
答：知者通其所以然，是不消思议；迷者不知其所以然，是不能思议。问：如何说看公案不要求明？
答：有个喻子极妙。往在沙市舟中，有僧暗中自剃头，一僧燃灯见之，惊云：「你自家剃头，又不用灯！」舟人皆笑。问：正用功时，偶有应酬，未免间断？
答：如好秀才落第归来，虽下棋饮酒，而真闷未尝解。
问：一面应事，一面于工夫上有默默放不处，恐多了心，分了功？
答：如人打你头，晓得痛，并打你足，亦晓得痛。通身打，通身痛，如何不见多了心，分了功？
有人问近溪先生云：「如何是不虑而知？」近溪云：「你此疑，是我说来方疑，是平时有此疑？」答：「是平时有此疑。」近溪云：「既平时有此疑，乃不得不疑者，此谓不虑而知。」
问：每见学人于疾病临身，便觉昏愦，如何平昔工夫，到此却使不上？
答：观人当观其平日用功，得力不得力。庄生所谓「善吾生者，所以善吾死也。」至于疾病生死现前，虽悟明人，有病亦知痛苦，其临终亦或有昏愦者，皆不足论。盖昏愦与不昏愦，犹人打瞌睡与不打瞌睡，安有高下邪？夫疾病已是苦矣，复加个作主宰之念，则其苦益甚。况临病时，且不愁病，先愁人看我破绽，说学道人如何亦恁的受苦，遂装扮一个不苦的人，此便是行险侥幸入三涂的种子。噫，自为已知几之学不讲，世间好人以生死为门面者多矣，不如那昏愦的，却是自在。
问：病中如何做主宰？答：汝勿以病为病，即今好人都在害病。问：如何好人亦病？
答：眼欲看色，耳欲闻声，以至欲食欲衣，无非是病，此中甚难作主宰。何况寒热等症，一时缠身，能作主宰邪？
问：真歇了师云：「老僧自有安闲法，八苦交煎总不妨。」未知何等是安闲法？
答：不必到病中，汝即今推求，浑身所思所作，皆是苦事，何者是你安闲法。
今之慕禅者，其方寸洁净，戒行精严，义学通解，自不乏人，我皆不取。我只要个英灵汉，担当此事耳。夫心行根本，岂不要净，但单只有此，亦没干耳。此孔子所以不取乡愿，而取狂狷也。
问：如何是人鬼关？
答：鬼属阴，人属阳。古云：「思而知，虑而解，鬼家活计。」故凡在情念上遏捺者，是鬼关；在意识上卜度者，是鬼关；在道理上凑合者，是鬼关；在行事上妆点者，是鬼关；在言语文字上探讨者，是鬼关。
顿渐原是两门，顿中有生熟，渐中亦有生熟。从顿入者，虽历阿僧o劫，然其所走，毕竟是顿的一路。从渐入者，虽一生即能取证，然其所走毕竟是渐的一路。
有聪明而无胆气，则承当不得；有胆气而无聪明，则透悟不得。胆胜者，只五分识可当十分用；胆弱者，纵有十分识只当五分用。问：一切现成，只要人承当，如何是承当的事？
答：今呼汝名，汝即知应；叫汝饮食，汝便饮食。此即承当。
未悟时，触处皆妄。如与人争竞，固人我相，即退让亦人我相，以我与人争，我能让人，总之人我也。既悟时，触处皆真。如待人平易，固无人我相，即与人争竞，亦非人我相。永嘉云：「不是山僧逞人我，修行恐落断常坑。」是也。
问：先生言洪觉范有道理知见，然予观觉范提唱公案，其识见议论，似与大慧不殊。
答：透关的人，亦分两样：有走黑路者，若大慧等是也；走明白路者，洪觉范、永明寿是也。有人举似小修，小修云：「觉范亦是走黑路的，但其中微带有明耳。」先生曰：「不然，觉范是死语，是实法。
小修又云：「走明白路，亦有两种：有于经纶上求明白，如法师是也，乃认贼为子，决不可用。有语言道断，心行处灭，亦是走明白一路者，如觉范、豁渠其人也。观《林间》《南询》二录自见。」
问：言语道断，心行处灭，如何亦有两种？
答：有假有真。辟如要北人说闽中乡谈，此真言语道断；若本处乡谈，但只不说，此假言语道断。寻常做官，要林下去，此假心行处灭。若遇考察去了官，此真心行处灭。
问：道贵平常，炫奇过高，是多了的。答：平常亦是多的。
僧问：如何是修证则不无，污染则不得？先生曰：汝曾往南北二京否？答：曾往。曰：这个是修证不是修证？又问：汝往京城中听经否？
答：曾听。曰：这个是污染不是污染？僧复拟答，先生摇手曰：不是，不是。
先生举僧问赵州：「万法归一，一归何处？」赵州曰：「我在青州做一领布衫，重七斤。」诸君平日作何道理会？
答：作顺应会。先生曰：若问和尚有衣么？答我在青州做领布衫，重七斤，这方叫做顺应。今问一归何处，岂是顺应？此义觉范已曾笑破。问：从上祖师，亦有死于刑戮者，何故？
答：死于刀杖，死于床榻，一也。人杀与鬼杀何殊哉？但有好看与不好看之异耳。于学问却不相干。
「随缘消日月，任运著衣裳。」此临济极则语，勿作浅会。若偷心未歇，安能随缘任运？

        </div>
      </div>
    </div>
  </div>
</div>
<!--update:2025-08-29 17:57:53-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>