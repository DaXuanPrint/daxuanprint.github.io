<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="目录,原序,卷一,卷二,卷三,卷四,卷五,卷六,卷七,卷八,卷九,一山文集全文在线阅读,一山文集全文在线下载,大玄古籍书库">
<meta name="description" content="诗文集。元李继本撰。九卷。继本名延兴,以字行,东安(今属湖南)人。占籍北平。登至正丁酉进士。授太常奉礼兼翰林检讨。人明未仕。卒年在洪武二十七年(1394)以后。是集为其子方曙、方眗与其孙伸相继编次而成。最终成书于明景泰间,由明人黎公颖校字正舛。集中收诗赋二百又七首,序、记、传、书、说等文八十六篇。诗多游历山水之作,多数以写景为主,兼书内心观感,很少道及元明之交战乱生活,内容较空泛。其文以序、记为主。有《四库全书》本与《湖北先正遗书》本。_一山文集_全文在线阅读_一山文集_全文在线下载_大玄古籍书库">
<title>一山文集_李延兴_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">一山文集</span> <br/>
          作者： <span class="inputVal" id="bkauthor">李延兴</span> <br/>
          朝代： <span class="inputVal" id="bkdate">元代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">类书文集,诗文集,完结</span> <br/>
          字数： <span class="inputVal" id="bknum">[book_length]63510</span> <br/>
          说明： <span class="inputVal" id="bkdec">诗文集。元李继本撰。九卷。继本名延兴,以字行,东安(今属湖南)人。占籍北平。登至正丁酉进士。授太常奉礼兼翰林检讨。人明未仕。卒年在洪武二十七年(1394)以后。是集为其子方曙、方眗与其孙伸相继编次而成。最终成书于明景泰间,由明人黎公颖校字正舛。集中收诗赋二百又七首,序、记、传、书、说等文八十六篇。诗多游历山水之作,多数以写景为主,兼书内心观感,很少道及元明之交战乱生活,内容较空泛。其文以序、记为主。有《四库全书》本与《湖北先正遗书》本。</span> <br/>
          封面： <span class="inputVal" id="bkimg">Z_18191.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]一山文集
[book_author]李延兴
[book_date]元代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]类书文集,诗文集,完结
[book_length]63510
[book_dec]诗文集。元李继本撰。九卷。继本名延兴,以字行,东安(今属湖南)人。占籍北平。登至正丁酉进士。授太常奉礼兼翰林检讨。人明未仕。卒年在洪武二十七年(1394)以后。是集为其子方曙、方眗与其孙伸相继编次而成。最终成书于明景泰间,由明人黎公颖校字正舛。集中收诗赋二百又七首,序、记、传、书、说等文八十六篇。诗多游历山水之作,多数以写景为主,兼书内心观感,很少道及元明之交战乱生活,内容较空泛。其文以序、记为主。有《四库全书》本与《湖北先正遗书》本。
[book_img]Z_18191.jpg


[book_title]目录
钦定四库全书　　　　　集部五
一山文集目録　　　　　别集类四【元】
卷一
赋
五言古诗
七言古诗
长短句诗
卷二
五言律诗
七言律诗
五言长律诗
七言长律诗
五言絶句诗
六言絶句诗
七言絶句诗
卷三
序上
卷四
序下
卷五
记
卷六
传
卷七
文
赞
辞
卷八
书
说
卷九
杂着
臣等谨按一山文集九卷元李继本撰继本名延兴以字行东安人占籍北平登至正丁酉进士授太常奉礼兼翰林检讨考其代雄县知县所作祷雨文内称洪武二十七年则其人明初尚存此集前有李敏序称为其子方曙方煦所辑而景泰中黎公頴序则曰其孙容城教谕伸所编意其父子相继为之朱彛尊明诗综蒐罗最备独未录是集殆以未仕於明故与杨维祯一例不载顾嗣立元百家诗选内亦未收入则疑流传颇少嗣立偶未见也其诗文俊伟疏达能不失前人规范在元末诸家中尚为铮铮独异者长歌纵横磊落尤为擅场中有学李白不成流为卢仝马异格调者好高之弊固愈於卑靡不振者矣乾隆四十一年十二月恭校上
总纂官【臣】纪昀【臣】陆锡熊【臣】孙士毅
总　校　官
【臣】　陆费墀

[book_title]原序
一山文集原序
六经载道之文也诸子明道之文也载道之文如日丽乎天明道之文如水行乎地而出无穷其有功於国家其有功於吾道岂小补哉抑世之工於文章者固多能明夫道者盖鲜矣汉上李先生继本前翰林学士承旨李彦闻之子也禀中州清淑之气奇才卓荦絶人早以能诗名动搢绅登至正丁酉科进士第未几中原俶扰先生遂隐居不仕上考唐虞三代及两汉之文下遡伊洛诸儒之源流於势利澹如若将终身焉而河朔学者尊仰德业担囊负笈不远数百里来学先生性虽高迈能随其才识上下而胥教诲之故登高科跻膴仕屡有其人是皆教育有素启廸有方故也敏尝从之游且相知之深每叹其文本根以六经出入乎羣书上下乎诸子之间故其文章浑厚雄深而人莫易窥其涯涘譬之春江波涛一碧千里夏云奇峰叠见层出又若新秋雨霁玉宇无尘爽气袭袂冬则如高山晴雪远树寒烟其文之变化靡常大率类此其千变万化固无常矣究其所以无非着明是理也其所以助国家禆治道也不既多乎今年春先生之子方曙方昫访予於金台客邸酒边询及先生之文皆览涕而言曰先人平日撰述最多今之所存者乃兵燹散落之余仅二百余篇耳幸有以序之敏於先生之文固不敢妄议姑述其梗槩如此云门人李敏拜手谨书
一山文集者元翰林检讨东安李继本先生所着也先生乃学士承旨楚国公仕赡之子王宗嗣榜第三甲进士平生素以文鸣所作甚富於千百中仅存七八其孙容城教谕伸编次其诗文一帙今廵按福建监察御史许公间乃以示頴命为校正頴既仍分类定卷订其字之舛讹始终反覆庄诵三四则知先生之文浩乎困乎非浅陋凡近可得而窥其涯涘也呜呼元气流行乎天地之间其英华纯粹锺於人必为絶出之才苟不施於政事以扬其美则假为文辞以鸣国家之盛非立言学古之君子其孰能之哉先生为中州大儒家学之传渊源有自经史子集无不贯举其词义如河流滂沛不待疏决而无壅窒如庖丁解牛不待鼔刀自得肯綮之妙其作为文章法度森严无冗长之语温润者又如玉产於蓝田粹然不见其瑕疵莹洁者又如珠孕於合浦粲然不覩其淫媚也舂容典重者又如金钟大镛之在东序动中律吕皦然不闻其乱襍之声也先生之文若是何可冺没而不传於世哉然传与不传显晦系之焉耳当晦之时固有待於知者既得知者又寜有自秘不广其传於海内者哉此先生之文有待於御史公而後显者其神交冥合於百年之後岂偶然哉御史公以名进士出按历外服振肃纪纲绳纠之暇又得以用心於文事非崇重儒道之君子畴克尔欤君子乐道人之善成人之美頴故序之於左景泰癸酉二月吉日候官县儒学教谕黎公颖书

[book_title]卷一
钦定四库全书
一山文集卷一　　　　　元　李继本　撰
赋
喜雨赋
辛亥夏余寓繁峙弥月不雨五月二十有二日大雨作喜雨赋
五台之北五原之阳太行削云间之老翠滹水落天上之银潢浍亩纵横池馆清凉鸡犬静其无諽花竹秀兮有香卧云子游而乐之遂解装林下而卜隣於暖泉之傍乡大夫喜其来而惧其往也相与刿荒榛缔草堂开蔬圃拭药囊有琴在御有书满床奚奴舂柳隂之白粲隣父过墙头之緑觞步明月而歌窈窕临逝波而咏沧浪迹絶於城市心息乎纷攘盖将奉亲以自乐而高卧乎白云之乡孰期涉兹盛夏天閟膏雨忧心殷殷莫知所处赤日如焚旱气旁午牛喘欲颓龙卧不起粟田半焦麦实成粃穹林偃兮槁木破金啼兮渴鼠地灵缩万井之源海若收百川之水罢千门之筦弦叹五方之商旅乃有戴白之翁垂髻之子?寒潭之清泠罗金檠之香币走龙祠以祈灵荐牲俎以陈礼旌幢绚兮九霄笙皷訇兮百里娯以优伶杂以士女既醉既饱载笑载喜眇天泽之少施冀神心之蹔启俄而玄霾塞虖泬寥密雾沉虖阶戺恍疑起潜蛟於岩幽而卷怒泷於江渚也少焉明霞收流电止日迎雾以霁澄风吹云而披靡气将交而复离惠将布而复弛兆姓吞声而无驩万口笺天而矢死巍巍皇穹悯民之穷沛然下雨当兹五月之将终方是雨之欲降也炎光堕地层隂蔽空万螘封穴百鸟号风日车腾腾以遄迈电帜闪闪以交攻山川晻蔼乾坤晦蒙雷震天门之皷水涌冯夷之宫及是雨之既作也喷洒空际飞流海东浪奔平皋之云河走长桥之虹泻天瓢於八极散银竹於千峯回生意於万象苏渴望於三农既而隂气解驳晴景冲融云浮浮其若练山宛宛其犹龙鸟婴婴其相乐木蓊蓊其成丛平畴涨万顷之绿奇葩吐千林之红客有登空山以遐睇锵环佩於云中藉緜緜之茂草?落落之长松暝蔼逐遥空之孤鹜天风度荒寺之远钟俯仰宇宙披豁心胷但见火轮千丈西渡银海涌出万朶金芙蓉尔其霞飞林表烟歛天末柳暗归鸦檐喧乾鹊送西山之夕阳挂南楼之朱箔槐色浮而廷宇清花隂转而帘栊薄缃帙晒兮芸轩酒斾揭兮山郭乌犍耕白水之涯红袖舞清风之阁凉入兮练衣香润兮锦橐於是华者实槁者活疾者瘳忧者乐三农得是雨而澄明两仪得是雨而开廓太和得是雨而流行沴气得是雨而销铄彼棠谿之金美则美矣而惠不若是雨之溥垂棘之璧贵则贵矣而恩不若是雨之渥飞潜动植皆为之鬯舒耆耄幼稚皆为之欣跃信天下之至宝非一物独得而沾□诚宇内之奇珍非一人独得以囊括天降斯雨岂人所作人被斯泽非天曷托彼有备百礼以祷於鬼神者孰若精一心以求於冥漠也卧云子复怡然语诸乡大夫曰始而不雨吾意天实殄厥下民矣既而大旱吾意天实陨厥兆民矣一雨如沐九土皆春天锡吾氓惠也孔殷吾将结青山以为侣招白云以为隣畊田读书以终老於滹水之滨乃歌曰雷雨满盈兮荡乎无垠气化回薄兮出乎无门使天雨玉兮曷若野桥流水清无尘使天雨珠兮曷若石田茆屋屯秋云吾何以酬天地之大德兮惟有丹心一寸横苍旻
诗
五言古诗
王氏别墅
旭日照远水摇映青松林丹霞散余彩翠烟郁沉沉好鸟弄晴昼嘉禾敷繁隂天虚风物幽高爽澄清襟解琴一奏之细和山水音歗歌以相羊頫仰获我心栖迟岁年晚将归故山岑
送李顺文
维齐古青州其地山水秀尝遭国大祲夹辅犹腋肘宅土称上腴财赋等淛右奇阃久乃隳完城失封守妖盗起潢池跳梁裒林棷白昼烧通衢戎马相践蹂屋化飞尘灰莽莽草木茂往年大姓家存者无八九兵兴岁无虚穑事废南亩纷驰赤白囊烈勋径何有上贻国之忧轸念夜逹昼简师行天诛岌岌不敢後秦中出精甲长道屈群丑言言七十城易若摧瓦缶大野熄烽烟多士释介胄两河关梁通中原絶纷纠行者如螘旋居者如辐凑济南李徵君累年文献旧躬耕食其力园田如错绣自经丧乱来避地东西走草食面削瓜布絮体盈垢先师有遗文一一付君手万死逃一生收藏免脱漏吾尝观其书篇章灿琼玖读之京华馆霜月动虚牖寻将刻枣梓上俪锺鼎夀古称贤弟子君乎实无负始予未相识闻誉则已久昨枉过山斋衡扉竹外候吐饭欣接之笑语忘辰酉论议悉超絶白日云雾剖读书不窥园焚膏在研究巢由尚羊裘禄仕不挂口譬之天马驹不肯恋栈豆裹粮出都门归期迫夏首春容耀桃李川色润栲杻太行入青云千峰淡如帚黄河浪卷天风雨怒蛟吼路经百战场青苔白骨朽抵家拜邱坟狐狸上荒阜俯仰成古今野哭杂山溜莫伤门祚衰晚节当大就立言绍前修蚤夜猎文囿为国植英才民俗尽归厚我家汉水上昔别齿尚幼囏危十余年骨肉知在否君归我何如涕泗满衣袖执手河之干临风一觞酒人生会合难岂不怀亲友相期保令名良时不可久
江皋图
江晚月未上白烟满芳洲雨止山气佳衡扉在岩幽浦迥沙漫漫松深露浮浮水田早稻熟稍欣获有秋旷爽来清风朱夏炎敲收野人乐江居垂轮水西头得鱼送隣家酒好仍见留童丱喜相随浩歌送蜚鸥古时放逹人傲睨轻王侯焉能繋尘鞅憧憧爲身谋我家汉水上田园雅绸缪谷苖含惠泽井洫交新流收获賙族党矢心良不媮一自来京都星霜儵十周寄食仰俸粟曷免生事忧药物縻病身旷望增夷犹翩彼南飞鸿肯寄音信否
阻雨题柏山驿壁
黯淡连朝雨山牕逓微凉絺衣含秋润散髪此相羊白鸟啼青林涧水亦浪浪隐人不可见思之云路长歗歌忽终晷西日下平冈
富庶驿
羸马下危坡返照在西林长风度清壑涧水锵玉琴好鸟鸣幽谷晴云超高岑解裘背村坞小憇青松隂嗟我忝代祀凛凛惧不任巍巍广寜祠夐隔辽水浔龙光远被之紫气郁沉沉天香动草木翔舞有胎禽黍稷不疵厉雨露喣以深灵怪亦率职田野絶呻吟顾予虮虱臣至喜动微忱兹愿倘可遂庶慰吾皇心
山中书事
图史列坐隅深居惬幽情汉上青山多开轩眼增明白鸟烟际来清风竹间生抱瓮汲新井佳蔬有余馨?散时自适收书松下行青苔没屦迹凉露尚沾缨入云问山寺忽闻踈磬声
松下鼔琴图
两岸何苍苍长松在高岑月出屋东头微云生夕隂道人眉宇静松间调素琴商声泛林莽流水为知音我欲往听之青山白云深
七言古诗
仲冬月
斗标建子仲冬月晓天云掩残月魄满城霜气利如刀敝褐蒙头出不得旭日无光风伯怒冰合水泉厚地裂凭高旷望目力超瀚海天山千丈雪波涛永閟蛟龙宫原野深藏狐兎穴南山榛栗尽枯死出猎何人驰驷驖俄顷风收氛翳开万里云天清帖帖青旗颭颭酒家楼杖头恰有钱三百何物小儿为侣俦座上能诗有仙客月斜醉倒花树下铜龙漏下五十刻
壁间杂画
山中之人气奕奕爱画云山与水石远山近山恣一挥顷刻生绢数十尺今代只数高尚书妙处不减米家笔後之善画者为谁青山白云久萧瑟忽惊座上烟蔼生漠漠平林翠如织?生梦想不可到乃在君家雪色壁花发穷林破晓红水合长天荡晴碧芦边鴈影落回汀沙上渔簔晒斜日白髪苍头四老人棋罢松间坐争席笋皮笠子大如伞归去不愁山雨湿炉经九转链丹成杖挂百钱酤酒吃眼看此景不可亲况复憧憧事尘役会须结屋山之阿更求好田水之曲野人生理日有余畊归牛角悬书帙茆檐夜火促寒机古甸秋风收晚栗安车若便下邱樊为报先生不可出
福源精舍
京城六月日如火风轩散髪执书坐顿嫌城市多烦嚣欲买田庐何处可素几茶瓯吹碧香有客敲扉偶相过爲言越中好山水厥土膏腴不偏颇魏氏之子文贞孙玉树临风色瑳瑳读书淛水之东头蒐今摭古以自课夏盖湖光白涌云福祈山气青浮座三江帆上暮天长八月潮平秋水大亭边猕猿长如人月黑林昏盗山果桃源人家疑此是洞口云深昼无鎻百壶满醉江南春撃缶高歌儿子和西蜀少陵恒苦吟南阳武侯尚高卧文贞昔在贞观中大节堂堂不终挫好将旧学佐朝堂行见英流振顽懦索居何日赋归来尽理遗书载经舸我昔耕牧岘山阳门前水田足粇糯十年道阻不可归江上秋风茅屋破旧栽松柏定成林石墙竹梢添几个向来耆旧安稳无每一思之泪交堕福源林壑倘见分卜隣拟住山之左客归好语仲远君岁晚寄书烦报我
墨竹
近时海内称画竹息斋笔意何突兀苍然写此风露枝墨花落纸秋万斛恠处不减文湖洲展玩晴窗醒心目竹边峦石更坡陀便似着身游嶰谷青谿过雨山雾寒白月出林烟水緑葛陂老龙头角秃夜嘘云气黑如沐白昼惨栗炎?收展书宜趂清隂读我有竹林汉水西儿时学种如种玉春翠森森抽细笋风碧娟娟散幽馥有客清似王子猷拄杖?门往来熟欲归料理不可得梦遶江村白沙曲安得大绢长丈余请君为我作横幅写我只作六逸俦挂在秋风江上之小楼
题画
山翠浮空初过雨山麓晴云散芳渚雾合长林生晓寒人家更在林深处涧泉六月飜松根石洞千年隐仙侣有谁共奕橘中来无人问路桃源去白烟遮尽青林花野簌嫩香应可茹清幽不减山之隂只欠兰亭列觞俎谁乎写此恠而奇莽莽云山入毫楮细看犹有遗恨处胡不着我山之墅我生本是邱壑姿误落京尘几寒暑小时畊牧岘山阳闲从野人学种树门前渔浦啼竹禽屋上鹤巢走松鼠独行采药日莫归才得芝术一斗许纵令服食不得仙何若长年蓻禾黍小村秋晚鸡正肥大瓮春浮酒新煮老翁醉舞儿子歌笑语諠华忘宾主此乐不见十许年兵火煌煌照南楚思归见画万感生怅望风颿横浦溆时清即好谢官归全家移向山中住
黄崖寺
黄崖秀絶不可画山际飞云如走马东来无此好云林况逢野衲同清话茶烟侵午客题诗松?吹凉僧结夏人间尘土诚汚人何时息影禅林下
寄江都县丞求船如江东
候船十日留瓜渚寂寂衡扉隔霜树江头白浪大如山空外青山横一缕出门顾影与谁俦市上泥深过尺许愁来买酒醉秋风睡起开轩看山雨弃家辛苦如金陵梦绕山中读书处今兹胡爲乎久留行止关天非不武江都二县才且贤念我漂零留我住高情好逐万里风稳送孤帆过江去
渔阳客邸
城外云山浓佀绮屋里琴书静如水石炉添火试松香袅袅篆云飞不起天涯倦客此停骖茶社烟销犹隐几奚奴呼觉日平西一片秋声响牎纸
柳居图
先生夙华川山中好隐居门前十柳青扶疎种来不记几岁月生意蔼蔼充吾庐先生一生好心事放迹其下乐有余垂垂露叶覆轩户灿灿雪絮吹琴书清风潇瑟来枕席流水汨□鸣阶除或逢樵或对渔隔浦荡轻航呼童巾小车丸药听黄鸟攀条穿白鱼野老争席树隂底凉影团团摇酒壶山中之人有天趣丹墨点染成画图若非下惠当时宴休处定是柴桑处士之故墟自持御史节朝夕赋归与载歌柳居柳临觞惜居诸既不能归田重培育又不能驰书问何如风瑟瑟动干旟露湑湑沾佩裾千丝万缕乱心曲渺渺遥思飞云衢寄言子孙爱惜之要使清隂大芘吾里闾
雪溪渔隐图
穷隂塞玄冬万里起墨色爰有子陵之徒住在溪上头渺渺孤舟钓风雪玄冥尸化枢天地爲氷壶雾散烟销野马死溪山佳处好隐居繁霙舞空云黯淡长风卷海天馍糊壮哉滕六大有意爲我渔家扫出万幅真障图真障图世莫比一钓鲔与鱣再钓鲂与鲤三钓鲸与鳌生杀在钓饵失之何足羞得则良可喜今者得鱼亟烹之妇曰有酒无忧矣须臾烂醉卧蓬牕船头雪深尺有咫酒醒推蓬一开眼茫茫万境白於纸乃知江湖之上多高人借有驷马高车安肯起讐太公友严子何妨老作烟波士湖之滨江之澨书可读谷可艺君将忘筌予避世
紫荆关
吾闻紫荆关是古来天险处势逼恒嵩抗天柱栈路迥出青云端岩瀑喧豗喷洒长空对之可以湔尘虑往年龙虎纷拏战血飞煌煌万骑关前驻只今平世天下清千里桑麻斾斾连郊墅行旅不操寸兵瓮城不劳銕铸王元不封函关泥孙子不书马陵树关南孤戍夜火稀关北团茅小家住今我自西来飞霜满衣絮林下有高人怡然此相遇烟霞邮舘午停骖风雪轩牎夜联句家山咫尺望不迷写书先寄宾鸿去须臾日车飞上扶桑红一骑已出东山东
正己堂
登君正己堂听我正己歌大质不返混沌死群邪乘正棼骈罗乃知正人必正己己既不正如人何惟彼古君子卓哉心靡他方正学严切磋敷正道贵渐磨吐正论排私阿谁其似之陈幙长壮顔毅色横星河秉心一以正心源澄朗无惊波居家一以正家人唯诺春阳和莅官一以正官曹肃睦亡谴诃朱弦泠泠白日静玉树皎皎清风多素丝羔裘粲如雪自公退食何委蛇乃知穹壤间细大理则那乾道失其正隂阳寒暑皆错讹地道失其正山川草木皆札瘥人道失其正纲常典礼皆偏颇史之直汲之戆推强植弱横金戈明廷一日振风采凛凛正气永与金台万古同巍峩
湘中老人图
湘山高湘水深树淼淼湘猿吟日将莫翠雾丹霞满芳渚碧草凄迷南浦春紫萝摇动东风雨龎眉野客来何所袖拂轻飈过孤屿埽苔坐读黄老书展卷之间会此千古之奇趣九嶷飞翠空中来路遶苍江独归去云漫漫烟水寒日惨惨江雪残浩荡孤怀渺天末佩环飞上青云端云白山青互吞吐苍茫隔断来时路古人已逝等埃尘招魂不归正愁予空留糟粕在人间地老天荒竟何补何时挂颿直上海之涯爲看湘中老人读书处
瞻云图
朝出看燕山云莫归行燕山道道傍云气光动班烂衣千里飞来白如埽长天愁迥阴冥迷虚室宵清神皓缟太行一发半落天之南翠彩浮空散文藻缙山更在天南之南海树边白髪高堂岁晏惊寒早三年书断安稳无每一思之心懆懆风回云杪思飘扬月堕云西梦颠倒白云半幅细入天机中写出狄公心事炯炯随云照穹昊云无心人有情物易化情难老朝看云暮看云缙山佳处安得乘云忽飞到云中人拂黄巾山中云护丹灶从龙奋迅直上青天飞变化无方契元造天下苍生正须霖雨之慎勿栖岩扉閟鸿泽负明时
松雪翁画马
西海之西天地翕合敷灵氛天产天骨超崐仑月窟而东而北几万里是马乃能籋星辰踰渤澥埽空冀北凡马群曹将军是开元以来善画者蚤以絶艺动紫宸不问骊黄与牝牡笔力到处春无垠往时尝见一二本世之画者徒纷纷吴兴学士昔在词林馆画人画马咄咄能逼真玉堂朝日射碧瓦琐窗晴雪吹青春文章之暇奉诏写龙种冰绡万幅清无尘此图神采更飘逸妙处不减曹将军飞云满空散灵雨五花凌乱晓湿苍龙文人言此是明皇御爱者天香滃郁飘满身瑶池渴饮雪滉瀁霜蹄迥踏云嶙峋黄须圉官似是太仆张景顺自幼调马马亦驯想当牵来赤墀下皎如飞龙下天门山斋看画白昼静丹粉如沐清心魂龙媒一逝九霄隔龙沙泱漭霜风昏纵今有马无善画谁与写之传世人吴兴自有古作者高风远韵不可闻九原安得起公死请公为我放笔电埽层空云陈君爱画不弱南金与西玉百回展玩当炉熏南金西玉可力致嗟此神物夐然独立而无隣呜呼神物为物固有神直恐变化为龙飞上清都紫薇之帝阍
圼县公并东判簿长司
北方守令之才几人得佀贤侯者炳烈声光动朝野金茎承露晓苍苍玉树临风秋洒洒惟茂恭与遂霸侯也直欲蹑足青云攀逸驾三年理剧割牛刀生齿林林沾惠化风回芹沼泛鳬鷖水满稻田抽?稏花村社皷林边挝茅店酒旗烟外挂啁啾丝管劝农归杏花满街红扑马五弦清响奏虞歌三峡崩涛飜邺瓦去年上计如帝京?拂天香五云下竹马重迎郭汲来和风欢謡腾苃舍腾苃舍扬休声谈锋磊落肝胆倾往时辞家上策登辕门奇气万丈横秋冥六韬三略常在手擐甲上马忼慨践虏庭黄金散衆虎旅集红旗渡海鲸涛平只今太平不用武狌鼯不鸣鸡犬鸣况侯岂弟爱百姓东郊西社歌丰登邑有倅弼厥能幕有长赞厥成如此一时贤令佐不若同气好弟兄三花葳蕤月窟静八牎窈窕氷壶清嗟宵人藉培育肮?长躯但食粟孔融岂计酒长空郑老惟忧饭不足负米归来气惨凄风雪连天遮草屋短衣破帽入新年抱子檐前曝朝旭喜随父老拜旌轩生意昭苏回稿木山之隈水之曲石径荒寒古苔绿拾薪莫逐岭云还脱巾时向松潭沐侣鱼虾友麋鹿牛角挂书田里读汉家史记满床头卓鲁龚黄在心目直须为侯濡豪沐椠纪循良留待班马诸公亲纂録
琴堂曲为永清刘尹作
琴堂清文窗窈窕云霞明七弦弹出太古意光风遶郭流春声满天地泛羽浮宫荡和气惟侯之政亷而仁敷鬯惠慈湔暴厉惟公之心公而?擿发伏奸施恺悌视民如伤民德之生意昭融一时写作琴中趣堂上琴音沉沉玄猿抱月啼空林琴上弦声渊渊老蛟卧雨吟寒泉有时拂轸青松边白云飞来清可怜有时度曲香案侧水沉欝欝飘晴烟此琴不是相如之所蓄此琴不是伯牙之所传乃是当时子贱古遗物置之兹堂今几年县庭无事简书静抱琴危坐心悠然古风寥濶不可续侯也直须为奏周诗三百篇世虽久乏知音者时复鼔之聊以陶吾天驰声海内永不朽七闽山水万古增光妍我欲学琴恨无缘我欲买琴苦无钱山空月白琴响絶把桮长啸天风前
送李希文典教东船里
送君行君行直到东船里风物幽回宛似江之南土壤肥夷可艺稷黍茫茫墟市隔林皋寂寂衡茅?溪水天空鸥鸟闲地古风俗?铿訇教铎振文声子衿揖让春风里我欲乘桴直上海之涯鱼龙掀舞烟涛起老翁晒网立船头儿子义鱼傍船尾滩声奏曲响琴窗水风吹香堕书几先生宴坐清可人陶写神情舒四体携壶觞临沼沚或开襟或洗耳或赋长歌咏古今或掉扁舟弄清泚世间万事岂足挂心旌为问此乐平生还有几我欲诛茆结屋与君隣我欲浮家泛宅学丹子云水之间栖迟之乐可以忘岁年不知老之将至矣
石鼔歌
乾坤清淑之气蜿蟺扶舆亘西极化作岐山之阳石鼔十六丁二酉铲断崐崘之瑶峯缥缈云根堕穹碧层崖秋碎方祗愁大星宵陨圆灵泣中虚不露疏凿文太素犹涵混沌质伟哉周家宣王中兴时戈鋋彗云九县一明堂受朝群后来天威不违顔咫尺岐阳之狩载阳国之灵王气腾霄何赫奕八鸾声戞秋风高九旗光动朝暾赤歌车攻咏吉日张皇维昭帝绩泰山盘石之祚炳烈千万春勒之贞珉古无匹其形如鼔不可扣之鸣其体浑沦絶侣大造无痕迹其字遒逸宛是篆与科其文古雅髣髴周之什吉甫歌史籀笔制作森严照岐邑年多物化理则然金字半灭无人识老蛟摧裂野火焚古墨淋漓苔雨蚀青城学士昔在大德初见之林下久叹息入朝亟爲丞相言如此至宝何可以弃掷大车彭彭挽致来孔庭天地风云亦动色我尝爱此十鼔文字奇抚玩摩挲不知日之夕荏苒光隂数十春春风吹愁髪生白近时再过石鼔旁阶草蒙茸没双屐细看字画转么麽徙倚回廊泪沾臆东安邓尹弹琴青桂林议论文章脱尘俗平生好古如古人直欲蒐抉周秦之故实里中更有朱先生白首着书穷日力寄书远访石鼔文细字满笺珠的皪书中宛宛见高情识者见之争爱惜乃知先生好古不减吾邓侯吾徒委琐岂复如先生喜新厌旧犹戏剧吾友秦邮李希文新来小篆亦杰出夷门梁君子宜苦学张颠之草书电埽千军烂如拭我生雅恨不能书每见名家如有失朱先生古遗直甚欲相从不可得山中茅屋书满床何时一到虚轩分半席直须和我石鼔歌战退苏韩入坚壁呜呼古之作者往往苦用心岂惟杜预雅有春秋癖今人无复见古人徒劳纸上赏遗墨鱼目滔滔久混珎後来此鼔谁收拾燕之石等圭璧荆之璞同瓦砾古风不返天茫茫何如烂醉林皋卧苔石
双节诗
明山清鄞水碧山水之间好田宅宅前华表高出青云端金字双题灿星日秋窗隔树霜灯明白髪妇姑宵纺绩水寒绩断心绪劳门掩凄风抱儿泣风吹儿声转飘扬愁云压树坟草黄夫君骨已化青天杳茫茫炳烈千古心迥随白日悬穹苍弓冶传家好孙子丹桂满林吹古香异哉一门两共姜至今大江之南奕奕有炯光我尝考古节妇为传记积雨林扉散秋气云开日出海霞飞万丈朝晖射天地无情沧海枯惟兹节妇之节古难敝我生也晚无复见古人唐虞世远虚歔欷安得鞭丰霳叫阊阖笺皇穹尽令薄海内外回淳风
双鹤吟
若有太古之仙乃在瀛洲之上方壶之间门前双鹤不知几岁月雪飞风舞迥隔青云端天空月白双影静玉笙合奏瑶台寒石坛暝踏松子落林蹊晴啄苔花残仙翁手执相鹤经一卷逸思泛若孤云间兴来引双鹤笑入三茅山三茅山中瑶草碧九皋雨散春烟湿鹤飞乱点层峰青彩凤苍鸾往往与相识价重不减双南金质莹不弱双白璧不慕懿公之华轩不逐王乔之飞舄不巢西湖处士之孤山不憇黄州谪仙之赤壁栖紫霞护丹室六翮棱层曝朝日友茅君呼木客尽日听琴香案侧山中之人问讯时相过蝉聨飞遶羊公石鹤之逝风翩翩遥空云落秋无边鹤之返山娟娟红尘不到芸窗前恍如元方季方在颍谷倏如陆机陆云来洛川灿如同颖之禾敷秀唐叔壤宛如王雎之鸟着美周南篇薛公之鹤何其夥赵拚之鹤何其偏异哉两仙骨不偏不夥全其天问鹤往时托巢在何许邈在辽海之东华表柱问仙豢鹤到今凡几春前五百年尝与令威一相遇鹤飞来向何所不渡海之涯不涉江之浦直欲飞近天上神仙之官府天门寥濶不可通谁到十二琼楼最高处莫延伫邓林之广岂无一枝之可栖何为乎涉云霄冒风雨春去秋来恣轩翥仙亦竟不留鹤亦更不驻山耶鹤耶笑我?於风尘相随直上青云去
蝉嘒嘒
蝉嘒嘒老树秋风暑初退闺门忽起思妇悲欹枕听之堕双泪去年夫征淮水头天明上马操戈矛今年夫戍玉关塞日夜囏危谁足赖不如烂烂云锦机织成回文制君衣不如湛湛长江水流恨随君千万里白首会面知无难愿君竭力军旅间太平无事荷帝力迟君归来慰家室凿凿之石如妾心空山絶磵秋嶔崟青山之松如妾操大雪严风不凋耗石或可转松可摧妾心万死不可囘
暇日与客出忽大雨仓皇无所避顷之闻市中小屋呼曰晴搴裳涉水就之主人欣然相留俄而隂云四豁红日青霞闪映可爱但流潦如奔泉平地成大河时小儿六七浮木爲舟作水嬉因以木阁水际度坂涂踰数十举武憇杨秘书曼卿先生家将归雨复大作又憩僧舍至晚不可留也乃归明日赋其事与客一笑【时年二十四】
黑云如山白雨倾神怪出没雷电惊走避人家屋檐厎平地成河断人行此时惟我与一客只恐水深归不得疾风吹树如卷涛城上飜飞堕枫叶划然开霁天色寒五凤楼阁青云端河桥酒旗晒斜日恨无千钱此盘桓褰裳涉水泥到膝仓皇不复辨南北市人如螘欢相呼古濠积潦深三尺秘书宅前芳树林翠隂满地何萧森主人爱客欲少住鲜飈入阁开烦襟出门复憩秋水寺四顾徊徨雨如霔天昏地黑蛟龙愁我行如渡银河去安得渥洼龙马驹乘之白日朝帝居只今汨没在泥涂非痴非狂亦非愚人生天地亦寄耳晦明变化知何如
度居庸
岁暮矣风凄凄车中行客胡不归一车南一车北南来北去何时息车行欲近关上头鞭牛不前吁可愁须臾推挽在平地车中儿女欢且讴短褐萧萧风雪里山径荒寒多虎兕呼儿取火供晚炊瓦铛黍米和沙煮黄昏露宿官道边茅店鸡鸣载行李殷勤起谢车中人万岭千山多苦辛严风吹霜皮肉死一身只有筋骨存安得筋骨化为山下土填却千山万山无险阻尽使行人免愁苦
赠周掾
杨震辞金亷以公释之审谳仁以忠谁其佀之君卿氏直与两贤齐高风周公善政久颓敝秦汉而来由吏治煽威作福谁御之如以蛟龙视蝼螘君昔试吏西曹时以亷律身人是之岂不知萧相曹侯称画一当时皆自刀笔出
上緫戎
大将军出沙漠万里河山尽开拓马嘶紫塞霜草寒鴈飞白海烟涛濶旗拂戎帐空箭穿鲁缟薄虏其名王归四面凯声作功成献俘蒲萄宫天青日白开鸿蒙遂使楼烦林胡之遐壤化为冠带衍为提封明年草青春色浓征人解甲醉卧林花红我恨不识赵充国又恨不识塞上翁拔劒起舞歌春风
大雨喜晴奉赠岩樐贤尹兰庄广文凤台之行
昨日雨方休今者复大作蜚廉鼔槖震霄衢渊客泣珠送谿阁白海飞流紫塞空银河倒浸青天濶三关遥九源合舟回谁复辨渚涯郊行何处寻墟落稻叶青起风幡幡野田緑满水活活吟卧听琮琤樵归迷略彴蜗庐一片林烟昬鸡塞千营氊帐薄雄县城中百数家东街西街平地成溪壑瞻飞龙听鸣鹤吾独胡为久困泥涂中何不乘风破浪从此以挥霍破室灯昏仰见天一夕九徙不得眠大儿愁衾裂小儿嫌履穿芸窗外内滀潢潦葵砌高下奔清泉虚牖风颠乱舞坏墙泥堕高帽偏衰翁避湿龟顶缩穉子擎盖鸢肩旋滂沱急□鸟鼠穴纷霏乱点虫鱼篇划然快覩好晴景金台千仭青云端埽棊局挥酒钱酒边舞影何蹁跹何蹁跹欲掀举花县芹堂捧币函香觐鹤籞丹心炯炯照皇穹缥缈祥烟飘鹭渚看君增秩赐金归尽把鸿恩化作溥天之膏雨
一山文集卷一

[book_title]卷二
钦定四库全书
一山文集卷二　　　　　元　李继本　撰
诗
五言律
龎村
野旷烟花白林深露草香雷声送雨过山气入云长远水鸥边浄薰风马上凉长亭无限好蹔此解行装
秋日山行
林路郁迢遥村行野兴饶两山青入屋一水白平桥埽石收松子畊云种药苖仙人王质辈应向此中樵
赠杭州包知事与直
大府包从事才华早见收孤忠横北斗清节照南州白雨江帆暮青枫水国秋向来忧世意惟有泪长流
旦起
曙色动高城钟残枥马鸣千门春放暖十日雪开晴勲业非吾事诗书寄此生青衫王粲老犹欲竢河清
游长春宫
飞观连霄汉山门一径幽青林藏雨暗白水抱城流未脱尘中趣虚传物外游囘骖西日晚清磬起层楼
出猎图
大漠隂风起煌煌猎骑来关弓霜月满吹角塞云开射虎惭无术呼鹰谩有台萧条空见画粉墨乱尘埃
早过五门
霜白掖楼晚寒鸦城上啼微云阊阖外斜月建章西忧国心常切成功计转迷十年京阙下贫病尚羁栖
天界寺
诸山遶天界千古镇皇维螭护阶头石龙蟠殿角碑慈云笼宝树佛日转瑶□六合资冥福春风万物熙
养鱼池
涵空一镜碧日晚出纎鳞挟雨隔苍海冲波碎緑苹沔南夸丙穴周什荐嘉宾白首清江曲谁怜独钓人
鸣皋亭
晴臯一片雪缥缈落秋云缟袂风前舞瑶笙月下闻听琴多岁月冲锡出尘氛寄与乘轩者芝田好共分
与薛十二过夀寜精舍得歌字
鸣雨过青嶂飞烟绕碧萝庭空留鹤迹江静听渔歌长夏迎人少高年礼佛多飘飘飞锡处千里又相过
夕次同川
鸦噪晚凉天新晴景豁然柳桥通水市荷港入湖田鹭影沙头月人烟渡口船相过又相别书到是明年
赠境上人
山馆夜潇潇天寒酒力消鴈行冲雪断灯影隔江遥渡口人争岸船头客待潮倦途谁慰藉风景不相饶
赠边将
犹记登坛日长驱破敌围兵随营火出血洒阵云飞杀气吹戎帐腥风拂铠衣肘悬金印大功压万人归
舟次松陵
客路几时尽愁怀到处同断帆冲暮雨短笛咽秋风水碧沙云白山青柿叶红莫言诗费日光动锦囊中
望海虞山得踪字
青山秋万叠诗写晚愁浓瀑断峰头路云藏谷口松药炉丹气上经藏碧苔封谁似仙翁静阶前埽鹤踪
水阁夜坐
松风遽清响竹露滴凉秋天水静涵月照见浮生浮鱼跳水影虫落打琴声开轩埽明月吹箫送残更
初夏雨坐
白雨传疎点红亭纳快风荷香清浦近竹暗细泉通问道随关尹横经媿马融衰迟竟何补江海任飘蓬
和睦公九日韵
秋声横笛外晓色画屏中黄菊双头小青山四面同舡冲官渡雨木落市桥风十日燕台路途穷兴不穷
窗灯
窗灯摇影细城柝报更遥白髪愁偏重丹心老未销云隂笼月薄秋气挟霜骄归思如江水滔滔逐逝潮
晚出
短策扶衰病轻衫受晚风烟花连浦白霜叶坠林红骨肉兵戈里乾坤涕泪中飘飘江海上囬首媿渔翁
抱病
力疾秋风里扶筇步晚晴霜林朱果落江浦白云明丧乱逢多难飘零媿此生故人分散尽怀抱向谁倾
春日郊行
宿雨沾花润春风步屧轻石门云气白野寺竹隂清鱼鸟亲人喜山林照眼明乾坤任疎散杯酒度余生
又
岸柳含烟碧山桃喷火红长松落殅雪薄袂受暄风伐木随樵子擕钱覔酒翁犹胜狂阮籍白首哭途穷
读贾谊王粲传
白髪悲王粲青春羡贾生万言词慷慨一赋气峥嵘吊屈心犹壮依刘恨未平怀贤坐长夜斜月半窗明
和友人韵
乱臣倾庙社祸本久脴胎万里金城坏千原铁骑来人心今日异天意几时回痛哭英雄老凄凉卧草莱
又
恩幸千年遇艰危一旦遭人材淹草莽勲业付儿曹死战酬明主兼金买佩刀归来衣甲破虮虱费爬搔
又
月黑妖星现云红战火然鲁连终蹈海乐毅又辞燕痛哭怀明主匡时倚大贤那堪频眺望白鴈落霜天
又
秋气满龙漠君王忽远巡旌旗照天地哀痛着丝纶雨雪迷青野风云动紫宸汾阳忠烈大一战熄兵尘
宿嘉秘寺
寂寂青山寺千峰翠欲熏禅林黄叶落僧饭白猿分松磴吹晴雪柴扉锁莫云悟穷清净理莫遣世人闻
山中值雨
风雨连天黑关河入望遥青山怀故国白首恋中朝小市河鱼上残城野火烧寄身岩壑里生意日萧条
待渡
待渡浑河晚怀人水国遥鱼龙吹雪浪风雨送春潮百链丹心在千茎白发凋茫茫今古意回首媿渔樵
雨和仲礼
朱夏多淫雨新凉报早秋疾雷飜电过遥海蹴天浮无计回乾造端居愧俗流滔滔天下溺谁轸万人忧
咏怀【丙申岁作】
白首殊方客奔驰戎马间时危忧母老岁晚寄书还冻雪连荒野寒云出乱山苍茫西日外痛哭倚柴关
又
不见严亲面光隂忽四年文章多散失勲业竟流传故塜燕城曲荒祠瘴海边寒窗读诗处新废蓼莪篇
又
辛苦怜吾弟荒山久避兵素书连月断白髪满头生雪翳窗灯影风涵戍鼓声沉思忧百结寂寞度残更
又
妻子何时见凄凉病转侵虚传千里信已负百年心短?飞霜满空阶落叶深白头吟正苦回首泪沾襟
山寺阻雨
急雨过山寺鸣蝉送夕阳空阶看云起虚阁受风凉老柏吹香细垂萝引蔓长林泉空白首把酒惜年光
七言律
秋日襍兴
飞楼上倚泬寥天野色荒凉万井烟落日荷花白舫外西风桂树画阑边明妃夜泣琵琶月宛马秋肥苜蓿田千古河山几争战一登高处一澘然
寒食
岁岁京华度禁烟房陵兄弟虎狼前莫伤佳节愁边过且放深桮花下传短技自慙前席召多贫犹得故人怜王师早晚清畿甸稳种城南数亩田
清明游城南
立马高原黄雾消近城墟落亦萧条人家上塜洒麦饭野老锄云种药苖红日金台晴霭霭白鸥春水暮迢迢移尊净埽莓苔坐多谢青山慰寂寥
寄省掾赵曦顔
不见先生十日余临流每欲寄双鱼马卿赋好君王识阮藉身闲礼法疎落花啼鸟纷纷乱涧户山窗寂寂虚春兴定应题满帙病中何得慰踌躇
自述
八口凄凉生事微中原羽骑日騑騑天寒岁晚归难定水远山长信转稀青眼故人频送米白头慈母尚缝衣萧萧汉渚蒹葭老好向儿时旧钓矶
送别
北风吹袂晚临岐日短天寒独去时远海涨空云泱漭乱山连塞雪参差惶惶兵火家千里寂寂生涯酒一巵传语亲朋好调护路难莫怪寄书迟
山居
小斋清坐校韦编水碧山青照几筵窈窕虚窗云入屋苍茫平野草浮烟阶前村妪舂黄米门外溪童卖白鲜欲赋紫芝招隐士鹤书先寄陇云边
雪
地白云黄雪乱飞虚檐风急扑征衣子猷入夜乘舟去苏武残年持节归兵後殊方为客苦病来亲友到门稀何缘得佀儿童岁貂?狐裘学打围
又
开门飞雪叠阶除宛宛溪山画不如野火远明喧猎骑茶烟半湿认僧居云深空谷难寻路风急虚窗乱打书坐待春阳回宇宙无边生意满茅庐
河上
宛宛寒山入暮烟河流直到寺门前店头买酒风吹幔浦口义鱼雪满船翻覆世情堪大笑寛闲野屋得清眠虚堂月色明如昼独坐清弹五十弦
和梅知府寄来诗韵
坐想亲朋摧肺肝寄来尺素百回看虚窗琴册尘埃乱疋马关山雨雪寒避地十年头欲白去家千里泪难亁酒壶烂熳堪谋醉强拨羁愁一尽欢
又
束装晓发雪满路云起荒山万里隂菽水久违慈母养绨袍还见故人心哭怜阮籍穷途晚赋写江淹别恨深春满故园芳草緑东风门外听车音
又
离筵酒尽暮烟微儿子牵衣泣草扉万里风尘诸弟散十年江海故人稀少陵苦恨无家别季子羞夸衣锦归谩忆山窗啸吟处缃帘花影叠朝晖
滦河
两涧松声琹筑哀水边亭子酒壶开千年海鹤辽东去万里滦江天际来沙路连城白似雪山光过雨碧於苔夷齐饿死修名在凛凛清风被草莱
岁晏纪怀
黄云压地雪浮浮虚舘开觞散客愁白发惊心催短景苍江入梦问扁舟时危每羡檀公策志大空怀杞国忧翻忆少年疎放处春风歌舞醉红楼
舟次龙江
孤航小驻水西头泛泛轻鸥对客浮海气涨云天堑晚江风吹雨石城秋已将万事归诗帙苦乏千金醉酒楼欲向金川门里住那堪囘首恋沧洲
赠时中
白首相逢寥落中失声一哭暮途穷霏霏江草愁边緑寂寂宫花梦里红海徼归心悬夜月柴扉病骨卧秋风人情任逐东流水烂熳金樽莫放空
春日纪怀
平湖水碧动晴天独树花明簇暖烟小白肥鲜堪馔玉嫩黄新韭不论钱田园芜没从儿嬾杯酒淋漓任客颠四海奔驰压尘俗百年萧散爱林泉
和梅尹寄来韵
栗烈晨风坐转严日高晴鹊忽喧檐阶前雪洗苔痕出门外春催柳色添姓字已归迂叟传丰穰屡问大人占村翁野老时相过羡杀香醪如密甜
又
明晨鞍马去难寻亲友留连惜寸隂北极星辰连远塞南溟风雪动愁心形容憔悴悲年暮灯火青荧入夜深回首高歌出门去天涯寥落少知音
暮春喜故人至
衰年怀抱向君开春晚留连把酒杯窗草霏霏含緑雨林花片片落苍苔田园成趣聊堪适故旧相逢能几回挥翰题桥空有志白头司马媿无才
又
乾坤渐老百年身埽地焚香静里春巢燕向人争学语山杯留客细倾银迂疏无用真堪笑离乱相寻转见亲未卜此生归定处青冥何敢更求伸
雨中偶赋
黯淡青林白雨飞隔花莫恨湿春衣恩沾草木生兼遂声到松篁听转微谷口泉清舒药甲岩隈风乱打柴扉故园有屋多应漏几日摊书晒夕晖
燕相府右傅王公为北平宪副刘公画马徵余为诗
骁腾迥踏瘴烟底万骑纷披不敢嘶天绕阆风追日毂雨收沙苑散霜蹄金鞍光动青云表玉辇飈驰碧海西白首何堪攀逸驾几回执策听朝鸡
寄思温尹
鸡泉邑里识君初囬首春风佀梦余惠爱新闻行旅说才名不媿史臣书花明白日青山静稼簇黄云早吏疎後夜林扉倍相忆高情莫忘寄双鱼
又
展卷虚窗风满襟生来转觉秋萧森鹤翎新沐紫萝雨云气迥隔青松隂太邱雅称湖海士徐庶忽起庭闱心客怀寥落谁与语解榻迟君来听琴
又
山斋留客晚凉初茗枕吹香清梦余雨过云生松下石月明风乱枕边书一家骨肉今无几四海亲朋转见疎张翰秋来定归去江湖随处是蓴鱼
又
长松过雨碧萧森凉籁吹香满素襟泉落空潭秋洒洒云生虚室昼隂隂尘埃书劔千山路风雨江湖万里心客散衡门更清絶明朝谁听紫琼琴
又
至道不返太古初玄圣一去千载余养生近得南华论报国耻上东封书四海无家转凄恻百年处世何迂疎从兹万事可拨遣短簔独钓长江鱼
又
虚庭无人坐开襟云气满地何萧森老夫怀友传尺素稚子读书惜分隂小窗凉月破烟夕远道秋风伤客心羡杀遒城令尹好安得细听堂上琴
定兴道中
雨外好山青近人峰回谷转两溪分聨岚翠霭浮秋树隔塞清笳落莫云农事喜听田父说渔歌时近水村闻只宜浊酒林亭下解带风前醉夕曛
别山中友
峰回径转雪嶔崟隐者柴门费独寻谷口断云遮草屋楼头斜照隔枫林黄金买贵交游絶白首穷经岁月深明发分襟两相忆那堪寥落动愁心
喜王延龄至自金陵
雪屋灯寒梦见君诘朝车马竞纷纭江湖险阻多亲历骨肉平安得细闻点笔诗篇翻白雪惊人风彩照青云我衰不入鵷鸾侣还好常随鹿豕群
咏雪效时体
沉沉仙馆静无风光动霄衢缥缈中玄圃暖湔瑶草白緑窗春绚锦机红皇天有道开丰稔诗趣无边入混融为问兎园张宴处满堂豪客赋谁工
又
长风卷海白漫漫三岛楼台画里看瑶席香销金鸭冷银河水涌玉龙寒春回萱草芽初出臈尽梅华信转悭清晓天门占瑞象日车飞上五云端
又
隔屋狂飈怒击撞一庭皓彩翳寒釭星妃夜翦银河水云气朝横玉女窗梁苑赋成谁第一灞桥人去更无双到门疑是洛阳令有客寻诗惊吠厖
又
留客同倾北海樽疾风吹霰落纷纷虚轩夜气浮书润迥野春声隔树闻密洒南楼清护月横堆西岭白连云呼童闲埽长松径几片飞来乱鹤群
又
琼葩春遶画楼飞尽卷珠帘认翠微影落玉堂飜砚沼光摇金殿晃朝衣长烟压树难寻路远火烧云正打围明日出门好晴景氷花满帽散珠玑
又
云飞大野晓馍糊水国微茫一鴈呼风起四檐翻玉树天移万象入氷壶子卿持节终归汉裴相乘虚急破吴五稼从兹兆丰稔老农争说往年无
又
晓寒着人肌粟生空阶顷刻一尺平开门起视天地白埽榻坐爱琴书清黄州竹楼惊碎玉许家仙子夸飞琼东隣西舍醉新酒蹇驴细踏春风行
又
访戴曾上王猷船持节不啮苏武氊苦吟杰出柳絮外清气迥绕梅花边芸窗夜白照书卷山肆晓寒增酒钱安得九夏复如此松下从教惊昼眠
又
海天空濶白成堆坱圠春从地底回紫禁晴飘龙尾湿蓝关寒扑马头来婆娑起舞多妖冶顷刻开花巧剪裁清气无边堕诗境迥排云气上琼台
题万花金阙图
衮冕曾迎凤驾来烟沉金阙半蒿莱霞蒸日气红初上云压松隂黑半开玉井霆轰龙起蛰虚窗笙响鹤飞回前朝事往云无迹愁听江声入夜哀
赠古渊上人
廿年转走虎狼丛名利荒寒到处同杳杳木杯鲸浪外飘飘金锡蜃云中诗篇想见推敲熟乘法争传大小通偶此相逢破愁寂旃檀香里坐薰风
与戴元礼黄山人期登石径山谒道陵而山人不至
百年登眺问谁宜涧转林回石磴危潮落空江秋笛起云生虚室夜锺迟庙门雨黑愁山鬼阶草霜黄集野麋天地无情归浩刼一樽聊复散襟期
京口夜泊
醉客满船歌月明隔江灯影逐人行帆冲雨脚回京口钟送潮头打石城南渡衣冠愁北望东皋箫鼔报西成桑田海水依然在不管人间有变更
喜而成诗【此必鹤诗脱题】
道林深处竹为垣爱尔胎禽喜欲言月下听琴留丈室云边冲锡入只园放游芝圃腾清吹碎踏松隂舞小轩华表秋高看遐举青天万里雪飞翻
送吕秀才入道
赋罢长杨戴鶡冠笑人慕道不休官窗间风雪三余学林下烟霞七返丹白社年深成雅会紫垣秋静礼虚坛夜窗欲问长生术月转虚楼十二阑
杏园
好花红白出隣墙竞赏何妨到夕阳探信屡逢金榜客看梅稀出碧鸡坊朝霞笼日绡衣薄晴雪翻风珠酒香我忆城东好庭馆几陪诗老醉琼觞
乱後入城有感
金汤天险尽成隳遗老空伤汉鼎移城柝乱鸣寒雨夕酒旗斜挂夕阳时田庐荒弃无人住骨肉奔逃到处疑最是多情双语燕向人如诉主人悲
松陵独眺
谁家隔水敝柴扉白浪粘天隔翠微红叶秋风宫路断苍江暮雨钓船稀寻幽野客擕壶至解夏山僧振锡归圣泽只今沾溉处松陵草木驻光辉
登雅宜山
鸡犬柴扉竹里开仙人别住好楼台松声忽向琴心起云气遥从涧口来六代衣冠随水去百年天地逐轮回兴亡緫付登临外烂醉春风卧碧苔
羊祜庙
勲名冠絶复全身两晋如公竟几人庙枕吴江非故迹碑横岘首哭遗民空坛晓雾沉荒树断壁秋风埽暗尘老泪向人收不尽愁边和雨湿衣巾
琵琶
雨霁银□万顷秋芳妍烂熳竞相酬云山有分老复老勲业到头休便休凿落金杯从浩荡琵琶玉手喜纎柔一年无似今宵好醉倚西风十二楼【和独庵诗至此止】
移教房山留别雄县周尹
隔水青山画舫西乱云芳草思凄迷江淹赋好伤离别李白名高入品题花落空阶春色澹莺啼深树午隂齐明朝相见归来鹤飞向秋风覔旧栖
雪和饶倅
散乱飞霙落帽檐棱层砖玉簇峯尖野梅放白寒香冻村醖倾红腊味添云压蓬婆迷羽骑风回金爵扑珠帘出门三尺无人埽好为丰登取?拈
又
风起六花飞满檐倚楼延认远山尖白生虚室灵襟静清逼疎梅道气添羽驾晓临瑶岛路犀尘寒隔水晶檐梁园赋好人争写健笔凌云信手拈
周大尹惠香
天香满?出蓬莱云气溟蒙接上台芝圃秋前新采得玉皇案侧远擕来九门传诏衔鸡舌百和薰衣笑鹿胎喜甚兰交许分赠小轩焚处静风埃
和前韵
旃檀林迥絶蒿莱瑞霭薰蒸自鼎台旭日兰芽和露摘秋风桂子逐云来丹炉夜久龙嘘气玄圃春深鹿养胎细埽虚轩艺嘉种断无俗客踏芳埃
周大尹祭祀还
使旌秋出凤凰台吴楚千峰紫翠开水伯驱潮催舵转丰霳挟雨逐车回琴边白鹤迎仙盖席上青云照酒杯好是纪行诗满帙惊人丽句压琼瑰
和前韵
青云北起望金台路入瀛洲岛屿开晓日歌楼湖上出秋风征斾鴈前回明虹斜照参差雨远海平铺潋灩杯好写江山入吟思酒边烂熳埽琼瑰
雄县尹周氏詹擒贼
猎火宵明雪半乾於菟尽缚血烂斑城门銕骑冲云出塞岭金笳奏月还叶县春回双舄静偃堂昼永一琴闲燕台献捷恩光近名重清朝玉笋班
和周尹韵
雨余秋水遶清轩心迹双清好莫言松寺寻僧陪鹤侣茆檐对客数鸡孙年光荏苒惊残梦生事萧条忆故园兵後故人知好在那堪白首卧衡门
又
雨送微凉入小轩日高深树听禽言松崖花落蜂成蜜芝圃苖肥鹤引孙黄卷暗销闲岁月青山宜问好田园疎檐清簟琴觞静时有高人访荜门
雪中退朝
雪舞回廊乱打人朝囘驰马路无尘天粘白海横飞练风转彤墀细叠银诗气涵虚清到骨梅魂袭月冷凝神直须借与调羮手遍洒名藩作好春
谢叶奉祠公羽赠冠
蓆帽征尘拂转难寄来章甫压儒酸逢萌忍向清朝挂贡禹欣逢故友弹青镜不慙欺白发丹邱还好覔黄冠暮年文彩凋零尽谁写衰容画里看
赠雄县刘尹
老成器业少如公政誉堂堂压茂恭一片灵台双镜里三株仙桂月轮中香凝鸭鼎琴堂雨木落虹桥酒市风欲写汉庭循吏传满川烟树晚蒙蒙
春日
柳外旗亭傍水隈花前留客倒金杯青云暗抱日华转碧草暖随春色回远道自怜衰力尽好怀常向故人开轻衫短策东风里白首蹉跎望隗台
朱长史致仕还里
委佩声遥转禁池每依朝彩认龙旗白头强健追班早青琐从容侍讲迟天上宸章优老日里中孙子望归时多情好是长淮月时逐心旌照玉墀
和安常寄山中友诗韵
郭西山好住多年采药林深踏紫烟黄鸟间关春雨里青峰回合暮云边蜗庐踈漏看儿葺蠧简纷纭对客编兵後故人成远别那堪回首意萧然
又
清朝雅望称高年台阁文章入浑然青禁从容亲讲读素书珎重问林泉花明别馆寻幽到酒熟良朋取次延寂寞山中旧游处紫苔芜没种芝田
又
白头览镜愧衰年清晓繙经兴杳然山叠锦屏横斗极岸分珠雨落风泉梦囘隔水闻僧磬饭饱耕云种玉田多病马卿空有赋谢官陶令未归年
朝使至雄县理赈民事
燕塞秋风几日留华延文彩射珠球青云拥路随金节白雪翻歌遶画楼荒政有条先散利富民得策定封侯只存一饭忠君意接武夔龙赞帝猷
挽张及民老先生
寂寞城南一亩宫百年遗响寄孤桐巢由杖屦云山外陶阮生涯酒榼中祠壁鬼灯然夜雨墓门翁仲啸秋风招魂不隔泸沟水泪洒霜林万叶红
松隐
松林宛在草堂西隔树岚光望欲迷风磴晓吹苍雪冷洞门秋枕碧云低蜂房溜蜜看儿割药裹关心对客题南望九华怀李白月明霜白断猿啼
咏保定尹祈雨
忧心太守祝民禧紫雾涵香护锦衣潭底双龙驱雨出庙前五马踏云归银潢水满通丹井石室烟深湿翠微斜日金台情景好酒旗风里麦禽飞
纸
吴茧裁成秋水寒炯然光彩动柴关香分梅蘂飘金润色夺梨花衬玉环石几净堆春雪冷璚窗轻拂晓云闲东林白社多年别好与题诗寄鹤还
高生规当岁贡遇生日
天风环佩响珊珊瑶海秋高王母还好着莱衣娱鹤发要将董策觐龙顔霞翻锦帜金鸾殿日射丹墀玉笋班待得瓦桥春雪霁马嘶官路彩云间
和睦公九日韵
国祚绵延类岱嵩奎光炯炯照南宫帝王道统归精一台阁文章入混融射策直须追贾谊草玄何必数扬雄张仪更是豪谈者吐出晴天万丈虹
和宣文刘仲德咏雪
虚轩看雪晓光微却忆淮西破贼围春瓮旋开千日酒海尘不染六铢衣天寒紫塞黄云合风急苍江白鴈飞高卧忽闻佳客至衣裳颠倒出荆扉
儿岭
月落荒村白雾收晓行霜气袭貂裘星连紫极龙光动海入青天蜃气浮风壤渐通辽霫部云山直接契丹州皇皇北镇神灵在好驭飈车到上头
沙河
沙河市头黄叶飞沙河道上行人稀天隂古塜狐狸出雪满霜田鴈鹜肥百钱鲁酒足供醉十岁奚儿能打围别家三月不得信关塞萧条何日归
送张都事赴浙省
朔方豪杰气如虹往佐名藩好立功泰岳隂风吹雨黑淮营夜火照云红江南亲旧多年别海上音书几日通投笔封侯亦奇事草玄应是笑扬雄
山北佥宪黑思仲义以宗正郎中召还予时在会州以诗送之甲辰岁暮云
千里关河积雪深星轺西发马駸駸黑山雾雨连穷海紫塞风云接上林到阙应持御史节上堂先慰老亲心边城日晚多?虎送别那堪泪满襟
登隗台用希顔韵
好风吹袂上金台旋脱貂裘换酒来春日郊扉光黯澹夕阳樵路水萦回都人犹记燕昭事朝士争夸郭隗才千古兴衰緫陈迹断碑剥落卧苍苔
送翼主归相州
千营兵气黑沉沉关塞萧条草木深蛇伏黄蒿嘘毒雾鬼吹青火出空林儿童老大不相识墟墓荒寒只自寻亲在远游烦爱惜书来应抵万南金
雨
熟睡昏昏白昼长翻盆急雨洗炎光天连远塞霓旌湿风渡虚楼燕幙凉竹里疎花红灼灼窗前流水碧浪浪山中米麦多应好抱膝长歌喜欲狂
别易水诸公
一家远隔万重山古道人稀独自还夜月屡倾燕市酒春风不度鴈门关晴天雨散千峰外野屋云生半席间兄弟何时重会面灯前相对话时难
忆王氏兄弟
大野荒寒起夕隂残蝉幽咽乱清砧虚庭宿露苍苔滑远道秋风黄叶深烽火未收三月信田园空负百年心多情好是西城月时向愁边照苦吟
忆安常
钟残水国夜初分雪屋灯前梦见君阮籍途穷随处哭杜陵诗好几回闻青山故国迷烟月白首间情寄水云苦恨东风不相识吹人愁思转纷纷
送燕倅
祖席衣冠尽士林秋风古驿马駸駸考功不愧循良传遮道还怜父老心日毂影高三殿晓霓旌光动五云深归时正及梅花放一路吹香雪满襟
挽许璘
碧海珠沉失夜明青云器业竟无成空歌周颂有高廪不见宣尼畏後生古墓云低飘陇树白杨风急卷铭旌伤心忍过西城路易水东流送哭声
题吕仙翁庙
策名文彩动蟾宫飞上丹梯笑葛洪劔影冷涵云气湿笛声清绕月轮空黑翻诗壁研磨外神现松精候谒中几拟细询仙岁月芙蓉溪上又秋风
题金山寺赓陆先生韵
天连泗水水连天烟锁孤村村锁烟寺遶薜萝萝遶寺川通巫峡峡通川酒迷醉客客迷酒舡送行人人送舡此会应难难会此传今胜古古今传
往郎山
郎山宛在瓦桥西烟树苍茫望欲迷把酒花飞愁处满送行诗好别时题泠泠古调南薰细奕奕高名北斗齐此去心旌好相照素书几日寄幽栖
春日杂兴和前韵
隔溪茅屋曙光分簌簌红桃映此君烟圃药苖晴後种风窗香霭静中闻秦人无复歌黄鸟华岳犹堪卧白云怪杀杨花轻薄甚满衣吹作雪纷纷
又
水村几曲路斜分烟寺西边访隐君白昼暄风吹酒醒青林啼鸟隔溪闻一竿好钓矶头雨双?谁耕洞口云碧柳红桃满春色那堪归思转纷纷
送知县
县斋寂寂远尘氛草满圜扉翠欲熏日转棠隂侵席过风回琴响隔花闻水分九????通苍海地拥三关压紫云河朔近来为令者路人争道不知君
又
长亭云树拥征鞍意欲留君计转难竹骑岂惟迎郭汲蒲鞭直欲继刘寛班聨晓陆承殊宠绩考春曹陟最官此别信知应未远杨花香衬马蹄还
东林图
匡庐遗想定如何文物风流也自多月满空山号虎豹日穿林樾涨藤萝青莲结社朝乘犊白水渔竿晚浴鵞多半蟠根是仙李向阳枝叶更婆娑
五言长律
灯夕
灯簇上元夕花明仙苑春星球悬碧落云幄护朱闉岁律时当午斗杓昏建寅六龙御丹极万象入洪钧淑气东浮野群星北拱辰楼头霞散绮墙角雪销银已弛金吾禁应无丞相嗔鳌山攒火树兽锦叠文茵玉漏传疎点香飈逐暗尘篆烟吹绣幙檐雾湿纱巾紫陌鸡鸣缓红桥马过频珠围貂?窄梅放粉容新诗就题千帙筵开直万缗酒光摇潋灧舞影起纷纶序齿先耆艾忘形略主宾聨翩仙子佩窈窕女儿身叠唱凌天籁争归步月轮闾阎喧小子箫鼓沸苍旻童稚扶翁媪优伶学搢绅青云文雅士白髪太平民世喜消锋燹巫羞祀鬼神欢呼占岁稔倾倒见天真留滞无羁旅欹斜有醉人宴游逢霁景欵曲会良姻是物恩波洽诸方化雨均腐儒犹放浪令尹独清贫屡辱情过厚从知道欲伸得人类言偃爱客即陈遵闻望腾中外公忠出等伦威仪严可畏襟度濶无垠公署钞琴谱黉堂礼席珎河头虎争渡桑下雉相驯五袴歌方振三农业已勤官清文字简乡饮德风淳我已成迂朽行将赋隐沦弟兄皆鬼物田半荆榛周急烦贤友持家养老亲奇才推葛亮曲学陋平津松径荒烟里茅堂野水滨读书逾嬾慢抚事几悲辛碧藓侵碁局红蕖没钓纶发蓬苦扪蝨衣破叹悬鹑出处惭先哲间关类逐臣多情依木石无分画麒麟城市聊从俗山林拟卜邻业唯归竹素书莫上枫宸性入禅家学歌随樵客斤生涯甘寂寞宰物实陶甄高尚尊严子贤良笑郗诜天涯正愁絶回首遇雷陈
卢龙【二首】
迢递卢龙塞苍茫滦水波青林云气重白磵雨声多四皓终归隐三良谩有歌秋风关海上囘首泪滂沱疋马空山路孤烟老树村松隂连草屋涧水绕柴门秋晚蜂成蜜年深鹤有孙行藏吾道在白首信乾坤
七言长律
拟上太傅丞相
燕在蟠空积雪晴煌煌虎旅控幽并太公制敌分奇正方叔行兵属老成霜压貂裘寒气重星涵龙剑夜光明日华冷射鱼鳞甲霞彩朝迎鸟羽旌宇内勲庸扶帝业帐前金鼔震天声三槐晓雨青浮砌万柳春风緑满营猎火烧云烟四合辕门传令月三更屯田有策年方稔刁斗无声夜不惊仗绕中坚排队出弩驱前马着班行家藏书史传贤子国有旗常播令名炳烈精忠通紫极涵濡德泽到苍生两封穹爵承殊渥百战河山定太平门下衣冠多俊拔胸中湖海愈泓澄腐儒漂泊身如寄破屋荒寒病转婴七袠慈亲伤老朽一丝微命转伶俜田园芜没忧生养骨肉分离忆弟兄水满钓滩闲桂楫烟迷乡树隔柴荆相君下顾千金价士类同倾万古情生意从兹在蔀屋謭材何用请长缨
和睦公九日韵
绦车晓发万人看春入燕台雪半乾圣代人材徵梓杞宪庭风彩接鵷鸾蟾宫露冷三花湿象简霜飞六月寒北阙焜煌承帝綍东林萧瑟闭诗坛绣衣劝讲临芹沼蔀屋怀贤赋考盘定有奇勲登汗竹岂无宏策上金銮天边紫气涵龙剑江上青山近马鞍玉笋班聨三殿外琼林光动五云端煌煌嘉瑞锺神秀皛皛沧溟得木难朝着人争传姓字慈闱书喜报平安永怀黄阁千金重自保臣心一寸丹走也向来成老朽短簔烟雨梦渔竿
五言絶句
立春日试笔
霞坞光相炫氷池冻半开影随瑶色起香逐彩旗来
壮士
走马过营门金甲吐光焰笑我读兵书何如去学剑
灯花词
彩发虚明间性涵膏火里彪外而弸中花岂知报喜
卖花
风送卖花声花香扑珠酒买尽担头春半是青楼妇
山中见王□
笛弄林间月簔披陇上云朱门半消歇人笑不如君
闻鴈
流响迷湘浦余哀隔陇云角残灯外听钟定枕边闻
东波洗砚池
毫分赤壁雨墨染蜀山云旗照龙蛇影波涵星斗文
赠隐者
听钟寻野寺隔树扣云关鹤卧琴窗静樵归碁局闲
六言絶句
菊蹊
荒径雨苔未扫踈篱霜蕊先开緑酒从人放饮白衣爲我携来
山行
村村寺寺竹好水水山山路遥林鸟催人唤酒野色随车过桥
题逸士图
秋思枕边疎雨年光叶上惊飈从渠得马失马笑我操瓢弃瓢
春日即事
蝶弄花心初日莺啼门口残春半岭半岩古寺一觞一咏高人
题画
虹彩明涵疎雨蝉声暝咽残阳人境不殊仙境醉乡真是吾乡
七言絶句
初二晚凉登东楼
瑟瑟青枫水郭秋买鸡擕酒上东楼一瓢欲赠山中客掷上青溪傲许由
经梦笔桥
风起湘波断绿津长歌别恨写悲辛挥毫几拟题桥过翻愧当时卖赋人
越王台
越王台前江水深越王台畔草森森五湖明月青天上照见鸱夷万古心
又
陆生赋冠六朝文掷地金声一座闻莫听吴歌过江去洲前花月夜纷纷
客中喜金震见访
翻翻霜叶飞还坠寂寂风扉掩忽开莫向尊前问僧腊海门秋色逐潮来
赠弹筝人
秋恨斜飞啼恨深示将燕调杂吴音人人竟听抛红锦悔杀当时苦学琴
题垂虹亭壁
金樽緑酒荡晴空花压双鬟舞袖红莫唱何戡渭城曲银筝呜咽怨秋风
送白杨长老
龙天拥护大江西江上分襟緑草齐一路藤萝秋色里山山树树白猿啼
又
鹤随金锡忽飞还踏徧吴云越树间一发远峰斜日外认来多是九华山
立秋夜听秋声
漠漠微云生晓隂满庭虚籁薄霜林有声元在无声里听到无声思转深
春申君
歇也慆淫忍复论指胎画策市君恩区区簒立成何事翻与皇家辟祸门
隗台
野老留人不肯住半醉扶筇入山去天风吹上黄金台放笔纵横写长句
山行
山压金台万万重寻幽尽日少人逢况闻水北田庐好白首躬耕学卧龙
沙岗晓发
白波滉荡摇青天隔江打鼔是官舡天涯渐与故人远客怀寥落秋风前
对月同文祯宗兄赋
窗里娟娟纳月光床头顾影转凄凉束书几日还山去露坐弹琴秋树傍
送知县
朝廷考绩推循吏暮夜辞金谢故人愿借寇恂怜父老早归重看瓦桥春
挽蒋济川梦妻
土蚀瑶钗催白鴈霜沉锦瑟断朱弦灵帏灯暗隂风起忍见孤儿挂纸钱
一山文集卷二

[book_title]卷三
钦定四库全书
一山文集卷三　　　　　元　李继本　撰
序
钓鱼翁诗序
钓鱼翁爵禄不入其心惟嗜鱼故钓辄得鱼寂寞之滨投竿而渔有不知寒暄之改候饥冻之廹身欣戚之易虑盖嗜之笃故久而不能忘初非厄於生事而藉以餬其口也至於得鱼与不得鱼亦未尝计失得而渝所嗜也大抵嗜而因物而触於心虽古之人亦曷能无所嗜哉故秋之嗜奕伯牙之嗜琴中散之嗜鍜伯伦之嗜酒张旭之嗜书皆以之而生以之而死而能不少置焉者岂直钓鱼翁之嗜鱼乎虽然翁之嗜吾固得而知之翁之志吾不得而知之也昔者吕望钓渭而鹰扬之师实开有周之鸿业子陵钓桐江而一节之高式重大汉之九鼎盖其所嗜者小而所志者大也翁老矣其於鱼也嗜之而弥笃此其志予诚不得而知之顾尝观翁往来钓鱼处山空水寒鱼鸟闲暇超然有出尘之想得不使人怀非熊之吉梦而慕江湖之高风者乎国家方求兴王之佐不召之臣翁乎其不获终老於山泽也审矣彼龙伯之夸任公子之诞直庄生之寓言耳不足为翁道也翁曰我知钓鱼而已余非所及也已而有野樵过之翁酌以酒而歌之曰尔樵之适兮我钓之逸兮取樵以湘兮取鱼以食兮渔兮樵兮足以放吾之迹兮歌竟翁谓樵曰子去吾将钓吾鱼钓鱼翁谓李仲学而野樵则翁之同姓延兴也野樵序
祷雨诗序
刘侯为繁峙丞政务寛简民物清晏郊野无犬吠之警洪武辛亥夏不雨民嗷嗷无生意侯适以事诣大府未遑恤也县父母享於龙祠以祷之弗应徧礼群祠又弗应自是奔走告祀不懈益?五月二十有二日乃雨民以为未洽也未几侯竣事还?然伤之乃洁斋致诚徒跣露髻?水於南山之龙湫侑以香币奉以牲酒以荐於羣祠以享以祀以祝以祈以罄夫悃愊之忱时六月七日也是日昼漏下二十刻青天无云炎光爥地芗燎始上浮霭四垂霞飈回旋电雷訇发感格之机既昭滂洽之泽斯至越九日乃雨明日又雨又明日大雨民翕然以乐跃然以忭而驩然如更生邑之士咸见之咏歌而谒予序其端余惟记不云乎天降时雨山川出云盖雨降自天信非吾人所能力致者然而有可致之道焉何也吾尽吾诚焉耳惟诚可以开金石贯幽显动天地感神明雨泽之降母惑也况侯为民以请命而竭诚以吁天精意昭垂洞逹无间天其有不应乎昔者唐叔有善政而禾同颖景公出善言而星退舍李广利拔劒刺山而飞泉涌出与夫刘昆熄江陵之火韩愈开衡山之云感应之机古今一辙固非方士者流以奇术秘计簧鼔乎颛蒙者比也予田野之细氓沐侯之惠深谨摭其实而序之侯字仲仪江西人
送北平行大都督府掾宗德章序
北平古为边壤唐虞三代曰幽都周秦战国曰燕隋唐曰幽州自召公始封至显王滋大晋慕容垂唐安史五代刘守光皆盗据其间金源氏始建国帝其疆入国朝悉归於职方风气劲武河山雄丽五方走集蹄雷毂风险厄繁富为西北边最洪武初乃行大都督府以镇之壮形势固关要也宗公德【阙】
一山文集卷三

[book_title]卷四
钦定四库全书
一山文集卷四　　　　　元　李继本　撰
【阙】
邱一壑得以耕钓而自适东阡陌得以杖策而往来搢绅名公之过之者得以礼於其庐小子後生得执经以从先生游是侯之出处去就皆可无憾也乃书以赠之
送北平知府方公序
岳阳方公伯禧尹北平之三年上计如辇下其南辕也予诘旦与之别且致辞於公曰北平居王城下邑大府综有司庶物而尹之为职寮采之所视傚州县之所繋属民吏之所仰戴求其公私无挠外内相安职职而事事非易为也故饬身之不谨则轨度之寖弛治事之弗链则上下之媮容待物之弗宏则谤讟之踵至是职也在朝廷虽不以之轻授而世之纡组绶建牙纛扬扬如政事堂美食而安坐者其可视为易事幸其满秩而去汲汲犹传舍然哉夫天下之才其高下细大不一也譬诸马之为骏必飞黄緑耳然後足以骤康庄行千里否则恒见其豗隤而玄黄非骏也木之为材必松楩杞梓然後足以建明堂构緫章否则卒至於风摧而雨剥非材也公英年登上第人谓其学问政事杰出一时视昔之为尹者未见一二与之埒是何也学问政事同出於士而士之轶类而絶尘立功名以垂霄壤则亦几何人哉公襟宇洞廓故应变疏通而裁决无壅滞譬之於马其飞黄緑耳之骏乎公德度凝远故接物周洽而惠爱无偏颇譬之於木其松楩杞梓之材乎今之往燕之耄倪皆遮道挽留而恨其不可得才大夫皆相率赋诗以写其遗爱而徵予为之序故特书其学问政事使士之读书学道者皆曰公之学由淬砺而出是固吾之所当学由是读书学道而出仕则公之学不私於一身矣士之居官食禄者皆曰政由学问而致是亦吾之所当学由是致君泽民而无负则公之政不私於一方矣是公之学问政事非以自私而亦非私於人者也公其勉哉由是居政府理宪纲振励天下使士风为之丕变将不权舆於此乎予於公相与未久而相知最深故言虽涉於太芜而情非出於溢美若其政蹟之伟可以上之太史而侪诸古良二千石其详见於计吏簿中不书惧复也
送李慎言赴顺义训导序
洪武壬戌秋蓟门李慎言氏将有顺义之行典邑校也今左春坊大学士安常董先生时为宛平文学掾为序以华其行而燕之才大夫士形之歌诗以赞咏之者前後相属也先生之意大要谓尧舜周孔之授受周程朱吕之论着其书诗书礼乐易春秋其道仁义忠信叙五品以植民彛之则萃万善以尽事物之变究三才以通天人之运自洒埽应对以至精义入神自格物致知以至明善诚身其终至於笃恭而天下平体用详明而表里融贯本末兼该而细大包络其道一也然道非可以言言也故天不言而四时行百物生圣人不言而六经之载道如日月列星之文昭被九宇其或规规焉取诸言语文辞簧鼔以为说采色以为饰刮磨雕刻以为姿状则凡糟粕之学滥觞之传口耳之见皆可以为道矣其能垂教於不朽乎慎言邃学而文其於圣贤之经之传子史百家之书考索之专淬砺之至不泥於传注不胶於事实不淆於白黑据其涂而涉其津予以是知慎言可以语道也诚以是为学为教则凡请业请益者不由是闯其堂奥乎学礼学诗者不由是以饰其言行乎而治己治人者不由是以为规矩凖绳而终至於大器乎吾友宗一氏与慎言最稔与予先世皆河南人国朝皆占籍北平兹以顺义文学掾摄校於雄与予共事则予三人者皆里閈皆久要皆同道也况顺义违雄踰十舍乃不以其津陆之远寓书宗一以徵予文予故不让而为言以窃董先生之緖余以为数十年之雅谈重宗一之请嘉慎言之嗜古文辞而不自画也
赠医士娄传道序
蓟邱刘明善氏累叶儒官家自兵起两河幽并俶扰挈家避乱江淮间其後族戚荡散父母妻孥先後死又其後中原甫定完一生於九死中又其後得北归乡里再娶以有家室年四十始生一男今尚乳也先是天大暑沴气方炽儿右腋间疮忽坌起儿瞶乱不帖席者数晨夕其势危甚明善与其家人惊悸莫知所为邻里来相视亦莫知所为计则皆曰明善仁厚人閲播荡之余以有嗣胤而祖考之血食其不絶犹一髪今而若是天之戕吾善类不亦酷乎时东浙娄传道以医士侍直燕邸良师也明善於其休沐之暇礼延於家乃诊视儿曰此医所谓丹毒也盖小儿为阳火乱攻气不得上由是蒸而为毒乘虚而傍出传道取药一匕饮之食顷而愈於是举家欢然若更生明善乃卜之日吉具酒馔賫楮币以致礼焉酬其德也传道曰吾闻父师医以活人爲心非若市道人觇货利而取其直也苟规规於货利是以货利视其人非吾所闻於父师者也传道力辞不肯受明善曰心内也利外也先生以活人之心而获报而吾以报德之心寓之於礼意以报之於先生非所谓利也先生之受之实甚宜况吾之子始虽遘疾而终於勿药是先生之俾吾有子绵吾宗祀也先生何为不受传道曰辞其可受而受其可辞二者皆非也传道又不肯受已而明善复再拜以请而传道辞益坚明善知其终不受也则谓予曰吾儿之不恙是传道之肉骨我也吾宗祀之弗殄是传道之引翼我也子名能古文愿有述以着其德之不可忘焉予曰君子赠人以言言固将暴其德而垂之以永久也传道以医为学非世之毉家者流比也考之周礼有疡医而史称扁鹊尝为小儿毉传道有得於是矣故其操活人之术而於利不苟取焉其所以扬今而视後者将不在是乎虽然德於人而不图其报者传道也报莫之施而不忘至德者明善也予故牵联以书以归其美於二君焉古之道也古之道不苟毁誉於人予闻之韩愈氏云尔
送刘御史荣觐序
予友刘荣觐氏弱龄从予爱其刻苦嗜学虽甚风雪每杖策至其庐居一室门巷荒寒诵读自若而林扉晻霭中隔树闻吾伊声宵则焚膏继晷至漏下十余刻乃始就枕平居非有疾病医疗祭祀宾客事其於圣贤之经之传未始暂焉不接乎目弦歌之趣之乐未始旷焉不接乎耳而於师之所传也已之所受朋友之所讲昼夜之所思研深烛微期於破扃鐍开户牖闯夫仁义道德之奥则又恨其力之不武也此皆荣觐所自得予尝谓之不独嗜学如是至其才识超絶衆皆望洋而自失故其相从曾未一朞也而景行先哲慨然有生晚之叹已而领乡荐试礼部皆预高选佐名邑拜御史皆赫赫有声使荣觐为士子时虽不从事科目以取富贵而学问文章亦足暴於当时迄於今光显无疑也予山林二十年所与游不啻什百而风谊閴寥友道沦谢而奇伟不羣之士落落在人耳目如吾荣觐者不多见也今老矣精神衰耗志虑销落譬之空山之木烟仆涧河雨卧谿谷无几何时腐朽随之矣则夫天下之士於予何所仰赖而托交於暮齿乎荣觐方当英年其取友也不独求之一乡求之一国求之天下等而上之以求之於古则其所友者岂不可以想见其人乎矧荣觐由文学起家故其入对大庭而议论风采耸台阁炳耀士林其有得於贾董之才猷乎出佐民社而善政所暨得一邑百姓心其有得於阳元之仁惠乎立殿堦吐正论回天听其有得於欧范之风烈乎惜夫予之固陋不足以知之不足以言之也圣天子悯其亲之老而赐告归省其至也秩秩乎家廷之仪衎衎乎孝友之风而恂恂乎乡党之敬岂直为里閈之美宗族之庆父兄师友之荣哉孝於亲忠於君而忠孝之行圣愚同天古今一辙也荣觐还朝且有日期於佩仁服义树勲立业不负乎君亲之望忠孝事也荣觐勉乎哉祭酒胡先生今人之望也於荣觐为先辈故其奬励之有加於予为旧游故其好爱之甚至其详见於送行序中予故喜而书诸座右庶以慰久要不忘之情而江湖万里之思也乎
邓伯言玉笥诗集序
予幼喜诗十四五时从乡先生学为五七言诗每出一篇必曰是子可教由是专意於诗诗日鍜月链不辍也今老矣藻思荒落诗久不作作亦不工思古人之不见悼斯文之絶响每废书而永慨大抵诗之体裁各以其类雅颂有雅颂之制风骚有风骚之制汉魏人则汉魏人语六朝唐人则六朝唐人语譬诸公输子之成方圆必由规矩师旷之正声音必范律度而庖丁之解牛必中肯綮故其诗高者薄霄汉深者溢河海振之沮金石奏之谐韶濩由是而荐郊庙感鬼神广声教移风俗振古不可废也西江邓伯言先生以能诗鸣东南其名玉笥集者予因其北来得而读之大抵本之於骚雅支叶魏晋而於杜甫氏则其专门也先生道过於雄留邑校信宿其隙也为予言诗予为之倾耳以听其於古今事势之变山川人物之异是非得丧之由兴衰理乱之实一寓於诗而和平之音愁思之声欢愉之辞穷苦之言合乎体裁而无偏颇之失当兹风雅閴寥而有此古制何异聆空桑之瑟於瓦缶纷撃之余乎予以先生不以庸愚遇我又念其行数千里之远历岁月之久而忘夫道途之艰羁旅之劳也故为其诗集序
送太常太祀张敬方任满序
太常掌郊庙社稷之礼古大宗伯之职也尝读其题名而见文学声望之士彬彬接武後先矣张君敬方以?补入官再转为太常太祝凡在同官爱其质美而行修方与之优游共事议论考索用禆礼文之阙一旦以秩满而谒选天官也皆恋恋不忍其去遂送酒载殽盛宾客以饯之酒行有言於列者曰夫官使得人则职修而事治故上自宰相下逮百司有军国之寄黜陟之柄甲兵金谷之务於是人之能否可见焉太常则异是其职虽重其务至简至有事於大礼也始克奔走奉职於其间否则优游暇豫经旬不一署文牍非如宰相之与有司有军国之寄黜陟之柄甲兵金谷之务也然则居是职者借有兼人之才亦将何所见而何所徵耶有解之者曰万石之锺不待较而知其有容极其量也千钧之弩不待发而拟其殪兕极其力也观人之术即其抱负可以验其设施奚庸以已试未设而必其能不能耶敬方以宦业名家其於政事盖自其事父兄师友之余己耳濡而目染有不待临事而可见者宰相以之从事於礼仪而不欲其亲百司之细务盖将培植其材而期之以远大也国家制礼作乐方将徵礼典於文献之家敬方以有其才而适际其时奚华要之不践而功名之不白於是衆宾驩甚洗爵而起曰斯论善愿有所识遂书以为秩满序
送王经历使广东序
余少时闻里人王惟善君掾荆宪有声恨未识及壮从荐绅先生游听其较论古今人物咸以君为才世之名一艺擅一能者不足比数也於是益以不及见为恨至正十九年冬君以使事至京适会故中书左丞伊埓森布哈公之门一见如平生欢公之子丑仲礼氏与余至契不妄许可为余言左丞为四川右丞时惟善为左右司都事虽政务至剧而处之裕如衆称为幙府第一余闻其言益信後惟善调国史典籍余亦由詹事掾为太常奉礼则又同日授除由是往来相亲商论雅道志同议合未始一日置也然自闻誉逮识君几十年自始识君也迄今又三数年以几十年愿见之切仅获三数年情好之密岂非难欤今君声藉甚倍往时什百方期入赞政柄罄布矣未几宰臣奏入山东河北下四方之未附者以次入欵非一切宥之何以惠活元元哉二十三年春遂大赦天下选文学之臣识通变者分道往谕於是擢君崇福司经历使广东余以相与有年不忍一旦别去中国最远昔国家之一宇县实始要荒矜恤黎氓至仁毕逹虽在僻壤治罔怠缺所以保养生全革心沐化不忍视为外远而鄙夷之也及乎宴熙之久中朝之士不乐外仕者多朝廷念远人之失治每授官比常秩增两阶以优之由是吏乎其土者志在?冒爵名於靖绥之方漫不之省甚至贼杀其人若禽兽然故其人愤惋窃发依阻弄兵刼官府?城郛以肆威焰莫可猝制也君措虑周远治事明链至则必能殚竭心膂宣扬国灵於逆顺利害又必能辨析无隐行见颛蒙挑衅之衆振厉感泣潜铄奸慝以拭目更新之治且指而诵之曰中朝有人如此其於恢复之效不少赞乎且古昔立功者不在朝廷则在边隅余於君生同乡交同好入官同进用庸敢以是祝之君其无负兹行哉是年月维夏十又二日序
备荒杂录序
汉史书张良谢病辟谷惜其法不传盖亦托言云尔其後方士者流往往能神其说於是丹药之书出焉世之险辟之士复效其法而修链之谓一饵其药可以终身不食而长生久视噫以吾眇焉血肉之躯非有得於保真养性之妙也一步乎诡诞之说遽以为秘诀而用之以求不死世寜有是理耶晋镏景先表进辟谷方名曰救荒仙术见活民书最详往岁京师饥士民家多制而服之悉无验兹予所因制者因窃思之人之一身胃为之主胃实则气充充则神完而不死讵有絶去水谷使胃虚腑?而能久生者耶然则昔贤谓刀圭一入口白日生羽翰何也此盖学仙之说也其法本於制链形魂使气质销铄而阳刚纯全如天之轻清其气上升也其为刀圭也岂方士者流所谓修链之术哉余乱後躬耕山中见谿谷间人有草食者因谓值岁之凶草木之可食不过二三种而已及观伯高所着备荒杂録乃知凡草木无不可食要在用之有法耳余读其说而异之亟欲手写一帙藏之箧笥以尘物婴世未遑也翌日君命童子録以相寄方之世所谓辟谷之术其终至於误人者远矣呜呼自含哺皷腹之乐亡则世乱民穷而人之不得其食者多故读夷齐采薇之咏园葵紫芝之歌杜子美岁拾橡栗之句可以观世变矣伯高是录夫岂虚传也哉伯高始以国学弟子员入官累就外补自兵进携妻子避地四方於草木之品皆尝试之予故信其说而为之序
送西台侍御史温都尔哈玛尔公彦□叙
三秦形胜甲天下河山险固邱陵盘纡控陇蜀之会当晋魏之冲守之易如键就扃攻之难如卵就压历周汉而来号为百二之区势使然也吾元混一之初升云南亷访为行台大德之元徙置奉元号陕西诸道行御史台於时人才辈出罔有冒进谏无不从言无不听法度修明人物清晏今西州父老犹能道之春秋传曰不有君子其能国乎汉祖之盟谓功臣与河山仝带砺诚不刋之论哉自盗起河淮中原披靡民焉麋烂物焉殚残城郭焉荡焚无几秦虽至险难犯及其怠於封守暴兵深入受祸最惨相臣将臣入禀庙谟出掌兵枋固愿削絶乱阶策勲帝室然藩翰四匝不受縻制一摇手怨辄随之祸且叵测虽有智能閟莫敢发忠义之士至欲以死树功动为童氏权奸沮不得行事机之失若砮羽之速不可障何嗟及矣今大乱已极人心思治岂特三辅之民欣见汉官仪乎据形胜之便审缓急之宜开拓旧服实惟其时若夫惩往辙之失遂无意於事功君子不取也噫是责也谁实尸之仆尝书平乱一策藁成复毁不上盖以其言过直有犯时忌则人将目以迂目以狂目以濶视为哆言是以不敢至正二十四年春正月朔皇帝受朝贺既进台臣等曰天下方多事军国之务?弛岂风纪未张之故欤兹欲兴举废坠非一二老成人何赖由是温都尔哈玛尔公自大都路緫管拜陕西诸道行御史台侍御史命下守成往贺之曰上方汲汲图治得公二三辈用之治效着矣且天下事谏官得言公至宜以恢复责省臣以忠义责将帅以逆顺利害责悍鸷反侧之徒奋扬国灵风励有衆以起前日久安沉墯之气则金汤之险增旧观矣矧明天子听断如神其或牵制难为尤当吐出肺肝谔谔上白使万里之远如在旒黈之下可也公学粹而通才宏而远登第为明进士牧民为良有司持宪为才御史至於专城以却敌称尹京以理剧闻尤焯焯可书者也守成辱知雅厚曩严君之掾中书公实荐之故余两家为世契则夫罄海内之知公者宜莫余父子若也将行儗送道左未忍无言辄序时事以赠大要谓三秦之险易於封守诚得其人足以有为公既当重寄於军国之务其必能干旋图画俾朝廷无西顾之忧如国初时乎所谓带砺河山之烈岂宜让他人先哉竢其伟绩既上锋车入觐仆虽才薄犹能效谏大夫王褒作圣主得贤臣颂命童子鼓瑟为秦声以助燕喜也
送内史佥院董公景寜赴河间路緫管序
至正二十有二年山东下河南北悉平上以元元之甫苏而揔揔以望治也思得良二千石错布诸郡以绥拊之诏丞相择省宪之臣往践其任重民事也於是以内史佥院董公为河间路緫管先是公已累官至第二品至是又增一阶之秩以优之洎軷又亲被德音陛辞以行皆异数也然朝之大官贵臣之知公者则谓公文学政事宜谋画庙堂宜激扬风纪宜论述馆阁不宜使就外补或曰匪朝廷惜要阶方寸地劳之以理剧之任俾不得朝夕近天子之清光若弃置然也意者兵兴十年民劳孔棘抚字久旷泽不下流兼之郡县毁败守令之职人每不乐为之盖非不为实不能为亦不可为也今偃兵息民外中之政悉归条法首以朝臣任之欲其知民牧之重则成绩之可竢此则朝廷付托意也然走尝闭门读史记考古循吏之迹又尝避地四方与田父野老语而知民生之艰为守令者之难矣请於公之行白之古诸侯得专征伐近郡守剖兵符以授之今之守令与古诸侯埒有方千里之地而无专城之柄有防御团练之御而不假以寸兵一旦有警始驱丁壮御之往来力不能支城遂失守一难为往年百姓殷富不废畊桑今井屋墟莽疮痏之衆无糠籺救朝夕命又无从假种粮备耒耜与牛以垦荒芜使徒流东西者有乡里而不克保聚二难为然则守令之职其终不可为乎盖天下事虽成於不易为而实怠於不足为公才足以立事智足以逹变惠足以恤下是行也必能推上之泽使如川流宣上之德使如风行布上之化使如春煦广上之聪明使如阳光之下烛震霆之莫掩也朝廷慎选守令思革前日之敝而不拘以常法俾才干之士得罄展布识治体矣昔龚遂治渤海愿无拘文法得便宜行事於是化盗贼为良民今乘凋敝之余欲劳来而安集之者昔人之遗法在乎河间古称礼乐之国在今三辅之内文物衣冠之盛比於邹鲁国家仁义诗书之泽涵濡百年公於富庶之余以此倡之教化可成也公儒者真儒之效久不白欲求通儒用之又不可得俗儒迂濶率为人所诋侮至有能脱去故常卓然见之事功者人将愧伏向仰之恐後焉公之往吾侪得不以是望之两汉而下郎官宰百里刺史为三公朝廷方取通民事有才略者以经济天下加以岁月考绩既上公之车其北辕乎走辱知最稔行当书其行实附古循吏传後
傅子敬纪行诗序
诗大序曰诗者志之所之也诗非本乎志而规规守绳墨以学为声律之细诗则陋矣虞之歌周之雅十五国之风虽所感异趣所发异情所出异时本乎志也时乎楚汉去古未远王泽未涸士生其间当风气朴茂之余其志大以宏故发之为诗悉和平正大之音观乎屈原之离骚九歌宋玉景差之九辨诸作苏李之赠答无名氏之十九首哀而不伤怨而不怒其风之遗音乎至东汉曹魏降及六朝?县幅裂古道风靡作者自三曹七子以还至沈谢诸人才虽杰出志则骫骳故穠丽夭好之词倡而恚怨哇淫之风行体裁音节视古夐殊时非无一二道古之士顾往往囿於气象之衰不能振而起之如瓦缶交撃而空桑之瑟不能独胜也唐之兴也以神武翦积世之乱三光五岳之气复混士之生也锺乎天地之英其为志岸然不淆於俗其为诗炳然上丽乎古其擅名於後先若陈子昂孟浩然崔颢李白辈是已至杜甫氏起遂大振絶响志则臯夔稷契之志诗则虞周楚汉之诗藻发乎天趣声系乎风教诗与志混然不凿也余少也志於诗而学不充溢不能为诗及壮尽取古诗读之始鋭意於诗而闻识庳近规模纎萎不敢为诗洎乎日月滋久颇会其要操笔就纸?有生意而知己者鲜无谁与言诗後是窃取一第代匮小官而尘物委琐不暇为诗呜呼自余少时迄今踰十五年追维数岁之间始则不能为诗终则不敢为诗又终则无谁与言诗又终则不暇为诗宜蓁塞之深已固也惟其志不衰於少时故颇能覃思於声律之细耳傅君子敬与予同年进士年先於余余兄之相好也初君以上第授官累陟要阶拜监察御史劾权宦人谪官吐蕃权宦人死调佥山北道肃政廉访司事未上改中书左司都事其召至辇也与予劳问之隙口诵其纪行诗若干首且曰吾被谪数千里去国几三周投瘴毒之乡涉穷荒之地而冒虎狼之丛虽行道之人有见而出涕者我则恬不介怀谓死生命也何必惴惴焉祸患之是惧遂屏去一切营谋而寓志於诗观其羁危迁窜之极而抚时悲世之意忧君许国之念??乎短章大篇放而不流壮而不棘非生锺天地之英有崖然拔俗之志能是乎哉矧其志日益笃诗日益进他日充而大之又将为骚为风为雅为颂下视汉魏唐人之作九牛一毛耳昔原之放逐乃赋离骚不忘乎君也淮南王安赞之曰推此志也与日月争光可也今君以谪官而有诗独非古人之志哉噫君子曷志乎志乎古也余何志乎志乎君之志也知君之志莫予若故序君之诗不敢辞
送陈都事使还浙东序
始淮颍盗作所向奔突钜镇大藩望尘摧?吴粤之交鱼馁肉烂江浙等处行中书丞相方公起布衣倡大义集兵东瓯以扞一面岁时朝贡不辍兼之一门昆季虽致身显荣而知尚学术岂古所谓说礼乐而敦诗书者欤其於君臣之分忠孝之节凛然常存焕然可述此故予请以往蹟之暴於天下者次第书之朝廷岁遣使督吴之赋越其境丞相必躬率僚采约舟於津具马於郊同迎使节其恭敬王命未始一日替之往岁有盗犯边故江浙行省右丞丞相之仲氏也力战死之事闻旌封有加臣节伟哉至正二十四年秋逆孛入朝自为太师丞相皇太子抚军於晋朝翦大患而外内之臣昧於顺逆速於强弱不知死君父者多檄至丞相亟遣使请命於军誓简师以从明年秋逆孛伏诛东宫班师还於是遣江淛等处行枢密院都事陈君彦明奉表来觐时皇帝御大明殿省臣以其事入奏锡爵赉之以旌丞相为国敌忾之劳使臣奉命之勤亦光耀矣竣事将归朝之士咸赋诗以赠而请序於予予与彦明相与日浅其出处之详诚所未知虽欲竭片语塞命亦剿说耳顾惟先民谓尚友千古盖虽不必亲觌其人而高怀雅趣有冥合焉者矧彦明与余定交几半岁彦明之贤独不可知其什一乎彦明儒家也其学敏而通其治事练而逹其剖裁纷纠辨而捷尤优於使事读至仲尼氏专对之语必慷慨奋激思起古人於九原其襟抱脱略夐出一时辈流万万也且丞相一嚬笑能轻重人在恒人惟图倒衣趋事觊一朝之显拔譬之升九成之台欲一跃至焉彦明官不过幙佐而未闻其竞进遑遑焉恒抱家国之忧彦明诚忠孝人哉今甲兵将偃息海宇将晏熙彦明归见丞相当以君臣之分忠孝之节娓娓为说期於力靖南服益修乃职以垂千万岁之烈勲余也虽乏藻思犹能吐辞为锋挥笔为阵写休声於铙歌鼔吹间也
送王平口廵检陈允庄叙
自王教远而伐木絶响矣风雅之衰友谊之丧民俗浑浑乎末流非一朝夕致兹也大抵友为五伦之一而世之人一是目为窽言此隆古之治所以不可复盖自四代以还则然唐虞之盛若稷契夔龙协赞帝猷以底雍熙之治周之兴也若旦闳夭散宜生之徒同心同德以弼岐丰之化宣王之继起也若申伯方叔仲山甫尹吉甫之流叶谋共事以济中衰之厄而友谊章章於天下矣予生也晚思古人而不见歌伐木而伤之窃尝观世之为友者矣炎而趋寒而置虽儒其服而佣贾其心由夷其言而跖蹻其行如是者果可友耶挟贵以骄人者不知一朝而势去人亦得而骄之矣饰诈以欺人者不知一旦术穷人亦得以欺之矣如是者果可友耶予取友半天下而未见有如古人者岂予之愚而人不我友欤及兵後游山西仅得一人而友之睢阳李子实氏非义不取非力不食有古君子之道良友也久之至保下抵蓟门若安肃县簿王文昭氏祈州判旦荣伯氏永平府倅梅秉玉氏滦州守刘复仁氏昌平邑长舜言氏皆今之良有司予既得而友之至於文章高古如燕府纪善王藴德氏及其弟修德氏睢寜邑尹叶夷仲氏布韦士董安常氏而学行修洁如国子助教王政民氏大兴邑文学掾王庭实氏处士宋彦中氏予又得而友之尚何以友谊断絶为叹哉予雅闻王平口廵检陈允庄氏有能名及其秩满将如辇下也甫得邂逅於逆旅性严而裕寛而和言论慷慨而详实第恨其友之太暮又惜其去而不得与之友也虽然才如吾允庄以之宰剧县刺要郡盖优为之而允庄则未尝以为我能为职廵逻之职而久淹於四稔之久而允庄亦未尝以为我久淹允庄诚吾友也今之往吾知其首膺柄用於一时良有司接武後先矣予既叹流俗不古若而终之自贺其得良友虽不能尽如隆古时亦足以卜王教之复古也予於是喜而赋伐木时吾友魏德谦李道勤在
送宛平县主簿陈汝霖序
天下郡县弟子员凡三岁一贡於京师至则吏部考其艺而升国学加以岁月始第其高下而官之以故士之通经术识治体者由是以进皆即得仕不由此者虽得仕至其陟朝着理民社而以事功表见於外中者鲜宜兴陈汝霖氏由太学生分教定远一仕为北平之宛平县宛平素号剧县有藩翰有分阃有郡府符檄积几案馆传相襍?师旅衆而征役繁不有殊常之才以任其剸治往往至於废事汝霖通经术识治体惟其小试一邑人皆难之殊不知以为难者恒见其难以为非难者固未始见其难也观其均户徭审刑谳董营造归条法而不紊至於坛庙也学校也邮传也以缮以营既详既周矣予识汝霖久兹当佐政之三稔将上计於朝也不忍一旦别去则为之言曰器如干莫利器也而良冶之治之必取之於百链之余材如楩梓美材也而良匠之用之必求於十年之後士如材杰良士也而善为治者之任之必拔之於累试之中非一昕夕可骤致其功也汝霖诚良士於郡校於国学於分教礲砺渐渍亦既至矣譬之干莫也而锻链之兹久楩梓也而培育之滋厚其於烛斗牛剸犀象栋大厦柱明堂无难也国朝仿唐虞官人而以九载为秩满久任之法也汝霖行哉其至也必有膺柄用於常制外而朝廷之上孰不指而诵之龎士元非百里才吾恐霄衢迥而枳凤骞矣诗曰靖共尔位正直是与予敢举是为说期於力蹈前修之轨而大行於时是之谓通经术识治体其於为天下国家也夫何难哉
送穆原鼎先生还照县序
安次宋彦中氏学古学其於人不妄许可予近过蓟门留其寓馆几旬余酒酣气作每以友谊凋丧为叹因语其友原鼎穆先生之贤曰先生先代文献家而才气之伟迥出一时予用是惓惓於心者久之已而先生自东海来予因彦中遂与相识见其风神峻整而襟灵坦夷譬之明月夜光之珠令人不敢狎玩益信彦中之不妄许可矣一日先生招予三数人小饮逆旅言其祖墓在西城西兵後圮於砾莽邈焉不见踪迹於是招?以酹於中野惟先人之墓在北城之东北迄於今不废因得攘除菑翳而展祭之言讫泫然泣下而悲动一座人人谓其孝行若是则夫笃於友谊也奚惑先生燕人两河乱避地东海上遂家焉其典邑校於照邑也群弟子一经指授咸中矩墨豁如也今之归凡在同志皆赋诗写别烂然成帙矣於是大兴邑文学掾王庭宾氏徵予为序予以友谊不敢让谨避席而言曰先生之学求以至乎道也道也者穷天地亘古今不与物物同澌尽未始离万物以为道亦未始梏万物以为道也顾可以浅鲜之言言乎哉夫言出於浅鲜而曰我将以行道是之谓求道於口吻而断丧其本真非道也盖尝稽之易矣天地之始有象而後有辞当其太极稔而万物之未茁也象何寓六画呈而群象之始着也言何有及乎文王周公孔子始立言有象之後发前圣之不言以昭示斯道於无极以是知之言不可以已也如是非空言也先生之学讲之熟蓄之素而行之力其言也其不言也一是足以启廸来学道盖若是矣彼呫呫焉形诸口吻而以为道者予前所谓浅鲜之言非过也矧先生以孝行为乡闾所称道友谊为士类所推服其所以植天常砺名教而昭烛乎穹壤孰非道耶吾闻参路二子其行为吾儒?度而圣门之言孝谊者皆宗之予生也晚其於圣哲之高躅每起望洋之叹先生行固愿执策以从而问津洙泗矣
送东安县邓侯朝觐序
皇帝十有三年有旨设贤良方正等科徵用邱樊士图治功也於是金坛邓侯由聪明正直一仕为东安邑今北平所司也昔者召公奭此其封域西都盛时民 咸沐其休泽姬辙既东王室板荡人情风俗与古夐殊至於近代金革屡起创残之氓大抵皆其喘苏悖定之余矧北平大方面藩翰也分阃也臬司也大府也其所需一是取给於近县自非竭其力而恤其囏民病其能少瘳乎侯能宣上泽以拊揗之故能得一邑百姓心侯端慎而质直不求名不近功不与物竞而退让若不足霭然仁义人也其学纯正而详其实诗聨编累帙而忠君许国之念一饭不忘人谓其如杜拾遗讽谏之旨寓於言表读之可以惩劝人又谓其如白居易云兹以户口田粮事上计於朝也大夫士皆为诗以赠而仆以譾材辱知於後最稔兼之以斯文骨肉我以雅道薰陶我以直言正论启廸我也至矣其軷也曷能已於言乎於是致辞於侯曰民者邦之本财者民之心稽诸方册其所以固邦本收民心之说详矣今天下黔黎涵濡乎仁风化雨中而吾邑也藉侯之惠之力之至故其户田不踰岁而加多於往时侯行哉其至也奏对文石之陛俯伏主臣而敷宣洞逹必有以动於聦之听而喜溢乎天日之表矣若夫增秩赐金古所以旌循良吏故事朝家自有公议在
溪山送别图诗序
严陵邵仲举由文学起家再转为密云隆庆仓使未几因禁令解去得遂归养軷有日矣於是燕人李居中氏为作溪山归隐图一时名士为赋诗而府纪善王藴德氏为序其颠末是行也不亦炳炳而光荣哉予以朽木耕牧草泽而混迹樵农其於士之有官位负名声者鲜蒙其梯接故於仲举恨其弗获籋後尘聆雅论缔久要实甚恧也近过婺诸葛伯衡氏出一编相示曰吾友邵仲举之诗也观其词气和平律度严整宛然忠孝之着读之可以想见其人而伯衡曰仲举之南辕也有退休之喜有归养之乐有溪山之适虽未与之识可无一言以贲其行哉而固让不获则为之言曰穷天地亘古今不与物物同澌尽者忠与孝也是以古之君子未始不仕亦未始必仕未始不进亦未始进而不知退故其进也非徒仕尽其忠於君焉尔其退也非忘君尽其孝於亲焉尔仲举始冠而举於其乡也乡之人固以忠孝事望之已而职仓庾之职一束乎亷慎而不敢肆则其服事乎熙朝也忠矣而今也乡之人亦必望之曰父母老矣盍来归乎哉其至也具?瀡时温凊问起居称觞为夀而喜动顔色岂不可以言孝乎仲举行矣矧严陵当溪山佳处而桐江之滨富春之麓岂无严光之徒耕钓乎其间也固宜与之砺清节植名教激颓波而涤浇风也
一山文集卷四

[book_title]卷五
钦定四库全书
一山文集卷五　　　　　元　李继本　撰
记
潞州崔府君庙灵应记
府君在唐尹长子县有异政民甚德之其地万山环列险而多虎尝有采樵者道触虎死其母泣诉於府君君遣使投檄城隍祠顷之正昼雾塞阴厓风生虎自林薄出震栗为俯伏状遂缚以归君立命磔之自是虎屏迹无遗类非君至诚以动之曷能焯焯如兹君之没也民遂庙而祀之一有祷祈若响若荅故閲岁虽滋久而民心则益?可以见府君之德被之人人矣庚戌春仆代匮山西行中书省理问官承堂帖如京师常虞不职获谴道次潞州拜祠下遂洁斋以祷之神鍳厥忱赐之吉卜已而朝廷不以仆才识下授同知太原府事宠泽优渥绂绶焜煌卜兆之叶若符劵然神之相之亦旣侈矣蚤夜竞惕思荅神庥而官事丛委未遑及也乃涓日命工设色肖像用展岁时之祭兼述其莅官之异政为神之灵感以传不朽焉呜呼神之德着矣而感孚之机则有非吾人所能力致者然而有可致之道焉何也吾尽吾诚焉耳诚或未至而求神之我格借曰祀事孔腆神其吐之矣信乎有其诚则有其神尝闻之先哲云
涞水县学记
涞为古燕地周胙召公此其封域王化渐被莫先於兹繇战国来宇县割裂民涉鬬争士废礼教古风由是泯泯也元之有土校庠勃兴中更乱离文教滋熄皇上龙奋之初遂大振儒风以文万世之太平於是国有国学府有府学而州而县莫不有学兼之设教有条肄业有科师徒供给有廪膳有司劝沮有升黜甚盛举也河东董侯绍顔繇儒起家擢国子学録寻以选知县事县之学政实领之学故有先圣庙有讲堂规模卑陋人以爲弗称侯乃於政务之余兴废补敝洪武七年春作东斋三明年春作西斋如东斋之制堂後作小室一与堂楹相属轩户空明几席莹靓诸生受业之所也又明年夏堂东作庖屋用器悉完诸生会食之舍也西南作射圃中为观德亭诸生习射之地也庙前作东西庑各三先贤从祀之室也庙旁树学规石刻示永久也庙外曰神门又其外曰棂星门以缮以营悉中仪矩缭以崇垣植以名木严庙貌也且其地与代郡鴈门相联属其势控居庸闯紫荆而距蜚狐之口师旅往来使传络绎符檄积几案酬接无休期侯乃於纷剧之辰而寓整暇之意於注措之际而有先後缓急之规俾数十年瓦砾灌莽之墟於是俎豆而弦歌之匪材且贤曷克臻兹部使者凡再莅之檄奬有加而荐书上矣延兴猥以譾才代匮学职鈆椠之厪而章句之怠夏楚之渎而教育之疎视侯有不媿乎县父老以侯政有禆风教也将勒文於石以垂不刋而谒延兴记之呜呼圣人之道昭垂如日星王者之化无私如天地诚使任民社者有以阐圣道敷王化维世教淑人心行见有首有趾咸乐育乎覆冒之中照临之下一日硕才出美化行是邦也将不为伊洛爲洙泗为尧舜之俗以彰儒效於无穷哉侯之此举增斯道为九鼎矣先是县簿朱子鲁典史刘中以侯鋭意於学克相厥功八年夏朱以秩满去任冬刘以得解在告细大之务侯独任之其於学事功倍厥初他如社稷坛风雷云雨山川坛无祀鬼神坛城隍庙制度宏伟皆焯焯可书兹不详着
易州山北乡学记
洪武乙卯春诏天下立乡学盖以崇美化育群材臻至治也易州古称要郡风气高厚民俗朴淳顺而迪之易与为理不可遽以沿徼外之也州之北其乡曰山北有山泉林壑之美蔚然为一州最太守叶侯子粹至而乐之曰此胜境也以此建学实甚其宜由是倡耆宿劝讽士民士民助工乃创明伦堂三楹门垣崇焕几席莹洁肃如也寻以礼招致何君大用为之师弟子员凡三十人大用遵教条严训诲而谨礼节士子鳞萃佩服俨若揖让进退咸中矩墨匪侯鋭意於学曷克臻兹大用徵予记则为之言曰自唐而宋而金易之士登巍科跻膴仕代不乏人今可某某数也百稔以来文教滋息工佣农贾竞以货利相长雄弦诵之声閴乎莫闻非古易州矣以侯之兴学以大用之典教行见斯道大行炳耀後先是乡之士固以圣学着天下匪直为乡人以自画也学剏於是年夏四月之吉落成於五月之望判官黎侯某长史任处中实赞成之
柳居後记
北平宪佥三衢徐公之未仕也居其乡之华川里其地丰腴而爽垲实东南山水佳絶处有田庐有琴有书人之过者必式之曰此隐君子之居于庭于垣柳凡十株公手植也弦歌之隟觞咏其间而萧远旷逸超然有出尘之趣而是柳也当暑雨舒霁之朝风日清美之候旧以濯濯以滋繁阴满轩凉思入袂客至晤语乎烟霏杳霭中怀之滞者以宣心之郁者以舒万虑之胶固湔除而无玼盖虽陶元亮之植柳於其门韦虚心之植柳於其庭未足以易公之乐也及公之入仕也始为御史继为部使者炳焉振风裁於中外人皆荣之而公则曰自吾筮仕以来迩清光跻要地而沐恩宠欲一如畴昔寄傲华川之野以接武乎元亮之徒其又乌可得耶予解之曰韦虚心之在唐不过以贵富期子孙无焯焯过人之迹而元亮也丁晋之昏而不欲仕遘宋之簒而不欲臣韬英敛华以放迹於诗酒间此其志乐可知已公以俊伟轶群之材抱醇德藴古学发为用世之文章以黼黻熙载之太平其所际者盛矣使不遇治理之朝则亦终於韦布而已耳又何至於元亮之宰彭泽托於耻见督邮而解组以去也矧公早着蹇谔之声而复弼澄清之寄圣天子付畀之意不其重於人人乎然则华川之柳其荣其悴固宜不在所怀也他日功成名遂角巾还里赋元亮归来之辞抚吾柳而爱惜之戒子孙重为之培育其尚能遗芘於无穷哉
曲河轩记
鴈门之东有邑曰繁畤其山秀雄其水清莹其风气劲武而朴茂予往岁驿过其间故老指以示予曰某峰为某山某水为某溪某田庐为某隐居处时秋高木脱天宇空濶毫末皆在目中邑之东其水曰曲河河之北梁先生惟敬居之碧嶂清流映带下上樵浣之声响振林樾跨水缔室为碾为磨迅湍激之机轮自转胜地也先生读书之隟与二三同志葛巾野服流憇水上饮酒以乐不知晷景之西其萧闲旷逸之趣虽龎公之鹿门杜陵之韦曲李愿之盘谷不是过也然斯境也前乎此而人莫之先後乎此而世莫之夺先生乃能专有之独乐之则虽一泉石一草木炳炳有辉矣先生白首邱樊隐德弗曜林壑足以适其性琴策足以娱其心而子而孙足以佩服乎庭训过宾游客足以延揖让而资笑谈则先生之优游是轩也其乐寜有涯涘哉向当中原淆乱闾巷之士往往以材气相雄以功业自负踵不及旋皆徙死而莫遗良田美园罄为墟莽矣先生於是深自保閟介然不为势利夺此其志人固不得而知也予以岁辛亥至自蓟门访先生於林下一见即倾倒明年予归又三年而复至而先生之情爱犹一日予以是知先生之笃友谊义也顾以奔驰西东靡所底止欲卜邻而不可得矧兹又复别去回视西河胜地其何能不睠睠於怀耶而今而後或得以谢絶尘鞅择是名山水而宴休与先生再修客主之礼当效王逸少故事写兰亭一觞一咏之乐也
观德亭记
射之为艺古矣自轩后为弧矢其後因之遂有五射之制此射之所由起也是故天子诸侯卿大夫士有大射有燕射有宾射有乡射皆因是以观人之德非细事也今天下郡县庠序林立师弟子员授受之际必习射於学其乡射之遗意乎涞水县学故有射圃而湫隘嚣尘观者病焉洪武丙辰春佥北平等处提刑按察司事徐公按部之余乃重作之且构亭其中而以观德扁之规制之伟前此未之有也当斯亭之落成弦诵之休暇而士子之揖让也予窃尝拭目其间矣其射也有一中再中者予以爲难能有三发三捷者辄赏其爲奇中至於连发而连破的者固恨其不多见也予不善射而自幼喜射然张弓挟矢而恒病力之不至揖让周旋而每患仪之弗谨呜呼射以观德尚何足以观之哉今老矣将返故庐与田父埜老樵弋山中亦足畅吾志意夫何能与髦俊之士角失得於一时而以得隽为奇哉虽然射六艺之一名圣贤之树德实於此乎权舆诸生方当英年可不致其谨乎有以谨之则其射也志必正体必直持弓矢必审固而百发百中矣故射者之中鹄犹学者之诣圣域德固不外乎兹也苟无其德借有贯蝨之巧穿杨之俊殪虎兕之能关六钧彻七札君子不取也不然古善射者如后羿之勇荀瑶之才共叔段之得衆皆不得其死亦独何哉圃与亭知县董侯孟宗实经理之不踰旬而蒇事诸生请记是语於亭壁
东安县邵家庄乡学记
乡学古也四代之制术有序以教其子弟材成则宾兴其贤能而官之於是内之辅相外之岳牧与凡小大臣工胥此焉出则乡之有学所系盖亦不细矣记曰良冶之子必学为裘良工之子必学为箕况吾齐民之子其可不以学为士乎学之则德萃於躬道着於时故三纲叙九法彰而陶斯世於熙皥苟以学为末务而师心任意以妄施之是之谓不学无术多见其颠倒舛讹睢盱惶惑而莫之适从譬之群御乎莽苍之野而疾驰以逐禽一或御非其道禽终不可获借曰获之则亦出诡遇耳东安古名邑风气浑纯而民俗质直治得其道则妥顺以安非其道亦强忍慑伏而不敢肆非如他邑之民寛则驯急则扰若羊豕之暴悍未易绥柔也邑之北其乡曰邵家庄邑长王侯即是以建学乃延致李宗昭氏为之师宗昭前代衣冠家而能遵教条严训诲蔼然邹鲁文教之风予草堂去学馆不数里举武尝於躬耕之隟闻吾伊於风雨之夕以谓吾乡由兵後久亡弦诵声孰意其振絶响於大雅寥落之余乎虽然以吾宗昭之才夫岂久於乡学者毋谓其为童子师而琐琐焉苟岁月以为事故师之於弟子贵乎廸之以善而於童蒙尤贵乎启之以正盖所以谨夫始入之途而不为多岐所惑此小学之教也由是而进於大学则税驾乎高明光大之域而可以大行於时宗昭有志於古学其亦以其语诸高弟子
文安县谯门记
洪武二十有六年制诏天下郡县作谯门一制度也先是有司踵近代之弊事无钜细往往因陋就简玩岁愒日以幸其解去鲜克殚竭心思兴举废坠以润色昭代不刋之典识者病焉文安知县尚侯登甲戌进士第岁之夏五眎政於兹月易六弦晦矣虽其政务填委应接不暇而能综核名实悉归条法以其链习治体洞逹民情简慎自持以事其所事耳矧谯门在所当为宜其不敢後也门距县治不尽一射而历岁滋久摧剥於风雨震凌之余乃卜日之吉堕残墉撤败屋择材之良而重修之门上有楼楼之四周缭以阑槛栖鼔角以警晨夜挈壶水以定刻漏严廵逻以防寇暴与夫启闭之谨讥察之密前此未有也自始役迄告成前後两阅月而城郭田野不知官府之有兴作而民之蜂屯螘附乐於劝助者固自若也呜呼读诗之鲜民之生而知民之劳苦观春秋之新作南门而知兴作之不时夫孰知说以使民民忘其劳有由然哉予以侯善用民而於国家之制度??而张大之故喜书其槩俾邑之人诵而传之以示永久焉是役也主簿王某赞其事宜牵联得书侯名肃字惟知济南人
兰庄记
洛师任宗一氏学行醇正荐绅大夫多器重之当胜国时其先大父宪使公与予先公承旨皆占籍河南而联仕台省入国朝予与宗一累佐邑校而以文字为职业故予两家为里閈为世契为同道出蓟门东两舍许宗一之别业在焉兰庄则其读书之室也客至举觞啸咏留连终晷暇则焚香清坐而静以观物非知道不如是也予闻庄广不踰十余弓兰也多不踰三数本而风披雨沐吐芳气而出尘氛迍时之隐处者未易得此也然万物之在天壤间可以爱玩而适情者不一也观其助吟眺则有山林泉石之美供讌乐则有歌舞台榭之胜角豪侈则有象犀珠玉之富至於以智计得者非智计则莫能致以声利得者非声利则有时而失物累使然也若夫韬智计远声利遗得丧布衣韦带不为辱珪组轩冕不为荣磅礴万物不能累出乎物而不能物於物也况於兰乎夫兰虽佳植而匪金匪玉虽得亦易致而与凡草木殊宜其为人之所好而不为人之所同好为人之所得而不为人之所同得故惟君子为能独得之而独好之其视挟智计衒声利得所愿为以自快一时此市道人所愧为而士大夫争为之弗藉亦独何哉於是好事者以兰之可爱玩也掇兰以娱心目齅兰以颐性情援琴以鼓猗兰之操揽佩以写纫兰之歌浴兰汤而澡雪其天质入兰室而想见其善人矧兰之生不离乎衆卉类乎不洁身以乱伦不植乎槁壤类乎远浊世以自藏不以幽独而自媚类乎衣锦而尚絅不以无人而不芳类乎弸中而彪外予以是而知宗一於是焉是取非世好之可同也虽然以兰为庄犹以艺为圃也诗书以植之道德以樊之礼谊以穮蓘之圣泽以浸溉之吾知兰非孤植而与九畹同其芳庄非一地而与九逹同其轨矣宗一有见於此其忍舍其种之美而芜薉不治譬之五稼不获而幸其稊稗之有秋乎予尝以为知道者非过也予又闻宗一之幼也见背於父承训於母其长也教授於乡有荣耀矣矧其读书学道礲砺未已而日增月益乎朝廷方柄用天下士予知束帛贲邱园盖始乎此岂宜嘉遯兰庄之野顾瞻童子时耕牧处山青云白低回而不忍去予将为子歌招隐士矣
紫芝亭记
芝何爲瑞秀擢乎万植旷世而一见者瑞何由兴和气之充假物以昭其异也夫天地之清淑回干於十二万年之会人得之为珪璋瑚琏之英物得之为景星凤凰之异均瑞也匪直芝也然芝之生也不蔓以繁使丛委於山谷原隰萧艾等耳虽瑞匪瑞也惟难遇也人始异之故曰旷世而一见也以旷世难遇之物倏尔贲发於膏壤故曰和气之充也盖吾人之和与天地之和流通故动乎冲漠逹乎隐幽被乎山川草木匪若凡物之有生有息有荣有悴者也余闻郝思道氏之先子湖州府君德醇而政平乡闾化之州人德之其气之和盖积乎中发乎外而及乎物矣墓在杭之南山葬之四年盗发山中塚无几而府君之墓独存是岁之春旁有紫芝生焉色理莹润生意鬯舒质粹而气腴蒸云缭雾於佳城白日之表甘泉所出商皓所歌也斯殆和气之充感通乎天地则有神物以相之耶传曰和气致祥其弗信矣乎思道作亭茔次仍以紫芝名之纪瑞也郝氏之子若孙岁时上塜顾瞻紫芝煜煜其光展祭之隙相与芟榛剔秽袭芳咀华睠睠而不忍去亦足见子孙之多贤哉虽然杭当山水佳丽处自五代及乎胜国其民完富不识金革帝元辟南堧而抚之至仁旁洽兹踰百稔後虽小值弗靖寻复辑绥民之桑梓无恙松楸逾茂又数稔於兹国家余泽之所溉亦优渥矣使丁鬬争抢攘之年则墓也曷保其固芝也曷保其荣而亭也曷保其轮奂之美继自今往思道其式固以图自身而子而孙而云仍修祼献妥邱墓绳绳引翼於孝理之世则旷世难遇之瑞将益衍於十二万年之後矣一日杰人硕士之羣出使事业声光照天下崭崭然为人中之瑞吾於郝氏子孙卜之
雪舫斋记
居山林则有登临赋咏之趣涉江湖则有飘泊放浪之怀盖志其志而不汨乎尘壤之迫隘适其适而不淆乎世虑之糺纷此古之旷逸之士出乎物而不物於物也雄邑尹周侯构斋於公宇之偏既成而落之招予与常所来往者讌集其中一室莹洁其质犹雪然四顾空明其状犹舟然是日昼漏下二十刻饮酒以乐而天大雪迥乎若放舟江之浦而山川皓缟天地浑沦不知吾身之在人世间也侯起而属予曰斋不可以不名於是以雪舫顔其额又起而属予曰斋不可以无记於是识岁月以书其槩是斋也广不踰寻丈朴不事琱藻壁以楮不垩不丹榻以木不筦不簟左有图右为史蓻蔬有圃溉药有池豁然而疏邃然而靓云容天影之洞焕琴韵书声之流畅神情道气之融写其为乐也则虽猎天山夺蓬婆献赋兎苑而藻思横出未足以状其奇槩也然而山林之清寂不若江湖之夷旷浮游之险远不若端居之闲适而雪舫名斋侯独何取於是哉盖侯自?游以来跋涉山川而湖海之气焱举乎迥隘之中则其器识之闳也氷雪之质蝉蜕乎尘埃之表则其操行之高也以岁寒之盟而托交於千古则其友谊之笃也以济川之材而载道於无穷则其文学之富政事之伟也吾知雪舫名斋岂不为後日之嘉话哉虽然雪之降以天舫之运也以人而斋不隳於风摧雨剥之余则又在天与人交相胜者也非知道之君子乌足语是哉呜呼太素一雪也太虚一舟也安得策汗漫而游无穷出乎万物之外扣至道於鸿蒙之初则雪也舫也斋也孰有而孰无奚暇於致诘耶侯徵予记予故书是语以志其志而因以自适其适也侯字士瞻松江人
一山文集卷五

[book_title]卷六
钦定四库全书
一山文集卷六　　　　　元　李继本　撰
传
刘义士传
昔孟氏遭七国乱至梁为魏侯罃辨析义利盖仲尼子思之绪论而孟氏有以发之於是天下始知蹈义而不迷其涂孟氏之力也寥寥千载余古风滋沦晦士之所趋声势耳民之所尚货利耳巫医百工之所习末术耳谲计耳予以是重伤之雄於保下为属邑实天水氏金源氏割据处予过而欲询前代事故老无在者於是有野夫黄冠杖策自林下出须髪尽白而骨貌清古若有道者问之刘其姓寜其名而士安其字也士安邑人少孤贫鞠於祖母而依其从父以居及壮耕钓为业而信义凛然动乡闾从父卒为诸幼毕婚娶营赀货友爱之至人鲜与俦先是人有以钱寓士安家未几兵兴道窒不复至即冒锋燹以往尽以其物归之河朔之乱连岁不熟民多为饥卒所食胔骼徧野腥秽塞天遂率子弟操畚锸埋掩无遗已而远近大饥饿殍满道则又堰河取鱼以釡灶置水次烹鱼食往来人由是四方之逃乱者多归之事平还乡里无一死散皆其保完之力也邑丞扈文振老而丧明骨肉荡析士安延致於家者五年而礼敬犹一日及疾作复极力疗治其死也士安哭之哀於是具棺敛择善地以葬而吊祭一以法文振在时有白金楮币布帛总若干死之明日士安悉缄附紫泉人刘成成文振壻也贫而有孱疾及得此感泣者累日邑之令佐嘉其义高议复其身以敦励之士安曰吾民也吾尽吾民分内事吾心也吾又奚所望士安生长农亩今旄矣使早知力学虽诗礼士有弗能及然其制行与古人同处甚多而邑长程侯九鼎安肃簿王文昭氏县博士李好问氏为予言其二三作刘义士传汉水李延兴曰马之驰峻坂也有纒以制之车之走康庄也有柅以止之舟之涉大川也有樯楫以回泊之人之於身也一束乎义而不敢肆天之正路岂难至哉一或昧焉吾见颠倒惶惑而不知返驾者滔滔皆是人常言刘士安见卿大夫讲说孟子书辄踊跃喜於以益知士安之重义也
清白生传
清白生陕之兴平人任其姓子勉其字也平生嗜欲不萌於心而制行之高如层氷沍寒积雪皓缟玉瓒黄流之两萃厥美也自童丱嶷然如老成人遇族戚遇里閈非其义一介弗苟取予苟当乎义则勇往直前无难色其学研深烛奥益肆其力闻明师良友不惮津陆之远而往从之于邠于冀于河雒囊书担笈风雨寒暑自若也始冠为陇州文学掾其教切近而笃实一洒浮艳而趋乎古久之当路者荐之天官一仕为宛平邑长其政明肃而简静世之所谓良有司者鲜与之埒也子勉学古学而与时背驰谓昔司马光代以清白显每读史传辄攘袂奋臂想见其为人乡先生高其行而以清白许之由是乡之人皆称为清白生其友李延兴曰光昭代伟人生西北劲武之乡得天地精英秀卓之气故其道德勲伐为士类所矜式为四夷所尊服为儿童走卒所称诵凝然炳然於尘埃之表而不混也後乎百祀侯以殊常之器而颖出秦晋之间盖其地实先民之所发迹而山川炳灵回薄乎终古宜其代不乏人矣矧侯学古入官朝廷一日大用侯其必能以清白砺天下如光之爲辅相时乎子勉曰世常言古今人不相及予何人斯而敢自比於古人彼嘐嘐然曰古之人古之人非我也子勉儒学其先世皆有闻人虽其流俗浑浑而世德弥盛大夫士之过其门者必式之曰此陕右清白家论曰太清之清气之至清也天下之清无以加太素之白质之至白也而天下之白莫能掩君子揆之於是养其气而弗梏则发而为天地之气完其质而弗凿则凝而爲圣贤之质其於清白也何有是道也鸿蒙传之太始太始传之副墨之子志乎古者问诸清白生
房氏家传
岁壬辰安次李延兴为雄邑招致亲夏楚事而宾友凋落恒抑郁无谁语是岁嘉平封邱王好谦氏来为邑之幕长一见如平生欢幕长学行醇正而言论详实人有寸善极口称道不置否则掩覆百至非如浅浅之爲大夫者一不合訾议横出不少贷也间语其友房德麟之贤且曰房氏繇上世来虽隐德弗耀而善之积也甚远历宋而金而元俱占籍东昌之博平高祖忠配翟氏曾祖皆逸其讳曾妣胡氏曾从祖信仕元为前卫百夫长祖妣李氏早失所天守节不渝以终父燠字士明幼孤知自树立竟以孝行着乡闾年七?卒配高氏继李氏四子长守信字德诚次早世次守义字德宜高出也次守仁即德麟李出也德麟天禀毅沉见谊必为非其谊虽压以贲育之勇弗夺也弱龄刻苦嗜学闻明师良友鋭意往从囊书担笈不以川陆之阻为辞不以寒暑夜尽之变而作辍也洎壮从公餗张先生学继从维斋楚先生学研深烛微大肆其力粹如也丧二亲絶口水浆者数昕夕虽服除不近荤酒而哭泣哀恸三年如一日人以为难後东昌路以儒荐从事吏牍凡两稔继迁东平路吏又四稔俱以干洁最一时路尹张孝则良二千石也雅爱重之尝荐之宪府不果用丁酉秋两河始兵县父老鸠民为丁扞御闾井推守仁为万夫长亦善其职戊戌春暴兵蝟起糜烂济兖州郡乃与乡之老稚挈家走河间先是连岁饥馁而疫气大作人多逃死妻张洎三男皆物故惟少子纲在才八岁耳乃襁负而北时枢密副使荅兰领兵镇古北口与语奇之辟充掾史德麟强起领簿书为禄仕也明年山东监察御史牒荐补宪吏居五月迁辽宪又明年以老病辞归再配李氏纲年二十娶张氏其孙又新生三年戊申乱相失戎马间癸丑始物色得之年十七娶赵氏洪武初德麟仍籍博平因之教授乡里未几邑长礼聘为文学掾让不获已於是横经泮席再易天星癸亥春以目眚在告得展邱墓葺田庐课耕织暇则以诗书教子孙矧其性夙好山水去邑三里许则其菟裘也其先墓旧有老柏数十丈高轶云表钜可汗牛马充栋梁至乱作悉戕於薪槱徵诸一木之微而累叶之承籍可槩见也墓前後腴田二百亩非歉岁可以无饥草屋八九间隐见林霏杳霭中而士类之过从者歆其气谊辄恋恋不忍去非庆吊岁时不一至城市至则未尽晷即归归则扶筇吟啸而萧远旷逸超然有出尘之趣或曰昔之隐者若戴龟蒙林和靖皆清介自守不龌龌与世混浊房德麟岂其人耶延兴往年两过东昌未闻语及房氏者今长史能历历口其祥且谓延兴曰子名能古文幸而传其实以示後之人庶其不与物物斯尽也君子曰好谦可谓乐道人之善矣故书好谦与德麟同里兵後始家封邱云论曰房氏自鼻祖植德其後培根而食实者绵数世弗殄絶虽中土数十年金革战鬬民死相籍大姓之家噍无遗类而房氏由子而孙而云仍皆能保完万死中则其鬼血食不馁矣世德之报其至此哉
李槱翁传
保定之容城有隐君子自号槱翁李其姓问其名而好问其字也翁生而颖秀六七岁时与群儿嬉戏乡人见其貌骨清古举止不凡为惊叹曰此非里中儿比也稍长读书乡校衆皆推服以为不可及已而囊书担笈以游京师搢绅先生见其循循雅饬则又诱掖奬进而许其可与入道其於学朝夕淬砺不以事物是非乱心故能至其所至而得其所得表里贯彻体用兼该悉有条理而蔚乎其可观也已而以经学教授乡里时科举制行学者争先慕效为举子业登其门者一经指授动中肯綮而不病其为难也其所识皆海内知名之士若光人龚友辅齐人潘述古汴人荅禄道夫邢人宋彦贞燕人杨九万翁从之游者殆三十年亲其顔色薰其德谊读其文章聆其言论沛乎若江海之涵濡而无有畔岸也及乎两河始兵中原板荡骨肉殚残而衣食无取给朝而槱於山不知跋履之爲难也夕而槱於野不知寒暄之改候也伐木而歌弛檐而休不知暑湿之为劳而积薪之凡几也此翁之所自得而世之不知翁者谓其视王质翁子辈实相伯仲不知鄙且诞乎翁之言曰吾衰暮以来惟嗜樵采虽於一草木之细取非苟取故不断丧吾道真弃非慢弃故不暴殄吾天物吾於是得取予之道焉吾今旄矣舍荒山穷谷吾谁依吾固愿世之士以忠信为本根六艺为枝叶诗书为灌溉含其英咀其华而食其实将见环洙泗际关洛而极於海滨邹鲁岿乎道德之垣而郁乎君子之林何适而不可樵牧为乎冥栖山林水石为伍而鹿豕与游乎其友李延兴曰子之说非鄙且诞也翁从祖父景阳受业刘文靖公之门累官户部司计父近道累官易县簿翁无子论曰或曰李槱翁何如人也曰翁端慎老成人也观其读书学道不矫矫以钓名佩仁服义不悻悻以自好乡党称其善则虽童儿女妇无异辞言行孚於人而视州里蛮貊同一轨其为人亦可少见其槩矣惜其白首邱樊不沾一命以行其道天之报施善人何为恝然若是乎孔子曰道之将行也与命也道之将废也与命也从古智能之士富贵而磨灭者不可缕数独非命与翁能不以贫贱移其志而顺受其命之正虽老於樵牧无怨悔焉非修身慎行於道为有得孰克臻兹故曰翁端慎老成人也
栖霞子传
栖霞子姓陈氏字士文南昌新建人其上世以儒业显元季天下乱父祖皆隐德弗耀而衣冠诗礼济济彬彬云仍相袭闾比相望也栖霞子生而有异质望之如芝兰玉树照映阶戺稍长变化不测崭然露头角於群儿中乡之人见而异之谓其轶类絶尘如是必能大其门阀以光照先烈无疑也始冠益自树立而循蹈规矩端慎如老成人人劝之学则曰吾耻读非圣书吾安呻其占毕耗精魄故楮中耶劝之仕则曰吾雅无仕进意吾安能与时下上脂韦一世而堕坏名节耶夫轮扁之断轮非讥夫读书也惧夫学焉而不综其要徒学也楚狂之歌凤非恶夫行道也惜其仕焉而与时背驰徒仕也已而渡河淮涉江汉历闽越王公大人忘其势而与之善先生长者忘其年而与之交而襟宇旷夷见者悦服谈锋横出闻者竦听虽家居不问有无至与人交洞彻底里而一觞一咏自放於山水间澹然忘世泊乎若无所营非流俗可及也久之去隐匡庐山中学道之士多与之游由是学行益高盖其山林之日长故其积者厚增者多出者益遐也未几有司以其才荐於朝一仕爲保定府尹当其在畎亩时若将终身虽千驷万锺弗顾也及其登宦途尹大郡慨然以为己任而不辞行其道也其所居近赤岸山其间朝夕多霞气故自号栖霞子而好事曰栖霞子喜谈神仙事殆将餐六气饮绦霞冥栖尘滓之外而藏其神於不朽乎栖霞子曰吾学道也世岂有神仙若方士者流公孙卿李少君辈所云哉栖霞善诗其诗舂容温厚如其政云雄邑尹周士瞻口其为人陈其槩且徵予言予故信其说而次第之先是予在蓟门闻栖霞子名甚习心窃慕之及闻士瞻说欲往拜其门而牵於尘役未暇也作栖霞子传论曰天地藏乎大虚日月藏乎夜旦依乎物而栖焉者也蛟鼍藏乎江海虎兕藏乎山林圆首方趾之藏乎宫室囿於物而栖焉者也虽然栖焉而得乎藏藏焉而颐其神是其备万物兼三才趋鸿蒙而入太始终不朽者也若天地万物之藏吾又安能语其端倪耶
刘则礼传
刘则礼字景渊世家大梁墨庄九世孙高大父仕西江因家临江大父始迁安陆之京山则礼聦慧有识鉴平居呐呐不能言洎衆务丛委片语折之即中肯綮读书通大义无经生学士气习年四十犹不遇衆论惜之至正辛卯两河乱乃割财募兵隶四川平章爻着麾下攻安陆襄樊唐邓悉讨平之兄弟子侄多死於兵积功受沔阳府判官岁戊戌河南丞相逹实巴图尔克夹河大康钧汝许亳有劳升同知安陆府事丞相死其子博罗特穆尔为平章代领其兵讨丰州云内下之迁同知大同路緫管府事明年冬京师饥平章贡粮五万石委则礼董之时蔚州未下道涂阻塞严卫周防善达无虞又明年春从河南平章方托克托北讨拔全寜等郡擢同知荆湖宣慰司事寻奉旨领兵与平章谔勒哲特穆尔合攻保定祁蠡等处拜河南行枢密院副使岁甲辰秋博罗特穆尔入朝自为太保中书右丞相受崇福司使兼河南行枢密院副使镇白羊口明年中书左丞相库库特穆尔緫兵南伐授湖广等处行中书省左丞隶太子同知詹事托音特穆尔戏下寻奉旨受平章摩该节制调集贤学士有文绮尚醖之赐皇太子以玺书旌之岁戊申京师失守车驾北巡则礼所部兵溃散仅余百人止於易之龙门山居无何从十余骑由间道谒总戎云中至俾还徵兵时将作院使田迈律团结沿山诸訾留则礼共事遂与画策封守未几总戎败绩太原声势日断则礼谋於衆曰守栅以待王师也今内无供外无援而敌兵四匝诸寨或破或降独欲坚守得乎不如拥衆赴行在否则徒饵虎口无益也迈律为下所沮无去意则礼请先往不听自是日夜请去值迈律恚曰汝去即去汝部曲断不可去则礼语人曰事已如此恐终?於敌我幸有子宏我必令北奔不使与我俱陷也於是宏往至蜚狐遇乱兵还时都事佛嘉努至善亦避地山中其挈家北也则礼泣送之曰至善去我弗能与俱公到朝廷庶以明我之心无他也言讫哭复不已哀动路人今山中人犹能语其事明年春敌兵至迈努遇人少恩信平日托为心旅者往往潜出通好迈努知事不可为趋则礼亟见敌为迁延计则礼难其行衆曰公不去恐见祸不若挺身见敌活一寨人则礼复固辞衆曰死生存亡之机形於目中公倘受祸於此是死於无名不若见敌而死死则无媿况未必死乎则礼曰我去公辈宜死守勿我虑也遂往见其主帅衆欢甚则礼谓迈努曰我幸不死公之庇也且我之形势未为敌有而彼之虚实反爲我得及今尚可守也迈努曰人无固志粮无宿储今又曷可守则礼曰公不守则死死则我愿以身徇遂相与痛哭失声举座皆哭明日迈努等率其衆降帅爱则礼之才且勇俾代领其衆乃辞复欲奏以官又辞今旅寓蓟门以澹泊自处每与朋侪语及忠孝事辄呜咽流涕云李延兴曰则礼尝宣劳帝室矣而功未崇而才未究而志未就天也自古才杰之士其生不辰其死无誉者不可殚述独则礼欤
一山文集卷六

[book_title]卷七
钦定四库全书
一山文集卷七　　　　　元　李继本　撰
文
代乞封故太师中书右丞相托克托文
尝谓大臣匪罪而获罪既昭雪其往愆明主念功而酬功当旌褒以优典窃见故太师【某】英姿开朗雅度毅沉廊庙之才珪璋之器其初焉入相百度俱举庶绩咸熙人诵君明而臣良民乐海涵而春育引身求退而年方盛富举贤自代而心益忠诚九重有抚髀之思累诏有秉钧之命其终也再相孜孜尽力蹇蹇匪躬弊政苛刑一切除罢良法美意随即举行洎盗贼窃发以弄兵命将帅屡征而不克本官志图靖乱亲乞緫戎如救焚拯溺之靡寜乃枕戈待旦以自誓先出师平徐土成功而奉诏还朝再出师攻高邮垂破而削官安置譬基成九仭俄倾一篑之功而舟涉大川遽失中流之楫盖奸恶构谗复私讐而夺相位使忠良不幸抱深恨而?非辜有臣如此以陨身所在闻之而切齿且其出师财三月为指以老师而废财厥後讨敌无寸功实由於临敌而易将事几既失追悔莫前我国家军令隳兵威弛盗贼多盖从此始迄於今朝政紊人心离生民困其谁之尤虽元凶已诛天下尚有无穷之愤使本官不死海内岂有今日之危御史台已尝闻奏昭雪复其官爵给其家产独於封谥之典尚未举行窃详本官将天下之兵受阃外之寄行便宜之事专生杀之权及一旦解其兵柄俾万里窜之遐荒无纎须怼怨之辞无几微抗拒之意束手以听诏旨甘死以尽臣忠比之拥兵抗命之徒拜表辄行之辈迹其忠逆之异有如霄壤之殊况其子知枢密院事【某】冒涉险艰翊储皇抚军於全晋诛除凶恶秉大谊宣力乎皇家忠孝萃一门声光垂百世如蒙宪台明白闻奏锡以王封表以谥号庶死者获雪其幽冥之憾而生者愈励其报称之心
东安县劝农文
洪武十二年春二月望劝农於东郊而告之曰洪范八政食货为先周诗二南风化为首盖食货者生民衣食之本而风化者邦家政治之基也我圣天子?俭爱民励精图治故田野之中克勤於耕织而庠序之内益勉於诗书予钦奉德音来领县事大惧微才无补有亏於承宣之功复虑惰农自安有妨乎生养之计今四阳布德而万物增辉祥风送暖於花朝瑞雪融春於麦陇予当劝农而务本尔宜竭力以治其生耕尔田播尔谷畜尔鸡犬种尔桑麻督倂工程爱惜时日既効劳於春夏必收功於秋冬下可以免家门之饥寒上可以应官府之赋役然衣食之旣足则风化之当兴其修尔身饬尔行孝养尔父母友爱尔兄弟和睦尔乡邻賙恤尔宗族男则训之以学业女则教之以丝蚕毋怠荒毋游荡毋违律令而?刑宪毋肆奸欺而行暴凶将见民安物和政平俗美无老无幼无不沾皇上仁渐义摩之风一社一乡举皆被圣世海涵春育之化故作劝农之语以开示民之心尔农其母忽
勉学文
勉尔学子植尔天君尔志不惰尔德乃新尔年渐长尔业当勤六艺六经尔其孜孜而汲汲五常五教尔其勉勉而循循勿矜已长将招谤而损德勿议人短必取祸而杀身勿谓记问为余事孰可为康成之同伦勿谓文章为小技孰可俪史迁之雄文勿谓天可欺积善之家有余庆勿谓人可罔暗室之中有鬼神勿谓今年不学有来年恐老矣耄矣而徒悔勿谓今日不学有来日惧四十五十而无闻勉尔学子植尔天君亷让是蹈礼节是遵正直是与善良是亲敦吾儒素味吾道真补过为实行颐性为纯仁诚笃为践履忠孝为本根泝洙泗正????轶关洛芳尘伟哉君子允为百世之士岂曰一乡之人而已乎
祷雨告城隍文
苍生无告值九夏之旱乾赤地如焚妨三农之耕播仰干玄造俯沥丹衷窃念维神恩佩朝章位居州佐职在抚字心切忧勤兹当平秩之时倏遇乾封之日百种皆未入土群黎何以为生沴气冲霄天讨寛风伯之罪炎光砾石地灵缩海水之源林磵不闻鹤鸣浍畎已成龟坼周诗之忧旱魃空歌云汉之章鲁僖之焚巫尫徒费春秋之笔望霓仰倾盆之泽灌园竭抱瓮之劳生意永回昊天不吊共惟城隍之神洋洋如在赫赫厥灵佑我州民载诸祀典用?祈恳拱竢来苏伏愿亟驭飈车上笺玉帝叱丰霳而鞭列缺震霹雳而驱蜚亷月离毕豕涉河应三日甘霖之霈麦连云禾同颖占四海有年之祥
祷雨告风云雷雨山川文
惟神玄化孔昭威灵赫奕佑我州民永永无斁兹当平秩南讹而早暵方炽四民告灾五稼不殖嗟予下官夙夜忧惕用是披露丹心仰干矜恤神其陟青冥笺紫极驾云軿以先驱命蜚亷使服役鼔元气於九霄泻天瓢於四裔俾膏雨之降既沾而既足则嘉谷之成实颖而实栗将见邦有贡赋民有黍稷而鬼神不废乎血食神之锡也尚飨
代严君辞中书参议文
某族本寒微起由下列既乏行能又鲜学术徒以虚声縻兹好爵日夜怀慙罔知攸措曩因漕事出使闽中誓竭心膂以効细勤以图上报既而至闽之後边鄙弄兵炽如炎火寄息城中凡三閲月始克解围偶尔成功幸其不死圣恩汪濊遂获生还退伏田野实为至愿不谓譾才过蒙拔擢俾参大政峻命倏临惶惕无已亟图恳辞复中止之以谓圣天子方急於求贤虽小技亦见收録由是感激於中黾勉就职故於论思之际知无不言所以荅恩宠尽职分也顷自多故以来屡尝披沥肝胆指陈利害而当时秉国者谓其议不足用计不足行使一时忠鲠之士箝口结舌而不敢言由是处置失宜号令不行祸机一起不可障阏以至强藩煽威嗾兵向阙胁制天子刧虏相臣九庙震惊兆人痛愤此政主辱臣死之秋岂宜含垢忍耻以贻朝廷之羞容身固位以重妨贤之罪况卑职事功不着於平时才猷不孚乎衆望罪既莫逃理宜退避兹当更化之初诚宜广蒐才贤以收恢复之功不宜掩覆有罪仍居重位使中外士大夫解体也且荐贤为国匪为其私辄敢僭举所知列其姓氏职名於後用备采録【云　云】凡此诸人虽其器识才行之不同要皆一时之贤才朝廷果欲循守旧辙奉行故事勾稽簿书考核钱谷便可置之不问如欲洗刷旧弊卓然有爲则此诸人者可以建议可以树功可以拨乱世而反之正在圣君贤相鋭意而用之耳卑职既已恳辞又复有所荐闻盖不敢以妨贤尤不敢以蔽贤也
乡饮酒司正文
礼乡饮酒盖以叙齿德别尊卑励亷让敦风化也故六十者坐五十者立礼之节也摈以接宾相以赞礼射以观德司正以纠过设几筵设笾豆设锺鼔筦弦歌鹿鸣歌四牡歌皇皇者华礼之文也陈之以六德导之以六行申之以六艺礼之教也敬以束之情以鬯之威仪以饬之一献之顷宾主百拜爵虽无算不酗不淫礼之谨乎始终也於斯时也凝然其斋庄煦然其和浃譬之调琴瑟於一堂而宫商相宣罗星纬於灵穹而分次不紊也凡我诸君子今其萃於斯饮於斯观礼於斯有宾焉有主焉有执事焉其敬尔威仪慎尔德度谨尔话言不諠譁不怠傲斯不坠彛典而永有令誉矣
代涞水邑令告土神文
走以譾才尹兹下邑自承匮来昕暮兢惕原隰既春稼穑方亟而牛日踵毙未有纪极民田芜民力囏而民脉息炯炯寸丹忧惧交集天非不仁尹实寡德神非降灾尹实不职夫牛服耒耜乃有黍稷牛焉茁壮地焉垦辟谷焉丰穰民焉乐育则国有贡赋民有衣食而神有飨祀之秩呜呼神哉其销大沴以扬灵庥畅和气以昭鸿绩毋咎於民惟尹是斥毋戕於物惟尹是殛百尔灾尤悉萃於尹而母恤
代友人祭妻文
吁嗟夫人命止斯耶何运之蹇而数之奇耶岂人之修短有宰物以尸之耶吁嗟夫人柔顺其德贞淑其姿衎衎乐易棣棣威仪自归我家殆三十朞奉我祀事兴我门楣助我孝养鬯我本支闺壼肃睦族戚和怡方期同处贫贱以介夀祺岂谓一朝殒逝遽成永离有忧谁释有愆谁规家计谁理寒饥谁知况我老矣沦落天涯妻子俱丧不死何为哀哀幼女哭母寝帷万感填臆曷有已时家山焉在旅殡江湄归葬有日魂其安之隂风远飨愁云低垂致奠客次灵其来思千古万古相见无期
祭王守敬先生文
洪武丁卯春二月十有六日秦邮王疎斋先生以病死於雄邑越二十有四日藁葬邑城之东其友王宗嗣榜第三甲进士东安李延兴谨具酒馔为文以祭之其词曰先生禀淮海俊逸之气而才华挺拔乎千丈抱伊洛醇正之学而识趣杰出乎凡壤攻汉魏高古之诗而音节郁乎其悲壮塞仪秦纵横之口而议论越乎其慨慷温粹如玉璧而骁腾如骏驵炯焕如木难之珠而密丽如珊瑚之网走於先生识之恨晚其始往拜逆旅之家燕府之左破席衡门飞雪虚幌其後相值交衢之间蓟门之曲秋风布袂夕阳筇杖又其後岁暮南辕过小斋而揖让樽俎风流襟期豪宕写宫商於笙琴聨珠玉於编简登眺之余以寄遐想界河之渺茫郎山之高爽三关之盘纡九源之浩荡奇概以峥嵘逐雄词而奔放已而携离阅岁凡两将以谢尘坌之烦嚣而放迹乎江海之上去冬之杪倏理归桨乃复过我中心懩懩未几卧疴神惰惚恍药物甚良病孽滋长竟於不起闻者惨怆吊者感伤识者沮丧友道为之斯沦斯文由是絶响纷难谁与解排骨肉无所倚仗至道欲扣而无门正声欲和而谁唱虽然先生以六十翁而抱道以死而身後文章复有贤嗣以绍述於既往执绋多故人之相从卜地得佳城而寓葬宜其瞑目泉壤之中而吐气星辰之上金台荒寒易水滉瀁隂风怒号愁云莽苍撰芜词以写心慨音容於髴髣呜呼哀哉尚飨
祭王氷雪文
维洪武二十年岁次丁卯九月戊寅朔越四日辛巳将仕郎燕府纪善天台王璞遣甥应毅以清酌时羞之奠敬祭於故友氷雪先生王君之灵曰呜呼秦邮之原淮海之堧重湖连浸浴日吞天清泠滙锺夙产多贤莘老太虚武踵肩聨文辉诗采鵷翥鸾骞气运徂伏寂寥几年神珠夜光亦逝而迁有美王君踔厉无前凭高凖立顾盻後先少年崭崭经史贯穿攘臂艺场拟奏凯还老既不酬易轨改辕掷弃陈腐掇挹茂鲜古人性情着於诗编吟咏陶写至乐在焉君深嗜之几忘食眠雅颂风骚靡不究研六朝汉唐悉扣其玄月席风蓬雨帽雪鞯捻髯拥鼻捉袂耸肩揽括造化剜剔山川钜而覆载细而蠢翾收拾靡遗以陶以甄制为清词调高意圆欣戚喜愠厥意以传荐剡飞腾声誉着宣衣冠籍籍共推浩然官於吴中志洁以坚人皆称之露鹤风蝉间遇胜流喜拚欲颠满眼沽酒解衣质钱古人已逝渺如飞烟文采风流庶几在旃老隐故乡有宅一?扁舟渔钓可以永年胡为北来道里数千卒勤曷辞要直子寃我居官舍坐客无氊杨雄寂寞盖性所便与君缔交情笃谊全意气相与势利可捐君尝见谓我将归旋课儿躬耕甓社水边迟子南归共相留连呜呼行李在途车载犊牵贤嫓白首扶衰共怜远希鹿门偕我园田雾露所婴疾病攸纒夭胡不愸竟以弗痊我远自越君已去燕别弗执手敛弗拊棺仰思畴昔哀贯肺肝呜呼雪朝杖履月夕杯盘豪谈逸兴雅句清言今其已矣曷任悲酸令子克孝枕块旅阡返柩桑梓营度车船大事既襄无媿九原君亦庶几目瞑魂安仆身如系匏惴惴守官过车痛腹闻笛兴叹炙鸡絮酒遣奠殡筵何以侑觞抒此些篇呜呼哀哉尚飨
祭归附元臣文
汝惟昔在元季也掌戎枋及我圣朝文轨混一九域之广含生之属不毛穷髪之壤壹是囿於仁风化雨之中而汝以元社既墟提一旅之衆委其茅土鋭意来归上以体天心之鉴烛下以恊人心之翕从至使圆胪方趾之类激昂其声烈而与之俱化汝之真亮简在帝心方欲畀以穹爵酬以重禄岂谓一朝陨逝使汝翊载帝室之心汨没而莫信垂勲竹帛之志落寞而弗遂呜呼其始也承先世之余祚以绵延於累叶其终也荷国家之宠灵以荣贲於九幽而子而孙嗣其爵联其芳袭其?以扬熙载之鸿庥以耀穹壤而照册书容有既乎今遣官牲醴致祭於汝汝其来享
代雄县祭本县土地文
一邑之务至剧以繁六吏之役至劳以艰神实司之隂相其间矧兹雄邑九水洑环五稼鲜获浊流澶漫居六雄十紧之区而为朔南之襟带距九馗五逹之道而当军旅之往还邮传激星火符牒积邱山饷挽者雷蹄而电毂征役者雨卧而风餐日不暇给大小忧患自非坦坦素履炳炳寸丹御烦以简济猛以寛将见政柄旁落民物殚残所利不救其所害所废不补其所完走也承匮局蹐不安处已愧循途而守辙临事忍推波而助澜其剸裁也乏利器之解盘错其才华也非绣腹之呈琅玕黄霸之外穷内明瞠後尘而却武延夀之令行禁止遡高风而汗顔惟思先其急而後其缓勉其易而图其难综核条法煦濡恫瘝移风易俗崇善擿奸使一邑相安於无事以表神贶於不刋於是特建祠宇以洁岁时之祭期於感神於冥冥而非徼福化民於昭昭而不至旷官也
代房山虑应徵等祭弥至善祖母文
呜呼将谓夫人之死死而无憾而光贲於九原耶则子在万里山川阻濶抱终天之遐思将谓夫人之生生而不辰而恩怠於三族耶则年踰七袠闺壼洁修为吾党之令仪自归名门殆七十朞以奉祀事以介夀祺以助孝养以鬯本支谓宜保艾乎上夀乃至奄弃而莫追板舆轨轨其何在风木惨惨以含悲呜呼人谁无母而弥氏之母有子而懽会之无期人谁无子而弥氏之子有母而音容其何之两孙在侍灿灿瑶芝虽支子不祭而承重以享非孝孙其谁宜有嗣子举奠而祭统之传则於是而可知由子而孙而云仍涵泓演溢煦乎若雨露之渗漉勃乎若草木之华滋用是知夫人之生世幼爲女长为妇老为母始终乎德性之中而弗渝展祭通衢只送灵輭逐铭旌而雨泣望魂气而飈驰一以表枌榆之义分一以写母子之暌离燕山之麓泸沟之湄埋黄壤而深窅缭青山之委蛇神其来格安灵於兹
祭许生文
呜呼死生命也悬於天而不可以力为修短数也寓於人而不可以智计孰能烛其理於命数之中而扣其道於天人之际谓作善降之百祥有德而无位仁者之不夀孔子之接淅以行穷厄而转走顔子之操瓢与箪夭死而莫救使天下贤圣颠倒惶惑而以自咎谓不善降之百殃谗谀得志不肖者比肩盗跖之横行侏儒之饱死使天下凶暴贪噬攘敓藉以得志若许生璘之死岂非命数使然不可以力为而智计者耶呜呼璘哉使天而使之夀则德可使甄陶行可使砥砺浸淫乎诗书沉潜乎仁义收视反听以凝其神涤瑕荡秽以养其气敷玉润扬金晖以周旋乎高明光大之地乡里称善人国中有顔子卿相呼小友品题作佳士一言取宰相三长典国史其才之逸如九河崩奔泗溟荡潏而两仪为之轩轾如蛟龙之得水上下於天莫穷其诡异其文之雄如丹葩之芬腴青云之绮丽明珠之射涛波白璧之出氛翳今天而使之夭徒悼夫陨霜之杀菽黄壤之埋玉去白日之昭垂袭厚夜於窀穸等浮世於蜗角逐飞光於驹隙朝?不为晦朔所移蟪蛄不为春秋所役苗而不秀秀而不实堂之未升室之未入根之未培实之未食未定之天未完之质夫谁得而致诘且夫天之生物细大不齐同归於毙何异蜩与鷽鸠决起而飞枪榆枋而笑鹏飞之九万里寓形大块而莫能与天壤相弊何异覆杯水於坳堂之上芥为之舟而斯滞如是而生如是而死夫孰穷其涯涘呜呼天不生汝则一气永存而精神蟠郁於青天天而生汝则一朝永逝而骨肉澌尽於黄泉五百年吾不知其宿契二百岁吾不知其永年天耶人耶莫探其玄命耶数耶莫测其渊故爲之文以写灵襟之磊而寄冥感於渺绵尚飨
祭徐志道文
吁嗟乎人之有生孰有常存而不死者哉夫惟死得其所是故无愧乎古往与今来魂气之升昭乎若九天之云汉体魄之降迥乎若万仭之琼台天荒地老烟沉雾霾青磷宵冷元猿晓哀宰树翳白日佳城閟苍苔是夫人之无不死也而盖代之名迈往之材照汗竹而铭锺鼎豁乎若地辟而天开是虽死犹不死也宜其振耀乎八垠与九垓是宜比干之献其忠曾子之正而毙夫子谓不敢毁伤孟子云舍生取义烛之乎昭昭之中而剖之於冥冥之际不汨乎滔滔者流不惧夫飘飘以逝吁嗟乎公坦坦素履炯炯寸丹明霞绚采清氷凝寒其遇也彤庭紫枢逐冠盖而容与其退也素琴白鹤择溪山而往还堂堂高谊超出庸俗之表凛凛正气蟠郁天地之间是公之生生逢其时於身所安公之死死得其所在人所难吁嗟乎公今其已矣公虽已矣爰有孙子子也承家孙也守礼如播获焉以之而丰登如构堂焉因之而芘倚交友之中如公能几见义必为闻过则喜方欲托金石以永岁寒誓久要而植伦纪风雨蓬茅尘埃砚几岁时往来论说书史器度之无瑕言行之不疵匮乏之相賙气谊之相比行其所当行止其所当止而遽至沦亡情怊恨而曷已吁嗟乎公公其听之我有一语我辈踪迹堕乎尘滓代匮下僚犹拘系耳久乖起居中心愧只其始也莫知一旦以卧疴其终也不遑一朝而送死中心悼之此故之以谓予言之不信有滔滔之白水幸心旌之彻九幽为写其永诀之情如此呜呼痛哉尚飨
祷雨祭龙神文
维大明洪武二十七年岁次甲戌夏四月庚午朔越十五日甲申承事郎知保定府雄县事周士瞻等敢昭告于五方行雨龙神苍生告病值首夏之旱乾赤地囘苏沐甘霖而优渥溥施元惠俯慰丹心窃念士瞻等恩佩朝章位居邑尹职在抚字心切忧勤兹当平秩之时适遇乾封之日悯五稼之初殖惧沾溉之愆期方遇烖而歌云汉之诗乃喜雨而秉春秋之笔望霓而仰倾盆之泽灌园而释抱瓮之劳鸿造无私太平有象谨陈词而伸谢遂致祷以祈庥伏惟五方行雨龙神赫赫厥灵洋洋如在无致不遂有感必通再驾飈轮重笺玉帝叱丰霳而鞭列缺震霹雳而驱蜚亷月离毕豕涉河变化式随於默运麦连云禾同颖丰穰尚冀於湛恩谨以刚鬛庶品清酌之奠式陈明荐尚飨
代祭刘自牧尚书文
呜呼天乎胡赋公以淳龎之质而不假以耆耄之年胡畀公以宏博之学而不位以匡辅之权殆犹龙媒騕褭权奇俶倜而终不能税驾於崑仑之巅如长江大河汹涌荡潏而终不能东滙於溟浡之渊此所以哀公之深惜公之至而终咎於彼苍之天也呜呼惟公凛凛正气挺然不群少志古学哜嚅道真蚤擢大科声光着闻其政事之卓絶如利器之解盘根其文章之富艳如繁星之丽秋旻刚健如中流底柱而不没以颓波亷介如秋霜夜月而不翳以纎尘其赞画省垣也既欲经济乎天下其擢拜春官也又欲禆益乎礼文孰谓大志竟弗克申寥寥千载古道日湮平生知己如公几人死生不渝道义相亲我昔南迈逮兹两春犹记别时话言谆谆曾未会面遽赋招魂生也有断金之契死也乏执绋之勤浮云世变慨会合之难再落月屋梁恍音容之尚存呜呼天乎孰陶甄乎孰经纶乎善人委矣复何云乎岂在天为星辰在地为河岳而非若泉流之胥沦乎将远逝如岐山之凤而失时犹鲁郊之麟乎虽然有实以副其名有善以淑其身愈远愈盛愈久愈新尚有以敷遗於後昆
赞
画像自赞
呜呼汝乎气馁而弱貌朴而愚行方而滞志大而踈虽读书而不求其解虽体道而仅得其粗虽同乎今之人而以圣贤为矩墨虽食夫今之禄而视轩冕犹泥涂我固以为至拙人亦笑其甚迂呜呼汝乎胡不挹学海之浩瀚溥时雨之沾濡使万里融贯而寸善不遗中扃灵明而一尘不汚炯如一段清氷出万壑置在迎风寒露之玉壶
陆漕使画像赞
醇德积躬正气轧霄腹贮五经笥文涌万斛潮匪贾之在汉而雄辨以骇世人之听如贽之在唐而嘉谋以开中兴之朝学非迂学将继坠统於邹鲁仕非苟仕将跻斯世於唐尧言非空言将为朝阳之鸣凤以破狌鼯之哓哓走辱公知匪曰一朝投迹山林而侣渔樵朱弦寡和白鹤谁招竢公功成而名遂从赤松而友王乔山云引藜杖之矫矫天风吹幅巾之萧萧所谓伊人於焉逍遥
睢寜主簿陈世能画像赞
其貌清其神王其心塞而渊其气伟而壮其谋画宛然而恢宏其论议沛然而慨忼黔黎方沐其抚绥山林未许其疎放甘棠之惠周五袴之歌广此所谓?茂之匹俦而辉映乎千载之上
辞
氷雪先生哀辞
先生王氏讳顒字守敬氷雪其号也世为高邮人性清介善谈理自幼刻苦学为歌诗老而不衰其诗萧散简远得之趣韵非苟作者故以此交天下之士若浔阳张羽来仪吴门徐贲幼文天台王璞藴德?弟琦修德北平李延兴继本多知名者皆推许先生在作者列先生当元至正末尝一仕吴中时兵革多事为吏者率黩於货冀幸全活先生独以清白自持又节俸以给士大夫之避难者家无余赀世以此称之洪武乙丑秋余如北平始识先生目其礼度耳其谈说心切敬焉明年六月雄县荆聿宗禹过余深校聿善诗每为予诵先生所作皆可喜者又幷言其出处为详又明年秋大比予再如北平谓先生可复见幸授余诗法行至雄有衰麻来谒者曰先生之子絅也询先生客殁於雄数月矣年六十有
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 10:22:55-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>