<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="乾隆四十年十一月十六日奉,提要,原序,卷一,卷二,卷三,卷四,卷五,卷六,卷七,卷八,卷九,卷十,卷十一,卷十二,卷十三,卷十四,卷十五,卷十六,雪山集全文在线阅读,雪山集全文在线下载,大玄古籍书库">
<meta name="description" content="诗文别集。南宋王质撰。十六卷。质有《雪山词》已著录。是集阮《序》称:听其论古,如读郦道元《水经注》,名山支川,贯串周匝,无有间断。其集原四十卷,久佚,清修《四库全书》时,自《永乐大典》掇拾排次,厘为十六卷,凡岁月可稽者,附考于题下。卷一至十一为文,有奏议、表、论、序、题跋、记、书、启、铭、传诸体凡一百一十篇;卷十二至十五为诗,有赋、雅四首,古体诗五言十一首;七言三十五首;律诗五言七十三首,七言七十二首;五言排律一首,五言绝句四首;卷十六为词,凡七十五首。另删除青词一体,文七篇,未收。质学博而才瞻,故奏札诸">
<title>雪山集_王质_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">雪山集</span> <br/>
          作者： <span class="inputVal" id="bkauthor">王质</span> <br/>
          朝代： <span class="inputVal" id="bkdate">宋代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">类书文集,诗文集,完结</span> <br/>
          字数： <span class="inputVal" id="bknum">[book_length]98617</span> <br/>
          说明： <span class="inputVal" id="bkdec">诗文别集。南宋王质撰。十六卷。质有《雪山词》已著录。是集阮《序》称:听其论古,如读郦道元《水经注》,名山支川,贯串周匝,无有间断。其集原四十卷,久佚,清修《四库全书》时,自《永乐大典》掇拾排次,厘为十六卷,凡岁月可稽者,附考于题下。卷一至十一为文,有奏议、表、论、序、题跋、记、书、启、铭、传诸体凡一百一十篇;卷十二至十五为诗,有赋、雅四首,古体诗五言十一首;七言三十五首;律诗五言七十三首,七言七十二首;五言排律一首,五言绝句四首;卷十六为词,凡七十五首。另删除青词一体,文七篇,未收。质学博而才瞻,故奏札诸篇,详明剀切,语词精妙,论理高瞻。有《丛书集成初编》本,《四库全书》、《武英殿聚珍版书》、《湖北先正遗书》本。另今人栾贵明据现存《永乐大典》辑得清四库馆臣漏弃者一十二条,见一九八三年中华书局《四库辑本别集拾遗》。</span> <br/>
          封面： <span class="inputVal" id="bkimg">Z_19523.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]雪山集
[book_author]王质
[book_date]宋代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]类书文集,诗文集,完结
[book_length]98617
[book_dec]诗文别集。南宋王质撰。十六卷。质有《雪山词》已著录。是集阮《序》称:听其论古,如读郦道元《水经注》,名山支川,贯串周匝,无有间断。其集原四十卷,久佚,清修《四库全书》时,自《永乐大典》掇拾排次,厘为十六卷,凡岁月可稽者,附考于题下。卷一至十一为文,有奏议、表、论、序、题跋、记、书、启、铭、传诸体凡一百一十篇;卷十二至十五为诗,有赋、雅四首,古体诗五言十一首;七言三十五首;律诗五言七十三首,七言七十二首;五言排律一首,五言绝句四首;卷十六为词,凡七十五首。另删除青词一体,文七篇,未收。质学博而才瞻,故奏札诸篇,详明剀切,语词精妙,论理高瞻。有《丛书集成初编》本,《四库全书》、《武英殿聚珍版书》、《湖北先正遗书》本。另今人栾贵明据现存《永乐大典》辑得清四库馆臣漏弃者一十二条,见一九八三年中华书局《四库辑本别集拾遗》。
[book_img]Z_19523.jpg


[book_title]乾隆四十年十一月十六日奉
上谕据四库全书馆总裁将所辑永乐大典散篇进呈朕详加披閲内宋刘?学易集十二卷拟请刋刻其中有青词一体乃道流祈祷之章非斯文正轨前因题胡宿集见其有道院青词教坊致语之类命删去刋行而抄本仍存其旧今刘?所作则因己身服药交年琐事用青词致告尤为不经虽抄本不妨姑存刋刻必不可也盖青词迹涉异端不特周程张朱诸儒所不肯为即韩柳欧苏诸大家亦正集所未见若韩愈之送穷文柳宗元之乞巧文此乃拟托神灵游戏翰墨不过借以喻言竝非实有其事偶一为之固属无害又如时文为举业所习自前明以来通人擅长者甚多然亦只可听其另集专行不宜竝登文集况青词之尤乖典则者乎再所进书内有拟请抄录之王质雪山集内如论和战守疏及上宋孝宗书诸篇词旨剀切颇当事理竞宜付之剞劂但其中亦有青词一种竝当一律从删所有此二书着交该总裁等重加厘定分别削存用昭评骘之允至现在纂辑四库全书部帙计盈数万所采诗文别集既多自不能必其通体完善或大端可取原不妨弃瑕录瑜如宋穆修集有曹操帐记语多称颂谬于是非大义在所必删而全集或可录存亦不必因此以废彼惟当于提要内阐明其故使去取之义昭然诸凡相类者均可照此办理该总裁等务须详慎决择使羣言悉归雅正副朕监古斥邪之意

[book_title]提要
钦定四库全书　　　　　集部四
雪山集　　　　　　　　别集类三【宋】
提要
【臣】等谨案雪山集十六卷宋王质撰质字景文其先郓州人後徙兴国集中每自称东平或称汶阳不忘本也登绍兴三十年进士召试馆职不就御史中丞汪澈宣谕荆襄枢密使张浚都督江淮先後辟置幕府旋入为太学正孝宗时以上疏论事为忌者所中罢去会虞允文宣抚川陕辟与偕行後入为敕令所删定官迁枢密院编修官出通判荆南府改吉州皆不赴奉祠山居而卒质笃志经学所撰诗总闻已别着録其文章气节见重於世亦深为宋史本传所推惟周密齐东野语载张说为承旨时朝士多趋之惟质与沈瀛相戒勿诣已而质潜往说所甫入客位瀛已先在物议喧传久之皆不安而去与史殊相乖剌考史称虞允文以质鲠亮不囘荐为右正言时中贵人用事多畏惮质隂沮之云云则质非附势求进者殆张说等惧其弹劾反造蜚语史所谓隂沮之者正指此事密不察而误载也观其初受张浚之知又以汤思退荐为太学正而论和战守疏中排撃二人皆无所假借此岂放利偷合者所能为欤其集久佚不传仅散见永乐大典中史称其尝着论五十篇言历代君臣治乱谓之朴论今止存汉高帝文帝五代梁末帝周世宗四篇又质自序西征丛纪云自丁亥至庚寅得诗一百三十有九词五十有一记十序六铭二又于淳熙二年作退文有六悔有六变永乐大典所载乃总题曰雪山集无可辨别宋史艺文志称王景文集四十卷又别出雪山集三卷焦竑经籍志朱彝尊经义考则俱云四十卷考王阮原序称其家以遗稿见属乃为蒐罗删次厘为四十卷名曰雪山本其旧也然则质初有小集三卷自题曰雪山迨阮编次全集篇帙虽增而标目如故故三卷之本与四十卷之本诸书互见也至张端义贵耳集载其何处难忘酒诗称所撰有雪斋集则又刋本流传讹山为斋耳今据永乐大典所载分类排次共得一十六卷其诗文先後有岁月可稽者各加考证附於题下虽残缺之余十存四五其生平出处与文章宗旨亦足以见其梗概矣史称质博通经史善属文与九江王阮齐名阮序是集亦称听其论古如读郦道元水经名川支川贯穿周匝无有间断自明以来阮义丰集尚传而质集湮没不彰谈艺家亦罕能称道今仰蒙
睿鉴取其论和战守疏及上宋孝宗疏诸篇词旨
剀切颇当事理
特命校正剞劂以发幽光洵为千载之一遇至集中青词一体本非文章之正轨今钦遵
谕旨概予芟除又如会庆节功德疏福胜化缘疏真如修御书门疏天申节开啓疏满散疏水陆修斋忏经疏及修造榜文诸篇皆语涉异教亦并为刋削以示别裁仍恭録
圣训冠诸卷首用以见表章散佚防遏奇衺之至
意焉乾隆四十六年四月恭校上
总纂官【臣】纪昀【臣】陆锡熊【臣】孙士毅
总校官【臣】陆费墀

[book_title]原序
雪山集原序
绍兴中阮游成均与东平王君景文同隶时中斋听其论古如读郦道元水经名川支川贯穿周匝无有间断间语世务计後成否又如孟子言历千载日至无毫厘差咳唾随风皆成珠玑使读之者如嚼蜜雪齿颊有味其施之场屋如拾芥如破竹而为世所贵重者特其余事耳未足以论景文也中书舍人张公孝祥使备制举策略并论历代君臣治乱盖将举焉会去国不果上庚辰春景文中进士第阮以服丧乃相契阔明年金人南侵御史中丞汪公澈宣谕荆襄又明年丞相张公浚都督江淮又明年丞相虞公允文宣抚川陕皆致景文于幕下枢密叶公义问荐试馆职丞相汤公思退擢领学宫丞相梁公克家处以敕局丞相陈公俊卿更以编摩宥密府材誉赫然亦以是数致言者而景文退居其里矣守郡者亦其学校旧怨中以流言孝宗皇帝盛明即疑佳士不应有此而景文之冤不辩而自直阮之闻此也以书戏之曰名果累人者哉景文答曰至人无名此某学道不至也时已病目後忽寄诗有我疾不佳之句而讣至盖淳熙十六年正月十九日也其家勒以遗藁见属乃为捜罗删次厘为四十卷名曰雪山本其旧也惟庐陵欧阳公序苏子美集有曰斯文金玉也弃掷埋没粪土不能蚀必有收而宝之于後世者又谓子美摈斥摧挫之时文章已自行于天下虽其怨家仇人尝出力挤之死地者至其文章则不能少毁而掩蔽之而后山先生赞刘道原亦谓当道原时识与不识相随诋之如复仇施其逝未几念慕歌咏恨其生之晚以为前私而後公又曰孰屈不伸有亡有存有一其得曷较後前噫景文得之矣孔子曰求仁而得仁又何怨庆元四年冬十月二十日敷浅原王阮南卿序

[book_title]卷一
钦定四库全书
雪山集卷一
宋　王质　撰
奏议
论和战守疏【案此疏是孝宗隆兴二年质为太学正所上宋史本传载之字句间有不同今附注本文下】
陛下即位以来慨然起乘时有为之志而陈康伯叶义问汪澈在廷陛下皆不以为才於是先逐义问次逐澈独徘徊於康伯不遽黜逐而意终鄙之【案宋史作独徘徊康伯难於进退陛下意终鄙之】遂决意用史浩而浩亦不称陛下意於是决用张浚而浚又无成於是决用汤思退今思退专任国政又且数月臣度其终无益於陛下夫宰相之任一不称则陛下之意一沮【案意宋史作志】前日康伯持陛下以和和不成浚持陛下以战战不验浚又持陛下以守守既困思退又持陛下以和陛下亦尝深察和战守之事乎李牧之在雁门法主于守守乃所以为战祖逖之在河南法主于战战乃所以为和羊祜之在襄阳法主于和和乃所以为守【案此上三所以为宋史皆作有】是和战守本殊涂而同归者也【案此上十二字宋史作何至分而不使相合八字】今陛下之心志未定规模未立或告陛下金弱且亡而吾兵甚振陛下则勃然有勒燕然之志或告陛下吾力不足持而金人且来陛下即委然有盟平凉之心或告陛下吾不可进金不可入陛下又蹇然有指鸿沟之意臣今为陛下谋【案臣今宋史作使臣】会三者为一天下乌有不定哉【案定宋史作治】
上皇帝书【案此疏当是孝宗乾道初所上】
臣观陛下即位以来初欲系单于而献之庙社今乃坐困于二渠帅而不能抗初欲焚庭犁漠复秦汉全盛之幅员今乃并淮南而失之初欲骤奋雄张立乎汉武帝唐太宗之上今乃国势有南唐之蹙陛下试迁虑回思则平日施设举措为是为非为当为否至此可见富国有捷法强兵有要术管仲吴起商鞅诸葛亮王猛略得区区之诀皆能以岁月取效今未暇亟言亦未能遽行直谓虎狼不可守门户宜速驱使去耳以彼北摧契丹部族数十万之衆南却宿州七八万之师不旬月而获海泗唐邓庐夀濠楚数千里之地殆非庸人所度刘宝郭振之流皆非其对陛下勿轻信人言谓无能为臣往还淮南久闻邳州汴京大治舟船图水陆兼进之举而东阻海北阻泗清口颍河之利不全长淮之势不通不敢轻出移书三四移文六七使介两三往来重失海泗必欲得而後和朝廷不深探其情便谓诚然仓卒委弃既得之则水利快便自清口而下者入满浦自颍河而下者入洪泽我无力以扞淮隂蔽山阳退保真阳之间彼舟船得淮河运渠之利骑兵占天长清流之胜吾真扬之师何以能立彼徘徊展转列堡据要而未肯深进者冬深旱久淮水低运河涸舟船不得以迫江面虽得真扬徒睥睨而不能径渡去巢穴愈远致粮馈愈艰何益又复遣人议和迢递往来是特延引日月以待春水生运河深江潮应闸口通则骑兵径驱蹙真扬之戍舟楫随进迫真阳之闸与我争长江之利无粮道之忧可以持久敝我矣完顔亮提百万之师长江在前舟楫不具故格于采石顿于扬州虑惩前日之失是以有今日之为今朝廷有二幸幸其不入幸其自去彼据形势之地有可图东南之理何惮而不入成师以出一戟不顿而坐制吾命何虞而自去朝廷若谓其本无用兵之意特欲见胁以成和恐迁延疑误有如臣之所料今制寇之奇实在荆襄一自唐州捣颍昌以趋汴一自邓州捣汝州以趋洛往者完顔亮尽萃其徒于濒江吴拱李道成闵合十万之师端坐淮汉曾不能少掣其後而成闵仓皇奔归赴救徒耗死者大半宿州之长驱德顺之深入荆襄空屯数万之旅饱食竟日终不能出汴洛之举以分宿州德顺之势故彼得专志以蹙德顺并力以退宿州今则专向淮南瞰江面以窥国都我又虚荆襄之力而弗应方且强驱民丁迫守江岸举烽于楼设礮于竿筑垒而建女墙掘濠而施钓板发坑以陷马植桩以碍舟其形状可耻堂堂之国不作丈夫之规而常事小儿之戏使敌见之愈足纳侮安能示威耶侵我德顺之将士部曲其巢穴多在河中侵我宿州之将士部曲其巢穴多在汴宋汴洛一动关河震惊淮南之寇回顾而有後忧其势必退不退则心摇迹孤击之可以得志臣不复引兵法陈史传盖攻其所必救夺其所必争此用兵之胜策自完顔亮南侵淮东之师败于瓜洲淮西之师?于杨林去岁又狼狈于宿州惟荆襄之师屡得利士气全军具备王宣之猛赵樽之审相济所长皆可以为善将宿州之役荆襄有掎角之令二帅鼓舞三军踊跃既而止之咸相顾无色今敌盛兵以疑荆襄盖亦虑有腹心之捣其唐邓陈蔡之兵未必皆精扬声十余万亦未必满数往惩汝蔡之伤有惮荆襄之意今吾荆襄之衆不下万人用吾全策乘彼惮意留三分之一以备诸要其余径捣直驱设使未有大功能掣之使退而後议和则辞令有气而礼节有筋骨不至于厚币遣使唾去而弗纳陛下有此奇而不发非陛下不知亦非陛下不能臣窃料未有任事之人肯承陛下之意虑事不捷则已有祸盖自张浚无成废罢朝廷皆以言兵为乱人撤藩仆关荡然示之以无有而坦然交之以不疑夫是以至此之凭陵也今日刃侵于胸火逼于肤死中求活法当寻出奇之计而况理有必然势有必中非妄举轻掷如前日之比陛下若以臣言为然则断自宸衷勿摇浮议行之可使制寇之奇勿投于无用之地臣非不能缘饰巧语铺张繁文陛下何所用此且心危情廹有所不暇惟陛下怜其忠而赦其简陋幸甚幸甚
上皇帝书【案疏中辛巳至甲申及十年无变云云当是乾道七八年所上】
臣观今日事势训兵理财先为富强以待天下有变敌国有衅则乘机从事于中原此今日恢复之定规也天下未有变吾能激之使变生敌国未有衅吾能挠之使衅作使就吾之机以行吾之志此今日规恢之奇谋也弋者取禽猎者取兽方其栖深林伏丰草偶然自堕网罗而後取之非弋猎之妙也动之使飞而触吾之罗扰之使逸而触吾之网网罗在此若有所不可已而必陷其中此弋猎之妙也自岐亮殒亡葛襃自立【案金史本纪不着废帝亮初封岐王亦不着世宗雍初名襃而宋史于绍兴十九年书金岐王亮弑其主亶自立三十一年书金人立其东京留守葛王襃为皇帝与此所称合盖据当时传告之文非本国习称故金史略之】其守国盖亦得策然岂可以其得策而遂絶念忘怀以为终不可图也要当使其不得已而必舍得策就失策彼虽明知而无可奈何必当出此臣所谓使彼就吾之机者英雄图天下之妙诀也与陛下言恢复者衆矣亦有及此者乎正隆之末中原本不欲南向岐亮以势劫之未至汴而军已离未渡淮而盗已作未抵江而中原大乱数年而後定此覆车之鉴也葛襃鉴岐亮之败其势不得不归于和方陛下坚持不和之论为葛襃者亦罔知攸济其初欲弃河南啗我以为和其臣力言岐亮之死军势甚危我不能袭而止陈蔡之陷汴洛大震我不能进而退陇右之失关中欲倾我不能取而归以此三者卜天意之不与我苦劝葛襃勿弃河南已而削臣礼损岁币欲就我以为和而陛下难于弃要害之地固执如初已而大臣异议竝边撤兵则乘间进师遂胁我以为和而陛下权宜从之葛襃谋和之序有三势未安则欲啗我以为和势稍立则就我以为和势既振则胁我以为和于是仅乃得成自辛巳至甲申何其欲和之坚谋和之艰也葛襃之被衮服冕其初未敢侥幸久长也至是东南既和中原渐定而其国始可保矣葛襃初年金人已有亡徵其能存立渐致康强者和之效也成之既艰保之必力苟失和则必用兵用兵则中原之人又复如前而岐亮之患亦将袭後此葛襃之所甚惧也夫中原之与金人其不相安久矣靖康建炎之际宇宙横溃生灵骇散莫知性命之所寄金人得以卷荡而平吞之然而立伪齐而复废还河南而复取徘徊展转欲奄中原而未决欲弃中原而又惜之既见东南之仅欲自全而不能为害也中原久困蹂践无所归依其势已折而不支于是决混一之计大徙五国之衆杂居中原不从令者荡尽城邑诛及种族中原百姓既不能抗而又无所望于东南力尽势穷而始定此彼之善观天下情势而疾徐操纵不失其节以是能成其强然号为相属而实未尝相安天意留此与我若将以待恢复者也岐亮好胜自任以为中原之人食我水土为我臣仆者数十年无有不从而不知中原之人非相服之真心特以风恬浪静难以施其鼍作鲸吞也风涛忽起足以鼓跃而簸掉则平时蓄憾之心至此得以逞矣岐亮之还师未尝为我所得而多为中原百姓所歼关中陇右山东河南州县之稍复未尝为我所下而皆为中原百姓所献岐亮一动而中原之衅作为吾之利也如此为彼之害者如此葛襃因岐亮之变觉中原之心故其谋欲静以安之中原安则其国安其国安则其身安臣知葛襃永不敢离燕地永不敢兴南师何者其身所以得此位因前人之举此事也我又为之则我身乌知其不为亮他人乌知其不效我也葛襃明见此理坚守此说故十年而中原无变葛襃之说终不移则中原之变终不作中原之变终不作则金人之势终不倾不知我将坐待以至何时也近者谁为葛襃之谋寛诱中原之衆吾淮南迁徙之民稍复还归或者以是为忧而臣益以窥见葛襃之心可以行吾之谋也盖彼务为销变而吾当激之使变生彼务为省衅而吾当挠之使衅作陛下既了然见天下之势则当断然随势而施谋傥移乘舆进幸建康则中原必讙传亲征彼不得不签刷调发以为之备则木末之风渐起江心之浪随生中原之情固已汹汹而不靖岌岌而不宁将渐逞前日正隆之态岐亮以断然不移之决持炽然不可向之威方其签发固已不肯尽从观葛襃之庸岂可以比岐亮之果鋭人不肯尽从亮则不肯尽从襃也必矣不肯尽从则其间必有强黠好争踊跃思动者出而为抗此天下有变之端也间遣一使者复请园陵其势决不肯从不从则备我益急备我益急则中原益骚又间遣一使者求减岁币其势亦决不肯从不从则备我愈盛备我愈盛则中原愈扰或者以为鸷鸟将击而匿形苟欲图人不当惊使为备此未可与权也吾之警使为备者乃欲激之使变生而挠之使衅作彼不如此则无以动中原中原动则彼覆亡之萌而吾恢复之资如此一两年之间可以渐致中原之哄坐成敌国之乱而吾厉兵秣马扬欲进之声而未动飞符走檄作欲往之势而未行中原一扰则不能遽止寖久而寖多寖广而寖炽彼方分刃以支中原未暇全刃以及东南也中原室内之患东南门外之忧彼将孰先则吾虽产其祸而未即受其敌其初隂搅之而未明犯之及其成败之未决去住之未定分道整军而前收中原之豪族以为吾爪牙据中原之沃壤以为吾囊槖立契丹之主使率契丹之衆归其故部还为契丹立渤海之主使率渤海之衆归其故部还为渤海诸国之在中原者各随其主而返其故部则女真亦不能独立于中原今人徒见其外庞然以大而不知其中枵然以空女真之衆曾不当奚契丹渤海韎?等诸国十之一五国之衆又不当河南山东河朔关陇等诸道百之一措女真于五国之间固已甚微措五国于中原之内盖益甚眇今吾与中原相合而为一则五国不得不散而去女真不得不迸而归苟其不然则亦自相鱼肉决不能相守不贰以与我竝争于中原也五姓之乱刘氏为匈奴而羯灭之石氏为羯而冉闵灭之鲜卑又灭之慕容氏为鲜卑而氐灭之复兴而晋又灭之苻氏为氐而羌灭之复兴而羌又灭之姚氏为羌而晋灭之金人残灭诸国蹂躏中原假合而为一家凡今相处者非其不共戴天之雠则其不反兵之雠也故不独中原与金人不相安而诸国亦与金人不相安也金人常蓄土摧瓦解之势于其腹心而吾不思所以谋之亦可谓偷安苟活之计矣使偷而可安苟而可活如是而能久犹云可也太祖太宗相与议汴洛之都太宗以迁为难则决策居汴太祖叹曰不及百年东南之力竭矣未五六十年而东南己以病告盖重兵宿于京师而供给仰于东南京师之备愈滋则东南之力愈负重今以东南为国西自兴梁东至吴越罗兵为守已过承平之大半而未止也不独养兵而所以为国之具其取诸东南者又倍重于承平之时今将五十年矣其力日削一日岁朘一岁苏绰之在魏也以国用不足重为征税之法既而叹曰今所为正如张弓非平世法也後之君子谁能弛之东南立国之初一时张弓之法至今不弛而更急者多矣近世赵开为盐酒之法以赡蜀师将死言曰若因循不恢复蜀将大困而我为祸首也此与苏绰之意无异今张弓之法不弛而更加急恐非可以持久也大抵东南本非久立国之地民力尽则国从之汉自灵帝以後而南北分在南为孙氏晋自愍帝以後而南北分在南犹为司马氏已而为刘氏为两萧氏为陈氏唐自昭宗以後而南北分在南为杨氏已而为李氏其间拥虚器徒有名号者居多亦可谓国非其国也故在今日不得不注意中原以纾东南廹切之势以图宗社坚长之策西晋凡五十二年武帝麤安者二十余年而惠帝怀愍极乱者三十余年至元帝中兴而中原已无情于司马氏矣何者相恩之日少相毒之日多也故晋人恢复为难然桓温至灞上刘裕入长安中原犹有恋恋之情所谓长安十陵是公家坟墓咸阳宫殿是公家室宅舍此何之是时关中相继为苻姚割据将八十年与刘裕初漠然也而苦邀其留痛恨其返盖虑北有拓跋西有赫连也我自太祖造邦德泽洽于中原者二百年今相离虽渐久而其情未冺也为我毁族为我杀身者不可胜数而终不悔岂可使之帖然受制于人而无所泄其愤阔然相疎于我而无所効其情哉绍兴隆兴屡欲恢复而不就盖谋国大臣握兵诸将之过而非中原之难下也中原难下当在他时日愈久而情愈衰则相视如路人甚则相疾如仇雠此则中原难下之时也宣和取燕山契丹曰南人只道燕云是我故地不道属我已二百余年能无许久君臣之情今日但当死鬭故涿易二州之外其余皆恝然也他时中原固应有此气象有此气象则难图矣政不惟气象难图且恐当有草莱豪杰起而收之今日虽有豪杰亦未能收何者人情未忘我也人情未忘则知有我不知有他从我则能行舍我则不能立故豪杰睥睨而不敢轻发必待我而後可动虽使有赤眉王郎亦必托汉为名托汉为名则借汉为重是其权已在汉则终当归汉何者伪不敌真也今陛下握金人兴亡之权制豪杰从违之命而或者谓恢复为难陛下过听而未决则是未尝有以的然可指之形判然不可易之理而告陛下者也臣谓今日有事于中原以十分为率而计之六分用中原攻金人一分用诸国攻金人三分用东南攻金人若十分尽仰东南此晋宋所以多无成也宋文帝谓佛狸曰河南旧是我地今当修复不干河北不知中原已无情于司马氏而安得有情于刘氏也故檀道济王玄谟之力易穷佛狸之势难遏盖专取力于东南而无所借助于中原此元嘉所以再举而再屈非今日事势之比也今日事势大略与东汉相同西汉自高祖以至平帝二百年而夺于王氏十五年光隂未远风声相闻故人情思汉为深光武起于中原其势为便陛下兴于东南其势为不甚便然光武极其力坚其志而期于必成陛下容有所疑容有所惮者必有一掷之语孤注之言以动摇陛下之心而不知天下有全策如臣之谋也光武至不乐兵尝言每一发兵头须为白关东初旱不堪兵间之积苦且欲置隗嚣公孙述二子于度外然终不能自已者虑後患之难图也况陛下守东南难久立之地对女真不并存之敌未易可以安枕高卧置此于度外以隗季孟公孙子阳待之也夫天下之势至此不变则不解气候烦蒸非疾雷迅雨则郁滞之气不散清明之气不回当是之时惟英主能与世为雷雨陛下真英主也可惜蹉跎玩时将老陛下之齿发迤逦遗患将殃陛下之子孙凡今所患兵之未精财之未裕陛下试令臣熟数于前然後知兵非难精财非难裕臣虽无似自度与陛下办此而不难陛下诚能变风俗销朋党使淫辞詖行者举不得作则出而与陛下同心图事协力济功者将患其多不患其少臣虽不才诚自信与陛下办此而不难臣非敢自谓能也陛下有英主之高资一借箸可以转移天下之安危一蹑足可以铃制英豪之死生故臣敢谓与陛下画策与陛下任事足以取效而无难恃陛下之为英主也惟陛下图之
雪山集卷一

[book_title]卷二
钦定四库全书
雪山集卷二
宋　王质　撰
奏议
论庙谋疏
一曰浮言勿摇臣尝论之夫人之为国利之不能不喜害之不能不惧惟其当利害之际喜而不示其喜之之形惧而不露其惧之之迹故其虚实不可得而窥而浅深不可得而测何者虑之素定故不摇养之素厚故不惊彼其轻喜而骤惧者皆虑之不定养之不厚故仓卒迫惧之中利得以怵而动害得以胁而迁嗟夫天下之变生于有间而可入善为国者深藏其喜惧之端补绽缝隙以自秘其肺腑使人探之而莫能抵其渊叩之而莫能揣其钥穷搜曲览而莫能得其要领当是之时虽有强邻悍敌亦且逡巡退缩而不敢措意于我臣观自古谋人之国既先诱之以利又喝之以害所以寻其间也或者不能闭其寻之之路而开其入之之门喜惧之情洋溢于内表着于外故堕其计而不知此何异抟人而授之以手足盗在门而自啓其键也其亦可谓大惑矣盖昔者秦人欲以十五城而易赵璧赵人虽吝于予璧而喜于得城璧既入而城不割则仓皇携璧以归夫秦人以虎狼之心欲尽吞诸侯而宰天下其志岂在璧也而藉以试赵赵人信之则秦人固已得其肺腑矣是以暴骜陵劫至于加兵而不忌盖知其无能为也楚子伐宋不服令其师曰筑室反耕楚乌能筑室反耕也哉何者越千里以伐人而强晋蠢蠢然又有欲动之势形孤而心摇必不能久矣而华元不得其情震悼惴栗奔走求盟若不可以终日此其势不得不折而归楚是二国者其初未尝有致弱之形而不能自窒其间近者传北朝欲归河南之地臣闻之士大夫以为朝廷至于动色相庆已而闻北朝欲迁汴京之都臣闻之士大夫以为朝廷错愕而莫知所为夫河南之归汴京之迁此不待智者而得其是非矣何者古之弃地有三或不能有而弃或无所得而弃或交相易而弃此三者今北朝皆无焉臣固知河南之不归也然而此言之所以出者臣恐北朝之谋以利诱我而试其喜不喜也古之迁都有三或以兵火残敝而迁或以邻敌窥伺而迁或以形势廹隘而迁此三者今北朝皆无焉臣固知汴京之不迁也然而此言之所以出者臣恐北朝之谋以害喝我而试其惧不惧也此正当今窒间之时而喜惧之形乌可轻出哉臣读东晋谢安传而详观之处利害之际至于苻坚之寇而不为惧谢元之胜而不为喜【案谢元之元宋时避庙讳所改】未尝不咨嗟叹息以为後世君子之莫及而推原其故则盖本于虑之素定而养之素厚是以利不能诱害不能喝夫天下之事缘饰之则以文雅而镇压之则以器局就二者而轻重之宁不足于文雅而器局之君子天下国家不可一日无也
二曰小利勿动臣尝论之曰静而观利害之变揣其轻重量其多寡而择其害轻利重害寡利多者为之虽间有所拂于世俗然固当有所勿恤何者天下之利害纷纶反覆于冥漠之中搏之而不可执其形寻之而不可究其端然轻重自有定势而多寡自有定量甚不难知也今夫以铢两钧石而视衡则铢不若两两不若钧钧不若石以龠合升斗斛而观量则龠不若合合不若升升不若斗斗不若斛善处利害者如衡之于铢两钧石量之于龠合升斗斛深明于毫忽之间曲辨于勺撮之际惟夫世之君子心不平而气不定高则为名所眩下则为利所怵是以轻重之定势多寡之定量举惶惑颠倒而莫知晁错之削七国朱异之纳侯景杨国忠之服安南昔以为利一而害百者利一而害百虽童子亦有所避而不为执天下之柄而不若童子之识亦可谓大拙矣臣尝叹伏会昌宰相李德裕之善处事以为非庸材常智所可及乌介可汗饥不能振退浑党项请以部落击之因天德军使田牟以为言德裕曰不可沙陀退浑不可恃也见利则进遇敌则走谁肯为用耶天德兵素弱以一城与劲敌角必败黠戛斯来言攻安西北庭武宗欲求其地德裕曰不可安西距京师七千里北庭五千里异时河陇为我郡县故能缓急调运河陇既入吐蕃则何所兴发何道馈挽纵得无用嗟夫有诛敌之便而不进有得地之势而不取此庸材常智之所谓失机者也而德裕所以揣轻重者甚明而量多寡者甚精以为诛敌而生衅则不如勿诛得地而耗财则不如勿得故他人以为可德裕以为不可而今之谋利害者不然近者括沙田籍铜器此其为利亦末矣臣闻之士大夫沙田之数租以石计钱以缗计殆不过十数万而淮浙西之民咨嗟愤恨有甚不堪者举天下之铜器而付之炉冶或者以为风餐土食之余薪烹火化之後颇不利于铸钱而生民器用一扫而空之此二者皆以豪发之利而召天下之怨岂非谋利害者不揣轻重不量多寡之过与臣闻天下之人谁能皆有以顺适其意苟使吾事举而有功功成而有利则虽朝谤夕诽固有不必问者今之所图者百分之劳曾未有一分之获而天下已纷纭议论而不可禁臣窃以为善计利害者不为也
论举能疏
一曰寛大臣夫所谓寛大臣者何也臣尝论之曰古之大臣其操心也不危其临事也不忌是以优游闲散而能有所建立夫使大臣而下比小吏瑟缩踧踖常若有所掣其肘而履其足者左顾右盼惟恐他人得以短长是非而议其後坐于庙堂凛然燕之巢幕也当是之时惟夫无能不才慕恩宠保爵位之人然後能腼顔安据乎其上而奇杰大度之士以有为之才而束之小吏之律则亦褰裳而去有所不顾者故夫天子之于大臣使其施为措置不尽拘于绳墨规矩之内间有所斡旋提挈以讋天下之情夫既为天子之大臣则当开胸露臆以与天子共推无疑之心不可为曲亷细谨以自免于衆人之议而侥幸于久安而不夺夫曲亷细谨非所以为大臣体也其贤不过为张禹孔光而不肖者乃至于苏循赵涉夫其开胸露臆而无所疑其上者遂为伊尹周公而下亦不失为杜黄裳李德裕天下徒见夫王莽杨坚之流盗权而取国以谓凡为大臣者举不可以有所为而不知王莽杨坚之流固不世世有也如是则拱手卷舌而已矣盖昔者尧舜之咨四岳曰孰能乂水也四岳曰鲧可曰孰能巽朕位也四岳曰舜可夫鲧之方命圮族虽尧舜亦度其不可用而四岳乃以甚不肖之人而猥充至重之责自今视之必曰是误国也举天下而予人岂细事哉而四岳遽以在下匹夫而上居天子之正位自今观之必曰是非所当言也盖古之君臣相与忘机于形迹之外小过不责大言不怒然後能济天下之功今之大臣何其甚谨也平日之论荐者才气雄浑足以任重而道远者何人也议论慷慨足以筹安而虑危者何人也干局明练足以剸繁而解纷者何人也以臣观之非雕章绘句而取科第则守已畏事而省过失者也夫雕章绘句而取科第君子谓之陋儒守已畏事而省过失君子谓之庸夫非天子大臣所宜论荐也然此二流者虽不足以立事亦不足以累人大臣论荐而出此无乃取其不足以累人而不恤其不足以立事欤惧马之奔蹶而求其无奔蹶者可矣取偶马乘之曰吾惧其奔蹶也不亦太过矣乎臣非敢妄诋大臣之论荐也然虑其操心太危临事太忌而偶马得至乎其间也欲使大臣操心不危临事不忌则莫若陛下少寛假之略其小失而责之以大纲使大臣稍稍释去负背之芒刺从容伴奂措意于法律之外而专搜天下英伟豪杰之才必不敢徒为论荐以虚文而塞上意臣愚以谓小有所肆者乃大有所畏也
二曰制私情夫所谓制私情者何也臣尝论之曰古者才则进不才则退举天下之才而其进退举不出于此两者而今进退才与不才俱无预乎其间古者士大夫皆涵养醖酿于学校之中司徒之所谓选士则士之秀者也学之所谓进士则造士之秀者也司马之所谓辨论官材则又进士之贤者也天下之士萃而奔走于天子之爵禄惟其秀且贤者得之秀者异于人贤者过于人之谓也至于东寄而西棘则皆恬于为恶而不变者也夫是之谓有才者进不才者退自後世才与不才混并为一而所谓进退者惟其有力无力而已有力者不患其不才而无力者虽有才而不济是故爵禄之公器而集乎权势之私门此其势然也盖制私者不强其势而反之正而使平其势而不趋乎偏故祖宗所为举荐之格者所以均天下进退之势也今之法大略自廸功推而上之必三削而後迁谓之关陞自从政推而上之必五削而後迁谓之改官而其上所当举荐之人以章计之岁有定数以人计之岁有定员如是而後有力者有所格而不得骋而无力者亦得以驯致而序进臣故曰祖宗所以均天下进退之势也自今观之进退之势初未尝均非法之有弊也法为人所胜也非人之能胜法也人为情所胜也凡人之情有所畏则有所廹有所爱则有所牵迫者牵者交胜则天下之公法徇于一人之情有不得不然者今夫某人操某人之书而谒于某人此必有所挟也挟之愈重则应之愈速谓之应副其求者又如执劵之取偿其应之也如取诸怀而予之也有某章而不敢用有某人而不敢举曰後将无以应权势之请也谓之准备寜忍而不发以俟夫急而应也某人祷某人而求荐某人则某人亦祷某人而求荐某人谓之换易内有不酬从而为辞曰某人债未偿也或委某人而治某事则先令之曰某事集则以某章荐或以某人营某物则隂嘱之曰某物至则以某章荐谓之酬劳有不如其所欲不特不荐而已又加以罪焉夫是四弊者举内外流之失也臣尝谓应副之弊凖备之弊是生于畏而有所廹换易之弊酬劳之弊是生于爱而有所牵臣愚欲望陛下明谕当荐举之人举某人则列其实曰臣以某事而举某人也既以名闻则京秩而上付之给舍京秩而下付之都司是其所以然而駮其所以不然既定则付之御史以按其奸此其事虽繁然可以制人畏爱之私情庶几有所惮而不至于大纵今某之论曰是无益也植藩篱固扃钥虽未足以御盗不犹愈于撤藩篱而啓扃钥以听其自至者哉是谓之无益不可也
论驭臣疏
一曰勿穷恩臣尝论之圣人之服天下惟其我无望于人而人不能无望于我夫是以能鼔舞天下才俊豪杰之士至于奔走劳苦终其身而不厌夫天下之才?豪杰所谓奔走劳苦终其身而不厌者何也有所深慕而不可以遽取有可得之方而无必得之理欲进则有所格欲退则有所不忍舍圣人默藏其顾盼颦笑而天下争先为役而圣人漠然终未尝有所求于天下夫使天下才?豪杰之士稍有所长则挟其所习以邀其上轩然自以为天子不可一日无我也而天子惟其欲之为徇慊然亦自以为天下不可以一日而无斯人也天子以为天下不可以一日而无斯人则斯人亦以为天子不可以一日而无我夫如是则黄帝尧舜不能以号召天下嗟夫天下诚不可无才?豪杰之士也而不可使之失机故圣人驾驭才俊豪杰之士亷于用恩而信于用法大抵以为我之所赖于尔者轻而尔之所托于我者重我可以无尔而尔不可以无我然後圣人之所以凭藉而倚仗者甚重而不轻也是之谓机昔者汉高帝崛起于匹夫之微而与秦楚争天下所藉以为心膂爪牙者惟二三豪杰是赖然高帝铢分寸量未尝有以大慰其心下某城则得某邑破某敌则锡某爵否则终岁不迁至于以一齐而授韩信犹靳靳而不肯予彼高帝非有所啬以为我之官爵有时而穷土地有时而尽也要使有时而穷者常若无穷有时而尽者常若无尽使夫豪杰之士相与回旋曲折于无穷尽之中而莫自知此固高帝之所以为善将将者也唐明皇宠一安禄山自营州都督十迁而至宰相自平卢一军五增而兼三道之兵禄山之才未尽而爵禄已穷矣臣闻之习鹰者搏击之权在鹰而饮食之权在人故鹰之于人常不惜其搏击之力以易其饮食之资而人之于鹰常重惜其饮食之资以邀其搏击之力而後能用鹰有浅丈夫者惴惴然惟恐其不可使也则雉兔鸡鼠日陈于前其不扬去者鲜矣尚安能为我尽力于搏击哉明皇之于禄山是养鹰而饱者也臣尝论禄山逆计萌于天宝之中年然而隐忍涵养以爵禄之穷而後发是故役使天下豪杰之士必使彼之才有尽而我之爵禄不可穷今之为大将平居无事为天子统会士卒而已非有攻城掠地之功汗马之劳也然而无故而进某阶加某职夫今之为大将者类非小官也驯致不已不数月可以极人臣之位昔者曹彬克江南太祖皇帝惜一节度使不与拳拳留之以待巴蜀之平狄青交广逐侬智高议者欲宠以枢密使独宰相庞籍以为西北犹未平後有大功何以赏之盖其深谋远虑以为宁使之常有所不足而不可使之自安于有余今无故而穷之何也且天下未尝无缓急也穷之于无事之时则何以使之于有事之际乎臣惧其才未尽而爵禄先穷也
二曰勿开隙臣尝论之天下之患其开也有隙其成也有形方其开也栖之则坠转之则散稍纵而弛则复合往来翕忽眇眇绵绵使人可以疑可以欺夫是之谓隙及其成也掩于东而生于西抑于内而振于外极力而攻之力愈穷而患愈炽夫是之谓形天下之患惟不可使至于形成天下之患而至于形成虽有敏者不可以措手嗟夫世之君子其所以待天下之变尽矣而惟其杜隙者甚难彼其智非不足以知也而知之以为无足忧何者见其微而不察其着见其小而不极其大见其所出而不推原其所穷夫三者是拱手而待变也盖臣思之荷坚之宠鲜卑李林甫之任边将仆固怀恩之裂河北杜元頴崔植之纵朱克融皆熟视其隙而不为弥缝补苴以塞其变近者至于陷国忘身而远者至于遗害数百年而不息臣尝密察天下之患其状如长江大河方其激然若有所泄而不能溃凝然若有所郁而不得发回旋曲折隂蓄其怒于其心而朝搜暮求以寻其驰骋奔冲之路于此之时而不为之高其堤防以杀其暴导其支派以泄其溃其势必咆哮腾踊荡然而四出壤城郭包陵谷而不可治然天下之人不能曲尽水之情状狎其安流而忽其无事以为无足畏者则是引水而横流于天下也臣观汉唐之季皆由宦官斲丧其国内胁人主戕公卿外招奸雄连盗贼至于举天下哄然而起纵横奔突天下卒至乱而不可制盖其惨如此臣尝细究其源则似甚微盖自窦宪兄弟窃威弄权而郑衆于是有功故臣以为汉之宦官其隙开于郑衆其形成于孙程曹腾而极于曹节王甫自安南林邑之扰而杨思勉于是有功故臣以为唐之宦官其隙开于杨思勉其形成于李辅国仇士良国家宣和之末绍兴之初因宦官而召乱者再而至于今亦少损矣平居广殖货财纵享娱乐穷极滋味此近习之常态固无足怪者臣独虑其争引朝士以为门人此其渐则不可以不制且民间之论以为某人之进某人主之臣非举以为信也而熟察其迹则不为无证何者天子之密旨或泄而外传而人臣之私情或不旋踵而疾应非此曹而谁为也嗟夫天下之事有聚必有散有所甚昵则必有所甚踈唐自开元之间高力士引宇文融杨国忠韦坚王鉷而南北司合而为一自永泰以後元载杀鱼朝恩而南北司判而为二其合也则南司藉北司以成奸其判也则南司因北司以成衅此其势之相激有不得不然者今日勿使合而为一则异时不至于判而为二此陛下不可不留意也
雪山集卷二
[集部,别集类,南宋建炎至德佑,雪山集]

[book_title]卷三
钦定四库全书
雪山集卷三
宋　王质　撰
奏议
论固本疏
一日重淮夫所谓重淮者何臣尝论之曰有三镇然後能守河有两淮然後能守江江之恃两淮如河之恃三镇皆所以藩篱其外而扃鐍于内自渡江以来强邻悍敌相与隔藩墙而分尔汝盖无岁而不有疆场之警然建康未尝聆西北金革之声而长江未尝染西北戎马之气虽苻坚倾天下之锋而尽鋭于一掷卒阻于淝水而止宋文帝与佛狸相抗彼佛狸之师非脃敌矣冲荡飘忽一旦而临瓜步遂与建康相望然逡廵退避若不可以终日故臣以为晋之所以能保江左者以两淮有以当其前佛狸之所以不能越瓜步者以两淮有以邀其後国家渡江之初迹未着而心未安是故有两淮而不能守和亲之後誓已定而约已明是故有两淮而不敢守然不能蔽淮终不可蔽江今沿江之屯有四一军驻鄂州一军驻池州一军驻建康一军驻镇江平居无事形联气接可以当冲要而塞孔道一旦有急上下数千里聚之则不徧散之则不多故臣以为蔽江莫先于蔽淮非以为淮之果可以蔽江也缀之于前而待之于後则守之也固而应之也闲盖军旅之中一夫被重铠一夫被单铠被重铠者一铠洞则一铠存而被单铠者一铠洞则肌肤切矣然而今日之计有蔽江之实而无蔽江之名有蔽江之实则我得利无蔽江之名则彼不惊此不可以不熟讲也今两浙州郡之卒亡者不捕而在者无几是故有其籍而无其名所以供官吏卫府库递邮传者举不能备数如是则莫若以给役之名而增州郡之卒小州五百人大州倍之今之两淮地旷人稀而郡县孤弱是以有冒禁通茶之商出没乎其间发源于江西而波流于江北盖尝震动郡县力不能制如是则莫如以御盗之名而增廵检之土兵尉司之弓手小寨土兵二百人大寨倍之小县之弓手百人大县倍之一路有几州一州有几县一县有几寨诚能皆勇鋭悍敏之夫属之以戈矛弓矢之法而示之以坐作进退之节诱之以赏惩之以罚不出五年则精兵可以所在而有此可谓我得其利而彼不惊者也陛下若以臣之言为然则密谕两淮之计臣可以损其馈军之数而留之以为养土兵之资则两淮不为无用而缓急可以缀敌长江不为无助而仓卒得以为备盖天下之事不可使庸夫处之庸夫处之则坐安而待衅不可使褊夫处之褊夫处之则张皇而生变惟夫缓不为庸急不为褊然後能收冥冥之功是臣之策也
二曰重蜀夫所谓重蜀者何臣尝论之蜀之常势非盗贼窃发蛮夷侵扰之为可忧而将帅专制之为可畏自古蜀之盗贼惟公孙述李雄崛起于闾阎草野之中猖狂僭窃以干正朔盖其适逢大乱之世自李宝张忠之败罗尚之死而朝廷不复有一戈一戟入劔阁纵横飘忽听其所往而莫之限故此二人者前无所忌後无所顾得以坐成割据之势其余如汉之马相赵只晋之谯纵本朝之王均李顺皆不旋踵而扑灭唐自天宝以後蜀岁被南诏之扰盖尝一至成都而不能居又尝再犯而不能入然卒以奔败而远遁故臣以为盗贼窃发蛮夷侵扰不为蜀忧何者主客之势然也今夫蜀地险阻而离隔其人柔忍而朴厚惟其地险阻而离隔虽有盗贼卒起于其间而首尾肘腋不能以相应故其心摇蛮夷无故而深入则断续先後不能以相入故其势孤心摇者易散势孤者难立可以为一时之扰而不可为久远之患至于柔忍朴厚之人呼之则来招之则应有奸雄桀勇之夫而专制乎其上浸淫渐渍久而必至于为害故唐之崔宁韦臯皆积屡岁之久遂拥兵擅利以抗朝廷梁之王建後唐之孟知祥亦皆先恢拓其腹心而长养其羽翼一旦反目而从容谈笑坐得数千里之地小而为崔韦大而为王孟久而制蜀未有不然者此臣之所以为今日之虑也今之制蜀者其初始有一时之功栽培涵养而遂有不可拔之势兄弟之相承支党之相联吏之奉承其风旨民之习熟其名字也盖已久矣夫平居无事彼犹肯以虚名奉我我得以虚名役彼彼不幸有摇足之变则虚名有不可施而实祸将生盖臣以为杜鸿渐择其所畏假之以兵而布之列郡以扼其势而制其奸安重诲纳京师之兵扼蜀之腹心以幸其有所惮而不敢动而不知圉虎豹于一闲跳跄奋囓乃所以趣其鬭拟刃于人胷手足不疾应者未之有也鸿渐之策是圉虎豹于一闲而重诲之策则拟刃于其胷也故二策之在今日皆有所不可行何者将以销变而反以生变非朝廷之利也臣愚以为镇静而不惊寛缓而不迫久远而有利者莫若厚恤二川之民于常赋之外时有所蠲除其征需于常佣之外时有所寛简其力役间遣使者发德音下明诏丁宁委曲为之训辞而深恤其疾苦盖朝廷之待巴蜀必有以大过于江淮闽浙湖广之民而後有以大慰巴蜀之心使其常有不能忘朝廷之心则缓急之际斯有不忍负朝廷之意夫如是则将帅能有兵而不能有民有兵而不能有民则可以为患而不可为大患今两川之民外资边屯内供朝廷以臣度之盖必有重困者纵而不收恐为专制者资耳
论镇盗疏
一曰收其所畏夫所谓收其所畏者何也臣尝论之江西之赣其俗尚鬭而喜杀浙西之严其俗好大而敢为盖其山川土木峻急暴厉故其风声气俗顽犷悍戾而不可告语平居无事聚博族饮叫号鬭詈以轻犯鞭扑甚至于发冢露刃揭关而掠财物以轻犯刀锯又甚者至于扞城保垒荡覆都邑窃立名字以轻犯兵革盖臣尝闻之犯鞭扑者无日而无犯刀锯者无岁而无犯兵革者虽不常有而远者数年近者间岁时猖狂窃发乎其间此二郡者盖今日盗贼之渊薮也臣尝以为赣之盗不可使出而严之盗不可使守赣之巨镇不二百里而南安小垒介乎其间未足以分赣之势也故赣之盗坐而守赣则必为禽纵而越岭则二广可以鼓行而无忧矣二广之城池器械士卒钱谷以臣度之恐不可以支仓卒之急一旦有数千百人掉臂而疾呼不知其谁为抗也故曰赣之盗不可使出严地险厄而峭狭崇冈之路不可并臂胥口之溪不可横舟一夫守其冲可以当百夫之力故曰严之盗不可使守往者齐寇之扰赣所以易禽者在于守而不能出方寇之扰严所以不长者在于出而不能守使二郡不幸有警而又有豪杰深谋远虑者为之画彼其鉴齐寇之失必不肯守鉴方寇之失必不肯出若是则非可以猝制也臣尝熟讲历代制御盗贼之术虽纷纷多端而其要不出于刑以为之惩赏以为之诱而二郡之民盖刑之有所不能惩而赏之有所不能诱也故两策皆不可施于二郡之间臣尝闻之二郡人曰二郡之民不畏天子之官吏而畏乡里之豪强是以不伏官吏之约束而伏豪强之号令盖豪强之所以为重者有三智过人勇过人谷粟之蓄过人有是三者桀骜之民不得不低首下心折节而归豪强之门为今之计者莫若谕郡县之官吏重为之礼貌以致其敬轻为之科率以结其爱内有盗贼则假之以权以要其成苟有功效则縻之以爵以收其桀骜之民何者郡县之官吏不能制其命而豪强能服其命此其为畏侮固不同矣故臣以为汉武帝不当杀郭解解之隂贼感概奸人之?也恃气以犯法藉义以报仇其情固可疾而其人亦甚不可废臣尝读西汉游侠传而观郭解之始末以为容一夫之奸而可以制千夫之奸虽有害亦不为无利盖天下之事利害兼行而不可偏去所贵夫善计惟择其利多害少者为之故两者兼权利可以掩害而害不可胜利此非深穷乎利害之端者有不能知虽知亦不能行嗟夫愚臣之策将为文吏之所诮矣
二曰制其所主夫所谓制其所主者何也臣尝论之曰盗贼之所出者有三一曰饥民二曰愚民三曰奸民饥民求生愚民求福奸民求利其初皆生于有所避有所慕而要其情之所终则有可返者有不可返者可返者饥民不可返者愚民奸民也何者饥民之为盗非有所大欲也无可生之计是以为冒死之策而其心未尝不好生恶死也至于情之所廹而势之所切以为生者必死而为盗者犹介乎可生可死之间当是之时苟非忠信廉耻之人其谁能安坐而待必死也故岁凶则不得不为无耻之谋攻掠攘夺以济一旦之命岁丰则逡巡销缩返而顾其有可生之路幡然动其欲生之心其势不得不返田亩故饥民可闵而不可疾可济而不可杀有所甚扰亦有所甚不必畏也惟夫愚民之求福也无厌求之于佛者而以为未足又转而求之于鬼神求之于鬼神而以为未足故左道惑人焉则是食菜事魔者盖生于愚民求福之无厌也奸民之求利也无已然惰而不肯为农拙而不能为技艺以为务农而业技艺所获无几而其劳有不可偿者故相率而猖狂于三尺之外以侥幸于十倍之利得利而死奸民之所不恤则是盗贩茶盐者盖生于奸民求利之无已也求福之无厌求利之无已是心易入而难出易聚而难散可以术解而不可以刑迫且朝廷所以禁止食菜事魔者可谓甚严而此弊未尝除所以限制盗贩茶盐者可谓甚密而此弊未尝絶为官吏者熟视而不敢诃曲蔽而不敢去无事而去官则後人当其患而任其责岂暇为拔本塞源之术也然臣以为小人可离而不可合小人合而为朋未有帖然者也臣往在江西见其所谓食菜事魔者弥乡亘里诵经焚香夜则哄然而来旦则寂然而亡其号令之所从出而语言之所从授则有宗师宗师之中有小有大而又有甚小者其徒大者或数千人其小者或千人其甚小者亦数百人其术则有双修二会白佛金刚禅而其书则又有佛吐心师佛说涕泪小大明王出世开元经括地变文齐天论五来曲其所以为教戒传习之言亦不过使人避害而趋利背祸而向福里民眩惑而莫知其所以然而然以为诚可以有利而无害有福而无祸故其宗师之御其徒如君之于臣父之于子而其徒之奉其宗师凛然如天地神明之不可犯较然如春夏秋冬之不可违也虽使之蹈白刃赴汤火可也由是言之莫若擒宗师则其徒不解而自散盗贩私盐臣之所甚详也臣往在江西见其所盗贩茶者多辄千余少亦百数负者一夫而卫者两夫横刀揭斧叫呼踊跃以自震其威使人有所畏而不敢迫其在江西则江州兴国军屡被其害其在江北则舒蕲之国不堪其扰积累浸渍而不已臣恐其患不止此数郡也臣尝推其原以为非独此曹之过也北界利其茶则以货诱之于外园户利其货则以茶诱之于内北界虽未可以制而园户我之所及制也园户有茶而不敢售则奸民欲茶而无所得臣不知其自能采而煮治之耶由是言之莫若禁园户则其党不治而自销然欲擒宗师要使勿惊欲禁园户要使勿怨何者无故而擒其首则其党疑其党疑则惧而有所煽而为乱者臣愿陛下密询州县之臣籍记其宗师之姓名乡里多方诱之使自陷于刑辟而後锄治而诛絶夫如是则可使不惊园户所资以为生私茶之商也骤塞其资之之门则必有不平之心臣愿陛下增降长短之引使其茶有所宣泄而不至于底滞夫如是则可使勿怨陛下试熟思之足以见愚臣计利算害如此其深也
论州郡财赋殿最赏罚劄子
臣窃谓方今天下之财患在于散而不能收隐而不能出能收其散出其隐据度外之财自可了目前之事臣愚不知生财大计独以为禁奸惩慢谨藏啬出犹为庶几且一州之中奸欺逋慢渔取有司之利蚁漏公上之财者不知其几精神思虑一有不到则财赋随去臣尝窃喻如手中搏沙放手即散隙中观骋转眼即失此物一去则百事尽废今陛下郡国布在宇内臣窃料其间上下熬煎支吾不前者居其大半此其财赋亦未尝无或逋滞不集或渗漏不见逋滞不集者促迫之不得其法则逋滞无可集之期渗漏不见者搜索之不得其处则渗漏无可塞之理因仍而不救则至大坏凡今陛下郡国其已坏者不知其几其将坏者又不知其几恐迟数年不复有可为之地其于陛下国事所系非轻臣所管州最为鄙陋穷薄之处又适当倒废败坏之期陛下溥博高明固所具知而臣二年之间补发旧欠十万有余纲运上供州郡支遣五十万有奇而终任见在又二万有奇以此知世不可谓无财而散慢不收隐匿不出者以岁计之不知其几何以天下计之又不知其几何方其散且隐也则此物或落于奸欺之手或委为废弃之物及其收且出也则一物成一用一用济一事以岁计之其所济不知其几何以天下计之其所济又不知其几何臣蠢愚寡陋安知为政徒悉臣之心穷臣之力收拾一郡之财麤办二十年之事而况郡国之大有什百于此人才之能有千万于臣者乎近时一二儒臣所至之处辄称沛然则陛下宇内之财果不可谓无也有人然後有政事有政事然後有财赋人废而政事弛政事弛而财赋始不可见矣陛下凡临事遣守臣莫逃圣鉴然非赏罚殿最则无以为劝沮臣愿陛下明诏监司凡本路守臣如纲运上供无拖欠州郡官吏军兵支请无积压或拖欠积压者每岁各择其尤一二人以闻陛下躬出刚断显行黜陟能者有以自喜而愈不惜力不能者自知其不可为必求引避又将有自为量力不敢试郡以谋苟禄者不待沙汰而庸者去不劳选举而材者出自此州郡可以各自支持陛下可以少息思虑虽未能大治可渐冀小康伏惟陛下裁择
论吏民劄子
臣尝论古之为吏者无所忌于民而为民者无所忌于吏吏民不相忌故其情通而气协情通则无乖阻气协则无鬭争古者郡邑之间吏不猜民民不疾吏懽忻怡愉如父子之相信兄弟之相爱平时追呼号召未尝及于民之门而鞭扑笞箠亦未尝切于民之肌肤间则出之阡陌劳来相劝以勉其耘耔蚕织之事然其色怡和而不厉其辞委曲而不径若有以伤民之情者故民之于吏依依切切常有慕恋感悦之意出力以供其衣食虽甚劳而不辞及其无事之时则又为补葺其宫室以庶几无虞于风雨鸟鼠之害盖尝读诗而至七月之篇则见其吏民之情相亲岂弟慈祥无纤毫龃龉扞格之态故曰三之日于耜四之日举趾同我妇子饁彼南亩田畯至喜又曰春日迟迟采蘩祁祁女心伤悲其情亦可见矣然犹以为未也七月鸣鵙八月载绩载玄载黄我朱孔阳为公子裳四月秀葽五月鸣蜩八月其获十月陨蘀一之日于貉取彼狐狸为公子裘绩以为己裳而公子则以玄黄貉以为己裘而公子则以狐狸盖其不敢自爱其身而爱其吏也如此当是时为吏者优游泮奂得以尽其志而为民者谨朴勤厚以安其身虽有狠戾无亲之人咸悦慕而不肯疾视其上盖自秦商鞅设法以鬭吏民而其情遂离散而不可复合而平居吏之视民惴惴然如覩其仇雠故吏得间则肆其忿以毒民而民得间则泄其愤以毒吏盖尝思之至于秦皇二世之际郡县之吏屠人之父戕人之子暴虐惨酷假天子之法令以济其凶及夫刘项胜广之变则纷然剚刃于郡县之吏者不可胜数盖其势之相激不得不然者故臣谓吏民不可使之相忌忌则争争则必至于交雠而不可止而後之有天下者不能平其争之之心而反授以争之之具以趣其鬭其初欲制奸吏而不知其弊或至于长奸吏奸吏未必可制而良吏先受病矣今夫民之讼长吏者使其诚无辜而滥罪则不得不自伸其寃诚过制而横敛则不得不自诉其抑然其间或啗童仆以伺其隂或结胥吏以制其失或扬与之往来而馈遗他日则持之以为不法虽狡猾者未有不堕其计也此其端生于豪强兼并之家恃势以暴民挟私以屈法多不便于能吏是故必欲擿发搜求而使之去且今之为郡县之吏者盖亦甚难矣监司不恤郡县故尝有不时之需稍缓则符檄纷纷逼切则急于星火权要不恤郡县故尝有难应之求稍不如所欲则怒骂陵拂以至于浸淫摇撼以快其志而又加之兼并豪强之民持其短长以逞其诈以肆其横殆非所以保护能吏也嗟夫郡县之间乌能事事尽善而人人无失哉臣愚以为非有大奸大慝一号令之不审一措置之失当不甚害民而蠧国者则包涵掩覆有以略其过责其效而尽其才使豪民不至于纵其奸而能吏不至于沮其志如是而吏民之争庶乎其可息也
雪山集卷三

[book_title]卷四
钦定四库全书
雪山集卷四
宋　王质　撰
表
谢赐御书经解表
汉儒集记表里六经羲画为章范模多士降自云霄之表光生儒苑之间凡委质之诸生举铭恩于方寸【中谢】窃以炎图二百余载名家独生于戴生记礼四十八篇得趣惟深于经解缀葺虽嬴秦之後源流盖孔圣之遗纂精义于千言阐大猷于六籍其为人也喜入国而可知不在兹乎幸斯文之未丧遇大圣而知其解等百世而莫之违烂奎璧于宝跗震龙鸾于乐石岂结露霏烟之比将赤文緑字之侔是何萤雪之儒方窜衣冠之版至为疎贱亦预光华此盖伏遇皇帝陛下德溥有容恩深无极育士类以阿陵之大器人才于榱桷之微怜臣等辛苦之累年既见君而心则喜念臣等遭逢于一日尽弃旧而新是图爰颁云汉之章用改草茅之观在泥涂久矣甘为蹭蹬之流见圣王师之更被昭回之饰臣等敢不肃容歛袵维义诵言立则见参于前洋乎如在其上天高明而地博厚孰报鸿慈诗温厚而书疏通誓遵往训
代张江州谢到任表【案张江州名孝祥此表当是高宗绍兴三十年所作】
赋政外台弗称将明之旨承流支郡遽膺师帅之权仰大君观过之仁开小臣自新之路拜命局蹐感恩涕洟【中谢】伏念臣学无本根材有剂量精神困顿于百忧之後齿发雕零于多病之余生也有涯寖迫駸駸之老景身其余几但存耿耿之壮怀虽一行之尚堪恐万分之无补腰佩鱼符之宠心惭鼠技之穷方九重念雕瘵之民有如赤子罄四海尽循良之吏安用菲材此盖伏遇皇帝陛下天覆弦埏海涵动植怜臣赋命之浅薄数蹈于网罗察臣起家之艰难粗谙于稼穑爰假列城之守俾行平日之知臣敢不谨守教条明宣德意必先四者愿推施仁发政之心比及三年傥获有勇知方之效
天申节贺表【案此表当是孝宗隆兴元年所作】
岁运临丁月元建午咸得离宫之正永为炎德之祥恭惟太上皇帝陛下陶铸帝皇权舆宇宙解乾纲而授圣袭气母以存真虽令万岁之三呼适动九霄之一笑臣置身西服稽首南山阻陪百执之联同上亿斯之夀崆峒大道非下土之可闻姑射余休尚含生之受赐
会庆节贺表
时夏陈常载育后稷大商燮伐笃生武王惟上天佑海内之民故元圣游人间之世恭惟皇帝陛下叶膺符籙宗主生灵自聪明睿智之有临觉气焰威灵之顿着方千里者九行提全覆之封呼万岁者三茂对无疆之祉臣驰心北极稽首南山十圣相望远绍长春之盛两宫难老永延德夀之期
代张魏公谢表【案此表当是孝宗隆兴二年张浚复都督江淮军马时所作】
授任无方功垂成而忽败至仁不杀罪当死以更生既苟逭于大刑仍弗移于故任强顔拜命流涕衔恩【中谢】伏念臣遭时艰虞受国光宠自惜四朝之旧物尝居百辟之上游意广才疎乃自天而夙赋主忧臣辱实无地以能容自叨授钺之权每切系缨之志痛国威之不振致边警之多虞誓以三军决于两阵转石之势方疾投于千仞之颠破竹之威旋见格于数节之後当知难而遂退乃贪进以不休衆散而归民逃其上莫解陆沉之愤益深旰食之忧向郊次以哭师至下行秦伯之事载厨车而徇市将奚逃汉法之诛敢期肉骨之恩尚诡焚舟之举虽回谿失律他日冀黾池之功然城濮丧军何顔见申息之老此盖伏遇皇帝陛下顺帝之则与神为谋怜臣耿耿之孤忠惟知徇国谅臣区区之小信尚足使人遏横议于风波脱微躯于鼎镬尽蠲宿负俾励後图臣敢不蒐揽智能申明纪律焚龙庭而犁沙漠终必望燕然之铭馘王双而遁郭淮行且报街亭之辱
代慰安恭皇后祔庙表【案此表当是孝宗乾道三年六月所作】
升驭于天莫瞻柔范妥灵于庙永閟徽音共衔厚载之恩益结无穷之痛恭惟皇帝陛下道隆正始德茂齐家忽雕婺宿之辉遽失坤舆之助虽瑶池之燕方适难回王母之游然关雎之应已成无损周南之化愿寛哀抱俯慰羣情
代虞丞相冬雷待罪表【案此表当是孝宗乾道三年十一月所作】
闭藏之月雷乃发声辅佐之司义难逃责伏念臣推移至此经济蔑然在二三臣之间才最居于下乘越数千里之外位犹玷于元枢难使处中之臣独当弗若之咎伏望皇帝陛下上承天意下酌民言责其无补于朝廷正以有常之刑典盖坎离易位是岂为标末之灾虽天地至仁不敢望函容之造
代虞枢密谢赐腊药表
焕发宝奁宠颁芳剂感便蕃之恩渥觉疲苶之身轻伏念臣粤自违离增多衰病蒙被慈皇之郑重记存穷塞之荒寒内分龙藏之珍外傅螭文之宝烂荣光之璀璨尽私室以惊奔此盖伏遇皇帝陛下天帱穹窿露濡汪濊俯怜老至虽曲意于扶衰自恨力愆终怀慙于报效代贺皇帝加上太上尊号表【案此表当是孝宗乾道六年十一月所作】
降鸾辂于瑶庭啓龙泥于玉策慈顔端受嘉气横流伏以上帝之统昊天膺御历含真之号皇只之镇后土受承天效法之名光尧道契于粹精明慈德参于博厚岂容称谓弗配乾坤恭惟皇帝陛下亲受圣传密符帝则虽据域中之大益敦膝下之严涓选休明铺张闳伟大安虚称者八载曾莫贡于单辞兴庆露请者再章终不逾于四字缅稽缺典稍旷荣观而况贞观弗逮于夀安至德亦违于元献未闻双册叠奉两宫创行交举之仪集在重熙之旦臣受二仪之生育托两曜之光辉自阻宣承莫预嵩呼之列惟知明察永增川至之休
代贺太上皇后加尊号表
金绳贯册覆以庆云玉殿腾章丽乎华日夀先福五慈冠宝三叠显号以再昇沸欢声而四溢伏以元天标美祥符崇圣祖母之尊效法增徽政和阐皇地只之盛仰瞻霄极妙契灵真傥非殚贲饰之文曷可称坤元之至恭惟太上皇后殿下化光育物德厚承天震一索而得长男付之大宝晋二爻而福王母燕我鸿厘御瑶池九色之龙秉玉女六丁之籙陪真人于云表玩浩劫于尘中关雎咏周南之风而不指其名思齐显太任之性而弗彰其号极全功于今覩掩旷典于前闻臣虽观善者之机莫测渊兮之似惟深鼓舞尽谢形容仰至德乎上皇对扬休于吉日颂徽音乎慈母同衍夀于灵芝论
汉高帝论
汉高帝不事威仪溺冠踞洗怒骂叱咤不见优柔和易之意则似简率立谈之间刻印销印逡巡反覆有若儿戏则似坦夷天下之人见其外而不察其中则以为大度之君皆莫若高帝而不知高帝之度实有所不足惟其巧于弥缝覆盖故天下之人以为简率而不以为深以为坦夷而不以为隘然难以欺智者矣夫天下之英雄挟过人之智而负过人之勇惟大度之主为能与终始何者天下之英雄可以诚服之不可以疑待之待之以疑非彼负我则我负彼与其交至于相负也孰若两无负之为愈嗟夫君臣而至于交相负者未有不自疑生者也汉景帝疑吴王濞而吴王濞反齐显祖疑侯景而侯景反唐废帝疑石敬塘而石敬塘反彼其一旦而乖君臣之分相与争死生成败于干戈锋镝之间虽甚暴戾凶嚚之人岂其心乐为也夫惟有所不得不为而後至于为故尝谓韩信非负汉者也谓韩信非负汉者当日挈手绕庭之计胡为而发哉要之其初非负汉者也方其去楚而归汉解衣推食之恩韩信未尝一日忘也安知其终至此哉嗟乎使韩信至于负汉则高帝疑之之过也高帝疑信之端盖兆于益兵之时韩信愿益兵三万请以北举燕赵东击齐南絶楚之粮道西与高帝会于荥阳此固高帝之所惕然而惊也虽不拒其益兵之请而其遣张耳以佐之佐之者所以闲之也其後为之骂使于荥阳夺兵于广武当是之时幸韩信未觉而已使韩信而觉则高帝何以处之韩信之觉则觉于云梦之时也高帝平日惴惴战战未尝忘韩信也然犹未露其所以疑之之形至是而有不可掩者矣韩信之必反童儿举知之而高帝之东征也留稚妻弱子于新造未集之国与一必反之韩信共守之每读史至此未尝不为高帝寒心也呜呼高帝扫强秦毙项羽盖无遗策而其驭韩信也数陷天下之危机而高帝不悟也夫高帝之为人外示大度而中实多忌丰沛故旧谁与萧何之至昵哉方萧何之居关中而高帝未离京索也劳苦之音不絶于道所以察萧何之向背也以为虚言可以欺之而鲍生觉之其征陈豨也增爵益封而又置卫焉卫之者防之也以为虚文可以欺之而召平觉之推疑于人顾岂有弗觉者特迟速之间尔噫萧何忠信谨朴之士也夫是以能不负于高帝不然其将为韩信之流乎
汉文帝论
天下之患莫大于当然而不然不当然而然当然而不然则能者隳不当然而然则不能者喜夫是二者虽圣人不能以为天下且圣人之于天下也则亦近于人情而已矣夫当然则处之以当然而不然则处之以不然也此情所不可易者也而圣人乌能易之且非独圣人为然也昔者齐威王召即墨大夫语之曰自子之居即墨也毁言日至吾使人视即墨田野辟人民给官无留事东方以宁是子不事吾左右以求助也封之万家召阿大夫语之曰自子守阿誉言日至吾使人视阿田野不辟人民贫馁昔日赵攻鄄子不救卫取薛陵子不知是子厚币事左右以求誉也是日烹阿大夫彼威王以为吾之设官所以治吾事也使人皆事事又何求惟其有不事事者得以容身养私于其间是以吾事时有不举一事废积而推之吾国几何而不乱且亡也然而善治天下国家者不能使人皆事事而能使事事者有所劝不能使人皆不事事而能使不事事者有所惩夫欲使事事者有所劝则莫若当然而处之以当然欲使不事事者有所惩则莫若不然而处之以不然是二者苟别白而分明而天下国家之不治者未之有也嗟乎孰谓汉文帝之识而不若齐威王也文帝尝问右丞相周勃曰天下一岁决狱几何勃谢不知也以问左丞相陈平曰各有主者即问决狱责廷尉问钱谷责治粟内史是二者其为不知一也勃讷于辩平捷于言其为不知一也举天下之事而付之宰相而宰相举不事事如此文帝拱手而听焉且又以陈平为能也其何以率天下之怠者耶禽兽之纤悉上林令之当知也上林令不知而虎圈啬夫知之二人能否见矣啬夫无所赏而令无所责则是知与不知固为一律而已此二事者皆可以驯致天下之乱而文帝特幸免耳汉之大乱四夷猖獗而诸侯骄恣其衅皆成于文帝之时而世以为文帝善用长者不知石奋卫绾之流果何补于汉盖尝读西汉百官年表以为文帝公卿大夫类多龌龊庸朴之徒而其通明精悍之士则皆暴露于宣帝之际宣帝之所以鼓舞天下者何也赏有所不可辞而罚有所不可避名有所不可核而实有所不可隐儒者之论则以宣帝为杂于霸文帝为纯于王而不知赏罚名实此四者王道之大权也
梁末帝论
论曰梁晋之交雠久矣方朱全忠之盛也虽李克用之雄勇善战盖尝屡蹙而不振克用之末年全忠乘百鬭百胜之威略汾潞卷慈隰不旋踵而至太原晋于是时盖駸駸有亡徵矣克用既死而庄宗兴收殚残之余而震厉提挈之削弱之气化为精强梁于是时其势反又稍稍下晋而其後卒以丧亡盖其成败强弱相反如此世之说者曰以克用而遇全忠之强故克用不支以庄宗而乘末帝之弱故庄宗得志由此之故也亦尝详观其势而至于成败强弱相反之变则以为梁晋之所以为成败强弱者不在梁晋而在河北自梁而言则汴为腹心而河北为手足自晋而言则太原为腹心而河北为手足是二国者立国之同不同而手足均系于河北则其利害岂不甚重矣哉全忠挟天子而暴诸侯举天下之诸镇盖无有不被殃者而独区区自结于魏全忠岂畏一罗绍威哉畏克用也彼全忠之谋度天下之可以害己者莫如晋度天下之可以限晋者莫如魏晋之攻我也必不越魏而渡河我之攻晋也所隔者魏也魏不我梗而土门飞狐可以平步而入矣故曰全忠之所以厚魏者为晋也末帝患魏博之骄析而分之以杀其强而梁人遂以失魏当是之时梁之限晋者一水之隔耳于是乎梁之失计未有若是其谬者也魏博天下之精兵处也不得重臣无以制魏博不能制魏博无以御晋此其势虽童儿知之方克用之相抗其初未有以相制也既得魏则梁遂以张晋遂以微独幸晋之君臣上下一心戮力相守然而不亡者幸也庄宗徘徊境上竭力而不能有梁尺寸之地既得魏而拓地遂至于洛阳杨刘德胜之军与汴相望也当是之时汴之国都固已在其股掌中矣虽欲不亡得乎夫汴之为国无高山大川扼险控带之势平原广陆汗漫千里所谓四通五逹之地有河北则汴重无河北则汴轻是故梁之兴也得魏而兴其亡也裂魏而亡晋之弱也魏在梁而其强也魏在晋嗟夫此所以为梁晋之成败也
周世宗论
石晋元年高祖始割全燕以赂契丹而十八州之民遂为其所有全燕号为天下之形势而民物富庶土田衍沃水草丰美皆足以为天下之冠契丹资之益以盛强开运之末契丹拥全燕之势而窥中原震荡飘忽如风雨之至而中原坐以覆没汉高祖周太祖虽创业之君而彷徨倥偬自卫之不暇而何敢觊觎于其间世宗不血刃而取三关此岂可以不喜而中遂班师毁已成之功而十四州之地垂得而复失此又岂可以不惜也盖尝深维其故则以为世宗用智深而为谋审未尝不叹息世宗之善用兵知所以胜知所以败何者用兵之患莫大于腹背之受敌昔者夫差谋中原而越入吴刘备抗袁术而吕布入下邳腹背受敌智者不能为之谋矣惟曹操不顾袁术之袭许而征刘备刘裕不顾卢循之犯建业而伐关中虽仅保不败而国势岌岌几至于不可复返今夫契丹之于太原与国也而太原之于周仇雠也盖自太祖袭刘氏之孤而夺其国以残其宗此固太原切骨铭心而不忘者也高平之战虽足以挫太原之锋而忻口之败反所以张契丹之势当是之时契丹之形益强而太原之怨益深有益强之形而扼之于前有益深之怨而邀之于後世宗安得安枕而卧也以史考之四月壬辰取乾宁军辛丑取益津关则相距十日也癸卯取瓦桥关则相距三日也五月乙巳取瀛州则又相距三日也不两旬而克三关驰骋暴露于盛夏苦热之地周之师亦少惫矣而契丹养其锋以待之于前太原蓄其鋭以伺之于後如是而能不败者太公穰苴之所难也嗟夫天下之事固自有先後缓急之序为世宗之策莫若先有事于太原遣一将提五万师当忻口之冲而断契丹之援诸将数万人略汾潞下慈隰而蹙河东之势而後徐以重兵捣太原既得太原而幽蓟之地可以次第而经略矣岂以世宗而不察此也以万乘之重而顿于二国之间契丹不拒太原不救以待我之敝而乘之使世宗狃胜而不知返呜呼可忧也哉
雪山集卷四

[book_title]卷五
钦定四库全书
雪山集卷五
宋　王质　撰
序
枢密宣抚相公乐府序
维大观四年十一月戊子二日丙寅实生仁夀虞公于蜀乾道四年戊子是日己未门人汶阳王质依仿古乐府歌词以为公之生日之献其辞所倚托皆异代宰相故事于是公且相矣初公再入遂长西府太上皇帝亲书汉中大夫襃所着圣主得贤臣颂以赐公皇帝又亲述于其後维颂所论譔自尧舜禹汤文武之君六稷契臯陶伊吕之臣五余皆阙而弗着其证取诸易利见之爻诗思皇之章天下咸知公当相也已而丞相莆田公叶寿春公魏去晋陵公蒋又去【案宋史乾道三年十一月叶顒魏杞罢四年六月蒋芾以母丧去】公方视师未复命天子虚其位弗实将有待焉盖皇天后土太祖太宗与太上皇帝皇帝相与不言而同谋某知其如此而不知其所以然意者有期运历数而莫之或知也维公当相者五采石郤敌宗社山河克安弗倾一当相凉雍将命民图来归国纪用章二当相荆襄总师上流乂安自汉达于淮海乃始克壮三当相西府初命敌蹙江汉者即日解去载盟用成至于今允怀四当相今功日茂望日隆天时人事极矣天下咸知公且相也其辞凡四事一章六十言君子大其意而不否其辞其将有传俾世得以观焉门人汶阳王质谨序
西征丛纪序【案此序当是孝宗乾道六年所作】
丁亥余西征自兴国至于利里计二千六百九十有三陆也日计自闰七月之十一至十月之二十五得百有四日始达戊子自利至于成都里计七百十有五其还如之日计自十一月之四至十二月之十九得四十有五往来皆在焉己丑余东下自利至兴国里计六千十有五水也日计自正月之二十至四月之十得八十日始达是役也宣抚虞公辟而西制置晁公檄而东事既是岁又西自兴国至于成都里计如丁戊西征之数日计自十月之十九至庚寅二月之五得百有六日始达司废是岁又东自成都至于兴国里计五千十有九促于利来者其江异也日计自六月之一至八月之七得六十有六日始达是役也晁公檄而西晁公去解而东此再役本末也竟四百有一日万七千三百十有五里其所经见博矣州无钜于成都汉次之无秀于眉阆次之县无美于新繁镇无集于蚕丛关无险于劔门饶风次之市无翕于沙头九支次之楼无敞于成都之西楼南定岳阳次之山无峻于房之外朝鸡鸣女娲次之滩无难于汉初之峭门石门新滩次之江无雄于大江湖无广于洞庭峡无伟于瞿唐石无尊于灔澦栈无危于朝天之龙洞峯无妙于巫峡之神女矶无猛于荆之高伏溪无悍于堵阳之石口庙无宏于江渎寺无袤于大慈见异无特于凤凰山之龙访古无邈于成都之石室画无老于汉殿之人物碑无丰于学宫之石经遨游无夥于浣花贸易无繁于药市树无大于下岩之槐花无茂于汉隂之山茶兽无奇于郢之乌鹿鸟无珍于夔之花蜂所见之杰者如此推此类具言之则亦有不可胜数者矣余之悲歌舒惨丰悴皆可以追见而耳目所增益心志所开广自知之而弗能言之是纪也事系日日繋月月系年如先儒式而其文又随事系之诗一百三十有九词五十有一记十序六铭二他文皆非相关者弗载自古经行天下其着者惟司马子长杜子美为广其文若诗皆宏伟洪博称之岂不有所助哉余所历非浅鲜矣顾未见有所超者所谓降才之殊非耶虽然其亦异夫昔矣
于湖集序【案此序当是孝宗淳熙元年所作】
故宋中书舍人张公安国奋起荒寒寂寞之乡而声名震耀天下者二十余年可谓盛矣岁丁丑某始从公于临安间谓某曰吾有志于文章将须成于子其请为我言之某谢不能公益切某不得已而为之言文章之根本皆在六经非惟义理也而其机杼物采规模制度无不具备者也语未卒公出考古图其品百二十有八曰是当为记于经乎何取某曰宜用顾命公拊掌变色曰吾得之吾得之岁丁亥追游庐山之间讫事将裒其所历序之公曰何以某曰当用禹贡公益动岁己丑某下峡过荆州公出其文数十篇于是超然殆不可追蹑非汉唐诸子所能管摄也是岁公没于当涂之芜湖而其歌词数编先出岁癸巳公之弟王臣官大冶道永兴某谓王臣曰公之文当亟辑世酣于其歌词而其英伟粹精之全体未着将有以狭公者王臣既去一年以公之文若干篇若干册示某公之文非修辞立论之所可赞也往会于荆州之杞梓堂公曰世之文秦降于三代汉降于秦唐又降焉何也某曰文章非人之所为天地之气发露而为英华而人随其浅深能否得之世运风俗转移迁流愈降而愈薄此可以观气之盈亏自混沦以前其略见于释氏之长含经而开辟以後其详见于邵氏之皇极经世此文章所以有高下而亦奚独文章也司马子长班孟坚世以为匹观张骞之赞子长孟坚增损之语可以见人情之广狭枚乘汉之劣而柳子厚雄于唐者也观乘之七发与子厚之八问可以见物态之厚薄顾第弗深考公益叩曰然则何如某曰世之风俗与天地之气俱为消息盈虚而吾之心未尝有所亏盈也自三代而降中庸大学之旨不传而危微精一之学遂废世徒以智力精神与万物相抗而夺其情状为吾之文章不知吾之智力精神与气运风俗同流而我弗能制也若是何怪道愈降文益衰夫惟至诚不息之功全而克己复礼之力厚自为主宰不为气运风俗所迁吾之智力精神返而与泰定之光相合不随古今之变而常新无穷则三代之文章居然可致也林间之夫汉上之女与今之学士大夫其贤愚工拙宜至相絶矣而兔罝汉广之声非後世可吐此惟其有莫不好德之心故其音纯有无思犯礼之念故其音正世溺于势利声名而方寸之地为万物往来驰骋之涂蹂践吾之精灵其力至浅鲜矣叙事而有大禹臯陶益稷之谟论谏而有说命旅獒立政之书谕衆而有梓材多方之训析理而有洪范之文此非可以取必于其辞而其存诸中者如玉在石珠在渊温纯明湛之辉因物显容而自莫如此天下之至文也公曰善哉始吾所志未为极也如子所言则六经是师三代是慕而後可也苟未死当无负于子言已泣下初莫谕其故後四月而公亡此某所以痛哭流涕而恨公之无年抱其不竭之才賫其未尽之志以没使某之言徒发而不见其验也哀哉
退文序
退文者王子悔过之书也王子少而为学问文章年十有六而贡于里二十有三而升于太学二十有六而选于礼部其在太学也得声为多二十有七而朝野交称辟召狎至得声为尤多实浅而声盈于是以功名为可立就而不知识未明才未练不足以当世故而气已盛志已高心之火为之宰才之薪为之用薪火相传益炎而王子不知也岁辛巳一触祸其可以知之矣而弗知曰人忌我也岁丙戌再触祸其可以知之矣而又弗知亦曰人嫉我也岁辛卯三触祸其可以知之矣而又弗知亦曰人弗容我也岁乙未得罪曰如是曰如是乃始跃然悔霍然悟平生诸非参然毕陈于前凛然惧惨然悲大变于顷刻之间于是王子年四十有一而始造端为人呜呼甚矣吾心之躁也悔躁则为静吾心之轻也悔轻则为重吾心之急也悔急则为缓吾心之猛也悔猛则为寛吾心之侈也悔侈则为俭甚矣吾心平生之多过而吾弗知也然则奚以知之曰途弗穷则弗回势弗极则弗变方其变故之未知也吾心之火固自若也增之益昌殖之益滋则吾之祸故可胜言哉及其变故之至也如倾甘雨如激大波而吾心之火炽然者为萧然则此变其可无也无此火弗能召此变无此变弗能销此火呜呼此变其可无也有此变王子为君子无此变王子为小人非吾之资小人也此火导而入之也熏蒸燔灼之心既息而温纯明净之心乃生向者火所覆蔽而弗兴也人以为得祸曰一职之失也三秩之鑴也而吾以为得福曰其失也有时而得其鑴也有时而复也机缄所斡锋鋩所迫廓然移风易俗于吾灵台之间此不亦天下之至吉至祥也哉且弗考其他以吾身观之形轻神怡志虑简以吾家观之上辑下睦门闾雍何者吾心之火谢而弗为之主吾之幽显咸安乐也弗谓之吉祥可乎呜呼生于忧患死于安乐孟子决生死于忧患安乐之机而弗疑吾乃今知之得此变而後生此变也者不至固不可缓亦不可不至蹈于死缓则滨于死及是得之能弗死而生此天地之心他人弗知而吾于悔悟之际窥之审也今将何以持之使坚曰畏何以养之使熟曰缓作六悔着其昔之非作六变着其今之是总而谓之退书未悔则务进既悔则务退其相反盖理势然也淳熙二年二月自序
赵信臣子名字序
赵信臣见其子于王景文问字若名焉吾为名曰善祥字曰百卿咨尔善祥乌赤鹄朱马图器车丽玉叶芝有粲于兹其祥也欤兹祥在物不宅其闾不丽其躯来如飘风去如掷虚是则何有我不得居匪祥也欤附义而行秉礼以趋以手拊心不震以瞿以形视身不惕以趄父荣母安弟肃兄愉耳目聪明心气佚舒疾疠遯藏秔稌羡余家无噫声里无谤誉真祥也欤故曰作善降之百祥子如不言视此古书
云韬堂楚辞後序
陆氏埤雅比物性倍蓰增明【案陆佃先着物性门类後着埤雅见其子宰埤雅序中此省文但称物性】初神宗以对时育物宅心陆氏推此类具言之造根于物性纪实于埤雅上迪君师下训学士余之本趣资物态以陶已灵而已会情于耳目者多索妙于简策者少以熟故精非以博故详也山梁雌雉时哉时哉子路共之三嗅而作浴乎沂风乎舞雩咏而归吾与点也故曰智者乐水仁者乐山智者动仁者静智者乐仁者夀圣人之所事此凡寓意于彼适意于此所以导人心茂此种也孟子曰夫仁亦在乎熟之而已矣鸢飞戾天鱼跃于渊此虽无补于世亦岂无益于己也
大慧禅师正法眼藏序
绍兴二十七年余在杭遇大慧禅师于户部侍郎荣公茂世之家余方年少气壮持先儒故事觝佛甚力遇其徒辄憎之于是引却弗与语明年又遇于湖之东林待之如故又五年师终于径山而正法眼藏先行于世时隆兴元年也又一年余夜宿金山之方丈不得寤信手而抽几案文书得此閲之至洪炉点雪恍然非平时之境竟夕危坐如行曲径斜溪蒙笼缭绕忽林断川明旷然平原巨野之陈前也眉目周张莫知其何以致此将从之游以所省咨之则已无及顾遗恨终不可释又一年见语録数种则净智居士黄君文昌所纂者也益浩叹长吁恨一再遇师而不克亲以至欲见而不可复得已矣余生平无所甚恨而此恨则与江河同流无时而极也既从事于其书每抱卷伤怀不得猛刃于接手揕胸之间而书之剸割亦少缓矣其与心相会者展转思绎虽间若醍醐甘露到口旋又苦咸扰之终疑其间果有不落一切迥超羣有之机盖人间诸境法中万趣至此皆无所攀缘若斩絶者亦尝于斩絶之所尽力为之而情识不行涂辙俱断无一可为者则又泊然莫知所之疑之又七八年而後稍见死生涂穷势竭之地夫人之心无所往而不可天下之至难制者至于途穷势竭则亦无能为也如兵戈迫之遇沮洳则涉沮洳遇荆棘则践荆棘避死逃生其谁肯束手者至大川巨浸前无舟楫旁无町畦顾刃将及之则霍然觉性命之轻而身世之虚空矣况有所谓是非成败得丧荣辱者哉故此心必导而致此地而後能死此心此心死则死生之路絶矣此心牛也死生之故车也牛毙则车止何能使牛毙而车止则柏树子乾屎橛之属载在此书者皆殒牛之具也至于讲之而弗可明穷之而弗可彻情枯味竭则益当勿舍而与柏树子乾屎橛之属深相往来久而寖熟则此心无与为朋遁矣遁则穷其心有大川巨浸迎其前而决其命者呜呼此书岂不可传以激天下之为大丈夫者耶大慧之徒德洪来请序于余略摅所怀语之吁其赘矣
题跋
书张魏公祠堂记後
乾道六年五月二十三日陈伯强王质共啖荔子于史大猷之舍伯强诵其妙年从军数诗余亦诵从事张魏公幕府乌江盱眙数诗因曰魏公蜀人也东南是非固不能皆一而西南滋是少而非多何也伯强云云在庭拥篲老兵叹曰学士好道几句与我相公出气余惊曰公议不在吾徒乃在此曹也亟引纸行墨书之漏下二鼓月在半空而文成以授合坐者曰竢吾墓檟可巢乌听流传也
跋苏给事放白鹇帖
淳熙二年十一月二十七日早作颍昌程君元鼎来谒起立言曰昔先君巡检鼎之桃源时给事苏公居提举使者幕府以鼎为治绍兴三十一年也先君娶于柳氏展如之女某之母也太师苏公之妹展如之母也于是与苏氏有连公资岩壑喜鱼鸟之俦先君所部山水深秀奇丽黄石山者其尤也其间得白鹇献之护致者不谨伤焉公絶欲愈之不可得怜而返诸先君且属深纵之乃即故处如公指久之腾上高山颠周视悲鸣弗忍去又久之一白鹇从他来相与竝立交呼又久之始皆徐飞去岂其雌雄耶仁心通乎异类何其验之明也後数年先君尉光之固始以没将终季子在旁戒曰我习言命以金木水火土五者揆之公他日必大且其所存形诸白鹇者可以推而知也天人之符较然汝其识之先君既丧他书疏多遗散独此帖不敢荒先君之命囊别贮之旦慕视惟谨公今博大光明为知名公卿先君之言效矣某将夀诸石君其为我书之余曰说如是帖安在程君发诸袖中余掇视之慨然太息曰仁者人也合而言之道也盖其大与天地同量而其端以恻隐之心充之孟子之言天下学士所信舍牛可以致王救孺子可以保四海其仁至不可胜用者自无欲害人始也子先君以白鹇验苏公此有道者之鉴也而余将何以赞之子休矣自白鹇充之可使斯世为尧舜成康此孟子之论而非余创建者也子毋疑公今为徽猷阁待制镇当涂太师文忠公之曾孙其学力盖真能扩充者也名昭广字邦振盖程君所道其先君者今附见之来者得以知焉
题王承可文集後
秦会之轻天下以为无人时无豪杰纵使至此方靖康士大夫垂头摇尾时会之精神勃发敢与强邻悍敌抗争是非绍兴讲和无贤不肖皆以为不可会之独保无後患虽其变在二十年之後而当时料者率不验卧虎三邮举国洒淅莫敢有撩头编须者会之单力攻坚立挫其锋罄天下而屈于会之则养成其威乌可以胜言哉惟公以辈行钧敌相视而会之亦敬惮公然见厚而心不亲辞甘而实不应以故多外而少内蹔近而终远则凡会之所昵而亲之者世固不以为然而会之所疏而却之者自可知其人也
题九歌图
九歌世未有能畅其旨者也盖诉神之辞乎已矣国无人莫我知无可告者矣神其有灵尚庶几见答乎哀哉蔡京当国致一异已者于理其人顾所谓天王号曰有冤不雪尚为天王乎神为之目张京闻而舍之屈子之诉切矣顾神漠焉何哉至使抱石投沙以殒其躯独无力援之欤司命湘君之流其有负于兹贤哉
复斋铭跋
孔子言仁最多学者自碍不少圣人犹江海岂有心碍人哉且如答顔子之问稍异于他辞学者触处碍生至是莫能浑融强作差别铭曰孔门问仁各得其正惟语顔子穷理尽性何其不疏而皆通也一日两字学者多略之惟于克己复礼致思安知要在一日也铭云克己复礼一日之功天下归仁快若飘风一日之状涣然而克己复礼之趣亦炳然何其不烛而自明也学者以经典为情文不可造妙故曰礼者理也即天理也此铭不变字形不入注脚但云视听言动但防其非由礼之门为仁之基躬行允蹈以礼践形曲礼三千动皆合经又何其粲然也傥中此机无须某解无用某传心力省目力口力手力皆省杜元凯虽季世晚儒其涣然氷释怡然理顺两语真学者气象也此乡多嗜学宜置思乐之所与吾徒共之当有默而识之者
跋文与可墨竹
文与可甚多能最笃好画得意无过竹者木石盖晚为之亦寡作不自以为奇故木石流传皆鲜配于竹与可作校理以疾请郡欲襄汝或资简已有首丘之意既乃得吴兴至苑丘传舍而卒此帖去死无几日犹眷恋竹未能扫除与可之死沐浴衣冠端坐而逝是时胷中不复有我况有竹乎画後有帖云伏暑不能退须在假将理今仅能饮食惟皮骨耳欲求襄汝或资简生事窘薄俛首碌碌为窃禄人惭悚素所嗜好都自撒去惟画竹吟诗有子骏子瞻为真赏故断之迟迟此与可将去国时画及帖也故余言云然
雪山集卷五
[集部,别集类,南宋建炎至德佑,雪山集]

[book_title]卷六
钦定四库全书
雪山集卷六
宋　王质　撰
记
游东林山水记
绍兴二十八年八月三日欲夕步自闤闠中出并溪南行百步背溪而西又百步复并溪南行溪上下色皆重碧幽邃靖深意若不欲流溪未穷得支径西升上数百尺既竟其顶隐而青者或远在一舍外鋭者如簪缺者如玦隆者如髻圜者如璧长林远树出没烟霏聚者如说散者如别整者如戟乱者如髪於冥蒙中以意命之水数百脉支离轇轕经纬参错迤者为溪漫者为滙断者为沼涸者为?洲汀岛屿向背离合青树碧蔓交罗蒙络小舟叶叶纵横进退摘翠者菱挽红者莲举白者鱼或志得意满而归或夷犹容与若无所为者山有浮图宫长松数十挺俨立门左右历历如流水声从空中坠也既暮不可留乃并山北下冈重岭复乔木苍苍月一眉挂修岩巅迟速若与客俱尽山足更换二鼓矣翌日又转北出小桥并溪东行又西三四曲折及姚君贵聪门俯门而航自柳竹翳密间循渠而出又三四曲折乃得大溪一色荷花风自两岸来红披緑偃摇荡葳蕤香气勃鬰冲怀罥袖掩苒不脱小驻古柳根得酒两罂菱芡数种复引舟入荷花中歌豪笑剧响震溪谷风起水面细生鳞甲流萤班班若骇若惊奄忽去来夜既深山益高且近森森欲下搏人天无一点云星斗张明错落水中如珠走镜不可收拾隶而从者曰学童能嘲哳为百鸟音如行空山深树间春禽一两声倏然使人怅而惊也曰沈庆能为歌声囘曲宛转嘹亮激越风露助之其声愈清凄然使人感而悲也追游不两朝昏而东林之胜殆尽同行姚贵聪沈虞卿周辅及余四人三君虽纨绮世家皆积岁忧患余亦羇旅异乡家在天西南隅引领长望而不可归今而遇此开口一笑不偶然矣皆应曰嘻子为之记
玉渊龙记
五老峯於庐山最高其傍有瀑如万斛熔银腾空而下山崖峭峡水盛怒无所输泻盘旋勃鬰欲迸崖而出则有巨石如屋如屏如车轮小者犹如釡如钟磬水力不能加之则益横与石相冲相击如战马如奔象其微者犹如鬭鸡如猎犬水尽鋭以争石极力以拒相追数里率未得胜负也忽山崖横裂有如物擘而开之向所谓巨石皆灭没不见有如物掀而去之则有平石曼衍数十丈如几如镜水力稍寛方肆欲曼流则石势微洼掣水力而赴之尽坠於深潭彼方挟其无穷之怒而纵其不可遏之情不虞其有洼也势一就之不能以自制方其与石鬭也犹宛转排蹙未至夫斗落而无以自禁也至是悬奔骤驰无峥嵘岌嶪者沮之其势则崩撞冲激乃始大肆如奔星如激矢如惊鸥如戏羊其声如疾雷如震霆如百万之战声其飞流溅沬如急雨如飞雹其穷而下者如泼乳如挥膏是谓玉渊两崖植立如铸如削其上则水所自落其下则敷为浅滩湔为细流独其中不知其几百万丈相传有龙居之往往夜静月明或见有妇人立於潭际者即之辄入于渊有僧负溪为厠梦有妇人诃责安得汚我室比夕再梦僧惧亟去之乃止故以是为雌龙也夫水惟其无心至则受之而玉渊纎芥之触不纳人有负剑澣衣者剑忽跃去趣之并没于潭已而浮尸于潭之上近岁久雨大水涌至山石皆突出空行潭面而过无一坠者其为龙居信然不疑间雨阳弗若守土之臣有祷必先焉无不立应盖其来久矣绍兴三十二年三月十七日予与友人王阮南卿俱来栖贤访智通不遇则徘徊玉渊亭上有若蛇者骤见于崩涛骇浪之中或与水曲折相抵冒如鈎或引吭树起如笔平行见其背如黛倒侧见其腹如金蜿蜒上下如戏如怒如有所喜予顾谓南卿曰是何为者予疑其非常蛇者二玉渊之上去草木甚远平衍莹滑非蛇所宜至且水势乃尔他蛇至则靡矣尚安能立是二者吾意其龙焉南卿未对智通自外归指以问之智通骇曰是矣是尝出焉所闻正若此以子岂有所求欤何为其至也予曰求之而後至不求则不至矣则其出没无亦皆关於世欤尔言非也予闻古之见异人与物者必其真气全也天地万物皆是气也是气者全大而天地夥而万物皆吾类也不全则有所隔异物非能神也有所间断则若两家者焉间断则疎疎则隐隐则神矣而後有异物者生焉三代之前有豢龙氏御龙氏之官其豢而御之也无以异于常畜彼其天机深而嗜慾浅其于真气未有所伤也则见龙也如见夫马牛也又奚能神道丧而人伪滋起而後鞭策制马楅衡制牛于马牛犹所惮而况于龙乎予之闻道末矣尝于杭州遇异人焉以为可与语也予问其故曰世人委顺流靡者最害于道何者见物则迁中无定操也子刚猛而果鋭有所不为世外之欲鲜焉其庶几乎兹龙之出岂不以吾偶有自脱于世尘而近道也夫庄子曰天地与我并生万物与我为一吾然後知玉渊之为吾囊橐而兹龙之为吾血属也尔乃以为求而致之则往来于玉渊者相踵尔盍不告之俾求之欤智通曰唯唯
沈氏胜栖堂记【案此记当是孝宗隆兴二年所作】
余以岁戊寅来东林此地方为菰田沈氏兄弟竭智力营之自其先君睥睨十余年至是捐金钱数十万乃得集市之闲民竞辇土石实之役工数千始平稍徙花竹藩饰其处余为指其最胜者曰是可堂异时果堂其以胜栖名之二子齐诺即所指地增筑将基为堂者後四年过之所规为略就位置行列皆应绳墨曰凡堂之材若资悉具忌岁未敢屋以俟明年又三年过之芙蓉木犀梅杏桃李皆成林杨柳冬青皆成?修竹满径菱荷满池隐然一堂宏丽靖深挟以蔽轩引以修廊是为胜栖进二子而谓之曰余过此者三初过之地始除再过之堂始营三过之草木森然栋宇穹然昔意於心今形于目二子持家有功抑余告子物难于成易毁事难于进易退守之在诚行之在勤子惟肯堂之志甚确诚守而勤行之乃克有济先劲後弱始鋭末杀或隳其中何成之云不辍肯堂惟堂故成无斁治身惟身故立人情进退甚亟上之其变三始而慢再而骇三而羡下之其变三始而疾再而怜三而鄙是故丘陵贵增削则寖颓江河贵盈缩则寖涸学问贵益损则寖荒道德贵崇卑则寖微子以为然余将示子以方义重于财厚义薄财德重于势就德轻势礼重于物崇礼卑物恩重于怨取恩舍怨今日三过堂而堂之事三变他日屡见子而子之能屡更将有信于余言长字虞卿次周辅
兴国太守题名记【案此记当亦隆兴二年所作】
荥阳张公采元亮为此郡无毫髪不称人意郡阙太守题名元亮心不满之间谓某曰前事之不忘後事之师也去者漫然来何观焉不惟如是太守於民有父母之道师帅之义行路视之人情薄哉顾有所不决江西一道十余州此最毒于兵凡图书金石皆散坏不可稽验我最後於诸公故老遗黎日就雕零益无所谘叩数熙丰来杨公绘王公琪各以文章事业表见李公宜又扞难保门有即墨平原之功至于今诵之然追其岁纪官称已莫获其详姑凭其概见着之惧有舛焉独得王公旉以次实之将於此乎权舆阙者夥矣如之何而可质曰着而舛犹未着也疑者于法从阙又何尤焉于是始定于王公旉凡若干人具次于左方
汪参政生祠堂记【案汪参政名澈此记当是孝宗乾道元年所作】
绍兴三十一年秋七月诏以御史中丞鄱阳汪公宣谕荆襄自行都及襄阳所过搜疵剔隐凡格而不流与壅而不上达者咸驿置以闻天子惟公为信疏函朝通膏泽夕下而兴国被惠最厚兴国地多山谷其稍夷衍者则漫为深瀦浅泽不得尽为民资又当江淮走集之冲往尝与东南巨寇桀贼为巢窟蹂躏戕圮较一道十州独甚旧占籍八万四千九百有奇今二万三千六百有奇是存者四之一旧输苗六万一千有奇今三万二千七百有奇是损者十之五以四一之民输十五之租其他称是已不可复任而淮衣与税缣并征税缣四千有奇淮衣六千三百有奇垂将倍之公且至衆相谋曰被此毒以来叩郡庭凑使台谒省闼先後以数十计矣朝廷取决于民部民部有司也奚敢议绳尺之外故屡进弗获今天子寄公耳目心腹公又聪明果达祥顺慈厚与天子意相通试告之宜纳既至相率羣拜于庭列次于门且延于衢千人一色惨怛怵惕久乃得言曰维氓幸生兹时还定安集尚敢冀其他惟是淮衣沿袭因循遂成不革灼烂肌肤灰灭头颅于今有年愿假须臾之景有请于公公曰何哉吾惟有不知知之敢有不告天子惟有不知知之岂有弗行尔其示我以详于是进曰初大河未他裂郡有赋曰黄河卷埽钱缗计一万七千有奇蕲黄为代输而郡以缣充之匹计一万四千有奇自大观二年始也今黄河不卷埽蕲黄不代输而淮衣着为经常自绍兴五年始也其初二千一百有奇二十五年增六千三百有奇及大观之数则止膏竭命殚可以损不可以加公其哀之公应曰诺又进曰往者以钱视缣缗计一百二十有奇得缣百承平时其直相当民虽不欲而犹能堪之今无易缣之钱而一缣之估钱四千五百有奇是一缣而羡三倍之钱往者蕲黄与兴国各有亏余相通蕲黄为兴国供河埽兴国为蕲黄调省缣今蕲黄自若而兴国独抱虚逋承实祸是一州而输三郡之赋公又应曰诺明年春正月公归拜参知政事具白其事天子即诏有司以为率勿增令下阖一郡三邑数万之生灵扶伏踊跃首击地手加额上戴天子次则戴公维天子高视两仪万物之上敝屣神器褰裳遗之何藻色之可状而端倪之可窥公出而与世同忧公不能忘世世亦不能忘公衆又相谋曰古者敬爱其人而不得亲或思其人而无所寄情则貌而奉之故其像有画其祠有堂于是乡党喜事有力者相与述人情规古义以请于太守张公采太守曰地庳薄则不称位宇嚣隘则不称德书得其略而不得其详则不称容乃得西城佛宫相其位置之尤者杰为之屋而择其辈行之名者工为之貌奔走经营无所不用其至而後得公精神仪干冠冕佩服之真既具以晓其部之民民曰如是可以无憾虽然自辛及乙宿师用兵五年沟池櫂舰楼橹营屯之役金铁丝纩谷粟皮羽之敛鱼鳞鸟氄错布叠出呜呼殆哉斯民岌岌乎此邦也淮衣至是亦将无以为输且朝廷知其无名盍亦除之吾侪小人苦不知足之嘲愿受而不避无亦使盛世清朝何有待来年之云太守曰天子视民如伤公爱物如己千载一遇不谋而同符公将秉执元钧佐佑太平兵甲敛息无所兴发府库充仞无所庀藏复常庸蠲常租省常调尔行将见之民曰如是诚可以无憾则以告其客汶阳王质求文以列实质不敢辞不独以彰天子之圣着公之贤凡志士仁人皆可以动心焉
去思楼记【案此记当是乾道二年所作】
兴国太守张公未去郡之三月作南门冠楼于其上通守王君澬间语余曰楼将成名未具也此邦人民心不负於公之去而力不足于公之留有怏怏不满之容有鬰鬰嗟吟之声夫未去而惜则既去而思也不既切乎吾以去思名之人情宜事实称也余曰今之为吏与古异也不论古与往数年又异也不论数年与往十余年又异也古者事省而易应法简而易行物丰而易征人醇而易令故吏之为力也易施长老所传承平未乱之时虽拙者犹能从容闲暇有办而无趣退食之余赏心乐事销太平之景以余所见距此三数年太守亦或闲庭几而府库仓廪闻其充未闻其竭也有时而竭亦有时而充未闻其不可复充也独八九年来为吏者至不可终朝余往来兵间所历殆遍东南平时丰州壮县气象变改月异而岁不同诸公所忧方隅乏佳政之吏田野少欢声之民此亦何足怪也事益繁法益急物益窘人益浇御益浇之人掊益窘之物守益急之法应益繁之事虽黄霸龚遂卓茂鲁恭之贤将施其所积而遂其欲不独余知其难也民不能以尽徇吏故吏之怨民日深吏不能以尽假民故民之雠吏日毒当是之时有未去而怨者矣乌有既去而思者乎而张公所遇又天下之至难建炎绍兴之交江西无地无兵而兴国受毒最酷旧占籍八万四千九百有奇今二万三千六百有奇是存者四之一旧秋输六万一千有奇今三万二千七百有奇夏输十一万三千九百有奇今五万七千一百有奇是损者十之五以四一之民输十五之租而又无故输淮衣六千三百有奇虽解兵二十余年益困弗苏而辛巳至於甲申复连兵四年沟池櫂舰楼橹营屯之役金铁丝纩弓甲皮羽之敛视大州同科而以和为籴者少亦不下五千有奇以汰去军者多稍增至一百有奇大州不堪而况于兴国公来以甲申之夏其去以丙戌之秋经大役者二兴国平居为盗贼之渊甲申之虞猺毒垂发公猎取数辈亟惨治之而警其余奸不得肆民乃少定凡城之隅若江之濒布民兵其冲远者敕吏调存抚视近辄自行炽薪爇酒躬酌以饮民博飱巨胾佐之部勒卒乘整厉弓戈出入游警以张民兵之声行者归居者安强者奋弱者不恐市无讙言野无走尘若贫若富相安以卒无事故警既撤而民始亲乙酉合忠义新军于江州露食草宿立须具庐兴国当三百有奇为木若竹若芦若铁十万有奇伐削之工覆筑之工建治之工迁运之工举不在其间讙讹相惊欲遁欲移不能者含忧以俟毙已而一物以计皆赋资于民而易其物一工以积皆假直于民而取其工凡物视其时之价凡工视其私之佣内郭外郊奔冲衔属而乐与之从事既周其身又濡其家故役既已而民益爱以再岁考之上供之运钱计十万五千有奇米计十二万三千有奇吏兵之俸钱计五万七千有奇米计八万四千有奇至陋之国极困之民然而财以时输上上不绳愆俸以时给下下不告病此宜其度越经常醖酿新奇有所不免者问之在廛在廛不知问之在野在野不知余能言之穷其微眇而塞其漏钳其变态而销其奸析其奇赢而啬其出严其开阖而谨其藏如苦儒专经穷昼夜之力争尺寸之功如枯僧缚禅弃形体寝食于寒暑之外拾遗腐于粪壤之聚夺掩匿于盗贼之怀故财纾于上而赋不及于下劳切于身而扰不至于民自公观之以身之劳易民之扰自民观之移已之痛为他人之苦此而不有所感禽鱼无此情蛮貊无此理也则未去而惜既去而思何异之足言而余独念夫当故人难施巧之时处今人至不幸之地去而得思于民此不亦天下之至难哉或者不以余言为然自履之则知矣故余之于公惟怜其至难而叹其不可能也公名采字元亮郑人是为记
兴国军学记
学在郡之北西附而东乡旧者也在郡之西北附而南乡新者也其新者今太守缙云叶公之为也请论昔自绍兴二十年寖毁历二十年大毁奚以寖毁吏无政也奚以大毁吏无志也奚以弗新吏无才也请论今自乾道六年秋八月以兴冬十二月以成奚以必新公有志也奚以能新公有才也奚以能速公有仁人长者之心也必新以志能新以才速亦才也不以才以仁人长者之心何也请论志人各有私异同相形爱憎相搏不挠者寡矣而不挠者志健也请论才才各有量抵其穷则咫尺不加进毫毛不克举也而不穷者才充也请论心夫民戚上而弗之欢敬上而弗之爱心不交也我与民为亲则劳佚同民与我为亲则缓急同蹶然动之趯然其趋我也此略也请论详公始至有事于先圣之庭悼先圣之失其居而惧已之弗?其职也公之言曰佛老之宫严且丽率与皇居相侔而先圣所庀乃弗及中下之庐先圣吾天也慢天者不祥且吾所受制书学吾事也违制者当论如律於是公之志立也既稽诸有司则负上之逋以万计负下之逋亦以万计上以峻督下以哀蕲公之言曰峻不已则怒继之哀不已则怨继之上下交相愤也志将何之于是公之志既立而未果行也期年戢奸整慢严藏啬出而平时飞扬灭没之财并集峻者夷哀者怡矣又推而应公上之羡征满既往之宿负待後来之急须得衍算也于是公之志行也此迹也请论理志者有意而无体必有所依而行才者所以为行志之具也才者易纵而难收微失所控则肆故仁人长者之心所以为御才之器也志健而才不足则事弗济才充而仁人长者之心弗笃则事虽济而多伤事且济而无伤非三者相须而无亏何以及此也此名也请论实凡物木章计若竹若石若瓦若甓个计灰石计若铁若丹若垩斤计取具为物三十二万三千有奇地为官者积弗取多闲材不足则定其价而後市赋其资而後输视其愿则徇而从之余须皆如之凡工为庐事常廪为土事常廪有差不时而抚其劳而扶其疾也余须又有差既役为工二万二千有奇凡用以材事之质剂命掌比之治者主之凡掌比之治皆民之有力自重善持家耻犯法者也以役事之稍食命掌学之政者主之凡掌学之政皆士之秀且贤遵法度可踪迹者也民之良者劳于外士之彦者持于内奸者有以寓目而无以措手也靡钱贯计五千一百有奇粟石计九百三十有奇无一而不至于民也凡民受役要者咸喜弗受役要者咸慕相劝而至不忍舍而归此其情非有感乎利也凡室自殿若堂达于门皆序而两之自殿若堂衍于旁皆挟而两之暨他室楹计二百五十有奇昔之所有必具而有加其无也乃今有之此政也请论人公名模字叔范其考是为石林先生呜呼可谓有子矣
兴国四营记
兴国升军则有兵自太平兴国二年始也二十五之忠节十五之効勇十九之武雄牢城此凡军之额也其肄额自何年始也六百六十有七属诸禁二百六十有七属诸厢此凡军之籍也其着籍自何年始也城之北少西忠节効勇牢城营之城之东少北武雄营之此凡军之营也其建营自何年始也其废自建炎三年始也其兴自乾道六年始也六年则太守缙云叶公为政之再期也六十有四以舍武雄四十有九以舍忠节三十以舍効勇皆即其故营营之又三十以舍牢城更而西之非其故也四十四万二千一百有奇积其物而计之也六千九百六十有奇积其庸而计之也二千三百三十有奇以贯计钱二百八十有奇以石计粟市材召工之费也市者弗告亏酬之优也役者弗告劳廪之厚也为坊五于其郭为乡十有三为里六十有五于其郊无毫毛之自出也于是兵之杂处者皆迁兼其家者专舍之止其身者合舍之其身他隶而以其家自随者阙之戍而未归者制其室数以待之募而未集者分其地域饬其材事以待之戍兵之归皆具而未来者乃今有以逆之则其为恩至衍也嗟夫月一其廪岁两其缣既有限也征役则添有给庆礼则横有颁又弗常也镌其有限弗常之禄而庐人之庐甚矣其难也且非惟其私而已凡兵非涅不为兵贵其辨于民也涅而去之以某罪论恶其无辨于民也不足又以其服判之其品七中而至于屦其采五白而至于绯谓之军容其弗遵者以某罪论恶其无辨于民也不足又以其居别之当舍而弗舍弗当舍而舍与弗当入而入皆以某罪论听而弗问又以某罪论甚恶其辨于民也请有闘伤之禁有博戏之禁有禽犬之禁有巫卜之禁有饮禁有滥禁有逃禁有盗禁有诡名之禁有匿奸之禁有敛财之禁有弛艺之禁有窃造军器之禁有私传兵式之禁有出法物之禁有结义社之禁法也者驭兵之器也营也者施法之地也官无寺无以施政也士无学无以施业也工无肆无以施事也兵无营无以施法也凡营别而谓之都都有头总而谓之指挥指挥有使以伏事之仪制阶级之律重则死之有兵于此弗严则弗肃弗肃是纵而菑之也凡营有房房有号号有籍损阙而失缮修一日以某罪论三日以某罪论若垣墉之败则登时筑之庇兵于此弗整则弗安弗安是锢而苦之也登时较之一日为多一日较之三日为多四十三年而弗复可以为多否也岁秋八月乙丑有令禁兵之占于籍者以盈为度其阙额钱毋输冬十一月乙酉有令禁兵之疏于帐者多阙弗登必罚无赦此地旷而人稀五方之游罕集初皆以致兵为难及是惮为兵者趯然动疑为兵者毅然决变其目之所习见而感其心之所乐为则营之劝也奚为劝示其不恝然于彼而核其不漠然于此此营之所以为劝也官日以丑酉之令从事孰敢不力惟公之敏而功也奚为敏而功无敺之以势而致之以道此公之所以敏而功也
雪山集卷六

[book_title]卷七
钦定四库全书
雪山集卷七
宋　王质　撰
记
涪陵谯先生祠记【案此记与白帝庙记张益德庙记当是孝宗乾道四年六年质两入蜀时所作】
孔氏亡而书存世以其书诱士以为使外骛之徒利之故正学废而俗学兴其所资者章句言语形名度数豪杰之士不堪以其高明广大之体滞於其间佛氏之子有达磨者自西土来中国断拘挛之见扫凝滞之具引学者以骏利之途天下豪杰相咏赞以为依归於是佛力始重自达磨建此宗而豪杰或见其趣嘘呵踧踏惊絶超拔之功故豪杰归则权在佛而儒者行世多为富贵威武所制功业名誉所役有得於佛氏之家者轻之儒者虽外不服而内自媿也普通以来天下以明心见性之捷非求诸佛氏之门不可吾道之妙布列於诗书礼乐而潜寓於易时出於论语孟子而会见于大学中庸未有指而出之收天下豪杰而归吾宗故惠能道一怀逊义元之流不受衣冠之所维絷使吾宗得此百倍于郑元马融【案郑元之元宋时避庙讳所改】失之哀哉伊川先生实始标呈孔氏之秘比佛氏所明益显露且亲戚不絶衣服饮食不易发奇伟之事于经常之中天下豪杰自有天渊为飞跃之地异时插锹系竹咸为吾宗之归孔氏之权重矣涪陵谯先生初习佛伊川授其学以大学中庸而指其法以敬先生悦之弃家破产疲曳妻子以从之游及其困饥且死不以非义之粟而易将殒之命非天下之豪杰其能建立如此哉往余在都有不悦伊川之学者为余道之余曰建炎之初诏起谯先生于河南无所踪迹有野人道使者入嵩山深絶见先生卧土屋衣襦釡竈皆尘强掖起之既至与宰相不合遂去不知所之此孔氏所谓遯世无闷乐则行之忧则违之确乎其不可拔潜龙也天地造化有不可羁绁或摄受之无难可谓有力非耶制伏虎豹非西方狮子不能他非余所知也是时尚未熟知先生之详後数年过涪陵见伊川之孙太守程公示余以武夷胡公宪河南郭公雍诸文且道所未尽者乃得其本末出处甚悉初涪陵未有先生祠堂公至始克为之险远幽仄有此足以重天下而无与扬之至今盖其後徙于伊洛而转仄于吴楚存没皆不关于故乡其疎固宜虽于先生无所为亏而乡党之典与牧守之职则为旷非公道问学敦教化念其祖而欲崇其徒奬其先贤而欲风厉其後来者谁与领此堂成而余来非平时有慕於其中而窃见其余末又谁当言之此岂偶然乎哉先生名定字天授起布衣为通直郎直秘阁丧乱莫知所终或云终於嵩山少林寺又云隐居青城之老人村易姓迨其今犹存云
白帝庙记
白帝公孙氏茂陵其里也清水导江临卭其生所历也成都其称帝王及死所也瞿唐其庙也其庙不知其所始而其事则可次而言之也呜呼更始元年称辅汉将军于成都欲保郡自守以待真主此白帝素志也美矣二年拒更始所遣将李宝张忠而称蜀主贰於汉也当是时世祖皇帝转侧河朔之间未兴而更始之政已乱非贰於汉也贰於更始也犹之可也建武元年以成家为号而称天子於是欲与世祖争天下尚奚言素志尽反矣呜呼白帝其知天命所归否耶白帝初闻李熊之言辞曰帝王有命吾何足以当之白帝之知审也熊曰天命无常百姓与能能者当之又何疑焉熊之弗知非白帝之弗知又审也呜呼误白帝者熊也六年世祖腾书为白帝平素之言且曰天下神器不可以力争白帝其知神器可争否耶是岁隗嚣以陇西归白帝白帝得之与合从拒世祖呜呼误白帝者又嚣也嚣不能误窦融而误白帝窦以兴公孙以亡其白帝之不幸非耶十二年世祖又移书为白帝苦陈之且曰以时自诣则全当是时隗氏灭任满田戎败公孙恢史兴又败谢丰袁吉又败王师既守成都白帝其知事势之去否耶十二之期至矣白帝固自知之而延岑之言曰男子当死中求生可坐穷乎呜呼误白帝者又岑也方事之急也张隆常少劝白帝以来归此刘禅之谯周也而白帝之言曰废兴命也岂有降天子哉则已入岑言于先隆少忠谋格矣岑存而隆少死何哀如之乎呜呼使白帝如世祖指挈图迎降保族安民与河西窦融同功智士之事也既不能然势尽力穷健决糜於一死不肯为姚泓慕容超以肉委人壮士之风也泓之果顾不及其童儿白帝视之壮矣呜呼智士之事不足壮夫之风有余庙以祀之非耶蜀也者魏取刘晋取李取谯唐取王特易於他邦而汉取公孙最後於余敌且难白帝之能高非禅势纵衍之伦也岑彭来歙强对也白帝能问陨之刘尚败吴汉危不得脱白帝之能诚高也呜呼议白帝者难乎其辞矣吾以为白帝之祸造於熊集於嚣厚於岑非白帝也如是其可以少慰白帝之心不与张步秦丰同羞否耶白帝死而为神据江山之会而护持往来於险阻之中丰功茂泽咸交赞以为归则泥首衔玉畏死偷生之流何以得此也呜呼其可书也已其可书也已
张益德庙记
汉车骑将军领司隶校尉西乡侯张公与诸葛武侯关氏壮侯【案此节去旧諡一字原本如是後同】以文武相济夹辅先主绍延汉基其子孙终始死生之际皆无负汉者天以此三人遗先主成邦而共为存亡所谓期运者非耶初先主与公同以涿郡为乡先得公壮侯自解奔涿於是乃得壮侯皆燕南故人也及先主依刘表驻新野於是乃得武侯语序武侯新於二公而先主所为鱼水者在武侯惟深此二公所以弗悦虽其迹如此而忠於汉则三公同一心也公之孙尚书遵武侯之子卫将军瞻俱死事於绵竹壮侯之孙夀亭侯彛与其宗殱於成都所谓共为存亡者非耶呜呼事将成天也初先主畏偪自樊略宛循襄阳向江陵至当阳之长坂曹公垂将及之危哉公据水断桥瞋目横矛以二十骑遏数十万之师不得前而先主得斜道趋汉津会壮侯舟师以脱其不死幸也於是武侯以大计说孙公而周瑜赤壁之事乃济败曹公也其人为周瑜天下户知之说孙公也其人为武侯天下亦户知之以舟师济先主也其人为壮侯天下亦户知之至断桥郤敌以免先主未有明为高於他功者微公先主虀粉矣武侯壮侯安在哉而尚赤壁耶此汉事之将成天遗公也呜呼事不成亦天也初先主鋭复壮侯之雠是以为吴之师公提万数之旅顺流而东下陆逊岂易当之哀哉阆之难也公死而张南冯习本兵猇亭秭归之耻童子知之矣此汉事之不成天夺公也天将坏人家国先夺其人人亡而後家国从之台城陷羊侃先死江陵陷胡僧佑先死汴州陷王彦章先死夀春陷刘仁瞻先死人弗死如基弗摧室弗倾也夫先主北向以争天下中道而失壮侯实建安二十四年也东向以争江南中道而失公实章武元年也不二年无两公先主身老志雕而永安之变已矣天其可知也武侯上失先主下失两公而黄忠之卒以壮侯死之明年马超之卒以公死之明年异哉其参会也汉之羽翼殄矣武侯欲以杨仪魏延李严马谡之辈而囘天心武侯非不知之其未解之条六章可以推之矣至鞠躬尽力死而後已其成败利钝非能逆覩此武侯平生大指而形诸辞者也後十三年而武侯死汉事去矣公不没於阆壮侯不没於临沮而武侯犹未殡於渭原殆未可量也公自中平之初至建安之末事先主凡三十有八年其相先後而终才一年有奇废兴存没其果有数也非耶公既没而为神其丰功茂泽形於死者愈益加於生则公为不死也神仙不死以气之贞豪杰不死以气之英气无间於穷壤无隔於今昔呜呼其可以弗敬也夫其可以弗敬也夫
濠州双穗堂记
淳熙元年夏四月得麦於濠梁之郊一本而二岐太守张公曰桑无附枝麦秀两岐此吾祖渔阳之诵也吾何以得之凡州之人咸曰维时穰哉维民康哉太守良哉公曰异亩同頴之禾唐叔得之献诸天子天子得之归诸周公归禾之书是也周公得之旅天子之命作嘉禾焉成王不肯有叔父是归周公犹曰天子之命也敢辞况唐叔哉国有祥天子承之其不有谦也臣扬之罔敢居之在小臣尤宜也凡州之人又曰往者资政沈公使淮西其未入为大臣也有芝开其先焉堂以识之其名为玉芝者也於是濡须重矣公诚不自有毋亦肯堂以宠吾邦公谢不敢曰小儗大非伦也凡州之人又曰五谷奚别而麦见谓首种其有以也夫天将兴周以来麰贻之及其降也春秋他谷不书至麦禾不成则书之非末矣斯堂也者重民事承天休太守之职也公其毋忽公又谢不敢弗能得则左其治之偏而堂之公曰以双穗名若何凡州之人曰宜公曰宜则当书来告曰苟宜书公其为我书之渔阳在汉为宛人我於今为安丰人间因乱避地而去之残牒尚有考焉今逆数渔阳为建武初元得一千二百余年而是物也复出大惧无以绍前人之休然天子之泽非我之力也余曰公之言义之正也不忘渔阳之烈知尊祖也不自有濠梁之祥知尊君也为人後知尊祖为人臣知尊君於法当书余之言义之正也初淮南被完顔亮之师公以诸生纠义旅护乡闾故安丰不亡太上皇帝义而官之以郡参佐付之主上又以提封俾镇之以储阁俾直之居十有余年安丰烟火桑麻有承平之风焉又以节俾持之濠梁要地既归节又起而俾典之期年濠梁又成乐国民无荣悴地无肥硗兹惟人哉天无心孰两夫麦之岐麦无情孰秀夫岐之两也有冲气行焉条达絪緼而为此祥兹惟人哉公於渔阳虽其详未可见而其人有相似者为祖若孙或可以言之也渔阳少从世祖以儒家子为壮夫事下公孙述於成都破匈奴渔阳高柳以少击衆诸将服之敌人畏焉以健武才施慈祥政开田畴劝耕耨陶富庶於闾阎能者难之此与公气象规模余以为似之非耶渔阳班於郭汲杜诗亷范之间如公则将谁班议者必有以处之矣始公为安丰有莲一干而两华及为濠梁又如之其祥不独此也然非民政所关弗着着其堂所自得名以示夫有志於育民者观焉
兴国军大冶县学记
天子非人才无与共治天下人才也者其源在乡其流在郡其归在朝廷积石河之源也岷山江之源也播而九之河之流也别而九之又三江之流也其归则同入於海也河且南且东至於华隂底柱孟津大伾过大陆而北之此而见河之功江所历曰沱曰澧曰东陵曰滙曰中江皆东趋此而见江之功皆未逾海之为归其泽溥也人才在乡不若在郡国在郡国不若在朝廷朝廷人才之海也而其源则濬於其乡周制士有秀自乡而升之司徒则以选士名之拔於其羣也选士又有秀自司徒而升之学则以俊士名之尤於其选也既升则弗征则以造士名之与民别也造士又有秀大乐正以告於王而升诸司马则以进士名之与士别也进士又有贤司马以告於王而官之爵之禄之此人才之滥觞也周官三百六十总以六卿内外高下而别之乃克用人盖人才皆繇此出也今之天下为里若干而属诸乡为乡若干而属诸县县也者乡之会也此论士之积石岷山导之则九国被其惠否则万物壅其泽其利害顾不大哉公来为是邑则曰财匮当理讼滞当决有司事也学校弗振则人才弗茂人才弗茂则国奚须君奚赖哉国事也君事也古者三十年为一世州以士献郡弗以名闻閲世而且过之其才小不展於州县大不施於朝廷士奚怍有司之惭可既乎何为咎有司也县令於民有父母之道也於士有师之道焉民弗兴咎在父母士弗作咎在师公甚病之则以告凡邑之民曰学也者为国养才非虚拘夫士也士也者为国养德非空廪夫官也德足矣位及之所以训治汝等既富且良而为美俗也於是役兴而民驩趋则又以告凡邑之士曰学也者非徒其文也学之本在道士也者非徒其貌也士之实在心所以推之治国平天下惟公所学是资也於是工休而士竞劝则以请东平王某书之公不自有又以告凡邑之士若民曰学也者天子制之有司行之当戴天子无思有司诗不云乎周王夀考遐不作人知本也夫於是以时释菜於先圣之庭再拜稽首咏歌君师之德以为天而后某为之述曰丙申冬十一月二十八日绪功也丁酉春二月十五日讫事也三十有七者其楹也西而北者其方也其来请者周君之奇朱君绂何君若董君维新万君钧陈君勋学之儒生也其更新者潘公子韶邑之令君也公三山人贤而有政事文章观此其他不问而可知也
张氏和政堂记【案此记当是孝宗淳熙五年所作】
圣言该治道也悉矣箕子析为三正直一也刚克二也柔克三也孔子析为四施之以寛一也施之以猛二也平之以和三也和之至四也三即四四即三寛猛者刚柔之异名也和者正直之殊称也若之何别之亦尝引天下之理而伸之乎隂阳气也昼夜者隂阳之变也隂阳交而四时成焉刚柔形也水火者刚柔之变也土石者水火之变也刚柔交而四维成焉寛猛事也缓急者寛猛之变也坚脃者缓急之变也寛猛交而四端成焉四时全则天和四维全则地和四端全则人和和与同异不相同而济乃克为和古之人谁其得之仲山甫以之尹吉甫之诵曰人亦有言柔则茹之刚则吐之维仲山甫柔亦不茹刚亦不吐不侮鳏寡不畏强御不茹夫柔以柔为刚也不吐夫刚以刚为柔也圣人曰寛柔以敎南方之强也死而不厌北方之强也故君子和而不流中立而不倚仲山甫无偏於南北而会归其极是之谓致中和者耶近之人谁其得之西安赵公以之眉阳苏公之辞曰其在官守不专於寛时出猛政严而不残其在言责不专於直为国爱人掩其疵疾匪一於寛致猛以济其寛也匪一於直致曲以遂其直也圣人曰寛裕温柔足有容也发强刚毅足有执也溥博渊泉而时出之赵公入是门哉兹其源乎所濬发深远矣今之人谁其得之广汉张公以之其为荆也慈温薰恻如赵公行春令之於益也峻发严厉如赵公行冬令之於杭也平舒肃洁如赵公行夏秋令之於处也合而为此邦此堂之所由作也其试偃仰游息於斯堂之上近取诸身远取诸物而观之日丽於昼而不能夜月丽於夜而不能昼惟人也昼则曰辟夜则曰阖天之全吾兼之动物横而不能纵植物纵而不能横惟人也立则体纵卧则体横地之全吾兼之呼吸而为气能隂能阳屈伸而为形能柔能刚敛散而为事能寛能猛故人之为天地之灵也为天地之灵而弗能自用之物所移也性有强弱则五行之数移之也资有温燥则五方之气移之也识有显晦趋有邪正则父祖所陶师友所渐风俗所染又皆得而移之不动者真我也公定心所照无方不彻独运夫天地之灵而翕张疾徐皆在我也人无所致其亲又何所致其疏人无所施其畏又何所施其侮囘旋变化於寛猛刚柔之间水火醯醢盐梅备矣所谓和羮非耶公名某字某其考太师某也父子所传上之孔氏为宗下之至於今也孔氏之大旨曰喜怒哀乐之未发谓之中发而皆中节谓之和惟其传之正也故存心养性而精一执之中弗离和弗散含德厚矣其不竞不絿不刚不柔凡形诸外者充和之余也其可书也已其可书也已
平政堂记【案此记当是淳熙六年所作】
上即位之十七年诏以某人为兴国太守凡亲若故咸止君勿往曰究之习兴国者濒湖为郭其民与龟鱼薲瓜杂居水归则葭苇莽苍又与狐兔相参也是岁诸大吏绳是邦以法者若干诸小民诉是邦以牒者若干诸吏若胥大若小重若轻论者若干诸当输不输钱若干粟若干诸当办不办兵若干甲若干推此类具言之又若干其何以当之君曰君命也将若之何既至信然某人欲引去某人欲引去或趋君勿留曰兴国久不可为也而今为甚凡仓庾若府库存者若干弗存者若干凡文符可报者若干不可报者若干凡城郭若乡里可督者若干不可督者若干他不堪谁何者又若干其何以承之君曰君事也又将若之何古之为吏者以职守为业以官守为家汉制间即所居之官为姓号传子孙而疾病休谒汤沐则归而与其家相见其勤且专者虽汤沐亦弗出犹有纯世之遗风焉古者重於以身臣人由此之故也今士大夫之家固有不幸而当其败坏者则亦极力所致而已未有弃而他之也使为吏者举择夫便利美好居之则远外之人谁与共理者上不鄙为弗能而俾之当此门持此家人主以天下为家者也衆建官师分职内外无非干蛊之子承德而用誉斯为亨也二爻干母三爻干父而终爻则父母之蛊皆弗及焉故曰不事王侯高尚其事此季夏园公之伦非委质事人者也且我方其未来则固徐氏之主也今委此身任此邦徐氏则传舍路人而兴国则家也观夫徐氏滋轻矣其敢不力若履危涉难与死生相轇轕在劳心平时且吉壤者不可同年语也其又将奚辞有所难於此则有所难於彼慎重可以为事君之大义非耶已而反侧者绥之使安离散者敛之使集愁劳者保之使康迫蹙者弛之使寛而後废玩者震之使耸豪梗者钤之使戢逋滞者整之使齐雕敝者厉之使精寛猛相济刚柔适时而兴国之政乃平凡邦国官府之财赋凡官吏卒伍之稍食凡祭祀宾客之劳礼凡都鄙稍甸之政令无或过无或不及而兴国之政大平惟其閲义理明閲世故熟致此非难也而不择剧易不间?恶以大公至正克其心汲黯难於淮阳而君易於兴国视古人有加焉其堂凡辨地域凡审面势凡赋功绪凡饬财用事皆弗着着其大略而系之辞从民志也辞曰峩峩其巅穹翠摩天君登斯堂意不在山皎皎其沚江湖表里君登斯堂意不在水安在其心在帝之民有露有霜有秋有春维帝克圣维民是徇不刚不柔大公至正维君体之又率履之君明臣良相协济之有熙斯辰有偃斯虹万声一欢往来憧憧有晏斯居昼律夜书弗猜弗惊浮龟沈鱼君之归矣民之思矣有苃其隂无斁遗矣
三圣坛龙祠记
淳熙十有一年六月雨不以时至太守池阳王公曰先成民而後致力於神古之训也凡治具考古之度相今之宜以次毕讲廼有事於上帝又有事於羣龙公曰在田在渊且在天龙之所止行也宜求夫并野并水而扬灵即其所止飨之东隔堤起阜屹立平湖之中势不甚高而巨浸莫能踰相传与水俱升盖神之久矣公曰龙实震为之雷亦震为之正东之卦也是地当用吏以祠龙之旧仪进公曰祖宗宪章至天圣迄嘉佑愈粹今皇佑之成式在是法当用公又曰是礼也文其何以将之中庸不云乎至诚不息不息则久久则悠远悠远则博厚博厚则高明博厚配地高明配天悠久无疆天地以诚而交参神其舍诸公又曰是理也隐其何以表之中庸不云乎视之而弗见听之而弗闻体物而不可遗使天下之人齐明盛服以承祭祀洋洋乎如在其上如在其左右夫微之显诚之不可掩如此夫诚可会幽明为一家神其彰矣闻者信居半疑居半咸曰圣人之言在世何其取用者多而收功者鲜也今将於公乎验之丁亥礼行是日隂云生戊子礼成是日膏泽洽越三四日至足而有余越七八日洊至而不絶於是疑者皆信信者皆坚然後知神道非邈圣言非诬某以为公致天泽厚民生其功小使夫圣人之言信於天下之心其功大天下不取信於圣人圣人不见信於天下虽有粟安得而食诸公名某字某其学导源於鲁而会流於邹故言行之气象蔼如也信是理深相是礼笃起是工敏求是文切汴都赵某以之观是举审纪是迹实汶阳王某以之建诸天地而不悖质诸鬼神而无疑噫此文之所以为作也
东坡先生祠堂记
先生以元丰七年别黄见诗桑下岂无三宿恋尊前聊为一身归者是【案聊为苏轼集作聊与】见词好在堂前杨柳应念我莫剪柔柯者是今载集杨元素起为富川闻先生自黄移汝欲顺大江逆西江适筠见子由令富川弟子员李翔要先生道富川满庭芳序所谓会李仲览自江南来者是【案江南集作江东】今藏下雉李氏先生自临皋渡武昌见诗清风度水月衔山者是【案度水集作弄水】今载集见词高安更过几重山者是今藏磁湖陈氏先生至富川见诗吾曹总为长江老者是今传富川见词緑槐高柳咽新蝉者是今载集且藏下雉李氏先生自富川趣高安与元素浓醉解别不及石田已暮见诗惟见孤萤自开阖者是今载集见词过湖携手屡沾襟者是【案高安更过几重山吾曹总为长江老过湖携手屡沾襟之句今集中佚之】今传富川前三十年一妪尚及见修躯黧面衣短緑衫才及膝曳杖谒士民家无择每微醉辄浪适驩相迎曰苏学士来来则呼纸作字无多饮少已倾斜高歌不甚着调薄睡即醒书一士人家壁云惟陈季常不肯去要至庐山而返若为山神留住必怒我书一民家户云今日借得西寺法华经其僧欲见遗吾云汝须得我不须得今传富川先生至京师入禁林犹不忘此土见书都下全无佳思坐念公家水轩蒲莲岂可复见今藏下雉李氏吾庐切与蒲莲相邻以小词从事钦惟元丰矫揉琢磨先生於江湖之间五年不如是奚以为先生先生去齐安以四月一日至富川以七日去以十日至庐山以十五日至高安以五月一日去以十一日至吴楚梁宋河朔交广又十七年不必考亦不忍考吁
富池昭勇庙记
昭毅武惠遗爱灵显者王爵号也昭勇者王庙号也富池者王庙所也甘氏者王姓也巴郡之临江者王乡里也某为秦丞相王远祖也某为吴尚书某为会稽令者王子也某为吴太子太傅某为晋镇南大将军某为散骑郎者王孙也镇南者死王敦之难於襄阳晋忠臣也吴王所仕国也大帝王所事主也西陵太守升城督折冲将军前部督王所历官也破曹公於乌林於濡须获朱光於皖城遏张辽於合肥走关羽於益阳解曹仁於南郡禽黄祖於武昌者王生而在吴之功也扞寇贼保城邑兴雨泽救生灵於元丰於建炎於绍兴於隆兴者王没而在宋之功也王生而事刘表事黄祖皆弗克终而其际会建功立业者吴也王没而历晋历宋历齐历梁历陈历隋历唐皆无所宠嘉而其尤大彰明较着者宋也宋有天下追録前代忠臣义士死而能有隂功密泽者於是以王为襃国公开宝五年太宗皇帝锡之也以王为襃国武灵公者元丰五年大旱祷雨有应郡以状闻神皇帝锡之也以庙为昭勇者政和二年部使者以王功闻诸朝徽宗皇帝锡之也以王为武惠王者宣和五年道士臧归真以王功上公车徽宗皇帝锡之也以王为武惠昭毅王者建炎二年以灵卜惊张遇郡以状闻太上皇帝锡之也以王为昭毅武惠显灵王者建炎四年以隂兵镇金人御营使刘光世以状闻太上皇帝锡之也以王为昭毅武惠遗爱灵显王者绍兴二十一年部使者以王功闻诸朝又太上皇帝锡之也王太守将军於吴公於开宝增号於元丰王於宣和一再增号於建炎又增号於绍兴呜呼吴於王厚宋於王尤厚也顺佑柔懿凡两夫人小君若女也绍威绍灵凡两侯尚书若会稽也建炎四年刘光世之请也呜呼吴於王厚宋於王尤厚也吴所以兴有五人也不能退曹公使曹公顺流而下吴必亡其退之者周瑜也不能擒关羽使关羽卷襄汉而上吴必亡其擒之者吕蒙也不能郤汉先主使先主顺流而下吴必亡其郤之者陆逊也不能取黄祖使黄祖据中而立吴弗兴其取之者王也鲁肃也肃之言曰汉室不可复兴曹操不可卒除惟有鼎足江东以观天下之衅剿除黄祖进伐刘表竟长江所极据而有之然後建号以图天下此高帝之业也王之言曰汉祚日微曹操弥骄终为篡盗南荆之地山陵形便江川流通国之西势也刘表虑浅子劣不可後操图之宜先取黄祖进据楚关渐规巴蜀此二策者吴所以兴也汉高帝之兴韩信坛上之辞也汉先主之兴诸葛亮庐中之辞也吴大帝之兴王所建取武昌并荆州之谋也周瑜吕蒙鲁肃陆逊班也陈武凌统董袭蒋钦非班也後王之没千余年始与史氏辨正而着王之等夷为高非诸公之品也呜呼其亦有数也已按图经王尝为偏将领阳新下雉县今在郡西大帝取以为武昌郡者也按传王为西陵太守领二县阳新在隋为富川又为永兴去西陵千余里疑传未安也或者为西陵之後易领阳新下雉上接武昌下控浔阳未可知也按图经王尝侯溧阳镇富池按传王之卒也未侯尝屯当口屯半洲不及富池疑图经未安也今下雉去富池二十余里或者富池即故下雉未可知也呜呼校合山川道路於千载之上难也可以阙书而王之丰功茂烈则不可以阙书也受吴之恩报之如此受宋之恩报之又如此则王之忠义又不可以阙书也宋祚无极王心亦无极隂殄北敌永清中原共跻登兹王之威灵诚足以及此也词曰陵谷兮迭为高深草木兮秋春明月兮不沦金支翠旗兮常新波涛沸兮箫鼓龙吟兮蛟舞瑶簪兮琼琚江妃兮汉女巵动兮星流袂举兮云浮格泽欃枪兮播落踧踏虚空兮百万之貔貅厉鬼惊兮疾走沙飞兮石吼玉劔兮不鸣天河兮无声亿万年兮元功生死兮哀荣谷我兮丝我淮之右兮江之左缭荆阳兮提封惠泽兮穹窿赤县风尘兮蒙笼掲龙旗兮在大宫谈笑泛扫兮正帝位於天中有诏臣某兮女其为王颂之拜手稽首兮曰臣其敢辞
压波亭记
湖今以洮名者是亭今以压波名者是以名斯亭者丹阳陈希顔识後湖苏公语也【案苏庠着有後湖集见陈振孙书録解题】或曰公之行世困於言语之波涛寝老矣其将靖之惧之云乎抑愤之云乎有是哉公之隘也公闻道最早其视波涛均於皋壤矣奚其惧奚其愤夫以力御物为压与物无竞养力不形其相忘於道术者乎何以压为然则公意安在吾不能追蹑特以所见明之水之本性湛也波涛其变非本性也风摇之否则石激之风石之势或缓或急而波涛从之有所使而然故曰非本性也变也本性则无所使亘古穷今常若是而已矣吾观於天下之水环三蜀数千里之壤与夫西戎南蛮数十百国之幅会三十三江与夫数百万之壑谷而走诸瞿塘他吾弗知自夷州达夷陵名滩四百二十有五极天下雄奇而其无闻者亦且骇神坠胆鬼神将郤避之石使之也至荆州水得平衍而纵横大肆以彻於海穷诸才辩不足以发明其博大雄豪之趣微风乍起万波随兴瞬息颦伸天地为之变迁蛟龙为之掀舞陵谷山川弗主故常风使之也风石之力亦大矣而骚人墨客一觞一咏可使妥伏安帖文章之力滋大矣韩退之於南山杜子美於洞庭玩名山大川於股掌之上推此类具言之岂足以当文章之锋哉公於文万人之敌而有余者也初定交於後湖春秋甚富也周行天下熟閲世故自芽蘖拱把而千霄梢云後湖不及见也洮湖之波涛少时足以镇之後湖已服其奇矣今三江五湖横放之四海不足容也而况於洮湖哉後湖当有以处之吾未尝登斯亭也而预观於斯文想亭下之风烟凝远鱼鸟不惊草木水石幽暇澄穆翛然有道之场尘中无有此也後湖之语其然哉後湖之语其然哉吾晚出於後湖後湖之意未究者犹可辞乎作止一如喧寂并遣无波涛亦无无波涛无所压亦无无所压万物之自然而相为徜徉此之谓逍遥而天下之至乐蔑以加於此矣谓予不信作後湖於九原试以问之
游无穷室记【为姚明之作】
子王子问於子姚子曰子好游乎吾将与子东絶大河跨龙门历砥柱而穷其源之与牛斗接者登岱宗望沧海而观日出泝汧渭略咸阳访秦汉之故都而而想像夫阿房五柞露寒宜春之壮丽子能强而从我乎曰能吾将与子南浮大江陟九疑酹虞舜之瓦棺而吊英皇北传长城数饮马之窟而眺望三关阻厄之形势子能强而从我乎曰能吾将与子?手相对近不离几远不踰阈而相与神游八极之表朝发轸於苍梧夕弭节於崑仑声气不接筋力不顿子能强而从我乎曰不能王子曰子云所以不能者有所碍也今夫织蒲以为屦斵柳以为履伐檀以为轮豢驷以为服合木以为舟缉竹以为筏此六者世之所谓致远者也而卒有所穷何者之齐则违楚向秦则背越非齐楚秦越之病子也吾将使子不屦不履而能行不轮不服而能驰不舟不筏而能浮也如是则无齐无楚无秦无越是岂不在子耶昔者子列子之御风也徐行不见屦履疾行不见轮服而川行不见舟筏也蓬蓬乎与风俱高寥寥乎与风俱卑迢迢乎远而不疲翺翺乎澹而不白善矣而犹有所待也风行则行风止则止是行止系乎风也行止系乎风则不在我故飘然而升薄乎云霄我不能使之降委然而降坠乎川谷我不能使之升非天下之至游者也黜肢体堕聪明与化俱流与妙俱宜而後能游於无穷今吾子之室间函丈席间容尺人以为隘也而达者视之不然千仞之高生於目也万里之远生於足也超然越乎目与足之外则千仞乌能为高万里乌能为远哉函丈之室容尺之席其间盖有无穷之游乎吾子盍归而求之敢命之曰游无穷而为之记
达磨大师行龛记
江陵张君孝芳事菩提达磨大师作行龛与俱以示某曰为我记之达磨自竺乾来震旦过建康见梁武弗旋踵遁去终其身於高山之间夫事佛之力他帝王未有加梁武者藉此足以有为矣而去之何也梁武缴纒名利之末固不足以领达磨所付而魏明者亦何足以知之魏明见之三达磨郤之三此非有所可否於梁魏也孟子曰舜生於诸冯迁於负夏卒於鸣条东夷之人也文王生於岐周卒於毕郢西夷之人也地之相去也千有余里世之相後也千有余岁得志行乎中国若合符节大哉中土圣人驰骋之地也所谓天下之广居者乎如长江巨河下万斛之舟而巨风翼之如平原大川以絶足之驷而驾轻车其力易施志易展也英雄好为事业者固与道异趣所成如汉高帝斯已奇乎其王汉中也曰吾亦欲东耳安能鬰鬰久居此乎圣人虽无心於择土而势所便气所合者多在夫七曜五行纯全融结之所自慕功业者言之所谓建瓴水於高屋之上者也文王迁镐而太公来达磨至洛而慧可出风虎云龙此岂偶然也哉南印来东土越海踰漠为法求人见赤县神州有大乘气象达磨固自云耳
雪山集卷七

[book_title]卷八
[集部,别集类,南宋建炎至德佑,雪山集]
钦定四库全书
雪山集卷八
宋　王质　撰
书
与张都督书【案此书当是孝宗隆兴元年所作】
某自四月离扬州今至南陵三日而行四百里劳苦之状不言可知独是隂以观听求诸道涂荟蕞见闻或可以补助万一前书略以某人御下无状之迹告之钦夫持兵劫属官之书拟刃临总领之舆纵火焚编民之草乘酒撞纳妇之居甚不祥也某在相公左右未尝闻之某犹不闻也计不复至於相公之前矣然则相公平日所闻惧有非其真也夫居人之上者下之颦笑屈伸无所不当知之故能得其隐微而为之瀦泄古之为君也或出入南亩之间曾孙来止是也为吏者或旨否饁食之际田畯至喜是也凡为此者无所不知之道也後世之民视君如帝视大吏如神视小吏如龙麟虎豹可见而不可近也故上之人耳目寝狭而下之人肝肠寖壅幸而达也未有无所历且无所托而能也对面之间犹有乖隔况涉数传之後乎相公之尊其得见者有数矣见而敢言言而敢尽者又有数矣故某惟相公平日之所闻有非下情所诚然者古之君子以苦言为良药以甘言为美疢何者苦言之多出於情而甘言之或浮於实也虽不皆然要十之八九矣前侍相公因言赵沂来告吴璘之师复振西人之归不絶近见冯时行移书唐立夫深病璘而危蜀赵子之论是冯子犹不失忧时爱国之贤者冯子之论是赵子可胜罪乎然则冯子非欺人者也赵子虽不欺人为人所欺则未可知也某亦安知某人为能与否有不令子弟足见其无贤父兄矣然此言难信者此事非某之素习也耕织当问奴婢军旅当问武夫书生非其业也问佛於僧其知之固也至於饮酒茹荤为僧之病者其徒未有肯自列也问他人则知之矣相公重以军旅之事而问士大夫亦重以士大夫之议而言将帅岂不以非其业故耶古之豪杰部宾客以军法是灭秦抗汉之规也勑儿曹为部曲是驾魏陵吴之势也近见陈阜卿云始谓御军为难今又措置民兵府卒乃知不过如此某云天下本无难事意解便了然兵非士大夫之所常习亦非士大夫莫能深知此物与鬼神造化相通非庸人所能轻解故某前书略谓钦夫军旅之权当使渐入士大夫之手只陈阜卿张晋彦之流使居兵间戈鋋刀槊之下便有古人之风今数大卒为之没世不能有美绩也败坏五家军政职是数大卒而又灯灯相传源源不絶态度殊不甚远尚有加焉有陈金而置庑者必无宿城之奔有素服而殿师者必无德顺之效此岂过误哉相公以此知诸将之才矣早晚还归庙堂维新宪度若不易今日之军政亦不过今日之武功而已相公之诚通天地而开金石盖有余也然精神寖改於前时功业未满於初心徒使相公深悲浩叹之不足前日临分之际相公忽动山林之兴退与钦夫道而伤之谚云指望张三作王大争奈王大是张三蹉跎相公至此者则此曹为之也岂独诸将之罪哉张晋彦闻已得祠必过维扬谒相公试留与语观之偶动怀抱不觉宣泄尚惟钧恕
与汤相书【案此书亦似隆兴元年所作】
某於四月二十八日尝以劄子诉相公以家贫亲老之状乞一官职为养伺侯二十七日不得报廼五月二十五日再以劄子申前恳益切伺侯又二十日犹不得报某窃自疑相公前後再当国天下之才超轶惊迈如张孝祥诸人皆弭耳下心听命効力而不辞不独相公有以服之殆有以致之也故近世宰相之门多人物者无如相公诗不云乎有卷者阿飘风自南阿卷则风至礼尽而士附某以身试之而未然岂有所得罪於相公穷思深维不可谓无罪然不得为罪也敢为相公陈之天下之人苟非园公绮里之流谁能无求于宰相受其求者尊则求之者卑惟其习为卑也故擎跽曲拳促缩喘吁犹以为不足某今未尝一涉相公之门移书而求官閲月而狎至夫为天子之宰而匹夫可遥令且可趣得耶此其罪则近乎傲羣天下之士而敎养之于都其名曰太学以博士正録五七辈相与董治乎其事其名曰学官其人虽未精选而间亦颇有所择故金银伏猎稍不至其间而某骤出草莱未尝为朝廷试用虽以舍选进士发身又乌知其非金银伏猎之流而遽有所求乎此其罪则近乎僭傲与僭某不敢有所加饰独念前日幕府之废亟欲解归而未能忘怀于相公犹侥幸夫一见而庶几乎有成则归且有辞以白大人而少慰其心是以匍匐奔走而来至东林而婴疾有故人者馆之盖将调护以待其平而自致相公之前又虑夫延日淹月不能以卒安而藴结含蓄之情有所留滞而不得疾吐如茹物于其咽而不下是以出此迫切率易之为而不知其非夫江淮去行都千里而远东林去行都百里而近不惮千里之行而辞百里之役夫岂人情形近乎傲而心非傲也某入太学一年而校外舍二年而升内舍三年而中上舍季考月书苟以事而不至盖未有至而弗获者历数前後或者以为某积累之颇多而步骤之最速且以为其人能自别于其徒略无场屋销落尘滞之气而其为文无所大戾於绳检虽间有所不与亦以其取名之太多而躐等之太亟曳裾其後者不能无不平於其心至数某不肖之迹则亦不过布衣平时之常态滕甫冯京反以得声而取重於世者也今之为学官者率出于进士之高科宏辞博学之异选三舍之闻人而三舍所居且多于其他某有其一而又居其多则亦不可谓全无涉也五年之积虽无一日之历盖尝用大臣之荐得册府之召近年召试而报罢不旋踵而物故者许必胜也经年而为学官者刘度也四年而漠无他授者某也某似必胜则犹有喘息苟存于明时似度则岁月邅回殆或数倍过之某之负衅也则以某人密授之某人而隂嗾以某人某人之怒某则以某为主坐而不往见某人之怒某则以某辟属官而不肯行而某人则奉之行之者也夫某人某人之为人自有公论某人死而某人废凡其所排弃者无不奋迅光明而有以自伸而某独流落栖迟未解某人某人之冤幸未至于与必胜同科犹可以援度而为例名近于僭而实非僭也相公渊博超明岂不孚乎其心而疑乎其形察乎其实而牵乎其名犹宛转迟囘于此非相公有所靳吝而不肯予特欲矫揉顿挫使知官爵之不易得而世事之难期也相公敎诲之情甚至某感服之心甚深然而相公所以迁延者至再而某所以哀鸣者至三相公矫揉顿挫之功不可以有加而某急切恳迫之辞亦不可以有进上之不可以有加而下之不可以有进其势皆将穷于此方其未穷也犹有所待也至其穷也而不囘而後可以絶望而无所待天地之为秋冬也风戕霜剥而物不怨形槁精乾而物之望不絶何者秋冬于今而春夏于後也使万物知天地惟秋冬之专而无春夏之继其望絶矣望絶则天地之造化亦穷故天地于万物相资而至於无极者吾之造化不穷而彼之望不絶是以能久伏惟相公推天地造化之心略去其傲僭之罪而深察其至切之情度其势之穷而无使其望之絶也是用刳心沥辞重足听命
与虞宣机书【案此书当是孝宋乾道五年所作】
某乍去恩门忽忽若有所失如诗人所谓静言思之不能奋飞瞻望弗及泣涕如雨若非恩义相关岂复滞情如此伏想贤父子之间所以锺意不肖者若合符节龟山老禅有云已到岸人休忘後未曾渡者要须船盖记録可见其详者一佛三十三祖五十二世一千七百余尊宿无他事业止是岸岸相济舟舟相渡到岸自已事了度人佛法事了达磨谓神光云吾从南印来东土踰海越漠为法求人此圣贤传心付印之急要至劳至苦至痛至辱而不辞载在诗书扬善推贤亦是法也在出世界法则为报佛恩在世间法则为报国恩不独是学人身分上事自是尊宿性命上事学人委命以求师先觉捐躯以求嗣西来之初达磨腐舌烂肠甘天下之至毒而神光断臂立雪极天下之至惨与後世儿孙辈立本来面様今世有堪为法嗣而不遇引接之人有收为子息而不堪付授之寄岂惟禅门士大夫亦然某于恩门委身投诚如须弥山永无退转如恒河沙永无穷竭于是恩门于某未知肯与一指头禅三顿棒法否若谓果然则野水无人渡孤舟空自横又未知其说也老子问于常枞曰何以敎我常枞曰过故乡而下车子知之乎非谓其不忘故耶常枞曰是已人情远则疏疏则忘今某远矣疏矣愿毋相忘而已
与虞相书【案此书当是乾道六年所作】
某以凛冬之严历马嘶饶风之险以盛夏之烈犯瞿唐巫峡之暴以期年之间而行数万里之远以一介之微而当鹦鹉之愤可谓天下之至危至苦幸而死脱遂此生归凡身体髪肤父母妻子皆相公再与之余置勿复道也某心雕意谢无意从官固与相公有言矣自师友亲戚交谒更谏皆不以为当以义相感者以为自秦汉以来王公不复下士宜少除豪以相迁就庶授受之间两得其理此一论也以利相导者以为知己当位时难得而易失过家宜亟去无留不可迁延持俟命之说此又一论也前者之论谓之宜除豪盖自无豪可除其说非也後者之论戒其勿俟命命者受之于天人若之何其说益可羞矣某之所以自处者甚确其自知者甚明也顾情有所迫义有所当然不得不为相公陈之父母既老兄弟未立全家所望惟某而已今既不能强行其所不欲则俯仰所以责任者未有以当之也伏念家君好学守道亷介勤畏两任六年麤为统莅者所知今夷陵法掾垂满若至行在谒铨部不惟数千里之役非老者所宜而三五年之次亦非穷者所易守也某省罢固法之所优而同列已各有处又以例之所当得者愿以此移之于亲惟相公
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 10:30:17-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>