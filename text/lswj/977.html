<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="提要,卷一,卷二,卷三,卷四,卷五,卷六,卷七,卷八,卷九,卷十,卷十一,卷十二,卷十三,卷十四,卷十五,卷十六,卷十七,卷十八,卷十九,卷二十,卷二十一,卷二十二,卷二十三,卷二十四,卷二十五,卷二十六,卷二十七,卷二十八,卷二十九,卷三十,卷三十一,卷三十二,卷三十三,卷三十四,卷三十五,卷三十六,卷三十七,卷三十八,卷三十九,卷四十,卷四十一,卷四十二,卷四十三,卷四十四,卷四十五,卷四十六,卷四十七,卷四十八,卷四十九,卷五十,集卷五十一,卷五十二,卷五十三,卷五十四,卷五十五,卷五十六,卷五十七">
<meta name="description" content="明代诗文别集。皇甫汸(字子循,号百泉)著。皇甫著述甚丰,诗文有《政学》、《还山》、《奉使》、《寓黄》、《家居》、《南都》、《禅柄》、《澶州》、《栝州》、《南中》、《山居》、《副京》、《来凫》、《司勋》、《北征》、《南署》、《赴京》、《浩歌亭》、《安雅斋》诸集。直到晚年手自删削,编成《皇甫司勋集》,凡60卷。其中赋1卷,诗32卷,杂文27卷。现存有万历间刻本,前有万历二年(1574)他自己写的《集原》,并有范惟一、顾存仁、刘凤诸人序。《四库全书》即以万历刻本为底本加以著录。其《集原》(即自序)曾自述其诗,始">
<title>皇甫司勋集_皇甫汸_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">皇甫司勋集</span> <br/>
          作者： <span class="inputVal" id="bkauthor">皇甫汸</span> <br/>
          朝代： <span class="inputVal" id="bkdate">明代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">类书文集,诗文集,完结</span> <br/>
          字数： <span class="inputVal" id="bknum">[book_length]221107</span> <br/>
          说明： <span class="inputVal" id="bkdec">明代诗文别集。皇甫汸(字子循,号百泉)著。皇甫著述甚丰,诗文有《政学》、《还山》、《奉使》、《寓黄》、《家居》、《南都》、《禅柄》、《澶州》、《栝州》、《南中》、《山居》、《副京》、《来凫》、《司勋》、《北征》、《南署》、《赴京》、《浩歌亭》、《安雅斋》诸集。直到晚年手自删削,编成《皇甫司勋集》,凡60卷。其中赋1卷,诗32卷,杂文27卷。现存有万历间刻本,前有万历二年(1574)他自己写的《集原》,并有范惟一、顾存仁、刘凤诸人序。《四库全书》即以万历刻本为底本加以著录。其《集原》(即自序)曾自述其诗,始为关洛之音,一变为楚音,又一变为江左之音,又一变为燕赵之音。又一变为蜀音。并缕举其师友渊源甚详,可见其转益多师。四库馆臣评其诗说:“今统观所作,古体源出三谢,近体源出中唐,虽乏深湛之思,而雅饬雍容,风标自异。在明中叶不失为第二流人。冯时可《雨航杂录》云:‘皇甫百泉与王弇州(世贞)名相埒,时人谓百泉如齐鲁,变可至道,弇州如秦楚,强遂称王。’王士祯《香祖笔记》以时可所评为确论云”(《四库全书总目》卷172)。陈田《明诗纪事》认为:“子循五律,清裁雅调,自是一时之俊。五古亦是当家,至模范魏、晋,熔铸齐、梁,于子安(其兄皇甫涍)稍逊一筹。”两家所言,较允当地说明了皇甫汸的创作成就。</span> <br/>
          封面： <span class="inputVal" id="bkimg">Z_19166.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]皇甫司勋集
[book_author]皇甫汸
[book_date]明代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]类书文集,诗文集,完结
[book_length]221107
[book_dec]明代诗文别集。皇甫汸(字子循,号百泉)著。皇甫著述甚丰,诗文有《政学》、《还山》、《奉使》、《寓黄》、《家居》、《南都》、《禅柄》、《澶州》、《栝州》、《南中》、《山居》、《副京》、《来凫》、《司勋》、《北征》、《南署》、《赴京》、《浩歌亭》、《安雅斋》诸集。直到晚年手自删削,编成《皇甫司勋集》,凡60卷。其中赋1卷,诗32卷,杂文27卷。现存有万历间刻本,前有万历二年(1574)他自己写的《集原》,并有范惟一、顾存仁、刘凤诸人序。《四库全书》即以万历刻本为底本加以著录。其《集原》(即自序)曾自述其诗,始为关洛之音,一变为楚音,又一变为江左之音,又一变为燕赵之音。又一变为蜀音。并缕举其师友渊源甚详,可见其转益多师。四库馆臣评其诗说:“今统观所作,古体源出三谢,近体源出中唐,虽乏深湛之思,而雅饬雍容,风标自异。在明中叶不失为第二流人。冯时可《雨航杂录》云:‘皇甫百泉与王弇州(世贞)名相埒,时人谓百泉如齐鲁,变可至道,弇州如秦楚,强遂称王。’王士祯《香祖笔记》以时可所评为确论云”(《四库全书总目》卷172)。陈田《明诗纪事》认为:“子循五律,清裁雅调,自是一时之俊。五古亦是当家,至模范魏、晋,熔铸齐、梁,于子安(其兄皇甫涍)稍逊一筹。”两家所言,较允当地说明了皇甫汸的创作成就。
[book_img]Z_19166.jpg


[book_title]提要
钦定四库全书　　　　　集部六
皇甫司勲集　　　　　　别集类五【明】
提要
【臣】等谨案皇甫司勲集六十卷明皇甫汸撰汸有百泉子绪论已着录其诗文有政学还山奉使寓黄家居南都禅栖潭州栝州南中山居副京来鳬司勲北征南署赴京浩歌亭安雅斋诸集黄虞稷千顷堂书目皆不着录晩年手自删削定为赋一卷诗三十二卷襍文二十七卷冠以集原一篇其诸集之名仍分注各卷之未刻於万历乙亥范惟一所校订也朱彛尊静志居诗话称汸集六十卷即指此本黄虞稷亦不着录偶未见欤集原自述其诗始为关洛之音一变为楚音又一变为江左之音又一变为燕赵之音又一变为蜀音缕举其师友渊源甚详今统观所作古体源出三谢近体源出中唐虽乏深湛之思而雅饬雍容风标自异在明中叶不失为第二流人冯时可雨航杂录云皇甫百泉与王弇州名相埒时人谓百泉如齐鲁变可知道弇州如秦楚强遂称王王士祯香祖笔记以时可为确论云乾隆四十六年十二月恭校上
总纂官【臣】纪昀【臣】陆锡熊【臣】孙士毅
总校官【臣】陆费墀

[book_title]卷一
钦定四库全书
皇甫司勲集卷一
明　皇甫汸　撰
赋
祷雪南郊赋
岁屠维赤奋若兮朔易正乎玄英历固闭於畅月兮练望几之翼辰皇帝有事於南郊祷也何祷尔繄鳞运之迅傃兮气憯檩而葳蕤诧隂伏之莫竞兮恒阳若而淹期金方伤而木沴兮亟春令於僭差薄氷履而易冶兮杲日出其尚熙虞介虫之为孽兮终旱瘨而疠滋岂嘉承之弗嗣兮胡元元之逢此罹也先是天子祗祓宗伯崇禋野庐清术司烜绦旻氊邸閲掌次之则旌门诘羽林之兵是旦也曶霍蒙合烂灿星陈望舒先抶飞廉後奔张急缮以按招摇之队振殷辚而走夔魖之神天子乃离斋宫辞静室侑方只款太乙驰道既警乘舆乃出云引县常飈分列戟驷文螭之襂纚兮六素虬之络绎翳端路之翠华兮旅中庭以苍璧树羽崇牙执绂秉翟鼍鼓金镛鸡竿玉戚虽九奏之乐未宣而万舞之佾咸集少焉清尘起而烟煴於属车紫熏扬而苾芬乎趣席纷总总其将羾兮班峩峩之入觐帷弸彋其在窅兮衣綷?其敛敬玉佩鋗而陆离兮金铺郁其晻映天子于是乎奏芝检而遵?屏华盖之承宸俄改步於灵陛兮缅稽首乎帝阍肆普淖之充簋兮缩嘉栗之盈罇既而皇命祝史为我陈词愬睿图於凭翼兮庶明徵其鉴之怳陟降之弗爽兮岂须摇而逖斯祷曰同云为我兴连氛为我积噫不周其惠来影扶桑其暂昵辟西域啓东国剪琼蘂之六霙染瑶坛之一色燔柴焰而霰烬兮醴酒凝而氷沥拂旋途兮絮为旗拥回銮兮玉为轼蔼蔼浮浮瀌瀌奕奕普润中田偃液上陌夐白眚之衺文兮兆丰年於盈只率土播谣乎两岐兮踰沙受献於三脊斯万姓洽其懽心而百神歆其明德者也有若酣璇台舞瑶室端皮弁曳豹舄将猎之鈃山骛於萍泽则非所以掩身安形而亦亡禆於昭假焉矣乃有新进小臣叨扈从觌盛节第嘉颂扬休烈辞曰禋粥粥其帝轸维兮维匪恤胤恫吾黎兮帝赫延竚神宴娭兮登我百谷戎叔为兮课功减五三与偕兮菟园者谁负薪咨兮工赓黄竹帝考祺兮
阳湖草堂赋
王子庭滨於阳湖遂肯堂焉以藏以修乃自谓阳湖子而人亦曰阳湖先生云嘉靖上章摄提格玄月既望爰自国子博士拜陪都之祠曹临觞怆别抽笔而为之赋其辞曰若夫扬州之大泽吴郡之具区有五湖焉是亦天下之至水也胥贡注其上善洮滆泻其玄灵别有一派滙为阳城表淞瀦之神委混崐沫之巨津光涵金鼎波撼洞庭奔溜则三方灌溉吹涝则百川沸腾溭淢濜溳漩澴漰拜??叠跃潏湟砰磕涓网浍络岩襟?带骇浪云间惊涛天外尔乃呴雷激电泐雾蒸烟洸洸汩汩汗汗沺沺粲若锦濯净若练悬苹藻扰溺菼蓼新鲜翘茎瀵翠翳颖潜鱼龙出没鸥鹭联翩岂返历阳於一夕尽底定震泽而偕之千年矣宛中央之美人兮纷淖约而鉴德敞苕亭之邃构兮宛清沚而嘉客此亦足以大观宁必彼焉是适尔乃褰荷裳兮曳兰佩櫂桂楫兮方松舟既将进而容与复欲去而淹留望洋向以增叹溯洄从而莫逑于是幽壑敛霏他山吐月采芙蕖杂杜若喁赤鳞狎玄鹗勔咏叹以兴思怳乘虚而超忽若石鴈杳冥金牛怪诞孙啼或神徐酣终幻尔若澄江对谢炎海浮张匪智斯乐亦情相忘若夫钓渭之叟饥泌之士服在王官媚于天子极北九重江南万里俟济川以歌说将归湖而觅蠡
瑞爵轩赋
癸巳玄月之吉曲梁令式燕于堂凡我僚友暨幕属若而人咸预下陈觞一行有黄雀集於堂隅少则抢榆而起腾跃而上北向云霄莫知所止邑氓请曰瑞哉瑞哉雀爵之义也黄中之色也君侯握爵中朝殆不远矣在昔董仲令不其雀乳听事前桑民为歌颂吾侪小人敢效兹为皇甫子让之再乃题轩之楹曰瑞爵而为之赋辞曰繄式燕之自公兮实撰吉於兹辰敞初筵之秩秩兮蔼来止之薰薰被宫商之雅奏兮荐脾臄之杂陈宾酬主而百拜兮觞引满於一行乃有黄雀止于华轩若鼓若舞载翻载翩暂窥檐於下集兮终轶汉而遐骞佥驰目於罕觏兮倏矫首而去旃嗟伊鸟之弱羽兮粲瑶光之景星饰元吉以为裳兮锡凭霄之令名於时也仰无茂树俯无白粮岂缀彩之汝求兮遂避珠而我翔俨依人而呴呴兮俪嘉宾之在堂孰为来哉氓曰君侯之庆也若夫潘氏徵肩魏生占手性狎陈前声蜚崔後谅昭德而匪愆谓报恩乎奚有又若献自西域集彼东园出贝多而迅翮望含章而奋翰非鸳非鹭非鹗非鵰同海燕之呈瑞并谷莺以迁乔物虽细而表大兮福无门惟自召纷吾扈此南金兮世方慕夫孔翠展好爵之尔縻兮愿乘轩而列位流清音於以侑兮酡赭顔而既醉瑕时潜之方翕兮亦利宾其用举曦上林之宠珍兮巢桂实而容与伤世网之我婴兮聊敛翼乎兹处苟一枝足依兮又焉假夫全树尔乃揖上客感微禽命芳酌挥瑶琴爰纪其事以慰我心乱曰园有矰缴鸿则罹兮野有枳棘鸾则栖兮剧途黯黑鸣枭鸱兮割鲜鼎俎委衆雏兮凤翔千仞盍揽辉兮鹏絶云气鷃见嗤兮嗟嗟黄鹄志安知兮相彼鸟矣将鳬飞兮
义鸽赋
余客居陪京尝养鸽十余寻被流言将图归计乃命童子悉放之一鸽夜去晨来徘徊瞻顾意将恋恋因感而作赋焉词曰何斯禽之灵哲兮乃恋主而踟蹰若含意兮未展犹吊影以相於遶空梁以托宿兮嘅故栖之在除方其驯扰晨轩和鸣夕砌饮啄闲暇毛羽鲜丽或命侣以将雏奉清光以娱稚顾以鸟而养鸟胡观仁而取义逮其主人不乐羣鸽已辞翼将翔而复止声暂背而仍依岂无匹而守独舍寥廓而安卑似楚姬之怨别类田客之相随痛鸡鹜之骞舞兮俾鸾凤为之摧颓乏冥鸿之遐举兮悼鹦鹉之罹灾衆方嫉余之修能兮鸟何意而怜才若夫雀处堂而孔惧兮鵩止舍而贾悲翳鸽非野鸟兮奚昭慝而示危又若海鸥不惊庭爵斯集愧未尽乎尘机亦何徵于报德若其张仲之庐乍偃翟公之门尚开朱生絶谒以谢往敬通却扫而杜来世之丧道人亦何心昔时结驷今日遗簪请息交於良友恐负诮於微禽
感别赋
戊申之秋八月初吉季弟水部郎子约以制满还阙而余羁绁都亭移书告别发函披诵悲不能胜嗟夫丈夫之生自悬弧矢以来孰不有志於四方故曰人岂鹿豕也而可常聚乎此光禄之赋惜其渊云词靡而病於儿女情多盖别不足以兴悲而情有所感於别则悲可知矣因撰兹赋以代饯云尔辞曰别方异绪离状殊端在有情而必款岂同气而能堪轺车陈於垧侧舟檝戒於江干或感慨於川逝或行嗟乎路难涕临觞而共收心执袂而俱酸善哉江生之言曰黯然以销魂值我爱弟遄往帝阍愧双鹄之并举兮矫乘鴈而孤骞若夫未营四方聊事一室侍讌庭闱聨经几席辩索研坟游玑讨历绎孟氏之有三咏诗人之既翕至其恭承嘉惠忝窃龙光仲兮叔兮乃以轩而以翥伯也季也复载翺而载翔或彯缨於建礼或结绶於文昌或驰麾於赵魏或沿牒於楚湘乍乖云雨少别关山旌指洛而将赴裘滞秦而未还行行路何极去去情不忍寄芳草於春池揽素毛於秋省夏暑溽而扇违冬飈厉而衾冷顾奚别而非悲抑奚悲而云甚迨夫丁辰荼酷轸患纒绵乾覆奄夺慈景俄殱悼金昆之脆质凋玉树於华年同朝露之溘尽展夜壑之已迁繄庆往而吊来亮福倚而祸伏豺狼逞凶蜂虿隐毒构曾参为杀人收张俭而属吏谓死灰其不然诧凝脂之可畏投清流使合污恶独醒而强醉胡人心之险巇兮亦天道之冥昧赂苟输而在宥兮囊无金之可致邹投珠而遭盼兮和抱璧而蒙寃乏文姬以请驷兮望融弟为急原得与丧其齐塞兮退未遂而触藩肆苍鹰之乱纪兮实桀犬之余孽陨东晋之玄风兮点西州之英烈谁百口其相明兮空抚镜而存舌中郎奋於钳徒兮应相起於溺摺尚录过於代门兮布扬芬於汉阙将逆施于末路兮终雪耻於前哲斯时也虽具迩其含悁矧驾言以远别遵首路之逶迟兮睇萧晨之凄紧凭江阁之交疏兮见中洲之帆影淮水落而彭城荒燕云飞而冀门近想天上之仙班恍梦中之幻境粲西笑而心摇托南栖而迹警追二陆於畴昔兮缅两到之徂征置美酒以高会兮列祖讌於华楹徵绮罗之妙舞兮被丝竹以新声惧堂中之蜡烬忘户外之骊鸣虽拟迹而同别亦原悲而异情愤世道之黮黯兮请以余为殷鉴衆女嫉兹蛾眉兮均自沉於明艶客方诫乎用光兮嵇弗戢而罹患云赋就而晩疲贾书上而早谴齿何贵而象焚鞹乃灾於豹变庶养德於木鸡毋处才以能鴈辟涉海而获济兮谙风波之苦辛伤虎口而幸脱兮犹心悸而告人疢已痼而复初兮举药石以具陈羽有落於虚弹兮咎无蹈於震邻纷余季之玉秀兮又袭之以兰芳振逸响於寥汉兮赫掞藻於明光恩被命而攸渥兮德润身而弥彰渺岐分于川岳兮瞥星散於参商季昔时兮送余余今日兮送子若迭代於天运匪往复於人事喜何剧而无悲悲何穷而无喜情生文以叙离词因情而敛思肠屡絶於停毫泣欲尽而盈纸愿行者其勉旃惋居者之已矣
吊言子祠赋
循故戺以延盼兮俨初地之犹存风萧萧而尘黕兮日惨惨而雾昏但见荒榛蔓草断础颓垣狐鼠夕走鸟雀晨喧并咨嗟於行道每邅回而过门若夫四禅经始二梵肇基既流银以僝殿亦布金而墄坻力穷土木之丽工竭雕镂之奇疏寮绮缀栌栱丹施覩庄严而恐怖示寂灭於慈悲由是息心之侣仰止销迹之衆皈依研经味品拥锡蒙缁信毗邪之胜境而迦叶之宏规者也讵知道有隆替业有兴亡恒河泻於金谷只园表为戟闶鸽散林远之舍燕巢王谢之堂寝呗响於钟磬奏艶曲於笙簧谁其嘅叹良二千石侵者八九余者十一乃建学道之宫爰邃精华之室禋祀言公肃瞻像饰斯文在兹嘉名允锡绦帐霞披青衿云集洙泗翔风弦歌振邑教思无穷胡侯之泽乃有中丞因之开府铃阁崇威旌门耀武卫士操戈县令负弩内有靖柝之庐外设严更之署一旦市儿弄兵博徒构衅崑燎方扬骊灰倏烬遗簪履於东墙弛扃钥於北阃民之无良德则不竞森栢将双树俱凋甘露与棱霜共尽乌绕枝而倦栖马号塔而却引嗟乎经云火宅律曰化城浩劫靡爽幻理有徵胡然而释胡然而儒胡然而堂胡然而墟法沦於空孽罹其害测平陂於前因垂倾覆於後诚
皇甫司勲集卷一

[book_title]卷二
钦定四库全书
皇甫司勲集卷二
明　皇甫汸　撰
四言骚体
相彼古泉【赠吴公也】
相彼古泉湜湜其清君子吸之显允王明曰既受福羣小是愠肃肃嘉征弥邵弥濬峩山两峙泉侯深矣懿彼泉源胡自今矣之子有怀嘅其临矣
泉之混混睇彼高冈伊谁命之我思陇乡于以莹心亦异之觏于以逮下亦孔之厚兹其方可胡鞠焉疚民之绎思侯泉浩幽彼其之子莫匪令猷不瑕自天裒泽方州
相彼古泉六章三章章四句三章章六句
潏彼上善　赋也君子滨於水南遡洄而从者赋焉
潏彼上善滙厥灵长滔滔其逝在河之阳彼美人兮于焉遨翔
潏彼上善滙厥涟漪滔滔其逝在离之湄彼君子兮于焉委蛇
潏彼上善二章章六句
历田歌题张兵宪卷
我所思兮在历山山閴寂兮水潺湲徂畛学稼慕有鳏希世谢兹桑者闲龙翔凤举鵷鹭班深山鹿豕安可攀承麾东迈齐鲁间侧身西望阻蒲关欲往从之虞坂艰怅隔岁兮草空绿渺佳期兮桂屡丹美人贻我明月环思公子兮何时还大隐在朝不在野田园何为怀忧摧心顔
夜泊鲁桥胡中丞驰翰至披襟起坐秉烛读之渢渢乐章声中金石口占奉谢
见君晴别君雨人向巫阳去
别君云作雨思君月出云疑是湘江上猿啼不可闻河水弥弥获此双鲤赠比琅玕报匪琼玖
夜中不能寐起坐理金声山月为我明河水为我清思君不见那为情
题施比部四号诗
苕水滙兮霅水长美人容与兮在中央翠竿嫋嫋思得璜藏以巾笥贡明堂烹鲜守鲋兮屯以康功成网弛兮筌尽忘从任公兮憺方羊【右苕霅渔长】
洼尊兮玄鬯玉瓒兮黄流羌器用兮各有适行潦之水可以羞美人既醉朱顔柔身後荣名焉足求屈平独醒兮衆方忌善乎刘生之沉饮兮细万物以轻世【右洼尊醉客】岘山高兮苕水深陟窈窕兮眺岖嶔朝骋驾兮东麓夕弭节兮西岑啓玉齿兮坐芳林横铁笛兮吹龙吟洪涛震兮玄云隂参差管龠难为音【右岘山铁笛】
桂为楫兮兰为舟扬擢歌兮泛中流沧波兴兮碧云合佳人不来兮心夷犹溟溟商川待汝济迢迢天汉从君游揽春芳兮屡歇眇秋水兮含愁【右碧浪兰舟】
春江辞赠诸比部
越乡兮深处姚江兮攸注将考筑於盘涡遂逸钓於幽渚春日兮载阳桂檝兮兰桨泛中流兮容与榜人歌兮慨慷揽物华之骀荡鉴水德之灵长朝骋骛兮天姥夕弭节兮雷门临禹穴以探秘遡耶溪而讨源起渭滨兮捐吾土济商川兮排帝阍沧波怅公子芳草忆王孙春来脉脉江注悠悠河清不可俟胡为久淹留羌铭功於石室终毕愿乎丹丘
蠢尔海氓一首赠中丞平寇也中丞孰谓谓夏公邦谟也
蠢尔海氓凭险构患聚徒实繁飈起滋蔓法网凝脂因缘反汗伊谁之愆阶之为乱乱既不逞岁亦荐饥脱耒为挺裂裳为旗焚庐掲箧沉艎夺输盘汚窟据魁栖鲸氛方煽羽檄来闻皇赫斯怒乃命中丞秉钺之帅执宪之邻司疆之彦扞圉之英宠灵是藉嘉谋佥同显允元老时维夏公建牙贾勇开府临戎在帷运算对俎折冲肃肃中丞申命有赫革政以仁授师以律厥角先崩回面内逸一鼓作气曾不终日於廓青海丹舰宵济止必鸣桴动必举旝天吴効顺云祲敛翳渠丑斯获胁从罔治佳兵载戢爰居载宁商无弛市农无辍耕旋凯奏肤于周之京皇心既怿庆赏攸行桓桓中丞致天之届德威溥将神风潜骇共帝波臣易我鳞介化衍遐圻声流海外皇眷东顾视民如伤中丞法令皎如秋霜治丝去棼更弦解张若降时雨若熙春阳钳徒殊刘甲士振旅燕乐承休式歌且舞稽首万年受天之祜小子作颂嗣美吉甫
送宪使蔡公督晋学政十二解
维扬肇域泰伯始都因江为浸薮曰具区列国秦并置郡首苏海陵壮丽畛畷膏腴【其一】剧矣兹邦艰哉惟守汉简二千虞稽三九绩以政成官由德懋宠以缇辎华以章绶【其二】桓桓蔡侯产自昴精诞岳之秀挺国之桢为民司牧与士作程南参冯翊东寄专城【其三】劝课农桑发摘奸宄被以仁风臻于化理河内同声颍川共美匪直望舒逮及朞已【其四】暂去留思再来快覩弦诵千家菽粟万户争劳以迎式歌且舞嗟尔羣黎咸侯昔抚【其五】载迁楚宪俾饬吴戎邮无传箭幕有悬弓折冲俎上制算帷中娱枰谢傅缓带羊公【其六】奚夺之吴遄臻于晋戢武崇文叙伦兴行甫宪斯兼契敷在敬下民畴援天子有命【其七】锺姚哲吏韦白词流怀贞陋邵砥节方攸瞠乎後躅迈种前修恩隆父母令讋君侯【其八】今之士子咸诡於艺或失则浮或失则靡通阐其微瑄扬其旨侯执厥中务纳於轨【其九】今之使者怙势作威民不见德惟辟是贻罹以密网构以厉阶公听惟平和易以绥【其十】遐揽尧墟顾瞻舜泽迭绍迭兴复禹之蹟水遡汾漳山探姑射考俗辨疆典学之职【其十一】奕奕蔡侯秉粹履醇允文允武惟清惟寅志举三代用弼一人鼎铉鸿烈社稷荩臣司勲作颂耀世弗湮【其十二】
赠周侍御
东南之美产於会稽竹箭有筠珪璋与齐【一解】爰挺霜棱来耀法星洪涛允戢瀚海底宁【二解】辟彼巨川用尔作楫亦曰砥柱中流是掲【三解】帝阍虽逖宸听实卑封章朝抗圣虑夕移【四解】军旅妨农旱魃为虐民乃荐饥赐租蒙泽【五解】殿中簪笔都下埋轮贵戚敛手威憺披鳞【六解】既称臣直亦昭主圣元气以调寿国之命【七解】奉扬天宪出纳王言纪纲攸赖朝廷以尊【八解】文武周君为古柱史五教敬敷誉髦多士【九解】三吴振德稽首兴歌小子作颂刋石弗磨【十解】
皇甫司勲集卷二

[book_title]卷三
钦定四库全书
皇甫司勲集卷三
明　皇甫汸　撰
五言古诗
议狱诗
叙曰臣汸始第觌政廷尉右署日取古刑书绎之以究夫君子尽心焉者绎而有所感辄发为诗爰得二十六篇纪之名曰议狱云
或曰狱可议乎曰可畴克议之曰士师克议之然则作是诗者奈何夫诗非议夫今之狱也议夫古以讽今焉尔君子谓是诗也与政通矣
洪钧宰玄化大块敷至仁哲王播彝宪颛蒙葆和真淳风无世下明德有时湮折民绍虞典儆位丽汤刑尧服讵可象姬臬聊具陈斯功匪徒懋休命隆所遵
昊天运休命哲王绎玄理春生有载阳秋杀无停晷大坊嗟久踰湛恩难独恃岂不戒棼丝奈此回溢水狱吏苟盈门圄豻遂成市摭炽章程奇请繁法比明允愿时忱遏扬跻世美
士师昉自昔建官表惟能周方位司寇秦亦置廷平夏谟纪大理汉景崇令名正监列羣辟勾检革咸宁御世若御勒佐王诘兹民
惟天齐于民含灵在寰宇流矢悲影风忍与金石伍网密或易罹文深翻见舞凝脂已为疎刺爇末云苦奔马匪善驰我索先自腐
天王位正月饬吏布祥刑昭如日星鉴浩若江河行轨迹既夷易辞验亦平亭执秩遂为諐仆区终自倾玉条有三尺金科无十程悬衡乃国法在鼎非吾民
协民本中则折狱尚慈良稽古列嘉师利见休无疆圣化孚九服帝德光四方颓风距浇季俗吏等寻常卫顗惜悬命博士奏施行臯陶惟迈德千载扬芬芳
末路速多讼民生滋不辰菲屦岂徒象赭衣应勿纯谁谓九人髽胜彼一人巾史迁懋文学鬻拳济忠钦嗟哉方下吏司鸣遂无晨洁身宝琬琰慎俾就煨尘
南睢重骨立太甲本思庸孟明岂不念秦穆霸西戎井田与封建赫赫垂镐丰唐明失懿矩効此肉刑同安得缇萦氏千载鼓芳风应有鷄鸣调垂仁汉牍中
从桥犯玉辂入庙窃珍环释之自守法抗节为平反匪无尚方剑三尺授奚諐张汤视意旨何啻鸾与鸇矫矫安陵栢异代同勉旃
嗣君遘阳九艶妻煽方处商辛惨炮烙旷世绳其武丕丕李唐祚不絶亦如缕火原伊向迩持平藉徐杜区区麟趾格何以饬斯蛊
酬知俪白璧听讼得黄金岂不黩尔贿道迩理可谌古人戒威富象齿能毁身何以谳天子惟有至公心奇衺效嚚讼律案日以繁遂逮见知法复啓告密门大臣不释滞主者胡守文君子高五听胪情或见原匪贵发摘神要使民无寃
设网本为鱼冥冥鸿罹之刑以威小人君子亦婴徽膏火徒自煎兰芳有时萎隆隆翻见絶皎皎易成缁蒙庄戒崇颍愿处才不才邹生下梁狱三叹摅幽辞
眚灾愿惟恤泣罪矜不讐迨德睽明慎凝科肆?刘踊贵屦自贱崇朝闻噢休列星烂若数逸轸惜方遒遗亡及三宥孔迩起宗周
古人重向隅何以久坐石安得秦庭中而乃无夜泣苦此秋荼繁畏彼夏日赫三刺不及讯两造未遑绎宣公宝明恕相将止刑辟
机辟徇多变毕弋列重围终朝不及掩谁谓鸟无知前方增击去後已抢揄飞闻幽良杀草惩纎应弃灰我行石阜中下悬千仞谿岂惮行者苦要俾犯者稀
服驽不若驴艺禾在去秕每每原田中无使滋蔓起文情及武赦管仲?其理君恩自照微偏枯非令美大赂重南金愿遇陶朱子
偶语蒙极刑妖言着为令杀人如薙草我生谓有命区区乡校情防川导其性鸢卵无毁伤凤仪德斯盛文皇轸民瘼怆念明堂图遂令五覆奏狱豻有完肤汉庭致刑措纵囚风不殊後方残刑逞谓鹊安巢乎法令惜滋章刑书违啓明崎岖难自列川险本人情哲王允钦恤君子利坚贞盗金匪邻子时亦致山鸣明条在议故茂典亦原亲法行自近始安得庇兹人居方陪华屋出乃列朱轮朝等磐石固暮为屠戮身鸿恩本浩荡触德甘主臣
寛身本无仁报怨宁有德匹妇袭不忘何况武夫力矢勿共戴天安肯同中国先王以民成乃谨调人职书之未可训推刃岂遑息春秋大九世卧薪甘胆食
大夫刑弗上北面聊宠珍一德岂不丽四维良可敦造室引自裁徒宫非等论盘水无劔辱朝堂有杖寃死灰未及焰狱吏从此尊吁嗟洛阳泪汉文犹寡恩
鳞运各有适後天奉玄理表正谨三微求端戒五始物肃不可赢道成良自此彻县日勿举王者本重死昭昭象魏间安得干其纪
春秋旨数千裁自圣人心善善岂不怀恶恶良独深欲盖罪弥彰辞繁法以森谁当折汉狱淑问宣至今
皇甫司勲集卷三

[book_title]卷四
钦定四库全书
皇甫司勲集卷四
明　皇甫汸　撰
五言古诗
送杨子佑知兴国
寻役谢皇畿遄征辞帝阙朱明垂方隆修景迎未歇晨旌抗欲徂午马哮不发且覆天末觞暂缓星前辙摅情谅子衷执手信我说丕休蒙嘉运利用宾时哲弹冠捐族闾緤组跻朝列玄士守深湛谒帝生激烈稽首金马荣澡身玉壶洁平江波涛兴昊穹垢气结一麾竟出守三命聊所窃行行迈楚荆漭漭遵吴浙斾指衡服云帆挂湘干月遐想百代雄浩叹一时没愿葆幽谷姿毋俾兰芳灭炯介投处言慷慨起长别袂连汗并挥心与飈俱热洞庭秋水清击子中流楫
甘泉先生宴别席上赋三首
天王肇郊仪宗伯不皇暇隆礼乐殷周跻世登虞夏忽半冬檐规爰返春曹驾进我青衿士坐之绦帐下无譁啓初筵有藇振余斚岂徒良宴会眷此远行者奉义各于迈黩懽亦聊且顾怆留滞身侧想寅恭化
愚也蓬枢士少嗜缀文辞柔翰弄绡縠懿矩蹑埙篪旁览周秦典三复齐梁诗荣华既已隐吃诟竟何施乃慕夫子学毋俾後辰迷授我合一编啓我深湛思循循两言诱卓哉百世师呼寐成然觉道腴良在兹
晤言聊一室寻役顿千里缅违梁木仰况谢蓬麻起击筑兴长谣临觞热双耳匪嗟行路难寔感年华驶树勲幸及时息学恐虚此无由慰孔说何以徵孟喜金雘戒遐心琼枝葆令美作颂几永怀敢告同门子
春日书抱柬当道诸君子二首
鳞次岁方献骀荡化攸同冻树荷灵曜潜颖熙朝融乘木政且平升阶泽斯丰奉三超神理吹万等玄功既渐八埏外复被九垠中泰来有畴祉时往无再逢牵世讵婴网司晨犹在笼效知匪患位处才俾休躬谁谓一羽弱扬之戾层空惧贻抢榆笑愿托扶摇风
璿玑斡回运宝历啓东节载阳薄曾晖改隂谢凝结条风衍遐圻飞泽振穷穴昔感百卉腓今覩羣芳悦皇仁美无遗物化滋未歇恫予秉国桢利宾曦朝列命邑奚独愆愬阍良自拙天高赤墀涂云暗黄金阙区区谁见知怛怛难具说所藉扬末光终然照孱劣
送袁永之戍越
晨风戒商序竚立野萧条念兹帝京别轨路修且遥遥遥子何之将予情内劳在昔蒙嘉运与子侪王僚媿非通时哲而俾世网遭人事若浮云聚散仍一朝子勤越乡戍予掌畿辅徭行当慎舟楫平江有波涛吴越古战塲故鬼日夜号子其感兴废毋用徒忉忉
出京郑张王三子觞予祠亭作四首
良时不易遇散吏竟难容稽首辞帝阙出自都门东都门倏万里云雾迷九重睠兹同心友结驷远相从从予感行迈置酒贤哲宫旭日丽臯薄回飈振林垧兰芷犹未歇葹菉亦已茸泪为岐路滋志兼物化恫临流复徙倚聊以写情衷
怜君昔抱疴甘此武夷卧宁期时网牵复枉金门步命驾轻千里倾盖在一顾并非希世姿遂与惊年暮天道邈难谋人事艰多迕缅然异得丧已矣各去住聚既同朝云散亦等晨雾幸有盈尊酒绸缪抒情愫行予身实辽愿子心相故【谓郑宪】
昔与君交者乃自吴趋见一朝越江浔千里返燕甸谒帝承明庐伊予蒙嘉荐已倾金雘心复接琼枝面忧或枉惠劳乐亦同酣宴投分踰三载恩爱两无变宁期谢朝寺重与异乡县临觞心若焚把袂泪如霰努力崇令德毋谓名可贱【谓张诗】
义心轻远别相送劳密亲密亲等肉骨倏若商与参置酒临河梁饮马越城闉城闉睇黄屋楼观杳清旻崇高望弗及疎远难为陈桑梓怀故墟轩冕绊我身岁月复行役山川多苦辛凛秋换物色首路怆风尘泪下不可挥日暮沾人巾【谓王俞】
过武城谒言子祠作
遡风枉轻帆戴星理扁櫂超忽之武城有荡瞻鲁道古邑一何卑令猷久弥劭弦歌谢清响精华契深造曰余厠文儒躭寂违时好剖符辞帝京腰章宰名赵谅乏操刀资惧贻制锦诮经过缅遐?神对宣幽抱言采江上蘩荐此庙中貌谁谓殊千载可以同高调
经始浩歌亭
希世无妍姿守道有睽愆上书谢岩邑移署贲文园多士日在门圣猷邈相宣夙心亦云巳时好良不然再麾宰畿甸驱役赴漳川昔感玄隂徂今睇朱明旋亭宇粲崇构桃李纷广阡偃息寡民务迂拙聊自便密迩被王化幸与乐丰年河阳匪殊调单父庶兹弦
秋日咏怀
缅昔承嘉惠来斯岁方朞虚薄宰民社周爰历皇圻簿牒苦相迫化理犹未绥幽亭有遐托晏坐俾心夷惟时値萧序孤英被芳畦窗岫列紫峯滏水夹緑池陶生称达士王令乃仙姿飞舄谢当路反服归东菑
自中山别陈子良会之无极作
闭户理案牍尊酒日殷懃出郊览物色桃李花缤纷游子感行役因君念离羣况起嘤鸣鸟怅然不可闻囬首中山道伤心隔暮云
登挂劒台【台在张秋东有徐君墓草似劒形能治心疾云】
徐君美初觏季子意方敦上国游才返斯人痛不存脱劒带嘉树挥泪向高原旧手无由赠驰目遂为愆寸心良自许千金宁足论徒闻化灵草忧来欲代萱
胥江汛月旋舸登城归咏
江寒湛澄澈华月辉相鲜乘流载尊俎泻影发楼船翠巘合杳霭兰臯带长烟万艘杂灯火千门纷管弦飞盖揽崇堞辍棹回前川曾经故宫里为照荒台边情非乌栖夜迹是鹿游年登高与临水行乐并凄然
黄州郡斋作
少年不知讳摅衷怀謇谔在宥蒙至仁承嘉谴犹薄员外置为理斋中但掩阁辍藻事刑书悬蒲代敲朴株染得自明逮者尽释缚虽乏广汉神庶几仲由诺两闻春鸟鸣再见秋英落笑悟孺子歌间从渔父谑采兰贻所思无媒将焉托投赋吊湘累长揖返丘壑
皇甫司勲集卷四

[book_title]卷五
钦定四库全书
皇甫司勲集卷五
明　皇甫汸　撰
五言古诗
春夜游西园同诸兄弟作
佳节值瑶灯清夜游金谷良友披兰襟懿亲俪芳躅经过敞榭边徙倚寒塘曲遵渚虽近寻翫峯生遐瞩轩冕幸暂违簿领谢羁束蹟非三迳荒情是一丘足镜里髪始华尊中酒初绿及时不为欢坐遣春光促
奉答子安兄
江郭改故隂家园蔼新霁柔条始发林芳草渐纡砌潘居信为闲扬亭况重闭曰余忝明时与子承嘉惠分省各有愆佐郡慙所莅暂就北山招转惬东田税情忘桃李言迹岂匏瓜系感遇兴长谣来章缅幽契
春日游西山作
吴乡信云美山水饶嘉丽叠巘表参差层峦隐亏蔽时惟二月芳雨散千门霁蕙畹荡云滋兰臯屏氛翳独携丘中琴言鼓江上枻结友遵岩阿寻僧指林际仰看衆鸟翔俛悦鯈鱼逝物理相因依余踪且留滞
夏日来凤亭小集各赋
首夏犹芳月终宴就薰风泛觞兰水上置座竹林中飞花代舞似鸣鸟当歌同笑将愁暂破醉遣累俱空更待西园景留赏北山丛
寄怀王道思三首
姱行每招愆荣名乃为累弱冠怀夙龄登庙成华器宁知洛阳才祗取汉庭忌愿因天际归及此河干伺忽散游梁客来作过吴人朝发胥江汭夕济蠡湖津还山一何迅行路多苦辛临水欲相送停云庶可因本乏希世姿翻为逢时误良友岂不怀遄征讵遑顾日暮劳所思凌风未成晤将从梦寐求缅邈山川路
陆士衡墓
平原秉秀质吴趋蔚清芬迈德自轩裔夙龄非世羣珪璋既特达华萼复辉纷运谢金陵气铭曦石室勲砥节在绳祖奉义乃从军宁知怀慷慨从兹婴垢氛旗掩朝歌月劒起夜台云李广忌为将扬雄耻缀文鹿苑成单露狐丘迷旷芸吁嗟千载鹤何处一来闻【晋书机始临戎而牙旗折意甚恶之鹿苑机败军处】
秋夜把酒对月
宋生陈九辨陆机歌百年怅兹清秋日聊使幽怀宣矫矫归云鴈嘒嘒含风蝉摧芳委朝露俄景流夕川鳞运有代谢蕣荣无常妍始知行乐贵何用居情牵长夜思秉烛新月正登筵金尊泛绿醑宝瑟縆朱弦商歌当枣下楚舞出花前余名焉足藉达生乃为贤
仲秋之月诸弟燕私风月虽佳云雨或间五首
奉义游京邑数载违亲宴迢迢明月光照我越江汉何如故乡夜及此清秋翫镜彩揽未盈璧景委才半桂树敷丹英华萼纷相焕虽谢西园悰庶附南枝翰【十三夜】良辰信具美清夜永为欢明月已几望华彩流云端广庭置芳座高会列盘餐但云杯行缓不惜露下寒情来感今易蹟往恋昔难一闻关山曲犹似别长安【十四夜】敦赏每卜夜行乐聊及时秉烛且不寐待月岂云罢鳞鳞玉叶薄皦皦金波迟高台临窈窕回塘生涟漪载歌蟋蟀唱复咏鶺鴒诗清辉一以鉴素心同所期【十五夜】嘉月有余照欢娱无限情宠弟载旨酒要我坐华楹蓂齐荚复委桂满轮乍倾忽忽愁霖至浏浏悲风鸣圆缺逓相运明晦焉足惊太康靖往训知止崇令名【十六夜】肃肃敛朝云娟娟收夕雾江上珠始来天际镜方露列宿齐掩缛凝霜共呈素嘉肴尚堪荐美酒犹足具良友且无归剧饮酬兹遇所愿扬末光何辞照迟暮【十七夜】
秋宵酬子安兄作
清夜游家园眷言怀丘壑素月升圆灵千里共寥廓始出东南楼俄顷西北郭华烛灭兰堂金波荡罗幕虽过二八时光彩纷绰约商歌正流响鲁酒亦未薄人生贵适意胡为坐羁缚结髪从至今朱顔怅非昨冶服岂常翫荣名焉足托良会聊具陈丽藻复间作穆如扬清风粲若敷春萼申章忝惠连何以献康乐
柬吴吏部纯叔
冉冉清秋末戚戚幽怀始借问所怀谁翩翩佳公子从告返家园薄言恋桑梓岂乏睎世符缅契齐物旨婴情匪轩服委志在文史驰翰扬英芬敷藻烂成绮为道日方损修能时见忌屡偃东郭扉果惬南山屺酒德参浮萍琴心间流水回飈谢嚣尘何能渝令美
秋日往梅林庄居
疏公守旧业班生慕常庐薄游千里外一出十载余偶与密亲迩惄焉怀所居东林扉尚偃北郭迳始除青山蔼盈户绿水湛通渠流盼悉成往眷言思遂初将从古人学乞归事耕畲顾惊年蹟乖坐使情兴纡
奉答子安兄岁暮见贻
在昔参英寮俱承明主顾被服纷妍姿彯缨俪芳步悲哉游子情徒以潜郎故一为冲飈激遂使佳期误入魏怅无奇浮湘眷有慕扬旌指敝庐千里同归路再闻蟋蟀唱两见蒹葭露耀灵本易倾驰运岂难度端居怀苦心苦心谁与晤但感时不然何嗟岁云暮
冬日往虞山作
故乡谁不怀名山矧余慕一为尘蹟牵遂濶赏心晤偶值芳岁阑遥泛沧洲趣澄江带余霞丹壑收残雾严霜委野草寒飈振臯树指迷寻旧踪流盼成新寓鱼乐媿渊沈鸿冥羡云骛归来徒是今履往怅非素
赠范子
在昔纪高士遐哉举逸民始知弓旌代乃有岩壑人范子秉兹尚非病自云贫结庐灵山曲垂竿胥水滨绪年习道论游方狎隐沦披裘忽过夏采药已载春雨漂庭下麦风落甑中尘为颂幽贞吉庶宣皇化淳
皇甫司勲集卷五

[book_title]卷六
钦定四库全书
皇甫司勲集卷六
明　皇甫汸　撰
五言古诗
初发京口
少年慕攀鳞千里轻徒步媿非登庙姿亦谬临轩顾朝跻赤墀涂夕骋青门路宁知世网婴遂为儒冠误昨浮湘江还愿守箕山卧不胜战者劳心蹟两乖忤解缆指广陵眷恋未能渡兴歌瞩流波庶几照情素
赠黄子先皇甫氏也因避地隐姓云
范雎入秦庭梅福游吴市隐姓干相君逃名类仙吏客逢江夏生自谓西州裔叔运遭崩乱远迹甘留滞家本秦川人身从越乡寄披雾清明朝利见飞龙位论难登石渠烟煴吐经笥述德诞吾宗济美光遹世并载发江都方舟涉淮泗聊宣敦赏情一慰羇离思
桃源遇风追子安兄舟不及
干禄非夙心行役苦相迫仗策随平原扬舲共羇客空水閲桃花深山眺桐栢终风暴且来奔湍溯方逆临津引不前天际孤帆隔驰情东望时何异西陵夕停桡既无悰对酒亦未怿眷眷劳歌兴戚戚烦忧积
张水部招登戊己山兼览徐武功所撰河功碑
刘向莅都水张骞穷河源哲人播嘉绩上善回狂奔土阜等峛崺延眺旷周爰鲁连荡遗轨蒙山隐华轩化因子奇着信以季札敦武功吾乡彦烈烈丰碑存辛勤宣防事慷慨昬垫言之子守画一何异双璵璠往蹟随清沚兴情寄绿尊
天界寺赠半峰上人
顾省纷俗婴寻山惬幽趣秋水净金河寒云翳珠树了看花落时莫辨鸟还处休公别来诗江生拟将赋
雨过高座寺
积雨黯花丘缘云入香界修策振林间疎钟落峰外康乐诵阿含陈思演清呗欲除常恋牵惟是逃虚快
奉谢王司驭惠方
与君阙下逢恍记壶中别高驾凌云烟芳姿若氷雪狂走衆方惊心醉自相悦安知问马言独守养鷄说金丹何日成瑶章终岁掇倘承清燕余无轻鸿宝诀
雪日寄王户曹湖上官舍
初雪度江城残云来省阁览物嗟岁殚怀人怅居索择木本同栖倾枝犹异托维舟安可从开尊自成酌
同蔡中郎过王员外宅怀子安兄
委巷驻高车清溪夹幽宅细雨急逝年凝灯照寒夕依同南树情飞异西陵迹为假云中翰一寄天台客
往视城南别业
夙龄不事产落魄怀英风抗志云霄外絶恋蓬蒿中避世岂在远汉庭聊见容未识山川险安知途路穷两自违京辇久欲返临邛疏公有遗业精舍开墙东命策值萧序览物感情悰迳密多陈莽林荒非故丛昔往候门稚今归成塞翁鸣蜩若腾笑驯麏俨相从搏飞乏高翼何为苦微躬吾庐倘可适税驾幸来同
奉和子安春日轩中读丹经之作
徵君抱沈瘵平子起忧端测化芳春日叹逝清河澜同心开宝帙托慕在金丹将从餐霞侣共举乘云翰寓言不可究玄理何能殚探崖石髓秘采岳玉芝残朝嗟秪用老暮笑且为欢绿尊命高酌朱弦被雅弹但遣物累尽岂辞人益难颓龄勿谓促达生庶自寛
余栖病经年刀圭未效季弟示我以沙门之偈伯兄广我以大道之篇伏枕奉酬并用逐疟云尔
本怀蒲柳姿兼落风尘穽顾影蛇屡惊看心猿靡定忧生苦多戚好道晩弥甚浮淮丧其珠还药未有镜晨诵披双玄夕览流三乘亲亲敦友于各各惠嘉讯空诠寄深藻妙理发高咏因君念处才无令伐真性
子约北归对酒奉答
三载游京辇一朝旋故疆岂不眷华省恻怆在帷堂未习舟涂险安知轨路长宵征无淹泊晨发怀不遑辞燕献芳岁踰楚变青阳入门问家难奚止庭迳荒置酒相慰劳临食增慨慷已谢子舆乐徒缅孝标伤谅乏缓龄药胡取驻顔浆风河有至诚云壑且高翔
四月仙诞日友人昆弟集我萧斋琴酒间作有倡斯和
桃核访初辰蓬山竚灵迹命驾纷行游披帷犹屏息敦余値二难结客枉三益雨馆霭余清云轩坐生白丘琴发雅弹邻酒泻芳液泠然御鲲响恍若骖鸾翼吾意眷山水何事饵金石方达无生旨安知有生怿
端午邀过叟以视药不至
天中纪令辰尘外迟嘉客将同嵇阮悰未枉求羊迹侧闻采三秀独坐炼五石犬护青泥函蛾飞白云室丹玄岂易成髓凝何由食不如持美酒酣饮恣所适缅余遗彩缯期君报金粒
送沈二仲文游浙中因寄田叔禾
昔与田叔别乃自汉东都英髦値嘉运睎翼荷天衢轩缨无荣恋竹帛有良图玄疲子云草书削路生蒲撝旃辞京辇纡驾领藩符响臻倾四座焱散各一隅冉冉流岁月騂騂奉驰驱时违事已异蹟舛情复殊冶容嫉衆女姱行嗤浅夫敬通方见抵仲翔亦被诬杜门着越絶倚市歌吴趋愿因晨风想共保朝露躯之子羡黄鹄西飞访白驹气合双神劔光俪两明珠雄谈秋水至藻思春葩敷虹霓迟心赏山水焉足娱申缄缅契濶抚已媿枪榆
秋日寺眺
西锡混缁流南冠类囚客昨戾青阳徂今来素秋迫炎序俄戒凉华滋互凋实前因感六迷後果证三惑欲消尘世牵聊晦空山蹟夙夜缅畏行明朝露方白
盛二仲交示广志赋因赠
江左本多奇盛生称独秀速化有性灵栖玄谢尘垢披帙十行俱拥衾万言就揖手青门东醉心在良觏广志拟雕虫纎书臻古籀情同呼霓余兴是凌云後媿匪辨璧姿相邀出金奏
雨怀盛二时在清听斋中
支斋营八关陶情缅三迳嗟我求羊徒怅此琴尊兴室迩心独遐城严蹟难并巵言谁与谈龠理自相证细雨忽戒寒轻霏坐生暝天风回海潮秋声送清听
璇上人院菊
灼彼东篱花眷兹西土见青莲同净姿金粟等明蒨色普象王供香堪鹿女荐何异休公枝一令鲍生羡荣悴各有因开落互相禅我本解宦人归情胡能遣【鲍明远集有休上人赠菊云玳枝兮金英】
皇甫司勲集卷六

[book_title]卷七
钦定四库全书
皇甫司勲集卷七
明　皇甫汸　撰
五言古诗
补官澶州行经曲梁作
弱冠陟明庐腰章宰芳甸方齿莅阿奇希声治单贱媿乏操刀长惧遗制锦谴桐弦坐屡鸣桃花历三见北阙忝嘉招东省参羣彦牵世値冲飈徂年倏奔电驱驾迈新邦褰帷经故县悲哉丘陇非怅矣闾井变犹烦父老迎争识使君面德汝匪惠心式歌讵成拚
始至澶州作
自我谢郎曹朅来守吏局塌翼怀奋飞低眉就羁束驱役遵旄丘兴歌睇淇澳愧乏沂海謡何以佐明牧幸寡宣城辞间可理尺牍升既等陵乔沉亦悟陂复芳草合江程清猿竚旋毂卫水日东流因之鍳心曲
广平郡观莲寄翁守旧南比部郎
留京白云司原庙青山路眷此湖上芳期之省中顾俄承畿辅麾遂抗邯郸步遶郭带澄溪朱华湛秋露燕寝昼亦闲襦歌夜安作徒尔奉清香无由展良晤
移官越中初返家园奉答伯兄虞山见寄
薄游逗京邑独往眷长林始奉越乡役因惬故山寻旷兹二载别良晤展斯今谁谓百里间犹自邈徽音未结丘中赏先枉池上吟睇燕悲稍戢怀荆嘅以深花源回俗辙萝迳断尘簪且驻稽东驾云扉期此心
役行至檇李值亲故作
放舟穷越水息驾见吴山山近殊易即室远竟难攀徒以大夫守怅兹游子顔密亲载尊酒晤面语乡关叹逝岁不待恩存泪已澘春来芳草际魂去白云闲无劳猿献诮会见鸿飞还
于役吴乡值伯兄下第来集
余来自越郡君至由燕京解裘洛尘积对酒乡思生为语北征事犹多西笑情紫塞方传箭潢池复弄兵受厘在宣室遣使出蓬瀛上书或不御投笔竟谁成防秋边骑入何日海波平年已非轩冕志岂眷緌缨愿守箕颍节还就河阳耕闻斯倚增叹从此欲遗荣
谒刘文成祠
璿玑既舛运宝鼎亦乖移海宇荡无象诞圣郁有期阳九值倾否明两遘重离俟清乃契渭显允聿兴姬探符洞赤伏怀韬卧青溪居拟王佐匹起为帝者师羣策参多士独算莫与偕禹志晩睎帛良谟日陈帷立谈不解褐肆伐竟承麾陈张井蛙器妄干神龙姿一举已就殄崇朝遂于夷摧汉若电扫卷吴类风驰功成奉身退书上赐骸归且弃人间世帝乡宁久羁贪天自贻戚震主或见疑伊人信大雅荣名安可追报享式嘉荐像寝示崇规蹇劣淹末宦竦踊企前徽稽首曷容赞抚心投此辞
郡斋作
雅志怀山栖复得理山郡苍岫入南楹白云带西径虽事簿领劳时与烟霞并心旷眺已遐蹟沈寻亦近下车芳载徂牵牒明两迅仁静乐有余拙迟澹无竞命藻酬清晖濡毫媿灵运
得月亭
清溪一何湛源深白云曲望舒忽东昇浮光渐西陆芜趾匪旧存芳亭焕新筑碎璧时复沈散金如可掬虽乏谢监悰聊寄庾公瞩谁谓旷音尘古来共幽独
游仙都同樊侍御
寡诤谢书牍怀仙抗晨旌怪石俨壁立危峰类削成阳火伏未息隂湖鉴以清下有干霄木上有承露茎汉武建栢寝秦皇慕蓬瀛惜哉无灵气安得遂冲昇轩后独不朽鼎实垂鸿名柱史良地主邀我钧天行黄金九奏发白玉双童迎聊从避骢路一展攀髯情
养疴江寺招长公不至
理人媿无术摄已徒婴患假息赞公舍披味医王观逃虚行灭蹟执热坐挥汗空桑岂常庐聊得慰怀安美酒非上药亦足寄情欢鹫峰敛夕霄莺湖回清澜心将碧云合目随弦月殚所期殊未至还寝独长叹
二郎回溪词【事载青田邑志】
谢公永嘉守在郡宥无为敦赏值令弟华萼每相携跻险既山顿穷源亦水嬉溪名沐鹤是人覩游龙非驾言辍棹际并影浣花时凌波餐秀色拾翠逗芳仪援琴挑未就解佩赠犹疑高唐侈宋玉洛浦怅陈思抒章但唇动缔心空目驰来同湫风止去作飘云辞停声三妇艶嗣响二郎回
乐清登箫台访洛箫泉
仙踪讵可攀荒台尚堪访箫弄清泉中舄振紫岩上波动若鸾沈云飘似鳬往浮筠本无垢托心在尘想花溪如有灵应流盖山响
从军行二首寄赠扬用修
鸿运纂丕基龙飞起潜邸圣孝亶渊衷徽猷迈前轨聚讼纷盈庭批鳞抗羣议徒逞折角雄犹取越樽忌在宥蒙至仁承嘉远投裔稽首金马门伤心碧鷄戍幕府雅好贤辟君掌书记三纪踰瓜期数口尚匏系朅来秉宪章欲往问奇字为赋从军行聊展怀人思
思文际圣君稽首萃羣辟子云侍承明胡为去荒域被命事犀渠差胜下蚕室愤志酬八书荣名重三策丁年子卿嗟皓首仲昇泣看鸢穷瘴烟放鷄定何日业既违操觚勲还期裹革五月行渡泸千里望巴国泸水向东流巴云忽西匿相思持寸心愿附双飞翼
滇省述怀
承嘉理齐安幸校长沙近秉宪按滇中始觉在遐境谯相反见嗔揖侯乃成衅喻夷辞岂繁威僰法当峻昆明鸢作池太华鷄为镇迟夜召贾生经年淹许靖霞难驻令顔霜易改衰鬓故人满清班谁其枉芳讯龙性未可驯凤翼胡由奋聊从达士观无嗟小人愠
皇甫司勲集卷七

[book_title]卷八
钦定四库全书
皇甫司勲集卷八
明　皇甫汸　撰
五言古诗
还山诗四首
少值时运昌因遭世网误铨宰乏明藻官邪以彰赂申椒讵见芳蛾眉秪成妬高揖聊遂初幽贞履吾素狺犬方吠人跕鸢复邅路破甑苟不完奚取孟生顾虚舟自相触安得蒙庄怒归休眷长林途穷日云暮
炫服耻游越朱弦谬入齐木强阙文理君房特妙辞一丁且未解子云翻好奇登乘多拥肿徒以先容赀列肆争售碈抱璞或致疑苏粪充华绡芳兰委幽畦铅刀俾操割安用镆邪为骏足泛清驾宁肯受鞿羁愿为鸿鹄举寥天戾羽仪
朅予归颇怡室人交不喜童子前致辞主人何为尔昔闻车马喧盈门结如绮今来雀可罗蓬蒿但荒里朱幡引鄙夫金章粲谁子百卉荣悴迁四运代成纪太宰填圜扉中丞弃东市羲旨示凶终道家明殆止伧奴慎勿言嗟哉吾已矣
饕富易决性縻爵岂知身举国将吓鸟矜位乃骄人清庙惧为牺绿波思纵鳞陈王蔚文藻忧生慕仙真江淹摹别状遨游穷八垠哲士希昭旷愚者溘埃尘恩往若遗藳宠来类积薪请从不材寿长守非病贫
悼亡友周诗二首
昔我求友生周郎早投分藻掇摅玄思雄谈发孤愤壁立常晏如崖检若乖性落魄怀英风晤言每祛吝岁中从薄游时复惠芳讯谢秩始归田延益拟开迳讵意云靡依忽随露先尽登座挥素琴廵檐度哀磬遗令视约终裂书寄遐殡
陶令弃官日徵君寝瘵时巨卿宵梦愕元伯晨讣驰申缄五情塞抚膺双涕垂既捐韩康肆复卷严平帷冥数岂无验良药宁自医夙昔重季诺感激平原知虽乏儋石蓄能薄千金施游魂眷仲里托体虞山隈死生交已谢留恨翟门题
闻郡檄至简子约
同时参外庭一朝谢朝列铩羽非难驯所惊峻网设逸足睎高骧聊以就羁绁予季庙廊姿为邦茂时哲及朞宣令猷何暮伫来辙承檄惧有愆趋装怅无悦曾是东山情薄兹西河烈芳岁若电驰隆休亦飈瞥翘首关路长寸心念将别
送陆宜甫归洞庭
烈士睎康衢逸人缅幽壑矫翼鲜宁栖潜鳞有深托陆君箕颍流雅志甘塲藿被褐自行吟持经事耕作别来岁屡遒念往迹犹邈避乱辞东山韬光翳南郭聿暮促归心申章叙离索雪积湖上居云停林间阁挂席回青阳援琴迟芳酌愿保黄髪期无渝素心诺
秋夜偶作
晩岁絶外牵懽悰寄所适皓齿发新声蛾眉矜故色变态逐情生羽商随意易冶艳讵有央靡曼信无极歌方一再听行期三五夕淫雨忽东来素辉乍西匿金尊怅屡空玉趾邈难即露砌寒蛩鸣风窻起叹息
送儿北征四首
朅余解宦日及尔承欢时开室茂林下灌园清溪湄岂不眷明发胡为远别离别离情所难况乃去庭闱荣名会须早玉体爱无亏夙奉垂堂诫聊以赠临岐
岐路邈山川行行感畴昔束髪升华阶策足践文石多士参嘉招入朝怀盛饰思作凌霄翰忽为冲飈激从事踰三纪归来徒四壁逢人惠问稀无嗟不相悉
少乏理人术辞邑愿遗荣仰荷王明眷移署厠儒英崇文辟东序延胄昉西京礼乐千载会冠盖四门并鸿都掌故在凤阙覩新成惟有青缃业庶可绍家声
家庆辞南陔江程引西渡稍闻长淮流遥见广陵树从亲三入都皆子旧谙路抗志慕远游焉得劳内顾别筵谢兰芳归舟理金素曾是桑榆年牵情日云暮
谒伍相祠
按志城西南三十里胥山上有胥王庙汉以来咸秩祀宋元嘉中始徙城内後屡新之庙貌犹冕服九章袭王封之旧云
志士谢明哲胥君怀謇忠覆郢既云烈强吴亦称雄逞怨匪报德交乱岂图功贯矢麾使却脱劒闵途穷鞭平良已酷陷嚭竟奚恫载革浮江上抉目窥城东踟蹰顾玄寝恻怆历朱宫冠旒缅生貌服衮乖吾衷一闻歌小海流思托回风
题歙苏氏四贤楼
四贤者何汉关内侯武唐许国公頲宋参知政事易简歙州守寿也武以烈节显寿以循良称頲与易简并擅文苑咸宜秩祀胡久忽诸兹几世孙明太学生苏若川追念尔祖建楼以妥灵卜地於弘旷为楼壮丽胜甲歙中尝游於余门请题以识若苏生者可谓昭德扬芬而四贤者亦可以不死矣
倬彼司寇裔诞自昆吾封桓桓起代郡奕奕迁武功子卿奉汉使亮节匈奴中龙庭归皓首麟阁展芳容许公际时昌遂为唐主佐摛藻埓张燕陈谟赞机务皇宋举参知承明奏辞赋厥胤守歙州斯民覃慈慕曾是怀土思何如眷仁里歙既蒙守恩苏乃家於此述德发幽潜登禋昭令美拓地构崇基飞甍列疏绮绮楼一何峻迥接岩云浮玉几挹羣岫萝轩俯双流佳气霭日夕灵贶惠春秋子孙引勿替复始宜公侯【玉几山名】
腊月十五翫月荅子约
圆景揽兎升驰光感驹隙西园将密亲南楼迟嘉客生无百年期能几三五夕旨酒盈樽罍高堂间琴瑟请诵唐风诗胡为坐拘迫棣华眷季方摛藻凌希逸往晤迹易陈来悰会难逆再满清夜辉宁知芳岁隔
夏至病遣
倏感青阳徂俄値朱明届有渰散朝霖轻寒凝暮霭如何芳菲日犹是凄其态情阑花鸟余兴遶云林外未悟卫生因徒寝谢家瘵搔首倦簪裹循腰缓衣带风河易招损尘网难祛碍玄思谁与宣劳歌示兹慨
酬刘侍御见讯
李生嗟大雅魏主惜通才王风邈已矣斯人安在哉刘郎挺国秀束髪曦天阶彯缨隐柱下揽辔历南台姱行末俗诋恩宠中道乖游梁倦栖翼入洛伤羁怀遂解东都绶聊翦北山莱却扫百虑捐流览羣言该纵盼蹑霞壑抗迹凌嚣埃春往童冠集夜坐樽罍开赵瑟既以越秦筝一何哀棣华慙二俊藻咏蒙双裁世苦隆暑烦惠然清风来比声丽金艧炫目皆琼瑰申章讵成报抽思屡迟回幸値赏心晤无使荣名隳
题王元美离薋园
傲吏缅开径隐侯始卜郊翔圃从艺术抱瓮至终朝荷锸带缃帙流观咏楚骚充庭缉萧艾偃户翳蓬蒿薋菉一何秽毋俾溷申椒芟藴不及根滋蔓将盈条弱龄砥姱行束髪就嘉招纫佩跻兰省袨服立熙朝君子节弥亮小人道自消搴芳命良友抒藻振长谣
答卢式
王风寖失古颓波荡自今李生陈大雅刘子抱文心弱余振鸿藻高义抗词林归田守玄默闭关谢沉吟江左郁华彦岁暮得卢谌騄骥思长奋良乐此相寻申章粲如玉感赠重兼金徒然奉清奏何由酬赏音
张仲读书吴山
辍养辞南陔驾言迈西郭问子将何之避喧谢羁缚堂闾岂不怀云林谅有托风叩支关清月鉴董帷薄披帙就长明静夜灵花落羊亡屏意筌猿定启心龠幽谷闻鸟鸣澄湖眺鱼乐霞绮杂烟丝桃柳互纷灼时枉塘上篇日积丘中作焉得奋羽翰因君适寥廓
高楼一何峻赠刘侍御
高楼一何峻迢迢峻而都百尺悬飞陛八窻列交疏璇题像刻凤游极类翔乌信兹蓬莱境旷哉仙人居夙龄茂文藻委志讽诗书台端既肃轨河内亦承符解缨谢神武税驾凌清虚炎曦戒末垂凉飈被广除徵声理丝竹张燕集簪裾嘉宾倾四座丰膳出中厨灵妃逓楚舞双童扬吴歈容成献琼醴长房启玉壶一饮粲顔色再饮葆令躯愿言享黄髪荣名千载俱
寄题宗室芙蓉园
忘忧杨柳馆逍遥芙蓉园粲粲朱华冒田田绿叶繁日涉宛成趣朅来殊避喧心将隐沦逸蹟谢帝子尊瑶琴既以御缃帙亦间翻采赋等梁孝敦诗从楚元美人隔千里幽芳谁为搴轻舟越江渚欲往执孤鸳无媒焉所托有怀何由宣申章聊代讯寤歌在弗谖
皇甫司勲集卷八

[book_title]卷九
钦定四库全书
皇甫司勲集卷九
明　皇甫汸　撰
乐府
乘法驾
乘法驾者正德壬午武宗晏驾大宗伯毛澄奉昭圣皇太后懿旨恭迎兴王继序即天子位也当汉朱鹭
乘法驾出潜邸辞兰坂臻枫陛握乾符奉慈旨桥中倾碣呈字从臣观稽首喜应帝期称天子泰阶升更化始陋代来劣舂起
乘法驾曲凡十六句句三字
厘庙制
厘庙制者嘉靖甲申追封皇考献皇帝越数岁九庙成也当汉思悲翁
典礼成四海谧享祀禋九庙翼考明堂筵太室献皇跻烈祖匹故鬼小幽灵假咏孝思歆明德
厘庙制曲凡十二句句三字
秩郊禋
秩郊禋者岁庚寅上可给事中夏言议创建四郊是岁日南至肇祀圜丘也当汉艾如张
坛畤凖圆方神祗奠南北夕郎奏既俞春卿议佥集睿想孚筮从鸿图表景测膋燎迎初阳寅威练嘉日祼献戾上公参乘简元戚八骏夹电驰六龙戴星出天路抗旌旄云门间琴瑟殷荐升紫烟告成瘗苍璧齐幄肃华班旋涂厉清跸灵贶展斯今仁孝光自昔
秩郊禋曲凡二十句句五字
宬皇史
宬皇史者岁乙未上命考古金匮石室之制以藏书宝祖训也当汉上之回
宬皇史函帝籍金为匮石为室籖彚绨缃部甲乙迩文华充武库简鸿儒讐豕误於万斯年守之锢
宬皇史曲凡十句其八句句三字二句句七字
展陵
展陵者岁丙申上以寿陵之役廵游昌平臣为都水使者除道西山也当汉翁离
帝眷园寝谒款丘陵驰道旦筑行殿宵营亘帷成屋列幔为城般云谢巧周日非灵乾行玉辇坤御金舆六宫婉从万国宾趋銮铃响逓环佩声徐五臣供帐百辟燕酺朱明司辰清和肇节草树蒙恩禽鱼腾悦周历皇畿轸兹民业遐揽边关洪思祖烈去遵鸾辂归泛龙舟山开阳翠【岭名】川效安流【源出固安】柔情并畅睿藻扬休枚朔第颂翊赞王猷
展陵曲凡三十二句句四字
思旧邦
思旧邦者岁己亥上以章圣皇太后丧卜宅原陵驾幸承天臣左迁黄州获预从事也当汉战城南
南巡纪胪岳东幸缅怀丰白水循往辙丹陵访故宫江汉眺吾楚霜露怆宸衷电奔翼八骏云兴扈六龙不有居者谁监国皇储旦截驰道出翟相行边细柳中顾公锁钥青门北昼发邯郸道夜渡黄河湄军容肃肃间官仪豹尾後载班姬随卫火弗戢漳流半湮宪臣褫爵服邦侯械以徇旌旗蔽日指樊城箫管具举叠金钲父老稽首遮道迎椎牛置酒宴镐京山川遍喜色禽鸟逓欢声辟朱阍扫青室思履綦存衽席斋心望祀纯德【山名】间周爰园寝凄天顔诏发郢门迈燕关格祖特告銮舆还思旧邦曲凡三十二句其十四句句五字十二句句七字二句句四字四句句三字
海波平
海波平者倭夷间衅辛壬癸甲殆无宁岁越丙辰司马胡宗宪受命与司空赵文华荡平之系王直俘麻徐等奏功太庙也当汉将进酒
岛夷日本称最雄髠首骈拇炯两瞳乘舟截险洪涛中跳梁若蝶聚若蜂掲竿烈炬耀日红攻城掠邑谁婴锋红女休织田无农帝命祀海惟司空授脤秉钺有胡公狼兵苗卒集江东夜纵巨舰突蒙冲俘海系直奏虏功兔穷鸟尽艰厥终
海波平曲凡十三句句七字
更极
更极者岁戊午三殿灾帝命新之更奉天为皇极华盖为中极谨身为建极也当汉有所思
三殿灾双阙燎天子避寝厌胜以祷朝右个御西清玉食有减金悬无声谁其梓慎窥大庭流乌化雀将焉徵除旧布新承天意司空饬材俾壮丽宅中建极钦哉从事
更极曲凡十三句其四句句三字六句句四字四句句七字
遣仙使
遣仙使者岁癸亥上慕神仙之术遣御史王大任姜儆分道采访冀遇异人授秘书求长生不死也当汉邕熙
周穆穷寰宇汉武慕蓬壶东生游调笑西母讌懽愉颠既厪纁币丰亦枉蒲车缓龄韬上药御气秘真符台端两侍御将命发天都齐梁历南楚瓯越尽东吴姓名河上隐物色市中趋金简探绿籍琼笈访丹书曾未三载还幸与百年俱筑馆理上士授粲出中厨行闻避骢马归见绾银鱼稽首愿玉体寿考永无虞
遣仙使曲凡二十四句句五字
考芝宫
考芝宫者岁乙丑献庙产芝瑶光映室乃建玉芝宫以时致享昭孝感也当汉太和
河清社鸣诞圣人握符缵历靡端不臻天垂卿云景星现地出醴泉泽曼衍导禾六穗麦两岐嘉瓜并蒂连理枝三足轩翥肉角嬉龟鹿雀兔咸素姿包匦驿贡賮四驰芝草凝祥处处生献庙忽产屋之楹瑶光莹洁秀九茎铜池芝房恶足称帝命作宫时享以报子孙千亿昌胤允绍
考芝宫曲凡十八句其十二句句七字六句六四字
皇甫司勲集卷九

[book_title]卷十
钦定四库全书
皇甫司勲集卷十
明　皇甫汸　撰
乐府
芳树
芳树九华边春风一度妍飘香承辇路弄影向甘泉缀叶纷千种濯枝幸万年不作淮南桂空山徒弃捐
临高台
高台望不极临竚意何穷茂苑花为苑吴宫锦作宫管弦虚夜月罗绮罢春风独惜乌啼处犹闻曲怨中
有所思
春风吹绣户明月鉴罗帏同心阻芳讯千里怅清晖歌弦尘屡积舞衣香渐微别有关情处梁间双鷰飞
巫山高
蜀道连巴水巫山接楚阳情来为云雨愁起见潇湘枫叶吟秋早声入夜长何能降神女髣髴梦襄王
陇头水
陇坂去何长陇水复汤汤咽处堪啼泪流时更断肠三秋边草白万里戌云黄辛苦交河使西来忆故乡
折杨柳
不见隋堤柳长条大道间丝隂流水去带影逐春还妬眉销翠黛听笛损朱顔日暮行人尽思君可重攀
梅花落
早见梅花落江南春未迟如何上苑叶不似故园枝影怯临粧夜香怜逐吹时无人问消息独自寄相思
关山月
故园千里月流照入秦关弓影同看曲刀头未卜还迷云度容与映水咽潺湲莫遣青楼去摧残少妇顔
邯郸行
宝马邯郸道金装游侠过一朝罢歌舞千秋伤绮罗台榭风花尽郊原烟草多客心将夜月滚滚向漳河
昭君怨
含悲辞凤掖结束事龙庭环佩从兹远琵琶讵忍听泣将蛾眉恨仰视旄头星独有长门草犹向夜台青
长门怨
长门永夜幽团扇早迎秋望幸非同辇含情是倚楼容华飜易歇恩宠最难收君自观鱼乐宁知妾泪流
冬宵引
冬宵不易曙耿耿朔风凄沙鴈寒犹起城乌半未栖孤舟泊江上征马渡辽西岂但金闺里能添玉筯啼
乌夜啼
长乐宫中秋夜长美人新得幸君王别馆不愁金作屋曲池无羡玉为梁门前数报公车过楼下时闻脂粉香总是啼乌声转切欢娱那解曲凄凉
江南曲
锦帆西去遶横塘画舸携来悉粉粧旭日笼光流彩艳晩云停雨浄兰芳飞丝带蝶粘罗幌吹浪游鱼戏羽觞自是江南好行乐采莲到处棹歌长
春江花月夜
空负芳楼约愁逢江上春月华天外洁花影浪中新讵是沈珠浦将非濯锦津争言兰作舫复拟桂为轮圆缺同今夕飘零异昔辰关山犹自隔攀折赠何因
拟中妇织流黄
金闺方永夜翠袖理残机灯花斜落镜月光低鉴帏寸心共丝断双泪与梭挥作伴除蛩响惊眠惟鴈飞织就当窗素裁为远道衣徒令芳讯达不及早旋归
拟伯劳东飞歌二首
蛱蝶双飞燕并栖秦楼燕市花成溪谁家玉人当户窥含羞歛笑横波驰宝髻珠钿明月光罗帏翠帐秋夜长秀顔皓齿才十五时向芳筵作歌舞雀台露寝生暮云空留可怜犹为君
夜乌悲啼朝雉鸣青琴绦树无限情谁家临镜总新粧云鬟刻饰出意长翠屏锦帐花连理洞房仙居暗香起年几二七奉下陈光彩流盼姿絶伦春风东来吹落花緑窗可怜虚岁华
自君之出矣二首
自君之出矣坐令衣带缓思君如悬萝缠緜不能断自君之出矣何处不相思在物愿为筯君前无只时
岸花临水发三首
止水如瑶镜繁花似宝粧为怜影相照讵是意相忘江疑濯锦处花似浣纱人莫逐东流去还待上阳春名园纷几许临水独如何所思迷望石欲往会淩波
赋得处处春云生
春色蔼无际朝云最可怜金枝纷映带玉叶缀联翩弄影交疏里含情飞盖边长安遥向日何处奉非烟
乌散余花落
春来啼鸟伴相逐百花中栖处迷深緑飞时带浅红只惜香沾羽非关娇惹风回看意不尽犹自恋芳丛
空梁落燕泥
金闺春色早玉关芳信賖人归飜後燕泪尽每先花户暗香泥积梁低舞影斜不作双飞去东隣王谢家
边马有归心
应瑞来宛国衔恩入汉家边兵犯燕塞骠骑出龙沙为报千金顾宁辞万里賖蹄穿朝踏雪声断夜嘶笳逐北名空在征南赏未加讵随班定远生作玉门嗟
夏日湖泛作采莲曲
雀舫疑杯度虹桥似带萦湖光湛处全无暑云气浮时半有晴此时流水歌声起此日采莲殊未己帆回橹转逐桥斜树里溪边是妾家翠裙妬杀风前叶红粉娇於水上花花开花落独含愁人去人来不断游玉斚醉霞何惜晩瑶华零露易惊秋秋露蒹葭没秋水芙蓉歇菱镜年年非故顔荷衣夜夜空明月
门有车马客行赠李少卿
驱车吴趋市被服一何妍叩阍怀敝刺云是李青莲家住齐东里裔自陇西传观道汶泗上探奇泰岱间举手扪星汉蹑足凌云烟昔拜符玺郎侍从清华班姱行遭时妬修名为世牵一麾佐宣守理案有余闲试问长江练日对谢公悬倾盖惠良觌振袖发瑶编莹如夜光俪粲若春葩鲜且勿出关去邀君着五千
皇甫司勳集卷十

[book_title]卷十一
钦定四库全书
皇甫司勳集卷十一
明　皇甫汸　撰
七言古诗
桐君山题赠卢职方江右典试
朝登桐君山下有澄江四遶流潺湲暮谒桐君祠上有古木一望悬参差昔人采秀山之巅桐?未徙凌云仙琼浆石髓世不识丹崖翠壑空年年越乡自古穷嘉丽弭节停轺几留滞严陵濑静秋涨沈香鑪峯寒暝烟翳卢君挥斤宇内游昨来奉使浔阳舟直蹑卢峯探奠服又从瀑布挹飞流江山能使才华盛况接朱绳与青镜登览何如司马雄文章自是欧阳正君鸣玉佩上金銮桐叶声销日已残钟鼎山林缘底事不须回首忆江干
送尚医陈通政南还
东风吹花驻芳甸都门此日开郊宴车马争来四岸闻冠裳自结倾城饯借问饯者云是谁为儒十载方为医逃名未得潜庐岳授诀应曾饮上池少年宠食王官禄白首归田叹知足磬折非辞彭泽腰倦飞欲振祁奚?由来出处本难同佩玉鐶金仕已雄君不见男儿读书破万卷至今落落犹泥中
梦二生行【陈与言周诗】
忆昔同心友陈生为之首更忆投分交周子逸且豪陈生奇余言在耳青云置身果如此惜尔早世不憗遗九渊慰尔应无悲周子知我虽相新胶漆不异我与陈睥睨一世尔自许落落谁忘竹亭语吁嗟二子来梦中鬓毛不改容顔同风尘惨怆旅服改灯火荡漾芳尊空绨袍犹恋当年别觉後使我心悲咽二子一死嗟一生我欲於子知交情
长沙行送胡子【胡子尧时以给事谪长沙簿同事者刘安也】
贾生昔被长沙谪湘水千年动顔色吊古空劳忆芷兰世途久已生荆棘当今天子称圣君论恩岂复如汉文垂裳穆穆日南向鋭情稽古非谦让直气常悬青琐间愁云更郁乌台上胡郎胸中书万言夕方拜官朝叩阍刘向况有五行传挺身悟主争绳愆即今亦有长沙行此去应知圣主情早晩定膺宣室召肯使人徒说贾生
长安十六夜歌
长安十六夜如洗千门万户烟花里闺中少妇夜出游陌上行人忽成市粲粲珠钿映月来翩翩翠袖搏风起风前月下逞娇姿爱惜春花能几时无那蓂荃先落荚只愁杨柳渐飞丝游丝飞入黄金地扑牖穿帘果何意凤甸常悬祷雪忧鳌山久罢观灯戏灯光却照五侯家列炬然膏满绦纱岂谓铺金能作埒亦知剪彩易为花银花火树开佳节遂令观者相环列霍氏门墙有後尘魏其池馆空前辙凄凉往事已为陈恨杀怀春似玉人莫贱兰房今夜女故多椒掖旧时亲明璫尽结琼瑶丽袨服争看锦绣新襦曳?时香散霭袜移莲处暗生尘香尘冉冉随芳步共道非烟亦非雾驰目还怜梁下期冶容又为桑间误闉闍今已羡如云夙夜谁当畏行露铁锁遥开天上桥渐台何必待符招二南倘被翘薪化四海应回广髻謡
长安行赠陈子克修
长安昔日花如绮走马看花事已矣吁嗟岁月无停晷回首又值春风起陈生久客长安里按剑誓将归故里呜呼陈生归且止古来晩暮多豪士桑弧蓬矢志四方区区肯效儿女子君不见今燕台乐剧不宾胡为哉他年自识公孙对暂时岂为刘蕡哀驷马车黄金印他时乘此佩之去花柳迎人故山处
忆昨行赠夏都谏
忆昨天王下手敕辨方经野开蚕室稽古真卑汉未遑鋭情直所周无逸王假还宜照日中圣作何须守明述君不见洄沿川水映柔桑窈窕郊宫护棘墙玄黄欲献夫人茧朱緑聊为公子裳又不见青坛翠幙蔼中田缥驾新从此上旋遂使鳐鱼呈瑞象顿令铜雀颂丰年呜呼天子劝耕后劝织王业艰难果谁测七月重歌姬旦诗一朝实赖黄门力呜呼今之黄门古遗直抗言朝宁生顔色马客逢君时已来岂俟吹嘘到上台北郊更起匡衡论前席遥怜贾谊才男儿志於立功慎自擅掀天掲日奔雷电退食方依青琐闱传宣直至黄金殿稽首亲承玉语温威顔咫尺君王面书锡丝纶龙凤蟠币颁锦绣云霞炫纡紫围金未足荣致君尧舜应争羡呜呼致君尧舜应争羡
玉河怨
玉河西堤柳青色含烟弄雾金门侧水接昆池波欲流日升翰苑光先得日光照耀九龙开万骑千官天上回?影迥迷飞絮去佩声遥杂啭莺来莺啭皇州春渐暮曳佩鸣珂漫如故物态那禁鳞运催人情总为繁华误一夜秋风歇衆芳萍水悠悠枉断肠不见曲眉颦旧黛只闻羌笛怨斜阳
题魏时苗返犊图【宋赵子昂所绘评事应果所藏】
君不见盗泉水不饮长行宁渇死夷齐共饿鲁连耻古来达节皆如此汉室犹能重礼教茫茫海内徵廉士火德下衰风斯靡昊穹垢氛蔽逦迤魏亦有贤曰时子激扬异代仍兴起忆昔乘车令寿春牝牛自足随吾贫车来既空去何有迢迢不染民间尘犊非尔騂育尔土安用汗我车傍轮褰裳扶杖走相送提儿媚妇多苦辛赵公本是清白者睠此丹青为谁写应子收藏今几年拂拭素练生云烟操持岂羡郁林石慷慨不但山隂钱赋鱼毁象尔何者常使氷壶照眼前
青州行送褚宝令临朐
君不见茫茫青州本东土吕公封齐姬封鲁海岱何如四塞雄莱夷自是千年抚方舆星粲子云箴大国风存史迁语五月报政齐何神古来平易俱近民天子上嘉更下乐先王之道非沈沦褚子夙着三都赋昨奏明堂比韶頀天子劳贤眷尔才暂试临朐岂迟暮芳桃不羡河阳花甘棠欲满营丘树挽今之齐仍为周异代弦歌尽如故乌台仙吏青琐郎有时待尔鸣朝阳陇上曾经笑鷃雀棘林岂足栖鸾凰迢迢东征出霄汉相送且覆清秋觞
天风行
有客骑驴何处来高巾短褐俱尘埃自言今晨万乘出道傍亲睹銮舆回龙斿远拂瑶坛降凤扇徐承金殿开文工武僚皆肃穆秉笏鸣佩趋蓬莱先生落落何为者抱书独卧蓬蒿下长卿犹陪上林从子云亦扈甘泉驾君不见迩来白昼天风高沙飞砾走人叫号出门举步动龃龉何如闭门与子且覆杯中醪
明禋歌送朱子隆禧捧诏南邦
天王玉诏宣金銮黄章粲烂龙麟蟠行人之官捧之出輶轩直下青云端惟时朱子意气盛昨方拜职今拜命长卿能无谕蜀文仲宣亦有浮淮咏君不见帝主龙飞今九年梦寐尧舜遑遑焉稽古真卑汉文让陈疏更遇匡衡贤圣谟岂俟卿士协况尔龟筮开其先遂使北郊祀地南祀天朝日夕月东西偏仪文匪徒守宋末制作直欲凌周前辨方画野此经始勿亟还应庶民子圆丘峩峩睿想建帷城日射瑶坛紫君行要俾万姓知王者明禋本为尔
长安二月雪後歌
二月欲破春过半六霙犹自飞零乱尘氛四野郁昏霾琼瑶一夜堆璀璨沙柳含烟未吐丝宫花压雪空成幔甘泽应悬畎亩思凝寒更起衣裳叹天意从来未可谌物华奈尔无由翫君不见宝露新传楚国来铜盘捧出龙顔开斋心万乘躬郊祀稽首千官进寿杯呜呼古有灾祥说昨冬胡露今胡雪博极真怜刘向才条陈讵职匡衡诀尚赖金门燮理臣好调玉烛太平春朝中自是咨虞岳海内何须忧杞人
塞下曲壬辰仲冬许中丞略地紫荆赋此寄之
斾旌悠悠班马鸣中丞十月行紫荆易水氷坚夜可渡隂山雪积云为平毳幕遥悬徼外落烽火直接单于城候城猎猎天风高堕指裂面吹如刀草宿寒侵壮士铁露下沾湿将军袍袍袖音书字不灭兰闺玉筯空啼血朝廷本望树功勳关塞那应怨离别天子临轩试三辅中丞秉钺巡行伍落日筹边上封事冲霜与卒同甘苦男儿龙额志封侯勒石须尽燕然头羽书瀚海昨犹急金缯通和非远猷玄冬愿挟诸士纩紫貂肯独蒙轻裘君不见在廷颇牧文臣擅一范能令敌心战别墅或校谢安棊理案常披左氏传锁钥由来重北门衣裳自是垂南面此时月向陇头明芦声吹入汉家营昭王台上中丞帐可使门无孺子缨
秋风叹
秋风淅沥秋露微为君今夜捣征衣花从金素变鴈向玉关飞羽书未报捷征夫何时归总使君身贵宁知妾顔非忍为麒麟阁弃捐鸳凤帏
南粤行
南粤由来本受降置亭列障赐称王丹砂岁岁通勾漏白雉年年献越裳曾是金缯忘汉德也因玉帛阻炎荒炎荒迢遥限疆土君王中叶恢英武校猎谁云汉武雄安民不让周文怒昆明习兵深凿池细柳行营远劳师羽檄流星飞甲胄楼船横海蔽旌旗楼船羽檄下缤纷刁斗衔枚处处闻甲胄夜开鱼丽阵旌旗朝合虎贲军神谟不战已威加陀王纳欵遂踰沙指顾泰山盟作砺并吞瀚海化为家马援功期勒铜柱捐之议寝弃珠崖珠崖铜柱古如此瘴疠氛祲万余里奋身欲屠象郡城膏血直溅龙门水始知陆贾善行成肯学张骞虚奉使留滞周南望九重请缨天北恨无从六月凯旋歌薄伐一朝书奏愿登封
淮隂行
君不见王孙未遇钓淮隂相留一饭是恩深知己此心悬白璧封侯他日报黄金黄金匪为薄聊自意所托咄嗟蓐食儿揶揄覆羮镬韩生将略本多奇可怜犹受妇人知若非仗剑从英主徒然执戟老明时
采莲曲秋日经济宁万水曹招讌池亭作
朱英翠叶俨仙葩绣浦金塘特着花涟漪江畔明秋水的皪城边缀晩霞晩霞秋水正芳时桂檝兰舟处处移舟移菡萏波间动檝遶芙蕖镜里披本缘倾盖追欢宴飜作牵裳送别离夫君自是轩冕客不惜瑶尊永今夕试问看花限北津何如折柳停南陌折柳思应长看花愁更积醉君罗绮筵为君歌采莲莲花万种出吴阊岁岁年年狎景光此日荷风迎素扇此时萝月照新粧可怜共蔕邀同伴勿愿飘蓬在异乡济上相逢华已暮菱歌一曲断人肠
秋鴈篇寄故园兄弟
虬分银箭夜鴈度玉关秋随阳向兰畤依暖背芦洲芦洲兰畤总堪栖雾里霜前阵不迷避缴空闻来塞北传书几见下辽西西去南来鸣噭噭顾侣携羣更多少也思映月集通宵也怕因风失清晓风飘析羽遂分行不及回翔在故乡一枝自合同荆树万里徒嗟媿稻粱
使回歌
诏命因山启地藏珠丘卜在翠微阳黄图翼翼千峯拱玄灞悠悠一水长圣世有为昭有象王情无逸恤无疆惟王制作纷何已土木之功从兹始别馆离宫相蔽亏复道回轩亘迤逦献节乘轺遣使臣徵材取木下江津吴越锦帆悬子夜秦淮宝马繋青春也知桐梓生南土也知松柏称嘉树一朝际遇栋梁成万年封植烟霞扈自甘瓠落本无庸肯随轮囷托先容夕向绮楼瞻五凤晓叩朱阍排九龙九龙金锁玉关开芙蓉新殿俨蓬莱横汾初返巡游驾宴镐方行庆寿杯共言帝幸多仙从汉武应怜臣朔来
早朝献仪曹家兄
南去北来年屡换侧望长安倚增叹五云还诏入金门八月乘槎渡银汉银汉迢遥秋夜长玉河清浅映明光却看济济夔龙会争羡双双鸿鴈翔
结交篇赠张兵宪
昔奉輶轩使因参幕府前今承江海谪持赠结交篇交情安可见翟门署贵贱金兰更结此时心琼枝岂异当年面旅迹徒嗟两度来世事那知一朝变也悲昏夜眩明珠却向西风泣团扇相逢岐路已堪哀况复相思隔楚台试问张华敬爱客何如李白独怜才河干辍棹多容与城隅张组屡徘徊徘徊南浦意何长见说东山召绣裳却羡双鳬入霄汉为传尺鲤到潇湘
送张子还广陵
张子别我黄鹤楼飘然骑鹤归扬州驾言返吾初服去安得为此斗粟留君不见嵇生疎散长卿慢不善希世称巧宦献玉明时秖自悲投珠昏夜遭人盼闻说淮南桂树芳澄湖一曲似沧浪莫须北阙徵书下自许东山隐兴长
张明府送吴酿戏作短歌
君不见阊阖朱楼十二开酒旗高结彩云隈谁家宝马非留住若个金貂不换来吏部瓮边狂亦甚文君罏前娇可哀此时新酿劳相赠此夕乡心醉里回
皇甫司勳集卷十一

[book_title]卷十二
钦定四库全书
皇甫司勳集卷十二
明　皇甫汸　撰
七言古诗
化蜀行送周子吁提学
使君结驷引华轩抗旌西指灵关门衆宾引饯且莫起听我扬?巴蜀始黄苖帝裔蔓本支蚕丛鱼鳬爰肇基仪兮城太啓都会氷也疆理饶沃滋叔世渐革密促政晩莅乃被中和诗置酒宴乐从禽荒郤卓余风称难治铜梁玉垒灵气开碧鷄金马神降来贝锦黄润产奇货木兰丹青纷美材灵气日以宣哲士日以繁相如作赋凖骚经君平着书道德邻扬子深湛秘玄旨王生暐晔流英声使君夙龄赡斧藻含章下帷剧幽讨恭承嘉命辞天庭奉扬文思振南表铸人自有尼父术化俗更似文翁造雅儒济济升君堂齐鲁断断兹足绍锦官城外锦江流浣花溪边花可游高楼结绮宛然在琴台卜肆今尚留马蹄岂惮剑阁险猿声忽报瞿塘秋瞿塘秋已晩思君路方远敷教向岷峨探奇到处过万里欲识凌云思三峡遥闻流水歌
广思行
长兄造思旧赋乃歌以广之
美人奄忽委明艶氷心怳记芙蓉面丽魄香?何所栖婉态柔情独不见青楼朱户生网丝文轩绮窗虚履綦谁家窈窕出新粧当筵一顾情内伤名姝絶代本无二玉顔祗讶前身是欢笑千金歌舞塲欷歔万种悲凄地冶容髣髴已惊盼新声靡曼复增叹陈思总谓洛神奇汉武飜疑少君幻多情宋玉起独立衆宾无言主呜邑翠袖全回灯下羞青衫半沾座中泣门前柳色惨江烟槛外飞花隔楚天请看今日劳相忆莫向他年留可怜
昔日行赠许应元使君
昔日与君相别处越江一夜秋涛去今日与君相见时吴宫三月春风吹人生聚散何草草春来秋逝伤怀抱转盼流光安可知策足要津苦不早少年避世汉廷中俛首潜郎画省东不事簿书羞问马空将词赋擅雕虫贾生果遭绦侯妬汲孺亦被公孙怒谪去?销湘水滨归来泪尽燕城墓敝庐萧萧落日曛高车门外过缤纷已扫松萝谢逋客犹随轩冕对夫君夫君倜傥青云器奉节聊为苍水使酌酒何关世上情论文且发囊中秘白首相期在令猷荣名莫遣为身累君从北关谒丹墀余守南山偃桂枝讵堪玄度孤明月却照杨朱两路岐
夏时对酒歌
春光奄忽朱明移华丹委谢柔緑滋白日幸长走苦热清夜虽短坐忘疲美人邀我入兰室临池伏槛待月出左宦空嗟轩冤年闲居忍负琴尊日万物萍浮无定踪一身瓠落竟难容江边冉冉老将至世上悠悠时未逢文章自古俱寂寞富贵何如且行乐云梦徒夸献赋田天禄终慙校书阁黄金为垒白玉浆朱弦锦瑟泛清商若为劝饮须酩酊我为高歌生慨慷明月渐昇烛方灭凉颸徐来缨欲絶莫愁残夜已栖乌但恐先秋早鸣鴂
今辰行五月十二日先忌辰作
今辰何辰心烦伤无言竚立涕沾裳悠悠苍天安可问肃肃玄寝神如将忆昔承恩拜家庆初筵白发双相映采兰不顾尚书期及瓜每後君王命此时嘉宾四座倾满堂宴笑春风生繁弦促柱发雅奏白华朱萼敷鲜英人事分明有代谢庆者在门吊在舍申伯虚传崧岳灵方朔奄随岁星化高台垂云为我隂密室含霜讵知夏昔日千金献夀人今飜上食繐帷陈悲风南来少宁树颓波东逝不回津以此思哀哀更泣亦知予告何嗟及岂复殷勤杯酒欢空余髣髴画图看黄门且念奉母去清河欲诔痛才难
阊阖行赠朱大理
少年为儒不习吏天子试政谒廷尉耳剽刑书非所堪手持法律了莫谓是时朱博材过人平反轻重称絶伦谳常八九中意指谈每一二相开陈冉冉府中趋独久迢迢忽拜遐邦守万里驱车仗此身一朝投劾遭多口世事升沉安可知人生聚散更难期海内萍踪各飘转天涯柳色几相思我本与君同里閈十年不寄云中翰阊阖门前会面时把臂道故两增叹自言彭泽早归来却笑平原尚羁宦看君遗世有高情失路何曾气不平薄暮乘舟入湖去似闻抚缶作秦声
荅周山人惠镜囊歌
山人以宝刀持赠司直家兄乃制古歌詶之奇锋厉锷虽价重三乡缋句雕章亦气雄百代所谓金错英瑶报施亦称矣间以镜囊一枚饷仆仆戏曰物则细耳才复劣焉是故短歌微吟不能长也
我有古镜字明月爱惜相持走燕阙少年被服方冶容矫首胜冠正玄髪此时明镜炯无尘一片银华四座春青鸾每开宝台曙丹凤双盘玉匣春山精辟易不得近嫫母羞窥何敢嗔愿葆明光虚室里絶胜氷壶与止水察见渊鱼似不祥况复蛾眉最相忌周郎解赠锦绮囊绳穷缄发回龙光谁家窈窕濯素手当窗刺绣结衷肠规形恰与美璧合藻艶巧夺菱花妆由来尚象乃成器拜君佳贶感君意姱行惊时亦易污神物深藏岂轻示守黑须从老氏谟用光却笑稽生累与君结交肝胆见世上纷纷尽如面一朝慷慨爱已捐万金挥斥心能贱皇生佩囊如佩韦韬精埋照承余辉
观唐太史吴门射歌
君从弱冠起明经文藻争先掞汉庭兰台给劄因成草石室紬书屡杀青此日公车承宠渥讵言金马栖方朔昨来上疏批龙鳞不独谈经折入角飜疑君厌承明庐诏令归就碧山居减尽瘦围怜沈约病多消渴类相如隐姓潜行吴市东却求剑术想英风繋筑夜宿专诸馆袖锥朝过阖闾宫清秋猎骑平原上白日张侯矍圃中左肘能教置杯水右手引弓轻发矢风前报道百叶穿云际惊看两鸿死是时观者愕相向我亦心雄气增壮灞亭醉尉苦莫嗔渔阳老将嗟推让圣主同时最好文诸贤幸厠从官羣那知好恶多更易况兼踪迹有离分公孙客馆丘堪甚郑庄推毂遂无闻但云海外求方士更传天上出将军勿向长门奏辞赋请从遐塞勒功勳
林酒仙歌
君不见昔日林师东习禅常时乞食阖城边牀前不学维摩生瓮下翻同吏部眠从此市人皆识姓醉呼酒仙归每应通好何须法器贻相逢但遣香醪赠饮者家遭雷电来延师秘呪不为灾驱石遥从洞门至返风曾渡太湖回梅侯为郡有贤声云汉劳思济衆生鉢内龙鸣晨作雨锡边虹见晩移晴君不见自古异人多变幻葛陂神应偏能惯左慈却被世主嗔长房亦受诸魔患弟子传灯生道晤历历犹能语平素已知前是辟支身安用亲承刺史顾我歌酒仙尔试听处世由来忌独醒为问六牙求证果因看万物若浮萍啸别虎溪携策去莫向罗天苦诵经
壬寅岁除歌
端居冉冉速流光往事悠悠耿不忘击剑总为行乐地鬬鷄曾结少年场晩慕诗书才十五因耽文史三冬苦夜见萤飞车氏囊朝看鱼出莱芜釜从此家园懒不窥长无乡曲誉相推且甘寂寂龙蛇卧安用区区燕雀知一朝谒帝承明上不惯随人走俗状言将调笑恐侏儒谓可优游取卿相转盼今经二十年循迹谁知事不然由来直道时方忌重以修能世岂怜浮湘贾谊空投赋执戟扬雄独守玄君不见朱云四十始改节远从博士受易说逢时吐胆汉廷中遶陛争呼丹槛折又不见山公四十起郡吏投传羞为部从事遇主遂厠三公间总揆还称百官治我却无闻强度春宦游减产久沈沦未果官阶能复祖非关郎署可潜身坐惊芳岁明朝过烂醉香醪勿重陈
送顾子懋涵应贡北上【尚书璘子】
古来江左多英烈顾荣人望尤超絶班生岂好纨袴间公子能持布衣节早年作赋思凌云同时幸遇圣明君未果先容因狗监徒然落魄在鷄羣一朝起就贤良荐却向金门请褐见横经论难诸儒前夹陛惟闻帝称善此时折角动朝绅还须吐胆奏天人为语洛阳新进者更谁得似晚平津
天津荅子安兄
别家五月渡江水棹拂炎云入淮汜行残六月臻卫流凉颷一夕秋声起眼中金阙已在望手持玉盃喜相向闻道长安有狭斜明朝走马踏晴沙莫将潞水桥边柳看作玄都观里花
天津对月歌
天津城外海潮生杨柳堤边月正明岐路终朝堪下泪关山此夜倍含情昨见光流金阙里分明影傍瑶台起怀璧虚从上国来投珠莫向都门倚迢遥兰桨旅人舟寂寞罗帏思妇楼失宠翻怜圆似扇和光秖恨曲如鈎自同乌鹊枝间恋那知蟾兔须臾变秉烛南皮尚雅游飞盖西园忆芳宴几许清晖三五期争得朱顔二八时且共高阳纵饮去安用成都访卜为
太平堤行
余兄子安并友蔡子本皆南移法曹而余亦淹水部往省家兄时一至焉既而出补越宪间因蔡子往者月仅再至耳蔡复考绩北征经月不一至也偶过兹地山色湖光宛然在目鴈行凤侣怅尔离羣延伫久之赋诗展
太平门外古崇堤嘉树扶疎夹路垂负郭尽为芳草地沿湖直遶白云司当时王贡总仙才况是承恩非阙来御史府中乌半宿尚书门下骑双回青山几度朝陵节玄水曾流祓洛杯鸣珂再过平沙道问舍多为後来少已看奏赋甘泉宫每忆传诗临海峤惊心岁序易经春举目湖山宛自新含香不覩游兰客息影徒逢爱树人由来聚散皆无定欲寄相思那可因
送驾部王子督楚学
中兴文运应图开声教遥知薄海回共看济济多周士更道彬彬悉楚材楚乡今上龙飞地代来总是攀鳞起里社鸣时河正清銮舆幸後云常紫骚坛屈宋本称雄谁为操斤向郢中明堂岂羡菁茅贡江汉先歌棫朴风奉扬德化劳宸眷蜀郡王褒被嘉荐藻监曾推吏部郎才华况属瀛洲彦君不见伯乐不生良骥缺锺期死後朱弦絶曲学翻为弟子嘲离经徒守迂儒说作范如君夐出伦文从三变一朝新道傍散木犹蒙顾径里幽兰并沐春寄言和氏私相喜千载今逢辨玉人
佩兰引谢友人惠香
星汉沈兮月华没寂寞玄亭夜无色海上仙槎去不归梦中迷路常相忆美人尺素远寄将玉函未啓先生香谢家罗囊岂郁烈楚臣纫佩空流芳兰麝何须炼宝鼎芰荷早已凋金塘思昔吴宫烂如绮璇馆娥媌鬭妍美鑪内常烧百和花腰间不断三薰茝芙蓉帐暖笼芮光蔷薇楼高弃脂水袅袅轻烟飞四时蔼蔼香风度十里那知麋鹿台畔游尚爱骊龙沫中死芝室莸途化有因愿把清香托君子
七夕叹
朱明早谢清商变衡纪年华逓如箭新月初悬天上鈎寒涛欲涌江间练玉井轻销桐叶声金塘细委莲花片呜呜不断緑隂蝉去去谁留紫泥燕沙塞音书催捣衣彩楼风物羞穿线镜中潘鬓飞素丝箧内班肠裂纨扇抚幙空房妾更悲驱鞍远道君应恋试看星牛夜度缘可怪人情重相见
陪都行【以上三首幼时作】
陪都八月夜氤氲名姬结伴游缤纷明珠为佩曳彩裙临风百和兰茝薰箜篌轻调声遏云当筵娇舞歌向君君不见朝霞难挹日易曛三五月缺江水分何如金尊美酒常在手与君及时聊乐员
皇甫司勳集卷十二
<集部,别集类,明洪武至崇祯,皇甫司勳集>

[book_title]卷十三
钦定四库全书
皇甫司勲集卷十三
明　皇甫汸　撰
七言古诗十七首
忆昔行寄徐公子
忆昔金陵高会时东南玉树满留司淮水桥边看饮马石城门外待张帷白日隂霾不常好冲颷激雾移苍昊自信蛾眉肯让人谁知豺口横当道黜陟徒闻吏部尊模棱颇笑尚书耄六七豪贵皆无恙二三贤隽翻凋丧张翰归来减宦情【谓张衮】顾荣死後嗟人望【谓顾璘】此时意气不能平慷慨先怀襆被情北海羞称男子辈西州宁避党人名一朝聚散胡容易眼前得失须臾事酣饮莫问黄公垆悲歌犹记荆卿市从来势利不相和输心安用结交多牛首山中空岁月燕矶石上几风波寄语翩翩魏公子侯生别去奈愁何
金陵还客歌赠周以言
有客近自金陵还唁余特造竹林间别日无多江上梦秋风忽改镜中顔弹铗悲歌横义气班荆坐语都门事翻覆人情谿壑同荣枯世态晨昏异悠悠谁复为怜才落落何须久怀刺君不见昔时江左重名流一朝烬灭随荒丘徒令户外容双戟安用车前引八驺青溪遥接乌衣口旧宅垂杨几存否陈遵那顾尚书期阮籍惟耽步兵酒白首犹逢梁国人倾心讵信平原友归去何如谢世牵六关不入最称贤莫将一掬羊昙泪洒向西州岐路边
河湟行【伤曾公铣也】
君不见高帝兴师净朔方我文亲亦御戎行徵兵尽选三河少校士争收六郡良万骑旌旗纷蔽日千羣组练凛凝霜骠骑积弩号将军耀武宣威志立勲阵前杀气骄难近幄内奇谋秘莫闻一朝受脤出萧关百战长驱事马鞍雪晦隂山乘夜袭天横北斗向南看按辔俄传劳细柳飞书已报下臯兰君王神武由天锡都护材雄总无敌长戈大劔耀星芒昼仆旌旗夜夺壁凿空开域路应賖置亭列障遂踰沙博望从来能许国嫖姚自誓不言家奏凯班师截海外共贺黄图亘地界铭功刋石纪龙飞解甲韬弓罗虎拜此时高会坐明堂登歌献夀乐无疆越探输陈异物巴俞角抵尽来王世变堪嗟己巳间白登愁覩翠华还不闻更上金城略但教常闭玉门关王者之宝在土地辛苦成功可轻弃先皇遗却平城忧谋臣徒守珠崖议百年慷慨有书生每过湟中气不平非求燕颔封侯易翻思马革裹尸轻不识忌讳尔何戆可怜身死名俱丧朱生肯讼伏波寃魏文犹寝中山谤只今边徼有烟尘寄言韩相好和亲纵使分麾思命将不知投笔竟何人
石河将军歌【蜀人王户部询乃翁】
将军书剑学俱成百战长驱亦惯经羽角时时持候月旄头夜夜起看星曾宣威武惊巴檄欲树功名向北庭一朝解甲承平後万事投壶饮美酒但教开迳抚孤松谁复行营劳细柳道家多忌古来知陇西难封数本奇为问蓝田屏居日何如锦里赋归时石河遥通古城北少陵草堂犹自识旧说雄称白马间今来翻卧青羊侧郎君文藻子渊流耻居纨袴汉廷游丹凤俄传貤宠诏貂蝉还见出兜鍪衔恩正值古稀年称觞献夀石河边河水长流石长在无须辟谷访神仙
时钱謡【丁戊间吴中好行腐钱乃采民謡而讽之】
先王通货兴民利遂令圜法相更制周室曾闻九府开汉京尽是三官隶小大品随壮幼差轻重权蒹子母倍从兹鼓铸何代无五铢半两肉好殊不言改撰堪称马却道能飞始号鳬我明稽古夸周汉上林往往繦朽贯铜山禁弛盗讵亡殽杂愈多法滋玩尔来民风日偷薄罔市吴趋行滥恶形如榆荚仅有文堵中綖环已无郭三五持来乃当一百可仅寸万盈索博徒争取掷地残鬻夫手污因风落生可使治神可通赤仄奇文空罢阁官视民奸听之便但遣黄金入私槖纎巧轻剽时共珍木强厚重将焉托君不见珠玉沉埋瓦砾全镆鎁为钝铅刀銛申椒久谢充帏後蟠木翻容万乘先古来弃置人同此何讶区区物亦然
还砚歌为长兄赋
长公甲诞岁逢酉嘉宾四座称觞後周郎手持一片石殷勤为献千金夀玉质温莹眼复明霞彩烂燿铿然声主人拜受比琼玩置之几案烟霏生科斗古籀镌虬形色丝妙句如盘铭客从远方罗雀至呼儿取出题凤字宝砚凋磨多苦辛银杯羽化须臾事主方懊怏客不欢黑卿寂寞颖人弃神物岂无呵护灵依然得自吴趋市君不见明珠合浦有时还楚弓知在郢门间由来丧焉何须问且更笼鹅一解顔
秋日周山人见访醉酒歌
自余还北山惟堪卧南牖扫轨何须长者通着书已拟潜夫就门题贵贱感交情不逢亲旧话平生秋水闻君舣舟楫荒园一为款柴荆此夕凉风度虚幌少焉微月湛华楹开顔命醇酒润耳发哀筝人世难并易别离试从今日忆当时座上应刘成异物林中稽阮邈幽期末路冥鸿翻折羽临风华萼讵同枝清尊夜饮如辞醉明镜朝来视鬓丝
昔时行赠王亮卿下第之松江谒刘侯
昔时邂逅长安道下马通名何草草今来会晤阖城傍把剑语故俱茫茫问君何来西出秦拂君衣上洛阳尘顔凋但使友人识金尽徒令妻嫂嗔君不见吴王宫阙荒芜久世事何如饮醇酒新月正照鹿台花离心欲赠华亭柳男儿快意须目前安用余名润身後蒲鞭为郡有刘君骢马风流回不羣江上鲈鱼逢正美客中鹤唳更堪闻莫嗟失路无知己行见张华荐陆云
出门行
君不见李生出门仰天笑?剑直走长安道又不见苏季还家人尽轻敝裘再入咸阳城丈夫义气横云海局促宁为辕下态白璧凋磨美益光黄金百链精还在身若藩羊触未安心同塞马达能观人情谿壑非云险世路风尘本自难魏尚朝闻起代门夕看持节拥朱轩解道圣明能使过须知感激为衔恩
侠客行席上赠吴子
腊月金陵有侠客雪中访我长干陌双树初雕惠远林六花正覆袁安宅杯酒相逢总夙缘江山转盼空陈迹闻君明发广陵游淮水孤帆重倚楼二十四桥何处是思心随梦到扬州
壮歌行
君不见男儿生年二十好任侠落魄何曾问家业暂从丧舍给吹箫肯向侯门坐弹铗相逢寒士解金装悲歌同醉酒垆傍上蔡总为牵犬地平津俱是鬭鷄场一朝折节诵诗书三冬已足五车余落笔言词妙天下拔劒义气薄云衢岁中超致大夫位才高奈取公卿忌报主宁须顾一身使我但不登三事世情翻覆有波澜崎岖蜀道未云难谗言兴处憎蝇口峻法持来笑豸冠误染凝脂身遂枉徒抱忧心谁为谅摺溺犹可干秦君髠钳却是中郎将自古成功四序迁讵知倚伏有时旋仲文枯树非全死长孺寒灰亦复燃可怜祸福逓相因堪嗟贫贱不相亲安用先衔灞陵尉只应长谢翟门人
酬孙子贻古镜歌
美人贻我古明镜月可拟形氷拟莹拜受何如怀璧归相盼岂异投珠赠面拭银华若发型背错雕文恍难认虫蟠蚓结秀色斑博物云自开元间绳穷缄啓四座朗整冠省带愁人顔少年被服多冶艶盛饰入朝观者羡蛾眉讵知衆女嫉纎腰翻承後宫谴世途黮黯不堪陈魑魅纵横昼向人却诋林宗虚秉鉴争言柱下只同尘从此年华顦顇尽经月忘沐耻荣进映玉都非裴楷容素毛渐改潘仁鬓君不见徐卿持节迈湘浔李生一镜价千金嘉惠慷慨情犹古短歌流传称至今媿我微才响谁嗣荷君末光良自钦世交纷纷总如面何以报之惟此心
观拜月舞词
金尊酒半银烛低玉容娉婷始胜笄乐府翻成拜新月当筵试为舞前溪丽从洛浦逢应骇嫣使阳城笑定迷纎腰乍动衣聊整巫女行云暗窥影垂手却立身稍斜西子临江照浣纱香袖轻回若飞雪石楼欲坠兰芳折紫毺满地尘讵扬华簪四座缨俱絶同时女伴争学舞绰约妍姿谁独数束素曾令饿楚宫裙皱偏能骄汉主莲花旋处婉龙游目驰鳬藻夜淹留若教嫁作卢家妇快意今生莫解愁
虎丘赠别朱督学之闽【米君衡先兄同年】
五鹿谈经谓絶羣一朝折角有朱云绁组仪曹咨典礼承符闽越伫敷文路出汀漳百川会水从星汉九溪分遥辞燕阙过江来暂驻吴门访鹿台只树秋纡使君节慈灯夜引故人杯昔君召对承明殿平原曾亦参嘉荐班荆旧事那可论宿草交情今始见人生尘迹本无常一婴世网更堪伤试问前因并後果何言雌伏与雄翔君不见生公说法超玄晤石壁犹闻鬼神护况是章缝洙泗徒坐使弦歌遍儒素又不见吴国干将十户珍灵池千载淬犹新为向洪炉探剑术何似菁莪广铸人
贵竹道中赠别汪光禄【尚宁】
忆昔走马长安道与君看花并年少别来岁月那可留老至风波已难料君衔新诏谒明光余始驱车入瘴乡曾记碧鷄挥手处愿为黄鹄共高翔
默游园歌赠李侍御
汉武雄图歌?定西京得人号全盛萧朱结绶羡同升王贡弹冠许相庆建安才子数应徐陈阮同时托後车清秋飞盖追随夜良燕哀筝润耳余我明中兴逢圣主海内贤豪尽罗取尚书门下期不来宰相阁东延始聚共知旧事已更新谁谓今人莫如古李君文藻玉堂才晩乘骢马入兰台忽看西狩从游日正值南闽奉使回止辇故乡宸眷久召君立拜荆门守後宫惯是妬蛾眉满朝况易倾蝇口拂衣一朝辞楚关思君万里望苍山可怜素髪俱凋尽且喜清扬得再攀柱下园居守渊默邀我开尊坐泉石屈指交游半不存灰心勳业都堪释媿我蓬飘空岁年微官瓠落尚风烟因君欲谒多罗偈出却人间烦恼缘
双劒歌题赠应二【中丞弟也相者云再获宝劒则贵矣果连得之】
建安才子称二应干将镆耶双发硎一朝操割登天府万里挥锋靖炎土季也韬精意气雄自同飞景处囊中每夜拂霓看北斗有时弹铗向秋风忆昨工书谒金马裘敝归来客东野道逢异士笑且惊知君岂是悠悠者古来神物遇亦鲜龙光再合犹堪羡函谷终符唐举言丰城却讶张华辨即今边徼有妖氛好提三尺立奇勳赠语王郎须感激功成为报吕生闻
皇甫司勳集卷十三

[book_title]卷十四
钦定四库全书
皇甫司勳集卷十四
明　皇甫汸　撰
七言歌行
丁巳上元後二日吴纯叔见访留讌剧欢赋将进酒属余占和聊以嗣响
皇帝垂衣越三纪璇衡回春履端始羽檄初停瀚海东旄头乍落吴宫里三五才过明月期灯悬九华光陆离延陵季子玉堂彦高乘驷马黄金羁罗雀来寻玄晏宅卜昼苦短继之夕赵琴且莫弹秦缶亦暂息听尔持觞歌进酒主人起前为客夀忆昔召对天人书同时谒帝承明庐弱冠自矜齐贾谊挥毫衆拟似相如眼中卿相可立取海内贤豪无足数岂知世事有波澜白首空嗟行路难襆被东归偃荒径仰天西笑当长安君不见兰膏易销圆景缺春光几何芳草歇会须快意恣游盘宁复低眉受羁绁闭关颂酒托沉冥经月虽酣胜却醒封侯未就填幽户辟谷谁能谢汉庭
隣湖
君向明时学为圃不独操嬴称善贾鱼鸟相忘但一丘江山信美非吾土分畦揷槿引清渠燕坐应怜抱瓮余开尊自喜烹葵荐堆几聊看种树书古来知有蒙庄叟漆园似接芳隣後花时欲访隐人居春水桃源迷渡口
赠章宪副之楚
滇池特秀五华山曾记南征万里还江入嶍峨天作堑地经笮箐石为关肯惮风尘违壮志每谈瘴疠一摧顔当时六诏多贤守声名无出临安右郡中夷落半雕题部下僰氓尽稽首君本甘泉奏赋才早从画省拥麾来高卧夜闻桴鼓息燕坐朝看画戟开汉家佐理重循吏遐徼回翔占利器伏波慷慨讋百蛮颍川超忽登三事今移宪节武昌西鹦鹉洲前芳草萋为传崔颢题黄鹤絶胜王褒访碧鷄
上夀歌
宪使安子静者余同榜友也今岁壬戌六旬始周七月初度方期称贺季氏上舍君贻书徵诗为赠能敦爱矣遂拟古上寿歌一章奏诸乐府登之夀域云
今皇纂历称元后坐令一世跻仁夀满朝上公多耄年在野逸人半皤首宝籙家闻东海谣金樽户献南山酒君侯诞自惠阳神遥同崧岳拟生申百年甲子才周日七月清秋初度辰燕开河朔全消暑社结香山迥絶尘簪緌履綦四座合管弦丝竹两阶陈炰鼈胹熊盘馔玉沉瓜剥枣案罗珍揽衣更起前为祝尽道君侯备五福不见阙下东方生但招海上安期属衆宾就位余致词忆昔与君年少时运逢文教兴弘馆诏对贤良践赤墀仙班喜接弹冠盛郎署何嫌执戟疲英雄奋翼幸遭际卿相策足可超致祗知忠荩早垂勲岂料才华翻取忌三命争看獬豸尊万里同为碧鷄使人生行乐归去来富贵荣名安在哉借问冲星朝待漏何如邀月夜衔杯韦氏遗经堪嗣业姜家大被况追陪兄酬弟劝自年年尔赏余敦池草前既醉欲赓松柏咏多情为赋棣华篇
五台行赠陆仪曹
昔辛亥之岁余谪澶州时陆子光祖令濬任子环令滑迄今辛酉十年矣陆以太夫人忧居偶过吴门见访命余作歌因赋
驻马且勿辞问君何所之开樽永今夕倾盖忆当时忘年北海非文举为政东阿似子奇官迁典礼朝趋省职守文园夜侍祠君方用世睎时哲我已还山谢朝列览鬓不觉二毛侵弹指那禁十年别君家门阀人尽闻况复兄弟迈机云栖迹人间世游心物外羣山向五台开岳色水从三晋引河汾昔时尚有任安在挥麈谈兵气慷慨敢犯风波屡阽危宁知岁月不相待一朝功就身已亡空留庙寝阖闾乡阵望海营犹立帜碑存岘首但沾裳男儿及时策足据要路如君高才岂同瓠会须施泽济苍生安事呼雷守墟墓何顒贪佛宦情迂五峰深处谒文殊鸿蒙相见曾无语象罔归来自得珠
河间二僧善笙管之伎寄居虎丘获闻妙响子约赠诗余遂同赋
山中面壁不知年江上乘杯共渡禅学得吹笙并弄管随时乞食了尘缘双吹行过吴门市一闻清响惊人耳急节繁弦不敢弹短箫长笛何能起单鸣散落雨花频合奏菩提别放春只疑给苑为边塞却道祗洹是洛滨生公石上千人坐惯爱新声尽忘卧支龠希音岂易通般遮瑞梵应难和由来絶伎世无伦谁当识曲听其真不逢妙解陈思辈几作寻常捧鉢人
进酒词
君不见北海尊罍夜不空能令千载怀英风又不见东山声妓日携往曾是当年称雅尚落魄余思同古人折腰非愿乞闲身清流奈取庸流笑傲吏翻遭俗吏嗔当筵漉酒巾嫌湿隔箔传歌衣畏贫酒酣耳热起击缶富贵须时果何有呼卢一掷轻千金灭烛两欢过五斗红顔成宠亦成妬白首相新讵相故莫作梁园苦上书安用长门要买赋旧事寥寥空美谈眼前龊龊更谁堪若但低眉死牖下徒然生长在江南
送陆尚宝之京
昔日大廷召对策独草万言吐胸臆相君手捧频叹嗟天子亲披动颜色御墨题名置上第赐秩蒙恩官建礼秋风忆食故乡蓴乞归耻给长安米十年不调笑为儒一岁超迁拜大夫朝持符玺趋双阙夜整衣冠别五湖隋堤柳暗落花稀淮浦潮生舟似飞谁将笔砚先烧却可使才华让陆机
太行道赠汪子之并州
君不见太行之阻当重关孟门中豁不可攀虯峰千仞跨海外鸟道百折盘云间神功尚识五丁力穆幸犹闻八骏还巉巉兹地危哉艰古来行者摧心颜子独何为昧垂堂仗劒驱车走太行非因捧檄快毛义何莫回驭从王阳吁嗟乎人情丘壑未云险世事风波在转眼李陵台上望乡处襄子桥边感恩去丈夫弃繻归有期安用牵衣苦留住
吴趋行
吴趋自昔称嘉丽画栋雕楹倾甲第陈粟流衍充海陵杂贿筒韬溢?肆两塘游舫载笙歌十里娼楼结罗绮津亭偃鼓昼不鸣城门弛钥夜无闭刺绣非关恤纬忧呼卢岂解谈兵事共道繁华景运开宁知氛祲递为灾矛鋋突入长洲苑烽火燎起姑苏台击钟连骑十万户一夕化作咸阳灰青眸没虏塜安在白骨横野江吞哀命将出师闻受脤可怜名隳身亦殒桓桓司马功最高鸟尽弓藏翻构衅吁嗟往事勿重陈徙者稍复困稍振岛夷举酒相庆饮眼轻中国为无人旃蒙夏五旄头现御史台中传羽箭风帆习险乘波涛霜简宣威疾雷电材官驺发躬秉麾甲士先登汗交练我军遇寇屯三沙背水列阵聊一战提壶挈箪争饷师农不易耕市不变夷奴倒戈遂折北斩首千级日未昃血染鲸鲵海水腥气阚彪虎郊云黑飞书奏凯献明堂天子为进万年觞金缯大赉颁内府竹帛垂声纪太常司勳作颂镌贞石丰碑峩峩海壖立父老览之皆感泣举头但见长安日欲往叩阍控天子借君持斧坐镇此功成麟阁图尔形御史封侯自温始
送吴尚朴北上拜官
黄河氷开柳青色翩翩意气辞乡国玄成业本传父经灵运才堪述祖德男儿会须致身早鸣珂走马长安道弹冠忆昔多故人听履今存几元老莫因门第耻言勳知有山公能荐君捧檄喜趋东省拜题书先报北堂闻
送李太仆还朝
余闻国君之富在数马露台云锦何为者昔从周穆起长鸣今逢伯乐因增价龙驹骠骑满天闲苜蓿初肥汉使还谁向王猷聊借问莫须拄笏看西山
梁园行送范学宪移官河藩
昔日梁王最好文别馆多招作赋羣授简花时进枚叟含毫雪夜台邹君竹下从游聊戏水柳边抽思总凌云一旦荣名安在哉後来特数邺中才魏陵西望空陈迹漳水东流可重回使君本出文正裔绳祖常怀忧世志慷慨欲勒燕然勳深湛岂尚雕虫技武林桃李半在门会稽竹箭皆搜致移藩遥指伊涧瀍停骖访我吴趋市闭关栖病谢通宾伏枕题诗赠远人君不见菟园铜雀尽萧条藻缋雄图共寂寥相如倦作游梁客定自衔恩入汉朝
子约庭中赏紫牡丹作进酒歌悼张子
人逢花下偏宜酒况复名花世罕有魏公园中擅品奇贵妃宫内传名久此种云自洛阳来江左移将不易开纎纎映日新粧丽袅袅临风舞袖回珍重祗怜倾国色沈沦肯惜少年才密友看花记昔时张仲当筵亦太痴一曲强簪花调笑百杯犹诉酒行迟但见芳菲花不改空思鷄黍人何在春风解道有时还朝露宁知莫相待可因白发耻看花若个朱顔得驻霞兄弟谢庭多乐事世人徒数季伦家
长干行送陆仪曹重补南署
长千里金铺夹兰戺陵树苍苍控石城淮流湜湜通江水卄年高卧东山庐一朝更踏西京市马上耽游期不顾缓辔微吟日将暮都人观者语道傍白头何自始为郎莫恨汉家今用少须看止辇拜冯唐
送阮将军北上
阮侯才气何翩翩少年志欲图凌烟屏居一自蓝田後緑沈久卧苍苔前祗知屈宋工题赋翻笑孙吴用兵误种瓜聊傍东陵门射虎忘却南山路君不见老骥虽伏枥长怀千里途李陵不归岂国士魏尚复起诚丈夫我有美酒倾玉壶饮君愿奋千金躯功名会可收桑榆
皇甫司勳集卷十四

[book_title]卷十五
钦定四库全书
皇甫司勳集卷十五
明　皇甫汸　撰
五言律诗
结客过吉祥寺
落日帝城隈摩霄梵宇开黄金留福地白玉接僊台共有参禅意能无并马来坐令虚室里会见吉祥回
偶怀虞山之游因柬张比部寰
我昔虞山泛登临暮景斜雨迷当岸柳风度隔岩花奈此淹京邑伤哉历岁华张骞高兴在早晩待星槎送郏荐和同年奉使山东为刘阁老营葬
新裁緑袍使遥捧紫书行北阙方同侍东山感独征诗书瞻孔邑旌节启王程耆德思元老玄庐在速成
鸿胪主人索诗因缀赠篇
凤阙芳年步鸿胪旧藉传观臣谁是主卜地尔为贤榻借朱明过杯停素节旋相逢即相识倾盖故人怜
关西壮游赠张子
名振唐藩裔英传汉尉流北风辞蓟晓西月向关秋浩啸提金错长驱控玉骝龙庭期报主麟阁伫封侯
送陆给事灿谪都匀驿
国论何年定乡心此夕揺鴈飞天畔驿龙隐日南桥谪宦恩非薄君夷路讵遥谁怜梁传泪曾洒汉文朝
过张士弘登楼
苒苒过佳节萧萧属暮秋媿题王粲赋空上庾公楼黄菊杯仍把青天月欲留共君怀土梦终夜绕长洲
瑞雪识喜
台云书乍歇泽雪祷还来萧苪薰犹焰琼瑶花已开礼同郊外卜歌待郢中催穑事先春望嵩呼振地回
蚕室成
蚕馆开周典鸾舆扈汉仪棘墙春窈窕桑沼画涟漪蠒献夫人日衣明上帝时娥媌御王母玉佩降瑶池
雪中携酒访胡子限韵作同张山人
乘雪缘寻子春寒晩不严片云徐出岫斜日半窥檐辞汉君恩切浮湘吏隐兼别怀聊仗酒花下惜频添
怀程惟光大兴隆寺
之子栖兰若飘飘尘外仙自应甘沈病谁解守扬玄雨过金莲浄风回玉树偏有怀频落日无暇访诸天
棘寺燕居
退食依西省间庭坐转深一天流麦雨斜日散槐隂每抱文园病难忘故国心自非干禄学实恐负朝簪
九日柬张子醇
早就渊明里年年九日杯竹深聊自径花发复谁台避世隂阳逼怀人木叶哀餐英应不老但遣白衣来
望皇陵作
皋路千官入山庭一径斜先皇曾卜宅禋祀已年华玉椀留常在金英掩独賖暝来凝望处松柏有烟霞
岁暮与何通政栋
忽忆秦川彦因怀水部何银台宵秉烛金阙晓鸣珂物态春应逼年华暗已过观梅诗兴在谁和郢中歌夏日访高子业大慈仁寺因登毘卢阁
福地标崇阁仙郎习静楼只疑人世外浑傍帝城西云汉身俱上河山眼共迷不知玄晤久斜日在招提
领邑入舟作
一自违乡邑三年复此舟乍登伤夙昔欲济且淹留雨浪晴还卷风帆暝不收无劳悲去国但遣得安流
雨夜邀唐兵曹滏河舟泛同寇广平
滏流春滚滚与子暮乘槎解缆生风雨停杯感岁华河阳聊种树上苑忆看花他日相思泪题书寄省鸦
怀胡长沙
长安飞雪夜载酒送君行见鴈愁无那听猿泪实倾楚云频入梦湘水远含情日暮江头望何时召贾生
十六日赏菊浩歌亭
已谢登高节仍追九日筵花开当月下鴈起是霜前物色聊尊酒乡心隔岁年过时吾更采迟暮尔何怜
秋日之真定谒许中丞
凄凉仍逆旅奔走亦王臣花发宁辞县蓬飘数问津经春违燕子当昼忆鷄人北阙休回首停舟易损神
七日恒山道中
天上仍今夕人间奈别何晩云迷晋赵秋水涨滹沱旧事流光转劳生岐路多星辰看不没耿耿向银河以公事至广平访同年寇子不遇顾司寇尝令兹邑
昔栖仙令地今访故人来忽见弹琴处真同制锦才县花怜自把尊酒好谁开他日莱公竹相思到魏台冬日宿弥陀寺览沙河令方豪题壁有感
古殿诸天近空门半月悬佛身金作粟灯火玉生莲潘岳当年咏王维此地禅微吟重怀往愁絶不成眠
春日奉怀诸兄弟因各成篇子浚
自忝皇畿宰那销故国思梦违龙卧处书断鴈来时涕泪慙青鬓飞腾望白眉为传芳草色应满谢家池
子安
恭承东省拜怅望北辰遥香寝分宵直花天散早朝吏情春更逸诗兴日应饶空有双鳬舄无因渡玉桥
子约
相思南望尽问讯北来稀潘县花仍发吴门燕几飞谈经伯氏被献寿老亲闻知尔鴒原上春风自咏归送广平令寇同年应召时尊翁方拜司马先後北上
汉庭今有召茂宰被弓旌飞舄辞花县鸣珂上玉京人悲父母去余祖友生行独忆河阳树能含别後情
再送
严君司马贵仙令覆鳬新自忝弹冠客相看结绶人庭趋莱服晓朝接笋班春万里天门远何由借寇恂
十四夜吴子至自邑
忽闻吴季子系马县门前记别才经夏相逢似隔年思亲双白发羇宦一青氊为问中秋月谁令迟汝圆
中秋
马上度中秋娟娟照客愁光涵金镜出色傍玉珂流病骨思灵药羇栖叹敝裘关山无限意怅望陇西头
中山登塔
缥缈中山塔今登絶顶归凴虚凌佛界揽胜俯皇畿梵乐云流响天花雨迸飞暝来风气入洒洒逼人衣得仲兄书兼示暮春寄故乡兄弟之作怅然成篇
江南一回首极北重怀君奈此云山系徒然花鸟纷省中鸦易曙夫外鴈难羣寄我思归引忧来不可闻
过楚王店谒羽祠虞姬配焉
盖世雄图歇千秋遗像存云屯原此地日暮已荒村龙战曾无敌天亡未可论独怜丈夫恨空傍美人魂
渡卫
问水知臻卫扬帆此渡河清秋常细雨落日更沧波言采芙蓉佩情忘鸥鸟过江干有舟楫归兴独如何
留侯墓【在喉音寺道傍】
古寺临郊外残碑倚道周赤松人已化青塜世仍留观迹俱成幻铭功本弃侯还疑灞陵上魂去奉冠游
东昌寄包理官节
雪载东昌道停舟重忆君地犹齐望蹟城是鲁连勳年少能为政风流妙属文郡斋开岱岳终日对氤氲
县斋席上别张山人
燕赵怜羇旅河阳媿宦游客怀俱滚滚别思各悠悠缟带应须赠金装不可留行期双剑合天际五云流
东隐篇
吴子家於韭溪之上自西徂东遂弃其先人之庐乃卜居焉因谓东隐君云
避地新郊外移家故水滨晴窗先见曙虚馆易生春丛桂青山卧扶桑碧海隣登臯一舒啸浩旷得吾真
再赠
投隐何劳卜游方即是栖幸开青帝谷因渡野人溪竹迳情同逸花源问不迷那堪一水曲犹遣寸心西
吴子新馆讌别
竹下开亲讌花前倒客觞酒怜春夜促泪与别情长鷁首浮江路莺声遶帝乡新词休唱尽浑欲断人肠
同陈给事林尚宝游毘陵胡舍人园
并是仙舟下因成金谷游亭开一水曲山隐百花幽繁圃春常驻晴尊雨更留那知龙卧意犹绕凤池头亲友道余至京口拟登金山饯别值雨不果
云将孤岛翳雨阻一江分竟日岚犹湿终宵汐迸闻游心飞浩渺望眼入氤氲莫恨登临晩晴时是别君
泊维扬
地是南来域江分北望賖空余前代宇不放昔年花物色图丹壁春风想翠华谁怜歌舞处日暮有啼鸦
阻舟彭城再赴高地官云龙山宴
兰渚淹仙棹莲宫接梵筵江山曾用武人世合逃禅缘是三生得游应两度还咏归无待月虚寂扈弥天
哀邝太史子元
别我燕台上思君湘水边那知归卧病忽尔复经年常建违行药扬雄罢草玄碧山应不远立马泪澘然
皇甫司勲集卷十五

[book_title]卷十六
钦定四库全书
皇甫司勲集卷十六
明　皇甫汸　撰
五言律诗
西禁值雨
油云翳百常兴雨及羣方洒殿黄金湿添池白玉凉柳边迷晩翠花际拟新妆顿使烦嚣息从沾圣泽长
秋夜
夏晦秋俄代星虚夜忽分鉴帷微露月临槛净披云旅思随桐叶乡心及鴈羣蝉声杂砧响并是不堪闻
月下柬子安兄奉使将归
纎月吐帘帷清光到酒巵似分奁镜影已卜佩刀期桂惜飞花萼荆怜别树枝预愁江上夜千里共相思
正阳城楼西角二鹭巢焉
并负青云翼来眈紫阁栖攀龙窥殿北随雉卧城西顾影依霜洁鸣俦侯月迷振雝殊可咏聊此谢尘泥
闻熊叔仁疾
闻有悲秋客秋来属病身还丹思海岳行药傍城闉休沐违朝谒焚香了性真欲知消渇处惟是着书频九日同省?欧阳清陈乙俞咨伯登慈仁寺阁值雨作二首
宝地蟠香阁金天轶化城慈云当牖缀定水过轩明座演沙尼梵杯餐楚客英玄探兼节赏并与畅高情地拟龙山胜天开凤野雄玉移兰省散金泛菊尊空鴈度凭高外猿参习静中忽闻飞法雨真欲御归风
九月晦日
鴈序逢秋杪鹏霄睇日斜帝阶蓂罢叶客馆菊犹花信美非吾土纷回是物华讵堪霜露变临水怅蒹葭
送段水曹奔母丧
百年慈景秘万里讣音传远道风霜改轻旗涕涙悬婺星从夜陨萱草罢春妍无复闲居赋空过题柱边
腊月十五夜
坐惜青天月能余此度圆乍来梅蕊下犹满桂丛前江浦潮难落关山思可怜催人三五夜含照入新年
发京
仲甫将周命相如出汉廷一朝看改服千里去扬舲鸟亦思南树鲲方起北溟锺山佳气里遥见使臣星
过东昌访包子不遇
王事劳明府侯邦拥使车嘉声闾里颂芳草郡斋虚过客惭题凤怀人为赠鱼清扬不可见临水意何如
清源逢子安兄
鷁首聚江濆鸿飞得鴈羣萍同岐路转萼共异乡分汉殿行看近吴门念独纷忍随东逝水遽散北来云
再过徐君墓
季子秉高谊徐君钦所思吁嗟去住别遽作死生期地失藏舟处林余带剑枝非关一诺重要自两心知
晩征
落日启王程凉颸拂使旌六朝嘉丽地千里壮游情鸟影山前月江流树里声重来弃繻处关吏讵知名
感旧
玉节将新命金陵览旧游秦宫云似叶汉苑月如鈎萍迹山重陟蓬心水并流感时丛桂发攀折昔年秋
络纬吟【卧病闻?声作】
汉宫秋夜静别院锦机张断续随砧响凄清杂漏长隐忧遑恤纬图报未成章但遣回文就边庭远寄将
赠徐使君
丹地开麟阁朱门接凤城如何金谷里别有漆园情丛桂当窗馥长松荫户清解鞍轻射猎披卷学儒生
中秋日游灵应观值雨
紫舘凌虚入玄宫泝水开池经龙濯後坛记鹤飞回雨即真人洞云疑神女台为燃芝炬引不假桂轮来
同乡诸彦邀游朝天宫
帝京饶丽地神府出丛霄虚牖金枝缀层坛宝树彯龙经逢散帙鹤驭待吹箫仙迹俱成幻乡心徒自遥
东麓亭候月
人世应难会天都岂易游兰尊烦载酒竹径共登楼云抱山河壮霞藏洞壑幽最怜今夜月翻似胜中秋春日偕程赵二子集霍宗伯园亭览所注周颂因赋二首
第列凤城中园开虎观东山光悬日近潭水映云空绦帐承欢洽清尊命赏同将因二三子归咏舞雩风坟圃崇新构台园丽旧京宁知典礼暇别有说诗情竹下披图坐花间载笔行一闻颐为解徒此谢匡衡
冬日同宜甫子新游惠山寺湿云亭
厌世思遐托寻山得再过叶经霜稍薄花散雨全多定水分泉窦慈云湿薜萝携尊藉朋好舍筏坐嵓阿
金山
百折回孤岛中流起四禅花台承宝雾香涧泻珠泉鼋解迎僧梵狮尝护佛筵宁知潮与月并可悟慈缘
焦山
长江流福地结宇聚僧家窗拂城头曙峰回海上霞榛披非世界萍转是天涯何日逢招隐随缘了法华
九日扶侍桂坞登高
桂岭茱茰节兰轺彩服游凉生青女月花满翠微秋帽似登龙兴尊疑戏马留晩来香近酒胜采落英浮
冬日寄唐应德因怀横山之游二首
山馆同君别江城岁载隂簪情期更盍屐兴忆重临月挂松台寂云盘竹径深唯余流水曲终夜待鸣琴闻君慕阳羡岁晩竟移家有兴堪乘雪忘言学卧霞临江擥蕙草迷洞问桃花肯向金门里微官忝物华
赠思隐传医士
投隐藉医方逃名惠岭阳书探五色秘药售万金良多病时从问高情久不忘柴车东市里谁识有韩康
江上夜帆
江水浩无涯乘流拾月华兎来惊鹊渚鷁去龙沙远岸微分树归帆悉带霞宁知避暑宴今日在星槎
奉太夫人夜泛扬子
萝月映芳洲兰舆在桂舟万山云入夜一水镜为秋惜别浑忘渡承懽强作游明朝断肠处不与共东流
真州送客东归
孤舟泊江渚万里眺心长月吐山头白云披水面凉海门潮泛泛吴苑树苍苍为有双鱼赠因君逹故乡丁酉夏值邵伯河决舟几冲溺适凃郡侯治水堤上爰藉神威遂获利涉因赋短律用代晤言凃盖侍御左迁今官也
挂帆怜水使飞盖阻阳侯玉祀堪沈马金堤岂辨牛伏灵徵上善习险渡中流自惭非谢傅安能不解愁
雨次沛上
帝昔歌风处人今听雨来寒催丰戌早声咽楚江回野鸟啼荒垒浮云翳暮台徒令过周客一洒废宫哀
秋日二首
玉露零清夜金风戒早秋不堪人北去已是火西流月皎如迎扇星低似犯舟乡心轸兹序起坐为悠悠关山回素节水月湛清虚暑气销兰酌凉颸袭桂裾露疑仙掌後叶似洞庭初愿得逢南鴈他乡一寓书
狱馆书情
棘馆坐如焚蓬心讵可云膓非一夕逝情是百忧纷直道难容世孤操每离羣从来汲长孺曾揖卫将军
得黄州命有作二首
十年为汉吏一朝从楚臣感兹承嘉惠况乃及萧晨情同哀郢客迹似吊湘人极目衡阳鴈相将辞密亲窜迹未云远离忧遂不堪从兹谢朝市言往涉江潭斯地有余慨昔贤良所谙自应齐塞北讵敢薄淮南
过虎丘访云上人兼怀释秀
僧居苦空寂人世与相违自拂铢衣去谁传灯梵归觉花飘处尽慧草藉来稀独有听经鸟依然绕座飞
过半塘寺登阁
宝阁开星刼珠宫擅水乡入林飘法雨绕陛落天香山迳寻方近云霄眺更长窗前金塔影时现玉毫光
殊胜寺留别舍弟
野寺随林建幽扉面水开上方今夜月千里故乡台酒为闻鷄散帆应逐鴈回佳期迷後会含意问如来
钓台
自学尧年隐羞称帝者师虚闻前席待不遣後车随滩是垂纶处星非犯座时祗应鸥与鹭犹此伴荒祠途中遇周舍人因寄天保给事【时奉皇太后哀诏】
含悲辞玉几将命发瑶京凤藻衔春思龙江事远行无由蹑仙驾犹自阻王程会向天台去传书与步兵
滕王阁遇王道思饮饯
清章流胜迹丹阁俨宏规云雨知何处江山见往时芳筵难再合萍水易相思王勃君身是才华复在兹
桃花岭
晓度桃花岭花枝并作春源深迷去马谷暖伫来莺石壁生霞早澄江濯锦新傍岩谁独住曾是避秦人
东林寺
远公禅诵处精舍宛然开庐岳当窗见溪流涌杖回玄风真可揖幽兴渺难裁尚媿浮湘去何年入社来
夜泊江州
浔阳江上夜春月映残辉风静微闻柝潮回悉露矶梦随吴地尽魂向楚乡飞岂但琵琶曲能沾司马衣
承天候驾四首
东幸方过沛南廵乃至衡翠华临楚地黄屋驻樊城云以朝歌白河因夜渡清宁知天子贵别有故乡情金舆移旧邸玉辇出离宫侍从多方朔参乘即卫公褉堂逢德水猎馆报春风犹指邯郸路分明怆帝衷兹地承嘉惠仙班喜复从天行传驻跸月出候鸣钟礼乐河间事山川灞上容由来江汉水何处不朝宗周王初宴镐汉武更之回柳向帷城绕花随帐殿开复怜丰邑赐功悉代时来尚说恩波在何曾慰郢哀
宿黄陂县乡人宋司士携酒过话
花县停骖处芹斋送酒来客身俱是寄乡思若为裁夜静月当户秋深露泫台无言一官冷犹自乐羣材
送刘明府还浙中二首【时因母罢官】
江郡劳承檄都门报罢官云归越峤外雨散楚台端黑髪还家早清时行路难谁怜湘水上一夕有波澜弃置本非罪看君翻宴如拂衣从此去反服遂吾初松识归田径花攀别驾舆故乡佳丽地随意赋间居
孝感道中托宿观音庵
为客倦秋暮投僧忽夜深台云藉草色檐月徙松隂过去空陈迹归来违素心此时猿与鴈并是助沾襟
九月廿五日郢中遇雪
岁閠生寒早秋深遂雪飞云连荆树密日遶汉江微园或疑梁是溪将作剡非但令闻妙曲讵惜和人稀
閠月十五送客
清光将閠月并是惜流年蓂枝承处尽桂蕊映来偏赏异西园後情同南浦前无言一夕阻翻得两重妍
过古城寄忆熊郡长二首【时以父丧还豫章】
空山嗟独往古寺惜重来花暗清宵榻藤交隔岁台春风难遣驻夜壑易成哀此地王阳驭兹时可复回廵岳方南狩朝宗尽北流同来预从事俱幸奉宸游山水依然在庭闱不可留惟余几驯鸟相伴一荒丘
浮湘作
行役本非意逹情聊自谙波涛眇天末风景别江南衡岳云为柱湘流镜作潭徒然表灵异世远讵能探
雪夜访王稚钦投赠二首
清时不善宦幽谷遂遗材秪自焚鱼卧从人结驷来漆园寒罢灌竹迳晩犹开更有相忘乐何言兴尽回倦游东观後招隐北山前不与公卿事翻多农圃缘临池宜有翰挂壁但无弦余亦怀归思谁能更待年
閠七夕
情是经年约欢逢闰月催临粧怜窈窕欲渡思徘徊鸟讶香车转鸾惊绣阁开今宵绦河上应不厌重来
寄赠冯子二首【时移守叙州】
无双江夏士海内自来闻钓倚矶头月门连汉口云乞归非薄守招隐似离羣莫漫题鹦鹉曹家最忌君自君歌出守相与别长安还楚因求艾浮湘为纫兰交情空岁月世事但波澜谁惜冯唐晩犹嗟蜀道难
过东山寺访王岳州【名柄】
闻有蓬莱处因栖鸾鹤羣坐溪看定水登阁藉慈云清浄生秋色明光隔世氛从来摩诘兴偏解诵灵文
秋思
羇客本多忧江城况属秋折腰缘斗粟浪迹任孤舟遇竹啼湘涙逢兰握楚幽乡心将逝水日夜只东流
九日聂尉邀余江游至定光岩登高
凤刹元侵汉龙宫况倚台慈灯乘月起福酒荐花开云气空中现江光定里来还将吹帽兴并作泛槎回
由定光岩历西竺寺登阁
江上茱茰节山中祗树林攀岩披雾密登阁倚云深归驾因风御当杯待月临自伤揺落候空有佩兰心
皇甫司勲集卷十六

[book_title]卷十七
钦定四库全书
皇甫司勲集卷十七
明　皇甫汸　撰
五言律诗
忧居张叟携琴过访
谢客卧山林烦君远见寻年华惊会面云海结交心流水夜方静迅商秋已深沾襟自有泪无俟更闻琴
早春野步奉荅子安
兰臯回淑气蕙圃揽晴芳鲜云蔼户牖春水生池塘新望盈新抱流思逐流光徒忻陪玉趾终媿报瑶章
访终南穆山人隐居
雌守出人间冥栖不可攀噏日凭曦髪餐霞许驻顔检方因闭户采秀遂登山借问壶中秘丹砂定几还
春霁和子安
东墅春云歛西岩霁景賖因风疑拂柳着雨似催花潭皎衔微月江酣带落霞陶芳非仗酒何以度年华
集子约园亭看梅
幽径此新除荒亭自可居开窗散花竹列坐蔼琴书夕景移苍岫春流引緑渠梅花未忍折挥轸待游鱼
春雨
金谷寒难破瑶台雨易滋笼花纎似雾着柳乱成丝香气微沾径泉声暗落池定愁今夜月不遣鉴罗帷
花朝
虞廷殷仲月吴苑表芳晨故事聊成俗风光半入春无言桃李色一倍柳条新但恐繁华歇何辞竹叶频
春日往吴山
尘迹一相谢闲情从此多云山时自往春水日堪过问谷迷桃李寻谿遶薜萝东林倘可借投老亦如何
游穹窿诸山
杨柳緑初齐桃花红满溪风光乱山里云日太湖西何藻非鱼戏无林不鸟啼逢津须解问莫遣路相迷
晩泊虎山桥
独宿山中夜还怜湖上春桃花霞似浪杨柳雾疑尘寺秘禅栖寂桥回禊水新明朝觞泛处是否在天津
探历北峰诸山
春色驻深山年芳十里间松林随意入花坞恣情攀定水空思住迷云不记还物华何以眷幽兴自相关
雨斋偶成
幽壑生春色空庭带雨声闭门谁与晤独坐自为情入洛书难上还卭赋易成无令悲日暮犹欲俟河清
三月十五夜月
南国催春暮西园候月游似珠沉曲浦如镜挂层楼影逐桃花落香兼桂子浮芳辉并可翫讵是减清秋病中承诸兄弟问讯奉荅二首　子浚
花月坐伤春蓬心属病身闲来看鹤舞静里学熊伸采药怀三秀逃虚媿六尘犹闻枉芳讯何以报情亲
子约
药石未相安春芳忽复阑销魂惊别易却老覔方难曲是宜琴弄顔非镜懒看一承华萼咏眉宇坐来寛
病中子浚兄招赏牡丹
花径许相攀繁芳逼座间为君扶病骨来此破愁顔适性宁非逹忘机即是闲醇醪未可谢判饮送春还
奉讯子安
闻尔岩栖处乘云且弄霞緑匀临槛竹红减过墙花观妙从无欲全生出有涯因声寄同病何日遇丹砂
忆游虎山寺
自识溪桥路常怀释道林水流精舍曲门闭洞湖隂日向芙蓉度春从杨柳深未消游後兴还似欲相寻【芙蓉测日见高僧传】
新霁
泽国偏宜雨山斋复喜晴云依飞盖散日吐半规明萝迳何嫌密花溪稍觉平还知沧海上今夜月初生
子安自常熟归道虞山之胜因赠
雅兴寻丹壑幽探历翠微观泉鍳水德攀石落岩晖灵梵将尘远仙源与世违自惊南郭卧言访北山归
夏日游中峰寺二首
向子怀名岳孙生慕福庭何时将陟远兹地廼探灵寒落岩前瀑晴披嶂外屏非因尘是染谁识累为冥牵世将奚适眈山聊近寻千林夏木秀一径晩云深给苑时游鹿香牀或戏禽言思辞苦热来此息慈隂
赠王使君健
之子东南美人称廊庙姿早膺多士选遂承明主私珥笔趋仙室彯缨入禁墀长卿常侍从摛藻奉如丝
秋原晩眺和子安
林壑本余情归来趣自生空山迎气肃槭木带云轻坐惜流芳歇行惊旅鴈鸣还闻歌岁暮聊以寄秋声
吴溪夜泛
湖山西郭外一往一为情日夕看佳气云霞不断生野烟随径合渔火隔溪明渡口迎归处犹能认棹声
谢子约弟惠菊
嘉惠分秋色芳心共岁阑纎英承露洁疎蕊带云寒对酒浮金易兴謡报玉难秪应芝室里长作棣华看
子安兄入虞山因寄
问水乘源去看山入画游披衣岩雾积飞盖洞云流尘鞅从兹谢冥筌不外求瑶坛有嘉树莫作桂丛留虞山遇陆一宜俯吴二子新同泛因登絶顶作
共惬山中想俱来水上逢寻溪迷万转攀壑隐千重云气流岩竹泉声落磵松穷探不惜暝还陟最高峰
咏虞山倒影
今夜看山色翻从一水中溪岚乘月吐岩翠合云空波净明葭菼沙寒落鴈鸿临杯挹仙桧星影乱芳丛
夕讌孙氏园亭
金谷犹良夜花源即往时承君开别馆道客向前池歌散云轻驻杯长月暗移莫持无限兴留作去来思
送吴进士辞县就教三衢
媿我眈山卧怜君辞邑过共看双舄举无奈一氊何旅迹蓟门远离怀漳水多从来化蜀者岂是让弦歌
冬夜对月闻敌退
木落但疎林萧然月色深无愁蟾兎缺祗惜岁华侵霜露流寒影关山恋故隂汉家新罢战万里照归心熊叔抑同唐应德入四明吊陈约之怃然作诗二首
怜君提宝剑东去覔徐君可惜看花伴翻同落叶分涙倾鄞海月心断剡溪云箧内收遗草传来不可闻已作浮湘去因为吊屈行风霜万里客生死一交情白马梦中路青松涕外城逢人问劳苦何得不言名
冬日晴眺
江国开晴久风烟逐望匀寒隂渐改故阳气欲乘新犬马惊余齿龙蛇任此身悠然北窗下何意得先春
早春寄台州王维祯
不见天台吏题书问赤城时为花过眼春入鸟关情雅兴看霞起离忧向水生为邦年最少莫惜宦无成
寄唐应德
南国逢新岁东山怀故人弃官如脱屣轻世学垂纶象外能齐物尊中却累身不知芳草色何似茂陵春
寄王稚卿
一自楚乡别再逢吴苑春风尘愁作吏江汉远怀人驿路梅花发祠堂柳色新将从渔父问湘水隔迷津
早春雪後看雨
雪消逢雨至并是弄春情润物知何处随风散满城园林无积素山壑有余清见说花溪里朝来新水生
雪後山行
寒云春不散积雪晓来迷山气涵湖影风光近鸟啼杖藜行郭外鼓棹入塘西日暮归何事逢人媿剡溪
山行值雨
茂苑多春雨花源信水乡端居移物候静悟得年芳山合松云乱湖消蕙雪长思为拙者政耕牧向河阳
十九日雨夜子约卷灯重晏
良夜应难再欢悰讵有央一灯怜棣萼终宴眷兰芳细雨频吹座轻寒半入觞自惊时已过何惜借余光
上方山楼春眺
翠竹围香阁金沙引觉途春光临槛发尘事入门无云气常飞雨山形半折湖衆岩回合处天外接浮图
塘上夜泊与吴子新
停舟对亲昵把酒话平生花鸟非春事湖山即旅情寒烟下渔火流水出钟声年迹惊心里能亡念合并
春雨书斋
细雨来春色高云起夕寒闭门闲有卧牵世若无懽旧业依松菊光风转蕙兰委怀聊散帙山海得流观
春日从支山入天平
郭外青山路云深定几重桃花流一涧竹树隐千峰尘世遥相隔仙源信可逢春风变芳草何惜驻游踪
憩白云泉亭
岩穴非无构山茨亦有名行看松色染坐爱石泉清云去空僧影春来觉鸟情潺湲一此鉴徒自媿尘缨
春溪晩兴
别业怀东墅名山倚北岑川原澄夕霁云水乱春隂看竹门从闭迷花路转寻归心不及鸟随意向幽林
上巳日游楞伽寺
春风祗苑上今日禊堂开驻盖松隂合张帷柳色来闲云忘宴坐定水送流杯向晩溪桥渡何言洛饮回
过泉上人竹所寻王履吉读书处
素业依香积芳林托化城偶来乘逸兴何处不春情载酒莺花下谈经象马鸣王猷安可见空自竹丛生
崑山道中清明
芳辰郊外度烟火晓来微萝磴通樵径花洲出钓矶且因乘月往更得咏风归莫恋明时去空惭吏隐非
修和观登弥罗阁
竹院开仙阁花源迩郡城斋心坐来白春色眺余清不遇云中驾如闻空外笙逃虚自有地何必访蓬瀛
登城西南楼
巨丽表兹地登高怀故都湖山纷若带楼馆缀成图写月犹张乐飞花未泊舻从来歌舞处愁杀夜啼乌
徐子九见访得闻廸功遗事
昔贤今异物述德最怜君书着人持去言忘世莫闻空庭吴苑月流寓汉江云岂学河东妇徒能诵父文
闻蔡比部上书改南署寄忆
卧病贻同好因书报故人悠然芳草意堪老白云身金马西京道瑶华江左春知君方盛饰何以厌缁尘
雨夕重悼张子同子安子约作
细雨空堂暮孤云冉冉隂逢谁话山水兹夕痛人琴南国梅花落西原芳草深何须闻楚奏始有泪沾襟
初夏积雨
春去思何如愁霖伴病居未经芳草歇空数落花余檐雾难开嶂溪流易合渠杜门谁与晤惟有乐琴书
雨过子约斋中听琴同子安作
取适家园近来忘风雨中幽窗荆树引别馆竹林通寂寞身俱是沉冥意颇同雅琴何以托流水正无穷
得张士弘书寄忆
坐忆襄阳守音书汉口来遥心凭梦逹愁绪与缄开草緑燕公署花飞山简杯更闻风景日骑马岘山回
夏日游虎丘
投迹期方外名山羡水西坐忘因竹迳归晩失花谿覆殿炎云薄移阶净日低深公莫相笑将买一丘栖
虎丘过陈可与故隐居有题壁
忆尔逃禅日冥栖托讲台宁知投迹处竟作舍身回泉壑人长閟山房僧独开空廊留画壁岁久半莓苔
欲游虎山桥值雨不果
湖山寄情处心往迹仍留风雨连兹夕蒹葭生远秋云中珠树见天外石梁浮何日逢僧语随缘老一丘
和子安兄夜坐感秋
北户鸣螿集西堂落叶过自惊秋兴发并入夜情多芳草萋零露青溪急逝波此时劳忆处万里见明河
唐子应德自震泽返棹邀余夜晤
吴门烟渚夜来泊泛湖船秋水生衣上岩云落酒边远游多世愤小隐谢时牵莫问空山叶相逢悲长年
灵岩
栋宇开灵岳池台隐废宫已看尘刼远犹想霸图雄野霁呈秋色涛喧见晩风从知挂帆意遥在五湖东
入阳抱山访朱大理
怜君谢朝寺归守旧林丘芳树当轩植清泉入户流焚车长自暇学圃最宜秋却笑题门者何须罗雀求
朱大理邀游大石
振策凌霄上留筵拂石开峰悬疑削出崖断似飞来云气晴交雨涛声昼引雷危梁倘可度扶醉隔溪回
赠程子
一泛梁溪棹飘飘不系心云山家尚隔湖海岁空深叔夜何忘鍜荣期岂废琴淮南书总秘莫学试黄金
访吴隐君
君家湖水上行树晩成村云石常垂钓轩车寡候门别来惊白髪话久费清尊笑我为官傲何如守漆园
除服後九日花下荅子安
对酒一以适闻君歌慨慷市朝身欲隐林薄意犹长抚已疎成慢逢人醒或狂从知头白者何自晩为郎
锡山访传程二隐君
并是逃名侣林居各宴然人称南郭隐自喜北窗眠放棹非乘雪停车似饮泉今朝逢二仲何惜醉花前
十月十五夜月
清汉月仍满空山岁欲阑入林无叶碍映水觉池寒远道心千里高楼思万端谁能三五夜长及盛年看
正觉寺访大林和尚
何处堪消世文公可晤言谈经传慧印作礼在祗洹萝月闲中磬松风定後幡讵辞双树下夜久驻归轩
坐忆
坐忆唐人唱还惊岁载隂寒云下幽径落日到荒林遣兴刘伶酒宣情叔夜琴湘江归卧处冉冉亦何心
冬日陆宜甫黄圣长见遇
翟家杜门处岁晩益沉沦自贵无知我非关学避人偶来共言笑宴坐狎情亲几许能相见江城复入春
酬子安廹岁将事行役书情
闻君歌赴洛而我叹游秦一出江湖远频惊岁月新闲云归後意芳草客中春不及稽生嬾长辞当路人
山行
市朝非隐地山水恋吾城霜後枫林改云边鴈影明五湖沿泛意三亩卜居情岂学平原宦徒为世网婴
过白鹤观陈链师房
青谿即此路宛与世相违桂树丛生处桃花几度飞云来石牀净月到洞门微但醉容成醴何须学幻归
至後
故国一阳後幽栖三载余尊前鳞运改镜里宦情疎荣逹随宾戏文章媿子虚河阳惟有拙岂敢叹闲居
杜二挽词
学道慕长生将留不死名奄随朝露变愁见夜台成关令收遗草园公罢采荣犹言尸解去临穴觉棺轻
子安新构虎丘山庄题赠
河阳新别业松径宛然存流水才周舍青山正在门弹琴忘物累拄杖听禽言岂必长安道栖迟可避喧
湖上雪後
长湖延眺处挂席隐情遥洞口云常结崖隂雪未消身惭从宦侣迹喜混渔樵别後春萝月山阿易寂寥
东郭山庄
为访东臯上荒芜素业存引湖供灌溉葺竹遶篱垣望岁逢春及移舟到夜昏归田倘可遂输税奉明恩
岁除前一日过竹堂寺
尘世徂年易空门驻日闲看铭支遁座味品释龙关淑气诸天外流芳双树间未能除累劫回首媿春还
病中闻子约过修和观
坐忆仙源里春风尔独寻桃花别後路芳草到时心迎杖闻山犬惊帆见野禽养生如可问念我病方侵
赠金氏
卖卜吴门市余钱作酒资身同日者隐年忽老谁知帘下经探秘蓍中语入微多惭大夫後从子欲稽疑
内弟谈氏园亭饮饯
昔共懽游地今成惜别筵关河尊酒外京国日华边拙宦非吾愿荣名秪自牵含情对花鸟去住易经年二月十四日金子以余将北征携酒言别怀往赋诗
江郭携尊酒花天赠远行琴宜谢邛邑裘媿入秦京蹔寄西园赏终多南浦情离怀何以喻弦管厉清声
天池山泉上饮眺
胜地探难极深山到是缘沉灰迷故劫空水寄流泉坐石情宜竹看峰影入莲杯乾还更酌不醉为澄鲜
觉海寺晩登石壁絶顶
荒台布金处残宇在云峰径以檀栾入丘因窈窕逢桃花春磵酒萝月慧门钟归路无愁失樵人许客从
清明日再过上方寺留别山僧
兰若诸天外桃花二月深携尊初就竹馈食正闻禽落景衔空水寒烟净法林休公方怨别媿我去何心
重过天平寺寻僧不遇
空山重到处双树隔年芬飞锡游方去余香坐自焚窗通邻寺塔岩落别峰云何物堪留晤清泉竟日闻
郡守王公廷招游大云庵同用春字
谢守屏纷务韦公访净因石门纡画戟云迳拥朱轮伐木听莺罢衔花爱鹿驯从兹双树下扫榻待行春同友人徐绍卿集黄淳甫栖霞馆言别
偶偕东海士来欵北山居霞馆重分榻江门欲戒车情劳具鷄黍坐喜弄琴书别思何由遣清风奉穆如
和徐子过秪园废寺有感
伊昔东林近曾逢白社开秪今茂草处犹是散花台鸟罢听经至人无讲德来宁知慈苑内亦起雍门哀
皇甫司勲集卷十七

[book_title]卷十八
钦定四库全书
皇甫司勲集卷十八
明　皇甫汸　撰
五言律诗
登北固晩眺
林壑卧已久江门望始遥诸天横落日五月度凉飈焦树当窗缀金云接槛飘离心何处逹东逝有归潮
舟中对月书情
不识别家久但看明月晖关山一以鉴驿路远相违影落吴云尽凉生楚树微天边有乌鹊思与共南飞
张秋哭李植卿因寄伯华
零落悲良友天涯重哭君家临谷城道门闭剑台云一散登龙客谁知国士羣徒闻孔北海曾有荐衡文
初入京
子牟怀魏阙张敞恋都门窜逐一何久交游半不存云山到如梦桃李对无言谁识伤弓者明珠欲报恩
补官南都述怀
北阙承嘉命南邦事远游旧京乡梦路新水客程秋得丧心同马行藏迹似鸥一官聊避世何处不堪留
同年燕会作
四海论交客同时献赋羣相逢怅畴昔留赏醉斜曛兰契应难合萍踪最易分南飞嗟弱羽何以附青云
过佑民观二首
仙家闲白日邀我坐青谿花下逢调鹿林中问养鷄秋声闻地籁玄览出天倪何事劳形役年年使路迷商山紫芝路谷县赤松期自媿无媒客将从有道师随烟游旷瀁乘月弄参差未得雄飞去何如但守雌
天津访王在叔
要地烦开府征途几泊船涛因枚叔至月就庾公圆清啸楼中发仁风海外宣懽承樽俎上听子细筹边
积善寺访唐侍御谪居
罗含厌官舍摩诘爱禅林空水澄秋处沧洲寄兴深封章违揽辔交契在鸣琴要识穷通理惟余寂灭心
怀楚中旧僚张子时迁东昌尉
牢落同为郡翻飞最忆君离尊郢门雪归马汉城云道路情难极星霜岁易分心如洞庭叶秋晩只纷纷
东昌道中九日
客路登高处荒台引望遥鴈闻淮海尽花见鲁门飘市酒无遗赠村居但采樵离魂归未得应待楚人招
骑省
骑省慙三入莺花过十春心徒怀许靖鬓已似安仁香草思公子明珠报美人那堪秋水上犹此隔迷津
赠高邮守陈光哲
王祥佩刀日谢眺下车辰坐见望舒改行歌沂海春淹留倚淮树迟暮对江苹宣室多祠事犹怜未召人
道中寄忆四首
陆子宜俯
良友一相失殊方谁见求湖云归去夜坛月别来秋梦里青山路吟边芳草洲何由迟欢晤天外是南楼
周子以言
从宦非吾愿归心奈尔何关河秋鴈少驿路暮云多怀壑空腾笑栖林独寤歌向来游赏地芳草讵堪过
黄子淳甫
以我淹留叹思君弃置情朱弦齐俗忌白璧楚人轻泽国枫初落江天鴈独鸣将祛劳与吝何日见黄生
衲子大林
岁晩东林树淮南落木同斋虚玄度月江倚惠连风尘刼看为累荣名悟是空归期殊未得持此报休公
雨登金山
客渡临沧渚回桡访碧岑暮潮风外落寒树雨中深岩色殊隂霁江流共古今凭高展遐眺犹得缓归心
送故友之子陈生入京
长安羇宦地送尔远行游沙路云迎马寒关雪满裘消魂新别感把臂故情留万里赢粮意无因少妇忧
初至南都访蔡比部
东土风流地西京故事存重联画省骑来醉斗城尊岁逐沧江尽心将落叶繁未能辞世网犹傍旧青门
岁首过清凉寺【陈时避暑处】
地共乘春入台经避暑过离宫开梵宇曲沼出洹河斜日啼鸦遍寒烟蔓草多沧江西岭外含思瞩回波
病属徐公子携具过访
端居抱忧疾自媿损春心絶客来相问劳君独见寻酒肴逢好事山水待知音为驻王孙驾门前芳草深
元夕熊子叔抑过集时谪常州
窜後相逢地那知在旧京旅顔灯下改心事酒中倾沙柳非吴苑江花是晋城夫君怀古意一为驻行旌
吴子充留宿灵谷寺
共是攀游地俄看去住心分途松径暝下榻草堂深雨送灵花气泉流广乐音一灯谁与晤知尔对支林
送陈敬舆知广州
横金初出守剖竹胜为郎楚水看乡尽炎云度岭长翠禽疑异雀椰树即甘棠南海逢亷吏知无一物将
送陈子知杭州
东省含香吏南邦佩印臣离心冶城月别路武林春碧水移兰舸青山拥画轮岳王遗寝在拜手荐江苹
送曹子出守彰德
风流汉京兆之子见徽音剖竹当名郡辞兰出上林淮阳资卧理漳水寄离心何处堪怀古铜台芳草深
同半峰和尚访释云谷
法侣逢罗什冥心契远公持经自葱外结宇共林中石壁初经面溪泉近始通坐来花落後何物解论空
观音阁同比部诸君饯别家兄
跻险因慈阁凭虚托化城江山一以眺云树总含情钟外潮声尽尊前花雨轻回波去无限应是旅愁生
燕子矶荅蔡子木同用云字
何处堪张组江心一为君岸回淮望树帆带楚来云浮迹沧波逝同心芳草芬临流无惜醉此地易离羣
登燕矶後仍过清江道院荅蔡子
别有青谿胜回探思不穷鸟鸣残雨歇帆落暮潮通关路逢桃径江花引桂丛还闻歌水调流响步虚中
武备厅咏弓饯子安
随处是离筵戎亭征马翩那知四方志犹黯一尊前候吏先驱弩儒臣始佩弦缄愁对新月寒鴈落江天
子安馆中言别迟蔡子不至
今夕西堂燕明朝南浦人雨滋将别涙花黯欲离神烛下停杯久门前嘶马频所期殊未至含意独谁申
送家兄赴浙三首
岐路易为情那兼骨肉行同兹恋南树忽是饯西京碧水通吴苑青山带越城无因乡国近遂使别离轻东南山水地谢客去相安霞气窗中岫涛声郭外滩风因越絶访法向吕刑看况是多文藻谁云饰吏难托迹似孤云含悲一送君良时共羇宦中道独离羣花萼随萍转骊驹逐鴈分定知临海夜诗报惠连闻
闻王维祯移官民部
传尔天台日移官地省时拂琴停水调扫榻及花期越峤眈康乐吴都迟左思无言相见喜怀旧恐兴悲
夏日登牛首山徐公子席上赋二首
爱客谢王孙相邀欵法门林间皆幻境花里即迷源万壑江流转双峯云气繁寄言河朔兴兹夕在祗洹出郭纡京览寻山隔世缘鴈垂珠户塔龙起石岩泉法雨穿花外慈隂憩树前宁知禅寂处曾是圣游年
晩造祖堂山
别岛通幽径丛林隐法堂逢僧龙树後携客虎溪旁帆影带江尽钟声过岭长从知探赏累一遣坐来忘
宿幽栖寺赠海天上人
投迹空山夜皈心此问禅锡飞辞岳後杯弃渡江年花落仙岩近松深净榻悬融师双树下见尔一灯传
晓至献花岩
断壑牛山转层岩鹿苑通天花僧供里江鸟梵音中禅坐彯香气玄言悟色空晨扉初地在回恋意无穷
山中赠蔡子木
华省非常翫青山聊对君心将守空寂迹许谢尘氛竹磵晴鸣雨松关昼偃云倘逢名岳去禽向得同羣
柬约游不至诸君
共有看山约重违入社时去缘俱是染来果未除思丛桂招难及停云望屡驰还将尘外意一笑省中期
宿祖堂寄子安兄
洛并机云入山违求典寻散花迷棣萼听鸟怅鴒心吴越人天渺齐梁岁月深西堂何处梦遥夜寄东林
秋日思牛首诸山因寄海天上人
坐忆空山路青林去不遥斋关闭秋雨寒磬落江潮雅自依龙藏凭谁问虎桥尘心报支遁何日晤言消
秋日怀王维祯
京国岁华晩江城风雨秋疎声兼叶度寒色带云流薄宦潘生省怀人谢监楼如何潮落尽犹未下仙舟
柬王职方
北阙辞荣宦南邦恋薄游月临骑省夜霜冷凤台秋幙下时挥檄帷中数进筹平生忧国意感激一登楼
闻王维祯赴都寓居天界寺
一谢天台郡还来入帝京如何逢下榻犹自隔重城客路闻钟意空门驻马情远公应与晤静里话平生九月十日同薛考功蔡比部王户曹游东园作二首
西京从宦侣一过五侯家门闭聊看竹林深自落花池通淮水曲亭带冶城斜坐得忘归趣何因恋物华别业青门侧幽居紫禁邻台余九日讌林驻四时春听鸟闲情适看花逸兴新会宜容傲吏长作灌园人
瀬源阡二首
平生怀隐德奄忽委容仪壑记藏舟後斋经撤瑟时刍闻徐孺奠碑见蔡邕辞赠秩兼名里哀荣并在斯别有栖灵处应多叹逝情门犹表东海世已谢南荣飞忆乌随塜回看马恋城悲心何以托日夜壠泉鸣
洋门阡二首
孟氏推贤母梁家得令妻人疑随去凤谁为语鸣鷄曦露逢蒿唱惊雷遶树啼苍梧虽未从还见墓田西慈景随朝露芳流引夕源幽冥从子贵生死是君恩镜惜鸾台掩衣怜翟茀存清河遗宠谢今日在洋门【四首为少司寇郭公题】
挽顾公子二首
束髪多推望临尸讵可言空牀素琴在遗箧旧经存奄速曾占鵩扶揺未化鲲因公俱抱痛忍自学东门劳生归是息委化夀非材未果山公识翻同鲤也灾萤飞无散帙麦尽有空台叹惜灵光赋将谁属草来
留省早春奉怀诸兄弟三首
故园君卧处帷里閲年芳微雨高城霁寒氷春水长黄鹂啼汉署白马见吴乡几许劳相忆书来问景光君行知岁隔已是别离深独作留秦客凄其动越吟云天连海峤雪路暗山隂日暮临湖望谁传芳草心江门身自寄云路尔方招马齿随愁长鴒心积望遥花间趋左掖柳外候东朝为说淮堤上风光异洛桥早春奉柬王驾部时闻上书乞归未得
耽寂怀摩诘辞荣学右军乡心随梗泛春思藉兰薰巴水初消雪巫山尚掩云汉家频遣祀留待碧鷄文
早春雪後同诸君集孔比部寓
残雪春城外寒云客馆中会多新岁感交与故情同夜色疑梁入湖流似剡通由来北海座尊酒未言空
送蔡法曹考绩北上四首
何事移官後嗟君独未迁才高献最日秩满拜真年客路吴关外乡心越水前帝城能自入无藉子公先帐饮临南浦骊歌动北辕如何聊执手已自黯销魂问树知温室看花认省门向来同侍从枚朔几人存同作周南滞还嗟此路分弃符关吏识持法国人闻天际长江日江边建业云莫令明主见犹恨不如君无言骑省少忽讶鬓初斑世事忘江上朝仪想殿间莺啼新岁月柳暗旧关山相府知名久中郎定不还
喜王子至自浙中追饯蔡子
聚散非常迹忧欢可具陈忽闻剡水棹来送秣陵人尺素乡中信莺花客里春从今张敏梦无夜不迷津
寄廖鸣吾学士
一自辞供奉凭谁问卜居朝园艺槿後夕浦采兰初宋玉工题赋任安待报书莫将憔悴色空对楚江渔
寄冯守
解章辞剧郡初服返长林五马一相别双鱼杳复沉晴州芳草合幽谷白云深祗羡机心息年年入汉隂
送郑水部擢楚臬便道觐母
兰省为郎久荆藩拜宪初凭将旧经术自可饰刑书问俗从江汉宁亲过里闾须知陶母意莫献武昌鱼
徐公子见访对月有作
怜余杜门日眷尔驻车情世事杯中尽浮名物外轻女墙淮月上客坐楚云生为语高林鹊相依且莫惊
四美亭诗为大司成程舜敷作四首
傍舍通幽迳为园惬近寻花间余讲席墙际蔼儒林後乘参多士前贤契夙心无言恋芳树桃李自成隂地为崇文辟斋因讲德开草深知秘殿松杪见灵台暎户羣峰入环桥一水回但能留问字不假酒肴来炎夏相过地清幽絶世氛人从金马至客向绦帷分璧水窗中月鷄山槛外云定多观物趣何止坐论文周家重雝馆汉室俨陪京清旷多新苑繁华总旧城山疑瞻岱意台即舞雩情别有羣英乐非关胜美并
宿玄真观
暂谢直城中因栖羽士宫秋声上苑别芳树小山同玄览何能遣幽思或未通祗余悬解意可以息微躬
茅山道中
犹是皇畿内迢迢赤县分劳生空害道薄命岂关文源水浑迷路深山迥隔云金丹如可就留此问茅君
泊丹阳
日暮丹阳郭维舟旅思违蝉随江柳报萤带野烟飞练水乘秋满吴关入望微宁知垂翼鸟犹畏弋人机
为许氏赠妾
许东谷索诗贻其细君余初未许因思二陆藻缋为彦先以赠妇小庾风流因永丰而咏内自是贵主芳筵每歌丽曲太妃禁地犹制清平矧细君者兰姿絶代蕙
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 10:28:40-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>