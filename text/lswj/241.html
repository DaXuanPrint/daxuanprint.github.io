<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="提要,原序,卷一,卷二,卷三,卷四,卷五,卷六,卷七,卷八,卷九,卷十,卷十一,卷十二,卷十三,卷十四,华泉集全文在线阅读,华泉集全文在线下载,大玄古籍书库">
<meta name="description" content="十四卷。明边贡(1476—1532)撰。边贡字廷实,号华泉,历城(今山东济南)人。弘治九年(1496)进士,除太常博士,擢兵科给事中,升太常丞,出任卫先军,荆州知府,累官至南京户部尚书。因人弹劾其纵酒废职,罢归。著有《华泉集》。边贡的诗文集先由刘天民编辑,于嘉靖十七年(1538)刊刻行世。此集为万历年间魏允孚刊刻;共十四卷,包括诗八卷,文六卷。其诗在当时颇享盛名,尤其是五律创作的艺术功力,一向为论者所叹赏。何良俊《四友丛说》评论说:“世人独推李、何为当代第一。余以为空同关中人,气稍过劲,未免失之怒张,大复">
<title>华泉集_边贡_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">华泉集</span> <br/>
          作者： <span class="inputVal" id="bkauthor">边贡</span> <br/>
          朝代： <span class="inputVal" id="bkdate">明代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">类书文集,诗文集,完结</span> <br/>
          字数： <span class="inputVal" id="bknum">[book_length]132523</span> <br/>
          说明： <span class="inputVal" id="bkdec">十四卷。明边贡(1476—1532)撰。边贡字廷实,号华泉,历城(今山东济南)人。弘治九年(1496)进士,除太常博士,擢兵科给事中,升太常丞,出任卫先军,荆州知府,累官至南京户部尚书。因人弹劾其纵酒废职,罢归。著有《华泉集》。边贡的诗文集先由刘天民编辑,于嘉靖十七年(1538)刊刻行世。此集为万历年间魏允孚刊刻;共十四卷,包括诗八卷,文六卷。其诗在当时颇享盛名,尤其是五律创作的艺术功力,一向为论者所叹赏。何良俊《四友丛说》评论说:“世人独推李、何为当代第一。余以为空同关中人,气稍过劲,未免失之怒张,大复之亮节俊语,出于天性,亦自难到,但工于言句而乏意外之趣。独边华泉兴象飘逸,而语尤清圆,故当推此人。”陈子龙在《明诗选》中也说:“尚书才情甚富,能于沉稳处见其流丽。声价在昌谷之下,君采之上。今考其诗,才力雄健,不及李梦阳、何景明善于用长。意境清远,不及徐祯卿、薜蕙善于用短。”陈田《明诗纪事》指出:“华泉古诗佳作不及何李之多,律体翩翩,自是风流一代人豪。”这一评价似较为全面、公允。</span> <br/>
          封面： <span class="inputVal" id="bkimg">Z_18430.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]华泉集
[book_author]边贡
[book_date]明代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]类书文集,诗文集,完结
[book_length]132523
[book_dec]十四卷。明边贡(1476—1532)撰。边贡字廷实,号华泉,历城(今山东济南)人。弘治九年(1496)进士,除太常博士,擢兵科给事中,升太常丞,出任卫先军,荆州知府,累官至南京户部尚书。因人弹劾其纵酒废职,罢归。著有《华泉集》。边贡的诗文集先由刘天民编辑,于嘉靖十七年(1538)刊刻行世。此集为万历年间魏允孚刊刻;共十四卷,包括诗八卷,文六卷。其诗在当时颇享盛名,尤其是五律创作的艺术功力,一向为论者所叹赏。何良俊《四友丛说》评论说:“世人独推李、何为当代第一。余以为空同关中人,气稍过劲,未免失之怒张,大复之亮节俊语,出于天性,亦自难到,但工于言句而乏意外之趣。独边华泉兴象飘逸,而语尤清圆,故当推此人。”陈子龙在《明诗选》中也说:“尚书才情甚富,能于沉稳处见其流丽。声价在昌谷之下,君采之上。今考其诗,才力雄健,不及李梦阳、何景明善于用长。意境清远,不及徐祯卿、薜蕙善于用短。”陈田《明诗纪事》指出:“华泉古诗佳作不及何李之多,律体翩翩,自是风流一代人豪。”这一评价似较为全面、公允。
[book_img]Z_18430.jpg


[book_title]提要
钦定四库全书　　　　集部六
华泉集　　　　　　　　别集类五【明】
提要
【臣】等谨案华泉集十四卷明边贡撰贡字廷寔华泉其号也历城人弘治丙辰进士官至南京户部尚书是集凡诗八卷文六卷鲁中立海岳灵秀集曰华泉之作虽不逮何李然平淡和粹孝庙以前海岱之才无其伦比胡应麟诗薮曰世人独推李何为当代第一余以为空同关中人气稍过劲未免失之怒张大复之亮节俊语出于天性亦自难到但工於文句而乏意外之趣独边华泉兴象飘逸而语尤清圆故当共推此人陈子龙明诗选则曰尚书才情甚富能于沉稳处见其流丽声价在昌谷之下君采之上今考其诗才力雄健不及李梦阳何景明善于用长意境清远不及徐祯卿薛蕙善于用短而夷犹于诸人之间以不战为胜无凭陵一世之名而时过事移日久论定亦不甚受後人之排击三人所论当以子龙为持平矣昔薛蕙于严嵩为同年颇相唱和及嵩柄国蕙即谢絶往还并削去旧作不留一字至今为论者所称是集乃取送嵩之作列为压卷不免见疑于清议然诗集为贡没之後其里人刘天民所编时当嘉靖戊戌正嵩权炽盛之日或天民无识趋附时局以为荣非贡本志欤其文集亦大名魏允孚所续刋自明以来谈萟家置而不论今核其品格实远逊有韵之词盖才有偏长物不两大附诗以行视为琬琰之藉可矣乾隆四十三年九月恭校上
总纂官【臣】纪昀【臣】陆锡熊【臣】孙士毅
总　　校　官
【臣】　陆费墀

[book_title]原序
华泉集原序
余读华泉先生集盖有世道之感焉昔者孔子曰先进於礼乐野人也後进於礼乐君子也如用之则吾从先进文胜之敝人至以先进为野人此其已溺而不可返孔子岂不知之而犹力为之辨曰吾从先进云云圣人固以为文质彬彬吾志诚在斯焉已且安知斯人之果不吾从也我明当孝庙之世皇运熙宏人文朴茂学古之士并轸而翔关西则李献吉汝南则何仲默吴中则徐昌谷历下则边庭实庭实先生字也献吉之词雄仲默之词逸昌谷之词苍先生之词温然粹然即人自为家究之缘情示志体物叙伦动轨自然不殊也虽其人已往间尝讽其词犹足以想见其人与夫当时政治风俗之盛今之学士大夫文非左国迁固雄向则亡称诗非丕植明远灵运甫白则亡称然其气飘忽迅激骤而睹之色惊稍扣之汩汨乎无余味焉何者数先生一於鑱古人之精而世学士大夫犹未免掇古人之华也鑱精者盛世之文掇华者季世之文今之文吾何敢以季世待之然其视盛世何如哉故曰余读华泉先生集而有世道之感焉先生集旧有本岁久而蚀又遗所为文不载余理济之明年从先生仲子搜得数十篇因叙入集中为重锓之匪徒不朽於先生之词且俾论世者有所考监庶几慨然而兴先进之思云大名魏允孚序

[book_title]卷一
钦定四库全书
华泉集卷一
明　边贡　撰
诗集一
四言古体
显陵五章送严介溪宗伯
於穆献考叡哲维则宅兹郢方以莅王国笃生我后膺符受历奕世丕承下土是式
滔滔江汉翼轸之墟我后龙翔奄正中区诞基骏命聿绍鸿图赫赫明明肇阐徽谟
帝念孝思继序不忘位号既崇复我天常有严新庙祠禴烝尝是典是彞诞告多方
乃命司空伐石京师欝欝我陵大建厥规载经载营竹花卜厘立极考度备物多仪
帝属其文经纬七曜贞观崇封勒我纯孝亿万斯年汤孙是诏天人肃肃卫兹隧道
隰柳寿林母也
隰则有柳原则有杻显允林侯母德且寿母寿维何七秩是望母德维何嫓古敬姜
殷殷其雷在山之阳侯政有声闻于东方匪维东方四国是扬母心则闲母体则康
体之康矣鬀之黄矣我侯燕喜家之庆矣於百斯年鍚福之无疆矣
二章章八句一章章六句
朝涉篇
朝涉美孝子也陈大夫仕为御史赠其亲感而悲焉风人美之故作是诗
朝涉洪流夕步江臯凯风吹衣游子心劳
岸则有藻江则有鱼我钓我采荐之中厨
昔曳里布以献以舞今也则亡敢曜斯组
繄祭五鼎厥养乃三禄不逮存哀哀孰堪
上塚爇黄下塚回首嗟嗟游子行役已久
暧暧暮光萧萧白杨永怀二人曷也可忘
六章章四句
圃田诗【有序】
洪隐君者历下人也有用世之才而不乐於仕仕且及曰吾弗仕也戢居山东习治圃焉予之不见者十年矣日往来於怀思一见之而竟不得也今年春有客自山中来至京师至京师未久也乃归山中曰洪子之怀子也甚甚於吾子之怀之也吾归矣子盍有言乎予曰有是哉洪子之为移文调我也则幸矣作圃田诗以美之
圃有田田田兮宜我硕实连连兮
圃之中兮有田可宫我构斯崇维柏维桐曷以弗永终圃之周兮翼翼盈我畴兮畴有秋兮曷其求兮
一章章三句二章章五句三章章四句
泉之滨哀隐士也
泉之滨兮白石磷兮以饮以濯育吾真兮
泉之浒兮锡之土兮载濬载渠溉之溥兮
人之坠矣泉之匮矣瞻言跂兮衆之喟兮
三章章四句
山之阳送朱子宜归省【三章】
山之阳兮有春者晖草之华矣将子言归
山有泉兮??其流子之归矣谁与我晤游
子之归矣登堂寿母何以赠子曰有春酒
五言古体
次韵题豫斋扇
适意无多言一笑成莞尔我心寒沙月君心古潭水莫作江上波随风夜中起
送别台峰
皎皎中庭月照此离客顔月沈会有升客去何当还采采园中瓜袅袅不可攀草木本无知枝蔓相鈎环如何宦游子岐路长间关散如蓬逐风聚如云在山聚散本莫期毋嗟涕潺潺
茗屿
湑湑海气白楚楚衣冠聚谁开高奥灵太尉体光贮缅仰世则公乐兹清茗屿
盘谷
佳气何盘盘松柏丛林壑上有大宗祠棠棣华繁鄂始自一人身分此千万络
宗会庙
庙貌俨生存妥灵绥後禄水木有本源十辐同一毂四百余年来因之序昭穆
时思堂
苍凉海日曙堂下森兰玉愿言永孝思俎豆差繁缛岁岁荐烝尝采苹清涧曲
环翠楼
楼前塚累累陇上麦青青岛雾开远岫海霞明空庭夜半松声作凄其不忍听
延月轩
松上有海鹤松下有泉石轩中几格明轩外狐兔迹延览兴遐情半窗山月白
望云亭
觱沸此槛泉脉自龙湫来飞出两白龙划然丹壁开倚亭望长云从天喷风雷
世祀田
朝耕高奥田莫耕高奥田粢盛戒清酤伏腊击肥鲜良哉古人意以此奉周旋
观苏门山图
昔予只皇役弭节苏门山展眺孙登祠薄暮松扉关凄风振林木??流区寰如聆长啸音来彼白云间又如见青蓑囊琴弄潺湲缅怀沈冥志上与沮溺班一别期再游欲往途路艰临图起遐想延伫久忘还
再游石门洞
苍然郭东山百丈萦青碧石门忽中断窈窕开仙宅遥窥日月深却转烟雾隔中天屹楼居星斗挂几席芳岩眩绮绣丛巘围苍壁山鬼不避人惊猿啸窥客披榛上孤亭奇观壮心魄穷崖倚天悬瀑水半空射高流横杂佩直下垂疋帛分作四山喧散为千顷泽初冬天未寒晨曦映岚赫重来意弥眷独往任所适信美惬心期胡为老行役终然脱尘网高举凌风翮
送王内使敬夫归省【以尊甫诗灯花开赤焰喜鹊报清音为韵】
归骖慕乡土欲止不可能朝发华阴祠日夕过灞陵风林散轻雨山店明春灯忽忆旧时路别来如更增蠨蛸缀檐牙游子行到家邻里登墙头顾望纷且譁堂前列车马堂上生光华何以为亲寿宫衣明绣花草堂近终南采兰日往来兄弟各相勉行歌咏南陔亲心日以悦亲顔日以开闲时语家庆笑指庭中槐春潭水烟青春岸杏花赤宛转沙上径依依记行迹濯缨清浅流还坐旧苔石鸥鹭了不惊遥应识归客春分酒初熟香满青门店匹马随双童穿林复经堑夜窻清梦里花笔生彩焰好是南山灵相寻索诗欠我思何所在乃在樊川沚斜月照虚梁微风动芳芷悠悠抱沈念脉脉感前喜尺练难重持春冰限双鲤君陂水多鱼我湖山有鹊一飞与一潜各自相娱乐同游京辇下十载镇如昨昨夜问君行朝来宦情薄君才比天马高躅不可蹈我心寔亡羊多岐赖君导关山一为别轮轸何时到感激木瓜篇琼琚愧相报枕书卧南窗月黑灯不明遥夜无近梦深交有遐情鸣琴写幽怀调苦弦亦清曲罢不成寝高林啼曙莺秣马西送君行行古城阴长亭短亭路千里万里心春绿变山草连连冈与岑归林渺烟光彷佛闻车音
送陈文鸣
郁郁深涧松冬夏不改青濯濯江柳花随波化流萍羡彼五陵客终朝宴芳腥三楚多秀士皓首穷六经谁为尺一书荐之升王廷
达人?高义立志不苟同长啸六合表傲睨一世中君看今日顔不及昨日红乘运各努力扬休树德风颓年傥相值跨鹤蓬莱东
次何逊落日泛江赠鱼司马之作奉送刘美之
相投已盍簪相赠还留带昨暮长安西今朝苑城外谁言车马地复得须臾会会君心暂悦去君心转切秋岐蔓寒草隐隐烟不絶归鴈影联翩坠叶声骚屑端居尚兴感况乃万里别桂舸泝江湘何时到蛮汭蛮水夜悠悠月明登郡楼幽兰翠萦渚紫蘅香绕洲应歌楚人词坐惜勋名浮
美之席上限韵送别二首
恻恻重恻恻当歌忽成默客车驾双轮欲挽不可得华灯粲宵焰殷勤照行色月转庭榭光风起檐树黑谁能理朱丝为鼓长相忆
悠悠清川波矫矫风林翼翼飞邈难止波去何时息怜君万里行莽莽天南北罹纷有孤操涉远无近力不见寒松枝岁晚青更直
赋得将有事於西畴送王中丞致仕
发春惊蛰始土脉动渊泉时雨宵既零浮阳蔼平阡夙兴饰耒耜驱牛登广原竭兹畎亩力感彼农父言穑事依东作天时易流愆南邻有逸夫日晏高枕眠四体苟不勤何以穷岁年
送王叔武使河南便道省觐二首
黄河三尺雪冰厚不可解使君白马来青云见风采萧萧梁园竹秀色遥相待邹生与枚叟借问今安在日暮登吹台含情向千载
奕奕明农堂修楣耀晴彩堂前春草绿堂上春云靉游子日下还宫衣试新彩夕膳饪鲜鳞晨羞荐芳?何以祝亲寿如山复如海
章氏园饯别升之分得木字
中园飞雨过逍遥散遐瞩青云荫华榱回飈撤炎燠百卉何葳蕤芳菲鲜如沐驾言赠远人采采沟中绿迟回未终极阳景沉西陆归骥嘶长林翔禽鸣高木感物多所思褰裳以踯躅踯躅不可留何以慰衷曲
送王盛
朝辞双阙下暮抵三河宿古戍早鸿稀荒城寒草绿上官山吏拜行县村童逐冉冉松间亭何人伴幽独
秋郊别意为汝南孟翁补作二首
驱车循广术言返故乡县晨光一何绮熹微散秋甸宛宛墟曲中盈盈露华泫因之感游寓物候倏已变岂薄骨肉情遥重桑梓恋
桑梓在何许蔼蔼汝南村绿丛带长薄清川映柴门言别上春时当秋始来还禾黍一已获膴膴见高原落日樵牧归凉风散鸡豚登堂见邻叟呼儿具盘飱依依丘中情欵欵醉後言即尔足为乐安用乘华轩
别刘子二章
文车驾四牡迤逦度层阿伊人秉朝宪结绶辞承华飞龙御宸极期运亨以嘉甘霖雨九天皇泽被幽遐顾念囹圄子累累诚可嗟宪章苟不渝殱戮岂在多行哉布天惠庶以和邦家
昔我二三子弱冠登皇朝并迹协兰芳联翩振华镳朝出长杨苑日夕憩平臯逝矣终遐月绸缪以逍遥顾子迈南江刘侯踰上郊嘉好一乖别驰光倏飘颻临川睇浮云结思如回潮
次韵赠李子行之如陈
迢迢阻欢宴戚戚伤离居离居结中怀郁郁惨不舒若人美无度贞抱冲以虚朝为同朝客夕暮隔林墟林墟积秋霖流潦不可除四野晦苍苍行行安所如驱马临大道瞻顾空踟躇
奉送大司马华容刘公致仕二首
蔼蔼东山云覆彼山下堂乘时播皇泽从龙弥八荒八荒辽且邈下上以翺翔龙逝鼎湖隂云归故山阳何以慰蒸庶私衷郁彷徨
草堂何所有有兰复有芝采采山之侧飞仙相与期寄傲云霞问可望不可追抗手谢城市去去从此辞徒遗高世风永系来哲思
为杨子赋别母诗
青骊载华毂宛转度秋坂母氏远别离客子心缱绻行行采芳蕙缘陔复循畹山风夕飘颻吹我车上幰车行不可返母去日以远何以保黄发对子加飡饭
追送宗之宪副不及
卧疴起恒晏出户客已行征车扬素尘窈窕踰层城行行遵故辙阡术纵以横望望不见君悠悠伤我情清川回白日可以鉴中诚
送沈仁甫归省二章
瞻夕临广郊欢宴良须臾之子驾言返高登郁踟躇不惜形影濶所悲岁月踰三江旷绵邈悠悠限东隅征途慎所须愿保千金躯
品服燿有辉班裳以裼之桑梓诚可恋道路安足辞馨羞洁甘旨爰以隆孝思徘徊膝下欢婉娈及良时修龄欲有祝永与南山期
元夕致仁宅咏灯送别
佳辰逼元夕宴语春雪余梁灯一何艳流光照离袪灯烬可复燃袪解难重挐盈盈江上心感念成欷歔相看已不极相忆当何如
赠王文熙五首
阳鸟流归音空堂春风早居人结远梦行子就长道鸡鸣东方白整驾何草草叹息素冠诗繁忧满中抱总辔城东门绻绻行子輈郊原茂时卉林薄鸣春鸠登高眺连冈川途邈且修俯睇川上波泛泛鳬与鸥一为离群感泪下不能收
昔子往恒山仓卒不我辞朅从恒山至鞶絰何累累素室曜朱火哀哀读丧仪一读一长号再读声转悲咄嗟荼苦心逝者宁见知
逝者为何人寔惟子先公往昔涖吾土蔼蔼多仁风土人至今思譬若考与宗梁木一朝毁伤哉吾道穷对子揽长涕谁谓出无从
平居恨迢远卜舍依我庐如何别我去三载天一隅留之叹无因欲往路崎岖形影隔参商托彼云中书不如斯须立暂得话踟蹰
再送文熙二首
夜久河汉横春堂别灯黯风凄鸟初动露重花犹敛明发不在兹重关为谁掩
离言不可听离怨不可书一日比三秋兹言良非虚江深云木远去去将焉如
送县令代刘永宁作
南邦有佳士淳朴君子风登朝十年余墨绶犹在躬维昔治莆日化与由也同监司匪宣尼谁哉赏其功再命涖恒山冰心晚弥笃予惭旧令尹有政不可告驱车蓟门外把酒燕台曲大道坦且直一试千里足
赠何邦彦
花林霁宵雨柔碧光离离美人驾行车迤逦双轮迟轮迟无终极亲爱从此辞何以结绸缪玉瓶金屈巵浮云暗长路奄忽天一涯穷谷多狼豺水蛰虺与螭客子戒远道行行欲安之
行行欲安之肃肃持邦刑藉藉于公誉峩峩高汉廷君心如列宿照野何晶荧又如日在空皎皎悬丹扃岂令囹圄子恻恻归沈冥
别熊子三章
驱马陟前阪惆怅送子归良晤未及终车徒忽已违阴风蔽天地砂砾惨阳晖葵霍不自谋衆禽相与飞五里一反顾十里一徘徊徘徊不可见泪下沾我衣
车徒去弥远言驻澧水阳婉娈谐二亲春晖丽高堂堂下班马鸣意气何扬扬暮甘复朝旨为乐良未央嗟彼时役牵关途迟翺翔
翺翔适岭海路衢悠以长车前建隼旟车後拥干将击兽须击虎刈萧无及芳丈夫志万里遐远安足伤顒顒霄汉姿皎皎冰蘖肠勖哉保终誉慰我亲故望
别汤子五章
关途郁迢远卉草青已发骢马何駉駉向风呜不歇广隰流春霏层岑翳圆月迟回去不忍引领望京阙京阙邈难覩萋萋苍树林沈沈天宇夕霭霭浮云隂丈夫万里志烈士千古心凤鸟久不鸣谁哉继其音弹子匣中琴写我心曲悲我悲良自谙子琴知者谁不惜去日早但恨来日迟何当假羽翼送子川之湄驱车井陉谷扬斾汾水流翺翔览四极迢遰陟崇丘遐陬历岩巘幽访浃原畴勖哉利尔涉风湍寡行舟乔木多劲柯直流无反波哲人秉孤操孰云光可和嗟彼黄雀吟感此卿云歌悠悠向原隰惋惋将如何
吴将军巡关图
戎马岁南牧汉军劳北防军情异主将冷煖须共尝朝出潮河川暮过古北口边烽传羽箭朔气严刁斗月下黑山晴分明见列营霜欺征袖薄石报猎蹄鸣三军晏然睡我亦倚吾枕天子不可惊长怀亚夫寝
清白传家卷为刘安之题
清如渭川水白如太白山邈尔清白人遥在山水间至清不可淆至白不可湼传子复传孙一心如一辙山同今古色水同今古流清白苟不变山水同悠悠
题白岩画松图
古松何童童独立难可羣岁暮倚冰壑偃蹇凌苍云修标有远荫直干无曲文匠氏苟不遗宁避斧与斤
题杨氏所藏画
翩翩水禽飞灼灼水花乱柔艳杂幽声纷纷满芳甸悠悠画中意泼泼天机新彷佛曾游处江南二月春
题画
空江夕烟敛日色沙上明轻涟漾兰楫嫋嫋秋风生白云满层阿林光带高城姬文去已远讵辨垂纶情
题放鹤图集陶句
野外罕人事灵府长独闲登陟千里余晨夕看山川山川一何旷亭亭月将圆云鹤有奇翼一盼周九天但使愿无违甘以辞华轩念之动中怀放意乐余年吁嗟身後名百世谁当传
答顾华玉见怀之作
离肠如车轮万转不计程咫尺阻言讌何殊在山城闲曹事稽纂文墨纷相萦不见马上人空闻马蹄声揽衣步幽闼脉脉牵遥情屋上春鸠啼树杪浮云行坐惜韶景暮江臯芳杜生
赠徐子
丹枣何累累朝日燿其光上有同林鸟飞飞鸣且翔行子远于役携手登河梁旧京渺安之江永衢路长戚戚里中语依依川上情驾言往相逐无舟何以航乖离去则已但使心无忘
赠友
春阳初献岁芳树日以青送远及近郊何由申我情我情方郁纡君驾不可停瞻彼飞鸿翼联翩共遐征奕奕云中河烂烂川上星中愿渺难遂伫立以屏营
醉中呈时大亲丈
忆昔别丈人倏忽八九春往年虽暂逢契濶无由伸寒冬阴气固微阳照广津送送不及远千里空劳神今来芳草时言作上国宾青袍耀垂杨移家住京尘吾亲适试吏相过无昏晨见母复见姑此乐难具陈佳辰展良讌味寡情则真相顾各踌躇何以序情亲醉别勿草草挥手天涯人
逆旅中会同年杜子廷献因怀其弟廷陈省元凄然增感
月缺还复盈木枯还复荣如何泉下客一死无重生芳筵列时彦栖栖见遗兄昔同宾荐来双璧价连城今为失侣鴈徘徊哀且鸣存亡一兴感四座尽沾缨孤坟背山郭宿草萋以萦死者亦何知绻兹骨肉情长歌欲相慰弥使心怦怦
维洛美刘子也刘子仕洛为大夫作室以奉母君子名之曰荣养风人美之故作是诗焉
维洛有崇堂宛与伊阙京层构何崔峩仰观浮太清青云结悬牗丹霞丽飞甍鸡鸣事甘旨爰以隆孝情定省日在兹致美良匪盈嗟嗟宦游子百世以为荣
荣名本天爵匪直耀圭组之子仕京洛膏泽被遐土膏泽被遐土皇鉴亦孔昭烜烜循吏称洋洋流汉朝寔维慰母心居处良逍遥
逍遥复容与降陟在斯堂萱草杂杜衡罗生前後厢循基抚婴孺登俎挹华觞俯睇洛川流顾瞻嵩与邙优哉乐相乐千春寿未央
奉赠少司徒华容王公致仕
大谷霁长霖回云媚山泽流潦岂不广孰云泥吾轭朝谢司农卿夕为岳阳客皇眷良在兹行止各有适有适非盘敖眷言反初役解彼府中绶归我湖上宅葺宇依清涟跻山憩玄石幽栖谢生虑静便终日夕矫矫云际鸿谁能制其翮
赠阎允中
郊月隐寒树喔喔霜鸡鸣翩翩随阳鸟悠悠惮遐征客车履晨发迤逦踰层城清川带长薄绿芜萋以荣江路东南驰行子慕修程金陵帝王宅佳丽夙遗名吴观霭岹嶢晋丘亦峥嵘凭轩一回眺千载有余情
伯川子仕为地官大夫能其官且有显陟矣一旦思其母夫人解印绶去予知其必有以也取六义之比赋有兔诗二章以美之
有兔何爰爰宅我中谷阿中谷一何邃山石郁嵯峩修篁荫清风秋鞠扬其华于偃复于息为乐将如何月明流夕光零露白湛湛饥食野田草困息山石隂物性有固然卫生良已深不见虞人罝肃肃施中林
答石峯见怀之作
斗柄当西南河汉东北倾零零露华白晶晶天宇晴微风度广阴熠燿时复明卉木日已黄秋气日已清念子理素瑟苦调多离声嗷嗷失侣鴈泛泛随波萍会合固有期此际难为情
露井梧桐凋杳杳秋夜凉眷言怀美人展转何能当纎月挂西牗微明照我床皎皎琼树姿寤寐如在傍近离已不堪况乃途路长谁其絷子马慰我心彷徨
寄弟赋
忆尔别我时日照河边柳痛哭别我去上马犹回首知尔爱我心不殊足与手徘徊望行尘伫立沙上久弱弟复多病相思伤我神尔须为孝子吾已愧忠臣膝下三春梦湖南万里身晨昏甘旨暇休对说烽尘
戏简王临安同年
候子虎溪渡送子龙陂桥出城不相见征盖倏已遥百金买江鱼千金买春酒期子会宜城飘忽过潼口追子汉江曲望子岘山头子有室家好岂知途路愁暮投城外寺急雨响高屋安得与子同长歌对银烛子程勿早发吾驾亦早留风尘莽南北一别动经秋
右揆邹公由齐入闽齐人有华泉子者与公友抱病不获出饯作诗以遗之
懊恼复懊恼鸡鸣一何早病夫掩关卧游子就长道姢姢窗中月照见窗下草室迩人遂遐离忧坐堪老黄鹂鸣树颠嘤嘤求友声佳人远言迈牵我幽思情思情何绵绵绵绵复萦萦出门望轩盖道阻不可征霭霭山气浮晶晶川云平鸿鴈方北飞谁哉达中诚
华輈耀朱斾宛转凌春山朝辞邹鲁乡暮过梁宋间美哉南邦化梦寐开心顔丈夫四方志车马胡暂闲绻绻东人怀何时复来还
荣恩介寿诗为陈矩庵中丞乃翁作
中年谢簪组将以遗世荣晩岁沐崇恩封诰来承明金章既煇霍廌冠亦峥嵘升拜天子光闾里咸震惊悠哉显扬志爰毕游子情
白云何飘飘覆彼白下门游子限江郭登望穷朝昏孰云三品崇能报罔极恩休光烛遐土膏泽被元元庶以立修誉永播乾与坤
乾坤荡无极客子日行迈永怀将父吟陟岵发潜嘅闲登楚丘望长川皓如带高榭鸣凉蝉秋风起江介烟中树如荠隐隐见吴会
吴会有高楼上切星与斗北牗临玄湖南窗对锺阜楼上一老翁皤皤垂白首服食皆烟霞图书是宾友虽为中丞父何异商山叟谁歌难老篇愿以祝眉寿
贞寿诗
水上双鸳鸯一失无再偶良人弃妾去白发闺中守竹老有古节松老无柔枝峩峩青山石万古色不移谁为贞寿歌请君歌此词
赋鹤翎扇寿江翁
白羽白且鲜制如秋月圆青云相与媚皓雪避其妍出入仙翁手逍遥以蹁跹招彼蓬山侣乘风下芝田万寿同所归飞飞凌紫烟
刘克柔迎养二亲乞诗为寿以人生七十古来稀七字为韵
人生有良愿莫如翁姥健生儿无令名虽寿安足荣七岁燕山道重来见秋草十月到官衙蠏肥霜菊华古称远游苦今知远游乐来去何翩翩云中度双鹤稀年具庆稀勿轻莱子衣
西台遗恨为吴克学御史作
晏眺当沈晖南山正巍巍孤子天涯心邈与哀鴈飞鴈飞各有止孤子心无依念彼堂上亲乔年邻古稀经时客梁宋苦恨温凊违何知变故来绣服更麻衣整驾返初辙洒泪临江圻人去秋堂空凄风吹繐帏嗟嗟宦游苦不似前时归
稽勲冯子佩归治祖墓
油油上谷路飒飒秋风起落日客子归寒烟满墟里墟里夕灯明临堂哀泪横无复报刘日空陈李密情携儿负畚锸自辟山中土坎坎彻下泉双棺闭幽户幽户不重开向山高筑台他时华表上应见鹤飞来
城东尼寺哭妹三首
佛居峻且玄中有嘉树林惊飈陨其芳柔叶垂广阴青阳讵能几朱夏奄相临一为生死哀感我涕盈襟生为同胞亲死为异域魂魂升不知返亲断有余恩列几陈羞饭芳醪湛空尊阴风吹薄帷惨惨白日昏徘徊复何见恻怆难具论
平生处闺闼不识门与逵孤魂荡幽邈广野将畴依旧国踰山河反葬路逶迟寥寥禅宇空亹亹芳序移死去长已矣徒令生者悲
次东卿韵挽北村秋官
昔我师事公公以我为友长安车马地相从十年久如何永潜翳冥卧西山亩敢谓涕无从离离满衣袖喔喔鸡乱啼皎皎月在墙立马古城下长歌尽余觞咄嗟霄汉姿今返冥漠乡
公昔较我艺弱冠举於乡公子复青年探花冠羣芳浩荡云中衢接羽相翺翔思公不可见断絶我中肠我才踈以拙应答多後时长怀陇头吟负公十景诗公今卧泉壤陇树生新枝何意述德篇翻为断肠词昔公谢病居坐卧释子牀药物虽见亲书帙犹在傍中宵激昂志江汉相与长哀哀七尺坟漠漠春芜荒
经西湖
皇围寂修夜驰路直且长玄湖贯其北流水何汤汤孟冬寒气交原野下微霜衆芳各以萎鸿鴈哀南翔俯视清川波仰看明月光凉风吹我衣俛首思故乡故乡不可返揽辔止彷徨
天寿山行
石门凌旦啓驰路直且长青山白云合四顾郁茫茫苹藻秀空涧黍稷亦登场哲王敦孝理陵邑事秋尝予本草野士谬职参奉常敢云俎豆娴亦已阅星霜萦回度墟曲宛转历岩冈蒸岚侵我肌零露沾衣裳沾裳讵足惜鸿私难可忘
入鑵石口四首
濯足秋涧水水寒清见沙凌兢不可渡碎石如狼牙童子欣暮晴笑指东峰霞
穿林复渡河佳兴未能尽每当路穷处更着祠官引山女何处来石上洗秋菌
西登鑵石口鸟道不盈尺连山树如绣云中日将夕不闻樵采音但见虎行迹
睥睨接崇岭白处生浮岚上有百尺厓下有千尺潭尔非豢龙子那敢穷幽探
庭臯
清露下庭臯兰缸照虚牗幽人已复醉更酌尊中酒登登高城柝深巷鸣鸡狗夜久不成眠倚阑看北斗
西轩诗为襄垣府将军作
朝光丽朱邸夕雨明绿芳阳休一何嘉顾眺临西堂西堂郁以邃杳杳尘务絶右图复左史回翔尽髦哲宛转膝上琴窈窕邺中吟吟以咏我怀琴以宣我心淮南建黄屋梁王辟东苑侈纵匪不娱终以冒皇宪皇宪不可冒侈纵不可延美矣王孙德永兹黄髪年
七言古诗
分韵得岳字送邢侍御出按秦中
函谷关头鸡喔喔骢马凌秋向西岳岳前石子何荦确绣衣侍者斧在握冠上神羊峩一角西抵龙荒北幽朔百二河山眼中邈渭水清清泾水浊须君激扬无惮数
赠陆文质归云间
桥西落日桥东虹碧烟黯黯秋正中九峰仙客泛槎去鹤氅虬髯吹晩风槎头乞药人如市共说神方能起死海上传来语不虚青蛇本是龙宫子月光星影动银湾河鼓天孙指顾间长安亦有君平肆莫避云涛隔岁还
题程时昭所藏画鹤图
程侯手持双鹤图索我为作双鹤篇高堂展玩羽翮动碧落青丘如眼前丹青尔何人天机入幽渺断霞殷殷江日晓双鹤如人立松杪跂者自跂鸣者鸣华亭辽邈缑山杳宛转如思珠树林苍茫谁识九臯心吴王郭里秋尘满汉帝坛前春草深西山玉台不可见东溟金竈已难寻吾想丹青人前身恐兹物华表归来气纡郁五里徘徊月中宿不然形神安彷佛程侯程侯霄汉姿三春作郡楚江湄休令怨唳分行去化履升云会有时
赠张氏汝吉汝诚兄弟
鲁川何迢迢太行亦苍苍行人跃马出门去何异飞鹤东西翔爱君此行饮君酒君家弟兄古未有夕郎清迥雕鹗姿秋曹盘礴雷霆手朝论同归揽辔年家声况是埋轮後青春衣绣下中台山东山西花欲开休嗟羽翼经年别早喜阳和及草莱
送欹湖赴湖南提学
征旗带落日出门君已遥层城不隔梦夜度卢沟桥卢沟桥边山簇簇故人却在城南宿谁令相见转多情翻恨迟行不如速江汉风烟迟早春关山雨雪暗边尘临岐莫动殊方感予亦东西南北人
游三岩洞
括苍山丛纷阻修我来处处归冥搜南明双屐始着地探奇又作三岩游三岩三洞神仙府重门窈窕烟霞古山鬼终天护秘文巨灵何代烦神斧鸾骖鹤驾不可寻飞萝悬茑自阴阴挥杯独酌岩中水一片清冰澄我心丹丘碧海寻常是叹息终年在城市便拟稽生着絶交长向山中访松子
题高軨画竹
武陵豪士仙中人清和洒落无纎尘平生富贵不足道笔挽造化回阳春坡真可妙最堪惜老息森严露形迹鸥波亭外寂无人五云山气凌秋碧山气凌秋势薄天凝云挟雾快腾骞巉岩峭壁几千仞此士直欲穷其巅从来能事不受迫醉里兰亭难再得东君此幅何自来千金宝劒连城璧枝干依稀丛叶同天机妙解却难工就中一片飞白雨烂然琢玉寒玲珑蹇予最好潇湘景见画令人发深省曲处疑闻爽籁生深中似觉阴风冷半窗疎影和醉眠斑管春寒诗思牵玉蝉冷吸鹧鸪露文绡细簇玻璃烟却思乡国频相见自谓相求当不厌呜呼豪士不可追何时为扫鵞溪绢
送董生归四明
昔年见子黄浦上义手向人持礼让石麟天马惊殊相今年见子披云楼珠树凌空剑倚秋乘槎归作广寒游杏花香里樱桃宴草色罗袍碧於淀明年此地重相见
送秦用中文学
玉真台下三间屋屋後有松前有竹广文先生双鬂秃长对青藜夜深读有时不巾亦不服独跨痩驴携短仆五老峰前看秋瀑有时芒鞋步江澳月落诗成江鬼哭石底流泉手亲掬归来煮茗窗下宿清梦蘧蘧谢粱肉鸟声堕枕猿挂木红日三竿睡初熟食罢晓盘歌苜蓿为剪溪云封尺牍长安故人劳远目
送钱士宏监税杭州
城头旭光翻早鸦水部使者驱行车行车悠悠向何处未到行曹先到家行曹去家余百里檇李西来岸如砥吴岫云连越岫云西湖水接东湖水鄂王庙前春草青苏公堤上花冥冥炎州逐客应相别想见鴒原万里情
孺子宅送程南昌
豫章城南高士眠豫章太守榻常悬汉廷使者召不起土室蓬门江水边江水悠悠朝市改故国荒凉宅安在墟里遥看变夕烟墓田谁为羞春?使君五马双朱轮露冕乘春意气新下车先问南州客恐有当时下榻人
醉中赠王少尹
阳城少尹才且贤佐邑三载名流传相逢尽道是青天恶少豪徒不敢前松庭人静春草芊邑中老幼高枕眠政成奏绩来日边声光赫赫谁能先冢宰见之呼少连大书上考朝廷宣长安雪梅开早年手捧尺檄别我还城馆寒灯开夕筵银河挂窗山月偏欲醉不醉心茫然天明一笑上马去他日重逢赤黻悬
赠尚子
意气凭凌一当百关西儒生五陵客少年学书复学劒老大蹉跎双鬓白门下诸生半赐麻闺中小妇犹炊麦布衣东来谒天子春日醉卧长安陌陌头花絮夕纷纷琼阁如天隔紫云浩歌翩然却归去眼底谁是平原君
寿许太宰
明公昔乘御史骢问俗直过东山东海底鲸鲵失巢窟草间狐兔无留踪明公今曳尚书履手握星枢正天纪诏草亲劳主上裁蒲轮特为苍生起白首兼持将相权中朝五福几人全威加朔漠三千里身系安危四十年明明衮职谁能补籍籍人称仲山甫不独芝兰满迳庭尽看桃李填门户桃李阴阴寿域开帝垣西畔接蓬莱朝回欲致长生祝笑对南山歌有台
挽听竹山人
江雨夜合凉云秋江翁骑龙上天游玉棺沈沈土门闭江翁只葬江头地江头苦篁风叶老下有巾车往来道相逢啼杀感恩人泪湿斑花愁不扫斑花自湿人自哀江翁一去何时来烟波冥冥渺千里空托招魂赋湘水
吴将军辕门夜宴图
营门花发春酒香浓点驼酥炙黄羊美人娇歌健儿舞蜡凤啼风月当午高帘飞幙丝吹腾觞波栉栉梁云凝主人醉眠客不醒探兵枕戈戍烟静
华泉集卷一
<集部,别集类,明洪武至崇祯,华泉集>

[book_title]卷二
钦定四库全书
华泉集卷二
明　边贡　撰
诗集二
骚体
山有云赠闲翁也闲翁家於婺水之上既寿且康其子佥宪君宦游山东以不得恒侍左右为恨客有为之作望云图者野史氏闻而感焉乃援琴而歌曰
山有云皓其光兮以飞以扬兮覆我翁之堂兮我堂兮日关我翁兮在山云朝出游兮暮来还视我翁兮寔居其间嗟嗟山之巍兮云则永栖我翁之乐兮千祀其无涯
薛封君挽歌三章
泬寥兮江门公之逝兮鹿豕羣奔公今何居兮泉扃郁幽谁与公兮遨游
泉扃何有兮厚土绵绵上跱松柏兮下奠泗渊公宵处兮昼尔瞑洞神理兮暧千年
弦诵兮初尝公渐兮四乡绿桂兮青峤有严兮公庙盍来兮慰我人怀兮
贾太史母太安人挽辞
中寝閴寂兮夕风以雨灵薄阴沈兮莓生於庑棘人返兮恋恋杳慈顔兮莫予覩历庭宇以周望循园庐而抚膺揽堂背之故谖缤杂遝兮落英撷芳荃以为旨奠桂椒以为浆灵偃蹇其至止怛进拜兮彷徨杉轝兮柏輀文骊兮素旗啓殡宫兮山之阿送母氏兮永归重曰茫茫厚土閟虞渊兮白曜回光烛幽玄兮陟彼峻屺睇流云兮神理超遥眇氤氲兮嗟予寡翼安彼遡兮穷祀剪剪悄终慕兮
野泉词为郡守高子洲作【时以述职如京】
野之水兮悠悠子不乐兮远游子远游兮要津怅予独兮水之滨水滨兮踯躅泉弥弥兮波绿愿从子兮九重化霖雨兮随飞龙龙飞兮在天膏下土兮吾泉与子归兮泉之野以逍遥兮冬夏
乐府
君马黄赠祝仁甫
君马黄我马苍两马相逐君马良君马来自函关道我马空山食秋草忆昔两马初学行长安见者神色惊鲁垧骊黄未足论卫丘騋牝虚驰名岂料长成人少顾十年不踏天闲路逸羣翻惹太仆嫌腾枥正中奚官怒以兹流落在风尘南走荆梁西入秦自伤万里汗流血谁道五花云满身弃置不须怜我马君马亦在盐车下疾足由来控者难骄嘶自合知音寡吁嗟君马天下无且向沙塲暂秣刍北来司马今伯乐肯使君王空按图
杜蒉
旷饮调饮臣蒉亦饮酒生微波天风凛凛子卯不乐君臣始终爵亡言存千古无穷
纪叔姬
国亡君亡吾将何归父母邦鲁先君壠酅归不于鲁而酅是依乌乎贤哉其纪叔姬乎
石祁子
冠佩则兆吾弗敢知吾所知者吉凶异仪或兆或否偶邪非偶大哉礼云臣子常守
四友亭诗有序
序曰镇江之墟有亭峙焉左松右竹前梅後柏许氏四兄弟之所居而友之者也松友伯焉竹友仲焉梅友叔焉柏友季焉是盖齐坚普贞异体一情者矣昔姜氏以同被为怀田家以感荆再合薄俗敦焉古今人岂异也路远靡致高风难挹爰徵厥好声为四诗虽莫助於友于要亦无辜悬慕云耳
伯氏曰我所友兮在徂徕直干矫矫排风雷千秋万岁倚崔嵬美人赠我云锦青何以报之松下苓朝飡暮饵通仙灵驾青牛兮凌紫庭
仲氏曰我所友兮在淇澳苦节姢姢乐幽独千秋万岁无剪扑美人赠我绿锦裾何以报之竹上茹朝飡暮饵劲且癯驾青鸾兮凌紫虚
叔氏曰我所友兮在孤山繁英灿灿开氷顔千秋万岁倚清寒美人赠我素锦緺何以报之梅白华朝飡暮饵神精和驾青禽兮凌紫霞
季氏曰我所友兮在新甫铜柯蹇蹇霜皮古千秋万岁辞斤斧美人赠我翠锦裙何以报之柏子仁朝飡暮饵容色新驾青虬兮凌紫云
迎神
陟巉岩兮望九嶷玄云兮灵御驰裸二女兮骖文螭飞蕙盖兮搴翠旗沅湘兮无波涔阳兮际霞风伯兮前导欃枪兮後罗山有木兮木有松怀重华兮心忡忡椒酒兮鼍鼓逢神之降兮风渢渢将愉享兮君山之宫
送神
重华兮降歆湘君兮并临来联翩兮共御归容与兮同心假灵保兮陈辞鼓南风兮瑶音苍梧眺兮极浦洞庭波兮风雨蛟龙蜿兮昼吟鸾鹄下兮群舞睇灵光兮不见切予心兮愁苦垂巍巍兮余泽为霖雨兮下土瞻有严兮遗像愿嗣续兮终古
唐夫人操为都玄敬祖母作
白杨翻翻兮翳於墓门誓良人之不从兮孤曷与存瞻彼中林兮豺虎纵横我室我安兮我孤我将嗟嗟孤有成兮我目则瞑兮
门有车马客为顾侍御乃翁赋
门有车马客云来自吴下相逢问丈人草服在中野中野何所有有园亦有畴青槐荫君堂文杏为君楼楼上置书史下系双桂舟园中古松树甘露降油油居人被其惠行者藉其庥阿儿冠豸冠阿弟登龙头出入乡党间光尘满道周崐山岌嵯峨湖水绕下流丈人乐相乐延年方未休
都义士
母存儿亦存敢以身许人母死儿可死儿志良以伸我宇舅葺我桑舅植我室我家维舅力我生有儿舅无子舅有急难我当死吁嗟乎国士之义义与秋云高聂政荆轲俱尔曹
李将军
李将军七尺身丈八矛生来骨相当封侯锦袍白马如流电一岁长安一相见不扫边尘向朔庭空随汉月归乡县李将军雄且英山东塞北咸知名嗣忠堂前世泽远且读父书调母羮君不见长杨羽骑如云集天子勤边方好兵
周司徒
周司徒真丈夫直气棱棱霄汉俱致君不作尧舜主拂衣归卧山中庐山中卧今几载鹤貌童童履声在十书五疏招不回九重虚席空相待北来颉利西羌胡争问司徒今有无乃知系国轻重者不独庙堂公与孤周司徒真丈夫
芝山操【有序】
芝山也者丹徒许子之自号也空同李子为赋之辞有招隐之意焉夫许子者方秉宪以齐政简书在躬其奚以及此也而商顔之歌岂其心哉於是齐人有华泉子者乃援琴而反招之作芝山操焉其词曰
山之芝兮紫英遐不见兮我怦怦逝将归兮以撷以烹曰以芼予亲之羮【一解】遹修眉兮四翁日游戏兮山之中朝予望之兮夕梦其下盍反辔兮吾马【二解】子之辔兮言反顾周道兮云远氓之靡家兮皇不有储嗟嗟子兮曷宁其居【三解】
双清操【有序】
承庵子观风东土秉宪齐政厥声孔彰覃思艺林靡典弗究爰述三解寄悰七弦目曰双清操焉
台有柏隂隂兮皇鉴在上昭临兮【一解】柏之阳维我之堂我激我扬曷我人弗臧【二解】雪斯川矣月斯渊矣匪渊匪川维我游之天矣【三解】
次杜工部秋雨叹韵柬希尹
睡起山厨湿烟白堆盘忽见红蠏鲜狂夫对此兴不浅恰值床头无酒钱檐雨霏霏暮声急蓬头独倚阑干立美人可望不可攀闲诵枯鱼过河泣
迳荃篱菊寒缤纷半紫半黄花似云若令此物混桃李虽有贞固何由分华阳老人头半黑坐对幽芳三叹息屈平元亮今不逢莫向西风论价值
吁嗟屋漏不可数四壁颓墙少完堵自缘物候近重阳怪底满城终日雨城南山寺风且寒欲往只愁行路难伏枕高歌夜不寐床头酒壶旬日乾
桐江水为王推官赠别
桐江水深几许司刑来使旌举夹岸垂青杨豺狼化田鼠洞江水不可泳以游司刑击兰楫骇浪成安流司刑匣中三尺铁隐隐星光淬鸡血鼠移巢窟龙失其波桐江桐江奈乐何
车遥遥送钱伯川监税河西
一车两雕轮宛转行不已悠悠河西路去去百余里孟冬北风冽河水寒不流朝发城东门暮至河水头谁言近别易近别心更苦咫尺不相看天涯在庭户君行西河上几日河柳春攀条采柔芳愿寄同心人
洛阳道送刘少府
沃野萋柔桑翩翩春鸟翔使车天上来白屋回青阳青阳为雨露不为冰与霜冰霜易流铄雨露恩乃长谁能泥朱幰永庇嵩洛堂
车遥遥为前人赋
车遥遥风起沙蓬卷离肠逐双轮轮转肠亦转双轮转转临大河雪花如席冰嵯峨孟津渡头灯火乱洛阳城边冠盖多车遥遥载君行载君返赤凤衔书下紫云回期莫待春华晚
赋得万里桥送客
万里桥边树如荠蜀使入吴真万里临岐记取丞相语万里之行此其始英雄一往人代易锦水汤汤镇如昔遗阵空思云鸟形修梁已荒车马迹旬宣使者家在吴入蜀今为蜀大夫登桥揽辔一回首慷慨能轻万里途
运夫謡送方文玉督运
运船户来何暮江上旱风多春涛不可渡运船户来何暮里河有闸外有滩断篙折缆愁转船夜防虫鼠日防漏粮册分明算升斗官家但恨仓廪贫不知淮南人食人官家但知征戍苦力尽谁怜运船户运船户尔勿哀司农使者天边来
送刘约中之金陵
自君之出矣途长梦亦遥南风何日起吹转木兰桡自君之出矣长望石头山山高望不极目送碧云还君到石城边应看石城树树杪百尺台是侬行乐处
济宁刘使君提刑晋阳过新乡之墟其友人华泉子者适游苏门伤其别而不得见也於是
赋车遥遥以招之
车遥遥向何许去君咫尺地不得一相语忆昨与君游大梁暑云拂盖流尘黄回头转睐复几日草木零落飞严霜山中独行岁华晚烟留月绻谁能返逸客长怀阮嗣宗仙翁却吊罗公远闻君五月登啸台何郎许子相徘徊酒酣清歌眺白日万里??长风来人生得此亦自乐何用苦敎缨冕缚不见昔时贤达人强半遗迹在丘壑车遥遥将奈何太行积雪寒嵯峩赠君七尺紫藤杖并履闲寻安乐窝
临高台为谢内史题观日图时内史将省母归余姚
临高台望三山曜灵出海光以斓浴咸池登扶桑羲和总绥六龙服箱回精白云舍流采黄金堂金堂客子及秋返云舍萱花凌雪芳临高台心不及朝怀亲兮夕怀国却到江南望江北
题画
散发兮江阿曳青筇兮裳薜萝风飀飀兮鸣琴倚文石兮藉莎石畔兮何有有蒲兮与荷悦芳兮流目矢心兮靡佗匪人羣兮言絶慨新声兮孔多
题王庭简像
玄其衣纁其裳琼琚玉玖鸣锵锵端而容肃而止仪冠峩峩若山峙主羣祀礼百神精明之德通天人上郡城边无吠狗骏马旃裘望风走李广汾阳是其偶吁嗟若人古良守
题金谷园图赋得绿珠怨
谁言妾命薄结发承主恩谁谓妾身轻宠冠金谷园园中桃李千万树对妾妍华避无处徘徊歌舞曲未终门外战鼓声逢逢当时只倚红顔贵岂料红顔为主累主家高楼天与齐妾身不惜委黄泥他生愿作衔泥燕长傍楼中梁栋栖
筑桥怨
桥之筑人痛哭桥之崩人不行不行犹自可痛哭悲杀我虬须环卫蟒服尊谁其坐者鱼朝恩砖厰供砖石窝石役夫一丁钱七百五州十县走登登前後两年方告毕沙河桥千岁牢渴杀道上人旱杀田中苗愿天不雨水勿高马蹄踏踏桥土裂中有役夫膏与血
断弦引
离琴挂幽壁玉轸朱丝弦美人不复来华月生秋圆临除拭金徽弦絶轸难续昨日白头吟今朝断肠曲轸是美人系弦是美人调人亡琴亦亡独坐悲长宵
题丰内翰爱鳬楼
春鳬呼其侣拍拍戏芳渚一鳬忽惊人群鳬共高举回翔集城下点点散如雨爱鳬古人今几秋夕阳江上空高楼冯阑独送千里目平沙莽莽寒烟绿
两节妇为毛给事用成作
姑曰妇嗟尔芳龄始二九绿发红顔何可守妇曰姑上有姑下有鶵姑不舅负吾宁忍负夫妇姑相向中庭立抱鶵爇芗吁天泣天乎不剪毛氏宗臼甘自舂井自汲鶵生三鶵宗日强更有小鶵如凤凰苞羽翩翩被五采远簪白笔登岩廊登岩廊心独苦回望滇南两丘土君不见贞女墓上木青青高入云路人竞指毛家坟
五杂组戏三平董兄
五杂组袖中绡往复还金翠翘不得已且逍遥
五杂组佩琼玖往复还捧觞妇不得已且开酒
五杂组锦绣帷往复还城外岐不得已换行媒
五杂组牀上裯往复还使者愁不得已正绸缪
五杂组富家筵往复还河上船不得已买花钱
将归篇闻希尹有东归之念作此招之
对面有乖絶千里长相思登高望来车入门赋将归惊风何飘飘兽兔莽间啼羣鸟各有趋他乡难独依独依令人感悠悠浮云驰悠悠尚可道霜露陨百草
庐墓哀为杨名父作
庐墓哀庐墓哀墓上有花亲手栽春风一番花一开亲魂去矣何时来魂不来儿不返空林月落猿声断泪花着树花已空伤心何处吹羌管
银台墓为韩通政赋
银台墓萧关路落日春草青苍山起寒雾萧关路银台墓墓前嵯峨石碑古下有双棺闭泉户夫为正议妻淑人四封三品俱皇恩先银青後金紫生儿愿得银台子银台功业何可知请向墓前看制辞
病妇行为恽功甫悼亡
妾嫁郎才十五辛苦为郎立门户舅丧未了复姑丧十载牛衣一环堵荐书初下郎有名寒冬携妾来京城可怜弱质犯霜雪春花一夜成秋零左揽儿右牵女泪湿枕花红凄凄背灯语招魂须故衣埋骨须故乡郎恩岂云薄妾命自不长解钱系儿褓留市梨和枣拔钗穿女裳留作嫁时粧儿女勿啼郎勿哭丧车不反泉台毂
嗟克明为段佥事惟勤乃翁作
孰谓弟无子兄子为後与子同孰谓天有知三子夭以殇无後翻在躬嗟而克明为子克子兄克兄吴人至今传为吏公且平嗟而克明葬以一命服祭以五鼎烹有子官度支出典邦国刑铁冠白笔纡银青过家上塚泣所生以三尺孙嗣宗祊谓天无知天竟有知嗟克明
归人哀为南海张进士作
归人哀哀不极双墓累累五羊侧亲顔欲见不可得梦里相看画中忆养儿谓言得儿力昼锦归来扫荆棘百金置酒千金庖散作空山老鸦食归人哀哀不极
接树叹为方举人乃翁作
朝汲水暮伐土山人接栗山中圃白头翁妪感且伤那能更待渠实尝春风花开秋结果玉盘跪进黄金颗氷鱼冻笋古有之谁道苍苍不关我我圃之树今十围双亲何在塚累累山人见之双泪垂
傅本学二亲挽歌
夫荷戈妻辟纑渡江北来戍京都京都主将多锦腴夕幙朝衙驰复驱恨不为君西击胡四十二载空良图大儿官至执金吾小儿廷评寃狱无诸孙亭亭俱丈夫兴来一饮酒百觚长歌激烈声呜呜源溪冬寒水不枯笑将白发归黄垆翁生有闻翁不孤
歌行
席上赠子立内兄
碧柳毵毵黄鸟过城隅早芳媚云波登高宛恋乡思多玉壶倒尽难成酡欲留不留将奈何韶华荏苒空蹉跎携手东陌上烟光忽已夕眼前相对不尽懽别後封书复何益君不见凤雏短翮栖高桐骥子草伏山岳空看君不合在岩穴上苑年年春杏红春杏红点春衣明年此日应相见千里家园亦暂归
白岩公坠马次杜韵奉呈
我本使君幕中客惯趋广庭侍双戟雨晴拂晓时一过齿齿屐痕开藓石使君何所作白羽摇摇藤七尺使君何所好湘缥在床琴在壁迩来使君偶坠马十日不踏长安陌芳英落尽春已晚影倒青林日光射君不见少陵老翁亦伤足犹对骅骝歌喷玉又不见汉庭司农不受辱自比辕驹悲局促人生须作壮士豪安能蚩蚩等胥仆城西有山如少室城南有村如杜曲映水岩云锁翠微隔花山鸟啼苍竹君须乘舆我须马磁甖满载春缸绿酒酣拔劒共起舞诗祟病魔齐就戮
赠东山谢万户
万户侯丈八矛临川四境俱休休万人督千锺粟临川四境俱鼓腹壮有立老有归英巨峯前春草肥白头高眠草堂下前植青松後梧檟临安路与临川通共道将军多祖风有侄如玄子如琰不独东山别号同
守郭老先生进阶三品寄贺长句
朝赏冶城花晩折长干柳邂逅相逢太史君【守郭子也】逍遥却忆程番守程番老翁垂八龄头颅半白双瞳青看山远步时忘返中酒高眠日少醒昔在先朝岁庚午投荆自愧分铜虎翁寿才交六旬一我齿恰当三十五忘年结好心绸缪峡月巴猿两见秋吊古同寻庾亮宅怀乡并倚仲宣楼那知世事多迁变倏忽还如零雨散金紫翁方拜国恩衰麻我适遭家难家难迍邅涕泪余传经重驾法台车兰阳夜火黄精饭汴水春风锦字书问翁北归今几载可念江陵旧僚宷太史遥从故里过里中争贺新衔改新衔故里树新坊白日门庭彩绣光岳峯苍翠河流曲暮景优游共短长
赋得江上草赠燕泉何子南归
江上草何青青使君归来朝戴星问君君不言挽君君不停十丈风帆疾於矢苍梧风深竹花紫云中之君呼不来空余泪满潇湘水潇湘水清且涟江头瞻望不可及惟见草色呈芊绵请君细鼓南薰调日对虞皇发长啸
赋得泰伯祠送龙致仁佥事
万乘尊如浮云发乎可断身可文弟有雍孙有札百代清风见家法牲牢腯黍稷香帛烟袅箫吹扬使君祭扫庙门掩隂风飒飒灵旗颭
送钱伯川归锡山
晓上黄金台夕登潭柘山白云何油油下覆鴈门关爱君此行为君羡白头阿母今相见我身欲飞无两翼杳杳风尘隔畿甸君家堂前二古松枝柯偃蹇如虬龙南窗恰对梅花坞西牗全当天井峯伯川之水旧姓吴川上山形列画图昔称让国今称孝乃有地曹钱大夫大夫今为返哺乌登堂寿亲亲不孤弃官就养人所无谁言大夫已矣乎古来廊庙须江湖
送周公度下第
征驾严晓装行行及春阳离心旷幽邈如彼江路长江路长云漠漠东楼欢笑一回首十载高情镇如昨先生负奇气胷次何磊落平生自许梁栋材国门未筑黄金台敝裘长劒惨无色可怜五上空归来空归来勿凄楚君不见齐无盐今日椒房贵昨日采桑女又不见商傅说朝辞版筑暮霖雨人生穷达会有时世间俗子安得知
送陈嘉言经略赴陕
前年使长江南今年使长城下使君自有开济谋不在舟航即鞍马马行万里道君抱万里心二月春草短云愁沙碛阴长城路通咸秦古来转饷多名臣後有李唐前有汉君不见萧何与刘晏
送沈仁甫归省
瓜洲渡三江路客子将母心汤汤水东赴水东赴送客江上还前年奉觞衣白鹭今年奉觞衣白鹇子阶日以崇母心日以乐乐在平反多岂论官与爵君不见汉家京兆隽不疑母子声名天下知
送少傅刘先生祭扫归钧阳
夕霖清上郊朝日丽层汉倾都车马出载路行人看元宰辞掖庭翺翔下东观东观逶迤复道长凉风飘转赐衣香天曹旧识尚书履秘阁新加学士章秘阁天曹俱要路一代人才真有数御史中丞次第迁总戎司马从容步谔谔危言震百僚岩岩师表重三朝啓心不负天王托破胆犹闻北敌謡昼锦归来故乡县宋台梁馆经行遍帑锡从敎父老分上珍独向丘园荐三秋霜露石麟寒四世封章帝泽寛休对青山赋招隐早看黄诏促回鞍
送高大参升方伯入闽
昔我分符作荆守我公坐镇黄河口系马殷王庙左槐开筵卫女堤边柳公今参佐临我邦我亦抱疴眠芸窗溪树阴阴白日静干旌时到木兰艭回思十二年相见岁华倏忽惊流电路岐回复余万程宇宙阴晴经几变忆公安得常见公古貌依稀魂梦中但看邸报知迁转那记官阶卑与崇饯宾杂遝喧徒御斜月苍凉郭门曙独鹤孤琴一盖飘我公远向闽山去人生垂翼岂有恒大舟浅水固难胜扶摇直上自此始公不见天池六月南飞鹏
送杨邃庵督马关西
狼星扫天西戎来飞勒叩关关夜开当关空列貔虎士伏枥不见麒麟材朝战关头暮关下疮痍大半徒行者箭书入报宵旰忧拊髀翻思大宛马中丞主马朝命新威霆动地惊故人长城迢迢亘西北万里可当公一身秦苑草青秦水旨鲁垧卫丘那足比我公息马兼息民民保田庐马生子天燠在野寒在槽马子日肥民不劳三军校阅锦云乱万蹄蹴踏沙塲高将军骑出诸羌遁玉门烽静班超觐我愿公归登上台他日用贤如用骏
送赵华镇之东安
赵侯别我何所适华发远为淮甸客镇日相逢只独醒主人笑君太拘迫簿书集案山嵯峩一入官曹事即多驹隙韶光最堪惜眼看春树叶婆娑
赵南渚席上送秦凤山分体得柏梁
我家东海君东吴一日相逢游上都官居并结城南衢会面不问晨与晡登山临水时一呼白马青衫光照途见者谓是游侠徒岂知义气卑王卢中宵坐感头白乌朝辞阙庭暮江湖云泥忽如鸿与鳬夕阳下树秋巘孤回风策策鸣修芦于嗟离心不可图何时归来江上舻分题得鹊山湖送维正李宪副之山东
齐门东沙迳平云羃羃湖冥冥使君来麦秋晚柳阴阴画舟远痩蒲疎荇逗遛香南浦烟光接西堰堰北山灵鸟聚对面潺湲华不注山前绿稼隐茅茨旧是齐侬钓游处横桡越水浒飞踏青芙蓉华阳洞口跨白鹿醉吹玉笛呼眠龙长鑱野老逐李邕锦袍仙人随赤松石壁土花秋靡靡古踪悠悠镇如此要留洒翰洗蛙蝉雨林夜黑啼山鬼
送盛医官归吴中
昔我游东吴访君阊门郭石井泉边晚开酌兴来同上春雨亭醉里不知江月落扁舟一为别几见薜萝春我绾曲台绶君垂钓台纶震泽霜波愁外渺虎丘云树梦中亲四年不得一书札只问江头来往人昨朝觌面凤池曲鹤骨棱棱犹在目料君应恐惊世人角带乌巾强随俗世人久知吴下名喧传卢扁今再生药丸到处衽席起大门小户争扳迎东楼一夜乡心发忽着荷衣向人别憎君归计何太忙水上风烟触炎热玉芝瑶草满山家住日应多来日賖愿留丹诀与知已晚岁相寻凌紫霞
送陈邦瑞侍御巡按山东兼过山西省亲
缺蟾堕崦关树苍长河白浅波云光殿中使者踏晓去骄马远饯金绣香齐山青青晋山紫两地彩躔看柱史王程下放昼游闲凖背刚风蓦千里山郊候人如羽立狞色邮郎报函急屈轶枝明海岳寒神羊影射狐狸泣曲台宦子离怨新四岁簪袍羞後尘拜君东行勿草草张桓已谢滂公老
送侯良弼之汤阴
虬须使君乘铁騘邺南古道行秋风居人不解明府号争看印章垂赭铜使君登座衙鼓发簿吏趋蹡来走谒止是阳春一片心谁教化作琴堂月月明照见氷丝影流水声高闻四境却记中条罢讲时山云夜覆檐花冷黄口小儿把刀笔抹黑批丹夸法律岂知汉吏推明经不在区区三尺刑
送同年少宰汪闲斋考绩北上
凤阙开晴霞龙楼啼曙鸦春风上春月吹满上林花上林花色明如绣亚相考功新入奏遥从花外驻公车更向花间听禁漏禁漏丁丁杂佩环朱衣玉貌动宸顔铨司藻鉴悬秋水宪府威名重泰山廊庙雍容需衮职徵迎不用皇华敕元知北斗近三台早见东人歌九罭都下旧游怀丙辰回头二十九回春看花借问当时侣白发重逢今几人
送都宪梅田顔公赴召北上
元精锺海岳勲业树乾坤位极南曹长阶迁北院尊晴云开水寺旭日映江门江门水寺张高宴旭日晴云丽京甸天府争夸藻监名乌台共识冰霜面凉风八月桂始花碧叶飘霜疑散霞轼前白鹭能窥隐冠上神羊惯触邪神羊白鹭威千里川后澄波净如几百度风行草野间群僚色动班行里却忆武皇临御初公居光禄礼台予含香近切奎三象秉笏亲陪第七车二十年华速流电迟暮金陵重相见蹇劣甘投林下栖差池岂分江臯饯中兴天子新旧邦须公开济啓明堂大臣忧乐先天下记取希文记岳阳
寿屠左丞
异才生间世声业播乾坤权总西台长官登少傅尊青云连甲第白日映高门高门甲第开华宴白日青云丽芳甸缥缈鸾书海上来蹁跹鹤驭图中见凉秋九月天宇空紫衢合沓飘香风黄封锡命来中使玉带称觞列上公上公中使分先後共指南山祝眉寿七十遐龄古已稀三千贺客今谁有南山何物比嶙峋雪鬓霜髯七尺身他日麒麟须画像此时龙马是精神予本东州牧羊子姓名曾入山公啓执豆叨瞻末坐光升歌敢并羣仙齿明公持法法不私春阳多在沍阴时汉廷赫赫名臣传异代同伦张释之
贞母行为杨晋叔母夫人寿
同牢不踰年中道相弃捐阿母当日心兰室如黄泉儿生不见父但见山头土向母索父啼母心良独苦脱珥易书剪发为羮??三十霜儿也成令名成令名事元后封章来贲林薮凤冠峩峩翔白首右佩瑶瑜左琼玖天与乔龄报贞母不然安识少师门今有後
光禄丞为赵天挺乃翁寿
光禄丞白发何毵毵壮游江北老去归江南江南水乡地可住复可常钓鱼以为羮汲泉为酒浆晓日张琼筵有客白其马诸孙绕膝傍游子拜庭下光禄丞福如冈寿如陵墅西十月梅花白不用登舟唱采菱
席上次韵刘镇远希召南雍剑客歌为八十翁阮毅夫赋
虎头突兀鸢肩高将军将军真古豪已有精忠贯白日更看逸气凌青霄少年带劒方城里朝猎登山夕临水结交意气无南北侠侣游朋来远迩出门白马骄如龙飞黄不受徒御砻心轻项羽匹夫勇身许萧何万世功平生好诗有诗癖时向江边寻古迹谁论北海孔文举未数东山谢安石帐底高眠强敌愁共说将军无与俦淮阴壮士富才略会稽老子多阴谋中年华发忽成素叹息流光近迟暮辟谷真成陆地仙学易上究先天数子歌孙舞终日欢城有堞兮江有澜他时汉水襄山道应见青牛西出关
画松歌寿白岩太宰
今辰何辰到岩谷太宰堂中见乔木飒飒重檐风雨来冥冥四座烟云逐初筵宾客俱改容细辨始知为画松霜柯雪干槎牙起碧茑青萝宛转封星除夜静飞霹雳彷佛蛟龙在东壁培植深疑造化偏推移颇讶神功疾天生钜材非偶然上摩霄云下重渊已阅南山到平陆更看东海变桑田桑田平陆真俄顷古貌苍髯岁华永天上休夸种白榆日边谩说栽红杏中兴天子建明堂宰也执珪登庙廊松乎松乎合与宰为伍万载千秋充栋梁
张夏道中遇雨短歌示同行诸子
南山北山雨如注寒风飒飒吹山树中河水发行子愁褰裳欲渡且复休黑雾苍云蔽村舍咫尺谁能辨牛马嗟哉出门百里行路难我今胡为在中野
三月行
往年三月春多旱农夫望雨空愁叹今年三月雨太多农夫转愁伤早禾却忆先皇御宸极阴阳和调人足食万方只解歌太平百姓何曾知帝力鸣呼鼎湖飞龙去不返五风十雨何由得
题王二采莲图次壁上沈石田韵
秋塘露下菰蒲冷野鹜沙鳬夜相并东山月出一丈高岸柳垂垂见疎影鸡鸣浦口渔伴稀自采红莲溪上归
题石田画二首为杨仲深作
夕阳半落羣峰高古林萋迷猿正号欲招同人眺野色安得扬州何水曹近烟苍苍远烟白此时独作村西客君不见石子冈头萝薜深麋鹿成羣讵相识
平生不识石田子往往相逢画图里世传百本无一真抹青涂紫俱门人秋高对此双眼豁倏然置我溪与壑君不闻画家贵意不贵工只在冥冥漠漠中
为王工部大用题菜图
采采雨间叶青青陌上春欲知疏溉力试问园中人纷纷锺鼎徒醉卧饱肴胾不谓丹青手能传使君意使君有园十亩强时因采摘露沾裳短篱不许邻鸡入嘉味还同过客尝後来勿斸园中土留取清风千叶长
题贞洁卷
贞比高陵柏洁比阴壑冰缅彼考盘客相思劳寝兴至洁不可汚至贞不可变两世同一心百年能几见柏有後秋叶冰有中夏寒贞洁苟弗渝炎雪何能干
题孔水部廷瑞双鹊图
峩峩中庭石傍此寒岁花离离错锦绣五色明朝霞双鹊何处来相对声喳喳似为主人报水曹恩宠加水曹住近荆门牐千里洪流归弹压疏排不数贾让功决瀹尽遵神禹法玄圭早晚当告成天王近日已知名崇阶峻级悬相待岂用区区灵鸟声
题白岩竹
竹枝袅袅根卓卓质坚不受苔藓剥是谁向壁扫缣素古色苍顔秋濯濯彷佛犹自烟水区万里湘潭土新斸又疑身坐风雨窟老蛟盘挐突头角醉呼虞帝歌南风苍梧云深翠华邈
题章郡守琼林醉归图
宫杨媚朝旭沟水鸣春湍别殿黄金瓦横桥白玉阑借问此何地无乃东长安长安陌头二三月杏萼离离缀绯雪伊谁种此千万株长待儒生与攀折孝皇龙飞十五春亲策进士三百人是时嘉州有章子名姓赫赫惊朝绅白马青袍速流电日中醉下琼林宴吁嗟此日画里看犹似当年陌头见陌头画里两模糊可道今吾非故吾南台罢起郎官草东郡聊分刺史符皎月寒氷清誉在云霄随处是亨途
椿庭荣寿图诗
白头注书懒出门足迹不到东西村倏忽移家向千里远游却谢君王恩钱唐夜舸冲潮发柏署啼乌晓方歇升堂见子复见孙彩服如云映秋月江鱼竹笋称觞暇时坐肩舆过城下苏公堤上闻采莲岳王祠前看走马问君北归今几春予欲乘槎西问津渡河先访封君宅携酒来攀庭际椿
题杨四山卷
苍峯崔嵬翠巘嶻嶪阿祖当年手亲叠有得必失毁必成天道往复天心明我开我堂酌我酒蔼蔼岚光映虚牗朝对图书夕宾友杨家子孙千世守
题刘道行祖母拾禾敎子册
朝拾田中禾暮爇釜下薪止愿儿力学不愁家业贫儿生有儿先入官可随万里居长安帝予封章不肯受却待成名报吾母江风吹船南入巴阿孙奉使儿还家拜坟呼母母不语泪湿秋山空黍花
题周道士采苓卷
夫椒山中多老松白云隐隐盘苍龙山人荷钁采苓去往往仙人松下逢仙人本是山人作山人向来满功课句丽勾吴几万里杏花隂里春风大君不见蒲江古井凝绿华乳婴绠上声唑唑长秋道士不入口放鱼女儿升彩霞
题工部李侍郎给饷还朝卷
旄头焰射榆塞红穹庐夜徙狼山东边头十堡九堡空虎衔髑髅狐啸风箭书入奏龙改色天兵嘽嘽下西北旌纛卷空空宇黑冬官老臣奉丹敕百万刍粮纷崱屴揷羽鸣金捣河碛朔方血云蛇火赤勃勒残兵走无迹归来谒帝甘泉宫手执筹边书一通当廷不数搴旗功呜呼老臣开济忠晓日沙堤散朝宴黄金廐马辉相炫道傍观者谁不羡韩公范老今重见
题李客部册为其母受勅焚黄作
峩峩陇门碑萧萧墓田草春卿哭母处泪尽秋山道秋山云黄日脚斜玄堂寂寂扃土花祀筵俎豆杂五鼎玉文鸾纸明江霞月弦张宇登岁矢二十星霜一弹指欲问春卿哭母心潺湲日夜龙溪水水流不复返母去何时回金沙合珠翠碧火扬青灰断机壁空蛛网窣捣衣石冷啼蛄歇还家何物最堪伤白发中庭坐明月
萱花图送刘汝忠归省
萱草花何袅袅春风入堂背游子在远道白头慈亲相对看日暮还成被花恼花未落子登堂白头一笑千忧忘
海樵吟
海樵老翁居海岛自言不及山樵好山樵伐木归作薪隆冬满室回阳春海樵网得珊瑚树竈底欲燃燃不去日将空腹对家人敢向山樵论饱饫中兴天子元会辰大开阊阖罗九宾勑使四方求宝货海樵尚食山樵饿
牵夫謡
上水逆风牵百丈官舸真同上天上後笞前咤舆皂狞努力揽牵谁敢放人喜牵夫歌牵歌不知此中哀怨多何日黄流变黄土牵夫得免奔波苦
竹坡子辞为徐侍御作
坡之竹兮茏葱子揽辔兮在公子在公兮居靡遑蹇予独兮坡之阳阳坡兮延伫竹袅袅兮含雨愿秩质兮为箫和翔凤兮仪鸣韶帝关兮峻深与子归来兮坡阴守虚静兮抱贞素听容与兮迟暮
爱日楼为钱水部作
锡山之楼水曹所构下瞰百川上临斗宿层楣切霄飞栱丽昼龙鳞差差碧瓦齐峻梯蜒蜿垂丹霓俯视穷四极仰观凌太虚雕楹列琪树天窗秘灵书三光无冬春和气通华胥不覩奇谲迹谁明此楼是仙居楼中之母健且康修眉如发双瞳方云冠峩倒影烟袂飘空香真澄莹含元穆坐楼中央兰孙玉息献斚称觞擘斑麟炮紫凰进文枣倾瑶浆淋漓飒沓罗列趋蹡舞拓拔歌陵冈一日愿作千岁长千岁长万岁久楼长新母长寿弘治辛酉夏五月省元杜廷陈氏卧病旅邸予往问焉至则死矣逾四年其兄廷献会予京师言及泣数行下且谓不可无诗以哭其弟也追忆往事为补此篇
切切重切切秋风桂枝折哀哀复哀哀人归长夜台桐为棺兮席为舍寒巷萧条日光下孤儿五岁初学行向人啼父不成声访君来哭君去乡路迢迢隔暝烟潍水莱山渺何处
挽秦国声乃翁
天井峯头暮烟紫少微星落山翁死山前新墓土累累石门题着封君字封君在时山水光鸡羣寒鹤何昂藏一身独作乡社表见者呼为王彦方自从仙游去不返江波寂寂江花晚钓竿三尺挂垂杨野迳无人竹门掩有生会有死全归诚独难名归隐逸传衔称大夫官佳儿擅时誉采采云中鸾恩华烛幽邃紫诰双龙盘封君九原心亦安呜呼封君九原心亦安
节义歌为方少参大器作
囊金失行子号还子以金不受丝与毫良人殂舅姑老环堵麻衣不识门前道吁嗟乎墓中人虽死死不孤诸郎致身文且武恩光下照幽泉土妻也贞姬夫义夫列传有名光烈祖谁道今人不如古
朱子臯挽词
约食墩前起新庙乡人共说朱郎孝朱郎能孝复能仁眼看盗贼皆良民直拟贞心化强暴岂料势穷翻杀身君不见钱塘潮汨罗水同是乾坤忠义鬼春草碧色江绿波魂招不来将奈何
钱国子水南挽歌
君不见李世积姊病亲煮粥粥火燎须须为秃又不见闵子骞大雪被芦裘一言悟父母复留水南茂才具二美白首穷经辟雍里冻雾空嗟岭豹藏春雷不见江龙起孝思之楼江水傍四时禴祀烝且尝岂惟急难等原涉还夸逊产同王商白鸡梦醒丹旌湿精舍玄终夜泣凭将都士挽歌辞裒作它年聘君集
陈司寇挽诗
野白秋草黄颓阳下枯岭谁歌蒿里曲凄绪纷难整矗矗起新坟素旗飘断云陇下笳箫哀响咽尚书不归履声絶履声絶那可招山空石麟死松柏寒萧萧
王封君挽诗
儿在客父在床平生顔色不得一相见虽有汤药何由将父在殡儿在野生前不受豸史封空见龙光贲泉下雪林山头高筑坟花烟漠漠愁青春请看阡畔行啼者半是当年怀惠人
华泉集卷二
<集部,别集类,明洪武至崇祯,华泉集>

[book_title]卷三
钦定四库全书
华泉集卷三
明　边贡　撰
诗集
五言律诗
吴节妇
风雨屋萧然孤灯四十年家声越国後心事纪姬前行入先皇録名垂太史篇溪清石不转寒影照娟娟
送周判官
一官成晩岁共惜子云才驱马国门路北风声正哀山形横塞起边色映空来感慨登临处残阳照古台
送张进士孔昭赴南刑部
春风扬子渡江上雪初消草色连三月山名记六朝白云官舍近红日帝乡遥欲寄西来信秦淮有落潮
送郑徵之还济南
昼锦人争羡居官不离乡地亲王子贵衙对佛山长珂马春情远称觞午梦香相思有南鴈瑶草寄新芳
送康状元乃叔上舍生还武功
武功山路渺西去雪巉巉里布儒生服邮车使者衔上堂修典册登陇拜松杉记取龙头事乡人问阿咸
阙题
久客便醒卧逢君一举杯后山元苦节同父旧多才雨映三更烛春飘二月梅重来话相访好记凤凰台
二
往往风雩下行歌大雅篇青春逢此地白髪感流年岸柳村村合江花处处妍到官多暇日一访谢公泉
和张内翰见寄韵
尔向家山去休歌蜀道难乘车真得意戏彩足承欢剑阁留诗草亭溪把钓竿玉堂回首处梦绕五云端冯吕梁惠诗率尔酬赠兼谢药草之惠
高情冯水部相见示新篇钟磬悬清庙琼瓌落九天色流湖岸荇香袭楚臯烟更谢金光草扶予衰病年
临清舟中寄苏三泉
水国逢君寿秋花荡客船河流动顔色乡土接风烟天地青尊外光隂素髪前吾愁随日长叨禄漫多年
送曾世亨兵备赴蜀
九秋三峡道万里一舟孤夜渡剑门月波光揺湛卢诗论青塚恨恩返绿林逋岁晩东来使梅花肯寄无
夜中不寐登楼有怀
远漏连踈柝山空夜寂寥地看乡土隔书寄美人遥海气含春色江云入斗杓泺源桥上柳应有拂阑条
送黄北川赴京
黄子黄门客青春上国行风尘遥入望边塞独关情捧日双龙阙看云五凤城怀中有短疏知欲请长缨
夜访朱应辰
啓合悬灯坐霜天夜转幽居然剡溪兴何异竹林游水落江鸿去城孤海月流重逢好相忆红蓼白门秋
寄吊松江周翁
不见南溪老苍茫二十秋浦云空北望江水自东流已化辽阳鹤犹疑海畔鸥存亡一掬泪何日洒林丘解印後病中书怀二首留别南都诸同游
勑放青山去恩同碧海深静居谐始愿孤往恝冥心已破槐南梦何须泽畔吟我乡多水竹苍翠想森森
二
一别齐川路两年今始归久知麋鹿侣遥待薜萝衣洞古龙还在林深鸟不飞入山城市隔从此迹应稀
过吕梁
解缆洪流树侵星过吕梁风云犹帝里山水即吾乡砚拂秋岚湿衣沾晓露凉长年欣暑退伊轧棹歌长泽国新秋爽玄云起北溟衣冠逢水部风雨谢山灵雅意堪留滞清词足典刑夕舟兼晓榻谈坐忆蒲汀
送王分司因过白塔寺饮
九日登高兴三秋怅别情重携一尊酒此地共君倾塔涌浮云暗山衔落日明还将红树色遥送海东行
登南明山
石磴抱云回高高积翠开苍藤昏古殿碧树隐仙台钟鼓三天下风烟万壑来不知千载後谁忆此衔杯
二
地僻无人赏灵山迥独看石梁横险絶岩洞倚高寒静已忘尘世狂犹系冗官长歌送西日野色上虚阑
南都送道士
自君辞白下灵悟入玄冥始信虚无外元来别有经乾坤寄水火离坎走雷霆兀兀眼前事真如江上萍
春雪
怪尔阳春日凄凄昼雪寒情知飞絮假还当落梅看向日偏萦户随风故绕阑同云幕千里吟坐忆长安
分赋春雨得时字
为爱西堂雨黄昏坐不辞础?移榻处池涨卷帘时瑞纪农官颂题分水部诗客车何日返真长故山芝
九日
白日寒城暮清秋画角哀地偏妨采菊乡远怕登台鸿鴈天边去风云塞上来故交零落尽巵酒向谁开
次陈静斋九日二首
山水留佳赏登临夙有期却怜重九日空读汴台诗卧雨情无那停云思欲痴夜深还秉烛闲对菊花枝九日逢连雨宾朋屡费邀实孤黄菊盏虚想緑云箫蟋蟀声逾近梧桐叶尽飘喜闻归不远旌节候来朝
九日登吹台次毛侍御韵
对酒重阳雨登楼万里心异花开晩节羣木秀寒林鼓角连天暮风云接塞隂王师捷何日倾耳北来音
春暮
骨肉俱零落还家不似归自伤真块处谁更遣花飞雨揠春苖病风摧旅鴈稀飘飘木兰楫吾欲泛东沂颐痾清源中秋罹雨宵分言霁短音寓怀
隔岁乡关月中秋想一看真愁白髪显翻隐碧云端桂影流烟湿金波暎浦寒鸡鸣兴不浅吟酌细凭阑
正月七日饮敖水部分司归即事
结舍临江岸传觞感岁华偶同人日酒翻滞使星槎水冻仍余雪林寒且未花醉归烧短烛高枕听昏鸦
宝应元夕饮朱升之舍
望望平安驿春行路不遥故人还此地芳序且元宵水近潮通合灯寒月过桥计程拚取醉佳赏更须招
供事长陵
俎豆荐春芳东陵昼漏长偃松盘古榭灵草秀虚堂日月皇舆远江河圣历昌因山昭俭德千载颂文皇
望陵二首
徙倚东峯下西陵望欝然玄宫深閟日玉座迥浮烟风雨清明候乾坤正德年攀龙无处所空有泪潺湲忆在先朝日曾沾侍从恩鸾舆归寂寞凤质俨生存夕日昏阡树春风长涧蘩祠官如可乞长奉泰陵园
过夀陵故址【景帝临驭时自建寻毁之】
玉体今何所遗墟夕霭凝宝衣销野磷碧瓦蔓沟藤成戾崩年谥恭仁葬後称千秋同一毁不独汉唐陵
西陵访王给事汝温不遇【时汝温督工泰陵】
狂夫多野性春到每思家却访山中客还逢水际花薄云隂古殿鸣鸟聚连沙迤逦回谿晩西陵月正斜
游玄福宫
福地盘青甸香台倚绀云材分龙藏宝功就羽林军洞客修丹籙山灵护敕文愿资玄敎力千载翊明君
泰陵供事述感五章
陵墓三年道重来七月期山河不改色霜露只增悲世想钦明德人传顾命辞九龄如帝与端可致雍熙?已班虞舜求贤越武丁心犹在边徼梦已隔泉扃永作千秋别虚传七日醒夕庐斋沐所彷佛见遗形象设徒虚傋龙游竟不还勲华留率土精爽寄空山石锢金泉黝云栖碧殿闲寝园如种竹应有泪成斑皇寝居庸近山深地转饶雄关三镇鎻幽府百灵朝堡堠烽全息屯兵甲半销帝心遥可识终古絶天骄午夜祠钟发千官集广墟遂看除禫服那复见宸裾长隧通玄壤明楼瞰紫虚松阡囬望里风雨泣涟如
下陵二首
露行踰十里夜黑四岩隂不辨云霞色惟闻钟磬音堑鸦翻列火山鬼啸空林欲下西陵路前沟水正深窈窈山迳僻喧喧徒御归马逢危石住灯入古林稀树密全妨盖云寒半湿衣红门知不远秋角听依微
望孝宗陵
泰陵今在目突起茂阡西宫殿青霄迥松杉白日凄坤墟符帝宅山寿与天齐黍稷明年祀重来路不迷
郊坛夜步
晩步凌高榭春空月正明星辰临汉畤楼观俯秦京静夜松飈响丰年谷日晴同心隔城市相望转盈盈
候驾
遥闻葆吹声仙仗下通明地转苍龙道天临白玉京瑞光同远近云物半隂晴隐隐行宫啓重关虎豹盈
承闻诏迎圣母太妃还宫
兆啓封邦日图开继统春汉南王化远天下母仪新侍寝随宫眷留行聚国人嗣皇敦孝理瞻望黼衣频济水朝京甸燕关镇海流九重迎圣母千里会诸侯日月开黄道河山列素秋礼文同扈跸元不为宸游
上陵
卧病长夏晩出门秋草生聊因上陵日一寄看山情野水侵平道寒云覆古城圣君方用武羣盗敢纵横
五月七日陪李刘二侍御游宴尹亭
不到北湖久重来莲叶青水香还落照山色自孤亭竹隐尚书榻窗悬柱史星囬舟忽已晩波上月冥冥
沙河
放马野田草路回登古原鸡鸣桑下屋牛卧雨中村薄日浮山影长桥下水?煌煌中使出束帛向陵园九月望日同大阳有台二使君泛湖出郭二首
野眺隣幽旷移舟出水关上卿双盖迥渔父一蓑闲坠叶纷飘座回汀曲抱山芳尊对揺落不醉可须还候火射波光中流见女墙观楼增突兀云月逓微茫岸接青山近舟搴緑芷香兴酣忘夜久歌吹遶林塘
村舍
村舍孤烟起山中朝雨寒丁夫荷锄去稚子出门看早稼登塲圃秋瓜蔓井阑居然羡闲逸趋府欲辞官
泛湖
此日秋风起移舟向浦烟客心随地远人语隔花田古寺踈林外孤亭落照前十年尘土梦回首一茫然
山行
两山开一迳杳杳入云烟仄磴樵人下危峰野衲禅断鸿愁返照归马识斜川井邑干戈後凋零异昔年
御帐坪次王伯安韵
白日天门近青山御帐空亭虚从眺览树古自登封过鸟层云上鸣泉万壑中翠华春不返惆怅昔人踪
题清乐亭
老木隐江亭幽居对锦城榻悬西岭雪墙度浣溪莺地僻人稀到心闲梦亦清穷通身外事何必问君平
重阳後三日登雨花台
一片金陵月荒台对酒看水云霏冉冉江日隐团团鴈早那堪听花迟未可飡凭轩望乡国西北近长安与平厓林豸史泛湖北抵华不注山夜从陆归二首
浮舟出近郭落日半溪隂水濶蒹葭净山寒烟雾深壷觞不尽兴丝竹有余音独恨黄花少犹烦隔浦寻黄昏过别业却见旧山僧客驾聊云息乡愁转更增水光浮夜月林影散秋灯隔苑闻寒犬高轩醉懒乘
後三日登龙洞山二首
海峤烟霞满登临爱积隂緑苔穿岭滑黄叶缀岩深宛宛鹿麋径泠泠泉磵音高人或住此精舍杳难寻寺古犹存佛山深少见僧遅徊意不极去住感偏增树隐青林店龛明白石灯峭峰吾欲上未有鹤堪乘
宋驸马园亭访东石谈子遇雨
却访故人处遥来公主园湿云蒸锦树鸣雨过华轩槛近浮鸥接庭深乳雀喧将求卜居意相对已忘言
赠周文都
君乘别驾车南征千里余予为燕市客岁杪意何如日隐川原暮江涵云水虚新春见回鴈知有秣陵书
寄华山人
山人归薜萝迢逓两年过道远情无那秋来兴若何隰霜收早稻江日曝寒蓑不见云中鹄空传招隐歌
赠何子元二首
饮马长城窟西风陇水鸣旌旗连朔气笳吹咽边声鹿塞秋霜白龙沙汉月明共嗟班定远身是一书生万里穷边使三秋出井陉金鞍装宝络斑管代青萍吏识终军貌人瞻博望星归来市骏马持节报明廷
行子
行子到京舍故人消息传钓鱼吹台下筑室黄河边揷架余千帙倾囊有一钱古来贤逹者往往在林泉
彦卿垂示省署述怀之作次韵奉荅
寂寂荒园午庭虚不下帘墨池经雨润厨火隔宵熸壁溜侵湘簟窗风动越缣灌花亲汲水童子睡初甜官闲仍地僻宾从少经过睡起看山立诗成对竹哦小塘云影乱深树鸟声多坐数秋期近双星欲渡河
过双泉寺马文明别业怀寄
却过双泉寺因怀马舍人托交空有日为别动经旬古泽蓼花乱高原禾黍新秋风吹独马望尔一伤神
山中怀白岩二首
珂马长安道趋陪几见秋那知迁转地翻动别离愁光禄诗名远容台礼数优空山中夕梦长绕凤凰楼昔奉山陵使曾同虞殡吟鳌翻沧海变龙去鼎湖深紫极瞻云地清霄望月心苍苍松栢里怀往益沾襟
怀昌谷大理二首
孺子南州彦词华早擅塲共怜廷尉府秪益簿书忙宝縼愁鹦鹉盐车困驌驦何时一艇去与尔泛沧浪斋房隐薜萝野外少人过向月复谁语看山空自歌城孤戍火乱地迥北风多惆怅离居夕相思奈尔何
白岩将赴北山供祀奉呈
赋客贪岩壑登临思渺然出城看落日驱马入秋烟藓缀陵门棨苹香寝庙笾别来曾见说重补华山篇
张侍御过访不值谢荅
有客骑骢马徘徊恋友生虚烦过茅屋实已隔山城野僻蓬蒿满园荒蟋蟀鸣空村中夕梦相忆倍含情
雪後尹亭小集有怀张侍御仲齐
樽酒故相约燕游翻不同亭深寒雪在桥断夕烟通白日行歌里青山别恨中夜阑车马寂愁听竹林风
尹亭夜集
忆共尚书饮兰舟漾渚风芙蓉开月下箫管入云中鹤唳烟沙远萤流水合通重来值揺落无复往时同晃晃水上月棱棱沙际风寒星动木杪远火露烟中城郭千峰对园林一水通兴移还野酌留赏夜深同
将赴灵岩午憇黄山店示同游诸子
感时愁不极出野兴仍高墟野当红药园林过碧桃水行沙路软云卧石床牢更喜山翁朴忘形对尔曹出黄山村遇霍子闻郡守章柳庵将至灵岩喜而有作
路转黄山店人逢霍茂才传呼寺僧出五马欲东来野水村村响岩芳树树开浪游双屐齿沾湿破苍苔
由张夏村赴靳庒望同游诸子
落日过张夏黄昏投靳庒岭牛将犊下沙鹤避人翔石迳盘青霭柴门闭緑杨同游忽不见孤眺转苍茫
靳庄山舘即事次张侍御仲齐韵
野舘千峯对登临日载阳山川气纡欝天地色凄凉未卜三秋稼先传二月蝗古村兵燹後揺落见空墙
出靳村望灵岩寺
福地灵山表来游春已深情知百里道虚抱十年心野树犹含色鸣禽欲变音花宫瞻望处烟雾绕青岑遅贤亭有怀白泉王子诏盖与余同游泰山而余先王子归也
树杪游云白风前落絮轻行蜗上壁篆闘雀堕檐楹客驾聊言息仙踪不可明怀人望东麓逦逦曙烟横
春日卧病寄刘子希尹王子孟宣
我济富山水人称名士乡两生俱俊杰吾道岂荒凉紫禁烟花地青云翰墨塲应须得高步书札报沧浪老病东山客青春意?然祗因愁不去翻与醉相牵草檄怀公干登楼忆仲宣几时莲叶里重放北湖船
段村候成之佥宪
客子复迎客黄昏行古林短墙登吠犬列火动栖禽对雪三年梦维舟半夜心他时重相见佳话比山隂
柬河内使粹夫
忆尔曾金马予官亦琐闱惊风一以振落羽遂分飞东郡身仍屈西河信每稀传经与抗疏心事两相违
移榻
卧榻便幽赏虚廊接瞑移树云低绕栋堦雨下通池病间琴相得心劳砚独知商歌激流楚惆怅北山期
赠萧医士
览镜叹华髪出门乡路遥客装侵暮雨归楫渡春潮草緑河隂细莺啼苑外娇荷锄行采药还似赤城樵
赠方山郑子二首
江东有狂士结屋本深山为客风尘外驰声梁楚间才聆扪虱语忽作钓鳌还予亦悠悠者相逢愧尔闲好酒耻儒素谈兵靖塞尘深怜宋中客宛似晋时人到处不谐俗一生长任真因君感交态多少白头新
赠伍文定太守移吉安
巩洛移官日荆襄过里年郡符分旧虎江树听新蝉河内人虚借关东政久传行经五柳宅一为吊先贤
元旦
上日冥冥雨中宵且未休薄游双剑在覉宦一身留养鹤怜初志屠龙悔壮谋着书聊假日元不坐穷愁
寄无锡管尹
吾爱管明府理民如昔贤静看申浦月清饮慧山泉惠化表三异和声流五弦春风阻携手相忆思悠然
荅松月伍中丞见寄
开合俯江城怀人独系情碧云空旧色黄鸟又新声剑在终相合舟闲且自横凤凰台上月孤负一春晴
舟泊清江有怀交游诸公二首
未暖金陵席还趋玉陛行汉仪欣再覩虞秩愧惟清雨雪江南曲关山岁暮程临分约归候春服早须成日射江流紫烟沙冻欲开臈从梅蕊破春傍雪涛囬北斗瞻星入东风应律催鵷鸾隔朝省不共上元杯
柬朱柱史子宜
有美中台彦闻名自国都岂知多难日识面在江湖地入王畿远星分客棹孤霜威倘可借一为保前途
斋居同月岩夜坐
寂寂槐厅晩端居感岁时雪消山色在寒退井痕知白战怀苏老清斋伴子期坐来情转逸华月照方池
贺承庵侍史省亲还绩溪
上疏天门北驱车海峤东去留真自得心迹许谁同诗入杜陵室官追桓典风夀筵家庆好花对白头翁
汶上寄王工部舜夫二首
真拟湖边会言从汶上过岁时鸣鸟变岐路转蓬多树色连东岳川流汇北河相思阻欢觏瞻望恨如何幸不逢顔色真愁吐肺肝祗因哭子瘦岂是别家难雨麦虚看秀风梅实抱酸病怀兼逆旅谁与一盘桓
寄陈石峯中丞
一别梁园雨五看秋草踈君为乌府客我向白门居髪短风尘里心长老病余江流日东下何处觅双鱼
出郭将访希凖郡伯惧暮而返却寄
驾言江口出却至水西还远道空囬首重门欲上关断云低白鴈斜日近青山欲采瑶华赠仙舟不可攀
和荅胡可泉郡伯
籍籍胡安庆新声满旧都讵知金马客翻领玉麟符退食还经史登楼即画图昔贤忧乐地元只在江湖
溪翁
未觌溪翁面中宵梦已先关山非逆旅舟楫是登仙鴈语惊霜别莺啼候谷迁烟波夕渺渺留恨满江田
赠李都阃
好武将军独能文更爱君异勋江左策名阀陇西闻散帙临秋水投壷过夕曛长怀醉别处箫吹遏溪云
奉荅王载卿方伯
菊蕊南山屐荷华北渚船胜逢无节序佳句有云烟列郡讴歌里沧溟览眺前故乡谁地主囬首忆当年
写怀
欲逃中夏暑暂上上江船夜卧对松月晓行披水烟佳期渺天末良觏阻尊前相问各华髪遥悲青镜年
再赠载卿
宾堂瞰水浒沙柳系行船袅袅緑萝月冥冥芳浦烟乡关百里外世事一尊前记取相逢地清河旅食年
戏赠张守公荐
蜀郡留工部任城卧谪仙古人多逆旅地主几称贤岁月青尊里乡关白鴈前知章与严武君不愧当年近闻石翟子驻节河口喜而有赠二首
近闻临驻处陌上草萋萋碧水春风外青山晩月西君车建高节旅舸系平堤岂料漳河饮同闻络纬啼栖棘诚堪惜崇迁且汴台不因盘错试谁辨镆鎁才赤日昭天鍳黄河殷地雷凌秋泛槎去知向斗边回
柬王美卿万户
见说君家圃新开夜合花暝云含洞石炎雨净溪沙想像王郎剑遅徊汉使槎一尊虚旧约惆怅坐昏鸦
旅寓清源有怀故乡亲友
雨过双松午云隂覆合长柳蜩迎日嘒芹燕落泥香碧水通官舍青山接故乡怀人不可见归思转苍茫
赠宋医
施药漳河口高龄鬂未华地疑京兆市人即宋清家石壁垂金草丹炉起玉花愿传玄牝诀交臂入青霞
雨中卧病谷来许以诗来问荅之
尔本游扬侣吾慙程氏门遥怜雪盈尺何似雨翻盆久病抛书卷长斋闭酒尊草堂霞色晩好过一相论
重阳冷二守过访留酌
九日逢知己开尊傍水涯壮怀余白首幽赏有黄花日隐郊台暮云连浦树斜未须论去住乘兴即为家
徐园夜坐有怀
避暑将军府青青竹满园坐看台上月吟忆水西轩萤火流烟度蚊雷接暮喧美人漳浦卧何日奉清言
赠环峰王总戎西征
开府驰声旧辕门授钺频日华承盖转江色映袍新去作郧山雨来经蜀道春军中人尽说筹策妙如神
荅罗兖州
我抱文园渇君淹曲阜城中年俱抱屈异地各悬情永夜孤蟾色新秋旅鴈声况闻吴楚变汉帝且南征
寄胡文甫
不见胡文甫七囬明月圆家林且如此宦海益堪怜碧柳秦台马红蕖济水船往来余百里同醉是何年
午日卧病有怀张王二子
栖遅仍旧国愁病且端阳白髪能相妬清尊漫自香壁虚悬艾好溪迥入舟妨苦忆青骢客盈盈水一方
赠郑少尹
我正雪中卧君从天上还节高元自苦才大可能闲淅沥听踈竹苍茫对远山夜深拚一醉休当剡溪湾
赠刘希容
籍籍刘京兆还家尚黑头无心恋簪组有子绍箕裘月夜楼中坐花时郭外游不堪相访地醒眼话离愁
怀王生
世弃君平久狂踈老更添絶人吾岂好嗜酒子应嫌荷叶翠出水榴花红入帘晩当西牖坐山日映书籖
夜访德宣不值
坡陀古堤上往来伤独游相违岂在远一见已无由水宿厌栖泊暮行多懔忧琼枝不可即肠断卫川流
寄徐进甫
城东徐孺子不见已三年鸿鴈几时至音书谁与传钓鱼寒涧曲注易古林边遥想府中榻常因高士悬
过汴呈献吉
两年京郭居空望故人书五月梁园道来乘长史车川流赴海急隰日漾沙虚欲访渔樵径蓬蒿不可除
夜泊汉阳却望武昌有怀矩庵
对岸武昌郭清宵囬望频离心系舟远旅梦涉江新积水明疑昼浮烟霭似春楼空黄鹤杳延伫独劳神
白泉王子居山相近
尔能躭野趣吾亦爱村居白屋情偏好苍山画不如桑麻通雪径鸡犬接烟墟岁晩青藜在相过且校书
同王白泉步过北村访孙胡二子
少日同门客山居晩共依孤村一相访深树鸟声稀面水心逾静班荆愿不违苍苍平野际还望瞑烟归
谷子访予别业
谷生怜我独相访到山家碧水孤村抱垂杨一迳斜野人共白酒稚子饭胡麻坐爱残阳里庭槐吐细花
怀三屏子
北郭雨冥冥东山云雾青三屏不我对九柳自吾亭短髪嗟同病长歌笑独醒临溪抚身世百载一浮萍
送都玄敬二首
才高怜晩达十载尚为郎书买黄金尽愁生白髪长夏曹分武库秋殿别文昌木脱霜臯冷何人共采芳驱马别君处秋隂当暮生林柯无静叶江鴈有归声緑水阊门道青山建业城未能同理楫延伫独含情
送陆子引
世业机云後声光慱望前使星连禹服卿月渺吴天岸迥山回枕泥香燕拂船壮游应不负随处有诗篇
送唐仁夫
象阙指龙洲天南海北头岛夷随使节山鬼避行舟墓采秋苹奠乡看昼锦游归期定何日瑶草思悠悠
送施克和
楼敞壁灯悬归心夜不眠袖中怀楚玉江口泛吴船兴寄风人外名收国士前秋来消息好知向鹿鸣传
送刘氏叔侄赴举
双马饮溪流溪边雨乍收方趋棘围战不比竹林游礼学传三世家声动九州太行山上月几日桂花秋
送徐德章兼寄杭世卿吏部
迢逓延陵路新乘使者车国风收外史庙号布中书海色宵征里薇花午梦余相逢杭吏部归楫问何如
送范掾尉仁和
入仕得亲懽舟行且问安青山越州路黄绶汉时官暑服裁江练名花荐渚兰六桥三塔景公暇几囬看
送刘博之参政南阳二首
蓟北才能会声华早见收道高传吏部诗好入随州别宴当梅雨官程过麦秋江湖忧正切休上望京楼津桥南渡头落日片帆收冠盖新方岳河山古豫州树深燕市晩云冷爵台秋两地分千里怀人各倚楼
送黄端州
春水泛桃花飘飘海上槎官崇先领郡亲老一还家石抱溪云紫烟含岭树斜夜深登望处北斗是京华
送王秉衡归省
津树隐春艭林花集暮江天涯归客远堂上老亲双捧日心常切看云梦未降闲来书谏草谁与坐山窗
送曹元孝监河之徐州二首
水部移舟楫临津问所须离心汉宫柳幽梦楚垓芜鴈迥云重覆花寒地一隅吟诗坐东阁谁与鍳氷壷石合延春望洪舠送酒须断蛇荒泽徙戏马旧台芜碧树通江徼苍烟接海隅三山不可见休更问蓬壷
再寄其子毅之
相寻空缱绻相别太斯须一去青门道几囬生緑芜文章传海内消息阻天隅岁晩登高忆劳歌缺唾壷
藏六轩夜别东卿
到寺钟初寂高城夕漏遅合云昏冉冉庭雨冻丝丝留客灯前席怀人海上诗树鸦啼不断岁杪怨相离
赠周予庚使辽左
翩翩鸣玉珂千里渡辽河尔本诗书客宁闻铙吹歌立朝同汲黯出使比萧何莫厌貂裘敝霜风塞上多
简别华文光同年
朔野北风起沙蓬飞不休端居念行客明发动归舟古堞鸣禽暮虚堂落木秋重来不相见离梦转悠悠
送华文远
早蝉鸣树头归棹渡江秋孝子祠重建徵君传已修泪痕双苎袖身世一弓裘不学龙门客逢人说远游
送董汝淳太守之楚雄二首
诗人重出守万里一朱轓苦节留三郡英声振五言山深夜郎道花乱武陵源月下劳相忆清秋几处猿井鬼占星地滇云问路时岭暄秋瘴湿江远暮帆遅竹弩迎津吏氊裘拜岛夷课耕还吊古应到孔明祠
别顾华玉同年四首
问讯金陵客南归近有期马行沾雨慢蝉响入秋遅水稻供慈膳江绡制夀帷闲居赋成後曾见几人为落日长干渡西风短棹过故人归後少秋草望中多谢墅荒碑碣吴宫閟绮罗趋庭休澣外临眺意如何官署依乡土幽求满素心窗临逸少帖墙挂宓生琴种药开春径看云坐晩林避名名转出休爱碧山深逹人氛垢远流品自应殊骏枥分天廐鸾巢托省梧葛洪勾漏尹阮籍步兵厨未识图南志相逢说着书
送秦用中邑博得盐字
残溜滴崇檐离杯雨夜添儒官归郑老诗客去高蟾调发囊琹古光匣劒銛昔贤身未逹多少在鱼盐
芮令尹之兴宁
万里惠州去旅情应独伤暮云牛岭暗秋草鴈池荒古迹怀苏老清吟和李纲遥怜蛮聚落从此识甘棠
赠别三首
相逢不忍别相送思悠悠风雨一宵话关山千里愁暮潮通极浦寒燕逐行舟短髪年年白重看是几秋早叶半辞林晩蟾初罢吟入秋乡国梦垂老故人心道在宁须禄官清尚有琴城隅分手处惆怅水云深独持文字印遥泛木兰舟古驿寻京口寒城过石头诵声分馆夜吟思卷帘秋欲问前朝迹青山是蒋州
送孙志同经略居庸二首
宝劒青骢马秋高出塞行田公新受律武子旧传兵鼓角边云惨旌旗海日明穹庐莫南徙中国有长城马出燕关道人如定远侯眼空沙漠气心系庙堂忧絶塞苍烟暮荒山白草秋军都城下过怀古一登楼
送朱文表
关河积雨晴千里一舟行庾廪司农计山川故国情古碑寻盻子芳草识聊城想见登临处遥心览八瀛
送杨生
相见十年外相寻千里余青衿子老大白髪我何如涕泪丘园草风尘故旧书别情那可忆云月晓窻虚
送王载卿
万里云霄使三秋泽国船氷霜消岭瘴旌盖丽江烟国赋徵求里民风奏记前独怜诗社冷一别又经年
送李佥宪维之北上
桓典乘骢日相如卧病春伤心一盃酒囬首十年人雪暗关山色风飘驿路尘郭西慵出饯愁见柳条新
送王君宠主潼津驿
潼津佳胜地驿舍近潼关立马看河水开窻对华山客怀登览际官守送迎间倘见三秦友传予鬂已斑
送刘文振宰驿华山兼寄汝公太守
我抱游秦志君今先我行一杯同出廓千里独含情雨入新丰晩云移少华晴寄言桑郡守天子近知名
华泉集卷三
<集部,别集类,明洪武至崇祯,华泉集>

[book_title]卷四
钦定四库全书
华泉集卷四
明　边贡　撰
诗集
五言律诗
送李司务思善二首
可怪皇华使相逢九日过地偏秋鴈少天迥莫云多北渚青帘舫南山白玉珂未能同一醉离别思如何苏门形胜地往岁忆经过书院青山近仙潭赤鲤多月中攀古树雪里并游珂六载重携手清尊柰尔何
送殷近夫谢病归夀张二首
论交方恨晩为别更匆匆风雨深期阻山川幽恨同杏田淄水北草阁汶阳东乡路元相近清宵有梦通并居城下陌经岁往来踈薄宦惟多病穷愁有着书春山怀紫蕨夕浦怅红蕖去去仙踪渺何人伴索居
送徐德章乃翁
春看燕市花秋返晋陵槎水树侵沙濶江云隐驿斜梦依南国近书寄北关賖坐惜薇郎苦遥心附海霞
送于时宜
行子对新月临堂酣且歌客衣寒未减乡梦日应多鲁甸封春草淮川渺夕波芳音托囬鴈迢逓柰情何
留别王生
天际隂风起浮云似马行飞扬亦何意离别秪关情古岸垂杨合长河暮色清何时画舸背樽酒说平生
送王演之二首
送远临河涘苍苍夕景微云山望不极书札到应稀碛暗风沙起春长旅鴈归秦关百二阻何处换征衣驱车度宛洛归路及春深杳杳还家梦悠悠去国心青山临古渡白日下丰林憔悴逢渔父应为泽畔吟
送矩庵中丞
荆楚连年旱今冬雨雪频膏融厚土彻緑迸早禾新烽火千山息讴歌万室春中丞调爕手争道捷如神
别伯玉
君行不相见卧病对春风世事浮沉外交亲感慨中古台燕郭暮流水晋祠空他日歌招隐青山有桂丛
送友
十里黄冈道萋萋露草繁青骊将客子白日过乡园水国春先到云程凤独骞行看鲁儒化流泽被元元
赠别甯子
风度与桓典勲劳更伏波明珠腾谤巧骢马避人多白日就长道清秋凌大河非关燕赵别相送一悲歌
送刘希尹入高邑省亲
朝夕梦亲顔驱车西出关青云深魏阙白日照恒山麦秀城池古人居井邑闲秋风扇枕暇璧水遅君还
送伯川子归吴二首
东门嘶马去幽志几人同问寝归吴苑含香别汉宫关山双宝铗江海一秋蓬欲覔南州信时看西北风旧国江村外清川绕舍流空闻赋招隐不得泛同舟雨暗胶山寺花明爱日楼遥怜相忆处落叶蓟门秋
送陶良伯使鲁府
天马玉花骢骑来天廐中言经汶阳道却过鲁王宫岱岳浮云外蓬莱碧海东飘飘鸾鹤侣仙驾与谁同
送杨纯夫
天府通新籍毘陵返故居三春辞北阙几日过南徐岸柳隂隂接汀花冉冉踈江流日东下何处覔双鱼
送赵体仁侍御改官
问子今何适时危路且艰豺狼潜未及骢马去难攀暝野云藏日秋林水接湾病夫门不出心度万重山
七夕夜雨送父囬家感而有作
感怀逢七夕况是别翁时天上夫妻会人间父子离梦疑青鸟下心逐白云驰几阵芭蕉雨萧然鬂欲丝
送张仲齐侍御还京二首
上国埋轮後东山揽辔初世方惊豸角吾已识龙颅古栢凌苍汉清氷照玉壷千秋桓典驾驱逐有人无绣斧明霜日川原指顾中才真堪作雨名不愧观风狡兎移山窟玄狐隐棘丛城隅一片石他日比羊公
送张广汉中丞观军留都二首
闻说狼山下江波带血流中原初息战诸将各封侯草緑西兴渡云生北固楼经过吊陈迹春日暂停舟二月金陵道中丞拥节还日光揺组甲春色映江关国壮军容整时平武略闲坐看龙虎气长绕凤凰山
送陈国充内弟赴京师卒业
千里携书劒观光入上京外亲无我厚宅相有君成细雨官河暗垂杨客路平承家仲氏在休恋倚门情
送韩石泉赴德州兑运
细雨空城暮游云散薄隂落花春晩色芳草病余心梦接官曹近秋生国计深林中与水次谁伴独行吟
留别柴子
相忆恨长道相逢惊白头又为千里别还作几年愁故旧天涯少勋名世上浮不堪风雨夜虚舘对新秋
留别张西盘大参二首
苦恋三秋别还为十日留江湖宋玉感风雨杜陵愁坠叶鸣沙岸寒云抱驿楼河梁阻携手谁与赋同舟满酌岂辞醉未行先忆君山城稀见菊关树不开云地入河源渺天连塞日曛那堪北来鴈偏向别时闻
赠张生下第还金齿三章
逆旅嗟同病相逢罢举杯别期惊岁月壮志感风雷路险三湘隔心遥一鴈催可怜苏季子还着敝裘囬北风吹独骑万里向西南沅水三秋雨偏桥十月岚藓碑怀蜀相花笔梦江淹好把山中屋重题扪蝨庵闻道栖迟地苔香涧户幽岭相旦暮山月自春秋诗画称三絶图书富九流秪应嵇阮辈与尔得同游
送王子兵备江西二首
旧隐辞函谷新章出汉闱碧山留岂得芳草怨相违简拔皇心注升沉士论归传闻拜恩日犹着赏功衣盖拂匡庐过帆飞蠡泽深三秋持斧日万里渡江心虎豹潜移窟牛羊广出林秪应台栢下端坐听鸣禽送翟给事廷献册封周世子还朝兼赴昌邑省觐三首
册命临中土恩华接上台雪明朱合丽风引翠帘开汉使鸣环入王孙露冕来星槎曙嫋嫋欣傍早春回登高逢岁晩把酒怅多违塔日霜逾静巗花雪且肥家从东海过天向北辰归可道亲心悦宫袍是舞衣谏客刘栖楚词人陆务观舌存应不虑盟在可须寒赋颂名天下封章草夜阑稿成须寄我归向鲁门看
送杨希顔省墓还闻喜兼柬秦长史
劒装喧皷吹春日过乡闾梦绕松楸远心伤雨露余里门妨跃马宫锦焕飞鱼若见秦淮海应传寄别书
送杨文绅司训玉田
东郭渔阳路南风几日程客氊春草色僧寺晩钟声山认盘龙状州传种玉名关西旧衣鉢留取付诸生
送王景阳长史还周府
驷马薰风里中州路不賖雨深梁苑竹春老汴宫花亲榻分羹美玉筵设醴嘉五云回首地不似贾长沙
送杨伯玉子南归
孤舟风雨凉江客下江乡岁月吟边晩烟霞梦里长钓溪开藓石书架拂芸香霜落南垓冷何人共采芳
送周司业祭扫还临海二首
客梦惊霜露乡程入渺冥地连霞峤赤天接海门青涧藻充新鼎碑苔蚀旧铭秋墟满狐兎何处筑思亭赤阑桥上路千载一青衫家说编修里人惊乐正衔听泉过万竹看月步双岩寂寞成均地春风早挂帆
送匡敬夫按贵州
岁晩神京别何时到鬼方雪迷山驿冷云接海关长去住新骢马封题旧皂囊遥怀征战地几处有耕桑
送赵叔鸣监税德州二首
萧萧征马嘶送客过前溪故里别来久家书空复题青山鬲津道平楚卫河堤它夜幽寻处应知梦不迷东赴海陵仓移家别帝乡政繁输转地官古度攴郎问寝椿庭近回舟蓼岸香秋来客愁少风景似维扬
送董舅氏
暑雨晓初晴山泉落涧清一杯燕市酒千载渭阳情陇月牵遥梦江花伴独行乱蝉无意绪争向别时鸣
东阿留别无涯孟子
逆旅相逢地春残花事稀同怜在远道且复换征衣碧草连村暗青山四郭围欲旋归去马还逐使君归
送郑雪斋秋官归闽中
识面沉忧里重逢旅病间应缘着书癖且作泛舟还雨色含青柳江流绕碧山东门一尊酒咫尺杳难攀
送客
怪尔湖南使风江晩系舟遥经十载别刚得寸时留素月明寒浦苍山隐暮流水鸥嗟未及双泛寡离忧
赵丽卿豸史座留别限韵
听雨罢弹棊苍茫生远思遥应白门柳飘荡緑烟丝旅迹江花笑归心海燕知倚酣方恋别休诵渭城诗
别周子贤佥宪
身是外台佐心蟠中秘书杜陵元自许桓典或能如梦结三湘外神交十载余同舟忽判袂愁絶广川墟
送吴学正之留都武学
振铎敷文教迁阶得武庠讲筵环胄子官舍接宫墙树隐台城古江连石埭长相期共临眺嘉候及重阳
送别菊泉胡子
寒声下木杪送子一酸辛白日川原浄高秋皷角振来看南苑雪归忆上都春懒听阳乌发嗷嗷青石闉
广川舟中与东桥酌别次韵三首
汴上一为别漂揺十二秋那期卫川涘得并李膺舟月映青山出波涵碧树流接宵欢逹曙不为酒尊留共脱风前?还披月下襟乾坤万里别江海十年心越鸟枝难共湘鱼帛易沉相逢畏相失延滞緑溪隂愧我蒹葭质倚君琼树姿遥怜共飘泊且复笑栖迟秀句推先逹高言戒独危江蓠照雪月秋谷有深期
卧疾柬别孙性甫二首
杳杳关河客盈盈一水间那因各抱病遂阻共开顔雨入青帘细云移碧树闲含情送遥瞩时见瞑鸦还旧典司番礼新乘郡守车问名俱不沗迁秩定何如父老看行盖君王想谏书徵黄会有诏早晩下宸居
张秋官元德席上留别
春日江陵去烟花万里途山川留故郢舟楫带三吴树影湘流转猿声峡月孤郡楼登望夕天北是皇都
送曾世亭兵备赴蜀
闻道霜台使亲承岳牧恩山川增气色草木藉生存拂暑辞东郡先秋过楚门江皐有芳杜作意待王孙
鹦鹉
珍鸟来清夏芙蕖避緑衣苦遭鸦并吓羞与燕同飞整翮身仍阻能言意且违何当即开鎻放尔陇山归
东坞为李户部贡卿赋
旧坞浓花发新春旅梦悬醉吟朝雨後醒坐夕阳前摩诘才堪比【右丞辋川有辛夷坞】随州句可怜【刘长卿有花坞夕阳迟之句】山禽傍精舍来往正翩翩
雪庵
大雪乾坤闭开窗且静观偶然同卲子不是学袁安数在梅花得春从太极看凭将画前易一问灞桥鞍
昌平舘
寒食烟花暮伤归复旅游芳尊不相对华舘坐悠悠月细光疑晦山空响似秋老亲垂短髪计日向西州
公舘即事呈彦卿
赤日下庭角白云生昼隂弥因吏喧屏转觉道情深树?依邻借虫声隔水寻回骖淹薄瞑相遅在同心
李月辉方丈二首
鸡犬不闻音仙家巷陌深洞箫吹赤玉丹竈化黄金庭迥秋花寂堦寒夕雨沉愿传方外秘勿使岁华侵秋林积雨晦晏坐失朝曛地似通勾漏人疑是少君依依归洞鹤冉冉度窗云预恐重来日花源杳不分
雨中憇双泉寺
野寺临官路山门俯近郊合虚钟梵寂院静薜萝交密雨沉蛛网闲云拥鹤巢故人诗在壁惆怅隔衡茅【壁间李子题诗】
十六日再至寺
十日重来此登临兴转幽老僧烹石耳留客坐山头隂洞生云雾阳坡散马牛翻嗟出城晩不值菊花秋
静海寺
窈窕城连寺巉岩石抱亭洞虚云气白厓断草痕青宝匣封宸翰珠花络藏经回翔不觉晩归马傍春星
伦上人院晩坐次白湖韵
过雨禅房寂松筠一迳遮梵筵青琐佩香竈碧山茶鹤静欹寒水僧闲数落花诗人类迂僻乘兴即为家
九日登千佛山寺五首
南山空崒嵂野老倦登临城郭千年迹云霄万里心夕隂涵积水风叶下长林短髪新来白黄花不可簪亭午客先集怜予遅出城吏当青塔候僧下碧山迎奕谱传新势骚坛讲旧盟洞泉秋不冷好共濯尘缨石壁青含雨松台迥入烟闷随天上客闲访洞中仙菊采芬芳蕊诗留酩酊篇重逢倘万一携手话兹年窈窈寺门敞苍苍山径微风轻不落?云近忽凝衣背领丹枫直垂岩紫菊肥晩途喧葆吹舆醉出林霏半岩风且急冲雨下山难醉後还骑马狂来不正冠隂隂南国暝淰淰暮秋寒预想茅檐际迎门稚子懽
十月六日游千佛山寺
亭午登山寺淹留夕未归凉风起高树落叶满僧衣城郭寒烟聚楼台暮景微京华十年客愁絶赏心违
入寺
共邀黄鹤侣来问野狐禅日出山中寺风鸣树里泉落花空色相啼鸟伴幽玄莫叩轮回事吾生自有缘
出寺
鸡鸣春日晓钟落上方幽树湿云犹住山空翠欲流酒床随客去诗草付僧收虚羡岩栖子尘镳不可留
夀孙万户母
岁岁称觞处将军此旧庭玉函开宠诰纱幔叩遗经径茁宜男草檐垂婺女星白头真入画长对晓山青
夀程良用父
雅尚陶洪景风流顾辟疆名传天北极家住水中央晩日明花宴春云护草堂髯郎归节美衣绣出明光
夀文孔阳
夀域开梁苑韶华逼艶辰月临春舘静花簇夜筵新鹤信传西母鸾箫乐上宾转怜多病客高枕独怀人
何圌樵夀五月十五日
胜地三茅北嘉辰九夏中夀尊浮海月樵唱落天风席近红榴艶庭深緑桂丛遥怜烂柯者仙籍会相通
题秦国声为廼翁卑牧夀卷二首
江门闲起坐白髪照秋山花拥宜人佩兰分稚子班天恩来锁闼星信报银湾笑看东林鹤传书海上还池舘山中旧风光画里新涧松同雨露江草自冬春犬吠当林坞花明隔水滨遥疑姓秦者莫是武陵人
夀康对山母
垂柳?香车西园春雨余夀多从入老身健欲凌虚紫凤云中诰青鸾海上书近臣兼色养何必赋闲居
夀高给事廼翁
老境真熙洽山中白日长鹤巢松树古花近夀筵香几杖荣朝典讴歌乐岁康郎君青琐贵归路满恩光
挽无鍚吴翁
锡山春日墓闻说葬乡贤露叶迷蒿里风笳惨木田名高悬榻後事定盖棺前陇上清明月年年哭杜鹃
王宪司挽章
桓典声名久相如词赋稀世方骢马避身已茂陵归白露凋原草流尘集繐帏伤心庭下鹤时向月中飞
杨介夫丧母
楚客抱沉哀孤舟天际囬恩余五鼎食人闭九泉台古壁机丝断残灯繐帐开慈魂犹恋子夜夜梦中来
挽董天粹母
板舆游乐地经晋复经燕岂料言归日翻成永别年堂虚春草合机冷夜灯悬欲问三迁事慈容隔九泉
挽谢都宪二首
太守驱车日中丞拥节年化行江郡美名在蜀人传漆吏悲移壑殷王惜济川陇门双石表何处立秋烟人间七十载地下几千秋无复青山到真同逝水流乱云笼合迥啼鸟殡宫幽欲采苹花奠闽江远帝州
挽张思绍乃翁
归老身犹健游仙梦已侵盐司官誉在豸服主恩深迢逓碧山路凄凉嘉树隂秋风渡泸水客子正愁心
刘惟馨二亲哀册二首
徂谢感流光悲凉十四霜箧中无谏草身後有封章遗曲传巴里清风满蜀乡凤凰原上木愁色日苍苍相如驷马荣毛义悦亲情讵料终天别惟争一日程机堂繐帷卷隧户漆灯明欲识归人恨江猿夜夜声
挽海钓翁
山海关头月春来几度圆杖藜无起日华表有归年寂历远游道凄凉孤愤篇朱云不可见留槛汉庭前
萧医士挽词
术妙轩岐上年垂耋耄间烟霞成癖性松栢是容顔济物心常在游仙梦不还钱塘江口月长照玉泉山
挽王宪副父母二首
露白秋郊迥风高宰木凄深嗟墓门道犹有聘君题隐迹龎公并诗名魏野齐孝魂招不返应只在辽西白首来官舍丹旌返旧山有怀空色养无日见生还暮草春囬碧机堂昼掩关天涯有游子肠断舞衣斑
题王臣指挥母挽册
将军怀母处堂屋对南山香断毺冷机空络纬闲暮花愁里色春酒梦中顔一掬长淮泪随波去不还
挽同年程御史良用次见素韵二首
有志经邦国无忧及子孙凄凉柱下史慷慨殿中言髪已生离白声还死别吞空山一杯酒何日奠忠魂新安新庙起闻子入乡贤古墓青山外秋风老泪前乾坤英爽聚日月大名悬谁续少陵语载歌骢马篇
哭儿羽
阿羽生存日人呼圣小儿虚疑渥洼种实有凤麟姿学步先遵礼能言即赋诗悼渠怜子夏休讶入官迟
湖上忆亡儿羽
往岁春湖曲尝携稚子游花迎玉肤笑云傍彩衣流隔水时穿竹看鱼数探舟伤心独来日烟月暮含愁
登王丈墓
磊落王夫子消沉岁月深墓田余数柳书屋有孤琴挂劒千秋恨通家百世心暮山荒草际登拜一沾襟
亡弟赋改葬述哀
葬汝已六载那期重抚棺壮心原不死遗骨久应寒石室灵仪在铭旌粉字残一为同气感双涕夕丸澜
上王氏妹墓
王郎呼不起吾妹亦泉台白日山头下悲风树里来有亲差可慰无子更堪哀岁岁荒坟土何人奠一杯
仲冬望日先陇述哀
矻矻衔石鸟愔愔栖月乌云霄双翼倦天地此身孤雪野兼愁远风杨着泪枯一杯残腊酒知到九原无东村暮归经罗侍御墓缅怀知旧恻然兴哀兼呈同志二首
云日苍茫合东郊暮雪时古台斜落影青嶂迥含姿泽静龙蛇远山寒鴈鹜饥亲交半丘墓愁诵七哀诗野色拥归轩遥遥登古原田乌啄素雪山鸟下黄昏近郭寒收市荒祠静掩门吾行有佳赏思与故人论
过王履轩墓
欝欝将军墓苍苍松桧林断猿千古梦归鹤九原心地胜河流抱门闲草色侵承家有儿子文史富缨簪
幽寂
幽寂卧蓬户凄凉怀旧吟莺啼非故国草色乱春心落日黄云暮隂风碧海深嗷嗷北来鴈二月有归音
对月感怀
惆怅东篱下西风酒一壷物随秋渐老人与月同孤幻梦疑蕉鹿尘踪笑网蛛寒蛩不解意唧唧向青芜
送王廷珍分教东明
春日东明去西斋教铎分氊随郑老座经授伏生文水暖鱼腾藻泥融燕啄芹有怀如我及看雨赋停云
方献夫读书山寺
闻君读书处孤榻寄禅林日抱左氏癖时为梁甫吟开窗千嶂出隔巷一灯深独有花龛月盈盈监苦心
雨宿姚村二首
旧陇东城外新坟更在东川原相近接灵爽合潜通碧草生秋石青杨袅夜风茂陵山下路来往恨无穷野迳来人絶村居夜寂寥牖灯方闪闪庭雨更潇潇墓土空亲筑精魂不可招百年孤子恨天地与同销
闻三平菊酒初熟诗以调之
爱酒苦无酒避狂翻蹈狂闻君新酿熟色胜菊花黄月夜楼隂静霜天海气凉何当骑马去饱挹瓮头香
故山道中二首
此山青可爱岩嶂绕云松暂息野中驾弥耽尘外踪石桥今古在香客往来逢落日谷风起依稀闻瞑钟素盖凌风转飘飘度石梁田家始晡食村店已斜阳红忆山椒熟青怜陇麦长郊行亦何事能遣世情忘
辛巳元日止酒
草阁逢元日悠悠一病身碧山虚对雪青柳自含春罢接屠苏盏长抛漉酒巾相过见渔父应笑独醒人
望雨
倚杖柴门底云峰引兴长验霞从曙色瞻雨过昏黄柱础虚含润盆荷实抱香空檐百尺溜何日听浪浪
忧旱二首
欲叩苍天意悠悠默且玄树焦真可?井渇故须穿碧汉空秋水锺山静晓烟九重寛恤诏何日下荒田亢阳厚土裂兹事莫言无旱狢久为恠惰龙真恼吾未沾三伏雨敢说九秋租珍重云霓望苍生待一苏
坐雨
密云蒸短夜繁雨下清朝不救中田麦犹沾晩岁苖度窻才浙浙浮槛更萧萧咫尺苏端舍冲泥未可招
八日喜晴
海门晴日吐春水坐来添喜入三农望丰归五谷占野莺啼秀木江草映虚帘我病生嫌酒深杯且一拈
过北川周子庄
借问平阳守泉庄今若何树稀鸣鸟散花乱早蜂多酒坫封苔藓渔罾罥薜萝凄凉世交子忍泪一相过
正月十七日先大人夀辰
此日吾亲夀常年乐事多夜堂歌窈窕春彩戏婆娑永恨重泉隔深惊六载过风前酹巵酒肠断楚川波
过王生庐墓
赤日东郊午言过孝子庐草衣惟短杖土屋有藏书蛛网苔侵户蜗墙雨溜渠闵祠看咫尺比德定何如
问信
问信陈州盗将军有捷书真成机上肉岂虑釡中鱼杀气东连颍烽烟北近徐招招淮口檝将发故踌躇
盗贼
盗贼还奔突传闻过白洋关河苦迢逓云月复苍茫贾客囬江舸居人竞野航鸡鸣戒同伴或恐犯垂堂
过姚村旧业村有先君子遗陇
里巷纷仍在邻翁半不存午鸡喧井落寒犬卧衡门侧宇天光入巍阡雾色昏百年桑梓地囬首一伤魂
忽报二首
忽报杨开府新传羽檄过未须忧赤县且复守黄河去马定看疾来舟遂不多飘蓬愧生理终日傍干戈岂料朝天使翻为避地人去留难与决传报恐非真碧树花争蕊清江水自春庙堂嘉靖日州郡转风尘
龙洞山杂咏二首
寺绕层峯入溪通曲涧开八年千里梦七日两回来古壁流烟色荒蹊叠草莱登高赋揺落惭愧宋生才出郭始朝饭入山闻瞑钟自怜衰病久敢恨仆夫慵立马看羣岫开尊对两松谁能囬白日眼眺且从容
丁字口北
海口潮初落片帆秋正堪斜阳飞鸟度微雨断云含恋阙心驰北留人风自南一声渔篴响鳬鴈起江潭
鄂渚
鄂渚维舟楫登高覧洞庭地连秋水白天入暮山青望阙瞻星斗怀人感鶺鴒渔箫向夕起呜咽不堪听
暮行
野色苍茫合宵征问路频马蹄经藓滑萤火度溪新乡国今何许家书动隔春远村灯烛处箫鼓赛田神
逐客
逐客去已远相思空尔哀不闻宣室召徒抱贾生才野竹侵书幔山莺进酒盃梁园亲识满今雨几人来
野风
野风吹荻苇寂寂楚江秋水气寒侵幌涛声夜撼舟古今双社鸟天地一沙鸥欲作怀湘赋官程不可留
泛江
泛舟成小酌半醉倚篷看烽火偏西接关山直北寒渚花春漠漠江日暮团团谁识荆南守思乡欲挂冠
归自北村
欵欵野中话依依川上情雨昏沙径色风起暮林声临水仆夫望呼予童子名柴门露远火逥策兴弥清
过北渚庄二首
野店长渠绕郊扉昼不开茅堂?榆柳沙路上莓苔白鸟晴飞疾玄禅夕奏哀主人城市里经岁几曾来渚老有高趣未衰先弃官心犹壮夫勇身且布衣寒雪里中宵坐灯前细字看不知东海上何日起垂竿
再过北川别业
负郭稻千顷青青遥入云儿孙不解守宾客自争分剡曲舟慵泛山阳笛忍闻伤心碧堤柳犹映白鸥羣
题白泉王子壁
吟兴复不浅村中无酒家圃云深映竹墟日半笼花石栅啼黄鸟溪泉拥白沙昼眠兼夕坐非为惜年华
卜山居成有作
久定华山约今来始卜居梦游曾屡到心赏复何如圃巷环高柳渊泉抱古墟从兹簪与绂当有絶交书
过湘王故宫
旧日湘王府凄凉百岁多堞荒秋荠上楼厰夕云过废囿穿狐兎深宫散绮罗同行有词客闲咏黍离歌
过故山人园
园囿碧山隅山人此旧居豪华非往昔冥漠意何如古木巢寒鸟残阳隐废墟伤心醉游处犹有壁间书家豢鹦鹉为狸奴所毙予伤之赋短律二篇书呈同志期有以慰我也
尔本能言鸟覊栖误此生衆方怜彩翠天苦忌聪明月下离羣思花间唤婢声居然成往迹留架在前楹转架藏身捷临窗命食娇愁来真可掬魂去竟难招露井流音寂风堦落羽飘醉翁元好寝为尔立清宵
石桥驿南观涨
夜雨山水发奔涛盈涧流石梁嗟已断何处覔方舟永路缘朱坂余晖映緑畴登高西北望隐隐见昭丘
由鱼料驿登岸赴荆门
驱马丽阳界荆门途不賖平田飞野雉积水乱鸣蛙日下西山暝江悬北斗斜荒村逢故老停盖问桑麻
自汉江泛舟过宜城遇风雨大作
短棹骛洪河川行忧畏多转怜时役苦无奈旅程何雾黑江龙闘云腥岸虎过黄昏投古驿从此顺风波自岘山趋赴襄城不及门遂宿汉江驿
黄昏岘山曲征马倦跻攀雨过苍林外虫鸣废井间断崖成聚落深巷隔尘寰古驿悬灯候重门未上关
登仲宣楼次韵陈矩庵中丞
迢迢南郡楼到郡此重游岛没云中树天浮海上沤旌旗连戍色鼓角动边愁万里看西北苍茫见帝州江郡敞云楼东南据上游日华浮野雪霞彩散川沤俯仰悲千古登临起四愁王师神且武何日靖西州
荅西桥大复二君
丙子之岁客游两河辱刘何二君联句惠寄庚辰仲春屏烦抱痾林居值雨检觌前翰怅焉起怀步韵二章爰申情抱云尔凤禅音旨岂曰同哉
忆在中州日曾传上苑歌暮云千里隔春草四年过汉殿仍金马秦关且玉珂报章惭独晩才力谢羊何懒性真成癖哀吟不当歌田园自开辟城市少经过雨卧山逥枕春行柳拂珂马周头渐白无日见常何
赠刘介夫举人归金乡限韵作
云日昼冥冥幽人过草亭客衣寒映水归骑晩侵星雨外山逾秀霜前柳正青醉翁多晏起行李暂须停
叠羮字韵再别承庵
钓鱼特作羮载酒出山城晓雨阳关恨春风故国情登台怅予独戏彩羡君行忍听碧林外萧萧归马鸣
送客
知君意不浅近送独绸缪文字真吾契河山且故州水云虚映日风树碧含秋岳顶传诗在谁将片石流
华泉集卷四
<集部,别集类,明洪武至崇祯,华泉集>

[book_title]卷五
钦定四库全书
华泉集卷五
明　边贡　撰
诗集
七言律诗
送章太守朝觐
十载乡山路不平年来吾亦羡吾生春囬麦陇见鹰化月出花田无犬惊湖上野夫真浪迹济南良守合垂名古亭相别恋携手日暮风烟含远情
送王滦江
灯火虚堂绾梦思月明乌鹊绕栖枝真愁远道无书札不信残冬有别离江甸彩舟迎早燕关山骢马恋芳岐情多未有琼瑶赠醉折风梅傍雪篱
登天津拱北楼
古今形胜天津地晩暮登临春事幽冠冕八方通禹贡河山千里控神州风连碣石烟沙黯日倒扶桑海色流老病独悬戎马涕俯身疑在岳阳楼
寄亭溪
梧桐覆井隂隂叶蟋蟀鸣堦细细音中夜有怀孤月迥九天无梦五云深真惭弃置逢时幸敢负平生许国心立马送君还忆远似闻巫峡气萧森
昭君出塞图
帝遣才人出汉宫远投殊域为和戎琵琶晩映娥眉月?篥寒吹粉面风终夜苦心悬北斗隔年归信托南鸿征鞍倦倚聊成寐犹在长门女伴中
雪中次钱江楼宪副
两岁高堂辍问安每逢新腊恨漫漫身如野鹤真无倚心似江梅苦抱酸衣线细留春草怨繐灯深掩雪风寒他年奉檄堪垂涕毛义从来不为官
起居深借鹊巢安着作从教酱瓿漫迟暮岁华多客感清修家世本儒酸春潜水市晴烟碧雪抱山城午日寒且欲醉眠歌习隐不须章表乞辞官
再次钱江楼
布被藜床雪卧安草堂幽迥夜漫漫有怀真爱故山好多兴不辞村酒酸冲晓觑林梅恰放趂暄行径石犹寒长鑱短褐无人识白髪明时老谏官
久雨喜晴
已判冥冥过此年忽从中夜覩青天云移北牗星河近月上东林树影圆游兴不愁村迳滑赏心多为渚花牵朝来拟蜡登山屐见说西峰有谪仙
雪中
醉眼看余密复踈晓风吹散乱如初一尊相对兴不浅孤鹤伴吟行且余桥滑可须羸蹇度泥深同感落鸿书江梅?柳俱含冻六管凭谁借一嘘
祷雨
久祈甘雨集灵官赫赫骄阳势转难月驭漫曾离毕宿雷车空自绕仙坛廵檐卜润时看础望极占云夜倚阑迂腐似闻天鍳迩古来王者必求端
除日次蒲汀李少宰韵
建业新春入故年异乡怀抱各凄然三千道路沧江外五十光隂素髪前名重正须推北斗藁成应更续南铨邻西咫尺莺迁地守岁同歌伐木篇
元日次蒲汀二首
星纪初回日再元海风吹雾起晴暾五辛遥阻荒坟荐万里空伤久客魂临水穉芳争袅袅出林幽羽故喧喧归田喜卜中宵梦拟办囊封乞主恩
栢烟松火万家同柳径杨堤入暖风九陌管弦存旧俗六朝山水见遗宫交亲隔舍追随里岁序惊心感慨中且喜瓮头浮緑蚁不须囊底覔青铜
人日喜晴次蒲汀韵
人日旧京云日丽锺山龙气欝开祥腐儒推枕病忽去野老占年喜欲狂即起户帘通紫燕早闻宫树啭黄鸯多情杜甫缘何事解道他乡胜故乡
次蒲汀二首
春朝飞雪舞风回谷日中宵起迅雷腊後不教滕六出蛰前那遣阿香来深江满浸遗蝗种厚地潜惊律管灰借问化机谁转斡只应天府近三台
石城虎踞九关开锺阜龙盘亦壮哉地保金汤分表里气通云汉切昭囬镐京本是文王土太乙休夸武帝台头白词臣窃供奉两京清秩去还来
端午
楼船不近打鱼矶箫鼓中流听者稀遥想紫宸颁制扇真惭清禁赐宫衣池亭映日榴开锦城郭笼烟柳荡旗传有湘江年少过兰桡应吊屈平归
人日有怀白岩侍郎
去年人日题诗处郑氏茅堂春可怜出谷早莺啼恰恰映风寒竹倚娟娟随銮并入青云上解佩同归素月前此日寂寥惊旅食坐看庭雪抚流年
正月十五
城上旌旗闪夕光城边戈甲俨龙骧郊门月上游尘静辇路春囬细草长千古再逢周礼乐十年曾奉舜衣裳行宫咫尺天俱远愁见林鸦接翅翔
中秋值雨
冉冉游云护琐闱胧胧团月映江扉停杯已负经年约倚槛空思万里辉花雨广寒真亦假梦登天柱是邪非临风谩有乘槎兴欲访银河旧织机
东村冬日同刘王诸子步归
泱?空原返照开杖藜村迳暮徘徊霜苖迸土纎纎出风叶辞林宛宛回扶病可须重载酒住家何必更登台青鞋布袜沧波岸白石歌残意转哀
至日恭闻车驾入都志喜二首
八骏长驱万里翺四方周览一心劳星杓夜夜随黄幄云盖时时护赭袍朔野旧闻殱冒顿洪都今见破宸濠何人议赏功居首玉殿承恩醉碧桃
至日连年帝远征今年至日喜还京登歌想像聆周雅振旅传呼列汉旌皇祚永占千岁历圣聪明照万方情灵台旧职今谁掌不用书云纪太平
立春日
多病逢春笔懒拈艹堂高枕病垂帘故人恰送鱼酒至野老不愁年岁添冉冉雪云虚照水晖晖晴日乍经檐衔盃自笑还成醉吏隐谁能得两兼
元日次滦江中丞
伏枕惊看岁又新卧听街市响蹄轮樽无白酒元因病屋有青山不当贫向晩云霞偏弄色得时梅柳故争春闭门可是甘肥遯懒效东西南北人
再次滦江
玉座香烟护衮衣彩云飞处是皇畿中朝地接千官拥北斗星悬万国依波煖御沟春浩荡日临宫树晓云微自怜朱绂淹乡土不拜青阳入禁扉
春日王监察天宇过访留酌二首
豸冠春访薜萝衣晴日池台燕子飞心为感时偏耿耿话因谈旧转依依闲过别院题青竹却望南山指翠微欲问野夫栖隐处九槐溪上一柴扉
笑我贪书日苦辛爱君风采是埋轮青骢独系垂杨晩白屋长廿旧业贫千里海邦开雨雪万家山郭转阳春囬骖却傍黄昏路萝月纎纎喜近人
寒食郊行
来家疃前春可怜芳郊迟日起晴烟柳枝嫋嫋翠犹弱花蕊菲菲红且妍荒陇岁时还俎豆短墙儿女正秋千青年竹马欢游地华髪经过思惘然
午日
五月五日正阳辰四十六年衰病身天上风云同际会水边鱼鸟自相亲啸歌独得酒朋喜踈散屡遭官长嗔睡起竹林温雅颂緑蒲青艾晩撩人
中秋述怀
银汉星稀玉宇秋夜深乘醉倚东楼天香不见云中下槎影空传海上浮狂有篇章酧岁月懒无书信荅交游羽衣歌罢蟾光冷独送西南万里眸
九月八日漫成
萧萧秋迳晩霜余寂寂风帘向月踈浊酒旋沽还对客小楼翻盖且藏书云边露白鸿犹去栋里巢空燕不居欲向寒花问生事为谁收卷为谁舒
奉次毕司空与客对奕谢荅张侍御惠酒之作是日司空招予出城不及赴
灌木隂隂曲绕塘水风如雨细生凉绣衣家醖携兼至太傅围棋兴转长檐日晩移文石静荷樽秋泛露华香烂柯欲步王樵武惆怅仙踪隔苑墙
清明日刘黎二子携酒过访
美人常苦费招寻咫尺门庭万里心手简忽随双鲤至肩舆先造百花深霞通苑榭明春柳雨过桥山出暮岑对酒似闻清庙瑟一歌三叹有遗音
官舍劳君载酒寻病多无柰踏芳心孤亭岁久青松老曲径春残碧草深友义昔曾称管鲍诗名今岂下高岑黄鹂紫燕如知喜并舞双飞接好音
岁除祫祭以病不与奉荅同寅白岩见怀之作
木榻香寒篝火融晖晖残日隐房栊天涯风俗追随里岁暮隂阳感慨中井干不消经夜雪堦萱犹发故年丛端居最忆东朝士俎豆从容未可同
冬至长陵即事
千峰隐隐下朝阳复嶂层厓啓曙光观阙昭回森象魏河山表里奠金汤陵门月映千年树寝殿风飘五夜香长至祠臣窃供奉拟书云物纪灵祥
九日雨中登楼
八月黄河拟泛槎为怜重九一停车登楼恰对冥冥雨行径稀逢采采花苍树破云秋寺迥碧山当槛暮城斜乡园客路俱愁寂传语游人漫忆家
元旦
岁首江南久客身宦情寥落道情深极知佳丽非吾土且喜逢迎有故人城上雪痕经腊在水边梅蕊觑年新呼童早蜡登山屐莫负陶家漉酒巾
癸未元日泊龙江关
海日苍茫隐石城正朝云物半隂晴暮年岁到无亲故旧国书来有甲兵青柳白梅俱在眼渚鸥沙燕亦含情同舟楚客醒相对坐待春朝百感生
二月一日候朝是日予祖母夀辰
灯火春城漏下迟薄罗寒透五更时莺迁上谷声初转花隔东风信未知仕汉恩深惭壮业报刘心远滞还期天街望处无端喜南极光连北斗垂
万夀节
彩仗凌云啓曙烟翠华含日俯晴川遥怜外阃称觞地恰是西江献捷年鞶锡共懽恩似海凯歌齐祝夀同天微臣亦有迎銮曲愿奏君王玉几前
郊祀斋居
春树扶踈夜色轻坐深斋沐轸遥情上清真气通三界太乙祥烟接两京云里佩环鸣合道水边星斗照台城江湖魏阙瞻依切欲草甘泉赋未成
独火琴张伴独居月华遥上合帘初怀人忽梦春塘草侑食聊烹雪苑蔬南牧烽烟时有报北来鸿鴈久无书玉笙声袅炉烟细懒听仙官说步虚
少宗伯赵类庵
省署行云接禁庐戒严斋沐共端居箫韶恍惚闻仙乐梦寐依稀奉属车台斗上公苍玉佩阆风仙子碧霞裾六年嘉靖明禋礼合有淮隂太史书【淮隂人】
坐深斋合五更天起立梅花细雨边自保一心惟对越敢云三礼是精专形骸已觉非前度风景犹疑似去年啼彻晓鸡清不寐更呼童子爇炉烟
斋居
琳宫仙梵栢森森祝圣欣同海内心万里庙堂悬念切十年侍从感恩深闲愁似雨踈还密世事无端古又今却忆讲筵供奉日已知迂拙负纶音
郊兴
礼台玄默戒宵眠职在寅清典训传深院鸟惊风起树九衢尘静月当天箭沉宫漏泠泠水屏映鑪香细细烟孤坐拥衾聊假寐梦魂依约翠华边
中元陪祀孝陵
千谿环合万虫吟陵邑秋囬碧草深香度石坛云晻霭钟流山殿气隂森乾坤圣祖经营力霜露文孙感怆心惆怅礼台供奉客黑头今已二毛侵
入坛马上
楼头钟散曙烟微城上旗翻晓日晖双马共依南陌度羣鸦争入上阳飞离郊荐岁先农事甲帐屯云护帝畿三载太常无寸补敢言身迹与心违
斋居候驾
圜丘围绕万松青石磴萦纡忆旧经乘月试观仙陛乐倚风遥听属车铃力堪供奉丁年健心到斋明午夜醒欲效杜陵歌大礼书成谁为逹皇扃
寄秦凤山少司徒
静依高合抚年芳万里霜云接塞长南郭雨晴山自碧北风时到菊犹黄羞将老病干明主几对琴樽忆侍郎莫枉高情赋招隐水东篱落未全荒
奉寄白岩太宰
一抛簪组别朝行四见青春日载阳敌少更无临局苦心开惟有看山忙堦兰过雨娟娟秀庭栢凌云矫矫长龙气夜来西贯斗冶人遥识是干将
春日有怀空同李子
南中数枉故人书北上蹉跎信转踈四海酒盃形影外十年诗草梦魂余藏身笑我同方朔作赋怜君过子虚春入吹台芳草徧塔云楼月近何如
寇中丞北抚宣府
云州烽火入云中忾敌知君久在戎追北远劳燕将出防秋行与汉时同天从上谷分边界人自东山识谢公珍重庙堂柔远意御戎元不重奇功
守边犹得近邦畿亚相权兼大将威乌府日闲关月皎戟门秋静塞尘稀探兵入塞无传箭勑使临戎有赐衣闻道六龙巡幸所至今常见五云飞
荅函山希尹
吏曹清雅复谁如三载淮隂远谪居岂谓风蓬叹流转久从霄汉拟迁除子平实有归田赋公干虚传卧病书乘月共怜霜燕起悲鸣犹是落弦余
荅蒲汀问病
曲寝真应蛰蠖如傍人虚拟好端居走庭风叶从揺落绕榻霜英倦扫除日下紫云徒有梦海东黄鹤久无书玉堂知旧劳相问五十三年老病余
春日寄南曹故人
白门杨柳石桥边尚忆金陵吏隐年独夜有怀通梦寐五云回首隔风烟凤凰台古江应绕鳷鹊楼高月自悬省寺故人元不少南音谁附北鸿传
寄岳丈胡公
云卧东山榻已牢梦魂稀入紫宸朝谁言驷马如高枕未许黄封胜浊醪移艇日陪渔父坐杖藜时赴野人招沧浪歌罢康衢舞白眼青天兴转豪
石桥驿逢詹进士赴京
六年云卧别京畿万里重来旧侣稀紫陌已无尘可拂玄都惟有燕交飞寻芳上苑花迎佩待漏东朝月满衣乡土尚留司马迹驷车他日看荣归
赠毛东塘
豪雄气盖三千界按部春囬几万家风采独教天下想文章偏得士林夸耶溪饮兴芙蓉棹闽峤诗情荔子花应忆旧游惊物换梁台新柳欲藏雅
八月八日太常例不习仪五鼓起坐有怀成均诸公
爽气侵帘夜转森怀人空抱雨中心漏沉壷水彤楼迥烛映轩堦碧草深自分巢由须属我共传尧舜是当今凤凰池上明良曲林下应闻大雅音
病中赠东塘先生归
驿亭春柳?隂隂送客聊为黄鹄吟岁月秪堪惊聚散路岐何必问升沉风行西下论兵地日鍳东周品士心醒眼未开涓滴酒病怀离绪海同深
秋官刘美之使还居接待院出访
行尽梁河与汴山杪秋南出暮春还极知风采元无比莫恠驰驱不暂闲城绕乱蛙青草路寺临流水夕阳湾诗坛旧驾高千尺一榻清风喜重攀
王舍人招予不至坐客联句见促马上
晩来扶醉过城西路出回塘复渡溪座上多情重折简社中诗好预分题青穿石迳苔新破緑转沙堤柳欲迷痩马未前心已到却从何处覔霜蹄
奉荅白岩诸公见怀联句
瞑鸟催归出寺门长安风色已黄昏林塘只隔水西渡溪径故妨花外尊星列琐垣占聚榻月斜银浦怯回辕清宵咫尺怀人地海北天南未可论
奉赠储柴墟太仆閲马山东二首
龙陛香烟晓曳绅鸡声催发使车频维扬城郭乡心远鲁卫山川客路新天下可应无骏骨鞭头犹见说烽尘风霜处处逢揺落谁识行?别有春
简命争夸出使荣离筵深坐梵堂清同怜宦客翻为主却喜山僧亦与盟荒甸晓钟淮海梦杪秋烟树蓟门行何时相忆不相见腊月梅花二月莺
坐上奉赠白岩少卿
淮隂庙前沙路微井陉口下行人归丘园别後青松老关塞经过旧垒稀駸駸羽骑联春甸隐隐山城啓夕扉却顾太行应叹息十年空望白云飞
赠殷文济
几日逢君即送君客堂巵酒不成醺途遥共说须加饭病起谁敎却避荤惊月啼乌还绕树向风离马亦嘶羣同心落落京华少寄我音书莫厌勤
九月十四日夜访马尚宝文明不值
门巷隂隂暮雀飞北城灯火望熹微可怜明月映踈柳更喜秋风吹客衣寒露始零鸿渐少重阳却过菊犹稀子长素有登临兴何处淹留乐未归
献吉留别
初春郊甸积雪满客子出门岐路长征车杳杳去不息关柳青青愁未央却望泰山怀故道即归梁苑亦他乡十年京洛交游地日夕风烟思渺茫
寄刘铜仁
地阔天长柰尔何春风门巷少经过遥怜白髪星星短无那风尘日日多怀旧独吟平子赋感时偏忆少陵歌江村细雨蘼芜长是处扁舟有钓蓑
月下赠孙生
月出东城光皎然踏歌归去马翩翩风尘醉别三秋暮乡土交情十载前侠气早闻探虎穴壮心时为舞龙泉长安九陌烟花地无事飘零又一年
书怀荅吴东昌元亨
兴如张翰在蓴鲈愁似三闾屈大夫桑梓旋开樵父迳梦魂稀到帝王都病登山合思黄鹄泪洒丘园扫緑芜羣盗不休戎马乱厌听州郡说飞刍
十月十三日高唐会石峰陈提学同赋
北海南云逓渺茫宦情乡思共悠长连床喜见风流在同榜犹传姓字香栢署高秋惊燕雀山城薄暮下牛羊如何不醉还成别孤负霜天月满墙
别後有怀石峰
忆昨相逢赋梦鱼古槐凉月小堂虚通家更许诸郎见得句先敎子弟书却计此行千里外定知重会几年余同官我亦司文敎事事深慙迥不如
除夕卧病柬空同李子
天涯卧病惊除夕河上逢人感昔游岁月浮生双鸟翼风尘远道一狐裘君还岂为鲈鱼脍我出真同雪夜舟梅蕊柳条俱动色几时携杖并登楼
赠春山李侍御
往岁麻衣出宋中黄巾流乱太行东天王诏下军符急御史兵来贼垒空筹策自同诸葛亮谏书人比息夫躬可怜回首过逢地万井春烟袅暮风
丁丑元夕宴一斋殿下所先以事归五华杨先生赋诗见忆仰荅并酧谢一斋
楼外栖禽夜不惊楼中月上霁多情庭花欲放先春色几瑟虚含太古声兴是剡溪催返棹句飞东野故逃盟灯衢醉拂流尘转转忆王孙殿合清
赠王汝立推府之安庆
奕世簪袍袭主荣两朝科第接家声皐陶独守虞廷典贾谊同归汉史评【伊父周长史也】藩合暮云囬望地郡堂秋月坐吟情褒名喜入观风艹不待三年政已成
啇水得许廷纶诗奉报二首
涉尽蛮溪与瘴湾转因家难得身闲应怜白髪恩难报颇怪青云兴独悭在野有时看射虎杖藜随处约登山泥蟠雾隐真虚拟西北王师尚未班
日射蒸途潦接湾客车何处可投闲愁中鬂髪年年别病里篇章字字悭长忆许公兼许子却逢商水慕商山同朝故地分明记白玉墀东第二班
赠临漳陈敎谕
白首谈经独可嘉学宫桃李灿春花十年镇日甘藜藿万里何曾问室家河甸客装冲雪冷国门贤路入云賖临分未有琼琚报愧尔殷勤赠木
人日荅何李二子见怀之作
夹道烟花十二楼大梁歌吹古名州当年尚忆愁中过此日那敎病里游司马调高真寡和谪仙情重若为酬青灯白髪春堂晩卧叹年华似水流
何子元参政迁秩太仆走贺二首
京洛煌煌尺五天姓名今喜万人传中州节钺分藩地西极风尘出塞年新职似同还典午旧游争说是登仙河梁别意真堪画谁起江门沈石田
东风环佩促朝天苦恨离盃阻共传一卧即今看累月并游真复是何年闲情谩忆朝中旧多病难逢海上仙芳草碧山俱不恶拟从春日赋归田
柬李朝信同年
古驿炎荒远谪丞晩从台省见飞腾开渠实并西门豹击水虚疑北海鹏二月夀筵双翠栢十年官舍一清氷昨来詹尹传消息闻说先生自此升
临颍与贾学士夜坐
霁雨帘栊暮色澄病来肢体坐难胜十年尘土余双鬂万事悲懽付一灯却对渚云瞻紫极转怀江水说金陵玉堂本是清寒地可道官衔只似氷
自感一首
春堂华烛照端居自感行藏冷笑予南郡一麾聊复尔旧京三转欲何如年华强半稀闻道月俸无多苦积书争似骖鸾向云海驭风长曳紫霞裾
寄朱士光御史
建业风声到最先路謡亲听野人传朝端斧钺埋轮後江表溪山揽辔前抟击故同鵰鹗下咏游时向薜萝穿清尊不对芳春酒翘首三茅忆洞天
寄别士光
神交元在识荆先岂待琼瑶托鴈传终日暮云看海上几时春酒醉花前江横碧水盈盈隔柳乱黄鹂故故穿感别恨时应不少一封期入九重天
再次燕泉
纵道先期已後时似缘见少却称奇使蜂媒蝶休相讶国色天香且自知暮雨懒通巫峡梦【薛许昌曰常同巫峡散诗义本此】朝云嫌入义山词【李商隐曰欲书花片寄朝云】翻慙彩笔留真赏未有豪门紫玉巵【韩熙载赏牡丹出五色玉巵随花色酌客故云】
赠刘廉宪赴觐
暂将风雨施蛮乡早逐秋风入上阳万里山川真历覧十年车马亦匆忙乌台旧识氷霜面紫极重瞻日月光多少遗贤在丘壑拟从封事借明扬
寄白岩太宰
见说修眉近吐毫夀徵端为息尘劳闲身比鹤飞还健晩局如棋着更高消日有书谁石刻采芳无梦不江臯新栽五柳开三径未许黄花只姓陶
寄南宗伯白岩
神仙官府说南畿闻道春曹事更稀庭转昼隂移树影印封秋雨上苔衣台城柳暗宫前路别墅棋残石上围台斗位悬朋辈少与谁同赏复同归
简石溪殷子
飞步云霄二十年早归乡里共称贤囊留白璧长捐楚台冷黄金不到燕跨马日寻安石墅闭门时注子云玄怀君夜对层城立月色江声两惘然
真州得汝温王中丞书荅寄一首兼呈近怀
郭西残腊送行车?上经年始得书入陕梦魂遥不阻守边方略近何如朱衣却傍风尘际白髪那禁涕泪余来使隔江难问讯暮云春草正愁予
沛县舟中柬戴方伯子良
城隅有客眺连冈城下维舟笑我忙欲驾行舆仍隔水忽看花树已斜阳烟郊黯淡新亭暮石壁隂森古殿凉豪兴坐阑犹不浅况随高步接春觞
济宁候文鸣中丞不至却寄
远传开府驻任城北上楼舡?日行梅信腊随千里使羽书春散两河兵青青冻麦侵沙吐缕缕晴云隔浦生午夜月明虚鎻?倚蓬西望不胜情
寄弟赋
一别三年慨远暌萍踪无定任东西望穷乡国暮云合梦入野塘春草萋座上可能杨子对膝前应解老莱啼诗书美躅还须蹈莫更频频索枣梨
郊坛斋居有怀简风山月岩
咫尺行隔几街高吟何处美人偕燕郊又属花时感剡曲空劳雪夜怀伐木有声莺在谷抱琴无韵月明斋行宫朝罢亲曾数屈指城西少旧侪
遇方文玉为赋振旅诗
旌盖风翻塞日光凯歌声入楚云长全功自古难平蜀元老而今又姓方四野尽销新战垒百城还覩旧耕桑书生笔砚寻常事几见勲名勒太常
寄呈东台外舅
一别丈人今二年往来空有尺书传关山望极孤云袅霄汉同心白日悬碣石风烟通北海江陵城郭枕西川相思未卜相逢处岸草江花亦可怜
沈右史归兴
敢将勋业比韩休已把行藏付许由秋度碧云悲岭鴈昼眠寒水羡沙鸥爱闲数到郡东寺望远时登江上楼欲访庭闱问消息南风何日送归舟
同年侍御罗瑞卿将到京先以诗寄荅之
日夕怀君刚入梦晓来传报喜还惊云山怅别多岐路萍海论交几弟兄花外驿楼明豸锦草边城巷沸蛙笙东门咫尺新晴地不厌冲泥匹马迎
何子元移住扬州巷
第宅三年已四迁买邻销尽卖文钱极知萍梗皆身外且逐风花过眼前伏枕夜通骑鹤梦散衙秋断看山缘相从欲问城东社闻说郎曹本是仙
寄王青门太守
不见青门王右丞渚云江草思难胜经旬渐觉人迢远入夏真愁气欝蒸山郡吏氓朝合印水乡儿女夜船灯炎风朔雪多归鴈北信南书亦可凭
红心驿坐雨有怀临淮吴茂宰
山店苍茫风雨辰驿楼鸣鼓驻行宾盘涡似有蛟龙闘入舍翻疑鸟雀嗔心是子牟还魏阙迹非公干且漳滨孤吟却忆吴明府逆旅相逢意颇真
寄夀阳山人
有足不临城府边有身不到狭邪筵陶朱故托泛舟兴康乐长吟登峤篇间对菊花开夀酒静看椿树数流年何时一起江门卧访我金陵水月前
寄华文远
江空月白秋千里不见山人跨鹤来梅树长怀陇头信菊花虚负掌中杯清川碧石三吴道老鴈长云九日台却对晓星伤落落客边怀抱几时开
寄正斋俞藩参
仲春风日冷萋萋侧望归人路不迷千里绀烟新抚哺两都青琐旧封题鵷鸾有翮中犹铩桃李无言下自蹊沙舸一尊违面把素书遥寄鲁门西
除夕述怀奉类庵宗伯
薄暮融风起冻霞五更晴霭丽年华空香袅篆炉存火苑色囬青柳放芽辞谷早莺同命侣过江春鴈各思家物情人事端居外颇念吾生亦有涯
午日观竞渡
共骇羣龙水上游不知元是木兰舟云旗猎猎翻青汉雷鼓嘈嘈殷碧流屈子怨魂终古在楚乡遗俗至今留江亭暇日堪高会醉讽离骚不解愁
华泉集卷五
<集部,别集类,明洪武至崇祯,华泉集>

[book_title]卷六
钦定四库全书
华泉集卷六
明　边贡　撰
诗集
七言律诗
和?翁家训四章为整庵相公作
封事休将入帝宸致身安得自由身书回梓里家无恙望重文昌国有钧金马久期黄阁老碧山常对白头亲深怜问寝趋朝梦半在昏钟半在晨
宛洛分携五见冬岂知迁转得相逢藩垣子不慙京兆礼乐吾深愧秩宗寒宴水西开紫菊暮帆江上对青峰朝正切感当元会十载重闻凤阙钟
千里正愁归远道一灯深喜借余光不缘骏马威相近岂得豺狼迹自藏桥市水云兼上下斗城星宿接低昂南都浪说神仙府不道神仙夜亦忙
金陵二水三山地白笔冬悬海日光骏骨久知天下少豹文虚拟雾中藏兰台望重桓公雅艺苑名过赵子昂倚马共推才力健漫将官守较闲忙
见素林公坐上喜雨
萧萧灵雨夜垂空露浥葵心映烛红忽报水侵庭础外不知花尽漏声中云雷自识经纶象造化同归燮理功我欲登堂问昭感如公真见古人风
毛给舍宅话旧限韵
燕歌声接楚歌声别恨迢迢苦未平花少共怜春色晩风多犹觉暮寒生十年奔走青山故万里归来白髪明倚醉不须谈往事且围残局坐深更
戏柬黄允升太常
清河水西黄奉常五年身不到岩廊诛茅小筑凭虚阁临水新开注易堂已许白云随杖屦更招玄鹤伴壶觞金陵送客初停驾借问新醪几瓮香
九月朔兵宪董公召饮以腹病不获参侍几席相邀改期已而石汀豸史冒雨先至遂尔命觞且辱肴果之赐感念良晤谈对无缘口呈奉博一笑
病思何如酒思狂闭门高卧雨浪浪兵曹恰许移芳宴骢马先传系绿杨壶外矢声翻急雨烛边花影媚重阳知君似少金华醖不遣清尊到客堂
坐上赠朱升之
暂维沙舸憩兰臯为访金陵旧吏曹南鴈独冲淮甸雪北风遥送海门涛尊开子夜情俱洽赋入阳春调转高起舞对君还照影笑看吾鬂已刁骚
以诗招远游琅邪病不能赴荅谢
梦想琅邪拟卜居入山闲过一春余真缘病骨时相挽可是高怀迥不如鸣雨似闻深树鸟跃波行见碧溪鱼苏州雅调庐陵记壁上谁今敢再书
汪东峰小园即事
退食悠然抱远思西园拄笏看山时春留别坞花明树雨过闲塘水到篱官况不违丘壑想才名兼得庙堂知爱君忧乐关天下长对苍生擦两眉
赠都督马惟渊
斩将搴旗处处勳冠军名姓旧曾闻班超出塞先投笔郤縠登坛且好文海泛直穷蛟蜃窟山驱深入虎狼羣年来上马披重铠誓靖风尘报圣君
寄闲斋汪少宰
望迷烟树俯春臯人在金陵隔吏曹将折岸花愁远道欲乘江舸畏惊涛星辰地接台垣近海岳名垂翰院高公暇两都应有赋不须重和屈平骚
寄吕思泉太仆
永阳司马碧山居几度诗来重起予筇杖日随东郭履彩毫时写右军书梅花癖在官先弃鹦鹉才高世共疎吴客远归凭问讯九还消息近何如
寄俞正斋大参
建业春残风雨凄惠山东望海云迷函中尺素封长恨卷里芳洲抚旧题临槛恰当莺啭树步园无奈草盈蹊江门只隔三朝路何日扁舟过水西
和荅毅斋刘鸿胪见怀之作
水步山行隔岁期冶城春日正迟迟深探已办千寻绠远望常悬万里思久愧礼台称典故早从民部接芳词旧京林苑多嘉树拟看迁莺得上枝
奉荅知山光禄春寺晩归之作
际晓闻君已出城晩来消息未分明尊开漫自夸清酒诗到真如食太羮雪土细穿春草绿雨帘高卷暮云平虚堂烛火棊枰在可惜无人坐五更
荅滦江王大理
棘台春静日端居藻思玄情入太初茂叔故应留径草公仪安用拔园蔬极知台鼎身须到岂独边关事可书江口暮潮天际月试从消长看盈虚
赠伍松月
忆昔荆南远卜居相逢曾及鴈来初山堂习隐秋看桂郡阁留懽夜剪蔬天末往来千里道箧中悲喜十年书怀君只似江城月长愿清光照紫虚
寄嘉定章太守
六千里外关山道十二年中风雨愁书信不随湖鴈过梦魂空遶蜀江流纎纎冻柳含烟袅苒苒春云向日浮多病有怀贪远望强扶藜杖一登楼
樾冈中丞登舟後有作相示荅之
中丞入奏扬帆日乳燕鸣鸠月正三枫陛晓星看斗北杏花春雨别江南诗多到处堪题石驾迥何人敢并骖苦别登台远相望暮云斜照酒初酣
赠石溪殷子
挂冠心迹与谁明海濶天遥万里行岩畔直松伤早伐仗前朝马戒先鸣国恩可报身方健家债初偿事少萦莫把五湖疑范蠡古今豪杰本同情
金陵早春奉怀白岩翁次致政志喜之韵
晋山迢递隔吴乡碧树千重鴈几行江上再逢新岁月箧中时检旧篇章名叨啓事心常愧迹阻门庭梦不忘已恨两京成远别可堪踪迹更殊方
得白岩惠书
山童传信到江乡满纸云烟墨数行西洛漫夸裴相国南宫何羡米元章四朝黄髪身仍健五岳丹梯兴未忘观物素谙玄化理不须重问九还方
夏日端居奉怀
往岁从龙谒帝乡步随仙仗对分行云中秉笏陪郊畤月里鸣琚出建章老去江湖头易白别来山斗思难忘芙蓉采得无因寄愁絶盈盈水一方
七夕怀南垣刘司空
欲问南塘早暮潮柳烟芦月望迢遥矶头锦鲤真难掣天外冥鸿可易招菡萏出波还并蒂女牛经岁亦成桥怀人已恨蓬山远何处凉风引玉箫
寄辽宗室光泽王次来韵
离荆一十五回春睿想犹烦及远人愁见碧云天际合转怜华髪镜中新秋堂鼓吹挥毫夜雪苑旌旗校猎辰回忆旧游情万结渚鳞江鴈若为申
赋俞大参正斋二宜园次二泉韵
小园开处弟迎兄兄未归来弟早营堪入画图传洛社不须风雨赋彭城江鸿海鴈冥冥色棣萼荆花宛宛情一出偶令成白首始怜身外是虚名
知山史君园梅始开邀客过赏时乃子际赴春试因及之次韵
万蕾含胎尔独先玉肤琼蕊照高天临风时有暗香度未雪早将春思牵深厚共知培养力芳菲谁秉发生权花神夜报郎君信来岁登瀛冠列仙
答殷石溪雪中见寄二首
瑶华新自石溪来烛底缄封手自开银海散花方独眩玉山当坐忽先颓边桥市近多春鲤傍枕瓶香有腊醅晴日杖藜堪共酌细看台竹与江梅
白昼春云接地隂黄昏春雪覆檐深洛中远忆袁生卧灞上真怀孟老吟江麦秀期欣可卜陇梅开兴恐难禁石溪渔父能忧世一曲沧浪万古心
喜蒲汀少宰卜隣
紫宸西畔白门东鸡犬相闻巷陌同家远正须君作侣病多无奈我成翁池光向月虚含冻柳意归春弱袅风珍重雪泥鸿爪迹翻飞回首五云中
夀春刘子希尹言念故乡有拂衣之兴奉问
恨别君今忆旧山感时予亦念乡关天涯岐路几回首岁暮风尘多苦顔方朔久疎金马诏季鹰终为玉鲈还江城紫翠羣峰霁望极春云杳霭间
寄希尹再和前韵
紫霞苍霭护春山郡阁清虚昼掩关百里不愁淹骥足九重时梦犯龙顔心伤异域浓花吐目送中林倦羽还归使过江凭说信有人相忆水云间
寄荅子立董兄
书来休更问新衔蹇命非才久自谙游屐谩夸探虎窟钓竿何用狎龙潭终知展季三宜黜岂但嵇康七不堪传语故交虚北望已看华髪住江南
太仆诸僚长以见怀联句寄示奉简
滁阳亭馆秣陵槎百里山城隔浦沙心远自知
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 10:24:25-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>