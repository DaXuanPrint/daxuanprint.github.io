<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="提要,卷一,卷二,卷三,卷四,卷五,卷六,卷七,卷八,卷九,卷十,东堂集全文在线阅读,东堂集全文在线下载,大玄古籍书库">
<meta name="description" content="十卷。宋毛滂。(1055左右—1120左右)撰。毛滂，字泽民，衢州江山。(今浙江江山县)人。官至祠部员外郎，知秀州。因其曾知武康县，县有东堂，因此以其为集名。元祐中，苏轼守杭州，滂为法曹，官期满，至富阳，苏轼闻有人歌其《惜分飞》词，大赏之，由此知名。奸相蔡京柄政，其上一词，甚伟丽，于是骤得进用，因此为人所轻。其《上苏内翰书》，文风萎靡，阿谀奏承之言，令人肉麻，于其人品可见一斑。陈振孙谓其诗文“视乐府而不逮，盖亦因其人而少之。然平情而论，其诗有风发泉涌之致，颇为豪放不羁。文亦大气磅礴、汪洋恣肆，与李廌足以对">
<title>东堂集_毛滂_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">东堂集</span> <br/>
          作者： <span class="inputVal" id="bkauthor">毛滂</span> <br/>
          朝代： <span class="inputVal" id="bkdate">宋代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">类书文集,诗文集,完结</span> <br/>
          字数： <span class="inputVal" id="bknum">[book_length]78845</span> <br/>
          说明： <span class="inputVal" id="bkdec">十卷。宋毛滂 (1055左右—1120左右)撰。毛滂，字泽民，衢州江山 (今浙江江山县)人。官至祠部员外郎，知秀州。因其曾知武康县，县有东堂，因此以其为集名。元祐中，苏轼守杭州，滂为法曹，官期满，至富阳，苏轼闻有人歌其《惜分飞》词，大赏之，由此知名。奸相蔡京柄政，其上一词，甚伟丽，于是骤得进用，因此为人所轻。其《上苏内翰书》，文风萎靡，阿谀奏承之言，令人肉麻，于其人品可见一斑。陈振孙谓其诗文“视乐府而不逮，盖亦因其人而少之。然平情而论，其诗有风发泉涌之致，颇为豪放不羁。文亦大气磅礴、汪洋恣肆，与李廌足以对垒。”评价亦较公允。所著《东堂集》十卷乃清四库撰官从《永乐大典》搜采辑编而成，内有诗四卷、文六卷。所著《东堂词》由毛晋刊入《宋六十家词》中，世间多有其本，故未录此集中。《东堂集》十卷有《四库全书》、《四库全书珍本初集》等本行世。</span> <br/>
          封面： <span class="inputVal" id="bkimg">Z_18217.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]东堂集
[book_author]毛滂
[book_date]宋代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]类书文集,诗文集,完结
[book_length]78845
[book_dec]十卷。宋毛滂 (1055左右—1120左右)撰。毛滂，字泽民，衢州江山 (今浙江江山县)人。官至祠部员外郎，知秀州。因其曾知武康县，县有东堂，因此以其为集名。元祐中，苏轼守杭州，滂为法曹，官期满，至富阳，苏轼闻有人歌其《惜分飞》词，大赏之，由此知名。奸相蔡京柄政，其上一词，甚伟丽，于是骤得进用，因此为人所轻。其《上苏内翰书》，文风萎靡，阿谀奏承之言，令人肉麻，于其人品可见一斑。陈振孙谓其诗文“视乐府而不逮，盖亦因其人而少之。然平情而论，其诗有风发泉涌之致，颇为豪放不羁。文亦大气磅礴、汪洋恣肆，与李廌足以对垒。”评价亦较公允。所著《东堂集》十卷乃清四库撰官从《永乐大典》搜采辑编而成，内有诗四卷、文六卷。所著《东堂词》由毛晋刊入《宋六十家词》中，世间多有其本，故未录此集中。《东堂集》十卷有《四库全书》、《四库全书珍本初集》等本行世。
[book_img]Z_18217.jpg


[book_title]提要
钦定四库全书　　　　　集部三
提要
东堂集十卷　　　　　别集类二【宋】
【臣】等谨案东堂集十卷宋毛滂撰滂字泽民衢州江山人官至祠部员外郎知秀州陈振孙书录解题载滂东堂集六卷诗四卷书简一卷乐府二卷滂尝知武康县县有东堂故以名其集也初元佑中苏轼守杭州滂为法曹秩满代去已行抵富阳轼闻有歌其惜分飞词者折简追还留连数月由此知名然其後乃出蔡氏兄弟之门蔡绦铁围山丛谈载蔡京柄政滂上一词甚伟丽因骤得进用王明清挥麈後录又载滂为曾布所赏擢至馆阁布南迁坐党与得罪流落久之蔡卞镇润州与滂俱临川王氏婿滂倾心事之一日家集观池中鸳鸯卞赋诗云莫学饥鹰饱便飞滂和呈云贪恋恩波未肯飞卞妻笑曰岂非适从曾相公池中飞过来者乎滂大慙云云是其素行獧薄反覆不常至为妇人女子所讥人品殊不足重即集中所载酬答之文亦多涉请谒干祈不免脂韦淟涊之态故陈振孙谓其诗文视乐府颇不逮盖亦因其人而少之然平情而论其诗有风发泉涌之致颇为豪放不覊文亦大气盘礴汪洋恣肆得二苏之一鳞片甲在北宋之末要足自成一家固未可竟置之不议也谨从永乐大典蒐采裒辑厘为诗四卷文六卷仍还其十篇之旧其书简即附入文集不复别编至所作东堂词则毛晋已刋入六十家词中世多有其本今亦别着于录焉乾隆四十六年九月恭校上
总纂官【臣】纪昀【臣】陆锡熊【臣】孙士毅
总校官【臣】陆费墀

[book_title]卷一
钦定四库全书
东堂集卷一　　　　　　　宋　毛滂　撰
赋
恢复河湟赋【并序】
崇寜壬午皇帝即位之三年举用俊良归河湟之地尽复神宗哲宗之政明年取西平复以为州县升平故事无有遗恨於今古者羣臣上万年之觞荐勲宗庙天下驩忻共戴皇帝蕲千万年如一日草茅臣滂谨稽首北阙下献圣主恢复河湟赋云
洪惟元符庚辰皇帝升闻潜宫奄有四海时御六龙扶桑出日杲杲在东下临万国盖靡有不照退托三年而言出乃雍爰登弼辅庶代天工何栋挠而鼎折方云隂而气蒙俄八风之显宣倏五色之当中於是散清议之约结破羣邪之牢笼一之日剔蠧去恶二之日遂良显忠镜照妍媸龟灼祥凶了然见治道之所以然者其尧舜禹汤文武之业固已素定於渊衷地平天成仁洽德隆无一夫之失所意比屋之可封於是属王猷於清净付名器於至公遂成一王之典则遂尊九仞於熙丰皇帝乃眷西顾曰呜呼噫嘻在昔泰陵长抚远驾抗棱四裔布德中夏有事鬼方饮马三河坐变椎髻其冠岌峩念恢拓之崇闳卒圯坏於么?嗟乎方当耕葱岭之云何忽阻玉门之猎肆惊鸟之还巢顾伏疹之在胁吾将何以西厌月窟东震日域而嗣守丕业也遗臣老将折冲万里之士流落江湖身放名圯抚劔踯躅中夜而起皇帝曰吁方唘丹册开云台用以待尔往复而功无烦折箠将臣拜手曰惟陛下圣德丕冒海隅出日罔不率俾虽櫜弓卧鼓当使四夷而为隶岂染锷刓刃独谓三河之可髓维太岁之癸未六师临於湟水犹顺风而疾呼无遗镞而亡矢椎牛酾酒波属云委以迎王师如见兄姊工不下机农不辍耒露顶肘行东向而朝天子者矣於是缇衣韎韐携持万里望觚棱之鬰葱识勾陈於太紫孰谓荷氊而被毳亦得昭景而饮醴籯金龟绶雨露泥泥遂开亭障於覆盂坐得山川於聚米唯是西平老羌据险负固尚假气於游?聊崛强於朝暮故介胄之士貔貅之衆相与虓阚而勃怒纷流涎而睥睨将脍其肝以益朝餔之哺岁在甲申乃尽发五路之戍左揽繁弱之弦右接肃慎之羽带干将而秉玉戚飇奋霆击其往如雾皇帝慈仁寛大唯生是好唯杀是恶徘徊受降之旌丁寜出生之路声与风翔而德从云游大启归途之寛裕王师陟巇履险排揵陷扃凡十有三日肃然烟灭於蚁聚兹可谓之神速殆若从乎天雨巢清穴冷去若脱兔矣念彼遗死穷深僵骨寒沍如将饮其头如已扼其嗉如刃在领何敢反顾臣窃闻沃野千里厥田上上是为禹贡雍州之域在汉为州十九而蝉联内属者三十六国逮幽州之乱唐而西平河湟之地尽为赞普所盗而得此皇帝所以赫然然未尝忘於顷刻顾为此羌凭凌险阻铠胄精良种类健武来不齎粮集若风雨虽谋夫策士老兵宿将为世飞虎者闻师出之日犹逡廵?眙计利钝且十五年也惟皇帝沈几先物神武雷断知天与而必取故选将授兵而曾不泮奂也矧大臣魁垒蔚为栋干制胜於两楹成谋於几案实仰禀於圣画乃克济以庙筭韪其壮哉夏折右臂唇亡齿寒犹寄命於顷刻渐羽毛之凋残虽然乌止於一方其荒服君长殊隣絶党罔不矫足抗手以尊天可汗者矣惟我宋受命更八圣人今一百四十五年德在生民风流管弦其博厚高明悠久无疆坤转而乾旋变化开阖妙万物而无方者逮皇帝得其大全焕乎其有文章巍巍乎其有成功宜肆觐东后告格皇天自古在昔妇人贱隶之言或载之雅颂信於後世以考其君臣之贤矧贱臣滂本江东之诸生渔猎文囿老於笔耕顾得解衣盘礴摹写升平感茂陵之遗忠尚觊援笔而赋冀目覩陛下之告成
拟秋兴赋【并序】
仆少多难初无宦情不知委曲以向物七年荷锸灌园追踪丈人自惟遭世清平朝廷有道君子在治贫贱耻矣妻孥糠豆日觉不赡前得郡掾曹故自勉以行时去先庐而将南泊郊寺而逢秋舍馆高明山水秀合夕飇入帘晓凉侵榻爬搔隐几星髪垂脰昔潘安仁三十有二始见二毛寓直散骑省而有江湖山薮之思仆少潘安仁八岁时异事殊而其志不同顾头独蚤白耳今兹远畏日之烦歊接萧辰之清厉追数节物之变摹写田家之乐驱除肺肝之欎滞作拟秋兴赋以自见
羲和策辔於丹衢兮云崥崹而迢邈御絺綌以交箑兮肤漫澜而汗渥企西风之来斯中闷然以求濯允天吏之周旋夏独使人而心瘅冬凌竞而沍结景惨栗而穷短怅修夜之悠永眷布帛之余煖至春则气囘於和物蠢而举风亹亹而披离云娟娟而容与弱草纷以无名希兰芷而并藇轩微禽之啁啾滋乘居而匹处被生生之大德咸桀骜而自怙凛乎清哉旻天之窿穹苍无痕而廓寥森松栢之劲气伤凡木而先雕邈鹰鵰之萧爽横空阔而飘颻伊鸟雀之奔廹拆头颅於霜骹鴈嗈嗈而怀归燕索索而辞巢扫欎涤滞兮惟秋之有力古之人亦何为怆恨以悲而无聊田家之乐兮秋日归吾田而经吾篱垣稻已实而?稏菊含英而敷腴鷄肥酒熟薄税既输芋栗堆盘葵薤充厨纷举酌以交劝翩既醉而相扶仆时有江南之役足将行而屡却絶城市之廹塞得绀园之虚泊溪山迎前竹栢森若昼则诸峯无云轩昂磊落雨断晚虹山气绰约翠色润活飞上帘箔方潦收而水清露下而苹老鸥落园沙烟抱踈蓼仆方登台而四望知天远而无所至极庶几跃九万而升阳谷兮挟日车以効余力蹇淹留乎昆吾耿中正以照此下国意悠悠兮随云烟而泮奂目了了兮见飞翮之出没既而曜灵晼晚崦嵫陆离蝉既咽而洊急叶已脱而复吹灯炯炯而出帘萤的的而投帷夜参半而不寐澹偃蹇而有怀彼娥娥之佳人居华隂之云崖敬持南金以交驩又参差而愿乖睇苍茫而莫致秖奄奄而雾霾吁嗟兮仆将行乎四方汀泞不可以浮舟而世无驌驦又将家以休兮翳荟不可以为柱豆萁不可以为梁逝将去兹而栖迟兮步滋兰之畹而袭此蕙纕饰以崑仑之璧兮又申以东海之夜光撷朝菌而不饥兮仰沆瀣而内凉揽浮云之轮囷坐鹏翮而相羊惊白髪之侵凌省余年其未央讵星星之见髭或种种而未长独引吭以思晨中耿介而激昂将策足以升高则阶何为而可致将引手以汲深则绠何为而可索又将必得僊芝为傔舍常何为客耶诚人力之可为将天理之不亮参苓桂芝则病者必畜贤良俊乂而治世所访彼丰城之夜气干斗牛而直上顾延平之未归盖已惊人之观望为珪璋者必知其非石亦徘徊而待价鼓刀者意在鼎羮操筑者卒成此大厦岂知神奇之不为臭腐兹又岂可以久假譬风雨寒暑之序焉盖纷相转以荣谢何必求服而骤进贪馁而妄食将?渊泉而濯鳞将凭风云而开翼忽来去之难把尽秋毫於帝德噫嘻仆其南征哉无东方之滑稽兮将不可以自荐彼封侯庙食兮孰敢谁何彼投笔而起者不几於狷也拂外物之傥来讵赵孟之能贱乱曰风露既降凄以清兮壮怀擗摽抚以惊兮气横蒙浮云平兮赤心昜感白髪生兮萧然夜榻一影并兮天潢洗月相对平兮孤吟聆响无人声兮踈飇过竹翻帘旌兮
五言古诗
送徐天隐判官
齐王未知瑟吴犬终怪雪越游售章甫念子当折閲一鸣岂无年百计但有舌西风吹晓波晨景散文缬嘈嘈双橹鸣万里欲俄瞥江山真可人得酒慰愁絶咄咄无足云与子男儿别
赠陈进士
民生委所穷出仕增轗轲家山有蕨薇归足瘳饥饿功名我岂敢动若手足缚太官五斗粟饱食慙且颇老胥抱文书俾我供吏课厌此将毋观法在恐深坐旧书不得读掩帙充枕卧朋游久益落蹭蹬自老大近乃得吾子聼语百忧破顔郎见清赏今子倾一座新诗已出人珠玉落欬唾诸生正业儒风雅久不作子意有是哉吾道便可贺
生日【案此题原本有脱误】
夜光昭清泠璇源载圆折朝阳未羽仪五色先丹穴松栢出涧壑衆木皆秃屑方其一寸青意已傲氷雪东家嬉戏时俎豆辄罗列未应须儿啼英标固惊絶公为三朝老气压万人杰经纶本帝赉遇合非力结舟成无长川云族有旱霓东风吹扶桑晓色开寥泬平生囘天手独伫昆吾辙停鞭急节缓挥臂层隂决图囘掌中春摩拂厚土热一身等大地万物小靖蛚华岳载不重河海振不泄黔黎托囘命草木恃以茁造物相始终流年难老耋侧闻宋鼎就未可羽力挈是乃为公象何但纪相烈坐观满不溢玉铉无变灭
寄曹子方使君
使君未知我得自吞氊翁我未识使君已闻伯夷风十年诗卷里未面先从容顷我客东都寄声谢老农绣衣南州来是尔使君公为尔扫菜色无襦当夜缝东都逆旅人零落如霜蓬一?愿为氓归势鸟脱笼既登君子堂倒戈避诗锋紫芝秀眉宇东野凛长松怜我骨硉兀槽枥骈儿童秣以玉山禾不置凡马中去年溪城月使君马如龙呼我载後车诗月相朣胧朅来桑麻间午梦囘村舂使君亦留犊往聼长安钟相望渺云海烟雪迷西东遥传摛彩笔秀句争考功那知古槐畔苦语如秋蛩一笑答云山万事付瘖聋吞舟亦失水蚍蜉登背胷拂钟虽不铮缀履岂所工天高白虎殿日永明光宫去参鵷鹭羣勿羡高飞鸿
累蒙周开祖使君贬示佳章才拙思荒媿不能报谨勉次韵一篇少叙敬避老匠之意
居士称陆莲香山本流亚舌端元和风吹倒两鲍谢游戏笔砚间盘礴湖山下过眼尽诗材有欲天必借句源发肝膈输泻每不暇欬唾生江河奔放那可坝我诗沮洳尔欲过不足跨数烦见波澜意作蹄涔吓平生望洋眼痴胆不知怕亦识明月珠相投况非夜
对月忆满子权
长风掠海来吹月散百链青天豁四碧云霭不容缘窻轩飒先秋露气入簟扇空庭生夜凉蚊口不得擅人静暮客去坐偃适自便清牵睡思醒明发醉胆健披风睨白月瞪视不为眩未甘景独胜思出大句衒狂搜得无奇猛吐复自吮篇成若奴婢气骨终凡贱置弃不复收叹感退自旋起探君寄诗兀坐讽百遍骇哉剧雄劲百札洞一箭间逢骋新奇春云弄晴霰古意终重厚九鼎挂一铉吾尝笑夫人语富则自愿及婴爱君念始自信惓惓閲女当求嫱慕士在获彦鄙哉寻常者何用目识徧得逢诚幸多既别遂堪喭乖离时况久会合卜未先思之不可见飞魂不身恋秋城崔嵬高围我屹若圈安得擘风翅飞出不自殿巧为相见谋反覆竟未善惟当远相要共借月为面相离苟同天举目亦两见又况相去间才止百里县不知竟何如寄诗代请劝
见雪明日与祝山人游东湖僧寺访陈巨中教授留饮
风吹飞雨乾散作柳花球危檐下舞鹄老树腾蟠虬烟空夜色垂肤寸凝酥柔晓屦踏晶莹与君散清愁湖东十顷玉月落漫不收照我肝肺皎出语和鸣璆将我平生客步入青松幽此客气如霜逼人作飕飀嚼氷论世事怒颊赤已浮盘中水晶盐碧酒葡萄秋饮酒岂忧寒饮水犹不忧手冷慎勿炙置之鷫鸘裘
过静林寺与径山老禅曳杖溪滨俯浅涧寒洌可照随流而前即渊然清深为作数句以告同游
寒溪数寸尔下有万里天烟云自变怪寸碧殊湛然苹风亦可人寜妨暂漪涟终观镜面平与君受媸妍有苔緑蒙茸孺子俯可搴前窥渐难量忽此清泠渊鱼鰕亦无踪但见空月圆陶翁步屧处独俾支郎肩倚策心自知鸥鹭纷联翩
次韵叶权之
二年锦衣城坐怅朋游落双瞳不敢白但向湖山着顷当舍之去眼界垂落寞忽逢昔所倾人事岂容约西行追画鷁北首望金雀斯人玉树明映我蒹葭恶平生函牛鼎顾可作鸡臛干将久在冶宜有当槖龠大器不怱怱一飞要寥廓佳哉妙五言珠琲相磊硌长城矗金墉銛锋露霜锷向我寜可当倒戈为之却我生已数奇世味寒氷薄兹行聊尔耳外物矧可畧所喜得公游昬愚烦发药不重千金裘为公了杯酌
暑雨蒸溽奉王元规学士
老火尚偃蹇稚金殊踧踖雨如甑笠汗但作气蒸赫思君屡欲往露顶不可帻坐怀屋漏下蜗牛颇争席屋漏人自佳泥沙卧圭璧我衰了无营饱睡梦书策家贫苦无书岂复有漂麦不了汤饼事可致万钱客正须裹饭来濯足水三尺
育闍黎房见秋兰有花作
南风吹露畦苦菜日夜花同荣有蔓草托质多长蛇迩来合萧条凄风寄蒹葭禅房向幽寂云日暧庭沙竹根逢小春紫兰茁其芽造物惜鲜荣寜肯及幽葩偶出白帝恩未必黄锺家芳馨半孤冷萧艾终横斜譬如隐君子悃愊初无华深藏不自献清芬亦难遮陶翁抱踈韵对此心忻嘉离骚久相从浊酒不待赊纫衣濯沧浪援琴卧烟霞
解武康县印至垂虹亭作
娟娟东堂月瑟瑟北牕风半夜渡龙尾随我藕花中径邀此花香追路溪城东溪山久俯仰临别亦怱怱三年虎落槛一日鸹开笼何须见似人聊作逃虚空今宵花亦远余香归故丛殷勤此风月随我登长虹
岁寒而春迟闰正月犹有雪三日乃消今日方晴快
东风果来否雪意不肯消初疑寒作威势猛意反韶玲珑开琼花瑶草亦有苖细观如可人玉立耿高标华屋本无寒锦帐裘狐貂所怜小桃杏冻蕾抱寒条却看雨成花只忧身当樵语花慎勿忧春久属云翘徐行意不浅晩发必後凋年年緑暗时逮此红芳夭左提白玉壶右把黄金蕉往逐春未央不但永今朝晓来红日暾花信到柳桥
秋日书怀
秋日吐微明寒叶堕半碧娟娟竹弄影冉冉香引脉牕明棐几净水石涵虚白茶开睡足眼苔上懒行屐屋寒无燕雀岂独少宾客顾我警露鹤伫此辽天翮相对虽不言孤高比三益迩来世外心渐觉眼界窄儿时喜功名今念真戏剧平生翻羮手欲烂谁能炙岂待二顷田初无一?宅第当营糟丘努力期百尺颓然寄踈慵坐看驹过隙韩郎食不足苦心定谁惜那知落英繁吾食岂无夕举手谢飞鸢一鼠何劳吓
次韵张台卿桃花诗
使君园中花造物勤管领佳人含朝酒风软吹莫省正应武陵裔或写瑶池影谁云六果下【出家语】实抱千岁永得地倍穠华无人亦妍整舞困霞衣翩粧早燕脂冷玉堂摛藻笔一顾长光景谁识劝农心殷勤待遗秉【原注崔寔月令三月桃花盛时农人候时而种】
汪发强中见遗佳篇笔势高妙且从仆求诗以归辄为此数句
落落湖边松浏浏松下风泠然入君怀萧飒诗脾中清露泻笔端一扫浮埃空以遗愚参军仅免按剑凶三年耳目昏此语岂易逢亦岂务炳烺邂逅乃自工归囊一钱尽足用仍三冬他年太羮熟寜俟盐酪供
送僧觉归上饶【原注觉有妻子一日弃去为沙门】
上士垂暮年不受烦恼攻欲修沙门果坐怪须髪空言有摩尼珠自照迷妄踪当来滞碍心如以巨物摏妻子昔所爱今断如溃痈欲作大医王徧救瘖与聋长安坐寂寞饥腹聼午钟行归洗黄尘誓将扫青松一蠡渡长淮东望迦叶峯我走名利塲未可谈从容软语感屡发为我清心胷上士无住着此别何由逢
赠别讲僧若水
道人永嘉老口作智者语坐挥铁如意宝藏发深贮行住自如如当亦无住所踏雪来东山了不惮修阻孤云亦何心东风复吹去索诗讃行色我敢靳不与道人已得道逢魔犹龃龉古气生面目清流见幽?泠泠微妙音松风杂寒雨九旬谈妙用况乃超佛祖东归花木繁啾唧鸟雀聚道人具眼目要当反聋瞽万事付一笑鉢饭饱亭午聊以答道人缾巾过水浒
留别邵公言
公言雅知我良胜我自知往年得为僚税驾清江湄觉君有胜致真率仍天资定交倾盖间快语明肝脾我生七不堪百谪将安之官长笑不骂儿童容遨嬉掾舍等禅房竹树含幽姿其间有闲味共此非君谁驾言写予忧欲致车已脂往披五老云下采苍山芝翛然送日月万虑忽若遗朅来两溪上邂逅寛所思微风送白苹藻荇揺寒漪水清不受钓鱼细安可骑亦复可怜人鸥鹭相委蛇君岂鸥鹭羣鵷鸾往追随所遭即定分固有何庸麾我生傥可用岂惜山英移荣华如食荠贫贱亦尝饴顾今适当还捃拾聊充饥从君借蓑笠破雨收江蓠
赠禧上人
此寺昔荒寒蠧黑相撑支世尊窘风雨钟磬出茅茨吾祖过而慨开槖为营之一旦黄金宫突兀清江湄其徒则以安其道犹远而吾游童且白仅乃见此禧譬如蒿艾中蔚然得江蓠昂藏老鹤骨劲瘦寒松枝宴坐了无营孤香对逶迤海涛走牕槛江云翔屋楣全收眼界胜阒与人境辞吾方廹远游未可分清怡【原注清怡禧轩名】广监大师观上人为灵芝数百衆故乞从檀施乞米求予诗送行为作一首予昔为武康县令观师吾邑人也
灵芝有良田岁比万户侯平生不力耕以德作耡耰不许仓箱丰但知鉢盂秋木鱼一呼饭千屐如水流灵芝道亦然饱汝即罢休但忧汝易饱未饱非所忧後生真可畏见此观比邱昔常为我民今廼从我游得道於灵芝胷中罗珍羞岂特求自饱将副馁者求裹鉢忽何之西风送轻舟处处灵芝田多稼如云浮初以非种种今当不收收谁施复谁乞大块同一沤姑且置是事吾言亦谬悠羡观一身轻翛然逐飞鸥
盛暑谒刘公逹
伏金避老火遁日乾商霖天地岂不寛八荒一釡鬵此身沍寒乡骨冷势陆沉忽疑同然灰终得空汗襟闻有不热符莫致癸与壬平生习云水两足便幽寻佩绅接轸处念往汗益浸乃独款公关热行犯诃吟忘公鼎轴家谓是缁帷林有风静险躁无愠烦鸣琴置我弟子间岂不容鲁参公如天下雨焦卷聼雷音謦欬走旱魃噫欠停流金胸中三絶编寜独自洗心坐使人意消烦促变清深南山当朝隮暂卷乃至今万物抱暍意油然徯层隂
昨夜陪诸公饮今尚委顿未能起坐闻孙守出送陈祠部供帐溪上见招不果往戏作小诗寄之
孙公金作骨何独无燥湿雄姿逼龙虎风雨坐嶪岌黄堂烂绣筵春瓮融玉汁银台三见跋醉眼梦欲入公张两瞳电照我毛髪立平明郭西门钟鼓仍盛集我方拥黄紬势作蚯蚓蛰乃知千里姿追趂何翅十春溪葡萄碧饮渴谁当吸愿君苦留客堕翠应可拾未用奏伊凉舞红催玉粒
琳老所居植竹发笋而草茁其傍作诗见寄为赋一首
春风吹琅玕夏长苍龙孙未见拂云梢已引鞭骥根包藏霜雪姿隐忍苔藓痕其傍茁小草同出东帝恩恩深草先高抱箨殊末掀岁寒两何如一笑凝诗?
猗猗亭夜月
猗猗亭下竹娥娥竹上月微风静兰路水石相映发盈前婵娟子秀色粲玉骨褰衣往从之露泣苔侵韈
溪上
溪光照秋房娟然卧流萍水仙弄幽姿寄余汀洲情眷怀玉色子弄波濯尘缨夜寒有佳意属此泠然清【案此诗永乐大典原本阙佚今从宋诗纪事采补】

[book_title]卷二
钦定四库全书
东堂集卷二　　　　　　　宋　毛滂　撰
七言古诗
十二月十二日雪晴成允蔡君扁舟携诗见临次韵奉答
蔡子下笔生涛澜少时往往思涌泉便当自作五凤楼画楹刻桷皆蛮牋昨日千秋桥畔雪杨花蝴蝶相联翩径唤红粧弄春色千壶快倒万锦纒那知蔡子足践地柳车送客已复延揺竿孤唱颇自得闭门高卧初谁贤幸来饷子小楼日共看檐影移残年东堂夜寒劔有气北窻昼静琴无弦高门悬薄固踈矣所忧饿虎犹须鞭齿揺目眵懒自荐岂复珠贝如悬编仙人玉树傥相待只拟醉拍洪崖肩尧舜之事不足惊肯为儿女痴自怜故山鹤帐久不往白云封户端应全吏卒无令守叔夜弟子何妨嘲孝先伯伦天地席幕尔何处六翮犹争前平生小吏轻子美未害故人踈浩然子今风霰动短褐岂乏锦绣裁长篇东堂那记城旦语唯有诗律曾家传墨香纸滑霜兔劲明牕妙意常空圆客来指似寜信此自知食蜜甜中边
李白於宣州谢朓楼饯别校书叔云一首十二月初六日夜独坐松斋怀抱良不佳饮少辄醉庭下梅两株月色皎然倚树微吟偶诵李白此诗有会予意者次其韵追和一首
弃我去者昨日之日不可留醉我心者今日之日多烦忧秋风吹鴈渡汾水斜阳随客下西楼苑边麒麟守白骨半夜安能保明发小蛮为酌流霞春醉倚梅花满怀月暗香吹远月欲流松声百尺唤清愁早挂铜章老槐下短蓑独速上渔舟
孙使君见招以不茹荤得醉因过南禅老饭小休庵中作此诗寄之
城南病客食不足日与天随争把菊饥肠昨作细泉响岂识韭虀并豆粥五州自有定远侯虎头燕颔飞食肉门前麴封何足道酒出兵厨泻春瀑康成温伟秀两眉何啻五斛当一斛席中珍句出半酣但惊墨迳通羣玉不知清风静扫脾徒见秋电寒揺目相君脱粟好名尔何用留侯归辟谷我今枯槁固其分尚有闲气蟠空腹侯当下士屈体貌屡唤不来仍不逐羊臑鱼尾痴不食却覔山僧煮寒蔌敢烦龎生要栗里欲谢杨公向疏属午庵聊拂偃月牀卧聼春飇过修竹
秋雨杜门久之比晴一出前村归闻陆令见过奉寄一首
子桑闭门十日雨何人裹饭相劳苦忽窥晴色入踈帘径向孤村寻老圃不知双鳬念云水欲下雀罗风送起未容倒屣见王孙岂是扬鎚嫚公子长安秋雨乃复来山隂夜雪仍空囘他时乘兴幸告我请扫门前红叶堆
新酒熟奉怀曹使君
水沙卧瓮青綀羃浮蛆欲上真珠泣蒙漫崑山清露零洗下云腴和玉汁小槽决决秋泉语老盆艶艶春光湿不妨力饮荐寒英只忧秋老金肤涩先生何翅七不堪袍鞾裹缚肩骭急醉乡礼法稍寛闲倒着接?犹许入南楼老子冰雪肠咳唾珠玑纷可拾未许王郎见短歌【原注曹公自识面裁见三絶句】已容赵壹唯长揖【原注顷来归未及谒而公折简先至云第着帽进勿拘俗礼】迩来铃斋作禅观锦瑟间多山玉立【原注公昨日得简云郡斋极岑寂寡味】欲留一斗向吴兴何日南楼和月吸立秋日破晓入山携枕簟睡於禅静庵中作诗一首
西风初起无人乡云深万籁含清商山容便与新秋净稻花已作丰年香断蝉抱柳咽残月卧霞排雾通朝阳过桥寺影出踈木入户竹色来低墙蒲团纸帐两寂寞独有老桧磨风霜东堂老子喜睡人来借一榻乐未央含风涟漪开玉脊小屏晩緑横潇湘梦寒支枕风入髪过眼冉冉茶烟苍红薇花隂煮玉醴满瓯飞雪置我旁平生世味总如水老大纵健肝膈凉翛然此意不可道卧看石竹凝孤芳
出都寄二苏
滂去年冬去田里而西历春度夏出关已秋逆旅酸苦节物感人此诗书一时所遇之事以自见寄献内翰舍人苏公伏惟一览幸甚
近年好语开蹙额廊庙主人还稷契诸公彚进民所怀左必提之右乃挈善随类举皆可观野无遗贤静岩穴石梁有客少读书神接前人望风烈志与时违可奈何居贱好高谋已拙此身悠悠日江海吊影行吟事酸噎揣摩胸臆作西游不成兴起惭豪杰贾生恸哭初亦疑十年自觉流清血三书不用即山林将前复却何从决无因名姓累吴公咫尺天光阻罗列志士惜日诚可怜每恨平津当老节子云年少行所为今出秦关独疲苶郭门囓臂良感人仲卿蓄缩翻伤别叩关自鬻虽矜张扫门愿见犹摧折炙手门前车马多排肩屡进不得彻近来索米却求田结绶弹冠非所觖更令胸臆从谁开一刺怀归定漫灭槛虎饥馋尾漫揺水尽海鲸当蚁垤谁能忍耻寄我顔妻笑嫂欺安用舌北山记忆破腊来远水扁舟两愁絶云重山寒暝不开孤帆夜落严陵雪雷山老桐冻弦断不作南风相煖热一劔星昏共形影每恐龙寒呵古铁孟尝无炭暖置身杜虽有指不得结可怜危肩耸及耳浩歌能复弥清冽吴山忽见梅花谢天助阳春生笔下近檐呵欠面发红故絮卖钱不须借卖钱买船更欲西墙头立燕留新泥新开湖南接淮水楚山翠入天低迷细风平日两媚好嫩黄梢转隋杨堤河名已清色未改减尽狂湍浊犹在东风正和水面穗恃赖夷犹百无殆欎欎葱葱见帝台祥烟瑞雾真佳哉元都道士种桃手露浥风吹今总开山翠柔红亦得色鬬妍意不相低徊游蜂上下逐蝴蝶蜜脾未饱争喧豗幽谷黄鹂出晴昊乔木几迁枝叶老避寒何处过雪霜依旧飞来语音好少年走马红尘道绣勒锦缘金络脑窈窕花随宝盌飞暝旋风吹玉山倒可怜穷巷无芳菲良辰不得开怀抱闭门曝背借余暄犹得爬搔驱虱蚤逡廵迷目风沙颠已报新花去如扫乘离执衡又一时万物从新炎帝造柳线渐长成畏日苦菜秀时蚯蚓出烟绡雾縠自直钱故葛绽联遮肘膝凌人颁氷下霄汉谁信朱门自无汗蔗浆酪粉玛瑙盘牙牀角簟光凌乱石梁孤客赁屋居坐恐炊中忽麋烂蚊虻?肤俛聼尔何苦羣鸣恣喧玩生嫌蒿艾昏泪眦宁强掴撘酸吟腕墙隂壁隙又出蝎潜致小毒犹锥鑚巫师祝痛已复遭术非驱除真亦漫聼鷄起坐难饱眠庶寛烦促须清旦进不知名仍退却既来亦好归不恶羲和鞭御向西行出门感此梧桐落淡月孤烟侵晓昏小雨凄风动冥寞且欣编简堪卷舒那知羞?忧垂槖钟鼓声沉北斗高白日渐远倾葵藿楚歌忽断隔黄芦已见金山高磊落须臾崩车天上行长幡乱舞喧檐铎苍穹白浪两低昂黑蛟黄虬森喷薄开帆挿橹六鳌惊男儿信命方自若吴音嘲哳来船近共怜远客逃沟壑鸟勌知还羽翮垂修竹茂林欣有托故山茅屋良幽深清泉浏浏石凿凿蕨薇虽老芋栗甜拾穗行歌亦云乐买竿钓鱼谁更哀贳酒涤器人应谑士通五经取青紫请谢夏侯乌有此捷径须知自有涂枉诵陈编腐牙齿潼关坐息感二鸟耿耿此心聊复尔敢嗟与兄共槽枥但苦酸醎异便美拟希锯利効细黠天与钝顽难力砥五斗充饥未有时却藏手板投耘耔曩闻下惠恬小官颇怪少游甘掾史曼倩俄惊备大臣李渤谏官呼不起古人去就良不同刚成亦足称男子呜呼乘时正厄穷怅望临食空投匕丰山蒲牢铿有声霜气感发非击棰昌黎诱励方循循广文薰炙皆名士宋之善鸣挺有公愿助下风唇口哆当时一到匠石前至今人或疑?梓大厦未完公勿忘可惜空山终朽死烧桐愿献太古音处囊请试从今始烛光有余真可待无损公明公勿爱
呈蔡内翰
鄙夫十年江海客岸草汀鸥随步屧稍收晩景付长竿河伯供鱼慰弹铗烟云不鎻北阙心飞出乱山青万叠束书却入国东门觚棱瑞日明书笈蹇驴破晓踏春泥谁家暖气生牙颊门前宾客鄙可怜纷如寒蚕饥望叶主人看屋客看地士气萧条无一捻迩年恰得玉堂家名在执鞭犹炜?玉堂丈人廊庙资宝带垂鱼光遶胁棣萼青春自一门璇题白日常三接侧闻好士礼作罗纎鳞弱翮归渔猎蹉????岁晚曳裾人半雕鬓緑仍随牒涧溪幽菜傥可羞试杂万钱聊一筴
病中独坐
千秋桥畔桑麻村槐隂覆砌緑映门关门谁覔病居士掩书不读愔不言明牕养石作幽伴苍骨孤痩栖秋痕潇湘洞庭入眼界念随鱼鸟芦花根端知此想无是处聊遣幻变驱昏烦请言居士往少壮烹羊炰羔酒拍盆离骚百过亦径醉万事形影如空尊襄阳老孟识此意数凭楚些招其魂秖今流落口吻燥病乃乘间排吾阍病多诸念反衰冷念冷却觉丹田温此田不应供喜怒外物稂莠那可存诛稂去莠要及早俗虑可吐不可吞鷄犬相闻太古末居士中有五亩园舒迟不称子男服要须结佩纫芳荪
友龙侄来别留诗次韵
樵青煎茶青竹里汝欲过门鹊先喜我家千里凌风驹岂比虺隤鞭不起我亦西游倦始归久阔相望老白眉归家且与阿戎语长吟未觉长康痴雨急烟寒波渺茫念汝束书辞故乡归时先驱烦蜀令却过竹间寻漫郎
登闻鼔诗
九重赤涂高如天四海黔首纷於蝝衆蝝望天若无路区区有意常能宣乃知聼卑四聪逹万里呻笑如邮传朝阳门外登闻鼔鼓下章飞如急雨一声直堕勾陈中谁言天门严九虎江南小吏无技能鼓间餬口何云补仆饥马瘦晓徐行官曹下马初无营解衣小睡须臾散鼓亦十日无一声疑非官家设鼓意细问乃复知人情文昌相公眼如月坐见万里分毫髪苍生痛痒吾一身与汝一家无楚越有求径投家丈人鼓面蛛尘寄萧兀亦何道业冠臯夔民得由之初不知平生胸中医国法尽变黄馘为秀眉力进唐虞作元气酲醲病酒何劳治端知聼讼破症尔洞见五藏聊决之造化昇平唯一笔弼成尧舜垂衣日墨客诗人慕响来朱草嘉禾时一出登闻终日何所闻但聼清风颂声溢江南小吏未归山乞与居山相似闲半饥终未免索米饱饭亦复胜抱关鼓稀有声吏窃食媿此无用毛髪斑
隋堤写怀寄上右丞
前年买符入函谷归来柴车仍露宿似闻石室陈图书敢累山公为题目苍梧祗觉波浪高尺泽那知鳞尾秃已将倦翮谢风云便拟闲身寄松竹何庸复来良自嗤聊当尔耳谁能卜生长寒乡非挟炭老去刚膓徒仰屋此日可惜那敢轻流年已徂无计逐淮山可人长好色随潮入落裁瞬息隋堤官柳今许长前年雪里曾相识尚有寒蜩抱残叶晩风凄瑟真相逼斜阳更在柂楼明孤烟已转榆湾黑浊流奔猛似欺人前去高桅万牛力但令寸进殊不恶行或止之那可测朝廷无阶亦何往想见夔龙在君侧取士端须拔十五除吏何妨论八百为郎二世疑有命自着一生能几屐定知此意不在多久从笔研安能掷太常掌故本下才未怪间关难射策仲翁陆陆元先售却令小苑东门後人生有志将毋同异时善舞输长袖此去谁家借蹇驴偪仄终看饭山瘦平生读书过百纸本是烟波钓徒尔笔牀茶竈轻鼎钟雨笠烟蓑傲朱紫如今却着从事衫犹喜无材堪鼓吏自从束带对小儿久妨痛饮追名士会须出处今勇决进仍不合当休矣试来乞公五十犗投竿往覔任公子岂特区区守鲋鲵更与侯生向温水
比得狸一枚所过辄馥然有香时时翳兰丛下而引其鼻若能自择其所处狸之族最多独牛尾食之可口江西亦呼为玉面然彼以甘肥遭烹而此独以能香为人所贵非衆狸可望也为作此诗一首
春山得狸躯胁细苍头抱携香着袂丛兰密处曲庇身狐鼠何疑相睥睨定非青丘阿紫家恐是中台飡栢裔太真妃子紫绣囊一生长伴瑞龙香石竹花开浴殿暖何时馨郁栖珠璫秖今弭耳空山内时下山腰出云背弄香浅草已袭人试杂江蓠为君佩儿童手摩初不恶狐狸貌似安能辈糟中玉面甘人颐何食而肥蒸不悔东堂老子有香缘百和烟间囘盻睐相从真亦得所哉便呼铜鸭为尔配
和郭倅见寄
折节何须万夫後蟹螯居左杯居右先生老丑谁使然天孙安能司唾呕尚无一字得三缣何如卖之不龟手与公正自一家人公家日月余扃牖每得新诗如见公风流好在灵和柳题舆那聼仲举辞宣室应怀贾生久当年竹马定不乏旧雨垫巾无恙否我今信手任飜羮谁解苦心杯置肘看公隽翮当在前笑我劳驱空晚朽东山掩鼻直可人庸肯嗫嚅论不偶槛中揺尾未必然试看於菟薄栏吼
次韵奉酬蔡成允
蔡子诗锋新发硎晓压吾境横长城玉关食肉何足计饭山日午吟肤清叩门念子忧吻燥银瓶急燎苍蝇声云龙为子起风腋要使飞将身趫轻【原注秦系与刘长卿善以诗相赠答权德舆云长卿自以为五言长城秦系以偏师攻之今成允以诗雄於吴兴者也仆今日方与客煎大龙团成允适至遂共啜之】
对雪作诗未竟曹使君寄声招饮因成篇以寄
东风欲辞阊阖殿未向百花枝上见先拂瑶台玉蘂丛联翩时落玲珑片水晶宫中清晓寒蝴蝶窥帘轻瞑旋素光冷逼翠云裘元氷暗结青光研诗成玉屑带氷书兴随月绕清溪徧兔园老笔生阳春墨葩不待微和扇明朝当见郢中吟雕樽快覆鹅黄面
刘秀才明仲当赴礼部试从县令毛某乞诗聊作一首
君不见广文博士老郑?才名四十寒无氊又不见汉阳计吏赵明叔文章不如一囊钱胷中道腴五味足外虽枯槁中芳鲜不妨止有书一束索米未肯侏儒贤平生固用笔耕尔行发墨頴收丰年会当少见会稽绶勿嗟已卖琅琊田
次韵曹子方对雪以诗见招观灯
柳外东风旗影转身远鸣珂心想见碧瓦朱楼不夜城走马挿花春一片锦靴玉带簇金鞍囘雪惊鸿都转旋我书细字对短檠油尽灯昏月窥研那知研节有七盘但课旧书须百徧病骨烦招媿後车新诗乞与书团扇明年相望隐侯乡犹共碧霄端正面
对岩桂一首寄曹使君
玉阶桂影秋绰约天风为卷浮云幕婵娟醉眠水晶殿老蟾不守余花落苍岩忽生云月裔仙芬凄冷真珠萼娟娟石畔为谁妍香露着人清入膜夜深碎月寒相就酴醿却作伤春瘦弄雪仙人淡紵衣烟裙不着鸳鸯绣眼中寒香同谁惜冷吟径召梅花魄小蛮为洗玻瓈船晩来秋瓮葡萄碧
久客
平生故人同偪仄近者不见云泥隔男儿命好百不忧封侯起第如戏剧我痴正亦坐命穷眼暗头童守书策风吹破屋雪入怀独与蜗牛夜争席旧雨人来今不来唯有五穷充上客人生覊旅谁过我欲归岂惜还乡帻腹中郁勃不耐事何用使人轻跛瘠登山未厌日月流掩关但恐功名廹读书岂从升斗计劳生却为精神惜不能与君争上车主人未必如车泽但烦东风送帆脚揺竿鼓枻三江碧
仆性懒慢喜睡而吏事亦早休因得遂其欲琳老数语仆曰当屈伸步趋以散欎滞乃以诗送白术或云饵术能长生絶谷致神仙苟未至尚能耐寒暑其骨健轻难老傥然则仆异时芒屦布裘步寻此老於径山之上尔
先生晓开城旦书坐与老农相嗫嚅槐隂翠圆吏已散归来下帘手捻须胸中百纸无处使静看穷逹如呼卢身闲睡饱亦不恶何用一跃惊骀驽去年凿池筑潜玉清夜明月挂碧芦先生独吟亦径醉谁见露鹤寒相呼径山老人笑踈懒云当运动如户枢朝来此老意不已溪寺破雨遗天苏【原注术一名天苏】紫房鴈觜擢烟缕细根蚯蚓蟠苔肤茯苓虽老避芳液【原注陶隐居赉术煎啓曰芳踰玉液】团参已贵慙云珠【原注庾肩吾启曰竞爽云珠争奇氷玉】先生领意手自植衣袂馥馥侵蘼芜【原注香草也古人以藏衣中】从今抱瓮十日往欲将後健酬前劬何时一饱翳凤凰缑山月夜聼笙竽长吟往覔五色麟翩然那复烦双鳬坐看白驹变古今浮沤流电皆须臾此语险怪傥未然引年聊与昌阳俱不须仙人九节杖他年要与猱争途凌霄峯头覔此老登山过水安用扶
陪曹使君饮郭别乘舍夜归奉寄
金波灔灔棃花玉【原注是夜饮器】春色两枝娇映肉【原注当筵见牡丹两枝】夜堂鸎燕落梁尘秋帘风露昏银烛勌客归来半白头旧约参差两黄菊新年斗酒亦径醉道旧驩然能五六御史家儿反温克风前玉树何由俗上客凛凛八尺身秀在两眉诗在腹醒狂司隶醉奈何猛雨澜飜无软热不嫌呼酒反劝君要看春空云郁郁【原注时主数强人酒】明朝宁辞一日病清时未可三闾独倒冠落佩郭南门长庚晱晱山簇簇囘头一笑堕渺茫卧聼桐鱼唤僧粥曹使君置酒石桥山用肉字韵作诗见招不果往复用前韵奉寄
玻璃瓶中新压玉趋脍腥唇脯麟肉紫丝步障破烟霏饴鼎灼炊千蜡烛山英饩公却薄相木兰坠露和秋菊此公骨秀气欲仙石室名深三十六端知仁祖有胜致岂比彦伦徙隽俗速收熊轼屏旌牙细步云梯上岩腹局畔虽无斧柯烂林间恐有蟠桃熟素书自愧无因缘蕙路难陪踏芬郁南山食蕨得我专东山擕妓唯公独他年丘壑定参差小留莫遣归心簇相对行厨洗玉盘松花自煮顔家粥
谢人分寄密云大小团
密云不雨西郊黑小龙蜿蜒出朝夕【原注池名】中有濯枝三日霖可洗流金千里赤大龙雨足意貌闲万里泽流才一息无心自为百谷仰变化风云聊戏剧一杯洗心未足言看瀁沧溟太空湿大月已圆当久照小月未满哉生魄雨龙出此云月间背负青天拥霄碧岂惟大旱有云霓解作丰年雪花白黄绫袋子天上来本是闽山早春色金盘珠露犹浥封琼房玉芝记相识朱门日上三槐梢大官初颁万钱食松风忽响第一泉乳花徐开练波立我公胷中氷雪明不受一尘乘间入宁烦多饮气自清乞余贱客犹能及此客覊贱亦喜茶老叶唯知煎若?藜羮粟饭每称是九天云腴讵应得旧闻作匙用黄金击拂要须金有力家贫点茶秪匕筯可是鬬茶还鬬墨东归得此希世珍真同被褐而怀璧笔牀茶竈下三江欲寄残年向泉石砂缾煮汤青竹林会有玉川来作客
东风辞【原注代人作生日】
冻云不凝层氷活阿香推车上空阔龙蛇梦惊鳞甲暖霰雪影断清光夺玉帝手持发生机驰召东风俾回斡东风驾言正月头先驱持律吹九州劳苦万物抱憔悴嘘呵太和如汗流草根暖回土膏动僵冷尽起寒威收习习熙熙远相属原隰龙鳞吹小緑韶光渐深人不知但见新新自相续珠玑零露日缤纷要助东风力作春向使不来慰枯槁正应合抱皆樵薪眼明初破玄冥黑咄嗟万物囘顔色何但桃李着荣华未遗兔葵并燕麦万物之命悬东风谁云兰台敢争雄披襟受之不容易羣公不有归我公我公人英国尚父代天与天通肺腑夔龙土苴直唾弃有作自令物鼓舞为时生公岂非天身任重大宁偶然气压千官山不动德行四海春无边东风功成看万彚雨露涵濡宁惜费我公经纶亦如春惠养元元作元气万口祝公如一辞愿公顔朱髪常黟那知东风共无边年年会与青春期
上曾枢密
燕齐日暮客不归新丰主人岂相知不须买丝绣平原不用黄金铸子期会当酸咸有同好主簿且须归祭竈请见临川太尉公此语难为俗人道我公悦士甘如肉万钱供客饭脱粟读书始堪属大事谁论少文织薄曲眼看齐相不六尺太史犹忻事鞭策胷中端正在眸子岩电两瞳秋汉碧致君尧舜不足惊升平本付公辈人西郊浓云含雨色可胜枯槁怀阳春门前宾客马如蚁谁是我公天下士趦趄欲进仍厚顔纷纷无乃辽东豕蹇驴破帽栖尘坌曳裾最晩空余恨草奏犹堪试傔人无令归作潜夫论
元度生日
临安有山挿圆紫公家松楸当峻峙子胥涛江相向流秦望横前为案几衆言北山絶雄胜世当公相贵莫比那知上帝赉良弼岳灵孕秀初萌此有山如是固有人兹虽人为亦天理公生尚少抱经纶前无夔龙何独似胷中五经通圣人笔端三代尊天子富贵相寻蚤厌余功名自会非所喜惟天五福不可求与公俱生亦久矣生日寿公宁免俗强复嗫嚅空可鄙矧我何物可厚公世味都如一杯水古人白髪痛扫除强饭黄精力能尔公飡道腴睟在面何待草木坚髪齿愿公廊庙等山林安乐百年无此彼非公自寿盖寿人坐看同老陶唐氏端如八柱屹青苍共承峻极何时已
隋堤采蕈
老夫少时性豪侈颇复慨想诸公子家徒四壁不自怜客来笑呼客且止牧羊幸得时击鲜种秫足救缾罍耻萍虀豆粥何足数红粱雀黍屡登?老来百呼无一诺空瓢但酌三江水侍祠何功费太仓月赐万钱良过矣秋采菊英春采荠岁月无忧三百指西湖两年相慰藉东风为长蓴丝紫年来吏满官有程退无可耕那得已晓猿夜鹤谢游从笔牀茶竈供行李异时浮家淮海上鱼鰕舟量贱无比白鱼截玉数尺长本不论钱数鲂鲤只今寸鳞乃许价无鱼自应相贵尔谓当此行且空饭弹铗而歌遶淮市谁知一饱不足虑造物尚得相料理榆堤雨润风力和老杨出菌鶵骈觜轮囷长芽长云叶磊落小丛攅玉蘂呼儿采掇归自烹不遣辛酸乱清美五芝风味均茵凭八珍品目当奴婢不贪俎豆逐驽马肯同腥羶怒蝼蚁君看五鼎或杀身未如老杨饥足恃後逢枯朽慎勿薪太和蒸之有如此
早春
女夷争名亦早计凌寒破腊囘春意不待梅花送消息细风平日先妍媚野塘氷鱼翻暖緑官桥烟柳揺寒翠佳人青鬓耐时节彩幡初贴宜春字唯有朱顔不我留岁月翩翩定容易柳车载穷安肯行若华翳日何当试忆昨狂心逐蝴蝶?月追春藉花睡如今佩犊老东冈杏花菖叶催田事眼看风光搔白头斜阳抱来空多思师文莫君以诗从仆求字顾非所长聊作一篇姑慰其厚意而已
广文无氊风撼颊冻坐慈恩书柿叶乞米珍题矫龙凤望粥娇儿闹鹅鸭不须欧家管城子镂象雕犀作袍帢娥眉曼睩初丰容一笑自粲非宝靥当时临池亦苦矣烟苍雨暗漫襟袷几何白骨变黄泥安用玉轴留华箧要当约略记姓名作底碑傍坐疲苶我今姓名亦懒记几砚尘埃卧羊鬛君诗求字得我惊索金悬磬真所乏归田当赋覔桃诗岂有来禽青李帖
上湖守余行老
先生吟文烦颊舌未免诸生笑於列跋前?後谁使然只有名多磨不灭燕公策高思精壮笔下辞华烂文缬岳阳少屈何足云自喜江山助清絶墨畦笔迳久榛芜道山初识今文伯凤凰池畔未归身水晶宫里重游客读书不知已几世汲古长余绠千尺莫贪云水供醉吟尚有典章须粉泽防风山前痴病吏自笑着书玄尚白蓬头承甖十年事过眼法书今雾隔那知流落得依凭天与虺隤寛辔策汀洲白苹春几许江南日落汀洲古风光无恙似当时犹与溪山相媚妩昔人苦吟终不尽秪今余秀当勤取阿房赋客旧主人试数文章犹第五
题雷峯塔南山小景
钱塘门外西湖西万松深处古招提孤塔昂昂据要会湖光灔灔明岩扉道人安禅日卓午寺外湖船沸箫鼓静者习静厌纷喧游者趋欢穷旦暮非喧非寂彼何人孤山诗朋良独清世间名利不到耳长与梅花作主盟嗟我於此无一得曾向峯前留行迹天涯暮景盍归来坐对此图三太息
寄程漕
风流三老今无有明珠双璧公其後长安初见紫微人山阳途识生风手同时蜀秀共差迟今日吴饿付忠厚吴饿欲饱谈笑了要使嘉禾出稂莠紫薇宾客多云霄谁数诸侯牛马走黄金单尽会屠龙白髪鬅鬙成画狗绦衣玉具无处覔将军纵在大夫取公归愿作水衡丞敢厌督邮辞五斗
寄曹使君
幕中墨客随车後架上牙籖遮坐右唯留笔研乃自鐍岂惜车茵容吏呕青霞老去云海深旧游尚见飜涛手寄声秀句风入怀坐念清标月当牖天公厚我过穆生何止餍韩仍饫柳请同韶濩公勿疑老马由来识途久近缘嗜酒识圣贤已付长酣无可否公当紫绶日垂腰我已秃襟时见肘慕公澄挠等清浊叹我雕汚终粪朽诗从子建岂易亲句语怀英那肯偶清风自已入公脾我如恶木何劳吼
<集部,别集类,北宋建隆至靖康,东堂集>

[book_title]卷三
钦定四库全书
东堂集卷三　　　　　　　　宋　毛滂　撰
五言律诗
代人和御制上已锡宴诗
赐禊追三日闻莺啭万年恩深重湛露气暖入非烟睿作端知圣清尊不翅贤眼明惊既醉奎彩下云天曲水传觞盛皇只布德初海波飜雅奏云露湿华裾晴送君恩暖寒收物意舒春耕无叹息庶不负于胥【原注笃公刘于胥斯原以居人民人民既辑而繁矣既听而顺矣乃宣之使出耕作而乐其事劝其功无永叹者也】
送夏辟疆解官
北风吹劲翮凌厉欲云奔门棒敛行色县花消别魂进舟寒濑涩囘首乱山昏珍重操刀事余言淡可吞
赵宣德生日
仁飇扇佳气暐暐自门庐闲日风波外长年霜雪余【原注赵休官今七十八矣】冻醪含凿落春意动篨?定有升仙骨黄精易扫除
送徐次山督邮之官
外台纲纪掾先辟汉名人霜隼九秋气风驹千里尘乡评元自好府望复名新竹箭黄金镞送君江水滨
访琳老题溪上小轩
小槛闲风物高僧秀肺肠隔溪通竹色开户纳山光拨雪晨蔬瘦烧松午茗香渊明归赋急聊复此徜徉登普宁寺岁寒庵面江山之胜令人欲赋而长老因公出诗集相示作此诗谢之
此老诸缘薄诗情忽漫深敲门移稳字弹指得真心松竹藏幽讨溪山助苦吟解鞍聊为赋去不负登临
八月二十八日挈家泛舟游上渚诗
秋色向幽处浮家聊远寻醉来蓬鬓乱卧入蓼花深云壑封诗物烟波留客心未应儿辈觉余醁且勤斟
和王宣义买菊栽二首
秋风有好色寄在菊花团弛担知新主临池得细看金房迎日秀玉露作香寒独负东篱意年来漉酒乾未见花盈把先教蜂作团孤根聊得售秀色後当看莫讶全开晩须知独耐寒云含堕檐日天恐露香乾闍黎从上人予往年香火院学徒也去之天竺益求其师之说归为邑人言之予自江东归见於昭庆寺喜其进学不已为作此诗
世外忘家子归来谁与游烧香如意夜茹菊鉢盂秋独节已萧冷诸缘应罢休渡江闻道日少为故山留
去国呈蔡元度
去国黄流急搔头白发新牛衣还卒岁狗监定何人奏傔宁妨跛为郎正碍贫鄙文无恙否醤瓿盍相亲书禅静寺集翠堂示堂中老人琳径山诗
烟岫供寒翠风帘舞小晴短墙分竹色虚户纳松声弄笔云窻暖煎茶玉醴轻端知孤桧月独伴夜禅清
次沈会宗韵
故人老萧散久客寡谐同病骨侵山雨孤帆落渚风水清应吊影坐阒想书空我亦青州阔经年不一中
谢陈进士见示诗赋并以为别
陈子赋可喜十诗仍好辞亦云余事尔何累壮夫为语浸初已漫笔峯时出奇息肩当益学葵圃未应窥
赵乐道挽诗二首
耆旧雕零尽归来悲故乡云山横爽气杖履属空牀蚤发名难没终荣德未央芝兰日夜长遗范在诸郎贫贱通姻好凄凉累赏音空知典刑在谁听短长吟飞鹤窥塘水眠牛傍柏林龟鱼迎拄杖犹出画桥隂
徐守生辰
徐卿二子後吉梦亦罴熊骨气本英物文华今钜翁聊因颔燕出已觉额犀丰谁伴岁寒色冰霜十八公
宿莲花寺顷从清献公游今十年矣
一径通松竹入门闻夜香青灯孤照佛斜月静归廊未厌逢僧拙终惭涉世忙十年犹彷佛一梦自凄凉
去国
马劒何妨壮琴书半不轻心通平野阔眼接衆山明老大空行李疎慵岂利名夏侯知苦学殊未劝归耕
林进士数见过又遗一诗辄以奉报
夫子胡为者行吟颇自奇少年应苦学今日定何之天地空羸马肝膓饱旧诗江边餬口掾风雨共凄凄
束装
束装亲匣剑拨火唤劳饙鵶散鷄声断烟低野色分徘徊半树月拍塞一山云叫助日车上扶桑犹未闻
逢故人
落日仍江县相逢下马鞍频忧从者病可奈故人寒老大囊书脱平生匣劒乾长年只少睡忽漫语盘桓
欲入山访参寥预令探梅
谁作东州客支公合往还想无诗外事聊辍定中闲拂石须相憩留云欲共攀为寻梅发处先过向南山仲夏月夜怀陈西安【原注陈治邑有政绩不得于上位】
飞盖西园夜抽毫失谢君徘徊下修竹暗澹入浮云素彩漫仍见微芒细可分徒知此纨扇离毕未前闻十月十日访琳道人於禅静寺与之徘徊泉石间甚久道人云有大龙团藏亦数年食且几尽因出刀圭许而龙躯仅余一爪色理极苍古又云赵清献公尝得须菩提画像乃张画壁间煎所谓龙爪以饷仆迫夜来归坐县之东堂见月奉寄一首
道人泉石畔饷我欲盘桓见爪苍龙古颦眉古佛寒家风真草草诗句自珊珊今夜东堂梦云披月万竿【原注集翠堂後山势坡陀可喜四隅修竹森然今夜月色澄皎定有清趣】
崇福宫雨中种栢
未障侵檐日先留出殿烟雨根蚯蚓活风叶凤凰翩直节从孤瘦寒姿定老坚君王千万寿合作酒如泉
和贾耘老【有引】
蕞尔小邑在桑林间豚肩浊酒苟饱而已足下乃幸临之顾无以相娱乐别未三日老仆即被病卧家至今殊未佳健得书承感寒竟未去体迩来定已宁泰否示二诗良佳属疾一篇辄和云
渴令平生病年来病更多腰仍难老折膓亦旧无他知子眠三迳逢秋欲七謌勳名邮传尔唯日饮无何仆方伏枕呻吟中强继此诗既自道仆意末章聊以奉广十八翁不足云也园亭之什亦和云
河阳春在否柳外小朱扉曲径虵应鬬危檐鸟欲飞主人同燕幕归意属渔矶莫待羣花笑秋风鬓绿稀【原注仆年来两鬓星星耳聩齿揺百念衰冷岂复花间人也亦为後人作狡狯尔一笑足下何时能复至此仆襆被裹粮唯日须归去无他念也】
熊侍郎挽词
蚤见声华就终违勳业寻余忠朝露泣遗直夜台深威落诸蛮胆恩留五岭心从今舍人様万栢覆萧森
题陈用中行藏楼
此楼托萧冷莫会子登临吊影漫愁独书空谁语深帘开不尽眼云起未休心咫尺顔渊坐高风无古今郑君瑞示同诸公游定空佳什仆亦久欲与君瑞寻春衰病方窘风雨以故未果聊次韵一首
佳哉五英隽并驾玉为林倾盖分不浅好山情已深【原注君瑞亦近至此】春光不约畧晴意恰沉吟老病未堪出诗锋遥见侵
送教长老入山
秋容正揺落山意恰凄清冰彻万缘冷云随两屐轻冥鸿那复下膏火莫重明天地邮亭尔百年真倦生
送僧常妙还永嘉【原注妙持金刚呪为人驱鬼物有功】
杖策辞江寺秋途谁与偕霜风侵布衲草露湿芒鞋收鉢无余事还乡非俗怀金刚真有力魔避不须排
无畏道人居观音院奉寄一首
松石真佳伴云山得破顔高人本无住倦翮自知还诗外尘缘尽斋余齿颊闲何消一句子截断碧溪湾晓出响应山过静林道中奉寄琳老【案宋诗纪事题作晓出定光寺】
晓色开霜坂饥乌啄麦畦山腰余雪瘦天面冷云低寒意梅花北【原注静林殿下有梅数株】禅心栢子西牕前借残月照我度前溪
下渚湖
春渚连天阔春风夹岸香飞花渡水急垂柳向人长远岫分苍紫澄波映渺茫此身萍梗尔泊处即吾乡【案此诗永乐大典原本阙佚今从武康县志采补】
题余英馆
故第园林改遗亭壁户新垂虹一桥月夹绣两堤春花落俯流水鸟啼怀故人凭栏看翠竹无意数游鳞【案此诗永乐大典原本阙佚今从湖州府志采补】
七言律诗
上林内翰二首
内廷吴陆善文书絶代如公可数渠科斗他年载深厚楞伽终日伴清虚济时即展经纶业华国聊施采色余想为君王话尧舜玉堂对罢夜何如
短褐风霜可奈何嬾求长袖舞阳阿九迁行辈青云满百谪形骸白发多束带壮怀浑龃龉角巾闲约亦蹉跎【原注某托於东都逆旅主人五六寒暑进不能追参高妙退不能伏奥潜深兹可鄙怜者也】山公有意相题目季绪无容独诋诃
次韵曹子方
盾威正赫忽衰残人意浑如水面寛触石端来慰枯槁随车定见湿朱丹初忧连畛秋无种岂望如云晚可观天遣商羊为公舞絶胜九仞见囘鸾
寄蔡学士
陆陆微生不可论半饥半饱过朝昏春来但见瞳花乱寒退长余鬓雪繁老愧门墙忝宾客归来耒耜教儿孙会应飞堕江湖去定向离骚寄客魂
师文莫君以仆治东园甚力官满且去为赋诗以道眷然之意次韵奉答
小桃繁杏何须论只要池边竹半林不养鳬鷖怜渌浄苦留风月伴清深後人来?十围木故老看移一亩隂分付庭梅管春色长官情味此花心
次常山简叔祥
归来久客鬓俱苍渐喜无人馈五浆未免高僧问劳苦【原注至此独三数僧自郡来】故应乔木慰凄凉山中猿鹤人谁健门外蒿莱想自长为谢邦人岂吾薄要当六印遶腰黄
柳轩雪夜
曛黄飞雪已填门独夜人依老柳根故遣卷帘从骨冷不妨开卷自灯昏余英煮茗春云动润气留香宿雾繁但觉诗脾两清絶可劳骚客赋招魂
书怀寄赠曾公衮
宦情光景半樵渔病惰仍忘百纸书赋就只堪供醤瓿齿残未可释盐车朱蓝要使辞秋断芝菌犹当出腐余惭愧少翁能下士马曹知马自应疎
仁义驿中【原注九月三十日谒告去郡】
骑驴何似贾司仓行李唯余古锦囊秋後恰容鹰脱架春来会有燕投梁清时无用材虽拙白日能闲策亦长惭愧平生负三尺一成泉石欲膏肓
次韵许簿游响潭囘
一派飞泉湿岭云岩花娟好尚余春黄紬病惰谁如我碧玉寒清自照人山水窟中为俗吏簿书丛里得诗邻一篇宠寄高难和万卷端知笔有神
东归呈元度
此生文字送分隂羇旅无材发噤吟鬓底星星侵晚色胷中落落负初心端知坐索长安米那复能弹单父琴投老襄阳真自弃蹇驴东去乱云深
哀程袁州
坐令荆国得髦英清献先生语不轻汉使曾观楚风俗蜀翁未识鲁书生杨林坠露随沉魄丛玉留诗负夙情欲问典刑波浪阔遥知兰砌五经横
郭别驾秋日行县奉寄一首
秋壑相迎故出奇便应到处小迟迟不妨簿领纷遮眼未碍岚光秀入脾小睡宁寻儿女梦新诗定写水云姿旧巾垫角风流在何许杉篁暮雨时
从范使君求酒
方寸陶陶事不根但知力饮送朝昏无田种秫空为吏有麴成封即闭门避暑此间真有意悲秋今日得无言孔公坐上多余沥昜满农家老瓦盆
重来
出门聊作书生咏倚马犹能梁父吟汾水宁无注书地秦关已老弃繻心重来樵钓深相识未遍湖山拟细寻白眼何劳预人事但知要得酒船深
属者观池槛清明泉激石立芦丛交碧文禽并绚翛然发湖山之远态无辇毂之浮埃杜子美云朱门之泥涂士子不见其泥涂良非是也
图书多似道家山池槛清虚不绮纨万壑春藏三石秀五湖秋入两芦寒冰泉喷激珠成贯绣羽沉浮花作团谁伴玉皇香案吏光风霁月在阑干
闻诸君不裹粮游山暮归清坐静林僧居相与乐以忘饥仆老病独在见遗辱君瑞示诗盛道僧居梅竹之赏辄次韵奉答
禅房何许最清深庾岭梅边晋竹林饷客好山胜挈榼遗予病骨任支琴应飡秀色咽溪茗想待暗香来水沉何似拍浮从我醉夜船藉月碧千寻
送巨中教授解官
天公怜我欲无邻得近芝兰久益芬定免幼安还割席拟从东野若为云归鞭那有蓝关雪别梦应通鲁水芹强饭勉之书满载与君千里共斯文
次韵琳老中秋月
玉斧修轮灭玷痕金精铸魄凝寒清缀云都去秋心浄囊露新添夜眼明气接瑶台端可御地漫银汉定谁倾何时天竺山前路细听烟崖坠子声
仲夏月夜怀陈西安
长怅浮云点太清只今何许问天晴浑怜短夜相催下不放孤光自在明幸与高楼通远览未劳残烛更前行此心对酒萧条在咄咄置之聊自倾
上执政
廊庙无尘监色寒私门谁启手亲关万邦和气君臣里一代文章伯仲间多士扬眉诣东合真人拱手倚南山青天白日才亭午不遣云随霰雪还
访郑叔详囘得花满盘作短诗以寄
参军肯自笑苍顔花趁篮舆簇玉盘賸取必知丛蝶恨欵行聊许路人看娟娟静静春情好淡淡浓浓粧色残已遣小蛮歌送酒故教乱揷竹皮冠
东堂独坐怀琳老二首
闻道年来多掩关高情定满渺弥间秋风不怕清难忍晓日应分暖伴闲欲唤扁舟弄云水已疑小阁厌溪山东堂枉把归来赋惭愧寒空倦翮还
栢炉烟冷尚余薰老去孤城愈不羣沙上晚晴知独往堂中秋思与谁分隔溪有伴萧萧竹对户无情冉冉云南北东西均是寄定囘归鴈不应闻
六月二十日舍贾耘老溪居旦起蔡成允见访仆方蓬头赤脚坐溪上乃用此见成允而君不以为无礼反寄诗有褒借意甚愧过情戏作一首奉报
寒溪破晓喜相过不怪蓬头尚养疴跃马怀金君蚤晚历阶?血我蹉跎诗人自与尘埃远病骨终惭粉泽多别寄钓鱼船上曲要留风月伴烟蓑
坤成节
穆穆真人第几天九龙扶辇下非烟定知蟾彩腾光夜聊待蟠桃得熟年国步无疆金柱健官声有道兔罝贤大邦欲効封人请珍重只园妙相僊
对月
柳梢地面絶微风一片寒光万里同冰骨直疑潜里换尘心都觉坐来空蚌胎有露珠成颗蟾窟无云玉作宫莫怪幽人吟到晓不知清兴自无穷
道上口占
屹屹高山自两边纷纷鷄鸭苦当前败垣过竹还当道脱叶凭风欲半天定恐黄茅藏伏兔更呼青汉落飞鸇一寒如此空形影独赖狐裘三十年
谢郭倅见访
及榻青苔叠乱钱端知肮脏倚门边蒿莱岁晚荒三径殽酒人踈问一?懒慢容教着帽进传呼惊起藉糟眠分庭未觉题舆宠下士徒知公子贤
建中上元以雨雪败悬灯以国忧罢行乐仆又以老病连日在告辱师与成君见示佳章聊作一首
老去追游骨亦疲黑甜唯觉睡如饴渐差素彩弄华发犹梦清妍侍曲眉愧甚雕樽负珠履独余残雪照书帷未妨管领东风在官柳溪梅不用疑
充叟九兄以书问鄱阳官况因亦问讯
信来频慰别离魂苦问官情却懒言多睡正随蝴蝶梦相怜空愧鶺鴒原幸无俗客于书户遥想青山对县门定是放衙能少事悠哉岸帻步槐根
去国
年来去国故迟迟坂上长鸣老益悲不作居山惭捷迳强须了事学痴儿风霜冷面何能笑藜藿空肠未厌饥里巷定无杨得意朝廷合有郑当时
红梅
何处曾临阿母池浑将绦雪点寒枝东墙羞颊逢谁笑南国酡顔强自持几过风霜仍好色半呼桃杏听羣儿青春独养和羮味不为黄蜂饱蜜脾
次韵成允寒秀亭
伐蒿种竹作清深洗石锄垣出翠纹玉节露匀新带月苔肤雨涩细留云四檐妍色开晴晓一亩浓隂寄夕醺陶令醉时烦客去梦魂潇洒与谁云【原注此亭旧为蒿莱之地今亭畔石乃故墙两堵材也】
十二月二十六日出郊访无畏诗禅暮归奉寄
寒郊独往兴悠哉问讯山翁破腊囘犀轴冰寒苕水句衲衣雪暗锦营埃归时烟树鵶声集望处溪窻山色来此意儿童终不觉闭门脱屩拂莓苔【原注无畏近自杭来出吴兴太守诗轴所居临溪开小窻坐见羣山仆归途二三里比至县斋此山犹在望中】

[book_title]卷四
钦定四库全书
东堂集卷四　　　　　　　宋　毛滂　撰
七言律诗
次韵方明叔见赠
法书乱眼极牛毛卒业何时愧李翺好在先生无燥湿老来秀句絶孤高不知蹭蹬沉鸾枳却念疎慵似马曹谁荐薛公经行着折腰江县岂殊褒
曹使君舍夜饮归步月出城山色如画作诗一首寄曹
西曹满百第相闻东阁招延气自春鸡肋天教辞怒臂牛心公与慰馋唇酒红欲去风吹颊山碧来迎月满身步入栢隂清夜急敲门惟有鹤譍人
对雪二首
玉京咫尺不应疑龙凤交横舞屡僛素色可能粧粉并真香直到齿牙知珠楼先晓月未落瑶草自春天亦私千里一裘谁有様邹郎吹律为薰之
空庭白凤舞毰毸扑帟窥帘去却囘柳絮似将春色到梅梢不认月华来轻盈舞殿三千女缥缈飞天十二台定有仙人来种玉蓝田归计少徘徊
桐君山邑人呼为小金山桐君所庐也
塔庙新严迹半空山前山後但孙桐楼台影压浮天浪钟鼓声随过岸风定有龙宫在深碧初疑海市变青红衆医不识人间病遗籙谁知药石功
代人和孟羽
东野多穷辄自鸣半生云水共将迎朝廷纎悉收遗老笔势巉岩压後生天上恩袍新草色道傍诗句古钟声出秦壮思磨锋锷欲破刘郎五字城
生日【案题有脱字】
要作人间浩荡春便应三日对东君万牛早汗十围木百谷终甘一寸云天下公侯端有种日边鸿雁不离羣宝炉善颂区区尔何似君陈德似薰
代馆职应诏和元夕
太平乐事及黎元桂月兰灯照有年景焰煌煌浮魏阙清光穆穆抱尧天皇明爥远辉星斗睿唱宣和胜管弦十二明珠供照乘夜光飞出九重渊
送朱朝夫过江北
爱君如竹可无君君去吾归麋鹿羣他日漫同千里月明朝相望一江云余尊尚得须臾语新句那能欵曲闻人到寄书应不识花间但觅醉参军
送遐举解德清县章
吏最年来三再书野梅官柳映归途不容车下牛将犊犹说桑间雉领雏万里摩霄看鹄举一城卧辙作儿呱东邻病骨谁料理十驾相追肯少须
和孙守三月二十七日开宴
绣段遮檐玉刻樽扬州春色最先醺落花风起舞茵卷秀岭烟生媚黛分酥面锦靴轻转雪粉吭牙板细留云要他桃李长依旧不借东君借寇君
次韵曾公衮
翩翩公子蚤知名诗句年来特地清客馆可应堪倒屣芜编曾不累悬衡南飞倦翮都无兴北道主人终有情想见绿疎前夜雨跳珠甃玉伴吟声
县境不雨数遣比丘祷佛於庙祀龙於社皆不雨闻龙居响潭水中往潭湄刑鹅而祀之初崖月微明有风飒然动衣袂祀竟云物出雨态生已而遂雨然岁丰时和盖造物者之力而龙之惠也至前此不雨乃令之无状所召尔县之诸儒反为歌诗以雨归令甚无谓聊作一诗奉报
自酌椒浆酹紫渊步虚声彻羽衣翩【原注祀日先遣道士作步虚声祓除不祥】坛心月冷刑鹅俎雨脚风揺浴狶天【原注雨书云河中云如浴狶乃雨】百里饱看红?稏一杯轻愧黑蜿蜒韦编漫记经纶事老对云雷却惘然
县境不雨祷响潭得之明日一龟出潭水上取以归县斋诸进士有诗因作一首
崖云送雨一村凉千顷扶踈绿颖香白马谁将河伯命缁车先趣大夫装老来未觉巢莲近远去惟知曳尾忙趂我还山先辟谷林间日月伴君长
孙使君约观灯以病不果往以诗见强次韵和酬
罗绮山前卷斾风夜游车马画图中落梅已恨青春减投辖那忧碧酒空座上精明唯定国【原注公爽健过人深夜对客不少见勌容】眼中耐久秖元同【原注来诗道苕霅旧游而故人之意惓惓不衰】勤呼为惜莲灯烂多病犹贪芋火红
灯夕当三日而罢今至四日五日国人尚纷然出游势不可禁天既雨仍作小晴老稚皆有闲暇不迫之色千兵所至驩呼随之此前未有也闻使君复为人强出聊作小诗记一时之事
廉纎飞雨为谁休烂漫悬灯总未收自是一年无叹息不妨五夕得嬉游後车鸎燕春声软前骑熊罴夜气遒两对红纱三百炬揷花携酒趂遨头
定光梅开仆以病未能往观亦缘此辞闾丘之约今辱示诗走答一首
七里梅花自一村县楼目断暮云深玉人为弄昆溪笛尘榻空横单父琴知有春心传庾岭可无雪兴在山隂金鞍簇马何时到试听东堂偪仄吟
伯骏同官以仆祷雨龙湫屡效百里荐岁熙和官曹无事作诗见宠辄次韵奉酬一首
荐岁熙和属卧龙得分闲暇与君同春筐缕雪衾裯足午甑吹珠颊辅丰蜥蜴兴云谁汝信商羊舞雨自言功州人欲识余霙雪寄与飞廉百里风【原注武康去州城百里前日大风折木随即见雪乃祷龙之明日也】
代张兰送太守
电转双旌雨结愁水流行色过芳洲賸风残月谁交取别酒离歌且驻留千里溪山记诗伯一年鸎燕识遨头朝天不作含香伴为想林间春意幽
代张菊
去年出郭麦风秋忆共儿童迓细侯烟雨一溪行色动管弦千里颂声留断魂南浦横离恨注目东山想旧游西槛露团春不管抱丛寒蝶伴清愁
王治中招余饮丹阳刘公雪苑英公在座主人俾余坐中席僧居左道居右衆宾列坐两傍曰道之所在也余敢当此哉为诗以谢之
宇宙中间道最大禅仙并立儒为尊谁将幻怪惊愚俗总向虚空认法门此土犹知名教重昔人尚有典刑存愧予晚陋羞前哲愿以乡盟齿弟昆【原注此後无论教只序齿】
和巨中游芝山
俗状尘容欲养成犹惭岫幌不吾扃任慵读律知难入忍睡看山辄暂醒兰茁有时应吐秀茗根无味强通灵朝霞夕菊全堪饱肯绐侏儒学岁星
次韵答琳老
云水肝肠要扫除笔头费尽淡工夫居山应免逢京兆过我聊当见子虚夜卧春蒲诸念冷晚吟秋汉一峯孤打包来作临卭客车骑虽无亦甚都
奉送径山无畏老人谒吴兴蒋使君无畏能作诗写字去径山五年遨游江南以归遂过仆於此聊馆之旁寺老屋三数间而已当坐名山胜刹大佛事而此非所宜安也
一生凛凛伴龙湫末後飘飘逐置邮老屋相安真喣沫扁舟独往亦浮沤晴沙照影支离晚寒研磨烟骨董秋八月惊潮飜口角铃斋说似古裴休
送参寥游京师
青鞵布袜脚腾腾行住湖山自满膺朝日已升天晧旰秋风犹弄鬓鬅鬙道逢京尹聊须避坐列诸王傥可登认取参寥泉上月绿烟开处在觚棱
次韵琳老
梦魂夜夜钓鱼台怀抱何当亦好开竹日一窻窥我病溪风三里送诗来天花散灭双瞳冷香烬萧寒万相灰欲与道人游物外故山情在首重囘
径山无畏老人从旁郡来解包武康观音院昨日访别云当走钱塘吴兴二郡谒林丰二主人仆怪其枯槁淡薄士当无求於世反从事於王公门墙下老人知仆意因云二公有道士我佛所谓大长者辈今佛长城在彼我当归之仆是其说作诗以饷其行老人常挂瘗鹤铭於座右自言得其行笔法又苦吟名於士大夫间屡过仆东堂饭每称吾家饭美以故并载诗中
海上仙人为守关杖头风月冷金鐶秖缘长者曾倾盖不为诸侯故出山瘗鹤字勤衫袖黑敲门诗苦鬓毛斑归来一鉢东堂饭自有溪云作伴闲
仆罢官东归过杭州寓六游堂而楼阁倚空江山在目仆甚乐之无畏老师自武康送客至此过仆於此堂之上留饭终日顷仆作武康令居县之东堂每与师饭於堂上数称东堂饭美每食辄兼人别十数年饭犹健也然师於世故泊然了无芥蔕独於东堂故人若不能忘情者亦复可怪戏作诗一首其末并道所怀
道人送客过林扃先识穿云拄杖声内苑深居无一念东堂久阔尚余情且欣能善将军饭未怪频飜吏部羮小住家风殊不恶一江明月看潮生【原注内苑老师新作弥勒殿桥名】
僧惠澄从余学诗
花开花落古东溪賸馥残膏今在谁後世那能接光焰上人聊复问藩篱散花高座真无事乞食空肠仅不饥急唤清风下佳树尽吹尘土出诗脾
上元夜
翠辇遥窥日角丰阳光浮喜散云同【原注十四日微雪】海山不动双龙矫天信频颁一鹤通胡越照临清景内唐虞消息笑声中六街鼓舞谁能强三尺儿童识帝功
五言絶句
过静林寺用琳老韵作四絶句
空庭不见人乌啄僧台食林深露未曦微风漏花沥且来东堂日相值柳桥西痴鸎吊落花全学娇儿啼橙花亦娟娟照水弄清白孤香少人知黄蜂自为客寒溪只数尺炯炯涵晴空寄目谁与论翠荇牵春风
春词
日催红鞢雪放绿蒙茸莫向东郊去王春在九重云母春冰薄毺晓气暾尚垂宵旰意加惠及元元雪尽牙籖暖芸生竹简香夜分犹乐此定喜日舒长精华初结纽璧水再逢春杞梓扶疎见君王自作新云避南山晓天囘北斗春荣光生八彩寿色两嶙峋君恩破寒色天笑觉春囘先暖延和柳曾无羯鼓催瑞日晖晖上非烟冉冉收晴川蚕可浴翠潋荇初流栢酒勤称寿椒涂蚤却寒静无游乐事殊阔濯龙欢晓光开绣幄晴色上金除初进春衣窄犹应澣濯余庶草将蕃庑羣隂自退消迟迟杏梁日长照紫宸朝八风调养力九地发生深共被年丰赐谁知日昃心睍睆黄鹂出参差紫燕飞君仁罿罻阔惠及羽毛微粉壁椒花馥瑶钗彩燕翩东风呼唤得随意作春妍日养千花气风和百和香君王自仁寿栢叶更称觞宝历垂无极璿玑转未央绣楹膏露润玉殿紫芝香穆穆清光外葱葱佳气中云天看斗柄寰海受和风玉甃兰封麝瑶池柳养金宸章先造化摛藻自春林
夏夜
毒暑弥三伏微凉起二更月窻风竹乱烟渚露荷倾【案此诗从宋诗纪事采补】
七言絶句
游石桥寄郭庭晦
乱峯攒剑护清幽万壑云烟暮不收欲就诗坛借旗鼓为君争取一桥秋
偶成二首
随风出岫不知归身落黄尘梦翠微本亦无心肤寸事故山却合自由飞
此生弱草寄轻尘辜负南山笋蕨春好去桃花破浪暖清风明月不辜人
琳老送瑶花数叶云作香烧气甚清馥
璀璨谁将玉作春天魔故恼老诗人金炉送在东堂手便有清香通四邻
德清五兄寄清茶
玉角苍坚已照人冰肝寒洁更无尘凤凰雨露生珍草不比榛芜亦漫春
送茶琳老
道人诗思前溪水流出山来亦自清谩寄凤凰台畔雪不妨竹里润琴声
竞渡
风斾悠悠水薄船浪花飜覆自揺天汨罗谁复追忠义争快儿郎一棹先
石校书
按书使者过萧闲但恐韦编有蠧干岂识郝公藏万卷平生检校费心官
雨中采石菖蒲
皂盖铜章久污人青鞵布袜亦生尘今朝独向秋云里幻出林泉自在身
溅溅小水碧逶迤丛菊寒深蔓翠垂采得菖蒲未归去满身烟雨立多时
秋云作伴更谁俱颇惯登山不用扶笑怪河阳种花手杖藜破雨覔菖蒲
碧涧潺潺佩玦锵锦苔织翠护昌阳玉真新洗罗裙带流出僊云水亦香
小雨蒙茸湿槿花卧云鸡犬是谁家老人为指青崖路童子能寻碧玉芽【原注时问路田父亦携小童采药】
闻琳老欲入山今少雨想未成行奉寄一絶
野僧报我泉新白此老居庵山更清雨?故应须小住云寒端未出相迎
题贵溪翠顔亭二首
寒声着叶冥冥雨晚色遮山冉冉云且喜翠顔长好在水边小住可无君
船中自带红泥竈亭上亲煎白乳泉唯有溪山知此意水风吹面晚萧然
赠程巽山人
十年贫贱欲如饧媿客殷勤话此生试与宋君寻卜肆长安东市雨新晴
许子遇示二絶句见索乱道因次韵奉酬
苦吟正在郊寒处【原注孟郊乃邑人】露草秋虫亦共悲过我聊当煮彭越不须苦觅外孙词
笔头风月无多子尽是前人追琢余岂有声名到温李仅能楚些属三闾
正月三日游证道寺
水畔山前蹭蹬身三年鱼鸟许为邻临当解组槐隂下更看酴醿一夜春
题上元雪作题证道寺
故岁婵娟独自来今年更唤玉妃陪要知霁色本无际端放眼中云雾开
和郑叔详送竹笋
渭川春色到龙孙渐养侵云百尺根可惜斸来陪脱粟葛陂留得看腾骞
某获造司空府得至便座见文禽五六夷犹曲池上意甚得所慨然有感於衷戏作二絶句
许近清池养羽仪恩波稳暖自忘归长依竹石供潇洒不学苍鹰饱便飞
几年不解向沧洲矰缴曾伤质转幽端倚主人怜采色要随鵷鹭濯清流
石颐山虎跑泉久渫不食仆至山中为浚治而去
自洗苔肤一尺寒乌菟那复此蹒跚不妨为我照毛发正可与人监肺肝
顷刘子先学士守姑苏尝寄洞庭春酒得为西湖十日之醉今流落於此但觉村醪可憎戏作一首奉寄吴天用使君舍人
刘郎曾寄洞庭春小暖西湖十日贫老去餔糟无拣择高风空媿汨罗人
偶得佳酒分寄陈巨中
南岳夫人绿酒春近来未及玉膏醇穆生不许聊须强他日瀛洲是故人
春词
春逐东风行地上德随和气散寰区圣人中正观天下道本无言教已孚
冰销玉液鳬鷖喜日暖宜春草木长忠厚家风传八叶太平光景接三王
好生恰对发生时寛大恩流涣汗飞雷雨解成僵枿动蓼萧诗就远人归
天光地气与年新不觉人间一物陈初令雷霆端有信旧余霰雪敢无垠
仙桃欲拂朝真脸禁柳忙催望幸眉不会君王春思别杏花菖叶在农时
冰开御水龙鳞细日照宫梅麝炷烘欲看人间花灼灼不妨葛藟共春风
诞敷文德金铃振尽纳熙河玉律谐御柳宫梅动春意朝来黄鸟亦喈喈
玉殿重帘卷水晶椒花栢叶圣人清千春万岁承明主长听云韶歌管声
雪才盈尺云隂解风不鸣条雨块完春力急催冬事退君王寛政不恒寒
君心与物为春久唤得春风破腊囘天近自应通信息梅花不用犯寒来
春色年年染御沟鸭头轻绿弄花柔今年春到崑仑上九折委蛇舞翠蚪
截肪初见昭华玉刀出昆吾宝籀开天助君王敷大喜安排春色探先来
御沟梅柳寒犹噤芳草池塘暖尚微玉色怡融何事喜一年苔绿遍圜扉
宫漏迟迟不受催出花光景渐徘徊万方日日春台上不道东风恰始来
雕云燎馥沉香暖彩胜风翩玉燕寒天上春光来咫尺琼花瑶草徧阑干
琐窻朱户无寒到长似春光日日来自是螽斯载风什可烦箫磬祀高禖
靧面桃花有意开光风转蕙日徘徊昭阳天近知春早玉琯东风破雪来
日射觚棱气郁葱露华犹冷玉芙蓉琐窻朱户春光暖珠蘂琼花无数重
腊寒辟昜沉香火春意侵寻玉琯灰隂德承天专静厚发生有助到根荄
风来太液冰先泮日照延和柳未知翠辇不缘花事出行看荇带绿参差
某视田至福庆院唐向履道归衢与之追路于此邑中学士成能师与刘知常汝明莫若师文咸用古士服肩篮舆从仆游秋尽一日谷既登塲郊行十五里间见牛背儿皆有厌鸡黍色时近境稍有以谷不粒闻而天乃独以穰穰满家遗五邑民岂造物者哀令治亡状姑用一饱盖其惭面耶遂与诸君饮酒于翠屏轩煮茶于秀巘亭赋诗以相娱乐今日天寒霜下四山苍然卢橘始花五人举白相属口不道人间事孰知仆乃沉埋簿领中人也
栏干倚尽赤旃檀卢橘花开秀巘寒会取虚庵留客意小牕踈日上蒲团
蔡天逸以诗寄梅诗至梅不至
应念萧寒槁木身殷勤分寄岭头春冰肌玉骨终安在赖有清诗为写真
罢官次常山寄郑叔详
闲身已置参军帻归路仍推处士车石室散仙当醉起试传消息过烟霞
与郑叔详饮石桥山
喜得青州好从事共登毕卓拍浮船云烟已借一千日山鸟不须惊醉眠
见戏【案此题疑有脱字】
薄命何须问大来时时废卷秖孤咍故园松竹空荒径可胜渊明一赋催
欲访天柱山闍黎寄一絶句
三年不到上人家目断晨烟与暮霞急遣寄声堂下水便来洗眼看天花
琳老惠麸乾走笔奉寄
何人弹铗苦思鱼食肉而飞亦任渠谁见东堂病居士山僧乞食亦分余
汲水禅静琳老寄诗因次韵奉寄
云脚涛头气自寒了无闲梦到蒲团翠庵只在东堂里底下扬眉直下看【原注来诗云瓯面乳花谁共看因以奉戏】
跋李伯时醉僧图
道人三昧一壶中笔下惊蛇怖小童日日松间好消息酒香先过野桥风
访琳老闻出赴供
宾头应供未还家聊借僧窻自点茶此意不须相见说已知秋色付苹花
别归云庵端老
何年败衲裹虚空雪雁烟鳬不受笼未信归云便端的一船明月四边风
寒食日过翠峯塔院示法海道人
云烟七级赤旃檀龙护金函佛骨寒问讯道人春到否瑞香花谢倚栏干【原注塔院栏槛外植瑞香仆至已零落无几】
子温以诗将菊本见遗数日适病伏枕今少间戏作三絶句以报
破烟涵雨得春丛想见当年老范公多病未须求茗草此诗浑欲愈头风【原注南人作菊茶以治头风】
尽锄芳草春应怪初种黄花秋未知花外种松松外竹渐无蝴蝶到东篱
更作天随求枸杞试从子美觅黄精但知一饱轻方文不为秋毫要眼明
春晓
东臯纷绮水潺潺翠拂官桥柳欲眠出谷黄鸎终好在辞风红树稍萧然
酴醿春晓与谁芳自是新来雨露香燕子觅巢终软媚杨花满路尚颠忙
炉香烬冷夹衣寒雨过园林翠作团剩得风光何处着红蔷薇搭小栏干
池塘绿浄了无尘造化裁余十日春月树清深语鶗鴂几时归去亦谩人
二月二十八日祷雨龙湫
折腰五斗自难堪每为斯人食不甘赤地黄埃迷泽国老龙饮血亦分甘
过浄林杏花下微见晓色
篮舆度水犯云巢拂面垂杨翠欲交春睡稳人殊未觉半分晓色到花梢
过吴淞江
参军身外秖图书独与吴江分不疎归去他年当辟谷嬾随波浪觅鲈鱼
题琳老所携二苏书帖
道人此书欲在眼扁舟一宿亦随身霁月光风开玉轴千年髣髴见斯人
和孙守
囘首长城卧落霞云开桂影过昏鵶不须更要千红翠醉眼灯前已乱花
散药过东湖戏作絶句寄陈巨中
谁为苍生起病癯参军药裹欲何如湖东道义为鍼石不用先生肘後书
次韵王宣义见过夜饮四絶
空琴谁为奏南风坐看幽香走篆红定卜糟丘度余日此生那复问蓍丛
凄风落日酒家天何事囊中长一钱快见渴虹横酒户归须残月上吟鞯
崔郎傲兀见孤罴笔势纵横欲发奇赋就何人知犬子杯深自喜对鹅儿
肯为张卿贵作奴不嫌唤客手携壶全胜一叶唯茶竈未负黄公卖酒垆
灵芝观上人房植紫竹一本覆屋其上以庇朝日顾雨露所不及也疑其当憔悴枯槁反蔚然劲秀为作一絶句
堦前紫玉似人长可怪龙孙久未骧第放烟梢出檐去此君初不畏风霜
访孟令不遇
扶病寻君君未归添香应惹踏门衣东风未破桃花萼雪压余英蝶乱飞
常山孙令见过仆未起孙题壁而去作絶句寄之
醉乡冉冉梦游闲一夜凉风唤未还可是应门无稚子双鳬仙去定谁攀
门外初为罗雀地壁间偶见换鹅书忽然兴尽何由揖拟遣长须致鲤鱼
夹道老槐分晓色出楼寒鼓报衙声解牛敏手仍投暇梦蝶闲身尚未惊
送茶宋大监
凤凰山畔雨前春玉骨云腴絶可人寄与青云欲仙客一瓯相映两无尘
玉兔瓯中霜月色照公问路广寒宫絶胜自酌寒窻下睡减悲添愁事丛
响潭
水面平铺映碧空夜深明月照龙宫猿啼未响潭先响一树花开两树红
游翠峯寺
隔墙杨柳舞腰斜傍砌鹅梨玉作花此地风光谁管领小诗收入长官家【案以上二诗从宋诗纪事采补】
昼寝石颐寺
何人支枕古邯郸孤卧僧房四面山故遣白云遮谷口不教幽梦落人间【按浙江通志增】
<集部,别集类,北宋建隆至靖康,东堂集>

[book_title]卷五
钦定四库全书
东堂集卷五　　　　　　　　宋　毛滂　撰制
龙图阁直学士太中大夫知亳州王益柔可差知江宁府制
勅江东钜屏莫极金陵惟我迩臣宜承重寄具官某夙多践历今为老成委以拊循庶言惟允镇兹剽俗繄厥靖猷服此命书往其无替可
承议郎直集贤院范育可权发遣凤翔府制
勅某扶风者蜀陇通秦之控也异时商贾辐辏狱市繁多故最为关中之剧郡尔能以儒学润饰吏治而又风俗习焉故因以命汝勉服训辞务修循绩可
朝议大夫守吏部尚书曾孝寛可资政殿学士知颍昌府制
勅入正六聨出分近辅眷维旧弼推锡龙章具官某温厚端方淹详博敏早闻邦论久典治官比厌剧繁屡申情恳永惟加惠固所重违袐殿华资陪京乐土往繄坐镇毋阙告猷可
表
进恢复河湟赋表
臣某言臣顷以县令守陛下民社於封禺山中日夜所以嘘呵父老磨砺子弟皆仰承熙宁元丰之遗德故臣於当时简书号令亦窃耳剽日久陛下初登纳牖之法座道隐旒纩恭默不言适大臣新用事颇失经纶之意孤奉陛下仰成之恩而觖天下望臣甚惑焉明年臣当改任西入国门窃於道路听聆风声尚因循而踵故也小臣不知国家治体其惑益甚未几旧德真儒更起於江湖上翔集庙廊於是其风丕变称陛下之意慰裕陵泰陵之神明快士大夫之心治与古合惟是河湟故封弃而未复臣惑未解忠臣义士所共愤懑然又未几湟中之地指麾而定隽功休烈无愧前日方圣谋独运天机默启而奇蹟未暴也将士犹休马解甲而枹鼓未鸣也臣窃闻缙绅之论老兵宿将之言咸谓狐兔穴深恃嶮守隘铠甲犀利其衆枭雄敢死而善战故将士不敢有轻老羌之心吞河湟之气然天声一临威武纷纭湛恩汪濊鸟惊鼠窜游魂穷山不知死所臣然後知圣人有作天应地随关机阖开神圣出入妙乎其不可识矣矧庙堂之老帷幄之杰仰奉睿谋如手应心此岂容天下所共知也臣【中谢】恭惟皇帝陛下练天地之纯粹揽道德之精刚行大人正己之事知童子害马之言倚丕基於南山纳衆流於东海使先帝十九年盛德大业上格於天下格於地中浃於人而外冒四夷昆虫有命之物无不仰戴盖自陛下夙夜追述续绍基构累积而峻极如是也尚乃兢兢业业无自广之色有为善不足之意故小大之臣咸怀忠良仆御侍从罔匪正人日月轨道风雨时节草木遂茂山川鬼神以宁而鸟兽鱼鼈咸若也荒服君长移珍抗手称臣阙下百姓驩忭中诚感发致治之敏尚以置邮为淹臣质之诗书考之传记踰唐跨汉引领轩虞所以称治者五六君而已陛下弃其糟粕收其英华接武治道如涉东西之衢超此五六君盖已万里矣臣本江东诸生材学行能无可筭录颇尝渔猎六艺之囿素知笔砚浅事陛下天纵圣学言成五经昭回之光下饰万物故褒衣博带之臣相与涵泳圣涯丹青景化而结绶金马之门磊落相望惟臣命薄骨寒抱病沟壑草木之年亦已晼晚尚区区诵书洛阳市中徒闻有四库之典盖曾不及兰台之蠧鱼者也窃闻王师扫洒湟中尽有故地功德显着声施甚美而大手笔之臣炳然在廷其所以铺张论述刻玉牒藏金匮者其笔势宜尽出班马右方凤鸣高冈鹤唳太清而小虫唧唧微鸣草间盖时所感动而不能自巳也故昧死献圣主恢复河湟赋谨缮写随表上进以闻
代人谢御制诗表
琼章妙句仰焕奎文玉斚上尊俯沾濡泽既共怀郢握之贵又独袖隋掌之明岂以臣滥被九鼎之司故常使识八珍之味垂光海宇共窥云汉之昭回不夜臣家独见璇源之圆折【中谢】伏惟皇帝陛下多能天纵盛德日新固已郛郭於五经不足喉衿於六艺训诰追三代之典则词章存二南之风流岂惟残膏賸馥将沾匄於後人是谓非烟祥风当缘饰於万物天清气朗昼色永於上林葩正华繁春工赞於宸翰宠踰华衮之重老增布帛之温愿子孙之相传付金石之同在伏诵膏雨之初霁益见圣神独运之功虽云羣生之有年敢拜君臣相说之乐
代人谢殿监赐对衣金带表
内监深严本有待贤公卿之选上恩优渥廼过意臣父子之间朝无一人之言泽自九霄而下圣主自为之奬目微臣何假於赏音苟一旦未滥於瓶罍是此生终辞於沟壑惟臣之遭遇可谓非常然时之滞淹岂无遗恨臣【中谢】伏念臣材非蚤就学最浅闻当百执事之间未免沾沾而自喜在九卿之列又羞陆陆而无庸每被使令了无称可差幸未盈於百谪云何不啻於三迁念当却扫於衰门遂恐坠东山之望宁意乘良於壮岁曾不知周南之淹超诸搢绅快如挿羽此盖伏遇皇帝陛下急欲求治每恐遗材虽俯仰太平出自圣神之独运尚网罗多士姑备左右之美观如臣何堪逢时乃尔身居供奉之内最为依日月之末光班随侍从之间何但陪鵷鸿之清集人间风声尘土之不到陛下起居饮食而预闻顾影若加华衮之荣抚心则怀薄氷之惧盖衣裳在笥臣有凉薄不胜之惭束带立朝臣无详赡可观之誉惟希古人之慎密以答上眷之周旋
代宋漕司谢上表
一麾出守所昜堪小垒而寡民八使分行将难副连城之重寄驰传趋宣风之旨叩阍无望日之缘对青苍识所部之江山见父老示当颁之德意【中谢】伏念臣器能甚陋风力不强空怀赤心素乏清问事主则有曾门之余烈家传尚藏太史之遗书岂忘激昂了无表见一昨备修书之数未几尘持节之行亟召置於府僚旋擢居於卿列念凄冷初荣根柢春施均被于惠风顾高华本絶阶梯秋毫皆归於帝力所以未及逡廵而退却然而深虞批抵之侵凌属当守垒以须期乃复阖门而涉岁曾未煖信阳之坐席遂已只吴会之除书方其多士充庭不乏鵷鸿之翔集特恐一夫失所尚计鳬雁之去来谁为臣言自出天意惟臣际遇非人力能此盖伏遇皇帝陛下允厘百工旁礴万物不令盛世致有遗才姑收尺寸之长亦异寻常之宠矧驱驾豪杰俯仰昇平天人所以调谐瑞应所以辨至鼐露沦轩辕之粹韶云舞崑仑之仙凝旒太紫之闲洞烛寰瀛之表恩行雨作威至电飞穷日月之所临罔恩威之不逮既臻远近之无事屡逢东南之有年使臣更复何为报国能宣薄效第当万艘衔尾助陛下惠养元元一节究心免微臣因人陆陆
进连理木表
兆民允殖惟一德之是归厥木惟乔当至仁之所及在木理何知而乃合见人心不约而自同玉华效祥甫被上天之雨露道山呈瑞近蒙中禁之风光远在偏州亦沾余泽况兹木之良异视他种而增奇独引一枝相望八尺修条中立屹天柱之承霄两干旁连矫虹梁而济涉尝考图书之所纪谓合海隅而为家恭惟皇帝陛下道洽无垠德齐有截开阖之妙物被於曲成覆载之均世容有异意兹表君臣一体而共理盖符本支百世以同昌念臣有固陋之愚虽孤民社之寄惟地出太平之象自成草木之祥敢佐太史之笔端庶备昇平之瑞物
啓
上中书侍郎啓
折杨黄华仅能入於里耳高山流水宁当嗣於赏音譬如凤凰见而羣飞嘤鸣沧溟开而衆流归往恭惟某官岩廊大老衣冠真儒金柜紬书独当一字之褒贬玉堂视草远追三代之文章至於穹庐奉对之专紫枢坐筹之密增重本朝於九鼎制胜遐方於两楹惟天之北斗中枢应国之南宫左辖方当翼宣元化辅成人文可谓勲德并隆文武备足是何区区路傍之小吏敢进平平纸上之空言所忧唐突於璠璵非敢争裂於绮绣藉令优假终不自量重念某才不如人志空好古铅椠浅事昔尝趑趄韦布半生初无表见亡羊亦何异於博塞不龟了莫及於封侯况羽翮不修合在榆枋之下语言无味谁收俎豆之间盐车甘驽马以同勤竹简与蠧鱼而俱老悟笔砚真取穷之具而文字乃招嫉之符徒使声鸣益悲尚无公干之逸气徐思少作可悔乌用相如之浮华宜清朝数免而稀迁媿古人难进而昜退发今短短而先化面久苍苍而包羞行路人得以揶揄士大夫喜於掎摭此而不去何所欲为侧闻遨游上公之门窃亦栖迟下客之座虽是尊卑之异等敢希臭味之同归况昔与诸生得共闻於绵蕝今随庶物幸并出於陶埏正应顾主而悲鸣先喜过门而大嚼矧屈借齿牙特达之论曾不遗腹背闒茸之微惟寒谷气迟未觉东风之解冻睇繁云目断但伤急景之雕年端念学殖之已荒无望儒林之擢秀日暮途远空怀三径之归月明星稀妄意一枝之托
谢举主啓
闻冀北之足已空尚烦收致类辽东之颡强献盍取惭归颇哀蹭蹬之年少借殷勤之论窃谓荐士虽古知人甚难或者好龙非真乌覩凌云之异不然相马失瘦莫顾负辕之良欲观其人当问所主初或收光而未耀终有泣血以相明至如钝顽敢累明哲伏惟某官雅属时望蔼为辞宗开卷绠长而汲深故得百家之渊奥下笔芒寒而色正独灿一天之星华未参高妙之游尚屈澄清之寄方广洪河以容物执玄监而照人如魏王之瓠无堪反浮沉而得所视无盐之貌可恶将刻画而难妍某肮脏寡谐流落不偶几欲请玺而治邺本非好竽而求齐平生多奇固有定数际遇虽晚亦岂偶然钻皮傥挿以羽毛蒸朽或出其芝菌未能报德何敢辱知
又
植当道隅衆且指为苦李投畀爨下自宁必为良桐但思襆被而言归何敢执裾以求鬻窃谓荐士虽古得人甚稀区区摇尾者了无可观纷纷引手者亦何所见苟不旁借声势则当外务衒沽藉令黑白判於目前未免寒煖移於笔下今见取於衆人之必弃使坐据於诸君所共争借清议未然或累公人物之鉴亦高风独凛已惊渠世俗之心伏惟某官邦家旧人师帅夙望雅抱远韵蔚为文华天子意在匈奴郎官尚淹於父老都市血流侠少京尹未害为循良谁使时和而岁丰本出政平而讼理晚遇有依刘之幸老狂惭荐祢之文苍骥方腾踏於夷途势当致远青松独磊硌於羣木气已凌寒乃欲分余力於驽筋缀和气於冻枿俾一旦轩昂於欵段或异时追配於轮囷某少颇观书初不读律名姓空沈於州县年光半度於江湖未尝知治而敢讳锦伤正如学医而惟恐人费倦龟欲游於北海拄笏时望於西山敢意提撕强令奋厉假以羽翰之力被之衮绣之言何异披乐安之沙终日仅收?粟聊试拭华隂之土半夜或出光芒永怀推毂之门孰是衔环之地
又
吊影江湖未尝备门墙之役借论牙颊谁当为根柢之容既不类相士而举才又不待察言而观色嗟乎途且远而几暮无乃树虽病而亦春伏惟某官蔚为辞宗雅仗名节进止自有表识闚看不为精神行陪前席之谈尚屈外台之计问利亦仁义而已欲婢妾荣夷公之谋理财非玉帛云乎盖寝饭昭奚恤之意故屣履以见宾客如悬衡而较锱铢甚若不材尚辱异眷重念某素着狂直无他庸能平生最耻自媒老去每发孤笑唯有鈆椠之技莫施簿领之间幸无箠楚之声未败弦歌之俗久将自考下下以归去安能更共陆陆而低徊敢意恩私首及孤冷独是丰城之光怪望者有能识之窃比周袖之良珍出则无肯售矣唯痛自洗濯将上报提撕
又【原注以文章可采乞朝廷甄擢】
扬子云貌寝而官卑经虽玄而谓白九方歅机深而识妙马本骊而谓黄世方共轻其书谁复独忘其外此盖先儒付之於悠悠者未应小子肯至於屑屑然借论齿牙沦愧肌骨伏惟某官早驰令问蔚为重人暂屈使华之南更未碍佳声之北去无负势骄人之气有好古下士之风谓簿书米盐非豪杰之标的唯文章人物真太平之丹青聊慨发以一言蕲振出於百里重念某年岁晼晚形体支离当投笔研而荷犁耡卖袍鞾而换蓑笠恐难待西江之水逝投老东冈之陂空托知音无从报德
又
仆射题目之几何可胜东南之多士相君亲旧之未及况无左右之先容宠借一言本乏半面往有市茯神而得老芋或至欲昌阳而进豨苓虽衆人之可蒙待良医而自判今犹飨万钱之馔撷杞菊而并羞又如作千金之裘搴芰荷而同制伏惟某官气大经世才高絶人驰声象魏之都弥节湖山之会求於公论宜即近班至於出滞振淹真得古人之用意所谓承流宣化是从长者之折枝第如孤踪误烦雅眷某才颖不耀辞华昜零长年与世而聱牙中夜抚剑而踯躅无言吊影有愧赏音借为赵魏之老或优尚念齐秦之路未效更当鞭後蕲副挽前
通问监司啓
八俊分行本自简於上意二星所向殆亦出於天心故欲赋皇华之诗必先赐清闲之燕至所以不待次而用端必有过絶人之资伏惟某官间世远猷当时秀望是独翩翩而蚤就何容陆陆以并驱唯金鸾振鹭之游将观步武顾木牛流马之事聊试绪余某蹭蹬涸鳞独速短羽鬓发未老而先化田园将芜而不归姓名虽不序於後尘形影盖久依於美?每欲追踪丈人而独往何敢刻画无盐而自媒第尝得糟粕於断编亦时有笔砚之浅事必当缀履请径同两钱之锥或许扬眉愿少借盈尺之地幸读书不咍於妻子将定价谨属於君侯
又
狱市并容衆仰冬曦之爱鹰隼始击共窥秋汉之清方人主欲观昇平之风矧使者能养忠厚之气顷旄旌未辱盖光彩已先恭以某官搢绅重人宗庙珍器况平番乃属老手正自谈笑而有余唯经纶久抱雅怀尚复卷收而未究某日暮途远肉缓筋驽未伸堂下之一言先辱盐车之顾独负胷中之百纸敢羞酱瓿之须
又
少年好学初如蠧简之鱼晚节为贫终类太仓之鼠夀陵欲归而步既失单父虽细而形已癯尚何可言苟幸托庇恭以某官气并冬日词摛春华汉使绣衣尚提三尺之法道家玉字即观四部之书方求史笔之精魂当属文章之司命顾江生无买名之意仅存覆瓿之余闻韩侯有定价之声辄累悬衡之下
又
初观除目忻属我辈於老成远临传车想见国家之忠厚伏惟某官学历阃奥气摩云天囊括底藴而莫知有余瓴建渊源而亦复不竭窃意深惟於邦计正在厚敛於人材至於飞挽之云聊发謦欬而已某生而寒气仕也强顔空怜编简之光隂尽寄簿书於晼晚尚不念先驱之诃骂独仰望良医而呻吟目力昜穷姑献十家之县江波无际幸容五石之尊
又
平粟待俭敷泉均劳虽号熙宁之新书本是治古之美意为法固善得人几稀恭惟元符真人所以励精至於常平使者可谓妙简况上自二千石之吏未尝不因缘以升沈远虽十四州之民皆得赴愬其疾苦伏以某官文学前辈搢绅先生聪明殆出於天资议论不牵於世俗坐见人间之情伪皎如须眉之落监中立去部内之邪奸快哉鹰隼之抟云上某少学诗礼老沈簿书弄椠磨鈆顷累名臣之论束带敛板今随俗吏之羣曾不知伤锦之讥尚有志着书之事烦借牙颊当生羽翰
贺苏右丞啓
丞辖天台进陪国论贤者在位君子得舆岂特纠八座而辨六官要亦顺四时而遂万物出云雷以下泽扶日月而丽天明诏始颁公义交允伏惟右丞言有坛宇得先公之静刚思通神明跨伯氏而高妙器非近用者所就必晚天欲大任者其始或劳时初嶮艰未免柔从於蒲苇心独闲暇曾不夺常於电霆杜公有应变之才裴公无左右之助顾斯文之未丧得其羽以为仪起游道山进直青琐发当年之涵蓄破俗儒之讥评玉堂摇毫饰王言於黼黻乌台正色立朝士於风霜今膺梦求颇慰人望某钝顽无比尝尘君子之下交荣悴既殊空记先生之余论安敢弹冠而蕲彚进且将拭目以观太平
贺右丞啓
伏审光膺制命入赞政机国家用贤寰海蒙福窃谓学称尧舜人谁无致君之心材不臯夔天莫与经世之器故虽抱经纶之学要必有王佐之材世非斯人书亦虚语天地万里在欹器安危之中民物九州寄小鲜熟溃之内得人则置器烹鱼之昜失道则挟山超海之难惟圣主有心三代之时挈昇平付公六人之手宠寄者可谓重大素定者得不从容伏惟右丞当世真儒先皇遗直公辅之望少壮已然譬豫章之木耿介於林中自然有廊庙之质泰山之云氤氲於石上无疑为霖雨之期郁乎西汉之文章显自北门之学士後千年大都通邑尚惊史笔之精神比一时宿学老儒共戴文章之司命此盖余事固已絶人究其渊源未及?滴今当尽发六经之微妙散为万物之中和某二十年窃承下风尝数千里愿効愚计晚能际遇谬尘笔削之间今遭弃捐犹在陶铸之内倘不从佩绅効能於鞭策尚当与蓑笠受赐於江湖欢喜之多拙讷难尽
答曹守任中散啓
伏审下车云始褰帷之初盖已蔼听於休声是曾不烦於老手恭以某官天资之敏士誉所贤久更练于中朝暂均劳於近服精明之力固自有余恺悌之风正应不乏当未期以报政宜不晚而召还某久念素餐之可羞方喜嘉?之是托乍兹阻濶实有依归敢望善履余寒荐迎多祉
与饶州太守辞免权幕官啓
子厚蕲见权公非能朝造而夕谒建封克用韩愈不为晨入而夜归何特盖于强顔正复弭其狂疾至有长者之高谊得无雅意于古人伏惟某官天付远猷世获重语朱轓画戟渐彷徉其要津墨客诗人犹形模於少作下车一日奠枕万家岂惟狱市之并容未忽米盐之烦碎至於柬辨人物必先濶略簿书某得备属官絶无能技【案此下五字原本缺】故态独不果於闲居拙异安仁之褊心了何疑于巧宦可谓支离之受粟敢为舒缓而养名况斐文无用於当时又奚逃於酱瓿顾绵力不堪于长坂姑欲避其盐车今吏情薄如云烟惟学癖牢於胶漆闲而诵读杂以呻吟苟无细故於胸中甘老分隂於窗下况须少日遂可解归或假三冬俾之足用望裁如此公独谓何
到秀州谢执政啓
羣材并植肆望?梓之成林短羽退飞盍投鳬雁而为伴第可江湖之归去岂堪民社之承宣此盖伏遇某官身运天枢手执人柄生成万物而寒暑必信进退百工而邪正自分谈笑岩廊梦想人物顾翺翔要路既尽收经术之诸儒独牧养小民尚兼取簿书之俗吏乃俾寄身於饱暖何敢企望於功名重念某畎亩余生门墙旧物虽蒿莱之未出然本擢於勾萌借风云之不随盖荐长其卵翼受恩深矣图报缺然怅渤海之方春旅翮先谢惜崦嵫之晼晚马首何归感媿既深归投益切
贺执政啓
伏审孚号大廷登庸哲辅羣情久徯而忽获和气不召而自还在昔王佐之材或见畎亩之内至遇合之时蚤晚略异而经纶之志颠沛不移矧政路曩所周旋未几忽收於肤寸而真祠久於涵养一旦大决於堤防百里为惊万穴来会恭以元圣在上朝阳当中天光清明云隂解駮付仓公以鍼石衆疴自除属雨师以风霆百谷是仰伏惟某官蓍龟羣疑之信权衡万物之平股肱主躬筋力国体立朝居豪杰之目得道本清浄之门天降大任而初乃或艰帝赉良弼而终不可圉徇身之谋常若不足经国之器乃自有余濯痍嘘寒初出立谈之助破涕为笑速於置邮而传况运动枢极以通政机掌握至公以为人柄喜及荆州之未老遂得相材赖有太原之奏存自应天啓某顷缘编削幸备官僚适傅羮之不和坐鲁酒之自薄羣公未尝与之题目诸生犹数见于排拫兰陵此时亦自喜抱关之贱淮隂前日矧不过执戟之卑但冀未死於饥寒尚或有待於振出窃以夫子摄行鲁相岂独喜於下人公仲辅佐烈侯诚有意於进士盖出社稷之大计不缘宾客之私恩仰惟谈笑岩廊梦想人物太平之基既立势成九篑之坚清明之象益昭力当八柱之健某当填沟壑莫望门墙但远同於苍生亦均依於盛福
议礼改官谢执政啓
大钧播陶物无废者细流归往海独容之赋么麽於万形之间收涓滴於百川之内未云有用不使无归所以沟壑之捐误置文书之选素餐少日辄冒上恩白首半生仅通寸进虽获磨光而濯色尚余吊影以慙魂窃谓国家积德百年同风三代为其礼乐属我君臣非若曩日第藏名物於有司必使斯人皆被教化以成俗更复远稽於治古盖将尽【案原本有脱字】於官名必得博硕之真儒庶就昇平之盛典矧捐官宠因起滞留可容滥吹其间聊使餬口於是此盖伏遇某官虚心天下康色朝廷搜罗四方之俊良陪辅一时之遗忘遂无伏死岩穴之士更空隐辚卜祝之徒譬若横江而渔絶云而弋顾盼有顷飞潜并收何独在一郁而得伸亦概见寒远之不隔仰惟代天理物妙同岁功安土居人力均坤载可谓魁垒万人之杰尚乃濶略三公之尊士不待推食而解衣身可使蹈汤而赴火重念某筋驽肉缓材拙意踈一岁宁冀于九迁十驾不能以千里况侵凌忧患之後偪仄饥寒之余志气已衰分无远到语言少味事亦寡谐犬马第识主人之门当不死于内热雪霜或变羣木之色蕲不雕於岁寒欲答所知请坚此意
得真定倅谢执政啓
薄寒中人莫借一言之煖太和蒸物忽同万物之春急弦虽发於危机弱羽终依於大厦惟悯穷悼屈本出於至公然刮垢磨光卒成於委曲念未尝备洒扫於下馆曾不知累题目於前旒卓然古人之赏音不待平时之识面自忻际遇衆为惊嗟恭惟某社稷元臣文章司命手运枢极实代天之四时身备股肱盖与国而一体梦寐不忘於寒畯昇平有待於丹青谓如文王之朝必有多士欲任伊尹之责所忧一夫伏念某瓠落无容龃龉难入少既乏於奇响幸犹同於卑飞弄椠磨鈆不过犬子浮华之作欵关持谒未免祢生漫灭之讥曩辄挂司空之书初不盗相君之璧遂久废而不录亦徐察其无它然搔之不絶者良已童然殆挽之俾前者不及寸许何敢视仪之舌在正苦减仲之产空所贪盛节之清明聊寄余生於红腐尚乃风声之飘堕要令雨絶於天肆其波言之荡流不使堆出於岸方此有言而不信颇谓无因而至前不图察鲁酒之见围闻商歌而许载料理於摧伤之後吹嘘於唾骂之间假以治中稍令补外恩隐可胜於周渥人地则至於超踰遂免无归是为过望然适当远去疲马顾不恋轩苟欲求便安穷猿何敢择木况佩刀非三公之器食肉无万里之姿端念旅翮之飘零恐逐飞蓬而转徙借欲激昂而効力未免俯仰以随人瞋目语难素不习大将之旗鼔束发为学但谨守先人之琴书退则烟波钓徒之是归仕则文学掌故为适可已获伸其厥枉或冀用其所长窃缘眄睐之不凡辄复喷鸣而未已既取马之【按原本有阙文】觊开以长途况犹泥之在钧不使忧为弃物伏惟此意不出它门
代王运判到任谢执政啓
人言仅白初假临民突色未黔亟趋度岭谢鱼鸟相安之乐涉山川甚远之勤尽忠义之皦然虽蛮貊其行矣蚕丛絶壁既摇叱驭之鞭鹑尾寒芒又照观风之节初谓弃捐於不畜今犹约结而无奇伏惟某官俯仰太平栖迟盛福风翔岩庙光在海隅岂特系本朝之重轻而每累一夫之休戚故安远俗宜得长材某虽孤节未雕而旧学几落虽顾平生欲有为尔然苟见用亦何以哉独先公道而後身名须以成事肯辞禁门而改情态急欲操人傥涵濡上泽於干栏得退托微躯於欵段
贺两府启
伏覩诏书登庸哲辅国势以重民望所归伏惟驩庆窃以朝廷纪纲於此而维持政令根本由是以植立斟酌元气四时待以和平鑪锤衆形万物期於畅遂故图任裁属鼔舞皆同恭以某官德业并隆文武备足以稷卨之筋力任尧舜之股肱方旰昃以求贤宜朝夕而纳诲宁人能此殆天启之仰惟太紫清明层隂洞彻昭景饮醴方共迎於太和沐发曦阳幸均承於嘉惠固当益着太平之象端须毕究弥纶之方某瓠落无容龃龉难入坐不能俯仰於权幸致无辜狼狈於饥寒念十年同於积薪不充庭下之燎虽一旦弃如破甑犹当是钧中之泥远向门墙空驰魂干但下同於黔首亦均被於洪恩
贺丰待制移杭州启
伏审光奉天恩宠移藩镇虽尚淹於外补已少慰於舆情窃谓余杭为东南之大州太守必左右之近侍然锦营故俗半存纨绮之侈心梓墓余风共负涛波之盛气閲守甚夥顾民难治政寛则不胜惰骄如用乡饮而理军市吏急则便复反侧犹驱鸟雀之属鹰鸇唯付道周而性全不待令行而讼止伏惟某官文学前辈朝廷钜公如玄酒太羮本薄滋味惟青天白日自然清明第见和风之显宣莫窥浩气之充塞棠隂聼讼不妨具足之真如纸帐安禅谁识纵横之妙用坐驰此道行安斯人某拥肿凡材落魄远裔少学古人之糟粕顾所言平平老投孤县之桑麻亦自考下下念依刘之日少将借寇而天高同湖滨欲济之人如中流而夺舟楫喜江浒待哺之殍真大旱而望云霓
贺苏内翰启
泥检自天脂车就日慎选北门之旧别居东阁之严雅待重人曲承密命伏惟内翰承旨道本自得事无可为嘉佑之间共识凤凰景星之瑞元丰之末益知泰山北斗之尊霜雪所余波涛既定及见松筠之茂已缄鲛鳄之馋出入羣经熟沈浸於醲郁徘徊清禁遂黼藻於王言陈义甚高独立不惧顷得州於第一由所请之再三惟上之深念图贤如公之不忘致主鸳鸾盛集仍是银台之旧游山水余姸定入玉堂之清梦固不为赋诗以观余事盖且将问政而求谠言烂烂日星发光芒於笔下温温布帛散和气於人间乃所望於尊儒实分权於宰相中外佥允今古独难某与世数奇登门最後思收能於鈆椠薄借论於齿牙参术桂芝愿备疢疴之用柘枸枳棘固难生长其间虽升斗足以活鱼非江湖莫之容瓠惟公远大专我始终上眷虽隆柬之犹为未用羣生欲遂安石得不同忧蕲快舆情当究大任
赴任与湖守学士启
一丘云水逝将植杖而芸百里溪山又俾戴星而出盖未知操刀而使几何不顿缨而呈恃大贤为之依归将末路忘其蹭蹬伏惟某官思走万象气呑羣英上则当处庙廊次亦宜绾华近稍淹出守行促归装姑寄一尊之风流长助两溪之烟月某天资不敏人事多奇蚤衰而疾病侵凌未老而齿发摇堕割鸡非善宁继武城之音封侯不贪愿识荆州之面即摇竿而去国将敛板以望尘忻幸之怀尺书不尽
代王守到任谢杨冯二漕启
初分州寄尚偷岁月之寛闲未满戍期遂去田庐而匆遽虽簿书之乱眼喜江山之可人情既安之事或济矣然莫副编民之素望所忻从使者之多贤某官高谊自将善名日起智识絶於流辈不劳予夺於十州议论公以是非自足臧否其羣吏逮指顾之余事犹馈给于羡财某窃望门墙重拘城钥方布宣于上泽使周知法令之寛賖虽归赖於下风敢小忽米盐之烦数尚图面罄顿觉心摇伏望益慎夏以加飡当对时而受福
上胡倅启
某官德怀雅俗望重本朝佩刀光鋩顾不烦於投刃题舆荣问亦谁可以并驱惟湖山清远之乡有岁月优游之乐某天资不敏人事多奇蚤衰而疾病侵凌未老而齿发摇堕是行既迫於餬口余光犹托於庇身即理柂於波涛行望尘於旦暮孤衷欣幸片纸莫穷
到秀州谢监司启
湖海再迁不系有无之数簿书百谪但招尸素之慙政应敛翼於故枝尚复强顔於末路已荷优容而不逐更加推挽以使前自惟栖迟莫副期待伏惟提刑某官器局博裕风猷峻清雅将氷鉴之明喜为人物之论假以青黄而成饰要令黑白之殊流顾噞喁之鳞聊忻得水恨虺尵之足徒费加鞭
得替谢监司啓
往昔子男之职本系风化之盛衰迨今亲民之官但随胥吏而俯仰强顔折腰则衆矣申眉明目者谁乎方其冕笏不澄至与鸡鹜争食盖古人风流之已远而末路名节之浸衰但可鄙怜何足振起所赖诸公之多可尚俾小子之包羞伏惟某官直道以行恕心是用郎醉且加掩覆丞聋或在优存遂如旷官亦得理去更借齿牙之论曲成卵翼之私然平原之士千人下客未为无用矧叔度之波万顷小物不劳并容重念某学殖已荒鬓发早化每困礼俗之婴缚便欲狂顾而顿缨可胜簿书之窘囚何异扶服而入槖了无善政去属遗民况求恩爱以浃肌肤仅免膏液之润箠楚自非庇护而有素安得罢去而无它今鹤书不招而自行牛衣屡泣而复止虽闻士不在野敢觊白驹之维久嗟鸟屡窥笼喜同黄鹄之举疲恋之意菀结可言

[book_title]卷六
钦定四库全书
东堂集卷六　　　　　　　宋　毛滂　撰
书
谢举主彭提刑书
某昔者闻之执事荐某为职官抚心独惊赧然汗发夫京西数十州之地吏之有才能者正应不少而执事荐章固亦有限一二年间题目将有所未尽今不以急贤为务亦何取於某不敏也某读书至惟帝其难之知人则哲论语至举尔所知尔所不知人其舍诸窃悲夫才之难人之不易知也举者诚未必知之知之者又未必能举也嗟乎公议日替矣荐举之事盖已收为私恩人之所私者宁复计其才不才耶当今监司至於郡守皆得以吏之能否言於朝而黜陟之其间以类相求者岂尽可观耶况一日夺於权势移於故旧乎此有识自好之士咸重於去就也今权门怀书上谒之人以奴自居有所挟持而来卒为门生座主上下无复分辨亦可丑也孟子谓观远臣者以其所主观近臣者以其所为主孔子曰君子难进而易退则进退自不可苟前人有言贵视其所举富视其所与贫视其所取此相择之道也今天下荐举之路廓然朝廷求贤如不及某亦私怪得人为未盛十室之邑必有忠信也意其主黜陟者未尽无过耳某不敏於事无他技能为夀张尉一年虽同僚皆落寞相视未尝许为识字人望姓名挂部使者之齿牙不其难哉又朴野自信不能戴不肖之容摇尾乞怜於人又非有才名贤行可以取大人君子之知盖亦见踈而难合也平日非公事则闭门读书困睡渴饮甘以没没荐举之路絶望久矣不意执事提撕收拾欲使出於泥滓沈埋之中不知感激之发矣虽然出於伯乐之廏者必良马藏於卞和之匵者必美玉游於大人君子之门者必卓荦瓌奇之士如某者朴遬不足数马之驽骀玉之碔砆尔此大人君子虽排逐而弃之可也伏惟执事以文章名天下第一而开怀好士不以富贵自大然惟其善故能举其类此某所不宜出门下也或者商?人物将拔十得五则某也幸置於取舍之间郢之僻陋士之才可以有为者不至吏安於因循苟简上下之习以为便某月得俸十二千禄粟三石自念不敢苟饱待去以故忘其拙踈慨然欲将区区有为於百里之地而羣嘲衆骂去有余嫌执事且荐以居官为能窃怪执事何所闻而得此言也某少年时狂狷好功名不量才谓富贵可俯拾以得今方守死苫凷日惟病忧志气雕落无复聊赖矣所谓虽对一美衣遇一盛馔尚当泣想风树悲思无穷而某顾有他望哉先人弊庐藏书数千卷圣贤具在杜门谢客聊以永日所谓富贵贫贱一切付之造物矣愿执事勿求某以必取富贵为门下之报求某以读书自勉期於少过不为知巳之辱以毕其身为善人此某素期不负於执事者如此执事以为如何
上陆侍郎书
学道如食羮酸咸当自知不可以语不食人作文如时世粧妍丑不求其质而惟粧之求此未足以识其真虽然道不以文传将孰传之传道者特未尝有意於文耳及乎成文正自善也顾如食羮然亦当食者知味也某结发从学二十年间见为东家丘之言者且多变矣顷时细字厚册丰碑大版出一时文章烂然满目某虽未果晓会然见观者皆有不可企及之色相视慨曰文不当如是乎异时老书生新用亦各立标裁学者览其笔势又曰为文正用如此某於是乎疑焉道果在兹乎不在兹乎将作者无意於明道而学者惟文是求乎昔秦伯嫁其女於晋公子文衣之媵七十人至晋晋人爱其媵而贱其女此可谓嫁妾未可谓善嫁女也学者将以明道道未明而文以盖之此秦伯嫁女之谓也伏惟某官沈酣六经穿穴百家吐道为言须臾成之此天下学者所共仰而不以时所用舍为去就也某愿朝闻道而夕死之人尔不愿以文章鈆华自媚於世然少而学之老不觉悟阁下颇哀其志幸分一杯羮使知酸咸且洗其粧而出其质然後庶几是非乃定嗟乎身远地寒何足有犬马之报於门墙下徒区区抱此心而已
上苏内翰书
内翰先生阁下饥者甘食渴者甘饮是未得饮食之正饥渴害之也今之学类於是某请试为先生言之夫学亦不一也盖有乐其实者有好其名者有学以为道者有学以为利者利而後学则亦无所不至矣人莫不饮食鲜能知味为其以饥渴害之则何以异乎利之害於学故凡可以钓爵位而不失於利之所在者虽之杨之墨之佛之老皆为可学是犹凡可以饱满於饥渇者皆为可以饮食本朝以文章耸动搢绅之伍者天下最知有欧阳文忠公中间先生父子兄弟怀才抱道吐秀发奇又相鸣於翰墨之囿如长江大河浩无畔岸崇嵓峭壁万仞崛起此天下所以目骇耳回而披靡於下风也为儿童者记诵先生之言能论撰者盗窃先生之意视先生以为规矩绳墨未有以方圆曲直逃者也熙宁间作新斯文而丞相以经术文章为一代之儒宗天下始知有王氏学灏灏乎其犹海也其执经下座抠衣受业者如百川归之海於是百家之言陈弊腐烂学士大夫见必呕而唾之呜呼一旦取覆酱瓿矣当时历金门上玉堂纡青拖紫朱丹其毂者一出王氏之学而已先生以为彼真有以知王氏乎其心诚乐其所学而好之乎不二十年间天子出丞相不用也其议论益雕落而文亦就弊矣主上新即位诸公以耆旧得召合於朝廷间其老儒宿学平日宛舌同声而湮郁不快者一旦开其约结顺风而疾呼应者盖已如响而王氏之学又将覆酱瓿矣先生以为学士大夫今日从先生游者为谁何是皆前日规矩绳墨於先生者也然王氏之说殆亦满其腹中盖亦中间叛先生而去者耳自先生兄弟入朝某由二浙历淮泗至於京师有服儒衣冠者某必问之今公卿大夫以经术文章进者谁为能必曰不出先生兄弟宜谁师必曰宜师先生兄弟先生以为彼真有以知先生乎其心诚乐先生之所学而好之乎先生之名满天下虽渔樵之人里巷之儿童马医厮役之徒深山穷谷之妾妇莫不能道也是天下所共知也某以为其人之所以真知先生者非天下所共知也王氏之学固未必人人知而好之盖将以为进取之阶宫室之奉妻孥之养餔啜之具耳此某所以病今之学者为利盖如此而已矣某少知读书顽然朴鲁闻道甚浅然其所学则周公仲尼之道非进取之道也古人今人前辈後辈某不知孰重孰轻从其是者而已伏惟内翰先生道德根於心华於文章实於事业其已着见者四方之人所能共谈其深而未发者纯乎渊然某又安足识其一二而称颂之某行槖甚贫特所载经史足用幸不乏先生之文每一发帙其经於目如文绣历於耳如钟鼓诵於口如膏粱知其如是之美也终未足以知其所以为美故将学视於离娄学听於师旷学味於易牙然後可以尽知先生之言如文绣如钟鼔如膏?之美然三人者不可得而见则将何以尽知先生之言乎先生亦将坐观其聋瞽不灵而蒙於衆人乎又岂哀其心勤志笃将提其耳刮其目砺其齿使踈畅廓达其聪明而昭然有得於先生者大异於衆人则先生亦何愧於孟子之三乐谨献杂诗文一编惟先生哀其意而幸教之
再答苏子瞻书
仲夏毒热伏惟内翰先生台候起居万福昨晚得所赐台翰伏读百过辉光之密温其俨然如在眉睫念假借过情识者疑而不服韩文公以文章自振一代观诸权门豪士如仆隶焉瞪然不顾而颇能诱厉後进先生岂所谓欲诱而致於是欤孤衷佩服厚赐愧惭汗发人有过龙首之山获坚白温润之石碌碌然异於寻常之石也自疑为连城垂棘之宝出之里巷之愚人方且与惑焉更求玉 工相之夫然後玉石辨矣为玉工而要必能知玉顾岂易得哉此楚王时非无当其名者而卞和卒以两足异处泣尽继之以血也某向学孤陋颇复荒落於忧患间今儒宗文师磊落相望而某三千里怀其所得陈腐无味之言径献先生之门者不可谓之无意也以故自比於龙首山得石之人期先生为深知玉者今先生将掩口胡卢而笑之则某以为石将教以华箧十重缇巾十袭而珍藏之得五城之都而後许其一观则某以为玉其信於先生者坦然不疑如此亦将晓其无意以未辨难分之石欲遽张皇於夜光之侧也先生教曰品目高下盖付之衆口某窃惑之西汉时有扬子云圣人之徒後世学孔子者盖尝想见其人於千载然当时深知子云者不过侯芭桓谭辈二三子耳则其道理纯疵品目高下果不在衆口伯牙失锺子期至於絶弦破琴骐骥之马伯乐回目而顾然後知其为超远之足则琴之妙音不在衆耳马之骏骨不在衆目为甚明矣某也不敏其未巳之学他日之能否请今日从先生而定某又尝读传记见古人相汲引之事颇不一於此亦不能无疑欲终言之则近於屑屑急人之知以故不敢复一二数也先生之居燕息游闲之处树石茂密之间当有鲋鲵虾蛭邂逅於泠然之池先生策杖闲暇注目逍遥遂小物之适以起远思必擘粒引泉覆以薀藻蒲荇观其浮沈洋洋自足於杯勺之微而心悦之尚宜知有横海之鱣吞舟之鲸跬步而絶於天池七泽之陆幸而至於水必能作飘风之淜湃卷飞云之蔚荟鼓鬛奋鬐於浮天浴日之浪变化一息回复万里也今泥沙败其鳞鬛蝼蚁集其背腹其已涸之沫又不足以自濡有人力能行舟於陆者偶当其前鱼不能人言犹头掉尾顿冀其人一出行舟之力而致於水乃姑睥睨而过之曰非渤澥之涛沧溟之波无能活此予何能为予何能为殊不知有行舟之力为可以必致於沧溟渤澥间而活之也当是时欲要策杖注目之顾希擘粒引泉之惠以夷犹於蕰藻蒲荇间曾不如池中物区区此言惟某之狂愚不知习人事者能发惟天下士夫所责望如先生者可闻此言
附苏轼荐状
翰林学士朝奉郎知制诰兼侍读臣苏轼右臣伏覩新授饶州司法参军毛滂文词雅健有超世之韵气节端厉无徇人之意及臣尝见其所作文论骚词与闻其议论皆於时可用今保举堪充文章典丽可备着述科如蒙朝廷擢用後不如所举甘伏朝典不辞谨录奏
上傅侍郎求志文书
某窃谓唐之诸儒以能文名而直笔确论信後世以不疑者孰如韩退之退之铭人之墓五十八非尽达官贵人也书其善而已张圆一法曹掾尔无甚过人事其死也妻俾奴抱婴儿从退之乞铭遂得铭此君子乐道人之善故旧不遗如此其盛也某罪孽余日不早从先人於地下今墓草七变霜露矣而遗烈未传往者走京师求阁下一言以表於世盖尝面可既已多历年所数奉书辄不报某适擕诸孤之江南求升斗以活络以简书如首羁衔欲复至门下不可得也痛念金陵之旧謦欬可记而翰墨未乾贤者所为必表里今昨当使人无少可疑者则前日之厚人也岂至於今而卒薄哉韩退之与人交荣悴不移非独退之如此古贤人正如此尔某平日所知傅公为天下贤者可以义相责望今而求满所欲者不过如此此亦阁下平日所不吝者某虽贫贱不如人顾且效婴儿之请知阁下未有以絶之也伏惟阁下朝廷夙望天下至公退无闷容进无矜色方坐庙堂陪国论海隅之人瘠欲得肥冻欲得温固必有以应其求况一濡笔书人之善以宠故人之魂何靳而重不与也柳公权以书自名当时公卿大臣碑版不得公权手笔人以为不孝况其言贤於公权之笔者耶阁下立孝治之朝以忠厚自将必以此道觉斯民肯使某因之有不孝之名哉情意哀迫干冒台严卑情不胜悲惧之至
与曹司勲书
昨匆匆草答未尽愚衷某騃滞不涉经学不工词章然天与所能独在识文字之形状一见辄知其妍陋此譬之善观画者手未必能画也每以自信如此故於士大夫间闻其言往往欲敬而反生嫚心前日乞亡妻之铭於左右初亦疑其非分所当得将往而不出者数四既而念之古今惟文墨事不可妄以属人某不幸天与此能使得诋诃於诸儒之间以取嫌骂盖纷纷矣然彼殊不知芜恶之败人意惟恐所见不妍也如遭臭必掩鼻至得芬馨则奋袖张怀而招之独患其不来尔以故某之於公既自忘其贱又忘公之贵惟文之妍是贪乃径欲奋袖而招之攘而纳之怀也不知乃有犯分之戾公观盗欲取金玉必入富人之室虽高其垣墉严其守备韩卢欲搏枹鼔屡惊犹当径前不顾而绳枢草舍悬磬之室其入虽良易顾何所得哉今公虽深闭牢拒摄缄縢固扃鐍而某之为盗心固已有定计矣傥公以某不肖修已之不亮名誉之不立又妻子素贱不宜得高文或者以师帅之尊不应私其民而与之周旋则非某所知也过此则何嫌之深耶某甚贫先人有不腆之田不足以给饘粥是岂有柳子厚论王参元之嫌哉韩退之铭人之墓五十八岂皆退之自喜为之铭者耶将不能靳巳之所能拒人之善意尔张圆死妻俾奴抱婴儿乞铭遂得铭公学退之者也某且效婴儿之请公忍絶之乎欲诣门下昨夜忽伤风不能出又口不能略尽梗概谨遣人奉书左右必冀哀之
答汪发秀才书
汪君足下仆用子弟入官天资椎陋不自敢与进士齿然又窃好此名颇愿学焉每取其文章读之百过反闷然不乐因不得窥其浅深故仆所学了无用於时为诸儒非笑足下乃幸临之又辱书见誉此岂阳浮好言将反暴其短於学士大夫耶虽然亦异矣仆顷三四见足下文章初甚喜久复为足下不快何哉不幸以仆能识之尔仆能识之则独於古可用足下方进取不求用於今而求於古非计之得也爱惜足下美才日冀相见讲去此病今反惠然见访缪欲益求仆文观之此欲引年而进豨苓知足下未有以却老也文章细事尔无补於世之治乱无增损於人之贤不肖有天下者专用此求人材悲夫非先王之意也足下苟欲拾科第驰声誉则进士之学激昂有余矣苟思退欲善身进欲泽民则先王之言具在亦更思其意而已文章真细事哉二事皆非仆所有甚惧无以报足下然讲学之间傥欲寄心目舒心意仆有玩好之言如古钟篆鼎可赏而不可用当为足下罗列於座隅矣区区惟幸察
上监司书【原注为响应龙求爵号】
某窃谓上之爱民甚於慈母之念子凡可以免其子於疾病饥寒者无不为四方万里上不可以自擕拊其民也故属於吏必曰寒者裘饥者粥暍者扇败羣者去之其治无状不能如上意而民乃无聊则部使者察之言於上曰可逐今日言明日逐矣苟幸称职百姓安於田里有以活妻子养夀命则部使者又察其所以然当深言屡言不一言而止则上之爵将无所爱惜然上属部使者亦当不问其长者家儿不知其寒微远裔亦曰贤不肖之辩吾职当如是尔且吏廪於上庐於上厮役於上苟称上使令则责报於上又即无厌今武康县响应山碧玉潭有龙焉能为上出雨阳风雷变化五谷收饥致丰破厉导和所以惠宁斯人甚厚而於上非有廪庐厮役之思也亦适当幽涧寒谷僻陋岨深之地虽载图牒世莫知之独山僧野人脱粟寒浆往相敬戴尔某县令也以旱涝故数为其民以请虽赖以济千万人之命然身贱言轻不能为言於朝廷使潜德久郁幽光永闭可为叹息伏惟部使者任刺举职为上忧民之疾病寒饥当亦如慈母念其子今龙於民有厚德不止於裘寒粥馁扇暍而已呼吸隂阳开闭日月实丰凶所归宿而民命所依凭又在使者所部其贤於能吏不翅十倍独坐沈没幽涧寒谷之间其势不得逞而衆目亦以此易之此不可不察而有言也且祭法德施於民则祀之以死勤事以劳定国能御大灾能扞大患则祀之亦何庸必取名山大川乎所谓刺举吏之贤不肖亦何知其地势族望或高且寒顾治状如何尔嗟乎某所过郡县田野间见祠宫峻奂者甚衆诘其神则无名氏在人口耳然箫鼔牛酒日至其庭不絶也问之则曰曩窘雨而得霁望云而下泽盖谒水旱者有适与雨阳相值遂邂逅满欲虽他日复祷则不能更得然人既已神之矣异时窃号为宠素餐不灵徒土木块然之质彼乌有羞愧之心宁得以义理相责望耶岂如此潭之龙无响不答哉凡兴雨者龙之职龙既不失职矣而所托潭山又名响应而能应之如响是岂惟不愧其职亦不羞其地矣与窃号而食冒华屋而居淫昏不灵谬托人上者甚异惜其所依隘所施约尔异时辞湫潭谢鱼鰕顾眄层云掀舞百川蜿蜒万里则其施岂不大且广乎然是山秀拔苍润而奇石虎踞老树虯矫枕清泠之渊附孤絶之岸而暮烟朝霞自相映发如欲俯而照其影如将下而濯其趾正是人间佳处四顾乱山乍高乍低皆黄茅白苇嶮顽闒茸虽上矗霄半徒累土耳未可与是山争胜也则龙之居虽约盖已善择其所处矣某属者祭毕徘徊潭上颇有所感不觉狂言之发惟阁下以主上忧人之心为先又以刺举自任为一言於朝意上亦何爱封爵之虚名耶犹惓惓於人如许使知朝廷有尊宠意当不陆陆如土木偶块然窃食而已将有俭岁不入吾境而武康世世不识饥色阁下之赐邑人不甚溥与
上监司乞修县学书
天下事有可恨者二古以为是而今以为非法以为不可而人以为可何则夫子论次诗书修起礼乐以素王之功充塞天地其道盖与王化相为终始故自三代皆有学官自非焚诗书坑学士学不可废也周鲁侯歌於诗人蜀文翁赞於太史范武子锺离意之徒或至用私钱作庙史臣书之以为美谈朝廷广厉学官之路诏刺史县令岁时祀孔子如典礼一州虽数县县必有学宫此岂特谨杞事而已哉乡之秀民服方领习矩步委蛇乎其中学先王之言以待上闻养君子器直须时用尔虽一亩之地而礼乐法度自此而出使人识君臣父子之纲家知违邪归正之路呜呼盛哉不可以有加矣然郡守县令为治无所用学者亦衆其陊桷蠧楹或仆於风雨颓垣断甃半没於蒿莱者相望至或取以为逆旅舍者有之幸而书生弟子有怀先王之厚德发愤於礼文残缺之地将作而存之则执法之吏痛绳以文世且指为罪人矣此所谓古以为是而今以为非是也且浮图氏特天竺之教尔今其长廊深殿绣栭绮疏极土木之丽以困民力又鬼神之祠旁午於天下皆耽耽高堂金碧照映为之无益於国无补於民肆为之而执法者未尝以为言天下未有以此获罪者此所谓法以为不可而人以为可也今庠序榛芜而过者不顾佛庐有一倾挠则左右睥睨咨嗟叹息若将下而压已焉嗟乎使浮图巫祝自为此可也使市井小人为此可也使富人大贾无知之人为此可也今公卿大夫往往为之恬不为怪矣此几何不役使於淫昏之鬼乎班孟坚云夫移风昜俗使天下回心而乡道类非俗吏所能为也此某所以譊譊怀不自巳之意於左右某所领邑盖有学焉独在寒波孤渚之上桑楮之间无垣无门无有讲肄之位师儒之室而丹青凭附之质亦窘于风雨所谓俎豆管弦之地则牛羊游焉邑人儒服者裁五六辈父兄以子弟能力田树桑者为材此岂土地人物顽鄙而不可剗磢如此直教养有所不至欤十步之内必有茂草万家之邑岂无人焉鞠为园蔬牧儿荛竖至於薪刈其下史臣书之以为戒恭以主上向意儒学方兴辟雍设庠序陈礼乐隆雅颂之声盛揖让之容以风天下武康去天子之都裁二千里王化所被德音咫尺然但见长廊深殿皆荒率之教尔学舍颓弊鞠为茂草有识者谁能不慨县令柔懦畏罪能言而不能行之此天子之不材吏先王之罪人也会诏修废庙审上以属明公某敢再拜敬以礼义之事奉归左右庶几回邹鲁之风於笔端吹发士林之萌芽异时邑人簪绂交映弦诵相答至於带经而锄担薪而歌者皆负国之重器史臣将书曰东西浙部使者以劝学厉贤闻故岂不粲然可观哉伏惟不当深让也
上姜朝议论发冢狱书
知府朝议执事某读唐书循吏传见田仁会为都督境有夙贼依山剽行人仁会发骑捕格夷之城门夜开道无寇迹逮为金吾有丝毫奸必发廷中谪罚日数百薛元赏为京兆尹都市多侠少年元赏到府三日收恶少杖死三十余辈陈诸市此二君杀人不疑初若刚忍少恕然曾不失循吏名者何书曰辟以止辟乃辟盖行辟者将以止辟故辟而不疑譬之牧羊百而一狼纵横其间纵狼不除则羊且尽死而无余骨百羊尽而狼欲未厌则一国之羊皆狼吻中物爱物者常不忍杀然此狼不杀果足以为爱物乎某愚有余贱不可言辄因厥职愿有献於执事某事执事三月於兹矣知执事为良太守也修庠序如欲教其亲子弟为上理财如视私帑中物禁民为非如去心腹间病庭少留讼而囹圄屡空也然某尚不能无疑者二三事尔前此有坏民冢破棺禠衣者又有白昼提金刃为羣盗伤人者尝议缓其死此无伤也是乃仁术也故曰仁民而爱物之谓也然或曰仁者必有勇何也勇者勇於为义义者适事之宜而能断者也君子犯义小人犯法不断则乱乱则伤民而害物民伤而物受害为仁者若之何其坐观也破冢之患自其殊休戚者视之事若小然求其亲亲之心则衔寃抱痛甚於刳脔其肤胔也羣盗提金刃啸呼造人之庭当是时一家知几人其命悬此四五夫之手亦殆矣今姑以其偶无甚伤为可恕此二事切於其身者而後知之然冢间之盗既往不可悔已独贼囚在狱彼盖自分死所寛之当遗患於人而不细况诸邑椎埋之奸未尽悛彼嗜於利知必死犹不怖今复示以生路则彼何惮而不为此只以滋盗尔且去杀者仁政之盛也然必先能胜残则杀不除而去如其不然则谓之惠奸此未昜行於今日至於诬告一事此某实怀愤闷不平勅云被杀被盗及因水火损败而挟讐嫌妄指执人者从诬告法彼实被杀也实挟讐嫌也实妄指执人也今议者皆以为不然且殴人於十目所见之地又诬人者正其鬭徒而被诬者独相去一里间未尝相闻也逮母为他弟来而二子伤矣将扶致以归始求被诬者一家借舆是诬人者一家皆尝及鬭所较然知鬭之所由来为明白也独其父云不知尔今市中朝有鬭者则一国之人暮皆知之岂有二子与人鬭一伤一且死又非在穷僻无人之处而仓卒及此经宿始以告官设令不亲见其事则审之已熟矣今乃曰不知无是理也天下之亲莫亲於父子父子之间有属於嫌而不可共议者虽或知之而辞以不知可也及其事有至此极者亦何情而绐其父今人有讼於官必谋之父兄以父兄为未尽又谋之亲识以亲识犹未也则更谋之市人谋之吏而後以闻今此人果诬父以闻是致其父於重罪不孝莫大於此苟谋於父而以闻则诬告明矣将何往而逃责耶必曰彼独与父言未尝言於官不应罪则今而後子欲诬人则使父以告父欲诬人则辞以得於子诬告之法不复用矣汉宣帝诏年八十非诬告伤人他不坐诬告之恶其可深嫉自古如此且法者天下之法尔天子不能自专以付廷尉而州郡则以付理曹掾负此责者可谓重矣然位卑身贱势有以屈於人言不得行其志虽衆人亦蔑然下视之如无物呜呼身可当此辱而法不可蔑视也执事素有高谊淹留一州盖无负於下者下之人实负执事不一某不果尽言之请试举其略今执事下车如此其久也公家之事其大者行之当有条理而小者若一事偶未尽留意能自保无纎毫之缺乎某以为虽古良吏不能无缺也诚有之则拂心正色引义於左右前後以补执事之缺者果亦有其人乎无其人也其摇尾搨翼哀鸣乞怜欲侥幸执事一日之误知者亦何暇及此自古人为善者有助未有孤立能以成事者执事为善之势亦孤矣某愿执事引善人自助以报上分寄之重後汉王涣为陈宠功曹当职割断不避豪右宠风声大行入为大司农和帝问曰在郡何以为理宠顿首谢曰臣任功曹王涣以简贤选能主簿镡显以拾遗补缺臣奉宣诏旨而已某愿执事行之他日还朝以此谢某江东鄙细人也以拙自许故每转喉辄触人讳顷得此官凡二年当上终恐以拙招悔尤正复多病故又过所上期一年始自勉强以来执事怜其愚而貌接之甚温某亦诚不欲雷同苟且缄默为自安策以负执事於听其言与不听惟所取舍如何尔未信而深言宜有罪
上饶州安太守论朱逮狱书
秦始皇兼吞之世专任刑罚囹圄成市天下愁怨相与溃叛汉高帝初入关出民於密网中为摩其毒螫以肤肉之萧相国镇以无为而天下大喜所与约法特三章尔何其濶略也然必先曰杀人者死荀卿云杀人者不死伤人者不刑是惠暴而寛恶也杀人者不可不死虽治古皆然而百王之所同也此非特为匹夫衆仇弃罪至重而刑轻民无所畏乱莫大焉礼曰刑人於市与衆弃之衆之所弃者谁独与之存哉朱逮杀人具狱上法当论死有司请致之法执事疑焉某所未喻继请不获命卒排而去之蔑然也今而後不敢复譊譊求効愚计矣孤愤未摅庶几有以自解者故尚欲为执事尽言之小人固多怒喜鬭然怒不自作鬭必两起至循其端而要其终则皆鬭也今石明之怒造端於朱逮而逮之鬭则明实起之既鬭也则皆谓之鬭矣律云鬭殴杀人者岂此之谓乎兵凶器也操兵者无善心石明之来意不利於朱逮明矣逮欲求脱死则更为计而已反以刃迎之者何也必知不能中明且死於明之手中之则死於法小人虽愚度能料此然一旦杀人若刺犬豕者其志非求脱死也直悍戆好鬭有不胜其怒尔律云虽因鬭而用兵刃杀者与同注云谓人以兵刃逼已因用兵刃拒而杀伤者岂此之谓乎且兵刃已逼已尚不得拒以刃况逮深居藩垣之内障以门户之固同处者数人而明特一夫尔去刃正复甚远又安知必欲杀逮耶案云石明持兵呼杀此得於朱氏之党耶果明之党自伏有此言耶案云逮以从父祖在持兵备非常则石明初闻其父与逮鬭而持兵所以脱父之争亦足为说矣皆鬭杀也而律独以刃者斩议云谓鬭而用刃即有害心曾谓朱逮无害心乎今此不禁他日鬭者往往闭门而杀人矣开元间张公约与张楚立互相为杀楚既断吭而公约自刜不死中书舍人崔龟从请以故杀人论公约死彼二人非有怨嫌忿争之心而为此不得免恶其以兵相贼尔比之以兵鬭者宜何如哉某不肖於人事殊不通晓读书又不能自表见而书狱岂所长今不幸从事於其间偶简书之晓然与思虑之所及者正不得不守官尔执事以为非也操数寸之管即可论之朝廷而活之天子亦以性命千里付执事某何预焉使有司不失官守执事为上广好生之德一举而两全之顾有不可哉某辱知荐之及日夜思所以答公议而无媿者自念不敢以市道事执事徒心非而口诺苟且为容悦也执事所以见录者非有左右为之容又非以其能顺言阿意仆妾其态而嗟来之则执事亦必有以取之矣今既仰失纎芥意得一事为罢去名何啻濯污於清泠中古人舍贵为贱舍富为贫正为此尔况升斗之粟反拂乱其平生亦足顾藉耶今日之去就惟在一言短书以谢不敏伏惟俯加裁察
<集部,别集类,北宋建隆至靖康,东堂集>

[book_title]卷七
钦定四库全书
东堂集卷七　　　　　　　　宋　毛滂　撰
书
上察访书
某顷与富人同里巷度其囊橐之物可富十世他日某宦游而归裁三岁尔萧然环堵乌过不止问其邻则曰富人无良子而役事其门者非复父祖时客某为之慨然因知十世之富不可恃顾人如何耳匹夫编户之民其势力固微浅易竭然百室之君万家之侯千乘之主其成败之理亦未尝不在人也桓彛初过江谓周顗曰我以中州多故比来求全活而寡弱若此将何以济忧惧不乐往见王导极谈世事还谓顗曰向见管夷吾无复忧矣诚如此不有君子其能国乎晋重耳亡国之公子也其从者皆霸王之佐则基天下者可无人乎大司农之钱不足为赋武库之兵不足为利金城天府不足为高深日出万里不足为广远得人则兴失人则亡理必然也故乘衆势以为车御衆智以为马虽幽野险途则无由惑矣傥宰相不下士郡守不俛眉而天子玉悬十二虽虚心明目亦何自而知之苟无其人则十世之富不可不虑也故曰士者国之重器工欲善其事必先利其器尔马不伏枥不可以趋道士不素养不可以经国恭以圣主方驰骛唐虞折节三代春施电断无得而名其佩紫怀黄朱丹其毂者皆先朝望人一时名胜士也故六印磊落骈组流离虽然昇平之风亦岂无遗策骨鲠之臣犹未讫义槩琬琰之士犹半就煨尘玉关之西尚属鞬而鸟惊游士长者所以吟啸而扼腕而圣主方思政明堂访道宣室庙堂之上非却客而不纳顾隐辚卜祝藏器屠保者正自匿景收光深闭固拒莫可鈎致尔某属者薄游京师尝献书阙下论取士为急且曰愿陛下设天网以该之顿八紘以掩之虽曰丘园耿介之秀方且与猿鸟为伍而远方寒畯往往沈於下僚给事厮役朝廷当遣郎官御史风采为天下想见者巡行风俗因不远千里罗而致之书奏不报某亦去为东诸侯负弩吏去年之官侧闻阁下乘轺握节出国东门下汴浮淮入于吴东西州面见长老子弟为上陈德义示好恶深汰珪符妙简铜墨所以慰安元元便利百姓之道甚备意东南数千里之间秀民佳吏往往间出如南金大贝陆离道傍阁下一引手可尽取之今果已烂然盈箧椟乎阁下暴露车骑几半天下亦良苦矣某窃为阁下计无过於得人而阁下为朝廷计度亦不出於此苻坚云晋氏平吴利在二陆今破汉南获士裁一人半苻坚蛮陬之黠尔崛强兵戈之间犹知得士为贵况我明圣时耶某尝读隽不疑传知暴胜之为贤使者何则胜之衣绣持斧威振州郡乃素闻不疑贤请与相见不疑冠进贤冠带櫑具剑环玦褒衣博带盛服至门上谒门下欲使解劒不疑曰劒者君子武备所以卫身不可解请退吏白胜之胜之开阁延请躧履起迎不疑据地而言为吏太刚则折太柔则废胜之敬纳其戒又表荐之不疑遂立名迹卒为贤京兆嗟乎胜之贤於大将军霍光远矣吏民当见大将军者皆露索去刀兵两吏扶持萧望之以不肯往谒独不除用向使胜之必欲解劒则不疑之去不可挽而来矣韩朝宗为采访使约与孟浩然俱至京师欲荐诸朝会故人至剧饮欢甚或曰君与韩朝宗约浩然叱曰业已饮遑恤其他卒不赴朝宗怒辞行浩然不悔也士之自好者内必有所恃而乐者达不达正自初无增损而急贤之心在韩而不在孟韩公顾得一贤者充使事为不可失尔故贵有所屈贱有所信此上下相求之道当如是伏惟察访户部阁下名节自将气畧经世穿穴古今咀嚼英华有暴公敬客之心无韩公怒去之色虽然曾不知登门上谒之人有足以烦阁下躧履而迎纳之堦陛者乎某早衰多病流落不偶尝趑趄於笔砚浅事前世之理乱古人之是非亦讲其大方矣若夫论都邑之壮观铺郊庙之缛仪颂圣贤之相得以至苏李之余风沈宋之遗韵虽不敢自以为涉其流抑不肯谓不可以进也前日传车过吴江旁邑令皆得以职事诣节下受约束某独以病卧家忽忽久不平顾有平时所作无用之言欲以唐突宗匠未能也迩来病小间辄收拾芜纇无虑三数十篇并尝进圣德颂一篇专人奉书投献方今以经术见优者布在廊庙某非敢以自名希与诸君均茵凭也或者使郭隗自周往剧辛自赵往邹衍自齐往尔异时乘朝车处国士揖让於人主前皆阁下客顾岂厌多乎哉况阁下所以答主知为国计者无出於此某顷为上陈取士之策既不报胷臆约结久无所告语比闻阁下之风辄杀青千里少见梗槩然平日窃先生之余论反覆古人纸上之语盖有深於此者异时苟得委质门下愿继此以进区区惟裁察幸甚
上时相书
某闻仁义之涂诗书之府有气也泠然而清炜然而光璀璨而徜徉中之者能使其言炳然而成章不知此果何气也然钟鼓膏粱之地绮襦纨袴之间迎之则释然散取之则漠然空独山林枯槁之士饿夫逐客覉旅之时乃得之至与之写孤愤道厄穷发物理之精微论古今之成败俯仰上下随其笔端亹亹令人不能自休异哉此果何气也中之者无乃反为病癖不幸乎虽然清庙之歌玉牒之文其所以黼藻德音丹青盛节者是必薰醲涵浸於此气者也至是亦能使人离疏释蹻凌厉清浮故结绶金马之庭高议石渠之上是气也盖常与人并游矣追观往古此气未尝不烂熳陆离於其间所谓声音以扬之诗书以光之盖出乎此也凡诗书六艺之文特其气之最为纯粹光明者班固曰唐虞三代诗书所及世有典籍虽尧舜之盛必有典谟之篇然後扬名於後世冠德於百王故曰巍巍乎其有成功焕乎其有文章噫此岂治世所当乏也则其中於人果以为病癖不幸乎又岂得系乎时有用否哉其不用也得无直为时之不幸邪所以周之士也贵秦之士也贱贵贱时也士何预焉此气端处乎贵贱之间尔周衰勃勃然出於夫子之徒其末也谬悠於庄周之间往而之孟轲则浩然而醇深又往而之司马迁班固扬雄则高妙而精确又往而之韩愈柳宗元辈皆宏肆而雅健卒使其人与世龃龉爵位不跻是所谓中此气者无乃为病癖不幸乎天下治安王者所以告厥成功明示德意涣扬休烈也藏之金匮石室所以表里诗书皆廊庙之器王佐之才岂特长使怀铅提椠游谈供奉充翰墨之苑而已昔人怀负湮鬰其采色不得耀於当时则膏馥必将贻於後世故述往事思来者用垂空文以自见此孤愤离骚潜夫之论所以作也某江东诸生少小无所好唯不幸嗜啗古人糟粕馋餍无节鬰积成块今疾证颇类中此气者然沈吟痞结莫见起色念欲捷步深林潜舟丘壑观鱼鸟以发兴覧江山而为助援琴以赓汾亭之操杜门而续茂陵之书用此除治刮散而出之庶几潜块之能已也恭念主上方向意儒学公卿大夫彬彬起而举者出矣傥犹隐於帘肆之间卧於岩石之下顾岂一旦折简可致之哉譬如塲师之养木也虽欲为栋梁材然必自拱把而养之欲致干云蔽日之干者常徙之於葱青毫末之时至其落落十围盘踞偃蹇则岂有可移之理哉人材正复在於素养也今士之处隐约间俄忽絶尘而起可使追参高妙者必有人焉此造物者当先识而早定也唐太宗谓房公曰公为仆射当为朕广耳目访贤才比闻阅牒讼日数百岂暇求伟人哉明主所以求宰相之意非房公何足闻此言且公孙弘独何人也能起客馆开东阁以延天下贤士後人至为唏嘘不已又为马廏车库奴婢室岂士之不足计较有无如是哉恭惟主上以尧舜之资垂衣法座乃登相公於朝而天下以稷契之道责望於相公甚厚藉令丙魏可作当使顺下风而立房杜复能张目将不得仰视也盖岂不暇为公孙弘事乎顾如某辈素不为当时所推择相公未尝闻其姓名何从得充下馆序後尘也悠悠此身流落江汉歌悲风送落日自托於鱼鸟萧散之羣肆为愁独可怜之语将以呻吟其病癖而散愤懑尔又日求芜城废壠乱山絶岸惊魂出涕之地叫呼古人而吊其不遇也又窃自念庙堂方俛眉天下士名一艺者皆见省录何独某不自激昂如是故时时投笔拊髀而叹未免以古人望人尔左太冲欲赋三都自以所见不博求为秘书郎使某幸而得窥四部之书益闻所未闻则岂特用以资为赋而已谨献旧诗文一编并去年所奏圣德颂一编不敢繁也譬之度材於匠氏大木为杗细木为桷要之所用不容於私意至必欲成屋室者无有可弃之材也唯相公留意幸甚
又上时相书
秦围邯郸使平原君求救合纵与楚约与门下食客有勇力文武备具者二十人偕得十九人门下有毛遂者自赞於平原君曰愿君即以遂备员而行平原君以为不能然竟与之偕十九人相与目笑之未发也平原君与楚合纵言其利害日出而言日中不决毛遂按劒历阶而上卒使楚王唯唯奉社稷从而使赵重於九鼎大吕封常清读书多所该究然孤贫年过三十未有名高仙芝为都知兵马使常出军奏傔从二十余人衣褠鲜明常清慨然投牒请预常清素瘠又跛仙芝陋其貌不纳明日复至不得已窜名傔中仙芝击达奚有功常清於幕中作露布仙芝取读皆非意所出遂知名嗟乎平原君高仙芝可谓不知人矣亦几失二子然此二人抗顔为自媒语虽苦摈不怍至不容自巳者顾岂高士所能堪忍然其中固有所恃势必发之如茹物不下必吐之乃已尔呜呼人不昜知如许向使平原君高仙芝终谢二子不以纳门下亦可痛惜哉虽然为平原君等计则几有失士之讥以二子自媒岂韫匵之道乎诸葛孔明躬畊壠亩徐庶谓先主曰诸葛孔明卧龙也将军岂愿见之乎先主曰君与俱来庶曰此人可就见不可屈致也将军宜枉驾顾之由是先主遂诣亮凡三往乃见谢安石寓居会稽无处世意除尚书郎琅琊王友并不起吏部尚书范汪举为吏部郎中以书拒絶之孔明安石皆人杰也世岂易得哉借令今日复有孔明虽先主在上其往不三正不可一见顾可屈致哉至於君命屡至安石门曾不能必起况一范汪欲以郎招之耶此二君下视毛遂辈何翅奴隶矣恭以圣主梦想贤士欲损勲名以属之相公坐执人柄天下士升沈寄相公牙颊某盖尝伏相公之门矣当时门外之马駸駸不絶如行蚁谒入少後即坐客馆之外更少後即坐屏外屋溜下最末至则露立於东西之衢俟命虽践扬已高至号一时望人者未尝不俛理色於阍人然此皆相公之客也某度之虽累千万人无诸葛孔明谢安石无疑也千万人中藉令有毛遂封常清则左右未有所称颂相公未有所闻又见其瘠且跛得脱呵骂幸矣相公不以某为狂且妄发请得毕其说相公鼎食庙堂之上四年於兹矣文武之士拔之刍牧之中表之公卿之上者几人隐居之士搜之石穴之中降言词厚书币以身下之者几人十室之邑必有忠信况今天下万里皆在相公图维中乎苟必俟亲见如崔佑所云者则天下士有不幸不出於亲旧之间奈何圣主道隐旒纩虚心无作以聪明属之相公而相公端居庙堂之上乃以闻听寄在天下今虽目离娄耳师旷数百步之外则不能得其形声矧闭其目掩其耳耶某顷托於都城逆旅主人甚久主人之居适当府门孔道见车马之客至相公门外者月尝十五日相公许通者三数月之间盖无一二焉相公以为天下士不足计有无无益於治乱无庸复来则已或曰治天下不可乏士如病必操药饥必得食则虽有毛遂封常清辈且犹失之况欲致孔明安石之流相公岂谓不下堂尽得天下贤否如须眉落监中吾固了然见之然其才固已尽用其不用者皆无分可采抑朝廷之士固自有余不应外求耶亦相公平居所约与共功名者今未尽致青云耶不然则何为杜来辕千里之外欲独以一身任天下之责乎秦应侯以箦中余息载而之秦一见昭王逐穰侯高陵华阳泾阳君於门外如驱鸡尔应侯自以为五帝三代之事百家之说吾既知之衆口之辨吾皆摧之而蔡泽以羇旅入秦长揖应侯而夺其位此何故哉蔡泽固贱且疎应侯虽尊宠然泽为应侯谈则理有必然者也相公道德纯备功施甚美日夜发於心冲於口诏於行事者皆致君尧舜之术岂敢期於辨士争雄哉虽然进为天下利亦当念退有百世名徒以为应侯卒不见蔡泽意天下之口皆可摧以此言之士口亦可畏未可轻也天下便可谓无人哉相公平时盈耳者皆乞怜软媚语此如优人妾妇顾何所短长相公德业过人者彼何足以窥
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 10:23:04-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>