<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="提要,目录,原序,凡例,卷一,卷二,卷三,卷四,卷五,卷六,卷七,卷八,卷九,卷十,卷十一,卷十二,四六法海全文在线阅读,四六法海全文在线下载,大玄古籍书库">
<meta name="description" content="文总集。明王志坚编。十二卷。。收录魏晋至元代四六文(骈文)。仿《文选》体。例,分敕、诏、册文、赦文、制、手书、德音、令、。教、策问、表、章、札子、状、弹事、笺、启、书、颂、。移文、檄、露布、牒、诗文序、宴集序、赠别序、城。山序、记、史论、论、碑文、志铭、行状、铭、赞、。七、连珠、志、哀册文、吊祭文、判、杂著等四十。二类。卷首有序,概述魏晋以后四六文发展源。流、变化轨迹,指出各时期特色。正文前有凡。例。每篇之后,或笺注其本事、或考证其异同、。或胪列其始末。对研究四六文,颇资参考。《四。库全书总目》称“四六之">
<title>四六法海_王志坚_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">四六法海</span> <br/>
          作者： <span class="inputVal" id="bkauthor">王志坚</span> <br/>
          朝代： <span class="inputVal" id="bkdate">明代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">类书文集,文集,完结</span> <br/>
          字数： <span class="inputVal" id="bknum">[book_length]316927</span> <br/>
          说明： <span class="inputVal" id="bkdec">文总集。明王志坚编。十二卷。 收录魏晋至元代四六文(骈文)。仿《文选》体 例,分敕、诏、册文、赦文、制、手书、德音、令、 教、策问、表、章、札子、状、弹事、笺、启、书、颂、 移文、檄、露布、牒、诗文序、宴集序、赠别序、城 山序、记、史论、论、碑文、志铭、行状、铭、赞、 七、连珠、志、哀册文、吊祭文、判、杂著等四十 二类。卷首有序,概述魏晋以后四六文发展源 流、变化轨迹,指出各时期特色。正文前有凡 例。每篇之后,或笺注其本事、或考证其异同、 或胪列其始末。对研究四六文,颇资参考。《四 库全书总目》称“四六之源流正变,具于是编 矣”。《四库全书简明目录》谓其为“四六中第一 善本也”。初刻于明天启七年(1627),有《四库 全书》本。清蒋士铨加以选评,成《忠雅堂评选 四六法海》八卷,有清光绪三年(1877)重刊本、 1936年上海鸿文书局印行本。</span> <br/>
          封面： <span class="inputVal" id="bkimg">Z_18543.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]四六法海
[book_author]王志坚
[book_date]明代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]类书文集,文集,完结
[book_length]316927
[book_dec]文总集。明王志坚编。十二卷。 收录魏晋至元代四六文(骈文)。仿《文选》体 例,分敕、诏、册文、赦文、制、手书、德音、令、 教、策问、表、章、札子、状、弹事、笺、启、书、颂、 移文、檄、露布、牒、诗文序、宴集序、赠别序、城 山序、记、史论、论、碑文、志铭、行状、铭、赞、 七、连珠、志、哀册文、吊祭文、判、杂著等四十 二类。卷首有序,概述魏晋以后四六文发展源 流、变化轨迹,指出各时期特色。正文前有凡 例。每篇之后,或笺注其本事、或考证其异同、 或胪列其始末。对研究四六文,颇资参考。《四 库全书总目》称“四六之源流正变,具于是编 矣”。《四库全书简明目录》谓其为“四六中第一 善本也”。初刻于明天启七年(1627),有《四库 全书》本。清蒋士铨加以选评,成《忠雅堂评选 四六法海》八卷,有清光绪三年(1877)重刊本、 1936年上海鸿文书局印行本。
[book_img]Z_18543.jpg


[book_title]提要
钦定四库全书　　　　　集部八
四六法海　　　　　　　总集类
提要
【臣】等谨案四六法海十二卷明王志坚编志坚有读史商语已着録秦汉以来自李斯谏逐客书始点缀华词自邹阳狱中上梁王书始叠陈故事是骈体之渐萌也符命之作则封襌书典引问对之文则答宾戏客难駸駸乎偶句渐多沿及晋宋格律遂成流迨齐梁体裁大判由质实而趋丽藻莫知其然而然然实皆源出古文承流递变犹四言之诗至汉而为五言至六朝而有对句至唐而遂为近体面目各别神理不殊其原本风雅则一也厥後辗转相沿逐其末而忘其本故周武帝病其浮靡隋李谔论其佻巧唐韩愈亦齗齗有古文时文之变降而愈坏一滥于宋人之启劄再滥于明人之表判剿袭皮毛转相贩鬻或涂饰而掩情或堆砌而伤气或雕镂纎巧而伤雅四六遂为作者所诟厉宋姚铉撰唐文粹至尽黜俪偶宋祁修新书至全删诏令而明之季年豫章之攻云闲亦以沿溯六朝相诋岂非作四六者不知与古体同源愈趋愈下有以启议者之口乎志坚此编所録下迄于元而能上溯于魏晋如勅则托始宋武帝册文则托始宋公九锡文表则托始陆机桓温谢灵运书则托始于魏文帝应?应璩陆景薛综阮籍吕安陆云习凿齿序则托始陆机论则托始谢灵运大抵皆变体之初俪语散文相兼而用其齐梁以至唐人亦多敢不甚拘对偶者俾读者知四六之文运意遣词与古文不异于兹体深为有功至於每篇之末或笺注其本事或考证其异同或胪列其始末亦皆元元本本语有实徵非明代选本所可及据其凡例虽为举业而作实则四六之源流正变具于是篇矣未可以书肆刋本忽之也乾隆四十二年五月恭校上
总纂官【臣】纪昀【臣】陆锡熊【臣】孙士毅
总校官【臣】陆费墀

[book_title]目录
钦定四库全书　　　　　集部八
四六法海目录　　　　　总集类
卷一
勅
诏
册文
赦文
制
手书
德音
令
教
策问
卷二
表上
卷三
表中
卷四
表下
卷五
章
劄子
状
弹事
牋
启上
卷六
启下
卷七
书上
卷八
书下
颂
移文
檄
卷八
露布
牒
诗文序
卷十
宴集序
赠别序
城山序
记
史论
论
卷十一
碑文
志铭
卷十二
行状
铭
赞
七
连珠
志
哀册文
吊祭文
判
杂着

[book_title]原序
四六法海原序
魏晋以来始有四六之文然其体犹未纯渡江而後日趋缋藻休文出渐以声韵约束之至萧氏兄弟徐庾父子而斯道始盛唐文皇以神武定天下在宥三十余年而文体一遵陈隋盖时未可变耳永徽中人主优礼词臣时则有燕许鸿轩崔李豹别而英公一檄竟出自草泽手当时人才何其盛欤至於沿习既久遂成蹊径文移批荅宾主谈谐辄用耦语此亦天地间不得不变之势矣然昌黎文初出即裴晋公亦骇而弗许盖习尚之渐人也如此河东之为文则异於是壶子时见杜权糠粃犹为尧舜吾师乎吾师乎宋之四六各有源流谱派袁清容自言能一一辨之今此诸集已不能尽致撮其大要藏曲折於排荡之中者眉山也标精理於简严之内者金陵也是皆唐人所未有其他不出两公范围然类能自畅其所欲言低昂绚素各成伦理有足喜者大抵四六与诗相似唐以前作者韵动声中神流象外自宋而後必求议论之工证据之确所以去古渐远然矩矱森然差可循习至其末流乃有诨语如优俚语如市媚语如倡祝语如巫或强用硬语或多用助语直用成语而不切叠用冗语而不裁四六至此直是魔罥所当亟为澄汰不留一字者也是编始於乙丑之秋成於丙寅之冬初题曰耦编今年春友人张德仲加以编辑梓行之仍改为法海法取轨持海喻广大夫欲泛藻海之波而饬词坛之法则此编亦嚆矢也哉天启七年暮春日珠坞山农王志坚题

[book_title]凡例
四六法海凡例
近来书刻全不雠较岂惟不较又从而妄改焉听然之为听然捭阖之为押阖操觚家遂沿习不改凡如此类笑端不一又其甚者厌舂容大篇而以意删之独不日鹤胫虽长断之则悲乎是编以文选艺文类聚文苑英华唐文粹宋文监文章正宗元文类荆川文编广续二文选为主而参之以诸家集及正史野史所载凡一切讹谬相仍之书槩不因袭有所订正间为别白聊自附於诤友云尔
知人论世分明拈出千古读书要旨吾辈读前人着作于其生平颠末茫然不知当必有夷犹不自快者至文中用语或有所指如贡甫李代桃僵厚之横水明光之句若不知其繇竟作何理会是编于作者略为考究表其梗槩惟一代显人灼然耳目者不赘及时事与文相关者亦载诸篇末志传之文与正史野史异者聊出鄙意折衷之自惟款啓多所不详若夫润泽以俟君于是编虽自为一书然大抵为举业而作故入选宁约无滥凡文体题目不甚相远者但存其尤余不得不忍情割爱惟是俗学相传有一种议论谓无用之书不必读无用之文不必看果尔则腐烂後塲之外皆可束高阁乎不知今人所规摹之程墨皆从古人陶铸而出熟读古人书不知有几许程墨在也夫弃阡陌而守囷仓已为愚矣弃囷仓而守釜甑弃釜甑而守残杯冷炙不亦愚之愚哉凡吾同志当相与力破此惑
文章趋尚大抵时运使然质文损益自相乘除非必後人之胜於前人也韩柳不轻王骆欧苏不轻杨刘岂惟厚道直是虚心读诗未有刘长卿一句己呼阮籍为老兵则皇甫氏己痛心而嫉之矣或云文人相轻余谓但恐未是文人耳若是文人见得古人真处方将低囘翫味之不暇况敢相轻乎不佞生而少文不敢阑入词塲然于相轻之习深觉其无味是编务在兼收虽经名家掊击如所谓元无文者不废摉采惟应酬滥套之文槩置不录
真氏正宗于宵人着作多不入选或细书附载以示排抑此一段秇林斧钺凛然不可干矣不佞謭劣固不敢当此任间尝思惟古之宵人往往胸有武库笔有涌泉後之自命为正人者试与笔舌相当不知还有愧否夫桑间埒于二南秦誓嗣乎周典政不必斤斤分别而亦何尝不分别乎不独此也法车大智同为纸上之尘奇章赞皇并饱箧中之蠧推此类言之因果自为轮旋是非竟在何处此不佞编集微旨也拈出商之
萧氏文选槩标作者之字真氏正宗则称号称諡极为雅驯但年代既遥人数亦杂若用往例则初学之士有杳然不知为何许人者今一槩称名而考其字号官諡附于篇末惟帝王稍别其称亦尊尊之体然也
骚赋及诗于举业不甚切用兹槩未入窃自附於阙如之义

[book_title]卷一
钦定四库全书
四六法海卷一　　　　　明　王志坚　编
与臧焘勑【宋武帝】
顷学尚废弛後进颓业衡门之内清风辍响良由戎车屡警礼乐中息浮夫近志情与事染岂可不敷崇坟籍敦厉风尚此境人士子侄如林明发摉访想闻令轨然荆玉含宝要俟开莹幽兰怀馨事资扇发独习寡悟义着周典今经师不远而赴业无闻非惟志学者鲜或是劝诱未至邪想复弘之
焘为太学博士参右将军何无忌军事随府转镇南将军高祖镇京口与焘书
释名曰勑饰也汉制度曰帝之下书有四一曰策书二曰制书三曰诏书四曰诫勑缃素杂记谓唐以前帝王命令尚未称勑谓千字文勑员外郎散骑常侍周兴嗣次韵勑字乃梁字真谬说也
梁武帝与谢朏勑【沈约】
吾以菲德属当期运鉴与吾贤思隆治道而明不远烛所蔽者多实寄贤能匡其寡闇尝谓山林之志上所宜弘激贪厉薄义等为政自居元首临对百司虽复执文经武各?厥职羣才竞爽以致和美而镇风静俗变教论道自非箕颍高人莫膺兹寄是用虚心侧席属想清尘不得不屈兹独往同此濡足便望释萝袭衮出野登朝必不以汤有惭德武未尽善不降其身不屈其志使璧帛虚往蒲轮空归倾首东路望兼立表羲轩邈矣古今殊事不获总驾崆峒依风问道今方复引领云台虚已宣室纡贤之愧载结寝兴
朏字敬冲庄之子建武中与何胤并徵不至梁武初再徵又不至遣王果敦辟朏朏谋於胤胤绐曰兴王之世安可久处朏遂出以此颇失衆望然朏初为吴兴太守颇事聚敛至以鸡卵赋人收鸡数千使终身不出亦不得为高隐也
幸新丰及同州勑【苏頲】
勑虞之四朝且编区寓汉之三辅本同京师善於古者考於今发乎迩者应乎远若顺豫之事缺则紊於王制巡游之典备则虑於人劳朕受命膺期励精设教幸乾坤幽赞风雨咸若百物既阜三农已登同颖荐於宗庙双穗生於郡国我无大桀实欣於岁取人有小康未果於时迈但左翊之地近入黄图新丰之邑甫邻青绮山川宫馆咫尺相望欲过灞亭而涉经沙阜而临渭见彼耆耋问其疾苦察长吏之政恤黎甿之寃盖所以展义陈诗观风问俗始自畿甸化於天下宜以今月二十五日幸长春宫停五日缘顿所须并令所司支备一事以上不得干扰州县发日唯量将飞骑万骑行更不须别遣兵马及妄有科唤朕此行之处不得进奉在路有称寃苦州县不能疏决者委御史金吾收状为进各勉所职副朕意焉
开元二年九月戊申上幸骊山温汤此九月十一日勑也中间犹有顾虑假托以後岁岁游幸至於山顶千门红尘一骑则无复此等想矣
答王缙勑【唐代宗】
勑卿之伯氏天下文宗位历先朝名高希代抗行周雅长揖楚词调六气於终篇正五音於逸韵泉飞藻思云散襟情诗家者流时论归美诵於人口久郁文房歌以国风宜登乐府眎朝之後乙夜将观石室所藏殁而不朽栢梁之会今也则亡乃眷棣华克成编录声猷益茂叹息良深
缙进表云臣兄文词立身行之余力常持坚正秉操孤贞纵居要剧不忘清净又云曲承天鉴下访遗文魂而有知荷宠光於幽穸没而不朽成大名於圣朝赐太和公主勑【李德裕】
勑姑远嫁絶域二十余年跋履险难备罹屯苦朕每念於此良用惘然恭惟太皇太后春秋已高慈爱深厚比者望姑朝谒再叙悲欢倏已岁暮寂无音耗想姑见旧国之城邑能不销魂望汉将之旌麾必当流涕今朔风既至霰雪已零絶国萧条固难久处旃墙罽幕何以御冬肉饭酪浆且非适口朕抚临万宇子育羣生一物未安终食三叹况姑累年漂泊何日忘怀想姑高明必是悬鉴姑承宗庙之余庆为王室之懿亲先朝割爱降婚义宁家国谓囘鹘必能侮御安静塞垣使边人子孙不见兵革射猎者不敢西向畏轩辕之台今囘鹘所为甚不循理蕃浑是朕之人百姓牛羊亦国家所有因依汉地遂致蕃孳囘鹘托以私雠恣为侵掠每马首南向姑得不畏高祖太宗之威灵欲侵扰边疆姑得不思太皇太后之慈爱为其国母足得指挥若囘鹘能不禀命则是弃絶姻好今日以後不得以姑为词若恃我为亲禀姑教令则须便自戢敛以继旧欢想姑以朕此书喻彼将相令其知分更不徇非塞外祈寒且无丝纩朕每御裘服则思彼未授衣岂可囘鹘譸张遂忘亲爱今寄冬衣若干具如别录
太和公主宪宗女也於武宗为姑开成末囘鹘为黠戛斯所破可汗兄弟嗢没斯等率其衆抵天德塞下会昌中边将欲击之以求功李德裕请严兵备之俟其攻犯城镇然後以武力驱除又言囘鹘破亡公主未知所在若不遣使访问则谓国家降主本非爱惜既负公主又伤虏情请遣舍人齎诏诣嗢没斯令达公主兼可卜嗢没斯逆顺之情因遣使赐公主冬衣命德裕为勑书德裕用石雄为天德都团练副使其後囘鹘侵振武雄破之於杀胡山迎公主以归自囘鹘至塞上及黠戛斯入贡每有诏勑武宗多命德裕草之德裕请委翰林学士武宗曰学士不能尽人意须卿自为之
大荒西经曰大荒之中有轩辕之台射者不敢西向射轩辕之台盖敬黄帝之神也书中语用此
赐陕西西路沿边经略招讨都部署司勑【宋祁】
朕恤军旅之苦宠边陲之良事从优寛情无怜爱至於常愆细过并许功除烦文苛法罕由吏议昨滕宗谅张亢并缘事任合给公用库钱俾其宴享宾僚犒饫军伍而乃用度无艺簿领失防阳托贸营潜有牟入攸司上言遣使即推如闻逮系颇多鞫劾弥广本其冗费宁足深诛已罢案穷悉令原贷其滕宗谅等止免一官量降差遣虽屈吾法期慰士心且夫尽用市租美推赵将来从我取谊表汉臣每慕前风大体尚虑诸道帅守便以兹事为惩或损狭饩牵或裁量药饵苟存畏避谓免讥弹胡益至公亦非朕意但当循经费之式去自润之私取仰於官均惠於衆由兹底绩夫何间然安节坦怀母或疑惮
宗谅字子京河南人元昊反除知泾州范仲淹荐以自代擢天章阁侍制徙知庆州御史梁监奏宗谅在泾费公钱十六万贯遣中使捡视乃始至日以故事犒诸属羌又间遗游士故人宗谅恐连逮因焚其籍仲淹时参知政事救之止降一官知虢州徙岳州稍还苏州卒卒之日家无余财
劝农访民所疾苦诏【沈约】
门下执耜蹔蹇则如悬比室乘机或惰则无褐终年非怠非荒虽曰王道不稂不莠实寄民和顷岁多稼无麦遗秉如积而三登之美未臻万斯之基尚远且风土异宜百民舛务刑章治绪未必同源妨本害政事非一揆冕旒属念无忘夙兴可严下州郡务兹耕殖相亩辟畴广开地利深树国本克阜民天又询访狱市博听謡俗伤风损化各以条闻无使瘥瘼之苦载兴比屋主者详为科格称朕意焉
此隆昌元年正月诏也考其行事无乃大谬为治不在多言信夫
天嘉六年修前代墓诏【陈宣帝】
梁室多故祸乱相寻兵甲纷纭十年不解不逞之徒虐流生气无赖之属暴及徂魂江左肇基王者攸宅金行水位之主木运火德之君时更四代岁逾二百若其经纶王业缙绅民望忠臣孝子何世无才而零落丘山变移陵谷咸皆翦伐莫不侵残玉杯得於民间漆简传於世载无复五株之树罕见千年之表自大祚光啓恭惟揖让爰暨朕躬聿修祖武虽复旗旗服色犹行杞宋之邦车马巡游眇瞻河雒之路故乔山之祀苹藻弗亏骊山之坟松柏恒守唯戚藩旧壠士子故茔掩殣未周樵牧犹衆或亲属流隶负土无期子孙冥灭手植何寄汉高留连於无忌宋祖惆怅於子房丘墓生哀性灵共恻者也朕所以兴言永日思慰幽泉维前代王侯自古忠烈坟冢被发絶无後者可检行修治墓中树木勿得樵采庶幽显咸畅称朕意焉
令百僚举士诏【陈後主】
旁求俊乂爰逮侧微用道和羮是隆大厦上智中主咸由此术朕以寡薄嗣膺景祚思所以登显髦彦式备周行但空劳宵梦屡勤史卜申旦凝虑丙夜损怀岂以食玉炊桂无因自达将怀宝迷邦咸思独善应内外衆官可各荐一人以会彚征之旨且取备小大之用其有负能仗气摈压当时着宾戏以自怜草客嘲以慰志人生一世逢遇诚难亦宜去此幽谷翔兹天路趋铜駞以观国望金马而来庭便当随彼方圆饬之矩矱
武德二年春月甲子下诏【唐高祖】
释典微妙净业始於慈悲道教冲虚至德去其残暴况乎四时之禁毋伐麛卵三驱之礼不取顺从盖欲敦崇仁惠蕃衍庶物立政经邦咸率斯道朕祗膺灵命抚遂羣生言念亭育无忘鉴昧殷帝去网庶踵前修齐王舍牛实符本志自今每年正月五月九月十直日并不得行刑所在公私宜断屠杀
按此即佛典所谓年三长斋月六斋也唐时此三月中断屠宰宴会故士大夫履任不用此月今此说尚行而断杀废矣
贞观年为战阵处立寺诏【唐太宗】
有隋失道九服沸腾朕亲总元戎致兹明罚誓牧登陑曾无宁岁其有桀犬婴此汤罗衘须义愤终乎握节各徇所奉咸有可嘉日往月来逝川斯远虽复项籍致命封树纪於丘坟鲍信捐生丹青着於图象犹恐九泉之下尚沦鼎镬八难之间永纒氷炭愀然疚怀用忘兴寝所以树其福田济其营魄可以建义以来交兵之处为义士凶徒殒身戎阵者各建寺刹招延胜侣望法鼔所振变炎火於青莲清梵所闻易苦海於甘露所司足量定处所并立寺名支配僧徒及修院宇具为事条以闻称朕矜哀之意也仍命虞世南李百药禇遂良顔师古岑文本许敬宗朱子奢等为碑铭纪功业
洪武中召天下名僧为佛会於锺山普荐阵亡将士上亲赴会礼佛感雨花之瑞宋潜溪记述甚详合此诏观之命世真人未有不归诚觉王者此必有内契於心者矣
举廉吏诏【宋太宗】
周听治以六计廉善居先汉辟士以四科清白为首朕均知有俊诞保受民惟前代廸厥官不肩好货凡正人羞其行庶几成风尝赐札以律贪复作铭而申训曾是在位犹从匪彝鞭鞾不已而宠赂章簠簋不饰而节行缺退食鲜羔羊之操虐民多硕鼠之讥念激浊在於扬清而瘅恶莫如彰善神爵奬朱邑之洁治盛循良开元旌王丘之廉风移苛娆一贤蒙擢百辟向方肆公道之天开闵颓波之澜倒克正罔敢弗正既昭德以塞违进良以率不良与励精以更始咨尔承休之彦体余美俗之怀廉欲得其真公选洁修之士举皆贤於已博询操履之源内则如光禄之荐王嘉外则如河东之察王覇人之有猷有守具以实言予其懋赏懋官亦克用劝故兹诏示想宜知悉
此篇旧本不着何朝按太宗尝因孟昶仪石铭摘取四语诏刋诸石此云作铭申训以此考之当是太宗时诏也
宋公九锡文【无名氏】
朕以寡昧仰缵洪基夷羿乘衅荡覆王室越在南鄙迁於九江宗祀絶飨神人无位提挈羣凶寄命江浦则我祖宗之烈奄坠於地七百之祚翦焉既倾若涉巨海罔知攸济天未絶晋诞育英辅振厥弛维再造区?兴亡继絶俾昏作明元勲至德朕实攸赖今将授公典策其敬听朕命乃者桓玄肆僭滔天泯夏拔本塞源颠蹶六位庶僚俛眉四方莫恤公精贯朝日气陵虹蜺奋其灵武大殱羣慝尅复皇邑奉歆神祗此公之大节始於勤王者也授律羣后顺流长骛薄伐峥嵘献捷南郢大憝折首羣逆毕夷三光旋采旧物反正此又公之功也出藩入辅弘兹保弼阜财利用繁殖黎元编户岁滋疆宇日啓导德明刑四境有截此又公之功也鲜卑负衆僭盗三齐介恃遐阻仍为边害公蒐乘秣马夐入远疆冲橹四临万雉俱溃拓土三千申威龙漠此又公之功也卢循祆凶伺隙五岭侵覆江豫矢及王城国议迁都之规家献徙卜之计公乘舆南济义形於色运奇摅略英谟不世狡寇穷衂丧旗宵遁俾我畿甸拯於将坠此又公之功也追奔逐北扬旍江濆偏旅浮海指日遄至番禺之功俘级万数左里之捷鸟散鱼溃元凶远窜传首万里此又公之功也刘毅叛涣负衅西夏陵上罔主志肆奸暴公御轨以刑消之不日罪人斯得荆衡宁晏此又公之功也谯纵怙乱寇窃一隅王化阻阂三巴沦溺公指命偏帅授以良图陵波凭湍致届井络僭竖伏鑕梁岷草偃此又公之功也马休鲁宗阻兵内侮驱率二方连旗称乱公投袂星言研其上略江津之师势踰风电囘斾沔川实繁震慑二叛奔迸荆雍来苏此又公之功也永嘉不竞四夷擅华五都倾荡山陵幽辱祖宗怀没世之愤遗甿有匪风之思公远齐阿衡纳隍之仁近同小白灭亡之耻鞠旅陈师赫然大号分命羣师北狥司兖许郑风靡巩洛载清百年榛秽一朝扫涤此又公之功也公有康宇内之勲重之以明德爰初发迹则奇谟冠古电击强祆则锋无前对聿宁东畿大造黔首若乃草昧经纶化融於岁计扶危静乱道固於苞桑蠲削烦苛较若画一淳风美化盈塞区?是以絶域献琛遐夷纳賮王略所亘九服率从虽文命之东渐西被咎繇之迈于种德何以尚兹朕闻先王之宰世也庸勳尊贤建侯胙土褒以宠章崇其徽物所以协辅皇室永隆藩屏故曲阜光啓遂荒徐宅营丘表海赐履有闻其在襄王亦赖匡霸又命晋文备物光赐惟公道冠前烈勲高振古而殊典未饰朕甚懵焉今进授相国以徐州之彭城沛兰陵下邳淮扬山阳广陵兖州之高平鲁泰山十郡封公为宋公锡兹玄土苴以白茅爰定尔居用建冢社昔晋郑啓藩入作卿士周召保傅出总二南内外之任公实兼之今命使持节兼太尉尚书左仆射晋宁县五等男湛授相国印绶宋公玺绂使持节兼司空散骑常侍尚书阳遂乡侯泰授宋公茅土金虎符第一至第五左竹使符第一至第十左相国位无不总礼絶朝班居常之名宜与事革其以相国总百揆去录尚书之号上送所假节侍中貂蝉中外都督太傅太尉印绶豫章公印策进扬州刺史为牧领征西将军司豫北徐雍四州刺史如故公纪纲礼度万国是式乘介蹈方罔有迁志是用锡公大路戎路各一玄牡二驷公抑末敦本务农重积采繁实殷稼穑惟阜是用锡公衮冕之服赤舄副焉公闲邪纳正移风改俗陶钧品物如乐之和是用锡公轩县之乐六佾之舞公宣美王化导扬休风华夷企踵远人胥萃是用锡公朱户以居公官方任能网罗幽滞九臯辞野髦士盈朝是用锡公纳陛以登公当轴处中率下以义式遏寇雠涤除苛慝是用锡公虎贲之士三百人公明罚恤刑庶狱详允放命干纪罔有攸纵是用锡公鈇钺各一公龙骧凤矫咫尺八紘括囊四海折冲无外是用锡公彤弓一彤矢百玈弓十玈矢千公温恭孝思致?禋祀忠肃之志仪刑四方是用锡公秬鬯一卣圭瓒副焉宋国置丞相以下一遵旧仪钦哉其秪服往命茂对天休简恤庶邦敬敷显德以终我高祖之嘉命
宋初一切文翰皆谢晦任之此当是晦笔文颇高亮从来选者皆不及兹从南史录出○册文中所称功业惟宋祖皆有实迹齐梁以後若有若无而已册陈王九锡文【徐陵】
大哉乾元资日月以贞观至哉坤元凭山川以载物故惟天为大陟配者钦明惟王建国翼辅者齐圣是以文武之佐磻溪藴其玉璜尧舜之臣荣河镂其金版况乎体得一之鸿姿宁阳九之危厄拯横流之碣石扑燎火於崑岑驱驭於韦彭跨蹍於秦晋神功行而靡用圣道用而无名者乎今将授公典策其敬听朕命日者昊天不吊锺乱於我国家网漏吞舟强胡内贔茫茫宇宙惵惵黎元方趾圆颅万不遗一太清否亢桥山之痛已深大宝屯如平阳之祸相继上宰膺运康救兆民鞠旅於滇池之南扬旌於桂岭之北悬三光於己坠谧四海於羣飞屠猰?於中原斮鲸鲵於蒙汜荡宁上国光啓中兴此则公之大造於皇家者也既而天未悔祸夷丑荐臻南夏崩腾西京荡覆羣胡孔炽藉乱乘间推纳藩枝盗假神器冢司昏挠旁引寇雠既见贬於桐宫方谋危於汉阁皇运已殆何殊赘旒中国揺然非徒如綫公赫然投袂匡救本朝复莒齐都平戎王室朕所以还膺宝历重履宸居挹建武之风猷彰宣王之雅颂此又公之再造於皇家者也公应务之初登庸惟始三川五岭莫不窥临银洞珠宫所在宁谧孙卢肇衅越貊为灾番部阽危势将沦殄公赤旗所指祆垒洞开白羽才撝凶徒粉溃非其神武久丧南藩此又公之功也大同之末边政不修李贲狂迷窃我交爱敢称大号骄恣甚於尉陀据有连州雄豪炽於梁硕公英誉雄算电扫风行驰御楼船直跨沧海新昌典彻备履艰难苏历嘉宁尽为京观三山獠洞八角蛮陬逖矣水寓之乡悠哉火山之国马援之所不届陶璜之所未闻莫不惧我王灵争朝边候归賝天府献状鸿胪此又公之功也自寇虏陵江宫闱幽辱公枕戈尝胆提劒抚心气涌青霄神飞紫闼而番禺连率本自诸夷言得其朋是怀同恶公仗此忠诚乘机剿定执沛令而衅鼓平新野而据鞍此又公之功也世道初艰方隅多难勳门桀黠作乱衡山兵切池隍衆兼夷獠公以国盗边警知无不为恤是同盟诛其丑类莫不鱼惊鸟散面缚头悬南土黔黎重保苏息此又公之功也长驱岭峤梦想京畿缘道酋豪递为榛梗路养渠率全据大都蓄聚逋逃方谋阻乱百楼不战云梯之所未窥万弩齐张高輣之所非敌公龙骧虎步啸吒风云山靡坚城野无强阵清祆氛於灨石灭沴气於雩都此又公之功也迁仕凶慝屯据大臯乞活类马腾之军流民多杜弢之衆推锋转鬬自北徂南频岁稽诛实惟勍虏公坐挥三略遥制六奇义勇同心貔貅骋力雷奔电击谷静山空列郡无犬吠之惊丛祠罢狐鸣之盗此又公之功也王师讨虏次届沦波兵乏兼储士有饥色公囘麾蠡泽积谷巴丘亿庾之咏斯丰壶浆之迎是衆军民转漕曾无砥柱之难舻舳相望如运敖仓之府犀渠贝胄顾蔑雷霆高舰层楼仰扪霄汉故使三军勇鋭百战无前承此兵粮遂殄凶逆此又公之功也若夫英图迈俗义旅如云湓垒猜携用淹戎略公志唯同奬师克在和鹄塞非虞鸿门是会若晋侯之誓白水如萧王之推赤心屈礼交盟人只感咽故能使舟师并路远迩崩心此又公之功也姑熟襟要崤函阻凭寇虏据其关梁大盗负其扃鐍公五校裁撝三雄并奋左贤右角沙溃土崩木甲殪於中原氊裘赴於江水他他籍籍万计千羣鄂坂之隘斯开夷庚之道无塞此又公之功也义军大衆俱集帝京逆竖凶徒犹屯皇邑若夫表里山河金汤嶮固疏龙首以抗殿翦华岳以为城杂虏凭焉强兵自若公囘兹地轴抗此天罗曾不崇朝俾无遗噍军容甚穆国政方修物重覩於衣冠民还瞻於礼乐楚人满道争覩於叶公汉老衔悲俱欢於司隶此又公之功也内难初靖诸侯出关外郡传烽鲜卑犯塞莫非沮渠当户中贵名王冀马列於淮南胡笳动於徐北公舟师步甲亘野横江殱厥羣羝遂殚封狶莫不絓木而止戎车靡遗遇泞而旋归骖尽殪此又公之功也公克黜祸难劬劳皇室而孙甯之党翻啓狄心伊洛之间咸为虏戍虽金陵佳气石垒天严朝闇戎尘夜喧胡鼓公三筹既画八阵斯张裁举灵旗亦抽金仆咸俘丑类悉反高墉异李广之皆诛同龎元之尽赦此又公之功也任约叛涣枭声不悛戎羯贪婪狼心无改穹庐氊幕抵北阙而为营乌孙天马指东都而成阵公左甄右落箕张翼舒扫是搀抢驱其猃狁长狄之种埋於国门椎髻之酋烹於军市投秦坑而尽沸噎濉水而不流此又公之功也一相居中自折彝鼎五湖小守妄怀同恶公夙驾兼道秉羽杖戈玉斧将挥金钲且戒祆酋震慑遽请灰钉爇榇以表其含弘焚书以安其反侧此又公之功也贼龛凶横陵虐具区阻兵安忍凭灾怙乱自古虫言鸟迹浑沌洪荒凡或?刘未此残酷公虽宗居汝颍世寓东南育圣诞贤之乡含章挺生之地眷言桑梓公私愤切卓尔英猷承规奉算戮此大憝如烹小鲜此又公之功也乱离永久羣盗孔多浙左凶渠连兵构逆岂止千兵五校白雀黄龙而已哉公以中军无率选是亲贤奸寇途穷漼然氷泮刑塘之所文命动其天威雷门之间句践行其严戮英规圣迹异代同风此又公之功也同姓有扈顽凶不宾凭藉宗盟图危社稷观兵滙泽势震京师驱率南蛮巳为东帝公论兵於庙堂之上决胜於罇俎之间寇贾樊滕浮江下濑一朝翦扑无待甸师万里澄清非劳新息此又公之功也豫章祆寇依凭山泽缮甲完聚多历岁时结从连横爰洎交广吕嘉既获吴濞已摐命我还师征其不恪连营尽拔伪党斯崇谷圣武於匡山囘神旌於蠡派此又公之功也自八紘九野瓜剖豆分窃帝偷王连州比县公武灵已畅文德又宣折简驰书风猷斯远至於苍苍浴日杳杳无雷北洎丈夫之乡南踰女子之国莫不屈膝膜拜求吏款关此又公之功也京师祸乱亟积寒暄双阙低昂九门寥豁宁秦宫之可顾岂鲁殿之犹存五都簪弁百僚卿士胡服缦缨咸为戎俗高冠厚履希复华风宋微子麦穟之歌周大夫黍离之叹较於斯日未足为悲矣公求衣昧旦昃食高舂兴构宫闱具瞻遐迩郊庠宗稷之典六符十等之章还闻太史之风流重覩永平之遗事此又公之功也公有济天下之勳重之以明德凝神体道合德符天用百姓以为心随万机而成务耻一物非唐虞之民归含灵於仁夀之域上德不德无为以为夏长春生显仁藏用忠信为宝风雨弗????仁惠为基牛羊勿践功成治定乐奏咸云安上治民礼兼文质物色丘园衣裾里巷朝多君子野无遗贤菽粟同水火之饶工商富猗顿之旅是以天无藴宝地有呈祥潏露卿云朝团晓映山车泽马服驭登闲既景焕於图书方葳蕤於史牒高勳踰於象纬积德冠於嵩华固无得而称者矣朕又闻之前王宰世茂赏尊贤式树蕃长总征羣伯二南崇絶四履遐旷泱泱表海祚土维齐岩岩泰山俾侯於鲁抑又勤王反郑夹辅迁周召伯之命斯隆河阳之礼咸备况复经营宇宙宁唯断鳌足之功弘济苍生非直凿龙门之险而畴庸报德寂尔无闻朕所以垂拱当宁载怀惭悸者也今授公相国以南豫州之陈留南丹阳宣城扬州之吴兴东阳新安新宁南徐州之义兴江州之鄱阳临川十郡封公为陈公锡兹青土苴以白茅爰定尔邦用建冢社昔旦奭分陕俱为保师晋郑诸侯咸作卿士兼其内外礼实攸宜今命使持节兼太尉王通授相国印绶陈公玺绂使持节兼司空王?授陈公茅土金兽符第一至第五左竹使符第一至第十相国秩踰三铉任总百司位絶朝班礼由事革其以相国总百揆除録尚书之号上所假节侍中貂蝉中书监印章中外都督太傅印绶义兴公印策其镇卫大将军扬州牧如故又加公九锡其敬听後命以公礼为桢干律等衔策四维皆举八柄有章是用锡公大辂戎辂各一玄牡二驷以公贱宝崇谷疏爵待农室富京坁民知荣辱是用锡公衮冕之服赤舄副焉以公调理隂阳燮谐风雅三灵允降万国同和是用锡公轩县之乐六佾之舞以公宣导王猷弘阐风教光景所照鞮象必通是用锡公朱户以居以公抑扬清浊褒德进贤髦士盈朝幽人虚谷是用锡公纳陛以登以公嶷然廊庙为世熔范折冲四表临御八荒是用锡公虎贲之士三百人以公执兹明罚期在刑措象恭无赦干纪必诛是用锡公斧钺各一以公英猷远量跨厉嵩溟混一车书括囊寰宇是用锡公彤弓一彤矢百卢弓十卢矢千以公天经地义贯彻幽明春露秋霜允恭粢盛是用锡公秬鬯一卣圭瓒副焉陈国置丞相以下一遵旧式往钦哉其恭循朕命克相皇天弘建邦家允兴洪业以光我高祖之休命
奉天改元大赦文【陆贽】
门下致理兴化必在推诚忘已济人不吝改过朕嗣守丕构君临万方失守宗祧越在草莽不念率德诚莫追於既往永言思咎期有复於将来明徵厥初以示天下惟我烈祖迈德庇人致俗化於和平拯生灵於涂炭重熙积庆垂二百年伊尔卿尹庶官洎亿兆之衆代受亭育以迄於今功存於人泽垂於後肆予小子获缵鸿业惧德不嗣罔敢怠荒然以长於深宫之中暗於经国之务积习易溺居安忘危不知稼穑之艰难不察征戍之劳苦泽靡下究情不上通事既壅隔人怀疑阻犹昧省已遂用兴戎徵师四方转饷千里赋车籍马远近骚然行齎居送衆庶劳止或一日屡交锋刃或连年不解甲胄祀奠乏主室家靡依生死流离怨气凝结力役不息田莱多荒暴命峻於诛求疲甿空於杼轴转死沟壑离去乡闾邑里丘墟人烟断絶天谴於上而朕不悟人怨於下而朕不知驯致乱阶变兴都邑贼臣乘衅肆逆滔天曾莫愧畏敢行凌逼万品失序九庙震惊上辱於祖宗下负於黎庶痛心腼貌罪实在予永言愧悼若坠深谷赖天地降佑神人叶谋将相竭诚爪牙宣力屏逐大盗载张皇维将弘永图必布新令朕晨兴夕惕惟念前非乃者公卿百僚累抗章疏猥以徽号加於朕躬固辞不获俯遂舆议昨因内省良用矍然体隂阳不测之谓神与天地合德之谓圣顾惟浅昧非所宜当文者所以化成武者所以定乱今化之不被乱是用兴岂可更徇羣情苟膺虚美重余不德只益怀惭自今以後中外所上书奏不得更称圣神文武之号夫人情不常系於时化天道既隐乱狱滋丰朕既不能弘德导人又不能一法齐衆苟设密网以罪非辜为之父母实增愧悼今上元统历献岁发生宜革纪年之号式敷宥过之泽与人更始以答天休可大赦天下改建中五年为兴元元年自正月一日昧爽已前大辟罪已下罪无轻重咸赦除之李希烈田悦王武俊李纳等有以忠劳任膺将相有以勲旧继守藩维朕抚驭乖方信诚靡着致令疑惧不自保安兵兴累年海内搔扰皆由上失其道民罹其灾朕实不君人则何罪屈已弘物予何爱焉庶怀引领之诚以广好生之德其李希烈田悦王武俊李纳及所管将士官吏等一切并与洗涤各复爵位待之如初仍即遣使分道宣谕朱滔虽与贼泚连坐路远未必同谋朕方推至诚务欲弘贷如能效顺亦与维新其河南河北诸军兵马并宜各於本道自固封疆勿相侵轶朱泚大为不道弃义蔑恩反易天常盗窃名器暴犯陵寝所不忍言获罪祖宗朕不敢赦其应被朱泚胁从将士官吏百姓及诸色人等有遭其扇诱有廹以凶威苟能自新理可矜宥但官军未到京城已前能去逆效顺及散归本道并从赦例原免一切不问天下左降官即与量移近处己量移者更与量移流人配隶及罚镇效力并缘罪犯与诸使驱使兼别勑於诸州县安置及罪人家口未许归者一切放还应先有痕累禁锢反逆缘坐承前恩赦所不说者并宜洗雪亡官失爵放归勿齿者量加收叙人之行义或未必兼构大厦者方集於羣材建奇功者不限於常检苟在适用则无弃人况黜免之徒沈郁颇久朝过夕用勿拘常例诸军诸道赴奉天及进收京城将士等或百战摧敌或万里勤王扞固金城驱除大憝赴危难者其节着复社稷者其业崇我图尔功特加彝典锡名畴赋永永无穷宜并赐名奉天定难功臣身有过犯递减罪三等子孙有过递减罪二等当户应有差科使役一切蠲免其功臣已後虽衰老疾患不任军旅当分粮赐并宜全给身死之後十年仍回给家口其有食实封者子孙相继代代无絶其余叙录及功赏条件待收京日并准去年十月七日十一月十四日勑处分诸道诸军将士等久勤扞御累着功勲方镇克宁惟尔之力其应在行营者并超三资与官仍赐勳五转不离镇者依资与官赐勲三转其累加勲许回授周亲内外文武官三品已上赐爵一级四品已下各加一阶仍并赐勲两转见危致命先哲攸贵掩骼埋胔礼经所先虽效用而或殊在恻隐而何间诸道兵士有死王事者各委所在州县急递送归本管官为葬祭其有因战阵杀戮及擒获伏辜暴骨乡原者并委所在逐近便收葬应缘流贬及犯罪未葬者并许其家各据本官品以礼收葬自顷军旅所给赋役繁兴吏因为奸人不堪命咨嗟怨苦道路无聊汔可小康与之休息其垫陌及税间架竹木茶漆?铁等诸色名目悉宜停罢京畿之内属此寇戎攻刼焚烧靡有宁室王师仰给人以重劳特宜减放今年夏税之半朕以凶丑犯阙遽用于征爰度近郊息驾兹邑供诸克办师旅攸宁式当褒旌以志吾过其奉天宜昇为赤县百姓并给复五年尚德者教化之所先求贤者邦家之大本永言兹道梦想增怀而浇薄之风趋竞不息幽栖之士寂寞无闻盖诚所未孚故求之不至天下有隐居行义才德高远晦踪丘园不求闻达者委所在长吏具名闻奏当备礼邀致诸色人中有贤良方正直言极谏及博通坟典达於教化并识洞韬略堪任将帅者委常参官及所在长吏闻荐天下孤老鳏寡惸独不能自活者并委州县长吏量事优恤其有年九十已上者刺史县令就门存问义夫节妇孝子顺孙旌表门闾终身勿事大兵之後内外耗竭贬食省用宜自朕躬朕当节乘舆之服饰絶宫室之华侈率已师俭为天下先诸贡献自非供宗庙军国之用一切并停应内外官有冗员及百司不给之资委中书门下即商议条件停减奏闻布泽行赏抑惟旧章今以余孽未平帑藏空竭有乖庆赐深愧于怀赦书有所未该者所司类例条件闻奏
贽在奉天尝为帝言今盗徧天下宜痛自咎悔以感人心昔成汤罪已以兴楚昭王出奔以一言善复国陛下诚不吝改过以言谢天下使臣持笔无所忌庶叛者革心帝从之故奉天所下制书虽武人悍卒无不感动流涕後李抱真入朝为帝言陛下在奉天山南时赦令至山东士卒闻者皆感泣思奋臣是时知贼不足平议者谓兴元戡难功虽爪牙宣力盖贽有助焉
授韦嗣立黄门侍郎制【唐中宗】
绦衣近侍秩亚貂蝉青琐崇班职参鸳鹭实神化之有寄信贤才之攸重通议大夫韦嗣立忠规奕叶孝绪蝉聨家匡玄鷰之朝人辅彤云之代芝兰并秀见谢砌之阶庭麒麟齐驱有刘山之昆季入光振鹭誉满三台出据凭熊声流十部近者命兹鸾渚已擢雁行才出芸扃奄归蒿里永言荆树坐折连枝眷彼恒山空余一鸟俾迁荣於皂盖宜袭宠於黄枢
韦嗣立字廷构思谦之子与兄承庆异母母遇承庆严每笞辄解衣求代母感悟遂均爱中宗时拜兵部尚书同中书门下三品嗣立与韦后疎属帝特诏附属籍营别第骊山鹦鹉谷帝临幸因封为逍遥公韦后败宁王为救免开元中卒諡曰孝
睿宗受禅制【苏頲】
门下天下神器非上圣无以运其机域中大业非元良无以固其本钦若灵命寅奉神宗屈已顺人用安四海承祧主鬯实贞万国顷者家臻大悯在疚惟忧枭獍满衢豺狼塞路武职戎政必任凶族国要时权咸升逆党社稷之守但望苞桑忠义之怀谁期艾棘阶祸稔恶伺隙乘间烦言碎辞所不胜述皇太子隆基正气凝姿端命毓德自家刑国英徽日甚移孝为忠雄谟电发北军驰入扫搀抢於紫微南宫反正开日月於黄道平乱宁国翼戴朕躬一旅不劳功逾复禹七德咸举事邈兴周声应吹铜望当归璧令司空读册侍中授玺实由立义岂曰尚亲承华肇开元嗣以建方流乐风之绪宜申洊靁之泽朕爰初践极喜气呈祥天人叶心象纬昭贶官名有纪年号用凭可大赦天下
苏頲字廷硕瓌之子玄宗平内难书诏填委頲时为中书舍人独在太极後合口所占授功状百绪轻重无所差书史白曰丐公徐之不然手腕脱矣自景龙後与张说以文章显时号燕许大手笔
封衡阳郡王成义为申王等制【苏頲】
门下古者帝王受命以临万国子弟建封用尊五等其所由来尚矣尚书右卫大将军衡阳郡王成义等敦诗执礼本仁祖义名教之乐得自几深温良之容发於忠孝晨趋魏阙则望掩轩霞夕赋曹园则思含澄景朕秖奉历数旁稽载籍克辅王室所谓通邑大都俾为唐藩故能带河砺岳分膺往命咨尔眷欤可依前件仍各实封一千户余并如故主者施行
成义睿宗第二子垂拱三年封恒王俄改衡阳睿宗立进王申避昭成太后諡改名撝开元八年薨册赠太子諡惠庄
授韦博淄青节度使制【沈询】
门下乃眷营丘表於东海富强号千乘之国繁杂聚四方之人假上将之威权壮中军之垣翰将畴阃寄必在信臣具官某文苑腾芳儒林擢秀襟灵旷远风度详闲周通爰表於器能强济式彰於事任早以重价践迁清途谏垣流謇谔之名通邑擅神明之誉顷自移曹九棘缓步八砖冲澹安身卷舒惟道应兹图任允叶佥谐懿彼全齐实为右壤禹贡别九州之盛海滨综五都之雄昔周命太师汉封韩信啓土用申於带砺分茅克懋於藩维选任之隆古今攸重於戏平仲尽规之节夷吾当路之方经堂阜而徽猷可循指牛山而忠谠如在余波未泯遗爱斯存礼节既洽於里闾风謡尚传於故老为政之暇无忘谘询盛铁马於师坛指金貂於骑省只膺成命勉服宠光
韦博字大业武宗时为主客郎中时诏毁佛祠悉浮屠隶主客博言令太暴宜近中後出为平卢节度使沈询字成之既济之孙会昌初第进士累迁中书舍人昭义节度使英华误作珣今改正
崔龟从拜相制【崔璵】
门下丹青神化寅亮天工将寄陶钧必归才望故汉中大业魏邴克赞其谟谋开元盛时姚宋同匡其治理尝览前代缅怀斯人寤寐以求梦卜终叶适当举衆不让知贤户部尚书判度支崔龟从道峻嵩华志凌烟霄气包元精识迈前哲岩廊符瑞礼乐英华弘通多鉴物之明坚直抱佐时之术而学穷源委词涌波涛吐论素励於公忠理躬不踰於信厚烈火方炽珪璋更寒飞霜已严竹柏犹翠自出入剧职徊翔清途经历五年恭勤一贯粉署洁赐衣之操掖垣高白凤之文澄清宣威节制持重既位延旧德再掌地图任切良材柄专国用闾阎不困帑藏有余邦赋程均节之能军食表供胥之效我有好爵本邀茂勲况乎国桢宜在人杰是用命汝同心弼予升於鼎司执此政柄吉甫德全於文武彦囘望着於台衡既谐具瞻实允元辅於戏惟木从绳载怀药石之诫惟风偃草冀流霖雨之功与其顺美以昭忠不若尽规而辅德与其严刑而就理不若齐礼以安人伫闻嘉言共底交泰无令伊傅独美典坟可户部尚书同中书门下平章事
崔龟从字玄告明於礼家沿革为太常博士定敬宗庙室祝词皇帝不可云孝弟九宫皆列星不容为大祠大中四年以中书侍郎同中书门下平章事再岁罢为宣武节度使数徙镇卒崔璵为柳公绰所取士见公绰传
授归登右散骑常侍制【白居易】
近侍之列骑省为贵历代迄今选任颇重必询望实而後命之工部侍郎归登朴忠沈厚心无适莫介圭不饰止水无波澹然自居以致名称抱此素行历践清贯掌议左掖贰职冬官岁时滋深体貌益茂可以备顾问应对之选列言语侍从之臣冠貂附蝉立之於右访诸时论佥以为然可守右散骑常侍
登字冲之贞元初为右拾遗熊执易论裴延龄登曰雷霆之下安忍使君独当自是同列切谏每聨署具奏宪宗初迁散骑常侍入谢上问政所先登知帝果断劝顺纳谏争内外传为谠言
加裴度幽镇两道招讨使制【元稹】
门下夫以区区秦伯而犹念晋国曰其君是恶其人何罪况朕均养亿兆为之君亲燕人冀人皆为乳哺而育之者安忍以豺狼驱胁之故絶其飞走尽致网罗止行犯命之诛是用开其一面晋国公裴度昔者区域之中蜂蚁巢聚蔡有逆孽齐有狡童厥初图征疑议满埜不惧不惑挺然披攘苟无司南允罔能济佑我宪考为唐神宗实赖股肱运用心力肆朕小子蒙受景灵冀服於前燕平於後而抚驭失理盘牙复生求思弭宁中夕有得国老尚在夫何患焉是用亟宣恳恻之诚就加招抚之命於戏顷者师道元济乘累代袭授之资籍山东结连之势以丞相布画於千里之外使诸将持重於四封之中而犹刘悟裂虵豕之驱李佑溃鲸鲵之腹盖逆顺之情异而忠孝之道明也况彼幽镇无名暴征以丞相近观其宜以诸将齐奋其力斧鑕之刑坐廹椒兰之气外薰谁不自爱其生焉能与乱同死度宜开怀缓带以待其归可依前守司空兼门下侍郎同中书门下平章事河东节度使充幽镇两道招抚使余如故
通监云穆宗之初即位也两河略定萧俛段文昌以为渐宜销兵请密诏天下有兵处每岁百人之中限八人逃死上可其奏军士落籍者皆聚为盗及朱克融王庭凑作乱一呼而亡卒皆集诏徵诸道兵讨之诸道兵少皆临时召募乌合之衆又诸节度皆有监军主将不得专号令小胜则飞驿奏捷不胜则胁主将以罪委之悉择军中骁勇以自卫遣羸懦就战故每战多败又用兵举动皆自禁中授以方略朝令夕改不知所从中使道路如织故虽以诸道十五万之衆裴度元臣宿望乌重胤李光顔皆当时名将讨幽镇万余之衆屯守余年竟无成功崔植杜元预为相皆无远略史宪诚既逼杀田布朝廷不能讨遂并克融庭凑以节授之由是再失河朔终唐之世不能复取
授刘悟检校司空幽州节度使制【元稹】
门下朕闻将星明则英豪用灵旗指则妖祲消劲草可以受疾风盘根然後见利器苟非处剧何以用长况幽并少年燕赵奇士居常以紫骝自骋失意则白刃相仇将领斯难是先才杰昭义军节度副大使知节度事泽潞滋邢洛等州观察制置使金紫光禄大夫检校尚书左仆射兼潞州大都督府长史御史大夫上柱国彭城郡王食邑三百户刘悟天与忠诚人推敬让藴孟贲之勇不以力闻避廉颇之强使之心服是以居危邦而智免临大节而功高尝见委於先朝屡作藩於右地朕以辽阳巨镇自我底宁姑欲抚之以仁然後示之以礼而守臣婴疾幕吏擅权挠政行私亏恩剥下过为捶楚妄作威棱不均飨士之羊但养乘轩之鹤致兹挠变职此之由不有将材孰惩儿戏敷求朕志深谓汝谐是用拔奇式冀宣力帖以亚相宠之上公俾光十乘之行以壮三军之气可检校司空兼幽州大都督长史御史大夫充幽州契丹两番经略卢龙等使散官勲封如故悟正臣之孙初为李师道牙将师道被讨使将兵屯曹悟以其衆入郓杀师道即拜义成节度使封彭城郡王徙昭义朱克融乱移守卢龙不得入治邢州宝历初巫者言师道以兵来悟惧呕血卒
授田布魏博节度使制【元稹】
门下经曰父母之仇不同天虽及匹士而犹寝苫枕干以期必报是以子胥不殉伍奢之死卒能发既藏之墓鞭不义之屍取贵春秋名垂万古而况於身备将坛父死人手家仇国耻并在一门当怀尝胆之心岂俟絶奬之礼金革无避其在兹乎前四镇北庭行军兼泾原节度使检校左散骑常侍御史大夫田布咨尔先臣惟国元老首自河朔来朝帝庭而又东取青齐北讨燕赵提挈义旅勤劳王家冒白刃而不疑推赤心而自信属冀方求师余所重难辍自大名付兹巨镇而中台暗折上将妖侵蟊贼潜寘於腹心豺狼勃兴於肘腋人神愤痛朝野惊嗟深轸予怀誓擒元恶以尔布诗书并习忠孝两全常用魏师克征淮孽素行恩信共着勲庸岂无奋檄之图为报寇雠之党且魏之诸将由尔父而崇高魏之三军蒙尔父之仁爱昔既同其美利今岂忘其深寃尔其淬砺勇夫敬恭义士一饭之饱必同於士卒一毫之费必用於戈矛非算画不萌於心非军旅勿言於口居则席藁寒则抱氷以丧礼处之若哀心感者必有为横身刎颈感智捐躯下报营魄旁清丑类於戏至诚可托稔恶难逃矧彼凶残去将安往墨縗在体玄纛在前扬劒执金无忘哀敬可起复宁远将军【缺】右金吾卫大将军员外同正员检校工部尚书兼魏州大都督府长史御史大夫充魏博等州节度观察处置等使勲赐如故主者施行
田布字敦礼魏博节度使弘正之子父子性忠孝常欲变山东承袭旧风穆宗初王承元以成德请帅帝用弘正弘正以新与镇人战取魏兵二千自卫度支崔倰吝其禀沮之卫卒归军乱被杀公卿议以魏人德弘正乃拜布魏博节度使布泣辞不听与妻子宾客决曰吾不还矣河朔三镇旧连衡桀骜自私而魏牙将史宪诚隂蓄异志欲因间以揺衆会诏分布军合李光顔救深州衆遂溃欲强布行河朔旧事布知衆且乱为书谢帝因自杀
授元晦谏议大夫制【李德裕】
昔汲黯薄淮阳守愿出入禁闼补过拾遗则谏诤之任实资谅直我求其比今得正人吏部郎中元晦往在内庭尝感先顾奋发忠恳不私形骸伏俯青蒲至於雪涕数共工之罪不蔽尧聪辨垣平之诈益彰文德近因旌别邪正宰弼上言以鲁公藏罟莫如置革於左右汉后辑槛孰若列游於公卿是用命尔登於文陛其副我宠擢不替初心勿沽小名以枉大节勉服官业期於有终可谏议大夫
除吕蒙正中书侍郎兼户部尚书平章事制【李沆】
天道无私日月星辰助其照皇王不宰股肱辅弼代其工所以端拱守成垂衣制理求建丕平之景运遐追三代之令猷其有业茂经纶才推谨厚参大政而已淹星岁秉至公而无舍寅昏宜颁出綍之殊恩俾正持衡之重柄爰择刚日特降命书推忠佐理功臣朝散大夫给事中参知政事柱国东平郡开国男吕蒙正四气均和五行锺秀有济时之略辅之以温恭挺命世之才守之以循默爰覩舜旌之进善遂指魏阙以来仪临轩覩敏赡之能射策见纵横之略暨兹登用益着谟明公忠推社稷之臣凝重见庙堂之器【缺】兹大体久郁具瞻屡宣作砺之功克懋秉钧之绩别锡褒功之美号仍陞驭贵之崇阶勲籍增荣井田加赋预烈侯之峻爵同大利之计书顾优恩之在兹谅名器之无假於戏云从龙而风从虎今也其时啓乃心而沃朕心必求诸道尔宜周旋庶政佐佑眇躬缓兹宵旰之忧翊我隆平之运同底於道岂不美欤
除文彦博平章军国重事制【邓润甫】
【缺】传道之教训先王所以廸厥官老成重以典刑天下所以资其智廼睠旧德时谓元勲谋合祖宗之心【缺】载鼎彝之器申攽赞策播告外朝河东节度管内观察处置等使守太师开府仪同三司太原尹致仕上柱国潞国公文彦博惇大而清明方严而信厚出则秉乎旄钺入则总我钧衡文武兼备其才夷险能致其力毕公之弼四世三纪於兹傅说之总百官万邦其乂爵隆无富溢之累名遂有身退之荣神明相其夀康人心想其风采是用还之论道倚以经邦以帝者之师臣谋议庙堂之上以天下之大老制驭夷狄之情庶几有为底於极治陪敦多井申衍真封於戏吕望惟贤起佐文王之治周公已老留为孺子之师矧我耆英无愧前哲往宣一德用格多盘
两京诏令遐哉邈矣唐宋以来始袭用骈丽然自有王言之体若褒美太过下类笺啓则人臣何以当之是编所存必择其有体裁者
惠卿责授建宁军节度副使本州安置不得签书公事制【苏轼】
元凶在位民不奠居司寇失刑士有异论稍正滔天之罪永为垂世之规具官吕惠卿以斗筲之才挟穿窬之智谄事宰辅同升庙堂乐祸而贪功好兵而喜杀以聚敛为仁义以法律为诗书首建青苖次行助役均输之政自同商贾手实之祸下及鸡豚苟可蠧国以害民率皆攘臂而称首先皇帝求贤若不及从善如转圜始以帝尧之心姑试伯鲧终然孔子之圣不信宰予发其宿奸讁之辅郡尚疑改过稍畀重权复陈罔上之言继有砀山之贬反覆教戒恶心不悛躁轻矫诬德音犹在始与知已共为欺君喜则摩足以相欢怒则反目以相噬连起大狱发其私书党与交攻几半天下奸赃狼籍横彼江东至其复用之年始倡西戎之隙妄出新意变乱旧章力引狂生之谋驯至永洛之祸兴言及此流涕何追迨予践祚之初始发安边之诏假我号令成汝诈谋不图涣汗之文止为欵贼之具迷国不道从古罕闻尚寛两观之诛薄示三危之窜国有常典朕不敢私曲洧旧闻云惠卿之谪也刘贡甫当草制引疾而出东坡一挥而就不日传都下纸为之贵绍圣牵复知江宁府所作谢表句句论辨惟至发其私书则云自省於巳莫知其端又自叙云顾惟妄论何禆当日之朝廷徒使烦言有黩在天之君父观此一言使其得志必杀二苏无疑矣盖当时论列多出子由而谪词则东坡当笔也
宣德郎刘锡永父元年一百四岁可承事郎制【苏轼】
勑刘元年尚齿教民三代之义咨尔百年之故老乃吾六世之遗民自非吉人莫享上夀张苍事秦柱下而至汉孝景思邈生隋开皇而及唐永淳古有其人乃今亲见何爱一命慰其子孙可
赐太师文彦博乞致仕不许制【苏轼】
勑彦博论道则忘年卿不可以年既高而为请称德则鄙力卿不可以力不足而为辞断之於中义有不易岂以屡请之故而废将成之功体君至怀以慰公议
又
省表具之卿之求去盖数矣言不为不切而朕终莫之从朕之留卿亦至矣礼不为不尽而卿终莫之亮君臣之际情不相喻朕甚疑之夫乐丘园而厌轩冕亦古人之一节而非圣贤之高致尊耆老以重朝廷盖天下之大计而非冲人之私欲与其使朕屈公议以从卿曷若卿少贬其私意以殉天下乎
赐宰相吕公着乞退不允制【苏轼】
用贤之功必要之久远日计不足岁计有余朕之用卿期於百姓之既富卿之自信亦岂一日而成功常阳之灾天以警朕夙夜只惧与卿同之朕若归过於股肱何以答天戒卿若释政而安逸何以塞民言各思其忧少安厥位
又
夫以才御物才有尽而物无穷以道应物道无穷而物有尽凡今之患所乏非才以卿笃於爱君必能建长久之策澹然无我可以寄枉直之权二年於兹百度惟正事既就绪民亦小康至於微疾之屡攻此亦高年之常理卿其良食自辅为国少安譬如止水之在盘岂复劳心於监物心且不劳而况於力乎
丞相阿珠赠諡制【阎复】
边外开边四达弗庭之域将门出将三持分阃之权缅思百战之劳宜用九原之贲故光禄大夫中书左丞相兼都元帅赠开府仪同三司太尉追封并国公諡武宣阿珠英才间世勇略迈伦当先皇大理之征佐廼父云南之役靖蛮荒而平交趾拔襄汉而下江南鸢瘴挥戈万里若衽席之上龙骧飞渡三吴归掌握之中赞成混一之图式副元勲之号按礼寺易名之典加王章异等之恩於戏青史屡书谅腾芳之有永黄河如带尚流庆於无穷可加赠推诚宣力保大功臣太尉开府仪同三司上柱国追封河南郡王諡武定
阿珠乌兰氏乌兰哈达子也宪宗时从父征西南夷所向摧陷平大理降交趾无不在世祖即位自宿卫拜征南都元帅拔樊城襄守吕文焕遂降帝议伐宋久不决阿珠曰臣久在行间见宋兵弱於往昔失今不取时不再来诏益兵十万与丞相巴延同伐宋及宋平阿珠控制之力为多
阎复字子靖山东高唐人官翰林学士承旨諡文康有静轩集
左丞许衡赠官制【姚燧】
天非继圣学之坠绪则不生命世之大才国欲与王道以比隆肆用为烝民之多觉何物故之已久尚人思之未忘故资善大夫中书左丞集贤大学士兼国子祭酒教领太史院事许衡玉裕而金相准平而绳直出处则惟义所在言动亦以礼自持休休焉有容属属乎其敬人能弘道惟朝闻夕死之是期我欲至仁匪昼诵夜思而不得行己似秋霜烈日化人如时雨和风来席下之抠衣满户外者列屦达简在帝心者率多丞弼穷固守师说者不失善良鹤鸣九臯而声闻於高凤翔千仞必德辉乃下爰立相以尧君舜民之志所告上皆伊训说命之言丹扆斥奸少不避雷霆之【缺】击青台治历本於?日月而送迎繇理穷而智益明随任使而职斯举今既亡矣谁其嗣之於虖在尔身有垂没世之名於朕心有失同时之恨虽成庙纳书以命諡固已振木铎之高风而功臣胙土则未加用申锡密章於下地光灵如在宠数其承可赠正学垂宪佐运功臣太傅开府仪同三司追封魏国公仍諡文正
公卒後大德二年赠司徒諡文正此至大二年加赠制也皇庆二年始从祀孔子庙廷
丞相达哩台追封淇阳王制【姚燧】
出入帷幄在人十能而己则千訏谟庙堂为相一年而疾居半竟邦家之殄瘁宜王礼以追崇故开府仪同三司中书右丞相监修国史太保太子太师知枢密院徽政使中政使宣徽使左都威卫指挥使达哩台维昔开国之遗苗乃今太师之元嗣由尔世胄为我亲臣事世祖至今也凡三朝职食官而久者非一日灼其廉明而忠亮与夫恭逊而温文眷兹中书出庶政之原居以右相絶百僚之席使加中政机总六军善调护而长宫师【缺】纂修以成国史如此重责皆所裕为一德可以寛鄙夫片言奚止简繁务思过荣之可惧视幸利以不贪同绾银艾者十人尔先辞免其太尉均受锡田以万亩尔独还致於司空观父子之并相一门求圣贤与尚友千古改为改作缁衣何赖乎武桓拜後拜前赤舄未惭於周鲁方歌功於清庙倏委魄於玄闾岂意少者没而老者存益信神难明而理难测怜乃公独伤於漠北誓尔後均胓乎淇阳呜呼何但上下床尽余子可束之高阁如失左右手慨正人不作於下泉咨尔灵明歆朕休命可特赠封諡为怀忠昭德佐治功臣开府仪同三司太师上柱国淇阳惠穆王
姚燧字端甫枢之从子也三岁而孤育於枢枢隐居苏门谓燧蒙暗督之甚急杨奂驰书止之曰燧令器也长日自成何以急为二十四试习为文人谓有作者风三十八始为秦王府文学至元二十四年为翰林学士历官至翰林学士承旨知制诰兼修国史卒年七十六燧之学有得於许衡为文闳肆该洽三十年间名臣世勳显行硕德皆燧所书每来谒文必其行业可嘉然後许可词无溢美高丽潘阳王求燧诗文不与奉旨乃与之王赠谢币帛金玉名画五十筐燧即时分散诸属官及史胥侍从止留金银为翰林公用器皿人问之曰彼小国惟以货利为重吾能轻之使知大朝不以是为意然颇恃才轻赵孟頫元明善辈君子以是少之有牧庵集
翰林承旨姚枢赠諡制【王构】
昔有先正蚤事圣皇惟夙夜单厥心而终始典於学如伯益之赞夏禹暨尹躬之佐成汤行乎仁义之涂任其社稷之重计於庙堂之上明夫事几之先盖精神志意之相孚故啓沃都俞之靡间制难拘於一例恩特侈於屡书故翰林学士承旨中奉大夫详定礼仪使赠荣禄大夫少师文献公姚枢以渊识弘谟为国蓍蔡以清彝素检为时楷仪晓万事安异同式羣工壹统略周旋必礼温温维德之恭敷纳以言蹇蹇匪躬之故止杀允符於宸虑宣泽丕应於天功以故终和且平近者亲远者附不赏而劝大臣法小臣廉国家之表里可观风俗之枢机随转绩己成而弗有身愈退而弥尊顾当时耆夀其谁欤致今日隆平者公也正事正言正道亲传文祖之燕谋有德有功有能首被先朝之鸿训肆朕纂成之始於公简注之深槐序延登衣仍衮黼棠隂未徙胙廼龟蒙因諡以正其名崇章以介其祉於戏得天下贤材斯足矣方图政教之新有朝廷大议则就之慨想仪刑之旧往钦兹命以永其传可加赠嘉猷程世旧学功臣太师开府仪同三司追封鲁国公仍諡文献
姚枢字公茂柳城人初得程朱之书以授许衡衡尽室依之已而事世祖於潜邸赞决大计为多尤谆谆於不嗜杀人又请禁宋鞭背黥面等滥刑年七十八卒
王构字肯堂东平人文章典雅历事三朝朝廷大典册多出其手尤喜荐引寒士终翰林学士諡文肃平章李庭赠諡制【张士观】
混一之期有开於真主恢攘之寄允赖於忠臣其器博则用廼周其才全则效斯着顾奏捷独多於羣帅而畴庸岂限於彝章故荣禄大夫平章政事议枢密院事提调诸卫屯田事兼後卫亲军都指挥使李庭宣力襄樊威振岭海甫师干之历试俄斧钺之升崇劒敌万人纵横制变冲当一面出入如神纳之牛腹而获生载贾登陴之勇蔽以马鞯而捷骛畴争执讯之能其韬钤动合於昔贤故声烈特闻於今日至於扈圣祖东除僭孽所向无前翼先朝西奠遐陬其犹克壮决策於未然而策无遗者审几之先见而几则灼然缅怀熊豹之姿忍听鼓鼙之奏生也加封之弗逮名焉节惠以为宜於戏黼冕桓圭昭其文昭其度玉符麟节传之子传之孙精爽如存宠光无斁可特赠推忠翊卫功臣仪同三司太保上柱国追封益国公諡武毅
李庭小字劳山本金人後改李氏至元六年以材武隶军籍从代宋又与色埒默战从征塔布岱金刚努皆力战有功或中炮矢气垂絶剖水牛腹纳其中乃苏又尝征日本船坏抱船板抵?收余衆由高丽还制中牛腹句正用实事
平章博果密赠諡制【卢亘】
朕凝命穆清式观天造将啓靖邦之嘉运必生名世之大贤挺出类拔萃之资行尊主庇民之学使之君臣同德夙夜尽心协赞机衡融景化於瞬息之顷深谋廊庙致太平於期月之间礼乐以之而兴隆隂阳由之而顺序昔闻其语今见其人故昭文馆大学士荣禄大夫平章军国重事行御史中丞博果密明允笃诚温文廉让研精圣道得先儒渊秘之传藻励忠规承世皇简注之渥荐膺器使徧历清华殚物洽闻而守以正经德廸虑而不近名属熙朝更化之初开明堂垂拱而治升居台铉俾磬訏谟一澄苛弊之源大洗奸谀之迹事至立断言为天下之公知无不为才实王者之佐揽羣材而并进理万变而不疑弘沃圣衷诞孚辰告翊先帝履尊之际辍元臣分陕之行再入秉钧遽闻辞疾弥纶军国闵劳机务之烦提挈宪纲坐见朝廷之肃儵号隆福之僊驭旋惊梁坏而山摧宁不百年遂亡一监备观规摹之盛可谓社稷之臣肆予抚军言还怀兹懿德当宁而叹恨不同时图高密於云台丹青罔既咏裴度於丘祷柱石徒哀是用宠以帝傅之崇赐以周公之履庸起具臣之劝允为儒者之光繄尔英灵歆兹明命可特赠纯诚佐理功臣开府仪同三司太傅上柱国追封鲁国公諡文贞
博果密世为喀喇部大人世祖奇之命师事王恂许衡历世祖成宗朝为亲臣其学先躬行而後文秇居则静默及帝前论事吐词洪畅引义正大以天下之重自任知无不言卒年四十六
隆佑太后布告天下手书【汪藻】
比以敌国兴师都城失守祲纒宫阙既二帝之蒙尘诬及宗祊谓三灵之改卜衆恐中原之无统姑令旧弼以临朝虽义形於色而以死为辞然事廹於危而非权莫济内以拯黔首将亡之命外以纡邻国见逼之威遂成九庙之安坐免一城之酷乃以衰癃之质起於闲废之中迎置宫闱进加位号举钦圣以还之典成靖康欲复之心永言运数之屯坐视邦家之覆抚躬独在流涕何从缅惟艺祖之开基实自高穹之眷命历年二百人不知兵传序九君世无失德虽举族有北辕之衅而敷天同左袒之心乃眷贤王越居近服已狥羣情之请俾膺神器之归繇康邸之旧藩嗣宋朝之大统汉家之厄十世宜光武之中兴献公之子九人唯重耳之尚在兹为天意夫岂人谋尚期中外之协心同定安危之至计庶臻小愒同底丕平用敷告於多方其深明於吾意隆佑太后哲宗孟皇后也初刘婕妤有宠怨后章惇诬宣仁后有废立计以后逮事宣仁又欲隂附刘以固宠遂与中官郝随因后母祷祠事构狱废后诏下之日天为隂翳帝亦旋悔之徽宗时后所居瑶华宫火徙延宁宫又火乃出居私第金人入汴六宫有位号者皆北迁后独以废存张邦昌僭位迎入禁中后遣人迎康王寻降书播告天下高宗即位尊为元佑太后旋以后祖讳改为隆佑后尝为高宗言宣仁之诬皆奸人为之帝为更修两朝实录而惇等情状益着云
汪藻字彦章饶州德兴人徽宗时为着作佐郎忤王黼出通判宣州凡八年钦宗即位召为屯田员外高宗践祚试中书舍人黄潜善恶之免为集英殿修撰明年召复进兵部侍郎兼翰林学士绍兴三年出知湖州历抚徽宣三州夺职居永州卒秦桧死复职官二子藻通显三十年无屋庐以居博极羣书老不释卷所为制词人多传诵
建炎三年十一月三日德音【汪藻】
门下御敌者莫如自治动民者当以至诚朕自缵丕图即罹多故昧绥怀之远略贻播越之深忧虽眷我中原汉祚必期於再复而廹於强敌商人几至於五迁兹缘仗卫之行尤历江山之阻老弱扶携於道路饥疲蒙犯於风霜经从或苦於绎骚程顿不无於烦费所幸天人协相川陆无虞仿治古之时巡即奥区而安处言念连年之纷扰坐令率土之流离乡闾遭焚刼之烖财力困供输之役肆夙宵而轸虑如氷炭之交怀嗟汝何辜由吾不德故每畏天而警戒誓专克己以焦劳欲睦邻休战则卑辞屈体以请和欲省费恤民则贬食损衣而从俭苟可坐销於氛祲殆将无爱於发肤然边陲岁骇而师徒不免於屡兴馈饷日滋而征敛未遑於全复惟八世祖宗之泽岂汝能忘顾一时社稷之忧非予获已止俟寇攘之息首图蠲省之宜况昨来蒙蔽之俗成致今日凌夷之祸亟虽朕意勤求於民瘼而人情终壅於上闻主威非恃於万钧堂下自遥於千里既真伪有难凭之患则迩遐衔无告之寃已勑辅臣相与虚怀而听纳亦令在位各须忘势以咨询直言者勿遣危疑忠告者靡拘微隐所期尔衆咸体朕怀尚虑四民兴失职之嗟百姓有夺时之怨科须苛急人心难俟於小康犴狱蕃滋邦法有稽於末减乃用迎长之节特颁在宥之恩於戏王者宅中夫岂甘心於远狩皇天助顺其将悔祸於交侵唯我二三之臣与夫亿兆之衆亟攘外侮协济中兴
是年三月有苗傅刘正彦之乱四月帝复大位发杭州至建康八月壬寅发建康十月癸未至杭州此制在其时所谓兹缘仗卫之行尤历江山之阻者也○国家艰难之际得一诏令足以悚动人心所关系不小唐之陆贽宋之汪藻皆其选也
霸府禁奢令【梁武帝】
夫在上化下草偃风从世之浇淳恒由此作自永元失德书契未纪穷凶极悖焉可胜言既而旋室外构倾宫内积奇技异服殚所未见上慢下暴淫侈竞驰国命朝权政移近习贩官鬻爵贿货公行并甲第康衢渐台广室长袖低昂等和戎之赐珍羞百品同伐氷之家愚人因之浸以成俗骄艳竞爽夸丽相高至乃市井之家貂狐在御工商之子缇绣是袭日入之次夜分未反昧爽之朝期之清旦圣明肇运厉精惟始虽曰缵戎殆同创革且淫费之後继以兴师巨桥鹿台洞罄不一孤忝荷大宠务在澄清思所以仰述皇朝大帛之旨俯厉微躬鹿裘之义解而更张斵雕为朴自非可以奉粢盛修黻冕习礼乐之容缮甲兵之备此外衆费一皆禁絶御府中署量宜罢省掖庭备御妾之数大飨絶郑卫之音其中有可以率先卿士准的甿庶菲食薄衣请自孤始加羣才并轨九官咸事若能人务退食竞存约已移风易俗庶期月有成昔毛玠在朝士大夫不敢靡衣偷食魏武叹曰孤之法不如毛尚书孤虽德谢往贤任重先达实望多士得其此心外可详为条格
梁武功业仅仅与齐陈比肩其躬行节俭爱养小民江左诸君皆不如也此令实其致治之本而文之舂容典雅亦称之
与刘孝仪令【梁简文帝】
贤从中庶奄至殒逝痛可言乎其孝友淳深立身贞固内含玉润外表澜清美誉嘉声流於士友言行相符始终如一文史该富琬琰为心辞章博赡玄黄成采既以鸣谦表性又以难进自居未尝造请公卿缔交荣利是以新沓莫之举杜武弗之知自阮放之官野王之职栖迟门下已踰五载同僚已陟後进多升而怡然清静不以少多为念确尔之志亦何易得西河观宝东江独步书籍所载必不是过吾昔在汉南连翩书记及忝朱方从容坐首良辰美景清风月夜鷁舟乍动朱鹭徐鸣未尝一日而不追随一时而不会遇酒阑耳热言志赋诗校覆忠贤榷扬文史益者三友此实其人及弘道下邑未申善政而能使民结去思野多驯雉此亦威凤一羽足以验其五德比在春坊载获申晤博望无通宝之务司成多节文之科所愿故人时相嫓偶而此子溘然实可嗟痛惟与善人此为虚说天之报施岂若此乎想卿痛悼之诚亦当何已往矣奈何投笔恻怆吾昨欲为志铭并为撰集吾之劣薄其生也不能揄扬吹歔使得骋其才用今者为铭为集何益既往故为痛惜之情不能已已耳
刘遵字孝陵彭城安上里人有学行工文为晋安王宣惠云麾二府记室王转南徐州治中後为雍州复引为安北谘议参军带卬县令及王立为皇太子仍除中庶子遵自随藩及在东宫偏蒙宠遇大同元年卒太子深悼惜之与遵从兄阳羡令孝仪令
与湘东王令【梁简文帝】
威明昨宵奄复殂化甚可痛伤其风韵遒上神采标映千里絶迹百尺无枝文辩纵横才学优赡跌宕之情弥远濠梁之气特多斯实俊民也一尔过隟永归长夜金刀掩芒长淮絶涸去岁冬中已伤刘子今兹寒孟复悼王生俱往之伤信非虚说
王规字威明简文为晋安王规为长史王立为太子仍为太子中庶子卒太子出临哭与湘东王令胡袁辕云刘子谓中庶子遵也规大同二年卒遵先一年卒尺牍清裁世说新语以简文为昭明书记洞诠以遵为孝绰俱误
宣德皇后令【任昉】
宣德皇后敬问具位夫功在不赏故庸勲之典盖阙施侔造物则谢德之徒已寡要不得不强为之名使荃宰有寄公实天生德齐圣广渊不改参辰而九星仰止不易日月而二仪贞观在昔晦明隐鳞戢翼博通羣籍而让齿乎一卷之师劒气陵云而屈迹於万夫之下辩析天口而似不能言文擅雕龙而成辄削藁爰在弱冠首应弓旌客游梁朝则声华籍甚荐名宰府则延誉自高隆昌季年勤王始着建武惟新缔构斯在功隆赏薄嘉庸莫畴一马之田介山之志愈厉六百之秩大树之号斯存乃拥旄司部代马不敢南牧推毂樊邓胡尘罕尝夕起惟彼狡童穷凶极虐衣冠泯絶礼乐崩丧既而鞠旅誓衆言谋王室白羽一麾黄鸟抵定甲既鳞下车亦瓦裂致天之界拱揖羣后丰功厚利无得而称是以祥光总至休气四塞五老游河飞星入昴而地狭乎四履势卑乎九伯帝有恶焉輶轩萃止今遣某位某甲等率兹百辟人致其诚庶匪席之旨不远而复
建平王聘隐逸教【江淹】
府州国纪纲夫妫夏已没大道不行虽周惠之富犹有鱼潭之士汉教之隆亦见栖山之夫迹絶云气意负青天皆待绦螭骧首翠虬来仪是以遗风独扇百代余烈激厉後生斯乃王教之助古人之意焉吾税驾旧楚憇乘汀潭挹於陵之操想汉隂之高而山川遐久流风无沫养志数人并未徵采善操将弃良用慨然宜速详旧礼各遣纁招庶畅此幽襟以旌蓬荜
宋建平王景素文帝第七子宏之子也位南徐州刺史加都督好文章书籍招集才异之士时废帝不道内外皆属意景素而杨运长等深忌之元徽四年或告景素台城已溃景素即举兵为台军所破斩之为东海饷诸葛处士教【谢朓】
昔长孙东组降龙丘之节文举北辎高通德之称所以激贪立懦式扬风范处士诸葛璩高风所渐结辙前修岂怀珠披褐韬玉待价将幽贞独往不事王侯者邪闻事亲有啜菽之窭就养寡蒸梨之给岂得独享万锺而忘兹五秉可饷谷百斛
齐明帝辅政用脁为晋安王镇北谘议南东海太守行南徐州事
永嘉郡教【丘迟】
贵郡控带山海利兼水陆实东南之沃壤一都之巨会而曝背拘牛屡空於畎亩绩麻治丝无闻於窐巷其有耕灌不修桑榆靡树遨游鄽里酣酺卒岁越伍乖邻流宕忘返才异相如而四壁独立高惭仲蔚而三径没人虽谢文翁之正俗庶几龚遂之移风
丘迟字希范乌程人灵鞠之子也在齐以秀才累迁殿中郎武帝平建邺引为骠骑主簿时劝进梁王及殊礼皆迟文也及践阼迁中书侍郎後出为永嘉太守在郡不称职为有司所纠帝爱其才寝其奏迟辞采丽逸锺嵘评其诗点缀映媚似落花依草其见称识如此
豫章王拜後赦教【陆倕】
夫议狱缓死着在令图疑罪惟轻闻诸雅诰是以虞经恻隐流涕冬决锺意垂仁哀矜寒送吾以虚薄夙颁宠章光宅襟险奄有全粤非有沛献矜严空纡青组东平智思徒举赤帷思所以仰述皇猷导扬弘泽遵彼下车譬兹解网
按倕齐梁间人本传不载为豫章官属齐豫章王嶷尝为南蛮校尉荆湘二州刺史都督八州帝因其病为之大赦疑此时作也倕事别见
为荆州刺史下教【萧秀】
夫鹑火之禽不匿影於丹山昭华之宝乍耀采於蓝田是江汉有濯缨之歌空谷着来思之咏弘风阐道靡不由兹处士河东韩怀明南平韩望南郡庾承先河东郭麻并脱落风尘高蹈其事两韩之孝友纯深庾郭之形骸枯槁或橡饭菁羮惟日不足或葭墙艾席乐在其中昔伯武贞坚就仕河内史云孤邵屈志陈留岂曰塲苗实惟攻玉可加引辟并遣喻意既同魏侯致礼之请庶无辟疆三缄之叹
梁安成王秀字彦达梁武庶弟也性仁恕喜怒不形於色历刺三州皆有善政与建安王皆重士世以二安方之四豪卒諡曰康王僧孺陆倕刘孝绰裴子野各制文欲择用之而咸称实录遂并建四碑
永明九年策秀才五问【王融】
问秀才高第明经朕闻神灵文思之君聪明圣德之后体道而不居见善如不及是以崆峒有顺风之请华封致乘云之拜或扬旌求士或设簴待贤用能敷化一时余烈千古朕夤奉天命恭惟永图审听高居载怀只惧虽言事必史而象阙未箴寤寐嘉猷延伫忠实子大夫选名升学利用宾王懋陈三道之要以光四科之首盐梅之和属有望焉
又问昔周宣惰千亩之礼虢公纳谏汉文缺三推之义贾生置言良以食惟民天农为政本金汤非粟而不守水旱有待而无迁朕式照前经实兹稼穑祥正而青旗肃事土膏而朱弦戒典将使杏花菖叶耕获不愆清甽泠风述遵无废而释耒佩牛相沿莫反兼贫擅富浸以为俗若爰井开制惧惊扰愚民泻卤可腴恐无史白兴废之术矢陈厥谋
又问议狱缓死大易深规敬法恤刑虞书茂典自氓俗浇弛法令滋彰胏石少不寃之民棘林多夜哭之鬼朕所以明发动容昃食兴虑伤秋荼之密网恻夏日之严威永念画冠缅追刑厝徒以百锾轻科反行季叶四支重罚爰创前古访游禽於絶涧作霸秦基歌鸡鸣於阙下称仁汉牍二途如爽即用兼通昌言所安朕将亲览又问聚人曰财次政曰货泉流表其不匮贸迁通其有亡既龟贝积寝缗专用世代兹多销漏参倍下贫无兼辰之业中产阙洊岁之赀惟瘼恤隐无舍矜叹上帝溥临赐朕宝命卭斜之谷开而出铜且有後命事兹熔范充都内之金绍圜府之职但赤仄深巧学之患榆荚难轻重之权开塞所宜悉心以对
又问治历明时昭迁革之运改宪勑法审刑德之原分命显於唐官文条炳於邹说及嵎夷废职昧谷亏方汉秉素只之徵魏称黄星之验纷争空轸疑论无归朕获纂洪基思弘至道庶令日月休徵风雨玉烛克明之旨弗远钦若之义复还於子大夫何如哉其骊翰改色寅丑殊建别白书之
融字元长僧达之子躁於名利自恃人地三十内望为公辅齐武帝疾融以太孙不德欲矫诏立竟陵王子良西昌侯鸾奉郁林即位郁林怨融即位十余日收融下狱赐死年二十七袁彖尝言齐氏微弱已数年若不立长君无以镇安四海王融虽为身计实安社稷恨其不能断事以至於此
永明十一年策秀才五问【王融】
问秀才朕秉籙御天握枢临极五辰空抚九叙未歌至於思政明台访道宣室若坠之恻每勤如伤之念相轸故恤贫缓赋省徭慎狱幸四境无虞三秋式稔而多黍多稌不兴两穗之謡无褐无衣必盈七月之叹岂布政未优将罢民难业登尔於朝是属宏议罔弗同心以匡厥辟
又问惟王建国惟典命官上协星象下符川岳必待天爵具修人纪咸事然後沿才授职揆务分司是以五正置於朱宣下民不忒九工开於黄序庶绩其凝周官三百汉位兼倍历兹以降游惰实繁若闲冗毕弃则横议无已冕笏不澄则坐谈弥积何则可修善详其对又问昔者贤牧分陕良守共治下邑必树其风一乡可以为绩至有旦抚鸣琴日置醇酒文而无害严而不残故能出人於阽危之域跻俗於仁夀之地是以贾谊有言下之有恶吏之罪也顷深汰珪符玅简铜墨而春雉未驯秋螟不散入在朕前凑其智略出连城守阙尔无闻岂薪槱之道未弘为网罗之目尚简悉意正辞无侵执事
又问朕闻上智利民不述於礼大贤强国罔图惟旧岂非疗饥不期於鼎食拯溺无待於规行是以三王异道而共昌五霸殊风而并烈今农战不修文儒是竞弃本狥末厥弊滋多昔宋臣以礼乐为残贼汉主比文章於郑卫岂欲非圣无法将以既道而权今欲专士女於耕桑习乡闾以弓骑五都复而事庠序四民富而归文学其道奚若尔无面从
又问自晋氏不纲关河荡析宋人失驭淮汴崩离朕思念旧民永言攸济故选将开边劳来安集加以纳欵通和布德修礼歌皇华而遣使赋膏雨而怀宾所以关洛动南望之怀獯夷遽北归之念夫危叶畏风惊禽易落无待干戈聊用辞辩片言而求三辅一说而定五州斯路何阶人谁或可进谋诵志以沃朕心
四六法海卷一

[book_title]卷二
钦定四库全书
四六法海卷二　　　　　明　王志坚　编
谢平原内史表【陆机】
陪臣陆机言今月九日魏郡太守遣兼丞张舍賫板诏书印绶假臣为平原内史拜受只竦不知所裁臣机顿首顿首死罪死罪臣本出自敌国世无先臣宣力之效才非丘园耿介之秀皇泽广被惠济无远擢自羣萃累蒙荣进入朝九载历官有六身登三阁宦成两宫服冕乘轩仰齿贵游振景拔迹顾邈同列施重山岳义足灰没遭国颠沛无节可纪虽蒙旷荡臣独何顔俛首顿膝忧愧若厉而横为故齐王同所见枉陷诬臣与衆人共作禅文幽执囹圄当为诛始臣之微诚不负天地仓卒之际虑有逼廹乃与弟云及散骑侍郎袁瑜中书侍郎冯熊尚书右丞崔基廷尉正顾荣汝隂太守曹武思所以获免隂蒙避回崎岖自列片言只字不关其间事踪笔迹皆可推校而一朝翻然更以为罪蕞尔之生尚不足????区区本怀实有可悲畏逼天威即罪惟谨钳口结舌不敢上诉所天莫大之衅日经圣听肝血之诚终不一闻所以临难慷慨而不能不悢悢者唯此而已重蒙陛下恺悌之宥回霜收电使不陨越复得扶老携幼生出狱户怀金拖紫退就散辈感恩惟咎五情震悼局天蹐地若无所容不悟日月之明遂垂曲照云雨之泽播及朽瘁忘臣弱才身无足采哀臣零落罪有可察苟削丹书得夷平民则尘洗天波谤絶衆口臣之始望尚未至是猥辱天命显授符虎使春枯之条更与秋兰垂芳陆沈之羽复与翔鸿抚翼虽安国免徒起纡青组张敞亡命坐致朱轩方臣所荷未足为泰岂臣蒙垢含吝所宜忝窃非臣毁宗夷族所能上报喜惧参并悲惭哽结拘守常宪当便道之官不得束身奔走稽颡城阙瞻系天衢驰心辇毂臣不胜屏营延仰谨拜表以闻
机字士衡吴郡人抗之子吴亡归晋赵王伦辅政引为相国参军伦将簒位以为中书郎伦之诛也齐王冏收机等九人付廷尉成都王頴吴王晏救之得减死机感頴恩遂委身焉頴以机参大将军军事表为平原内史○此文体之初变者也今读之犹有汉人风味
荐谯元彦表【桓温】
臣闻大朴既亏则高尚之标显道丧时昏则忠贞之义彰故有洗耳投渊以振玄邈之风亦有秉心矫迹以敦在三之节是故上代之君莫不崇重斯轨所以笃俗训民静一流竞伏惟大晋应符御世运无常通时有屯蹇神州丘墟三方圮裂兔罝絶响於中林白驹无闻於空谷斯有识之所悼心大雅之所叹息者也陛下圣德嗣兴方恢天绪臣昔奉役有事西土鲸鲵既悬思宣大化访诸故老搜扬濳逸廉武罗於羿浞之墟想王蠋於亡齐之境窃闻巴西谯秀植操贞固抱德肥遯扬清渭波于时皇极遘道消之会羣黎蹈颠沛之艰中华有顾瞻之哀幽谷无迁乔之望凶命屡招奸威相逼身寄虎吻危同朝露而能抗节玉立誓不降辱杜门絶迹不面伪庭进免龚胜亡身之祸退无薛方诡对之讥虽园绮之栖商洛管宁之默辽海方之於秀殆无以过于今西土以为美谈夫旌德礼贤化道之所先崇表殊节圣喆之上务方今六合未康豺豕当路遣黎偷薄义声弗闻益宜振起道义之徒以敦流遯之敝若秀蒙蒲帛之徵足以镇静颓风轨训嚣俗幽遐仰流九服知化矣
谯秀字元彦巴西人周之孙性静不交於俗李雄盗蜀徵秀不应躬耕山薮桓温平蜀後荐之时以秀笃老故不徵遣使勑所在四时存问年九十余卒乞恤录王濬後表【桓温】
臣闻崇德赏功为政之所先兴灭继絶百王之所务故德参时雍则奕世承祀功烈一代则永锡祚胤案故抚军王濬历职内外任兼文武料敌制胜明勇独断义存社稷之利不顾专辄之罪荷戈长骛席卷万里僭号之吴面缚象魏今皇泽被於九州玄风洽於区外襄阳之封废而莫续恩宠之号坠於近嗣遐迩酸怀臣窃悼之濬今有二孙年出六十室如悬罄餬口江滨四节烝尝菜羮不给昔汉高定业求乐毅之嗣世祖旌贤建葛亮之胤夫效忠异代立功异国尚通天下之善使不泯弃况濬建元勲於当年着嘉庆於身後灵基托根於南垂皇祚中兴於江左旧物克彰神器重耀岂不由伊人之功力也哉诚宜加恩少垂矜悯追录旧勲纂锡茅土则圣朝之恩宣畅於上忠臣之志不坠於地矣
濬有二孙过江不见齿录安西将军桓温镇江陵表言云云卒不见省
谢封康乐公表【谢灵运】
昔强氐暴虐恃僭历纪既噬五都志吞六合遂陷没西河倾覆南汉凌藉纪郢跨越淮泗于时策画惟疑地险已谢咸惧君臣同泯有生无余亡祖奉国威灵董符崇重尽心所事克黜祸乱功参盘鼎胙土南服逮至臣身值遭泰路日月改晖荣落代运输税唐化生幸无己不悟天道下济鸿钧曲成乃眷遐绩式是兴徵分虎钿龟复显茅土鸣玉拖绂班景元勲泽洽往德恩覃来胤永惟先踪远感崩结岂臣虺弱所当祗承臣闻至公无私甄善则一皇恩远被殊代可侔是以信陵之贤简在高祖之心望诸之道复获隆汉之封观史叹古钦兹盛美岂谓荣渥近沾微躬倾宗殒元心识其会酬恩答厚罔知所由
灵运玄之孙宋初袭封康乐公此表通篇皆不忘晋是其微意
荐周续之表【刘柳】
恢耀和肆必在兼城之宝翼亮崇本宜纾高世之逸是以渭滨佐周圣德广运商洛匡汉英业乃昌伏惟陛下道迈振古应天继期游外畅於冥内体远形于应近虽汾阳之举辍驾於时艰明扬之旨潜感于穷谷矣窃见周续之清真贞素思学钩深弱冠独往心无近事性之所遣荣华与饥寒俱落情之所慕岩泽与琴书共远加以仁心内发义怀外亮留爱崑山诚着桃李若升之宰府必鼎味斯和濯缨儒官亦王猷遐缉臧文不知失在降贤言偃得人功由升士愿照其丹欵不以人废言续之字道祖雁门广武人其先过江居豫章十二通五经五纬号曰十经既而入庐山事远公时与刘遗民陶渊明号浔阳三隐江州刺史刘柳荐之宋武帝辟太尉掾不就帝即位召之为开馆集生徒乘舆幸焉晚以病移锺山卒柳湛之父也
刺史广州荐从事朱万嗣表【陆徽】
陵雪褒頴贞柯必振尊风赏流清原斯挹是以衣囊挥誉於西京折辕延高於东帝伏见朱万嗣理业冲夷秉操纯白行称私庭能着官政虽氏非世禄宦无通资而随牒南服位极僚首九综州纲三端府职频掌蕃机屡绩符守年暨知命廉尚愈高氷心与贪流争激霜情与晩节弥茂历宰金山家无宝镂之饰连组珠海室靡璫珥之珍确然守志不求闻达实足以澄革污吏洗镜贪氓臣谬忝司牧任专万里虽情只慎擢才阙豪露敢罄愚陋举其所知如得提名礼闱抗迹朝省?岭表之清风负水宇之洁望则恩融一臣而施光万物敢缘天泽云行时德雨施每甄外州荣加远国是以献其瞽言希垂听览
徽字休猷吴郡吴人宋文帝元嘉十五年除广州刺史加督清名亚王镇之二十三年为益州刺史亦加督恤隐有方威惠兼着蜀土安之卒于官家无余财文帝痛惜之諡曰简
让婚表【虞通之】
伏承诏旨当以临海公主降嫔荣出望表恩加典外顾审輶蔽伏用忧惶臣寒门悴族人凡质陋闾阎有对本隔天姻如臣素流家贫业寡年近将冠皆已有室荆钗布裙足得成礼每不自解无偶迄兹媒访莫寻素族弗问自惟门庆屡降公主天恩所覃庸及丑末怀忧抱惕虑不获免徵命所当果膺兹举虽门忝宗荣於臣非幸仰缘圣贷冒陈愚实自晋氏以来配尚王姬者虽累经美胄亟有名才至如王敦慑气桓温敛威真长佯愚以求免子敬炙足以违祸王偃无仲都之质而裸雪於北阶何瑀阙龙工之姿而投躯於深井谢庄殆自害於蒙叟殷冲几不免於强鉏彼数人者非无才意而势屈於崇贵事隔于闻览吞悲茹气无所逃诉制勒甚於仆隶防闲过於婢妾行求出入人理之常当待宾客朋从之义而今扫辙息驾无窥门之期废筵抽席絶接对之理非惟交友离异乃亦兄弟疎濶第令受酒肉之赐制以动静监子待钱帛之私节其言笑姆你争媚相劝以严尼媪竞前相谄以急第令必凡庸下才监子皆葭萌愚竖议举止则未闲是非听言语则谬於虚实姆你敢恃耆旧唯赞妬忌尼媪自唱多知务检口舌其间又有应答问讯卜筮师母乃至残余饮食诘辨与谁衣被故弊必责头领又出入之宜繁省难衷或进不获前或入不听出不入则嫌於欲踈求出则疑有别意召必以三晡为期遣必以日出为限夕不见晚魄朝不识曙星至於夜步月而弄琴昼拱袂而披卷一生之内与此长乖又声影裁闻则少婢奔迸裾袂向席则丑老丛来左右整刷以疑宠见嫌宾客未冠以少容致斥礼有别媵象有贯鱼本无嫚嫡之嫌岂有轻妇之诮今义絶傍私?恭正匹而每事必言无仪适设辞辄云轻易我又窃闻诸主聚集唯论夫族缓不足为急者法急则可为缓者师更相扇诱本其恒意不可贷借固实尝辞或云野败去或云人笑我虽曰家事有甚王宪发口所言恒同科律王藻虽复强狠颇经学陟戏笑之事遂为寃魂禇暧忧愤用致夭絶伤理害义难以具闻夫螽斯之德实致克昌专妬之言有妨繁衍是以尚主之门往往絶嗣驸马之身通离衅咎以臣凡弱何以克堪必将毁族沦门岂伊身责前後婴此其人虽衆然皆患彰遐迩事隔天朝故吞言咽理无敢论诉臣幸属圣明矜照由道弘物以典处亲以公臣之鄙怀可得自尽如臣门分世荷殊荣足守前基便预提拂清官显位或由才升一叨婚戚咸成恩假是以仰冒非宜披露丹实非唯止陈一已规全身愿实乃广申诸门受患之切伏愿天慈照察特赐蠲停使燕雀微羣得保丛蔚蠢物怜生自己弥笃若恩诏难降披请不申便当刋肤削发投山窜海
南史云宋明帝疾前代公主之妬适江斆当尚孝武女乃使人为斆作表让婚帝以此表示诸主以讽切之今按艺文类聚作虞通之○此篇颇为一种俗调作俑姑存以备一体至于役僧一书满纸斋饭酸馅气大非雅士所赏也
谢除宫僚表【孔稚圭】
皇太子霞褰青殿日晃春宫驾紫谷之英振洛笙之响自非气上白云韵同明月何以延芳芝苑插羽琼条窦婴戚贵于西京陆晔风嘉于东国伊人之美方曰可举孔稚圭南史作孔珪字德璋会稽山隂人好文咏饮酒与外兄张融情趣相得又与王思远何点点弟胤并欵交不乐世务门庭之内草莱不翦中有蛙鸣或问之答曰以此当两部鼓吹永元元年为太子詹事代萧侍中敦劝表【江淹】
臣公言即日侍中臣惠基给事黄门侍郎臣王僧珍至朱盖乘云玄轩肃雾坠高天之旨集微臣之躯神爽矍然敛影无地臣【缺】长血心未啓素槩辞从意空言随事尽不能降陛下一时之恩借俄顷之炤遂枉近侍貂簪轼庭臣自亮无庸何以集此退咎慊诚悲枉垂光进戒朝训亏兹盛序感虑踯躅荣结梦寐臣检古少例巡今逾疑岂有妄叨天功虚窃上赏近谬国华坐取隆贵人见其过外惜皇猷内畏私眚昔西京鼎秩汉世权家丹墀网户击锺连骑何尝不以骄满贻戾谦冲要福者哉臣不能遵烟洲而谢岐伯迎云山而揖许由激昂荣华之间沈潜印组之内光饰既超宠临亦远江左以来罕见其伦今位冠朝端通侯万户结象弭於前衡奏金管於後阵都野宗其荣盛视听敬其炎贵臣一旦居之谁以为不忝者乎而陛下犹崇以异礼者是增臣之戾也况复肃延华劝实深窘廹伏愿俯矜单志赐遂前情则世寝横议臣蒙缓责
淹字文通初在建平王府被黜为吴兴令齐高帝辅政闻其才召之时沈攸之作乱淹为言公有五胜彼有五败帝悦补记室参军高帝诸章表皆淹制也齐明辅政淹为御史中丞迁秘书监兼卫尉梁武至新林微服来奔天监元年为散骑常侍左卫将军临沮县伯谓子弟曰吾功名既立欲归身草莱耳以疾迁金紫光禄大夫醴陵侯卒諡曰宪
为柳世隆让封公表【沈约】
臣闻悬旌玉塞贰师尚黜其功伐鼓炎州伏波犹惧其赏徒以兼委之施或难固辞抽心之情必无双夺是故俛容青阁愿还慈於裂壤窃步丹墀希收宠於开赋昔窜命穷雉难廹势孤沈板未难负户非切及顾温凊之馆惧结尊慈之怀累叶喁喁举门惴惴臣事逼君亲理非外奬实赖朝谟谨肃宰略遐震奔鲸外剿臣何力焉幸得扶老携幼重出幽堵还轴归骖再践乡路岂可资国眚以邀其功因家勷而飨其报遂使甘霜受电之心有同於饰请皎日大河之志匪殊於貌谒
世隆元景之弟子以破沈攸之功封贞阳县侯齐高帝践祚进爵为公
约字休文吴兴武康人初武帝在西邸与约游旧建康平引为骠骑司马禅代之事约首发之帝即位约久处端揆有志台司而帝终不用尝梦齐和帝断其舌乃呼道士奏赤章于天称事不由已帝闻数谴责之约惧而卒有司请諡文帝曰怀情不尽曰隐故改为隐尝譔四声谱自谓入神之作帝雅不好而诗家至今遵用之
为齐明帝让宣城郡公第一表【任昉】
臣鸾言被台召以臣为侍中中书监骠骑大将军开府仪同三司扬州刺史录尚书事封宣城郡开国公食邑三千户加兵五千人臣本庸才智力浅短太祖高皇帝笃犹子之爱降家人之慈世祖武皇帝情等布衣寄深同气武皇大渐实奉话言虽自见之明庸近所蔽愚夫一至偏识量己实不忍自固于缀衣之辰拒违于玉几之侧遂荷顾托导扬末命虽嗣君弃常获罪宣德王室不造职臣之由何者亲则东牟任惟博陆徒怀子孟社稷之对何救昌邑争臣之讥四海之议于何逃责且陵土未乾训誓在耳家国之事一至于斯非臣之尤谁任其咎将何以肃拜高寝?奉武园悼心失图泣血待旦宁容复徼荣于家耻宴安于国危骠骑上将之元勲神州仪刑之列岳尚书古称司会中书实管王言且虚饰宠章委成御侮臣知不惬物谁谓宜但命轻鸿毛责重山岳存没同归毁誉一贯辞一官不减身累增一职已黩朝经便当自同体国不为饰让至于功均一匡赏同千室光宅近甸奄有全邦陨越为期不敢闻命亦愿曲留降鉴即垂顺许钜平之恳诚弥固永昌之丹慊获申乃知君臣之道绰有余裕苟曰易昭敢守难夺故可庶心弘议酌已亲物者矣不胜荷惧屏营之至
延兴元年七月鸾奉新安王昭即位遂有此授十月丁酉进爵为王辛亥废帝为海陵王宣城王即位初昉具此草帝恶其词斥甚愠终建武中昉位不过列校王伯厚有言作文忌切题切题则有嫌○昉字彦昇乐安博昌人尤长为笔才思无穷当时王公表奏无不请焉起草即成不加点窜昉为人至孝禄奉所收四方饷遗皆颁之亲戚即日便尽守新安卒于官无以为敛遗言不许以新安一物还都
为范尚书让吏部侯封第一表【任昉】
臣云言被尚书召以臣为散骑常侍吏部尚书封霄城县开国侯食邑千户奉命震惊心顔无措臣云顿首顿首死罪死罪臣素门凡流翰翮无取进谢中庸退慙狂狷固尝钻厉求学而一经不治篆刻为文而三冬靡就负书燕魏空殚菽粟蹑屩齐楚徒知贫贱既而分虎出守以囊被见嗤持斧作牧以薏苡兴谤赭衣为虏见狱吏之尊除名为民知井臼之逸百年上夀既曰徒然如其诚说亦已过半乱离斯瘼欲以安归闭门荒郊再离寒暑兼以东臯数亩控带朝夕关外一区怅望锺阜虽室无赵女而门多好事禄微赐金而欢同娱老折芰燔枯此焉自足陛下应期万世接统千祀三千景附八百不谋臣衅等离心功慙同德泥首在顔舆棺未毁缔构草昧敢叨天功狱讼讴歌示同民志而隆器大名一朝总集顾已及躬何以臻此政当以接閈白水列宅旧丰忘舍讲之尤存诸公之费俯拾青紫岂待明经臣云顿首顿首死罪死罪夫铨衡之重关诸隆替远惟则哲在帝犹难汉魏以降达识继轨雅俗所归唯称许郭拔十得五尚曰比肩其余得失未闻偶察童幼天机暂发顾无足算在魏则毛玠公方居晋则山涛识量以臣况之一何辽落齐季陵迟官方淆乱鸿都不纲西园成市金章有盈笥之谈华貂深不足之叹草创惟始义存改作恭己南面责成斯在岂宜妄加宠私以乏王事附蝉之饰空成宠章求之公私授受交失近世侯者功绪参差或足食关中或成军河内或制胜帷幄或门人加亲或与时抑扬或隐若敌国或策定禁中或功成野战或盛德如卓茂或师道如桓荣或四姓侍祠已无足纪五侯外戚且非旧章而臣之所附唯在恩泽既义异畴庸实荣乖儒者虽小人贪幸岂独无心臣本自诸生家承素业门无富贵易农而仕乃祖玄平道风秀世爰在中兴仪刑多士位裁元凯任止牧伯高祖少连夙秉高尚所富者义所乏者时薄宦东朝谢病下邑先志不忘愚臣是庶且去岁冬初国学之老博士耳今兹首夏将亚冢司虽千秋之一月九迁荀爽之十旬远至方之微臣未为速达臣虽无识唯利是视至于亏名损实为国为身知其不可不敢妄冒陛下不弃菅蒯爱同丝麻傥平生之言犹在听览宿心素志无复贰辞矜臣所乞特回宠命则彞章载穆微物知免臣今在假不容诣省不任荷惧之至
云字彦龙南乡舞隂人初与梁武帝俱在竟陵王子良西邸情好欢甚帝时己有徵应云尽心推事帝兵至都张稷遣云衔命至石头遂参谋议既即位因有此除云尝为广州刺史为豪族谭俨所诉徵下狱赦免所谓赭衣为伍者也
为范始兴作求立太宰碑表【任昉】
臣云言原夫存树风猷没着徽烈既絶故老之口必资不刋之书而藏诸名山则陵谷迁贸府之延阁则青编落简然则配天之迹存乎泗水之上素王之道纪于沂川之侧由是崇师之义拟迹于西河尊主之情致之于尧禹故精庐妄啓必穷鑴勒之盛君长一城亦尽刋刻之美况乎甄陶周召孕育伊顔故太宰竟陵文宣王臣某与存与亡则义形社稷严天配命则周公其人体国端朝出藩入守进思必告之道退无苟利之专五教以伦百揆时序若夫一言一行盛德之风琴书艺业述作之茂道非兼济事止乐善亦无得而称焉人之云亡忽移岁序?鴞东徙松檟成行六府臣僚三藩士女人蓄油素家怀鈆笔瞻彼景山徒然望慕昔晋氏初禁立碑魏舒之亡亦从班列而阮略既泯故首冒严科为之者竟免刑戮置之者反蒙嘉叹至于道被如仁功参微管本宜在常均之外故太宰渊丞相嶷亲贤并轨即为成规乞依二公前例赐许刋立宁容使长想九原樵苏罔识其禁驻驆长陵輶轩不知所适臣闾里孤贱才无可甄值齐网之弘弛宾客之禁策名委质忽焉二纪虑先犬马厚恩不答而敝帷毁盖未蓐蝼蚁珠襦玉匣遽饰幽泉陛下弘奬名教不隔微物使臣得骏奔南浦长号北陵既曲逢前施实仰觊後泽傥验杜预山顶之言庶存马骏必拜之感临表悲惧言不自宣
建武中云上此表事竟不行
为萧扬州作荐士表【任昉】
臣闻求贤暂劳垂拱永逸方之疏壤取类导川伏惟陛下道德旒纩信充符玺六飞同尘五让高世白驹空谷振鹭在庭犹惧隐鳞卜祝藏器屠保物色关下委裘河上非取制于一狐谅求味于兼采而五声倦响九工是询寝议庙堂借听舆皁臣位任隆重义兼家邦实欲使名实不违徼幸路絶势门上品犹当格以清谈英俊下僚不可限以位貌窃见秘书丞王暕七叶重光海内冠冕神清气茂允廸中和叔宝理遣之谈彦辅名教之乐故以晖映先达领袖後进居无尘杂家有赐书辞赋清新属言玄远室迩人旷物踈道亲养素丘园台阶虚位庠序公朝万夫倾望岂徒荀令可想李公不亡而已哉前侯官令王僧孺理尚栖约思致恬敏既笔耕为养亦佣书成学至乃集萤映雪编蒲缉柳先言往行人物雅俗甘泉遗仪南宫故事画地成图抵掌可述岂直鼮鼠有必对之辩竹书无落简之谬暕坐镇雅俗弘益已多僧孺访对不休质疑斯在并东序之秘宝瑚琏之茂器诚言以人废而才实世资临表悚战犹惧未允
齐明帝诏求异士始安王遥光有此奏暕俭之子僧孺肃之八世孙祖父皆大僚盖六朝论人大抵重门望也其後僧孺为郡参选持廉秉公独以一眚被废暕不能留心寒素颇不称荐词云
为皇太子求一日一朝表【任昉】
臣闻内竖告安姬昌怡色鸣鸡戒旦周发冠履或以凉燠之後晨昏异宜膳羞之和鼎餁殊节一辰三朝称情犹简终日承顔在理斯惬且长夀之对抚循无已驰道未穷顾怀不辍岂直下动天性固亦上结慈衷自顷半旬乃朝遂为通制事踰信次义乖晨省一日万几不敢三尘御省每旦改宿特乞一至寝门
解官表【陶弘景】
臣闻尧风冲天颍阳振饮河之谈汉德括地商隂峻餐芝之气臣栖迟早日簪带久年仕岂留荣学非待禄恒思悬缨象阙孤耕垄下席月涧门横琴云际始奉中恩得遂丘壑今便灭影桂庭神交松友一出东关故乡就望睠言兴念临波泻泪臣舟棹已往无缘躬诣不任攀恋之诚谨奉表以闻
弘景字通明丹陵秣陵人父为妾所害弘景终身不娶齐高帝引为诸王侍读家贫求宰县不遂永明十年脱朝服挂神武门上表辞禄诏许之止于句曲山号华阳隐居谓门人曰吾见朱门广厦虽识其华乐而无欲往之心望高岩瞰大泽知此难立止自恒欲就之且永明中求禄得辄差舛若不尔岂得为今日之事岂惟身有仙相亦缘势使之梁武手勑招之画两牛一放水草之间一着金笼头有人执绳以杖驱之年八十五卒
渊明之去官畏见督邮也逸少之去官耻为王述下也贞白之去官求宰县不得也然皆无碍其为高也後人于此必尽讳之而别寻一好题目人臣着寻题目三字于胷中则上不顾君父下不顾朋友昧心蒙面之事无不为矣此仕宦之最恶套也
谢徵补谢朏何胤表【梁武帝】
夫穷则独善达以兼济虽出处之道其揆不同用舍惟时贤哲是蹈前新除侍中太子少傅胐前新除散骑常侍太子詹事都亭侯胤羽仪世胄徽猷冠冕道业德声康济雅俗昔居朝列素无宦情宾客简通公卿罕预簪绂未褫而风尘摆落且文宗儒肆互居其长清规雅裁兼擅其美并达照深识预睹乱萌见庸质之如初知贻厥之无寄拂衣东山眇絶尘轨虽解组昌运实避昏时家膺鼎食而甘兹橡艾世袭青紫而安此悬鹑自浇风肇扇用南成俗淳流素轨余烈颇存谁其激贪功归有道康俗振民朝野一致虽在江海而勳同魏阙今泰运甫开贱贫为耻况乎久藴瑚琏暂厌承明而可得求志海隅永追松子臣负荷殊重参赞万几实赖羣才共成栋干思挹清源取镜止水愚欲屈居僚首朝夕谘诹庶足以翼宣寡薄式是王度
永元中胐胤并徵不就东昏皆命廹遣高祖平京邑霸府初开表请补军谘祭酒并不至
上昭明太子集别传等表【梁简文帝】
若夫正少阳之位主承祧之则口实为美唯称啓诵自兹厥後罕或闻焉昭明太子禀仁圣之姿纵生知之量孝敬兼极温恭在躬明月西流幼有文章之敏羽龠东序长备元良之德非假二疏宁劳四皓虎贲恧其经学智囊慙其调护岂止博望延宾夀春能赋问疑枣据书戒凭陵而已哉玉折何追星颓靡续地尊虢嗣外阳之术无徵位比周储缑山之驾不反臣以不肖妄作明离出入铜龙瞻仰故实思所以揄扬盛轨宣记德音谨撰昭明太子别传文集请备之延阁藏诸广内永彰茂实式表洪徽
昭明太子名统字德施以武帝平建邺之年生读书数行并下过目皆忆赋诗属思便成无所点易时俗稍奢太子欲以已率下身衣浣衣食不兼肉自加元服帝使省万几明于庶事天下称仁卒时年三十三按梁武诸子昭明最贤其後人自瑀至遘八叶宰相名德相望与唐相终始天之报施可谓不爽矣荐鲍几表【梁元帝】
臣闻思皇多士仄陋所以明敡畴咨熙载髦俊所以并作斯固殷殿初基拾龙渊之宝虞祠始构献凤管之玉旌蒲出鲁贲帛归齐颂声既兴盛业斯在伏惟陛下则天纬地乘正驭才沙汰八风澄明六合叶龟登梦之客日贲於丘园韦毂投钓之臣相望於魏阙故以物无遗宝矣振鹭有充庭之讴白驹罕空谷之咏洋洋济济无得而称者焉臣诚愧知才识职非选举窃以进贤上赏蔽贤显戮敢缘斯义用举所知伏见鲍几门庭雍睦立身贞退博涉文史颇闲刀笔忠公抗直出宰廉平雅志弘深安贫专静解巾入仕三十余年自游臣府一纪于兹前宰东邑实有二鲁之风近处南台欲尊两鲍之则伏揆天严已当简在脱蒙显居良局登以清贯将齐毛玠古人之服实同吴隐酌水之廉昔丁隈牧州陈顾翟之好礼徐靖为郡荐袁涣之笃学桓范驱传先举管宁朱则剖符亦称董直臣才非往哲识愧前修轻尘听览伏待斧钺
唐秇文志有鲍几集八卷○萧氏父子之文可谓盛矣然其立国抑何不振之甚也当时裴子野作雕虫论渊乎有深识焉惜其触时忌而不尽言也余未及录姑存其名于此
为韦雍州致仕表【王僧孺】
一旦攀附遂无涯限排云矫汉飞捧待翼陆离蝉组照灼旛旗受脤推毂执珪奉酎变狭室於高门改小冠於侯服况复还周纽其六印归齐列其五鼎常惧轮轻载积基薄墉高器覆危倾人指鬼瞰老与年并疾随衰及途遥齿截漏廹钟鸣高舂之景一斜不周之风忽至菌蟪夕隂倏驶无几槿蕣朝采飘零已及仰朱阙而掩涕俯濠谷而自悲岂复式瞻拱默仰接钟鼓傥帷盖未亲东岳稍驻击壤鼓腹其赐犹多
韦叡字怀文京兆杜陵人梁武起兵叡有佐命功及即位封都梁子屡以功进为侯天监十四年为雍州刺史十五年表致仕优诏不许普通元年卒諡曰严叡素羸每战未尝乘马以板舆自载所向克捷北人号为韦虎武帝鋭意释氏天下从风而化叡自以位居大臣不欲与衆俯仰所行略如他日
贺平邺都表【庾信】
臣闻泰山梁甫以来即有七十二代龙图龟书之後又已三十余年虽复制法树同礼殊乐异至於文离武落剡木弦弧席卷天下之心包含八荒之志其揆一矣伏惟陛下握天枢秉地轴驾驭风云驱驰龙虎沈雄内断不劳谋於力牧天策勇决无待问於容成是以威风所振烈火之遇鸿毛旗鼓所临冲风之卷秋叶窃闻伊洛戎夷幽并僭伪抱图载籍已归丞相之府衔玉系绶并诣中军之营百年逋诛遂穷巢窟三代敌怨俄然扫荡昔周王鲔水之师尚劳再驾轩辕上谷之战犹须九伐未有一朝指麾独决神虑平定?内光宅天下二十八宿止余吴越一星千二百国裁漏麟洲小水若夫咸康之年四方始定建武之代诸侯并朝不得同年而语矣虽复八风并唱未足颂其英声六乐俱陈无以歌其神武坐钓台而誓衆姒启继夏禹之功入南郊而问罪姬发成周文之志此无改之道大孝也欤当今鹿台已散离宫已遣兵藏武库马入华山立明堂之制奏大武之乐盛矣哉上天降休未之有也政须东南一尉立於比景之南西北一候置於交河之北然後命东后诏苍冥衢坛琬碑银绳琼检告厥成功差无惭德臣忝窃荣幸莅政东藩不获躬到阙庭预观大庆不胜鳬藻踊跃之至
周武帝建德六年帝至邺遂平齐禽齐主及其太子于青州齐诸行台州镇悉降凡得州五十五郡一百六十二县三百八十五
庾信字子山父肩吾为梁太子中庶子东海徐摛为右卫率摛子陵及信并为抄撰学士出入禁闼恩礼莫比文并绮艳世号徐庾体元帝中聘于西魏属大军南讨遂留长安累迁骠骑大将军开府仪同三司进爵义城县侯明帝武帝并好文学特蒙恩礼滕赵诸王周旋欵至有若布衣信虽位通显常作乡关之思乃为哀江南赋以致意
贺新乐表【周武帝　庾信】
臣闻天地顺动则雷出为豫圣人成功则风行有节故六德在咸池之宫山谷可调八风入承云之奏人神不杂我太祖文皇帝体国经野设官分职变魏作周移风正雅衣裳而朝万国珪璧而会诸侯至如经纶图籍校讐烟烬乐正无缺章秩宗无废典岂但商颂十篇得诸太师之室虞书五礼取於恭王之宫伏惟皇帝以下武嗣兴中阳继业运日月之明动渊泉之虑律历着微无烦於太史隂阳晷度躬定於天官故得参考八音研精六代封晋魏为二王序殷周为三恪虽复朱干玉戚尚识典刑素韍纁裳犹因雄据未若山云特起八卦成形凤凰于飞九州观德改金奏於八列合天元於六舞声含击石更入登歌调起初钟还参玉管足以感天地而通神明康帝德而光玄象昔者斋居玄扈为曲在於云门师度盟津习舞归於山立遂乃包括三名克谐一代作者之谓圣天之所啓乎岂惟路鼓灵鼗空桑孤竹广矣大矣轮焉奂焉是知零陵孝廉空传玉管始平太守虚称铜尺臣等并预钧天同观张乐轩墀弘敞栏槛眺听崇牙业业猛簴趪趪翠凤扬旌灵鼍树鼓杳冥云雾荡薄丘陵醴泉与甘露同飞赤雁与斑麟俱下聘鲁请观理当见其盛德适齐忘味定是知其尽美昔渊鱼听曲尚得耸鳞枥马闻弦犹能仰秣臣等诚愧知音敢忘悦豫若使详其音律是所邈然但能记其铿锵於兹为幸不胜庆悦之诚谨诣朝堂奉表以闻
齐王进白兔表【庾信】
臣闻舆图欲远则玉虎晨鸣辙迹方开则银麞入贡伏惟陛下明明在上翼翼居尊德动天关威移地轴是以风烟照烛毛羽祯祥史不絶书府无虚日臣受服元戎用绥边鄙辕门所屇始次熊山前茅虑无乃获白兔光鲜越雉色丽秦狐月德符徵金精表瑞呈祥舆颂效异披图尊敬之迹既明应事之机斯兆臣之龚行实从陕略瑞以素质弥雄西气庶重承庙算方事申威揜代偃齐分韩裂赵不任鳬藻踊跃之情
齐王宪周文帝子也通敏有度量为帝所器蜀平欲授之以幼未果明帝始遣之时年十八有善政蜀人立碑颂德後进齐王屡典征伐齐人惮其勇略宣帝即位忌而杀之諡曰炀时人知其寃酷
齐王进苍乌表【庾信】
臣闻飞南阳之雉尚阐霸图下建章之鹄犹调和气况乃虞廷告瑞姬社呈祥咸高识哺之心实贵能知之性伏惟皇帝陛下德教百姓孝行四海摄提从纪天下文明是以东海输禽乍改黔质西山度羽或变苍精臣去月三十日行到陕州堂内见一苍乌林薄囘翔循环不去驻乘木之精转司风之翼即召仪同某等同时观见斯实礼敬所覃孝慈之感理宜归瑞秘图书祥帝册用光至德取効升平无令赤凤留止偏为瘗玉之歌玄鹤徘徊独擅衔珠之舞
齐王进赤雀表【庾信】
臣闻南阳雉飞尚论秦霸建章鹄下犹明汉德当今天不爱宝地必呈祥自应长乐观符文昌启瑞伏惟皇帝钦明文思惟以劬劳成务历象日月允厘百工海水无波天星不动去四月十三日秦州清水郡伯阳县文谷林在家获一赤雀光同朱凤色类丹乌降火飞精似入公车之府流金成制若上凌云之台谨按赤雀衔书止於酆户周之受命兴乎此祥即事所观同符合契实可图形瑞谱书颂儒林事足成台名堪纪号岂直云中太守见赤心之奉主蓬莱童子知白环之报恩臣等预观休徵情廹恒庆不任鳬藻之至
为阎大将军乞致仕表【庾信】
臣闻礼云大夫七十致仕於朝传家於子膳则贰珍衣称时制臣自出身奉国四十余年遭遇风云从微至着太祖文皇帝扶危济难奄有关河臣实无堪中涓从事自洛食风尘河梁旗鼓华隂有白马之兵河曲有黄沙之阵臣虽用命不能奇策功薄赏厚因人成事恩泽年表常以愧心仰逢周朝以揖让登庸讴歌受命主贵臣迁频烦荣宠三槐以铸鼎象物知其神奸五等以桓珪饰瑞守其宫室臣以何德兼而有之况复水土之职王梁以应?受徵兵戈之王韩信以登坛独拜语其连类臣又何人当今四海未宁三方鼎峙陛下劳心之日羣公展効之秋而臣甲子既多耄年又及无参宾客之事谬达诸侯之班尸禄素餐久紊彛典负乘致寇徒烦有司加以寒暑乖违节宣失序风水交侵菁华已竭虽复廉颇强饭马援据鞍求欲报恩何能为役荣启期之乐适足自贻烛之武之言无能为也特乞解所居官言从初服事符骸骨之请非谋几杖之赐若臣北陵移病东臯归老山河茅社一反司勲公侯珪璧还封典瑞则朝无冒位之人臣免妨贤之责虞氏养老敢希东序之荣周朝如荼岂望西郊之礼但瞻仰天威方违咫尺徘徊城阙私增凄恋不任知止之情云云
阎庆河隂人世为将家累官大将军进爵太安郡公晋公护母庆之姑也护擅朝而庆未尝阿附及护诛武帝以此重之建德二年致仕周宣帝隋文帝皆令皇子问疾极一时尊荣之典焉
为晋阳公进玉律秤尺斗升表【庾信】
臣闻三才既立君臣之道已陈六位时成礼乐之功斯正故以叶和日月测度隂阳悦豫兆人仪刑万国者也伏惟皇帝应籙驭天披图受命据太阳而悬象履文昌而建极白环表让德之符玄圭告成功之瑞太阶既平升中可习必当水建千年山称万岁伏见勑旨刋正音律平章历象奏黄钟而歌大吕变孤竹而舞云门莫不远取踈通声从安乐四分既明三微且定是以闻钟於洛浦即辨声乖听铎於邯郸先知响韵二分二至行於司历之官九变九成被於中和之职足以动天地感鬼神被风俗平寒暑岂直吟啸谿谷囘翔鸾凤而已哉是知零陵庙前徒寻舜管始平城下空论周尺臣闻上制其礼下习其仪君定其法臣行其事谨遣玉律一具并玉秤尺斗升合等始得成功至於分粟累黍量丝数龠实以仰禀圣规参详神思所冀节移隂管无劳河内之灰气动阳钟不待金门之竹而琬琰事轻般倕虑浅不足展乎成均增辉度量賫器奉表以闻
劝进元帝表【徐陵】
封唐有圣还承帝喾之家居代维贤终纂高皇之祚无为称於华舄至治表於垂衣而拨乱反正非闻前古至如金行重作源出东筦炎运犹昌枝分南顿岂得掩显姓於轩辕非才子於颛顼莫不因时多难俱继神宗者也伏惟陛下出震等於勋华鸣谦同於旦奭握褒秉钺将在御天玉媵珠衡先彰元后神祗所合非惟太室之祥图牒斯归何止尧门之瑞若夫大孝圣人之心中庸君子之德固以作训生民贻风多士一日二日研览万几允文允武包罗羣艺拟兹三大宾是四门历试诸难咸熙庶绩斯无间而称也自无妄为象锺祸上京枭獍?刘宗社荡坠嶙头铁额兴暴皇年封狶修虵行灾中国灵心所宅下武其兴望紫极而行号瞻丹陵而殒恸家寃将报天赐黄鸟之旗国害宜诛神奉玄狐之录尅李轶於河津征陶谦於海岱滕公拥树雄气方严张绣交兵风神弥勇忠诚贯於日月孝义感於氷霜如雷如霆非貔非虎前驱效命元恶斯歼既挂胆於西州方燃脐於东市蚩尤三塜宁谓严诛王莽千剸非云明罚青羌赤狄同界狼豺胡服夷言咸为京观邦畿济济还见隆平宗祀愔愔方承多福自氤氲浑沌之世骊连栗陆之君卦起龙图文因鸟迹云师火帝非无战阵之风尧誓汤征咸用干戈之道星躔东井时破崤潼雷震南阳初平寻邑未有援三灵之已坠救四海之羣飞赫赫明明龚行天罚如当今之盛者也於是卿云似盖晨映姚乡甘露如珠朝垂原寝芝房感德咸出铜池蓂荚伺辰无劳银箭重以东渐玄菟西踰白狼高柳生风扶桑衔日莫不编名属国归贡鸿胪荒服来宾遐迩同庆其文昭武穆跗萼也如彼天平地成功业也如此久应旁求掌故询诏天官斟酌繁昌经营高邑宗王啓霸非劳武德之侯清跸无虞何事长安之邸扬龙旗以飨帝御凤扆以承天历数在躬畴咨为让某官等至邺伏承圣旨谦冲为而不宰或云洛阳未复函谷无泥旋驾金陵方膺天睠愚谓大庭少昊非有定居汉祖殷宗皆无恒宅登封岱岳且署明堂巡狩荆州时行司隶何必西瞻虎踞乃建王宫南望牛头方称天阙抑又闻之玄珪既锡苍玉无陈乃棫朴之愆期非包茅之不贡云和之瑟久废甘泉孤竹之管无闻方泽岂不惧欤伏愿陛下因百姓之心振万邦之命岂可逡巡固让方示石户之农高谢为君徒弘箕山之客未知上德之不德惟见圣人之不仁率土翘瞻苍生何望昔苏季张仪违乡负俗尚复招三方以事赵请六国以尊秦况臣等预奉皇华亲承朝命珪璋特达通聘河阳貂珥雍容寻盟水加牢贬馆随世污隆瞻望乡关诚均休戚但轻生不造命与时乖等一介之行人同三危之远摈承间内殿事絶耿弇之因封奏边城私等刘琨之哭
侯景之乱元帝拥重兵居上流坐视不救且尽除弟侄之碍手者幸父兄颠沛以为称帝地史谓不急莽卓之诛先行兄弟之戮此真千古罪人也当时梁之臣子舍元帝无可戴故劝进归焉沈烱表中用吴楚管蔡大是曲笔孝穆此篇大可味○元帝时恋江陵不肯诣建业此表大庭以下特为之解
代王僧辩劝进梁元帝表【沈烱】
紫宸旷位赤县无主百灵耸动万国囘皇虽醉醒相扶同归景亳式歌且诵总赴唐郊犹惧陛下俛首澘然让德不嗣传车在道方慎宋昌之谋法驾已陈尚杜耿纯之劝岳牧翘首天民累息臣闻星囘日薄击雷鞭电者之谓天岳立川流吐雾蒸云者之谓地苞天地之混成洞隂阳之不测而以裁成万物者其在圣人乎故云天地之大德曰生圣人之大宝曰位黄屋庙堂之下本非获已而居明镜四衢之罇盖由应物取训伏惟陛下稽古文思英雄特达比以周旦则文王之子方之放勋则帝挚之季千年旦暮可不在斯庭阙湮亡锺鼎沦覆嗣膺景历非陛下而谁岂可便赤眉更立盆子隗嚣托置高庙陛下方复从容高让用执谦光展其矫行伪书诬罔正朔见机而作断可识矣匪疑何卜无待蓍龟日者公卿失驭祸躔霄极侯景凭陵奸臣互起率戎伐颍无处不然劝明诛晋侧足皆尔刁斗夜鸣烽火相照中朝人士相顾衔悲凉州义徒东望陨涕惵惵黔首将欲安归陛下英略纬天沈明内断横劒泣血枕戈尝胆农山圯下之策金匮玉鼎之谋莫不定算扆帷决胜千里击灵鼍之鼓而建翠华之旗驱六州之兵而总九伯之伐四方虽虞一战以霸斩其鲸鲵既章大戮荷校灭耳莫匪奸囘史不絶书府无虚月自洞庭安波彭蠡底定文昭武穆芳若椒兰敌国降城和如亲戚九服同谋百道俱进国耻家怨计期就雪社稷不坠繄在圣明今也何时而申帝啓之避凶危若此方陈泰伯之辞国有具臣谁敢奉诏天下者高祖之天下陛下者万国之欢心万国岂可无君高祖岂可废祀即日五星夜聚八风通吹云烟纷郁日月光华百官象物而动军政不戒而备飞舻巨舰竟水浮川铁马银鞍陵山跨谷英杰接踵忠勇相顾湛宗族以酬恩焚妻子以报主莫不覆楯衔威提斧击衆风飞电耀志灭凶丑所待陛下昭告后土?奉上帝广发明诏师出以名五行夕返六军晓进便当尽司寇之威穷蚩尤之伐执石赵而求玺斩姚秦而取钟?扫茔陵奉返宗庙陛下岂得不仰存国计俯从民请汉宣嗣位之後即遣蒲类之军光武登极临竟始有长安之捷由此言之不无前准臣等或世受朝恩或身荷重遇同休等戚自国刑家苟有腹心敢以死夺不任慺慺之诚谨奉表以闻
代王僧辩又奉劝进表【沈烱】
衆军以今月戊子总集建康贼景鸟伏兽穷频击频挫奸竭诈尽深沟自固臣等分勒武旅百道同趣突骑短兵犀圅铁楯结队千羣持戟百万止纣七步围项三重轰然大溃羣凶四灭京师少长俱称万岁长安酒食於此价高九县云开六合清朗矧伊黔首谁不载跃伏惟陛下咀痛茹哀婴忍愤酷自紫庭绦阙胡尘四起壖垣好畤冀马云屯泣血治兵尝胆誓衆而吴楚一家方与七国俱反管蔡流言又以三监作乱西凉义衆阻强秦而不通并州遗民跨飞狐而见泯豺狼当路非止一人鲸鲵不枭倏焉五载英武克振怨耻并雪永寻霜露如何可言臣等辄依故实奉?社庙使者持节分告茔陵嗣后升遐龙輴未殡承华掩曜梓宫莫测并即随由备办礼具凶荒四海同哀六军袒哭圣情孝友理当感恸日者百司岳牧祈仰宸鉴以锡珪之功既归有道当璧之礼允属圣明而优诏兼冲窅然凝邈飞龙可跻而乾爻在四帝阍已叩而阊阖未开讴歌再驰是用翘首所以越人固执熏丹穴以求君周民乐推踰岐山而事主汉王不即位无以贵功臣光武不止戈岂谓绍宗庙黄帝游於襄城尚访治民之道放勋入於姑射犹使罇俎有归伊此傥来岂圣人所欲帝王所应不获已而然伏读玺书寻讽制旨顾怀勿外未奉慈衷陛下日角龙顔之姿表於狥齐之日彤云素气之瑞基於应物之初博览则大哉无所与名深言则晔乎昭章之观忠为令德孝实动天加以英威茂略雄图武算指麾则丹浦不战顾盼则版泉自荡地维絶而重纽天柱倾而更植凿河津於孟门百川复啓补穹仪以五石万物再生纵陛下拂袗衣而游广成登弇山而去东土羣臣安得仰诉兆庶何所归仁况郊祀配天罍篚礼旷齐宫清庙匏竹不陈仰望銮舆匪朝伊夕瞻言法驾载渴且饥岂可久稽衆议有旷彞则旧郊既复圅雒已平高奴栎阳宫馆虽毁浊河清渭佳气犹存臯门有伉甘泉四敞土圭测景仙人承露斯盖九州之赤县六合之枢机博士捧图书而稍还太常定礼仪而已列岂得不扬清驾而赴名都具玉銮而游正寝昔东周既迁镐京遂其不复长安一乱郏洛永以为居夏后以万国朝诸侯文王以六州匡天下迹基百里劒杖三尺以残楚之地抗拒九戎一旅之师剪灭三叛坦然大定御辇来归解五牛於冀州秣六马於谯郡缅求前古其可得欤对扬天命何所让德有理存焉敢重所奏
侯景之乱烱为景将宋子仙所得及子仙败王僧辩购之酬所获钱十万自是羽檄军书皆出於烱及简文遇害四方岳牧上表劝进僧辩令烱制表当时莫有逮者
经通天台奏汉武帝表【沈烱】
臣闻桥山虽掩鼎湖之竈可祠有鲁遂荒大庭之迹无泯伏惟陛下降德猗兰纂灵丰谷汉道既登神仙可望射之罘於海浦礼日观而称功横中流於汾河指栢梁而高宴何其甚乐岂不然欤既而运属上仙道穷晏驾甲帐珠帘一朝零落茂陵玉盌宛出人间凌云故基共原田而膴膴别风余趾带陵阜而茫茫羁旅缧臣能不落泪昔承明既厌严助东归驷马可乘长卿西反恭闻故实窃有愚心黍稷非馨敢望徼福但雀台之吊空怆魏君雍丘之祠未光夏后瞻仰烟霞伏增凄恋
三辅黄图曰武帝元封二年作甘泉通天台去地百余丈以候天神元凤间自毁○烱字初明荆州陷为西魏所虏以母老在东恒思归国恐以文见留有所作辄秘不传尝独行经汉武通天台为表奏之陈已思归之意其夜梦有宫禁之所兵卫甚严便以情事陈诉闻有人言甚不惜放卿还几时可至少日果与王克等并获东归庾信王襃惜而不遣
戏作?表【韦琳】
臣?言伏见除书以臣为粽【一作糁】熬将军油蒸校尉臛州刺史脯腊如故者肃承将命含灰屏息凭笼临鼎载兢载惕臣闻高沙老妪非有意於绮罗白鲔女儿岂留心於珠翠【一无此四句】臣美愧夏鱣味惭冬鲤常恐鲐服之诮每惧鼈岩之讥是以漱流湖底枕石泥中不意高赏殊私曲蒙钧拔遂得起升绮席忝预玉盘爰厠玳筵猥烦象箸泽覃紫?恩加黄腹方当鸣姜动桂纡苏佩欓轻瓢才动则枢槊如云浓汁暂停则兰膏成列婉转绿虀之中逍遥朱唇之内衔恩噬泽九殒弗辞不任屏荣之至谨到铜枪门奉表以闻
诏答云省表具知卿池沼搢绅陂池俊乂穿蒲入荇肥滑有闻允堪兹选无劳谢也
後梁韦琳天保中为舍人涉猎有才藻善剧谈尝为?表以讥刺时人
为陈六宫谢表【江总】
鹤龠晨啓雀钗晓映恭承盛典肃荷徽章步动云袿香飘雾縠媿纒艶粉无情拂镜愁萦巧黛息意临牕妾闻汉水赠珠人间絶世洛川拾翠仙处无双或有风流行雨窈窕初日声高一笑价起两环乃可桂殿迎春兰房侍宠借班姬之扇未掩惊羞假蔡琰之文宁披悚戴总字总持陈宣帝时为太子詹事总性温裕工诗溺於浮靡及为宫端与太子为长夜之饮养良娣陈氏为女太子亟微行游总家宣帝【缺】怒免之後又历侍中左右尚书後主即位历吏部尚书仆射尚书令不持政务日与後主游晏後庭多为艳诗与陈暄孔范等当时谓之狎客以至於亡入隋拜上开府开皇十四年卒其为自序云太建之时权移羣小谄嫉作威屡被摧黜识者讥其言迹之乖
西河王谢太尉表【温子昇】
臣闻拂羽决起力谢摩天策蹇载驰功微送日将短翮难以陵高驽乘无由致远虽复建旟出郡未追楚赵之风捧壶入侍徒踵金张之迹及天祚明德运啓兴王六遂始迁九鼎初定於焉承乏有用当官草靡从风未遑克让常恐执辔轻轮操刀伤锦
子昇字鹏举仕东魏为散骑常侍梁使写其文传於江外武帝称之曰曹植陆机复生此土恨我词人数穷百六傅标使吐谷浑见其国主牀头书数卷乃子昇文也齐文襄引为大将军谘议荀济之乱文襄疑其知谋乃饿诸狱死子昇外恬静而内深险事故之际好与其间故及於祸
代为百官贺甘露表【卢思道】
河荣洛变授社於勋华玄玉素鳞降灵於汤武其间微禽弱草改状移形夜宿朝云星光动色皆以照临下土发挥帝载千祀一致隔代同符伏惟陛下上总天维傍握河纪持钦翼之小心纂昇平之大业万灵翘首应三古以西巡两仪贞观乘六气而东指卿云既出还闻百辟之歌河清可俟实得万人之欢而上玄乃顾神物荐委飞甘洒润玉散珠连昔魏明僊掌竟无灵液汉武金盘空望云表岂若神浆可挹流味九户之前天酒自零凝照三阶之下斯实旷代祥符前王罕遇休矣美矣皇哉唐哉臣等并徼昌运俱沐玄造骤闻秘社亟覩冥贶振鳞抚翼空驰鱼鸟之心瘗玉编金方待云亭之后思道字子行年十六中山刘松为人作碑铭思道读之多所不解感激读书後复为文示松松亦不甚解叹曰学之有益岂徒然哉然不持操行由是宦途沦滞○齐文宣崩文士各作挽诗魏收杨休之得一二首思道得八首人称八米卢郎盖以稻喻之言十稻之中得八米也
劝封禅表【上官仪】
臣某等言臣闻乾元惟大播四序而无言坤仪盖厚宁万象而得一至於号均三大体覆载以曲成圣表千龄顺刚柔以藏用是以可久可大永固皇王之绪贞观贞明独照陶钧之上故可登封泰岳类帝以尊天降禅肃然禋宗以厚地伏惟陛下膺图绍籙仪天纂镜受昭华而光宝位正玑衡而握金符销伏鳌而缀上玄剪应龙而清下渎於是灵台偃伯畅毂埋轮刑政肃清削秋荼之繁芜雅颂先烈激圆海之漪澜就月幽覃则烛龙开景薰风远畅则蟠木增华没羽浮金之章昭载笔於僊室韦韝卉袵之首袭长缨於兰錡九畴式序七德攸宣发神化於丹青敷礼义之粉泽既而睿德潜通至诚冥召祯图载啓神物发挥双觡呈班驯扰於君囿九芝献彩烛耀於帝池太史摽祥镜流千里卿云表贶凝华五色江茅鄗黍岁时麟萃东鲽西鹣日月波属鸿符巨庆畴可详言诚廼岱郊伫遂云埛望跸臣某等【中谢】永言遐载缅镜前徽王迹之所葳蕤帝图之所凝远龙官结绳之后鸟纪垂衣之君治定功成俱备升中之礼尘清海晏咸申谒款之诚异世同符千载一揆谅以增高益厚式酬灵睠陛下德光宙始文焕震初蓆萝而因万物典裒而济下元熔范生灵张四维於地络缔褠函夏建八柱於玄枢宏规絶迹功无与二驾三五而遥集超八九而腾骧加以琁历啓徵躔南至於朔旦金鼓问罪削左袵於交河固可恭柴燎之展采穆灵坛之禋敬焉得狥小节於冲挹忘至公之鸿典絶三神之欢拒万方之志虽复翘心天路未留三舍之感延伫帝阍逾邈九霄之望伏惟陛下纡瑶池之渺辔屈姑射之凝神酌令典於中樽遵时迈於嬴里采公卿之嘉议览搢绅之谠辞逸记重甄颓章再纽诏雨师以先路命风伯以清尘六飞案轨九旗齐列荣光承幰非烟翼衡辑瑞而嘉肆觐瘗玉而恭储祉方使日观增华仙闾改饰神光霄映若流照於春陵云色尽开似凝晖於丰谷表咸池於翠?万岁叶其殷荐席藁秸於紫坛八神歆其明祀笼千古之伟观孕七百之丕业臣等命与时偕濯景昌运优游渠阁之内怊怅南风之弦栖息蓬山之阿弋钓先皇之道至於朝猷国纪颇践奥隅陛下推而不居窃所未喻郁云梁之典缺怀庭之仪沮神主之欲漏贪天之议伏愿杲其日出照倾阳之心油然作云降离毕之泽庶使飞英腾茂秘玉检而遐传手舞足蹈扈翠华於乔岳仪字游韶太宗每属文遣仪视藁高宗时进西台侍郎同东西台三品武后得志遂牵制帝帝不能堪欲废之召仪与议使草诏左右告后后自申诉帝曰上官仪教我许敬宗希后旨构仪与梁王忠谋大逆下狱死孙女为中宗昭容追赠仪中书令楚国公皇太子请修书表【崔融】
臣闻昔者明王学以化人成俗古之君子文以纬地经天虽有阆风之高岳弗登弗知其峻也虽有浴日之巨溟弗涉弗知其广也伏惟天皇域中居大天下化成百官以理万人以察日行中道而淑清岁起摄提而位序光薰万物岂直芝珥蓂泽加四海宁惟夀麻孤竹地成形而天成象其道弥光河出图而洛出书其徵可验环林璧沼金门石室坟典积於丘山笔墨盈於泉海圣朝多士自可包三代之文臣顾不才何足奉三皇之教皇慈渥洽帝奬优隆擢公望为太师徵子房为少傅所冀习与智长化与心成尝辛苦於岁余终未阶於日就臣闻学者殖也问以辨之积必有成勤则不匮以周公之上圣日读百篇以孔父之多能韦编三絶臣虽不敏窃所庶几然以列代遗章先王旧典康成兴业才览卷於八千士安覃思愿加年於累百岂不以学而时习博则难精者乎今欲搴其萧稂撮其枢要可以出忠入孝可以益国利人极贤圣之大猷尽今昔之能事商榷百氏勒成一家庶有代於箴规长不违於左右又近代书钞实繁部帙至如华林园徧略?文殿御览夀光书苑长洲玉镜及国家以来新撰艺文类聚文思博要等并包括弘远卒难详悉亦望错综羣书删成一部艺官宾馆亦既天皇立之矣端士正人亦既天皇致之矣伏乞俯从微愿特降鸿私许臣撰缉遂臣诚请当宫学士如少仍望通取京官谨当开桂树之山凿芙蓉之水引甘泉之词赋总望园之宾客下芸合而长謡临梓厨而高会一游兰芷伫变蓬麻区区之诚敢希矜允岂使肃城门内唯传魏国之名崇政殿中独纪晋朝之事而已无任诚恳之至谨遣某官某奉表陈请以闻
融字安成齐州全节人中宗为太子典东朝章疏张易之兄弟诛坐附会贬召授国子司业与?武后实录封清河县子融为文华婉当时无辈朝廷大笔多委之譔武后哀册最高丽絶笔而死杜审言为融所奬引为服缌麻
为百官贺雨请复膳表【崔融】
臣等闻太平之代天地合而流津至德之时隂阳和而布泽所以三农滋殖百物阜安伏惟天册金轮圣神皇帝陛下宝命絪緼玄期肸蠁包混元而建极宅造化而开阶德教布濩仁声洋溢增高益厚已?中岳之仪顺时班令更缉正阳之礼近以少愆甘澍亲发至诚怀宋景之一言采殷汤之六事德音才降灵心允协捧瑶缄而风起迎宝字而星流云不崇朝覆三千之药草雨必以夜通百亿之江河遍高下而同沾在公私而并及陈留雨谷譬此非多栎阳雨金方斯未重邦国延有年之庆黎元罢望岁之忧臣等【中贺】伏愿陛下凝神保和颐情养夀复鱻庖之旧膳进鹤顶之常羞使芝英有驻液之期萐蒲知送凉之地则光天之下率土之滨孰不欣戴孰不幸甚微臣等幸逢休运预沐恩波混虞兽而同欢比齐禽而累忭无任悚荷之至谨诣朝堂奉表称贺
为皇太子贺甘露表【崔融】
臣闻五材并用天地合而凝津四序递来隂阳和而洒润望之成雪若坠崑仑之山尝之则甘似降轩辕之国伏惟天皇部元气平太阶正圭表於都畿考铜櫩於宫室荐河图而升洛范日载祥编过竹苑而憇芝台宵零瑞液尔其涂涂被物滴滴流膏承以玉杯凌汉宫而擅美献之琼爵掩魏殿而称珍可以致灵僊之寄可以延帝王之夀孝经援神契未足叙其和平春秋运斗枢不能议其清浊臣滥膺国本多慙人望仰宸游而不及倍恋恒情闻帝泽而先惊庆深常位无任喜拚之至
皇太子贺芝草表【高宗　崔融】
臣某言伏承某月日芝草生於乾元殿瑞命天来符祥日至煌煌三秀分芰井而攒柯晔晔九光间梅梁而吐叶晋都宫阁何必灵芝之台洛邑山川居然密芝之地伏惟天皇天临海内帝有城中兼汉制而宅两亰用尧心而加百姓神精下降洽至道於丘陵灵液旁沾被深仁於草木观其如盖如阁如日如星得五方之气象合四时之景色仙人在上则车马疑飞神龙居下则风云不去谓蓬瀛之海列即崑阆之山开魏皇之双干莫俦汉帝之九茎为劣可以荐郊庙可以觞公卿臣谬践储闱秖膺守国不获亲承左右日览休徵虽玉屑延龄在神仙而可致而刀圭入膳视朝夕以犹赊是用心驰仁夀之前庆集肃成之下无任拚跃之至
皇太子贺嘉麦表【崔融】
伏见雍州司马徐庆称所部有嘉麦一茎六穗纤芒濯露疑因黑壤之宜香稼揺风若吐黄金之色岂非灵心昭应睿德感通降之自天何必来麰之咏尝之於庙先符孟夏之时凡在含生相趋动色臣谬当居守肃奉宗祧一穗两岐徒说张君之咏十亩千石方轻汜氏之书仰天意而增欢顾人心而载跃无任喜拚之至
代家奉御贺明堂成表【崔融】
臣某言臣闻昭昭上天五座列降神之府赫赫中国几筵开布政之宫自轩皇肇制帝尧嗣作历虞夏而惟新在殷周而克壮斯在尊祖配帝从时统天节寒暑而吹律顺隂阳以班令降及有汉颇采前章虽年惟屡丰而日不暇给过此以往寂寥无声伏惟天册金轮圣神皇帝陛下兴复旧邦光啓新邑万物覩而圣人作百宝用而神灵滋远肃迩安功成道洽泥金刻玉纪?中岳之仪乘鸾驾龙更葺正阳之礼乾策坤策具禀宸聪左个右个亲承叡式朴略淹中莫能言其制度崎岖汶上畴克效其规模土事不文木事不镂九柱自立岂藉琅琊之飞二石潜开宁烦谷城之采版筑星奔而化造斧斤风动而神助圣有通於上帝产无费於中人由是日抱红辉云丛紫霭霜毛下翥电翼羣飞夕见神光似对庄严之国昼闻仙响疑过数乐之天匪日而成冲霄特起仰浮圆笠俯镇方舆金鸑鷟而将飞玉骊龙而若动三辰引曜相望於复道之间六气氤氲旁魄於重檐之半可以发大教陈盛容会百神朝万国比二仪而永固齐四序而偕行允所谓穆穆皇皇巍巍荡荡者矣微臣攀光日用荷?天休仰之不逮虽谢於鵾翔成辄相欢窃同於燕贺手舞足蹈倍百恒情无任悚跃之至谨奉表称贺以闻
太宗高宗之世屡欲立明堂诸儒议其制度不决而止及太后称制独与北门学士议其制不问诸儒垂拱四年二月毁乾元殿以其地作明堂以僧怀义为之使凡役数万人十二月成怀义以功拜左威卫大将军梁国公
进九成宫颂表【王勃】
帝机无朕道洽则时雝灵化不言功成则颂显伏惟陛下体元纂极模神建坠栋梁一气庭堦六合松轩夜警杳冥姑射之心茅殿晨凝寥廓峒山之驾臣沾风太上庇影华胥仰衢室而无阶候襄城而有地虽望卑平叔空勒景福之词而文谢子云愿竭甘泉之思谨凭天造辄上九成宫颂二十四章攀紫墀而絶望叫丹阙而累息
勃字子安文中子之孙麟德初对策高第未及冠授朝散郎数献颂阙下沛王召署府?撰是时诸王鬬鸡勃戏为文檄英王鸡高宗怒曰是且交构斥之勃既废客劒南闻虢州多药草求补参军荷才陵藉为僚吏共嫉官奴曹达抵罪匿勃所惧泄辄杀之当死会赦除名父福畤坐勃故左迁交址令勃往省度海溺水痵而卒
为齐州父老请陪封禅表【骆宾王】
臣闻元天列象紫宫通北极之尊大帝凝图玄猷畅东巡之礼是知道隆光泽既辑玉於云台绩劭禋宗必涂金於日观伏惟陛下乘乾握纪纂三统之重光御籙登枢应千龄之累洽故得河浮五老啓赤文於帝期海荐四神奉丹书於王会瑞开三脊祥洽五灵既而缉总章之旧文绍辟雍之故事非烟翼轸移玉辇於梁隂若月承轮秘金绳於岱巘臣等质均刍狗隂谢桑榆幸属尧镜多晖昭余光於连石轩图广运追盛礼於枞金然而邹鲁旧邦临淄遗俗俱穆二周之化咸称一变之风境接青畴俯瞰获麟之野仙开翠屺斜连辨马之峰岂可使稷下遗甿顿隔陪封之礼淹中故老独奏告成之仪是用就日披丹御璧轮之三舍望云抒素叫天阍於九重傥允微诚许陪大礼则梦夐余息仰仙阙以相驩就木残魂游岱宗而载跃
宾王义乌人七岁能赋诗初为道王府属尝使自言所能宾王不答裴行俭为洮河总管表掌书奏不应调长安主簿武后时数上疏言事除临海丞遂从徐敬业起兵敬业败被杀或言宾王为僧以遁近有人发得宾王墓者乃知宾王实不死且未尝为僧也事详涌幢小品中
为陈御史进奉和秋景观竞渡诗表【陈子昂】
天文爰降品彚咸亨金简潜开珍图斯见臣闻白云兴咏汉游汾水之祠黄竹申歌周舞瑶池之驾然而志崇远辙事或劳人故文思之化未光太清之道犹阙伏惟陛下流虹齐圣感月含神玄德茂於皇阶文明照於天下用能提玉斗把璿衡百神景从三灵叶赞青云出洛爰开肇命之符赤甲萦河终御兴王之宝非穷神之至德者其孰能格於是既而黄幄务闲紫极几暇洞庭张乐思接轸於轩游妫水披图想同参於尧辇然而远而劳物未若近而安人动而勤已岂比静而神泰於是徙金跸鸣玉鸾清禁林御池殿肃波臣而戒事命舟子为水嬉彩鷁莲歌乍起吴江之引青龙桂檝时讴越女之风鸟逝虯惊沸珠潭而竞逐雪飞电集横玉浦而流光信可以娱乐性灵发挥文物皇猷允洽白日俄辉於是奏薰风於管弦咏严云於林籞帝歌爰作天藻遐彰黼帐帷宫灿文房之绣彩祥烟瑞景霏翰苑之荣光信探赜於玄苞得斯文於紫极太平允矣元首康哉方欲朝明堂之宫辑羣后之瑞尊荣显籙光啓圣图封玉嵩丘以接千年之统泥金少室攸增万岁之规卓哉煌煌圣君之表也微臣曲学蓬户窃位兰台未闻骢马之謡非有雕龙之思鞠躬霜署谬覩於天章逖听钧台厠闻於帝乐天文尊贵不远於下臣帝保殊崇曲宣於近侍窃以为君唱臣和固不隔於尊卑宫变商从方允谐於金石辄用斋心扣寂假翰求词将以攀日月之末光继萤爝之微照
子昂字伯玉梓州射洪人以富家子尚气决弋博自如十八入乡校感悔?饰举进士垂拱中劝武后兴明堂太学后既改号周子昂上周受命颂后虽召见问政事奏闻辄罢以右拾遗父丧庐墓为县令段简所杀沈亚之云武三思使之也然新旧史皆不明着其事
为王方庆让凤阁侍郎表【李峤】
恩宠光临奬词踰分?荷明命营魂失守臣某【中谢】臣学非儒墨术异商韩文乏斧藻艺惭刀笔属乾坤贞观日月光辉飞龙在天而庶物咸覩僊兔离毕而羣萌皆润遂得封殖樗散谬齿於翘薪剪拂驽骀滥陪於逸骥骤荷私遇频阶荣擢入参丹阁出拥彤驺爰自海邦遂升河辇佩若若之绶骛辚辚之毂叨恩窃幸空变星霜尸禄妨官曾微报効宜受素餐之责翻成黄阁之荣夕拜琐闱朝陪禁省敢希任光淑睿之美每忧王歆谬误之失而天慈逾渥圣泽无涯爰回斗极之晖更宠掖垣之授下神畿而入仙禁未变葭灰自鸾渚而游凤池仅凋蓂叶荀侯之十旬累命未可为俦车公之一月九迁曾无足比既超伦而迈等实负愧而承羞臣亦何人敢叨非据况枢秘之重丝纶是职言参玄化步入紫微臣蒲柳既秋桑榆渐迫耄期云及衰疾徂侵以日昃之歌当夜行之罪招愆丛谤非为身谋败驾倾餗将贻国负盖力周於用则轻重咸宜任过其才则巨细同踬伏愿察臣知止之分矜臣自量之情杲然出日回三舍之光油然作云垂九霄之泽曲收过谬改命才贤则维鹈之讥不起於舆诵振鸾之咏复闻於朝端
峤字巨山赞皇人武后时为凤阁舍人文册大号令多主为之二张败坐贬神龙中为中书令封赵国公峤在中宗朝密请相王诸子不宜处京师玄宗即位获其表欲诛之张说救得免贬别驾卒峤少为文与王勃杨烱接中与崔融苏味道齐名後诸人没而为文章宿老学者取法焉
王綝字方庆其先自丹陵徙雍咸阳武后时为广州都督清严为天下第一迁凤阁侍郎同平章事后尝就求羲之书方庆并献十一世祖导等书凡二十八人诏崔融为序号宝章集复赐方庆卒諡曰贞方庆博学尤精三礼李德裕尝称方庆为相时子为眉州司士参军后曰君在相位何子之远对曰庐陵是陛下爱子今尚在远臣之子庸敢相近以比仓唐悟文侯事嗟乎君子哉
为百僚贺雪表【李峤】
臣闻至道光被而冲和感发玄化沈潜而祥物昭应伏惟陛下合德天地齐光日月陶正气之氤氲降元符之肸蠁用能经纬六合驱驭百灵垂旒法宫而品物清宴揆景中土而风雨休若三元肇革九阳初动撞黄钟而布气顺玄冥而率职层隂候律丰泽顺时荟蔚方兴起泰山之肤寸参差荐委自平地而盈尺铜街皓其如素金堤纷其遂满萦楼栖槛疑璧台之九重落絮飘花似芳林之二月岂惟洛神呈象来舞帝宫故亦海骑相趋下朝仙阙东臯欣而望岁南史庆而书祥万宝登秋居然可咏双铜叶唱即事非遥自非睿感通微乾心辅德降神灵之滋液发兆庶之欢庆臣等恭承玄造沐浴太和欣圣泽之滂沛对天休而踊跃
在神都留守请车驾还洛表【李峤】
臣峤等言臣闻天下皆春而燕谷有析暄之律日中并照而彭泽有随阳之禽岂非承光饮和仰德蒙庇深於恋者其往若不亲渴於求者其来如不足所以圭表既宅关河驰愿思之诚銮和未巡襄邓切讴歌之慕帝车北指震驾西临槐檀方历於四时菁莪犹掩乎八水耆老延颈簪裾企望戴天有分徒嗟京兆之遥捧日无阶窃恨长安之远臣等伏以载祀七百卜年非丰镐之地时乘九五啓圣由瀍洛之乡所以受龙图龟书所以朝雨师河伯叶祥符於谶籙采谋议於人鬼万灵幽赞百物阜昌是曰天地之心实兴帝王之祚方使四夷为守西宾屈无外之谈六合为家东土壮居中之业况复圜丘方泽神只之兆域以安复庙重檐昭穆之尊卑既叙定社而立稷建邦而设都是万年长王之郊诚亿载不迁之宇宁可久旷中壤即安偏据咏山河於汉旧访宫室於秦余五载时巡曾无告至之礼四方述职仍有不均之患臣等庸愚窃所未达今三秋告稔万宝已成隂阳所和稼穑偏茂却连泽潞斜带荆扬万庾同殷千箱并阜禾萌九穗未曰休徵谷石五钱讵名丰穰加以舟车并辏水陆交冲物产尤多观听胥悦衆庶有来苏之冀神灵翘望幸之心伏愿陛下俯察氓謡仰祗天意因铜雀之稔岁命玉鸾之僊轸涓时择日屯万骑而出圅秦省俗观风抚四方而还巩洛逍遥乎九阿之阻容与乎八表之路回舆驻跸观日月之圃塲辟纩凝旒问百年之疾苦然後归辂礼乎九庙明堂衆星拱列长居辰极之尊万?骏驱载咏朝宗之府光辉将日月齐殷德泽与江河并润致乾坤之景福尽亿兆之欢心凡在人祗孰不欣幸臣等限以所守不获亲诣阙庭无任区区之诚谨附洛州奏事使陈请以闻
武后光宅元年改东都为神都
四六与诗相似皆着不得议论宋人长於议论故此二事皆逊唐人唐人非全不议论也但其议论有镜花水月之致耳如此篇一起亦是议论还可声色臭味求否
让鸾台侍郎表【李峤】
仰荷圣泽退揆愚衷周章失图怵惕惟厉【中谢】臣闻畴德而授则尸旷之讥絶推恩而举则缉熙之道废臣志狭量浅业空理疎揆才异言行之科入仕非廉高之选邀属时幸累叨荣级石渠麟阁司典籍之林金门凤池参庙堂之议以小才而居大任用近智而恢远略缘鹤之鼎既失於盐梅濡鹈之才实惭於绂冕甘待素餐之责忽承非次之恩夫以琐闼崇严玉堂秘近职参持盖位亚掌壶子云以善属文词始应夕拜李真以妙通经术方陪旦讲臣之愚陋实畏友朋岂足以奉帷幄之昌言聨名贤之逸轨且短才不齿未减双鳬之数丰秩妄加必丧羣龙之绩陛下经纬品物捜扬管库方使道风德范远出帝先岂令败政妨官近自臣始伏愿俯收人望顾惜朝班特回宠光改命贤俊则百揆寅亮长无鼎覆之忧三阶底平自有栋隆之吉
唐自武德以後官名更改不一如一门下省或称东台或称鸾台或称黄门其侍中或称左相或称纳言一中书省或称西台或称凤阁或称紫微省其中书令或称右相或称内史或称紫薇令
为水潦灾异陈情表【武后　李峤】
臣峤言臣闻明主程才先求於称职忠臣效用必务於量已然後庶官无废百度以康若使假凤登朝真龙不驭将缘鹤之鼎方忧於折足和鸾之驾必诫於倾輈岂徒钟鼓生妖蛮夷起笑而己臣瓶筲贱器驽蹇轻姿同鼯鼠之五伎不成异飞鸿之六翮兼备遭逢幸会累叨阶级陛下降非常之泽垂不次之恩升之冢司握九流之铨管委以枢近参万几之损益传说作舟之命徒奉箴规仲山补衮之谈曾微答效致令衡镜失序纪纲不张官僚日增府库岁减谬职之谤或讥於画虎续貂败官之尤有议於諠卢吠鹊下生朝野之蠧上悖隂阳之和水潦为灾虑深於昏垫黎氓失稔忧在於沟壑轸皇情於南面坠国庾於西城亏燮理之则失平分之度推其咎戾实在微臣昔者尧逢阻饥而四岳咨访汉遇灾异而三公策免举遗才而求俊乂退不肖而清庶官厥有由来着於古昔臣缉熙莫效尸旷无成以拥肿之凡材抱支离之痼疾久怀致寇之禄犹带妨官之绶腼目而视不遑自安是用啓处惭惶寝兴诫惕思解鹈鹕之服愿辞鵷鹭之行庶得保愚公之庐避贤者之路以宁衆口之嚣谤以答三灵之谴咎则物情朝序谁不谓宜昔干木辞第恒思卫生营平寝瘵不忘忧国当今兵戎未靖费务方多人庶空虚官僚苟且不可不深为防虑妙思政术臣衔恩佩德念旧惭荣虽智效无闻自甘於罢黜而庸短所见犹乐於轮画幸当明主不讳之朝敢效愚臣无隐之节倘蒙赦其猖直收其固陋乃冀有益纎芥效添山海
为纳言姚璹等谢勑赐飞白书表【李峤】
臣璹等言今月十一日侍宴蒙恩作飞白书题臣等名字垂赐跪承宝贶仰戴琼文如披七曜之图似发五神之检九霄灵泽与垂露而同沾千载嘉祥共回鸾而并集冠六文而首出掩八体而孤骞渺乎若游雾之拂春林霭乎似轻云之上秋汉颉皇之始模虫篆未足多奇刘后之尝学史书孰云能拟固已工踰悬帐妙尽刻符锺繇竭力而难比伯英絶筋而不逮则知乃神乃圣包衆智而同归多艺多才总羣方而兼善谅天机之独运岂凡识之能窥臣等才埒瓶筲任叨衡石器满之诫每切於愚心栋隆之吉实惭於明代而大慈曲奬圣造不遗厚禄尊官既殚恩而极宠良辰美景又申欢而接宴庆方行而已及泽未溥而先加殊恩与骨肉等深缛礼共衣冠相絶今复亲陪睿赏特流宸翰嬴氏之魂游天上未比超昇阚生之名在月中讵方遐邈昔者韩棱深博肇蒙於署劒田凤名流仅闻於题柱未有芝英草圣近缛於彩牋合璧连珠俯光於掌握在臣叨忝独冠古今方且示彼记言传诸贻训表一人之殊宠留百代之荣观手舞足蹈徒申踊跃之心摩顶至踵岂答生成之施
璹思廉之孙武后时擢夏官侍郎坐从弟叛贬桂州长史璹取山川草树名有武字者以为上应国姓裒类以闻后悦拜天官侍郎历迁至地冬二官尚书为李景谌让天官尚书表【李峤】
宠命载临震悸交集鞠躬自腼屏营无措【中谢】臣闻俊乂在官百揆所以时叙名器妄假九流於是咸旷事关隆替义难忝越臣才疎行缺学浅智空十舍无千里之资一经乏三冬之教徒以遭逢昌运始因藉时幸雨露之曲成遇山川之广纳遂得差肩冕笏比迹流品出入台省周旋阶闼锵金鸣玉坐荣枯朽击水抟风顾慙腹背自忝司衡镜亟易星辉虽智力己穷而清通未效朱紫多紊泾渭莫辩宜其抵罪触罔稍清官谤翻乃假宠增服更垂天奬是用荷恩内讼以荣为忧且夫八座位隆五曹望重典南宫之喉舌象北斗之枢机式资藻监奚综宾实自非孝先亮直彦辅公忠山涛之简静笃素顾谭之心精体密何以对扬天哲厌塞人望顾斯政本实总国彝岂臣庸愚所堪尸忝伏愿回光寝照返汗收恩察臣由衷之请矜臣陈力之议则朝端允穆天下至公四始辍在梁之讥六爻无负乘之累矣无任慙惧之至谨诣朝堂奉表以闻
李景谌尝以凤阁舍人证裴炎反旋同凤阁鸾台平章事
谢腊日赐腊脂口脂表【李峤】
伏以安宁戒序嘉平在节白日临於阳谷繁霜入於露寒蘅枺始停桂筵丰暇青牛帐里未辍鑪香朱鸟牕前新调?粉因三冬之吉庆造六宫之脂泽糅之以辛夷甲煎然之以桂火兰苏气溢象奁香冲翠握光金屋之僊乡赐瑶房之帝嫔南国容华之人从来未识西京妖冶之妾何时可见臣等叨膺天恩?总留台虽天动星回暂违於侍从而云行雨施更延於恩渥猥承邮驿曲赐丝纶分八子之膏腴及三臣之琐贱窃窥明镜己觉衣冠之不任旋顾粧奁遂成箕箒之多幸身轻尘露佩德空深贶等三山殒身何答
吴曾漫录云景龙文馆记三年腊日帝苑中召近臣自北门入於内殿赐食加口脂盛以翠碧镂牙筩子美腊日诗云口脂面药随恩泽翠管银罂下九霄王建宫词云月冷天寒近腊时玉街金瓦雪漓漓浴堂门外抄名入公主人家谢口脂皆言腊日赐口脂也○起处全用徐孝穆
为王及善让内史第二表【李峤】
臣及善言臣叨荷殊私冒陈至恳而惕虑昏於凡识深诚蔽於短辞丹槩罔通紫泥徒渥秪奉还答周惶失措【中谢】臣才疎行缺运偶时来荣匪德迁官由恩达法河象岳升台历府行参八命坐陟九霄彤轩皂驺非振鹭之饰青组丹绂是濡鹈之讥施重丘山效微涓滴妨贤自久速谤滋深顷因齿发之衰得蒙骸骨之赐西河退老非翫经书东海归闲空求药饵方养支离之疾翻成恺悌之恩曲降丝纶重收簪履徵荣槁木责焰寒灰将使策蹇磨铅入总枢秘牵羸引惫参典钧石仰拚恩渥顾探心摧桑榆且晏蒲柳先秋方与绦县老人论其甲子淄川艾耋比其容貌将何以对敡金扆趋奉玉墀当凤沼之便蕃望龙闱之亲切况寅亮至极经纶帝道功参济巨义等作霖隆替是因具瞻斯在永言授受岂当容易是用深鉴陈力载怀天造每忧折鼎乞保悬车且今百度惟贞九流式序鵷鸿齐列俊乂在官可使画虎承羞
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 10:25:15-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>