<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="提要,卷一,卷二,卷三,卷四,卷五,卷六,卷七,卷八,卷九,卷十,卷十一,卷十二,卷十三,卷十四,卷十五,卷十六,卷十七,卷十八,卷十九,卷二十,卷二十一,卷二十二,卷二十三,卷二十四,卷二十五,卷二十六,卷二十七,卷二十八,卷二十九,卷三十,卷三十一,卷三十二,卷三十三,卷三十四,卷三十五,卷三十六,卷三十七,卷三十八,卷三十九,卷四十,卷四十一,卷四十二,卷四十三,卷四十四,卷四十五,卷四十六,卷四十七,卷四十八,卷四十九,卷五十,卷五十一,卷五十二,卷五十三,卷五十四,卷五十五,卷五十六,卷五十七,">
<meta name="description" content="一百九十卷。清毛奇龄撰。毛奇龄,又名甡,字大可、齐于,号西河,浙江萧山人,康熙时举荐鸿博,授翰林院检讨,充《明史》纂修官,后辞归田。通经史、善诗文、工音律。著述颇丰,有《古文尚书冤词》、《四书改错》、《竟山乐录》、《春秋毛氏传》、《西河诗话》等。是集凡一百九十卷,一集八十三卷,二卷一百零七卷。毛氏著述范围包括策问、碑刻、拾遗、补注、诗话、词话、续录等,大致可分为时文、诗、词三部分,其水平以文最高,诗次之,词又次之。其文“纵横博辨,傲睨一世,与其经说相表里”,“不古不今,自成一格”;。(《序》)其议论更是颇">
<title>西河集_毛奇龄_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">西河集</span> <br/>
          作者： <span class="inputVal" id="bkauthor">毛奇龄</span> <br/>
          朝代： <span class="inputVal" id="bkdate">清代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">类书文集,诗文集,完结</span> <br/>
          字数： <span class="inputVal" id="bknum">[book_length]979669</span> <br/>
          说明： <span class="inputVal" id="bkdec">一百九十卷。清毛奇龄撰。毛奇龄,又名甡,字大可、齐于,号西河,浙江萧山人,康熙时举荐鸿博,授翰林院检讨,充《明史》纂修官,后辞归田。通经史、善诗文、工音律。著述颇丰,有《古文尚书冤词》、《四书改错》、《竟山乐录》、《春秋毛氏传》、《西河诗话》等。是集凡一百九十卷,一集八十三卷,二卷一百零七卷。毛氏著述范围包括策问、碑刻、拾遗、补注、诗话、词话、续录等,大致可分为时文、诗、词三部分,其水平以文最高,诗次之,词又次之。其文“纵横博辨,傲睨一世,与其经说相表里”,“不古不今,自成一格”; (《序》)其议论更是颇有独创。人物传记部分也保留了不少明人的珍贵史料。故具有一定的史料价值。但其文中歌功颂德篇幅不少,则不十分可取。是集系毛氏殁后,由其门人蒋枢辑成。最早版本为清康熙年李塨等校刻本,乾隆四十六年 (1771) 收入《四库》。现有1983年台湾影印《四库》本。</span> <br/>
          封面： <span class="inputVal" id="bkimg">Z_19381.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]西河集
[book_author]毛奇龄
[book_date]清代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]类书文集,诗文集,完结
[book_length]979669
[book_dec]一百九十卷。清毛奇龄撰。毛奇龄,又名甡,字大可、齐于,号西河,浙江萧山人,康熙时举荐鸿博,授翰林院检讨,充《明史》纂修官,后辞归田。通经史、善诗文、工音律。著述颇丰,有《古文尚书冤词》、《四书改错》、《竟山乐录》、《春秋毛氏传》、《西河诗话》等。是集凡一百九十卷,一集八十三卷,二卷一百零七卷。毛氏著述范围包括策问、碑刻、拾遗、补注、诗话、词话、续录等,大致可分为时文、诗、词三部分,其水平以文最高,诗次之,词又次之。其文“纵横博辨,傲睨一世,与其经说相表里”,“不古不今,自成一格”; (《序》)其议论更是颇有独创。人物传记部分也保留了不少明人的珍贵史料。故具有一定的史料价值。但其文中歌功颂德篇幅不少,则不十分可取。是集系毛氏殁后,由其门人蒋枢辑成。最早版本为清康熙年李塨等校刻本,乾隆四十六年 (1771) 收入《四库》。现有1983年台湾影印《四库》本。
[book_img]Z_19381.jpg


[book_title]提要
钦定四库全书　　　　　集部七
西河集　　　　　　　　别集类六
【国朝】
提要
【臣】等谨案西河集一百九十卷
国朝毛奇龄撰奇龄着述之富甲于近代没後其门人子侄编为西河合集分经集史集文集襍着四部凡四百余卷其史问以奇龄有遗命不付剞劂语见经问第五卷景泰帝条下余亦不尽行於世此本为康熙庚子其门人蒋枢所编但分经集文集二部经集凡五十种已别着録文集凡二百三十四卷而策问一卷表一卷集课记一卷续哀江南赋一卷拟广博词连珠词一卷皆有録无书其中如王文成传本二卷制科襍録一卷後观石録一卷越语肯綮録一卷何御史孝子祠主复位録一卷湘湖水利志三卷萧山县志刋误三卷杭志三诘三误辨一卷天问补注一卷胜朝彤史拾遗记六卷武宗外纪一卷後鉴録七卷韵学要指十一卷诗话八卷词话二卷外附徐都讲诗一卷本各自为书今析出别着於録其当编於集部者实文一百三十卷词七卷诗五十三卷统计一百九十卷奇龄之文纵横博辨傲睨一世与其经说相表里不古不今自成一格不可以?尺求之然议论多所发明亦不可废其诗又次於文不免伤於猥杂而要亦我用我法不屑随人步趋固当以余事观之今亦并録於末云乾隆四十四年五月恭校上
总纂官【臣】纪昀【臣】陆锡熊【臣】孙士毅
总校官【臣】陆费墀

[book_title]卷一
钦定四库全书
西河集卷一
翰林院检讨毛奇龄撰
颂
平滇颂【有序】
自昔建武致治宠午奸兵贞观昇平高罗畔命大抵殷忧啓圣閟毖成功虽极盛隆犹不乏潢池盗弄升陵窃发之变独是阿?一倡乱而天雄成德绵蔓数世小波甫聚寇而应运化顺环转百出从未有鸱义挢?初逞卭僰犯顔逆节还扰江汉就其悖罔极之僭据而一败荆湘再衅澧岳继殄黔蜀终絶昆诏数年之间□祸尽揃其敉宁耆定一若焫蓬沃炭飈奋霆击桓桓?虎旣迅且烈如今日者盖
皇上神圣威武克诘无外四征之奋超于前古较之殷宗之于鬼戎周季之于西落罙入三载退修十?尚有余勇是以
庙堂之算奠之在中而师武臣之力扩之在外虽曰祖宗
社稷实式凭之要之
一人瞻言动在百里凡夫谧谋邃虑宵旰剸决真有非子孙臣庶所易窥者盖鉴之者宏而烛之者蚤也夫逆之佐命非有吕散之旧也其乞援来归又未尝有申包之泣温生之痛也祗以娈嬖被略仓皇奔救鼷窜狼顾计无所复遂假
羽校以自资而侥幸成功苴茅滇土
宠畀亲藩重缘外戚其为非分亦巳久矣从来非分之福居之不祥况复豺豕为心狠而易嬴初藉林樾以蚺?而既而私振其?髵以为陇汉之得原可望蜀九锡之进不止卣鬯遂侈然自恣以致无所忌惮外窃既久不受
中撤故量其不臣之心撤亦反不撤亦反撤之则反速而患小不撤则反迟而患大患小则拔之如犁毫而患大则撼之如丘山自然之理也故夫智者先事而谋愚者昧时而动夫昧时而动则彼逆之所以失者视此矣先事而谋则
我师之所以克者有在矣故夫小蠢初萌秦凉蜩应及乎既煽瓯粤虿发卒之长辔远控四收八伏
钦明万几潜授妙略先埽雍益预定闽番然後谋力云会指麾风集并敌一向絶其瞻顾王敦贸武昌之形汉宏失荆南之胜洞庭既破则三苗南窜劒门大入而刘辟授首外有唇破齿缺之虑内有灰冰泮之戚然且挺走苴兰徘徊蒙氏越碧鷄之关闭昆明之堞鱼游沸釡燕息卷幕一旦钩援四接临冲徐起扬旝于叶榆耀甲于洱西譬犹骇鲸触网奔兕开樊贾林计尽不能为策墨翟带解无以自守於是破之如吹翰决之若溃壑刎田氏之首有何面目俘锺相之族并及幼穉彼自以为严营缔垒则远徼可延收残婴漏则险裔足恃而不知
王师折冲天南豁辟大荒屏息一如卧榻宝林之烦枝附金瓯之鲜缺失祠兵振旅动辄有效一至于此今夫颐指神摄往见机栝上圣之明也善计远略审物量势周通之智也
皇上以几先之见为驭远之图推心置腹长共功名第有虎包戈载之心原无鸟尽弓藏之意但怀康侯授馆之忱终鲜释将衔杯之念而乃捐弃休嘉自贻狂悖不度德忖力揆理达务恃鬼伥之能前忘
天命之有在岂有淮南左吴之策而纳陇西王元之计曾无朱浮聚糓之奏而动贲赫陈兵之吿不思朱鲔指河之誓而失张绣降汉之赏此乃下愚不悛中风自絶而犹谓柘南可以避天谴澜沧可以涤秽行究至韦臯渡铁桥而南蕃已拔狄青出崑仑而傥犹尽破何则悖逆之罪彰而鈇钺之诛凛也且夫前代平蛮多在奕世麓川南诏不隶版服今者
皇宇清宁声教四讫东渐西被朔南荡荡九野有宴安之娱八阿无拮抗之异越裳肃慎稽颡来王古里天方蹶角入贡而百粤之尉佗既蔑西南之庄蹻复平则是要绥流蔡山陬海澨苟在受化无不延颈欢呼讴吟唱叹矧职叨侍从亲闻凯奏而不为之纪鸿功诵显绩非其谊也因于康熙二十年十一月十有八日
宣捷之次谨簪笔稽首忻拚舞蹈乃为之颂其辞曰
於赫
帝命肇开
皇基德被四隩功垂九围近画埏海远致狄鞮武烈文治恢于无涯亦粤
绍历懋缵前绪威足内敉仁不外拒巳归马牛将柙刀锯蠢尔小丑反视而忤初慕庄氏思王昆明继随杜称兵澧陵江汉南纪伏莽纵横瘈犬漫噬枯条觊生遂有朋狡效尤而起陇益辅车唇齿闽海譬昔河朔安史田李次第樔絶俨臂折指乃禀
王伐铺敦楚疆鸷鸟欲击姑为翺翔眯者不察谓可颉颃居然羊陆相持荆襄堑长岂恃湖险莫傲涉击夫差水卤魏豹不虞毒卉展转剽盗敦固据郡桓乃窃号爰整
六卫旋开三门金戈铁马蔚如云屯淬刃澧浦积甲巴山镞镝大注旍旝以翻有谓巫夔蜀汉门户
庙策先胜罙入其阻邓艾既越姜维不武南走卭僰幸以小堵顿挝铜鼓立渡铁桥降斾草偃亡军烟销弹丸昌糓藉之周遭折箸环带何足与豪彼营螺唇我关龙首雉堞崩剥渐不可守
圣鉴朗卓如剑在手挺铍搢铎勿使或後五垒既备九拒遽希灌膏束草总不得支围开一面詗令自疑樵苏俱尽于何奔驰前者少游羞悸而死今兹怀光亦复自杀族属少长皆俘于市盗驴之灾乃及孙子闻之淮西吿捷锡带华州露布传彼光泰今者
皇威扩于无外天南万里宣布德意言勒碑版爰铭斾饬我九伐奠此庶邦泰华双峙溟海四泷千秋万祀以思戎功
圣恩颂【并序】
康熙二十七年十月日恭遇
太皇太后上諡升
祔伏读
恩诏深感我
皇上推恩之广自
亲王
公主奉恩将军固山格格以及民勲
国戚京
朝各省诸大臣俱有
宠赉中外文武大小各官俱有
貤锡然且祭吿岳渎遍祀羣神宥过释諐恤孤养老缓成均之考隆宪乞之礼一切
恩恤备极优渥至于历岁蠲租均沾九有今复免征两浙山右全省正供暨江南湖北诸大府租赋之外兼及庸调此真旷古以来希有之鸿被也诗云孝子不匮永锡尔类以云永锡则真永锡以云不匮则真不匮矣微臣无状调疴里门亲蒙
浩荡之恩上戴
如天之德欢忻拚舞可无颂言前者
圣孝格天遍传下土曾偕诸里巷臣民竞为词赋以当谣诵今
鸿恩覃敷沦肌浃骨敢制
圣恩颂一章以续前烈匪云报献亦以身备史职谊应纪实将以使後之考德者可按焉尔其词曰
翳昔天后龙盘凤衔曰呈显谥肇自汉?光烈慈寿历代所占况兹
徽德无美不兼既具六辂久达四教居则端闱升乃祔庙奉?所祈缩鬯以报致其精诚上展纯孝乃因锡类重为
推恩不翅汉文及民以亲覃布广远开在
圣孙溥天之下谁非
皇仁始由亲近加之贤劳诸侯伯子以祝以鞉【鼗同】匪用瑞锦赉之英瑶内周兰坂外暨涂椒晋庄分弓召虎拜敕
诰翦五花蔮覆十色三等百段同此
貤锡双阙刺地
九陛如天木凤衔纸金鷄戴竿黄气大布青衣哄然覆盆可辟幽谷不寒爰念边屯言怀堠戍春提羽戈夜挈抱鼓轮台是矜彀骑以抚泽共簟醪温比纩絮遂徧山川驰祀岳渎并走羣望不爱牲玉沈烧瘗薶兼报先俶尧禹祠陵帝王寝谷旁及先师优入圣域诸儒赐席博土加衣旬省月试姑纡其期明伦宪乞馈食洗腆高年重帛中寿二膳况当养老
国之大典四民无吿於此并赡至若租赋正供秩然中夹庸算全通丁钱而乃
汜濩连岁释蠲或全或半过于汉年更厪河汾深轸吴越西近堡塞东接溟渤免尔常征并解襍役谓民维艰予以全活瓯余旷土不藉宿麦石纽闲农但用鸟穑大禹胼胝虞舜霉黑抱如伤情缓躬稼力县无置仓湖可观收补助之德先于巡游则是
圣恩汪濊靉靆配地配天如江如海井里衢巷踊跃欢喜击壤鼓腹如古时事犹且南顾?郧江黄顺流而下极之丹阳会当洗兵如初沐疡并
锡嘉惠被此一方是使民氓解泽苏困僻户穷壤谁不感奋儿寛带经老莱投畚凡有血气愿效尺寸况【臣】鮿秒生于水乡躬浃
霡霂身亲
湛汪捐糜顶踵何以报将顷闻草树甘露瀼瀼姚墟舜乡产麟于峤
天德所施地灵悉效芜词不文匪敢轻?但纪永锡以彰
圣孝
西河集卷一

[book_title]卷二
钦定四库全书
西河集卷二
翰林院检讨毛奇龄撰
颂
圣德神功颂【有序】
惟是
皇清嗣世抚育方夏东越溟海西薄柳谷南底于窏汗而北极之莽?无垠之地其在水居者雕额画臂率为良民版画其波涛而租其鱼蛤其在瓯脱居者大幕以南皆保塞称藩环向为属国自是而外虽舟车未到人力鲜达亦且仰
天地之恩昭
日月之信风声远播同量一器独是弥迤以西洿裸么小若所称厄鲁特噶尔丹者倚恃荒昧托迹榛旷与喀尔札萨唇交齿互不思睦隣恤族内奉约束而乃自舍阸陿顿驾夷陆侵陵我?卫暴殄我藩服东西爪揃罔顾礼义
皇帝不忍加诛屡饬以法俟其湔涤勿追夙染乃复鼠穴自大终致负固伏念
皇上曾驻跸喜峰登临慷慨赋黄土崖大石矶二诗以宸翰书之岩间兼
谕侍臣谓是地皆前朝戍屯?堠相望我
太祖
太宗创业宏远夷夏一统致蒙古四十八部皆为臣仆朕每过此地未尝不念
丕显焉是埏紘万里无非缔造游豫所到犹厪
先烈其可令螽蝝肆喙蚉?鼓翅渐至如此夫无疆历服匪易嗣也
前人之光不可以遏且佚也况乎古昔圣贤经文纬武虽揆奋有人亦复手秉白旄身挺铍铎以故黄帝亲战于阪泉而文王北伐畎落躬承卢矢以彼神圣何难命将出师高居深拱以操制胜而乃安不忘危勤思勘乱忘万乘之尊习三单之效哉诚以君不亲将皆叔世浮文而非古王毖戎之本意也是以
庙谟盈庭贵乎独断征伐之权出自
大子乃遂张皇六师大申克诘羣策不足挠衆谏不为沮集虎贲而县豹尾肆类于
上帝昭吿
宗庙徧望诸山川百神禡牙而?纛练日凿门以恭行天罚先遣抚边大将军由沙河抵塞尅期并进越归化历乌兰河朔遏其归路以会大军于幕北而
羽林佽飞从独石同时出关师行三十里躧克勒隃蒿齐涉敖汉越乌朱目秦凡蛮夷君长外藩诸部王可汗贝勒贝子公台吉等先後会朝以壶浆箪食迎于马前其他北庭荐居去胡来王者悉环列跪道左观军容不辍乃絶大幕进拖林调兵谷车餫使武刚冰糒不絶于路虽卤舄之地每乏泉水而灵源疏凿所在湓涌会饮马川西忽得故明成祖勒铭纪功之石于水厓灌而视之有永清沙漠之句
上曰真永清矣遂于中夏三日直捣其境犁其庭扫其闾鸟逃鼠????四窜之巴顔乌喇而西路之遏其奔者迣击于昭木多鄂尔浑河之间以比干环盾大破其勃卢之阵擒其子炮焚其妻孥追杀三十里斩首卤二千余级生得数千人乞降者以日至卤获马牛羊驴驘鬴鍑械仗无算乃大展
皇仁任其零骑数十人负创而奔而我士卒无离伤者皇帝乃驻跸黑鲁仑河封拖诺之山禅之土喇遂班师焉先是
禁旅初行时两浙官民念七萃劳苦旗门远辟不无宵旰跋涉之艰乃宿卫纂严眺听秘谧行间消息不泄于外因晨夕引领北向以冀布凯骤传管侍卫内大臣暨大学士只奉
谕旨而和硕康亲王亦遂有啓请颁捷之奏流抄到浙浙抚【臣】榜之通国官民大小皆欢拚踊跃男女聚族转相庆吿遂于康熙三十五年六月十五日抚【臣】率司道【臣】以下会将军都统暨乡官士民数万人焚香稽首贺捷于军门旋请史馆官详叙
肤功颁示两浙立石于东海之滨而以【臣】故职史官属抽笔作颂以俟载事【臣】伏思太舆诞大广运靡极三古至今亦惟视君国大小以为修陿是故功德大者地亦大功德小则地亦小乃自五帝三王以後汉魏迄今其历国巳一十七姓而大一统者亦复有几即汉唐元明四代嵬然式廓而唐以藩服僭处中致歉损曾未有德高日域功盖月如
本朝者既巳提封万国奄有八极而
皇上复恢扩而张大之不惮躬亲安攘以葆此远塞一时之劳万世之利
圣德神功莫可纪计宜立石四裔以为我子孙亿万斯年之法因不揣鄙陋谨拟为东海立石颂文以垂于勿坏其文曰
粤自三古长此六服径轮广袤视功与德汉唐元明尽有阸塞晋宋偏安比之列国惟我
皇清辟土浩濶西隃崦嵫东近日出虽复
继世兼
创始谟再夺昆诏三开叶榆甫复东越旋收番禺声暨南服教讫海隅遂扩疆宇至于彭湖物皆安居民乐终产恩肥土城泽溢朐衍纲纪百饬聪目四远桐生本豫禾偃能反浮苴以南并我保塞岂惟篱原属经界肯容小丑闇为蛊坏造谋籍兵作边鄙害
皇仁有容谕至于再是虽渺末渐不可长无庸受脤徒命将往
帝德神勇
圣世懬朗藉此晏安习以鞅掌武丁南征王季西壤师中丈人百国所仰岂如叔世高居称朕不计大酖而纵小蠢文法是崇兵革不袵谏即牵裾甚者割紖以致丛脞或就削弱珠崖徒捐金墉巳却萧关?火几至宫闼所以古王最重挞伐河魁二百太乙三千星门大辟靁车?牵铜斗兽警铁骑蝉联白泽远导朱雀在前是以初发云兴百万继且飈起如日斯旦箕张翼舒虎攫龙战小丑伏听早鸟兽散因之番长远近来谒饰彼玉具赐以匹帛覩兹军容相顾翕舌道旁观者莫不太息乃转车粟亦载鬴鐎一鼓传餐千军共醪纵遇硗舄兼履不毛画地成井沿山生蒿垒若棋峙旗以电合九代既齐三校咸发投石于林抽刃出柙触甲鳞碎近辐瓦裂岩谷显漏木柴僵落譬诸泰山不压卵石嵼土迸陷瀚海坼竭何必声罪归曲直责以是摘莽任彼升陵帐絶乌鸟士摧豕熊右卫联校前军折冲
庙堂之算乃在军中爰度梓岭转破苻离陈以槖它驾之豺貔卤其人畜俘厥子妻□?尺寸堪此锄夷遽收因杅翻遇军曲男悸????影女孕堕殰潜山匿水相向而哭受降之城何啻三筑伊昔明祖亲巡缘边三犁王庭至饮马川勒石天山比之燕然一沈水厓一升山颠文词昭晳符?不諐永清而已他何有焉独是虞帝七旬苖格高宗鬼方三年始克何如
神武指頋顷刻历候三月恍骋八极祗我朔暨巳及祝栗蜣肱虮胏奚足介棘惟兹方域九有以宏内备箫勺外毖戎兵金琖勿阙玉烛以明自兹以後泰阶昇平皇皇八柱勒
功德铭万方齐瞻四海永清
西河集卷二

[book_title]卷三
钦定四库全书
西河集卷三
翰林院检讨毛奇龄撰
主客辞
拟为司宾答问辞【有序　一作释词】
康熙二十三年六宇荡涤中外无事
皇帝奋桓拨之烈廓清南徼迤及东澨画地溟海之外版涨籍渤凡九垓八裔雕身画頟诸国咸奉
辰朔
皇帝轸念民隐谓
君有斯土抚育几三十年而不一周知其地观览其山川风物则绥要万里何自通浃惟古昔王者当天下初定有巡行县?省方问俗之制自三代迄今未之有改顾事颇烦重度支水衡坐费检会且千乘万骑虑无或铺张盛大为司行奔命按王制巡幸诸礼自职方戒途太驭掌较以後凡车骑铃鸾宫城梐枑以及坛壝堂房珪璧玉帛黄驹赤犊皆有储偫然且句陈五校所在警跸扈垒卫仗周环百里尝考文中子言虞舜一岁而巡五岳国不费民不劳者何也以兵卫少而徵求寡也然而语不古合民无徵焉我
皇上以非常之原创非常之举因天事天因地事地因人顺人然而三王不竝轨五帝不袭治考建因革而礼制行乎其间盖一人顺动万人幸之之谓幸一人庆行万人豫之之谓豫如必造明堂而後可以觐后则辑瑞何期必设輶轩而後可以采风则观方何待
皇上纳羣臣所言特练时日倡举
巡幸减从官省行军采大禹四载之需折虞廷五年之典随不逾万人时不满百日登岱观河浮江涉淮经阊阖诣阙里所至问民疾苦父老扶杖儿僮妇女率负戴来观
卤簿不谯有高年者则抵钱慰劳之先为
肆赦令薄海内外咸沾
丰恩及所过州县民廛市庐又皆有
捐复宠赉芸鉏不变鎌获如故市估行贩及道路师旅驹驘楫筏俨返家衖何其盛也昔东汉光武巡游南阳置酒高会召吏人饮食复其租赋以为美事而章帝南巡诏所经地无得设储胥命司空自架桥道其诏有云方春所过无有伐杀车可以引避引避之騑马可辍解辍解之至今史载犹叹诵其言勿衰今
车驾经行屏却供亿州县
起居悉絶所馈献即
行在茇止亦竝无宫悬籞仗钟鼔铃之设而民之引领望
幸者相属于道然犹
亲视河溢立洒
宸翰殷忧悼叹不数瓠子即当释奠宣圣仪物备至临行惓惓尚复贻曲柄
御繖以申向慕此虽金绳再出必绌帝俈为封禅起周成为巡狩亦岂有过诚恐诸儒不谙动循掌故将引虞书王制觐典祭义以及元嘉之仪开元之礼重相谘询因设主客往复仿东方客难扬雄解嘲班固答宾戏夏侯湛抵疑之文拟为司宾答问辞以晓譬之庶後之君子可考观焉其辞曰
司宾大夫与四方客使集王会之堂理职贡之事主当壹是国信方物披图眴节悉具纪会方斯之时华虫各辨等卉越皆就位四方客使有詗于其列者曰古者圣王御世四海晏然则因而巡狩巡者循也民可循则因而巡之狩者守也为我守土者吾从而循顺之然而动习矩错着有法则曩时五载十二载天道大备升中吿至先为造类于是修职有其戒犯较有其义土训夹车而问形掌道审言以诏辟定方明于司盟布绵蕝而表位夫第以坛壝观之三垓八通太乙环五穿蒲裹草上无风雨然且明堂岿然以天齐主就其文而纪其事则公男升降中阶阼阶有其等后王逊让天揖时揖有其数桓躬谷蒲以五摈四摈为节罇垒篚羃以一进再进为度其烦我奉常而需我掌故有前事矣矧宫城所舍昼树笋簴藩篱外护夜振錞于或习礼以射牛或布币以代驹设燔而炙玉检瘗驷而陈木禺临学校则执羽鹭祀丘壑则用乾鱼然犹车驾之次考及同琯槱燎之末享逮先?故以登封而巡河则负薪担石者有之以祠畤而幸学则说经讲易者有之以师行而及游畋则耕定陶蒐泾潭者有之以祀社而及祠贤则封乐毅祭桓谭者有之是故铭石颂功德古王未免陈风纪美盛圣主不嫌今
皇上抚有四海治极三古声教振开辟规制轶区宇百礼斯洽万类咸叙
承天搢斗纪节布度当八风悦豫之时乃顺应而为四巡之举则是西鸟东鱼里禾鄗黍符瑞之应报飨之数无有若
今日之富者此管仲所谓物有不召而自至者十有五焉然而出不盛车甲行不饰金鼓羃鼎不夕张帷宫不鼂御
躬省方俗
清问疾苦升禋岱宗洒澹河浒登习礼之堂探藏书之府塞决水以石菑撤通天之权火然且百日之间而南浮江淮东至齐鲁是岂古皇不足法与抑何掌故多未预也且吾闻
銮辂之南翔也行不除道耕不辍疆女不下机织市不易盖藏儿童讙于衢巷估贩偃于舟航然且皬发黄口如葵倾阳或牵以牺或捧之觞轮蹄踵趾驰骤康庄则向使肆觐而辑圭玉报燎而坐明堂既审权于三市亦奏律于四厢治邸奉高之侧捐租崇邑之傍将不止绍神灵于轩顼比功德于虞唐而又何事物之罕备考建或未遑焉司宾大夫廼斗然却立瞿然而改容肃然而正吿之曰子徒知三古之当遵而不知
一王之制之自有章也且子亦闻
巡幸之何意乎
皇上以为六阖一统万国来会则民
后之情不可以不接中外之势不可以不通乃或礼过繁而力匮制过赜而用穷费时日则机务不给多导从则供亿不充此前古之所以易行而夏商以後遂间世而不一逢也夫创制显庸务在独断因监损益贵乎折中故汤武用干戚不需揖让姚姒有子弟未尝分封彼夫刘氏之兴二月而西巡十月而反东巡者限于时也後魏继世北巡及中山东巡而止及桥山者绌于地也贞观幸底柱以治河为封嵩而书之旗勒之石者介于事也建隆平潞叛以行师兼询俗而先劳军後捐租者阻于势也是故游观无定形巡幸无定仪省察补助无定经方行典礼无定辞必画井田于郡县之日则畸矣讲车战于骑射之年则踬矣仿垂裳结绳于刻书削契之世则欺矣施俪皮尺布于九圜六品之时则骩矣议守社扞牧于车书大同轨辙齐至之际则誖矣往岁鬼方弄兵
天讨其辜铺敦萃旅底于昆弥
挺铍四伐而未尝傚征苗之师间尝取士
诏下徵车
临轩亲览特简仲舒是本制举而不必循选造之遗乃者甫驯
龙驭先树鸡竿
大号乍涣
洪恩骤殚以巽风行作解雨观何必崇朝遍彼泰山即其
陟乔勿修坛壝金匮石?却之若遗黄虵不属白璧是瘗
赐车劳酒羣呼天齐此岂禅礼所得庶几当夫
观河有事玉马羣臣从者宰执以下咨嗟抑鸿赋此皓皓不搴苇茭但借禾稼升盐斗酒彼安用者周之翕河逊兹盛事汉武筑宫于斯为下尔乃
九旗南指方江厉淮板黄蔑非龙艘材造舟震泽缆石吴台民之望之有如岁来丹阳可驻黄金谁埋六代残构视若劫灰惟彼故寝加以封栽恤殷优恪自古所希汉高过湖祭周王祠方之于今岂得嫓之矧
瞻阙里言观罇匏登堂习礼为斯文昭俎豆未湮宫墙岂遥祗因重道景行孔劳临行留仗
羽葆翠帱奚止过鲁祀一太牢且吾闻蒐狩之典不能常举以旗致民载旜誓鼓苗田茇舍总类振旅虽曰从禽实比卒伍以是大阅岁无一有乃当
鸣銮偶尔建铎暂啓和门自有坐作车不诡遇兽无私获笑彼司马枉事表貉且夫儒生博士之言亦安足责哉在昔列王将巡有谓编蒲裹车勿伤山石扫地而祭席用葅藉则帝主闻之巳充耳而勿怿即高世比德欲效九皇颇采儒术上吿登封然且拘牵诗书扳引畦畤轩羲所垂夷吾所记大夫文学争辨不己绌偃斥霸遂罢封议此真泥曲傅会无所考适之巳事也故以巡行之礼而苟袭旧文则无一而是彼夫职方行令修涂辟境而後之效之者非大治驰道则长开荡渠掌舍治宿设藩置篱而後之祖之者非圜垣四面即离宫百区故板城幄殿丹靑轮轴此土方所拟似也昆仑神楼枪车铃柱不可谓非明堂之遗制也故五玉三帛极之为贡金献币笼香篚药之端劳酺赐布类推之即为装钱路饩以及军工羽释紫茸赤罽之所由以捐是以结彩楼演百戏实由行殿之陈悬始之布香台排画瓮牵青绳闲赤楯悉从壝门之大次小次启之故王人一帅属而後且尽统其诸王百官与夫蕃人贡使之族羣后一表绥而近且增之以羽林车骑金吾铠仗而犹以为不足然则礼当极弊亦何非率由之始所滥觞者而动言掌故斯巳瞀矣乃以
法驾之出控神虬跨龙騵雨师洒道风伯清尘靊窿为之啓驭羲氏于焉捧轮材官不刷鬛骑士不解帉八鸾秩秩
九组駪駪不百日间而东渐南暨所至若神浸假吉行五十必拘礼文则大旗金辂将有一年四巡即遄镳急节而不能造其闍与闉者此真
圣人行事法则兼至即偶然举动有非臣民庸衆所得窥伺而戴高忘天履厚忘地挟莛而撞嵩高把蠡而测海澨此
神圣之所以难名而
帝德王功遂当独有其万世也
西河集卷三

[book_title]卷四
钦定四库全书
西河集卷四
翰林院检讨毛奇龄撰
主客辞【二】
抵謘【有叙　一作圣孝辞】
【臣】自通籍为侍从叨处
禁近稔见
皇上事
两宫至孝达旦
御门必躬候
慈宁起居敬问安否其间伺意承志真有眎听在形声之外者且宫政国典屡见谘请
幸汤
御沐喜絶创□倏于康熙二十六年凔冬之仲
太皇太后神躬违豫
皇上亲侍寝疾抑肤尝药簟不去地撤御省饍履未违闼乃于腊月朔日步诣
圜坛请损
圣算以禆
慈夀是时一闻祝吿左右惊怛臣民于焉震动天地为之变色至诚所格动有成效遂小释疴暂安袵衲爰有祠官上请报谢以资福佑而
宾驭有数宫车晩及五行咨其失节三光忽而改度
皇上哀毁踰制孺泣无候三日以内水浆溢米俱不入口背苫而首凷拊膺喀血其于须材视含附身藉干之具靡不毕诚毕信勿之有憾而
殿攒以後哀切尤甚爰有满汉大臣内阁大学士以下同辞啓请以为
圣孝纯笃超轶千古真史策所不载往牒所未闻然而先王定礼哭踊有数立为中制不令或过诚恐以死伤生翻骩孝道况乎
履万乘之尊莅九有之广其为义制岂可与大夫士庶同年语哉且
皇上自侍药躬祷以至
帷宫菆木既巳鳏目灼体手据足践今复哀感不巳屡至惽仆万一
圣躬稍有未安天下臣民何所托命因俯降
兪旨姑为慰劳然而孝思所极哀出自然深悲积中发不可遏纵欲强制力墇而情不能己夫哭而不曲非故嘠也飦粥不下咽岂辞啜也羣臣方贸贸不知所请而
上复传谕谓朕览自古帝王居丧持服俱以二十七月易为二十七日惟魏孝文帝行三年丧朕平日读史至此尝羡慕之非欲迈古贤君祗念朕八岁
世祖章皇帝宾天十一岁
慈和皇太后崩逝藐兹冲龄音容记忆不真未获尽孝至今犹憾藉
圣祖母太皇太后鞠育教诲以至成立遽遭遐弃五情溃糜因此大故回思早丧怙恃益增痛絶今兼行往事持服二十七月少慰罔极之痛然祗朕自持于宫中其于几政毫无旷废并不令臣民持服民间一切俱不禁止于是
和硕康亲王等与在朝大臣互起谏止大约其说有五夫以
皇上一身为
郊坛
宗庙
社稷所寄托每当飨祀必
鸾舆亲莅以竭蠲敬故郊焉而天神格庙焉而人鬼享傥凶不兼吉一旦以
太皇太后之故使郊庙神灵稍有遐旷则
太皇太后必有恫乎其在天者其不可一且夫君臣一体也
皇上独遂服宫中而天下臣民听其即吉此即傅玄所云有父子而无君臣者三纲何在若中外遂服则普天遏密旦夕感慕经历寒燠屏塞嫁娶重违
皇上一切不禁之旨其不可二夫
皇上奉养
慈宁三十余年并侍疾以来三十余日前後思维一无所憾则于服制之末顺常表饰原可少慰况以
皇上纯孝其在当日晨昏定省承顔伺笑何一不曲体幽隐而独于
慈闱遗诏一如曩制之语反有未遵是于事死若生之意有未全也其不可三孝经载天子之孝与诸侯卿大夫士各有不同是必德教加百姓政令施四海然後谓之要道谓之德本而不在乎衰麻哭踊之节也是以一月即吉揆理度势实有不得不然者诚以乾为阳为天为日小有黯黮即照临之下为不舒矣
至尊一日不改惨则四海臣民一日不和而况连年累岁礼崩乐阙当此太平玉烛之时岂宜有此其不可四且
皇上天亶好学博极坟典每有讲论无不贯穿今古剖抉微赜今细考天子丧仪三礼莫载是必天子至尊因时变制有不可一律定者故殷宗谅隂之解在尚书大传郑玄杜预所说皆卒哭除服所云三年谅隂竝无三年服丧之文盖三年达丧与心丧同故汉章至孝其于明德太后之丧不淹旬而从吉宋宣仁太后时在廷诸臣皆一时儒者其议太后丧仪竝依汉制则是准经酌史竝鲜终制其不可五进此五不可而
圣鉴咨嗟百不能易中外坚请始有如期释服宫中自行之旨诚以
皇上生平?恶虚饰一言一动必躬行实践无取辞费意志所定仓卒难挽然且严寒隆泽未返
璿宫五腊三朝尚依
帷殿再三泣请终不可得至于
啓攒之夕攀匶哀号乞驾
便舆愀然割紖乃自
攒次降步送之至郊园
殡宫顔悴足疲哀感衢陌每当八校更披六佽换舁之际必哀号长跪掖卫墙侧因思自古人君从无亲送輼车之礼即明代孝宗极称贤主然犹祖奠午门衔哀而返至若天子居庐全无其制而
皇上于涂殡之余又复幕居
乾清门外比之庶人庐处尤为寒冽乃至答
诸王大臣一则谓据奏元旦请朕还宫人主宫殿原多可以因时移跸若在庶民遭此大故所居止于一室又迁避何所还宫断不可行再则谓朕遭
太皇太后崩逝欲持服二十七月之志甚坚诸王大臣及各官士民等再三陈奏词同恳切不得己勉从所请但衷犹歉仄因幕居乾清门外以尽哀诚今乃又请回宫不过以朕躬为念耳人孰无祖父母父母为子孙者皆当尽孝何分贵贱今距释服之期为时甚近若从所言以致他日稍留遗憾恐非人臣爱君之意于是诸臣惶感莫敢进谏但于释服之时仍合和硕康亲王等及内阁大臣九卿詹事府科道六部各衙门以下披沥伏阙会诸道制抚及外国朝鲜暹罗诸王共劝即吉而太学诸生及京畿民庶数百人各举幡跪
天安门外以为
郊祀大典罕有时举
宗庙之祭亦未亲奠我
皇上致敬尽孝必躬必?傥三年之内或以宫中服丧之故祠官代飨则是
玉辂不至于
郊坛奉璋不及于
庙室将使大礼有所旷也如虑其有旷而内衵凶衣外披吉服是饰虚也且从来朝会踰月一行
皇上懋勤大政昧爽临朝
九重森严万国观听浸假待漏之际彩仗己陈廷朱衣方入陛而回思
至尊在内尚将有衷牡麻而胁絰带者何以为情况属国来王在古昔惟九宾导相触首称庆而已
皇上则宫门御苑赐宴赐衣虽极疏远必有劳赉万一以持服之嫌门宴不施宫颁未逮何以合万国之欢慰四裔之慕况
靑宫睿质已成宜行嘉礼启祥毓瑞全在内廷借使宫中遂服则持节授册将安莅事且夫慎终追远应莫如祭?念
太皇太后升祔之典必除服而後可行当此春夏递施时祭伊迩则禴祠合享当亦追远之思所?急者凡前後所奏穷极援引
上乃不得已勉从衆请然犹衣棉束绨覆以羊裘寝处斋房履縢不解虽经吏部诸臣公恳易服兼乞还宫而终竟不许遂于四月七日躬奉
龙輴步送郊亭扶侍墙帱不离左右比至
寝殿又复降步然而哀号之情较昔尤极自
六宫嫔以及
诸王各大臣封妻命妇攀援偯曲声震林莽是日灵雨宵零重云昼掩涂蜃封鱼一切如礼
皇上哭行馈奠宛在初丧同轨咸来房皇沾洒乃于是月十九日奉安礼成次第即吉夫以三年之丧在三代君民久未行者而一旦以
天下共主毅然欲举而行之然且尝药步祈居庐哭位深幕次之悲哀望
山陵而徒践极隆古以来历汉唐明所未有之孝而皇上悉萃于一身古云王者以孝治天下又云圣人行孝必扩之而充乎天地溥之而横乎四海前以历之千秋而有余後以施之亿万世而未之或过是固轩黄以还超文轶舜之一人也【臣】请?在籍一闻
哀诏疾趋省会同将军巡抚以下擗踊号恸百日之内时申悲惨因累询
太皇太后违豫以後奉安以前我
皇上无涯之孝播诸里巷虽道远未悉不无乖误然而东南士庶动哀慕之思每闻一节便羣聚闾门反覆传说彼吿此诉儿童妇女无不感泣去者推之薄海亦犹是矣忆臣侍班时当
羽翊南巡之会曾作司宾答问辞以寓颂今复为此文妄名抵謘盖不藉主客恐无以发抒所由导扬未备因往复假借以附于解嘲抵疑之末使後之观者庶以知
起居记注之外犹有史官存信焉如是者尔
于时典丧大使从长乐官属日与大行丞庶傧颁布礼事历瞻我
皇上圣孝逾量自
慈宫侍疾袵衣翦爪求医祷祀以迄
上宾以後歛廞涂輴掩菆奠寝诸节一一刺心虽非常之孝超越今曩实有非庸愚所能窥者然而中心仡焉廼于
奉安之次从容避席而请曰窃闻丧有五服礼有四制四制者五服所从节也故出门之治以义掩恩奉公所行义由礼起夫人而明之矣诚不知国家颁恤为制若何
天子居丧其仪奚似三代阙王礼之书周官乏大丧之记主故无所稽典丧不能议然而汉唐以後尚有旧文红纎之诏居然相遵三日而黼可负及旬而衣以纯斯百王之良法亦列代所共闻而乃
瑶殿愆和
璇宫违疗徒跣在
郊咨洟过
庙开织室以引惩祷桑坛而罔效苍灵衔乞算之词金匵閟事神之吿虽复顾额问影求医翼全保林节纋世妇张绵痛瑶光之被地比虹流而丽天吾闻竖吿未安寝不浃席者文王之溢情也长乐侍疾衣不释结者汉帝之殊行也乃以久恃之年骤丁鲜谷角柶楔齿燕几缀足乐人建旄以朝升秦女卷衣而夜哭官输纁戴之金人奉捷卢之玉委襚衣于厢东设驵珪于牖北方冬却凌人之冰浃日凿参庭之木既倚幕而卧苫茅翻咽嗢而屏飦粥当此
皇情迫裂之时
圣意旁徨之际犹且视饭荐笄经营备至沐床设席相视出涕修丧祝之仪起劝防之废给栗材于上林搜东园之秘器遗奁伤玉监之空撤座哭珠帘之坠夫以屏饍之过勺饮不入口者而八筐熬稻必用亲啜以全哀之公腥肉不入室者而四涂鱼腊于以齿决则是葛茀虽韧不足以罥其绠縻榆渖虽多恐无能喻其流血而况椁衣以泪近而转湿黼翣缘手扳而不支望旌铭之骨刻翻旟旐而魂迷泽过优则银海为溢恩弥重而金凫不飞是固期门诸校侍鹊台而倍深其痛司常之士奉龙帔而不能无疑且夫人主之身非浅鲜也羣臣頫贺动辄呼嵩四方朝集必称万岁何则凡以祈昊天而保永命也今乃以
方雷未忘
有?难续遂欲效桑林之祷法金縢之祝类晋儒之焚颅近唐臣之进籙得毋于体有过降与若夫後王之行又安足法哉夫三年达丧在昔有之不始于殷商也三旬而释服亦自古有然不仿于汉与唐也如必待高宗而始亮隂则陶帝无遏密之文汤孙无奉归之诰矣必汉文而始短丧必唐宗而始易以二十七日则鲁人之暮歌不足讥滕文之居庐为无可疑矣徒以行古之意起自晋武终丧之志决于魏文周主有持服理事之令宋宗创宫中遂服之论遂欲兼数王而施数事则汉唐一统反逊偏安列代贤王尽输诸主矣且夫汉文之孝端在何等唐宗事亲早见史乘当文帝侍薄后之疾下哀矜之诏使天下有罪者不逮父母太宗居窦太后丧极尽哀毁往往居庆善之宫念所生之苦一观览间必涕泣如雨此与谒原陵而哭镜奁营太庙而悲故玺者亦复何憾而乃限三寸之絰改廿日之?却临践之制而勿用删国恤之篇而不疑此岂故为是戛戛哉夫亦势有所不己也故仲路不除孔子非之赵孟又降楚子知之薛宣甚贤犹以弟修之持服为可怪汉儒多礼尚以赵岐之去官为不宜是以翟公丞相也匝月除服自言不敢踰制张华度支也逼令视事但云道在从时盖当其夺情固将释桓焉之服而加酒牢苟恶终志甚有劫解弘之丧而收廷尉者彼以为国家絜量各有畸至君父相较原非比埒况乎身为
天子抚有万方膺
祖宗付托之重受
天地民物之大犹兢兢以节文是持岂云通礼独不闻义制之治乎天子无丧仪辟所尊也五礼去国哀为其难与伦也故如丧无哭踊之节亮阴非衰麻可申如必帅天下而共持服是谓荒国事而塞民务傥大君独服而天下不服是谓有父子而无君臣而乃儗魏周之行类晋宋之仁泥殷宗之遗迹略舜禹而勿论达孝统继述之善临丧徒哀戚之循此羣臣百姓不能无一时之争而天下後世且将共起焉而多所询也于是九傧之末有咨嗟而兴者曰岂谓是哉信如子言所谓明乎事不明乎理知有一不知有二者也夫知其可为而不为者庸人也知其不可为而必为者贤人也知其可为而为之知其不可为而犹为之而仍不为者圣人也夫三年之丧亦己久矣汉唐以後时不可行天子之尊势亦难诎兆民罕与言庶臣皆不欲故以诸士之丧大君命歠则歠之而独不敢自撤其食在廷之制至尊欲夺即夺之而反不能自遂其服诚以孝先百行忧歉三年服从恩制丧以礼全弱者不可却强者不敢前贤不必过圣无所偏故足传也世徒见长秋典丧少府献服司常建弓旌校人饰车毂吏民有三日之临宫御减终年之哭而独
九重之内首有余创三月以还面犹深墨遂以为士丧之制将补君仪开元之书尚存国恤斯巳畸矣且子亦知
慈宁之神圣果何为者耶
皇上以为北枢有命实诞轩黄东渚之祥因生皥帝光烈擅天后之称庄宪居母师之地然而扪天锺乳曾养圣躬教织濯龙还裁
帝帔是以豕牢有太任之思龙见感唐宗之异所为汉室勤俭惟太后所遗文母思齐实曾孙之庇宜其念承缵而兴哀怀恩勤而出涕矣乃
孝感所触更饶痛疻抚今追昔情不能巳当日
慈和宾天
睿冲嗣服问饍情殷奉觞时促
龙輈顿驾
蟾驭早卜灞上之祓未行兰舘之游不足脂泽之田未尝借贫人汤沐之邑不以乞外族一旦弛练裙之弓弦脱磨金之指镯大使己撤其衣裘小王谁教其诵读有唐显庆所为讽女则而感霜晨明代孝宗因之祠奉先而泣风木尔乃近开
慈?远忆
容车泣萦新綍哀寻故褕天阙筑梦熊之馆泉台掩褓凤之襦想
母仪之髣髴过
閟殿而趦趄縆月夜坠以长偃云昼凝而不舒将谓藉齐疏以报罔极实非更礼制以示有余盖欲申呼昊之私非此莫慰因之发原陵之梦或可兼摅此固圣人?苦之用心抑亦
王者善全之令谟然犹发言盈庭持志不得下审民情上立人极俯仰古今咨嗟太息其制行之始未尝不坚而从谏以来不欲自愎将使一时有所遵万世无可惑隆古所以赖圣谋诗书所以诵孝德也子第知夫皇上之诏上援古制下引近主遂以为效宋宗法晋武而不知
圣人神孝出自天然雨降九阖江流百川哀生于冥漠泪发如涌泉宁不念幅员之广巳过蛮渤平康之治且迈尧年而乃近引一方之元魏俯取偏安之赵宋哉特以为三年之丧汉後未?即此数主犹复足重故云然也若夫羣臣所争固非得己
圣心转圜依然独断人但知
皇上之释服为卒临而不知
圣人之释服不释心也人但知
皇上之解忧为除服而不知
圣人之解忧不解孝【服孝叶】也夫大孝之心不在衰麻至圣所行岂限时月高宗三年不言
皇上之不言何止三年大舜五十而慕
皇上之慕思何止五十
皇上以为天下甚大四海甚盛必终国恤则上下未齐必遂私服则吉凶难竝故惇宗将祀必随时以制宜班朝治军亦因情而立行临丧则极哀而不以为踰莅祭则尽敬而无所於病斯所贵乎孝也故孝有节文又有权制三日而食三月而沐此节文也跛者不踊偃者不袒金革不避纎老病不止馔此权制也节文与权制总名为孝故及今所重在乎知要向使当尧舜之世五岳不尽地四维不踰域政教所及惟此甸服虽共主在朝而各君其国但垂拱而端居即达志以通欲故持服甚易也今则南踰瘴海北极穷壤户版亿万皆隷官省即使尧舜复兴其不能行也审矣且也历代之主名为临政实近居摄祭享不亲朝会不接明堂无王会之文狩岳鲜方车之合入学授经视为故事端门听政偶尔一及是以宫府独处皆足自给而今则匕鬯躬承珪璋亲受朝集之贡献匪一方九宾之来同遍九有黄白僰竝赴京门东雉西狼全归
阙右书无程石而犹繁人不梯航而自走则是哀乐不同致飨恤不竝行桐竹之扶不瞻
榱桷枲牡之束难升
殿廷况乎酬百译之金劳六军之酒布彩仗以迎辰驾鸾舆而肆狩则夫
皇上而行服与魏宋殊即
皇上而不行服亦与杜预傅元之所言相刺谬盖其所以行止者别自有在而非天下羣臣所藉口也且子亦知
躬祷之有说乎子第知金縢身代似属过礼焚首减算以为迂阔而不知河图有赐算之文洛诰进祈年之诀夫天子之孝得算二千嗣王敬天卜年八百君之所素知也今
皇上圣孝嵬嵬将必登大夀踰耄耉与江河比长以山岳絜久是
皇上一祝而天地鬼神实佑之将欲锡之千圣之所期三皇之所有而岂仅区区呼嵩祝岁所能狃哉且子不观浙河之间乎方春之时水波不扬丛坛里树甘露以降在昔羲轩之世王者行孝则萐蒲生于庖甘露溢于唐暨乎三代援神着契则龟龙达河流水无恙今兹之瑞亦正相彷夫二鸠之巢一鱼之跃皆关孝行故曾子之冠上有栖乌刘殷之樆下有藏廪孟哭雪而神笋抽王袵冰而锦鳞泳粲荑葇于枯蘖起温泉于寒井梁王作孝子之赋曰地出虵珠晋史列孝子之德曰天降神媵按之士庶历历可验由斯以谈则上天降祥正自无己方将驾疏仡轶循蜚同无穷之德视之天地而吾子抱鳃鳃之虑刺刺不止是犹较天星而播熠燿之光窥大颢而引蠛蠓之气也
西河集卷四

[book_title]卷五
<集部,别集类,清代,西河集>
钦定四库全书
西河集卷五
翰林院检讨毛奇龄撰
奏疏
翰林院检讨【臣毛奇龄】谨
奏为恭
进韵书事臣窃惟古王三重一在考文周官六书首重韵学盖审音定律一代之典文系焉自古韵不作魏晋以降各创为律韵行世虽其间递有沿革然因陋就简往往标之作一代法式故唐用切韵与五经同颁科塲而宋造礼部韵略特照九经例颁行天下明初甫定鼎即命词臣宋濂等辑洪武正韵一书着为律令夫国家大经大法岂无更重于此者而於此急加意哉诚以同文之治大权所在不可忽也
今天下车书一家满文汉字昭然画一上自章牍下逮券契皆历历遵守独於韵学多未定者今所传韵书共指为沈韵非沈韵也又指为唐韵非唐韵也沈韵与唐韵失传久矣窃考今本系宋南渡後平水刘渊所作而理宗朝为之颁行名壬子新刋礼部韵略乃自元迄今不知何故竝传为沈韵唐韵而遵行至四百余年以讹传讹从无刋正其是非者我
皇上聪明首出开辟景运於四征勿庭之日即为文德
修来之举
命中外大臣各举文学而
亲试之一仿唐宋制科旧例分别等第悉授舘职较之有司乡会诸科颇为郑重乃【臣】等菲薄滥叨
盛典即当日所试文韵或有失押重烦我
皇上亲为指摘如旗旗蓬逢诸字无不立加剔发升降
甲乙是
皇上生知天纵万几躬亲尚於学问嫌微所在剖析毫末而【臣】等以庸妄当之宁不自愧因於奉
命修史之暇纂成韵书壹册悉仍平水旧本而参订之拟名康熙甲子史舘新刋古今通韵其曰康熙者尊
朝廷也犹之明韵冠洪武也曰甲子者记时也与宋韵之称壬子无异也曰新刋新正也宋韵称礼部新刋金韵称泰和重刋皆是也其曰古今则谓律韵与古韵也亦犹元之称古今韵会也第【臣】纂此书非敢自信祗以考律审声古今所重谬承着作岂可私行因恭呈
睿览上求审定傥万几之暇一经指析将见七政所照六幽尽发辟千古之妄定百世之准昭一代之典将见中庸之所为三重周官之所为六书互相炳曜以垂於无穷此亦补裨教化赞襄文治之一端也若夫考核多疏引据未备明知因端竟委全藉踵事惟是遭逢
圣明千载罕觏当此尧舜之世而不使蒭荛一得及时奉献徒滥厠从官虚縻岁月岂不可惜因冒昧呈
进谨将抄誊所撰韵书分为十卷装成肆册共壹函随本同上惟祈
皇上裁择施行
翰林院检讨今在籍【臣毛奇龄】谨
奏为恭
进乐书事【臣】窃闻声音之道与政相通故王者功成乐作则必辨析宫商考定律吕以求声音之所在凡以为中和之气所以格天人而和上下非偶然也自古乐沦亡声音之不讲西京以还于今几千年矣【臣】幼时闻【臣】父
敕赠徵仕郎翰林院检讨【臣镜】每言从祖汀州府同知【臣公毅】往从新建伯王守仁征宁庶人时所俘乐工得唐时五调歌谱其中稍稍言五音七律四清二变九声十二管诸法无非皆声音之事与旧朝所载乐书徒存备数者大不相同而惜其书在
王师下江南时方马遗孽各东渡焚刼而其书遂亡顾【臣】父临殁犹执【臣】兄手叹曰圣人生古乐兴今
圣人已御世三十年後当必有起而兴古乐者汝其识之暨【臣】幸通籍谬叨从官尝于侍班之次得窃听
殿上中和乐声暨黄门皷吹今所称丹陛乐者刻记其音节而未之析也会西南荡平
皇上命词臣改定乐章时掌院学士曾以乐章配音乐下询【臣】具议一通但论篇次而未尝一及歌咏之法然【臣】尝于入直之暇窃入太常乞观宫县诸法物亲得跪睹
世祖章皇帝所改埙篪二器并得闻乐工窃言
皇上曾以龠?器色中高字未清为器不中法深叹圣人声律身度其能审声知乐且因律辨器如此归邸
踊跃谓
圣人既出先【臣】之言已验惜其法不传不能备述以当
一得且日见
皇上朝?夕惕万几不暇或不宜以制作大事重肆溷扰故待罪十年以至乞疾终不敢有所妄献而罢第乞疾之夜梦臣亡兄仁和教谕【臣万龄】忽呼【臣】曰大招云二八四上乐之经也汝知之乎【臣】醒而记大招则原有二八接舞四上竞气之文而不明其说或者谓钟磬二八笛色四上可以正乐然究不知呼臣之意之何所为也今年三月【臣】就医会城伏读邸抄知
皇上御门偶与左右儒臣示空围之准指损益之理辟蔡孟三九之有差补迁固八生之未尽所云四上即一三也径一不足而围三有余则四以上也所云二八即复八也隔八相生而至八而复还其始则二其八也
圣人将出则鬼神通之
皇言欲发则鬼神先吿之觉考律算数茫昧千年而先使旧朝之残谱暗啓其机审律定声运会将开遂令羣臣百姓天下後世并得闻
皇上之话言以大昌其说此固
黄虞并见之秋古乐再兴之候也夫因端啓廸而必集羣策以共成之者王者之体也承在上之意而务推大而阐扬之以期至于尽为人臣者之职也今
圣谕煌然宜有所承而微【臣】之职又忝在记述虽病卧
里阎而心县
魏阙槖笔摛文未敢少诿因祗奉
皇言而由绎之惟尺?有不齐则于是无截管之疑惟密率有不符则于是无累黍之弊惟相生之在声而不在数则于是有四清二变五声七律之调惟推律之可言而不可行则于是有十九宫二十四调六十律一千八声之误则是
皇言一出而其声已定虽【微臣】謭陋不足以测高深之
万一而据所传闻合之
圣谟若于斯有相发明者因于伏牀之顷口授【臣】男庚午科举人【臣远宗】把笔编次析作八卷装成二册共一函名为
皇言定声录恭呈
睿览并鉴可否乃【臣】则更有进者从来创建之兴关乎运世曩者五会递乘胜国在土准之邹衍相胜之数则
本朝以木德王何则木尅土也若以刘向相生之数推之则宜用金德以金者土所生也乃
开国之初发祥东北於方为木於位为震於律为太簇而金以西行而与木相抵故商为金而太簇本木位而仍为商音则是木德金德正与
开王之所基两两相合然而震为雷雷者声音之发商为金金者声音之成而太簇以人声而统隂阳该金木以兼综乎声音之要是古乐必兴固开辟以来一大元会也至若
皇上神明天授原为开辟以来集大成之圣金声玉振端在今日因将所録乐书谨匄掌院学士【臣张英】代为呈
进【臣】临呈不胜屏营激切之至
翰林院检讨今在籍【臣毛奇龄】谨
奏为恭
进
圣孝合录事【臣】自本年正月十日接得府县官吏传帖
恭迎
太皇太后哀诏即随将军巡抚各衙门以下暨在籍乡
官一同设
位叩头发哀礼毕【臣】复于草次俯伏哭问
皇帝陛下起居备知
圣孝无涯求医步祷感动
天地尔时即有里巷人民北向号泣恭纪其事者嗣後
百日以内咸遵
制诏但渐闻官吏居忧商农辍业
皇上日侍帷宫哀毁踰礼却啜卧苫唾涕见血
传谕终服断以三年羣臣交争坚不可夺暨乎?送郊园亲卫舁校宫门幕居较过庐次然後
诸王大臣暨各部院司寺衙门以及太学生徒跪阙举幡合请即吉上念
天地
祖宗付托之重下轸九州四海民物之大斟古酌今勉
从衆请是
皇上大孝尽哀尽礼既不泥古又不随俗百凡因革皆有确断制作之圣与继述之孝两两皆见然犹于四月七日躬上虞卫
山陵奉安诸礼竭尽诚敬在
圣人大孝方畏人知而至德感物捷于影响【臣】尝于即
吉之後朔望诣学听讲
谕读法外首宣
圣孝以宏教化绅士翘首转相传导随有扬颂诸词敷陈呜咽【臣】因衆哀慕谨为彚辑旬日之间渐成卷帙窃思
大孝性成超文轶舜近伤
太皇太后抚育之恩即追念
慈和太后襁褓之痛苦心哀思原有未可以示人者且孝治所及不关播诵草野俚谚亦何能仰道百一惟恐凟冒
圣听反取罪戾独是周文维则久列诗章大舜克谐亦传虞史况【臣】职司记述分在敷文当此
孝治煌煌溥天哀感之时而不为之导扬极盛反加讳匿是冒昧之情轻壅閟之罪大也因胪次诸词去其草野媟嫚者合得颂若干首赋若干首诗文若干首杂体词若干首彚成一书窃名
圣孝合录谨抄誊装潢共若干册匄两浙巡抚部院【臣】
代为呈
进伏惟
睿鉴采择施行
西河集卷五

[book_title]卷六
<集部,别集类,清代,西河集>
钦定四库全书
西河集卷七
翰林院检讨毛奇龄撰
议【二】
增定乐章议【康熙二十年副都御史疏请厘定乐章播扬功德敇定嘉名以光大典奉旨着翰林院礼部会同详议具奏】
礼记曰王者功成乐作又曰其功大者其乐备今大功既定乐律未备自宜速为厘定以扬功德第查顺治年间
世祖皇帝曾命词臣制郊祀庙祀诸乐诗工歌已久但未能遍及此外尚有大飨四郊太庙诸室四孟朝会燕飨上尊册立中宫东宫诸礼俱宜有乐即郊祀庙祀中已有乐章者如未全备则迎神登歌三献望燎诸节次再加查理虽其中责任有三安排乐次礼臣之事厘定乐词词臣之事宣布钟律太常之事然要须有儒臣统之如魏杜夔晋荀朂宋范镇明乐韶凤等方有要领且殷因夏礼损益可知虽曰五帝不沿乐然因革损益多袭前代如魏初权用汉乐晋初权用魏乐其中相沿不改历历可指故及今厘定除所已制不更制外相应照明乐先饬礼臣开列乐次如燕飨九奏有九乐曲五舞曲类继饬词臣谱造乐词如九乐曲有炎精曲皇风曲是诗词五舞曲有四边静殿前欢是曲子类终饬太常准被乐律如乐曲是何宫何调用几麾几箫几笙几瑟舞曲是文舞武舞用舞士几人歌者几人类且应会推一监定官总领其事以便稽核至若
祖功
宗德武烈文谟宜谱乐章者限有四处一郊祀配位一庙祀列室一文武二舞一卤簿鼔吹配位列室但颂列祖功德惟二舞鼓吹则兼谱
当今功德在内此则酌古准今不泥不随庶几如台臣所言者若夫立乐定名则诸曲诸舞自有襍名但恐无特立一名如大濩大武者或概名之曰大清乐而已臣愚浅陋未敢擅越第据妄臆附议如右谨议
封禅巡狩不相袭议【康熙二十三年同馆官疏请封禅而吏掌科员有谓当行巡狩不当行封禅者予以为两俱不然乃为之议】
愚闻古王不袭法圣德不袭治一代之兴必有一代之制作以明创建矧时移势易沿变不一断无有包牺之政可行今日者言者谓
皇上圣德神功远迈前代当法古封禅之举以纪功德而或则非之谓封禅非古仅见之司马氏七十二君之言且其时行之者则始皇帝与汉武也秦与汉不足取法当上法尧舜直以虞书五载巡狩之制及春举行其言颇辨然愚谓两不然者封禅之可疑夫人而知之矣然犹有书之封十二山周诗之嶞山乔岳为之左验特信从者鲜耳至煌煌巡狩杂见尚书周礼王制以及後汉元和北巡之诏唐开元礼所定巡狩之仪与夫宋真宗时有司斟酌省方吿至之文似古今重典莫此为?而愚谓亦不必袭其名者三代以前皇帝清问无日不与民相见而不称为巡狩其正称为巡狩者惟舜以相尧觐后与春秋所载周之後王车辙马迹一二语耳外此而禹幸会稽文入西落无廵狩名即东汉贤主岁有游幸而实非巡狩晋议巡狩礼而未尝一行唐太宗每行幸则并巡幸之名而去之然则古制之当行不必巡狩即行之而或得或失亦不止封禅也且夫巡狩之名何为乎王者以为封建既行则各君其国各子其民保无有犯文奸制私渎礼常者以故考正朔较时日审律度权量以与羣后讲五礼于方岳之下孟子所谓巡所守班固所谓循行守牧画一远近者于是乎在此所名为巡也今则天下奉一人为共主而一人亦视天下为一家车书文物曾无同异毋论三载考绩户口年齿皆得而周知之而即其东渐西被自日出之乡以至日入咸池蒙谷相距数万里其中言语侏离踵趾不通者无不梯山航海来享来王日崩题蹶角以修职贡又安有律礼之未同与守牧之当循者是虽欲行之而非其义也且典礼璅屑彼此周章当时所传有大不足为今取法者虽曰古昔繁重後人简易不必仿明堂之制习职方之戒修讲德问道捐租赐粟之令而坐而言之起即可行然犹有必不可已者试问珪璧牲帛梐枑蕃扞帷宫帟禁笋簴坫洗诸礼既名巡狩何一可阙推之而千乘万骑电掣雷动禁戒储措置非一他不具论即孝经称宗祀文王于明堂而开元礼设高祖神尧皇帝神座于圜坛之东是一举吿而有司戒备逾于郊祀即考之载主妥位之仪注而有未详者然则典礼虽可行实不必也夫古无袭事前人所为有不可行于今者结绳之後必易书契鍼砭之余自有汤熨井田不行于郡县之日车战不讲于彍骑之年白圭仿疏凿而隣于曲防魏晋法受禅而流为攘窃先王陈迹其不宜袭也久矣我
国家开天受命事事创辟驱除海?而无征诛之名樔蔑诸畔悖而不必有声讨之迹日留心穑事而无藉于亲耕虽安不忘简阅而未尝曰春必蒐而秋必猕亲贤礼儒进能绌不肖而四门寂然无所于辟如溺如湛较劳于神禹然而舟车橇樏不烦进御鸡号入讲昧爽负斧扆而不设万几无旷之一言?事
两宫日屏息伺志气而竝省文王世子问寝视膳之节服俭减赉予而澣衣不矫弊裤不饰亲发水衡赈畿内饥馑而不足者不必曰补不给者不必曰助登西台北镇升中吿?而初不以旅平望秩遍记昇平既已河清海晏神物屡见于四裔而未尝改元声名洋溢天下人颂圣文神武而不必上尊号威行薄海内外蛮貊君长日朝贡
阙下而不立明堂王会之文召学士以制科亲试振兴文教而不泥于璧雝授经含元策士之数
翠华时出历郊圻封守并缮垣塞而曾无有幸回中幸甘泉幸东都西京勒功纪德铺张扬厉之事则夫今之所行又何一非开辟未有巍然为万世所法式者而必饰巡行之名仿燔瘗之制问登封吿至之礼摹秦汉之规以蹈于唐高宋真之陋愚窃为言者不取也
拟不许武官起复议【康熙二十四年言官疏请武职大小内外诸臣当一如文臣守制不令起复奉旨下议】
武官起复仿于周制金革之事无避一语然当时称为权礼故临军事始起复事毕即否孔子答子夏金革之问有云君子不夺人丧亦不可夺丧可验也但其事沿革不可复考隋唐以後惟李愬为慈母议服萧希甫为死母追服夫慈母尚议服死母尚追服则凡父母之必制服与在当时之无不服更无论矣近即不然金革重大则恩以义掩所由来久自今伊始或临军或在汛宜起复者必令统之者如将军提督辈题令夺情则方许起复否则如文臣一体守制且即其守制者亦必新旧交代明白始听去若身有公事若部军押仗旗官转餫诸务非事竣不行则庶几忠孝两全恩义各得古所称弁絰从事不减苴麻者此之谓与谨议
拟北郊配位尊西向议【康熙二十四年太常卿疏奏现行事典中方泽坛位北向而三祖配位仍以东设西向为一配近南西设东向为二配近南又东设西向为三配近北于是从坛四位五岳五镇以次分设亦始于西向而讫于东向是穆昭右左不无未安奉旨下议时翰林院掌院已有专议某以为仍行旧事不宜更易拟议如左】
议见经集卷
拟丧制以日易月议【康熙二十六年十二月恭逢太皇太后上宾皇上特谕行三年丧持服二十七月且独行宫中不令臣民持服下诸王大臣各官集议】
【臣】请急在籍未读全
谕且原无议礼之责即本衙门同官亦未尝私相谘决以备采择特【臣】闻诸臣所奏援古证今执为不可就其说非不甚善然尚有未竟其义者按三年之丧古皆三十六月自汉文遗令以日易月遂改为三十六日其令中所云大红十五日小红十四日纎七日谓持大功之服十五日小功之服十四日禅七日合之则三十六日故翟方进为丞相遭继母忧亦三十六日而後除服应劭所谓三年者三十六月当易以三十六日是也嗣後魏晋唐宋皆遵其制则宜皆遵其月日然不知何故又有二十五日二十七日十三日之异如後唐庄宗三日改惨十三日除服此为太简而班固王肃皆有二十五日之说故王彪之谓三年丧止二十五月即改日亦当十三日而练二十五日而除服以致唐张柬之谓古制惟二十五日反以王元感所争三十六日为谬独顔师古主郑康成王淮之说谓当以二十七月改二十七日而于是着为功令三日听政十三日小祥二十五日大祥二十七日除服则自唐迄今未之有改惟宋制小异仁宗英宗皆二十七月释服然犹七日入临至七七而止至于即吉则临朝释服而宫中不然故世谓汉景以後其不以日易月者惟北魏文帝北周武帝二人而实则有宋二宗能阴持其服较之魏周之终丧者更有通变此
皇上孝思所极不得已而出乎此虽曲折苦心未尝欲效夫二宗之所为而迹偶类之而不之顾也第不知三代以前人君之居丧果属何等即或谓三年通丧不指持服谅阴之制与心丧同又或谓既葬除服多至七月卒哭致事不越百日则易日之制自古有然而究之诸儒臆说不可为据盖三代以前天子丧礼原无成说周公着仪礼但有士丧礼而无天子诸侯之礼故周礼有五二曰凶礼而唐初诸臣以为天子凶问非臣下所宜定因删去国恤一篇而于是易日诸文益无可考矣皇上纯孝性成超越前代其于礼文尤复淹贯惟恐三年终制则上下均服有妨民业而一人独持又失臣道诚有如傅元裴秀魏舒杜预所云故稍更其说以为既非同持又非独服则二者之病宜皆无有因有宫中隂行之说而羣臣复引裴傅之所言而又争之宜乎皇上之坚执不许也【臣】以为三年终丧不可行于外朝者皆不必言而即其隂行宫中者而试思之夫所谓卒哭而复王事者正谓王者之亲视事也庸常之主名为视事而实同居摄是以持服宫中皆得以隐閟自行鲜拘碍耳我
皇上宵衣旰食何事不经于
宸历而内凶外吉势有不可夫国之大事在祀祀与丧不竝行也世主端居宫中未尝亲飨六祈九祭不戒禁籞故吉凶内外可以互举
皇上明禋昭事亲捧祼鬯浸假大祀中祀礼当斋戒而其所斋处正在宫中一如汉之所谓斋房唐之所称斋大同殿者其间明衣礼帔应絶缟素则其所谓散斋四日致斋三日者于此七日中将易服而後以斋乎抑即以齐疏入斋宫也况臣下私忌不得与祭故卢迈摄祠但处期功之丧即听还舍以为飨德絶所忌也今在庭期功尽斥陪祀而一人之主鬯者升坛吿至甫改忧服何以飨德且朝会甚重世主经时经月祗一御门而大朝则旷然未之举也
皇上每日御门经旬莅殿则当鷄人三号之际彩仗陈庭鸾驭与百兽齐列阙下羣臣方黼裳待漏鱼贯而进而当其时宫中尚栾栾高处其所间隔者祗此重门而忻惨异致诸臣纵无道岂敢自安况更衣而出足未离阖而鼓钟噌既已先闻不俄顷间而中和之乐作于上丹陛之乐作于下则耳之所受与身之所被何不伦也况夫饮食宴飨赏功劝善廷臣加饍重译劳酺其间赐衣锡彩授筵陈鼎或在北宫或行西苑皆非宫中所能避者故臣谓三年终制三代可行而
今日必不可行以为幅员之广陿君国之分合政治之烦简有不同也若宫中行服则世主可行而尧舜必不可行则以
皇上即尧舜其亲政亲事与世主之所为亲政事者断有别也然则以日易月使尧舜在今日亦未有不若是者【臣】管见无状不知进退但据臆所及而陈之如此【臣】昧死顿首谨议
湘湖私筑跨水横塘补议【康熙二十八年八月湖民孙氏私筑一堤西至至湖岭东至窰里吴横跨湖面水利衙报县申府府发公议】
湘湖灌田一县之国课九乡之民命均赖之自明初迄今着为令甲载在志典并无许丝毫增损诚重之也顷者湖民孙氏擅为筑堤以截湖水蒙发公议尔时某在会城调治痹疾原不曾与然渐查东城旧宅亦并无隂阳生到门相传豪党贿赂阻抑甚为可怪夫以湖之利害关系重大在当事先贤则有杨顾张赵为之主持在乡官先贤则有魏文靖张尚书辈为之恢复岂有身列荐绅实生其地而漠然不相闻者然且奸邪衆多反驾党论以为公呈其为黑白尤宜早辨此所以扶病捉笔急为补议者也按此堤之筑否百可一第所否者祗云非制而可之者妄谓无碍故纷纷耳愚谓是举有四害有五不可何谓四害按湘湖之水通管九乡田一十四万六千八百六十八亩每亩止得水六丝八忽一抄水面多寡所争在毫厘之间故凡放水时即湖外之竹笱土埂皆令撤去以为截一笱则阻水三寸截一埂则阻水九寸今公然蔽湖而截之则九寸之水势必加倍其害一也湖之有跨湖桥也即湖民先辈孙学思强筑之者尔时当事乡官不与之争以为湖有上下上湖南泄下湖北泄彼此可分而桥适当分界之间似乎无患然而筑桥之後父老痛恨切齿至今尝为謡曰孙学思筑湖堤湖堤长害九乡盖以一湖虽分上下而上湖为孙氏淘土塼埴其水深下湖为葑茭年远壅积其水浅以浅身倒注之水而又横堤以截之则下湖之水咽而难泄况堤之又堤是一埂之阻将不止九寸而下湖水常少上湖水常多其害二也放水则例惟恐偏枯故凡为湖纳粮之田当按其时候均其缓急以便赢缩旧制下湖之水分为数等如第三放东斗门溉昭名由化等乡得水七厘二毫一丝一忽放二十一时六刻止第二放金二穴溉夏孝寺庄等村得水一厘三毫二忽放三时一刻止夫开放之时如此其促而出堤之水如此其缓则不特下湖上湖水有多寡而即下湖之中其时刻多者尚可望堤内之水纡徐而下若三时一刻而即行闸止则水未出堤而湖口之防已闭矣将见得利之田竟成虚受其害三也且水流则葑草不生前此下湖之葑以跨湖一截致之今又加一截则渟蓄不行葑与土胶而孙氏复取埴于湖如淘濬然淘濬右涵则葑土左露窞污所止既鲜潆洄而奔注不能即反生轇輵又况秋前推草秋後放水孙吴二姓皆互立竹签以为界限彼此盘沍使其阏处不得竟泄迟久不疏遂为平地其害四也且夫孙吴之为害也自明初以来历历可指在洪宣时有吴子信之害在成弘时有孙全吴瓒之害在正嘉时有孙肇五之害初则文靖淸之既则何御史清之又既则张尚书淸之然且御史父子以身为殉其祸烈如此今其族富其丁繁沿湖而居易为侵蚀稍一疎纵奸占百出不可者一旧制湖址以金线为界一交靑土皆为湖身而今则孙氏竟住于青土之中豢鱼畜鳬种荷采芰已非一所稍欠者无倚傍耳一有堤可倚则以渔以佃渐次成势不可者二且恶不可长也涓涓不絶将成江河其言甚可鉴也此湖利弊自嘉靖以後平安至今乱法一形将酿大患据水利报文已称石岩诸处竟有效尤相继起者此变乱之兆不可者三况湖豪奸宄不测而又加之以势家大族有风水于湖中者隂为指使而阳竟助之如驾为公呈之杨氏蔡氏皆风水家也湖中两山无非坟墓此端一开将东圈西锸无賸地矣不可者四况中尊至公洞析水利而郡尊甫莅即有非常之誉起于四境此真东南幸逢之一会岂可使贤守贤令相际之时而旧章之变自今日始不可者五具此四害五不可其宜存宜废宜筑宜毁当事荐绅必有能辨之者若夫专擅之罪变制之罚旧有定例未敢擅及兹但补申臆议以俟裁择某月某日
西河集卷七

[book_title]卷七
<集部,别集类,清代,西河集>
钦定四库全书
西河集卷七
翰林院检讨毛奇龄撰
议【二】
增定乐章议【康熙二十年副都御史疏请厘定乐章播扬功德敇定嘉名以光大典奉旨着翰林院礼部会同详议具奏】
礼记曰王者功成乐作又曰其功大者其乐备今大功既定乐律未备自宜速为厘定以扬功德第查顺治年间
世祖皇帝曾命词臣制郊祀庙祀诸乐诗工歌已久但未能遍及此外尚有大飨四郊太庙诸室四孟朝会燕飨上尊册立中宫东宫诸礼俱宜有乐即郊祀庙祀中已有乐章者如未全备则迎神登歌三献望燎诸节次再加查理虽其中责任有三安排乐次礼臣之事厘定乐词词臣之事宣布钟律太常之事然要须有儒臣统之如魏杜夔晋荀朂宋范镇明乐韶凤等方有要领且殷因夏礼损益可知虽曰五帝不沿乐然因革损益多袭前代如魏初权用汉乐晋初权用魏乐其中相沿不改历历可指故及今厘定除所已制不更制外相应照明乐先饬礼臣开列乐次如燕飨九奏有九乐曲五舞曲类继饬词臣谱造乐词如九乐曲有炎精曲皇风曲是诗词五舞曲有四边静殿前欢是曲子类终饬太常准被乐律如乐曲是何宫何调用几麾几箫几笙几瑟舞曲是文舞武舞用舞士几人歌者几人类且应会推一监定官总领其事以便稽核至若
祖功
宗德武烈文谟宜谱乐章者限有四处一郊祀配位一庙祀列室一文武二舞一卤簿鼔吹配位列室但颂列祖功德惟二舞鼓吹则兼谱
当今功德在内此则酌古准今不泥不随庶几如台臣所言者若夫立乐定名则诸曲诸舞自有襍名但恐无特立一名如大濩大武者或概名之曰大清乐而已臣愚浅陋未敢擅越第据妄臆附议如右谨议
封禅巡狩不相袭议【康熙二十三年同馆官疏请封禅而吏掌科员有谓当行巡狩不当行封禅者予以为两俱不然乃为之议】
愚闻古王不袭法圣德不袭治一代之兴必有一代之制作以明创建矧时移势易沿变不一断无有包牺之政可行今日者言者谓
皇上圣德神功远迈前代当法古封禅之举以纪功德而或则非之谓封禅非古仅见之司马氏七十二君之言且其时行之者则始皇帝与汉武也秦与汉不足取法当上法尧舜直以虞书五载巡狩之制及春举行其言颇辨然愚谓两不然者封禅之可疑夫人而知之矣然犹有书之封十二山周诗之嶞山乔岳为之左验特信从者鲜耳至煌煌巡狩杂见尚书周礼王制以及後汉元和北巡之诏唐开元礼所定巡狩之仪与夫宋真宗时有司斟酌省方吿至之文似古今重典莫此为?而愚谓亦不必袭其名者三代以前皇帝清问无日不与民相见而不称为巡狩其正称为巡狩者惟舜以相尧觐后与春秋所载周之後王车辙马迹一二语耳外此而禹幸会稽文入西落无廵狩名即东汉贤主岁有游幸而实非巡狩晋议巡狩礼而未尝一行唐太宗每行幸则并巡幸之名而去之然则古制之当行不必巡狩即行之而或得或失亦不止封禅也且夫巡狩之名何为乎王者以为封建既行则各君其国各子其民保无有犯文奸制私渎礼常者以故考正朔较时日审律度权量以与羣后讲五礼于方岳之下孟子所谓巡所守班固所谓循行守牧画一远近者于是乎在此所名为巡也今则天下奉一人为共主而一人亦视天下为一家车书文物曾无同异毋论三载考绩户口年齿皆得而周知之而即其东渐西被自日出之乡以至日入咸池蒙谷相距数万里其中言语侏离踵趾不通者无不梯山航海来享来王日崩题蹶角以修职贡又安有律礼之未同与守牧之当循者是虽欲行之而非其义也且典礼璅屑彼此周章当时所传有大不足为今取法者虽曰古昔繁重後人简易不必仿明堂之制习职方之戒修讲德问道捐租赐粟之令而坐而言之起即可行然犹有必不可已者试问珪璧牲帛梐枑蕃扞帷宫帟禁笋簴坫洗诸礼既名巡狩何一可阙推之而千乘万骑电掣雷动禁戒储措置非一他不具论即孝经称宗祀文王于明堂而开元礼设高祖神尧皇帝神座于圜坛之东是一举吿而有司戒备逾于郊祀即考之载主妥位之仪注而有未详者然则典礼虽可行实不必也夫古无袭事前人所为有不可行于今者结绳之後必易书契鍼砭之余自有汤熨井田不行于郡县之日车战不讲于彍骑之年白圭仿疏凿而隣于曲防魏晋法受禅而流为攘窃先王陈迹其不宜袭也久矣我
国家开天受命事事创辟驱除海?而无征诛之名樔蔑诸畔悖而不必有声讨之迹日留心穑事而无藉于亲耕虽安不忘简阅而未尝曰春必蒐而秋必猕亲贤礼儒进能绌不肖而四门寂然无所于辟如溺如湛较劳于神禹然而舟车橇樏不烦进御鸡号入讲昧爽负斧扆而不设万几无旷之一言?事
两宫日屏息伺志气而竝省文王世子问寝视膳之节服俭减赉予而澣衣不矫弊裤不饰亲发水衡赈畿内饥馑而不足者不必曰补不给者不必曰助登西台北镇升中吿?而初不以旅平望秩遍记昇平既已河清海晏神物屡见于四裔而未尝改元声名洋溢天下人颂圣文神武而不必上尊号威行薄海内外蛮貊君长日朝贡
阙下而不立明堂王会之文召学士以制科亲试振兴文教而不泥于璧雝授经含元策士之数
翠华时出历郊圻封守并缮垣塞而曾无有幸回中幸甘泉幸东都西京勒功纪德铺张扬厉之事则夫今之所行又何一非开辟未有巍然为万世所法式者而必饰巡行之名仿燔瘗之制问登封吿至之礼摹秦汉之规以蹈于唐高宋真之陋愚窃为言者不取也
拟不许武官起复议【康熙二十四年言官疏请武职大小内外诸臣当一如文臣守制不令起复奉旨下议】
武官起复仿于周制金革之事无避一语然当时称为权礼故临军事始起复事毕即否孔子答子夏金革之问有云君子不夺人丧亦不可夺丧可验也但其事沿革不可复考隋唐以後惟李愬为慈母议服萧希甫为死母追服夫慈母尚议服死母尚追服则凡父母之必制服与在当时之无不服更无论矣近即不然金革重大则恩以义掩所由来久自今伊始或临军或在汛宜起复者必令统之者如将军提督辈题令夺情则方许起复否则如文臣一体守制且即其守制者亦必新旧交代明白始听去若身有公事若部军押仗旗官转餫诸务非事竣不行则庶几忠孝两全恩义各得古所称弁絰从事不减苴麻者此之谓与谨议
拟北郊配位尊西向议【康熙二十四年太常卿疏奏现行事典中方泽坛位北向而三祖配位仍以东设西向为一配近南西设东向为二配近南又东设西向为三配近北于是从坛四位五岳五镇以次分设亦始于西向而讫于东向是穆昭右左不无未安奉旨下议时翰林院掌院已有专议某以为仍行旧事不宜更易拟议如左】
议见经集卷
拟丧制以日易月议【康熙二十六年十二月恭逢太皇太后上宾皇上特谕行三年丧持服二十七月且独行宫中不令臣民持服下诸王大臣各官集议】
【臣】请急在籍未读全
谕且原无议礼之责即本衙门同官亦未尝私相谘决以备采择特【臣】闻诸臣所奏援古证今执为不可就其说非不甚善然尚有未竟其义者按三年之丧古皆三十六月自汉文遗令以日易月遂改为三十六日其令中所云大红十五日小红十四日纎七日谓持大功之服十五日小功之服十四日禅七日合之则三十六日故翟方进为丞相遭继母忧亦三十六日而後除服应劭所谓三年者三十六月当易以三十六日是也嗣後魏晋唐宋皆遵其制则宜皆遵其月日然不知何故又有二十五日二十七日十三日之异如後唐庄宗三日改惨十三日除服此为太简而班固王肃皆有二十五日之说故王彪之谓三年丧止二十五月即改日亦当十三日而练二十五日而除服以致唐张柬之谓古制惟二十五日反以王元感所争三十六日为谬独顔师古主郑康成王淮之说谓当以二十七月改二十七日而于是着为功令三日听政十三日小祥二十五日大祥二十七日除服则自唐迄今未之有改惟宋制小异仁宗英宗皆二十七月释服然犹七日入临至七七而止至于即吉则临朝释服而宫中不然故世谓汉景以後其不以日易月者惟北魏文帝北周武帝二人而实则有宋二宗能阴持其服较之魏周之终丧者更有通变此
皇上孝思所极不得已而出乎此虽曲折苦心未尝欲效夫二宗之所为而迹偶类之而不之顾也第不知三代以前人君之居丧果属何等即或谓三年通丧不指持服谅阴之制与心丧同又或谓既葬除服多至七月卒哭致事不越百日则易日之制自古有然而究之诸儒臆说不可为据盖三代以前天子丧礼原无成说周公着仪礼但有士丧礼而无天子诸侯之礼故周礼有五二曰凶礼而唐初诸臣以为天子凶问非臣下所宜定因删去国恤一篇而于是易日诸文益无可考矣皇上纯孝性成超越前代其于礼文尤复淹贯惟恐三年终制则上下均服有妨民业而一人独持又失臣道诚有如傅元裴秀魏舒杜预所云故稍更其说以为既非同持又非独服则二者之病宜皆无有因有宫中隂行之说而羣臣复引裴傅之所言而又争之宜乎皇上之坚执不许也【臣】以为三年终丧不可行于外朝者皆不必言而即其隂行宫中者而试思之夫所谓卒哭而复王事者正谓王者之亲视事也庸常之主名为视事而实同居摄是以持服宫中皆得以隐閟自行鲜拘碍耳我
皇上宵衣旰食何事不经于
宸历而内凶外吉势有不可夫国之大事在祀祀与丧不竝行也世主端居宫中未尝亲飨六祈九祭不戒禁籞故吉凶内外可以互举
皇上明禋昭事亲捧祼鬯浸假大祀中祀礼当斋戒而其所斋处正在宫中一如汉之所谓斋房唐之所称斋大同殿者其间明衣礼帔应絶缟素则其所谓散斋四日致斋三日者于此七日中将易服而後以斋乎抑即以齐疏入斋宫也况臣下私忌不得与祭故卢迈摄祠但处期功之丧即听还舍以为飨德絶所忌也今在庭期功尽斥陪祀而一人之主鬯者升坛吿至甫改忧服何以飨德且朝会甚重世主经时经月祗一御门而大朝则旷然未之举也
皇上每日御门经旬莅殿则当鷄人三号之际彩仗陈庭鸾驭与百兽齐列阙下羣臣方黼裳待漏鱼贯而进而当其时宫中尚栾栾高处其所间隔者祗此重门而忻惨异致诸臣纵无道岂敢自安况更衣而出足未离阖而鼓钟噌既已先闻不俄顷间而中和之乐作于上丹陛之乐作于下则耳之所受与身之所被何不伦也况夫饮食宴飨赏功劝善廷臣加饍重译劳酺其间赐衣锡彩授筵陈鼎或在北宫或行西苑皆非宫中所能避者故臣谓三年终制三代可行而
今日必不可行以为幅员之广陿君国之分合政治之烦简有不同也若宫中行服则世主可行而尧舜必不可行则以
皇上即尧舜其亲政亲事与世主之所为亲政事者断有别也然则以日易月使尧舜在今日亦未有不若是者【臣】管见无状不知进退但据臆所及而陈之如此【臣】昧死顿首谨议
湘湖私筑跨水横塘补议【康熙二十八年八月湖民孙氏私筑一堤西至至湖岭东至窰里吴横跨湖面水利衙报县申府府发公议】
湘湖灌田一县之国课九乡之民命均赖之自明初迄今着为令甲载在志典并无许丝毫增损诚重之也顷者湖民孙氏擅为筑堤以截湖水蒙发公议尔时某在会城调治痹疾原不曾与然渐查东城旧宅亦并无隂阳生到门相传豪党贿赂阻抑甚为可怪夫以湖之利害关系重大在当事先贤则有杨顾张赵为之主持在乡官先贤则有魏文靖张尚书辈为之恢复岂有身列荐绅实生其地而漠然不相闻者然且奸邪衆多反驾党论以为公呈其为黑白尤宜早辨此所以扶病捉笔急为补议者也按此堤之筑否百可一第所否者祗云非制而可之者妄谓无碍故纷纷耳愚谓是举有四害有五不可何谓四害按湘湖之水通管九乡田一十四万六千八百六十八亩每亩止得水六丝八忽一抄水面多寡所争在毫厘之间故凡放水时即湖外之竹笱土埂皆令撤去以为截一笱则阻水三寸截一埂则阻水九寸今公然蔽湖而截之则九寸之水势必加倍其害一也湖之有跨湖桥也即湖民先辈孙学思强筑之者尔时当事乡官不与之争以为湖有上下上湖南泄下湖北泄彼此可分而桥适当分界之间似乎无患然而筑桥之後父老痛恨切齿至今尝为謡曰孙学思筑湖堤湖堤长害九乡盖以一湖虽分上下而上湖为孙氏淘土塼埴其水深下湖为葑茭年远壅积其水浅以浅身倒注之水而又横堤以截之则下湖之水咽而难泄况堤之又堤是一埂之阻将不止九寸而下湖水常少上湖水常多其害二也放水则例惟恐偏枯故凡为湖纳粮之田当按其时候均其缓急以便赢缩旧制下湖之水分为数等如第三放东斗门溉昭名由化等乡得水七厘二毫一丝一忽放二十一时六刻止第二放金二穴溉夏孝寺庄等村得水一厘三毫二忽放三时一刻止夫开放之时如此其促而出堤之水如此其缓则不特下湖上湖水有多寡而即下湖之中其时刻多者尚可望堤内之水纡徐而下若三时一刻而即行闸止则水未出堤而湖口之防已闭矣将见得利之田竟成虚受其害三也且水流则葑草不生前此下湖之葑以跨湖一截致之今又加一截则渟蓄不行葑与土胶而孙氏复取埴于湖如淘濬然淘濬右涵则葑土左露窞污所止既鲜潆洄而奔注不能即反生轇輵又况秋前推草秋後放水孙吴二姓皆互立竹签以为界限彼此盘沍使其阏处不得竟泄迟久不疏遂为平地其害四也且夫孙吴之为害也自明初以来历历可指在洪宣时有吴子信之害在成弘时有孙全吴瓒之害在正嘉时有孙肇五之害初则文靖淸之既则何御史清之又既则张尚书淸之然且御史父子以身为殉其祸烈如此今其族富其丁繁沿湖而居易为侵蚀稍一疎纵奸占百出不可者一旧制湖址以金线为界一交靑土皆为湖身而今则孙氏竟住于青土之中豢鱼畜鳬种荷采芰已非一所稍欠者无倚傍耳一有堤可倚则以渔以佃渐次成势不可者二且恶不可长也涓涓不絶将成江河其言甚可鉴也此湖利弊自嘉靖以後平安至今乱法一形将酿大患据水利报文已称石岩诸处竟有效尤相继起者此变乱之兆不可者三况湖豪奸宄不测而又加之以势家大族有风水于湖中者隂为指使而阳竟助之如驾为公呈之杨氏蔡氏皆风水家也湖中两山无非坟墓此端一开将东圈西锸无賸地矣不可者四况中尊至公洞析水利而郡尊甫莅即有非常之誉起于四境此真东南幸逢之一会岂可使贤守贤令相际之时而旧章之变自今日始不可者五具此四害五不可其宜存宜废宜筑宜毁当事荐绅必有能辨之者若夫专擅之罪变制之罚旧有定例未敢擅及兹但补申臆议以俟裁择某月某日
西河集卷七

[book_title]卷八
钦定四库全书
西河集卷八
翰林院检讨毛奇龄撰
议【三】
请罢修三江闸议【三江闸者山隂会稽萧山泄水闸也三县多水患前朝绍兴府太守汤公造闸三江口以泄水于海名三江闸】
【康熙四十七年山隂居民有无赖者妄言闸座将圮不经改修必有坍崩塌之害遂估计修费需银一万三千五百八十六两有奇分????三县三县大惊本府上之督抚两台发藩宪勘验且下宪票关请三县乡官会议】
月日关到以三江闸改修等事蒙两台发勘敕藩宪亲诣闸所勘验应否其合行合止诸一切事宜自具验状何庸下议乃犹发宪票仰山隂县关请俯询忝在治末安敢不略伸管见以上副上宪急切为民至意愚窃以为三江一闸关系极大其应修与否似未可妄下断语而愚则断曰此不必修且必不可修何也大抵地方最要在兴利除弊然必有利始兴有弊始除若无利而求利原无弊而指为弊是揠禾作芸剜白肉而使疗疮鲜有不大偾乃事者绍兴本泽国以古越千巗万壑之水而山隂会稽萧山三县当之无尾闾去水则巨浸滔天所以前朝嘉靖十七年绍兴守成都汤公相度形势建闸於三江之口北临海门以专司泄水其闸高三丈三尺径长四十六丈列二十八洞以上应周天列宿於以救三县民田数百万亩迄於今相距约二百年然而闸座巍然如长虹亘天一若有神物护持其间凡各洞各柱并无有纎毫倾仄而忽报将圮动言改修是狂夫也故曰不必也夫不必修即不可修然而又曰必不可修者从来有坏始有修今不坏而称修不合因变为改修且名彻底改修顾改修则万万不可崇伯筑金堤尚不可改未有大禹凿龙门疏积石而可改疏改凿者向在史舘见汤公建闸明载之循吏传中当公生时其父布政公命名绍恩一似当有恩于吾绍者斯已奇矣及守绍而晋谒禹庙则山川林麓如熟识者故方其建闸曾凿山根叱海潮犁壅沙十余里驱江豚水虫出之下洋然後伐大石运大木收苖山之材与羊山硊磈以门以揵凡于梭礅剡砫牝牡衔结必和糜烹秫熔金冶铁以浇灌其中此其神力为何如者而大言可改是犹拆已补之天而改立天柱虽娲皇复生势必不能万一为民心切当事误听或偶涉轻举以?挠乱成蹟则三县鱼鼈谁任其咎然且私估修费限一万三千五百有奇考府志汤公造费祗六千三百有奇虽汤公神功原难测度顾未有修费而其数反加于创造至一倍半者愚故曰必不可修也以展转商之而有不可也可断也乃既罢改修安用小修据其立说不过以闸底岁久不无渗漏为辞此又大谬不然者按三江之为闸也司泄不司蓄宜通不宜塞故闸之利害祗在剡其柱削其槛以利奔泻而罅漏之害不与焉乃议修不得搜及罅漏必以为天堑之险伤于蝼蚁一隙虽微恐积渐之至或有妨闸座云耳殊不知闸工研密其礲石辏合虽不如天衣一片紽緎尽冺然牝牡交噬为力甚钜其绾结之处纵有离迹亦千牛莫掣是以啓闭旧法但勒五字于石牌而树之水中每露可闭字则二十八洞循次下牐然而牐隙漏水流离四垂即闸傍石豁亦有从而溲漱者以视闸底之小隙何止十倍乃昼夜淋沥而究无所患以为渗漏涓滴原不足以撼如山如岳之闸况罅在水底则内外两水相持不流即遇泌沸亦水势无力此虽沙砾作底犹疏泐所不及俨然磊磈何所穿穴杞人纵有云不足虑也无已则或曰旱暵岂无害而实又不然从来藴隆之咎不关水闸何况闸底故山隂有两闸麻溪上闸所以救旱可仰接上流之水而三江下闸则祗得救涝苟闸可见底则牌字尽露内河龟坼必不能以山川涤涤责此石罅所以闸傍父老谓闸原有罅然自建闸以来约一百七十余年从无有以闸底漏水伤禾稼成暵灾者乃愚即以目前论计议修所始在四十七年十月历今四十九年九月已及两年即此两年间去年夏旱今年秋涝涝固勿论而即以旱言在呼雩祷雨时虽闸罅未露而去底不远假使渗漏足患则不涂不塞何难以涓涓不检竟成大甾而两年旱涝并鲜低仰则是石罅无所关而区区渗漏总无事修补而勿烦顾忌有明验矣又况海口沙高流不尽出但苦咽而不苦豁故民謡曰三江咽民口絶三江豁民口活今涂罅修法则直与汤公犁沙民谣苦咽之说两两相反又且涂罅无益旧朝曾捐修不知何法若近年姚宦捐赀修补则乡人相传亦曾链羊毛石灰墁诸砫隙然不期月而罅豁如故前车足鉴也愚故曰此闸无大修并无小修此非故为是妄言也有验之者也然则必无有修之者乎曰圮则修之愚之言此正以待夫後此之修之者也可断也
夫既不大修复不改修业经前任制府暨藩宪勘验明白早置不议即礅傍漏水亦有验看谓闸座闸礅俱系坚固并无丝毫损坏诸语是闸有漏水亦无患害况并不损坏何处着漏此亦不必再议者乃自四十七年迄今五载府主据山隂县详必谓闸底岁久不无石罅宜筑坝戽涸露底涂隙为修法以致制宪范公委曲商量仿治河故事倡逐洞捱修之法用排桩板障贴闸洞而钉之水中于以戽板水而窥底罅则事逸功倍然且爱民迫切惟恐失此不修必致他日重议改修反伤民力是以屡经督催而不谓府主因循既不遵依又不回缴祗筑舍数年而仍未决也愚谓闸洞之底断无石罅者闸本依山足为门限明明有石骨横亘水底石骨岂有罅即或闸洞分甃或另有削平磐石仰受闸版然亦不能罅使直罅耶则黄泉非受漏之所横罅耶平石安能有横石横漏之理无已则仍指之闸礅之石而闸礅不损在宪勘有明验矣且闸礅非闸底也是闸底必无罅即罅亦无关闸座所应直吿之大宪无烦顾虑者况大宪修法专为底罅底罅无虑则自可稍缓且此中亦自有可商者宪法不明云贴闸上下用排桩板障钉水中乎向使此地水底如荆扬涂泥楗竹可下则不论贴闸离闸皆能受桩板以立根脚无如闸底山足总是石骨即或山足不齐亦大抵石多土少石不受桩则桩不能以竪板板不入土则板不能以截水今此桩板实有不能入土者即使离闸下桩可避山足而沙中确石所在都有石苟碍板即如拳之石皆足为梗何况硗确且欲窥底罅则贴闸之桩究所难免是桩板钉水历揆之此地而有未协也凡此利弊在当事奉行者宜采择衆议直陈以可行不可行之故则大宪虚公定无我见而乃故作蒙昧姑置不理迄于今秋霖绵邈内水洋溢忽山隂关到择日兴工已估值一万余两三县公????应徵萧山民钱三千余两付司事听用县民大駴实不知是上宪行文抑府主新檄正丐集议而署县以他事无暇方迁延间会风大发巗壑震动内河既?洞而海潮外撼三县民田百万亩悉没水底虽开闸二十八洞通身泄泻无救陷溺赖江豚肆扰萧山北海塘与山隂瓜沥塘尽崩于水初犹内水与外潮相持而既而潮退则泄口既濶而内河之水随之而泻夫然後民田稍露屋庐无恙则是此闸止司泄并不司蓄止宜去水断不宜留水历有成验浸假此时此日无两塘之崩则虽凿二十八洞洞洞拆裂亦丝毫无用而乃司事者尚欲征民钱一万涸溟海之波露东洋之底以窥此径尺径寸之石罅此愚所以大声疾呼虽身丛怨尤而不敢狥也今海塘未筑而丈五河塘又崩内水尽退势必有重檄修闸者因不惮扶病亟成此议以为後来司事者备一省览某日某议
辨定嘉靖大礼议
【此辨之史舘中者文载经集卷又一议上总裁官者文载札子卷兹不复録】
何御史孝子祠主复位议
【重建德惠祠升复二何公原位集议文载本録卷兹不再録】
请定勲贤祠产典守公议【绍兴府合府乡绅会稿】
杭州勲贤祠者王阳明先生敕赐祠也祠在正阳门外玉龙山颠旧为南齐天真禅院废地而祠址因之故初名精舍又名天真书院万历七年廷臣议毁天下精舍书院祠已在毁中暨十二年巡按御史范鸣谦同先生门人侍郎黄绾疏请复祠而上许之是年诏从祀孔庙而复祀之疏适与相值因特赐祠额名曰勲贤然且春秋二仲敕杭州府帅府佐及两县诣祠行事惟恐上丁祀孔庙必致委摄复改定中丁祀祠相传先生亡後其祠祀与书院合不下四百余所半属官祭而是祠为最真盛典也先生门人揭阳薛侃以行人出都与邹侍郎守益王参政臣诸同门创建是祠原多置祠田作经久计至是门人萧廪适巡抚两浙复有助费除造祠外共置祠田二百余亩皆勒石载志历垂至今已百余年矣特是祠志残缺典守之人不能一定祗就志查核大抵祠中置守祠僧一人或合徒仆不过三人立主教生一人使之讲学而主接四方来游之宾客且可授徒其中然身不过一人而以典祠校官领之典祠校官者钱塘学斋之训导师也明代学斋不一师或推在官一人借名典祠虽身不居祠而管领祠事于是祠田岁租皆典祠校官按田亩收之除完正供外一切储祠中且报其数于钱塘县长吏使登簿记然後将祠中经费勒定十项曰国课曰祭祀曰修葺曰礼宾曰典籍曰馆饩曰典祠禄米曰主教禄米曰守僧禄米曰优後路费凡此十项遇有关支则守僧出禀吿典籍官支给办用如当祭祀则于祭前数日守僧禀请典祠支领额银若干一送钱塘县供办官祭一留本祠供办私祭主教者核实登记他项亦然当是时先生秪一子袭爵无暇守祠且其家虽贫然爵廕禄米亦复岁入二千石无庸觊觎祠米又且经制严切即优後一项遇有子孙渡江助祭亦秪许给路费二两其云王氏子孙不得干预虽语无所考然亦不必干预也但时移事易屡经迁变在
鼎革初袭爵王先通既已家替身死秪一子业耀又远戍塞外祠僧虽如故而典祠主教俱已不设祠中田产半被侵占从前祠局至是尽变逮顺治八年始有袭爵先通之从弟先遴渡江清理祠事尔时尚有守僧住祠故先遴虽本支犹借住其族甥黑桥头郑斌然家奈先遴孤身而斌然父子素号险谲且工刀笔遂毁匿祠志隂构佃户金汝梅雷声一等隐田诡佃瓜分祠产既而借协理名色父子一齐改姓王氏父曰王贻元子曰王谋焜于顺治十五年匄钱塘县慕公详奉院批一应田租除正供外总归守祠作禋祀修葺之用于是竟废守僧而郑氏之子俨然守祠作典祠管领而祠局至此则又一大变矣康熙八年袭爵王先通之子业耀戍塞外者遵
恩赦还乡依栖祠间真正嫡裔反与郑氏父子倒作主客而不得要领且无一人相助者睁睁两目无可如何乃有萧山王士雄今讼词称王士荣者刻字杭州得旧祠志一本搜见根柢与业耀密谋恢复犹隐忍不即发捱延至康熙三十三年值绍兴府李公移任杭州素知其事始据词详批王谋焜既非文成公嫡裔假借祠生侵蚀祠产以致先贤祠宇委之草莽应责逐出祠其佃户金汝梅等所佃占之田着勒限严追归给而强抗占住复至三十九年业耀乃指名仍吿钱塘县王公府主石公臬宪于公学宪姜公执法追比始得稍稍清还且又迟至四十一年业耀身死孤子王贻枢收归祠户虽十分之产仅追六七而祠局之变至此稍定乃不意杭绅何包两君合近祠士民数十人羣起而攻之不许王氏守祠吿府吿县吿学师吿学宪其毅然兴师不知何意顾其措词则有大可疑者据云旧志所载虽王氏子孙不得干预收掌查旧志并无此语说者谓志原有中离子云薛王二氏无预田事盖指薛侃王臣言并不指勲贤王氏予谓此语有无不足深辨纵有是语亦为前朝言之而今大不然从来典制沿革动关时世前朝祠局自万历十二年起至崇祯十七年止共六十一年其时有守祠之僧有主教之生而又设典祠一官以管领之故子孙不得干预彼一时也今
开国以来自顺治三年起至今康熙五十年共六十五年既无典祠之官与主教之生而守祠之僧亦且不设子孙不收掌谁为收掌然且收掌已六十年由王先遴起至王贻元王谋焜而後继之以王业耀及子王贻枢凡王氏收掌已经五易而犹曰不许王氏干预收掌此是何说况此五收掌间有大须分辨者计先後五人惟业耀贻枢为袭爵嫡裔先遴为傍支余即他姓及佃户矣先遴收七年他姓及佃户收五十六年贻枢嫡裔所收止九年耳近祠绅衿有志清理而于五十六年间目击分占之他姓佃户并嘿然不出一词而独于嫡裔王业耀贻枢父子祠米方入口遽欲起而扼其吭是何刻于待真王氏而偏厚于待他姓佃户可疑一也又云其祠田应令良民当官承佃每亩纳租四钱按此祠田系勲贤门人合钱私买之户田非官田官地可以尽人承佃者况祠志明云祠田若干岁入租若干岁入者入之祠非入之官也且其租或米或银不尽纳银也况按亩科租自有常制什一九一不甚相远诚不知官租四钱之说出自何书据自何典昉自何代何年则例及查其他词又云学田纳租四钱毋论民田执业非学田可比即遍考学田纳租亦无如此数者此说一行将见执业之田业主二十取四而佃者反得二十之十六势必将此四分并归之良民而後已可疑二也又云王氏刻剥佃户每亩取租米一石私造大斗比官斛加一斗原田十分为一亩王氏出租止八分为一亩勒令租户拆卖房屋幷卖妻女偿旧租观此则荒唐之甚从来每亩收一石此科租恒例即祠志成字号田亦多勒定如此数者大抵稍重石一稍轻九斗惟一石为平赋未有收租每亩一石而九年之间遂至拆房屋卖男女此吿讦谁耸恶态恐非吾辈所宜言况业主佃人比之交易皆必两下相情愿者倘有不惬何难辞去不佃而乃留恋九年至栖身无所骨肉离散而犹然不已无此情理又况私造大斗吾不得知若减田丈尺则祠田区画俱有勒定坵亩成数何处增减比如祠志载坐松关内田二十七亩一分可能减一分乎坊前圩田四亩九分可能增一分乎此则无庸置辨者可疑三也乃其大题则以驱王士荣清勲贤支????为词夫清支????与定典守原属两事清支????者是助王氏之事定典守者是攻王氏之事今欲定典守使王氏子孙不得守祠管田而其词则又曰刋匠冒裔踞产蚀租是以踞产攻王贻枢而借冒裔以攻之反似助贻枢而救勲贤是巧于谋攻者也夫业耀之有王士荣犹先遴之有郑斌然也王氏孤苦不幸而两藉人相助诚亦可痛但郑氏簒窃已成佃占已久而士荣则正夺簒窃而清佃占有功无罪且身不住祠而一切祠务尽归贻枢与郑相反必欲善後不过匄诸公祖父母禁其管理祠务以杜将来则他可无虑今诸君于士荣则必攻讨之似欲寝其皮而食其肉而于郑氏则反引进之谓勲贤祠生王贻元王谋焜素知士荣冒裔可使作证一若士荣清佃占而深恶之贻元谋焜则合佃通占而巧借以引进之张留侯始终为佃可疑四也且贻元谋焜勲贤之讐大不当引进者也据谋焜贴词以身非王氏必欲灭王氏而後已初责先通业耀不知天命似先通死有余辜业耀不当赦归者继谓士荣汚秽中冓查士荣自有妻孥别住他所而贻枢兄弟孤儿稚子贫不能娶何处汚秽而终则请改勲贤祠为万夀亭夫溥天之下莫非王土果请建亭何地不可乃堂堂
天子皇皇
万夀无端而献此残祠废寺之一椽以当嵩祝则不敬莫大乎是为此说者其罪当诛而身为士大夫反引进之而使之贴状可疑五也且即诸佃亦不宜引进者也前此奸佃金汝梅等强占祠田约五十年历诸公祖父母前後力追始还十七今创痛未苏且累年赖租吿理莫救而忽复引而进之使之贴状试问此举为勲贤乎为奸佃乎上有苍天下有夷齐人苟有心当亦自省乃以旧时奸佃原案有名之八人如金汝梅雷声一等合之欠租新佃吿理在官之十一人如华茂高王廷爵等一齐螽起即微绅衿帅先任其驱斥亦足以横行天下而诸君复引进之可疑六也凡此六疑总归一理盖理至而情与法亦并至焉今此所争不过为勲贤祠产定典守耳若以情言之则以勲贤门人置勲贤祠产即执涂人而问曰此勲贤产也当属勲贤後人守之乎抑他人乎必曰勲贤後人又问曰此王氏祠也当王氏子孙守之乎抑他姓乎亦必曰王氏子孙此情也乃以理断之则前此李公判词有云夫理缘情起事以世殊昔者祠事之方盛也有典祠之官有守祠之僧有主教之人有四方来学之贤士大夫而今皆无之秪此??裔孙当春秋霜露之时少伸此木本水源之感揆之于理最为切当而犹曰非其任大无理矣善哉仁人之言此不特勲贤子孙当世世铭勒即後贤更断亦孰有渝于是者兹幸大宪大公祖父母皆人伦之主名教之宗星聚而萃于一方勲贤存毁决于此日惟愿大赐鉴察仰体前哲俯怜孤裔审定典守且为召佃收租立一经久不坏之良法永传碑碣勲贤幸甚名教幸甚某等忝厠绅末敢直言无隐伸此末议临议惶悚
西河集卷八

[book_title]卷九
钦定四库全书
西河集卷九
翰林院检讨毛奇龄撰
杭州治火议
杭州多火灾岁必数发发必延数里且有蹈火以死者予僦杭之前一年相传自盐桥至羊市纵横十余里其为家约六万有余死者若干人予虽未亲见顾燋烂犹在目也乃不数年而自孩儿巷至菜市东街与前略相等予所僦住房已亲见入烟焰中其他则时发时熄不可胜计以询居人即中年者亦必答曰予生若干次矣其最徼幸可喜亦必树一指曰惭愧已一次矣从未有云无有者顷者黄中堂门楼偶不戒而五人齐死一楼不得下踰日而藩司东街又复延熳里许焚烧数百家又踰日而太平门外忽燻焰蔽天不知所究竟今则褚堂上下复炎炎矣何以致此
或曰此天象也前汉天文志谓吴越分野在戍而太初历法以太岁出戌当房心之间心者火也又吴楚之疆候荧惑占鸟衔荧惑火宿而鸟衔为南方鹑火之首凡此者皆主多火而予独曰否夫既曰吴楚吴越则当及楚越两地楚疆跨荆扬之间而东南百越远界岭徼未尝限一吴郡也且即此吴郡而南极富春北踰江淮为地甚广乃区区以杭州一城当之其可通乎
或曰此地理也郡南凤皇山蜿蜒南峙南属离方以离方之龙而冲城而入焉得无火然而亦非是者尝考浙河左右其自新安以南太末以东凡在山县多有离龙南起排闉抵治者然未闻有灾害也且此凤皇山非离龙也其山在正阳门西清波门南以卦位言之则为西南之坤土以大衍五行言之则为天九成金之坤金土龙金龙皆非离龙故予郡西南有鲍郎山土龙入城而予邑正西则直有西山金龙横撞其右未尝碍也於是无所归咎有议开火巷者谓曩时每街必有火巷间截之今多为民间侵佃以致堙塞火患之多实由于此则试思火巷之广孰如大街大街广六丈有余尚不能截火而谓数尺之巷能截之乎且火之炽灭全不系街之寡多与巷之广狭苏州阊门扬州埂子祗一街耳然且两距相望连手可接而皆终古无火患何与更有归咎于六井之不开者谓唐时李泌为刺史特开六大井为浇火之藉今六井久塞无由灌救则杭州城寛延袤若干必非六井所能济且比户有井绠缶之功不能急升即旧时当事敕每家门首贮水一缸而车薪杯水毫无所用甚至西洋水车飞洒空际而并不及火翻致车毂盆盎填梗道路寥寥六水洼将安用之若云水可厌火则西湖一大水与全城首尾然且三门引气一牐通流尚不能厌而谓六井能厌之此妇孺之语也然则如何
夫火不自致必有所以致之者尝疑失火塘报各省无有独杭城则屡见报文下此惟湖之汉口偶有报延烧至数千家者则必杭之房与汉口之屋有异于他而备查两地则汉口专用竹而杭则兼用竹木自基壂以至梁欐栋柱櫋櫩无非木也而且以木为墙障以竹为瓦荐壁夹凡户牖之间牖用?槅而半墉承牖又复以板与竹夹为之间或护牖以笆护墉以篱层层裹饰非竹则木然且单房少而重屋多两重架格犹复接木楹于轩宇之上名曰晒台计一室所用其为塼埴之工者祗瓦棱数片耳又且市?儥闠多接飞檐桥梁巷门每通复阁鳞排栉比了无罅隙夫以满城灯火百万家烟爨原足比沃焦之山象郁收之穴而且上下四旁无非竹木既已埋身在烈坑中矣加之侩贩营业多以炊煮蒸熬燻焙烧炙为生计而贫民昼苦趂逐往多夜作诸凡治机丝煆金锡皆通夕不寐又且俗尚苟偷大抵箕笼厝火竹檠点灯暑则燃蚊烟寒则烘草荐无非硝炭而况俗尚释老合乡礼斗聨棚诵经焚香烧烛沿宵累旦【此风在当事尤宜禁革】又何一非致火者
考春秋宋郑火灾梓慎曰木即火也宋太皡之墟郑祝融之墟皆火房也夫太皥以木德王祝融以火德王而皆称火房则以木者实火之所由生也是以震本木也非火也而一构乎离则以震雷生离火而离反足以灭震如晋献嫁女于秦穆而秦伯伐晋反获晋侯于韩原当时晋史占之者谓归妹之暌以雷泽而变为火泽为雷为火为嬴败姬以震本木质而具雷火之性虽生火而反为火灭比晋虽嫁女而反即以女而害其母家盖明言夫木之必当召火祸也
是以治火之法先计向迩後计扑灭向迩谓向而近之也扑灭者扑使灭也惟可向迩然後可扑灭否则近且不能何有于扑故盘庚迁殷有云若火之燎于原不可向迩其犹可扑灭谓原田草火其势卑小虽不可近犹可信手扑灭之若房室炎上则五行志云及滥灾既起焚宗庙烧宫室虽兴师动衆不能救也亦以宫室宗庙多用木饰一经炎上则木火难近而必不能救盖诸火无威而木火有威冶工聚火而铸用木骸【即炭】而不用木则虽金铁销铄而执工者得近之何则以无威也祝嘏焚明币于庭纸钱锡镪皆可指拨而及毁灵座【杭俗以木主藏木室祀寝三年谓之灵座深合古礼反主于寝之义】为木无几然而寻丈之外各环向而不得前何则以威着也今以木火而及屋则威着已极近且不能而欲施手足之烈难矣
然且闤闠连绵左房未烬而右室已爇木中之火以外热而炙于其里往往火所未及而木先出烟以外火与内火两相煏也如此则烂熳无已时矣故春秋有书灾有书火者其书凌室灾则天灾也夫凌室本冰室而犹有火此其所为天也其书成周宣榭火则人火也夫有木曰榭在尔雅已明言之既称有木而犹欲其无火得乎此人为之也故左传曰天火曰灾人火曰火然则杭州之火人火矣
若夫房则不然古作室之工多用陶埴?甃以衔木自栋梁榱桷以外皆取瓴甋墁附之考工记称为瓦屋今称为房凡宫室之墙壁屏蔽以及庭涂堂壂无用木者如梓材云既勤垣墉惟其涂塈茨谓合苫土以墁之则外墙不用木仪礼士适寝居北墉下注土墙曰墉则内墙不用木庄子凿坏而遁坏者土壁也则房壁不用木毛诗中唐有甓谓甃中庭以也则庭涂不用木广雅堂以堙壂唐史北厅以花甎甃地谓堂址也则堂壂不用木说文屏障谓之坫礼记反坫在两楹之间谓以作屏蔽以土作楹台也则屏与楹总不用木若左传云圬人以时塓舘宫室夫舘与宫室其宜时葺者何限乃不戒木斵而戒圬塓则土之胜木久矣是以寝庙藏主则并朾柱亦去之春秋谓之宗祏即石堂也太史藏典籍则并梁欐榱栋皆去之周礼序谓之岩屋即石室也若夫毛诗之缩版以载谓以版筑土非用版也秦风之在其板屋谓西戎地寒瓦冻易裂或以板代瓦非谓中国之屋可以木板作墙壁也
盖中国屋制四海一辙北土南俱足御火他不具论即以予郡言之凡造屋者以复为垣单为壁厚为壂薄为荐一室之中惟栋梁椽柱是木耳他皆也脱或不戒则栋间于墙柱间于壁梁与椽各间于瓦荐凡木火所向?灰瓦确皆足以抗之而火不成势火不成势则救者可近救者可近则此屋之火不能热彼屋之木即任其自焚亦不过数间止耳古有云雨衣易漏易之以瓦则不漏今木屋易火易之以则不火此非理之至明而事之易晓者乎尝记予里居竈门失火俗以草代薪原易蔓延且司爨者又稚婢也乃草烬而屋并无恙则以竈门向屋隅两面正侧皆所燋烂者独椽柱耳盖房之可恃如此
然而习俗相沿其来已久庸人狃于故常而惮于更革即一二有识者或痛思改作稍知求一劳永逸之计而寡不敌衆一室之砖不能抗万间之木是必藉当事大力留心民瘼以一切之法严行之其已成者勿论已但新被灾之地则必大张示谕并敇该图里总勒买块且立唤绍兴工匠使另为制造不得因仍旧习私用竹木违者以非法处之并拆其所造屋则以渐移易庶几有济夫开河大工筑万雉而建二十台城于其问亦岂细役乃前此赵大中丞毅然行之而官不糜费民不骚扰两河十门台高而水深至今望之者曰此赵公城泳之者曰此赵公河也苟当事关心深析利害则一矢口间无兴作无科歛无徵发期会祗假以威神而泽之被已千秋恩之浃且万户矣则亦何惮而不为之
乃阻之者有二说一曰贵而竹木贱也夫杭屋外垣纯用土筑而舂基埋石畚土盖瓦材费不赀所絶无者独耳然且日聚多人一唱三叹邪许声连连计物值工价每纵横寻丈约不下十金有余若丈墙之则空斗复上丈三百块不彀一金而且土工一工可筑数丈墙其工价裁数分耳以十金之墙而以一金零数分当之孰贵孰贱若夫壁则单侧叠寻丈之必不敌寻丈之板之值而苟舍板而用竹则竹木土灰四者齐用杭州土皆贵卖而削筑圬墁诸工并进恐物值工价未必有歉于也夫以一焚而家赀千百尽付烬炭则虽十倍之费犹当痛自袚濯改柯易叶为百年不拔之良策而况工值计较为墙固甚省而为壁亦不费即曰创始实难采办未给或不能顿集诸物而商估趋利如骛稍有微赢则其物无胫而至况埴瓦片多出之过江之湘湖而嘉湖二府亦有陶窑苟能用之则纂纂四来将见草桥螺蛳太平艮山四门外堆垜如丘山物盈则贱岂止易办而已乎
一曰杭州寸金地闤闠稠密竹木占地少而则占地多也是又不然土墙高大者约址占三四尺否亦一二尺墙则高大者四五寸否即三四寸也板壁壁各以寸为度相去不远竹壁则用木朾而编竹夹以墁之合须一寸土灰两面合一寸共二寸则以寸厚之块侧累而上但得寸而无加矣然则不占地亦莫若也是以被灾之地必易房然後积渐次第徐图一辙必使满城皆而後已此固救时良策稍有识者必不以其言为河汉也然而未灾之屋亦当商所以救之之法大抵杭人多赁屋而居屋非已有即屋中什器亦所值无几脱不幸即窜身已耳以故不关痛痒而间有住已屋者又往往以因循忽之故救之者一曰狥火令先立三十家牌以牌中各户轮流为首每首值十日每日早晩则值者至各家呼曰请查火俟其家查看一遍答曰查讫然後至第二家亦如之其法用牌一方横列三十家竪列三十日纵横界之以作格每查讫则于某家格下某日格中覆以朱圈以为他日火罚之案焉
乃不幸失火则杭城多游手人噪聚乘间名为救火实抢火也今且旗丁甚夥马蹄一蹴蹋而其地已糜烂矣故救之者二曰断火巷每三十家中合置两大木先截其街巷之两头而横关之里总报附近官府官府即差役树两牌于两头第许内出不许外入外入者即坐曰抢火许守关者持大棍扑击之死伤此地者竟置勿论至于内出者则各给筹一枝验其运帑或有亲?请入运帑者许持筹者引之验入若有救火辈来则预作标识如盐桥仙林桥各坊义民素有册籍许标识其坊名书于灯而称竿以持之并所携鈎镰绳索救火械仗次第验入毋使溷乱此要领也
若其救法则春秋原有备水器蓄水潦诸事而此地皆无所用惟有撤小屋涂大屋六字则?为切当大抵木火难近扑既不能沟浍鲜少浇又必不得惟撤屋为第一良法量其火之大小以定所撤之远近远踰若干丈近踰若干丈须在官者预立程度以一切行之法在必撤毋许阻挡阻挡者以违法论至事毕则一里内保全之家又量其远近而合钱多寡以偿其所撤屋无偏戾焉若遇大屋则以水泥涂之以水衣布幔之杭俗屋大则墙壁高峻可以堵御否则亦撤之以待更为无失但大屋必属大家其合钱补偿之事可不必耳则三曰撤火屋而救法已无他矣
至于其四则曰严火罚从来起火之家名曰火头其罚甚重今既设狥令则必查其起火者为何牌何户谁狥谁答未狥耶则罪在狥既答而不戒则罪在答虽罪不致死然必重创之以惩其後来考明季火头之罚以锒铛系颈游于十门然後从县解府解道解司至抚院而止每解衙门必责二十箠以为常诚重之也今罚宜仍旧与否或不必然然而严则必然耳
西河集卷九

[book_title]卷十
<集部,别集类,清代,西河集>
钦定四库全书
西河集卷十
翰林院检讨毛奇龄撰
揭子
奉辞徵檄揭子
月日帖子称本府上奉宁绍台分巡道宪照布政司来文凛遵
上谕于康熙十七年月日吏部咨开徵取博学鸿儒以文词卓越才藻瑰丽者
召试擢用备顾问着作之选谬注甡名【徵名系原名奇龄】且令所下县具文敦请伏读事理不胜惶汗夫天下不崇实学于今三百年矣帖括一兴士之厠身进造者率以此为科第之阶空疎揣摩习矣不察
今天子实心右学旁求天下博学能文之士以备顾问以充着作仿古制科例随所荐引
召试擢用此非聪明天亶首出羣物何以得此此虽异世相闻犹踊跃兴起以为难得况身当其时将以亲预其盛事而犹趦趄不前自甘穷老必非人情顾事有未可一概论者夫上以名求下以实应自然之理也奬引过情抜十得五依违之识也夫既求博学则苟聪明不如应奉博记不如张安世一览能通不如杨愔陆倕邢邵夏侯荣皆不可漫应是选而况文章才藻堪备着作谁则如潘陆之荣茂邹枚之敏丽扬雄司马相如之闳达贾谊晁错董仲舒匡衡刘向之昌明博大而况其下之又下者夫无潘陆马扬贾董陆倕邢邵应奉夏侯之人而以应其选是罔上也若以为必无是人而任举一辈以当之则又过自菲薄非所以待天下士也夫尧舜在上夔卨不扬孝武之世难为徐乐今
圣主贤臣呕喩满朝弓旌所至吾必以为有超世特达之资殊尤絶蹟之士可以当殿陛之谘诹临轩之揆策方不惜使者封轺郡县劝驾而漫蔑及甡是使天下笑无人也岂可也哉昔唐宋制科原有宏词博学茂才拔萃诸名而究其所以应之者非疎浅庸劣即荒昧寡学夫是以重其名而未尝不惜其实也岂有皇皇
大廷特诏选士而可仍蹈其辙者且夫孔融之论孝章恐其忧疾韩康之荐隐之俟其毁忘甡贫困之久尝得心疾偶经劳瘁间日便发虽曰驽骀下贱苟足使伯乐一顾可增价十倍然病马弃野筋敝力耗终无所用甡草野学究不知进退冒昧辞谢伏望详察谨此具揭须至揭者
再辞徵檄揭子
节奉院司道府诸台宪檄徵取博学鸿儒以文词卓越才藻瑰丽者列名在按谬注及甡【徵名奇龄】已经扶服辞过具结复去今蒙駮照该县原有博学鸿儒速行延请再及甡名檄下之日纸牌木帖叠促经管顿首顿首甡本无学幼时读贾谊疏数过颇有记忆而旬日忘之家无藏书借读于邑之有书者後且卖旧所贻书以给衣米即易经左传汉书楚词战国文诸书俱不留一卷间借读他史及列代诸有名文集读一过又不得再三读其胷中无学亦已可知若夫才之庸劣则见诸撰述不待问也今诸台谬奬及甡不过谓甡平日曾作诗数章杂文数十首谓可以应
明诏当
昭代盛典夫文无妍丑惟世所好甡文不为世所好其好甡文者则皆其昵甡者也夫昵甡者不足为据今诸台虽未尝昵甡者而及甡则必有昵甡者为之道之夫爱憎之言可稽乎傥诸台谓甡能为文而讥之者谓甡不能何以解之且才藻则实不足也传云上臣以人事君而汉盖勲传谓选贤实所以报国今
圣天子聪明天亶旷览古今而在廷诸臣则又皆陆澄博览王彪多识之选日者
明诏所及曾答一在京故人下讯中但及草野倨侮祗堪曳尾已耳尚未尝以空疎得罪为念近闻
皇上召问精深奥博难于对扬甡生不见两观足不纳阶陛引首局步业已心慴又加之无学揣腹记忆展转溃乱万一
天顔咫尺奏对失错此非细故也夫有才不荐犹狐白而反衣之也荐非其才是驽骀而题之以乘黄也二者皆非所以报国昔者山涛荐士士无轶才然犹有陆亮之误为时所讥吕正献荐多名士然犹以妄荐常秩为终身引过何则荐鹗百不容荐鴞一也况乎茂才无行张勃坐削方正盘辟何武受责其有累举主匪浅也昔者韩退之讥博学宏词试文谓偶一诵之即顔忸怩而心不宁者累月宋杨龟山尝云宏词之试近乎以文字自炫者则是昔有是科即有是弊其举不必当当不必举已非一日然但论文字得失已耳夫文无可凭退之之忸怩安知非取之者之色喜者也独是博学极难即欧阳永叔善为文章犹有同时刘攽日调笑其不读书者谚曰宁荐布棊勿荐卢医盖日者布棊休咎未分故虽谬为荐引而谴无所施今之为试文者稍稍类是若学则如医者之效疾苟荐一不当其谴立见甡少丁贫困中经流离忧劳过度心尝怔忡不特长大问学了无可稽即少时记诵明在心凹每当疾发便暗?瞀贸浃月累日展转怳惚有似狂人今则病且日作矣周官称学古入官孙卿有云儒术诚行则天下大而且富夫儒术之有禆于国有益于政事如是甡虽不肖岂真无志于国家政事之大而迟暮锢疾上之不能如仲尼之对国事千转万变而不穷次之不能如邢邵读书积经史在前限日读竟而无所或遗下之不能如陈烈先生总无记性犹能闭户静坐自观其身心终不使疾痛稠襍之足以漫撄其智虑乃徒以心悸魂扰愔愔翘首之余妄膺劝驾是辱国举也夫既非博学何有鸿儒况鲜才藻兼多疾病伏乞台下俯鉴微衷转文申覆使甡无冒昧赴举之嫌诸上台无举非其人之辠甡伏床把笔荒乱无序息喘待命无任狼狈敢再具揭须至揭者
三辞徵檄揭子
日奉县帖知诸台檄徵不容病辞且不需府县执结案名会请遽行照知此非县文转覆所能达意因敢冒昧顿首直揭台下凡台下之所以坚持绞急不肯甡辞者必以甡之辞为谬漫不可信也夫世亦诚有欲得而故为辞者且夫下士贡身不如避人躁进之有失反不若退让者之有得则辞者或即所以为得之之地故薛戎为李衡所辟三返始应世每称巧于用让而甡则不然甡本汚下依人乞食曾无介行之可以自见又此事虽奉
明诏旁求若渴然究非山林聘召安车束帛之比即强顔固辞无所明节且拔茅连茹荐引满朝旬日之间动累十百即四辈敦趋仍不过一大科赴试举子其见擢与否全未可定忺然就之不为多拂衣去之不为少曹出曹入何关进退若以为必辞而後得则与甡同辞者皆业蒙见许万一甡同在许中不几已失然则甡辞之必无虚假亦可验矣第甡辞如此转文如彼然且台下必持之如是其急者得毋以甡为果其人耶甡幼受书义颇闲帖括其在前朝即能以垂髦之年与老师宿儒争长胶序然而通不过一经试不越七艺穷年矻矻无暇他及又且稍为媮惰则其所为一经者茫然荒落往往临比则第摘其文之可为题者口诵心记是亦苦矣迄於今犹然漫无所成而荏苒逮老至若为文则偶效八家间为序记徒以有类帖括便于剿袭初无博闻强记之能缵圣述明之技可以窥遗书于壁中效河汾之着作乃欲上陈尧禹下引龙卨随五聚之班记三亡之箧是欲驱失明者而使之观策无足者而使之走也夫幽兰在谷人有佩蘅先施匿形里多饰色何则专见者不察也今里中钜儒未蒙见举有同举者反听辞去【时同邑来给事以同举听辞】区区一甡好丑谁辨且台下奬誉喜于溢实昔龎士元人伦海内每所称许必令远过其才而谢朓推孔闓谓此人声名未立不嫌过誉凡此皆昔贤爱才好士勤于长养之意无所或怪第以甡自揣有万万不可应者昔者汉武之世文学济济其时之应贤良诏者每举不下数百然而今所传者一则江都再则平津其在二人之外闻者渐罕今
朝廷方春趣举既秋召试计所荐列合不下二三百人乃其间擢用多至十一少不过十一之半则是进者之数远不及退者之衆然且退之之中其为才与学无一不十倍于甡者况甡又鄙贱无阶于
廷其在京邑足蹟所不到在上无布衣之交在下无回车却扇之雅或夜光相投庶蒙物色以兹沙砾其谁顾之昔刘穆之为丹阳尹有所荐达不纳则不止今再三之凟非所宜然而甡之孱弱又必有不足当丹阳之荐者则其不必妄为连类也明甚又且贫无资用此地去京师三千里一出一入欲如主父偃久留不能如买臣之自将计车以匄口食则又老不可得展转旁皇必至流落夫以专见之贤当过情之奬求之退多进少万不必一得之遇而又泰山孤竹无所依恃裹衣褰裳难还本土恐台下仁爱定不出此况达视其所举台下纵不畏广陵之罚然举不得当有累贤达不可不察也夫学不可以强求病不可以强去凡甡之所以兢兢致辞者一则无学一则有病无学之人谘车所不临多病之门吉士所不顾然且必兢兢如是者诚恐一不见谅则他日
徵书之下重多违复必有以言之不早为今日罪者倘必不然则封轺四出捷者先登
朝廷纵爱贤岂真能载此支离偃蹇之物哉闻之汉代方正之举有以盘辟雅拜为罪者夫形模过度步武过严尚以为罪岂有抱衅床蓐憧憧扰扰啓手足则拜履为艰延视听则聪明未辨体执冰炭心震霆电而可以趣治行劝车驾吿无罪者也要之病于学病于身俱不可举县文病结具在惟藉慈察
公请何孝子崇祀乡贤揭子
某等谨以公请乡贤事具揭台下窃见先朝弘治年间有萧山何御史舜宾之子何竞因恢复本邑湘湖水利显报父讐其孝着于一身其功则在阖邑见今郡县志书暨史馆所存先朝实录彰彰可验不谓乡贤一事尚未举行查先朝县志嘉靖三十六年曾经祠祀尚有宗师毕公知县魏公先後批详及诸生里老等执结存在而其子孙衰微仍就湮没思得邑有先贤而隐晦不彰长吏之过也既以彰显而仍就湮没生其後者之责也窃见先王教孝久着礼传复讐大义已载春秋故齐襄复九世之讐宣圣不以为非梁悦张瑝为父报讐朱子纲目特为表出今孝子遗蹟实存志传先朝朝议原附奬例即古今孝子集凡一百有六人孝子名氏已纪其内而乡贤一事至今未举何以教孝且天下未有孝子而不得当于贤名者也又况先王祀典旧有明文以死勤事则祭于国能扞大患则享于社孝子力复水利父子身殉在国为死勤之祀在民为扞患之祀窃见时俗祀事孔增究其所由实无足纪徒以子孙通籍稍膺宠赉追功上德力有可为或其家本无贵显第赢金钱一经请谒便蒙滥冒凡若此等犹且优优洋洋得以无何有之人生无利于民死无益于国妄自侈大岁时享献公然受之而不以为过岂有德关教化功在人民一邑万族日食其利而乡人尺木反不得预其列者就使其子孙未衰犹当比户比族共为请乞况子孙已亡也窃见台下任持名教力挈纲纪凡读书论世阐微发幽既已见之行事窃以为孝子祀事实关大典苟有吁请宜不使宏功钜德久抑地下敢献孝子事蹟书册并此执揭倘得采取蒭荛即赐施行泽及先进教行後起某等幸甚通邑幸甚顷者
朝廷纂修明史伏见
圣谕煌煌首重孝行太常所载亦尚功德窃闻史舘诸贤已经备搜孝子实蹟?题立传惟此崇祀一事将与国是乡评共垂不腐为此乡官士民等连名具揭须至揭者
请毁私筑湖堤揭子
萧山本泽国而地墝易涸因筑湘湖以溉九乡之田其间开闭有时蓄泄有候刻石则水有尺有寸奏之朝廷着之律令勒之碑版赫赫如也无如湖豪孙姓者聚族而居世为湖患在昔元明之间孙吴二氏占湖为田而永乐间清之随有孙全者复行侵占魏文靖公以尚书致仕亲为恢复越至弘治间孙全吴瓒两家对湖为婚姻共起填湖为陶窰之基文靖门人湖广道御史何公挺身争理致孙吴二姓以贿杀御史于路其孝子何竞为父复雠始奏闻朝廷置孙全于辟清出占田若干坵地若干亩瓦窰房屋无算敕知县杨铎为之勒石此事载弘治十九年孝宗实録并府县志书甚详然犹怙恶不悛又有孙肇五者于正德年间复为筑堤赖何御史门人张尚书公再为扩清然後得复如初是一孙姓之豪占而历成化弘治正德三朝之讼经魏张吏工二尚书暨御史父子以及门生三世死生报复之力始得稍清然犹御史父子饮恨至今其土豪之为害如此及嘉靖年间孙姓有为中书者忽造跨湖桥于湖中以通孙吴二姓往来彼时乡官惩御史之祸不敢出言且以此堤当上湖与下湖之中驾言上湖泄水在南下湖泄水在北而桥为界限不甚为害一时听之实则上湖以淘土陶甓湖洼而浸下湖以葑草壅塞湖浅而碻而桥复为之阻之故至今湫口之水不及石岩九乡不均未尝不痛恨于孙氏为桥之为害也今孙氏以淘湖之利合族巨富而人丁又衆圈水筑塘种荷蓄鱼甚且为陶窑为佛舍渐渐兴占向时令甲凡湖中之土以黄线为界而今则为黄为靑不可复问此正当吁吿伸理大为清复之际而土豪怙恶不吿官不谋衆公然筑堤而横截之则横甚矣所赖当事贤明严敕正法而奸诡百出以二姓之族而驾为九乡以孙氏所造之桥而诈称先贤以两家相通之路而指为通衢以姻娅货赂并坟墓风水之豪党而妄名公举之衆仍不吿县不谋族公然谋议以为可行可怪尤甚第九乡百姓初无公词祗涝湖一乡蒋陈二姓先为具控者以则水有寸大凡竹簿截水则每一竹簿阻水三寸土坊截水则每一土坊阻水九寸涝湖最硗去水九寸则此乡絶水沾溉不及故切肤之呼较衆独先然而衆不继至者非观望也以为当事贤明既能敕法则虽欲譊譊而可不必也乃不意屡发公议而隶不散帖里不知会隂阳生不到门乡官不集议缪以已成不毁朦胧姑且之辞誖谩以覆无论此堤之成为祸不浅而即此行事诡秘神奸百出万一稍遂其意则前此跨湖之筑祗属孙姓犹且驾出多人东支西饰况俨奉批行则自此以後公然官筑矣将见种荷蓄鱼之外或圈或佃为房为亩谁得禁之至于势成则虽两尚书之挽回御史父子之身殉宁有效耶国课安出民命安救以此思之实为寒心况孙吴二姓外实有不肖党恶为风水货赂起见者近闻石岩定山结党窥伺隂具畚锸以几乘隟其存毁之际关系匪浅倘能彻底澄清历查旧志?仿制度一一开复剗其埂塞其穴毁其所侵之窑与舍凡夫种菱者植芡者堆草者鱼者槩行禁絶赦其已往之罪而开以自新之途则去恶务本极为长便即不然而毁其新筑加之以应得之罪则小创大惩亦足补救如故为轻纵茅靡波委养痈酿祸邑虽乏贤哲焉可谓魏何之後必无其人因于补议之余并为此词至于应得罪名则前朝天顺间早有边远充军之例且限日勒令修复如踰限不复罪且加等【详见湘湖水利志】某揭如右
申请覃封俞太孺人旌表事状揭子
某年月日绍兴府属乡官某等敬以山隂县
覃恩敕封骆母俞太孺人事状申请题旌具揭台下窃惟坤仪效顺经授黄裳隂教匡贞史回霜简故闺闱足法西京详子政之书工德可师东海习茂先之训况纬婺不恤而髦特是求在明廷金帛之赐自昔有之即高门表敕之条於今为烈伏见山隂县
覃恩敕封骆母俞太孺人者【生员骆元裕之配原任三原县知县骆复旦之母】生於华胄克秉渊心长自名门夙嫺礼范少称博士尝赓柳絮之吟誉起尚书不藉葛覃之解是以伏生口授罔媿朱唇左妹髫年遂彰彤管然而凤凰既协孔雀是占【十八于归以舅姑宦游依之自出】高堂远宦无容佩帨承欢入庙新嘉那见羮汤伺色倚渭阳之乘马偃南园以读书陇头臼冀敬至携鉏庑下梁鸿亲为举案洎乎鲍宣起挽车之思乐羊成断机之学【孺人曰大人在京宁忘侍养乎】辞雍归省劝过阳城舍养入京戒来欧子於是脱簪就道决意从亲歛袵趋庭始称有妇虽间关万里朱顔黦马足之尘窈窕三河绿絮藉乌啼之月顾其志存定省望断长安心念尊章强投京洛即其妇道之昭岂非君子所罕【以单传寡嗣预为内妾正侧竝孕各举一子】尔廼徵兰燕市燕姞初来馈鲤桑乾桑弧才设东方怜三日之生涂山啓四辰之泣【先生遘疾剔臂罔效】痛柏舟之鼓棹褰繐帷以垂丝纵复刲股和雷子之糜解体效贞妃之木犹且晨星自堕於幕中白日不挥於戈下况翁遭璫难外补沛中夫倚殡宫独留京邸【力请于翁扶榇还葬】营远椟之归乡使灵刍之赴壠鬻紃解珥难以言传苦志穷神岂可名状廼先随徐郡继返长芦誓抚孤儿毅还乡井收先人之遗业僦石池之数椽【潜闭家园课儿力学】红灯夜半书声与织韵齐鸣紫燕春回晓梦共朝云俱尽控着簪於椎髻继晷为膏纽葛襁於斩裾衣婴作饰【及儿就外傅渐博交友】孟氏截流黄之锦陶公剉荐席於床以故过江子弟愿识王恬北地宾朋雅知庾信归月旦於许子之评定声名於伯骞之语苟非朔妇之遗孤那得西平之有子【时先生有弟争产孺人付于不较】矧其推财行孝曲合荆花束緼调争细全瓜蔓凡居家之谨心皆为人所难受故义方内着士博五经笔落中书赋成三礼【三原君献赋初授司刑寻改邑令】骋金台之骏马授仙苑之飞鳬节推新授改例携琴
陛见初辞
特恩赐宴池阳道远王阳犹叱驭来前原上花繁潘岳喜板舆同载华池之清水可饮太白之孤标是方浔阳严阃教不作封鱼京兆有慈亲自多平谳【不意科臣与抚臣互讦间有诖误终致昭雪】即或时隣错节范母起行路之哀究且事至完珠王孙副倚闾之望是则二十四岁未亡之艰以迄三十八年育孤之力虽共姜再出逊此畸徽锺妇在前让兹茂范矣伏见台下士德仪刑人伦坊表俯念此贤名久着早被荣封苦节堪怜宜旌华阀某等人各有母不匮是怀友曰显亲登堂均感倘得采舆情於中阃申茂举於外台俾知大节之琬琰无私至德之碑铭可恃则高旌所被日月同光荣奬攸垂士民皆庆也为此具揭须至揭者
西河集卷十

[book_title]卷十一
钦定四库全书
西河集卷十一
翰林院检讨毛奇龄撰
劄子【一】
史舘劄子【奉总裁先生】
劄具日者搜讨崇祯朝死事诸臣因实録阙失长编未成虑其间定多洇灭不传之人许任意搜讨不拘分限题目遂于某月日草得四川成都府郫县知县赵嘉炜死事一传已经录史生写付收掌房奉鉴在按久矣初按嘉炜系敝乡绍兴府山隂县人原以国子谒选于崇祯十六年授四川成都府郫县主簿尔时献贼寇成都次年国变实未审其赴官後作何等也顺治之末其子麒寻父于郫郫无一民存相传为献贼杀尽而隣之灌县有都江堰夫向应泰者云嘉炜守堰死于贼其齿髪抛撇不可问矣独其地在堰傍其子拾由土怀之东归曾乞某为志而瘗之先茔之傍当时所据者有董处士所撰行状成都府知府冀应熊所撰死事记依其文书去但怪嘉炜本簿郫而死又在灌且死事年月多不合及入史舘见四川所解新修通志载赵嘉炜系浙江人由监生于崇祯十七年知郫县事五月贼陷成都时嘉炜督修都江水堰贼执之不屈乃投江死遂踊跃为作传翻以其子所询为不实其云知郫县事则必簿郫後以寇乱故为行间所授官必有依据不妄故授簿在十六年而此云十七年知县事正当遂草死事传载其知郫时视堰于灌会寇至巡按刘之渤总兵官刘佳引拒战不胜谋决都江水灌濠而贼袭水堰因于八月三日死堰间此取通志暨行状死事记而襍采以成文者今相距匝岁忽有人自成都来道其子麒与作通志者有旧妄以簿为令而其死事所在与月日俱谬因复查新修成都府志原载嘉炜系县簿守堰而投河以死其状记所载月日仍参错不合且或沈于江或射于堰皆不可定窃念崇祯之末记注未备而四川又丁草杀【献贼杀川民名草杀】之後民无孑遗任所揑撰无从批驳傥不细为之稽核则指白作黑终成诬史因再三研勘凡为令为簿在郫在灌守堰决堰未可悬揣而寇薄成都在十月四日成都之破在十月五日若八月三日则贼在重庆未入成都之际向于志铭中亦疑及之而近核诸书究竟未合因先为检举请驳原传以存疑阙至若死事诸官不问高庳簿苟能死何必县令或当予以传略改成文具善长之意或但从阙疑暂悬其事以俟再考总藉裁酌月日
奉史馆总裁劄子
月日在假纂修官某劄奉史舘总裁老先生【即中堂张先生】阁下某以不材承乏史事曾经分题起草为纪传大小二百余篇自启祯以前凡已经?拟草本无不一一完缴在按独是先赠公柩舍曾为亡伯兄教谕仁和时障土江浒未返东浙遂于康熙乙丑冬援迁葬之例乞假在籍每思事竣还舘而双足痹发跪居偃蹇恐未能随待班次遂匄地方官转文到部延疗里閈者迄今又三年矣日蒙
皇上巡浙躬吿禹穴先遣侍卫驰问某西陵渡口踰日回
驾复面承慰问道傍犬马摇尾恋恋即思强起残废一策驽钝而旋立旋仆扶服未决因思史事垂竣中间实有不惬于心思一湔涤而未能者诚恐还舘无期一旦溘死朝露賫志未达抱此终疚敢伏床诠次远奉阁下窃某初间?分传题在弘正之间尔时分得正德年大学士梁储一题私心自喜以为曾读通纪藏书诸野史每爱其风采骏烈不媕不激善为规讽以引君于道明代大臣必储称首因列其草制齿剑沮居守斥护卫四大事以为柱欐而次求其备不意遍查史窚按之实录暨一切记载则知此四大事者悉属亡是且不惟亡是而往往反是如疏居守反曰沮居守复护卫反曰斥护卫者尔时踟蹰再四即欲不为立传但当于帝纪一存其名然细考其人则曾于作会典时不附逆瑾迁边军时不附江彬其在政府亦每有疏谏多所补救此原非党濠倚宦与陆完等可以比似因仍为立传略载实事起草付抄已上之总裁而不谓其说之不尽白也一则上此文时未经参驳无容立辨一则此时以道学一传龃龉未定遂置诸传于不问一则总裁去就如传舍然其文之得失可否竟无从考讯犹忆某在史舘施侍讲闰章谓某何以草梁储传与旧史乖反某曰所乖反者野史非旧史也曰有说则可曰夫岂无说而谩为之乎曰虽然当有以说之次日朱检讨彞尊询某于午门班次曰梁储为秦府请地草敕一事此大事也闻君作传乃竟削之而不书何居曰某敢削储事哉顾储实无此事即此事故有之顾在嘉靖三年武宗大行梁储去位之後而以为储事寃乎曰有是哉不当慎耶虽然盍辨诸迄于今相距八九年实不知是传之取舍何等也特念千秋信史所贵核实故曰不遗善不讳恶又曰劝善惩恶比之赏罚况老先生以左董自视每见考析同异剖决疑似其谨闻见而较豪末不遗余力万一狃于前文因循怙改不则好言长厚下笔毋苛刻毋毁成说又不则谓此传生色恐去此则史文减观不如留此为传述之美凡此依违姑且调停之说其于史皆有害因条列四事而妄为辨释如左伏惟主鉴
据野史载储草制一事在正德十二年云秦王惟焯奏请潼关以西凤翔以东诸河堧牧马地谓高皇帝时原以赐臣先王樉者江彬钱宁张锐皆受王赂为求上上意许之兵部科道执奏不得上震怒促草敕廷和冕称疾储曰如皆引疾若国事何遂承命上制草曰昔太祖高皇帝着令无得益藩王地非吝也藩王地广则士马衆多士马衆多则奸人相蛊诱不利于宗社今以王请之勤朕念亲亲不忍拒姑以畀于王王得地後宜益谨侯度毋多养士马毋收聚奸人以听其蛊诱是将不利于宗社不有高皇帝训当此之时朕虽欲念亲亲不能已王其慎之上览制大惊曰若是其可虞耶亟已之遂抑勿与其载在通纪列卿录梁储本传以及名山藏李氏藏书诸书甚详虽语词不一而大略相等尝怪大政记不载其事且编年年月则又各参错不合及细考实录则由正德十二年间前後推查以迄于徧竝无秦王请地之事夫藩府请地予夺必书如晋府请屯田徽王请庄地类明明可按况此时当宁藩请复护卫之际关系匪小岂有已经兵部科道盈庭执奏中堂草制宸断独止之一大事而实录不踊跃全载之者及穷究其事则其事在嘉靖三年实录中有云先是秦王惟焯奏始祖分封之国钦蒙太祖高皇帝敕赐潼关西凤翔东沿河滩地牧马高原山坡牧羊今被豪民刘仲玉等占种已而仲玉等亦奏祖额徵粮民地被奸人揑作荒闲投献秦府俱下户部议移抚按查勘原赐牧地已有河滩今秦府实欲侵夺民地乃反称旧赐夫潼关西凤翔东渭河两岸有华隂岐山等一十七州县如王所奏近河牧马近山牧羊则一十七州县之地尽属秦府矣而可乎上曰已之此实録文也则是野史所载储事正窃借此事而影射以成文者其云秦王惟焯即秦王惟焯也其云始祖分封之国即先王樉也其云钦蒙太祖高皇帝敇赐即在高皇帝时所原赐也其云潼关西凤翔东即潼关以西凤翔以东也其云沿河滩地牧马即诸河堧牧马地也其云兵部科道执奏即下户部议移抚按查勘也其云已之即上曰亟已之也祗以嘉靖之事而移之正德以居民所争中外大臣所勘之事而移之梁储为不可解耳向使嘉靖一事正德又一事则嘉靖既载正德何以不载向使正德既请嘉靖又复请则抚按勘语且书阁臣敕语何以不书且据书储事在正德十二年虽其年非实录然自十二年至嘉靖三年其间相距不远不过七八年已耳既有前事则互讦之词查勘之文纵使史官失记而公府词头部司卷额必不尽失岂有彼此援据絶不引及以为成案反远述高皇分封之诏近遗大行特止之敕世无是理大抵请地只一事嘉靖之请即正德之请正德未勘至嘉靖始勘盖明季判事迟缓每有延之数年暨数十年者秦王之请在正德之末抚按之勘在嘉靖之初则记此去彼书法如是观实录开语即云先此则其请非嘉靖年间公然可知大抵彬宁暗持公断不决遂迁延时日而至是始判而党储者欲移为储事以为请在正德可以假借而不虞不与之判实录直书之嘉靖年耳尝考储生平他无大过惟复护卫请居守二事颇干公议而当时为储传为通纪诸君如霍韬陈建等皆岭南人同乡未免左袒而韬与杨廷和则又以议礼龃龉似欲抑廷和以扬储故造为草制草敕阻居守斥护卫四大事以张之其造草制事正以文复护卫之失而不知国史具在欲盖弥彰者若其阻居守则俨然有请立储一疏载实录中此与劝草敕而曰争草敕复护卫而曰斥护卫正同而好事之徒尚欲狃成说以怙悛改以为其事生色不忍割去夫煌煌信史而但取文饰曰生色真不解也
据野史载储伏剑一事在正德十三年云上自称威武大将军镇国公朱夀巡边下内阁草敕甚亟廷和称疾独促储上坐左顺门待之储固不草召诘之对曰敕者君所以赐臣陛下为君乃自卑而列于臣臣反草敕得以臣而名其君是逆也臣是以不敢上怒手剑立曰不草齿此剑储免冠解衣带伏地涕泣请曰臣即死他日陛下犹悯臣若遂草敕他日觉而怒曰臣储无礼臣名君显戮臣罪不可赦上掷剑起遂不令草敇是行也储即家召客出归对客殊不言齿剑事按实录十三年七月八日帝将幸宣大令太监萧敬传旨趣草特命总督军务威武大将军总兵官朱夀敇是日复召内阁大臣及九卿科道官至左顺门谕意衆皆泣谏不纳则是草敕一事其在左顺之召不止内阁凡九卿科道诸官咸在固未尝独促储也且衆皆泣谏则凡九卿科道诸官无一不谏储亦止在泣谏中又未得独伏地请齿剑也若其云镇国公敕则在後此宣大回时实录载敕进威武大将军公爵名镇国公且赏杨廷和蒋冕毛纪等以为运筹定议协力成功赏银伍十两紵丝两表里廕一子锦衣卫世袭正千户廷和等疏谏不纳是廷和亦在谏中而曰廷和引疾则不晓总兵之敕与镇国之敕是各一时耳至于廷和引疾实録无考惟廷和视草录则云七月八日召文武百官集左顺门校尉十数辈至家宣唤立作数往返且云即有疾亦当往验终不应则是廷和引疾其语不谬但录又云命内阁即门上草敕厚庵免冠辞砺庵助之至晩乃出则是储先免冠而冕即继之泣谏者满朝之事草敕者阁臣之事故二臣独免冠其先以储者则廷和在吿次即储耳免冠非解衣泣谏非伏鑕二阁臣与衆朝臣俱在非独促储此时屡谏不纳故次日诸司礼及近侍三四人复至阁趣草敕非不令草敕若其云帝手剑则荒唐极矣但储既泣谏既与冕免冠辞草敕次日复争之于阁则据事直书亦何不可而必揑作此乌有之事此是何故及反覆穷究则储初亦铮铮持不可至挥戈难挽後亦姑与为依回此虽不足为大戾而爱之者必讳之观视草录又云十四年正月批冯清奏捷本内亦令作奬厉威武大将军语廷和不肯散本官张锐力强之不得储反受其本强廷和且云每日文书房散本官送来尚收之我送本反不收耶廷和笑云惟公非散本官故不收仍从储手中取之还锐去及南征时又令草威武大将军敕廷和又不肯而储强之曰只写敕与镇巡也罢此阁中鏁屑实录不载而视草录则显然行之于世然且其言有据世不敢以其言为非而于是谩为此事以饰之而不知揑造之不可也揑造则何不可造也揑造非史也
高岱鸿猷録亦载储争草敕事宪章录形容尤苦王氏史料俱駮之且谓廷和以回话荐刘春事出阁他日遂有写敇进者此宁非梁公耶又云大抵方霍岭南诸公持论多左袒而不察者遂附和成说真诬史也其辨甚确但诸书所诬伏剑事指十三年帝幸宣大时事而史料所駮廷和以荐春回话出阁则在十五年南征时事不足以伏其说大抵数次草敕皆属其人祗此十三年七月八日帝幸宣大之敕既免冠辞又争之于阁似乎断非储草然亦不得不属储者是日左顺之谏既书不纳则已不容不草矣次日复至阁趣草尔时廷和既引疾毛纪久在吿惟储冕二人在左顺免冠泣谏至晩才出而次日冕发痰疾亦注门籍惟储在阁司礼诸监及内侍羣哄至阁中逼草而储独争之不得夫曰不得则已草之矣曰独争之不得则惟储草之他无与矣故九日草敕而十三日帝即行则以草敕之人而反曰争草敕夫谁欺之况後此草敕者皆其人耶
据野史所载阻立储一事云礼部尚书李逊等廷议建储居守朱宁隂受濠赂谋入宁世子司香太庙江彬亦欲立所厚远藩各有所主储厉声沮之曰奸人之谋足听耶上春秋鼎盛何患无子召外藩子万一有他吾辈斧鑕矣遂寝按此事实录不载而宪章录名山藏诸书载之甚详史料极辨其无有至诋为三家子弟文饰之说其言甚确第史料云朱宁张锐或诓宁邸赂而江彬则絶无之乃黄佐所为储传反独称江彬而不及宁锐是同一小人或有或无不必深辨第储有必不可欺谩以罔世者查实录十一年三月储疏以储嗣未定请择宗藩近属之贤者置之左右以豫为根本之计略云陛下树子未定宫坊尚虚宜早择宗藩以充甲观夫储嗣者天下之根本而亲贤者朝廷之屏翰也亲贤可入侍则宗社有凭而觊觎以息纵曰圣躬锡祚主鬯自在然盘维属籍在所不废则夫裕万年之传而慰四海之望宜莫先此不报则是劝立储者储也亲为疏草创之于先而反曰召外藩子万一有他则自訿自驳岂有此理惟劝立储反为沮立储之说以蔽之以为可以掩衆人之口翳天下之目而不知手疏之昭昭在实録中也然则为此者亦苦矣
据野史所载复护卫一事云世宗入嗣言官连疏劾储党逆濠复濠所请护卫屯田请召置狱正罪储曰予惟致仕而已终不辨人曰是将罪公终不辨攻诋者缕缕储亦不校遂致仕归久之乃知与护卫者非储实廷和当制所为乃正德九年二月十九日也按实录正德九年四月初四日复宁府原革护卫及屯田初宁府护卫天顺间以宁靖王不法改为南昌左卫隶江西都司宸濠曾贿瑾矫诏复之瑾诛科道力言改正至是濠复上请费宏执不可而尚书陆完受濠赂遂准与之初五日给事高御史汪赐等奏护卫不可复天下诸藩革护卫非止宁府将来比例何以处之况宁府不法已见副使胡世宁疏纵本有护卫亦宜革去况可复乎下议不覆至初七日南给事徐文溥又以不覆为言旨云复护卫屯田已有成命文溥妄言凟奏本当究治姑贳之十三日陆完覆奏反谓科道论奏亦先事深虑乞俯从羣议旨谓护卫及屯田业已断给矣毋复奏扰六月初一日濠请铸护卫并经历镇抚司及千百户所印凡五十有八诏予之此复护卫屯田之始末也历据实录则当时争之者费宏予之者陆完而不言票之者何人但票旨在阁则在阁之臣自廷和储以至蒋冕毛纪均有之所超然物论者独费宏耳乃当时言官所论不在廷和并不在冕纪而专专劾储则岂票之者真储耶若在廷和则储何难置喙而曰终不辨人以陆完视储而储肯不辨则竟以陆完自居矣且言官已请置法而储之不辨者反曰吾致仕而已万一可言官之奏而竟置之法则安从致仕若果属廷和则党濠大事也不惟言官不肯舍廷和而劾储即举朝亦不肯也不惟举朝不肯即冕纪与宏亦不肯也此是何事同在阁为之而使一人受劾去岂为人情不辨党濠较之不言齿剑事相去甚远而欲以谨厚缄重之说前後文饰则其所以文之者正其所以实之者也且二月十九日此时逆濠尚未请也濠之上请在夏四月四日科道之参奏在五日南给事之劾覆奏在七日陆完之覆奏在十三日濠之请铸印在六月一日而谓二月十九日廷和票旨则焉有濠未上请而阁先票旨之理故廷和自记有云宁府复护卫屯田予与费鹅湖极力谏止时权幸有赂主其事者竟得请去後谋为不轨予与敬所砺庵请遣官賫敕往谕献还护卫亦无及矣忌予者谓宁府本不反因削护卫故反何耶其云与费宏极力谏止吾不敢信若其与毛纪蒋冕敕还护卫则实录有之正德十四年五月廷和用萧淮奏遂议削宁王护卫并屯田令献还旧敕使至淮而濠已反则是廷和方削护卫而必以票复护卫之旨归之廷和原属疑案况其所与削护卫者但云蒋冕毛纪而竝不及储岂廷和当时亦有致疑于储者在耶若史料辨双溪杂记谓大璫独请廷和入票旨以为雠口固属快论但此不必为廷和辨祗就当日情事究之请者逆濠主者大璫争者费宏予者陆完票之者廷和储冕纪等而言者之劾之者惟储则了然耳
右四事据闻摅见未敢曲讳考辨未的尚藉駮正第其人则实有可传者去此四事尽堪摭记则又何必回护此四事矣如正德改元储以翰林学士进少詹事迁吏部侍郎因充纂修会典副总裁官已转左陞本部尚书而以不附瑾摘会典纰缪降右侍郎及瑾诛而後枚卜此大节也其在政府则帝每微行储必疏谏时大起营建内官监请兴太素殿及天鹅房船坞诸工储力请停止上惑于边将江彬欲调边军入京而以京军补边储固执不可至太监刘允使乌思藏賫送番供议仿永乐宣德年差邓成侯显旧例统锦衣卫官一百三十三员应付廪给口粮马匹车辆船只及过番物件动支长芦两淮盐课七万余引储疏谏反覆继以危词虽言不见纳然意亦?矣至宣大之幸七疏聨入南征随侍继以入奏其在十四年冬帝驻留都预遣魏彬传谕将以明年正月即南京行郊祀礼盖欲借卜郊以缓振旅也储疏谏忳切帝凡三谕储三疏上遂寝其事今录其首疏略载于此疏曰南北郊仪不同即以配位论南则仁祖为配而太祖次之北则太祖为配而太宗次之夫仁祖配位系太祖躬自奉安太祖配位系太宗躬自奉安今欲移北而南之则将以二祖一宗并配位乎抑亦迁仁祖于北而奉太宗于南乎臣闻国君迁都然後移祀此皆不得已之甚者今忽议移祀意涉不祥况郊礼甚严即帝牛之养必三月涤今其期未有及也且大祀斋戒首戒刑丧况兵尤刑之大者今兴兵讨逆尚未
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 10:29:39-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>