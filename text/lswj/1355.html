<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="提要,原序,卷首,卷一,卷二,卷三,卷四,卷五,卷六,卷七,卷八,卷九,卷十,卷十一,卷十二,玉澜集,韦斋集全文在线阅读,韦斋集全文在线下载,大玄古籍书库">
<meta name="description" content="诗文别集。又称《朱韦斋集》、《韦斋朱先生集》。十二卷。宋朱松撰。《朱子大全》卷九七《皇考朱公行状》谓松“有《韦斋集》十二卷行世,《外集》十卷藏于家”。《直斋书录解题》卷一八别集类著录《韦斋小集》十二卷,而卷二○诗集类复著录《韦斋小集》一卷。疑卷一八所著录的《韦斋小集》即《韦斋集》。《宋史·艺文志》著录即作“《韦斋集》十二卷、又《小集》一卷”。《文渊阁书目》卷一○著录一部三册,完全,入于诗词类。《箓竹堂书目》卷三著录《韦斋朱先生集》六册,卷四著录《朱韦斋集》三册;前者诗、文合刊,后者为诗。知其时诗有单行本。">
<title>韦斋集_朱松_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">韦斋集</span> <br/>
          作者： <span class="inputVal" id="bkauthor">朱松</span> <br/>
          朝代： <span class="inputVal" id="bkdate">宋代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">类书文集,诗文集,完结</span> <br/>
          字数： <span class="inputVal" id="bknum">[book_length]75368</span> <br/>
          说明： <span class="inputVal" id="bkdec">诗文别集。又称《朱韦斋集》、《韦斋朱先生集》。十二卷。宋朱松撰。《朱子大全》卷九七《皇考朱公行状》谓松“有《韦斋集》十二卷行世,《外集》十卷藏于家”。《直斋书录解题》卷一八别集类著录《韦斋小集》十二卷,而卷二○诗集类复著录《韦斋小集》一卷。疑卷一八所著录的《韦斋小集》即《韦斋集》。《宋史·艺文志》著录即作“《韦斋集》十二卷、又《小集》一卷”。《文渊阁书目》卷一○著录一部三册,完全,入于诗词类。《箓竹堂书目》卷三著录《韦斋朱先生集》六册,卷四著录《朱韦斋集》三册;前者诗、文合刊,后者为诗。知其时诗有单行本。今通行本有《四部丛刊》续编影铁琴铜剑楼所藏明刊本,卷首有南宋孝宗淳熙七年(1180)傅自得序,卷末有淳熙八年尤袤跋,知其源于宋刊。另有明孝宗弘治十六年(1503)邝璠刻本、清圣祖康熙四十七年(1708)程垲刻本、康熙四十九年朱昌辰刻本、清世宗雍正六年(1728)朱玉刻本、清穆宗同治七年(1868)紫霞洲祠堂刊本。《四部丛刊》本前六卷为诗,共四百十七首;后六卷为文,共八十四篇;末附朱槔《玉澜集》一卷。</span> <br/>
          封面： <span class="inputVal" id="bkimg">Z_19544.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]韦斋集
[book_author]朱松
[book_date]宋代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]类书文集,诗文集,完结
[book_length]75368
[book_dec]诗文别集。又称《朱韦斋集》、《韦斋朱先生集》。十二卷。宋朱松撰。《朱子大全》卷九七《皇考朱公行状》谓松“有《韦斋集》十二卷行世,《外集》十卷藏于家”。《直斋书录解题》卷一八别集类著录《韦斋小集》十二卷,而卷二○诗集类复著录《韦斋小集》一卷。疑卷一八所著录的《韦斋小集》即《韦斋集》。《宋史·艺文志》著录即作“《韦斋集》十二卷、又《小集》一卷”。《文渊阁书目》卷一○著录一部三册,完全,入于诗词类。《箓竹堂书目》卷三著录《韦斋朱先生集》六册,卷四著录《朱韦斋集》三册;前者诗、文合刊,后者为诗。知其时诗有单行本。今通行本有《四部丛刊》续编影铁琴铜剑楼所藏明刊本,卷首有南宋孝宗淳熙七年(1180)傅自得序,卷末有淳熙八年尤袤跋,知其源于宋刊。另有明孝宗弘治十六年(1503)邝璠刻本、清圣祖康熙四十七年(1708)程垲刻本、康熙四十九年朱昌辰刻本、清世宗雍正六年(1728)朱玉刻本、清穆宗同治七年(1868)紫霞洲祠堂刊本。《四部丛刊》本前六卷为诗,共四百十七首;后六卷为文,共八十四篇;末附朱槔《玉澜集》一卷。
[book_img]Z_19544.jpg


[book_title]提要
钦定四库全书　　　　　集部四
韦斋集　　　　　　　　别集类三【宋】
提要
臣等谨按韦斋集十二卷宋朱松撰松字乔年别字韦斋朱子之父也政和八年同上舍出身官终吏部员外郎以言事忤秦桧出知饶州未上请闲得主管台州崇道观满秩再请命下而卒朱子作行状称韦斋集十二卷行於世即此本也初刻於淳熙再刻於至元又刻於弘治皆不久而佚康熙庚寅其裔孙昌辰又得旧本重刋之傅自得序称其诗高远而幽洁其文温婉而典裁至表奏书疏又皆中理而切事情虽友朋推许之词然松早友李侗晚折秦桧其学识本殊於俗故其发为文章气格高远自得所称亦未为溢美矣考昌辰跋此集盖与松弟橰玉澜集合刋行者今仍各自为集以存其旧朱子行状又称有外集十卷今不传矣乾隆四十二年五月恭校上
总纂官【臣】纪昀【臣】陆锡熊【臣】孙士毅
总校官【臣】陆费墀

[book_title]原序
韦斋集原序
文章之工拙系乎人时命之通塞存乎天天人之适相合也为甚难是以古今负文章之名者未必得贵仕而都公卿之位者又未必以文章显也故吏部员外郎韦斋先生朱公建炎绍兴间诗声满天下一时名公钜卿交口称荐词人墨客传写讽诵如不及予少时学诗尝以作诗之要叩公公不以辈晚遇我而许从游间宿于闽部宪台从事官舍之东轩夜对榻语蝉联不休比晨起则积雨初霁西风凄然公因为子举简斋开门知有雨老树半身湿及韦苏州诸生时列坐共爱风满林之句且言古之诗人贵冲口直致盖与彭泽把菊东篱下悠然见南山同一关棙三人者出处穷达虽不同诵此诗则可见其人之萧散清远此殆太史公所谓难与俗人言者予时心开神会自是始知为诗之趣别去未几而公下世予既为诗以哭公因求其遗编伏而读之爱其诗高远而幽洁其文温婉而典裁至表疏书奏又皆中於理而切事情廼喟然叹曰公之於诗文可谓至矣今世能言之士非不多也然浅则及俚华则少寔是无他徒从事於末而不知其本之过也公幼小喜读书缀文冠而擢第未尝一日舍笔砚年二十七八闻河南二程先生之遗论皆先贤未发之奥始捐旧习朝夕从事於其间既久而所得益深故发於诗文自然臻此非有意於求其工也使其得通显於朝廷施诸润色而见於事业必有大过絶人者不幸位不嫓德虽两入东观三为尚书郎卒不得以其所长发纾又不得年而殁天人之难合也如此可不太息也哉虽然人定亦能胜天故公之嗣子今南康太守熹能绍公之训早践世科而益笃志於伊洛之学安贫守道深山穷谷之中者三十余年明天子用宠嘉之即其家拜二千石君恳辞不获命强起视郡事逾年而政成讼简一旦走介二千里书抵予曰熹先人遗文江西遂将刋行而未有序引冠篇首先友尽矣不孤之惠诚有望於门下敢以为请予览书悚然追思东轩之集恍如隔世而绪言历历犹在公墓之木既拱而予苍顔白髪摧然其亦老矣怆岁月之不留懔余年其无几为之感慨不寐者通夕而病惫废书笔力衰退文不逮意独念自少至老游南康父子间为最久相知为最深得其父子之贤为悉故不敢以不能为辞若夫公之诗文自足以行後而传远岂待区区之鄙言頋予蚤岁承诲迨老无所成廼得挂名集端以托不朽其愧且幸为何如哉公名松字乔年韦斋盖自号云淳熙七年夏四月既望河阳傅自得序
韦斋集十二卷宋吏部员外郎新安朱公乔年之诗文也河内傅安道为之序云公嗣子南康太守刻诸江西性江西人也而未始见之盖其板本亡矣旌德新学告成之明年性遣校官袁祥求书新安时吴郡干文傅守婺源庐陵曹汝舟为之宾佐性因寓书婺源曰朱文公之书在天下所谓家传而人诵之矣独韦斋集四方罕见婺源文公故里也必有藏此书者其为我购求之汝舟以书来报曰干侯之治婺源也文公故宅与其先墓之为豪右所夺者侯皆取而归诸朱氏矣仍俾远孙之居建安曰勲者来掌祠事勲以韦斋集为侯献侯闻子之求书也亟以相授子其有以广侯之意乎性受书叹曰侯以州政最江东至于修复朱子祠宇坟墓则非俗吏之所能为者而为之者惟侯能也而又不鄙我旌德之人士幸惠兹文性不佞敢不承命乃为缮写刻之学宫窃惟孔孟之道至程子而复明至朱子而大明夫人有一行之善一艺之美未有不本於父兄师友者而况於道有以参天地之运学有以绍前圣之统者乎程太中能知周子故二程之学继孟氏韦斋能友延平故朱子之学继程氏则韦斋之书学者可不学乎窃窥韦斋笃志於伊洛之学其视游杨罗李孰敢议其先後若文词字画又於荆公苏黄皆取法焉岂不以学之大有既推源探本而极其端矣至于曲艺小伎亦莫不各有理而尽其心焉不专一门而惟是之从也文公集群儒之大成绍周程之正统而於熙宁元佑诸公之是非得失则未尝有所偏主焉岂亦本于家学而然欤记曰三王之祭川也先河而後海或源也或委也此之谓矣故书于篇目之末以就正于婺源云侯字夀道延佑初进士高第累历州县所至有风绩汝舟字德川以诸生推择为吏与性同郡相好也至元三年丁丑五月五日後学庐陵刘性谨书

[book_title]卷首
钦定四库全书
韦斋集卷首
行状　本贯徽州婺源县万年乡松岩里　曾祖振故不仕妣汪氏　祖绚故不仕妣汪氏　父森故赠承事郎妣程氏赠孺人
父讳松字乔年以绍圣四年闰二月戊申生於邑里之居第未冠由郡学贡京师以政和八年同上舍出身授迪功郎建州政和县尉丁外艰服除更调南剑州尤溪县尉监泉州石井镇绍兴四年召试馆职除秘书省正字循左从政郎丁内艰除服召对改左宣教郎除秘书省校书郎迁着作佐郎尚书度支员外兼史馆校勘历司勲吏部两曹兼领史职如故与修哲宗实录书成转奉议郎以年劳转承议郎出知饶州未上请闲得主管台州崇道观满秩再请命下而卒绍兴十三年三月二十四日辛亥也公生有俊才自为儿童时出语已惊人少长游学校为举子文即清新洒落无当时陈腐卑弱之风及去塲屋始放意为诗文其诗初亦不事雕饰而天然秀发格力闲暇超然有出尘之趣远近传诵至闻京师一时前辈以诗鸣者往往未识其面而已交口誉之其文汪洋放肆不见涯涘如川之方至而奔腾蹙沓浑浩流转顷刻万变不可名状人亦少能及之然公未尝以是而自喜一日喟然頋而叹曰是则昌矣如去道愈远何则又发愤折节益取六经诸史百氏之书伏而读之以求天下国家兴亡理乱之变与夫一时君子所以应时合变先後本末之序期於有以发为议论措之事业如贾长沙陆宣公之为者既又得浦城萧公觊子庄剑浦罗公从彦仲素而与之游则闻龟山杨氏所传河洛之学独得古先圣贤不传之遗意於是益自刻厉痛刮浮华以趋本实日诵大学中庸之书以用力於致知诚意之地自谓卞急害道因取古人佩韦之义以名其斋蚤夜其间以自警饬由是向之所得於观考者益有以自信而守之愈坚故尝称曰士之所志其分在於义利之间两端而已然其发甚微而其流甚远譬之射焉失毫厘於机括之间则差寻文於百步之外矣又常以谓父子主恩君臣主义是为天下之大戒无所迯於天地之间如人食息呼吸於元气之中一息之不属理必至於毙是以自昔圣贤立法垂训所以维持防范於其间者未尝一日而少忘其意岂特为目前之虑而已哉是时宣和之季士之於世至是巳无可言者矣旋属靖康之变中朝荡覆公在尤溪方与同寮燕集忽有以北狩之问来验者公闻震骇投袂而起大恸几絶既而建炎再造王室漂揺未有所定寇贼纵横道路梗塞固不假於传求幽达以是困於尘埃卑辱锋镝扰攘之中迯寄假摄以养其亲十有余年以至不从算商之役於岭海鱼鰕无人之境则已无复有当世意矣会诏出御史胡公世将抚谕东南召公因谒见而说之曰古之为天下国家者必有一定之计以为子孙万世之业未有俯仰依违苟度朝夕曾不为终岁之备而可以为国者也今日庙堂之议固必有一定之计矣然未知其但欲襟凭江汉控引荆吴以保东南而已乎抑当克复神州汛扫陵阙?中原而抚三河也盖尝闻之不取关中中原不可复不取荆淮东南不可保唐惟不失关中故更三亡不失旧物而吴孙氏东攻新城西攻襄汉乃所以保建业其後桓温刘裕虽能以江汉舟舻而入河渭然既得之而不能守则亦仅足以保东南而已然则天下之大势可知巳今进既不能以六师之重通道荆襄循汉沔以赴兴元结连拓跋控引五路东向以图中原退又不能移跸建康治兵训武北争荆淮以为固守之训而但蹙处一方费日月於道途前不能有尺寸之利後又无所保以为安未知漂漂者竟何如耶胡公奇其言壮其策归即以闻於朝而泉守资政殿学士谢公克家辈亦露章荐公学行之懿不宜滞筦库於是乃得召试而发策者以中兴事业之难易後先为问公即对言自古谋国有得失而成功无难易盖天下国家有至计而国势之强弱兵力之盛衰土地之开蹙不与焉唯能顺人心任贤才正纲纪则天下之事将无难之不易惟上之人惜时爱日而亟图之反覆驱骋辨说纵横出入古今证验精博日未昳奏篇已上累数千言而文不加点高宗览而异焉赵忠简公方以元枢受诏西督川陕荆襄军事欲奏取公为属会太夫人属疾不果既遂遭丧以归而赵公卒亦不果行也再召入对时上已用张忠献公之策进次建康指授诸将计将大举以复中原国势亦小振矣公始进见欲坚上意以遂中兴之业即奏言曰陛下以圣哲之资抚艰难之运侧身焦思累年于兹而民困兵弱敌伪侵陵戡定之勲久而未集意者陛下殆当抗圣志於高明而辅之以睿智日跻之学垂情延访蚤夜汲汲以求宗庙社稷经远持久之计申明纪律崇奬节义而又以民心为基本忠良为腹心则臣有以知敌伪之不足忧而恢复大功指日可冀矣因论自古中兴之君唯汉之光武勤劳不怠自济大业可以为法晋之元帝唐之肃宗志趣卑近功烈不终可以为戒反覆切至而犹虑夫计画之间或未精审无以服衆心而成大功也则又言曰人主操大权以御一世必其所以处此者有以切中於理然後足以深服天下之心是以无为而不成今万几之务决於蚤朝侍立逡廵之顷未有以博尽谋谟之益使其必当事理以服人心谓宜略仿唐朝延英坐论之制仰稽仁祖天章给礼之规延访群臣博求至计然後总揽参订以次施行则政令之出上下厌服天下之事无所为而不成矣頋又尝病士溺於俗学而不明君臣之大义是以处於成败之间者常有苟生自恕之心而缺於舍生取义之节将使三纲沦坠而有国家者无所恃以为安则又奏言宜鍳既往之失深以明人伦励名节为先务而又博求魁磊骨鲠沈正不囬之士实之朝廷使之平居无事正色立朝则奸萌逆节销伏於冥冥之中一朝有缓急则奋不顾身以抗大难亦足以御危辱凌暴之侮则庶几乎神器尊严而基祚强固矣上悦其言而於光武晋唐之论尤所喜欢明日以喻辅臣且论元帝肃宗之失而尤以元帝区区仅保江左略无规取中原之志为诮乃诏改公京秩仍典校中秘书则当是之时圣志所存亦可见矣不幸适有淮西杀将叛兵之变中外恫疑异议蠭起张公至为解相印去而国论遂变至欲尽撤两淮之戍还建康以自卫公深以为不可因率同列拜疏言曰淮淝东南之屏蔽昔人之所百战而必争者今皆幸为我有而无故捐之以资敌非计之得也若彼乘吾之郤长驱以来不信宿而来至江津人心一揺则建康虽有甲卒十万亦将无所施矣且其新民累岁安集亦既有绪今乃一朝而弃之使其老稚狼狈而南来丁壮忿憾而北去其失人心以贻後患抑又甚焉即以宿卫单寡必行今策则愿毋庸尽撤而使合肥旴?两戍所留各不下三万人则亦足以固吾圉而折敌冲矣疏奏不省而刘豫果数求援於金以乘吾隙议者方以为忧而金忌豫强将不可制一旦执而废之遂不暇以我为事不然则亦殆矣自是之後庙算低徊上下解弛北伐之谋日以益衰顾望中原坐失机会而明年车驾遂还临安矣御史中丞常公同荐公恬尚有守可任大事因复召对公即抗言当今国论不过两端喜进取之谋者既以行险妄动而及于败为待时之说者又以玩日愒岁而至於媮二者不能相通而常堕於一偏是以成功不可见而均受其弊故臣尝谓能自治以观衅则是二者通为一说而无所偏废盖能夙夜忧劳率励衆志则未尝不待时而不至於媮审知彼已必顺天道则未尝不进取而不及於败谋人之国者诚能如是以求逞於讐敌而犹不得志者臣不信也然臣窃迹近事则夫往年江上之捷日者伪刘之废中原之衅可谓大矣而吾终未肯求所逞岂非以行险妄动为不可以不戒而於吾所以自治其国家者将益求其至欤今日之势虽未至於危机交急亦可谓廹矣谓宜断自圣武深思昔人爱日之义忧劳庶政无少怠忽凡事之故常非天下所以安危存亡者归之有司而日与辅相大臣一心戮力明礼义正纲纪除弊政振媮俗抚循凋瘵之民淬励士大夫而责之职业凡以求壮吾根本以成其内治者无不至斯以固结人心而徐图恢复之计虽有志者亦不知为敌谋矣初刘光世守淮西御军无法而寇至辄谋引避既正其罪而夺之兵矣寻有叛兵之变庙议反谓由罢光世使然更慰藉而宠秩之张俊守旴?方撤戍时犹命分兵留屯而俊不受命悉衆以归朝廷亦不能诘公於是又言陛下有为之志未尝少衰而天下之事每每病於不立使中兴之烈未有卓然可见之效臣窃不胜忧愤而深惟其故以为陛下诚能并进忠贤修明纪律惩陵夷委靡之祸革姑息苟且之政深诏大臣号令所出必务合於天下之正义而毋恤匹夫狥私之怨则威令必振国势安强虽桀骜之敌亦将歛袵而退听尚何病於事之不立哉上亦不以为忤特命除郎兼畀史笔而公常犹以为此非所以为荐论之本意再论上前言甚恳至然事已行不及改也公至史院会方刋修蔡卞所撰哲宗实录而宣仁附传实公所分所以辩明诬谤分别邪正者於体为尤重而公考订精密直笔无隐论者美之其後顾亦不免颇为他官所窜易是以读者犹有憾焉既而金人亟遣使来请和赵公以议小不合亦罢去而秦丞相桧始颛政事遂决屈已和戎之议矣金使名称既不逊而所责奉承之礼又有大可骇者於是衆心共怒军士至汹汹欲为变夜或掲通衢指桧为金谍都人汹惧一时忠智之士竞起而争之公亦亟与史院同舍胡公珵凌公景夏常公明范公如圭五六人者合辞抗疏言曰金人方据中原吞噬未厌何忧何惧而一旦幡然与我和哉盖其纽於荐食之威动辄得志而我甚易恐故常喜为和之说以侮我又虑我训兵积粟畜鋭俟时而事有不可知者故不得已为和之说以挠我耳盖金人和使即秦之衡人兵家用之百胜之术也六国不悟衡人割地之无厌以亡其国今国家不悟北使请和之得策其祸亦岂可胜言哉而执事者顾方以为吾为梓宫母后渊圣天属之故遂不复顾祖宗社稷二百年付托之重而轻从之使彼得济其不逊无稽之谋而藉?以逞将焉避之哉昔楚汉相持之际项羽常置太公俎上而约高祖以降矣使为高祖者信其诈谋而遽为之屈则自其一身且无处所尚何太公之可还哉唯其不信不屈而日夜思所以图楚者以故卒能蹙羽鸿沟之上使其兵疲食尽势穷力屈而太公自归此其计之得失亦足以观矣其言之切如此盖出公与诸公之意而成於胡公之手桧虽持其议不少变然金人狂谋因是亦有不得尽逞者论者莫不壮之然自是之後边备遂弛士气益衰而兴复之谋上下皆以为讳正堕公等所忧挠我之计桧顾谓自以为得上心始谋以次尽逐诸异议者公因是以数自求引去而参知政事李庄简公又尝欲引以寘近班以是桧尤忌之固留不许及北使再至独许归我河南地公因轮对又言陛下践艰难之运十年于兹虽有大有为之志而於天下国家所以经远持久之计多有所未暇者今者天启戎心画地数千里以归于我此虽异时之变未可以豫知意者天其以礼悔祸使陛下间於忧虞而大有为之志将有所伸此万世一时也然天下之事每病於难立者正以向一夫独见之言而略衆口异同之论是以谋始太锐而用计有未详也愿考汉廷杂议之法自今发政造事陛下既与大臣谋谟於上又令卿士大夫有忠虑者亦得以自竭於下然後总覧群策而裁处其中将举天下之事惟陛下之所欲为而无不成矣此於前日讲和之议犹欲三致意焉又念国步日艰人心未服而天子无自将之兵诸道无典戎干方之实二三大将人拥重兵强不可令事盖有不可知者则又数数建言宜复武举责实用必其洞晓韬钤长於绥御者以储将帅之才下州郡选骁勇悉送行在以补周卫之缺精择帅守使蒐卒乘以壮藩维之势亦皆当世之急务久长之至计反复惓惓不能自已其於请建大学明人伦以倡节义之风而励苟媮之习则又平日之所深虑而每言之所谓如人食息呼吸於元气之中一息之不属理必至于毙焉者非若後来诸人承望风旨但以课试文墨为粉饰太平之具而已也然而国是以定言无所入由是公之求去愈力而桧之怒公愈甚十年春遂使言者论公独以怀异自贤阳为辞逊为罪而出之外郡然公去未几而果败盟复夺我河南地悉其鋭师数道入如公所谓未可豫知者於是中外大震桧亦不知所为周章回惑至於视师之奏援引乖错而不自知闻者莫不窃笑而深忧之幸而一时将卒犹有前日柬拔蒐练之余以故关陕顺昌槖臯之师连战大捷敌乃引退复议讲解而梓宫母后始得南归又如公等所论楚汉强弱之势然桧遂掩己失而冒以为功公夺主权肆然无复有所忌惮矣公固不能复为之屈遂自请为祠官屏居建溪之上日以讨寻旧学为事手抄口诵不懈益?盖玩心於义理之微而放意於尘埃之外有以自乐澹如也旧喜赋诗属文至是非有故不徒作乃其文气则更为平缓而诗律亦益闲肆视诸少作如出两手矣然公自是不复起年未五十而奄至大故善人之类莫不伤之其後十余年间桧遂颛国柄大作威福诸与公同时被逐之人大者削籍投荒小亦弃置闲散迄桧死败其幸存者乃复起用或至大官而公皆己不及见矣呜呼熹尚忍言之哉公性至孝事太夫人左右无违友爱诸弟委曲将就有人所难能者与人交重然诺不以生死穷达二其心抚孤甥教之善学而经理其家事曲有条理人无间言接引後进教诱不怠闻人之善推借如不及至於邪佞嵬琐简贤附势之流与己异趣则鄙而远之或不忍正视其面至其所以施於吏治者亦皆果决明辨抑邪与正无所顾避顾熹生晚不及於闻见之详故不得而记也晚既属疾自知必不久而处之泰然略无忧惧之色手书告诀所善胡公宪原仲刘公勉之致中刘公子翬彦冲属以其子而顾谓熹往受学焉其志道服膺死而後已垂裕後人不使迷於所乡者又如此云所为文有韦斋集十二卷行於世外集十卷藏於家始时吏部侍郎徐公度欲为之序略言少日多见前辈而自得从公及正平张定夫游始得为文之法会病革不及脱藁而今序则直秘阁傅公自得之文也其论以为公诗高洁而幽远其文温婉而典裁至於表疏奏又皆中於理而切事情亦为得其趣者公娶同郡祝氏封孺人赠硕人其父处士确有高行硕人性慈顺孝谨佐公事太夫人於穷约中未尝一日不得其懽心承授内外姻亲下逮妾媵僮使曲有恩意後公二十七年卒一男子熹今以朝奉大夫致仕一女子嫁故浏阳县丞刘子翔蚤卒孙男三长塾亦早卒次埜将仕郎次在承务郎女三其婿修职郎刘学古廸功郎黄干进士范元裕曾孙男五钜钧监铎銍女九长适文林郎赵师夏余或许嫁而未行也公卒之明年熹奉其柩葬於建宁府崇安县五夫里之西塔山而硕人别葬建阳县崇泰里後山铺东寒泉坞然公所藏地势卑湿惧非久计乃卜以庆元某年某月某日奉而迁於武夷乡上梅里寂历山中峯僧舍之北盖公之诗尝有乡関落日苍茫外尊酒寒花寂历中之句呜呼此其?邪不肖子熹追慕攀号无所逮及窃惟纳铭幽堂具着声烈以告万世盖自近古以来未之有改而公赠官通议大夫正第四品凖格又当立碑螭首龟趺其崇九尺刻辞颂美以表於神道用敢追述其平生论议行述之大者如右以请於当世立言之君子伏惟幸垂听而择焉谨状庆元五年十二月日孤朝奉大夫致仕婺源县开国男食邑三百户赐紫金鱼袋熹状

[book_title]卷一
钦定四库全书
韦斋集卷一　　　　　　　宋　朱松　撰古诗
睢阳谒双庙
幽陵铁骑残中原列城束手天子奔天留巨孽毒梁宋贼垒环堞如云屯凶波滔天不可遏塞以束薪何足论力凭孤墉阻其怒不尔荐食无黎元堂堂许张勇且仁指挥羸卒气愈振上书行在论贼势想见愤色吞妖氛人间贫贱容力避只有一死由来均二公就此得处所至今日月名争新遗祠突兀岸清洛英气凛冽横穹旻尚闻余?福兹土天假威柄酬忠勤布衣尚悬千古泪肉食宜鍳当年因焚香再拜三叹息九原可作从斯人
谒普照塔
孤塔鹜霄汉晴影金碧眩重来得寓目归枕尾残汴缅怀何姓人哀祷倾淮甸是身如皎月有水着处现弹指遍大川何止数乡县惟应应缘地聊尔共流转颠危悔靳马善涉悟觅扇君看悔与悟只在一转盻至人独何心示此祸福变当知夙缘定莫作邪道见哀哉衆生愚积恶稔天谴云何一朝急赖此香火荐我来适灯夕宝蜡明邃殿还揩客尘眼重睹浮坛面朝来塔上铃告我风色便平淮一回首岸草失?蒨
晓过吴县
舟行有严程越国常晓发双橹兀残梦起坐窥落月人家岸野水雾雨笼邃闼遥怜琐窗人欹枕听呕轧
陪余杭张无隅先生饮
先生结屋在人境门巷萧萧作氷冷纷纷入眼不入意坐客千言不相领叩关闻我倒屣迎重解旧榻尘埃生向来妙处久不吐一挽天汉崑仑倾共说别来经世事我言所向皆儿戱胸中磈磊不用洗便有清愁说无地士林师范六十翁先生合在伯仲中愿言终赐指归处为公敬作曾南丰
於潜道中
山行厌荦确理策扶欹危绿野三两家一息知可期冉冉晴林端炊烟袅晴晖其民丰且乐恐是太古遗那知都邑间百索困鞭笞繁华今何有半作道旁羸
度芙蓉岭
幽泉端为谁放溜杂琴筑山深春未老泛泛浪蕊馥娟娟菖蒲花可玩不可触灵根盘翠崖老作蛇蚓蹙褰裳踏下流濯此尘土足何当饵香节浄洗心眼肉余功到方书万卷不再读晚岁穷名山灵苗纵穿?【菖蒲服之通神令人聪明健记】
信州禅月台上
玉峰点寥廓霄汉疑可梯玉水环城隂灔灔方拍堤层台擅二美吾策一时携何当蜡吾屐更欲照以?尘劳不相赦竟类穷途迷我生麋鹿尔不羡驾辂骊向来丘壑怀语发人所诋长安黑头公玉勒朝金闺山林出戏言广已无端倪谁收遮日手归把耕雨犁纷纷尘土中等是舞瓮鸡颇闻山水间幽子饭藿藜行当践此语絶境同攀跻
送深师住妙香寺元住云溪
道人舍幽居谁管溪上云此身自云耳遑暇南北分颇闻妙香山天花雨缤纷宴坐丈室间历乱旧衲纹山前路悠悠山後水汶汶应观川途客念我奔走勤岂无香火缘他年往相羣饱食跛铛饭稀摘幽涧芹当令桃花台白社掩前薰
坐睡
坐久睡屡兀手失未了书清风脱然至心醒得我娱起看枯隙光了不移锱铢云何短梦中万境生须臾嗟彼市朝子百巧营其躯安知非梦役过眼?无余至人欲达观那与世贤愚不须无言子同上崑仑墟
游山光寺
寺藏两山腹路转百步隂登高试病脚掬冷清烦襟破壁龛石刻岁月不可寻唯应查公石俛仰阅古今屋古困枝柱摧颓力难任何当咄嗟办嗣彼锺梵音兴衰岂关吾得酒且满斟归路有溪月览之醒吾心
送建州徐生
人覊天地间谁非一浮萍泛然偶相值便有离合情君家武夷下归路尘眼明我生爱山者梦寐秀色横秋风送客去把手更心倾亦逢山中人为我寄此声
赠觉师
觉师儒门秀脱屣世故早那知轩冕味夙悟心巳槁惟余章句习心境时相恼如人生於齐而即楚乡老虽遭楚人咻微音或清好固无益生死亦未妨至道家山亦何有肮脏衣间宝丛林选佛塲一掷想盆倒云何恋故居俛仰待华皓他年空乎归子语吾为老幸分曹溪水万刼付一澡
休宁村落间有奇石如弹子涡所出者宜养石菖蒲程德藻许以馈我以诗督之
君家緑溪上岸曲溪成涡涡间石无数水蹙相荡磨谁尝掬而戱一一印指螺我欲往取之拥此菖蒲窠石?注新汲幽姿发清哦夫子许饷我往督书已多愿言速寄与起此泉石痾
效渊明
人生本无事况我麋鹿姿一堕世网中永与林壑辞此行独何事岂不为寒饥弱岁慕古人颇觉世好卑那知齿髪迈终然此心违春风到山泽鱼鸟亦知时吾行何日休流目瞻长岐且用陶翁言一觞聊可挥
酬冯退翁见示之什
我家大江左江水日夜东遥瞻发源处廼在西南穷相望邈异境正北一水通故令我与子迹远心自同我生寡所谐强顔红尘中倦飞矫归翮饥吟咽寒蛩独欣得吾子万虑一笑空时时出秀句醒我如风松当知山泽臞不鄙犀角丰弹冠寔伊始此生各飞蓬卜隣固未必即事聊从容
戏答胡汝能
我生苦中狭与世枘凿乖平生素心人耿耿不满怀汝能伯始後游世如婴孩相逢握手语便作埙箎谐时时笑谓我如子患未涯执古以规今求合诚难哉涉世幸未远子车尚可回我介足怨忌君通絶嫌猜不见山巨源雍容居鼎台不见嵇中散絶交自可哀贤愚心自了短韵共一咍
谒吴公路许借论衡复留一日戱作
幽独不自得驾言欵斋庐殷勤主人情投辖恐回车辖亦不须投此去将焉如唯忧酒钱尽使我诗肠枯会合曾几何可复自作?更当留一夕帐中摉异书
新秋
幽人无与娱耳冷百不闻新米熟未知但觉市酒醇沧洲散秋色山水逾清新一醉不忍独念我存故人
道中得雨
我行野田间吁嗟连数村千山收宿雨谿作黄梅浑渐看风叶底一洗龟坼痕余功被行客稍压旱尘昏
道中
骄阳久自杀一雨荡龟坼田夫梦亦好飜陇巳幽咽朝来喜相语一饱心已决翻翻风叶乱嫋嫋露芒白去年禾欲秀积潦满秋泽今年岂堪旱束首就沟壑我生拙谋口藜藿甘如蜜向来真过计忧民岂吾职赤子天可怜嗟人独何力何须事儿戏合?来贺客稍欣新稻熟社酒行可覔当同扶路翁醉归舞南陌
陈伯辨为张氏求醉宾轩诗
前年谿上秋风时主人酒熟烹黄鸡归来醉倒睡便着父老唤起牛羊蹊此生一醉宁易得未辨身为贵人客征西将军尔何人那用尊前惊堕帻朅来闽越再经秋闻道轩名涎巳流悬知得酒推不去此客有辖何须投今我正为奔走役空想题诗满高壁若逢落魄姓囬人为问何时定相覔
书窗对月
天公自厌雨一夕开寒晴霜风净旷野洪落有余声饥鸦得林静霁月萦窗生慰开睡眼色一洗空花横故人千里余壶浊谁与倾遥知劝影盃共此通夕情今冬有奇事三见非玉英明年谿上路谁饷雨中耕
宿野人家
梦里沧波揺一叶觉来正受肩舆兀人家一宿晚可投新席槁梧香更滑霜前?稏收百亩稚子新能牧鹅鸭我生本是个中人挟策久矣犹能说
度石栋岭
我行欲安适束马踰山樊谷深不可瞬危磴争猱猿坡坨两山间寂历三家村茅檐青裙妇蓬髪薪烟昏敲冷那可饮分我一掬温郎樵晚未归客至不与言不奉沙头巵肯投柳下门作诗配国风行者式其藩
用退之韵赋新霁
春泥窘幽步苔上屐痕少新晴一褰衣緑叶藏啼鸟方塘灧宿涨古镜窥清晓华颠忽自笑彩羽堕惊矫瞻言云中耕缥缈穹脊绕归把东臯犁此念何日了
送金确然归弋阳
昔我云溪居送子云溪濆重来问何时笑指谿上云一别四周星坐此世故纷衰顔两非昔华髪粲可耘我纒风树悲终日无一欣子乃水菽忧尚此奔走勤对牀语未终悬知便离分霜风吹客袂别意如丝棼子归葛陂上去路接乡枌归梦尚随子何当叹离羣
至节日建州会詹士元
嗟予身百忧佳节过倥偬客愁随綫增归思与灰动当年从子日未觉百虑重高堂遶牀呼一掷有余勇那知客天涯相对寒骨耸岁月曾几何鬂丝今种种忍饥山药煮附煖地炉拥深藏断往还衰病脱拜拱兴言望乡关云物方鬰滃空余相属意盃酒久不捧
用前韵答翁子静
客心既岑寂节物亦倥偬幽篱菊初暗深壑梅已动古人傲尺璧顾谓寸隂重欲从夫子游掣肘愧不勇松高节磊砢鹤老格清耸当知山泽臞谁羡将相种一官戱人间丛书以自拥微言闻绪余三叹手辄拱青天本寥廓不受云雾滃愿言瞻清明茗盌不辞捧
微雨
端居深百忧况乃贫病俱天公颇相哀雨我蔬药区晓晴新青匀日薄生意苏卫生固未必一饱行可图故园天一涯茅荆谁为锄峥嵘岁云晚此念当何如
寄题叔父池亭
一壑久藏胜数椽忽开亭方塘?瓦影浄见鲂鲤行主人有嘉招转柁失高城不知几揺兀杙舟上峥嵘尊酒酌芳渌园蔬煮柔青翩翩射鸭弓一笑飜彩翎那知海陬侄斗粟忘归耕余生信萍梗归梦识林垧涨水有囘波故乡岂无情一醉会有日因之濯尘缨
赠谢彦翔建安人九岁异人与药至今不食建安有梅子真升仙处
我本世味薄寸田足自营年来荆棘尽稍有梨枣萌但恐骨相凡未敢稀长生陈留达人後未齓犀角盈旧游记三山幽梦彻九清尔来三十年但觉膏?腥幽寻饭緑髓默卧颂黄庭顾我尘土中深慰夙心倾仙人吴门卒解后烦寄声相期朝金阙鹤驭何时征
考亭陈国器以家酿饷吾友人卓民表民表以饮予香味色皆清絶不可名状因为制名曰武夷仙露仍赋一首
二年饮水闽中村忽见玉醴倾蛮尊涓涓醍醐灌热恼耿耿沆瀣明朝暾旱尘久涨城市暗渇梦欲挽江湖吞何人远致双鲤信知我来扣罗雀门不须邀月巳清絶尚恐慰齿当微温要从华池汲真液岂独玄鬂薅愁根微芒已识投辖客娬媚似返当垆魂奇功谁续伯伦颂妙意要与渊明论胸中我自有泾渭笔下君巳倾崑仑诗成寄与约他日饮君与我空瓶盆
久旱新岁乃雨
高田土可籭下田不受犁遗蝗忧挿啄况乃麦未齐赤子天自怜沟壑忍见挤雨逐新岁来停云忽凄凄莫辞三日霖为作一尺泥汪汪既没膝灧灧仍拍堤渐看簔笠出笑语喧畛畦我欲与寓目父老同攀跻此身羣万生扰扰舞瓮鷄曾亦无几求脱粟配羮藜永言故陇耕老眼路凄迷好收歛板手锄耰归自携
春日与卓民表陈国器步出北郊
灼灼桃吐花濯濯柳垂缕芳菲挽人出春力乃如许嗟予闭门客佳节过不数不因可人呼那得幽步举客如山隂胜诗作斜川语谁言一尊酒妙处合千古归来读残书耿耿霜月苦空余流落心三叹非吾土
蔬饭
蕨拳婴儿手笋解箨龙蜕荐羞杞菊开采?烟雨外嗟予饭藜藿咽塞舟泝瀬朝来二美兼一饱良已泰充肠我诚足染指客应嘅平生食肉相萧瑟何足赖王郎催牛炙韩老忆鲸鱠侠气信雄夸戏语亦狡狯我思鲁顔子陋巷翳蓬艾执瓢不可从一取清泉酹
戱赠吴知伯
条侯得剧益吴楚坐可馘我知无能为失此一敌国伟哉奇男子侠气横八极书生复何者肮脏老笔墨刺口论安危事往竟何益匹夫啸空野惊尘一方塞区区空有意浩荡洗锋镝何如吴王孙语辄面浮赤交游得朱亥负贩鄙胶鬲腰间鉄丝箭上镞紫塞翮笑指蛇豕区?此而後食诸公未备知欲荐恨无力明日我过君烹牛呼社客当书游侠传令子姓名白
送僧
空中世界纷河沙不知底处为天涯乾坤百亿在指掌触处与子同一家云何犹作去来想千里一跌毫厘差坐令契阔费星纪岭云欲寄山川遐拨眉相对此何日丈室浄扫余天花诗豪辨舌久投阁万窍寂历风无譁为君游戱出三昧妙处那复相声牙往将妙响应空谷一任飞锡凌苍霞
招民表
清眠有味日方永褦襶妨人推不省疾草尺书招故人一水未济岂非命此身何啻千金直天下未可两臂等垂堂之戒其敢忘晚识风波失前猛天怜我辈少如意晓起屋梁飞倒景侧身鸟行溪上路遥知倚筇唤烟艇信眉相对真梦寐岂不惜此一笑顷莫谈世事令舌强快读新诗频首肯与君好恶真磁铁失足尘途若为骋北窗风月夜吞吐持此邀君共幽屏浄洗多生内热尘更有僧庐千尺井
秋怀十首
秋风来几日我髪白巳多千林了未觉奈此一叶何宴坐阅流光一眄寄庭柯寒?独何者唧唧夜自歌尘埃地上臣天阙无力补夜义呵九关尝胆真自苦寄牋东南风傥得蜚亷许尚当求妙斵君氏无乃鲁莳兰西窗下萧艾病其根白露堕秋夕美恶两不存寂寂芳畹空离离幽佩昏物各信所遭此意谁与论月林踈愈明露草浄可拭飞飞萤递照轧轧?自织移灯检书读千载如经夕微言契夙心妙解失陈迹文章事雕琢回视真儿剧世无扬子云此理谁见直
宴坐自观我中深抱天机从知月胜火胥失兎与蹄大虚同一如浮云渺何依悠然渊明心千载与我期林臯一叶脱静士最先知自我抱兹独悠然星气驰乾坤一逆旅鼎?竟何为枯荣俯仰中儿辈浪自悲青云渺难必白髪不可辞得饱良巳泰雨畦瓜芋肥
了翁卧淮楚德望临一世忧时九回肠医国三折臂四海一滔滔扬汤不止沸斯人倘可起姚宋何足继反身圣可作自恕恶易盈昨非往莫谏今是来足程幽人岁晚粟树者夷跖并慨然释七叹谅知负平生甘菊卧风雨枯荷暗池塘达人听荣悴志士费感伤亭亭岩桂花已作宫槐黄谅无青霞客谁与媚孤芳江海有一士补衮抱经纬帝衣日月明袖手久不试九关隔云雨谁肯借一臂弦急而调卑此叹同万世
和谢绰中观澜亭
方塘灧宿涨曲涧来飞湍光涵鬰蓝天澒洞碧玉寛小亭尘土外瓦影浮朱栏霜渚写秋色烟林养渔竿佳人秋霞衣皎皎明月冠欲濯且无尘隐几得妙观海若昡河伯等在蜗角端那知坳堂上盃水生涛澜云间谢公子五字氷雪寒展读胜图画经行记林峦九垓未遐游据壳谅匪安一到定何日眷焉抱长叹
寄题陈国器容膝斋
渊明乃畸人游戱于尘寰南窗归徙倚宇宙容膝间岂不念斗米折腰谅匪安是非无今昨飞倦会须还国器青云姿逸志追孔鸾曲肱数椽底尚友千载前规模琴书室料理松菊缘心游万物表了觉函丈寛念君方适越昔至谁云然要知丘壑志本出轩裳先琐闼丽宸居追飞不云艰回车莫待远泉石闻此言
约金确然不至
门前北风裂我襦知君未能出僧庐忍看烟雨冻梅肤南枝北枝香欲无可无一杯相煖热道人酒熟不用沽区区濡沫浪辛苦安得共似江湖鱼
确然雪中见过
雨断雪将堕天低云可攀谁穿东郭履来欵山隂关故人金公子身窭心甚闲道机久纯熟世味饱险艰一杯不可缓輭此双脚顽未忘膜外境忽涌胸中山白眼槩六合谁云书生孱万类宅天壤细观真市闤攫金掩醉眼倚门眩朱顔哀哉儿女态今古可笑讪坐令一世豪偃蹇栖茅菅先生谈天舌久挂屋壁间置之且默坐观我无所还纷纷造物机颠倒转愚奸于我无所歉莫叹箪瓢悭
韦斋集卷一
<集部,别集类,南宋建炎至德佑,韦斋集>

[book_title]卷二
钦定四库全书
韦斋集卷二　　　　　　　宋　朱松　撰古诗
书僧房
陆续流泉自成句来拥红炉听山雨道人更有深深处诘曲如珠蚁丝度几研无尘寒欲雾雕盘篆破孤萤吐味如嚼蜡那禁咀茶甘未囘君莫去
题芦鴈屏
征鸿坐何事天遣南北飞萧然如旅人无情自相依孤苇吹欲折秋风不胜威冥冥一孤骞空费弋者机寒声落烟渚相应不我违嗟我识此情手纳空叹欷安知丹青师落笔乃庶几画形孰不工画意识者稀他时因吾句购此千金挥
题临赋轩
苍山围岑寂下有一水奔闭户卧风雨束蒿翳篱藩寥哉只树人心远忘世喧此身自蘧庐长物余此轩鸟语幽梦断香横经帙翻未成借路行自要窥潺湲远师渊明意不愧灵彻魂月度了无迹风行偶成?心境两清妙尺喙何由吞赋诗安所取碧云未足论何当拂朱丝窈眇弦吾言
荅保安江师送米
不见道人久江涯岁云除朝来食指动忽接送米书念师折脚铛五合未省余虽无覆餗祸尚有乞食逋云何怜孤客日受饥火驱未曾贷监河矧肯索苍奴谁言斗升意矫矫超万夫嗟予事笔耕轻弃南亩锄慁烦方外客此计良已?何时事粗了归葺五亩居生涯寄纬竹岂即非良图不为泉壤蚓愿学江湖鱼
陈德瑞馈新茶
空山冥冥云雾窻春风好梦欹残釭朝来果得故人信微凸而么犀銙双贵人争买百璎珞此心儿女久已降坐观市井起攘袂念之使我心纷龎领君此意九鼎重虽有笔力安能扛何时来施三昧手慰我渇梦思长江
?韵希旦喜雨
骄阳挟酷暑何啻虎而翼高田土可籭况乃耕与殖风伯真可讼云合吹复拆那知下土民糟粕配橡实古佛栖岩隈旱沴岂吾责应缘贤令尹闵雨丐法力积隂暝山谷流润凄几格朝来贺客散置酒浣愁疾古诗成云外险句动潜蛰旋看蓑笠出竞喜沟浍溢讙言令与佛念我一何悉嗟我困蒿藜最觉民可恤何当问牛喘免使诉鱼失九关虎豹守怀此欲安适谁哉此心同吾饱将何日
古风二首寄汪明道
紫兰初茁芽深壑终自秀肮脏萧艾中不采则谁咎儿曹遂纷华壮士保穷陋应知此调同万世无先後俗士白人眼从谁明此心不欲古人见诃我车辙深萧然江上庐客卧诗书林得句不相寄谁赏气駸駸
建安道中
吾生意行初不谋泛泛何啻波中鸥擕家来作闽海梦三年客食天南陬我先人庐在何许大江之左道阻修奉新家有手足爱只身归扫先梧楸旋当来此营斗粟南北颠倒无时休此心转与世事左自作磨螘将谁尤安知不满逹者笑穷逹一戏如观优咄哉吾语亦已堕且与造物同浮游
书事呈元声如愚起华三兄
隐吏朱墨暇饱眠北窗风时呼方外客逃暑尊酒中寂寥杜拾遗四壁口不供坐取盘飱疑哀哉岂天穷何如平生友磁铁间不容每怀千里驾今作五斗逢吏行散鳬鹜楸局收鸾龙共话十年旧事往如飞蓬浮荣真一戏何者为穷通应须河汉语浄洗芥蔕胸仆夫适在门客醉尊亦空更为後日约及此芙蕖红
寄题起莘家义轩
贞观盛德後余庆未渠央旧闻闽海家欲纵燕山芳教子嗣先训开轩翼中堂地偏市朝远几浄书简香先生陈太丘飰麋百忧忘弟子真羯胡不闻触屏僵一变豪侠窟遂成邹鲁乡下车里门外他年看诸郎坐上纡素发诜诜立冠裳我诗自可弦请以侑壶觞
梅花
山深春未动沙浅水欲氷玉梅于此时靓粧略无朋露蘂欲的皪月枝挂鬅鬙俨如江汉女可爱不可陵他年江南路晓粧犯严凝寻香烟雨中横斜挿茆簦却数今几日痴如秋後蝇北岭枝欲空谁与扶一登聊分窥水影依我照字灯坐使惜花梦临风脚腾腾昔如梦中蝶今学桑下僧了知菩提长念起吾何曾
十一月十九日与仲猷大年绰中美中饮于南台
空山欲雪云冥冥玉梅半开吾眼青此身垂欲走尘土聊复举酒看峥嵘折腰向人不知耻故园寄锄在千里金昆石友一开眉珍重道人相料理楚江东岸先人庐竹君安否久无书归欤何时应白首我食吾言如此酒
春社斋禁连雨不止赋呈梦得
岁丰农犹饥岁恶何可说哀哉半菽氓罪岁同一舌年时旱尘涨腊尽不见雪青皇忽雨我万顷麦苗活令尹民父母沟壑思手挈祈年祓斋居有酒不忍设那知桃李径狼藉香泥滑芳意一如此坐恐及鶗鴂郊原伫开晴出劳南亩饁秋成已在眼一醉宇宙豁更呼湔裙人劝此侧?客和公斜川诗磨石鑱岁月
?韵梦得见示长篇
雉驯不因媒鸠暖自呼妇诗成桃李隂知是霹雳手簿书我亦厌丘壑渠自有却怜支离疏饱食得薪槱俗夫尝世味甘苦半哕呕知公超然处心迹两无垢愁隂老芳物虫鸟故相诱浪蕊费收拾柔条可结揉岂无我辈人一醉开笑口那知市门?客倦枕两肘眼高可人稀命蹇亨运偶平生愿执鞭见谓予小友细观恺悌心宜在帝左右却来尘埃中寂寞对五柳鷇音藏鹄羽正待荆鸡剖学政容窥谱问字当载酒虚名翻误梦恐坐箕与斗言诗终不称永愧赋文玖
久雨短句呈梦得
身闲书有味吏傲俗不亲小窗据物表扫尽心眼尘令尹垂珠玉敲门唤行春作意向芳物吾车曾未巾愁隂入病骨鸠妇声亦嗔冥冥三日雨桃李迹已陈空余深枝间一一青子新穠芳殿春晚犹堪慰佳辰酴醿晓妆靓芍药醉脸匀日萼簪嫋嫋风巵倒粼粼言当呼短舞抵掌囘双颦年来得相从稍觉安沈沦岂不挂俗事察公极清真眼中醉乡路风味良独醇流光不容玩尺璧何足珍漓俗益可厌愿言勤问津
牡丹醿各一首呈周宰
珍藂压朝露无人羞欲欹春风醉香骨绰约不自持谁怜曲肱人一笑遣穠姿不言意可了君醉当勿疑妆淡洗逾靓肌香薰不成皎然月露姿一笑午景晴聊移梦蝶牀相对户不扃谁令风雨暴睡起春纵横
?韵梦得浅红芍药长句
十日愁隂病不出卧看春归无计惜诗翁遣送淮海春衰眼熨开云雾拆烟脂注脸匀未遍肉红借酒生真色了知造物着意深倾倒春工不余力年来不顾溱洧女载酒非公复安适且将妙句写余妍欲立佳名付精识一春颇困歌酒污回首纷华三太息愿言乞与洗心方归对炉香诵周易
宿禅寂院
梦中一叶揺江湖困睡不觉身蓝舆眼明佛屋丽丹碧瓦鸱鴺凤凌空虚疲民日者困苛索半作赭尾相濡鱼鹈鹕数罟两不置肯念竭泽明年无道人谁与办此事斤琢千指开渠渠颇疑如幻三昧力上方手揽归吾庐了知舌本法轮转咄嗟檀施争奔输不辞割爱一念善谁谓岁恶穷民愚书生袖手对沟壑力不能援心烦纡事无大小成者少谈说治乱何区区调卑弦急诚龃龉凿圆枘方尤阔踈古今罪岁同一口抚掌一笑皆愚儒
诗约范直夫游万叶寺观瀑布
万侯隐下吏夙尚本丘园身投攫金市藂书以自藩炯然如孤月不受黄流浑要知句律工竞病何足论我生羣末俗泾渭非一源同心无楚越倾盖如弟昆人生各有役不暇捧一尊风蒲挂南浦念欲东南奔对牀定何夕青灯照晤言悬知知诗处千尺银河翻
?韵梦得见示之什
居楚求齐音美恶不同土喧豗俗物华羣复有佳处时从玉璧人商略穷万古诗如粟牛戱误得摩顶许望道渺逾远久生真暂寓忍持尺璧隂空作秋虫语微言傥倾倒河汉濯肺腑向来说诗口自此行可杜
送瓯宁魏生赴武举【生後与金人战有功战没于邯】
建安少年请缨客横槊赋诗两无敌辞家去作入彀英气拂天狼夜无迹庙堂尺箠鞭羌胡智名勇功付壮夫引弓没羽世自有敢闻上策当何如
陈仲仁止止堂
以我有限景逐彼无涯知失足践畏途投身试危机舟车日奔覆定无丘与夷万古践此辙嗟我与谁归仲仁古静者怀璧照褐衣名途尝一戏回首羞前非心如得坎水不受狂风吹功名忧不免当复定所之请观本无作今复止者谁筑堂市门侧着书园不窥蓬藋深一丈图书周四围时有好事人载酒问所疑攫金奋敏手倚市夸妍姿回光时自照何者非吾师
送志宏西上
九州眼一槩余子真琐琐岳立培塿中喜此高岋峨如公我辈人取友亦到我挥毫赋垂天风雨卷蓬颗相期八表游未觉夙心左解龟醉江阁酒面山月堕起瞻帝乡云感叹不成坐何须飞霞佩自办凌风舸瀛洲渺溟渤万里一掀簸缄诗寄天涯秉烛对新火那知市门仙斗禄亊么麽空余肠九回上疏何日果
有怀舍弟逢年时归婺源以诗督之
木落天未霜君归定何时相思如惊鹊中宵未安枝梦中见阿连锵然咏新诗寤惊衰叶翻谓是步屧移揽衣下中庭风露浩淼弥遥知客衣薄归来一何迟平生短檠灯相对忽解颐万古一舒卷佳处良在兹是中及物心上与稷契期援古以自例自笑无乃痴夜义叱九阙侧足不敢窥坐令一寸心日抱二柄疑迟君商略此恐得儿辈嗤况乃绿发亲倚门鬓欲丝狶膏非凤喙车辖无可脂再拜夀百分斑衣舞参差秋芳未云歇采采黄金蕤万锺不足乐古人岂吾欺
九月十七日夜度蔡道岭宿弥勒院
月出度松岭露香菲羽衣肃肃夜气清苍苍烟径微川光浴秋容萝影挂夕辉氷轮碾空阔飞辙无因依拟掬星渚波恐触天孙机偓佺何时见沆瀣聊独挥未应青霞志即与素愿违稍休尘外轸憇此岩下扉清吟写万籁妙想絶百非不须河汉言尽解纷华围飞仙亦戏剧玄学乃庶几鳌山切丹极岁晚行将归
游郑圃
城郭不去眼而得林壑娱低回抚壮心欲吐无与俱铿然一枝筇细磴争樵鱼挽衣径与饮不省谁为吾
女贫苦难妍
女贫苦难妍士贫苦难高了知论此者不识一世豪此身百斛鼎流俗欲手操宁当拾其中局促计所遭颇疑有若人肮脏栖蓬蒿考盘一丘壑光景不可韬斯人不我忘空复踰垣逃轩裳亦云华唾去如腥臊哀哉夸毗子扰扰冠猿猱恬无济世心闵默死滔滔朅来事斗禄俛仰身桔橰一官戏人间几何非餮饕谁言眷此帻掷去轻秋毫区区欲骄士一哭嗟儿曹
谿南梅花
巉巉石迳鸣枯筇意行诘曲无西东心知幽壑梅已动一枝寄我曾未蒙暗香横路忽惊顾采蕊的皪蛮烟中有如佳人久去眼邂逅相得情何穷蔬畦压霜翠羽乱已觉雪片栖芳茸嗟吾辜此来已晩攀条嚼蕊聊从容玉仙游戏下尘世絶艳一洗朱铅空不知阆苑在何许叱回风驭无怱怱溪寒沙浄迷俯仰坐待山月来朦胧岂无尊酒相煖热锦裘起舞如惊鸿仇池老仙羽化久妙曲三叠余仙风归时醉倒不知【一作成】和明日来此谁能同
再和求首座
道人昔曳羌庐筇五老负雪湓江东犯寒贪覔玉梅句虽有衲被何曾蒙归来苦雨熟梅子卷械深卧蛮烟中诗传絶境忽入手置我乡国情何穷十年不踏江上路漠漠海气昏貂茸异乡岁晚慰流落一笑赖此氷雪容峤南絶倡谁敢和骑鲸人去尘寰空崑墟下视堪笑闵雕琢肝肾愁怱怱那知幽子云雨上风斤玉斧修朣胧读诗令我一回首杳若目送孤飞鸿何时晤语折铛侧坐听万籁号天风拈花特地两顔解他时与子真参同
奉酬令德寄示长句
闲官屋舍如幽栖寒苦余业偿盐虀忽闻鹊声作破竹尺书入手谁所齎交游胜絶似公少矫矫鸾孔依蒿藜青冥侧足在咫尺谁使狡狯捐其梯秋风溪上共樽酒摆落羁束忘畛畦红裳起舞意未足缺月衔岭星河低只今跌宕走尘土清梦往复无山谿新诗惊怪烂盈幅笔力抝怒蟠虹霓遥知盘礴小窗底得丧己着一理齐此生同困造物戏未觉与世谁云泥虽无絶唱追白雪赖有妙契如灵犀一笑从公岂无日挽袖相属空玻璃不须俗物败真赏但覔佳处同攀跻
答林康民见和梅花诗
寒崦人家碧谿尾一树江梅卧清泚仙姿不受凡眼污风歛天香瘴烟里向来休沐偶无事谁从我游二三子弯碕曲迳一携手冻雀惊飞乱英委班荆劝客小延伫酌酒赋诗相料理多情入骨怜风味依倚横斜嚼氷蕊至今清梦挂残月强作短歌传素齿韵高常恨句难称赖有君诗清且美天涯岁晚感乡物归欤何时路千里柁楼一笛雪漫空回首江臯泪如洗
上丁余膰置酒招绰中德粲德茂逢年
我生无几求毕愿老葭菼谁令事斗禄饭粝羮不糁书生亦可怜微物有先感朝来食指动膰肉丰咀啖恭惟鲁司寇道大长坎空余祠千载不救陈蔡惨永言百世师愿学吾岂敢当饥不忘歌既饱复何憾安能如王孙长物贮颐颔急呼讲肆人一醉舍铅椠相携桃李径历乱蹴红毯言强三尺喙气溢一身瞻平生超然处独嗜逾昌歜诗成持似君莫遣儿辈览
用绰中韵送正臣正臣欲归隐而无资故广其意以告识者云尔
华裙锦领乌纱帻气盖当年五陵侠胸中磈磊不可平拂衣归来抱长铗轩然寄傲楸枰间长恨坐隐非云山相逢笑我眷微粟我归未可君何难世人钱作牛吼音谁能立谈寿千金空令拥鼻诵招隐知君心在仙峰隂故山自欲无归期作诗但拟渊明词却愁他日林下信千里寄我唯当归
秋怀六首
庭柯一叶失风挟凉气归湛湛陂水清芙蕖脱红衣非无岑寂士句法妙玄晖独怀履霜戒德人贵知微真儒六经学文字聊解纷长孺弃诸侯汉庭相公孙儿口乳未乾妄作黑白分谁能领斯会事往风中云导江自氓山源浅觞可滥下集大小川千丈水府暗策策井桐凉冋冋窗月淡後生抱奇志黄墨勤点勘市朝富危机匹夫死凭河何如狎鸥子烟雨同一波行藏各有趣不在相诋诃我师陋巷人千古冠四科穿堵超玉绳影倒夜窗寂火云一洗空月露清欲滴幽人负痾卧起坐三叹息归同对牀第晤语永佳夕揜窗耿不寐道人亦无悰故山新稻香粥鱼响枯桐梦中信了了推枕闻西风少迟稺金壮归辔与子同逢年与德粲同之温陵谒大智禅师医四小诗送之
丈室揜槐夏与君同卧痾平生莫逆人裹饭谁见过跰????起监井万古寂不波观心要知是造物如吾何六年别故山松竹故无恙此身巳天涯飘走复何向清源老医师砭偻出投杖勿辞一往勤挹彼上池涨石梁跨蚝山永与方壶久凭君持一盃往酹济川手遥知相携处溟渤浸箕斗作诗问大钧犹有斯人否山河我四大物我同一体谁为苦疾痒搔按不容拟多生抱此念耿耿未云巳那知知鱼乐更有濠梁子
与陈彦时会华严道人偶书
屋头烟云屯屋下波涛喧团栾坐巳久起扣丹霞门客至苦舌强目击翻无言元龙湖海士怀哉夙契敦清坐鼎足峙妙语流潺湲君游华严海贝叶手自翻此心於身世鸟度空无痕笑我流浪中久披业识吞读书谈古今绮语生祸根望道渺未见况乃躐其藩职卑困掣肘见溺不得援未知造物心颇复哀黎元近窥顔稷意未敢遽揜关躬耕亦细事会要五亩园释覊牛在牧驾鼔马伏辕居然见优劣不比鱼熊蹯持问跏趺人一笑霜眉掀相携妙峰顶暝色窥远村解衣略辈行班坐搴芳荪欲归意未巳幽径相与扪苍崖出玉醴不受瘴毒温愿言同酌此我语庶不谖
书栟榈院壁
侧身西来度千山列仙仙去空孱顔斗升自役应笑我何苦语曲嬉尘寰归耕无田仕难合疑此二柄首鼠间摩挲崖石三叹息我心安得如汝顽
次志宏韵督成夀置酒
归耕食吾言回首愧江水方争杨子席谁置穆生醴邓侯倾盖旧小寝萟桃李走书纳?我涎迸啮唇齿朝来独何事怒色剧染指虽微射鸿游顾有捩手鬼平生谈天口得酒便锋起年来病不觞但要讴贴耳真成画蛇足足就酒空矣樊川吐怨句想见紫云美何时咄嗟办一醉吾亦拟噂沓听群儿口实争笑鄙
内弟程十四复亨归省用绰中韵作二章送之
舅家今三世笔耕未逢秋後生抱奇志肯为虀盐留先庐江遶城归路柳暗洲勉哉倘有立离阔何足忧读书学经纶及壮吾巳晚譬如抱宿舂求适万里远留君商略此归袖不可挽流光莫控搏力学副深?
韦斋集卷二

[book_title]卷三
钦定四库全书
韦斋集卷三　　　　　　　　宋　朱松　撰古诗
三月十日游报国院小轩颇幽胜为名曰双清仍书此诗
千峰收宿雨坐见空翠滴携筇出城隅试此腰脚力竹隂穿窈窕僧户扣岑寂小轩清樾底磐礴聊自适闯然见幽禽百啭深拔隙即此与晤歌絶胜眼前客幽怀层氷结屭贔不可释忽如散春风回首无处覔天游失六凿真观了千息乾坤鼎鼎中指马坐可一不知双清老何者为心迹持问跏趺人首肯复面壁山烟明欲合归舸兀深碧此心除溪月冏冏谁复识
次韵谢绰中游报国寺诗
掩关味诗书青简亦巳槁相携出东城及此风日好僧檐覆谿渌共取一樽倒眷此松桂隂不接车马道殷懃玩流光齿髪行且老诸公奠九鼎帝室欣再造优游容我辈放浪事幽讨念君东山姿文字富天藻风期在经纶弹冠苦不早宁知如子云白首太玄草
丁未春怀舍弟时在京师
狂贼送死河南北王事遥怜弟行役胡命须臾鱼在鼎官军低回鸷将击渇闻天语十行札尤觉家书万金直何时同秉江上犁万里农桑吾愿毕
五言杂兴七首
侧席忧宗周负痾头岑岑又传衢梁盗弄兵保山林渇闻平虏诏蛰户跋雷音欲舞恨袖短诸君独何心黄香卧讲肆日芜五亩园儿诵声九雏未厌咽耳喧古来避世士或隐车马门云何北窗底默默对幽谖圣门出嵩岱领略千兵岑久矣暖姝子蠧鱼槁书林曾参一唯後旷古沈此音愿君同钻仰满我初地心丹白春事了灌木忽暗园卷书护岑寂幽鸟时一喧起携无事酒往扣常关门岂无素心人之子不可谖读书评世故自许了无猜忽然抚机会往往凿枘乖时难既可叹道大未易涯归来卧看屋吾意亦悠哉湛湛天宇清宛宛穹脊白投深得僧窗千障倚苍壁开卷与晤言炷香伴岑寂独将万里心收歛入寻尺身轻客巳去睡美体新浴南风吹好句历历韵松竹虽云天耳听拟以幽梦续不辞举似人恨汝心眼肉
游西峰院留别友人
兀兀掩关坐后土冒泥涂繁隂忽披猖怀哉叹离居眷我二三子共此一日娱欣然忘华陋意行非始图围竹粉黏带弄泉云遶裾共睹羊山棋不钓温水鱼野色一以暝归舟相与拏岂无软脚酒新熟不用沽急景弃尺壁中原睠丘?丈夫患不免低回竟何如安能逐儿辈飞翔争腐余但忧着鞭子滞留嘲贾胡
饮梅花下赠客
忆挽梅花与君别终年梦挂南台月天涯谿上一尊酒依旧风巵舞香雪高情絶艳两无言玉笛氷滩自幽咽却怜造物太多事更要和鼎调人舌浮生踪迹风花里鼠壤珠宫熟优劣且当醉倒此花前犹胜相思寄愁絶
次韵和吴骏卿
学道日巳媮干时心同嬾同怀能几人俛仰风雨散晚得吴王孙抱衅职高翰由来清庙质不赋白石烂笑我尘土中坐受微粟绊新诗中音会天律度弦管未能载酒问但作焚砚叹况闻翻贝叶一悟了真幻文章廼儿剧安用黑白判何时商略此得酒不待劝
求道人自尤溪来三山出示同徐侯游龙门洞长篇因次其韵送之时以檄走诸隘
阿游陆沈久亦复太痴絶未成安一枝况乃办三穴唯余爱山意如水必东折首鼠今几年顾影愧琼玦那知龙门客尘底抱关闑虚檐日偃仰苍壁对横?拄藤危蹬响濯足细泉洁束薪取奇观滴乳当嘉设摩挲石蜿蜒信矣耆旧说歘疑卷风雨凛若践氷雪远追神清游复作武陵别能诗有老休联句嫓前哲相逢快吟哦亹亹霏锯屑三山今入手瀛海仅可啜崎岖走林谷王事烦此杰拟结汗漫期更待欃枪灭
吴骏卿寄示和黄元广诗多及古人为已之学辄复次韵资一大笑兼简元广
四物覔安心驾言无停驱忽然休歇去本自一物无那於前後际而有新故吾知津恨未达敢以偷自愚君居泥自蔽隣客旅两足诗成各超然不复念瓶粟应怜市门客俯仰对流俗出言不妩媚人瞋大于屋我生非瓠瓜于世岂无情望道渺未见谅知负平生将求挃挃获奈何卤莾耕饥壤听造物吾愿乃秋成
次韵邓天啓游南国
秋犬吠夷门谁能拊其背怀安壮士羞窃食替操耒无由一当敌鬰鬰嚼齿碎故人何自来适与芳时对笑我尘土中勃窣守闤闠城南出携手远取韩孟配心期汗漫游目极泬寥内舞雩追点也岘首略湛辈豫愁君兴阑复遣我心愦归来疑梦断清境皎不昧哦君斜川诗汲井沃枯肺愿言荐清庙勿赋风雨晦
徐侯以诗送山药次韵
山中白玉延贵压梁宋价筠蓝出轮囷了不烦造化因传竞病句中的若神射颇念坐稳人鞍马久不跨谿桥梅欲动玉雪短枝亚何当同嚼蕊一醉山月下
次韵酬求道人
听君话匡庐风月妙无价炉峰忽在前俛仰疑幻化新诗未出袖光怪炯如射悬知得力处岛何不足跨家山为谁留铛粥香?亚我亦怀秋江波清鸿鴈下
求道人示诗粲然有江湖间道人风味盖尝得句法於东溪可今以其韵作诗送之时将如瑞峰期朝夕还吉祥云
癞可湓江滨覔句负光价君为东溪客伏鹄资妙化想见箭锋机相拄不停射伽陀入三昧汤史欲凌跨韦斋语清夜挂月松偃亚他年约相逢禅榻慎勿下
赠永和西堂道人宣和癸卯十有二月中休日
苍山抱岑寂丈室掩虚白道人尘机断宇宙一西壁是心如焦谷浩刧永枯寂一句从谁闻投老承此力相逢不相问未省谁主客咄去真俗人胡为来役役
彦时过永和见和拙句辄复次韵以发一笑
老谂不下牀胸次纷黑白弥明亦强项得句鼾负壁相逢复何事一笑万虑寂新诗追旧韵俯仰见笔力何时折铛傍鼎坐无主客区区竟何补斗粟真自役
甲辰七月二日宿永和寺用旧诗韵
湛湛天宇清宛宛穹脊白投深得僧窗千障倚苍壁开卷与晤言炷香伴岑寂了无魔娆梦皎皎知道力鸣珂绿槐影想见下朝客笑我守吴门心形等相役
寄陈蹈元
我生少所可靡靡世一律如君素心人指不三四屈久与宵人游归卧常自失效尤起媮心阿意增美疾低回强酬酢高论形敢出缅怀参同子蚤入伊洛室闻道既先我论诗又奇崛纵横谈天口卓荦扛鼎笔胜我何足云论交敢自必桓公肯见规寡过行有日书来约过从一笑破萧瑟新凉宜灯火永夜勘书帙岂无一尊酒少促欵语膝更呼小丛歌未怕官长诘跂予占骑气千岭秋回鬰着鞭及清境灧灧月华溢
次韵张漕茶山喜雨
天公积愤何曾雪遑恤茶工贪揽撷无聊桃李困迟暗白蔫红飞乱【原本漏二字】谁疏天汉下穹窿苦厌风霾昬嵽嵲行台使者扫云手酾酒丛祠拜灵蕝归来一雨动三日沟壑遗民起垂絶岂惟枪旌各呈露更喜笋蕨争芽茁明朝击鼓万指集云蹬携籝穿曲折红尘一骑天容开顾渚蒙山坐销歇帝觞尝罢思苦口公如子牟心魏阙金銮谏舌夜生尘回首山中记同啜
沙谿口望梨山
衆山如连环平野忽呀口孤峰挿深云气压万培塿区区何足杰落落终自负我行清谿曲?立倚筇久拂衣竟何时尘土坐自垢长梯弄玉井奇字窥岣嵝心知不能去照水顔甲厚永怀山中人独立谁与友神交解此意长啸震林阜
寄仁王求首座
片帆西借东风力回首三山春一色何人孤啸月中闻知是无尘岩上客风山武夷之宗支千岩万壑帝所规天怜傲吏赐我履恨不与子相谐嬉问法年来定成市藤蔓遥知罥衣袂手攀荔子约同尝絶胜林间啄残柿
汪彦允见和约游东山作荔枝次韵
天工倾倒不余力唯有荔枝香味色君家桃李要争妍肠断鬂丝禅榻客书生瓮葅天所支煮茗夸妓非良规腹饥眼寒君不忍着诗唤作东山嬉氷盘绦寔光照市归来香满巫阳袂明日人传玉蕊仙絶胜空赋青龙柿
止戈堂
高堂岩岩面势尊洞见万井开重门元戎务简玉帐静缓带酌客娱朝昏忆初饿隶起篁竹一笑千里来黥髠将军揽镜媚巾帼何异搏虎驱狐豚只今休父八州牧身佩重寄忧元元惊尘错莫羽书密虽有美酒谁同樽沈机且复长辔御沥恳何啻血面论楼船一夕飞渡海汉家上将来天阍狂童束手赴烈火琱戈不汚妖血痕坐谯饮至凯歌入船粟往哺遗民存五兵包裹高阁束止戈新榜真成言便当频与方外吏徙倚风月星河翻几年北钥飞不守河济逆气腥乾坤知公快挽天河手坐视黠虏方游魂权舆闽越聊小试宁复久此淹遐藩农桑万里望公等愿见四海无营屯
侏儒
侏儒饱官粟适市行勃窣但知随衆笑了不见优拙暮归遭客问闵默羞齰舌心知续鳬悲慎莫尤造物
中秋赏月
去年中秋雨野芦凄薄寒惊尘暗一方客枕那得安起呼对牀第揽衣步蹒跚握手仰太息宇宙何时寛今年中秋月并海窥涛澜坐看鬰蓝天忽涌白玉盘眷言双峰客倚闾念衣单亦复取樽酒承顔有余欢天涯等牢落世路方艰难且遵秉烛语母为泣河叹停盃玩飞辙河汉静不湍痴儿亦不眠苦覔蛙兎看洲出暗潮落鬓衰香雾溥佳句付惠连何时解归鞍
记草木杂诗七首
月桂花
窗前小桂丛着花无旷月月行晦朔周一再开复歇初如醉肌红忽作绦裙色谁人相料理耿耿自开落有如贫家女信美乏风格春风木芍药穠艳倾一国芳根虽无恙岁晚但枯枿
萱草
水菽怡慈顔万锺亦土苴时从斑衣儿艺萱北堂下穠华夫岂少爱此入风雅纷敷翠羽丛绦英烂如赭诸孙遶银鹿采摘动盈把谁言壶中春在此眉夀斚
紫竹
新移紫玉干罗列才十余枝叶一何病意色惨不舒旱久土膏燥抱瓮愁仆夫虽无樵苏厄苦欠雨露濡我来侣鱼虾沧溟在阶除月窗泻水墨天风韵虚徐谁言居无友此君良不踈三年为主人箨孙定纷如他时报安否谁寄青泥书
茱菊
海上作重九菊揉青蕊香近墟买茱萸枯颗出药囊儿曹记土风歉歉事祈禳老夫未免俗聊尔答风光灾祥理不僭此柄孰主张譌言眩末俗吾欲案长房
吉贝
炎海霜雪少畏寒直过忧驼褐阻关河吉贝亦可裘投种望着花期以三春秋茸茸鹅毳净一一野茧抽南北走百价白氎光欲流似闻边烽急缘江列貔貅裁襦衬铁衣爱此温且柔天乎未厌乱利厚人益媮谁知海滨客独叹无人詶
芭蕉
地卤不敏树珍植何由畅?根移芭蕉美?跂可望芳心日卷舒翠叶忽张王偏工鸣秋雨踈密渺难状霜风一以厉狼籍坐惆怅谁言繿缕中秋子得佳饷缃囊贮瑞露厚味天所贶怀哉腊毒言节口畏生瘴
菖蒲
东山在眉宇未到心鬰纡流泉撞哀玉清洌生菖蒲闻有婵娟子弃家来结庐窈窕云雾窗参差氷玉肤絶粒香节仙姿清且腴迩来隐身去冷落愁臞儒灵方无尤乞石斗移根须相看意巳消何必见子都
海上
落日弄云海阆风欲手攀秀色不可解西山如连环缅怀避世人结屋栖孱顔眎世一蜗角笑悯触与蛮我生笑痴仙遂恬升斗悭尚余诗书债幸此朱墨闲缨冠出救闘安得长闭关仙人形识此妄自凭愚顽
送祝仲容归新安
历乱百忧心漂零一涯天读礼不盈尺眼萎坐自怜君来访安否春风柳吹绵篝灯语平生恍夜不眠那知岁月度但怪氷雪坚感君怀亲意使我泪贯泉高堂急荣养躬耕恨无田笔端日五色气压诸生前圣门要钻仰至味研简编经纶出绪余文字忘蹄筌他年闲击竹妙契琴无弦此时一瓣香竟为何人然江湖多北风怀哉归?翩刮目看奋飞此道更着鞭
次韵彦继用前辈韵三首
馈岁
岁晚追土风独瓮谁与佐人心感流光台馈屏奇货鷄豚取牢栅门户随小大去乡二十年忆此但愁卧儿痴元未识但索梨飣坐何时鵶识村莫作驴转磨不须志四方教子求寡过归哉及强健老去烦剂和
别岁
旧岁巳趣驾为我不少迟凡心畏增年而岁岂容追丈夫有蠖屈牢落天南涯收功英妙年豪杰彼一时宁当如秦越坐视瘠与肥隣翁意诚厚酌酒寛愁悲殷懃何时忘祝我致好辞抚世非吾事诸公正扶衰
守岁
庭燎夜未央旌旗焕龙蛇九门一放鎻万马谁能遮乱离忆旧事安眠梦无何目眩灯烛光坐厌儿女譁念此亦土风虽痴不容挝更为卢白戏纷争起横斜故岁不足计新岁莫蹉跎努力诵书史从人笑翁夸
奉同胡德辉八月十四日夜玩月次韵
我梦故山月萝影垂秋光谁言九衢晓莾莾吹尘黄羣公直道山晤语清夜央飞辙转空阔积暑苏苍凉哦诗中天律流光惜堂堂鷄肥社酒熟吾亦怀吾乡
亭亭月初高河汉坐可搴病余久制酒灏气两争先振衣万里风归?何时翩怀哉故山友共此今夕圆离离云飞鸿何意影沈川观心要知是出处直悠然
岩桂花
开门惊积叶秋气日以厉独芳揺落中粲粲岩下桂幽芳不自怜怊怅纷满地未忍蹋残英何以娱晚岁
中秋夜雨
秋云定何心忍翳今夕月尚嫌微点缀况乃都漫灭他日任氛霾数日望清澈倦投衲子窗竹雨听骚屑对牀不成梦有酒那能设萤飞矜意气?语转幽咽心知层隂表皎皎玉轮洁何当凌倒景徙倚玩飞辙
夜坐
栖迟客异县名氏藏丹丘希世非夙尚素餐愧前修日耗大仓陈一饱寛百忧眷焉抚半生信亦无几求蒙笼小窗底图史漫不收篝灯揩病眼昏花乱蚍蜉愚儒未忘世抚事非所谋不如遂捐书卒岁以优游怀胶睨崑墟浊浪排高秋知难有明训吾其老锄耰
秋怀二首
铿然一叶脱中夜叹以惊及兹遂揺落风露漭难平晼晚愁自滋淹留謇何营腾腾任天运庶几得吾生中郎章句儒失身狥邦仇一叹不自知邂逅死孤囚凛凛南昌仙斗食身百忧渺然元始後?迹不可求
围棊
投老一寸心独立无攀缘兀兀不自聊愔愔谁与宣时有素心人一枰奉周旋得隽非至数三捷亦偶然危思寄方罫积威下虚弦骄矜不须臾奔北巳可怜志士珍短景顾谓璧可捐圣门未及藩远道要着鞭缅想运甓翁操具投长川自强圣所臧怀哉抚韦编
谈命
岑寂契心赏栖迟幸身闲却扫味道腴未厌藜藿悭久絶子公书羞访季主关肯为空际尘起此胸中山历翁推始生邂逅盃酒间自今半运中且作尺蠖跧萧萧两鬓髪已白不复斑功名日已踈落落难强顔譬如坐稳人正苦步作艰夸毗付余子彼哉谢追攀
吴江曲
吴江女儿白如玉花底纱窗傍谿渌玉箫春暖贴朱唇故作阳春断肠曲扁舟掠水去如飞不见嫣然一笑时回首江城只孤塔向来一念复因谁
梨
一霜木叶纷纷妥园夫献梨红颊椭亦知胸次本清凉且欲与君充飣坐
韦斋集卷三
<集部,别集类,南宋建炎至德佑,韦斋集>

[book_title]卷四
钦定四库全书
韦斋集卷四　　　　　　宋　朱松　撰
律诗
解汲舟
上国经年客春流一棹波已醒离帐酒犹记客亭歌水枕残归梦霜衾拥独哦篷窗横落月作意傍人多
淮南道中微雪
密密云隂合斜斜雪态妍似欺春力浅故傍客愁边宿鸟投村暝寒梅抱蕊鲜无人命尊酒清絶袅茶烟
送沈昌时赴宁海令兼叙别二首
俯仰尘埃二十年天涯初此试鸣弦正缘五斗羞陶令莫叹三江阻郑?馋吏诛求何日餍羸民凋瘵岂容鞭故人便使来当路终恐劳公自挽船
午潮平处落归帆已觉离情两不堪转手便成千日别悲歌聊倚一杯酣波翻别壑闻车水青遍柔桑趂浴蚕归路春深风日美伴谁操笔赋幽探
西湖泛舟
望湖楼下照衰顔羞见尘埃两鬓斑风艇从看山转侧烟堤尽逐水回还唤人归去城钟急触处相亲岭月弯不用新诗摹絶境定知长到梦魂间
和舜明晚雨
一雨平龟坼层台转小凉吟羞东野窘醉想谪仙狂湿翠生苔径余清袭芰裳王郎不相顾扫地静焚香
赠言命张生
俯仰尘埃的自羞稍看寒饿复谁忧小儿造物巧相戏穷鬼遂人殊未休我所不知烦子筭世如无取更何求服箱把酒真么麽那用区区问斗牛
东阳社日泛舟观竞渡
谁唤思家客来为荡桨嬉鬓华羞照水雨意解催诗叠鼓飞文鷁香鬟出短篱醉归真梦觉犹忆湔裙时
熊积道桂轩
覔种老蟾窟培根芹水傍书灯移素影诗笔带余香家计传韦业孙枝继郗芳山川供秀润兰玉竞辉光那把攀云手空持种树方嗟无月脇句恶语汚君梁
宿延庆寺
浮云过眼旋消忘惟有谿山意味长身健不嫌穿荦确尘空那复戱沧浪林钟唤客烟藏寺风叶鸣秋竹?廊一似云谿醉眠处只应软语欠支郎
赠僧
知有丛林特地过幅巾迎笑出岩阿杖藜同覔牛羊路濯足来分鸥鹭波岂不倦游贪斗粟坐令归思动渔蓑他年会有相逢日稍食吾言听子呵
三峰长老送纸被
笑我布衾故分君楮幅温尚嫌肱当枕端称蓆为门败箧薪钱尽幽窗雪意昏寤惊双脚暖犹恐锦鲸存
盆中梅花
兀兀天涯客依依雪谷花莫辞遮病眼相伴送年华劝我三杯釂熏心一念邪幽香恋吟笔半堕墨池洼
月下
幽独不自得出门谁识从滔滔我不即踽踽世宁容吾道固应尔何人此意同唯余穿户月照我一尊空
留别卓民表
末俗纷纷事不情天涯怀抱向谁倾漂流空度三秋日邂逅来逢四海兄剪烛西窗惊睡梦对牀夜语话平生滔滔世路方同骛何日相期问耦耕
寒食
粥冷春饧冻泥开腊酒斟故乡空泪满华髪正愁侵山暝雨还住烟孤村更深谁知江海客浩荡济时心
延福寺观酴醿
幽栖一壑无来辙睡起忽惊春已深踏青不愁溱洧女曳杖来寻薝卜林长条挽处云笼袖幽佩归时月满襟武谿回首醉眠地香力一熏愁到今【武谿昔寓学之地有酴醿极盛】
寄吴及之
世事令人舌本强滔滔何处是吾乡未成微服隐吴市且可擕筇访草堂欲买鸡豚投近社少陪风月坐胡床共将絶唱追韩孟一饮还须釂百觞
答卓民表送茶
搅云飞雪一番新谁念幽人尚食陈髣髴三生玉川子破除千饼建谿春唤回窈窈清都梦洗尽篷蓬渴肺尘便欲乘风度芹水却悲狡狯得君嗔
和人游仙峰庵三首
千岩万壑翠萦洄一洗衰翁病眼开落日多情留别岭秋空无地着浮埃云闲出岫初无意松老参天岂愿材我是散仙君记取更鞭鸾凤少徘徊
谁麾俗驾挽今回珍重山翁小径开去覔云峰攀碧落下看沙刼坏飞埃掬寒露井消尘想撷翠筠篮富药材彷佛三生曾到此楼钟重听一徘徊
脚底千峰翠浪奔云端挂此一豪身山河了了穷千界物我纷纷共一尘浪趂下方追日步恨非本色住庵人他年八极浮游遍来读新诗迹未陈
寄金确然
金子卧空谷何人赋白驹僧斟三味酒客荐一囊书归梦寒应短诗肠饥自呼强穿东郭履来煮雪畦蔬
次韵菊坡
露挹秋英湿晓隂小坡新?伫幽寻似欺兰畹方披羽聊对风巵旋屑金采采遶篱吟欲就垂垂压?醉难任使君致主唐虞了三径无忘此日心
芦槛
手?修芦着槛栽使君公退几徘徊想当风雨翻丛急疑卷江湖入座来未办松窗眠绿浦且将屐齿印苍苔种成桃李人间满应念孤根首屡回
春晩五言寄梦得
美景足可惜残春尤不堪晩英余燕蹴熟颗坠鸎含岁月蓬双鬓生涯粟一甔唯思对公瑾把酒话江南
再答诸公
芳节坐晼晩客怀无一堪柳眠犹自困花笑为谁含风掲拾遗屋尘生执戟甔聨诗赖诸友妙句压城南
董邦则求茶轩诗次韵
一轩新筑敞柴荆北苑尘飞客思清更买樵青娱晩景便应卢老是前生千门北阙梦不到一卷玉杯心自明冷看田侯堂上客醉中谈笑起相烹
送仲猷北归二首
一丘胷次有余师空此淹留岁月迟黄墨工夫怜我倦箪瓢风味要君知新诗落笔惊翻水俗学回头笑画脂伊洛参同得力句还家欲举定从谁
欲寻当日故山盟身世今如海一萍归路上心真了了愁根入鬂已星星挽衣共嚼东西酒折柳送行长短亭念我知君回首处萱丛菖叶一时青
寄吴致一
相逢一笑两忘怀梦遶亲庭首重回世事难磨三尺喙离愁都付一分杯秋生林薄岁时晩水落江湖鸿雁来賸作新诗频寄我天涯时对两眉开
四月十五日上元道中
乱山身逐简书来梅子黄时雨未开一苇横斜风叶度千滩贔屭雪成催危机种种那容避俗驾駸駸底未回聊复浮游随造物故园回首思悠哉
送黄彦武西上
门揜蓬蒿气浩然西风笔势更翩翩未忘大学虀盐味时说定林文字禅芦箠风光倾上国槐花心绪记当年里门归日车应下置酒迟君沈水边
林丈挽诗
沈谿耆旧半丘墟犹有期颐隐市区未展武侯牀下拜已传顔子梦中呼门人会筑三年室吊客谁留一束刍归卧九原应不恨何蕃声誉满京都
有怀黄元声时闻在建上诗中所记建上旧游也
积雨山城久卧痾起看横港涨晴坡空余九尺须眉好柰此一樽风月何怀抱故人长在念经行佳境想重过东谿回首醉眠处为问红蕖何许多
书室述怀奉寄民表兄是日得民表书
丈室无尘棐几横吏休鳬鹜散无声舞风竹影僛僛转萦梦鑪香嫋嫋清已笑荣枯卢白戏不须物我触蛮争故人剪烛西窗约知复何时话此生
答人留别之什
家在大江东复东去君一舍碧流通那知临水登山处同寄飞蓬断梗中愁絶杯中千里月梦萦江上一帆风只今且作须臾意更典云裘醉小藂
七月四日宿丹谿道中
日出雾芒重凉生风叶翻秋秔已照眼社酒欲香村牛下草莱湿人归园屋昏个中我不浅扰扰与谁论求道人自尤溪来还冷斋有诗次其韵
五年沈水照衰顔谿上今谁独往还身挿乱峰随一锡梦回萧寺遶千间西风潮落拏音急斜日尊空醉?斑更觉难追诗力健大弨久废若为弯
送刘道醇归乌石
一?避地本依刘闻得更书始欲愁旧德镌碑在人口归装载石压溪舟寄书莫忘青泥信把酒谁同黄菊秋新阁诗增风月价自应神物护银鈎
胸中一壑故超然耿耿羞争倚市妍万事一尊陶令酒羣儿满世祖生鞭欲投乌石农桑社尚有灵山香火缘持节重来慰父老溪头相送各携钱
题白鹿庵壁
鹿门龎老携客隐耳冷十年难与俱蝼蚁梦中求曩事芭蕉林里见今吾游丝弄影分隂转乔木摩空万壑趋香妙心清无一事不知何处是华胥
滔滔一世强留连头上从渠岁月迁老子养生宁解事小儿有口惯谈天醉来莫负持螯手老矣终寻种玉田若怪微吟漏消息九江谁识市门仙
与求道人同之福唐
缚屋双峰云一坞抛来伴我事幽寻风花踪迹趋虽各香火因缘情自深浮峡未兴圆泽叹乘桴还有仲由心三山他日记耆旧凿齿弥天无古今
次韵李尧端见嘲食蕨
真人官府未夤缘且向龙山作散仙春入晓痕催采蕨雨翻泥陇忆归田蔬肠我若枵蝉腹诗格君如击鹘拳筯下万钱谋更鄙诸公饱食大官羶
次韵尧端试茶
龙文新夸荐缃罗园吏分尝苦未多自目云腴?露井坐知雪粒采阳坡撑肠君要浇黄卷爱酒渠方卷白波我亦个中殊不浅断无踪迹到无何
送友生
剥喙门前久未嗔定知我辈不羁人午窗唤起梦魂好一语便知风味真身婴世网坐营口心识醉乡慵问津忽先秋燕背人去四角何由生客轮
赠范直夫
将军竞病诗成处南浦春归兰玉丛渐减心情身老大久乖谈笑路西东乡关落日苍茫外樽酒寒花寂历中且与寓公同放旷浩歌相属倚秋风
招友生
雨收天气欲清明犹有余寒在粥饧马队客勤贪昼永鱣堂人病想身轻读书有味虀盐好对镜无情梦寐清欲话此怀须我辈一来蜡屐伴春行
辛亥中秋不见月
今夕九秋半心期负隔年劳生灰刼里微雨客游边旅泊正无酒隂云遑怨天何时草堂月相对籍糟眠
次韵罗源谢成章作不烹鸣鸡诗
彼美司晨族胶胶职効鸣为怜君子操宁乏小人羮恩重栖时稳心危失旦惊未甘乌转夜聊学雁全生结客观酣鬭要君事割烹那知竞辰子力学务时成
次徐谢韵还江公诗卷
大条祠官闲日月絶知圣处着功深荣枯举世争卢白枉直何人较尺寻身比香山差得计诗看正始有遗音应容下客游东阁要话朱游夙昔心
次韵汪彦允见寄
北苑乖期恨昔年异乡牢落梦江天约游汗漫传新句许出婵娟有旧缘种种鬂丝何计换摇摇心斾不胜悬归耕要伴君难老相与笞鸾作散仙
与吴昌国同游灵水院二首
算舟吏散了无事与客意行初不谋饱看云涛无空濶欣逢泉石媚深幽西津未试补天手上界那知鞭凤游剪烛他年忆真赏莫嗟身世尚沈浮
来往风流记两翁天涯今作九秋蓬坐惊秀色悬眉宇便觉仙峰入手中傲世真成漆园吏输君不负北窗风书生浪发新亭叹自笑尊前气吐虹
赠吴昌国二首
居越与谁语得君寛我愁颇惊三日别更为一樽留食藿有余味泣河非所谋相看抚身世容与愧苍鸥忆我少年日游君大父间诸孙嗟契阔双鬂各斓斑未觉归愚晩俱尝适俗艰絶知归思急更覔玉梅攀
孔生示二诗答一篇
岁晩尊前一笑譁怜君孤愤老天涯诸豪虽识临卭客陋族难当阙里家会有孟光求共隐不应牧犊但长嗟青衫华髪春风里择壻犹堪驻宝车
寄江少明
龙卷风云一髪蟠不妨聊作侍祠官高情未许羣儿觉万事何须正眼看问道从公春信近谈天容我酒桮寛乘桴亦有平生意回首纷纷行路难
次韵刘仲高怀外舅家梅花
柯山月下婵娟影前度刘郎余故情诗成回首恋三宿我亦惜花痴半生雁沈寒水菩提长?蚀真诠章句清西湖悬絶得鸾啄可但能专五字城
送景思奉祠之温州
司祀名郎下紫宸王师载主尚时巡丕承配极威灵在对越垂休命秩新幽梦想多春草句清江为洗湼衣尘行观前席来宣室可但从容问鬼神
次韵郑德与归舟中感怀
两牛鸣地隔寒流病起相望客鬂秋闻道唤船归别浦坐怀聨策倚沧洲骚人空复惊摇落胡贾何须叹滞留会拥蒙冲入河渭看君黄色上眉头
李似表取告归晋陵
酌酒掺归袂繁隂殊未收心知非远别自不奈离愁蓬渚勌怀椠云台归借筹遄来阊阖路万马避前驺
致政宣教魏公挽诗二首
已自应无憾人犹叹不遭簪缨门已大湖海气方豪旧国牛矶外新阡马鬛高流芳传教子步武接夔皋交盖岁云晩向人怀自倾争棋消永昼酌茗话平生转手便陈迹抚书增故情无由从执绋空想葬箫声
刘氏挽诗
余庆锺兰秀初占合凤飞那知风不止遽作露先曦鬻髢筵方撒齐眉事已非魂车春陌上空背夕阳归
次刘彦仲傅荗先韵
强蹋府尘从傅子立谈江阁识刘郎一樽此地见眉宇十载相思成鬂霜秋灯煜煜照清话夜浪翻翻吹客床投名径入农圃社老矣不梦天门翔
建安道中
荦确复荦确秋山殊未晴流年半羁旅此地几经行雪岭今慵照茅薝欲谩营大钧浑莫问流坎任余生
送蔺廷秀之衡州
墙东新径去年开二老扶筇便往来数面何曾三日别离怀都寄十分杯客亭系马梅争落官舍裁书雁欲回秉执枢机有知巳未须卜筑向蒿莱
商羊
异鸟来齐国仍依殿陛翔从容询鲁相物色是商羊欲雨追童语怀山验水祥民宁因备豫政美谢祈禳止异爰居久鸣无垤鹳长愿言苏旱虐主上似宣王
次张演翁林元惠韵
朱门小驻使君车二老风流入画图但有觥筹供笑语从教岁月上髯须诗成桦烛留残蜡客醉高歌叩缺壶更起争棋夸得隽不应局蹙守边隅
公相起犁锄
帝室尊公相潭潭大府居从容调鼎铉奋发自犁锄弼亮恢贤业班联冠广除艰难同耦日慷慨辍耕初厚币来莘野幽人出冀墟渇贤方仄席何计老田庐
韦斋集卷四

[book_title]卷五
钦定四库全书
韦斋集卷五　　　　　　宋　朱松　撰
絶句
太康道中二首
得春榆柳遍平郊犹见藏鵶影未交动地风来一披拂青黄浅浅抺林梢
一色春匀万树红坐愁吹作雪漫空谁知榆荚杨花意只碍春残卷地风
灯夕时在泗上五首
灯花作意照归人短棹扁舟寂寞滨帝力如春苏万物遥知太乙不威神
云窻月槛仰乘舆俯看香车出绣襦九陌人人歌帝力不须微服过康衢
鸾驾翩翩驭晩风积苏宫阙夜蒙蒙明朝遗覔铁如意应在凉州酒肆中
我欲安心未有力至人遣迹已茫茫自非窣渚波中老谁识先生一瓣香
我观世界只儿嬉一戱相从更莫辞绮语未忘余习在明朝与和紫姑诗
松江三首
尘缘挽我去渔矶回首沧洲此愿违偶寄一舟江上去只无箬笠与蓑衣
表里江湖眼界新解夸奇观属诗人要须一釂三江水浄洗多生舌本尘
晴江渺渺跨江干春涨平湖万顷寒欲挽银潢供砚滴坐如震泽在毫端
翠碧
长桥画柱照清沦俯见游鯈不可缗山影半溪丛筱密谁知翠碧解藏身
赋王伯温家酴醿
翩翩风驭驾花神更遣酴醿殿晩春压架穠香千尺雪唤回中酒惜花人
王彦行送樱桃
香英狼籍了无余偿我残春一斛珠犹带微酸饷佳客为嫌啼鸟啄红肤
芍药二首
红顔素脸出春残袅袅传传态自完闻道扬州冠天下何年跨鹤往吟看
舞困春风睡思深东君更与纒腰金颓檐醉慰花应笑那有当年幕客心【事见续笔谈】
月岩去上饶十里山有侧穴腹背皆洞如月
凿透巉岩不记春山腰千古挂氷轮谁知劈破三峰手聊出婵娟戱路人
蝉
隂隂叶底午蝉嘶满腹春风寄一枝下有行人正愁絶不知幽咽自缘饥
寄湛师
一月分身入万池道人何处不相随卧听絶壑传风籁历历新诗世不知
答汪明道见示画雪梅诗
诗人未见雪梅画只识前村横水枝百巧摹香摹不出此时风味略相宜
夹路天宁谒僧不遇
支公去不锁禅扉熟境应留梦里归我却寄眠公榻上此心浑似片云飞
野步
悲歌厌听久无襦倦客翻嫌出有车杖策岸巾山下路百钱聊欲饮樵夫
报恩寺
道人足迹扫尘寰坐看筇枝上藓斑豢得箨龙千尺就却教行水遶空山
铅山僧斋假山
擘开华岳三峰秀叠就层峰数石寒等是世间儿戱事道人莫作两般看
石门寺四首
橘刺藤梢罥客衣直缘微禄得奔驰悬知投老归田味只似登山困睡时
行穿苍麓瞰平冈踏破青鞋到上方城市纷纷足机穽却从山路得康庄
林栖相唤出幽谷我亦欲起天未明枕中决决响山溜一似荒城长短更
真功那复叹蒸沙静笑饥肠日夜譁老褐不须供茗粥朝餐吾已办丹霞
竹斋
谁云山僧贫而有千椽玉幽眠岂无处爱此晴窗绿将宿松溪罗汉舟小不果渡乃宿资夀二首
霜余野水尚能深隔见僧檐出短林一苇欲航心未稳故穿危径取墙隂
败絮如蓑不可连书灯相对耸吟肩明朝定有茅薝日惜我乌犍曝背眠
将还政和
归去来兮岁欲穷此身天地一宾鸿明朝等是天涯客家在大江东复东
以研墨送卢师子
明窗子石灧松腴万卷卢郎正要渠何似黄梅碓下客夜翻半偈倩人书
灯夕在试院用去年韵
隔墙歌吹?悲凉信马狂心堕渺茫报答风光吾老矣小窗读易静焚香
春晩二首
梅子生仁柳絮催春风尘迹只苍苔繁华一梦年年事长是初莺为唤回
客路归来芳节阑杖藜随处小盘桓危红数点藏深绿须作春风烂熳看
南谿道中
千峰踏遍一筇随草软沙平步却宜细径忽攀飞鸟外故知腰脚未应衰
送周时用自别业还永嘉
陌上花残客未归故乡自合去迟迟红香洲渚收归桨却胜池塘草绿时
午憇龙山上方
税鞅云扉屧响廊困眠拾得小窗凉逢人莫说梦魂好厌见客尘吹上方
观张上达家惠崇芦雁图二首
先生衰眼失孤鸿久着瓮天尘雾中谁卷秋空开四壁丹青三昧道人崇
道人一锡攀飞鸟颇悉南来北去情画出江南遵渚态尚余风味叫羣声
示谢彦翔
满川秀色野隂疎知有儒仙隔水庐借我玉圅河上语只看尺许定何如
後身梅福与谁论正有幽人夙契敦更欲上书陈世事却来微服守吴门
示金确然
牢落天涯身百忧故人千里肯相投知君强记当年事莫说家山恐泪流
游妙峰庵二首
朝暖南冈一杖藜忽投深壑得禅栖共言伐翳通樵径後日重来路恐迷
手开茅棘养疎慵不着尘中车马踪只许幽人来别岭卧听石磴响枯筇
招谢居安
暗中摸索故难忘客舍相逢话最长更有异书分我读只无名酒与君觞
梅花
霜谿咽絶照氷姿谁见无人弄影时香逐晓风穿暗户梦随落月挂寒枝
社日游南台
作社无人唤拾遗不妨步屧趂皃嬉一壶春色千峰顶回首他年忆此时
雨二絶句
摵摵初鸣竹涓涓稍滴檐忽然幽梦断更觉晓寒添纎纎花入麦漫漫雨黄梅泥径无人度风帘为燕开
招卓民表来白云寺
剥啄浑无去客嗔丁宁招唤只怀人南风殿角凉如水来洗眼前朱墨尘
宿石龙寺二絶
风传万籁有喧寂月入千波无浅深应信此身非我有窗间谁伴夜?吟
触处为家底是归浮生南北未忘机道人身入南枝鹊更尽秋宵一再飞
惠匀送粟既归其直作两偈
山僧分粟配蒿藜百亿须弥一鉢携但得十方罗汉饱不辞身作老金鸡
惠休老去谩论诗圆泽西游未有期但解留连元亮酒不须料理玉川饥
寄人
西山相对卧寒斋耿耿思君不满怀比似持云来寄我何如君自作云来
书护国上方
久知喧寂两空华分别应缘一念邪为问脱鞋吟芍药何如煮茗对梅花
元声许茶絶句督之
凤山一震卷春回想见香芽几焙开未办倩君持券买故应须我着诗催
谢人寄茶
寄我新诗锦绣端解包更得凤山团分无心赏陪颠陆只有家风似嬾残
与匀道人蔬饭作两絶句
道人一计了平生肯笑寒儒不糁羮若识先生晩食肉万钱何处着羶腥
牛羊触藩笋成竹鹅鳬成羣饱倒藤一饭罗摩未为孽要知我是在家僧
匀道人之玉山戱作两小诗送之
小雨歛尘芒屩轻玉峰一点笠边明向来目尽鸟飞处一锡今随只影行
道眼无尘万景随沧江秋色入新诗归时人问江南好只道君行到自知
宿鹅湖寺和同行匀道人
人间狡兎开三窟天上夜乂守九关欲伴衲僧林下住会须石似此心顽
题廓见亭
危栏缥缈跨鸿蒙城郭溪山一览空何处更容君着眼大千浑在六窗中
梅花
春归幽谷转微和已觉粘枝玉蕊多天女浄香逢月下相逢依约到无何
书刘家园壁
梅花梦向笛中残子着深枝一一酸肠断来迟双燕子暗香消渇粉泥乾
心空无地着尘沙对镜何曾一念差戱取十千归丈室未妨衣襋乱天花
南浦五小诗迎劳二弟
鳞生雨後东西倦雪落竹间南北枝将母方勤弟行役春风应满锦囊诗
苟禄劳生不为身强顔来此筭征人莫将朝市轻分别等是低回一閧尘
堂前春日媚珠盘稺子相羣舞袖斑斗酒夀亲逢一笑不知身在市门间
青山北界大江东了了乡关在眼中归得一?吾愿足此生初不问穷通
健碧倚天无数峰眼前浑似故人逢问来识面知何处应在颐斋诗卷中
和几叟秋日南浦十絶句简子庄寄几叟
心亲千里不辞遥咫尺衡门接市桥万卷舌端真历历一丘胸次更嚣嚣
平生学道着功深世事萦人负此心赖有关西门下士洛川流派得重寻
屹屹龟山障末流藩墙一望渺无由胸中万里平生事肯踏寻常只麽休
西翁相对语更阑想见风生席石间诗就南枝三转鹊樽前秋月半衔山
残书勌展水沈烧那有堂前学子嘲卧读萧陈秋夕句不知烟瞑鸟争巢
凛凛衢仙千载人当年许小一枝隣天高鬼恶堂堂去谁识渠侬不坏身
不见陈公岁又除七峰深处食无鱼终烦指似龟山路会使人疑得异书
一筇楚尾见春风遥想诗成顾盻中心逐孤云天外去恍疑身在大江东
沙界豪端久自知笔峰一戱更何疑江南春色花千里幻入幽人半幅诗
风雨交交耿夜灯天涯兄弟对牀听莫嫌诗作江南雨一梦家山眼亦青
答子庄见和
老去温柔失旧乡北窗一枕午风长梦回未觉羲皇下句好全胜殿阁凉
答国镇见迓之什
平津栏槛倚高秋一掬寒波醉眼流莫话风流云散事九河翻涙若为收
渊明把菊对清秋醉里诗豪万象流画出多情愁絶处七峰明灭断云收
次韵答梦得送荆公墨刻
相马评书世未知要从风骨识权奇半山妙墨翻风雨尚有典刑今复谁
与许簿同游南山二首
步携婉娩上巉岩北望云山紫翠搀了了大江东?路欲攀凤驭脱羁衔
秋空如水莫留尘脚底千峰翠浪奔未暇与君游八表且当索酒赋鵾鹏
游报国院用壁间韵示同游二首
招提一叶弄新晴却信朝檐鹊有灵犹有幽花堪系缆为言轻手惜飘零
老僧弥勒久同龛应笑幽人世未甘小数何曾工九九深禅聊欲问三三
谿桥纳凉晩归小景
谁共谿边沆瀣杯惊鱼不睡棹歌来风生苹末无多子更待氷轮作伴回
水精念珠颂
百八么珠水玉寒客囊无复一钱看只应袖里灵山在无数如来转指端
卧病初起示逢年兼简绰中德粲五首
观身已作水溶溶投瓦云何觉病攻造物小儿真一戏未妨居士却谈空
病余都作鹤联拳谁识臞儒是列仙如我角犀将底用藜羮相对却超然【三君皆卧疾数日羸甚】
清风白雨洒炎荒林下听时却对牀一洗微痾何足道请观何处不清凉
蚤岁功名不自量近从顔禹识行藏万钱本是忧时饵除却簟瓢莫谩尝
一溪风月浩无边病起吟觞总未便欲作二豪知未办恐君爱我沐猴禅
以月团为十二郎生日之夀戱为数小诗
凤山团饼月朣朦老桂横枝出旧丛小友他年春入手始知蟾窟本来空
梦觉牀头无复酒语终甑底但余糜已堪北海呼为友犹恐西真唤作皃
駸駸惊子笔生风开卷犹须一尺穷年长那知?鼠等眼明已见角犀丰
生朝乐事记当年汤饼何须半臂钱吾筭自知樽有酒汝翁莫叹坐无氊
韦斋集卷五
<集部,别集类,南宋建炎至德佑,韦斋集>

[book_title]卷六
钦定四库全书
韦斋集卷六　　　　　　　宋　朱松　撰絶句
宿灵感院二首
现身犹有宰官缘且作吴门忍辱仙欲以诗书为佛事利生一念几生前
浄扫云房借客眠折铛煮粥劝加飡道人更有超然处柿落霜前擘鸟残
游南峰赠长老
欲问春归只意行乱红吹尽绿冥冥道人那管芳菲过沙劫成灰睡未醒
小偈呈元声求博山炉
炉峰落日紫烟孤江上扁舟失梦余乞我博山修浄供要知触处是匡庐
徐彦猷寄示诗数章皆隐约世外语诗律深妙岂胜叹仰辄次韵和呈彦猷素富学未壮而弃场屋故诗中极道江湖放浪之乐以动荡其心志而卒反之以古人出处之义当有隐君子弄舟烟雨之外倚其声而歌之亦可以一笑也
幽人世路无辙迹抱此耿耿将安归机心一寸焦谷稿丹颊不为千锺肥
颇怜胸次抱经纬半缕不上山龙衣谁知烟雨暗青笠得意云水春霏微
诗逼长江世已稀沧洲未觉此心违平生却笑陶彭泽今昔纷纷强是非
江湖魏阙已一视孰与蓑笠无危机遥知避世客相对落日一谈能解围
谈笑百篇无俗韵荣枯半世掩衡扉古人禄隐或金马那有故山甘蕨薇
送求道人永福谒同参二首
枯木岩头鸿雁行十年离别话偏长归时袖里日溪橘应作雪峰薝卜香
拄藤峰顶一长啸赠子西行风半帆想见月生潮上处新诗历历在千岩
絶句
一笑相从欠我曹日疲浮礼只徒劳纷纷阅世真难记莫是先生眼太高
怀刘园作
一与刘园别春风到海隅墙隂争草緑留得屐痕无
和求道人
海角西风撼客牀熟衣已试九秋凉同根兄弟久南北他日灯前话更长【闻大年归】
衲子诗工骨转寒折铛全胜斗升悭恐君爱我长沙舞且复闲中袖手看
风波举世正同舟聊戱乘桴从我由闭户有时非得已冯河无补却堪羞
徐侯寄示古风为别作三絶句往资一笑
胸中戈甲一敌国笔下篇章万户侯龙门隐吏絶人处百事随缘莫莫休
求田莫问湖海士得志付与闾阎儿黄花满把一樽酒欲话此意非君谁
久忆琼糜荐一杯玉延犹费着诗催筠蓝不送今年供应待毗耶遣化来
某与徐侯有卜居村落之约每诵杜子美白沙翠竹江村路相送柴门月色新之句必相劝亟归同飨此乐侯今已迁居浮流仆亦寻屋一区冀必得之庶几遂践旧约之言乎因作二诗以广子美之意庚戌六月廿八日
午鸠呼梦觉徐徐细读牀头种树书自教儿童事农圃更寻何处欲归愚
莫叹天涯流落身只今同是耦耕人江村无物相迎送一味柴门月色新
次韵团练君侯新居二首
江村结屋老垂垂诗乞桤裁手自移他日南楼看鸱集莫忘烟雨狎鸥时
一钱未办买云山突兀何时屋万间岁晩投簪来卜筑柴门分占碧孱顔
题蛟弯小庵二絶
浮尘不到客门开乞食幽人晚未回相对西山全体现逢人莫道只空来
凿破苍崕俯碧流石碕竹筏舣行舟已邀明月来同宿下数层澜寸寸秋
次雪峰二小诗韵
丽日疎烟破小春双峰秀色一番新要衔天上金鸡粟莫问人间白眼人
同参卷祴卧云根倒屣相迎月下门大耳识君游戱处不应覔酒向前村
宣和乙已题野人陈氏之馆
长安调鼎黑头公一旦覆餗腰领红飰稻羮蔬三万日争如且作多田翁
书永和寺壁
胸中一壑本超然投迹尘埃只可怜斗粟累人腰自折不缘身在督邮前
来解征衣日未斜小轩泉竹两清华道人法力真无碍解遣龙孙吐浪花
示僧
清溪浄写碧漓岏雨後相携石路乾认取此山絶影他年何处鉢中看
九日送僧归龙山
九日相携积翠中胜游兼有道林同枯颅一任君披拂寄语龙山落帽风
牛尾狸二首
压糟玉面天涯见琢雪庖霜照眼明投筯羞顔如甲厚南山白额正横行
物生甚美世所忌吹息雪中成祸胎汤帆卯盃频下筯江南归梦打围来
牡丹花二首
余芳卷地还春去谁送洛花供眼青沈香亭北真一梦今见宗支亦典刑
鹤林阆苑两萧瑟付与大千沙刼灰尺五城南花溅泪诗成看镜觉摧颓
种竹报恩院示僧二首
两翁来往亦风流还拥红炉说旧游夜半南枝三转鹊相看更觉此生浮
遶屋风篁梦寐清住山活计几时成云根试手聊亲斸安否他年数寄声
洗儿二首
行年已合识头颅旧学屠龙意转疎有子添丁助征戍肯令辛苦更冠儒
举子三朝夀一壶百年歌好笑掀须厌兵已识天公意不忍回头更指渠
五言小诗三首
一雨绿南浦波明柳?门遥知湔裾处为我一攀翻散策桥南路春容最好时梦回花满眼犹恐是辛夷牛归坡草暖船系?花零白堕尊同卧黄昏月照醒
梅花三首
怕见繁枝不忍攀风巵绿浪雪斓斑多情一醉年年事须及疎英的皪间
江梅凌厉千花上一笑春风我有诗白鹤老仙三叠曲何人得法是横枝
孤山居士玉梅句醉客强呼桃杏诗刻画无盐凂西子法当试我古藤枝
芍药二首
露压珍丛粉自匀日欹蔫萼态殊真未成跨鹤腰金去先醉扬州十里春
已分春光冉冉过奇葩好在奈愁何谁令玉颊红成点如意痕深琥珀多
春日二首
一雷惊起箨龙儿满山人未知急唤苍头斸烟雨明朝吹作碧参差
梦和残月两朦胧饶舌幽禽苦唤侬若说五更春睡好絶胜骑马火城中
夏夜梦中作
万顷银河太极舟卧吹横笛漾中流琼楼玉宇生寒骨不信人间有喘牛
杂小诗八首
身将双影背闽山伴我江南去又还欲寄道人檐下宿此身都未似云闲
俗学回头笑画脂我今羞悔子何疑恐输灵运先成佛莫学汤休苦覔诗
松风十里客襟凉路入江南选佛场欲问道人三世事楼钟重听未应忘
江南风物略知津便觉诗成笔有神不向九江看五老故应犹未是诗人
纷纷褦襶久相忘只意僧斋昼梦长珍重道人留客语君家无此北窗凉
门外山光万里浓且将寥落共清风个中自有濠梁意不用磨刀斫眼红
道人鈯斧得从谁无复当年只影随笑我不求千户郡坐知成佛更难期
避世山中秪树亭绿隂遶舍忽青青抛书自笑爬沙手要挽天河洗甲兵
立春日雷
陌上冬乾泣老农天留甘雨付春工阿香急试雷霆手莫放人间有卧龙
次韵江谢送花倡酬三首
幽树团团谢傅家凌寒方泽共惊嗟要知折寄殷懃意鶗鴂那能病物华
娟娟花竹浄名家阅世夸毗浪怨嗟愿挈衆生辞热恼知君久学妙莲华
乘桴何计去浮家学舞空余短袖嗟自笑缤纷兰佩老欲将心迹问重华
寄吴大卿二首
谢公拥鼻忧不免笑闵乞燔东郭顔问讯袖中医国手不应长与一筇闲
江村小筑兴不浅奈有灵山香火缘经世心知焦谷頴归耕犹恐度公前
吴山道中三首
满拂春风一番雨閙花如海麦摇波静观物化知如幻奈此撩人风物何
春工试手雨初晴遥见莓苔曲埭青间道东坡新涨好来将衰髪照星星
仙人不奈笑凭愚来读万籖东老书劝作南窗傍修竹时来借榻卧虚除
三峯康道人墨梅三首
一枝春晓破霜烟影写青陂最可怜衲被犯寒归吮墨也知无地着朱铅
氷盘青子渇争尝怪有横枝着意芳等是毫端幻三昧更烦覔句为摹香
缃囊墨本入宣和林下霜晨手自呵不学霜台要全树动人春色一枝多【康画尝投进又为朱勔画全树帐极精】
溪上
攀缘云水试青鞋待得轻隂漠漠开兴在海山孤絶处溪边更复几回来【辛亥岁避寇寓长溪龟灵寺壬子春闻建寇未平将携家之福州度鷄屿洋寓桐江因有此句】
送晖云际二首
三日雨行来欵关篝灯相语雪霾山低回俗里未能免只有对君非强顔
认取芝峰鉢中影要君归去首重回相思手折寄千里想有南枝迎腊开
九日
点点吴霜入鬓毛长安落叶又秋高世间俛仰终难强归与儿曹且漱醪
夜坐
九秋风露浩难平伍子祠南鹤唳清坐听儿曹谈往事世间更觉总忘情
蓼花
长年心事只悠悠衰鬓难禁岁月流红蓼垂垂烟雨里不应摇落始知秋
桃花
核裹黄泥洒石崖今年繁蕊便争开游人要识春多处但覔红云逐水来
渔父用儿甥韵
绿蓑青篛一身轻卧看行云舟自横水贱鱼肥美无度不知东海正掀鲸
送山老住三峯寺
未办同穿荦确行西风挥手最关情只应勃窣喧卑里认得风头啸月声
鉢中忽见三峰影便觉市?尘涴人寄语阶前石池水老夫衰髪已盈巾
戏代作送住郎
同攀梅蕊便分携回鴈峰前试彩衣学就浯溪厓上字鴈回莫遣信音稀
寄范伯逹
名籍丹丘号散人何时香火共嘲真只应经世平生意未合归愚便问津
试笔
老来诗思如焦谷自愧霜毫来故乡乞与杨家枣心样要将掣管试诸郎
篁竹笋
梅雨冥冥稻已齐连云篁竹暗蛮谿短萌解箨登雕俎错落黄金騕袅蹄
冬日桃李花
北风日日卷尘沙桃李凌寒强自葩莫作春光流转想要知枯枿是狂华
题范才元湘江唤舟图用李居仁韵
天涯投老鬓惊秋梦想长江碧玉流忽对画图揩病眼失声便欲唤归舟
题赵守中江行初雪图
江濶云垂满袖风急须下马一尊同正应无奈催诗雪句在渠侬拥鼻中
韦斋集卷六

[book_title]卷七
钦定四库全书
韦斋集卷七　　　　　　宋　朱松　撰
奏议
上皇帝疏一首
臣愚不肖蒙恩备数馆阁退无职事可以効区区思虑之劳进不得预於外廷论议之末退循尸素俯仰局蹐窃闻神宗皇帝尝语直史馆苏轼凡在馆阁皆当爲国家深思天下所以安危治乱之故窃惟熙宁之初朝廷清明海内无事而神祖忧勤戒惧深诏承学之臣垂精延访总揽羣策孜孜如此伏况陛下践艰难之运讐敌僭窃之患日至於边鄙臣於此时待罪中秘书不自薄陋效其?埃亦臣所以事陛下惓惓之义不能自已幸陛下裁赦日者边臣失律偏禆刼其士卒以畔此诚边鄙之大衅讐敌僭窃之人日夜祷祠以求而不可得者弓劲马肥必且帅我蟊贼以来荡揺我边疆理势之必然不待智者而後知也爲国计者方当上下相与罄竭思虑厚集兵力弥缝其阙庶几可以遏其奔冲徼极观衅制敌之命今乃窃闻执事之臣私忧过计惧扈从之单寡尽挕盱眙合肥之戍聚之国都夫宗庙至重今行在空虚谁何之卫有所不备诚执事者所宜深忧而亟图之臣辄论撤戍之不可者三而卒効其愚以献惟陛下裁择其中自古国於东南者必西据襄沔东倚淮泗以爲扞蔽吴魏之际孙权屡悉其国兵身自将之以攻魏之新城後世或以谓权虽国於东南未尝一日忘求逞於中原臣有以知其不然者曹操於此时拥百万之衆挟天子而令诸侯权岂不知操之未可与争锋而吞噬之意哆然而不少衰者盖我有淮肥之障然後东南可以安居而无事是以陈氏南唐之末世淮壖尽失而後国随之昔人必争之地今皆幸爲我有若缮城隍聚禾粟选将总兵以戍之虽敌人悉其腥羶自送以来亦不能取而无故捐之以资寇他日虽欲复取其可得乎此不可之一也两军相持尺寸之地必争故曰画地而守之先退者败刘项相抗於成臯汉兵时有颠沛然高祖终不肯左次而少却盖我爲敌所乘将求措足之地而不可得故官之役袁绍之支军既覆狼狈北走是以曹公能不数年而取其国今两城之戍既撤以南虽曰量留士马然兵力轻微不足以扞敌若敌帅长驱以来量分偏师缀之城下马驰卒奔不信宿而至江北衆心一揺虽有甲士十万尚安所施建康无城守之备四方勤王之师未至必不坐而受围未知车驾将安所税此不可之二也淮南累年以来设置官吏使之翦除荆棘建立官府以招倈安集流冗之民今流民归业与四方之来自占而受田者在所有之亦唯恃有王师屯营之卫是以肯尽力穑事而获享其土利养生送死之余亦足以供有司之赋役此上下相资公私同利古今不易之道也今闻朝廷歛兵自守将无所恃以爲安若非撤屋屠牛捐弃生业南走以求生则少壮相率渡淮而北陛下之有司他日虽有喻以恩意使复其旧其谁肯信之蜀先主曰济大事必以人爲本今人归吾吾何忍弃去今歛兵自卫捐地不守与弃民何异臣实爲陛下重惜此举此不可之三也此三不可者愿陛下少留圣思明诏大臣早思所以区处之宜天下幸甚臣谓肥泗之疆不可撤备者非谓京师不必宿卫也盱眙合肥各屯以精甲三万亦可以固吾圉矣吴锡见守庐州又益以杨沂中之衆合肥兵力亦不轻矣今既召张俊扈跸但料择精壮三万选将使守盱眙其余使俊悉将以来建康外则边鄙无衅关健牢密内则宿卫精强声望隆赫今冬正使【阙】僞相挺必可以无事何则我有二戍之重使犬羊之衆倾国送死以来其敢轻越吾重兵以深入爲寇乎若其冒昧冲突前有长江之阻二戍之兵更出抄其饟伺便击之可使匹马不得返若不敢轻进顿兵坚城之下野无所掠饷道艰阻久将垫隘不能自拔吾有精甲在内而又外据长江之险观敌衅而徼其利谋国之策可以万全诗曰虽有丝麻无弃菅蒯虽有姬姜无弃焦萃惟陛下留神裁幸昧死再拜
论时事劄子
臣闻人主以一身托於四方之上而百辟卿士爲之奔走率职而无敢後者岂非恃君臣之大义有以防范固结于其间庄子曰天下有大戒二臣之事君义也无所迯于天地之间如人食息呼吸於元气之中一息之不属理必至於毙苟无以防范固结於其间则爲人上者不能一日保其天下国家斯民之生死社稷之安危实于是乎在古先哲王既以建德敦化尊尚名节以励风俗明人伦必先求魁磊骨鯾沈正不回之士寘之朝廷平居无事正色立朝则奸萌逆节销伏於冥冥之中一朝有缓急则奋不顾身以抗大难亦足以御危辱陵暴之侮是以神器尊严基祚强固由是道也仰惟陛下忧劳侧席率励衆志以图中兴其事未易以悉数若夫士溺于俗学而君臣之大义不明于天下学士大夫缺于忘身狥国之节岂非今日之患甚急而至大者欤东汉自建武永平之治崇奬德义知所後先一时风俗以名节相高虽以曹操之奸雄窥觎汉室终身有所畏忌而不敢肆然则忘身狥国之士又曷可少哉区区管见窃谓陛下宜深考建武永平所以善俗奬士之方明示好恶于百辟卿士中博求魁磊骨鯾有沈正不回之操者布之内外非独以收尊主庇民之功亦足以风示四方兴起亷隅东汉之盛何以加此取进止
臣闻人主操庆赏刑威之柄以御天下之智力如运诸掌盖所以处之者必切中于理然後有以深服其心是以无爲而不成善乎裴度之言曰今淮西荡定河北底宁承宗歛手削地宣武舆疾讨贼岂朝廷之力能制其命哉直以处置得宜能服其心耳傥使人怀耿耿不满之意以非上之所建立则虽事之至易而无难者亦何由而成仰惟陛下总揽羣策图济艰难于兹八年谓宜求所以深服天下者莫若垂精延访尽臣下之谋夫大昕之朝裁决万机侍立逡廵之间虽有嘉谟之计未必皆能罄竭以自効于上唐制天子闲见大臣辄开延英坐论从容数移晷刻仁宗皇帝庆历中召大臣于天章阁赐坐给札使条具其所欲施行者是以人人得竭其所怀而反复议论之间足以周知情实曲中事机以至识虑之浅深亦足以察知其才智之所极是以天下之事小大毕举而便文自营窽言无实者不得容於其间百弊悉除天下久安由此故也窃谓今日宜修举延英庆历故事时以闲燕博延羣臣必皆削去琐细无补濶?难行之言而求所以安危治乱之故卓然可施于实用者总揽参订次第施行政令之出上下厌服莫敢腹非而窃议虽强大鷔桀不可指麾者皆将屏息退听徯志趋事之不暇而无敢旅拒天下之事将无足爲者取进止
臣闻天下之治乱非有常也方海内无事上恬下熙而人主无恻怛求治之意则必因循苟简而溺入于乱倾侧扰攘之日君臣相与侧身焦思率励衆志勤劳庶慎天下亦未尝不治臣窃观陛下以聪明睿知大有爲之资践艰难之运累年于此汰斥冗琐而兴其俊良与图恢复戡定之勲以大庇元元于无穷宜其功化宣昭讐敌歛袵顾内则不能无以生民穷困爲忧外则不能无虞于僭窃意者陛下殆当抗圣志于高明而汲汲讲求宗庙社稷所以经远持久之计使海内乂安而车攻复古之诗作不足以爲难也臣尝谓自昔中兴之君汉光武可以爲法而晋元帝唐肃宗可以爲戒元帝东渡以覊旅爲国日不暇给而赏刑失中强臣跋扈晋室终以不振肃宗虽复两都急于罢兵不遑远虑终唐之世不能取河北盖皆志趣卑近苟且徼幸一时之功趋过目前而不及于经远持久之谋是以功烈止於如此光武既清大憝四方僭乱以次削平方讲艺论道于戎马之间选建德谊之士序之羣臣之右非特纪纲维持足以垂裕来世风俗之美庶几三代之盛臣不胜区区愿効?埃之诚窃谓陛下圣志先定而垂精询访以辅睿圣日跻之学申明纪律以张皇国威敦奬节义以厚美风俗以明心为基本则务安静而勿揺以忠良为腹心则使竭节而勿二臣有以知讐敌僭窃之不足以为忧而保宗庙社稷无疆之休以追配汉建武中兴之盛将必由此臣忘其踈贱冒进狂瞽惟陛下裁赦而择其中取进止
臣闻善谋天下者必先立天下之大势大势既定虽疆场之虞一日百变而不足以为忧苟惟不然虽庶政毛举万目毕张而无补于得失之数汉有南北军及期门羽林诸校之兵悉聚京师而骑士材官散处郡国缓急出羽檄以召之所以处天下轻重之势其审如此窃观今日王师之在天下者东凭淮泗中控襄沔西保陇蜀屯列要害声援相及陛下六飞凭江指授诸将天威所加士气百倍天下形势之所在既略定矣臣闻周庐缺屯卫之师则扈从单寡非所以严宗庙帅府乏士马之饶则声势微弱不足以卫王室窃谓陛下宜少垂圣思明诏大臣仿西汉之微意按显德之故事蒐柬四方材力健武之士以补宿卫之缺爪牙设张而宗庙尊严亦足以潜销四方之变遴选智略威望之臣以帅诸路使之蒐閲文武汰简将士进可以扞蔽京师敌王所忾退可以生制匹夫号謼之乱然则宗社之安虽太山而四维之不足以爲喻惟陛下留神赦其狂瞽取进止臣窃惟陛下纂御于兹累年侧身修行如周宣王推诚 御物如汉光武斯民脱涂炭锋镝之患日夜企竦以望休息四方贤材驰骛而起孰不愿効尺寸之长以助陛下大有爲于今日者虽朝廷规爲之志未始少衰然事无大小每病于不立而不能悉如圣志之所欲陛下欲攘夷狄则逆【阙】鷔桀盗据都邑而未有撒警之安欲销盗贼则江岭之寇抄暴累岁而未有殄灭之期欲足国用则馈餫日滋入不支出而未有善後之策欲寛民力则耕桑之民终岁勤动而未有盖藏之积陛下忧勤恭俭无一日之懈而中兴之烈未有卓然可见者臣虽孤贱常不胜忧愤而深惟其故自昔王者承积弊之末流兼受历世之猥纪纲废坏上下猜阻宜若儳然不可以终日一旦赫然奋发刚断辅以贤智收已失之权纲归之王室威令既振四方万里之远将奔走承序之不暇尚何病事之不立乎唐宪宗承德顺秕政之余方镇狃于姑息小不得志辄相与合从以逆京师提兵四出侵败王略既用杜黄裳裴度之谋诛齐蔡翦夏蜀四方之诸侯歛手听命无敢旅拒者周世宗以美伟絶人之资灼知累世乱亡之所繇将帅偃蹇士卒骄暴翻覆之变起於谈笑既料简士卒之罢惰者汰斥之选其精勇以补宿卫战于上党斩奔北之将而易以用命者并淮南下三关王师所向无不如志仰惟陛下欲伸威夷狄大庇元元于无穷则莫若以威令之必振爲先务诚能并进忠贤总揽权纲惩陵夷委靡之祸革姑息苟且之政深诏大臣凡朝廷所以立纲陈纪品制云爲必务爲经远持久之计期于安国家利社稷合天下之正义而毋恤匹夫狥私之怨则虽鷔桀之【阙】将歛袵而退听然後天下之事惟陛下之所欲爲周宣汉光之烈臣待罪史氏执笔以俟取进止【兼受历世之猥句疑有遗漏】
臣闻将以谋人之国而求有所逞於讐敌自古有天下国家处於离合之际其谋议之得失今可覆视者非一人也爲待时之说者病其玩日愒岁而至於媮喜进取之谋者病其行险妄动而及于败二者不能相通而常处其一偏是以成功不可见而偏受其弊臣尝爲之说曰莫若自治以观衅苟吾所以自治者未至也敌虽有可乘之衅而我不可以动我能自治矣敌无衅而妄动幸而胜则疲民以逞而根本揺不幸而败则偾军于外而社稷危可不慎哉诗云迨天之未隂雨彻彼桑土绸缪牖户今此下民或敢侮予孔子曰能治其国家谁敢侮之孟子曰及国家闲暇明其政刑虽大国必畏之矣惟能日夜厉精率励衆志是以未尝不待时也而不至於媮范蠡曰强索者不祥夫吴君王之吴也王若蚤图之其事又将未可知也又曰从时者犹救火追亡人也蹶而趋之唯恐弗及惟其审知彼已必顺天道是以未尝必进取也而不及於败诗人范蠡之言通爲一而无所废谋人之国而其逞於讐敌其有不得志者乎臣仰惟国家艰难以来【阙】僞相挻边不得彻警往年江上之捷日者伪刘之废中原之衅可谓大矣而吾终未肯求有所逞岂非以行险妄动爲不可以不戒而于吾所以自治其国家者将益求其至欤今日之势虽未至於危机交急亦可谓迫矣谓宜断自圣志思圣人爱日之义忧劳庶政无须臾之怠凡事之故常非天下所以安危者悉归之有司辅相大臣相与一心戮力经营思虑明礼义正纲纪除弊政振偷俗抚循凋弊之民淬砺士大夫而责之以职业凡皆以求吾所以自治者然後谨察四方之变投隙而起安受其烬以致天地之殛虽有智者亦不知爲敌谋矣以陛下圣学之高明固巳灼知古今兴衰得失之数臣不胜惓惓効其?埃惟陛下裁赦取进止
臣闻惟陛下践艰难之运自始初政清明以至于今忧勤恭俭日慎一日而兵革未息亭障多警欲信威四夷则戎律未举欲寛恤民力则兵食方急欲澄省冗官则军赏猥多是以陛下虽有大有为之志而至于发政造事以为天下经远持久之计者皆未遑暇间者天啓戎心画地数千里悉归于我虽异时之变未可以预知意者天其以礼悔祸使陛下间于忧虞而大有为之志将有所伸此万世一时也然天下之事每以难立为患若向一夫独见之言而略衆口异同之论则政令之发其效未覩而人皆能出其私智以非上所建立是以上下未及飨其利而害先见虽欲持之以坚忍不变之心其势有所不能窃谓谋始太鋭而惮於博尽异同之见事之难立无足怪者方汉盛时有大征伐必下公卿将军中二千石博士议郎杂议人人得效其见闻以研究是非利害之极致然後天子称制以决之是以上无愆令事无遗策衆志厌服而功暴当世谓宜自今陛下将欲发政造事既与大臣谋谟于上又使卿士大夫罄竭思虑毕陈于下然後总揽羣策而裁处其中将举天下之事惟陛下之所欲爲庶几立经远持久之计以幸天下取进止
臣窃闻多事以来献言于朝以学校爲请者不一然吴中非定都之所又有调度不足之患天下孰不知陛下未始忘此顾有所未遑尔臣不胜过计私忧闻之孟子曰学则三代共之皆所以明人伦也人伦明于上小民亲于下自顷国家多故士大夫处于成败之间大抵皆有自怨苟生之心而阙于伏节死难之义风节陵夷俗化衰替则国从之是以斯民尊君亲上之意亦有所不至而其爲乱也轻人伦之不明爲祸盖亦博矣然则设爲庠序育天下之才而摩厉之以德义崇奬其志行之有耻者以明示好恶使父子君臣之伦大明于天下亦今日之所不宜後也取进止
唐设武举而得郭子仪周世宗诏藩镇择取材武之士悉送京师纵有负犯不问所从来遂以兵强天下窃惟陛下方总揽羣策率励衆志以济艰难而【阙】僞相挻师兵在行谓宜开设武举蒐拔将材须洞晓韬铃而可责实用长于绥御而士卒乐从出入行陈而志气不慑者随材赋任必有可观又明诏州郡诸军百姓中有武健骁捷者悉送行在所汰简练习以补禁卫之缺四方之奇材武力悉聚京师则本强末弱可以消匹夫山林之变侍卫雄盛则爪牙备设国威自振惟陛下留神裁幸
参堂劄子
某窃闻周显德中唐人使刘仁赡守夀春以世宗之武英穷兵力于城下仅乃克之夫以周师之强畏夀春之议其後莫敢越淮而南窥者诚地有所必争也世宗既克夀春恶其地险非中原之利徙州于下蔡今国家驻跸东南观衅俟时以图恢复区区管见仁赡所守实爲要地谓宜增濬城隍戍以重兵择将使守之倘夀春卓然有可恃之备则自淮以南务农积粟蒐閲武备以爲北伐之根本恢复之功指日可冀岂特限逆【阙】之深入而已哉
上宰相论淮西事
窃闻合肥之兵拥胁主帅弃城郭而野次以势料之当出三策先遣闻人通耗僞豫挟其妻子席卷北去一也敌人猜阻入北不受徘徊山泽以待招抚二也旷日持久刍粮乏絶横流四出掠夺四鄙或突?城邑以争一旦之命三也窃观自古南北之时飜城提兵叛入于敌国者不可胜数惟能以长计制其後故虽边鄙震动而不能爲根本之患以某观之使其席卷而北僭窃之寇能收其桀黠以来荡揺我边疆当简拔将帅厚集兵力以待之而已将卒老幼无虑数万虽徒手张拳犹可虑而况执鋭而被坚乎若入北不受当有悔过而自新者宜遣近臣之忠信长厚通达大体者往谕恩指示以寛大虽有长恶不悛不能自反者亦当较计利害以来归命其尤可忧者或四出抄暴突据城邑将外连奸隣以间吾衅则其爲患也持久而未艾然诸将之名位相轧无所禀命士卒之心反仄未安逆顺相半谓宜密谕诸帅厚其礼命以开其向化多设反间以溃其腹心屯据要害以制其侵轶坚营清野以絶其资饷然则虽复陆梁旬月之间其势终亦安能有所至不胜惓惓献其千虑之一惟庙堂图之
上赵丞相劄
某绍兴四年备数馆阁仆射相公初预大政闻诸道路相公论当世之士可以与于斯文者问及无闻之名氏仁人君子方以道德佐人主大有爲窃自隐度未有可以补助下风者艰难甫尔亦惧未暇器人于文字之间是以踌躇踯躅终不敢有献于左右兹蒙推择待罪东观効其编摩以奉令承教于史氏之末特蒙借之词色许悉其不腆之文以备观省方今四海之士抱尺寸之长孰不愿爲当世之材以自着见其名氏者顾某何人得此于门下可谓荣幸某自儿童知喜文蓻年及冠去塲屋未尝一日而舍笔研也流落僻左中原贤士大夫之所不至徒景慕古人而无师友之益落笔纚纚自喜心知去道益远未始以爲是也行年二十七八闻河南二程先生之余论皆圣贤未发之奥始?旧习祓除其心以从事于致知诚意之学虽未能窥其藩篱然自是所爲文视十年之前无十之三四甲寅之秋身罹大难荼毒流离自分必死而又尽室饥寒之忧朝不谋夕事之可以分其思虑者未易以一言尽也於是视十年之前无十之一二盖今箱箧之间偶免于覆瓿者皆少作可愧无用之词去夏蒙朝廷收召寄家建州之浦城乏赁仆之费仅能襆被以来书史不能擕一字而况少作可愧无用之词乎相公稍寛旬月之谴已走仆喻妻孥使掇拾草稿以来当缮写以尘燕几傥矜其陷溺于蹇浅篆刻之日久悔而学道未有闻也而收教之相公乐育人才之意孚於天下豪杰之士将有闻风而兴起者矣
代人劄子
臣闻自昔阻长江之险而国于东南者皆非得已也东汉之衰曹操既以安辑兖豫日出其兵以征伐四方孙氏舍江介之岩阻将安所据依以争利於中原也故曹操之兵号爲无敌於天下盖尝身悉其武鋭方洋淮泗之上阻濡须而不得进然吴人未始一日而自安蹈瑕履衅以争利于新城合肥之间者殆无宁岁彼其一时君臣相与谋其国可谓审矣盖淮泗者江左之屏蔽也吾方国于东南而外无屏蔽之足恃顾欲画江以待敌此陈唐之所以不能国也晋建元以来大抵祖吴氏之余谋其间得失之数所以安危存亡者亦可以鉴矣陛下抚中兴之运于兹累年六飞凭江指使将士方且安集江淮以张恢复之势臣于此时误被选择奉使淮右窃惟今日立国之大计必有成算非?贱所能知然两淮累年戎马蹂躏之余城邑单弱而保障未立田莱荒芜而流冗未还公私力屈而储峙空虚冀得仰凭威灵少假岁月使臣得竭其区区以奉承朝廷之命令庶几于江淮蔽屏之固有补万分之一取进止
韦斋集卷七
<集部,别集类,南宋建炎至德佑,韦斋集>

[book_title]卷八
钦定四库全书
韦斋集卷八　　　　　　宋　朱松　撰
策
试馆职策一道
对天下有常势非人之所能爲也自古恢复大业之君虽其凭藉积累之基有厚有薄祖宗德泽之在民者有浅有深然皆徒手扫地无尺寸可挟之资而卒能有所立惟能因天下之势审择至计而固执之以求合夫当世之变而皆不足以爲难也是以奸人矫诬窃弄神器国命移夺大统中微而不足以爲难干戈之衅起于骨肉裔夷投隙荡揺中夏而不足以爲难五大在边尾大中乾强藩阻兵提戈内指而不足以爲难此汉晋有唐中兴之君所以趋时合变而各有所立考其行事而质确其成功虽未易与创业之君同条而语亦各因其一时之势如此而不可诬也昔之君子盖尝有以少康爲贤于汉高帝而评创业中兴之难者矣世徒见夫草昧之初四方之奸豪圜视而起必有挟智勇絶人之资者与之驱驰角逐于矢石干戈之间崎岖百战次第削平而後定于一则曰此创业之难也承弈世之弊先王之泽微矣猝然有非常之变发于智虑之所不及乃欲徐起而振其弊疏剔荒秽支柱倾揺以求趋于安全顺治之地则曰此中兴之难也盖尝论之谋国有得失而成功无难易方经营纂集之初其势如洪河巨川横流于中原突荡冲击分裂四出自常人观之虽欲拱手终日以求遏其势之万一而不可得智者因其势而利道之积之于其所当止投之于其所欲趋孰不靡然以听吾之所爲者曾何难易之足云哉方新莾之盗汉也汉之遗臣屈首屏息以听命之不暇一时英豪不胜其愤投袂而起举恢复之师者曾未及有爲而奔走折北一败涂地光武与南阳故人因下江之衆屠寻邑百万之师于昆阳之下遂夷大憝不失旧物而汉中兴方羣戎之乱华也刘元海起晋阳石勒起上党符姚慕容次第争奋元帝东渡总其隽乂以爲耳目股肱心膂内则王导周顗立经陈纪以安辑邦家外则贺循顾荣喻德宣誉以镇服同异卒以襟凭江汉垂裕来世而晋中兴天宝幽陵之变河南北沦没二京不守肃宗起灵武以羽檄召勤王之师李光弼郭子仪以朔方之兵徇三河以收赵魏张廵许远合豪杰之力婴睢阳以备江淮卒以芟夷安史泛扫九庙而唐中兴是三君者虽功烈之崇卑不同其本末始终可考如此是宜明问以谓所遇之时所因之势有所不同不可以一槩论也迹夫生民以来天下之变备矣积功累仁享国长久莫如周而宣王号中兴本末始终见于诗之二雅然核左氏之语则南国有败绩之诗验范晔之论则克戎淹历岁之久盖虽未能纯于文武之序而岂後世遭变之君所能及哉诵云汉之诗其辞忧廹勤恳则有以见其侧身修行恻然有应天感民之实百姓所以爱戴归往而不忍忘也诵南征北伐之诗其词切直而奋厉则有以见其将卒协心卒乘辑睦此蛮荆玁狁所以莫敢不震动叠息而华夏乂安也诵侯谁在矣张仲孝友之章则有以见在人主之左右者咸怀忠良以善王心而无阻挠事机妨功害能之行也诵吉甫作颂穆如清风之章则有以见谋谟帷幄之臣莫不相与协和精白以图事功而无权利相轧冒疾儳惎之行也以至民不安其居大夫爲之还定安集劬劳於野而不怨则见于诗之鸿雁君臣相与爱日待旦以乐事劝功而无玩岁愒日之意则见于诗之庭燎此其所以承厉王之烈而文武之业未坠于地赫然中兴播于咏歌其所以致之之道焯乎其不可诬盖如此也若夫择其善而惩其违察其始以要其终盖有不纯于文武之序者後之君子将酌古以施今不可以不论也是以不知以佚道使民而使爪牙之士不得养其父母而有转予于恤之叹有如祈父之所刺不知建德以保民病其离散料于太原有如仲山甫之所讥以至怠于千亩之籍不知务农以敦本而挠败及之然则淹日持久而功烈不终无怪乎如左氏范晔之所记历观古者中兴之君臣将以大有爲也必相与忧勤惕厉戮力一心抚事机之会日计其进而岁计其成将欲图是功也则必有是事事立矣而功随之未有泰然无事而听其事爲者也譬如筑室自始基以至于成譬如稼穑自始耕以至于获理之必至不愆于素筑室而草创则必有震风凌雨之忧耕稼而卤莾则必有凶年饥岁之患如周宣王其合于先王之道也足以致中兴其不纯于文武之序也亦足以致克戎之不易後之承前绪而当危乱之後者可以不鉴哉恭惟国家祖功宗德涵育区夏仅二百年方将系隆复振于戎狄侵陵之余收遗民于锋镝煨烬之中与之竭力以图恢复明问乃谓欲因今之势而图回之何剧何易孰後孰先捜拔贤能之方设施政事之统必有卓至之论悉之究之以备采择尝谓自古天下国家兴亡有至计而国势之强弱兵力之盛衰土地之开蹙不与焉一曰顺民心二曰任贤才三曰正纲纪非以国势兵力土地之三者爲无与于兴亡之数盖非兴亡之所系故也卫之孱微而季子知其後亡楚之败亡而逢滑知其必复则国势之强弱非所论也吴克齐师而子胥有天禄亟至之忧越栖会稽而范蠡决定倾与人之计则兵力盛衰非所论也天宝之功拓地至广而无救潼关之败奉天之守无地寄足而终摧长安之寇则土地之开蹙非所论也然则天下国家兴亡之至计盖有在矣孟子曰三代之得天下得其民也得其民者得其心也大哉斯民之心乎自古兴王所藉以爲立国之基本而无敢轻犯焉者也是故思祖宗之所以得其心者而纂述其志鉴往事之所以失其心者而母践其辙以至发政揆事制令出法必皆求合于所谓至愚而神者是以可以使之蹈白刃赴汤火而不可与爲乱夫谁与之敌所谓顺民心者此也天下未尝无贤才也失所以任之之道则汉唐之季举天下之贤才而锢废翦弃之王室亦衰得所以任之之道则百里之国而强邻暴国莫敢肆不义于其君是以兼听博采而务其并进委任责实而要其成功然後举天下之事唯吾之所欲爲无不如意所谓任贤才者此也自天子至於庶人等级相承以建邦家盖有纲纪以维持聨属于其间是以长久而不乱若夫风宪之威振而朝廷清明邪妄之门塞而朋党销伏严刺举之责使奸凶者不得以病民申纪律之威使骄惰者不得以冗食夫何患天下之不治寇讐之不灭哉所谓正纲纪者此也历考前世兴复之君谋国膺变之方虽不可毛举其要不出于此三者是以我有卓然可恃之备然後察其四方之变徐起而应之扶衰而错之盛补坏而复于全其必由此矣传曰君子爱日语有之时难得而易失惟上之人实图之谨对
策问八首
天下未尝无非常之变也然有国有家者或因变以成功岂非在其君臣相得之际哉小白遭无知之变而管仲相齐以覇诸侯勾践脱会稽之难而范蠡佐越以灭吴昭王承子哙之乱而乐毅佐燕以报齐是皆倾扰困蹙之余自他人观之疑若儳然不可以终日而三君子之爲其君谋也仅若寓物邻家而明日取之无不如志观其谋国应变之方虽不可以毛举然莫不有一定之计君臣相与固守而力行之盖夷吾之覇齐是制国寓军之法而已蠡之图吴是骄敌以待变而已毅之报齐是求诸侯之援而已夫谋其国与谋人之国苟无屹然不变之计而依违俛仰以侥幸于仓卒之间亦见其?也国家承平垂二百年比缘奸人擅朝腐夫弄兵驯致戎夷内侮之祸实有宋臣子万世必报之讐恭惟圣天子忧劳侧席日延外廷之议其深谋至虑不得而知也敢问诸君亦有一定之计当固守力行而不变如古人之爲其君谋者乎夫考古以施今非谓其已陈之迹意其图回内外本末缓急之序当有可言者有司愿与闻焉
天下有大戒二无所迯于天地之间父子主恩君臣主义如人呼吸食息于元气之中不可以须臾离也自古志士仁人非苟自轻其生以立区区之私义而已盖深畏夫君臣之义废则爲人上者不能一日保其天下国家斯人之祸可胜言邪靖康之变殉利卖国交臂以事贼者非失职不逞之流皆朝坐燕与谋帷幄而柄庙堂者也今君臣方相与经营以图中兴之业其槩未易以一言尽乃若学士大夫阙于仗节死难之义岂非今日之患甚急而至大者欤敢问何施而可以救此唐至德复两京羣臣污僞者三司条罪差爲六等重者诛死识者不以爲过而或谓长贼奸坚逆节以爲用法太深之咎是非之说安在请试言之
李晟之军于渭桥也韩滉镇浙西漕米万斛往馈之晟师实赖以成大功当是时天子在兴元两河之间逆藩悍将往往与贼相首尾舟行所经数千里莫敢睥眤仅若从枕席上过而无翕合之失其规画调护之方岂无有可考者邪属者陕西五路之兵数以捷告复遣上相之重开幕府以经略淮肥天其或者祚宋以中兴之业行当抚定三河克复旧都王师百万必仰东南之馈如滉之规爲有可考者亦子大夫所宜素讲也
古者兵出而在行则有前茅虑无之警整而就列则有隅落钩连之固止而在垒则有候遮扞卫之严要以使敌人莫能得吾间然後三军不可败而将军安故兵法曰三军以戒爲固以怠爲败今夫自汉以来号知兵後世祖述其说以爲不可及者莫若韩信曹操信方坚壁修武汉王脱成臯之围自称使者晨驰入信壁而夺之军既灭楚陔下则又袭夺其军于定陶操方围邺袁尚使李孚入邺城出入历重围而操之军中不知也盖尝疑其方连百万之衆谓宜候望精明枢机周密无可乘之隙而乃使人历其几席之侧而莫之寤此与棘门覇上之军何以异有如肘腋之间奸人伏刃窃发则将何以待之不知後世犹以爲深于兵法者其故何也无乃虽有是事而不害爲知兵欤诸君宜极论其所以然者自古君子必爲执御之学而国马之富足以爲騑服之备是以战未有不用车者固有易之以徒而徼胜一时者矣而非其正也後世遂易之以骑其以骑易车者亦有知其所始者乎左氏虽喜言陈法其载一时卒乘偏两之制备矣而未始及骑然太公告武王十胜九败之详其说在六韬之战骑武王之时有其法而絶不见于春秋之世此又何说哉或曰六韬非周书也战国知兵之士祖其余论而推广之设爲问对以极兵家之变今观其书知略横出杂以奇诡有諰諰然忧天下之诸侯合而轧已之意圣人之用心其必不然矣然遂断然以爲战国之书则又何以质之故因以推原骑战之始与夫絶不见用于春秋之世及六韬之可疑者而访之二三子
古之君子所以大过人者方日不暇给必爲经远持久之计是以虽目前之功不可见而常享岁计之効汉光武讲议论道于投戈息马之间晋中宗建武之元披荆棘以立朝廷亟立太学使贵游之胄肄业焉菁菁者莪之序曰君子能长育人材则天下喜乐之矣孟子曰学则三代共之所以明人伦也方时多事四方贤智固巳驰骛而四起然後来之英未有陶冶成就之方以爲异日之储将何以善後君臣之大伦不明于天下士大夫不以苟生爲耻而阙于仗节死难之义则有大物者谁与共保其天下国家然则育人材以广多士之储明人伦以起义烈之风学校其可缓邪国家驻跸东南以图兴复而于崇立庠序独未遑暇今欲建官定员延四海之孝秀而摩厉之以德义其亦可乎或曰方戎夏交捽边不得撤警箕歛以供军犹惧不赡而何暇及此是以愿与诸君评之
书曰后非民罔使民非后罔事夫君民之相求非相爲赐也斯民释其厌恶而求其所依归审固其心力以听上之政令而不敢辞者以上之人能爲之去其秽而爲之主也王者亦恃斯民归我之心以爲立国之基是以社稷久长而国家安此三代之所同也战国之势弃德音而不务卫鞅之佐秦顾独美田庐而久复除以倾三晋之民刼之以势狃之以利要以使之非耕战则无以要利于其上生齿日衆而国富强故能四世有胜以一天下虽非王者之盛节盖未有不以民爲本者上方志恢中原而天邑有盗?之夷日稔其恶凡今自拔左袵之中擕持而来归者皆祖宗积世涵育之遗黎裔胄也吾所以劳来安集之岂徒镇抚其惓惓之意而已攘夷狄而复境土将必至于此今欲捜其隽良黜其嵬琐收恤其鳏寡介特之无告者使之安其居乐其业而无羇旅流落之叹此亦学者之所宜素讲也敢问何施而可以臻此
战国之世齐愍以技击强魏惠以武卒奋秦昭以鋭士胜荀卿曰此皆干赏蹈利之兵未有安制矜节之理也虽秦之鋭士不足以当桓文之节制嗟夫有国家者虽未能去兵而无古人节制糜烂其民以争社稷一旦之命是岂仁人之用心也哉诸葛亮以区区新造之蜀岁出其师以窥魏之关中军出之日天下震动而国人不忧论者以谓虽桓文节制之师无以过夫以魏兵之强未能加秦之鋭士而亮终不能以少骋以得其志此又何说哉唐既一天下异时控弦之雄凭陵边疆患苦中国者偏师深入亟歛手而就禽兵威之所加鞭笞百蛮莫不如意中世盗起幽陵两河横溃盖有屹然提孤军以当乘势焱疾之锋无敢犯躐其师徒者比歛兵而据险贼虽垂涎以睨京师逡廵而不敢进一时之将盖庶几有得于古人节制之意皆有遗法着在方册诸君其推明荀氏立言之指考此数公部分教勒之法有合于古人而条析其胜负得失之所以然者爲有司索言之
韦斋集卷八

[book_title]卷九
钦定四库全书
韦斋集卷九　　　　　　宋　朱松　撰
书
代人上郡守书
窃以明天子闵仁远民思有以镇绥之辍合下于台端之重付以一州视事未几涂炭之遗民人人自以爲将被惠泽困于贪暴之吏抱抑屈而不得申者人人自以爲有所赴愬州县之吏洁操行抱才諝者皆奋迅澡祓人人自以爲将受知于下执事某于此时实命下吏窃尝自念士之仕于州县者虽其志不足以及远然上之则欲扶持柔良折伏奸暴狱讼必毋失其平施设必毋失其中称朝廷所以委使之意以求知於上下之犹欲整簿书急期会期于无过以免诃谴诘责之辱又不及是而愈下则刑戮斥逐加之而不以爲过今政和建之下邑也剽盗之後民无盖藏且辟公门讼诉之牒不能十数常赋之输比他邑或不能十五无豪宗大姓陵轹细民以废乱政化地斗入东南与温福爲境又非孔道共亿厨传之费以某之庸?处于此窃自隐庶以爲奉令承教或可以无过听于下风今者廼闻阁下有意督过之深恐进见之际廹于威严区区之意造次不能以自达辙以尺书控愬于下执事某少失先人与老母相倚爲命今行年逾七十矣今夏暑方甚府中遣吏持檄敦廹赴官冒大暑扶侍上道到官未几得寒暑之疾妨于饮食寝兴须人至今未平也方得疾之初山邑无医药回皇怵廹莫知所以爲计适闻大斾入境念当具图籍抱符钥跪起属吏之末庶几咨禀条教听受约束仰称合下具宣明天子德泽之意欲前不能进退维谷者累日夫亲疾之所以乱其方寸者如此则狱讼施舍簿书期会之间容有精力之所不同照察之所不及虽加之以刑戮斥逐其孰以爲不宜乃若某之情则犹有可言者韩延夀爲东郡太守尝出临上车骑吏有後至敇功曹议其罚门卒建言曰今旦明府命驾未出骑吏父至府门不敢入吏趋出省父而见罚得毋亏大化乎合下方崇奬名教以整顿人物必将有处于此以合下望实之重督责之精明如此而某平昔之志亦粗欲求知于世不至自弃于没没无闻之地而蕞尔之邑非有难集而不可为者傥假之以旬月之期以合下之灵老者饮食起居渐复于旧敢不励精毕力僵仆无所避若犹吏治弛废过恶暴列将投袚自劾以听命于有司合下虽加以亏除寛免遗惠亦不敢承也
答庄德粲秀才书
某顿首昨屈车马甚宠顾区区未能欵扣所闻辱惠书礼盛志谦虽不敢当然近世大学之道芜废士无贵贱狥世相师千百一范莫知孰使陶之者不自量其愚不肖窃有怜之之意顷来尤溪甫两月虽获遍拜邑中之士而未详也索居深念惟小人之归是忧乃有识明志高杰然自拔于流俗如吾友者其爲欣幸未易具道夫仕而忘学如农夫快一朝之饱而释终身之耕殍于沟中可立而俟然则仕而志学犹饱而念耕亦不足道也抑闻之先生长者礼记多鲁诸儒之杂说独中庸出于孔氏家学大学一篇乃入道之门其道以爲欲明明德于天下者在致知格物以正心诚意而已其说与今世士大夫之学大不相近盖此学之废久矣自周衰杨墨虽得罪于圣人然乃学仁义而失之者至申韩仪秦之说胜而士始决裂圣人之藩墙以阿流俗之所好至汉文景之盛未衰也以至于今盖尝有以斯文爲已任者起而倡之然世方婴于俗学以自强屹乎其不可攻也某方急于禄养未能往究其所学是以或闻吾友之言凛然敬叹若居夷而闻雅虽未详其节奏之工然卓然于吴歈楚謡之中而不可乱也书曰知之非艰行之爲艰夫问涂而之盲则知亦岂易哉以吾友之明苟以德爲车而志气御之则朝发轫乎仁义之涂而夕将入大学之门以躏中庸之廷也如某之驽忧且追後乘而莫及其何以相吾子在勉之而已若舍此而问涂则今之学士大夫皆知津矣未即欵晤自爱之望
上唐漕书
某尝不自揆以所学乎古者妄论天下之势以谓一介之士歛然自修于环堵之中其势力轻重不足较于世也明甚至其风声气俗则有天下盛衰理乱之所系者盖尝窃怪先王之时其士君子皆敦厚朴实温然而自重富贵利禄若不足以介其意而後之君子髣髴其余风者何其少也其一时号爲名卿才大夫者名虽满于天下而道不足以善当世之俗势虽临于一时而德不足以悚来世之风上下相持以入于弊而风声气俗不可复振无足怪者三代而上其详不可尽知然诗书所传犹可想见士之退处于陋巷者时君世主招以弓车聘以币帛有非其物者欲见且不得而况可屈乎故上之求其下也不敢轻非独一日之势有加乎士者不敢轻盖虽天子不敢轻也故士之自待也不敢不重诡遇而贪得者出不容于朝归不齿于乡故下之望乎上者不敢以已之所不至者徼幸于一时而皆至于至足之分盖在上者尊德乐义之诚不如是其至不足与有爲而士之自立于世者不如是不可责以有爲也後世不然上之则有科举诱之于前使之决道义之藩以阿世俗之所好下之则存荐举推之于後使之圆亷耻之隅以徇私意之所欲其间固不能无卓然自信异于孟子所谓凡民者然积习日久百世一范而犹责其有爲于世其亦?哉嗟夫此岂独士之罪也尝读成汤祷桑林之词有曰士失职者知士固有职必求所以充之盖其从事于六艺之文而历观古今治乱兴亡之变隐之吾心而不远质之圣人而不戾达之当世而不悖此士所学乎先王之道者也是道也得之心得之身发之言推而被之天下无二焉士惟有得于是也抗顔不让自任以天下之重而君子不以爲夸待之不以其礼则翻然去之而君子不以爲傲与天下周旋以图回四海而君子不以爲泰抱关击柝寸禄是营而君子不以爲污士之职如是其重而不知学先王之道以充之命曰失职之民故愚以谓士之风声气俗以与天伦之势相关者在于士之自重与否而其失职而可罪者又将推之而责之在位之君子恭惟执事以絶人之贤方进爲于圣世天子付使者印使来闽中以言乎民则入城生齿之衆执事儿子抚而龙蛇驱者以亿计以言乎吏则领挈衡称轻重升黜在于一言者以百计以言乎权则天子所寄以耳目而事无巨细人无贤不肖皆得以言于上则亦在位之君子也以某观之不知其他闽中之吏苟贱爲甚自蹈污蔑少所愧耻上官一不得意则呵叱慢骂辟易不敢仰视虽其间有修洁才諝之吏得免于此者盖寡则亦无怪乎士之不知所以自重也恭惟执事执古之道而行今之世固与夫今之所谓君子者异故以某之愚且贱而敢进其猖狂之说以谓风俗之美恶系于有位之君子而使夫士之自重者得少挺其志不至于失职而可罪则执事其任之某江南草茅一介耳既冠与有名于吏部来闽中今七年矣不肖之名字盖未尝挂当路之齿岂敢妄自比于士之自重者盖自度其踈顽无所用于世虽有好古之志而于先王之道未有闻也挟不足之资以求之于人实惧获罪而不敢比来尉尤溪爲邑僻左虽辱在庇临莫缘奔走于下风望顔色而受约束心以事荒旧业芜废是以滋不敢有意于当路之君子然窃尝讲闻执事之美有嘉佑庆历间公卿之余风其责僚吏必以公事未尝以其私忘部使者之尊以礼知名之士此其可以情告而理扣也故敢推广其所闻于古者风俗之所关而以其责归之执事若某者其亦失职而可罪之士也顾何足以与于此盖尝闻其说云尔其或市骨求骏式蛙求勇之意愿自隗始将见风俗之变人人知自好以求附于余光而势足以加士者不得仆隶视其下其称于天下之势盖不小矣则执事之建立所以善天下而竦後世者爲如何邪谨复料理十数年来古律诗若干篇缮写以为献此古人以为贤于博奕而已者若夫不自揆而论治道言世事者欲求教而未敢也夫以下邑之尉卑且贱世所不数平日未尝为起居之问一旦以书冒言上下相待之势而不以为嫌盖方以古君子之所建立有望于执事而不以流俗之屑者自疑是亦古之道也礼僭言高愧栗惟命
上赵漕书
某少贱贫进不能操十百之金贸易取赀以长雄一乡退不能求百亩之田于长山大谷之中躬耕以为养反顾其家四壁萧然沟壑之忧近在朝夕途穷势廹计无所出乃始挟书操笔学为世俗所谓举子塲屋之文者其言决裂繁碎支离曼衍而不宿于道无用而可笑不待详说可知也既冠试礼部始得脱去当是时年少豪鋭之气方俯一世而眇万物向非有礼义法律羁束于其後先必且追随一时之侠挥金使酒驰驱而啸呼以自快其意而後已惟其不得骋故敛其使气以玩世者而一寓于诗盖尝以爲学诗者必探赜六经以浚其源历观古今以益其波玩物化之无极以穷其变窥古今之步趋以律其度虽知其然而病未能也窃尝叹夫自诗人以来莫盛于唐读其诗者皆粲然可喜而考其平生鲜有轨于大道而厌足人意者其甚者曾与闾阎儿童之见无以异此风也至唐之季年而尤剧使人鄙厌其文惟恐持去之不速夫诗自二南以降三百余篇先儒以爲二南周公所述用之乡人邦国以风动一世其余出于一时公卿大夫与夫闾巷匹夫匹妇之所作其辞抑扬反复蹈厉顿挫极道其忧思佚乐之致而卒归之于正圣人以是爲先王之余泽犹可见其髣髴足以耸动天下後世故删而存之至今列于六经焯乎如日月春秋之世列国君臣相与宴享朝聘以修先君之好往往赋古人诗以自见其意观时称情必当其物不然有君赋之而臣不拜其谨且严如此而晋郑垂陇之会郑之诸卿皆赋诗以属赵孟而叔向因以知其存亡兴衰之先後其言之验若合符然盖心者祸福之机也心取是诗而口赋之虽吉凶未见于前而神者先受之矣至汉苏李浑然天成去古未远魏晋以降迨及江左虽已不复古人制作之本意然清新富丽亦各名家而皆萧然有拔俗之韵至今读之使人有世表意唐李杜出而古今诗人皆废自是而後贱儒小生膏吻皷舌决章裂句青黄相配组绣错出穷年莫齿求以名家惴惴然恐天下之有轧已以取名者至其甚者恃才以犯上骂坐以贻谴摈斥颠沛足迹相及此何爲者邪尝闻之夫子曰诗三百一言以蔽之曰思无邪嗟夫圣人之意其可思而知也夫王者正心诚意于一堂之上而四海之远以教则化以绥则来以讨则服与夫僖公牧于鲁野而其马皆有可用之姿盖本一道而诗三百之意圣人取一言而尽之乃在于此後之学者不深惟古人述作之旨而欲以区区者自名曰诗诚可悯笑某也何足以议此徒以少日嗜好之笃学之而不至也深惟学将求嫓于古人不本是求而唯末之齐亦见其劳而无功矣恭惟执事高文奥学标凖一世其主盟吾道推毂後进盖有先世之遗风方持使者节控引一路微劳末技日效于前以希奬抜而某以菽水之意窃禄僻邑未尝得拜伏于下风得於传闻不肖名氏似尝挂齿牙之余论得无有称道少日率尔之作以欺执事者乎篆刻可悔方窃自毒虽知唐诗人之区区者爲可笑而求以庶几夫圣人之意此非执事将安所质之窃观执事大笔余波溢爲章句句法峻洁而思致有余此正如韩愈虽以爲余事而瑰奇高妙固巳超轶一时矣非深得大圣人所取于诗之意与夫古今述作之大旨其孰能至此某愿闻一二焉故辄料理十数年所学爲古律诗五七言若千篇缮写尘献譬诸博弈或可以奉公退之一笑昔宋广平之沈下僚也苏味道爲綉衣直指使者一日见广平梅花赋骤称于朝始爲闻人且广平宏毅开济之姿虽其未达宜已表世而杰出岂其屑屑于一赋以求知于人而味道于此亦复舍其大而称其细岂非藴诸中者必逢时而遇变而後见强?而自鬻者君子之所贱而文字之美可一见而决以爲阶乎广平则某岂敢议然执事望临一时四方之士希一言以轩轾于世则其区区自献而有望于门下者亦士之常分而君子之所恕也文凡论僭今之君子或有所不容若夫古人上下相求之义非执事谁望邪贱职自縻未由面请颐诲惴栗俟命
上李丞相书
某闻今世游谈论说之士未尝不以人材不足爲患某独以谓今世之所患者非乏材也君臣之大义不明于天下而学士大夫阙于徇国死难之节岂非今日之患甚急而至大者欤盖父子主恩君臣主义是谓天下之大戒无所迯于天地之间譬如有生之类食息呼吸于元气之中一息之不属理必至于死先王设爲礼乐政刑所以维持胶固者甚备而夫子孟轲之徒道既不行于天下退而与其徒讲说论着丁宁深切至矣遗泽余风被于末世时有一节之士力爲奇诡絶特之行鼎镬在前刀锯在後挕衣而从之乃不啻若牀第之安乱臣贼子歛手变色莫敢肆不义于其君岂特苟轻其生以立区区之私义而已哉盖深畏夫君臣之义废则爲人上者不能一日保其天下国家生民之祸岂复有烈于此者乎
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 10:30:21-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>