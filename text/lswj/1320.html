<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="提要,原序,卷一,卷二,卷三,卷四,卷五,卷六,卷七,卷八,卷九,卷十,卷十一,卷十二,卷十三,卷十四,卷十五,卷十六,卷十七,卷十八,卷十九,卷二十,卷二十一,卷二十二,陶庵全集全文在线阅读,陶庵全集全文在线下载,大玄古籍书库">
<meta name="description" content="明代诗文别集。黄淳耀(字蕴生,号陶庵)著。为黄淳耀门人陆元辅所编,初由张懿实于清康熙十五年(1676)刊刻,有《陶庵文集》7卷、诗集8卷、《吾师录》1卷。清康熙四十二年(1703)又在张刻本基础上重修,增加《谷帘学吟》1卷。乾隆二十六年(1761),陶应鲲又对康熙刻本进行了增益、修订,计有文集7卷、文补遗1卷、诗集8卷、诗补遗1卷、《吾师录》1卷、《自监录》4卷,共计22卷。《四库全书》即以乾隆刻本为底本著录。《四库全书总目》评其集说:“淳耀湛深经术,刻意学古。所作科举之文,精深纯粹,一扫明季剽摹谲怪之习">
<title>陶庵全集_黄淳耀_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">陶庵全集</span> <br/>
          作者： <span class="inputVal" id="bkauthor">黄淳耀</span> <br/>
          朝代： <span class="inputVal" id="bkdate">明代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">类书文集,诗文集,完结</span> <br/>
          字数： <span class="inputVal" id="bknum">[book_length]146175</span> <br/>
          说明： <span class="inputVal" id="bkdec">明代诗文别集。黄淳耀(字蕴生,号陶庵)著。为黄淳耀门人陆元辅所编,初由张懿实于清康熙十五年(1676)刊刻,有《陶庵文集》7卷、诗集8卷、《吾师录》1卷。清康熙四十二年(1703)又在张刻本基础上重修,增加《谷帘学吟》1卷。乾隆二十六年(1761),陶应鲲又对康熙刻本进行了增益、修订,计有文集7卷、文补遗1卷、诗集8卷、诗补遗1卷、《吾师录》1卷、《自监录》4卷,共计22卷。《四库全书》即以乾隆刻本为底本著录。《四库全书总目》评其集说:“淳耀湛深经术,刻意学古。所作科举之文,精深纯粹,一扫明季剽摹谲怪之习。而平日力敦古义,尤能以躬行实践为务,毅然不为荣利所挠。如《吾师》、《自监》诸录,皆其早年所订论学之语,趋向极其醇正,而平易可近,绝无党同伐异之风,足以见其所得之远。文章和平温厚,矩矱先民。诗亦浑雅天成,绝无懦响,于王、李、钟、谭余派去之惟恐若浼,可谓矫然拔俗,卒之致命成仁,垂芳百世,卓然不愧其生平,可以知立言之有本矣。”其实,黄淳耀一些诗文的文学色彩颇浓。</span> <br/>
          封面： <span class="inputVal" id="bkimg">Z_19509.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]陶庵全集
[book_author]黄淳耀
[book_date]明代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]类书文集,诗文集,完结
[book_length]146175
[book_dec]明代诗文别集。黄淳耀(字蕴生,号陶庵)著。为黄淳耀门人陆元辅所编,初由张懿实于清康熙十五年(1676)刊刻,有《陶庵文集》7卷、诗集8卷、《吾师录》1卷。清康熙四十二年(1703)又在张刻本基础上重修,增加《谷帘学吟》1卷。乾隆二十六年(1761),陶应鲲又对康熙刻本进行了增益、修订,计有文集7卷、文补遗1卷、诗集8卷、诗补遗1卷、《吾师录》1卷、《自监录》4卷,共计22卷。《四库全书》即以乾隆刻本为底本著录。《四库全书总目》评其集说:“淳耀湛深经术,刻意学古。所作科举之文,精深纯粹,一扫明季剽摹谲怪之习。而平日力敦古义,尤能以躬行实践为务,毅然不为荣利所挠。如《吾师》、《自监》诸录,皆其早年所订论学之语,趋向极其醇正,而平易可近,绝无党同伐异之风,足以见其所得之远。文章和平温厚,矩矱先民。诗亦浑雅天成,绝无懦响,于王、李、钟、谭余派去之惟恐若浼,可谓矫然拔俗,卒之致命成仁,垂芳百世,卓然不愧其生平,可以知立言之有本矣。”其实,黄淳耀一些诗文的文学色彩颇浓。
[book_img]Z_19509.jpg


[book_title]提要
钦定四库全书　　　　集部六
陶庵全集　　　　　　别集类五【明】
提要
【臣】等谨案陶庵全集二十二卷明黄淳耀撰淳耀初名金耀字藴生陶庵其号也嘉定人崇祯癸未进士未授官归福王立不赴选家居讲学乙酉南都破
大兵徇嘉定淳耀与其弟渊耀入僧舍自经死乾隆四十一年
赐諡忠节事蹟具明史儒林传淳耀湛深经术刻意学古所作科举之文精雅纯粹一扫明季剽摹谲怪之习天下皆传诵之而平日讲求正道孳孳不倦尤能以躬行实践为务毅然不为荣利所挠夺如吾师自监诸录皆其早年所订论学之语趋向极其醇正而平易可近絶无党同伐异之风足以见其所得之邃文章和平温厚矩矱先民诗亦浑雅天成絶无懦响於王李锺谭余派去之惟恐若凂其立志之坚确如此卒之致命成仁垂芳百世卓然不愧其生平可以知立言之有本矣集为其门人陆元辅所裒辑见於明史者十五卷今此本为文七卷文补遗一卷诗八卷诗补遗一卷吾师录一卷自监录四卷共二十二卷乃後人续加增辑以行者也乾隆四十五年四月恭校上
总纂官【臣】纪昀【臣】陆锡熊【臣】孙士毅
总校官【臣】陆费墀

[book_title]原序
陶庵全集原序
黄陶庵先生死忠之五年其门人陆翼王收其遗文得所论着百余篇属予爲之序呜呼陶庵之文止於此而已乎当其城陷引决投笔絶命搤吭而死翼王访求搜购於流离煨烬之中遗编断烂什不一存此可爲流涕叹息者也陶庵深沈好书於学无所不闚居常独坐一室不交当世迁固以下诸史朱黄鈎贯略皆上口其於考据得失训诂异同在诸儒不能通其条要陶庵顿五指而数之首尾通涉铢两历然虽起古人面与之讐问莫能难也其爲人清刚简贵言规行矩蚤有得於濂雒之传尝谓人曰吾比来爲文初无所长然皆折衷大道称心而立言质之於古验之於今其不合於理者亦已少矣此其一生读书之大略也当庄烈皇帝初年海内方乡古学一二通人儒者将以表章六经修明先王之道爲务廼曲学诡行则又起而乘之依光扬声互相题拂剽取一切坚僻之辞以欺当时而误流俗论者不察乃比其始事者同类而訾之噫此亦不思之甚矣世之降也先王之教化既熄法度既亡人奋其私智家尚其私学纰缪杂糅蟠戾於天下虽有高世之君子欲整齐而分别之其道无繇惟夫忠孝大节皆出於醇正博洽之儒其似是而非者不一见焉然後天下後世了然知异学之当诛而大雅之可尚以观我陶庵非其人耶陶庵爲诸生二十年与其弟伟恭其徒侯几道云俱其友夏启霖辈昼夜讲性命之学晩而後遇不肯就官城破之日师友兄弟同日并命今其书虽不全使读之者忾然想见其爲人益足以徵於今而信於後无疑矣翼王以五年之力掇辑散亡其功於斯道不细固不专爲陶庵已也吾故表而出之俾後之人知所习焉己丑秋九月太仓社弟吴伟业题於梅村旧学庵
予自束髪受书即读陶庵先生之文见其精深纯粹高者可以羽翼经传下者可以淩轹韩欧心窃慕之以爲是何如人而其文之超轶絶伦如此及闻先生从容就义慨然太息谓先生於死生之际不苟如此志与日月争光而行与天地同久宜其发爲文章精纯超絶协金石而中宫商也既又思之自变故以来平日谈忠孝讲仁义之徒临利害而丧其所守者何可胜数而先生独毅然不变人之所隐忍徘徊而不能决者先生视之若渴饮饥食之不容已夏葛冬裘之一定而不待拟议也此岂可以强至而卒办哉盖其所积者厚而所养者深矣及待罪先生之乡见其遗老访问先生之平生则羣以爲先生平日孝友忠信取与不苟泊然於富贵而发愤於正学孜孜矻矻惟以圣贤爲己任而世俗之尘埃不足以入之呜呼此其所以能临利害而不变也欤自世教之衰士不知以廉隅自饬谓正学爲迂濶谓功利爲不可已遇小利害则攘臂而起蝇聚蚁逐无所复顾平日之志气如此欲其临大节而不可夺岂不难哉由是发爲文章不入於卑陋则病於杂驳虽欲弥缝润色自附前贤如窭人之装爲富贵非其所有张皇支吾百病俱见无怪也故予以爲先生之文本乎行先生之行所以能卓荦於临变者本於平日之养士苟能以先生之养爲养自然险夷如一履变则爲岁寒之松柏处盛则爲高冈之鸣凤皆是物也区区文章之焜耀何足道耶不然虽文如先生犹不足贵也而况乎其必不能哉因先生之门人裒集遗文以传而爲之推论其本俾世之学先生者知所取则焉当湖陆陇其撰
君子之学一於诚而已以之治心而心正以之决事而事无可疑察乎几微祸福之萌信诸进退出处死生之际孔子曰笃信好学守死善道夫惟诚立乎中斯毅然有不可夺之节蒙难不失其正顺道而死盖虽圭璧析於前而不顾刀锯鼎镬惩於後而视之若无物也齐之虞人招以旌不往孔子取之孟氏以爲枉已未有能直人者则圣人之所守可知己接淅而去齐不税冕而去鲁是岂肯应公山不狃佛肸之召者故曰可以止则止可以处而处孔子也顾後世躁进若扬雄之徒每援圣人以自文其过其进也不以礼其禄也非其道几微祸福之不明进退出处死生之未能信善道之谓何无他诚未立於中宜所守之易夺矣嘉定黄先生讳淳耀字藴生别字陶庵平居讲圣贤之学躬行而不倦崇祯十六年秋赐进士出身未授官归越二年殉难以死同里门人陆元辅辑其诗若干卷雕刻行之又搜其遗文仅四十余首藏之笥元辅请彝尊序受而读之其言和以舒其析理也审以辨其援据经史博而不诬所谓修辞立其诚者非与於是先生之殁三十年矣诵其文恍若觌其容而聆其謦欬信夫有道之言之入人深也呜呼以先生大节如彼其学业文章又如此宜其於人少可而多怪今观集中论学书絶去儒者党同伐异之习是尤恒人之所难能也讲学莫盛於宋然汴京临安之陷道学诸臣以身殉国者不数见至於明死节义则有若方公孝孺死阉祸则有若高公攀龙而山隂刘公宗周漳浦黄公道周与先生後先自靖咸以道学兼忠节即宋儒有未逮焉而元辅以兵戈俶扰之余能集其师之遗文俾无失坠亦可谓笃信之君子已秀水朱彝尊锡鬯譔

[book_title]卷一
钦定四库全书
陶庵全集卷一
明　黄淳耀　撰
书启
上座师王登水先生启
伏念某海壖贱士林草鄙生抗高标於媚学之塲弹古调於无人之野书忘寝食思起班扬贾董而与游学论精微将求濓洛关闽所未发至若帖经墨义耻爲绘句絺章风变永嘉力追正始功非武事高语廓清坐是浮沉乡校者廿年因之蹭蹬棘闱者五举虽年未臻於强仕人方滥数爲时髦顾名已宿於文塲已亦自疑其晼晚不谓雕虫末技荐诸冰雪聪明叨居摸索之中得骋风云之气兹盖恭遇老师台下诚能体国公以生明龚黄高汉吏之称燕许擅玉堂之笔方且五雀六燕平操人物之权衡遂令纎利小材尽入文章之渊府苶然骫骳荷此甄收感乃铭心谢宜重茧然而齎粮千里方嗟赵壹之空囊偕计公车复迫郄诜之献赋是敢敬修牋记参承之礼用以稍纾高山仰止之诚虽其迹涉踽凉似永叔之不登阶序或者心存永久如任安之独在门阑谨沥下情以尘清覧有违此语是负师思
上座师王登水先生书
某蹇浅下材自十有七岁而入胶庠今二十有一年矣生平厌薄陈言独好泛观古人之书盖尝求义理於六艺求事迹於二十一史求万物之情状於骚赋诗歌求载道之器於汉唐宋数十家之文章编剗规橅涵揉櫽括放而之於诗若文之间有一言之合道一篇之追古则欣然以喜至於忘食若今之制举业固未尝屑屑以求工然亦以爲绎圣经尊王制无所苟而已矣近则深惟臧氏三不朽之旨尝谓古之立言传世者非其有得於心则莫能爲也夫既有得於心矣虽有言可也如迁固荀扬韩欧之属是也夫既有得於心而有言者矣虽无言可也如鄙宗之叔度是也某之所见如此则视俗学弥不足好比来敓华践实玩思性理将求所以悟明其心而刚大其气以庶几於古之因文见道者寻绎久之亦复超然有见於文字语言之外始知近代河东余干新会姚江诸君子之理学门庭或殊而归趋则一世儒舍性命而谈事功舍事功而谈文章是以事功日陋文章日卑而詖淫邪遁之害浸浔及於政事而不可救盖天下之俇攘数十年於兹矣某也粗有识知上受罔极之恩於孔孟其敢贸贸焉以文人自居以富贵利达之学术自陷也哉重念有亲在堂不敢絶意进取是以前此虽经屡刖今年复随衆入闱属有天幸得出於执事之门下恭惟执事慈祥温惠之风清刚廉洁之守仁思义色洽被远迩精鍳妙裁出於诚一闱中所得率多奇杰卓诡之士而某也误厠其间虽其才不及韩愈苏轼万分之一而执事固今之陆宣公欧阳永叔也世有出於宣公永叔之门而不竭蹙奔走叩首函丈者欤惟是榜放後即入南都台旌已还青阳是时督学有亲供之召留江隂者旬日家间复苦京报人乞索无厌乃归家匄贷以遣之而某窭贫人也计偕在即束装愈难因思执事所以甄收某者固将望其有所树立不必责以区区之一见是以不揆狂斐辄敢自述其爲学爲文之本末与其所以不得至前之故熏沐拜书仰尘清覧伏惟执事悯其至诚也教且诲焉而不督其罪戾幸甚幸甚
寄弟伟恭书【癸未】
日夜盼家信惟得七月中一书心悬旌如也知弟疟疾此不足爲苦想当旋复矣闻学台岁试在九月中名次前後不知何如然此直呼卢耳大得失不足介意况小者乎吾廷试传胪时见鼎甲三君先上不得与者皆啧啧称叹以爲登僊甚者至闭目摇头不欲观盖羡之之极也吾此时叹息无限昔人谓状元三年一个何足多慕此至言也天地间自有数千年一个者数百年一个者数十年一个者今人必不肯爲数千年一个的人而必欲爲三年一个的人已是可笑况数月一个又何足言乎我近来意味甚襍皆因终日尘中打滚自然多走失处又胸中横着一个矜字眼见他人品骨不如我议论不如我意思识见皆不如我便不免有轻蔑时俗之意坐此学力不进然在宠辱塲中壁立如铁则中庸所谓爵禄可辞也白刃可蹈也吾自信无憾推而言之天下国家可均也惟中庸不可能则过此以往并心一向犹冀天不絶我圣人不弃我我终有一立脚去处不徒然而已弟勿忧我爲俗人所牵俗念所染但我当自忧处正多耳客中无可与语时时仰屋而叹买得唐诗数册小监一部诵诗至精微入妙处读史至得失分际处窗虚月白风急天高自叹自嗟自解自会真恨千载上人不从吾游也目前诸公赴馆选如渴我掩门独坐既无得理而又悬念吾父吾弟且思昔人三丧在浅土便汲汲求人以葬今吾家二丧未举爲人子孙者亦安得旷年於外乎兵寇交讧倏忽不常今趁道路略通时且归料理一番如可终不谒选竟作隐局否则打叠身子乾净然後入世鼠肝虫臂随所赋予可也不知此念是否大约出月初十前後可以戒行至迟则腊月二十後必到家矣半月中惟有召对一着爲意外覉留之计恐亦未必然矣世间事真不可做十分勘破可做者只有已分内事勉之勉之致意同好诸君厚积德而深养晦乃今日事也
答归元恭书
相隔经年实以人事牵率心迹乖互知有道者不我弃也承示近着并见教以两先达之言一宗秦汉一学太仆且欲取决於耀耀於此事所谓力不足者虽其钻窥之久卜度之艰亦差自谓有见然方思取决於仁兄而未得况敢决仁兄乎又况敢决两先达之言乎唯下问谆切不敢不有以置对夫谓文必宗汉学昌黎已非其至者宋以下姑置之此说非也夫汉人文章如迁固之史贾谊董仲舒刘向之奏疏七制之君之诏令其雄健飘忽淳深温粹固已极语言之妙而宜爲学者之准则矣然而近代空同大复历下弇州之宗汉也得其皮毛唐宋诸公之宗汉也得其神髓得皮毛者似之而不似也优孟之学叔敖也得神髓者不必似之而似也九方皋之相马也试取迁固诸人文字读之又从而深思其意然後知昌黎所谓师其意不师其辞与所谓古人爲文本自得者真超然独见之言矣然後知昌黎以下诸公之善於宗汉矣若夫何李诸公之宗汉徒摘其成文章絺而句绘之天吴紫凤颠倒裋褐而顾自诧其机杼之工真不满识者之一笑也今欲辟去昌黎及宋以下诸公而直言宗汉其说不爲不高然不免隂翼空同大复诸公而反操入室之戈以向汉人也且学汉人之文譬如学孔子今生孔子之後而学孔子其能不由师傅一蹴而径至乎抑必如孟子之私淑诸人乎如不免私淑诸人则昌黎以下诸公固吾所私淑之以学汉者矣又有说焉以唐宋诸公爲学汉犹浅言之也汉人之文从六艺出唐宋诸公之文亦从六艺出以唐宋爲学汉者直谓得其气脉以行文尔若其议论之高治择之精庸有远出於汉人之上者汉人间或有疵如孔门之有樊须宰我唐宋人间出於汉人之上如後世之有濓溪明道使濓溪明道与樊须宰我之徒差肩而立不问知其优劣所在矣夫汉人之文与唐宋之文既同出於六艺则不学六艺又乌可以学汉哉此说既明则近学太仆之言诚非卑论也盖太仆之学韩欧犹韩欧之学西汉皆所谓师其意不师其辞者也皆所谓自得者也由汉以後有唐宋诸公由唐宋以後有国初方宋诸公国初诸公既没当删去何李王李之文而直接以荆川震川诸公欲观海者必泝江湖欲登?者必由津筏此不易之论也放言至此恐爲外人所诃怒幸仁兄一覧即焚去之所示诸作笔高而味长尤善反覆婉折以极其论真善学欧阳者谨据愚见以得失镌注简首以复承委诗序因耀近日好静坐深思不敢妄作欲姑徐之而後发属计偕忙迫未果然终不敢自外也又承许见赠小序幸即爲之而於大鸿处见寄幸甚幸甚
答柴集勲书
大鸿处得长笺朂我望我比於九鼎大吕之赐然所谓庐陵云云者弟何人斯而敢爲役抑可谓有其志矣唯仁兄笃实辉光之学醇深雅健之才博取而精出厚积而迟发其於古人固当掉鞅而出其前也弟耀学业芜浅不足爲知己道顾吾家涪翁有云治经欲鈎其深观史欲驰会其事理经史二物真学者之左右手也然不治经而欲观史譬之持无星之秤不足以衡物不养其心气以求合於道而欲治经譬艺无根之花生气尽则萎矣日来端居静思以求所谓养心治经者而未有得也仁兄其有以教我乎
答张子灦书
尊稿共选四十余首可谓过刻然此事亦不容不刻也所选皆的的清妙然弟意授梓且缓古人着述多至晚年乃定盖中岁所爲或丰格未成波澜欠老皆它日遗恨弟望兄爲不朽之业迟之深之将来火候至足自当泚笔怂惥今则姑徐徐云耳荆川集送到此老是欧曾嫡????集中诸杰作如读春秋周襄敏公传叙广右战功不能指其何字何句是古而逼真古人惜其得意处流入近时道学一路然谈理亦多发明诗则必不可法文可谈理诗不专谈理也弟亦未曾细看一过不过信手所到标出数处亦见其意思所在而已俟他日覆观之或更有所窥也
答侯云俱智含兄弟书
审知习静铃斋读书学道之味与时俱深欣羡欣羡仆一春多爲酬应所牵衮衮过日因而动静两橛亦多乖张每思古人有不善未尝不知知之未尝复行譬诸农皇之尝药一遇毒螫不复再尝今则明知其爲脑子野葛而姑致牙颊间者多矣岂不可叹哉业已誓心刻骨不彻不已其下手处全在刻刻照顾主人公而已不患念起惟患觉迟此八字诀也若工夫未到自然漫云休去歇去正是服食中之脑子野葛也何如何如五月中与眉声擕数十卷至陈园屏迹不与人接未几闻八月会试之旨未免随衆一行此实万万非本怀而有不得不往之势陶公所云一形似有制素襟不可易者我之谓矣仆尝语人云身无济世安民之才亦无全躯保妻子之志世事如此当养晦十年至舍我其谁而後出此宿志也今乃似驰马入京应不求闻达科者心迹之间大可悯笑也行期在月之九日尔後当有数月之隔音邮谅不数数前承讯及诗劄已写至郑风大约汉宋两造而已意微加谳决焉今擕置行縢中有暇辄续之未能寄往以云俱智含精解悬悟不须以此对同也近者翼王亦事此学视仆尤详悉想所欲闻诸唯爲道自力勉旃勉旃
答侯记原书
四方之事乡邦之忧纷纷然莫知其竟大抵小急即以爲极危小安即以爲无恙万方声一槩古今一丘貉耳日欲隐遁而终苦无法前与德符言欲寄迹浮游盖无聊之思究竟不是了局奈何奈何承吾贤至情今小得摆拨便急急以来特未能约日也村居日长作何工夫以消永昼出世经世能并敌一向否便中更寄一语爲慰也
答金孝章书
胸中有孝章者十年而未得谋面忽於棘试中闻声相就作合甚奇此亦吾辈异日一段佳话也弟瓠落既久不复嗟叹伟抱如吾孝章而犹然回翮文章尚有价乎鳞长来敝邑两拜手翰初次以鳞长暂归匆匆不及裁报先後得读包将军传及太夫人志略一表孤忠一扬圣善此即孝章之出师表陈情疏也忠孝大节略见於此矣如命僭爲太夫人哀辞及包将军楚辞各一章书素册呈正意满口重辞不得流惟执事教之亡友闵裴村一生苦吟穷死草间良可哀痛闻其阃中素能攻苦食淡一子亦渐长差可慰意也弟已收得其遗稿稍次第之开岁即当授梓尚欲细商之於左右耳渠存日每道孝章不去口实而孝章可谓古道复形矣鳞长旅况落落几成荐福碑弟与同人言及辄叹每举青莲诗中空手无壮士穷居使人低二语不胜慷喟宋史一事大有功於学者弟意更欲删去其不必存之传而於必存之传不妨字句稍详昔人谓校书如落叶扫而愈有则知勒成一书尤难尤难也
与去非禅师书
不肖以伤暑烦闷不便入舟恐复稍迟则瓢笠已去是走急足相问并有所质不肖於先天一段深信其不容拟议无可思爲要在当人直下认取弃边见而证圆明破顽空而趋正觉然而实无所趋也实无所证也以无趋无证爲主宰此一病也以无趋无证爲妙诣则又一病也二六时中动静不分两橛当其动时则即动以观静当其静时则即静以涵动以本来无拂拭爲本体以时时勤拂拭为工夫如此做去不知有少分相应否伏乞一言教之太虚为室明月为伴开士与不肖未尝少别何有往来今日谓不肖与开士聚头磕脑无不可也【首尾节一百字】
陶庵全集卷一

[book_title]卷二
钦定四库全书
陶庵全集卷二
明　黄淳耀　撰
序
游横山记序【丁丑】
吴杭接壤吾吴之游者一放舟辄至武林盖以西湖景物柔淡娟好在人耳目间也余足迹未至湖上然心知奇胜不尽於湖尝戏谓浙中之有西湖如人之有眉目一望可见而其心腹肾肠则必反覆抉擿而後得之今游者至湖而止每辄言佳胜其能扪幽历险与猿鸟争道者卒亦无有此何异千里择交一揖而退者乎闻余言者无不大笑今年秋七月马巽甫先生归自武林出所作横山游记视余则自湖上以至此山数十里中气候之晦明草木之浓淡岑岭之郁纡潭涧之沿泝楼阁之位置鸟兽之飞走幽人奇士之酬酢往来一一在焉读之神明忽开毛髪尽磔飘飘然不知此身之在尘土也余所尤异者山中之人相亲相爱如一家至刻笋爲识而可以御盗则其淳古淡泊之风迥非人境所能有昔陶徵士作桃花源记後世诗人如摩诘昌黎梦得圣俞诸公皆形之咏歌以爲神僊至坡公则谓渊明所记止言先世避秦乱来此则渔人所见是其子孙非神仙不死者也又引青城山老人村爲比以爲天壤间若此者甚衆不独桃源坡公之论诚高矣然余意陶公居晋宋溷浊之间感愤时事寓言桃源以嬴秦况当时以避秦自况如记中所云乃不知有汉无论魏晋及诗中所云淳薄既异源旋复还幽蔽愿言蹑轻风高举寻吾契则其黄唐莫逮之感固可概见而非真有所谓桃源者也疑坡公亦未得其旨独其谓老人村道险且远其人不识盐醯饮水而寿其後道稍通渐致五味而寿益衰则有至理存焉今观横山去湖稍远耳目不杂而山中之人独能全其淳古淡泊之风如此则亦未识盐醯之老人村也余故服先生之善游而又叹西湖一泓爲赵宋君臣般乐之所论者目爲尤物破国至比之西子而横山以榛莽未辟超然於酣歌恒舞之外岂非幸欤异日者松冠芒屦从先生徧游其间庶几爲太平之逸民其亦足矣
送赵少府还郡诗序【甲申】
崇祯十七年夏六月於潜赵公自嵩江少府来摄嘉定县事时贼陷京师海内震惊嘉定沿海不逞之民多结党伺衅者适村民见弑於仆并其家七人皆被杀於是酒佣竈养皆起爲乱什什伍伍白昼持兵迫胁主父使出劵以献仆坐堂上饮噉自若主跪堂下搏颡呼号乞一旦之命幸得不杀即烧庐舍敓钱物以去不三日而火及城之南隅公下车适与变会而备兵使者程公以他事行县廼与公日夕计议发兵捕杀二十人悬首以徇衆爲稍定居数日程公以邑事委公而去公多设条教旌善罚恶立保甲申乡约诱谕之如子弟疏导之如江河期月之间邑以无事说者谓嘉定之变实前此所未有而程公以严法制之於前赵公以寛政抚之於後生死而肉骨亦前此治嘉定者所未有也公每旦起坐堂皇民有持讼牒至者閲竟乃受之其瞒谰不可受者立罢去之间一日出俸钱市鲑菜无一钱侵公帑科里役者其强力洁亷皆此类视事仅两月抚军祁公以卓异荐公於朝直指周公以公旦夕柄用不可久居下邑遂具疏请以进士嘉善钱公补嘉定令而公遂去嘉定暂还嵩江诸生某某等以公之德不可无颂也相率爲诗若干篇以送其行而属余序之余昨岁计偕北上遇公漕河公方部粮至京余同行数舟与粮艘争闸艘发数十人守闸百方谕之不得过势且後期不得已走诉诸公公徐至一麾而散余尝私语同人公御下如此将相材也应者皆呒然既踰年而公来治嘉定其整暇不乱与御数十人不异然後知余言之验也昔仲山甫之贤以吉甫作颂而传若渔阳之颂张堪蜀郡之颂亷范则堪范初不以颂而传也而颂者之词反以堪范而传今公治行卓卓如此他日传循吏者必将以嘉定之诗附见焉是其爲吉甫不足而爲渔阳蜀郡有余矣余既窃附知公者之末而又幸斯言之得传也遂援笔爲之序
张大参元津总持序
大参张公伯常所着道书数万言其篇目曰真言曰元朴曰道符曰要言曰默语曰的旨公殁後二十年而公之孙宏经始得刻而传之呜呼世之言养生者多矣其高者诞谩穿凿率如系风捕影而其卑者至以袵席交接爲神仙之捷径此无异狂惑丧心者身入厠溷指爲丹楼玉堂方将褰裳赴之而不知其身已与蟷蠰俱溺矣公之此书所言皆清净之旨尤与彼家相反故其引言曰若不断淫而学道犹蒸砂爲饭虽历千刼只名熟砂不得爲饭至哉言乎篇中抉擿奥窔披露锔鐍洞然无复留藴盖公以此自证自悟而已初不欲出以视人也今宏经一旦付诸剞劂譬犹天禾肉芝陈列市肆岂可以其幸见而骤得遂与菽粟同观耶公殁後有异识者谓其尸解兹不具书
张子灦辑感应篇序
世之言感应者多推本於佛氏以爲轮回因果之说着而後有感应儒者无是也余不然其说六经四子之书言感应者非一但未尝以某事系某应耳考诸史乘如杜伯之射宣王公子彭生之祟齐襄灌夫之杀田蚡往往而有斯皆佛教未入时事之合於因果者未可谓傅会也感应篇本道家言而与佛氏相出入其旨归於奬善化恶足以辅翼儒教所不逮行世既久人多乐诵之顾一二高明自喜者或置不道曰此道家浅说耳呜呼三教之书之深者有之矣世人见之而不能读读之而不能信则亦末如之何矣独是篇之指事也确而立说也简简易读也确易信也读而信之悚然如雷电鬼神之交於前相与黾勉驱策而不爲恶其利不亦溥乎夫说有依托而可以利天下圣人犹将存之而况的的如操左券者乎余友张子灦取昔人笺注事实随笔损益授梓人流通之要亦行吾所见而已世有冥心独契得圣人之心於千载之上始可不读是篇不然者幸毋浅视之也
叶石农偶住草序
昔僧皎然论诗云有越俗格其道如黄鹤临风貌逸神王杳不可羇有骇俗格其道如鲁有原壤楚有接舆外示惊俗之貌内藏达人之度此二格者吾欲以石农先生诗当之石农诗实自陶韦门中来清迥澄澹不律而法近从武林过疁水视余以达观楼诸作疾读数过恍如挟天风淩险絶下视齐州犹九点烟耳盖其游戏尘中胸次浩浩如昔人所谓香象摆坏羇锁而去者宜其语言文字之间超诣若此也
吴奕季淫鉴録序
淫杀二罪於人爲最重书之以戒杀名者多矣而戒淫者絶少岂以淫之罪爲轻於杀与夫杀害物而已匹夫寄豭则足以忘其躯王侯渔色则足以灭其国是淫者自害害人之大者也人无娈童季女之好者其口腹必淡而世所传羽流禅伯持戒数十年而败於妖姬惑於炭妇者往往而有然则不淫者固可以不杀而不杀者未必能不淫也世有以笔墨导淫者如诗中之有香奁书中之有艳异裙屐少年嗜若饮食深入肌肤不可除去余常欲勒一戒淫之书以敌之而迁延不果会友兄张子灦持一书示予曰此友人吴奕季所作淫鍳録也其有功於世俗甚大子盍以一言助发之予受而卒读则其书所载先正格言古人懿行与夫世俗之以淫获祸者班班具焉因谓子灦此书行吾可以辍笔矣抑中人以下此书之所能戒也中人以上此书之所不能戒也胡澹庵上书请斩秦桧迁斥岭海万死归来而犹有情於黎颊之微涡赵清献壁立千仭而犹属意一官妓使老卒召之非此卒故迟其事则清献败矣世有如胡赵两公者苟不自悔则非一卷之书所能动奕季且若之何子灦曰然诚有如胡赵两公者未有不悔者也吾所患者裙屐少年耳彼其人珠玉买笑胡粉弄姿而世又有书如香奁艳异者以导之非使之知淫者之获祸其势不能自悔夫劝其不自悔而使之悔则其能自悔者听之可也予作而叹曰有旨哉因题其简端使归奕季
张子翼救荒赈饥録序
辛巳壬午岁大饥张子子翼刻救荒赈饥録数千言其心一以上之人宜振廪同食有如赵拚者一以下之人宜分人以财有如李珏者使上之人能心其心必优爲拚使下之人能心其心必优爲珏然而子翼之心则非是书所能载也亦在乎读是书者恻然动心而已读是书而不动心者自贼者也动心矣以爲不可见之行事者贼其民者也
侯记原慧香社册序
侯记原持一册子视余曰吾於来岁庚辰欲爲一社入社者人持银钱以来随力多少逓推一人主之耳有闻也目有击也或人或物可悲可悯可用财物利济者取诸社一岁中当数举焉与社者籍而记之当用银钱按籍而取之用已复按籍而销之先生以爲何如余曰善哉侯子之志夫见物有急而心不动者忍也心动而不能济者吝也心动而能济之矣取之宫中久而不继者愚也独爲君子者隘也繇子之说可以泽物可以广善矣然则此社宜何名曰子尝读六祖坛经乎自心无碍常以智慧观照自性不造诸恶虽修衆善心不执着敬上念下矜恤孤贫名慧香此释典也与吾儒近子之说未尝不与佛氏近也宜名其社曰慧香慧香社成余亦其中之一人也因序其缘起书之简首
陆翼王思诚录序
交道之丧久矣高者不过鬭炫诗文下者乃至徵逐酒食其聚会也或甘言巧笑以取悦或深情厚貌以相遁求其责善辅仁者盖千百不得一焉予爲之慨然而忧惕然而恐壬午春有同志斯道者十余人爲直言社前辈则有高叔英友人则唐圣举陈义扶苏眉声夏启霖门生则陆翼王张德符高德迈侯记原几道研德云俱智含兄弟暨吾弟伟恭也平居自考咸有日记赴会之日各出所记相质显而威仪之际微而心术之间大而君父之伦小而日用之节讲论切偲必求至当之归而後已诸子奋志进修日新月异而翼王以敦笃之姿爲精微之学惟日孜孜常若不及苟一言不合乎道一行未得乎中小经指摘立自刻责饮食俱忘今岁之春取思诚名其日记而乞余数语爲朂予惟大哉乾元万物资始在天之诚也乾道变化各正性命在人之诚也不勉而中不思而得自然之诚也择善固执弗得弗措勉然之诚也四者虽有不同然由勉然以进於自然尽在人以合乎在天其归一而已矣今之学者未能反身而诚性与天合漫云不假思爲可以坐臻斯道告以博学审问慎思明辨笃行之说往往以爲支离而厌去之其亦谬矣夫圣以诚爲本诚以思爲要故洪范曰思曰睿睿作圣昔谢上蔡见伊川称天下何思何虑程子谓有则有此理贤却发得太早在上蔡得此一句救拔自是切问近思理会事有不透其颡有泚故後来不至流於禅学刘元城事温公凡五年得一语曰诚请问其目曰自不妄语始元城初易之及退自櫽括日之所行与凡所言自相掣肘矛盾者多矣力行七年而後成夫以上蔡之明敏与元城之刚毅百倍於今之人也然犹精思殚力而不敢高语自然如此翼王勉乎哉穷理以致其知反躬以践其实庶几乎孟子所谓思诚者则刘谢不难逮而於立社之意无负矣翼王勉乎哉
吴义斋经畲堂诗序
余覧前史见古者高蹈独往之士心慕尚之以谓近世人材虽不逮古要之吏治武功儒林文苑可与古人方驾者往往而有顾求一真隐者何寥寥也後有良史将遂隐逸传不立欤或献疑曰所谓隐者以其不可得而见也使子能见之则已非隐矣且夫灌园磨镜之流负苓篐桶之客山林城市龙章鱼服子安得而遇之虽遇矣安得而知之余不能荅然亦不以其言爲然也一日父友叶石农先生出经畲堂集一卷视余曰此吾乡吴义斋先生所爲诗也义斋服贾而行儒好隂行善以济物伏匿韬晦世罕有能知之者所爲诗及小令皆聊以寓意未尝瞡瞡比儗而音节圆美神彩流焕翛然有尘外致趣子试评之以爲何如也余受读终卷爲惊叹失声若义斋非古之所谓隐君子者耶今世爲诗者多矣未有工如义斋者也其工如义斋者有矣未有不以诗自名者也诗工而不以名者有矣未有潜德隐行又高於所爲之诗者也然则後有良史将求隐逸其人而实之者舍义斋谁归乎使余未读义斋诗猝遇义斋於市廛则亦莫知其爲谁何之人矣余是以知今世果未尝无真隐也余尝泝钱塘上严滩观新安江水出处山高峡深慨然欲起方元英谢臯羽之徒相与游於黄山白岳之间而不可得今考义斋之本末实生於歙贾於严衢之间余庶几得见其人而已殁矣瞻望林壑缅然长怀者久之
潘鳞长康济谱序
晋世论人物以温峤爲第二流之高者时名辈共谈至第一流将尽之间温尝失色彼所谓第一流者何人哉前之王夷甫後之殷渊源之属是已天下属安定此曹子高自标置嘘枯吹生及四海有微风摇之皆周章失据至困踣不振以迄於死而一时奇策儁功乃独出於太真之徒然则当时所谓第二流者乃第一流也而其第一流固天下之弃材也聚天下之弃材尊之爲第一流至於中原簸荡生民流离而此论犹牢不可破习俗之深岂不痛哉今天下崇尚经术与晋世之老庄异甚然而科举之学烂熟败坏日浸月淫如寒热之入人肌骨士有谈王霸之略者率见诋娸以爲迂怪二十年来【阙十字】拱手圜视而莫之救也然则今日之异於晋世者安在欤国不幸有变容易色之虑太真之徒将谁属与抑所谓熟烂败坏者果可以济世而过此者皆不必谈欤尝与潘子鳞长论而悲之鳞长出所着康济谱示予其书条分件系旁行敷落自古人牧民应变之方至近代兵制屯田鱼盐茶马漕运诸法皆具又与金子孝章详爲论说以警发当世之愦愦者予读之未尝不抚卷而叹也会鳞长扁舟泝大江覧衡岳徘徊故里遇所交通人奇士辄出此书示之争爲裒金助刻流通四方予戏谓鳞长子之书经世之书也子之身未遇之身也子方搰搰焉以其身爲洴澼絖而独以其不龟手之药公人耶鳞长蹙然曰使吾药诚可用以取封虽终身洴澼絖何憾予作而叹曰大哉潘子之言思深哉潘子之志在天下乎使潘子伏阙上书以布衣召见殿上亦不过潘子自行其学而已惟此书之出使天下知熟烂败坏之学无可藉赖而喜谈大略者亦将有所稽考是潘子之大有救於今日也今天下之可忧者多矣犹恃有潘子之徒区区其间也
王子坚诗序
吾友张子灦尝示予与王子坚先生唱和之什余问子坚谁何子灦曰此隐君子也笃行好古其诗有孟襄阳韦苏州之风其食贫如黔娄史云而尝有以自乐余闻是言洒然异子坚之爲人盖子灦寡交不妄许与者也然子坚居荒江之上无几入城而予又以佣书走四方不得乘欵段一至其处坐是予胸中有子坚数年尚未能使子坚知之癸酉之岁始遇於雍瞻所蝉连数日出一帙示予读之大抵陶冶性灵流连光景之言遇其合作清远闲肆萧然得意於笔墨之表甚矣其有襄阳苏州之风也昔人有言诗非能穷人殆穷者而後工予尝反之以爲穷矣安能工哉诗人之心荡涤万物牢笼百态必其有不穷者而後工也今子坚困踣寂寞宜其有戚戚见於顔色者而子坚泊然此其清远闲肆之诗所繇出而子灦所以爲知言也与或曰子坚尝往来东佘山中眉公先生亟称其诗夫眉公先生知之世之人且将尽知之矣
闵裴村诗集序【壬午】
呜呼此吾亡友闵君裴村之诗也君家世力田至君乃学制举业不就去学诗诗成乃大困然君好之益力诗亦益工尝往来吴越间以篇咏自娯其居家或爲童子师或田作自给其爲人事母孝抚二弟有恩人有馈之者君未尝固拒或挟富贵衣食之辄拂衣去终身不见也亦以此取怒於人至推堕沟中跛其一足君诗中所谓尝切下堂悲者盖指此也所居老屋数椽竹厨土锉餔糜不给君日仰屋梁语虽家人呼之不应其精苦如此君殁於崇祯之十一年殁之前爲醉李故人延致家塾得寒疾归未至家数里力疾盥栉坚坐舟中家人惊往逆之已不能言矣扶舁入门一夕卒卒时手执一卷书牢甚家人取视之则其平日所爲诗也呜呼可悲也已世谓诗能穷人欧阳子则谓诗非能穷人殆穷者而後工也以余论之唐世以诗取士上自王侯有土之君下至武夫卒史缁流羽人伎女优伶之属人人学诗一篇之工播在人口故诗人易以得名降至贞元以後王泽既竭而刘鲁风姚岩杰之徒犹得挟其区区之声病所至爲诸侯上客其恬淡隐约如方干陈陶者乡国之人皆爱而敬之则谓诗能穷人者非也今世以帖诵取士士知诗无益固不好即好之亦不能深知虽有能言之士上薄曹刘下追李杜将亦不免於饥寒困踣之忧况其下者乎则谓诗不能穷人者亦非也若君之诗清而不瘠质而不俚一唱三叹有古者衡门诗人之风则所谓穷而後工者其亦信矣夫君生平最善余尝欲余删定其诗且爲之序余有远游未果既归而君死矣索其家踰年乃得其临殁时所手执者一卷爲之出涕因商诸同好二三子裒金刻之呜呼君之於穷固已不怨不憾矣而犹不能无望於後世之传其诗传与否未可必也余之力又非能使君必传者也则亦攟拾集比以遗所不知何人而已
小山集序【乙酉】
唐世诗人以李杜并称至王文公始置轩轾於其间以谓太白辞语迅快然十句九句皆言妇人与酒耳自此论出而子美始独爲雄霸然考太白元本风骚含嚼汉魏其生平爱君忠国愍时病俗之志方诸少陵无毫发慙负特以其才高气雄故精意深识反爲所掩读者徒得其横被六合飘飘淩云之致而已今夫朱顔娭光极美人之形容清香冻?备醴齐之妙理而後世卒不闻以酒色病骚人者知其爲寓言也希圣有立絶笔获麟太白之所挟持何如而可以轻俊目之哉近世诗人学少陵而得其皮毛者颇多学太白而得其天机者絶少盖学可以渐进而才不可以强爲也吾友吴定远天才独出其所爲古今诸体诗皆絶类太白余观其感叹时事则远别离战城南之悲壮也游历山水则庐山瀑金陵台之清雄也俯仰古蹟则圮桥鹦鹉之作不足爲其激昂也陶畅襟怀则秋浦敬亭之篇不足爲其闲肆也大约不追琢而工不矜饰而艳不逞繁密以爲富不附寒澁以见长如快剑斫阵十步一人如黄鹤临风貌逸神王要之区区笔墨畦迳之间诚不足以知之也定远爲人文武自将自其弱冠时着书数万言弯弓二百斤既登贤书再上春官不第尝短衣匹马往来燕赵间与奇才剑客相追逐归而闭门距跃慨然欲以钤略自见时人未之知也故其爱君忠国愍时病俗之志一皆见於诗乃至沉吟眩瞀酣嬉淋漓弄闲於倡条冶叶之间埋照於痛饮狂歌之际不知去古人远近视余子蔑如也兹定远刻其诗爲小山集余僭引篇端以告世之知定远者其他文辞亦可概见焉
学古偶刻题辞
胜国虞公伯生有言爲文当如浙人之庖者不当如川人之庖者川人之爲庖也麤块而大脔浓醯而厚酱非不果然属餍也而饮食之味微矣浙中之庖者则不然凡水陆之产皆择取柔甘调其湇齐澄之有方而洁之不已视之泠然水也而五味之和各得其所求羽毛鳞介之珍不易其性故爲文之妙惟浙中庖者知之余尝引此以论今人之文险肤?驳华缛纎诡杂然而出譬犹置鸩毒於醍酒之中屑糖糜於粱肉之内虽求如川中之庖已不可得矣王子周臣以古文辞视余乃能黜险肤以爲实去?驳以爲醇约华缛以爲质变纎诡以爲雅渊渊乎其有先汉古文之风充充乎其进而未止也周臣其有意於浙中之庖者欤欣赏不已因爲题其简首
郁远士诗文序【壬午】
郁远士尝仿韩愈毛颖传体作小传三通示人人读之无不仰天大笑冠缨索絶以爲此古者滑稽之流也既而远士贫不自聊辄应里中推择爲掾史日抱簿书立令侧令指曰若爲吾书某牍即俯而书牍旦而入暮而出以爲常有识之者曰是固向之爲滑稽者也远士既溷迹掾史复以其暇削荆握椠矻矻不休如举子结夏课者前後令廉得其所爲皆器异之而远士之名亦駸駸闻於四方一日里中有高会四方名士尽集主人举觞属客请即席赋诗客多欠伸鱼睨不能就远士乘醉操笔立书数十纸奇气渊然可诵一座大惊其思鋭而学赡皆此类也楚中潘鳞长尤爱远士诗文尝搜其箧得若干首刻之吴中而远士徵余一言爲序余谓古称善滑稽者莫如东方曼倩今观其因事纳忠直言切谏则自公孙弘以下皆不能及视枚臯郭舍人直奴隶耳远士身处穷阎而有当世之志以文爲戏而有愤时嫉俗主文谲谏之风异日待诏金马门陈农战强国之计爲东方生有余矣若其诗之律切清新覧者当自得之兹不具论
严永思先生七十寿序【甲申】
韩愈论史书不可轻爲自丘明迁固陈寿王隐诸家而下皆不免於天刑人祸柳宗元反之以爲前数子者或出於不幸或行事本不合中道非以纪録褒贬之故而然也二家之说以宗元爲得然余尝妄论之天地间风云水石禽虫华蘤无情之物非能有所爱憎报复於人也或者操吟咏之小技穿穴幽隐搯擢琐细其得罪造物甚小而犹或以此致穷又况世之人杰鬼雄抱感慨不平之气生无所遇犹冀死而见伸乃作史者洗垢索瘢抑没其事则其人之长恨於天壤爲何如哉是宜退之所云亦有未必不然者今夫酷吏文致人罪或不旋踵亡身赤族而惠慈之师明允之吏尝以多所平反获报於数世之後作史者苟怀平反之心以处之则其得报亦当与迁固诸人相反非有富贵福泽之加其身亦必康强老寿此又物理之必然者也吾邑严永思先生读史三十年尝患司马氏通监多所濶略遂爲发凡举例是正其书阙者补之讹者订之人有俶诡倜傥者收之文有关系治道者采之美如四皓安刘章章见於马班之书而爲通监所不録恶如华太尉破壁取后仅见於吴人所作曹瞒传而爲通监所轻信皆别白而去取之旁行敷落间见错出其大旨归於成人之美不以成败论英雄不以圣贤大学之道格一切非常可喜之士盖先生之用心爲至仁矣先生於世泊然无所嗜天亦未尝以富贵福泽强加之然生长四朝爲太平之遗民家有负郭之田门多载酒之客于于而行阳阳而乐不知老之将至是丘明迁固所深羡而不可得也传曰仁者夀先生有焉余少怀述作之志牵於时学不暇以爲年近四十始登一第今方请假南还欲终隐林壑与先生卜隣又未知得遂与否儌天之惠买地百弓贮书千卷俯而读仰而思洗然尽去胸中之症结然後修明一经传之无穷於生平之愿毕矣犹恐搜奇不力疾恶之心太严则於先生之道一无所得而深犯退之之所戒故於先生七十诞辰谨述其生平作史之意以爲夀而亦因以自朂焉先生读之其爲我听然而釂一觞乎
归母陈夫人六十序【代】
当穆皇帝御极之季年上恬下熙朝章渐疎士大夫相习爲奉身资家之学而少司宼归公自释褐中翰擢官黄门稍迁尚宝卿晚繇银台进贰秋官数十年中清白一节此可谓天下之伟人矣当公之宦成也室庐垫隘田亩不足以给饘粥故衆以爲清虽公之立朝忠精居家孝友学古淹博在它人一莫能至而槩以清蔽之犹之称国侨以惠称公叔以文云尔不知者至有平津布被之疑及闻公之夫人粝食敝衣亲执家苦无几微见於顔色乃始叹息以爲不可及然居公之时亦仅归美於公而已夫人之德以公掩犹公之德以清掩也洎公即世长君全卿以才名耿亮游公卿间时时称夫人慈抚之惠次君元卿尚幼夫人以严代慈朝夕训以读书修身睦族信友之道不数年郁爲儒宗人始知夫人爲母之贤而益追诵其爲妇且叹司宼公之清白一节其得於夫人之所助不浅也夫公之清白一节出於天性所谓驺虞之不杀窃脂之不谷也而以爲得於夫人之助不已过与盖攻苦食淡者人情之所不堪而豪华靡丽者闺阁之所竞慕舍闺阁之所竞慕就人情之所不堪此在君子能得之於身而不能得之於同室之人夫至不能得之於同室之人则不必身通苞苴而其操固可败矣昔王荆公以虚名实行倾动天下自其买宅京师必欲得修身齐家事事可法如司马公者而与之爲邻而嫁女用锦帐乃出於夫人所爲荆公不知也然则近世贤人砥砺名节而败於不见之地者可胜道哉谓夫人无助於公吾不信也尝观前史传列女者於潜德则称孟光谓伯鸾之隐逸光成之也於明达则称山涛许允之妇谓涛允之出处二妇成之也而清节如胡质吴隐之之流为其室者甚难而姓氏独不传岂清者之行固不欲见知於人而并晦其室欤抑所谓至德者固无得而称也欤不然则其爲子若孙者不能推阐其德以见於世也欤今全卿之才名耿亮既如此而元卿又将进爲世用吾知公之德固不以清掩而夫人之德亦不以公掩也已今孟冬二十八日爲夫人六十之诞辰诸同人千里贻书以介夀之辞见属余以通家子义不敢辞因爲掇其大者书之爲序而夫人之寿考康宁则诸君子固能言之矣
陈母张孺人六十序【代】
往者陈靖甫先生以博物好奇闻於四方四方之人自诗翁画史奇材剑客弹棊格五马医洒削之属挟一技者皆过从先生先生左图右史旁列三代彞器引客就坐问何所长客前自赞云何辄随客所长应之客皆逊谢不及已而酾酒击鲜丝肉间作穷日浃夕以爲常或值先生郊居则舆马之僦直踊贵其好客如此然先生之家贯不逾中人先生性高朗絶不问生产生产亦不见其落人多怪之间有私於长君熙孟者熙孟爲具道其母张孺人节衣缩食操执家秉先生即有所需未尝乏絶即乏絶必拮据以进不使先生知之於是闻者惊叹以爲非孺人之贤不足以成先生之高也孺人爲大参明初公女公深中隐厚闺门肃雍孺人之所得於家教者深矣不偶然也先生既观化数年孺人始年六十是时长君学益成志益树吴中推爲诸生祭酒诸孙五人皆贤而有文於是同邑诸君子千里移书以介夀之言属余且曰君於陈氏称世讲宜知孺人尤详孺人於古列女谁比也余惟范史所载梁伯鸾夫妇人人能言之以先生方伯鸾所谓易地皆然者也若方孺人亦惟德曜爲可虽然当伯鸾赁舂时所谋者一身耳裘葛於整理饘粥於洁齐一庸妇人能佐之矣德曜之贤於人者特以其必敬必戒也若先生以布衣诸生门内尝有数十人釂酒门外尝有数十人仰食米盐零杂一切责之孺人而孺人皆能给之终其身无倦容无德色非诚与才合者能之乎是故爲德曜易爲孺人难伯鸾既殁史称妻子归扶风夫以伯鸾爲之父而其子无闻焉则其人之贤否可知也德曜之所处又可知也夫王霸之妻不以蓬发历齿慙其子故与德曜同传以德曜之明达岂不足以处此然其得於天者或已啬矣今孺人有熙孟爲之子熙孟之子及犹子又贤也是故爲德曜难爲孺人易夫难者今人之所不可能也易者古人之所不必得也能今人之所不可能得古人之所不必得其亦可乐也已遂书而寄之以复诸君子之请以侑孺人百年之觞以志余不获跻堂之媿焉
苏母金孺人六十序
吾邑苏氏世居湄浦之上以耕稼爲业二百年来士大夫所称孝友肃雍有德有行之家也至泰醇先生以绩学爲乡祭酒而长次君眉起眉声继之眉声以易经魁乡荐当世诵习其文拟诸渊云鼂董之间一上公车罢归杜门着书日侍母孺人膝下与眉起赓闲居之赋补白华之诗用以燕乐其亲而孺人亦康强悦豫左饘粥而右孙子愉愉如也初孺人以名家女幼嫺姆教孝恭慈俭闻於姻族既归泰醇先生值家道中落孺人椎髻操作攻苦食澹有人情之所不能堪者然祭祀酒食未尝不洁齐也尊章之养未尝不具醇醴羞甘毳也盥浣撋之节未尝不整理也既而先生早殁二子孤露孺人亟延良师傅讲授而躬自训以忠孝大节稍长择交里中问某某姓名知其人贤者辄喜试於有司小有利钝不加谯诃眉声登贤书亦无得色曰吾所喜者在此不在彼也惟孺人以妇道而兼子以母道而兼父辛勤数十年得见其子之树立爲当世大贤而其身固已老矣淳耀闻古之贤母有乐其子与李杜齐名者有剪发供馔爲其子延四方奇士者有闻义养不闻禄养许其子不就科目者高风淑行焜燿彤史然亦幸有大贤人焉以爲子故其母得藉之以传即不幸而其子不贤母之传与否未可必也孟子推仁义礼智之德皆本於性而又以爲有命焉彼所爲高风淑行其殆出乎其性者欤有是母适有是子其殆得乎其命者欤世称君相能造命然又以爲孝子百世之本仁人天下之命则夫孝子仁人尽性以至於命其权固与君相等欤昔汉世有赤眉铜马之乱而刘平赵孝之徒至信格於盗贼唐至元和之後王泽竭矣而董召南独隐居行义化及鸡狗此皆性命精微之极致不可思也不可言也今天下彝伦攸斁豺狼食人河决鱼烂几於不可收拾尚赖有仁人孝子如苏氏兄弟者本其孝友施於有政在家如董召南出爲公卿大臣如刘平赵孝而孺人内德隆茂将与汉晋以来诸贤母并传岂不盛哉淳耀与眉声同学同志又同举於乡往岁驱驰南北两人如左右手也忆舟渡黄河中夜不寐眉声爲述昔年大雪中徒步赴试归自数十里外母氏倚门望之淳耀喟然叹息想见爲人亲者之心焉今当孺人六十之诞辰得从侯子雍瞻傅子令融陈子义扶之後敬进一觞因述其世德以爲夀词无虚美庶几见而知之者云
唐翁寿序
今年七月七日爲唐宗鲁先生六十之诞辰诸辱交於先生之子惟时者某某咸谋所以寿先生而属某执笔以纪先生之梗概且曰吴俗介夀之辞必托诸贵人钜公今先生体尚高素视荣利如土梗谀词诡说非其所好吾属以子交於惟时最久其知先生宜悉子当爲一言以侑先生觞且固惟时之志也余唯唯不敢以陋且僭辞余惟唐氏之先世有隐德至先生而早失怙恃庐产荡析乃慨然屏去儒业居物於家视其时之诎信而操其奇赢不十年竟复其产且加廓焉然生平深耻陶白之术刻意厉行一本礼教不啻如昔人之游於商贾而蹋称折之者故其家亦终不甚穰也其家政严而有法客有过从者见其子弟立不跛倚坐不横肱其与人交衎衎乐易不爲崭絶之行里中人皆爱而敬之称唐翁性无喜愠云惟时尝谓予曰亮工自结童时粗习句读家大人即训以忠孝大义闻市肆有佳书必购置塾中已而亮工游乡校试於有司时有利钝大人无几微见於顔色每读书它所旬日归省大人必举经史疑义相诘难亮工对称旨则命酒爲乐曰子能是吾不羡富贵也是以亮工与世推排十余年不敢改操盖大人之教也余闻其言喟然叹曰先生之贤於人远矣昔陶侃之母截髪易酒以燕范逵使其子有当世名史称其贤予窃非之以爲才如士行何患不达其母既称明智乃不能教以坚忍静重而使之汲汲於富贵无论士行有愧茅容其母亦异於尹焞之母矣至若陈万年之在汉名在于定国杜延年间盖亦一时之伟人也而教讇之言爲笑古今岂非重富贵而轻道义故欤繇此而观则先生之贤於人远矣今惟时学成志树业已祭酒诸生间其它子姓皆诜诜振起克世其业而先生方与四三亲故盃酒聚会谈说山林鱼鸟之乐暇则逃於浮屠氏相与推究其旨吾於是知其心之不婴於物而可以长年也已若夫世俗所称驷马高盖鸣钟列鼎之荣宜皆惟时所自有故置不论独论先生之高风潜德如此且以识诸子亲爱之私云
陆履长乡兵议序【己卯】
籍民爲兵其制尚矣唐之抱真德裕能以节度使行之於一方宋之神宗安石不能以天子宰相行之於天下其故何也盖抱真德裕挟节镇之权其势非有司所能格而其临民也近於天子宰相凡蠲徭租给弓矢第能否一切有实意存焉故其法得行於泽潞川蜀神宗安石之意未尝不善也其去民远其所倚以行法者有司而已涑水氏云比户骚扰不遗一家王岩叟亦云羁縻之虐鞭笞之苦诛求之无已天子宰相皆不知也而团教未成即又以番上困之故其法不得行於河北诸路今天下之言乡兵者多矣其说皆原於抱真德裕而度其既行之後当与安石不殊盖亦幸而不见施行以得免於熙宁之扰也虽然内外交讧天下益急练民兵以纾正兵留募兵之费以赡民兵岂非经武强兵之上策哉惩有宋之弊而谓此法必不可行是惩噎而废食也吾友陆子履长着乡兵议一卷大意以编甲定户爲主八十家而出一人无唐世三丁税一三户择一之苦每日输赤仄一二无宋世质衣买弓之苦其它繁碎靡密曲爲之制如贯绳画局使人一望而晓虽今世无抱真德裕其人吾知其断断可行也王新建有言弭盗所以安民而安民又爲弭盗之本故其开府?州扫除羣盗一以严保甲爲先务保甲严而盗无所匿奇功克成夫但行保甲而其效已如此况以乡兵寓保甲以守寓战如履长之说之精且变者哉语不云乎如有用我举而措之可也
易文自序
汉人得一经必聚五经诸儒共读而诂之余尝以此意读易求之於诗得易之性情求之於礼得易之法度求之於书於春秋得易之事业乃至二十一史之记载庄列诸子之微言屈宋苏李以下之诗骚词赋一卷一篇所见无非易者又恐其溺於文也端居静思敛耳目聚精神以求焉如是者十有五年而未尝测易之畔岸间出其余爲制举业非余好也前後所得率以之荐几席饱蟫蠧徐子蔚生顾从而掇拾吾後评之隲之猥授梓人流通凡若干首予亦不禁也嗟夫易之道大矣自汉以降言易者无虑千百家其精者发挥理性其觕者爲隂阳术数之言而其至觕者爲今之制举业今诚以易道视之则其精者去太极已远而其觕者亦不可以谓之非易譬犹天地之内金玉瓦砾等爲一物而已矣余之此文方之瓦砾固天地之所不弃也
陈义扶近艺序
昌黎之文学孟子者也欧阳子之文学韩子者也二子之似古人者神也非貌也近代之学古人者貌也惟制举业亦然王唐以机法倡之於前归胡以理气振之於後读思泉之文未有言其似守溪者也予闻思泉日置守溪之文於座右心慕手追久之乃以其博大名家即思泉亦以昌黎学孟自况乃知先辈之严於师法而精於用意如此今帖诵家或言古文或言先辈究其所谓古文先辈者襞绩而已尔拘牵而已尔拘牵襞绩既不足以服天下於是卤莽者一切反之以陋爲奇以腐爲新以俗爲雅以秽爲华而制举业之道日以败坏爲可叹也吾友陈义扶以高奇之才敛入规矩盖常取机法於王唐取理气於归胡矣其言曰轶理而背法非文也墨守理法之中土木据尊位而饿隶入严家亦非文也於是精之以濓洛关闽性命之书博之以迁固韩欧雅正之文上有所规下有所逮正有所本旁有所参然後研精覃思一於制举业发之读其文如齐鲁大儒揖让兴俯於朝堂也如大将用兵变八门爲六花也如丸投区矢赴的流云在岫而风出之也如湖江之水藴珠涵璧而吐吞羲娥也於戏若义扶可谓能自名其家者欤可谓得古人之神而遗其貌者欤以王唐归胡救今文之敝以义扶之文救王唐归胡之敝其谁能易之义扶浮沉诸生中十年其文益精而其收效与今之陋腐秽俗者等且不若焉论者诽誉相半於是义扶不能自释以决於余余曰昌黎之文不云大怪小怪乎欧阳子之文小子辈不有议之者乎卒之怪且议者不能使二子不传以二子之诚於爲文也吾子之文诚矣诚则必传其何有於一遇义扶起而笑曰善哉黄子之张吾军也遂刻其稿若干篇以行
陈义扶文稿序【壬午】
吾友陈义扶尝刻其稿二十篇问世而余爲序之以谓义扶之文取机法於王唐取理气於归胡精之以濓洛关闽性命之书博之以迁固韩欧雅正之文上有所规下有所逮正有所本旁有所参然後研精覃思自名其家出其余力足以救今文与今之僞爲先正之文之弊而其收效反逊於今人故论者诽誉相半然而义扶之於爲文则可谓诚矣诚则必传一遇不足道也盖予之推服义扶如此未几义扶以羲经举於乡闱中拟冠多士者数日而姑抑爲第二人墨义既出都人士捧手叹赏以爲斯文之美如珤金虹璧虽抑扬其价而金与璧自如也时余亦与义扶同举於是义扶彚梓其稿以行复使予序之余惟主者之评义扶也曰无欺人之言无媚人之韵是即予前序之所谓诚也诚於文者必遇予言则既验矣而诚於文者必传余言其不验者乎虽然义扶之诚於文也则以其诚於人者爲之本也今夫唐之有张均苏涣其诗未尝不本於风骚宋之有丁谓吕惠卿其文未尝不本於经术彼其诗若文可谓诚矣而後世卒莫取以爲法者无他以其不诚於爲人也今义扶孝於其亲而信於朋友其持已也匑匑然若有所畏其谋道也菑然惟恐失之视名利如脱发视进取若不得已此所谓诚於其爲人者也以此而爲人亦以此而爲文其视世之抽青嫓白栀言蜡貌以追取时俗之好与夫昔人所云凤鸣而鸷翰孔子读而仪秦行者其相去爲何如哉余既自幸其言之有中而又乐与义扶交勉於将来也故亟称义扶之爲人以告世且自勖焉是爲序
金怀节时义序
东汉诸君子以德行称者莫如荀季和氏陈太丘氏是二君子皆闇笃无文者也而季和之後有才子八人太丘之後仍世卿宰彬彬乎彧彧乎何其祖父之质而子孙之文也盖文者质之余也子孙之文祖父之质之余也祖父以文教文胜则质漓矣夫子孙之质日漓则子孙将不能有其文是故韩愈之文比於荀扬而其子有不识字之诮李杜之诗上规风雅而宗武伯禽无闻焉文胜故也夫惟祖父以质教而子孙以文应则质有其文质有其文则文之行於世也益远此荀陈二氏之後所以多贤欤吾邑金羣玉先生以孝友至行爲一乡所宗自学士大夫儿童厮役无异言及其殁也临哭者皆失声而子孙不知其姓氏论者方之太丘季和有过之无不及焉其长君爲吾友尔宗而怀节则先生之孙尔宗之子也尔宗之所闻於先生者皆忠信孝友立身事君处朋友之道怀节之所闻於尔宗者皆先生之道也吾尝与怀节处矣朝而肄业昼而服习夕而计过无憾而後即安其修於身者粹如也其积於学者充如也其发於文辞之间者沛如也是宜其制举业之文渊奇灏博英华瓌丽爲吾党所屈服欤异日怀节立朝以经术陈便宜发明家学当如荀氏之慈明仲豫有功於人有纪於史则陈氏之元方长文不足慕也会怀节刻其制举业若干首以行而予爲序之如此先生诸孙七人皆贤有文怀节爲之长
陆子百义序
制义之所言者理与事而已理则古人往矣吾不能面质其然否於毫分之间惟取熔传注不爲所汨而後达於文辞者爲至事则比物连类博取约出大足以极万物之状而细足以发瑰怪之文此二者未能或舍也然以今之爲制义者观之则有二弊焉言理而失者拘守绳尺无所发明其弊至於质木痟酸咀之无有言事而失者穿蠧淫辞移此俪彼其弊又如美锦覆阱履之立陷是二者余皆病之且夫六经之後言事者备於史言理者详於子史之所以推迁固者以其罗络千载善败得失的然可见也此以理言事也子之所以推荀扬文中者以其各言所明驳互见而其精者固可施诸万世也此以事言理也夫事理合而後可以立言合事理以立言而後射策决科之文与古文辞等今人反之乃欲以此译圣经应王制缪种流传岂不可叹哉吾友陆道协才高智多年未及壮读书尽四库其意毅然欲追唐宋作者视近代能言之家蔑如也所爲制举业精於择理而辨於论事当其震荡捭阖奇气锋出如韩白提百万衆鏖战於河山之间定而观焉则又粹然以清盎然以和盖駸駸乎入古人之室矣会道协刻其稿百篇问世属予序之余爲述其所见如此以告世之读道协文者若夫道协之爲人寛通靓深貌若子房而志烈恢然有翁归文武之器此又非余所能测矣
吴见末行卷序【壬午】
吴子见末以文章鸣江左垂二十年今始举於乡余获与见末同榜相遇金陵极论文章利病风气开塞之故以及今之离经畔道者因相与推案大笑声撼江水水鸟皆磔磔飞去吴子执予手言曰吾於时文无所好独好子文又曰子之文甚似曾王余笑曰子言过矣吾非能似曾王者直好曾王者耳宋潜溪评曾氏之文以爲信口所谈无非三代礼乐其评王氏之文谓如海外奇香风水啮蚀木质俱尽唯真液靳然而存今於制举义中求足以当此二评者非吴子而谁乎吴子之文舂融而不迫醇质而有光子固氏之作也严劲而能裁古雅而有体介甫氏之作也然则曾王之文乃吴子之所自有耳而余何能爲彼哉吴子曰子与余之文无有同乎曰有取理解於先儒而未尝墨守训诂取气脉於古文而未尝剽贼陈言取矩法於先辈而未尝瞡瞡於程尺之内是则我二人之所同也虽然吾与子其可自画乎哉进此而居省寺则有疏议之文居史馆则有制诰之文纪一代事蹟实録直书则当学迁固之文玩思神明嚅哜圣涯通天地人而爲言则当学六经之文吾与子其可自画乎哉吴子曰子言善矣吾适有制义百篇问世子即书吾二人往复之言以识交勉之意焉其可乎予唯唯因退而书之
徐定侯行卷序
国家重熙累洽垂三百年一旦有崇祯甲申之变河决鱼烂几於不可收拾逮夫世遘中兴天下顒顒思治矣而寇未即歼民未即安者其故何哉士大夫才多而气弱也才者所以用世也气者所以用才也气有余则激不足则弱激与弱均非所以善其才而弱爲甚昔者东汉之末士大夫竞爲危言讦辞污秽朝廷批抵卿寺卒至以身塞祸而国家之乱亡随之其气激也南宋之末士大夫伈伈俔俔拱手圜视以苟岁月陈同父谓之风痹不知痛痒积数十年而国亦亡其气弱也今天下之患不在於类东汉而在於类南宋吾尝与一二识者忧之间亦执此意以论文以爲制科之弊庸虚狭陋戍削单疎剽剥割裂冗?浮蔓其恶不可胜数一言以蔽之曰弱而已矣善夫昌黎韩氏之言曰气水也言浮物也水大而物之浮者大小毕浮气之与言犹是也气盛则言之短长与声之高下者皆宜信斯言也其吾友徐子定侯乎定侯之文於物理事变无所不穷於三代两汉之能言者无所不仿於性情无所不抒於矩法无所不合森乎如翔鸿班马之行也浑乎如沧江八月之涛也凛乎如壮士之怒髪上指而色不变也充乎如元夫硕士雍容鸣佩而风采炤烂也牢笼怪奇穿穴险固破艳冶之坚阵擒雕巧之酋帅其殆昔人所谓气高天下乃克爲之者矣定侯生长右族高曾以下至尊大父先生暨尊甫先生皆学有渊源爲世伟人而难弟仪侯复互相师友壮盛之气全注语言是以年未胜冠即与仪侯同举於乡未几进捷南宫天下诵习其文咸谓贾生终童复出於世也今定侯筮仕山隂政绩之美行将追配赵清献范希文诸公玺书召用海宇乂安有日矣若其操笔授简亦必爲天子撰平淮之碑勒摩崖之颂不止见奇制举业而已也余与定侯称同年生风期相尚恒有祖生先我之叹兹者定侯版行其国门之文猥以弁词见属辄爲道其素所感慨於世者而欲救之以定侯之人与其文余之倾倒於定侯者至矣
董圣褒房稿序
世之论文者恒曰某某能开宗某某能复古余以爲不然夫文未有不复古而能开宗者也诗至於李杜文至於韩柳天下之所称开宗者也然李杜以前卢骆沈宋虽称作者而不无尚沿齐梁之余波至少陵一则曰风骚再则曰陶谢太白亦慨然以大雅不作爲已任是李杜之於诗不过能复古而已前乎韩柳者燕许称大手笔然其体制骈偶去古甚远至昌黎始能本原三代两汉力追孟荀迁固之文而子厚亦云参之谷梁参之孟荀参之庄老国语离骚太史诸书而後爲文是韩柳之於文亦不过能复古而已复古以爲诗文而诗文之能事尽天下後世之言诗文者皆范围焉吾故曰文未有不复古而能开宗者也二十年来制举业之文凡数变始剽诸子继填六经继又傅会诸史近则六朝之丹雘粉泽无不窃焉其作俑者咸自以爲奇创不移时而声色俱腐读者呕哕从之矣此无他惟其不能复古耳毘陵震泽诸先正之文所谓古也得先正之理法气机而变通生焉所谓复古也董子圣褒起於毘陵其爲文精於理而严於法厚於气而灵於机斋房九茎之芝清庙三叹之瑟神采流涣而音节霏微以方其乡荆川方山诸公风流弥卲神理一也甚矣圣褒之能复古也今年圣褒举於乡其文爲四方所尸祝吾知後数十年学者之宗师圣褒亦如圣褒之宗师前哲无疑也圣褒爲人澹泊坚静在贫如客顷过疁城与余数共晨夕汪然不见涯涘吾又以知圣褒之文皆本於圣褒之人也然则以圣褒之文爲能开宗能复古者其犹轻量已夫
州邑文纪序【代】
洪都万侯来涖吾邑甫踰年邑之管库清讼狱理徭赋平侯常旅进邑诸生试之其甲等者共以爲宜而其下第者亦默以服久之太仓州大夫去官上人檄侯往摄其事疁之人惟恐其果摄也娄之人惟恐其不果摄也相与诘难良久侯竟往摄州事数閲月以返其在娄时治绩与其所以考较诸士者亦如疁於是侯於听政之暇彚其州邑试牍及士子平日所?之文选而梓之而国门之未悬者名山之未及藏者皆附见焉刻成邮书属予爲序予惟娄东之重於天下久矣三百年来鸿生硕师後先辈望言文於此邦者譬之粤无鎛燕无函非无鎛与函也夫人而能爲鎛与函也近则海内通经学古之家皆以娄东爲功首士或窃其绪论者辄登巍科四方负笈出游者有不至娄东而返则惭愧不敢比於人数然则娄东之文震耀铿鍧宜无所用予之讃述矣独吾疁人士素称朴茂科目差少於旁邑天下之称壮县者不属焉然士之读书嗜古有师法者视旁邑亦差过之言古文者率知泝唐宋以进於秦汉师其意不师其词其剽剥形摹缉拾字句者则曰此非文也言诗歌者率知泝三唐以进於汉魏以博取爲工以自然爲至其比拟荒澁造作纤巧者则曰此非诗也父以此诏子兄以此训弟子弟推其旨以见於时文大抵雅而泽华而不靡尊传注而不失之拘本经史而不失之杂而其才气振踔者则又极其奔诣蕲至乎古之立言者而後止徒以吾疁爲天下穷处士子寡交游远声誉故旁邑猥以疁爲少文云於戏观於侯之此选亦可以知邑治之大都矣予闻先汉循吏首推文翁其治至使人争欲爲学官子弟蜀地之学比於齐鲁可谓盛矣然不能如黄次公以郡守入爲宰相者以孝文方尚黄老也今朝廷加意作人侯之治绩既爲天下最而其所以诱进文学者又如此吾知其将来洊膺异数又不但玺书增秩而已也是爲序
两徐子合稿序【壬午】
徐蔚生汝馨兄弟以高文笃行称於邑中而皆出吾友侯雍瞻之门雍瞻之论文也引绳墨别分寸片善不掩微纇必指如汉廷老吏平反疑狱国工诊疾见垣一方居平尝诵言曰凡爲文章必使神理骨法达於气势芗泽之间而後止文无气色是山无烟云春无草木也又曰吾之斤斤於二三子者非以爲文而已也人能平其心易其气与圣贤之理相传而行则爲人之道亦不远矣是二说者余皆韪之邑中少俊游雍瞻之门者类能推阐师说彬彬焉彧彧焉读书削行日有闻矣而两徐子实爲之首虽同游者多奇士皆自以爲不及也昔人作唐诗主客图每推一人爲主则必有数人入室又择其尤者爲上入室今吾党论人与文者固必以雍瞻爲之主而其上入室者则两徐子也夫雍瞻之人与文其雄於坛坫而重於鼎吕者垂二十年则游於其门而入室焉者其人与文之渊源不亦深且远哉两徐子勉之有郭林宗之弘奬风流则必有茅容孟敏爲其徒有韩退之之起衰八代则必有李翺皇甫湜承其後是数子者皆以得所依归而後传其可传之本则必有在矣两徐子方版行其文属予一言爲序余於蔚生称僚婿而汝馨与吾弟伟恭同学又皆以予爲与於斯文者也於是乎言
上谷五子新撰评词
评诗者以深稳端润爲上以怒张筋脉屈折生柴之态爲下惟文亦然唐之能言者二宋之能言者五皆充然粹然不得已而奇生焉尔余往以此告记原记原不狂余言故其爲文缓急丰约动中精要章止句絶余思满衍盖才高气奇而能以什一藏千百者视世之求高求奇而卒於不高不奇者相去万万矣记原博覧坟籍抉精剔华诗古文皆斐然可观
柳子之推昌黎曰猖狂恣睢肆意有所作裴晋公则讥之曰恃其絶足往往奔放不以文立制而以文爲戏余尝以此论古人之文奇逸者多溢出於理而守法者或不足於奇盖自班马已然况其他乎若几道之於时文则可谓奇矣法矣昔评其文如园林雨过雕葩刷芒又如上帝隂兵截然而下今亦无以易斯言
研德与几道同齿其好古力学亦相颉颃评研德之文必也清新俊逸乎秋水芙蓉倚风独笑清新之谓也千金骏马注坡蓦涧俊逸之谓也昔少陵以此目太白而後世小儒之言以爲少陵轻太白故仅比之庾鲍此呓语耳夫文至於清新俊逸则天下之美尽矣几道研德所爲诗古文甚雄富今但论其时义如此
云俱之文吾欲以轻清蔽之或曰云俱沉思独往不阡不陌汗澜卓诡诘曲幽异读者爲之舌挢而不能下口呿而不能合轻清果足以蔽之乎曰子不见云之在天乎顷刻百变而不知轻清故也地产之精者莫如金玉瑞者莫如麟凤然而麟不能爲凤金不能爲玉者轻清不足也是故轻清而後能变化变化而後谓之奇智含今世之圣童也八九岁时爲文操笔立就渊然有奇气可诵今其年仅成童耳於经史无不窥於骚赋古文词无不学即其制举业亦屡变而益工矣或曰似成弘名家或曰似汉魏间文字虽予亦不能异也余闻汤义仍先生传世之文皆十余龄时所作然窃怪义仍先生古文词不能远过其时义今智含之时义固已突过义仍矣其古学日进如水涌而山出今之君子胡足以方之
暹社题辞
少俊之应童子科者六人曰朱子旭徐汝馨陈求章建纯兄弟暨吾弟献臣伟恭也其齿自弱冠至成童其学各宗一师其人或聚处一室或遥相应和其文瑰富精工清通秀杰不相蹈袭而能彼此相济虽所诣不必止此然持此示人人已服之矣於是诸子各锓其文十篇合爲一集以代缮书应索者刻成以质於余余告之曰朱子有言文字有笔力有笔路笔路随时增益笔力自二十余已定旨哉言也子美夔州之诗顿挫沉鬰东坡海外之文精深华妙此笔路也诵云垂海立之篇观带余马後之句已知其晩年所造如此矣此笔力也虽然此言乎文尔朝贤而夕佞恶始而美终人之爲人岂有定也哉诸子勉之毋凤鸣而鸷翰毋孔子读而仪秦行十年之後质诸是编使人疑其文之无定而信其行之有定也则善矣
陶庵全集卷二
<集部,别集类,明洪武至崇祯,陶庵全集>

[book_title]卷三
钦定四库全书
陶庵全集卷三
明　黄淳耀　撰
论
科举论序
三代以後设科取士之法莫善於汉之贤良方正莫不善于唐之诗赋取士宋初稍沿唐制及安石变法始专用经义而诗赋之科终宋世数起数废要其所谓经义者特安石之新说而已虽绍兴以後王学稍衰而河南荆舒对立为两则学者犹多?驳也至我明高皇帝厘正经术宗濓洛之义理存先汉之注疏使士子有所据依于是释老庄列影响依附之言廓然尽矣且其制有论有诏诰表判有时务策三塲并重而科举之外有辟举有岁贡三途并用故我国初得人之盛雄视西京士子之应科目者无上书覔举之弊无羣聚京师之扰无请谒举主之隙规制之善汉唐宋皆不及也自宪皇帝以後所谓三途者遂废其二而科举始独重矣近则三场之所重者止於七义七义之所重者止於三义而科举之法弊矣或者议欲废之或又以为国家三百年来文武忠孝之士皆出是科但当遵行无变余窃以为二者之论皆非也废科举者其意一出于荐辟而不得其法其弊更有甚于科举也然科举之法则诚弊矣易曰通其变使民不倦今诚少变科举之法参用辟举岁贡之法何为不可夫天之有象纬一定者也然治历者非随时修改则数十年而一差况人才气运之相推如江河而未有极乎使吾变之而畔违乎祖制无变可也其大者适与我祖制同而其小者质之立法之意而无谬何为不可愚不自揆作为科举论三篇以俟知言者折衷焉
科举论上
国家之以经义取士也将以明经乎抑以晦经乎其出於明经也必矣然吾观今之经义则其弊适足以晦经夫晦经非设科意也盖宋人之有帖书墨义也离其前後之文以验其记诵其事至陋才士耻为之至一变而为经义则剖析义理不徒记诵矣故当时名之曰大义而我国朝因之盖其着为功令者不过以观士之能通经术与否而初非以此困之使出于不可知之途也今取洪永间经义读之言约理明浑厚朴直亦何尝剽剥割裂而为无根之辞乎起昔人于今日而为其剽剥割裂者将或有所不能进今人于洪永而为其浑厚朴直者岁月之间可至矣惟昔之为经义也易而上下之好尚出于一故士子气完力余得以究心于天下之实学惟今之为经义也难故士子劳精神穷日夜以求工於无益之空言而不可施于用且为之者益多则其趋益乱趋益乱则上之人无所据以定其取舍而其途益惑趋乱而途惑则士子益咎其文之不工而无暇於实学实学荒则其不遇者文质无所底而其遇者以贪冒为得计以亷耻为迂疎且尽举其所以徼幸于科名者而推之于政事之间而科举之法遂大敝夫科举之法敝则郡县无循吏疆场无能臣欲寇盗平而四裔服不可得也然而科举之敝所以至此者无他上之人不知驱士子以出于实学而听其所趋反相率而从之故也嗟夫如是而犹以科举之设为明经者其亦不思而已矣吾故以为将驱天下之士而使之出于实学则必宜复祖制五篇之法于七义中减其二道而閲卷必三场通较不以一场为去取经义取辨析义理而已浮华者务在必黜则士子亦安肯故为其难以出于必不利之途哉论则求其驰骋经史表则求其骈丽四六判则求其明习法令策则求其晓畅治道此虽与经义等为空言然工拙易辨也宋人既立经义尚为宏词科以收词赋之士以继古者之制科今独不可推其意于二三场哉昔黄庭坚在贡院四十六日九人半取一人今主司鉴裁之明或不如古而以数十人取一人又程之于数日之中日力无余故所弃之卷有不及閲二三场者有不及閲经义者有并不及閲书义者所弃如此则其所取可知也吾又以为当寛其较閲之期使得研核再四以定其去取至於士子平日所习之书若经若史一以颁诸学宫者课之而尽焚其私刻使耳目不淆此数者行则天下之实学可以渐而复矣
科举论中
驱天下之士而出于实学则制科之弊可革虽然所谓实学者亦止於言词之间而已矣吾他日之所取而用者非即用其言词也夫宋世伟人如富弼而犹以科举文字为难如司马光而犹不长于四六近世如陈真晟胡居仁之流则又不屑为科举之文矣使吾无以收之则天下笃实之士皆格于科举而不进而吾之法又敝将救其敝非严荐举之法重岁贡之科不可夫荐举近固行之矣然而未覩其效者是不得其方也汉世之举贤良方正也天子临轩亲策至於再至于三其所言上自君身中至贵戚大臣下及宦竖皆直言极论无所忌讳不称者罪坐举主有保任之罚夫人情畏罚则不敢妄举而知上之重已也则不惮于直言故两汉得才为多然犹曰此往事也我明高皇帝行荐辟法亲自较閲不称职者辄坐举主往往至于谪戌故当时文武忠孝之士布满在位内自卿宰外至藩臬皆是也今则不然名为保举不复严重其事士之被荐诣阙下者吏部试以策论而已天下不知其所谓策论者何等也故其愿仕者得一官以去而其不愿仕者亦不至彼岂真不愿仕哉知荐举之重不及科举故尔而荐人者则仍取诸有声场屋而不第与其平日所亲幸之人荐墨未乾而责任已塞矣夫荐至而不知其称否姑试之而姑爵之而荐人者又不尸其罚则又安能拒不肖之幸滥而致奇伟非常之人哉且不几以汉世贤良方正之名而居魏晋九品中正之实哉今如吾说不过两言而已曰其求直言也必重其罚不称也必严此所谓明荐举之法者也按国初岁贡之科在荐辟之下科举之上儒生之居学校者先德行而後文艺岁课月考其法甚严成材者循序而进之于国学与察举之贤并擢为给事中参政主事等官故南北之二雍与郡国之学校表里称盛今自岁贡之科轻而士之廪于学而历年多者无贤不肖皆得贡既贡则使之为学官历一二迁至县令或郡佐辄注下考罢去之故士之为岁贡者齿暮气衰荣路有限其自待甚轻在学校则坏学校在州郡则坏州郡上之人知其如此复姑寛之曰是龊龊者为可矜怜而已夫举朝廷之士民姑寄此龊龊可怜之人以塞其无聊岂理也哉窃以为学校所急在选学官学官得人则士子之贤不肖可辨而岁贡之旧可复然所谓学官者不复可求之于今日之贡举也或取诸荐辟之中或择诸甲科之内务求其德醇而文高者俾居其职以行先之以学课之其廪於学者不可专取文词苟孝友忠信发闻于乡者学官言于督学核实而廪之然後教以文学而择其士之尤异者不待年而贡之阙下而天子即用荐辟之法亲试之试可则不待选举即为録用其次则俟其材成循次贡之国学以待甄叙一如祖宗朝授官之法有文无行者勿贡误贡有罚此所谓重岁贡之科者也荐举之法明岁贡之科重则士之实胜者出此两科文胜者出于科举不出于此必出于彼矣
科举论下
呜呼人才之生于今其能自立也难矣上所以成之者未尝有法而所以坏之者又不一端吾每见大比之岁礼臣申明学制非严限字数即禁用子书以为文体士习盖在是矣而弊有积之甚久而其实不可以一日安者则概未之及然则人材何由而成耶盖今有汉唐宋以来所无之弊而不幸有之者有数十年以来名为革弊而其弊弥甚者此皆积于学校而病于科举吾故尽言之今夫太学者天子所以教化天下之始而礼义之宗也虞周宏远吾不暇论论後世之尤敝者桓帝以鸿都学生入太学士类耻之夫鸿都者天子之私学其人本以经术相招後为尺牍及玉书鸟篆其在今日则亦材艺过人之士也太学之士以其微蔑小道为天子私人则耻之矣宋世立三舍之法朱子吕东莱皆非之夫三舍之法考较艺文参以行实而降升其间其在今日则亦奬诱人才之方也先儒以其试之以浮靡之文诱之以利禄之途则非之矣然则太学之重可知也太学之人才宜有以长养成就之可知也非国子及四方之成材者不宜入太学可知也今自援纳例行百余年来蓫为功令士以廪增附之额分其入粟之等差而其余则学校之废弃者入焉纨絝之不学者入焉商贾之多金者入焉此何为乎入粟之後挂名其间有终身未尝踧胄监之席者问其人则国子生也此何为乎然而士之贡于学举于乡者犹施施然与之并列则使东汉之士复兴南宋之儒可作吾不知其叹息又当何如也此吾所谓唐宋以来所无之弊而不幸有之者也古者较士有中年比年之法盖掌教之官视有司不同吕氏谓周礼六官惟学校之官不在官聨官属其意所当深思者是也今者师儒之说既为具文而督学使者之官其体尊严与生徒相去辽絶其所掌有岁试有科试其稽考行义也不过俯听于学官而其殿最文义也虽试有前後而一人之目无大相远今使督学官于三年之中科岁各一试士方试归席未及煖而继试者又至矣是一岁之中尝得一再试也然科试则郡县之官必先去取之而後进于督学是受试无已时也以不甚相异之殿最与不甚稽考之行义而受试无已时乃欲望其敬业乐羣知类通达则亦难矣此吾所谓数十年来名为革弊而其弊弥甚者也吾以为援纳之例必当禁絶而一以勲戚命官子弟及士之贡于学举于乡者实之妙简儒臣以为祭酒司业其立教则当以胡瑗之教湖学及朱子分年立课之法为准督学则简其考较即以科试为岁试合格者使之试于乡否则黜之而不必又为岁试使士子得休其力以从事于学此二说行然後荐举岁贡之法可渐施也抑吾又得一说焉可暂罢而徐议之者骑射是也夫射者学宫之古法我明高皇帝尝用之以试士矣然前此不习既久一旦举而责之缀文之士则不便者十九夫将复古制固不论其便否也然吾以为可暂罢者以其本之未立则不可齐其末也或曰考较之简其法则诚善矣今天下兵寇交讧泥沙用财取之援例入赀足以赡军且骑射所以习兵也在平世犹不可废况多难乎曰子以东晋之南渡为盛于今乎东晋犹能立太学徵生徒而谓今世不能者谬也谓藉此以资财用者无术也且学校兴人材盛则其所得有过于骑射者矣今虽不罢骑射骑射其有益乎
科举论後语
余既作科举论向难余者又曰天之生斯人也如置器然苟生金玉必不置之于泥涂苟生贤才必不使之厄穷于牖下也科名特寄径耳子何患焉曰金玉之生于山川也制之而後生焉范之而後成焉不遇良工则没于丹矸朽石之下而已矣子何从知之由今之道而不变吾虑人材之日没也难者又曰今朝廷之所求者奇士耳非中人也经义能困中人岂能困奇士乎曰南宫三岁一试士士之释褐者必三百人不知此三百人者皆奇士乎抑中人襍出其间乎如中人襍出其间则其败天下士多矣所学非所用所用非所学也又曰贤良方正之科固将器人于文辞之外也信如子说不过严责保任而已而取士之法终不能有异于汉世之对策是以行求之而以言取之也曰岂独汉世哉敷奏以言虽尧舜不外是也今天子赫然震动引见阙廷而亲策之假以言色通以问难则人之贤不肖出矣夫人才之赴人主如百鸟之追鸑鷟也又曰学校之官吾何以识其贤而用之乎曰如东汉之先试博士可也如虞集所云令长各自礼聘亦可也其任必久其擢必优所以广教化隆儒术也又曰凡学之掌教者三人焉试且聘之则不胜其优矣曰固也吾以为三人者可省其二也无已则虚其二焉以待教谕之择贤者而聘之亦我国初之制也又曰胄监入赀不自今日始也罗圭峰玘尝以赀入矣已而为文人为名臣近则学校之有文者入焉何必禁也曰玘不足法也为入赀滥觞者未必非玘罪也我国家近有璫祸献讇颂功者多出太学诸生何无一人如范滂陈东者乎史推东汉之乱而不亡归功于太学数君子靖康建炎之间三学生义声震天下彼皆养士之效也今则非止失养而已其溷淆而挫辱之抑亦甚矣有文之士入焉者倦于场屋厌于考较不得已而入焉也非宜入也又曰子之论则美矣然子之论骑射也犹谓待学校兴乃可徐议今一旦欲于二三场责经史时务之实学于荐举责贤良方正之全材于太学乡学责有道之师儒率教之生徒不已亟乎吾将以子之矛入子之盾也曰宋臣叶适有言今宜暂息天下之多言进举无亲策制举无记诵无论着稍稍忘其故步一旦天子自举之三代之英才未可骤得亦不至如近世之冗长无取也我明高皇帝已行科举法仍停至十余年其时人材益出今能远采叶适之言上师我高皇帝通变宜民之意何为不成何求不得余之前论特平平者尔虽然使以余之论告当路则骇笑而目以为狂者不知凡几矣时势之变日新月异而天下大事独曰守常痛乎成俗之难囘也
范增论
苏氏论范增以其劝羽杀沛公为人臣之分而义帝之立增为谋主羽杀卿子冠军为弑义帝之渐弑义帝为疑增之本故增之去当于羽杀卿子冠军之时予独疑苏氏之期增太重而未核其实也增智谋之士耳非能以仁义事君者也其劝项氏立楚後非为怀王也为项氏耳天下并起而亡秦秦有可亡之实而我无可亡秦之名故不得不有所挟以令天下增之说项梁立怀王犹张耳陈余说陈胜立六国後也使胜遂行耳余之计则耳余将事胜乎将事六国乎夫人必有相许之素也而後可责其相急之诚增之于怀王非若张良之于韩五世相之而日夜求为之报秦者也彼其视喑呜叱咤之夫以为可定大事而杖策从之其视怀王直奇货焉尔羽之谋已集而事已济则又赘旒焉尔彼岂与怀王同祸福者哉使其心果在怀王必不劝羽杀沛公矣何则沛公与宋义皆怀王所遣也沛公先入关则其功不啻伯倍高于义义且以怀王之故不可杀况沛公乎羽即忌而杀之增宜奋起而争之今羽且不忍于公而增惓惓欲甘心焉是先有无君之心而後动于恶也其尚得为有怀王矣乎夫羽之不杀沛公投鼠忌器也其卒弑义帝盖增有以启之也羽以陈平间行故疑增稍夺之权方围荥阳时尚以增言急攻汉则前乎此者其不听增计亦鲜矣独杀沛公之计未行耳置沛公于汉中史固以为增计也使漫不见省则增之发愤而去不待攻荥阳之日也吾又乌知弑义帝之谋非增画之而羽听之乎则谓弑义帝爲疑增之本殆亦远于情矣至杀卿子冠军增又本不宜去夫卿子冠军之先鬬秦赵也其名曰乘敝乘敝之师深沟高垒勿战使人入敌境絶其饷道然後彼坐困而我可得志汉之於楚是也李左车以此说武安君不用而败周亚夫用之于梁楚七国而胜盖其要在於絶敌饷道而不在于不战明矣今章邯甬道之粟义未尝出偏师缀之士卒冻饥军无见粮是自敝尔杀一自敝之将拔数百万人之命於虎口是羽有微罪於怀王有大功於诸侯也若之何以此时去哉羽之言曰王坐不安席扫境而属将军今不恤士卒而徇其私非社稷之臣此虽假窃之词然亦何遽爲弑义帝之兆哉弑义帝之兆盖始於怨义帝之欲如约王沛公于关中此则增有罪焉而不可以此专责羽也夫增之宜去亦多矣坑秦降卒二十万人也屠咸阳也杀子婴也王三秦降将也分封不均也数者无一不足以失天下而增不去吾故曰增非能以仁义事君者苏氏期增太过而未核其实也
卫青论上
淮南王安将反独惮大将军青与汲黯而蔑视丞相弘以下大将军凡七出击匈奴斩捕首虏五万余级一与单于战收河南地遂置朔方郡其将兵多至五万骑少或三万骑未尝折北而李广尝以偏师出塞多不过万骑少或四千骑往辄无功间爲敌所生得其才器不及青远甚然司马迁爲两人立传誉广不啻口出而於大将军青但记其斩首获生之数至於壁垒行阵料敌出奇之法阙如也心窃怪之及观苏建责大将军选择贤士之言及大将军谢以奉法遵职不敢招士乃释然曰迁所以不取大将军之故在此矣盖自战国四豪以及汉初张耳陈余之徒好爲卑躬厚礼笼取天下之豪杰流风余韵浸淫成俗魏其武安以此构大狱掇奇祸而卒莫之惩如郑当时见客无贵贱皆执宾主之礼张汤造请不避寒暑韩安国推举壶遂臧固之属爲士论所慕至天子亦以是称爲国器由三子者推之则西京士大夫二百年之好尚略可见矣彼李将军死日天下知与不知皆爲尽哀以其结客多而延誉广也大将军奋自奴隶托身椒房一日赫然威震四裔其意以爲非避势远嫌谢絶宾客不能固结人主之心而免於祸患司马迁窥见其旨则曰是谨身媚上之人而已矣曷足道哉於是并其战阵方略俱抑没之而独咨嗟叹息於李广然即其实而论之则广虽有奇气不过翘关曲踊之材而青能将数十万衆而不乱则其爲大将之材终不可得而掩也昔者淮隂侯谓高帝曰陛下不过能将十万尔未荣谓兄子兆曰尔不过将三千多则乱矣盖用兵犹角力然有百钧之力有数十钧之力有不能胜匹雏之力大将军青百钧之力也李广父子数十钧之力也李蔡公孙敖不能胜匹雏之力也数十钧之力过於能胜匹雏者而亦终不可以举百钧今乃曰彼有他长遂并誉其力以爲出於举百钧者之上可乎故夫李广无功诚不可谓之数奇而大将军之战法不传是亦有遗憾尔
卫青论下
呜呼若卫青者可谓有大将之才矣而吾独惜其不知大将之道何谓大将之道荀卿有言曰可杀而不可使处不完可杀而不可使击不胜可杀而不可使欺百姓此所谓大将之道也秦将白起不过一鸷忍之士耳非其有仁义节制爲之根本也然而秦王使起攻邯郸起真见邯郸之不可复攻也则爲之坚卧不起至於干犯严主之怒身首分离而终已不悔此无他不胜不完不可以冒而行之也今以武帝用兵言之今年出塞击匈奴明年匈奴亦入塞寇钞不可谓之完沙漠之地如石田之不可耕虽驱畜产百万而还於胡汉之大势不能增损毫末也不可谓之胜虚内事外使海内萧然繁费天子卒爲之纵告缗置平准不可谓之不欺百姓此三者皆冒而行之而青以肺腑在行间鸣劒擐甲唯所发纵不闻进一规献一策以囘天子穷兵黩武之心此可谓之知大将之道者乎今夫陷阵尅敌偏将事也长算远略大将事也青以大将行偏将之事虽材武优于李广十倍而其猥陋无术学不知军国大计较之李蔡公孙敖亦无异矣吾因有感于王忠嗣哥舒翰之事焉唐玄宗欲攻吐蕃石堡城忠嗣谓非杀十万人不可不如休兵秣马观衅而动玄宗不悦李林甫因媒孽其短忠嗣知之而确守前说虽奉诏以数万人给董延光而不给军赏隂夺其谋其谓李光弼曰忠嗣岂以数万人之命易一官哉未几爲延光所奏几陷极刑既而哥舒翰大举兵伐之死者大半竟如忠嗣之言呜呼贤哉忠嗣殆矣哉哥舒翰之爲将也其後安禄山反翰守潼关是时贼利速战官兵利坚守翰实知之而爲中使所督责不得已引兵出关遂有灵宝之败身爲俘虏唐室几亡由其中有所见而不能死守以轻陷于不胜不完之地也然则爲大将而不知道阿徇人主之意而以兵事侥幸者幸则爲卫青不幸则爲哥舒翰矣悲夫
诸葛亮论上
先主将东征孙权以复荆州之耻羣臣多谏一不从章武二年大军败绩还住白帝亮叹曰法孝直若在则能制主上令不东行就令东行必不倾危矣或曰甚矣武侯之处此爲可议也法正之见信于先主孰若武侯运筹帷幄之中决胜千里之外孰若武侯今伐吴之失计羣臣皆能知之武侯既不力谏於前倾危已及而始追思法正何哉黄子曰此以形迹论人而未尝设身处武侯之地者也古者小臣之谏其君也争之以是非而不得则争之以去就争之以去就而不得则争之以生死大臣则不然彼其君臣相与之际义已深矣情已戚矣势不能以一言之不合奉身而去则度其君之不我从也而其言不可以徒发必将权一敢言之人以去就生死争之於前而吾因而导之则吾之言行而无变色易容之患昔者高帝入秦宫见其宫室狗马重宝妇女之美意欲留居之樊哙谏帝出舍帝不听张良曰夫秦爲无道故沛公得至此爲天下除残贼宜缟素爲资今始入秦即安其乐此所谓助桀爲虐也且忠言逆耳利于行毒药苦口利於病愿沛公听樊哙言帝乃还军霸上人知帝之从良而不知樊哙之言有以爲之先也及即位数欲易太子周昌谏曰臣口不能言然臣期期知其不可陛下虽欲易太子臣期期不奉诏帝欣然而笑叔孙通继昌而谏至欲以颈血汚地帝曰公罢矣吾直戏耳及张良招四皓从太子入见上乃遂无易太子志人知帝之隂从乎良而不知周昌叔孙通之言有以爲之先也先主孔明相与之际有过乎高帝留侯而先主股肱亏丧义在复仇则其理之是非不至如留秦宫中与欲易太子之断然其不可也度孔明必尝进谏谏而不听固无面折廷诤之理而时又无法孝直佐之者故先主遂行耳且正之爲人权谲多智与孔明好尚不同而以公义相取盖先主之有孙夫人固肘腋之患也而正爲之辅翼遂使先主翻然翺翔无内顾忧则其爲人可知矣孔明以正法正以奇奇非大臣之所以施於其君而或可以辅大臣之所不及此孔明之所以反覆叹息於其人也而岂可执此以议孔明爲不谏哉呜呼古大臣之所以匡君谋国者多存於不可见之间其言与事之载诸史册者什二三而已而世之儒者乃欲执是以议其短长亦多见其不知量也夫
诸葛论下
诸葛亮伐魏与羣下计议魏延欲请兵万人与亮异道会于潼关如韩信故事亮制而不许延尝谓亮爲怯叹恨已才用之不尽黄子曰蜀吴魏血食五六十年先主备大帝权武帝操及汉丞相亮皆命世之杰也三国者皆有事于战而其意不同魏尝以战爲取吴蜀尝以战爲守何以明之先主与操颉颃起兵而操得胜势独先先主领徐州时操已破南单于降黄巾三十万屡破陶谦挟天子令诸侯矣先主爲吕布所袭狼狈奔操则固游操彀中者耳及先主得出而操已破吕布袁绍大势成矣计操之所惮者独先主而天若杌先主以待操之成及孙刘并力仅足支操故操之战尝主于取也孙氏先蜀立国乘间抵巇可以难操而伯符降年速陨袭许之计不成则过此无取操之时矣赤壁虽败操之根本尚完先主间关入蜀复挫于吴虽有武侯爲之相而宿将谋臣後先凋尽蜀民轻脆兵力单少则其不能难魏明矣故吴蜀之战尝主於守也武侯之屡出祁山所以守蜀也而魏延之计乃欲悬军深入是所以取魏也夫使魏而可取也武侯岂不欲取之哉昔者曹操欺刘表之不能袭许也冒兵家之忌以攻袁绍而幸胜于官渡欺周瑜之非我敌也冒兵家之忌以攻孙权而卒败於赤壁故夫行师而不出於什全者非大胜则大败之道也操败不可以遽亡蜀败不可以复存曾是孔明而出於不可复存之地以幸其一胜乎吾观孔明之告後主曰今不伐贼王业亦亡惟坐待亡孰若伐之又曰今民穷兵疲而事不可息事不可息则住与行劳费正等吾是以知孔明之意常在于守也人之守蜀在剑阁孔明之守蜀在祁山人之守吴在长江孙权之守吴在合肥其意一也吴之诸葛恪破魏於东兴遂欲违衆大举幸而身死吴得以延数年之命蜀之姜维破魏於狄道而仍岁出师不幸而身不死蜀遂爲墟矣恪与维皆不知大帝武侯之深意而从乎魏延之策者也吾尝爲之说曰今有御盗者於此盗至其门而御之则无及也持兵出门若将捕之而盗自不至此诸葛武侯之谓也一夫奋梃而追盗此盗却于前而彼盗入其室执其主以出此姜维之谓也呜呼後世之守危国者其必以孔明爲法与
马谡论
天下有可用之才有无所不能之才无所不能之才甚少而可用之才甚多因其爲可用之才也不顾其才之所长而泛用之则才穷于所短而反见爲无才昔者帝舜之廷禹弃契臯陶垂益夷夔之属各择其所长而命之垂以工让殳斨伯与则殳斨伯与亦必能爲工益以虞让朱虎熊罴则朱虎熊罴亦必能爲虞夷以礼让夔龙则夔龙亦必能爲礼而帝皆曰俞往哉汝谐是必垂益伯夷较之所让三人有专长者焉吾就其专长者而命之则虽与之并长而不差及焉者举可以不用且虽若不用而其人又自有专长者焉则吾又就其专长者而用之已矣故曰及其使人也器之吾观後世之谋国者用人各当其才则兴用人不当其才则亡或当焉或不当焉或万当而一不当焉则其害皆立发于所不当之处此必然之数也昔诸葛亮以马谡才器过人好论军计每引见谈论自昼达夜先主尝戒亮以谡不可大用亮谓不然当亮讨雍闓时谡进规曰夫用兵之道攻心爲上攻城爲下心战爲上兵战爲下愿公服其心而已亮用其言七纵七禽以平孟获终亮之世夷不复反此谡好论军计之效也及亮出军祁山不用旧将魏延吴懿等爲先锋而以谡督诸军在前与张合战于街亭谡兵大败亮乃收谡下狱杀之後世咸以谡不可用而亮知人之明不如先帝以余观之谡可用之才也亮特用之不得其当耳夫蜀之有南夷犹吴之有山越其性不驯易叛难服以孙权之雄才而山越不宾至爲之屈膝称臣於魏然则南夷不服亮其敢北伐哉使亮强以兵威临之不服其心而惟绌其力既乃兵挂于祁山之野而不得解夷叛其内魏攻其外蜀之爲蜀未可知也自谡以心战爲言亮始执其机而御之雍容翺翔如童牛之加牿于其首而不得肆於是释然北向无复腹心之忧谡之运筹帷幄可谓精矣使谡但爲谋议之佐岂非龎士元法孝直之流亚哉亮乃绌魏延吴懿不用以谡爲前锋则是以特将之任予谡也夫将才不可以参谋议谋议之才亦不可以爲将易之则将才失其勇谋议之臣失其谋譬之牛可服也马可乘也服马而乘牛则牛马两失其用乃曰彼牛马者皆弃物岂理也哉谡败之後衆皆星散惟裨将军王平所领千人鸣鼓自守张合疑有伏兵不往偪也于是平徐徐收拾遗迸率将士而还当是之时平能败而不乱贤于谡多矣然当亮南伐雍闓之时猝然问计于平吾知平之谋议必不能如谡之切中机要也呜呼人各有能有不能以张子房之智略而但爲高帝画策臣未尝特将谢晦尝从刘裕征讨指麾处分曲尽其宜及宋文帝将讨晦檀道济曰臣昔与晦同从北征入关十策晦有其九才略明练殆爲少敌然未尝孤军决战戎事恐非其所长未几道济遂禽晦向使子房特将岂必能成淮隂之功而谢晦但爲谋臣岂反出道济之下哉吾故曰谡可用之才也特亮用之不得其当耳
夏侯玄论
夏侯玄求交于傅嘏嘏不纳谓荀粲曰泰初志大其量能合虚声而无实才远之犹恐祸及况昵之乎世以嘏爲知人以余论之嘏之策玄诚似矣而所以拒玄之故则非其无实才也是时曹氏拥虚器于上国政兵谋皆自司马氏出士大夫策名其间者爲曹氏难爲司马氏易玄盖爲曹氏者也嘏则爲司马氏者也夏侯曹氏世爲婚姻玄以贵戚之臣名冠四海卖国与人全躯保妻子此非玄之所肯爲也而爲玄党者何晏邓扬李丰张缉之徒皆纤利小材非有沉谋远识足以集事且兵柄又不在其手然则玄之危无智愚皆知之矣方司马懿死许允谓玄曰无复忧矣玄叹曰士宗卿何不见事乎此人犹能以通家年少遇我子元子上不吾容也夫玄且自知其不免而况嘏乎玄欲交嘏盖以嘏才名素着欲与同奬公室而嘏方倾心司马氏则玄之来交所谓载祸相饷者也故惧而辞之以见诘于荀粲故又饰爲近似之言以匿其情实耳且锺会奸人之雄以玄视之犹奴隶也嘏以明智交会其所着论会又从而集论之嘏不禁也是岂峻于玄而通于会哉以会与已皆司马氏私人不复能异同也玄死之後毋丘俭文钦知司马氏将簒举兵於外嘏力劝司马师将兵自行而身与俱东俭钦破败嘏有谋焉此嘏党于司马翦伐曹氏之验也呜呼自古侧身危乱之间力不足而忠有余者吾读史得三人焉孔融袁粲及玄是也融杀于曹粲杀于道成举世皆知其忠也而玄以嘏言故仅见其空虚无实悲夫
祖逖论
祖逖牙门童建害新蔡内史周密遣使降于石勒勒斩之送首于逖曰天下之恶一也叛臣逃吏吾之深讐将军之恶犹吾恶也逖遣使报谢自是兖豫间壁垒叛者皆不纳君子曰逖於是乎失策矣晋世之所以得其民者非有如周汉之隆而所以失其民者亦非有如秦项之虐石勒以无赖啸聚其间不过乘司马氏骨肉相残之隙煽惑逋逃迫而用之耳曏者逖进说元帝以爲遗黎既被残酷人有奋击之志大王诚能发威命将使若逖等爲之统主则郡国豪杰必当因风向赴此数言者可谓得其要领矣故其济江之日所将不过二千余人未几而黄河以南尽爲晋土此虽逖之善于抚御然亦人心未忍忘晋之验也石勒狡黠多智禽苟曦诱王浚摧刘琨算无遗策而独差惮于逖者以逖爲人望中州豪杰多归之顾已以反爲名能合其衆而不能固势将尽驱而归逖也故爲逖修坟墓置守冢冀以感逖而又因其叛臣之来斩而送之阳以礼交而隂以愚之逖乃不悟堕其术中以至兖豫间壁垒叛者皆不纳於是乎自堕其党而敺慕义之人以归贼也岂不惜哉夫天下雄杰智计之士多出于虏掠之余奔窜之中陈平归汉而项籍亡许攸归魏而袁绍破两人之在当日则亦叛臣逃吏也设汉高魏武皆拒而不纳则两人者虽有深谋奇计何由而効于明主之前乎且夫慎固封守各保分界斯乃敌国相交之礼如羊祜陆抗之时可尔逖之视勒则贼也语曰名其爲贼敌乃可服背逖而往者逖得目之爲叛臣逃吏弃勒而来者勒固不得而臣且吏之也爲逖计者斩勒使焚勒书正言以谕贼曰向爲石勒诖误者皆吾赤子自今以後有斩勒首来归者请於朝廷爵万户赐千金拔身归命者听如是则足以寒乱贼之胆鼓忠义之气而亦示天下有能爲矣惜乎逖之虑不出此也
李密论
汉唐之得天下皆以先定关中汉高帝之在河南也王离宿重兵於河北其势可以蹑汉兵之後而有项籍缀之故高帝得以入关唐高祖之在晋阳也王世充宿重兵於东都其势可以蹑唐兵之後而有李密缀之故高祖得以入关夫项籍李密岂知有汉唐者哉彼各爲其事而适以取天下之机予汉唐所谓真主之兴必有爲之驱除难者此尔今夫李密之才虽不足以希太宗然在隋末羣雄之中固亦未有其比也顾其人智足以知天下之奇计而胆不能决爲人谋则长自爲谋则短始杨玄感以密爲谋主密陈三策其上以炀帝在辽隔絶千里当长驱入蓟扼其归路其次以关中四塞天府之国劝玄感鼓行而西经城勿攻直取长安其下则谓袭取东都而以百日不克四方兵至爲忧玄感从其下计卒攻东都不克而败此密之所扼腕而叹也及其身自起兵之时炀帝在江都徐洪客劝密沿流东指执取独夫此即密之上计也柴孝和说密留翟让裴仁基等牵制东都自简精锐西袭长安此即密之中计也从其上计汤武之师也从其中计汉高之师也密两皆不从而自用其下计卒兵败洛水身死桃林是何爲玄感谋之工而自爲谋之拙也密之言曰我所将皆山东人见洛阳未下谁肯西入夫汉高亦尝将山东人所收陈胜项梁散卒及夺刚武侯军殆不满万而竟以入关当帝未入关时攻昌邑未拔则过高阳攻开封未拔则攻颍川汲汲然以批亢捣虚爲事而未尝一顿兵于坚城之下譬如善奕者然得其大势则虽有所捐以与人而吾固已胜矣今密散洛仓之粟而不能收席士马之锐而不能乘弃天下之上游而争河洛四战之地虽得东都唐固将折箠使之矣况必不得哉吾尝谓李密之智高於英卫项籍之勇过于英彭此两人者皆可以爲人用而不可以自用爲人用则将相之才自用则独夫而已矣若夫唐之高祖则不然卑词以谢密使之缀东都之兵而我得专意关中两从裴寂世民之计分兵以攻屈突通於河南而自引军西上此二事者虽谓之彷佛汉高可也
陶庵全集卷三
<集部,别集类,明洪武至崇祯,陶庵全集>

[book_title]卷四
钦定四库全书
陶庵全集卷四
明　黄淳耀　撰
史记评论
五帝本纪
尧舜禹汤或以爲諡或以爲皆名或以尧舜禹爲名汤爲号余谓皆非也諡法起于周公以尧舜禹汤爲諡者固不足据而以有鳏在下曰虞舜及来禹等文证其爲名则亦非也史传多追称之词如左传石碏称陈桓公方有宠於王战国策冯煖谓梁王曰齐放其大臣孟尝君此类甚多二典亦当时史臣所记舜禹皆追称耳以来禹爲君称臣名则禹敷土爲臣书君名乎尧之祖称艺祖文祖尧称神宗岂得君臣皆名漫无所别乎孔子于老彭已不斥其名如尧舜禹果名岂得屡见于书乎按秦始皇制曰朕闻上古有号无諡中古有号死而以行爲諡则尧舜禹汤皆号也生爲号死爲諡
太史公五帝纪赞以百家言黄帝其文不雅驯又历叙已所采于长老及春秋国语与他说之足以参古文者而成是篇则凡骑龙铸鼎诸诡异事乃太史公所谓不雅驯弃如涕唾者也今人乃掇其弃余而津津艳称之何哉又太史公史赞皆有超识司马贞妄讥之以爲不能备论遂别爲述赞櫽括通篇每人置评事虽不遗意见则猥陋矣
夏本纪
帝禹立而举臯陶荐之且授政焉而臯陶卒封臯陶之後於英六或在许而後举益任之先举臯陶後举益此他书所未及孟子谓禹臯陶见而知之此可证也太史公纪三代以前事多荒忽吾取二三策耳
殷本纪
微子去商殷纪及微子世家皆谓与太师少师谋太师名疵少师名强见於周纪世以比干爲少师者误也
秦本纪
子长爲本纪者三後世皆不与焉秦也始皇也项籍也以是继五帝三王之後可乎曰不可不可则曷爲纪之曰此即正统之说也欧阳子有言居天下之正合天下於一斯正统矣尧舜夏商周秦汉唐是也苏子有言孔子删书而虞夏商周皆曰书汤武王伯禽秦穆公皆曰誓以爲正统之说其谁曰不可子长之本纪其即欧阳子苏子之论所从出也夫子长岂不知秦项爲天下之公恶也哉以爲政固尝继周而有天下矣籍固尝专天下之约矣吾从其继周而有天下与夫专天下之约者而爲之本纪非进秦项于三代也虽然秦自始皇以前固西戎附庸之国尔籍虽专天下之约未尝一天下而称帝也爲有天下之始皇立纪则可爲西戎附庸之国与未一天下之项籍立纪则不可故秦与始皇宜合而爲一籍宜降而爲传
世以秦爲伯益之後以栢翳伯益爲一人盖据秦本纪大费辅禹平水土佐舜调驯鸟兽鸟兽多驯服是爲栢翳之语而以尚书孟子之文推之舜时自益外无平水土及调驯鸟兽者遂以爲即益也按杞东楼公世家云栢翳之後至周平王封爲秦项羽灭之垂益夔龙其後不知所封不见也是则益翳爲两人而秦非伯益之後明矣世儒读史沿误此其一端
三族之罪始於秦文公而商鞅因之汉祖名爲除秦苛政然始定天下即族信越文帝甫除收孥相坐律令旋族新垣平是後武帝数兴大狱而秦法遂终汉世不变吾故谓汉非杂霸也杂秦耳呜呼秦之遗孽毒甚矣哉秦自穆公三置晋君以後尝与晋更相强弱至六卿内相攻晋始不能有加于秦然晋尚爲一也至智伯死分其国爲韩赵魏而晋析爲三矣夫以全晋之势尚与秦更相强弱析而爲三则安望其能支秦哉吾故曰三晋爲诸侯秦取天下之大寲也
秦始皇本纪
左丞相去疾将军冯刼与李斯同谏二世二世下去疾斯刼吏案责他罪去疾刼曰将相不辱自杀斯卒具五刑夫去疾刼能谏其君又能引分自裁亦贤者也惜其与李斯同事不能早决去就相携闇朝骈首并命哀哉
项羽本纪
楚之击汉也非身在行间则不胜田荣反齐地则必自击之彭越反梁地则又自击之虽所向摧破而兵力疲矣故汉一举而覆之垓下自古以弱敌强者句践乐毅汉高皆善用合从之法者也
拔兴於楚而败者项梁梁之才非胜广武臣及也爲秦将而败者章邯邯之才非司马欣董翳及也爲项籍将而败者龙且且之才非薛公曹咎及也梁骄章邯邯破之章邯骄楚楚破之龙且骄韩信信破之骄者败之媒哉
义帝始能夺羽军将之又能遣沛公入关而不遣羽故有英气然非其材足以制羽也羽方起事挟帝爲奇货以令天下事济之後自当不免帝盖游其彀中而不知也悲夫
楚汉之际六国蠭起自立惟田氏最与楚齮齕而隂德於汉甚大初田儋救魏爲章邯所杀儋从弟荣收兵走东阿邯追围之项梁闻荣急乃引兵击破章邯邯走而西是荣之复振皆项氏力也微梁荣且虫出矣及梁既追章邯邯兵益盛梁使趣齐兵共击章邯荣乃要楚赵杀田假一门三人楚赵义不忍杀则终不出兵夫假固齐王建弟也齐人以儋死故立之既已逐之矣又必欲杀之又以楚之义不忍杀也覆用爲雠坐视项梁之败不义甚矣项羽由此怨荣入关後分王田都田安荣距都杀安尽并三齐之地羽北伐而汉遂得刼五诸侯兵乘间东向矣虽荣之举事非以爲汉而实隂爲汉用也吾故曰田氏最与楚齮齕而隂德汉甚大田横死高帝爲之流涕帝固心德田氏也夫
鸿门之会项王项伯东向坐亚夫南向坐沛公北向坐张良西向侍按古人尚右故宗庙之制皆南向而庙主则东向主宾之礼亦然仪礼乡饮酒礼篇宾复位当西序东面是也韩信得广武君东向坐西向对而师事之项羽得王陵母置军中陵使至则东向坐陵母欲以招陵周勃不好文学每召诸生说事东向坐责之皆以东爲尊然则鸿门坐次首项王项伯次亚夫次沛公也项王立六国後树秦敌此入关以前事非入关以後事也项羽破秦爲西楚霸王矣复封诸侯王将相此正与郦生立六国後之策暗合後着用前着所以败也景陵锺氏论羽如此愚谓不然羽率诸侯兵西入关不过以破章邯军爲诸侯冠耳此时诸侯所推戴之怀王尚在楚先入关有功之沛公不可杀从入关之诸侯各有功不分王之将置何地乎盗亦有道羽既称诸侯长能一切以无道行之乎羽失天下正坐背约宰割不平故田荣陈余首发兵端而沛公乘之于外不可云失在分封也子房虽发八难前劝汉王捐关以东予信越等後又劝汉王益封信越使人自爲战其所异於郦生者立六国後则不复爲汉用立信越则汉将也
高帝本纪
刘辰翁曰自项梁以来攻定陶不下攻外黄未下而通行无忌殆欲汲汲赴要害捣虚邑耳此最兵家要妙令人不及掩耳得敌去爲幸何暇追袭此横行之道也若每邑顿兵得寸失尺畏首畏尾声实皆丧故高祖攻昌邑未拔过高阳攻开封未抜攻颍川盖深喻此独宛强大追敌近复过而西则前後相应非他邑比也故子房忧之云云须溪此言可谓深得楚汉用兵之略矣李密与唐太宗并争天下徐洪客献书於密以爲大衆久聚师老厌战难以立功当乘进取之机因士马之锐沿流东指直向江都执取独夫号令天下密壮其言而不用李渊欲引兵西趋长安犹豫未决世民曰兵贵神速吾席累胜之威抚归附之衆鼓行而西长安之人望风震骇取之若振槁叶耳若淹留自毙於坚城之下坐縻岁月衆心离阻则大事去矣渊从之遂克长安此成败之机也然亦惟秦隋之弊故汉唐得行其乘间袭取之谋使国犹有人固危道也前高祖而入秦者周章至戏却矣章岂非推锋直往者乎魏延以夏侯楙怯而无谋欲假精兵五千直从褒中出十日可到长安而令孔明从斜谷来与之会亮以爲危计不用当时夏侯楙虽怯而司马懿在朝谋士如林非可以声势恐喝取也自子房不敢易宛而延欲以偃兵空虚之国视魏谬哉此兵法所贵於知己知彼也
马疎班密向有定论然亦论其行文耳其叙事处互有疎密如高帝纪高祖爲亭长乃以竹皮爲冠令求盗之薛治时时冠之及贵常冠所谓刘氏冠也史记书此似漫然取致尔而班史于高帝八年中补出爵非公乘以上无得冠刘氏冠此班密于马也项羽本纪丁壮苦军旅老弱罢转饷本以起下挑战决雌雄母徒苦民父子语迁于高帝纪中自削之固乃仍其削处而以羽语入列传两处皆少生色矣此班疎於马也他可类推吕公好相人见高祖状貌重敬之引入坐上坐萧何曰刘季固多大言少成事尘埃中识天子酇侯且难之况他人乎高祖得天下後所封皆故人所爱所诛皆仇怨何不广也戛羮之怨不忘其嫂亡赖之言必反其父孰谓乃公大度者石勒少时爲李阳所辱僭号後乃能优容之彼且如此而高帝不能惜哉
纪信不侯【辨一则见杂着】
息者男女之总称俗以女爲弱息盖本史记吕公谓高祖臣有息女愿爲箕箒妾而误以息爲女也息训生战国策左师公曰老臣贱息舒祺最少不肖祺左师子也
吕后本纪
吕氏死产禄欲爲乱其不敢即发者非独惮绦侯朱虚也以灌婴齐王连兵於外故也韦孝寛破尉迟回於外而杨坚篡周魏元忠破徐敬业於外而武曌篡唐比事观之婴之功大矣
高帝忧赵王如意左迁周昌相之岂特以其贵强故哉昌曾力争废太子事爲吕后德庶几吕后不复作恶也然后残忍岂复顾念前事一木强人适速之毙耳刘辰翁谓高帝托人必得如信布者乃可否则能调护两宫间如滕公辈又否则能以言语微意感动如陆生余谓帝处此决无上策果托人如信布必挟赵王爲奇货摇动天下矣滕公陆生辈居外廷非有如辟阳侯朝夕存侧者且以留侯之智吕后使建成侯刼之何滕公陆生之能爲也无已其如齐悼惠王之尊鲁元公主乎又无已其如朱虚侯章之妻吕禄女乎
文帝本纪
余读文帝纪即位将一年乃修代来功羣臣请立太子下诏欲择诸侯王昆弟及贤有德义者羣臣固请始许之又立赵幽王太子遂王遂弟辟疆及齐悼惠王子朱虚侯章东牟侯兴居然後立其三子爲王次第可观以爲有王者举动及读齐王传始诛诸吕时朱虚侯章功尤大大臣许尽以赵地王章尽以梁地王兴居及文帝立闻朱虚东牟之初欲立齐王故黜其功二年王诸子乃割齐二郡以王章兴居始知帝所爲假仁者耳射鈎斩袪之恨霸者犹能忘之今乃小嫌黜人大功岂公义乎
田横之海岛尉佗之蛮夷皆足以爲中国患佗材非弱於横者也高帝於横则召之怵以不来则加诛至自杀而後已于佗则因而立之何也横与帝俱尝南面称王故以臣之示武佗不起中国故以封之示恩召横时初定天下兵力尚完封佗时征荼征布征信征豨兵力殚矣帝之屈伸操纵如此
礼书
孝文帝好道家之学以爲繁礼饰貌无益於治躬化谓何耳故罢去之是谓有其内而无其外汉武招致儒学之士共定礼仪十余年不就至太初之元改正朔易服色可谓锐意礼乐矣而神仙土木征伐之事日盛是谓有其外而无其内
律书
律书先谓律爲万事根本而兵械尤所重以下竟言兵太史公曰一段又言文帝之能息兵突接书曰七正二十八舍则叙律之应历以原律所自来而後始言律数末复归之于神爲生数成声之本其理微妙其文简质变化定非褚先生所能办也
封禅书
太史公作封禅书此後人所谓谤书者也起云自古帝王曷尝不封禅爲下文舜禹封禅张本继云盖有无其应而用事者矣未有睹符瑞而不臻乎泰山者也爲下文秦始皇封禅张本继又云虽受命而功不至云爲下文汉高汉文不及封禅张本又云故其仪阙然湮灭其详不可得而纪闻云便见封禅爲旷絶之事而非世主所当举行者也尚书曰一段舜之封禅不过如此禹遵之亦无神仙可记至孔甲失德之君始听於神而禨祥之说後世纷纷傅会如太戊高宗则不过修德胜灾而已至周世郊社之举亦未始及于神仙此所以爲三代盛隆之际也周衰道废而西畤鄜畤始兴於秦此武帝祠神君亲祠竈之滥觞也管仲设辞以拒桓孔子存禘而不论自秦开祷祀之端始皇承之益以八神之说杳渺无稽而齐人奏五德之运燕人爲方仙道则谬悠之说流传於此二方此武帝时海上燕齐迂怪之士之滥觞也三神山之说极幻而秦皇信之封禅之後十二岁秦亡甚矣封禅之无益後之人主知此亦可以悟矣於是结之曰此岂所谓无其德而用事者耶以见汉武固无德而寻秦皇之覆辙者也以下叙秦时山川百神之祀以见其淫黩无稽而汉兴高祖草创不及厘正汉文稍惑於新垣平之说俄厌怠而止孝景亦无所兴以见文景之爲贤君也此下郑重其辞以接之曰至今天子今天子初即位尤敬鬼神之祀以见古者之封禅不过以告成功而武帝之封禅乃在於求神仙也始于求神仙终则崇信李少君於是燕齐之士翕然来臻竞述其嵬谈訞说以惑帝而帝终已不悟矣其纪文成五利公孙卿之言皆鄙倍幻诞中人以下皆不信而帝酷喜之茀见而以爲德星天旱而以爲乾封直书其事而已宛然一始皇矣文章之妙如此至其笔法往往见於单句只字之间其屡用或曰字盖字焉字若云字皆疑辞也茅顺甫曰文几三千言而前後血脉贯串如一句诚然哉
太史公封禅书之妙全在叙舜禹三代及秦始皇事爲案而入武帝後隐然见帝之异於舜禹三代而同於始皇褚先生节之自尤敬鬼神之祀以下爲孝武本纪神气索然矣所谓续鳬截鹤者
太史公八书中封禅河渠平准乃端爲讥武帝而作然河渠书当另看盖塞宣房有忧民之心焉是其倦於神仙时也
平准书
余尝谓汉之文景能富而不能教盖每岁下复除蠲恤之令此善政也几於王矣然汉文从晁错言输粟拜爵至得爲大庶长大庶长之官食万二千石矣乃亦以输粟得之孝景又募民输粟赎罪则不轨之民恃富而犯法者固不能无也是以汉武之初虽家给人足至於钱贯朽粟腐败而兼并豪党之徒武断于乡曲宗室有土公卿大夫以下争於奢侈室庐舆服僭于上无限度此皆礼义鲜少之故也不待武帝靡耗中国而已知其不可久矣汉有最不可解者坐酎金失侯之法也夫通侯之先固尝竭智力与高帝定天下者也使之出金助祭犹曰包茅缩酒遗意存焉然亦异乎古矣乃至不如斤两及金色恶辄以此削国所坐者微而阙剪功臣之後大无谓也岂汉世封爵太多食邑既广县官不能支而设法以削之耶当时坐此法者甚多武帝时至百余人太史公见之平准书中则朝廷微意皦然矣
卜式者富人之学黄老者也弟壮出分独取畜羊百余田宅财物尽予弟式入山牧十余年羊至千余头买田宅而其弟尽破其业式辄复数分予此在陶白辈优爲之然有长者之意焉汉击匈奴式上书愿输家之半县官助边自人情言之非欲官则言寃而式两皆无之非果不欲官也彼操老氏欲取故与之术知时主所急在财而细其纶芳其饵投竿跪膝而以钓武帝也乃诎於公孙弘久不见报数岁乃罢人之处此亦可以倦而休矣式行之不厌明年又持钱二千万予河南守以给徙民助贫人者籍天子乃以式终长者而三年中骤躐九卿进官少府居奇货者孰善於式哉且当式时告缗之事将起式逆知海内财匮天子眈眈富民不久家且破故不如先事输财不惟免祸又以得官及式相齐而杨可告缗遍天下中家以上大抵皆遇告杜周治之狱少反者使式此举稍迟必无幸矣未几以言盐铁算船事致天子不悦稍诎其官又因天旱求雨进言曰县官当食租税而已今弘羊令吏坐市列肆贩物求利烹弘羊天乃雨斯言也虽谓有大臣之风可也太史公平准书以式语作结虽其意在於讥武帝而亦有取於式也夫
吴太伯世家
传曰父不受诛子复讐可也子胥之父奢以无罪见杀於平王其兄尚骈首并命爲子弟者有至痛焉员也倒行逆施以快其悁悁之忿君子固不深诛也若曰诛之则伤人子之心与之则悖君臣之义置而不道可也独员之进专诸於公子光以成其弑僚之谋则吾不能无憾焉诸樊兄弟四人以其先王爱季子札欲立之让不肯立诸樊乃欲兄弟以次更立必致国於季札及余昧卒欲授季札季札复让逃去於是吴人立余昧之子僚爲王夫光爲诸樊之子季札不立则光当立固也然僚业爲国人所援立而爲君矣札则逃之光则弑之而员也以急欲报吴之故进人於光侧而速其弑焉是不亦伤君臣之彛而大逆天道也哉语曰伐国不问仁人如子胥者难与并爲仁矣
齐世家中载管晏事吴世家中载子胥事越世家中载范蠡事郑世家中载子产事盖皆掇其大者而管晏子胥另立传范蠡又入货殖传子产又入循吏传太史公之惓惓於五子至矣独不爲季札地乎岂以其让国大节已见吴世家中欲别立传无可称述乎愚谓管晏事功既详见齐世家而本传止摘其一二逸事如札让国之外岂无可论者即观乐事已足别立一传矣札爲圣人所许乃不得与管晏比太史公於此恐失大书特书之义也苏子由谓春秋诸侯国而不人者三楚始称荆僖元年称楚人文九年书楚子自是遂与春秋齿而吴越终春秋不人盖吴越虽战胜攻取而无礼义以自将故吴亡而越亦微至於楚虽礼义不足道而亦无愧於齐晋故其後遂与战国相终始由是观之礼义岂诬也哉按三国皆僭称王其爲蛮夷等也吴以强陵中国时越志在复讐皆非有仗义之举独庄王破陈爲县从申叔时之谏而复之郑伯肉袒即麾军退舍宋华元以情告即罢兵解围此三事者信乎其爲霸主也子由所谓礼义当指此使当时能革僭号则桓文何足道哉
齐太公世家
太史公诸世家叙诸侯事而王室始乱伯主代兴皆谨书之如厉王之奔宣王之立幽王之弑周东徙雒秦始列爲诸侯小白重耳宋襄楚庄之立卒与申生之杀及敌国相灭各国臣子之弑其君皆三致意焉而於孔子之生卒及相鲁尤详至书鲁隐公初立者以爲作春秋地也此等义例皆不媿良史
管子天下才也其始委质子纠而事之襄公既弑则惟恐子纠之不得立也而其爲子纠谋则亦有未善焉春秋时列国亡公子之在外而终得反国自立者外必有强国主之内必有强臣应之然後可以得志管子一出即奉子纠奔鲁夫鲁相忍之国也岂可恃哉彼莒卫爲小白外主高国爲小白内主莒卫合则足以敌鲁而管子在外固不能敌高国也管子盍求大国如秦晋者而请命焉而隂结其大夫之足以制高国者以爲腹心然後求入如不得入亟爲逃死之计可也乃竟贸贸然出于于然入儌幸於射鈎之一中而懈不复备遂使子纠生窦之杀如屠豕然岂不惜哉夫晋文当奚齐卓子既弑之後晋人来迎可以入矣其不入者畏内变也及间关十九年辅之以秦缪之威而後敢入吕省郤芮复怀反侧微勃鞮之告则文公几於不免甚矣亡公子自立之难也向使子纠幸而先入高国谋之於内小白攻之於外事犹未可知也况不得入乎有如秦晋主子纠於外则彼小白初立又安敢以不义胁邻国使杀其兄弟而束缚其臣以归於已乎吾故曰管仲天下才也而其爲子纠谋则未善也意者子纠非伯才天固将开小白而使之主盟中国欤
甚哉郤克之忿戾也使於齐齐君使夫人帷中而观之夫人笑之笑者固无道矣克连兵东伐至欲得齐君之母以爲快不已甚乎且齐使至晋郤克尝执四人杀之於河内矣笑人之使而欲执其国母刑人之使者当何如乎宜其无後於晋也
齐襄公笞主屦者茀及管至父杀襄茀以身死之齐庄公笞宦者贾举及崔杼弑庄举以身助之笞茀者襄公以见公子彭生而失屦茀无罪也笞举者不知何事笞之当不当未可知也而二人之报其君逆顺不同如此人之善恶固天性哉
田阚相争子我杀於成子而齐亡曹马相轧曹爽杀於仲达而魏亡
鲁周公世家
鲁公伯禽之初受封之鲁三年而後报政周公周公曰何迟也伯禽曰变其俗革其礼丧三年然後除之故迟太公亦封於齐五月而报政周公公曰何疾也曰吾简其君臣礼从其俗爲也及後闻伯禽报政迟乃叹曰呜呼後世其北面事齐矣夫政不简不易民不有近平易近民民必归之黄子曰此非周公之言今按此说断乎其爲谬也夫分茅胙土南面而君一国以长子孙以成教化在周公固当爲百世计其於伯禽必非率尔遣之而已也计鲁国之人民风俗与伯禽立政之繁简报政之迟速皆必有面命而手画之者伯禽特奉行其意耳岂待报政之後始讶其迟而乃徐问其所以立国之故欤又岂待太公报政之速始服其简而叹其子之智不出此欤且国无成俗顾转移何如耳以朝歌之汚染圣人犹能变之今治鲁不至若朝歌之难也何三年之内立法一定遂坐视其後世之北面於齐而莫之能改欤考鲁公之国在成王践阼之初周公摄政方始也审以太公之法爲善则失之於鲁犹可移之于周今乃三年而定东土七年而还政然後营洛邑居九鼎先是官政尚未次序至是乃作周官官别其宜乃作立政以便百姓则其涵濡渐渍更有甚焉而洛诰无逸等篇训辞谆复卒亦不闻有所谓简易之说何欤夫三年者报政之常期虞廷三载考绩孔子爲政亦曰三年有成伯禽之报政即孔子之成也此而尚以爲迟则必出於一切苟且之法然後可吾不知其何以爲周公与不但此也太公圣人之亚治国必当有法岂有五月报政之理与爲此说者战国谬悠之谈而太史公采之淮南子采之韩诗外传采之则皆义理不精好奇轻信之故也
卫康叔世家
卫汲寿晋申生事极相类汲寿至性既类申生而晋献以烝齐姜生申生卫宣以攘汲妇齐女生寿亦相类齐女谗汲骊姬谗申生亦相类申生死无後汲寿死亦无後亦相类独寿爲齐女所出其母谗汲而寿死之此尤人情所难甚乎哉孝子之不得於颃嚚也
宋微子世家
作微子世家言而箕子比干附见焉不几重微子而轻箕子比干乎箕子国於朝鲜比干絶无後故二子皆不得别立世家使爲箕比立传则与微子不类设以箕比之故降微子而同传则微子爲宋祖又无可降之理故牵连书之而赞复以孔子之言终之此太史公笔法所在
苏子由曰圣人虽与人同处而其中浩然与天地同量彼其食粟衣帛盖有不得已耳而况与人争利哉此爲周公而发余最爱此论以爲非坡公所及盖封武庚於殷封微子於宋举蔡叔之子胡爲卿士周公之心与尧舜一也坡公非武论直是敢於背诞
路史云以微子之贤吾君之子而商人父师之顾乃使之代商後而邦之宋宋爲故亳商之旧都民之被商之泽者固未忘也使微子少异其志则全商之地亦非周矣成王周公方且晏然命之不少爲疑卒以安堵非圣人之盛德能如是乎此论可与子由相发
晋世家
晋世家叙文公入立吕省郤芮作乱事继以文公修政施惠百姓赏从亡者及功臣大者封邑小者尊爵未尽行赏因襄王以弟带难出居郑地来告急於晋晋初定欲发兵恐他乱起是以赏从亡未至隐者介子推推亦不言禄禄亦不及此一段实补左氏所未及子推从亡在狐赵之列不应文公忘之文公方有事图伯亦不宜忘其功臣使来者闻而解体也赏未及推者不独内外倥偬亦以推功大宜受封邑未及区处耳如左氏所载则文公愦愦甚矣安能图伯
晋胜楚於城濮归而行赏狐偃爲首或曰城濮之事先轸之谋文公曰城濮之事狐偃说我毋失信先轸曰军士胜爲右吾用之以胜然此一时之说偃言万世之功奈何以一时之利而加万世功乎赏则先万世之利战则儌一时之功此文公之所以止於伯欤不然虽爲西伯可也战则儌一时之功赏则先万世之利此文公之所以终能伯欤不然虽爲宋襄可也
晋悼公问治国於师旷师旷曰惟仁义爲本仁义二字自孔孟而外无人能道而旷以一瞽蒙发之大哉言乎太史公书之亦是特笔
楚世家
庄王即位三年不出号令日夜爲乐令国中曰有敢谏者死无赦伍举入谏庄王左抱郑姬右抱越女坐钟鼓之间伍举曰愿有进隐曰有鸟在於阜三年不蜚不鸣是何鸟也庄王曰三年不飞飞将冲天三年不鸣鸣将惊人举退矣吾知之矣居数月淫益甚大夫苏从乃入谏王曰若不闻令乎对曰杀身以明君臣之愿也於是乃罢淫乐听政所诛者数百人所进者数百人任伍举苏从以政国人大悦按楚王之淫乐不听政乃术也彼隂以此别其臣下从吾於乐又从而谄谀之者不肖人也苦口力谏者贤臣也故一朝听政所诛者皆不肖所进者皆贤诛进以数百计而无过举焉齐威王之烹阿封墨亦然余故谓殷高宗之三年不言与楚庄之三年不听政其所操王霸之术不同而其用意相似不然此三年之久以亡国有余矣
同爲人子也伍胥走以报父讐伍尚死以殉之同爲人臣也郧公弟欲杀昭王以报父讐郧公以身事之同爲人友也专诸刺王僚以成伍胥之伐楚申包胥哭秦以攻之包胥吾无议矣尚正也胥权也郧公欲爲胥而不能者也父死不能报仇仇之子蒙难过之而欲剚刃焉非勇也郧公之弟矫其兄而甚焉者也无爲戎首不已多乎奈何其以身事之也若专诸者小人之雄刺客之靡好勇而不知义者也
楚王郏敖名员子胥亦名员郏敖之後爲灵王灵王之後爲平王子胥平王时人相去不远而犯郏敖名何也如以楚蛮夷无讳则前此晋靖侯名宜臼而周平王亦名宜臼是君同臣名也穆王名满王孙满亦名满是臣同君名也岂世次稍远便不复讳耶
越世家
句践反国七年拊循其士民欲用以报吴大夫逢同谏曰国新流亡今乃复殷给缮饰备利吴必惧惧则难必至且鸷鸟之击也必匿其形今夫吴兵加齐晋怨深於楚越名高天下实害周室德少而功多必淫自矜爲越计莫若结齐亲楚附晋以厚吴吴之志广必轻战是我连其权三国伐之越承其敝可克也按同言乃合纵之计也但不以此爲名隂用之耳其後吴与齐晋争伯兵连於外轻锐尽死越乃乘虚入之同之言无一不验可谓奇计矣乃不发於种蠡而发於同越多才如此岂可辱乎
三家灭智伯燕昭破齐湣亦合纵也汉王破项羽但以已缀其兵而已不与力战而韩彭英布辈掎角挠之亦合纵也吴蜀之得以抗魏亦合纵也小弱敌强大千古不外此法
赵世家
穆王西廵狩见西王母乐之忘归谯周曰余尝闻之代俗以东西隂阳所出入宗其神谓之王父母或曰池名在西域有何据乎徐偃王反穆王日驰千里马攻徐偃王大破之谯周曰徐偃王与楚文王同时去周穆王远矣且王者行有周卫岂闻乱而独长驱日行千里乎此二说并言其事非实也夫荒忽之事固不可以意揣然大约秦以前事自六经以外虽左氏不无浮夸况其他乎秦火之後购书爲难故汉初僞书杂出多繇闾阎小夫肆其狡狯而学士不察虽尧幽囚舜野死太甲杀伊尹亦信爲实然良可叹也
赵武灵曰服奇者志淫则是邹鲁无奇行也俗辟者民易则是吴越无秀士也奇行之奇言放僻也苟服奇而民志即淫则邹鲁章缝便可以此必其无奇衺乎苟俗僻而民行皆陋则吴越文身便可以此必其中无秀士乎语意如此索隐训邹鲁好长缨爲奇服夫冠之有缨法服也何奇之有
主父胡服骑射与公子成赵文等议论其辞雄俊博辨势如河决当其将三军攻中山攘地北至燕代西至云中九原欲从云中九原直南袭秦乃诈自爲使者入秦欲自略地形因覩秦王之爲人也此其胆志才略岂特儿视六国诸君而已哉虽以秦政方之蔑如也使主父不死纵不能取秦亦当与之更相雄长如秦缪晋文之时而六国倚以自固则可以不爲蚕食彼衡人龊龊安所施其谋乎主父之失在於令弱子治国而身略地於外彼公子章之能乱日侍其侧而不知肥义非应变之才又使之辅其弱子谬矣又欲分赵以王公子章犹豫不决而沙邱之变起矣自古雄杰非常之主经营四方而内忘其肘腋之祸皆不知大道故也吾感主父之事益叹圣贤修身齐家穷理知人之学万万世不能易也肥义者赵武灵王之先世贵臣而武灵以六尺孤付之者也公子章与田不礼之将爲变也李兑以下皆知之义亦自知之事固有大於此者乎义盍言於武灵亟去田不礼而以他人代之羽翮既铩凶谋自寝此上策也不然则将顺武灵之旨亟劝其封章於代而徐爲之图可也又不然则请於主父以盗贼出入爲辞析符爲验此後主父召王合符则往不合则不往亦妨奸之一法也今义不告於主父徒与信期辈私忧窃叹其虑奸人矫命召王不过以身尝之而已卒之身死而祸不得弭岂非不善处死之故哉夫肥义爲主父信臣言之未必不听即不听亦当致位而去授政能者未必其不能制章也计不出此遂使沙邱之祸主父父子俱死岂不惜哉彼惠文王之不死特偶耳呜呼吾读史得二人焉晋荀息赵肥义皆守咫尺之义而不知大道者也
魏世家
新序云文侯师子夏友田子方敬段干木此名之所以过於桓公也卜相则成与璜此功之所以不及五伯也余谓战国之主宾友贤士者皆以爲名而已彼以贤人君子之言爲迂缓不切於用而犹欲藉其名以震曜邻国故厚爲礼貌而不委以事权也夫文侯过矣而国家待浮名之士则当参用其法如诸葛亮之於许靖是也晋之於殷渊源唐之於房次律皆怵其高名置以台辅事安得不败乎
韩世家
赵魏攻我华阳韩告急於秦秦不救韩相国谓陈筮曰事急愿公虽病爲一宿之行陈筮见穰侯穰侯曰事危乎故使公来陈筮曰未急也穰侯怒曰是可以爲公之主使乎夫冠盖相望告敝邑甚急公来言未急何也陈筮曰彼韩急则将变而他从以未急故复来耳穰侯曰公无见王请令发兵救韩八日而至策士游说之言蝉连不竟欲其意之达也此独三言而毕穰侯已立发兵矣谈言微中可以解纷岂不善哉因此悟文章家操笔执简有纚纚千言究其实不如数语者诗人铺张物状作帝京篇长安古意而言尽意余有不如五七言一小絶者无他指事切情入人胸膈故也
田敬仲完世家
取我田畴而伍之取我衣冠而褚之郑人之谤子产也大臣之谋国也先威而後惠威折则惠不孚矣德施人之所欲君其行之刑罚人之所恶臣请行之田常之欺齐侯也奸臣之窃国也先惠而後威惠结则威不怨矣诸葛武侯蜀之子产乎司马仲达魏之田常乎
孔子世家
甚矣王安石之愎而不通狠而不逊也孔子适鲁适卫齐宋郑陈蔡此以何爲哉而安石曰乌在其爲行道太史公作孔子世家附诸侯国之後此特笔也孔子龟蒙布衣据鲁亲周使列之本纪则非其心也然而大圣人梗概又不可夷於列传故特爲世家以抗之当西汉儒风尚微黄老恣横之日太史公能尊尚孔子不遗余力如此岂非豪杰之士哉安石乃曰处之世家仲尼之道不从而大置之列传仲尼之道不从而小甚矣其愎而不通狠而不逊也
陈涉世家
三国时人谓刘玄德能乱人而不能治观陈涉吴广辈举事草草军无纪律涉所遣诸将徇地者辄反他所吴广爲田臧所杀胜不能讨因而将之所信用朱房胡武皆小人无识者以至人情不附六月而败盖胜本庸材初不能乱人者也以秦之虐百姓人人思叛独难其首事者会胜攘臂一呼不觉响应耳太史公称其所置遣侯王将相竟亡秦盖时势使然初不繇胜盖胜生而称王死而有諡久而血食於砀幸矣抑亦人心恶秦之故而不忍死胜哉
外戚世家
太史公外戚世家首论三代废兴皆本女德而归之於命今以其世家中所载诸后考之信矣其爲命也吕后取张敖女爲孝惠帝后爱之欲其生子万方而终无子命也高帝崩诸御幸姬戚夫人之属吕后皆幽而杀之独薄姬以希幸故得出从子之代文帝立遂爲太后亦命也窦太后始以良家子当赐诸王爲家在清河赵近家请其主遣宦者吏必置我籍赵之伍中宦者忘之误置代中姬涕泣不欲往强之乃行竟爲文帝后亦命也王太后已嫁金王孙生一女其母以卜筮当贵夺之金氏怒而内之太子宫太子幸之太子者景帝也後遂爲景帝后生武帝亦命也卫子夫爲平阳主讴者武帝过主主盛饰良家子十余人见帝帝弗悦既饮讴者进上望见独悦子夫幸之遂入宫爲皇后亦命也宠辱推迁祸福倚伏当其贱也尘埃不足以喻其微及其贵也天霄不足以喻其远虽万乘之君爱憎予夺且莫能自主也而况下之者哉信矣其爲命也
荆燕世家
田生受营陵侯泽金隂爲设谋令其子事吕后所幸大谒者张卿说其顺吕后意立吕产爲王以爲张卿功产立吕后喜生乃复说张卿令说吕后立营陵侯泽太后从之乃立泽爲琅琊王田生劝泽急行毋留出关太后果使人追之不及按当时吴楚齐代诸王皆就封在国泽虽不出吕后亦不能尽灭刘氏而吕产既王几亡汉室田生此谋所以爲泽则善矣爲汉则我不知也
萧相国世家
高帝多封萧何故欲首其位次以羣臣推曹参无以难之得鄂君明其功乃定及後帝以何爲民请苑械系之得王卫尉明其无罪乃释此两人皆有功於何者然爲鄂君易爲王卫尉难鄂君当分封时已知帝旨在何其言虽当阿帝意也卫尉进言在帝盛怒时使小人自爲功名媒孽人短则一言之下何爲虀粉矣今卫尉能反覆明其无罪又讥帝之失真骨骾臣也鄂君卒以得封而卫尉不闻受赏帝於直言盖勉强从之者欤
萧何素不善曹参论相则以参爲可此何之所以爲贤也曹参素不爲何所善爲相则一遵何法此参之所以爲贤也
十八元功位次萧何位第一而其封止八千户曹参第二而万六百户尊何之位所以重谋臣也广参之邑所以厉战士也
留侯世家
子房以五世相韩故破产报雠既乃说项羽求韩诸公子横阳君成立之爲韩至矣然当其以太公兵法说沛公沛公善之尝用其策良爲他人言皆不省曰沛公殆天授此时已心归沛公矣彼韩王成者冺冺无所表见良岂不知其不足以取天下哉是故横阳既立良仍从沛公入定关中及羽将击沛公於霸上良周旋项伯项王亚父间不顾危死沛公主汉中良送至褒中劝其烧絶栈道以固项羽心又说项王曰汉已烧絶栈道无还心矣乃以齐王田荣反书告项王项王以此无西忧汉心而发兵北击齐此时韩成固在也而良无一不爲汉王者或谓成未死以前良爲韩既死以後始爲汉岂其然哉计成即不死良从之国亦不过教以自固一方保韩血食而已至取天下之图终以属汉良必当爲汉外应举兵挠楚如彭越之往来梁地烧楚积聚也
留侯招致四皓以辅翼太子自杨维祯及胡俨王守仁皆谓四皓隐者不可得致良因高帝所素重遣人僞饰以诳帝也余读之笑曰是何待四皓之深而待高帝之浅哉彼高帝越国而知栢直冯敬之能否前数十年而知吴王濞之将反此其知人之明不既高出千古哉使良遣人僞爲四皓不过伟其衣冠敏其应对而已而其真僞终不可掩事一败而太子无完理矣彼四皓者特战国豪杰之士田光先生之流耳意气刎颈固其常也以高帝嫚骂轻士故不至以太子卑辞安车故至无足怪者且以帝所至敬无如子房其次则叔孙通又其次则周昌也三人反覆言之而不听而四皓囘其意於立谈之顷此岂徒以其名哉刘晔有言对雄主非精神不接四皓之精神固有以接帝也三子之论谬矣
帝遣太子将兵击英布即晋献公遣申生伐翟之意也有功位不益无功则受祸四人策之如指掌岂亦僞爲者能如是耶太史公纪四皓说建成侯纚纚数十言使书策不可信则并不信有张良画策事可也疑四皓非真则不可也
良数以太公兵法说沛公沛公善之尝用其策良爲他人言皆不省良曰沛公殆天授後分封时帝使自择三万户良曰始臣起下邳与上会留此天以臣授陛下留侯始终自负如此孰敢以爲大言哉若曲逆侯则不然曰非魏无知臣安得进良平之高下於此可见
或问张良椎击始皇博浪沙中误中副车大索十日不得岂有术与曰非术也秦法太重秦虐太深天下之人重足侧目久矣彼始皇直孤立耳当秦灭魏时购求张耳陈余耳余乃爲陈里监门反以其名令於里中耳余且不可得况子房哉汉武任酷吏作沉命法曰羣盗起不发觉觉而捕弗满品者二千石以下至小吏主者皆死其小吏畏诛虽有盗不敢发恐不能得坐累府府亦使其不言上下相爲匿重诛之不足以督奸如此
绦侯世家
绦侯条侯皆以大功臣下狱绦侯免条侯不免者绦侯以益封更赐尽予薄昭薄昭爲言薄太后太后以冒絮提文帝明绦侯不反而条侯在七国反时以汉委吴楚爲梁王所怨重以沮王信封迕窦太后安得不死哉呜呼狶膏棘轴所以爲滑也然而不能运方穿淳于髠之所以教驺忌也吾因条侯事爲之三叹
管晏列传
管子立政尽於与俗同好恶一语晏子立朝尽於节俭力行一语
老庄申韩列传
太史公曰世之学老子者则绌儒术学儒者亦绌老子道不同不相爲谋按儒之爲道内外合者也老子有内而无外者也是二者皆有窃焉而人之窃老也易窃儒也难今夫儒之爲学有仁义以本之於内有礼乐以制之於外故不仁不义则非内也无礼无乐则非外也内是而外非则并非其内也外是而内非则并非其外也夫惟合其一而离其一者之不可以爲儒故人之窃之也难若夫老子之道则曰无爲自化清静自正而已而其所以用世之具略而不言若曰世有得吾意者则可以自合耳此犹广厦数十虚其半而不居则庇其廊庑者至矣是故申韩之刑名托之良平之权谋托之汉文帝之恭俭托之曹相国之傥荡托之汲黯之强直托之田叔之长厚托之郑当时之任侠托之白圭之货殖托之其余爲此学者林立蠭起不可胜数而行事无一相类者则以老氏未尝爲之外也虽然老子之学隂主於爲我故窃之者多沉刻静悍之士濡柔谦下欲取故予以济其所欲盖其体与用皆托於不可见故人之窃之也易呜呼昔之人窃其易今之人窃其难难者终不可窃也则禹步舜趋自命曰儒者儒者固如是哉
韩非李斯孙膑龎涓苏秦张仪龎煖剧辛或同师或同学或同游相善而皆示智相激以成其妬媔之私斯谗非而杀之煖败辛而杀之涓诱膑而刑之膑又诱涓而杀之秦激仪而用之仪又短秦而反之此数子者大约倾危之士哉独煖之杀辛各爲其主而辛以轻煖见杀煖差无罪然凶终之祸此爲极矣吾是以叹管鲍之夐絶千古也
伍子胥列传
程篁墩以子胥报讐爲处变之定理而责其入郢之後不能投戈解甲辞吴归隐何燕泉则以太子建固子胥之君也则从出亡建爲郑所杀子胥当於入郢之後伐郑以报讐如此则忠义大着可以塞宰嚭之口却属镂之剑余谓两公之论非也夫子胥乞食江上几死昭关一亡虏耳藉吴之力以报其不共戴天之雠讐既雪矣德独可无报乎投戈解甲辞吴归隐是可以报吴之德乎太子建出亡在郑郑人善之建乃甘心爲晋外间欲以灭郑求封故定公与子产诛杀建其罪当矣即子胥力能伐郑义且不可况不能乎吾故曰二公之论皆非也
商君列传
施伯劝鲁君杀管仲鲁君不从而桓公卒相仲以伯齐齐霸而鲁益衰公孙痤劝魏王杀商鞅魏王不从而孝公卒用鞅以强秦秦强而魏益弱夫公孙痤将死之言耳若施伯固在鲁何其後竟没没耶将鲁废其言而亦不能用其人耶抑智足以知人而力不逮耶
白起列传
白起爲秦大将连兵於外所屠戮以百万计杀气上干於天虽微应侯之谮岂得良死哉然其於秦则可谓有大功者秦负起起不负秦也方起始进有穰侯主之於内故得立功及范雎扼穰侯吭而夺之位则必以起爲穰侯之党日夜虑其轧已者也不待苏代之说而杀机已发矣
孟子荀卿列传
黄子读孟子荀卿列传叹曰太史公之尊孔孟阐儒术至矣汉人以孔子墨翟并称而孟子者当世与说士并称者也太史公出孔子之道始独尊而孟子始得以继孔矣此传始孟子终荀卿中驺忌驺衍淳于髠愼到驺奭之徒错见焉而其传则以孟荀立名孟荀虽并称而首引孟子书对梁王者先之且以夫子罕言利爲比传即继之云受业子思之门人又云孟轲乃述唐虞三代之德是以所如不合又云序诗书述仲尼之意作孟子七篇则孟子之源流较然而此传之爲尊孟子而作无疑矣其下述驺衍之术迂诞不经重爲时王所尊礼以见孟子言王道而所如不合乃有国者之丑也因复以仲尼之困陈蔡伯夷之饿首阳与孟子之在齐梁间爲比其叹息爲何如哉继又曰或曰伊尹负鼎而王云云非以美驺衍也太史公称或曰者皆甚不然之辞观封禅书及他传中可见也盖当时之称驺衍其论云云尔此下即接淳于髠数子之学术见时所尊尚不过此类而以荀卿终之荀虽非孟比然其所着书切於事理与驺衍等相反则已爲当世所绌废死兰陵矣如孔孟者又何望哉末後叙公孙龙等数家以见羣言殽乱而孔孟之书足爲万世法也太史公大旨如此其文捭阖不覊若灭若没读者类求之於笔墨蹊迳之内故虽以谯允南之精识而犹谓其好奇也人固难与知言哉呜呼黄老争鸣之後不眩不乱毅然一之於孔孟岂非豪杰之士哉虽孔子世家仲尼弟子列传中不无蹖驳君子观其大意可也
孟尝君平原君信陵君春申君列传
四公子之徒信陵君尚矣不可及已其次则平原君而孟尝春申吾无取焉信陵之用舍去就魏之存亡系焉侯嬴画窃符之谋毛薛陈归魏之义此三人者皆天下奇士信陵能用之所以爲贤也平原才识远不逮信陵其纳韩上党至使邯郸受围流血千里赵几再亡国矣然而区区之心固存於赵也其从李同也有纾国之忠其释赵奢也有改过之勇至於陷身虎口终匿魏齐不肯出壮哉烈士之风也春申纳女以篡楚孟尝助敌以倾齐一则身死李园一则子孙灭絶皆天道也世多冯煖收责及复孟尝相位事然愚谓孟尝与五国破齐时煖曾不能进一正言如毛薛之於信陵者其孜孜三窟小人之谋耳何遽出鸡鸣狗盗上乎
孟尝之才孟尝之得士皆不下信陵也而其在国也专信陵不及也何以知其专也曰孟尝入秦秦王欲相之既而囚欲杀之孟尝得以计免归此於秦直私憾耳乃能以齐爲韩魏攻楚而因使韩魏攻秦且借兵食於西周是孟尝之意不但能行於齐王而三晋亦且服之矣使信陵之在魏若此何至救赵之义举久抑不行至窃符而後遂哉吾是以益叹信陵不失人臣之大节而孟尝惑於苏代之言不果伐秦爲可恨也
四豪中相士之眼独信陵爲最平原不能知毛遂孟尝不能知冯驩春申不能知朱英虽取效不同其不知人一也信陵得一老监门尊爲上客於他国得一卖浆人一博徒步往见之卒用其力显名诸侯而此三人者皆当世狎侮戏笑之余也不知以何道得之相士若此虽取天下可也
如姬窃符舞阳奉使不见下落舞阳爲秦人所诛无疑太史公盖不屑书耳如姬虽一女子能以报父讐故德信陵君不爱一死可谓有烈丈夫之风矣不知魏王杀之耶抑赦之耶
范雎蔡泽列传
秦之用穰侯也穰侯之举白起也战胜克敌拓地千里自商君以後功未有加焉者也应侯羇旅入秦所欲得者相位耳使其挟富强之说以与穰侯角是自困之道也计穰侯功大骄侈秦王以少主在位所恶闻者莫如太后之专权而穰侯爲宣太后弟太后在则穰侯不可得去故并言太后以去穰侯此范雎之所以巧发奇中也然所言者人主骨肉之间故略见端绪久之而後敢发若蔡泽之於睢则不然睢已谮杀白起所任郑安平王稽复败秦王临朝而叹睢固日夜欲释相位久矣然不得其人而释之则睢不安得其人而释之而不出於睢睢亦不安故睢姑俟焉及泽宣言将代睢位而睢召之故迕其旨厉其色以观泽之能否而泽之所言皆足以中睢之疾反覆连辩而不爲屈则睢固深知其爲辩士而可以动秦王矣於是言之秦王推之相位於已有避贤之美於泽有推毂之恩爲睢计者无出於此此泽之所以巧发奇中也
乐毅列传
或曰乐毅破齐之事伟矣独留莒即墨未拔夏侯太初以爲乐生方恢大纲以纵二城收民明信以待其敝王业可就不幸垂成
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 10:30:13-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>