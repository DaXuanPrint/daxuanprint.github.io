<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="●睡庵集序,●睡庵稿卷之一,●睡庵稿卷之二,●睡庵稿卷之三,●睡庵稿卷之四,●睡庵稿卷之五,●睡庵稿卷之六,●睡庵稿卷之七,●睡庵稿卷之八,●睡庵稿诗卷之九,●睡庵稿卷之十,●睡庵稿诗卷之十一,附录,睡庵稿全文在线阅读,睡庵稿全文在线下载,大玄古籍书库">
<meta name="description" content="明代诗文别集。汤宾尹(字嘉宾)著。嘉宾所著述，刻本颇多，比如：明万历间戴谷刻本《睡庵诗稿》1卷、文稿2卷;明博古堂刻本《睡庵诗稿》1卷、文稿1卷;明万历间刻本《睡庵诗稿》4卷、文稿11卷;明万历间李曙寰等刻本《睡庵文稿》初刻4卷、二刻6卷、三刻4卷;明万历黄时溱刻本《睡庵文稿》二刻补4卷等等。后万历末又刻成较为完备的《睡庵稿》文集25卷、诗集11卷;另有万历刊刻、崇祯刷印本，增加了《视草》16卷。这是较为完备的刻本。其人诗非所长，但善制义，善文。他尝在《丁未书一房同门稿》鼓吹“倒法”，认为“今人文绝不知有">
<title>睡庵稿_汤宾尹_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">睡庵稿</span> <br/>
          作者： <span class="inputVal" id="bkauthor">汤宾尹</span> <br/>
          朝代： <span class="inputVal" id="bkdate">明代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">类书文集,诗文集,完结</span> <br/>
          字数： <span class="inputVal" id="bknum">[book_length]85050</span> <br/>
          说明： <span class="inputVal" id="bkdec">明代诗文别集。汤宾尹(字嘉宾)著。嘉宾所著述，刻本颇多，比如：明万历间戴谷刻本《睡庵诗稿》1卷、文稿2卷;明博古堂刻本《睡庵诗稿》1卷、文稿1卷;明万历间刻本《睡庵诗稿》4卷、文稿11卷;明万历间李曙寰等刻本《睡庵文稿》初刻4卷、二刻6卷、三刻4卷;明万历黄时溱刻本《睡庵文稿》二刻补4卷等等。后万历末又刻成较为完备的《睡庵稿》文集25卷、诗集11卷;另有万历刊刻、崇祯刷印本，增加了《视草》16卷。这是较为完备的刻本。其人诗非所长，但善制义，善文。他尝在《丁未书一房同门稿》鼓吹“倒法”，认为“今人文绝不知有倒法，文之脉在动，动在转，转之妙全在用倒”。在他看来，“昔人所悟升里转、斗里量，地理家所谓横来直受，阳来阴受，皆转法耳，至倒法尤难明”。而他独懂倒法之秘。其实，不过是将八股运用为文之道而已。故其文名虽高，文学色彩并不浓，成就也平平。</span> <br/>
          封面： <span class="inputVal" id="bkimg">Z_19180.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]睡庵稿
[book_author]汤宾尹
[book_date]明代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]类书文集,诗文集,完结
[book_length]85050
[book_dec]明代诗文别集。汤宾尹(字嘉宾)著。嘉宾所著述，刻本颇多，比如：明万历间戴谷刻本《睡庵诗稿》1卷、文稿2卷;明博古堂刻本《睡庵诗稿》1卷、文稿1卷;明万历间刻本《睡庵诗稿》4卷、文稿11卷;明万历间李曙寰等刻本《睡庵文稿》初刻4卷、二刻6卷、三刻4卷;明万历黄时溱刻本《睡庵文稿》二刻补4卷等等。后万历末又刻成较为完备的《睡庵稿》文集25卷、诗集11卷;另有万历刊刻、崇祯刷印本，增加了《视草》16卷。这是较为完备的刻本。其人诗非所长，但善制义，善文。他尝在《丁未书一房同门稿》鼓吹“倒法”，认为“今人文绝不知有倒法，文之脉在动，动在转，转之妙全在用倒”。在他看来，“昔人所悟升里转、斗里量，地理家所谓横来直受，阳来阴受，皆转法耳，至倒法尤难明”。而他独懂倒法之秘。其实，不过是将八股运用为文之道而已。故其文名虽高，文学色彩并不浓，成就也平平。
[book_img]Z_19180.jpg


[book_title]●睡庵集序
不佞結夏一枝巢中杜門無所接搆適門人王生來手睡庵集一編請序予讀之竟曰嗟乎至矣哉夫文生於情乃為真文三代以還王跡熄而詩亡非詩亡也亡於情也非情亡也亡於情之真也是真者音之發而情之原乎歌謠燕享樂府鐃歌古體近律皆感於事徵於情而會於時時之逓降三代不能不為漢魏漢魏不能不為六朝六朝不能不為李唐三變此之謂風從風而靡者人規而人模代程而代守曰文必於左馬班揚詩必於曹劉李杜舍我真精餂人餘唾衣冠優孟神理索然噫假令文必左馬班揚詩必曹劉李杜此數公者已穪烈爭鳴何勞更舉乃嘉賓不然彼其直而不倨複而不煩樂而不嬉哀而不怒若風水之相遭烟波浩渺真文出焉故嘗舍筏而登彼岸亦不棄律而成體裁洋洋乎裒一代言矣今夫薄海內外摻觚者無啻九牛毛然疆笑不懽懽者未必風流暢適之景也疆哭不悲悲者未必宰騷抑欝之懷也餖飣人物補綴山川即累牘連篇何諳情事又曩日諸賢有不羞辱而吐棄之耶宜嘉賓之樹赤幟於中原而趨者之若的也茲刻也天壤間誦習幾滿烏知夫戔戔者不獵取而淺收之曰左馬楊班曹劉李杜今復在此此之為風又曷可長乎嘉賓且柰之何矣雖然嘉賓方著作彤闈經綸黃閣行將百世模楷又奚有於一編也是為序萬曆庚戌夏五五日江夏郭正域題

[book_title]●睡庵稿卷之一
宣城湯賓尹嘉賓著
暫歸敬亭
李季宣席上同江進之謝在杭
江進之大理暫還桃源
出麒麟門
之真州
別李季宣三首
酬江大理
小院
壽劉雲衢年伯
寄天目僧鎧公
書孫仲言遊梁圖
脊今哀諸譚也譚氏孝友其弟沒於彭蠡其兄從越時而母叔轉相痛以繼死者凡四焉別有家傳甚詳史聞而唁之
過劉全言樓館
宿下關
金山
焦山
送孫聞斯
舟行
采石
寒食敬亭同荀二汪八時望汪九
侍家封公三天洞
族思林起家應山而賓尹時告在里寄此奉懷
唐君平邀汎宛溪依韻酬
宗大父初號覺予偕予北遊未除親服每自痛念以懷玉自志焉吾宗有儒久積學實懷玉翁也予厚願望兼悲其思因并贈此
追次
送沈震陽自燕還里之福州任余客燕時有遙憶
寄送劉金華
出門
江中
宿青溪
弔阮母　新為推官將母饒州
於鼎季于不佞同年然鼎季之舉禮闈未放榜而歸我輩南北相望未有貌也己亥之秋余微服皖上而鼎季死巳三年墓草宿矣
宿小孤山下
小孤山
湖口
舟宿
龍山
九日龍山
荻江
宿蕪湖
江畔
江夜
采石
望夫石
自五溪至青陽舊寓
雜詩
池陽道
晚穫
南陵二首
南湖
絕句
舟中
泊船貽潘景升唐君平
湖中
蕪湖酬閔水部
弔徐鍾林
雲松為某壽
憶昨
南中立春日喜汪九榮期至
三弟任尹至
○暫歸敬亭
行子風煙去住頻殷勤斗酒別城闉紛紛黃葉下衝鳥曲曲青山低媚人雲水遠連鄉思澹衣冠微覺野情親故園此際歸來賦松菊翻疑主也賓
○李季宣席上同江進之謝在杭
枕郭曙雲靜攤書斗色高款言忘夕景偶坐集羣髦竹態憐人瘦江聲與客豪風期杯外合名跡市中逃抖擻談鋒劇周旋酒政勞慵心吾欲臥寒月下城壕
○江進之大理暫還桃源
共踏廣陵燈獨鼓滄浪枻望望去帆影長天開遠勢楚水與湘雲生煙分曉麗洲邊芳草行波上流鶯睨前棹入仙源山江倍澄霽主人山門幽濛濛花盈砌平添一月春與君照庭際
【 其年四月閏】 我昔問桃源去人不知歲但羨洞中深每覺乾坤細今我狎漁人扁舟自不繫超超身外身竊笑洞門閉日月枉見欺雞犬亦塵世簡之謝秦人君其母留滯
○出麒麟門
都門廻望白雲間馬首陰陰霧裏穿陵樹滃濛疑帶雨帝城杳藹欲連天懷人去住三江水弔古悲歌六代煙寂寞可知經歲晚凄涼野岸立饑鳶
○之真州
衝寒出郭看山長迢遞風煙接混茫別嶼連天供淺翠空郊落日幔疏黃閒來江畔聽漁唱細向雲間數鴈行一臥滄洲隨處好不將南北問家鄉
○別李季宣三首
擬作淮南隱還歸故國春臨橋杯送客渡水閘留人瓜步潮相引蕪城柳欲新長江對離別千舴望中頻
江城休沐處獨客掩寒扉避事常稱病逢君可當歸竹林春雨細蓮館夜燈微去住翻驚遽栖栖心曲違
水樹依楊子風帆上敬亭淡交堪傾蓋奇味敵中泠思闊連雲白春深奪眼青前林鶯正發求友語丁丁
○酬江大理
千家江郭臥朝暾靜業依微夢酒尊度歲不知梅併發窺人巳覺雀忘喧杖藜劉向雲沉閣賜策何公雨到門
【 用何比干事】 望國望鄉無那病須君夙駕奉明恩
○小院
小院城隅臥最能陰櫩殘雪閉層氷勞勞鬬歲千門爆寂寂欺人一夜燈生態流年空作客懶心羸骨渾如僧南江雲物雙溪迥曉樹菁蔥隔秣陵
○壽劉雲衢年伯
天亦不遠厥有蛾眉炎雪其皚望之凜而冥冥者鴻戾于九昊敦彼高人世也可調道在龍蛇用行舍藏有書在簏有琴在牀蜾臝之子祝而類我師弟友朋家庭則夥伯兮仲兮躍起中原賦詩酒謌我樂衡門沃野蹲鴟江出其腹皇博其流徧爾景福含道遺名令德壽豈不可即也伊可仰止
○寄天目僧鎧公
何年攜策去偃臥不知春萬劫開雙目孤雲伴一身入山初得道乞食少逢人亦有塵中客凄清共爾貧
○書孫仲言遊梁圖
仲言先尊人令濟源去今三十年矣而濟人之祠祭不衰仲言走拜祠下以歸其士民為迎送并繪圖以別
洛陽春騎傍河津父老殷勤載酒頻共禮祠前雙抱淚與君同是大夫身
遠山豐樹共蒼蒼聖水壇西臥太行君到吳關回首望白雲猶自護桐鄉
○脊今哀諸譚也譚氏孝友其弟沒於彭蠡其兄從越時而母叔轉相痛以繼死者凡四焉別有家傳甚詳史聞而唁之
睇彼脊令飛鳴提提自郢湘來還於左蠡蠡水中絕不可以揭或坼之航濤鼓風厲
【 一解】 衣襦不足長年??束??束曹以狂日?行攘於木?片木伯兮仲兮摻袪而吁仲氏羸孱伯也焉如
【 二解】 僕夫有言伯幸游且不有生者誰任死者維伯之言天夭是椓生不忍獨死不忍獨
【 三解】 宛彼擁樹縶肘肢肢數見數沒居然如攜日乃驀矣二子閴矣天乎人乎悼聲載涂
【 四解】 世父世理
【 世理譚叔字】 舟復其處不見二子乃見人語卷鬟釃血沙麋信信沈辜出卜嗟其?命
【 五解】 心之痒矣霣莫致之返盡於室云何贖之嬛嬛嫠母抱伯是從我後不又遑恤我躬
【 六解】 兩世相生今也相死叟叟骨肉莫遠具爾因心則友九原可作唶今之人何渥何泊
【 七解】
○過劉全言樓館
漸覺春風善全憐野服輕凭欄低客航開牖臥官城坐晚餘江照杯零過漏聲隱心吾自足得爾更忘情
○宿下關
何其凄切夜長短聽鷄鳴獨枕欲無著隣船頻有聲風多催漏緊月滿候潮生溘溘桃花水重來度石城
○金山
結宇望晴空雲高翳午鐘櫂波愁動地席石聽眠龍人語喧連岸江行特湧峰何人堪瘞骨千載墓門封
○焦山
長濤吹立海東門突兀幽奇別有村竹樹槎牙眠殿角水田次第出山根摩厓更勒埋雲鶴望氣偏驕曝日黿願以行藏準處士容身何地不君恩
○送孫聞斯
絲絲柳風陌上生姿眷言行邁實銜我思游光何駛別易會難一年之間代往代來回首風塵白日長安豈無他人與子齊驩調故刻理子密我疏秉素遁華服舛誼俱時事如沸何時可目奮言執手有眉長束昔之去矣曠載思飛今我來斯及旬而違天高月明酒酣耳熱深夜嗚嗚寸心焉發我昔遊秦今子豫章我擷河華今子蠡匡山何嵂兀水意澹蕩惟我與子雙情交漾
○舟行
下水入揚州上水登瓜步石角龍子盤亭亭當江柱
長檣安艇子雙帆阿那起作意客中歸江風信人駛
蒲帆廿四幅半日渡江南誰云似使馬蹭蹬拽桃驂
曲枕倚左肘俄而上生柳江頭有行人還堪拗折否
靜夜潮吞月荒洲岸打風從頭生舊夢草草五更中
踏水一行鴈隨船數里蘆鴈過留字影蘆長拂花須
別嶼迷遙霧空江抱冷沙夜深霜咽箭淒斷舊琵琶
愁飲秦淮水強弄秦淮月渡頭如有人不忍歌桃葉
○采石
絕巘橫天柱危巖出石樓不堪李供奉獨眺大江流
○寒食敬亭同荀二汪八時望汪九
層嵐紆麗日高館闢春風風俗鄉園熟登臨我輩同踏青連市女浮白笑村童百鳥當軒狎孤雲入徑逢花鬚交刺蝶土脰亂生蟲積火開榆柳輕煙宿梗楓遊閒心自遠羸病隱能工千古相看處依依思不窮
勝跡猶堪討晴光不用賒峰巒趨一郡城郭俯千家古塔荒郊出孤亭野樹遮攜行憐舊社作供試新茶倚杖山無數傾尊日欲斜風林栖過鳥池草上鳴蛙騎後蘭為佩簷前柳似衙夕來歸興怯吾意惜春華
○侍家封公三天洞
寂歷環層屋玲瓏轉密嵒遙天開玉鏡絕壁度雲帆地肺風嘗宿山頭日欲銜石重烟絮絮樹立草摻摻乳借仙丹和崖驅鬼斧劖徑穿憑燕繞沙沸覺龍饞玄白隨人命高深祗自緘明心窺聖諦佳境隔塵凡鐘近清禪寺花飛點客衫慚余走牛馬紀述不成函
○族思林起家應山而賓尹時告在里寄此奉懷
溳陰習靜聽弦歌帶印臺前鵲正過玉女泉翻春雨細雲公城曳野煙和青山盡與官庭繞芳草其如故郡多小謝自憐工嘯臥懸君明牧奉恩波
○唐君平邀汎宛溪依韻酬
麗日臨春晚晴江媚景紛蟬聲理水曲蝶意點風裙橋齒連為岫城頭倒似雲石潭窺淺澹花絮逗氤氳心膽當前吐須眉照底分歸燈邀市火星斗更成文
○宗大父初號覺予偕予北遊未除親服每自痛念以懷玉自志焉吾宗有儒久積學實懷玉翁也予厚願望兼悲其思因并贈此
八十宗老翁自號玉泉子遠心出榮利平生絕憎憙皚皚栗且溫其中泠泠耳老翁反其真大宗萎喬木孺慕復夫君因之號懷玉以言懷玉人在握饒璠璵何當久櫝韞而乃礫石沽君其善自持連□應在茲
○追次
驅帆渡廣陵往來摧濤聲去年初八月還家假王程初七泊楊州十七歸敬亭馳節置堂上觀者填門屏入門著錦袍袍色鮮且明向前拜大母而乃拜雙親大母驚扶兒撫背呼心肝兒今著此袍兒今著此冠吾兒真氣象得及老身看辛苦教汝父一生作不前幸得生吾兒書債得兒還兒從雙親後再跪前致詞孫兒薄才德何敢望區區因緣并教誨無非大母餘別母三二年不能忘須叟今日幸歸來得供大母娛大母謂兒言兒其厚自愛汝身非汝身後先皆馮賴早晚須善調喜怒尤當耐維時九月中兒忽病勞煩熱甚不省事醫巫為攢顏大母得聞之合掌但鳴天全家仗此兒伏唯天見憐問婢問孫婦中夜起盤旋兒病兩月餘日減大母飡病時兒不知間時婦為言兒起聊理髮行遊鄣越間阿爺與阿孃返里事廬田大母留市邸孫婦獨周環三弟娶新婦羹湯諒所閑有妹十四五日嬉大母前以此緩心意出門薄歲年除夕僅返里不及將辛盤新正隨阿爺急問大母安上堂拜大母大母色俞歡撫背如前語仍言兒自寬孫婦還報言大母健以便聞此稍快意兒等邀天緣願言無辠過供母歲千千會母稱七旬親戚競陳觴詞林馥牙軸樂部喧絲簧四座傾佳賓箱壁懸名章冠冕兒逐爺弟妹羅成行人爽景亦媚閭里爭輝光大母再三嘆作念不及此吾為爾家婦機布舊生理本自爾祖父不辨羅與綺今日何會因壁間驚纍纍貧家驟作貴恐吾不任爾戒之慎莫忘念吾勞苦裏賓筵亦以畢兒當入官去急呼孫婦前為夫治行李兒率孫婦前長跪再三語念兒當別離王事固靡盬兒無百種懷懷母常勞苦男無百種乞乞母常為主初拜辭阿爺再拜辭阿母還家囑嬸姆兼囑次弟婦大母今老矣光陰不堪數好自力扶將勤心養大母言罷強登車零淚落如雨大母見兒啼重來兒車傍盈盈復隱隱叮嚀以傍偟汝父汝二叔送兒于遠方兒其放意去切莫自悲傷兒強拭淚乾大母請歸房兒當從此去不敢復啼傷二月十六日車發纔臨舟十七挂遠帆積水西北流三日抵蕪湖廿三抵石頭大叔蕪湖轉刺刺語不休入門謝大母兒去不曾憂行行三月朔重復到揚州一路楊柳花飛翻攪深愁阿爺謂兒言我心殊作乖小叔送兒去我當從此回言念別阿爺心事重悲哀買舫不得宜因之以裴徊頃之初七晨有僕倉皇來急問僕何語出口似復含爺兒相顧驚知是大母灾一哭各仆地牽衣肝腸摧人言大母厚金石永無垠豈謂慶與弔便在旦夕生兒便同阿爺還呼大母魂生會不可再死會當可尋舟中有朋友三三相慰論大母有遺言汝身非汝身阿爺吞聲言友言理良是以身酬大母兒為孫巳矣顧吾為人子別母數百里生時不及訣死時不及撫吾行負神明終天恨何巳腸斷各分風痛裂慘河水搶地拜阿爺滿踵淚橫瀉兒別大母時大母不忍捨今日阿爺還誰為問孫者往日歸還別別時上壽筵今日別還歸歸當哭黃泉三載能待孫雙旬忽相捐長貧苦萬態乍顯不復全冥冥大母心果其能自甘季叔隨爺還二弟隨兒行骨肉自相將母母憂弟兄其日雛烏啼啞啞碎五更繞樹無可棲血灑邗江濆還往四五月憂喜等天壤空懷報德公今還何所望因之念人事千萬不可量一為愛日言痛絕摧肝腸
○送沈震陽自燕還里之福州任余客燕時有遙憶
匹練吳天一望鄉榴花如綺照行裝隨君去去看明月此際腰肢問沈郎
晴色燕山映酒旗征車一道柳風吹看君飛渡雙溪月騎到螺江熟荔枝
甘棠千載舊知名繼武如君倍有聲為問越王雲外石知君此去得分明
【 公大父舊宦閩中為名御史】
○寄送劉金華
年少金華令風流冠百城使車聽異蹟縣譜舊知名念我難獨語送君多遠情狂奴存故態此去□江清
○出門
關法度雞鳴急股犇如翽拋得腳跟皸博換皮囊蛻不爾刀俎間豈足他人膾潛身忌影多衛身孤不柰出門財出門兩意更狼狽江畔一漁父榜船適來會分明杪忽天尚以饞餘匈牙槳趣開張篷頂且封蓋往日喜風柔今日祝風大風大去颿駛須臾脫境外回頭數百里或者文母害私取一杯水三向江頭酹
○江中
遠江憑嶼闊高樹與雲遮風力降蘆葉秋容頮蓼花避人行浪裏得意賴漁家見說山青處前峰入九華
○宿青溪
拂拂葦蕭鳴空江黑夜行亂投無島嶼呵止恐廵兵側耳犬曾吠驚心螢乍明得依溪畔宿悲喜說無生
○弔阮母
【 中丞公側室進士堅之母也堅之】 新為推官將母饒州
良日不可再秋風皖水悲烏生常念雛母子飛提提去矣榮彩輿歸來泣素帷念此慘以凄反乳空爾為在公有遺刑我儀矢靡他陟岵哀征冬陟屺愁征西悠悠曷有常鴟鴞今是非對爾不能言淚下沾裳衣
○於鼎季于不佞同年然鼎季之舉禮闈未放榜而歸我輩南北相望未有貌也己亥之秋余微服皖上而鼎季死巳三年墓草宿矣
此地空傳於季名秋風蕭瑟皖公城死去最憐猶有婦別來誰說更為兄
落木凄凄江水渾行吟江畔巳聲吞三年地下君安否人世風波不可言
○宿小孤山下
寒江憐獨客荒嶼耐廻環自在雲間月孤高水上山漁舟銜岸泊葦戶背風關別夢如相慰能無損去顏
○小孤山
拳拳如許扼中流落落顛厓絕九州一拄乾坤憑指掌兩丸日月信沈浮腳跟牢定誰相似面目稜嶒可自由永夜潮鳴孤嘯發天風掖我最高頭
○湖口
湖口圍成邑山頭曲置城兩孤當腋出九派入胸平舟楫紛無數風波慎爾行近因流浪急不及見潮生
一片城頭石孤危俯大江檣飛雲帶堞帆止月臨窓蟹甲登田壯蛩簫語壁哤怪來容易瘦秋到水猶降
○舟宿
多難棲江上謀身愧不工天河容永夜野樹易高風漁板時窺白螢燈小放紅一年秋思急催落布帆中
○龍山
近事那堪說他方滿目悲長歌催紡緯新伴得伊尼樓小日偏厭衣單風故欺淒淒無不可莫遣老親知
投館生如再離群趣暫閑沉冤霾落日刻迹瘞深山鳥咽亭臺畔天搖草樹間物情聊可見底事夢東還
大牓通明殿傳言上帝宮高高不可問昧昧乃無同神駿賓姬滿枯魚葬屈公誰能養白雀振策運劉翁
莫測巉巖裏尋源屢欲迷路徼剛履半草長與肩齊斜日歸潭小疏流忤石嘶前林風動處渴虎印新蹄
谷口雲嘗定山頭水不扃日寒殷鬼嘯沙活滌龍腥宿莽挂空壁危椽支古亭天秋松石下野韻覺泠泠
我昨來山上山山未著黃幾朝投寺宿萬樹為人忙葉落驚紛雨寒枝奉早霜榮枯亦有分安得怨離鄉
莽莽山間世凄凄物外吾牀頭行栗鼠樹杪見樵夫客至無冠蓋僧來共鉢盂壯心銷欲盡贏得尚眉鬚
雙觀居其趾群巒盡欲朝雲行頻入閣水語細穿橋白草沾秋靡蒼鷹得地驕罡風吹幘墮恣意掃紛囂
雀舞臨香積龍眠隱法臺碧潭初地湧紺宇八方開竹樹連為葢江湖俯若杯山居人得意畫席醉莓苔
寒風吹木葉萬樹入空樓客裏難為夜山中盛作秋無能忍石闕未免顧刀頭偶起披衣望昴星時一流
幽獨勿復論居連鳥族多當秋行暮色匝樹尚春歌共惜故枝好其如驅迫何人情念桑梓及此堪滂沱
斜日隱且見高風直復橫石銜雲欲立樹帶鳥齊鳴蟲澀欺衣食鴻來睨弟兄所居秋色暮轉使客心驚
隻身能造次萬業祟衣冠悔不入山早空嗟行路難拂流黃石臥映日赤楓攢即此聊棲託秋深鴈□□
一自宵行後倉皇直至今被蛇驚朽草防虎怯深林石髮乾難料苔衣冷不禁寒山清照水俯仰見余心
○九日龍山
一年流蕩半江關偷得殘身襯得閑無那客情悲鴈候強拈故事說龍山雨中木葉紅飛血石上烟雲翠染鬟載酒有人聊恣飲授衣何處祗愁顏
○荻江
霽日澹野姿青天洗宿雲遺我風微微活活生波文櫂頭魚欲起帆頭鳥自群顧見隨船山蒼翠臥氤氳
○宿蕪湖
霜渚泠泠攢遠碧寒鴈吹沙日將夕須臾煙定一江清秋老天高月正明遊兒宿月淒曠野家人望月啼庭下非商非宦復非戎儂今離別為誰也
○江畔
風霜催蘆稔頭頭生白髮江畔不禁秋怪底流離客
○江夜
靜夜江生打岸風一江煙月兩濛濛依蘆鳥定愁初冷出草螢飛試小紅
○采石
雲寒益石出秋瘦尚松肥江畔月明明空闊照蛾眉萬里澄彩色當年宮錦衣併命爭魚龍得意豈爾為狂潮卷天吼夜半叩篷圍波上似人立髣髴捋鬚髭呼酒對飲酌太息三致詞欲殺眾何意千秋某在斯薄態從古然我其定焉之生有嚴陵灘死有李白磯
○望夫石
妾身甘化石石意更堅貞待得夫歸日還應石化人
有情妾化身無情石不語君若有情時認取舊時婦
江中水日流江上石常在石應有泐時妾心終不改
望夫夫不歸夫歸悔何及寄語閨中人相教慎離別
○自五溪至青陽舊寓
我生無長物何事工逼迫凄厲逐秋霜憔悴歌長陌落葉路傍多紛紛閱行客雨宿山色蒼風乾石面白林麓忽雞鳴悟此區中宅隨處皆乾坤于我豈其窄感之謝鄉人冥心甘絕跡枉直亦以多身世少至百不信六載前舊屋相朝夕重來主人非市郭宛如昨
○雜詩
側側官道柳愁絕臥枯煙人行何所為競折童其顛儻亦眉綠故受忌不受憐雙湧女媧墳一夜補青天
晝蠅何謍謍夜蟁何拍拍况此骨出軀抵汝恣剝磔涼風有日來汝輩滅無跡當其未滅時兩掌不及格
寒蛬匿壁間夜半鳴地甕蛺蝶不成眠輪盡今昔夢霜下海水枯僵龍牙角鞚槍榆一尺短斥鶡嚇□鳳天籟不能平日夜秋聲慟
白茅產道旁望冬顏色枯荒荒草根下牛豚據為廬豚肩立凍鳶牛背棲饑烏物態相因依蕭蕭獨慘予引領睇故鄉欲還無寧居
○池陽道
秋覺流離盡形同家室殘畏人辭姓字間道變衣冠木葉沾泥滑山風吹雨寒陰霾今日事天地不成歡
欲別未忍別言歸不得歸一身能幾幾萬界想非非露竹朝啼鳥霜嵐午濕衣弟兄重散處枯眼看鴻飛
○晚穫
晚穫無男婦新畬有歲時田家相聚樂笑殺路傍兒
○南陵二首
復出南陵郭驅馳歲欲闌草枯垂露白日至逐山寒路惜雙溪近人容獨鳥看頻來家信急不得報平安
長短猿聲秋浦歌栖飛春穀更如何人來湖口風霜老路遶山間木葉多每憶雲生嘗近舍最憐鳥去尚張羅眼邊了了看鄉國淚併清溪千尺波
○南湖
南湖湖影闊霜樹遠微茫噪水鳬頭壯牽舟草尾長晚山煙後翠初月日邊黃飄泊知予事翻愁近故鄉
○絕句
浦鳬沙鴈渺荒荒渡水看山說故鄉遠近波光搖草活高低樹影接雲長
○舟中
霜白天高月尚明槳人伊軋喚船行可堪寂歷鴈孤嘯何處相思鷄一聲樹渺湖南烟絮絮潮來江上水盈盈拂衣自我憐能事婚嫁居然累向平
○泊船貽潘景升唐君平
凄泊苦霜風紲舟不能發叫鴈慘枯葭寒潮沸明月懷音渡頭靜窺影村燈滅悲喜難具論巳矣鄉園別人間底事無我身殊恍惚出門聊自橫需地不盈席高波立寒水照君髯如戟何時對青天仰面容□捋
○湖中
一湖橫鬬蛟龍宅夜半波嗥飛百尺水怪張牙立浪頭倒衣起視無人色天地風霜俱促迫欲行不行歸不得荒荒月白照狂水寒兔千年凍欲死
○蕪湖酬閔水部
帆檣千堞抱城河灑血遙添積水波傾葢得君憑肺附亂離餘我尚頭陀天高星斗催長嘯江靜魚龍聽短歌勉彊倔強今日酒贏將一醉抵諸魔
○弔徐鍾林
水咽淮清河烟枯白門柳憶昔與君別屏營立京口流宕各斯須一別行且久思君貌壯健憐余病而瘦病瘦豈足堅壯健法當壽浮雲忽以遷風波重回首南北既不緣生死失其偶朅來踰三年奇事無不有人天黯未平刼火燒宇宙白日跳魍魎小兒欺忠厚死者宿草間存者他人手道旁無乾骨厲氣霾牛斗笑笑人間世吊唁無所取搴衣行更重憶我同門友地上不容賢地下相安否人生能幾何坏土誰先後痛飲讀離騷名士應不朽君其饒自知生前一杯酒
○雲松為某壽
長松何鬱鬱託體高山隅山高望入雲與天相伏扶歷歷雲中松乃比天上榆松枝襲雲氣松根貯雲精旭日照飛蘿蒼翠羃氤氳素髮如可晞永以投吾簪豈無他芳華懿此挺幽貞
○憶昨
憶昨出門時六尺不自有奔絕大江濤著處驚漁笱商風蒲葦鳴落日茳蘺瘦人間慘裂形崎疊矇矇受道逢一秃者宿義逼嬰臼我凍解衲衣我饑給盂糗念我髮童童今日得朋友相從悔不早低頭思前後
白門古烟裊楊柳閑凄迷楊柳可藏烏急翅語南飛朔吹搖霜天憤景集枯枝如何明月夜翻成繞樹啼
飛雨濡縷血彊顱射逆風沈冤千古獨快意聚人同顧影心自寒仰面恃天公觸死乃悟生因窳以為隆緘書謝世醫我甘瘖盲聾
○南中立春日喜汪九榮期至
不信奇寒後重飛葭草灰歲將孤客盡春得故人來淡嚼存生菜酣拈待笑梅從前勿復語對爾且悠哉
○三弟任尹至
風林底處有寧柯鴻鴈他鄉爾暫過寄得書中腸盡斷將來衣上淚偏多高天白日呼聲急寒夜青燈夢景訛母子為誰生作別歲時其柰遠情何
睡庵稿卷之一

[book_title]●睡庵稿卷之二
宣城湯賓尹嘉賓著
庚子春住天界寺二首
孫晉仲入學書寄
句容道中
王當塗季重使君趣遊牛首
棲霞
松亭篇為鮑丈賦
寄蘇儀真
壽伯潤母
燕子磯
南中春詞
京口懷劉叔熙
毘陵會孫聞斯兄弟聞斯出都中見二作書贈行次手之追往撫今不覺泫然依韻卻酬
懷鎧公
壽吳聯衡
虎丘
同陳士爕招寶山雨後喜霽欲渡普陀不果
東湖
台州東湖彭應壽憲副招飲同陳士燮即事
靈峰洞
風宂
靈巖
大龍湫
國清寺
金地嶺
雙溪
天封寺
桐巖
遊靈隱之勝初夜奇於月次日包園奇於溪又次日白衲庵奇於竹石而數日之內主僧勝公奇於齋於茶同遊為陶座主兄弟謝開美王廣微
再至包園
懷陳士燮
浙還道逢王郡公贈別
寄梅季豹
天目西方庵
鎧公分經臺
贈朗初僧
李戶部先生省覲
馮廷尉父母壽詩
前塘翁五十
陳汝礪同邑令遊壺山圖
感懷送牛巡按
尹明府入覲
題朗初像
贈相者
贈僧
東山草堂為施處士賦
立春日馮宋臣招飲看竹軒
澹居原博至
鎮江道同友限韻
道中限韻
和友人春閨
龍潭道中
○庚子春住天界寺二首
但有僧為侶何妨寺作家禪枝烏再集節韻鼓新撾嚼雪廻甜味探春茁蚤芽宿愁全一掃不更語隆窪
結宇松園密環墻竹路高所居重繭繭一味別嘈嘈課弟攜書簏尋朋戀布袍四隣山色好竟日得周遭
○孫晉仲入學書寄
余與晉仲既交其父又交其兄其兄秀慧父母憐愛之甫婚冠而夭其父以哭子相赴一寡母提諸孤此何等時也余每為人言與過之輒涕盈獨以為孫氏之天有晉仲與兩弟晉仲年少入學亦既抱子皆吉祥善事矣余謝里且半歲獨為晉仲作詩志榮慨以勉其進
多君美才望復爾慶鄉關稱意衣冠外含情父子□青雲知路遠白日見天還努力存吾黨春風事事□
○句容道中
都將殘夢割喜見美雲遷暖意微窺樹春容澹寫天遠山烏尾裏細草馬蹄邊一路梅花瀨乘谿弄嬾煙
○王當塗季重使君趣遊牛首
烏衣巷口烏棲客笋鞵木屐侵長陌眼光晴日媚金陵魂夢江聲吞采石采石何人擁傳來看花行部及春梅風流不使縣官勢肝膽能傾中聖杯興來結騎長干道馬腦阡眠鬬芳草曉氣酣鸎管漸調寒烟約柳蛾方掃南京生事樂朋遊蠻榼三春不肯休蹋遍城南鵶鞿綻又賒長耳上牛頭牛頭朱碧倚高閣玉筯仙人行六博斜照花竿倒塔頭浮空畫檻飛泉腳吾友王君絕世姿彈琴臥治有餘期河陽果樹車中貌康樂登臨池上詩與君酣遊日亭午帆驅馬渡看無數道路不覺催人別春風轉作纏綿語山水人生亦有緣如余尫病豈能耽幸以風波辭故國嬴將流落了江南是處江南堪散髮幽奇不獨誇天闕請君置酒蛾眉亭重與青蓮嘯明月
○棲霞
別卻南齊不記辰尚留碣舊榜庵新點頭石出皆成佛抱腳江飛欲噴人露飲脊岡松剝削滑穿葽草鳥逡巡此間習靜生堪寄乘興還尋花藥春
○松亭篇為鮑丈賦
峩峩山間亭離離長松姿上葢凌丹霞下基拏蒼螭櫩楹覆餘秀懸蘿帶菁蔥襲裾時雲氣入耳有清風餐枕逼仙踪質色無磷淄豈不姤寒暑亭亭長如斯逍遙其中人乃與天為期寄言卜居者搴芳空爾為
○寄蘇儀真
長淮南接鳳皇橋遲日春風臥客饒數以猪肝累安邑行看鳬舄下王喬蕪城樹暖初啼鳥楊子江深欲上潮蚤爾逢君歸去易他時或恐筭舟軺
○壽伯潤母
露竹經時秀風萱耐晚看母儀能自聖儒術儘容寒客滿須陶髢兒勤嚥柳丸縣知籌不極消息海雲端
○燕子磯
一塊石巃嵸獨與長江競晝夜怒龍呼潮頭飛血迸海颶射人立鼓氣增雄橫裂壁奮獰鬚天地不得平須臾景澄鮮萬里函濤淨日出?骨控孤根照出高峰勁山學青蓮花波盤明月鏡丹閣紛臨空繡幙施糚靚本以地形絕兼之時節盛兒女鬬春遊牙槳相緯經差差雙燕子帖水時窺榜
○南中春詞
齊齊城外踏青行城外齊齊烟草生才出城門簾乍捲不堪黃鳥一聲聲
南門如洞擁蜂窠力盡雙肩腳子摩定是乘春爭赴伴不然平日底般多
取蚤先燒梅廟香他邊佛會又催償殿頭個個廵羅漢一陣檀煙細繞廊
凹凸空頑赤土堆萬家馳逐賭春杯人情只顧爭高去足下誰憐莝短苔
三翁四媼髮都厖自領偏提飲自雙一歲一回臺畔老青稍如縷挂長江
裀花席草向山陂轎子團團併作圍畫地不教人眠擲兩傍蝴蝶簇沙飛
狂情弱步壓衣重日午人多煖氣烘蹔拂輕綃腮粉落露桃花合靨朱紅
士女祁祁富兩都江南羅綺競鈿車高梁橋畔風吹處危帽紅裙幾隊驢
大家齊出鬬風流看罷秋千看蹴毬女伴瞥逢相拜問前朝曾共打春牛
雨花臺上酒帘高木末亭中絲鼓嘈鬧處能閑濃處澹背人無語折櫻桃
尋常懶髻髮空垂一倍春妝擬入時睡裏喚來梳洗急隔窓忙殺賣餻兒
時樣輕粧別樣新竊紅衫子竊黃裙秦淮昨夜翻新譜疊疊纖歌更遏雲
常日春風長板橋琵琶細語撥檀槽一從騎鳳蕭郎隔著處花飛怨百勞
掠約愁情半額黃歌雲唱雨逐流光近來小部抄名字猶說當年馬四娘
豆蔻初生著蘂遲于今零落罵封姨可憐水上賤裙約付與閒人唱柳枝
忘卻施家東與西閑情久矣絮沾泥何當夜夜夜深處城上饑烏空亂啼
花鬚柳眼撩無賴露索風絃理不成白晝臥來慵似醉一牕語燕沸茶鐺
衫薰石葉宿香疑滿檻鸎花一袖凭一袖掩將雙齒縫費來瓜子日三升
輩輩兒童放鷂嬉跳天拔地欲何為憐儂總被春風誤攪得千絲與萬絲
今日春遊春事嬴卜天明日又晴明君看塔上層層火並射飛霞燒晚城
金陵遊騎白翩翩白盡楊花啼紫鵑抵命貰春春欲暮郎榆搨得不成錢
一夜挑花漲一灣蘇州船進水西關遊山遍後旋遊水只有金陵春不還
魚沫吹腥入酒蠃酹他辛苦鑿淮河回頭三十三年事消與南來一笑歌
○京口懷劉叔熙
風吹鐵甕江煙碧憶君曾是經年隔郭仙墳上石棱層呼江為酒石為席縱腸橫舌倒明波一嘯翻雲磕龍額似我干天天作梗獨遣水工爭射景朅來無地走狂濤紛紛下石填深井昨夜夢君淚如水欲說當年無所以回看白浪高無耐金山焦山驚得在
○毘陵會孫聞斯兄弟聞斯出都中見二作書贈行次手之追往撫今不覺泫然依韻卻酬
憔悴驚看別後顏骷髏嬴得氣俱闌誰憐平陸成三峽我亦當年合萬山抆淚不禁今昔夢斷頭一下死生關與君昆弟重交臂可是尋常杯酒間遞南遞北馬蹄駸略約還山意味深早向鷗鳬眠露草無端鷹隼集霜林借人驅遣除冤責得爾悲歌償夙心從此醉醒休更問離騷反反儘行吟
○懷鎧公
我昔交子時子髮與我齊行路各所適志意無參差子別忽超悟我別轉沈迷悟者入深山祝髮以□篦迷者走長安朅來空于思東目最高層雲寒虎亦嘶多子閉幽關歲月其中棲拾芋親作糜糜絕忍朝饑深雪凍不僵中夜念阿彌生死細事耳一了了百疑矧茲功與名視之如醯雞淄澠一以判焉得不東西
得路者得路住山者住山大道割恩親骨肉俱棄捐而肯此之泊以嗅彼之羶自我鶩南北夙義曠周旋其時有髮人軟美遞相前我適遘含沙一鼓萬喙攢風厲葉辭柯須臾紛臛然群怖無腳跳存問一髠偏出山赴千里不出巳三年六載不相聞相聞急難間重圍萬柵中一棒寘身潛挈我廣柳車飲之清泠泉頭顱安可知衝波走鰜鰜半世刳肝腸宿命得君權乃知削子髮以完我??冉頁?賒渡不賒舟我存子復還天目有與無抉目以瞪天
○壽吳聯衡
字弟私無槖寧親□綵衣百年人易半風義似君稀雲鳥夕陽靜湖山春草肥因之歌進酒一倍想庭闈
○虎丘
春山好向便帆逢滿目春陰細雨供石意悟時僧不語劔光降後虎無蹤臨池壁峭半天坼出水雲多千樹封惆悵闔廬墳上月年年絲管醉吳儂
○同陳士爕招寶山雨後喜霽欲渡普陀不果
何言海上□咫尺到孤城馬跡沙堪印龍涎霧自橫南來看佛影空外吼人聲遙想千年後重遊又得耕
陵海何年事陰晴變幻間須臾收宿瘴數點見諸山利施開天勝慈悲動客顏明明三島外別有一雲灣
事水強為活離船少得家潮還收石■〈虫去〉雨息檢鹽花老屋防高颶危墻寫曲蝸窮僧亦可伴不爾弄魚叉
朝來風稍緊無數抱山眠暫解雲頭雨忽開霞腳天一齊鼉鼓放三水鮝魚船此景俱堪抹此情殊與傳
有血填精衞無魂唱鷓鴣潮音盪胸次海氣濕髭鬚日出帆俱健船開山亦孤那能不飛動呼酒照菖蒲
不惜倚抔土閒看朝暮雲何當瀉杯水澆盡古今墳白晝骷髏語陰空野火焚往來鞭石足一為弔秦君
○東湖
湖中蔓綠出長葑湖上肥陰臥小松十錦六橋俱不用清光如爾越撩儂
駕得鞋兒窄樣船深深菰葉沒雙肩就中盪槳無人見忽有聲來疑種田
酒酣人倦夢闌珊夜半推船過堰難逼嚮月波成小歇波光攪亂月光殘
【 舊月波寺今為余園】
相國園亭漸蘚苔何言佛土久沉埋宰官自是當年佛拍手相逢笑幾廻
生來海上慣風潮信水添風著意搖最有穿蓮能快事顛顛恣殺越娘腰
但囑官人坐得牢偏于怒浪弄輕舠催稍唱艣齊聲作不使西湖屋上篙
花頭三尺水中趨墮水拖泥也不虞誚說遊船如屋裏何如屋裏坐看湖
漁舟潑剌捕魚兒衝斷紅菱白藕絲懶慢鴛鴦雙翅亂一行雲陣列鸕鷀
荒田一片種芝蔴濕洞霾雲腐麥芽若使化為蝴蝶去也應日日夢丹霞
【 霞嶼在洞中相傳最勝】
雲山一一宜亭榭草樹芊芊待畫樓借得孫公來此住賭將西子嫁明州
○台州東湖彭應壽憲副招飲同陳士燮即事
避暑辭諠選地工噓天碧樹漾窻風山連埤堄登堤畔雨約荷花過酒中閣道數飛雙袖濕人烟初洗一裙紅蓮歌只唱西湖美不料西湖東復東
【 寧波有東湖前遊得十絕】
就中分向小蓬萊若箇池亭面面開桃李陰深傳舊鉢芙蕖花半捲新杯詩敲一字腸俱改茗鬬三班舌幾回少小慕君天上似逢君應得自天台
【 應壽尊人諭宣州家大人出其門應壽省覲至宣予尚幼】
○靈峰洞
石門門不扃石梁梁難跨重關界危磴度嶺神奇乍轉徑境轉佳探山如噉蔗絕壁兩圍城輸攻不得下坳坎石屋深結構成精舍砌墄累層臺巖巖覆天瓦拔地擘千尋八字高門架布席展青天天青歸一罅入座時雲霞白日精光射晴簷織雨絲伺衣注微瀉聽響輒飛來每為人所嚇嵌空屋漏痕懸溜滴晝夜我來坐其中清涼失炎夏對舞掀雙鸞綽約不能罷折簡招五老五一堪同社醉呼劉允升千年與君借
【 雙鸞五老俱峯名】
○風宂
【 是日盛暑】
爾自居宂不知炎熱??侯以冷灰其氣不絕今爾觸熱反逢其烈不如守中還歸于宅惟爾之宅既清且潔爾宅是常炎炎者滅
○靈巖
摩壁尋溪計巳闌搏空折徑倍奇巒乾坤不惜縱□出耳目于斯應接難削處成峰凌地角飛來似雨亂雲冠裏糧僧寺忙炊午及到巗頭又廢餐
○大龍湫
迸空者何物不關風雨雪亦似長搖虹亦似碎流月海氣白龍飲玉洞青天閱鼓吹時大噪狂舞恣歡悅有時聞嘯聲橫射將人批捧匜仰接之脫帽相持扼觸怒忽超飛舐涎不可掇虛無遠近間變態真奇譎銀河落九天差別不差別昨讀會稽詩勝遊誇五泄而疑鴈宕水乃以一級絕談宕固師意談泄亦我竊請到雙觀時與師品優劣
○國清寺
接著遊人只皺眉人高人下苦支持殘僧剩寺憐如此請看門前松樹枝
【 舊九里松獨萬松徑三字在】
竈前竈後儘相安賊賊驅人穴裡鑽誤認閭丘新太守至今饒舌罵豐干
齊齊拍手兩頭陀跳入寒巖穩舊窩爨下只留三塊石後人來者自燒鍋
犬吠驢鳴枉不休異人逼剝避人遊自從走入寒山道只與寒山話石頭
幾道飛泉浣竹房幾竿新竹漾禪床更添夜半山坳月清景清音夢定光
○金地嶺
【 嶺有定光招手石】
曲磴幾回盤峰高倍儼然逼天猶避日墮地祗聞泉篆壁翳重蘚圍城泄縷煙我來應有約招手白雲邊
○雙溪
遙指靈墟臥赤霞寒風闕下路三叉遍山羅漢俱成果遶寺菩提尚作花草際龜螭埋佛壠桃源雞犬熟農家尋幽擬向無尋處溪響蟬嘶也覺譁
○天封寺
寬障通良畝因之想勝門而何花失路只有竹如髠租地供檀越開砂稅世尊逃冤能卜此此景復煩冤
○桐巖
我來欲向天台路行過三日不知處山山總是客中緣一任驛夫肩我去人耶馬耶費攀躋再轉再折無盡期絕壁高高倚空起其中奔者爭浮蟻蟻行盤中如旋磨仰視天公簸箕大前山卻向後山移人腳突從人頂墮巖巒到此各各奇削障裁屏俱疑神所為就中石立溪走木健花肥猿猱欲跌蜂蝶忘歸劉阮之境無乃是使我徘徊終日不能巳若曰天台石梁其尚未焉得醲華如此撲人意
○遊靈隱之勝初夜奇於月次日包園奇於溪又次日白衲庵奇於竹石而數日之內主僧勝公奇於齋於茶同遊為陶座主兄弟謝開美王廣微
飛來峰上月相望在庭前得得殊非意明明解共憐因風頻破樹照壁淺穿泉幾夜樓頭問而今可遽眠
就涼緣竹路衝雨轉梅時石沒溪邊坐天催午後詩濕鴉疑幘子吠蛤學尨兒劇想流杯處臨橋水更奇
澗頭穿筍逕冷冷脫胎初雲外摩峰影稜稜刺骨餘風流真不減孤絕轉憐渠便欲其中隱稱為竹石居
盂鉢供多種牙旗鬬幾班珍菹山海外香色有無間自我除兼味因君想八關茶經將食譜許日得閒刪
樹眾隨緣息山平信步得登凉幾失夏逢客總如僧鳥去何妨定雲來屢欲層一年真受用獨此抵除乘
○再至包園
煉石而補天至今天一色所以女媧氏萬古稱奇特補天天尚杏補地地形裂裁石作溪梁誰能絕縫割天然一片成鬼工人巧奪刓月嫁新娥撐霆矯明蜺依約銀灣流纍纍搘機石貯水或以腹浮水或以髺或齧水而牙或觸水而額石中水益奇水底石皆活繞亭復穿林奏聲絲竹越明明倒林影生翠連雲靄我昨遊未飽竟夕想為渴回味得重來臨流意已豁僕挈敝茶鐺僧洗殘齋鉢石在選舊席泉來吸新沫洗面復漱齒濕髭三四持忽復裸衣裳赤腳沙頭踏穩鴨睡猶■〈輕上足下〉閒魚噞且鱍得趣與之狎爾我同解脫偶也曳零蟬秋風生輕葛
○懷陳士燮
同心連臂恣行遊半壁東南兩屐收袒幘野袍隨步適山光海氣繞身流烟村絕處嘗逢寺僕馬疲時又得舟每向人間誇勝事別來悔不更淹留
○浙還道逢王郡公贈別
楚國泣卞氏漢宮遣明妃誰能揆厥理千載長歔欷小兒彊解事廉吏安可為將為在者仇將為去者思瀉水空腹中冷暖良自知
宣州近來事咄咄怪非一陸地簸狂濤■〈豸契〉貐向人立嘯族費眠眉剗士消牙筆羸臣冤不開良官徙何疾官徙陞似謫萬故不能詰臣也羸堪憐骨肉幾相失唶哉知底人不顧天與日
自我在人手拔命越中行朝哭錢王墳暮笑西施城龍湫與石梁作意供餐羹墮地無此奇小可抵除乘遊夢引大羅興盡少主人夜聞山之神似言有所迎秋中雲物美歸去兮淵明一艇坐花兒秫翠正當晨命酒不停漱發興有餘清半部越絕書適慳永嘉吟將心託秋風隨君唱與賡
○寄梅季豹
以所觀宣事能作惡者世貴也能羣為雄者秀才也我起家賤貧性不解惡又離其雄是以進退狼狽季豹酒狂意氣能侮貴官其在秀才中又廢之久者也聞今年尚應遺才試猶欲於此隊中作響豈睹其雄聲復鼓舞乎抑無所發憤之云耶我是以笑而問之
于今時路祟文章曳尾泥塗分所當儘有天供佳事業肯為人作嫁衣裳奇窮不廢娛姬妾大醉偏工罵李王座上若無梅季豹也容他輩得猖狂花鳥平湖佐酒卮我來君去狎棲遲東南半壁分行腳台宕雙遊換正夷幸不衣冠防鬼妬嫌多姓字誤人知相將欲問清狂病劑水砭山可得醫
○天目西方庵
依稀路盡不人間又得茅菴在目前絕壁形骸支老樹遠空音語度流泉層城直踞三生石委巷時耆尺五天指點西方隨處是那將公案費年年
○鎧公分經臺
訪舊還山又一年花開葉墮息諸緣將無夢我驚難定勿復談時臥益堅月上松臺依白石雲移竹筧護丹泉充盤食味充門景紫芋高于十丈蓮
○贈朗初僧
秋風吹月照秦淮剩板殘魚試冷齋五井燈明懸半榻三山葉瘦擁雙鞵我來子往東西織倒捉橫拈合併埋遙想雲門舊時路一盂一鉢許誰偕
○李戶部先生省覲
【 時戶部搉揚州】
菼潤楓乾祖道晴蒲帆十幅渡江行忍言明月關津稅不負秋風魚蟹羹煖似小春花信息天連極浦鴈途程夾畦晚穫村村事猶及司農紀太平親捧天書五色函仙郎牘最主恩覃傳經家世藏秦壁問易山房理邵庵久客吳音兼白苧新尊楚實有黃柑縣知此際庭闈樂宦蹟鄉心劇好談
○馮廷尉父母壽詩
堂前遞勸酒杯深堂上雙調玳瑁琴望裏雲司懸□鑑傳來天語耀華簪于公門大堪容馬季子門高不用金應有神人齎廣策懷中探出雨中臨
○前塘翁五十
家常起蚤願年豐五十行來一笑中手口併將心事快衣冠嬴得古人同閒開水竹緣扉白細滴松花漉酒紅但使耕桑遺葉在不妨老去作田翁
○陳汝礪同邑令遊壺山圖
見說壺公隱舊山壺中宮闕異人間何年仙令曾分騎此日行遊定啟關應有龍文欺斗落直從蟹眼探潮還盤陀石上憑君坐天尺明明一掌攀
○感懷送牛巡按
西來走長河東去流大江來者潤國中恩波濡萬方去之聲諠闐呼嗥擁旌檣馳道出三山天子狩舊邦小民當冬暄大吏凜秋霜?使發東南地姥驚徬徨微公土無皮卷之供尊璫田中誰為蟊道中誰為狼水犀一以然妖宮不得藏遠者不可殫近者聞吾鄉■〈豸契〉貐晝迎人牙摩吻更張彌天恣網羅原野無留良十二萬石君彎弓射扶桑廉慈亦以傳三寸刳人腸酒部固有神草聖呼為郎九門儻不扃風謠母乃長德怨非所任此知則本良下之萬元元上之有蒼蒼
【 舊張太守俗呼酒鬼又呼顛郎】 乾鵲營枯巢半生費勞役終日萬廻翔一枝不遑厝豈伊鳩則饕無端掠其宅鵲鷇不敢前哀嗥徒拍拍維鵲亦有族叫噪不終夕何意鷹眼來謂鵲腦可食驅鳩以鬬鵲連巢舉毀格盛邀爽鳩雄匝天恣酣齕巢亦不敢問鵲亦不敢惜煢煢餘尺雛竄響深林匿菰葦澱朝朝風濤悲昔昔仰面叫騶虞騶虞反為螫獨鳥弇州鳴眾喙焉可息息者不停攫伺之黨為益矧茲高鳥騰孤鵲安所席蘇武在□廷寄命於大澤羝生武亦生羝寧有乳日天子射上林鴈足曾繫帛而我在國中况君有丹筆我胡不羝羣而日虎為迫目送鴈南飛白日為儂黑
○尹明府入覲
【 二首】
殊望超超眾所欽傳來縣譜自山陰霞明疊嶂閒開閣練淨雙溪美奏琴一馬二童官况淡傾城夾路送情深　君王若肯偏恩澤闕下仙鳬倘再臨
去馬駸駸薄望諸恩深感慨擁歌呼著奩斷獄惟摩耳抵几齊兒可奮鬚霧裏有天知吏聖山中無地覺臣孤君看貫日緣何事軋軋堪憐頭白烏
○題朗初像
海上逢汝海上江東逢汝江東且道是汝不是天青月白皆同
○贈相者
貴賤與壽夭莫之為而為饒君術如神止于能前知君所能知者人所不能移以君好眼力笑人塗面皮習俗貪咫尺達者觀無涯作善與作孽誰巧復誰癡
○贈僧
玅玅機無著如如理不窮長安隨處是一笑信西東黃檗山頭木開元寺裏鐘憑誰說來去此意與君同
○東山草堂為施處士賦
卜築何年倚翠峰東山吟詠巳重重門前客到無題鳳洞口兒還總化龍瑤草幾莖依白玉茯苓千歲得深松可知冠蓋工新舊猶有文池不改容
【 東山首唱為前乙未許石城先生作者皆步其韻】
○立春日馮宋臣招飲看竹軒
纔出城南寺剛逢春到時受風饒面峭??見土覺芽滋雅席添椒貢長軒抱竹埤坐中清味得簾外鳥先知
赴時高坐餅鬬紙白纖纖僧供真無抵朋樽復此拈野翁隨意達歌妓有情恬拾得春如許歸來月似鎌
○澹居原博至
暫解山中制言攜宛上生離情開柳眼清話到鶯聲髮短何如祝腸枯幾得傾同來赴僧社趁我白門行
○鎮江道同友限韻
撮合春風一騎寒惜春不惜忤風看閒和舌本鶯為友笑折腰肢柳自官花睡直愁經雨損驢鳴猶快及途乾遙憐城外遊思女今日安黃儻未安
緣□風惡更緣江掠殺肩輿八面窓道上儘判驅策戰舟中只合卷帆降鵶因柳亂營偏密蝶為花飜舞不雙旛動可知心自動幾人特地建金幢
○道中限韻
一夜東風洗繡奩柳眉花面照垂簷山嬌處女迷煙冶草泥王孫過雨纖夢去江心雲臥塔追來社末燕衝簾緒長緒短情無極裂破湖州萬丈縑
○和友人春閨
開牖乍持奩飛花忽墮簷歲時重復爾衣貌可勝纖他處應馳陌阿誰私睨簾慵心魂夢裏合眼疊吳縑
○龍潭道中
只道放船好風顛不可渡滿路探花枝何如跨驢去
睡庵稿卷之二

[book_title]●睡庵稿卷之三
宣城湯賓尹嘉賓著
醉石齋
春遊
枝隱庵贈吳文中
偶出
鎧公至輒別
羅錢兩兵馬招遊牛首同潘登之曾志豐家弟仲任
獻花巗
陳志玄遊武當
贈錢叔達
南中逢曾先生飲於高座寺
陳學使還里行赴冏卿
題畵
天界寺同君平季豹伯潤看月
紅梅
南城柳
齋中薔薇
春盡日唐君平梅季豹宿天界寺同賦
春日懷　　　　　南歸寄詩一首自余來斯閉門天界戶外絕不見聞懶病相仍筆研俱瘞今春又盡矣雨久無聊偶取舊題詩讀之凄然相念偶書寄此
贈雲松沚公
蕭太公詩
壽王小岡
齋中對竹偶讀韓集和侯協律詠笋因韻排律
積雨一春偶五月初一初二兩日日晴李敬松招游船同唐聖籲君平家時望仲任之作
呂進士祖母
某索贈
送王廣微再入會稽
和朱侍御遙壽蕭行吾五十
唐君平生子
別金陵
醉茶絕句
江上偶詠
自宣州發同汪八汪九過荀二
揚州舟中
儀真舟夜
浦頭鬧
遙題古勝園諸蹟
方太僕還青亭冊以松竹遠還青為韻
杜道執赴海鹽道執初令大冶三年今補任
李方麓太僕使黔便歸
除夕雪次蘇韻
盛翰檢使　秦籓便道展省
張翰檢齎　御書中州
陳贊善冊封　魯藩
畢封公偕壽
夏給練使琉球
大中丞溫公　恩綸
施濟宇親家五十
至日過孫丈見懷僧四偈余素不習佛因喜四作歸輒和之如數然非於佛法起見也
壽李崞縣時以入覲來
松圖為黃芳楠先生壽
送孫二令藍山
題畵
○醉石齋
我愛蘇長公前後怪石供以餅易諸兒物薄而用重我愛米元章終日惟石弄端笏下拜之兄丈成呼誦昔云石似玉其解出禹貢玉亦常物耳不得以怪鬨呼丈亦巳奇當身誰伯仲懷袖中許物納納語盎甕何來水土精輻輳貯盆??贛質如萬菓園文如千色緵鳥獸羽毛翔人鬼須眉動頮洗益精神活水再四摝礐硌各獻異飛揚不可控遍索天地間品物無遺種獎識恣沈酣茶鐺與酒筒拂拂十指間氤氳流石湩木末盛絲簧雨花驕纓鞚得爾為主人門庭織遊踵醉罷倚之眠枕漱諧清夢
○春遊
春日冶遊場春風故故狂蹴翻紅叱撥拗斷紫垂楊鳥以衝人亂花因撲地忙輕衫顛倒極競拾一年芳
筭得春將盡重寒又覺非崢嶸花氣味需次酒光輝馬勒支腰襻貂逢約耳衣何緣風路裏更與蝶俱飛
○枝隱庵贈吳文中
【 吳善畵閩人】
挂笠者誰子乾坤載一瓢臣心甘傲許皇世頌如堯屋木攙天古窻烟索雨饒怒飛無所羨安隱託鷦鷯
毌言一枝小芥子納須彌塵劫消眉角山川到腹笥酣來聊點綴造物辦恢奇祗作閩人語前身儻伯時
○偶出
畏事復畏寒關門臥風雨不虞楊柳枝巳作長腰舞
○鎧公至輒別
去年我訪君與君抉天目今年君訪我與我住天界人生到處可逢天底事冤親仍有債二十四番風變態桃李無言楊柳拜投君聊爾撚春花不道看花君不耐憐余獨往少茅廬笑爾空行缺布袋今朝燕子差差飛昨夜蝦蟇喀喀吠行行語語總無情脩脩寺竹空相對
○羅錢兩兵馬招遊牛首同潘登之曾志豐家弟仲任
壺榼凡頻卜晴明此恊謀各攜平素好共副及時遊泥潤驢俱健烟和鳥盡謳亞堤花賽綺被隴麥傾油柳帶黃金飾茭裀碧玉浮森林環出郭列肆抵傳郵氣勢司城要供張地主優贈堪資轎馬費不裹糧餱以此便行樂因之集勝流半春逋未了幾度願方酬宿忌風兼雨新懷喜尚憂乍貪紅掠面切怕黑當頭趁得山迎接忙將寺奔投登臨吾欲濟屏翳爾權收梯上騰騰步窓開浩浩眸石楠飛紫燕銀杏化青牛竹節塗牛翠松脂染漆髹攙空僧縛屋擢壁鴿粘篝霧蛻文殊洞丹懸大士樓嵌宮藏佛窟滴溜貯靈湫巘勢圍三帀江光瀉一縷塔圭何自倒門孔是誰鎪側臥窺天咫橫枝記祖由蔥菁驕欲襲陳跡怪而幽往曰失朝拱殊形帝所尤及其除悖逆神夢國之庥向背應偶爾忠邪有定不胡乎不林放底亦戀宣州炙轂狂談笑提冠恣溺溲老兵巡酒碗小唱撥箜篌扐袖時安爪時絃更舉喉舞繁催拍亂歌颺蹙纖愁細袜凌雲檻長裾掩月鉤踏青擠盛會呼白儘嘉猷毀譽燒空火輸嬴落子楸酣中萬得趣身外一何求但覺山心足隨■〈扌弃〉雨意稠灑衣偏落落洗屐大悠悠駛護將兒雀殘聽逐婦鳩一篩隨帽決連抹并詩勾獵葉諠層戶舂蹊汎淺溝先聲楊茗銚餘興壓糟篘過景捫腸會慵陰捉鼻齁鴉歸憐屋宇鹿息警罝罘通脫唯高枕橫撞亦莽丘明朝重約伴度嶺更淹留
○獻花巗
憑空踏石瞰牛頭賓主東南盛旅酬花恣鳥銜飛趁觜塔迎人靜立當眸簷前竹笑添新子壑底松呼怒老虬何事重雲空翳目罅中隱隱大江流
○陳志玄遊武當
劈地跳天峰廿七半空彩錯疑鏤出甜鹽漉草著池芳熨斗裁雲春瑟瑟西行東返朝還夕孝武秦皇曾不識秘靈直為聖明開借觀亦豈凡夫得看君清齋五十日抱雞牽犬遊仙室箇裡梅花不是梅折取還儂榔上裁
○贈錢叔達
耗盡當年俠塵中自得禪情深斷兒女語至謝風煙屢結放生社長辤諛墓錢識君曾未久意氣巳無前
○南中逢曾先生飲於高座寺
依依楊柳思朝昏掠約東風又白門兩眼洗空三世業寸腸刳盡半生恩頻當杯底鶯呼友笑出林間竹抱孫久別乍逢逢更別可堪桃李獨無言
○陳學使還里行赴冏卿
風聲南國道關西花奏春城桃李齊氣備四時推季野文興八代重昌黎幾年發盡人才礦去日爭攀車馬泥誰似瓦全誰玉缺可堪楚璞待君題由來神馬種從西相馬經于相士齊人驥一群空伯樂日車特地御重黎朝天幾處酬金勒渡水憐余惜錦泥總願　帝閑閒八駿萬年王會及雕題
○題畵
渴蜺山連郭啼煙樹隱樓近來菴景似輸爾獨漁舟
○天界寺同君平季豹伯潤看月
【 用季豹韻】
積雨經重洗回光得倍新假然明夜夜不必愛人人天闊方懸鏡雲罷也避輪清華真可襲轉玩轉精神
勝地兼良月生來值幾宵漏高魚暫定衣濕兔全驕湊泊皆奇士幽清絕叫囂玉蘭花下醉疑是美人招
○紅梅
亭亭獨立鬬清寒遍體楊妃汗粟丹風格若教遲兩月往年疑在曲江看
○南城柳
綠樹垂垂欲飲溪愁風愁雨綠眉低朝來道上嬌新滑又得如鞭試馬嘶
○齋中薔薇
梁王竹堂靜花宮瘦榆影長格殢芳心冷風吹不醒宿雨挫含胎紅粉■〈馬宛〉泥牆誰家拾玉淚收作面脂光
○春盡日唐君平梅季豹宿天界寺同賦
雨欲翻盆風欲簸五日僧房四日臥臥中謀霽勝謀生才得生回春竟過南中之春在南郭天界前後報恩左晴來一日萬人趨騰騰男婦烏蟻磨每逢寺裏便燒香但得草間齊擺坐阿誰眼色向人拋底事鞵根當景墮泥他鶯弱管喉調恣殺蝶顛裙簡拖我亦從來工解樂著身天界閒情大出門寸寸抵酣呼勝遊况復才人和才人者誰梅季豹壺自親提鍤自荷往來虹電鬬晴光醉後珍珠迸咳唾禪魚酒拍儘堪逃獨笑無錢堪酒佐有日素齋仰普德有時薄餅尋高座雜童雜老信終朝似禿似儒分半袔二十四番春信急共將花事粗忙課花事遊情煞未完老運春光行坎坷從前廿日雨頻傾昨夜看天風又作幽將屋底夕還晨蝶翅塌零鶯嘴愞合脂芍藥駁容顏凝露薔薇爛包裹勾抹都兒多少緣花魂人興皆摧挫萬緒千絲撥繭蛾突到髯公愁暫破髯公髯公天下奇梅君與爾俱仙蛻季孟之間二爽競肯於其中弱一介惱公作天澀陰霾怪底英雄困蓬堁好景人間能幾多風雲反覆其誰柰王莽九錫周公懼侏儒飽飯東方餓春天告去夏天來迎新送故聊相賀
○春日懷　　　　　南歸寄詩一首自余來斯閉門天界戶外絕不見聞懶病相仍筆研俱瘞今春又盡矣雨久無聊偶取舊題詩讀之凄然相念偶書寄此
秋興君重爾春愁我大都雨多花黯淡天闊水糢糊冷眼低楊柳慵心語鷓鴣憑誰嗟命薄怪底久詩逋
○贈雲松沚公
一春天界寺日日沚師逢風雨廵三月笙簧奏萬松主賓憑鳥舌空色想花容就得王維句玄言問老龍
○蕭太公詩
蕭太公者侍御鶴侶蕭公祖之尊人也侍御公南巡既久士民親之萬曆二十九年歲在辛角季春之月太公稱八十几侍御公所轄士庶與侍御宦遊交者有口有心無不爭相祝也賓尹既為之民又適在南快逢其盛因為歌七言近體四章雜之行酒之末以當鼓缶云
逶蛇蠶國課耕桑銀艾橫侵書帶長偶為看山鞭尺杖最歡庭對壓南牀嬰兒老去猶存色瞳子年來覺漸方一自熊羆歸廌史不將清夢到周王
華蕚通城鏵影偏明明御氣接雙泉攜來鹿市山頭伴分得峨眉雪色妍罨畵閣時鶯健語浣花香處柳酣眠何須耄耋期頤數直向莊生論大年
迢遰巴山入望頻浮來鍾阜瑞煙新登臺歌鳳迎青鳥驀地行驄躍紫麟處處齊歌眾父父人人願上各身身欲知燕喜庭闈事請看壺漿快吏民
蘭薰鳥沸照松廳走肉飛絲樂競呈見說都門齊獻頌偶因部下得通名人間鸑鷟威霜羽天外鷗鳬狎露盟我亦庫書中脉望憑君持卻引星精
○壽王小岡
久接王夫子深中雅澹然澆園依地靜掀戶枕城偏謝去囂紛景拈來止觀禪琴書堪狎主冠帶儘高懸軟屐長于外輕衫小市邊酒籌廵草樹茗信探風泉乍得鬮春社欣看敞壽筵鬚交老友捋膝遍小兒牽趁席低紅藥當櫩哢紫鵑嫰晴嬌擘月濃雨巧涵烟就水江鰣美沿籬竹笋鮮閒心沾柳絮賀客榻榆錢舊入循良傳新參高士編青笻如許伴趨走更年年
○齋中對竹偶讀韓集和侯協律詠笋因韻排律
埋跡知聞寡抽身氣象軒動應乘正運處亦厭塵煩等富驕君后孤清長子孫酣煙侵藥圃□□亞荷盆崛曲盤基固槎牙破雨昏年來經冷澀底樣剉春溫迸土神偏王拏雲勢欲騫龍飛驚角出虎變覺皮存小玉鵞笙疊新篁鳳管翻
【 韓出垠字今以翻】 菖蒲空益智桃李但無言稠節慙甘實濃華謝老根堅彊攙壁石瀟洒脫籬籓擁戟千官隊摐金萬馬奔須臾連碧漢一夜別泥園鼓暢須雷令栽培藉日恩勾牽虵出草忤絕貍窺垣廻步凌羅襪當堦擬蕙蓀剗除無萬遍蹋藉幾千番道路口誰惜生成意可論短長終自致陰蔭尚堪繁非久看鳴籟寧能止助飧縱橫聊得地去就曳何門隱霧疑頭戢張風漸笑掀總留貞士幹一任小兒髠敲劼搖庭樹凄涼掠旅魂重賡侯協律春粉撲朝暾
○積雨一春偶五月初一初二兩日日晴李敬松招游船同唐聖籲君平家時望仲任之作
尋春一上雨花臺春雨春風妬客鞵旦旦决盆工潑撒家家提榼費安排卜當上巳薺燈澀盼得清明麥粥乖擁被臥如鑽短竇倚窓立似戲長篺愁聽聒聒生鳴瓦忤殺盈盈別墁街盡日涴泥挼細牒阿誰照水脫橫釵臨流不渡頻嘶馬沉突無烟遍產蛙减額褪腮花剝洗塌巢崩屋鳥顛厓緣堤眼瘦朦朧柳寫壁涎濃出縮蝸惱亂宿奩髽小髻摧殘短匣繡空靫禾頭落落連田嫁蠶子蠕蠕併箔埋滿市米薪騰作玉一城老少鬱成痎東隣結隊時難料西第邀歡事不諧巳分心灰同爛草怪來骨凸抵枯柴只疑天璺傾河漢何幸神工借女媧但遣羲和初執政覺人眉宇一齊佳各攜男婦驕鬆霽並試衣衫撲老霾醉客三千能意氣壚姬十五雜優俳筵爭亭午遊船盛腔鬬崑山拍板皆桃葉桃根翻晉譜龍頭龍尾弄秦淮忙調燕子窺風牖戲逐魚兒上水階隔幙鴛鴦齊入鏡平簷朱雀盡懸齋贏將百樣當場戲補貼三春未了懷巡酒故應撾急鼓鎪詩那用揭行牌聊陳漁父歌新沐底勸雲師莫再差五日湘纍明日事招魂萬古屬吾儕
○呂進士祖母
容易孫枝玉樹芳他時茶蓼底般嘗百年開壙先形髮累夜祈天不解裳夢斷機絲凄織月塵埋奩鏡冷函霜臣無祖母無今日草罷陳情淚轉長
九十單栖七十年贏將孤寡待曾玄只言嬰臼從來少不信熊魚可得兼穿宂道傍歌薤露奏書闕下繞蕭煙閨中盛美男兒烈青史昭垂定幾篇
○某索贈
五夜機絲織幾橫一燈雙伴讀書聲年年萬里秦淮月照徹孤幃底樣清
總煩太史筆縱橫巴婦千秋更有聲司馬祗今收貨殖祖龍不用築懷清
○送王廣微再入會稽
隔年重畫舊時遊越角吳根取次搜禹鼎摩來俱怪獸陶家卜得又眠牛博開障子千巗美細座花兒一艇幽我亦隨君魂夢織錢唐朝暮看潮頭
○和朱侍御遙壽蕭行吾五十
半百棲遲老豫章焚枯酌醴味偏長緣堦薜荔橫書帶繞屋流泉洗墨莊行業一門連魯衛光華千里映潘楊不須遠寄鍾山玉自有雙珠炯在旁
○唐君平生子
鐵網朱絙海底鞚褒中博得明珠弄報恩塔頂對門開六月十五神光動我怪唐髯昨日歸萬里風雲不肯飛豈知天公有深意雄心留取作龍媒唐髯生得真男子與君濃笑畫唐字眾向唐髯將酒賀髯也持盃先酌我湯餅今朝會須及爾催座中先拾金盤并玉果
○別金陵
數載南征客胡為又北征約裝俱避地捧檄僅謀生遠水黏無畔高鴻叫有程環環空執手相送石頭城
若論閒遊地南中亦快哉湖山城裏出烟雨市頭來檢物無澆俗清談有勝陪但除冠葢外儘可試尊罍
花雨層臺上松雲老寺邊塵間穿繡幙步裏落香鈿夾路工攤貨隨塲串賭錢半生重見獵豪俠想當年
久矣棲天界于今一榻存共遊花眷屬看長竹兒孫夜誦依鐘靜晨餐乞鉢溫所親驚得似鬚髮異諸髠
不淺琴尊興言尋雪竹居馮陵別墅屐軟捷半山驢名字如相借經綸或病諸乃知持世者消息在盈虗
石子岡頭路朝朝廢往還屢新當目景半熟遇人顏拂翠穿林密窺霞射塔殷眼中有遺友或恐在他山
梅季瓢嘗挂唐平■〈髟上思下〉屢挼相將倚樹□時或扣舷歌竹里全通衲檀橋半隱娥秣陵真快地况復快人多
出郭寺還寺逢僧茶復茶隻身嫌更徙數歲巳為家蟻磨營新國蜂忙逐早衙紛紜看物理爾我一長嗟
唱徹江南弄人傳湯惠休垂情看草長作意及春遊釣影酣淮月樵聲出鷺洲平居貪熟懶捨此復焉投
車馬長安道風沙一窖塵曾因護眉面幾欲揖簪巾蛾子重投繭魚兒轉赴緍行藏難自理顧影惜孱身
貼地尚虞危牋天略問之可憐烏夜夜遍繞樹枝枝冷暖消孤腹稜層茁老皮素心翻入世一任野僧嗤
薄味羞雞肋閒情愛鶴翎多霏雲在想獨酌水為銘瞪俗聊浮白長年極殺青登舟殊不樂雷雨過江腥
○醉茶絕句
不識麴先生胸頭氣作獰馮誰澆磊塊桑苧爾多情
活火試新泉雲芽白吐煙引人著勝地相顧巳頹然
無力學王通酣情一覺中睡餘聊得味取次覓盧仝
寧與眾同醉何為我獨醒君過揚子驛為我取南零
○江上偶詠
記得佟家曲三言淚不降猶憐小田女十二號無雙裙衩應添尺檀槽別作腔隔生凡許歲孤夢墮秋□
○自宣州發同汪八汪九過荀二
貼得差船如甌■〈婁瓦〉雙颿細葉雙溪口曩年識亂送行人祗今閒殺官亭柳官柳凄凄眼欲脫一天碧色□深黝我畏鄉人遯遠方君憎薄俗藏田畝我船暫艤傍君屋君屋如船不容斗籬頭蒿艾沒腰骭簾押秋雲高影蔀長將帽額磕簷牙時以筆床依竈曰赤腳老婢甫驅雞家生小奴前抶狗入門入門意色躍作禮不暇齊拱手裸裳提帽恣羅縷主人喚茶客喚酒誰謂荀郎立壁貧食畦俎海橫三九酒香色味敵茶奇珍珠琥珀夫何有平生勺滴唇不到今日登塲興劇徙五椀七椀無窘眉大捷須臾乾甕缶熱血頻澆氣欝菌吻中作惡幾吐嘔窮交貴交定何輩天下半稱好朋友如毛緩急風卷蕭軟美居恒善箕帚己亥以降乙未前終始始終僅某某危冠博帶裹肥肉柴柵其中焉可叩男兒脊梁足自磨豈堪託命于人肘已解富貴如浮雲未必功名真不朽看君有屋復有田長日高舂下門牡
○揚州舟中
傍晚依微弄袖風竹西歌吹亞江東行船堤畔連城畔看月雲中似水中鴉帶殘陽歸晉國螢排腐草出隋宮往來一夢供煙雨是處漁燈逗火紅
○儀真舟夜
溘溘芳塘澁藕根絲絲無奈柳堪髠向人輒吐蛙聲急舉世難明月色昏使馬使舟終道路易裘易葛彊寒溫青泉白石年年思卻笑于今又食言
○浦頭鬧
石門齧束管喉急黃河之水黏天立雷輥電薄底盤渦龍獰兕吼飛濤泣兩板旅艎戰狂水度索爭前拽不起伐鼓摐金睹勝力長橦巨纜齊牽直項羽直搗章邯壁人馬無不一當十往也嘗聞淫預歌浦頭三閘今如何千呼萬叫始經過猶向空中拜浪婆
○遙題古勝園諸蹟
古佛堂
一園儲一酒隱
餘慶堂
樓居
一晚香圃一柏臺
王子衡讀書草堂
草徑
一凝翠亭一群芳亭
柳池
嘯臺
·古佛堂
秪合藏身寄渾敦指天指地舌堪捫無端閃出雲門路又向人間占一尊
·一園儲一酒隱
榆錢乍放收蠶矢稻穗新肥拾蟹胥但得歲貯七百斛不妨麴部作尚書
·餘慶堂
孔顏鎮日臨天下堯舜于今長子孫何物箇中堪世世平泉草木復何言
·樓居
誰臥元龍百尺豪酒旗書庫一齊高尋常世態堪供睡納與雙門響似濤
·一晚香圃一柏臺
幸自當霜能傲歲猶貪生翠欲浮空閒簾靜日搖新影疑有人來尚跨驄
·王子衡讀書草堂
子衡先生讀書處于今仰止有遺堂若較謝墩安石住不應堂姓尚隨王
·草徑
一夜春來風瑟瑟綠堦繡幙草爭出自與花官護小芽履韈將迎俱隱密
·一凝翠亭一群芳亭
花城竹路趣登薹綠雨紅煙曉鏡開旋拭琴尊邀好事嬌光幾道襲裝來
·柳池
拂堤弱柳絲絲綠出水鮮荷柄柄香倚杖臨橋閒步步遊魚飛鳥各成行
·嘯臺
蟋蟀鶬鶊次第鳴前亭燕語後蛙更數家鼓吹宮商疊並與孫登佐嘯聲
○方太僕還青亭冊以松竹遠還青為韻
盈盈百畝園挺挺百丈松砢磥有餘用前身知是龍綠篁苞舊胎紫蘿含新茸月上鶴聲聞依布高士蹤
名家識豐屋舊都識喬木八九鳳將雛千百笋成竹雲來樹影重風送茶香熟呀然皖城東三垂步朱轂
晨風吹茂林夕照下芳畹怡心事以怡送目景逾遠綺席趣鱗鱗珠纂立憲憲遙知上皇人此中足息偃
朗陵八龍盛諸王馬糞賢所貴人物嬴甲舍豈足班熲熲插珥貂纚纚服廌冠一門七業興英豪恣周還
山黛相凝秀煙江共羃青故鄉三千里與君隣載酒識草玄卜社問德星有穀萬斯年世濟以為型
○杜道執赴海鹽道執初令大冶三年今補任
幾年大冶鑄南金又向鹽官問火燖疏鶴載雲供宦况遠雞候曉接鄉音當秋蟹稻齊登市常日魚龍出聽琴半載長安工看月可如到海月全臨
○李方麓太僕使黔便歸
姓名久矣在南床袖有風稜筆有霜共語行驄推宿望朅來安驥見新章螭頭此日衣冠盛輦下于茲議論長突兀班心真獨立看君往歲作臺郎
冏伯命周欽克正康侯錫晉慶方蕃屬車會見春游廣秉傳驚看秋駕尊奏綵持觴賓客集褰帷問俗語言溫郊迎弩矢爭先負萬里黔南檄到門
○除夕雪次蘇韻
將將白騎舞簾纖催得殘更鵠漏嚴大地盡鋪縣圃玉職方先貢解池鹽薰尊栢葉行盤角剪水梅花落帽簷一陣清光儲宿戒攝提春巳露勾尖
海童漉海浴金鴉輸盡鮫鮹不計車臘市相將堆粉荔揚州忽憶看瓊花吹回葭琯灰千縷凍合樓臺月萬家生事一年捱又過寒江辜負挺魚叉
時窮摧磊不勝纖異日齋宮枉戒嚴黃帝珠還疑象罔西施妝靚笑無鹽明年歲好占新莢夜半春生照滿檐酒炙諠闐非我事擬將白糝試茶尖
城頭急鼓亂寒鴉闕夕諸神駕五車玉笛吹還龍角暖銀泥蹴作馬蹄花烹羊唱酒堪為歲卷餌披簑別有家大笑身為妻子設年來又費畫錢叉
○盛翰檢使　秦籓便道展省
新開冊寶重升儲綸綍尋常幾得如奏日重光龍啟閣看雲五色鳳銜書天家葉葉金莖麗公子翩翩錦服初怪底函關多紫氣寵榮先到世臣廬
○張翰檢齎　御書中州
萬方誰不頌昇平一代鴻儀取次成珥日曉占圖諜瑞繩河遙曳羃光榮諸王天下尊周室使者風流似長卿是處恩波家國共路花山鳥亦逢迎
○陳贊善冊封　魯藩
歲歲天家寵冊封詞林歌送事重重幾看揚馬推廷宿得似龜蒙表魯宗綺陌競遊吳苑樹仙班初數省門鍾君行泰岱先觀日夜半飛紅射大松
○畢封公偕壽
煙坪畊讀好追隨練水黃山合到眉福事自天齊拜慶封章有子得親持雲開瑤草鵞吹管日耀珠光■〈虫史〉伏池遙憶當筵承酒處清商一部卷中詩
○夏給練使琉球
蘿圖圭穀際荒遐萬里恩威寄漢槎渡水盈盈橫地脉窺星歷歷共天葩往來風伯趨千翼大小龍神拜五牙海國東方殊不遠羲和一日一還車
○大中丞溫公　恩綸
黃河澎湃來太華蔪以磔有挺者堯門山水搤其脊巨靈護屭贔中有真人宅身世歌考槃分與紛囂隔遊皇初服庭登漢力田籍耕饁得嘉賓詩書富遺筴如山膚寸雲終為天下□如河出火敦潛酒於泑澤及其導龍門稽天浴日月篤我大中丞明時作柱石獨領百司綱裁成秉規尺　帝曰嘉乃勛玉檢開貤冊清峨中隱宮有阡舊如睪豸甫服新章蹲螭勒新額妖狐不敢藏龍火照通夕秦樹遠離離宿草蕭煙碧奏誦滿中朝走也愧雞蹠
又
華嶽孤標矗慈峩爽氣瑩夙儀推地望環種得人英歷代衣冠贈當年丘壑情鹿門甘共隱冀埜足深耕牖熟羲皇夢齋圖綺皓名馥芬收茞杜堅樸老盆罌逐世無長物詒謀在上卿風連臺閣起雲與綬篸橫祝史親隨杖天王為割牲循牆三命後祭酒一鄉平瘞玉流光遠樅金發響閎朅來關尚紫初度水應清負劍蒼龍躍銜書白鶴鳴殿中尊總憲先世錫殊旌牢醴司庖治扃堂起部營綠章油葉葉丹服火頳頳月表桐花濕煙端桂樹榮神羊鐫衛鼎石馬耀桓楹大矣孝熙詠昭哉德社聲典刑高不極趨步覺空瞠故國思喬木明時任老成願言篤嘉祐規尺見參衡
○施濟宇親家五十
【 先世有東山草堂】
草堂高處接晴霞遺事東山遺興賒門業共傳施氏易隱侯親種邵平瓜堦前乳鹿生銜草巗下遊蜂細釀花如此百年今甫半名塲若個有津涯
○至日過孫丈見懷僧四偈余素不習佛因喜四作歸輒和之如數然非於佛法起見也
君臣賓主倒頭翻飲醴何人辨覓原身世夢中偏說夢祖機言下轉多言不堪斷滅趨頑相道是精魂又鬼門拾得幾堆乾屎橛擬將香味向誰論
佛典儒書信手翻多年浸灌也逢原到頭結束成何事無舌通身解作言三尺嚴霜冬至夜一條直路午朝門隨行拜舞隨行散法性明明具可論
前郊一夜黑風翻捲盡茅廬見廣原悟影弄人人弄影喜君忘我我忘言茶鐺紅處風生谷竹榻明來月滿門渾沌還渠真渾沌未分天地復何論
摸索金針暗裏翻買絲空自繡平原觀心炯炯終歸妄恣口囉囉作麼言鶖子是君應得路瞎驢憐我未知門溪邊女子堪留宿賒與他生共討論
○壽李崞縣時以入覲來
親隨王會祝齊天喜見鵷班擁列仙德讓巳書循吏傳久長新倚　聖人前朝來桐馬分宮酒午後沉榆篆禁煙歌吹徹明春政入可知花鳥共年年
○松圖為黃芳楠先生壽
夭桃與穠李歲歲逐春風得意繁華內泥人指顧中雲霄誰獨立霜雪若為雄勁色寒凌竹清聲曉奏桐在形堪作長入夢擬為公宿譽擅元禮餐精??宁葛洪浴翎新駕鶴拂鬣茌行聰明世需楨榦于君卜棟隆
○送孫二令藍山
來論去馬並匆匆宦路文緣較達窮此日專城朋輩羨當年大將弟兄同琴如宓子彈而治室有澹臺公寄隱于斯堪樂矣雲山吾亦慕湘中
○題畵
數里杉楓映水寒一汀烟月寫新灘此身巳作浮家計留著茅亭覆石蘭
睡庵稿卷之三

[book_title]●睡庵稿卷之四
宣城湯賓尹嘉賓著
新正羅伯倫齋中分來字
玄象山房有集杜一冊有詩草六冊初余讀集杜不知其為杜句也及讀詩草不知其非杜句也詩愧不能擬擬集杜以頌之其變化不及則巳遠也亦以明夫學唐者出於玄象則玄象出於睡庵則亦止睡庵而巳
送南太僕罷歸
寄成為倉
送曹能始
壽曾喬峰
送南子興
送黃太僕冊封荊藩
讀柯母懿略
送柯公明出守沂州
龍廉孺改教
題畵
壽萬制府
允脩齋中話舊
環山小隱圖為胡伯玉題
風箏和朱元介
自鉏園八詠
百花居
超遠樓
觴詠齋
宜暑亭
獨笑軒
澹逸處
片雲石
劉百世招飲園亭同董太初沈太玄二丈分得人字
顧贈公
贈林承甫太學次元介韻
送夏黃門使琉球
陽谷納請告歸里
喜沈士範登科士範為君典先生伯子
吳長輿登科
吳給諫壽母
過孫聞斯
羅贈君
呂母節壽
送劉恩徵憲使再赴秦中
邵熙臣賫御書山東諸藩府
讀易山房為李封公賦
題畫梅送友
墨牡丹
墨蓮花
待漏圖為仙功曹題
壽朱兵部父母
送呂醫澄南
壽里婦八十
題朱元介畵墨梅
壽呂公
梅泉
呂幕赴杭州
珠泉呂翁榮膺冠帶
為楊醫題卷和孫聞斯
蟠桃圖為某內使壽
杜袁度新授中書
崑崙萬松圖
再別田仲口占
贈游中舍拜恩會逢其尊人新拜司農
王還朴父母
送焦素臣還黃山
○新正羅伯倫齋中分來字
三日不出戶佳人此接杯茶鐺生氣詔雪牖抱光來興與燈爭力詩因酒限才一年新霽夜星火照喧豗
○玄象山房有集杜一冊有詩草六冊初余讀集杜不知其為杜句也及讀詩草不知其非杜句也詩愧不能擬擬集杜以頌之其變化不及則巳遠也亦以明夫學唐者出於玄象則玄象出於睡庵則亦止睡庵而巳
詩家一標準略地兩隅空聲吹鬼神下光輝仗越雄百中皆用壯絕景與誰同今夜文星動青熒雪嶺東
拔劍撥年衰生逢酒賦欺眾中見毛骨行路洗欹危操割紛應手開懷無愧辭競將明媚色拂匣照西施
墨客藹雲屯瞿唐爭一門詩書遂墻壁鬼物傍黃昏氣得神仙迥情依節制尊大風吹地轉壯士歛精魂
諸家憶所歷消息苦難真嘆時藥力薄闕下受降頻騄驥人得有風雷肯謂神彌年逐清景彷■〈彳象〉識鮫人
天意高難問南征盡跕鳶殘生逗江漢無計斸龍泉畏虎不得語寒花亦可憐中原有兄弟為我一潸然
○送南太僕罷歸
併以平生淚臨行轉籲天孤臣元自苦美詔想能堅輦下開新路河源濬古泉明時甘老去躬種渭陽田
風物亦難料田園君得歸廢興時也命朝暮是還非老馬堪閑瘦輕鷗欲伴飛琵琶何處語昨夜譜明妃
廿載君恩重單危強負戈爾情嫌報少人意轉求多雲駛遙添嶽關行側讓河古詞存棄婦今代一長歌
曉鶯啼復啼春閏草俱齊舊典餘牽馬他年信乳羝人如明月遠家住華山西好取身將母　皇心識縱麑
○寄成為倉
笑傲雌雄劍悲歌羽徵聲年來幾鬼物樂事似他生瘦骨經風透孤身傍月行猶憐兄弟在意氣兩眉橫
以我生還後思君傾盖初論心偏自密衛足一何疏百怪天雨粟三言海大魚頻年多史冊魂折不堪書
何妨強項令得地巳身拌獨有冥心客高天欲問難避人南北屐投老是非壇歲與流波急憑君習水觀
○送曹能始
瘦行寡所適懶性與君便記得分帆處江波思渺然重堪京似驛轉戀日為年後夜清齋伴相期枕月眠
又向南中路閒官有老資吟懷日以富散意乃母宜吳越討應遍山川付與奇留君無計得抄取一年詩
○壽曾喬峰
醉君園亭內君歲如我今而我甫弱冠力量方崚□亂擊鐵如意倒臥梧桐陰其日氣吞海江湘不及斟朅來幾長安鬢毛塵土侵拱揖角搶地杯棬力不任昔日跳呌漢倏變為啞瘖回頭十五年往事陸以沈而與君共者歲寒松栢心雨花好樓臺秦淮盛鼓笙君更五十年寸寸地追尋傍石兩梧桐不改舊森森為我置一榻可以寄孤吟
○送南子興
經云太華山四方而削成落落不可及有如南子興高者南之韻瘦者南之形左輔王祭酒詞賦凌西京我輩尸祝之今也遊其甥氷玉價以齊力量無觭傾昔我登西嶽逐望多美雲王氣在玄象滃然張精英地脉巨靈開斯人乃踵生
驅車復驅車牛馬紛通衢儂是村牧兒信口吹泥壺終日牛背眠草水墨丈餘看子駕渠黃生騰周八區不如化為蠅託子以微軀
弱羽帶箭來風雨無乾翎眼眶血糢糊左右驚虛抨在雲恐不高在林恐不深一身兩身贖昨夢今夢頻四顧弟兄間脉脉含中情
走馬趨北風露面■〈馬宛〉泥沙十道馱金錢輾塵日以多事繁論亦碎百舌鼓呀呀月光不到地愁絕中蝦蟇我絲無所吐心如青鼠瓜進而與子謀子拜問大家前此四十年風景夫何如
一歌將進酒二歌月重輪三皇皇者華四步出夏門錦服傍魚軒夾路山溪明憶往觸西事集句撥不平今日傳　天書萬里驅風生上馬醉蘆酒鞍劍懸蘭纓杜句與韓碑千載足崢嶸
天氣漸炎熱感君如風薰所以把別盞斯臾未忍分送君願景緩迎君願景遒天為設佳兒亦得月餘留幾回牆頭月為君沈且浮與君相見時令子辦拿周
○送黃太僕冊封荊藩
親函銀詔出朱官一道飛髾曳楚虹宗子介圭分赤社使君威節帶青驄行遊江腹連恩闊遙上山眉與帝通為語皇華多貴從駉詩三字蓋諏風
○讀柯母懿略
自古以至今容賢抑何難智非自愚割貴非由賤捐彼我各頭足服食本不奸何為今古人嫉媢遞傾煎共爭在天地天地亦云寬而况於女子所爭床第間寵辱眼光中相憎固其然宜乎樛木風千載美無隣態觀人間世夫婦乃交儇夫借子為名婦借子為權忌制一以觸妬鱗不可鬈誰者生且育重為樹副勤有鮑有管子有皮有公孫身賢者賢與孰與進賢賢簪珥脫不辭煦澤仍以溫及夫所乳兒哺之過於生機下兒就讀股上兒就眠教誨以成人保護以長年母乎非母遺兒安得有身母乎有母遺兒忘身所因慈顏一以別涕淚夢桮棬回頭卅五年日夜聲為吞大恩無以報泣歌慈母篇微母子不食微子母不陳惠善亦何負持此規閨門
○送柯公明出守沂州
公明之言曰某不肖曩選在監實蒙馮司成公一言之譽今之得試為州也猶以試蓺受知澹生王公然某文事之遇於此巳矣吾憐其語意似不能釋然一旦者又久歛袵其才為歌一解以勞之
詞華久矣占江東東海于今表大風三尺焦桐音似水一函塵劍氣如虹高懸樂石秦碑古下嫁才人趙步工從此詩書供擘畫壯夫應自悔雕蟲
○龍廉孺改教
【 龍先令海澄】
紅塵不染亦多時莫訝新盤缺荔枝迎送減來便供佛簿書拋處好吟詩曾因海颶施龍雨會見天華覆虎皮人世屈伸君閱取茶鐺煙裏一枰棋
○題畵
何處杳平波舂環天半疊椅峭發孤文和光溶于頰倒景插花官鳬鴈雙雙帖遠心渺難即拄杖指丹葉
○壽萬制府
露氣曉光凝盤山拭遠稜堠烽消塞靜禾黍快秋登金鍊瑩于燭銀河直似繩開亭宴諸部士馬肉飛騰
萬里臥明駝前軍樂事多使風調鐵馬出月醮鈿螺醉裏紛催鼓閑來約射沙蘆笙吹處處大半是饒歌
越國歸來後降施恣得收刺閏傳露板飲器波骷髏部舞多椎髻夷王解帣鞲最宜平野望沙磧盡良疇
霽闊弓膠健陰森劍室靈嚴砧發鼓氣簇米畵山形月落林猶紫蛟逃海不腥秋風如陣馬時復亂流螢
回首東方事紛紛幾局碁千年舊屬國命髮引絲兒大將穿營日　天王賜劍時多君饒膽幹曰豈以身為
牙旗新晃耀礟矢正喧闐一洗鱟帆雨俄清蜃閣烟龍荒廻白日鰈海戴周天箕子如生在殷勤在馬前
太息安危事猗與將相難如公真命世文武併登壇後乘託從事先聲奪可汗誰哉貽我輩坐饗腐儒餐
秋動潮河水寒風入箭痕看君歌舞日勤苦下壺飧經緯諸公力生成　聖主恩一杯三酹地舊伐敢重論
○允脩齋中話舊
不爾能重會堪誰往事談恠來生馬角涕下食魚泔凍色心猶悸悲呼舌尚含祗今一杯酒暗裡覺酸甘
眾裏偏隅獨前時但影雙魄魂收北極升斗決西江尊動蛇縣壁沙寒鬼齰窓憑誰歌易水羽徵不成腔
○環山小隱圖為胡伯玉題
每日憶山中相將付墨工雲容依壁臥竹路與簾通酒禁開朝沐詩情索遠筒舊遊足追逐予在此江東
何者為朝市相看巳絕塵庭前參兩鶴月下醉三人寄到鱘魚美趨來燕子新為君歌四憶雲繞定中身
○風箏和朱元介
糊腔駕篾競高危笑笑人間鬬小兒無樣浮游驕燕雀幾番荊棘入棠梨飽看颺去情如紙彊與爭將命抵絲莫得風光都使盡春風亦有下場時
○自鉏園八詠
縱到朝參隊煙雲氣味存看君脩圃事只是種蘭蓀
○百花居
處處逆風薰尋香競作羣不知花王所溪上相紅雲
【 王去聲】
○超遠樓
風韻自超超乾坤箇裏□登樓時一凭小恣目光遙
○觴詠齋
噴出俱成錦將杯作餌鉤為君量口腹萬丈築糟丘
○宜暑亭
塵去不關掃風來相對彈此中無熱想宜暑亦宜寒
○獨笑軒
或曰在瓦甓或曰在矢溺此道巳忘言先生穪笑笑
○澹逸處
種藥那堪逸看山只顧濃人情偏自遠佳境不曾封
○片雲石
朝與朝雲遊暮與暮雲宿君情無暮朝所枕皆雲族
○劉百世招飲園亭同董太初沈太玄二丈分得人字
一水通都貴遲光四月新貯齋全踞勝趺草賸留春溪勢收潀壯風痕掠浪皴貌天張膽鏡浴日轉蹄輪瑟瑟趨丹籞霏霏切紫宸雲根爭漱玉石髮欲梳螓蕩燕輕湔尾跳魚淺試鱗蒹葭沿步贙鶴鷺上堦馴圃曠維醋藥溝閒足飽蘋禁分宮樣錦驕絕市頭塵近樹紛如揖遙峰束若□嵌空懸塔頂堆案列城堙萬雉齊端笏千章襍姿紳橫門開滿月高閣到靈辰朱碧連叢綴房櫳傍渚陳出林僧送客隔岸鳥窺人埤堄平官柳蒲蘆類女筠付圖濃淡稱作幅短長均傾蓋心期合延尊興象申牽裾臨巷口攜榼下池漘摘乳瓶辤火登鮮鼎就緍軟歌應密拍簡令廢深廵伴鴨貪眠味觀花悟了因山川緣共愜雅俗語皆真幾處攢眉社誰家折腳薪指彈來去現贈釋影形神靜引年為日歡忘主也賓各拈詩裏韻俱適笑中身夕照奇煙吐圓潭薄霧娠餘情銘盎甕懶態側綸巾在吏無前賞乘閒約後頻何當明月夜數夢臥江濱
○顧贈公
宿草猶尋處士蹤雲裝煙駕想從容山中賦就人堪臥柱下書來鶴每逢竹素一家藏匏史麻黃千載耀芝封而今日月光輪滿波到南江潤幾重
○贈林承甫太學次元介韻
圖中五岳望中賒藕孔長安壁角蝸擬試鷲頭看截海行依鵬背負飛霞入時眉黛臨宮樣出篋篇章鬬筆花贈劍似君書法是笑予執管但牙槎
○送夏黃門使琉球
渡水島中島觀風州外州魚龍輸職貢人馬看迷樓按節綏皮卉舒圭等粵甌　天王恩數異之子詫奇遊
牙從排風伯前驅誓海師潮平三嶺靜星闊四天垂巨舸飛逾鳥扶桑望若薺航梯知不盡應有象胥隨
水氣圓■〈巾登〉似蓬壺墨點青天晴消颶母岸近卜蜻蜓木汁充醯貴鯨珠代蠟熒圖書山海富好為續遺經
○陽谷納請告歸里
莫甚今年暑財回昨日凉只言聊註籍不道遂催裝雲迥鷹辤架山閑蜜課房一途風景穪最美稻花香
作縣抽身後居然悟息機評琴酬舊債納劍襲初衣照月臨湘近看雲入楚肥與君山水約狎主莫相違
○喜沈士範登科士範為君典先生伯子
朝來頻側耳鄉信若為先擘見書中目幾成馬上顛急從妻子道遍嚮友朋傳太史差能續英雄倘自堅
天欲干鏌利經年水火多逢人財拂拭當境足婆娑前輩生開面新郎滿唱歌鳳皇毛更長池上有遺窠
○吳長輿登科
千年老劍渾無敵萬石洪鐘遠有聲出眾色偏迷下蔡解紛書始克聊城飛離海浪看魚大卸脫鹽車見馬鬡累歲不降信屈事兩眸今日為君清
○吳給諫壽母
營得新豐到　帝鄉朝昏兒女總相將門臨碧樹看雲裊身在清蒲與日長何處大官分壽酒幾家機杼出文章此時亦有思親者遙望江南數舉觴
○過孫聞斯
懶散支離自不禁逢君班著強追尋乍生顏色如看劍頓洗胸懷似撫琴忙裏過門須見面閑來獨坐亦論心不知羲象成□用一畫紛紛說至今
○羅贈君
九華九十九芙蓉山乎桀秀人則鍾扶輿磅礴有羅公羅公生長華之野灝氣鴻濛謝姚冶不挾金貲走國中獨友石戶耕華下華下平田苦攻作歲收三日應不惡庾盈爨熟閭里欣貧鰥餓寡交為槖誰言種德如耳鳴人天聞聽聰且明不然華下一抔土天子何由知姓名赫赫華綸照華野蕭烟幾道環梧檟河源積潤自崑崙汪洋直嚮中原瀉羅氏之穀未艾也我觀庫部君人人以為真長者
○呂母節壽
秋浦江清清見底畫嚮人間字作紀一從寒月閉幽窓脩閤多年謝鉛水三秋風入荷葉乾獨有藕根抱蓮子絡緯叫霜斗垂地杼絲軋軋三更裏兒今錦服拜明光應是從前母織累呂為甲姓貴蟬聯宗黨俱稱阿母賢母持門戶勝國士人間豈必眉須全孰能似母健且貞四時松栢長青青九十九峯看九華百歲筵開噉甘蔗
○送劉恩徵憲使再赴秦中
還家又是別家期細柳肥花一望眉今古長安烟點點去來兄弟燕差差西園月照思公幹絕塞風威識子儀莫怪　聖朝難作計知君到處賴恩私
【 君屢推諸藩不報】
自爾西來賀　聖人祥符初見月重輪龍章再拜機中錦鳳吹新調字裏銀樂事不窮天置閏雄材思借地嚴秦一程芳草隨紅斾盡夾魚軒奉所親
【 恩徵家京師今將母西征】
○邵熙臣賫御書山東諸藩府
中夜傳書出禁闈親瞻日觀奉恩輝海東氣王如圓■〈穴上登下〉天北星明是少微　五子齊承　皇帝制三年再著使臣衣禪梁躡岱尋常事獨此祥符遇者稀
○讀易山房為李封公賦
芾陰連陝北蜚遯臥湘南豫石終身介需雲每日耽中行無遠復高節有餘甘蓬室規為局蒲簾道若函古龍蹲護朽神策覆椶楠夢去蒼牙闢靈來綠字諳兩儀愁破碎一炁照泓涵畫倍成何事圖流亂巳郯卦爻皆切腳今古盡呢諵繫表幾人會機前些子探言蹄忘在兔思繭笑如蠶撥泐媧皇石敲開渾沌龕琴非指上取茗向鼻中參視履占元吉觀頤寶不貪縹囊家業貴朱紱　主恩覃繞屋書生草貽莊墨勝柑風矜遊太上彈沐老瞿曇擬問山房眾前三與後三
又
銅符擲卻巳多年綸綍從教自日邊茅蓋一穪居土宅鐵撾三試古人編閑情斷處交離坎道力圓時見地天鐘鼎旂常兒輩事閉門吾獨草吾玄
○題畫梅送友
撚卻鬚根凍參來鼻觀香江南如在眼風雪不曾忘
歲歲傍靈谷生香啖不足一歲走長安生綃戀一幅
風操嘗憐獨繁華不逐時些些歸筆札一種占清奇
白雪調□□心知獨此盟美人思欲絕孤月立三更
○墨牡丹
獨倚欄干笑不成繁中□略豔中清此身不屬韓宣武慙負當年兒女情
○墨蓮花
擥結鴛鴦勝雙棲五井房紅衣翻不著獨自有波光
移種自郴州其根大於椀持來詫北人題詩標墨篆
海南有睡蓮約態揖飛泉月明升蘂氣夜夜伴君眠
○待漏圖為仙功曹題
雲幄光光星射角鼓聲衙衙鷄聲喔博山三面篆逶迤孔蓋因依冒鳳扆九卿六官齊列陣臣也結束來追隨尋常山中說　皇帝皇帝威儀森鹵衛黃髮三公不得窺何况野臣蠛蠓細鴻臚喝唱撩雲際五拜三稽頭搶地左帳文官列文樬武達右軒蹡盾鼻赤蜺黃龍擢煙穗扶光影影抱華珥遙側見之　帝修意海獻龍藏山獻瑞輦玉馱金萬方至駱駝牛馬解輸職昨者煤鬼尚穪贄顧臣雖小亦倮類孤身無齎徒腹愧臣無文墨謝兵事觕學法書不識義文母害中悟一字禾傍著刀其音利獻之　天子箴規備索米索肉笑東方飽繆壺鉏醉小遺
○壽朱兵部父母
走肉飛絲部部奇眉龐髮綠祝齊齊新銜方外穪司馬好事雲中下碧雞卜世永昌陪　國姓充朝作頌副　天題昆明是處堪行樂萬里何緣逐杖藜
○送呂醫澄南
【 呂能詩有西山遊草】
長安街畔酒堪賒醉裏衿期湖海涯屐齒西山成近草歌喉北里擁如花形神酷似仙家呂道術還同譙國華多病半生工謝絕逢君便欲日回車檢點詩篇註難經思君別後見雲停春風行李移茶竈夜月尊罍問酒星面色渥丹鬚髮白門庭無恙水山青江南薊北隨緣訂我往君來早結亭
○壽里婦八十
東家山樣積金錢西第尊官勢炙天若嚮箕疇差五福赤窮老嫗位居先
○題朱元介畵墨梅
竹榻茶爐次第裁墨鳬香浸返魂梅閒來試展湖州塌又欲憑君索韈材
○壽呂公
千千石楠樹歲歲榮君堂秋江秋浦明照見白鷺光遊子出京邸八月領新凉綵服安以華朱絃紆清揚盤果摘橘柚俎鱠陳鱘鰉言攜鍾阜雲再分大官漿朝請洗沐如赴官赴家鄉舉杯酹者三天恩不可量
○梅泉
何處西方有美人貌中風雪意中春尋常摸索無緣得忽漫相逢野水濱
寒水泠泠駐碧潭悠悠香韻鼻端參月明繚繞羅浮夢合嚮其中置睡庵
○呂幕赴杭州
半江吳越接風烟官路遊場也結緣到日仙人開紫桂行間幕府出香蓮雲高龍井留茶鼎月滿孤山倚釣船屐齒東南爭得似浮家我亦憶當年
○珠泉呂翁榮膺冠帶
朅來八十穩溪蟠忽漫非熊落釣竿通德里中堪祭酒耆英社裏共彈冠幾方泉石公侯印若箇漁樵將相壇乍借璽符封釜竈自添文火養金丹
○為楊醫題卷和孫聞斯
車車馬馬逐塵紅我亦當年護病躬解說江南堪寄臥傳君有術隱壺中
往時多病孫郎共理藥尋醫好結因近日孫郎知倍健罏頭鼎畔倘逢人
○蟠桃圖為某內使壽
綏山木羊南康石狗一樹千圍實大如斗半以啖王曰忘其口乞君一核為君盛酒奉上主人勸千萬壽
月素素雲縷縷吹鵞笙催鳳語青城大人何處舞日日洛陽聞雷鼓
○杜袁度新授中書
千秋杜老太宗師幾代松陵茁玉蕤爭譜蘭陔傳舊草重開薇閣製新詩常參五字登文佛寄興三杯入雅池肯嚮金臺歌伏櫪多君赤汗表權奇
○崑崙萬松圖
青鳥銜書去復廻翩蹮招上閬風臺西方山勢東方似好擬瑤雲逐海來
扶桑高起大松齊海上初聞唱碧雞一自異人摩頂後千千松樹解東西
朝服松枝暮遠遊倒行直上海山頭恒河沙界須臾遍石爛松枯定幾秋
鶴欲雙飛龍欲行拏雲喝月底般清更從永夜高風發化作人門萬嘯聲
割官就養意如何幾粒洪厓飯較多細束龍鱗待雲雨龍孫龍子舞婆娑
或乘黑犬或青牛領得玄霜鬢似油一十八公頻入夢門庭葉葉挺奇抽
○再別田仲口占
平生不道別如斯別後音容好護持苦雨尚憐留半日邀天且莫問來期腹何以病惟應割口不能開轉若癡一月一回今夕晦誰言明月照相思
○贈游中舍拜恩會逢其尊人新拜司農
日者傳三天子都晴虹十道燭扶輿權知寵錫東朝渥銀詔先須自秘書
熒熒正字憐公子策策先農屬老臣　闕下謝恩前後拜庭光服彩一時新
牙籤錦軸滉雲端萬里星辰著桼??看珍重一門佳事集滿朝人士盡彈冠
○王還朴父母
避世隱墻東當年負戴同墨華攢老蠧績火照秋蟲廣澤生明月高門表大風憑誰歌百祿天道似張弓
林中泉下客姓字允登天兩秩新朝貴千人舊墓田芝綸華耀日椒醞瑞生烟素業今看爾臨風倍莞然
○送焦素臣還黃山
但說焚書事千年罵李斯于今看世路挾冊亦何為
並集高陽里無人解正音千緍空一擲莫更買胡琴
本是千金劍尋常賣不成匣中亦自可珍重養龍精
秘密軒轅竈無人火自溫看君探藥乳靈宅始開門
睡庵稿卷之四

[book_title]●睡庵稿卷之五
宣城湯賓尹嘉賓著
為周永明壽母
許心陽南還
送潘象安致仕歸里
明皇演樂圖
送俞曲江之任兼訊鄧吏部
甲辰首秋即事書段明府瑞粟卷
別意
張象先歸壽母夫人八十
壽于宗伯
麻伯顧赴永昌衛幕
金秀才還吳
劉年伯司訓潤州賦送
賦贈杜日章兼致劉恩徵觀察
朱驗封壽母冊
為劉百世題米仲詔畵
社集城南
拂衣圖
寄壽鄧山人
別鄧田仲
送鄭駱思守括州
米仲詔還縣
汪原博訪予輒還悵然賦別
寄酬劉恩徵恩徵見懷詩用予雪景蘇韻仍韻一首
新正病起
孫聞斯時過射所依韻
沈司馬被言十二詩語工而意恬予甚旨之步韻作如數用廣其音非僅以相慰藉也
萱圖為朱元介壽母
謝友可之南
陳汝礪罷官歸閩
羅駕部母壽
乙巳上封公壽
俞母卷
丁年伯母耋壽寄祝
乙巳一病十餘日不復省解人事倖而不死然亦危矣病境次第自病中聊述之
贈李一庵書賈六十
讀崇德錄為沈贈公作
為張宿甫壽其從兄
杜氏園雜詠
○為周永明壽母
驅馬何年五色驄何年轓蓋鎮江東何年出仕何年隱閒與兒孫話乃翁
上筐蠶子花間浴出閣雞雛稻後肥依杖門前閑步步孫男孫女共牽衣
承歡兩兩自朝昏此日分身意可論乞得一章娛晚歲留將一管扼天門
嗚軋當年機杼音看君錦色勝黃金此行正嚮衡山道黃帝丹砂併可尋
○許心陽南還
處處春風捉臂強一春兩眼悞流光明朝又道人南去共與春歸作底忙
五六年來純是夢醒來不記夢來時齁齁幾夜遊思攪似嚮官亭折柳枝
匣裏寒光吐復含阿誰屠狗亦兒男悲歌慷慨無方說誦與三行董邵南
轎畔央溝堪氣息酒間蔥薤耐鏖糟閉門弱史無多味夜半長吟閣瘦尻
不堪入市山中鹿卻擬歸田海上鷗今日送君南北路半生心事轉悠悠
尋常人說鄉心棘近日鄉人解厭□不信同君三四輩幾年行境在他方
柳細花肥驛路分臨行送想一隨君敬亭陌上看長巳無柰其中起白雲
當年龍尾刻龍形抱水含霞夜夜吟贈爾虛中兼守黑共相磨礪底般心
【 許丈以硯見餉】
長安車馬走炎炎生死交情■〈米离〉蜜黏似我與君相約伴只將青水點青鹽
■〈舟光〉船屐齒百分空牛首燕磯久負公此約的應惟隔歲憑君三酹指朝虹
○送潘象安致仕歸里
少傅文章中舍詩齊盟狎主憶當時長城五字今誰共供奉多年老固宜邸第數驚卿相換歸囊翻耐賈兒欺宛溪正與新安接百尺千尋有所思
○明皇演樂圖
大酺洛陽城魚龍百戲陳永新方掠鬢萬隊寂無聲
十家齊作行掐作女媧瓤莫唱霖鈴怨歸來太上皇
忽憶虞天子南風得意晨鼓琴二女果固有足終身
銜杯非我馬刻檀非我燭底因供奉官亦奏清平曲
○送俞曲江之任兼訊鄧吏部
一夜風雨來滿城□□囂壯士心慨慷臨別不得驕俞鼻忽焉馳唐髯亦以遙誰知聚首驩乃為離思招枯身果無憑隨風東西飄當年文字戰似賭盤頭梟手勢摠不殊豈辨六與么下第即下第折腰即折腰獨有心膽存白晝光不消釀酒拾檳榔削牘剪紅蕉虞琴幾千年到君得幾調儒事較于今分明此行饒江南山水佳我情如暗潮嘗恐再送人孤留不養嬌南海舊文都群倫屬斗杓蚤晚為催裝穩我代漁樵
○甲辰首秋即事書段明府瑞粟卷
雨之施物以滋今日何意徒放虐為百晝百夜不見天與日城無留椽田無留粒嗟我窮民生命焉乞　天子費十萬金人不滿一文為父為母為妻為子為居為食壹文空刓終歸何極不如廣置循良郡有段公邑有段公饑疲以起年穀以豐但願天公雨禾黍不妨禾穗多于雨
○別意
常言古別離萬感因別至及我當斯境一語不得遂昆朋紛我眼感慨平生義得君如得劍夜行亦生氣往日熱肝腸傍人都歔欷今日重送君不覺落清淚
我行長安中晉送不成趣天亦尚憐吾君輩得少住如何一日間倏忽東西去遠峰雲戴驛秋節風吹樹蘄州亦以遐鎮遠焉知路朝與日光朝暮與日光暮即使我分身幾處難為步
○張象先歸壽母夫人八十
富者窖金珠受饗不及身貧者舐米糠夕舂不辦晨亦有屠沽兒發響不盈庭亦有侯王家作孽以及親麻姑雖得道不聞佳子孫孔孟豈不聖不聞母脩齡孝子與壽母千年難以并捧檄而色動我知古人心拾第芥不殊達士焉足榮所喜泥金日當母設帨辰所喜致身時偏作錦衣行堂下跽奏觴堂上朱絲紛耀壁光熒熒總是當年燈尋常照麻績今夕照冠纓子曰依膝下一日薄三旌母曰兒勉旃孝莫大揚名牛酒盛高會閭里蕭烟橫敬亭若我容願乞殘雲英
○壽于宗伯
偏以還山望獨殷出山霖雨入山雲拾來草石皆靈藥課卻枰尊亦上勳孤鶴一童生伴侶八蠻九狄老知聞遙瞻斗度中台近齊向奎婁揖紫氛
閒披羽服臨仙窟自著金篦斡化功納履以來常拜石騎驢相見共摩銅一肩擔盡乾坤界赤腳親行日月東箇裏周還真甲子他年平格在其中
○麻伯顧赴永昌衛幕
東南士子乍西征送曲齊謌出塞行馬尾寄將無盡酒玉門關外酹班生
小時無計作清狂賭勝從知射鴨強今日鵲弓新在臂好隨蕃將逐黃羊
黑山秋景靜邊樓水膩芻肥馬不收唱徹太平驩縱飲羌兒羌父拜齊頭
○金秀才還吳
望入江南杳靄間雲□雲淨野風閑吳門白練今何似只有行人匹馬還
歲暮春來趁虎丘朝歌莫舞點齊頭當年誤聽生公法直到如今說不休
○劉年伯司訓潤州賦送
【 其子進士教授順天】
功名聊復了人間儒與儒官總得閒橋梓一時專講習枌榆十里隔江灣清來舌本中泠水秀拔眉峰北固山個裏春風堪入座尋師我亦思南還
一氊千載傍尼壇更嚮何班齒貴官危坐虎皮餘我老扶搖羊角信人摶閒中覓伴書為上身外無求睡最安遙憶此時朋輩集梅花拈得就樽看
○賦贈杜日章兼致劉恩徵觀察
玄冠紅帓動成羣韜略詩書徑欲分虛左一時思將相兼長誰合赴風雲談碁罷後收名虜殺賊歸來草檄文近日得之鎦憲使鎮中年少有如君馬上傳來幾摺詩就中離合見權奇不言將種多能事饒是文家亦可兒盾鼻淋漓玄鬼嘯床頭光怪老龍窺一毫端抄三千國弓力如今施不施
○朱驗封壽母冊
處處　覃恩沐寵光滿朝封事屬仙郎門庭紳笏無端列齊向麻姑數舉觴
三尺短檠燈豔歛照絲照麻照書點熒光一夕倍分明對卻銀泥壁閃閃
朝霞羅縠夕烟鬟馥玉馨蘭吐若含更與庭萱添彩色春風葉葉佩宜男
○為劉百世題米仲詔畵
【 時仲詔令銅梁】
曾從鴈宕看龍湫勢似孤危思似幽山下亭臺亭外樹省能如此鬱蔥不
塵情勝景不相當莫怪桃源久閟藏此水此山差不惡風流只合度劉郎□
詩中有畵畵中詩摩詰元章兩兩奇蜀國山川超絕甚憶君盤礴解衣時
劉家亭子儘堪描舉向何人筆似刀檻外天光臨水發斗間王氣倚城高
○社集城南
嘗安慵是病偶得醉為醒共燕新趨社看雲善寫汀食單供菜甲花事狎園丁日夕猶依竹行行韈履青
○拂衣圖
未必昨非今便是但言子貴我甘閑琴書老矣無長物松菊依然存故山白鶴上嶺復下嶺青牛出關還入關車塵馬足不得謝清風高節誰追攀
○寄壽鄧山人
佳名動人間江東鄧伯羔有胸富如海有思洶如濤有口吐如屑有手劃如刀北地亦以降濟南不成驕壇場奉姓字衣冠矚斗杓曩我丱而聞疑其人已遙每恨生較晚不及與同朝王生今甫言此乃今人豪崛起嘉隆間身存道獨韜開筐遊竹素三徑隱蓬蒿築亭瞰清池池光與亭搖露花香自滋竹風冷相敲五十以學易古銓今銓標猶傳問世篇等世如牛毛絲綸束釣竿棋枰爛柯樵心靜骨益勁地僻景逾韶上有鮮雲烟下有豐林皋白日騎蒼龍玄言狎三茅媿不往從之一官真繫匏頌言託王生聊以明仰高
○別鄧田仲
三月長安雨謀霽似謀生半年揀選官望　命逾望晴　命下百酣歌雲開萬祝聲嗟我亦何意戀子成不平得命與得晴一夕愁緒并得命子當別得晴子且行丈夫會有志致身各及辰嗟我亦須眉而乃兒女情
華榱耀廣衢安不如山家珍錯羅方員甘不如茄瓜豐酒濃於膠不如啜柔茶妖嬈鬬牡丹不如嗅梅花豈無車馬人于我莫子佳半生丘壑債經年得子賒回首忽分飛孤行可若何不如覓雲林以當子婆娑
○送鄭駱思守括州
五馬乘轓日三錢賜詔時福星兼地耀汪澤與天期吾道遭逢泰東南惠顧私奚囊多藥草特此起瘡痍
常擬直班餘依君四庫書塵中多率爾別後復何如驛馬當風駛林蟲語月虗仙都山洵美恨不有吾廬
○米仲詔還縣
隨牒來朝者無君八月留攜家便　帝里歸國後諸侯乘暇催驩景逢人惜雅遊一尊相對意頻上飲光樓
【 仲詔園樓名】
太息中朝盛珙琛集異方尚憐官折累堪憶戶輸將青夢三刀路紅塵一騎忙獨流江似錦為爾照行裝
【 仲詔入計攜蜀藩內庫解賠累不得行】
去後園誰主行間山更佳摩雲收造化拜石託同儕秋健臨風翮天開積雨霾蜀門工作賦莫類長卿俳
○汪原博訪予輒還悵然賦別
日夕南北心來去紛于織意外忽逢君枕魂交暫息豈無桑與麻在亂不成緝豈無車與馬失足不成匹本以林泉姿朝市終為逼觸境無新驩懷人有遠憶一片深山雲君來甫將得
長安十二衢朱門處處開多子長安行一刺不甘懷心知萬里輕尋常重門隈我無豪家樓臥子以空齋有風聲搜搜有雪色皚皚保此歲寒操期子永無乖夜語落明星寒光迸窓來
地曠雪逾滿冷影射須眉對子適相當言共幽白姿凄清復凄清子寒亦似之長安街道寬錯土陳瑤璣匆匆人馬來須臾踏成泥所以與子盟初心悔馬蹏
胡風一陣沙形影不相從何况燕與吳山川重復重寒天一陣風毛鬢栗簾櫳何當逐長途快刀切馬鬃一心數驛亭千言謹厥躬恃茲月明明流光子懷中
○寄酬劉恩徵恩徵見懷詩用予雪景蘇韻仍韻一首
邊頭刀斗報纖纖□色軍威一等嚴部曲行杯開虎陣蠻童翻角譜烏鹽燒腥帳遠殷連塞畫米山成簇滿簷使者旌旗雲外立受降城北露竿尖
官燭光中噪曉鴉魚河直北想行車遙同蜡日催蘆酒轉見駝房拂柳花劍首定將千百國詩壇聯得兩三家閒來獵雪牽鷹犬笑指銀泥畵戟义
○新正病起
理櫛曾何日移年已一旬睡功愁漸減病種劇增新束帶應無力驅車別有人白門門外路此際定游春
○孫聞斯時過射所依韻
慵心齊卸馬密屋一圍春竟坐失長日相商多古人窓空收界大樹老冒煙新獨此閒中意時為子所親
隔戶巳無塵單居最得春擬身嘗在寺近舍恰逢人學道莫如闇敲詩不厭新年來賞音處孤磬一相親
○沈司馬被言十二詩語工而意恬予甚旨之步韻作如數用廣其音非僅以相慰藉也
細拾夫君過風流只課詩免塵聊復耳集議竟如斯道以豐蒙辱知因寡得嗤彈文三四讀功罪轉多疑
何當胸戴甲幾處舌翻簧萬種味中味憐予嘗復嘗負戈空誓日相劍鬱含霜往事如今說差堪校白黃
但有心能遠何言宦不工品倫生後定謠俗死前同萬事殘碁裏千年數著中馮誰商得失遮莫楚人弓
似我虛糜廩終年腹但便决飛安控地寬政仰如天未敢僥行險明為拙見憐照顏深自笑乘馬愧屯邅
肩國勤桑土憂時切沸羹屢疏清禁衛獨計策金城一木那支廈群星總忌明朅來甘厭世魂夢亦成輕
【 司馬有屯田防邊諸疏】
白璧焉可寶青蠅善點汙孤貞道所戒柔弱生之徒莫聽履霜曲愁看出塞圖著冠又成悔與子盟樵夫
食蓼自忘苦不從葵蠋甘拂衣聊得性漱石有名譚世影歸浮泡名根坐大貪贈君雙白鶴飲啄待蘇耽
若論生平業前賢亦以多詩書招鬼祟樽俎伏干戈司馬下蠶室離騷沉汨羅黜官猶細事之子且誰何
戶戶筆能操春聲鬬百勞如君堪霸社壯志直奴騷大翼風衝起洪流石過嗥獨愁名見逼轉似毀難逃
即日巳成昨無端更覓非界空雲自性人靜鳥忘機竹素老亦得菰蒲深可依錢唐有潮汐時看月生微
題石摧和氏亡金意不疑當其適未偶緘口難為辭一旦開公道千年皆巳知視今猶視昔為子留佳詞
宦笑車生耳行矜沐振冠鳥翻緣樂駴雀豈以珠彈赤手逢辰易丹心後甲難江湖無不得只故主恩寬
○萱圖為朱元介壽母
拈來一草祝長生兩字忘憂合道情色借竹林依大士春隨柳線到南京並陳彝鼎年皆壽別置花盆景絕清更譜詩篇三四輩當筵絃管最分明
芬蘭文石映枝枝甜露常行子午滋花下有春人不老庭閒真樂物能私萐莆屈軼何言瑞火棗丹桃總屬痴一種靈根偏襲吉長裾佩得與男宜
○謝友可之南
十年筆札伴車程此日財堪就兩京拄笏山川新得意過江王謝舊知名談無前晉留牙慧坐向明時看肉生更聽桓伊三弄笛憐君一往有深情
官如比部地南畿勝境閒情世所稀湖畔稻香窺蟹過塔頭燈靜見鴻飛淮餘王氣潮應大柳種當年樹幾圍誰願淄塵久京洛白雲心事□君歸
○陳汝礪罷官歸閩
鎮目紅塵只■〈馬宛〉顏今來贏得一身閒卸將皮帶腰寬博好向家庭試舞斑
馬上無歌蜀道難我元非我亦非官人間萬事供眠外付與浮雲屋角看
○羅駕部母壽
曾讀稽山愛日篇簾庭春永樂依然板輿正軟便司馬饋食當年憶卻鮮眾母歌騰天錫誥五官王甚海添年持觴况值中秋節歲歲銀雲照管絃
○乙巳上封公壽
細閱人生境旬年儘得知多男心較苦不肖累偏奇味薄代耕養勞添別歲髭在官新拜慶猶起隔雲思
同席為儒者誰其老　主恩星明□□里香醉稻粱村孝謹宜兄弟詩書長子孫清□□泓水聊以媚盤飧
○俞母卷
手理寒機口哺兒烏啼昔昔血絲絲祗今彩舞綸飛日轉憶寒機月照時
黃鵠悲鳴想故雄枝枝連理泣霜風完君一日千年計頂戶支門舊腹中
博得天家意外恩蕭煙騰處是綸溫但償地下人辛苦便好抽身守墓門
○丁年伯母耋壽寄祝
一道清溪與月鮮幾聲雲鶴赴秋堅身同楚老偏能隱教勝鄒人不用遷樹背以萱橫碧韻佩裳多菊嗅黃煙部中剩有蓮花瓣歲歲當觴峰自前
○乙巳一病十餘日不復省解人事倖而不死然亦危矣病境次第自病中聊述之
常言生死事會須有關格白日與黃泉會須有主客誰明去矣途即係今茲宅五體各具陳兩眼亦以劃呼叫百不省舉止迷所藉骨肉四面環牀中徒列魄息息寄渺茫人鬼復何隔
彼時何卒卒闔室走臞臞父應子之泣弟應兄之呼哀懇拜醫人倉皇謁覡巫卜課與推星百術紛且劬而我獨不聞精氣焉所如
笑笑人間世分明一夢休夢中翻說夢誰識夢緣由一呼嗡不還去明尋即幽得了方為真在生都成浮跕他四顧人強來問骷髏
憶往病初發表裹熱如蒸壯火食羸氣焦灼百不勝須臾欝成痰沸瘛急上升其勢如湧泉其形如凝氷舌本墨而渴言譫目直瞪捻衣兼摸牀諸忌以齊徵此時命寄醫獨言脉可憑
榮衛滯不理火毒上下攻肥痰甫就停燥糞結其中欲遺不得遺百苦千難叢利下莫敢承盧鵲無奇功捱夕復捱朝旬餘始得通久迷心漸開十死生財逢黧憂一屋人改顏將無同
神明誠恍惚其道信而貞伊余行無良敢云邀寵靈十年兩危病於法俱不生每當窮篤時忽忽見神明曩者儼關公辱况臨前楹耳根不隱響粼粼車馬轟今茲病憒憒大士不離牀鼻端與心坎兩回發妙香事理有無間聖人不語神予懷謝不任聊以識精誠
平生事草率黑白不成校三十八年來迷離等醉眊在世真成竊臨危默自約極當沉憒中精堅偏一竅檢察儼有物鞫勘窮奧宎歲月無逃網心跡俱雙照乃知業隨身至人言不窕一死終無辭安□朝聞道倖矣尚回生白日以相醮
一歲填喪門一門衝白虎次第臥牀簀稱病無老豎前月及家弟次月及賤姥篤勢盡驚人寸心摧莽鹵□兩僥無害循資余接武旬餘不省事一家色無主病者亦巳矣無那生者苦數月奉邸居無晷展眉宇所愧兒多諐乃以憂尊父亦有維桑親群群相卹撫鐻金而禱神膜拜紛如雨余行自凉劣親故胡所取感之不能謝省躬徒自頫
潮退沙紋皺病退面容顣今晨不成寢取鏡聊自復鬼形不敢認惶怖欲走伏骨上徒留皮皮中不復肉僅餘髭須張少以稱眉目
勺漿不入口夫既半月多今來嚼□汁滋味復如何殷勤知者言調理理更苛饑飽與風寒纖微不得訛一謝絕思慮二切戒怒訶三忌久觀書四忌客嘍囉慎之重慎之病加於小□雨中餵春蠶燈下護秋蛾獨有靜息功可以養天和
生來靡短長惟工一覺眠頭角枕方支鼻心鼾以宣適茲病之餘百性與形遷永夜難為曉展轉費攀延十道問女奴今夕何夕天時遣看犂星在屋東西尖聞雞喜數鳴聞鴉喜眾闐尋常黑甜趣一失恐不還生長寄庵中焉能暫拾焉
長安日下塵奔走車與馬穴蟻攢腥羶臭蠅逐蛆飷服食鮮且肥妻孥矜??女者亦有功名人胸圖畫夷夏亦有文章士鉛觚奴董賈許務以為高呂稷以為野惠施以為博孔丘以為寡羣徒轉相笑所得各自哆傀儡捩機關誰真定誰假屢劫不降心一病都消也眼前作底光憐燈復拾灺
麋淖勉支腹朝夕須术參羸軀敢自持常若行■〈山歛〉嶔朔風偏瀝淅剸物如刀針不敢啟帳帷常常擁被衾觸緒有來端遺塵無□心鄰家雙白鶴時以送清音
輔理踰月餘試步力猶微兩童肩兩腋兩股方得移自室而造堂養力須經時言語失次第動止鮮威儀慵心倦長安平常貫掩扉得此安意臥他賓亦可辭懷居有射所懷人有心知咫尺別累月離合何其奇人生苟不死會多相見期容我尚乾坤白日照于思
○贈李一庵書賈六十
李一庵儒而賈賈而儒嘗以語人曰假南面百城何如擁萬卷書經史東序子集西隅我於其中老伴蠧魚韞櫝而藏待價而沽或得吾神或得吾髓或得吾骨或得吾膚或以為賢為聖或以為公卿大夫乍展眼心志為之頓豁稍涉足顏色賴以不枯其不善用者乃竊以為盜竽咄咄長安如藕□居塵翔于天糞栖於塗東家驅馬西家曳驢富貴之子以蟲負穢功名之士以蠅攢蛆菜市街頭盛牛羊與鵞鴨城隍廟口販珠寶與珊瑚自吾十年齒朝于斯吾曾不知其孰賓孰主而獨于李氏父子往鼓掌而來掀須此亦聊足以自寄其區區今李氏曰六十而壽不佞猶幸其未也尚以廿二年之月日從事于冊板之麤然後與君捐經擲史焚子瘞集共期遊干汗澷探至道于空虛
○讀崇德錄為沈贈公作
焚木一成灰火傳無盡時鼎鼎百年內薪火復為誰兩都富冠蓋賓從走盛衰第宅織侯王金錢賭賈兒正寢饒告終壽考足眉黎白日忽掩光西風一以馳朅來訪姓字閭鄰不及知□九重天子制百代瞽宗祠五十年往矣一旦闡于斯千金不解受旁人笑窮癡金蓄會有用終今亮無遺趣轡委旅塵當年行道悲大齊而牖下祗今亦纍纍夫君聲不泐彼其誨無追人世各縈筭達者差便宜
又
幾輪霜月伴公車身後生身上玉除此日墓田高著馬舊時茶井冷添魚顓門孔壁歐陽學約矢齊城魯仲書千載瞽宗應不滅長年牖下定何如
○為張宿甫壽其從兄
衣鮮馬怒儘時名革履方袍獨老生士不居官真自在家惟課子極清平閒眠竹榻看雲上靜展茶罏信水轟七十從心何所作祗應池草句還成
○杜氏園雜詠
懷古草堂
縹緗閣
柳逕
橫琴石
三珠靈洞
浣芳塘
蘭畹
棲鶴軒
卓笠山
飲仙亭
帶玉泉
翠微山房
聞鶯館
松牕
曇花精舍
垂綸磯
蕙畮
倚劍臺
·懷古草堂
自我先天地分明見在心百年俱鼎鼎誰古復誰今
·縹緗閣
藜杖疑天祿牙籤鬬鄴侯此中懸半榻可以恣鼾齁
·柳逕
走馬射堂前穿堤踏紫烟青絲持作埒柔條持作鞭
·橫琴石
窽坎者何切噌吰發遺響乃知太古音不在絃爪上
·三珠靈洞
花竿照空碧娃鬟語何處漉漉月光中鶴羽衝風去
·浣芳塘
步步池塘上驚波刺繡??弓餘芬驚歲月不更近薰籠
·蘭畹
園中滿種蘭種蘭比君子豈無桃李花清幽不似此
·棲鶴軒
此鳥非凡鳥清聲遠徹雲總然甘偃息不入鷺鷀群
·卓笠山
山頭逢杜甫帶笠日亭午作詩解瘦人君今母自苦
·飲仙亭
飲中歌八仙豈必人盡石我自不沾脣亦嘗與斯席
·帶玉泉
浪定一池月中宵照瑟瑟捧之光欲流和家抱不得
·翠微山房
鑿巘供書幌雲峰列翠眉獨遊無限好朝靄夕陽時
·聞鶯館
箇是江南韻而今卜塞西春風芳草日更與盡情啼
·松牕
綠水欲漸漸長茸刺額簾請君聊拂拭人見是龍髯
·曇花精舍
近見曇花記無根解盛開功成偏好道君儻木西來
·垂綸磯
朱鷺魚以雅取魚食茄下主人坐釣磯將以問言?未者
·蕙畮
蘭花巳呈穗蕙草復弄色與君不相見幽思遙相識
·倚劍臺
擬膾樓蘭肉尋常且蓄威朝來財看劍寒血者人飛
睡庵稿卷之五

[book_title]●睡庵稿卷之六
宣城湯賓尹嘉賓著
師中家慶卷為郭青螺先生壽其太公
送盧真常守南昌家二弟為其屬檢校
區海目先生赴滁
聞斯感懷詩致不堪樂予亦同病者也次韻如數用相反解
贈仝平原
高幕赴鄖陽
天界兩僧受官南歸
郭姑之子仲升訪余南歸口號相勗
耿侍御卷
觀雲來丈藏畵偶書于射所齋居
送里人之汀州任
送人之滇南任
黍珠春永圖為張孟奇壽母
雪溪圖
劉靜之歸覲
送鏞上人還竹居庵
憶射所
幼博重訪余步韻答贈
張孟奇徐鳴卿招同黃貞父米仲詔鄧玄度畢孟侯蔡敬夫李伯遠劉百世韓孟郁集李將軍園分得蒼字
贈曹子野
淮安哭吳均濟給諫
梅肖陵夫婦雙壽
泇河舟中
歸舟
立秋前一日飲李季宣青蓮閣
八月十二夜汪原博榮期招飲同梅禹金
十四夜赴禹金招同原博榮期仍用前韻
壽殷母李夫人
還宣
重至九華
清溪不及入會佘聿雲承追示贈詩步韻寄答
宿鄱陽湖
桃花嶺懷丁右武奉答
桃花嶺侍相公座主步韻
寄懷潘景升
家封史六十蒙景升佳什見贈荅謝代啟
寄懷鮑山甫
過皖江
皖江集阮氏伯孝
廬山東林寺
白鹿洞
遊佛手岩至訪仙亭講經臺雲霧大作欲至五老峰不果途中占三絕句
孫晉仲兄弟齋頭話舊
集真庵
赭山
蟂磯
江行
壽任侶梅六十
吳福生之黃山
為張象先唁母
為臨安黃明府壽母八十
○師中家慶卷為郭青螺先生壽其太公
銅柱遙標豬夜郎銀泥重耀舞衣裳西番地闢增天大南極星高與日長食重萬人行酒炙饒謌一部奏清商更傳廟祏無窮羨親見丹書指泰黃詶國詶親見丈夫乃文乃武壓拘儒兒母念我昭忠訓　帝語頻封叶夢符快閣暖風嬌燕喜畵廊初日照麟圖公家勳業汾陽似拜慶汾陽得似無
○送盧真常守南昌家二弟為其屬檢校
京塵一以謝眉思入峰清好懷誰與同一路黃烏鳴柔風祖後騎鮮雲拱前旌高高滕王閣臥理有先聲材大地無劇心冲物自平轉聽訟筒稀桁楊宿于楹默坐日向午西山烟半橫其下有章江疊水印沙月汲水飲酌餘濯我閒冠纓衙頭一榻懸相將為誰迎
大雅適相洽別疾恨逢遲悽戀復一腸仁者心所知歷歲長安門手足不曾離誰云一種樹忽作東西枝東枝定誰扶西枝定誰攜野蠶縈枯桑宛轉吐生絲念公富龐德賤子得所依不惜解手足破身以相隨
○區海目先生赴滁
不嚮清流問故關時平有味是官閒江南日莫瑯琊道絮絮雲生疊疊山
平生最愛歐陽子謫宦滁陽兩記文千古江山靈氣再擬留一石待夫君
○聞斯感懷詩致不堪樂予亦同病者也次韻如數用相反解
朝來隨例說新春不記居庭只舊身一室圖書權作主隔階兒女轉相親誰家摩頂堪成莂幾道投胎合棄貧造化罏錘聊戲耳嫌他柳肘有何神我亦行看四十春支離翻厭在生身無成一事何言子未免關情特以親機利場中甘最拙升沈數裏耐長貧明知福相從來薄掩取如多恐犯神簷光開處見青春花草蟲魚總化身有有無無寧我獨來來去去定誰親兒童若長應催老婚嫁無勞亦穪貧是火是薪忙著眼難言委蛻便傳神一抹虗空習習春骷髏我亦僅殘身敢論萬事足不足試探毫端親未親彭籛骨朽何曾壽猗頓墳荒果道貧滅是本然生也得莫將無益損精神
○贈仝平原
十載辛勤意居然綰舊章蟻封猶宛壁雀路幾翱翔煦日照廳壁閒雲來印床平原有逸事毛遂請居囊
○高幕赴鄖陽
嘉君饒文操而世寡知音鴻鵠仍戢志鷦鷯聊託林須眉澹粉水花鳥悅天心遙見房陵道春風舒遠襟
○天界兩僧受官南歸
擕來青栗辦腰裝蚤嚮天門拜紫章不信西方為異教袈裟今亦會冠裳
南朝薺樹媚烟鬟寺寺禪床可寄閒但得此方為教主疏慵我亦戀官班
○郭姑之子仲升訪余南歸口號相勗
偏憐兒女一生劬不及生前反哺烏總使陰靈能愛姪可堪□為乞孫無
燈火虀鹽□百劬廿年誰復辨朝烏為言報母供生策除卻埋頭別路無
○耿侍御卷
【 有序】
侍御山東人也往江陵當國我宣有沈翰撰懋學忤意歸微有余給諫亦名懋學以疏諫罷居里里因均賦有民噪壬人揣柄相意訛言噪始給諫欲入其罪誅之賴侍御按應天棄官為白事以得□故至今按應天者穪耿公予有里人之厄大□□惡生奪殺我宗婦轉以相陷謗刺四行無可□告賴關西牛公按應天批駁詳明紛稍稍解予不敢班班誦言八年于此讀耿侍御卷心為憤烈聊附識之
憶吾昔在丱威福聞江陵噫欠為風雷炙手天地焚逆之墜淵坑附者升隆津多少盧王孫四野鼻柔■〈夋兔〉徽寧有二士姓異而名均一從史氏歸一科掌為民為民亦可巳相公忿不宣鄉鄰有鬬者里巷生煩言危矣嫁咼?元奇一士幾不天覆卵得寧巢所恃持斧人官謫我自知身活耳不聞咄咄我耿公江南再生身而我逢耿公愈於逢兩親密恩識何所天閽聊自陳亦有後死者讀之倍涕盈稅亦自可改妻亦自可溷乾皮萬不支一宗安足論附者為誰甲威福誰之因誰其持斧來單指挈孤臣願逐余司徒抱頸訴平生伐石紀兩公千秋祝無垠
○觀雲來丈藏畵偶書于射所齋居
亭亭籬落寬圍雪幅幅溪藤澹著烟探取陽回何似業函中書畵語中禪
一道晴雲射射堂山泉水樹有生光總憐箇裏能消俗不犯塵間車馬塲
○送里人之汀州任
東南風氣好追遊臘後春前草似油更道故園官路近府中亦有謝公樓
傳來荔子勝雙柑斗酒黃鸝儘日耽珍重官人南去好請看汀水獨流南
○送人之滇南任
出門半步說相思萬里單車自可兒笑指碧雞山不遠白雲垂處見峰奇
桄桹枸醬四時供海貨淜街百道通只有金錢無用處換將手貝與兒童
○黍珠春永圖為張孟奇壽母
羅山浮山如甑甒月清露紫虹光吐中有神人常舂黍葛洪之妻鮑靚女累黍成丹紛無數啖之數顆齊冲舉玉鵞吹笙白晝舞銀雲櫛櫛覆下土下有遺粒成雲母潔于甜雪軟于乳帝遣何姑為鮑侶何姑鮑姑俱仙去濕竹烟橫迷臼杵吾友張子好閥簿世世結廬於其所先人曾綰陸川組亦是葛翁勾漏處母年耋矣神明茂箇是神明不待語何家雲絮定輸杼鮑家黍竈應開戶一鉢盛來合許許日月雙光七日煮奉母食之千萬壽
○雪溪圖
寒水沉沉織似縑長郊一色與天黏不知空撒成何樣只有溪流覺暗添
混將下土憎成黦揭向空原總忌明靜戶冷窻參透處為言無色復無聲
○劉靜之歸覲
世外論心者塵中會面稀可堪驅馬獨復此送鴻飛大野雲千疊高天月一圍憑君淮海望鎮夜夢將歸
宦情亦未盡輪馬劇紛紜不爾曹偏冷其能去獨殷吟林秋卷靜帶菊野裳芬子舍驩君入滄江伴白雲
○送鏞上人還竹居庵
一夢消塵世閒居夢秣陵城闉連野闊塔牖見雲層幽徑頻穿竹清談乍對僧寄生甘養拙長臥我將能
○憶射所
清齋空咫尺物景一冬分壁罅多穿葉窓虛雜度雲野風吹樹急獨鳥叩門勤柰可長離別寒鐘靜夜聞
○幼博重訪余步韻答贈
飲君殘糜瀋僅染髭須色頷邊總富絲臨杼不堪織尋常筆墨弄寄身聊偃息千古斯文場寥寥竟誰復本質一以乖雕鐀徒掩飾燕石舉世珍至寶難人識分明黃帝珠非象罔弗得君有松滋鄉我有槐安國知白守其玄萬言輸一默脫略文字外墨始貢其職
鉛刀思一割駑馬思十駕與子苑中游凌兢空日夜人皆饒才儁臨池工一瀉而我獨乾暍操管不得下聊略兩三銘避人凡幾舍亦辱子見收屨大小同價朅來病臥深藥餌無休暇養病兼養拙墨事久當謝詩思健驢背憶子風中跨似我百不任儻也扶風蔗
○張孟奇徐鳴卿招同黃貞父米仲詔鄧玄度畢孟侯蔡敬夫李伯遠劉百世韓孟郁集李將軍園分得蒼字
王侯美宅偏能空冠蓋閒遊也學狂角奕共爭生死地品茶聊試是非場樓臨四野觀為大天入三春色正蒼選勝呼朋真得意嚴城落日總誰忙
○贈曹子野
指天畫地動成群出眾微言得似君識下有神通甲子眼中無物遁風雲且傾管輅三升酒更續靈棋一卷文此道廢興知命在怪來朝貴集紛紛
○淮安哭吳均濟給諫
萬舳千艘路傖儾得送君去來開閘水離合出山雲屈指交游半吞聲鬼物羣不堪頻顧影河上思紛紛
信有前因定相逢不意中千年了一別萬境等成空啼眼垂楊道傷心宿莽風獨嬴妻妾在併得友朋同
宿命慳官祿虛銜耀掌科朅來臨任近勞頓送人多氣色看諸僕風塵試所過回颿財咫尺涼熱較如何
旅襯淮陰道郵亭漂母祠日斜狐欲哭風急蓼偏悲一木竟難料千秋空爾為王孫好歸去客死亦何辭
○梅肖陵夫婦雙壽
隴上歸耕似老龐贏他冠盖一門強紅雲冉冉兼天繡白髮垂垂到地光別自有春村釀熟爭來作臘雪花香閒時細檢官中况此際財堪至喜堂
【 公判夷陵有至喜堂】
○泇河舟中
曾記春遊處雙肩盡力摩如何船子路轉似郭門窠旬日蹶焉臥萬人勞者歌咽喉操國命僅一勺之多
萬古龍門峽流黃辦灌輸可堪欺歲事欲一討天吳宮保偷身後金錢沒淺夫年來開塞狀得似禹書無
○歸舟
落落難為思栖栖負此身著冠翻自悔洗沐又成顰本以貪閒癖言尋洗俗因亂非緣世業窘乃為鄉人雪涕追前事驚魂憶故辰豺狼驕作橫魑魅劇紛繽牙眼銛戈劍機關密網罠笑談行殺戮頤指唱囂嚚四幕天無燭平鋪地有銀溝泥沈少婦几肉啖孤臣婦鬼堪充計臣臊豈足齗陷章飛刺刺惡少走甡甡廉范終辤鄧包胥不入秦逼圍期一炬判決抵千緍合室俱無主單門何所陳韜頭聊以竄委面索誰親跋路睨猶數黏居徙更頻冤乎幾不臘危矣動盈旬破衲朝朝混枯蘆昔昔蹲偶全邀白日後死託蒼旻草木皆悲恨龍蛇有詘伸乾皮仍帶履孑影且京宸輿隸趨迎舊朋儕浣慰新相將齊作拍不語各含嗔莝秣閒支骨差池乍洗鱗側班台室近分粒大官勻故帙芸香發空齋花藥禋琴尊安淺澹簪佩列清津下楗當亭午披函極秘辛射堂肥納月茶竈飽酣薪同館遨方數高梁興可循出門山在望覓寺水之濱甫覺眉尖放偏增手腕勤石渠供筆札樺燭趣絲綸蟲袞章難緝葫蘆樣不倫役思勞李昉識字苦梅詢竟夕揮無暇周旋腹告屯推觚鈴索急斲牖硯氷皴宿命歸磨蝎殘肌逐??卯殳?鶉形將心遞病福亦禍為隣岐路俱臧穀長年等槿椿安排終壑石底事費蹄輪徑色陶潛菊湖情張翰蓴可能辭夢寐未省棄吟呻托跡宣尼魯傷懷亶父豳馮誰殲猰■〈犭俞〉深恐抱麒麟敬謝魚鬚笏重拈鹿耳巾熟眠敲抑癭傾醉答鶯唇巳分完生計何須問里仁定知天地內別有待嘉賓
○立秋前一日飲李季宣青蓮閣
蒲颿幅幅倚樓開坐擁琴尊亦快哉薄霧幾層推月出好山無數渡江來輪將秋動蟲先覺換得更深鳥越催值此景光堪護惜別經三閏看毛腮卸卻牛皮伴狗屠不妨清話老蟾蜍吞江浴海爭三閘餞夏迎秋寄一壺屋裡帆檣仍在眼行間雲鳥盡先驅與君細品當筵樂絲竹還能勝肉無
○八月十二夜汪原博榮期招飲同梅禹金
故里無方避懷人幸爾同捉刀疑魏武秘帳得王充靜語三更後微情兩頰中所思無可那判取曉光紅
○十四夜赴禹金招同原博榮期仍用前韻
著處說江東乾坤此調同狂言驚眾走貧腹得君充伴鳥雲俱宿行杯月可中十年嬴兩夜倍覺燭花紅
○壽殷母李夫人
【 少莊先生側室】
當年侍從有輝光百代儀刑說少莊三五在東星合小八千為實歲偏長身先女訓惟歌雪潔與夫齊只嚼霜若箇須眉能獨立君看笄閣亦流芳
○還宣
目隨鳥盡天空闊身帶雲歸界欎蒸獨對敬亭呼李白不知魑魅喜還憎
○重至九華
曾向山堂作主人而今遊屐又重新山山著意來供奉齊辦雲烟和米薪
擬將白石煮青泉夜夜雲峰落枕邊十六年來舊時道熟雲熟兩飽周旋
老大堂頭皴面皮佗年都是乳沙彌勤勤問訊瞪瞪認我亦腮毛倍可疑
萬瓦如鱗繡碧空僧寮客舍盛西東獨遺佛殿灰堆裏記取菩薩一劫中
【 化城殿火】
瓣瓣蓮峰似蒜頭一層山裹一溪流夜來踏得溪聲壯疑在錢塘江頂遊
行行側側黑山顛旋東松毛代蠟然奔上嶺腰一回首紅烟亂點似漁船
詩如太白遺仙蛻學到陽明結聖胎慙負無能班二子讀書堂裏又重來
記取空齋下睡時千山月落老猿啼書魂今夜三更後猶檢從前子曰題
無端白誑閔家園又鼓無端士女喧地獄不空有公等莫教終古悞兒孫
始知山亦涴浮名困頓塵間車馬行香火不靈僧道散齊雲九子儘堪盟
秋後芙蓉老面光籠雲羃霧巧遮藏李夫人病經憔悴不肯將身見武皇
○清溪不及入會佘聿雲承追示贈詩步韻寄答
一天霞腳燒晴空半幅蒲帆趁軟風借得清溪澆小杜定他粉本付南宮如眉江月臨初地似竹煙巒出老叢箇裏憐君好詞賦獨將雙目送飛鴻
○宿鄱陽湖
乍息湖中路言尋草際廬掠風驚髩冷橫月亞眉疏行李輕于鳥盤飧薄得魚因之念鄉國殘燒一繙書
○桃花嶺懷丁右武奉答
箇是山中道者儔胡為此地缺同游懷人我亦頻占鶴辟世君其類飲牛覓壑尋丘雲共賞談玄舉白斗堪浮桃源一路俱相待疑有飛花傍水流
○桃花嶺侍相公座主步韻
山水脫塵寰烟霞冒層嶺置足漸以高棲心滋以靜倏忽攬玄黃秋光集萬頃雲母長松茸神瀵輸冉井擬入武陵幽轉勝桃源靚雞犬不聞聲鹿?加虎時窺影客路各成趣僧寮俱益景知巳樂莫樂閒居永莫永
正逢黃菊節齊上桃花嶺人地既兩奇心跡亦雙靜十載貯離腸直瀉當茲頃當其在離時乾枝如廢井一朝眉宇開山水俱生靚步步而趨趨願為形與影語至無精襍長情催短景一日如兩日所得亦巳永
入山多草木葱翠圍成嶺山得樹以腴樹得雲而靜凭顛四望處風煙變俄頃碧水出其腹著地成渫井天晴紅葉乾秋容轉夭靚背嶺見人行依稀黑豆影高高下下田壹似棋枰景觸目有餘適夫何較暫永
閱世如閱局涉世如涉嶺當局鬬一先不如旁觀靜峻嶺嶮以崎雲雨不踰頃暮田朝魏其朝驩暮擠井明知腸有刺猶自眉成靚鬼彈落虛堋含沙工伺影何為景中人何為人中景到頭一著空相忘巳永永
辟穀臥黃石吹笙度緱嶺吾愛吾夫子成功歛寂靜煮藥會盈鐺種藥會盈頃為霖為雨龍寄養于淵井龍在水長碧雲留山更靚富貴洵空華功名洵泡影麟閣與雲臺不堪供小景回首十年事一咲天地永
○寄懷潘景升
幾載湖頭別相將弄槳牙泥情連燕子宿夢到蒹葭問屐當誰適看髯想各加金昌舊時道多爾賦盈車
○家封史六十蒙景升佳什見贈荅謝代啟
火棗丹桃乞未能祗贏綵服侍烏藤貽來一字如真誥施及雙親得好朋雲出天都新白岳山連地肺老金陵何時拉取江南伴辦與追隨百度登
○寄懷鮑山甫
黃白山中路經年音信稀雲筵何物下花課幾般肥世味供鼾睡閒情賭局圍江南堪狎主可獨爾言歸
○過皖江
鄴中身子鏡中顏一泒寒江耐往還莫話九年前九月愁風愁雨大龍山
○皖江集阮氏伯孝
千章木覆龍山觀一葉舟通皖伯祠支枕不忘開榻處當杯重擬詠懷詩魑魈舊事三生夢牛馬頻年兩頰髭欲借長江為信使潮來潮去每相思
○廬山東林寺
重雲翻出現
【 登講經臺雲霧四塞忽大風一捲獨見香罏峯】 逢道特相隨
【 繇天池至東林三十里許矣罏峰正當其門】 慧遠千年意香罏峰自知總緣官乞米不為酒攢眉何日東林社蓮花禮六時
千載池荒後重開舊日蓮漏聲應不滅燈信若為傳返照高臨嶽深秋澹瀉天虎谿相送處情景兩依然
○白鹿洞
千古宮牆存廟貌一堂鐘鼓合軒縣閒尋鹿跡偶遊此乍聽松風亦爽然同異幾人開隻眼往來各白辦雙肩鄱陽湖水廬山月遍照東西南北船
○遊佛手岩至訪仙亭講經臺雲霧大作欲至五老峰不果途中占三絕句
垂垂佛手放新綿接引人登第幾天大地山河都一抹就中來往似周顛
何人重上講經臺徹地經聲吼若雷應有諸天齊作供法雲法雨捲空來
○孫晉仲兄弟齋頭話舊
閒想廿年事物情更幾番通家橫作牘知巳萬難言挂劍虛憐墓張羅小約門無為歎朝市與子狎林園
三步腹應痛片言心所親祗今誰老眼舉世得空身笑笑還吾故超超見爾新久傳糜自可况復酒杯親
○集真庵
竟日人俱寂深更寢尚吪陰蟲緣壁巧溜雨集簷多梵誦魚千板禪枝鳥一窠閒來安枕席聊得就雲蘿
○赭山
又逐新晴去煙蘿許更攀地偏幾失路泥滑強登山暑裸工披拂諠藏恣往還一都城市客暗裏一身閒
身帶江雲淨行臨野樹寬到巔風得勢放目水成觀問塔年來古憐僧寺巳殘青青穿履跡最喜竹平安
○蟂磯
久說蟂磯勝乘閒一赴之涉江成露宿薄暮受風欺夜臥半帆月起瞻隔岸祠母言興廢命登眺亦維時
【 其日宿雙港不果□】
係艇垂楊處江心表舊基百年經變化片石失孤危山水難為主乾坤幾自持金焦與瞿灩突兀起男兒
疑是永安宮音儀彷彿中佩刀驚袵席抱石泣英雄壁蘚柔蒸澤魚腥緊呷風憑誰操鐵板高唱大江東
○江行
晨起席方挂水熟以舟輕牽風一路蘆列行隨我行拜舞快周旋綽約殊有情一轉復一折腰力不自禁須臾頭勢翻搶頭嚮佗人怪爾無恃操占風捷于神十十與五五東靡而西傾豈不負毛髭胡為勞其生秋霜一夜乾枯折終何成
○壽任侶梅六十
一別金陵四十春相思何地不勞神乾坤澹蕩初周甲花鳥芳菲又受辛醮月梅魂當斝拂泛池蓮目簇筵皴荊谿舊碣依然在好嚮任公覓釣緍
○吳福生之黃山
休夏詩名噪居山道業尊有時聊杖屨無地不羲軒淬劍泉方闢含丹鼎尚溫與君參對訖三十六峰存
○為張象先唁母
待得玄旌日言逢紫誥初參乎驚齧指由也泣枯魚素業兒孫好清門風物疏千年了一出聊此慰苫廬
亦云慈福備並羨壽年尊人子情何極終天恨獨存鐺焦堪作供綿臥定奇溫涕淚收寒菽殷勤語故園
○為臨安黃明府壽母八十
萬古綱常人不朽四封民社吏多能嬴他下戶驩填谷償取高堂苦嚼氷赤錦分機光灩灩紅絃入管吹騰騰看君法喜從來闊無數禪門點佛燈
【 余時為赴鎧公之請】
睡庵稿卷之六

[book_title]●睡庵稿卷之七
宣城湯賓尹嘉賓著
虞丘崇善祠歌也任丘劉師修建神祠為親祝壽士子聞而和之
虞丘八章三章四句二章八句二飲潘稚恭得君字同李季宣汪元博
浮山僧赴五臺附揚州舟行
上巳同潘稚恭夜汎稚恭以送予來揚
鄧玄度赴南省得明湖二字
同焦素臣集唐君平齋中依韻
初秋社集得飛花二字
秋集鏡園共得聞山二字
八月十五夜
清秋晚霽集鄧時化宅得花字
清秋晚霽分韻各一首子興得和字獨成二首見示依韻奉懷
南司成子興邀同孫宮贊宗文陪詹觀察分十一尤
和鄭儀部別都門同志詩兼寄劉伯先
雨中過顧六吉邸舍以應是雨催詩為韻
九月十六日同子興過宗文夜坐先日為宗文初度
秋日趙哲臣宅賦得菊向酒邊開
何君美宅對菊
書劉山西先生壽冊
壽區翁
劉無美南還依韻
陶鳴皋初丞鄒平擬一言奉贈不果今又補靈璧矣于其行詩以送之
何君美趙哲臣二丈使歸同日出都賦贈
周侍御至自南
陸君啟進士歸壽母夫人
漁陽行贈蕭大將軍
寄松江張年伯和韻
訪陸無從先生同來馭仲梁君肇先生之子鶚侍分得江字
聞金副憲决意歸覲口號攀留
施處士六十初度
麻子羽初度
子領南雍陳　　贈詩帀歲予既罷步韻奉答
書向忠節傳略
為胡工部漸季壽母
上寧國祖塋舟行往復
遊黃山
蓮花□至海子
十七日自海子至松谷庵示同游諸子
松谷遊諸龍潭
喜潘稚恭至稚恭來自真州追于海子不及相會松谷庵
松谷庵雨中即事
由松谷至翠微寺
雨中上白雲庵次景升釣橋壁韵
黃山雜□
徑山詩
徑山贈慈雲上人上人由老青衿六十而緇
弔方采山先生
會稽哭歇庵先師六首
送鮑宣城入覲
贈鄭華亭
病臥幾不起得膠州先生書知有太公新制兩月甫理答拈筆上此
鄧玉笥父母初度
王臣湯自言顓意謁僕宿敬亭行李為盜所劫僅以身免留睡庵月許告歸出兩尊人像為書此贈
○虞丘崇善祠歌也任丘劉師修建神祠為親祝壽士子聞而和之
瞻彼虞丘隸古瀛洲僊者所宮卿雲蕞藂瞻彼虞丘有皇其閣冠日切雲君子所度惟此華閣築不以私上鏹精鏐自講筵詒自講筵詒　天子之澤資事敬同以報親德報德何以　天子無疆親也罔極願言偕長猗大士文昌或九十七化或三十二應人之叩神靡弗敬矣神之赴人靡弗定矣祈季者季祈男者男惠者不費欲者不貪諺曰張仙文昌之神一曰在周為張仲以孝友聞惟我公伯仲孝與友共有之似之誠則必動惟大悲乳度活眾生惟我劉公積德參仁世敦厥良世儲厥祥爾壽而康爾熾而昌神之命之食舊無量庭有萱字長生桂之樹盈前楹靈繽紛光照社奠椒漿荅神嘏四方男婦奔走祠下
○虞丘八章三章四句二章八句二
【 章十句一章十一句】 飲潘稚恭得君字同李季宣汪元博
趁取晴光好作羣柳花蘭葉一齊薰房如艇子圍春密話到驪歌趣酒紛江隔竹窻青獻岫煙浮茶注白連雲幾年夢寐勞相憶布置須眉得似君
○浮山僧赴五臺附揚州舟行
邗溝日日長春潮不盡官船打鼓騷一葉中流偏自在五臺正對杖頭瓢
到處相逢似水流人間爾我一孤舟請君自嚮文殊說若處連山也是浮
○上巳同潘稚恭夜汎稚恭以送予來揚
風流那復數蘭亭一夕蕪城巳百娉塢畔桃花迎盼盼堤邊柳絮伴青青當窻月細眉初畵泥酒鶯嬌語未醒障袖濺裠約何所空將邗水寄丁寧
○鄧玄度赴南省得明湖二字
久矣東臺虛賈誼于今南國拜陽城千年豐芑重營度一日唐虞再太平風勁霜凝青瑣闥山光水秀白門行縣知擘畫皆時務可獨批鱗動　聖明年年清夢落江湖最幸仔肩有丈夫每飯不忘知杜甫極談世事見夷吾前林風靜清猿鶴遠浦雲飛辨乙鳬作奏暇時吟咏好煙霞遲我舊　皇都
○同焦素臣集唐君平齋中依韻
爐頂香文軟盤頭石景幽熟雲透疏壁細雨濯淸秋朝事勿復齒鄉心其柰愁願言王子晉控鶴以登緱
密室遯偏嘉雲光天一涯讀疲初得茗飯罷小觀花知巳坐還坐貧尊賒復賒莫嫌成懶癖此外即嚻譁
○初秋社集得飛花二字
市近嚻能謝庭空暑盡違不妨成密坐乍可抵疏幃老樹將蟬語閒雲共鳥飛一尊秋正好憐取月光肥
世路那堪涉群情祗益譁隱身聊舊業得意幾名家談助開湯社文成鬬筆花周旋貪永日河影落簷牙
○秋集鏡園共得聞山二字
一段秋光沐曉雲碧天掩映碧波文紅衣卸脫荷身老墨字斜飛鴈語聞凭樹直臨　宮闕迥溉蔬兼得御泉分此時此地俱堪賞小結亭臺亦不群終歲長安但掩關偶因騎馬得看山尋常眉角胸頭事乍放清溪古木間趁水漉魚供客便隔林窺鳥伴僧閒江南蘆葦應空闊鷺意鳬情一往還
○八月十五夜
明月明如許經年未有之照人奪魂魄取醉濯須眉仰視語欲斷深驩思轉悲不堪重步步砧急漏嚴時
○清秋晚霽集鄧時化宅得花字
座滿良朋客勝家秋光亦較倍春賒蛩聲細切吟紅葉鴈字橫飛畫白沙薄薄雲開天澹宕蓬蓬風動樹窅窊臨杯直待西林晚明月芙蓉滴露華
○清秋晚霽分韻各一首子興得和字獨成二首見示依韻奉懷
江東渭北邈山河此地相逢擊筑歌幾番談鋒催日短半生情緒入秋多晚來弓月將人掠霽後綃雲與物和酌酒欲酲酲欲醒旋移新水煮松蘿當歸遠望當悲歌一往深情喚柰何賢聖酒姑馮量進君臣藥小得身和著冠束帶情皆嬾偶白妃黃計巳跎獨有朋來堪共臥秋風秋月射堂多
○南司成子興邀同孫宮贊宗文陪詹觀察分十一尤
一湖清滑水如油絕勝江南蘆荻秋獨倚宮城偏浩蕩不勞歌管已風流林烟漠漠疑環嶼岸火星星似泊舟最是長安車馬地同心人暇得同遊
○和鄭儀部別都門同志詩兼寄劉伯先
送送傾城潞水潯敢從名位論浮沉憂時不淺三長牘報　主無多一寸心付與乾坤成浩氣憑他日月照孤襟春明一出渾閒事好伴青泉白石吟幾人忠諫大名垂策有治安表出師盡職盡言皆事業賜環賜玦總　恩私直期心地淨還淨敢問時流知不知豪傑聖賢君自取微危爭抵一絲絲攢蛆吮痔劇堪憐我亦椒薑性自偏末路可誰□白日端居聊一瞪青天幾多經史論今事無恙山河伴古賢風急天高行路苦看君穩上荻蘆船江南水色與山光每一行遊浣俗腸久矣其中高士聚于今類作直臣方將軍橋下蛟嗥月季子祠邊劍吐霜珍重歲寒心莫負為予前度訪劉郎
○雨中過顧六吉邸舍以應是雨催詩為韻
累夜月難臥孤光力不勝深情百種撩告辭無所憑一朝秋雨來滴瀝洗崚嶒簷牙赴眾響乾葉聲相應庭外無號蟬庭內無黦蠅凉高思以澹暑盡景逾澄獨往亦云足矧茲集良朋
忙時供馬蹏策策驅不巳閒時楗空齋白魚鑽故紙供馬亦以罷為魚復何事不如卸冠衫清談對知巳有吐必終腸有約必終晷料無熱路人衝泥驚坐起朝報日累寸嘈嘈聒兩耳莫蹠與朝夷孰非而孰是
離離鷰辤梁唶唶鴻遵渚蓬蓬脫木風淫淫打窓雨節序不相留物情良可睹暢懷就新樂埋頭悔前腐孔林與驪山東西兩坏土
十年行慳運觸處成憂災蟁狢囋喘餘全領僅乾骸支撐聊手足手足復以摧故鄉別父母異鄉殯嬰孩百齡能幾何當此百景催怪來他家白倏忽上我腮知幻謂當遣偶感終難裁嘗恐陰雨至引愁入門來幸此會弟兄兼以銜酒杯短言長言中兩眉一朝開
偶坐日易莫深談淺酌時况乃昏黑雲停午巳如斯跋燭不可記催騎固云宜其柰勉留天開戶轉如篩決決聽瓦溜韻節叶音吹啾啾絡緯鳴亦似解吟詩大雅出自然千古知者希
○九月十六日同子興過宗文夜坐先日為宗文初度
遠天霞腳踏晴嵐露意雲情吐復含累夜月明如卓午箇中人靜得函三驚看烏鵲同無住氣識金銀自不貪落帽登高餘興在猶將短髮試冠簪弄月吟風自我徒不妨倦眼酒杯扶長安銅狄摩來未隣右金環記得無話到丁年騎竹馬坐當丙夜噪城烏人情一笑堪迎送莫問張弧與說弧
○秋日趙哲臣宅賦得菊向酒邊開
翛然籬下隱一種殿羣芳舊友惟陶令新知得杜康齊薰矜麝馥敵色鬬鵞黃應有同心約殷勤佐舉觴
團露一枝枝當風笑舞奇最憐新釀熟正及晚花時蟻濕猶拈瓣蜂來數點池清寒餘我病慳量亦奚辤
○何君美宅對菊
城中甲舍如鱗列城中□圃蜂皆歇獨餘盆子兩三頭貯得秋香孤且潔一種芳菲耐苦寒夭隊繁叢非所甘戚家歌鼓侯家宴□爾行杯色不前眾中暗裏心相結乞食貧兒小有□座上祗今胡為者陸沈人間走牛馬蹔換腰支斗米錢千年我亦淵明也不如歸去不如歸開遍黃花總後時月下冷衫霜下酒與君只合住東籬
○書劉山西先生壽冊
【 御史光復之父御史新按山西】
霜威雪色照行軒繡斧初征望獨尊累月封章皆石畫平生家學有顓門勿欺兩字從庭授再錫雙綸見　主恩聞說徵君棲隱處成蹊桃李自忘言山西夫子舊知名此日山西擁傳行道水自河通禹貢觀橋及梓見堯羹人間鷹鶚當空立天上鷗鳬結露盟捧檄下車知倍慶法星高並壽星明
○壽區翁
瓜棗終成誕瀛蓬亦杳然不如文字託聊得姓名傳龍戶頻覘氣珠官舊種田白雲垂嶺外為爾憶遙天
○劉無美南還依韻
寧有讒無極終知德不孤乍乘休沐日閒畵出關圖池草蛙方急雲天鳥自徂入林煩選席蚤卜爾為徒
邊烽與　朝舌此日日相尋饒有五湖興難忘漆室心尊前為樂計雅後變騷吟囊底孤桐在時流爨下音
○陶鳴皋初丞鄒平擬一言奉贈不果今又補靈璧矣于其行詩以送之
輸攻墨守久聲馳又道春秋佐理宜素業勉從于祿學舊逋積似送行詩山中樂石供清嘯廳下文松繞翠漪雪色東南堪寄望每因朝爽一榰頤
○何君美趙哲臣二丈使歸同日出都賦贈
同人偏羨出門交一路煙光掠馬梢天外歸心塵外事但嬴攜手即茹茅
遙憶相將上百泉山光水韻一齊奸■〈口酋〉然嘯發神皆往辦爾分尊抵一先
語到憤時工嘔血身當別處願加餐與君相約無多法邸報從今束不觀
嗣宗狼籍終須酒曼倩支離也得諧似我疏愚無置所梁鴻塚畔儘堪埋
相思寸寸抵鄉雲况復相知巳脫羣料得秋天占氣象領花領鳥屬三分
○周侍御至自南
為問南中事遊兒好辦歸定情新也故鬬論是耶非若箇烏藏柳誰家燕傍扉照臨欣得地蚤晚借餘暉
○陸君啟進士歸壽母夫人
忽地交占牘驚傳子大儒挺喬岡勢遠穴鳳羽儀殊高第譽方壯北堂顏以愉削觴真得意清夢轉憐吾
舁輿連竹入鮮服取荷裁霞腳干文幅星波上酒臺及秋坤道王到越禹門開揀得金書出靈符特養胎
○漁陽行贈蕭大將軍
數十年來　款塞　天子不惜金繒賚將軍髀肉看無柰肥牛大酒醉糢糊起眎旄頭增忼慨
宰□□□倚作驕薊門一道控全遼將卒齊聲喝賭梟今年□□恐怖死大帥西來說姓蕭
漁陽突騎天下殊東殪日本西滅　妖氛掃盡洗兵車兒男磨墨盾鼻上為公勒石醫無閭
○寄松江張年伯和韻
偶從人世覓真人公與平泉巳接塵意大得時歸竹素身無拘處避楓宸一星幽火留茶鼎半幅柔颿理釣綸張陸舊傳交讓瀆其間池水正清淪
總憐天未喪斯文消息盈虛破幾分交論不堪投到溉興宗最喜得陳羣功名老去惟親酒書札傳來盡寫雲夢繞松陵吾亦樂魚香蓴美熟知聞
○訪陸無從先生同來馭仲梁君肇先生之子鶚侍分得江字
別後髭鬚我亦尨多君老臂力能扛一貧如此身滋貴群俊當之氣轉降嚼酒幾回重待月理帆許久更維江拈來七字參文佛聚首須臾到樂邦
○聞金副憲决意歸覲口號攀留
半壁東南倚大梁忽傳洗沐有新章攜兒扶老情何極塞路沿江走欲狂身世莫逢真顧復歲時唯恐再饑荒使君但得重回隱戶戶齊燒佛頂香
悅親何以說朝昏養體其如養志尊事在四方弧矢貴人添一紀斝杯敦襁中赤子回三顧麾下豐京動九閽林臥抵今誰得穩憐予欲訴巳忘言
○施處士六十初度
萬事無過隱菰蘆亦有人千年桃得實一枕石堪貧尊斝甫周甲禾梁適受辛菟裘吾欲老巖叟足比鄰
○麻子羽初度
半生肝膽逢人赤半生眼孔逢人白橫身作臥直身行從來不信乾坤窄往日儒巾儘得驩時文落紙聲稱籍與君同起豐沛中同是晴川門下客拂劍頻搖日月光開函剩有風雲跡誤落塵寰十七年轂騎衣冠徒觸額狐兔豺狼無不有人材昭代真充斥世間所謂好男兒盡成婦女甘巾幗朅來官爵納他人重與君遊完七尺願君早試排天翼願君豫辦支天脊昨夜傳奇演竊符侯嬴李同多感激摧秦救趙者誰子毛公薛公我亦適
○子領南雍陳　　贈詩帀歲予既罷步韻奉答
落筆能成五色芝蚤于慧閣見淪漪斗邊光逼覘星使車尾膏隨信兩師頌酒最憐酲解獨宜茶偏賞味回遲多君意氣橫天下擬嚮琴堂植佞枝
當戶何當更著芝何如菱蓼隱洄漪牢籠半世歸魔域機械千般費偃師失路漸知修道得逢僧深悔入山遲月明是處堪棲宿羞傍人間烏鵲枝
○書向忠節傳略
忠節諱朴慈谿人獻縣知縣靖難兵入懷印自剄死萬曆癸丑有裔孫日萼知建平出傳相觀
冠車無萬出河間壯士封疆鎖鐵□千古樂陵原上望葛衣猶濺血痕殷
巳分將身固首陽周公端不負成王只今死事諸臣骨共與天家廟貌長
大海長江表寸靈千秋公論伴宣城
【 陳尚書迪衣帶詩千秋公論明于日】 人奴幸遇侯來保莫更相逢御史瑛
方黃鐵練頭顱巳累葉雲來近若何吳越世家傳獻縣光前應得建平多
○為胡工部漸季壽母
起部聲光籍慈闈教化行景風來舊輦善氣接層城穿鳳機中字吹龍曲裏聲共傳懿德永汝水正清清
月戶開堂北星車度社南樹萱多氣色食蔗有餘甘錦閣新乘翟廉規舊卻蚶往來官槖瘠佐酒倚名函
○上寧國祖塋舟行往復
兩月積成澇一朝忽見山人皆伸屐齒天亦破陳顏是處臨花塢周流接水灣總無鄉國事容得飽乘閒
拂水乍乘郭黏雲盡置山隰原齊獻瑞魚鳥解承顏宿□鮮緣岸柔舟健入灣往來人似織並喜拾春閒
飲溪天覺近雲杪更銜山俯仰工玄對浮沉一浣顏踏沙分子細進艇陟凹灣但有清堪味中流顧影閒
沿隄曲以新□覆面丫山熟路經回夢長天照夭顏幘因風乍岸眉與月當灣穩坐
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 10:28:43-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>