<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="御制题胡宿文恭集,提要,目录,卷一,卷二,卷三,卷四,卷五,卷六,卷七,卷八,卷九,卷十,卷十一,卷十二,卷十三,卷十四,卷十五,卷十六,卷十七,卷十八,卷十九,卷二十,卷二十一,卷二十二,卷二十三,卷二十四,卷二十五,卷二十六,卷二十七,卷二十八,卷二十九,卷三十,卷三十一,卷三十二,卷三十三,卷三十四,卷三十五,卷三十六,卷三十七,卷三十八,卷三十九,卷四十,文恭集全文在线阅读,文恭集全文在线下载,大玄古籍书库">
<meta name="description" content="五十卷。《补遗》一卷。宋胡宿撰。胡宿,字武平,江苏常州人。天圣二年(1024)进士,为真州扬子尉,调合肥主簿,荐为馆阁校勘,累官枢密副使。治平三年(1066)以尚书礼部侍郎,观文殿学士知杭州,次年迁左丞,卒谥文恭。著有《文恭集》。据《宋史·艺文志》称胡宿有集七十卷、制词四卷。然已久佚。此集为编。《四库全书》时,由。《永乐大典》中辑出诗文共一千五百余篇,厘为五十卷。另有《补遗》一卷。但此集实为四十卷。并无《补遗》。所录有赋五篇,各体诗三百四十四首,奏议二十七篇,状十一篇,议二篇,表四十七篇,笏记五篇,外制五">
<title>文恭集_胡宿_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">文恭集</span> <br/>
          作者： <span class="inputVal" id="bkauthor">胡宿</span> <br/>
          朝代： <span class="inputVal" id="bkdate">宋代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">类书文集,诗文集,完结</span> <br/>
          字数： <span class="inputVal" id="bknum">[book_length]202084</span> <br/>
          说明： <span class="inputVal" id="bkdec">五十卷。《补遗》一卷。宋胡宿撰。胡宿,字武平,江苏常州人。天圣二年(1024)进士,为真州扬子尉,调合肥主簿,荐为馆阁校勘,累官枢密副使。治平三年(1066)以尚书礼部侍郎,观文殿学士知杭州,次年迁左丞,卒谥文恭。著有《文恭集》。据《宋史·艺文志》称胡宿有集七十卷、制词四卷。然已久佚。此集为编 《四库全书》时,由 《永乐大典》中辑出诗文共一千五百余篇,厘为五十卷。另有《补遗》一卷。但此集实为四十卷。并无《补遗》。所录有赋五篇,各体诗三百四十四首,奏议二十七篇,状十一篇,议二篇,表四十七篇,笏记五篇,外制五百零四篇,内制二百四十六篇,各类杂文二百一十八篇。胡宿立朝清谨,学问赅博。为文典重赡丽,追踪六朝,亦工四六之文。然其文多为官样文章,价值不高。其诗多应酬之作,却气势雄浑,五律、七律皆有盛唐遗响,远胜西昆诸子。有 《四库全书》本、《常州先哲遗书》本存世。</span> <br/>
          封面： <span class="inputVal" id="bkimg">Z_18795.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]文恭集
[book_author]胡宿
[book_date]宋代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]类书文集,诗文集,完结
[book_length]202084
[book_dec]五十卷。《补遗》一卷。宋胡宿撰。胡宿,字武平,江苏常州人。天圣二年(1024)进士,为真州扬子尉,调合肥主簿,荐为馆阁校勘,累官枢密副使。治平三年(1066)以尚书礼部侍郎,观文殿学士知杭州,次年迁左丞,卒谥文恭。著有《文恭集》。据《宋史·艺文志》称胡宿有集七十卷、制词四卷。然已久佚。此集为编 《四库全书》时,由 《永乐大典》中辑出诗文共一千五百余篇,厘为五十卷。另有《补遗》一卷。但此集实为四十卷。并无《补遗》。所录有赋五篇,各体诗三百四十四首,奏议二十七篇,状十一篇,议二篇,表四十七篇,笏记五篇,外制五百零四篇,内制二百四十六篇,各类杂文二百一十八篇。胡宿立朝清谨,学问赅博。为文典重赡丽,追踪六朝,亦工四六之文。然其文多为官样文章,价值不高。其诗多应酬之作,却气势雄浑,五律、七律皆有盛唐遗响,远胜西昆诸子。有 《四库全书》本、《常州先哲遗书》本存世。
[book_img]Z_18795.jpg


[book_title]御制题胡宿文恭集
久曾割裂得全难四库捜罗为复完【是书亦散见永乐大典中经词臣采辑复成完本者】如此立朝有本末可教遗帙听雕残既经呈览斯予事自与发潜令彼安通集原应俾钞録至文乃合命镌刋教坊致语宁忠告道院青词实异端【胡宿文笔颇佳允宜刋以传世第集中兼及道场青词殊乖正道且代教坊致语及为内中侍御贺词则尤为琐狎自当存其正者刊行全集钞存可耳】去取之间系旌瘅示兹大略付儒官
乾隆乙未仲春

[book_title]提要
钦定四库全书　　　　集部三
文恭集　　　　　　　　别集类二【宋】
提要
【臣】等谨案文恭集五十卷补遗一卷宋胡宿撰宿字武平常州晋陵人天圣二年进士历官两浙转运使召修起居注知制诰由翰林学士拜枢密副使以太子少保致仕文恭其諡也事蹟具宋史本传宿立朝以廉直着而学问亦极该博当时文格未变尚沿四六骈偶之习而宿於是体尤工所为朝廷大制作典重赡丽追踪六朝其五七言律诗波澜壮濶声律铿訇亦可彷佛盛唐遗响陈氏书录解题载宿集七十卷久无传本近人编北宋名贤小集所辑仅寥寥数篇厉鹗撰宋诗纪事捜罗至博所录宿诗亦只从志乘掇拾未窥全豹至金元好问选唐诗鼔吹误编入宿诗二十余首说者遂以为唐末之人爵里未详今考好问所录诸诗大半在文恭集内且其中有和朱况一首其人为胡氏之婿与宿同籍常州具见所撰李太夫人行状确凿可据好问乃不能考证舛错至此亦可知金元之间其集已罕觏矣今惟永乐大典分采入各韵下者裒而录之计诗文一千五百余首虽未必尽合原目而篇帙较富已可什得其八九谨以类编次厘为五十卷庶俾艺林好古之士得以复见完书其有永乐大典失采而散见於他书者则别加搜辑为补遗一卷附之於後焉乾隆四十三年九月恭校上
总纂官【臣】纪昀【臣】陆锡熊【臣】孙士毅
总校官【臣】陆费墀

[book_title]目录
钦定四库全书　　　　　集部三
文恭集目録　　　　　　别集类二【宋】
卷一
赋五首
五言古诗十八首
七言古诗一首
卷二
五言律诗九十一首
卷三
五言律诗二十一首
七言律诗五十首
卷四
七言律言七十六首
卷五
七言律诗二十七首
五言排律十九首
卷六
五言排律三十一首
五言絶句二首
七言絶句八首
卷七
奏议十八首
卷八
奏议九首
状十一首
议二首
卷九
表十三首
卷十
表十九首
卷十一
表十五首
笏记五首
卷十二
外制三十二首
卷十三
外制四十二首
卷十四
外制九十五首
卷十五
外制四十六首
卷十六
外制二十六首
卷十七
外制四十八首
卷十八
外制七十一首
卷十九
外制五十三首
卷二十
外制四十二首
卷二十一
外制四十九首
卷二十二
内制十二首
卷二十三
内制十四首
卷二十四
内制三十一首
卷二十五
内制五十首
卷二十六
内制四十九首
卷二十七
内制九十首
卷二十八
帖子词五十二首
上梁文三首
卷二十九
策问六首
颂铭二首
论辨二首
序赞三首
卷三十
书启十首
卷三十一
书启二十七首
卷三十二
书启三十三首
卷三十三
书启三十首
卷三十四
书启二十九首
卷三十五
记九首
卷三十六
志铭二首
卷三十七
志铭三首
卷三十八
志铭四首
卷三十九
碑表塔铭三首
卷四十
行状二首

[book_title]卷一
钦定四库全书
文恭集卷一
宋　胡宿　撰
赋
正阳门赋
有宋受命惟皇建国获九金之神鼎应五精之火德将以定九庙之攸居弥万世而不易陋洛阳之如掌才可以备离宫谓函谷之扼关不足以创宸极于是即房心之广野据神明之华域得天帝布政之廷命司空度土之职申画郊圻缮营宫室建万雉之都城顺五土之方色王畿千里侔日径之傍开君门九重法天关之上辟粤艺祖之创基逮永熙之御历战垒尚多寅车未息方且法神禹之卑宫循姬文之旰食重长府之仍贯惜露台之劳役惟此应门阙乎盛饰属三叶之承祧配九皇而比迹受万玉之会朝览四海之图籍老上修懽日际来格风德周乎四面言语重乎九译天业晖昌国财厚积遹广先猷乃吁衆力谓皇居之偪下亏万乘之尊严谓宝俭之过中非四方之表则矧帝阍之峩峩图天象之奕奕一开一阖于以顺乎隂阳不壮不丽何以威乎戎狄于是申严戒告条具章程运松石于海岱下杞梓于荆衡瓌材毕至美础森呈诏将作之利器按堪舆之秘经天老推策石师督绳昼则瞻乎阳景夕则考之极星云汉昭囘正瑶光于神县山河表里裁宝势于坤灵筑金椎兮坚重置水兮端平子来输力人谋献能千章兮俱度万斧兮并兴赋东山之悦使造灵台之乐成挺庶物而首出恍缘云而上征覆压九轨森倚万楹冠广内以凝宇标正阳而定名宝篆鸾飞耀煌煌之金刻荣檐虬耸壮翼翼之瑶京崒兮天党屹若神行丽谯横亘磴道阶升云梁布藻烟瓦摇青方疏洞开璇题彪列蔼若鲜云蔽婵娟之素月镂槛周施彤栏钩折宛在半空横连蜷之雌霓俯毕昴之中街耸象魏之双阙觚棱上拂隐日月之囘环辇道相过瞰烟云之明灭缀以昆金饰之和璧涂雘澄鲜荣光射激离朱夺其目精计然丧其心画形半起而还正势将翔而复抑跂而望之若太阳御六龙升扶桑而耀色迫而察之若威凤将九雏下丹山而接翼东虬兮西兽交镇兮左右南箕兮北斗夹照兮前後赫赬壤以周布岌飞廊而却走刻雕辰象按宣夜之浑仪图状神灵选尚方之画手偓佺飞步来曝于南荣曼倩凝睛下窥于朱牖瑰谲万态于何不有雄昈兮赫侈磅礴兮穹崇弹压兮万?冠映兮九宫如衣服之有冕譬鳞介之宗龙配天之业兮巍巍而荡荡【案此下似脱一句】郁郁而葱葱俯太行兮却倚瞰洪河兮注东汉图五岳之形俨存于宇下周制九丘之地悉布于槛中是知帝者之有为也阐元极稽邃古述作表圣明之功拟议成变化之序宅中肯构法太紫之圆方大壮取模用高曾之规矩故能御六辩总羣纲安天下于置器尊人主以如堂鼔协气而中出导灵风而远翔纳物于崇丘之富跻民于寿域之康树阙中天阐三正之敎法建瓴高屋制万国之侯王若乃分至御辰清寜贶吉考太史之宏议酌观台之故实命保章之职仰以占乎五云诏师挚之官中以吹乎六律此所以察羲易之时变助箕畴之阴隲又若礼罢神坛诏囘天跸御百常之丰楼端九章之华黻肆赭案兮横霞植灵芝兮翳日俯轮奂之神构耀顒卬之圣质树孑孑之鸡竿降洋洋之龙綍法眚赦于帝妫效祝飞于天乙感人之乐怳发于钧霄呼岁之声喧踰于少室兹又恢一代之典礼俾百王而祖述大哉三光之所照九赋之所均有宫室以安体有衣冠而正身穆穆中夏眈眈紫宸功崇则业大德盛则礼尊斯干咏于周家落成百堵建章营于汉代丽极千门况乃业包海岳道格乾坤踰苍姬之拓统超金卯之集勲抚和旷俗惠养齐民秋毫皆出帝力率土莫非王臣灵台偃师靡务先王之武阖庐蔽雨施及吾侪之人故得中外毕力大小怀欣胥靡之工驩趋乎版筑斵墁之匠投衒其风斤役不愆素事俱中伦彼土阶载乎往牒茅殿标乎旧文或出墨家之琐琐或主玉带之云云【案或主原本作或生就文义当是主字玉带之云云谓汉武帝时公玉带所上黄帝明堂图今改正】绳以大中之法度彼又龌龊而奚足论若乃考乎默定之理剽诸故老之闻正者所以建万事之纪阳者所以为衆阴之君镇天安之路寝壮帝宅之威神岂人谋之经始亦天意之冥存盖以恢久大之德业崇燕谋于子孙利正元亨四德扶于君位讴歌狱讼万年系于天阍下臣委质盛期栖踪禁陌睇阊阖之华峻干青冥而烜赫惕位貌之喧卑怅威顔之疎隔禁门引籍非如司马之朝臣行在献文复愧甘泉之赋客乃作系曰煌煌特闱明明哲后树华构兮无疆建丰规兮可久拂倚杵之寥廓镇方舆之博厚拓基巩固将金狄以同坚卜世修长配神枢而不朽者也
建用皇极赋
在昔箕子赞于武王演皇极建用之道为彝伦攸叙之纲经以大猷统九畴而克正执乎至德裕万化而有常故能立观天之至教为经国之彝章原夫立民必本于大中治衆必由于至寡既抱一以行矣实用九之大者体元立制将举正以适中极深研几乃立常而化下岂不以皇者保大之至极者处中之规建于民则国之宝也藏诸用则神而化之肇修乎八政之纪上律乎五行之宜酌刚柔动静之方裁成大本树正直平康之道表正丕基义用遵王仁符守位慎过差之咎取中庸之治立乎大法为百世不易之规综尔羣伦协一统无偏之义功归乃圣道格惟皇协九功而时叙体五始而化光保合太和克御旁行之道综制万变统归中立之方去彼异端谨乎常宪六极所以垂戒五福由之致劝既殊涂以同归由执一以应万亦同夫三辰上运归尊乎璇极之居四气旁流取法于斗杓之建无反无侧有猷有为处人上而钦若正天下以宜其允执厥中仰稽古重华之训莫匪尔极见思文后稷之诗大矣上圣有为羣生作则体风行而斯化妙日用而不测故能昭睿哲之元功建中和之至极
黄离元吉赋
黄居中而秉色离含章而守柔蹈至和而不竞统元吉以来求粲兮有章履文明之盛位冲然处顺被谦益之鸿休明两之卦聿陈黄离之象斯得能居六二之位遂配中央之色有文在内符圣人赫赫之明守正于中契君子温温之德粲英华兮发外迪清明兮在躬安六爻而顺守执一德以内融焕乃文章发耀于重明之际恶夫朱紫含华于正色之中岂不以五采平分黄者色之懿八卦并列离乃文之粹观一阴之成象统二美而居位法之继照天光臻下济之功执以向明文德有化成之利盖由体无刚壮道有休明乘初阳而不忧于患履大中而克立其诚故能主斯文于易象配其色于土行昭明之德内融虚而不耀和顺之猷中积动乃咸亨然则柔而不害者物之所应刚而自用者衆之所病既章明之在御又冲和而守正故得百祥由是而告休万福以之而协庆履乎中道守一色以惟醇秉乃至柔配休光而为盛精义惟赜圣文有为虽垂言于丽正俾观象而缉熙黄裳之所谓在中诚非远尔白贲之但能无咎奚足方之异哉美质无华至虚攸保成兹显懿之德由乃黄中之道宜乎重华光表之君为法式而是宝
蒙泉赋
稽易中之奥旨见山下之出泉养蒙之体斯在善利之功未宣静之徐清藏用于滥觞之际动而愈出含滋于济物之前立言盖自先圣育德爰资上贤原夫蒙之为象兮晦而未章泉之为性兮导之斯出将处顺以待用贵守蒙而不溢况夫人事在养功未发之时验以物情当习坎初来之日发彼变盈之地依乎藏疾之山既灵长之斯肇岂利用以为艰守尔奫沦备潜德于一源之内待夫疏导致成功于万派之间柔以居之渐而着也涓兮之状初出冽彼之容肇泻清而不挠善渊之性居中寂尔含虚觱沸之容在下莫润乎水受之以蒙契木升于渐允法井养之无穷含德以居藴斯干之厚利俟时而动蓄上善之元功则知蒙实俟时泉惟立象舍之则独安于静用之则利有攸往居乎善地固不杂于下流泄尔灵源信无踰于朽壤岂不以蒙之道贵守其正物之用亦存乎时善下之勲未举守柔之道攸宜将万物而浸彼岂一勺而取斯澄乎秩秩之原至诚自守譬彼存存之性果行无亏异夫湛尔中虚渊兮下据思混混以致用朅涓涓而至着傥加乎疏导之功庶沧溟之可助
顔子不贰过赋
伟顔子之贤哉亚圣人之上才既知过以无贰益闲邪之不囘秉先觉以观身几微必显敦至诚而适道悔吝何来原夫处陋巷以屡空冠孔门而博雅能尽去于贰过将动由于纯嘏事有未善但见乎必先知之改而後行孰云乎不早辨也然则过不可显贵乎内迁贰不可长防乎外宣可离则且非乎道有开则必辨其先极深而研在方寸欲萌之际造形则悟当细瑕未兆之前守尔中庸敦乎诚慤去邪惟务于得善达节更闻于好学稽仲尼之无大所谓前知考子路之喜闻诚为後觉莫不慎乎幽独戒在防虞既度思而不乱谅忧患以终无自同乎禹稷之道岂比夫师商之徒苟知耻以方回是谓过矣既表微而克正其殆几乎则知善乃贵乎则迁过实重乎勿贰自存渊默之境不在彰闻之地复为德本我则体复以终诚几者动微我则研几而绎志故得改兮勿惮去以无疑盖慎乎乱之生也且殊乎人必知之苟洗心而奉若在涤览以宜其未尝复行谅无忧于只悔不可则止岂有患于小疵彼视履考祥退思补过皆已成而是改非未眹而能破所以保中道之诚明为至圣之翼佐
五言古诗
讌集
郁陶倦烦暑爽豁逢萧辰开樽有欢伯倾坐得嘉宾雕盘荐肥羜宝刀鱠霜鳞清谈屛世务善谑到天真须言烛可继莫诉盃行频至道谅在已外物不关身
杂兴
严霜沾百草不问菊与兰行观秀色萎坐使芳意残有酒聊自把无萱良鲜懽安得青精饭为驻顔如丹
怨思
阴虫思衰草羇雌啼空林盛秋授寒服独夜捣清砧影孤随月瘦肌薄怯霜侵平生托义分梦想在容音山头怜化石陌上重辞金安得两黄鹄因之传此心
怨诗初调示庞主簿及邓治中
我生岂不辰贫贱亦偶然读书饭脱粟差可乐余年艺麻室南端种桑屋东偏弱妇事纺绩丁男长力田瓶储苟不乏安用三百廛老翁饱食罢日晏尚高眠岂知天地间陵谷有变迁独恨生苦晩不在羲皇前尝闻父老言醉乡隔烽烟安得盈觞酒时复中圣贤
碧楼
中条何峩峩映我缥碧瓦汾水望飞云参旗晀绿野美哉山与河河流疾于马
读僧长吉诗
生民类能言兹文特渊邈精韫在希微幽通资写托状物无遁形舒情有至乐自非妙解机谁抽神奥龠大士栖缘岩门前即台岳翠屏何峩峩千仞拂寥廓芝术被诸峯烟霞兴衆壑中安仁智居旁研华竺学观法识非空了心无少着人境既相於神明信超若作诗三百篇平淡犹古乐于言虽未忘在理已能觉天质自然美亦如和氏璞贮之古锦囊访我杼山郭杼山空崔嵬然公久寂寞中间三百年寂寞无人作何意正始音绪余在清角山旁夏欲休林英春稍落吟登苍卞余归梦华顶数驾言整巾瓶仍前侣猿鹤谁言云无心还依故山泊【王君玉送归有春风吹孤云之句】顾予禽鹿姿缪此縻人爵居常眩韶音几骇顿金络比将亲椒兰端欲甘藜藿缅怀净名庵终寻香火约
池台
层台迟夕娟清池弄秋水蟾明桂树间鱼跃莲叶底如何惠庄津乃在蒲城里
远行
古有悲秋篇远行第三句人情重辞家客意倦长路征马陟前冈栖乌集乔树惨淡层阴生号呼劲风怒匣琴徒自携杯酒与谁遇衣带缓于前衣香非复故
游瞩
旻宇斗澄霁池台始登临幽芳无艳质爽籁有真音闲云乍明灭寒?忽浮沈青山晴好望白道细堪寻疎蝉嘒急管跃鲤应鸣琴微风猎椒桂快哉一披襟
野庐
休舍松石间外物不可必一马究微言五禽治生术仁智得所庐吉祥来此室
珍禽亭
仁人坐高斋忘机宅真粹鱼鸟沐余恩树石蒙善气珍哉岛上禽托身良得地
静斋
铃阁侍卫稀幕府文书省石上试真茶松间移小鼎吏师所至清仁者本便静
惜花亭
层阴养花天亭榭多春色午气入衣香东风吹酒力睠恋冶城游黄金良易得
寄题斋馆
东南有仙人玉案经近侍为爱飞来峯翻然下平地白云相与栖绦雪居尝饵日作冷泉游时寻径山醉径山有五峰参差标紫翠西山玉芝岩缥缈多云气岩间名胜僧除馆待公至施树得楩楠开轩对松桂啼鸟傍檐楹鸣泉落堦砌藓径阔三条篮舆时一诣汲井试茶腴援琴和松吹荣啓老来歌华胥午间睡追随支许游啸咏羲皇治武林贤主人官仪斗枢贵同是老成人俱怀方外志流水与断墁神交复心契数幅伻山图三伏挂厅事长谣紫芝曲远寄青霞意他年羾赤霄定挹浮丘袂
题饮光亭
林风引石溜席上清且寒主人白羽扇觞客水精盘弦歌泛宫羽酒面生波澜
送客
秋意不自适况复登河梁眷言送归客徙倚见斜阳杂佩解席上斑骓嘶路傍风云感素节弦管思清商菊残余老蘂蕙晩非新香何以致叩叩临行持一觞
边思
劲气初折胶奔书闻插羽寒金刁斗鸣夕火兜铃举霜威画角雄月思清笳苦骠骑出鏖兵轻车前确虏一鼔系名王三捷献英主天山挂雕弓玉塞休强弩龙頟近封侯华堂盛歌舞
彭山赠贯之
彭山隔重湖落日见孤塔扬舲入空旷烟树散鹅鸭山中老臞仙万顷纤芥纳乘风落珠唾瞑色远相答平生尔汝分磁铁契已狎万缘一笑空个处无剩法方舟过谷隐风雨寒霎霎黎明带星归尚及斋鼔踏临岐戒後会梅熟新秧插期我散缣楮莫忘鸥盟歃
七言古诗
谢御书飞白扇子歌
圣皇多才复多艺包牺徒云造书契坦然制作侔日星焕有文章贲天地太宗飞白入于神玉堂四字标奇势宝跗一学造其精圣祖神孙知善继万几余力表全能三纪体仁成至治金壶贮墨奉严禋往年大揭明堂门素龙鳞角俨欲举白凤翅翼行将翻八会辽邈不可见六书细碎何足论仁慈原庙多珍榜河汉黼黻辉朝昬天公常勅六丁护在在处处祥烟屯迩英叨籍侍清切浴兰每岁逢佳节鲛人海底织冰绡宫工天上裁纨雪弥纶宝箑已珍华泛洒神毫益精絶纷如薄雾翳灵芝淡若轻云拂初日免令常侍登御牀就降王人颁睿札玉玺封题光姓名孤臣拜手懽且荣阳炎扇暍昭慈眷夙夜安民彰圣情九门才传妙墨出三殿已觉薰风生标章有愧参鸿硕视草无能禆圣明短歌莫尽形容美微志聊依颂叹声
文恭集卷一

[book_title]卷二
钦定四库全书
文恭集卷二
宋　胡宿　撰
五言律诗
早春
燠沐阳和盛苍筤老色浓大明消积雪青霭遍诸峰远浪浮赬鲤惊雷起蛰龙去年南去鴈蓟北又相逢
津桥晩望
徙倚津桥上苍凉树幄中江云数峯黑山日半规红菖叶深依水兰苕迥得风雩坛春服就归思羡沂童
井桐
一水清无底双桐碧有情银牀翻昼影玉虎堕秋声露叶游丝断风枝宿鸟惊隔帘人不寐又送月西倾
春晩郊野
岸帻坐前楹天围极望青月华开岭雾风影碎池星重露惊栖鹤幽丛带暗萤尘机心久息宁待据梧瞑
舟次江口
香吹生兰渚飞霜下荻州月波清浸夜天幕冷垂秋远屿迎潮没寒烟护水浮櫂歌来泽畔知是采菱舟
赋江臯
目睇兰臯上春波泛早晖画船人竞渡绣羽雉交飞岛树残潮落汀花宿雾稀短亭迷酒市官柳緑依依
西郊二首
高楼十二曲倚遍到斜晖天幕清无翳溪云冻不飞断冈残烧尽远树宿禽归久忆莲华社钟声隔翠微远籁生寒野平芜弄夕阳天寒空鸟道水落见鱼梁岛树风仍荡汀葭日映黄津楼慵极目杳杳白云乡
庆云寺桧
宝坊金布地嘉木此含荣吴帝留青盖湘神驻翠旌月移香砌冷风入夜琴清若比东阳树婆娑意未平
送臧寺丞赴建昌
新擢京司秩初旌幕府贤少年裁美锦昼日抚鸣弦山好当衙际云闲至榻前庭中无一事时问岳僧禅
送君为从事东归
秋半饬归艎轻桡入水乡吴歌闻子夜陶菊见重阳月浦鲵收浪霜空鸟拂樯南冠归未得潘鬓莫苍浪
送孙从事
三十一仙科同时升大罗轩翔几人去沦谪独君何淮桂牵吟数湘兰寄恨多且欣弹頍弁荣路未蹉跎
送王从事赴漳州
再奉天官集初登郡将筵檄材磨盾妙宾履蹑珠贤旧洞毛生竹新池水映莲幕中多暇日曳彩戏亲前
禁直晨兴呈承旨侍郎
内殿已攒点【禁中漏尽谓之攒点】揽衣朝未央月低衔禁树云薄护朝霜欲放鱼文钥先含鸡舌香大昕鵷与鹭奏事向明光
馆中候马
紫陌归鞌後端门午鼓余铜池衔落景铁?掩残书水远沟声细花闲壁影疎去驺呼已远自笑守应庐【案应庐二字未详所本宿又有上小谢学士啓云更直应庐当是指秘阁直舍而言】
近郊
信马斗城外芳郊秋物多丹枫惊岁晏华黍喜时和野老醉相话牧童闲自歌牛羊稍觉晩一一下层坡
沙鸟
一啄樊笼外萧然烟水乡折芦翻夕梦急雨乱秋行南涧渔波浅西风菰米香世无摩诘手谁与入清防
岁除
守岁薰炉永迎年煦律回仙人收腊去木帝送春来桂伴隂蟾隐梅冲艳雪开平明喧夀讌柏叶奉懽杯
鹦鹉杯
介族生螭蚌杯形肖陇禽曾经良匠手见爱主人心置在金樽侧来从珠水浔【陆机荐戴若思曰明珠大贝生于江郁之浔】愿为仁者夀再拜莫辞深
上苑
汉籞春来早光风近太清花深迷玉漏雾远失金茎夹道青松密周阿碧树生回瞻葱郁气遥覆九重城
山中
乘秋寻远壑偶到幽人家浊醪酿秫米香饭炊胡麻微径扪萝茑高峯弄云霞餐和殆忘返落景半规斜
东溪早步
宿雨澄纷幕高霞冠远岑青莲护水色翠竹结村隂雪浪鱼跳藻风簧鸟啭林峭帆天末起撩动五湖心
水馆
略彴横云岛栏干瞰玉渊雨汀翘睡鹭风树咽嘶蝉緑髪莓苔地红衣菡萏天夜凉三弄笛月在钓鱼船
送徐晋卿东归
夜来龙具冷有客厌长安去国朝衣缁还家楚叶丹雪情欺酒薄月思拂琴寒只待东风起林莺振美翰
送旌德田宰
锦邑罢鸣琴归涂指上林柳鞭饶醉折山馆胜游吟清誉时苗犊离悰望帝禽明庭趋觐日优绩简宸襟
招公仪小饮
官舍隐非隐仕途才不才栋闲秋燕去篱静晩花开卓瓮何妨卧庄轩或自来求羊疎我甚三径有青苔
朱鸟航
浮航二十四一一跨淮中此地名朱鸟当年踏彩虹香尘迷旧路寒水荡遥空日暮惊飞盖翩翩下渚鸿
余山人居
一室闭春林萧然物外心棊声敲月重屐齿印苔深竹阁茶烟细山园鍜树隂会当逃世网来此缔朋簪
和人山居
翠柏?山庄岩扃四序凉歌攀牛角远啸引凤音长夕膳烹葵熟春杯切桂香列侯生计在千户橘含霜
山居
松韵笙竽径云容水墨天人行春色里莺语落花边修竹三间屋清泉二顷田了无官府事鸡犬莫登仙
经朱氏郊居
东冈接钓矶有客偃郊扉绕舍喧流水当牕识翠微溪田香稌熟霜树晩桃稀半日挥尘袂停车不记归
送外表王植赴官岭外
五岭知何许离怀岂易言传情无去鴈惊梦有啼猿溪思吴蓴老【别墅在梁溪】林香越槿繁渠渠持美酒计日望归轩
银台退朝
官事良为少人生初得闲长吟聊拥鼻薄酒且酡顔春物行将晏年芳尚可攀此心同木鴈材与不材间
桃叶渡
怅望情人曲空留此渡名一条衣带水千古石头城艳歇双桃色歌沈两桨声不堪怀古意山外夕阳明
春寒
三楚多寒地凭山复大川龙鳞横雪隰羊角起风天酒价高平日花期晩去年白门无限柳疎瘦未成眠
蓬莱词
瀛阆盛佳招排云下赤霄水犀梳插鬓火玉佩垂腰凫影朝青舄鸾音咽紫箫鳌宫无夜色豹髓未尝烧
寄合肥知巳
离管回香辔行舟动翠篙夕魂惟是黯春目旋成蒿梦与杨花荡书凭燕子高望中人不见湖上首重搔
题兰溪
招提紫翠中僧住最高峯几劫亲诸佛三生听此钟早香依涧树高腊寄庭松性海无穷愿金书字字浓【师造大悲像着发愿文】
景福殿绯桃
偷约蓬山客闲寻芳树蹊晨葩鲜欲语春色醉成迷艳夺朝霞段香传冰麝脐飘然凡境外初有乳莺啼
暑夕水亭
曲槛瞰回塘披襟对羽觞苹风微有韵水月自成凉嫩筱踈踈影新荷偃偃香么弦聊按抚志不在沧浪
新荷
一夜抽轻盖平明映曲池水凉鱼未觉烟净鸟先窥露重心犹卷风多柄尚危东林应结社秖待素华披
惜花
试步向栏干奇花正好看乾坤增着力风雨莫无端彩笔题诗易金刀下剪难十分方吐半犹喜夜来寒
晴虹
霁野收云雨长光架一条娲天初补石乾鹊早成桥日驭迷黄道仙梯接绦霄谁能乘六气万里信扶揺
邑宰惠花木
晓圃分花品烟耡手自携未贪桃结实且映李成蹊瞥见香蜂集仍闻好鸟啼河阳春色晚流过短墙西
行次淮上寄何毖秀才
南浦伤离数西州作恶频吟亭蝉送柳宿枕鸟惊晨邺会疎沈李吴怀豫忆蓴此心何用慰前有杏园春
秦淮
厌胜踰千载祖龙安在哉寒潮平复落幽鸟去还来龙凿功全异牛山事可哀不知终古恨谁见劫成灰
重阳日东园
沆瀣催时律幽隂结夕霏楼台侵日上山水送秋归海燕辞巢尽霜鸿避弋飞一杯元亮酒聊以浣尘机
宿白佛寺
下马憇禅关春苔一径斑归云寻谷口倦鸟泊林间山客收棊罢龛僧数息闲月高人不寐隔岭水潺潺
甘露寺
宝势穷吴地寒流对楚邦一峯擎佛刹万象入僧牕落日衔遥树晴虹画半江海门秋色近翠朶自成双
自咏
索米年来甚伶俜秖自知黑貂随日敝葆髪豫秋衰旧产思重理先贤耻逆施吕?刀未解骨法谩多奇闭户无还往端居废礼容花为贫富焰燕是旧过从持屐对人蜡绽衣看妇缝非同叔夜傲切莫怪疎慵
华阳逋客
小隐华阳客山中不记年酒中长有圣棊下更无仙授得广陵散注成秋水篇吾缨今未濯惭愧旧林泉
瓦官寺
紫色尝开国金辉此界绳火轮经坏劫雪顶见残僧狂薜缘秋壁深松映晩灯哀猿不可听一一在岩藤
题刘奉礼书斋
人尚西斋学家承北第荣锦囊添句重蟾滴试毫轻底法成新构开书泣旧楹丹山消息断喜见凤雏声
和吉老学士召赴崇政殿试举人
需宴经芳巳严趋奉禁宸子亭参覆试止辇奉周询【诏跸累幸泛览试卷】玉取三烧粹金求百汰真自惭诸老意多赖洛阳人
清明日谢人送酒
寂寞扬雄宅鸱夷载酒来钻榆试春火切桂暖晨杯芳蘂何须菊香梢尚有梅自惭非叔夜聊学玉山颓
金山寺
宝势中流起香园此布金鸽栖金殿冷龙伏夜潭深水鸟衔生食江神听梵音上方聊送目天幕杳森隂
齐国大长公主挽词
旧筑王姬馆新开贵主阡山林经驻跸烟雾隔飞軿天属尊惟孝邦风穆以贤鸾龙摛翰藻昭德万斯年兵部尚书赠司空侍中晏元献公挽词三首
俊老三阶後高华四纪中朝廷用文治廊庙得才雄鸡树前隂改鱣庭旧迹空生存华屋处零落恨无穷川岳沦精气风华丧杰才典刑留大雅文象坼中台聚窟香难破钧天梦不回只应之帝所鸣玉侍丹台【公早被章圣顾遇】
储极元寮宠公貂盛策班宁神依大騩结冢近陉山鼓吹春风里麒麟夕照间寄言川上水何事不西还
太尉文肃郑公挽词三首
西北谋元帅东南出隽儒上前曾借筯阃外复投壶见器同安国忧边得亚夫如何遡黄壤不及播洪炉公业关东望夷吾天下才辞锋横劒戟诗笔走风雷帅节行边去氐酋献地来荣华一朝尽埋玉使人哀将钺徽聨重公槐贲典加哀荣班襚衮亏痛轸投瓜朝露沾崇斾秋风咽迥笳英灵不可问宰树有栖鸦
太尉侍中郑国宋公挽词三首
第一平津策同时入洛名配台升上相宰汉得元精国念灵龟丧人嗟厚栋倾睿篇伤俊老殊礼极哀荣盛业元根古高文早变风堕鱣遗馆在浴凤旧池空卓马辞丹陛【公以使相还节三公薨第】骑箕向碧穹琴竽三月罢郑国怆贤公
天上三台坼人间一监亡宁神韩土内结冢騩山傍槐鼎廞仪物貂蝉襚密章高贤同委化兹理昧苍苍
座主赠司徒侍中宣献公挽词五首
天下中庸德人伦正始风立朝周鼎重当代禹门崇注意深黄阁收神杳碧崧苍生终古恨尺璧在丘中三陟赞枢钧殱良昧上旻几传分相史终未立家臣卫武徒虚语巫咸不可询空余山甫德流咏在烝民门盛三鱣讲书追两马修朝评尊月旦王法正春秋革履声长絶缁衣咏独留从今非大醉不复过西州凤德衰何早蛇年谶有开敛衣班上衮愍册贲中台缘鹄空存饰骑箕不下来栋隆今巳折侨压可胜哀卤簿指西州都人助绋讴白鸡亡谢傅黄石葬留侯雾薄旌铭惨风长骑吹愁神华何处所流恨满山丘
礼部蒋侍郎挽词五首
大雅时之老高阳世有才英名知四海公议许三台华皓辞归去苍黔望起来一朝嵩构毁愍册感余哀香案经为吏甘泉预侍晨衣冠亲雉尾章疏动龙鳞当世高人物诸公满搢绅忽闻捐几杖万恨只酸辛颍水重临久【公再领吴郡】桐乡见爱深岘碑偏堕泪郑瑟尽停音蜀士知邹学吴儿喜洛吟【公在蜀在吴留意学校精于篇咏人多传诵】生前祠影在寒雾碧山岑
尺璧丘中恨人间第一流九原迷白日万壑怨清秋风月高情尽烟霞丽思休故时芝馆在迢递使人愁茂苑来书迹蓝桥别泪痕如何一交臂不觉九招魂东里嗟遗爱西州哭旧恩二孤犹在丱未免怼乾坤
翰林南阳叶公挽词三首
方丈仙山地承明帝所人辞源长万里笔力重千钧草诏风雷暮赓歌律吕春如何岩雨望奄忽弃生民献替依明主周旋奉至公直寻无枉道方寸有孤忠耻在瓶罍罄嗟深杼轴空苍生犹未泰夫子已先穷远策思开济孤飞易中伤中途舍骐骥少日铩鸾凰千镆仍双折臯夔遂两亡【公与故太尉郑公为莫逆之友不数月相继薨落同时葬于吴下予实被二公奬睠】吾生知已矣魂断武丘傍
题饮光亭
居易能藏气探幽复治亭泉华聊自挹涧响与谁听圆桧行依盖前峰坐对屏一瓢吾道在凉月此忘形
晨起马上口占
马过津桥外城临金斗傍【金斗肥城之名】早霜浓着瓦落月半衔墙暗水澄寒底初霞漏晓光疎钟林下寺烟景正苍凉
九月十五夜北楼望太湖
云影消空阔霜华拂杳冥秋光不隐鴈夜色欲迷萤爽气横苍卞凉波接洞庭水仙当此夕应化白龙形
登润州城
城壁起山根楼梯易黯魂雄风揺碧浸画角吊黄昬一带分江纪双峯点海门东方瞻宰树秋色暝前村
怀宣城会胜院二首
净刹枕城隅溪光清且虚僧闲对驯鸽客至数游鱼岩气浮川上林香生雨余南云虽可望长与沃洲疎城外寻僧远居常信马蹄移时取香饭半日濯灵溪白马迎人下清猿对客啼亭前有封殖试为问红梨【沃洲亭前有梨树玉溪生有崇文馆红梨之句】
仲春三衢道中
隔闰年芳早天风泛暖晖酒香迎社重村语向蚕稀林际新莺出楹间故燕归湖头春在否人去柳花飞
赠少室王山人
九龠秘仙经岩岩玉骨灵内书天上见仙乐帝前听壶小藏仙界槎高拂斗星华阳陪夜话多是说金庭
送钱比部守盛山
家世楹书在山河庙劵存乌衣出才子朱毂滞王孙过峡朝云举辞梁腊霰翻遥知巴子国爱日有余温
闻莺
双翎何睍睆百啭更绵蛮独向芳林宿多冲细雨还低迷穿柳外调笑入花间肯比青鹦鹉雕笼受闭关
送显忠上人归吴郡
秋风随处起振锡不留行却背嵩云去迎看淮月生禅通少林默诗得杼山清几夕岩窗下忘眠听瀑声
文恭集卷二

[book_title]卷三
钦定四库全书
文恭集卷三
宋　胡宿　撰
五言律诗
芳茂山
此地横青嶂当年耸紫氛【晋时常有紫气现】碧花岩下柰玉叶岭边云宝势三神秀灵风百草薰将军精爽在可解勒移文【晋将军曹横葬此】
浮石寺
溪碧照浮航仁祠紫界墙牕扉衔远色树石纳余凉升讲林花落抛生水鸟翔逢僧谈止观数刻尽牛香【案牛香二字不经见法苑珠林有云牛头之香生于海岸此殆节用之】
送张着作任柘城
出宰分寰邑修书得秘丘青云莫厌晩翠柏最宜秋旧学缁林散前驩醉墨留弦歌聊自慰不足论全牛
别墅园池
小池连曲圃幽可涤烦襟露菊凝秋艳风荷结晩隂碧芦巢鸟重青藻宅鱼深自是轮蹄外嚣尘岂易侵
送曹生归临江别墅
气入商中劲人思渎上劳沧江萦故国凉月伴归舠丽赋凭乌有清篇托畔牢【案畔牢二字不经见汉书扬雄传有云书名畔牢愁此殆节用之】竹林温绪业天彀伫时髦
寄善慧大师禅斋
金策巡方罢斋轩俯斗城池闲鱼听法台静鸟窥生社影香蕖白禅隂碧柰清昆灰多妙辨【案昆灰二字不经见当即是昆明劫灰语节用之】平日集朝缨
小阁
小阁闭春风疎帘隔几重柳緜收未住酒病太无悰带眼偏知瘦棊图最信慵隆中一觉睡日影过高舂
悼往
昨夜西楼月团圆似去年凤屏非复旧虎枕未成眠破恨凭湘酎【案湘酎原本作相酹考谢惠连雪赋有酌湘吴之醇酎句诗盖节用之今改正】流哀寄蜀弦葛华与参宿【案葛华二字不经见考梁乐府前溪歌黄葛何蒙茏生在洛溪中花落随流去何见逐流还此盖节用其语】此见恐无缘
江楼
亭亭紫桂楼渺渺白苹洲易断伤春目难销假日忧双凫仙子贵两桨美人愁欲寄青泥讯云峯隔旧游
初赴扬子任
补吏承人乏安贫得士常半纶朝受命数舍宿舂粮【自兰陵抵仪真数舍而近】楚地元三户驺奴亦一囊空裁宣德颂何路奏明光
徐偃王庙
天下慢朝周君王瑶水流一朝规问鼎千里御还骝故国无归日丛祠几换秋诜诜耳孙庆惟烈在仁柔【邑人率多姓徐云其苗裔】
清溪泛舟
家在清溪上乘闲一棹歌夕凉天有月秋迥水无波鸥鸟机心断鲮鱼香味多吾缨犹未濯终是负渔蓑
一年好景
樽俎真无奈风骚亦被魔酒龙春力健诗将夜谋多未羡封侯印偏怜却日戈寄言嵇叔夜休惜玉嵯峨
早鴈
关树来时紫江枫到日丹惊弦初月上避弋太虚寛野水涵秋色霜云结夜寒终年南北路未可笑离鸾
寄怀尊师【案尊师上似有脱文】
多年疎法集长夏忆斋房桐雨生苔净杉风坐石凉真茶烹涧溜满饭取天香何日挥冠冕相期作道场
华阳道士朱尊师
阆苑花边醉知君是谪仙姓名金简上官职玉台前碧海三奇药青梯尺五天秖愁腾踏去相望隔芝田
紫蔷薇
天上星垣贵人间花品高偷模烦象管学剪费金刀西母停云辇东卿驻节旄晓轩无限思香架近蒲桃晨入都省闻子奇内翰宿太常因寄口号
相思禁林客知奉太常斋月落桐依井风休絮满堦欢娯疎胜集申写寄长怀遥望墙东隐朋簪杳未谐又陪公素舍人晨入西阁见紫薇初开
疎雨休前槛新英艳小丛且欣当夏日不用忆春风便可携欢伯相从作醉翁回头问堦药何处觅蔫红
题撷芳亭
有客隐东冈珍亭号撷芳仙壶分气象木帝借风光渌水穿林远朱桥跨岸长宝隣曾折桂今是状元坊【撷芳主人乃今副阁徐公之里閈也】
初秋
九夏困烦寃逢秋似得仙短牀便月下长簟怯风前露气清羣木云棱澹一天西江无限水长啸忆楼船七言律诗
大庆殿元会
殿里炉香散彩云殿前旌仗从朝暾后夔六乐调时律太皥千春入御樽神化还随苍震始天顔却映少阳温新年喜气知多少郁郁葱葱覆九门
燕洞宫
洞里青娥赤玉箫香童迎过百花桥身轻不待泠风驭天隔难逢翠羽翘仙醴四升谁酩酊使乌三足自飘颻座中若话金庭事记取真人是子乔
张侍读笺注太玄经义
陈书覆瓿久无憀天幸名儒释旧爻准易一时遭客难赏心千载获神交高情要在崇孤学余力犹能解衆嘲谁道凤凰难得髓续弦今日见灵胶
赏花钓鱼应制
球槛灵芳濯露开瑶津朱鲔复新来三竿御水承垂钓万蘂晨葩奉赐杯春暖僊蓂初靃靡日斜芝盖尚徘徊柏梁圣作星躔丽累气芜音愧仰陪
咏蝉
柳条高处不须吟正是螳蜋负异心已断清肠悲玉露更流哀响入瑶琴长洲苑下风声急宣曲宫中暮色深莫道齐姬无伴侣海边精卫亦寃禽
登雄州视远亭
谁将粉水扫天衢万里全开晦景图百尺冻云飞未起一筝寒鴈远相呼由来封略非三代大抵渔樵似五湖欲望繁台何处是繁台不见见平芜【予家在京城东南繁台之下繁音婆】
送钱子文着作宰福阳
三政平反有惠心民歌遥望邑中黔桃翻浪影吴艎急芸掩书香汉阁深行访名山须着屐坐清嚣俗且横琴西州有客偏伤别无密瑶华寄好音
题承诏亭
开径临江有旧居野亭于此狎禽鱼八才素擅高阳里五返曾迂使者车圯上早传黄石略隆中难恋武侯庐主人今醉葡萄酒篱下秋风菊自疏
送清漳护戎王中立
赋别怱怱涕泫然七闽封堠接蛮烟山长水远知何处花落莺啼又几年顾我青衫随吏牒惜兄华发事戎旃风波世路相逢少肠断东归下濑船
送吕昭邻同年宰巫阳
清蘂君宜妙一台当年仙桂竝枝开楼逢春雪尝为曲庙近朝云转费才远字莫教双鲤断归期偏望二凫来巴猿蜀魄多离恨犹喜圭田助酒材
送李寺丞宰攸溪
短李祠堂世阀余少年从学马融居楼中质问无疑义帐後传藏有默书茂苑却寻花气歇家山重上桂隂疏弦歌莫叹浮湘远才是青云举足初
寄题黄氏闲宴阁
翬飞迢递拂秋槎宴坐尘清道有芽五叶对僧谈妙果一枪留客试真茶檐前暮景沈归鸟牕外晨晖泛早霞衍箧文多休寄傲月间芳桂正窅窊
和邃卿馆中晩入【案邃卿原本误作邃乡考宿他诗作邃卿又韩琦安阳集亦有和邃卿学士诗今参校改正】
铜狄严扉大帝家雨回天气湛春华墙头落景半规日楼外余晖几叠霞风近天渊闻鬭鸭烟开宫树见栖鸦端门漏密长廊静时见香英坠砌花
朝罢
朝罢通中一觉眠右银台路入西垣日长易觉芝泥熟风软频惊药树翻朱槛带隂难可倚紫薇当书不胜繁何须更寄陶牕傲自有余凉在此轩
送梅监丞宰山隂
春半朱航拂水轻季珪佳邑得时英民淳定见蹊田默岁稔仍占射的明太史旧游书穴邃右军残迹墨池平何妨公外寻僧社琴鹤相随雅有情
送集贤李学士赴荆台
蓬岛回风此再来当年俱重辑宁才芝随禁掖新泥熟桃应仙源旧路开金契旋闻临外阃云屏仍是接中台【时丞相大学士兼领书殿之职】专城四十前贤事期岁行归妙一台
子庄见求近诗以一阕为介
半纶祗役谢英游牒诉装怀思若抽铜鉢任敲何所得铁盂虽缺岂销忧楚囚操乐宁忘本蜀客摛辞秖傍愁强抉巴音还首鼠知君诗户敌千侯
送张从事
月毫挥檄愈头风屈佐初宾位未充金玉擅珍须席上蛟龙为物起池中丛云绚彩人歌舜绵竹摛辞客荐雄一乘追锋看赐对虎贲千戟照琼宫
山居
老矣求田鱼稻乡儿孙常要在余旁提篮买菜须灵照举案齐眉只孟光医国有方三折臂扣关无路九回肠紫芝白发秋风里怅望商山绮与黄
寄子高秦州从事
雪里诗筒至自秦仲宣佳句乐从军谷莺渐喜迁高处塞鴈犹嗟失故羣北阙旧游孤似月西州回望远如云一枝春色无由寄手弄梅花却自薰
和曼卿馆中夜直
右银台路逼僊盘有客通中此宿官钧奏暗惊天上近霞杯难制月边寒风来禁树龙传点露下高梧凤戢翰更听建章鱼钥动水苍朝佩响珊珊
远思
一片平芜百尺楼阑干横絶点清秋三年字与燕鸿断千里心随桂水流空对霜葭惊远别忍题云叶寄牢愁骊驹不见西曛迫目眩天涯片席收
和邃卿寒直
子门肃唱彻周庐甲夜轻寒腊破初树底勌飞还类鹊斋中酣梦欲成鱼三锺赋粟才无取五饵干时策已疎天禄旧来名寂寞更堪牕雪照残书
九日山阳驿作
飘泊年来憇下亭雀罗秋静掩苔扃拂牕红叶欺闲卧倚槛黄花笑独醒盛忆林泉羞白石欲持香火访丹经华阳小隐平生愿可分区区事挈瓶
赵宗道归辇下
沿牒相逢楚水湄竹林文酒此攀嵇半毡未暖还伤别一臂初交未解携江浦呕哑风送?河桥勃窣柳垂堤明年四月秦关到洗眼扬州看马蹄
送天章王待制再领陕州
爱树重攀隔十春召南遗俗至今淳车边野鹿依明府【郑洪行春有白鹿夹毂】池上沙鸥识主人【园池之胜甲于雍部】太华远峰扪日驭洪河高派落天津壶浆竹马参歌舞顿觉城中喜气新
咏鹤
独立青田刷羽仪朱研丹顶雪裁衣赋来自合凌清汉仙去何曾识令威松盖露寒应有恨蓬山云断未成归旧巢寄在三珠树待与还丹作使飞
旧将
曾上燕然勒汉兵白头麟阁见仪形三朝自是山西将百战曾焚老上廷已奉列侯归北第更筹深策破先零【案先零见汉书赵充国传西羌先零注郑氏曰零音怜无作陵音者此入九青韵盖失考】弯弓击劒平生事不许儿孙授一经
七夕
孔雀南来燕子西银河消息已惊迟石城仙使飞三足玉殿华灯焰九枝暂揜星机同一笑却披云幄重相离杞天长在年梭疾若比人间是远期
宛陵秋晩
谁道江南好物华江南今日抵天涯秋风只解吹桐叶暮雨还来打菊花寒水答砧偏响亮迥楼飘角更呕哑举头试作长安望惆怅青山遶郭斜
海上
大幕纷纭海水浮日车东上恶埃收金鈎欲下灵鳌怖铁网将沈宝树愁自昔神仙尝有药从来银阙不通舟燕酣餐尽蟠桃熟会约琴高控鲤游
夏日舟行
箭激云樯五两轻波光飞入射桃笙山眉远映羣鸥过霞绮新和落照明甘醴更无消暑意文竿徒有羡鱼情飘颻若得乘羊角直待银潢上玉清
送吕解元江隂礼席
玉人仍是紫芝眉五世嘉占得凤飞果满车中潘令去马盘楼下庾郎归东牀寄傲便便腹北路腾装粲粲衣九烛夜堂开喜宴画鸾交扇接香帏
送祝熙载赴金华主簿
数路收才汉得人物涂聊试半通纶宸廷唱第瑶光近仙简刋名玉字新芳桂行吟关外月香葩回梦苑中春平时官下文移少日涉闲园戏彩频
泛舟
瑟瑟凉波冷接空恍疑云物画屏中一篙海客乘槎水两浆仙人取箭风秋色暗欺荷盖紫夕阳偷射桂旗红长来此地无穷乐珍重笭箵与钓筒
送王龙图硕赴荆南
南部行台驻万兵绣衣归路有光荣【龙图往时领漕荆北别墅复在武昌】鸣铙虎豹林中避吹角蛟龙水底惊湘树远从湖外出峡云时向马前生主人落笔多风调应唱新辞徧郢城
送陈铎归吴兴
六篇高论吐虹蜺报罢扁舟击汰归地上麒麟须远到天边鹰隼且卑飞秋来苕下醪醅熟寒去江头鱠缕肥莫叹隋和犹未售玉蟾濡翰待君挥
寄题雄州宴射亭
北压三关气象雄主人仍是紫髯翁樽前乐按摩诃曲塞外威生广莫风龙向城头吟画角鴈从天末避琱弓休论万里封侯事静胜今为第一功
送吴江知县陈着作
南望湖山画一屏松江江水向人清何如??聊为活况是潇湘谩得名双桨有时青翰远两衙无事素琴横遥知惠政通和气乳雉驯鸥自不惊
赠华阳道士朱尊师
却饵英芝养道芽赤霄曾辗绦云车眼看碧海成夷路心记蟠桃结实花东府灵方修白石上清香饭给胡麻两双条脱皆金玉可是南山萼緑华
仲夏有感
误逐时英落彀中拙艰为吏悄无悰鶢鶋已享鸣钟赐澼絖焉知裂地封西北晩云长望阙东南春亩久抛农怱怱禹凿当年事犹待神雷起蛰龙
上元禁乐【丙子岁】
此夜重城凤脑寒放游车马接通闤汉祠歌罢天坛冷钧奏声沈帝所闲红蜡枉残春色里青楼空占月明间仙壶定有寻芳处公子雕鞍两两还
暮冬离京师
雪中愁买出关符又着青衫事府趋燕市有金还贵马邓林无树可栖乌鸱夷痛饮倾家酿如意狂歌缺唾壶朝野多欢天子圣目瞻东阙步踟蹰
感旧
万里青云未致身马蹄空踏几年尘曾迷玉洞花光老却过金城柳色新粉壁已沈题凤字酒垆犹记姓黄人坞中横吹偏多感一涕阑干白角巾
落叶
霜华昨夜拂秋林翩落纷纷不自禁清吹无时来槛底紫苔相伴住墙隂空余倦鹊求枝宿更剩残蜩抱朴吟万物归根真趣在却缘江月识禅心
嘲蝶
三春流寓寄花房雌去雄飞过短墙双翅薄匀何晏粉一身偷带贾充香风多苑後飞无数日煖池边舞更狂却为有情人爱惜六宫皆作绣衣裳
飞将
曾从嫖姚立战功朔方犹畏紫髯翁雕戈夜统千庐会缇骑秋畋五柞宫後殿拜恩金印重北堂开宴玉壶空从来敌国威名大麾下多称黑矟公
公子
北第当衢戟有衣巾帷鲜媚仆如犀万钱供箸鸣钟沸三组垂腰佩玉低座上赋鹦穷处士楼前盘马小征西去天尺五城南路此去青云别有梯
古别
长道何年祖軷休风帆不断岳阳楼佳人挟瑟漳河晓壮士悲歌易水秋九帐清油徒自负【一作贵】百壶芳醑岂消忧至今长乐坡前水不啻秦人怨陇头
函谷关
天开函谷壮关中万古惊尘向此空望气竟能知老子弃繻何不识终童谩持白马先生论未抵鸣难下客功符命已归如掌地一丸曾误隗王东【案隗王今宋诗纪事刋本作隗生考後汉书隗嚣传长陵人王元为大将军说嚣曰请以一丸泥为大王东封函谷关即胡宿诗句所本刋作隗生者误附识于此】
文恭集卷三

[book_title]卷四
<集部,别集类,北宋建隆至靖康,文恭集>
钦定四库全书
文恭集卷四
宋　胡宿　撰
七言律诗
塞上
汉家神箭定天山烟火相望万里间契利请盟金匕酒将军归卧玉门关云沈老上妖氛断雪照回中探骑还五饵已行王道胜絶无刁斗至阗顔
湘夫人祠
翠华独去苍梧野红袖同沈楚水濆休把兰汤招怨魄空留竹泪忆明君风前有恨啼湘瑟天外无言拟峡云不比石城双姊妹帝家厘降有遗文
隐客旧居
鹄版飞书到此山海簪重拾更弹冠畹中纫佩荒兰叶石上移文蠧藓瘢蕙帐烟空胎化老柏庭风起麝香寒至今门外潺湲水疑是幽人赋考盘
寄题公仪西溪
山公休爱习家池自有清光灔一溪川上好风跳鰋鲤波中晴日浴凫鷖孤舟小屿闲如画钓线轻缗静可携更助吟毫无限思落霞犹共夕阳低
送庄贤良权之归旧隐
过我东还监水湄傥逢亲友话襟期书钳纸尾丞真负易在牀头叔自痴【仆近学易】破廨数间将整整践更三载且迟迟【开书铺家有指仆为暗阙者○案注中暗阙二字未详无别本可校姑仍原本】督邮少屈吾衰矣三径归来未有资
送向馆使赴陕郊
陕服由来二伯居使君新诏拥犀渠门连象魏施行马地控崤函佩左鱼世德高华河里旧土风淳厚召南余政成期月须严召行见追锋走传车
送江宁监军李舍人归阙
假节弥年去玉墀星邮传诏紫芝泥帐中密印交龙虎麾下全军解水犀仙阙归心春桨快石城离思晚云低宣平贵里天姻盛竞爽行看对析珪
城东别墅寄怀天锡
几日归心托暮云半毡牕下久生尘水天雨气霏霏断竹阁山花点点新小苑莺声偏破梦大堤花艳欲迷人岂无躞蹀青丝骑不敢偷看城里春
送魏屯田出守山阳
左台分契领东麾入奏清厢几刻移三采绶章秦服志两轓朱色汉官仪雌堂夕宴沈宾辖【案雌堂二字集中屡见未详所出考郡国志太守所居涂以雌黄故称黄堂此名雌堂疑即取雌黄之义今俱仍原文】緑野春耕驻使旗盘错寄才知不久英舆六尺待飞绥
和承旨尚书观春物欣盛之什
紫陌年光天上回东风吹雪放新梅燕鸿却皆南云去楚鸟还迎社日来半緑萍醅浮腊脚残红桃艳弄香腮山公知有登高兴樽下容谁献寿盃
书观春归雪意残三竿初日照天关鱼声稍喣芳塘面鹊语频跳碧树间渠落禁中聼御水阁凭空际数前山柳黄梅白东郊近未得携壶一日闲
江城春日
暮春江色映芳菲雨後清和满客衣游骑自穿官柳去落霞常伴彩桡归锦鳞劈浪深深跃翠羽迎风两两飞因下短亭犹惜别万枝香雪在蔷薇
谢惠诗
君诗来贶我难当语带诚斋句妙香【案诚斋乃杨万里自号此首疑南宋人诗误入集中者然或当时别有其人亦未可定今姑存之】鲛室垂垂新下泣蠙珠颗颗烂生光魂飞锦里花争巧梦到池塘草又芳早晩交游逢大手急将名姓为传扬
送张着作任蕲水
家世南州擅席珍【君之先正世践甲科】斗城倾盖厎相亲诛茅三径原同閈枕水双扉重作隣翰墨初通文苑职弦歌聊嗣武城人楚词旧学精章句未得金门荐买臣
和春卿学士登定力寺北阁兼寄绦倅富彦国监丞
玉山偷暇访禅扉洛社诸英昔所依三凤同时翔仭去二龙相继得标归【天圣中春卿昆仲三人同升文榜後数年春卿复与绦倅监丞相次竝登制举之首文胜今为美谈】砚池终岁贪残墨讲树经秋长旧围更待碧纱笼美句始惊韦布有光辉
送李留後赴天平
留印高提驾伏熊郓城襟要此临戎四封土俗弦歌盛九叠霜天鼓角雄风月静归谈笑内山川遥入抚绥中居多暇日溪堂胜不废投壶与钓筒
寄浙漕晋卿李工部
名臣分刺十三州君在东南第一流郡国成风皆自化朝廷安枕更无忧江湖莫作多时计山水何妨暇日游谁与二天相对饮看看八月弄涛头
送兵部陆学士赴漕闽中
宣风一面得瓯闽丹舸乘流破月痕玉色暂辞当牖坐衣香初隔止车门帝台回望相竿远仙峤重过射的存【君自会稽任重赴使漕】曾颂天禧金石刻定应寛利赋朝恩
送杜伟长学士赴漕河北
甘陵孤垒起纤埃趋诏东南武库来天子此时知国器生民从古寄贤才神锋立断无留刃筹笔先机有疾雷行见司徒封露布邺城歌舞夹行台
送陆兵部赴漕湖南
甘泉司计署名高出拜行台帝綍襃使节远笼三壤赋官仪清坐七兵曹时平汉斧宣威力岁稔湘帆缮贡劳秋晩洞庭山水秀定知怀古费宫毫
送御史蒋公赴漕江东
簪笔天阶柱下官孤风凛凛振台端坐曹常佐甘泉计奏事曾纡武帐冠一日雕龙分使节几年骢马避朝鞍商功未是须贤地荷橐行归侍玉銮
送石舍人得告展省
先贤富贵重夸乡况复哀荣感履霜三最诏书新予告九原恩泽远生光老人竞醉金钱少稚子争牵玉佩长荀令池头芳树在栖鸡浴凤日相望
送石舍人入西阁见紫薇花盛开
西台重见紫薇花天上时时好物华人向药阶升禁掖【舍人初上故事压角】路从桃水入仙家香英半落风前酒高艳遥烘日际霞郤忆後斋浓睡觉芝泥初熟午隂斜
寒蝉
槁叶惊秋树幄稀嘶蝉犹尚警寒枝玉琴可要传深恨珠露何妨剩荐饥已伴风筝流远韵更邀霜籁散余悲清漳病枕无悰久月夕烦君住少时
三衢道中马上口占
短亭疎柳映秋千马上人家谷雨前几树枪旗茶靃靡一溪鳞甲水潺湲莺期别後闻余哢【古诗鸟嘤兮友之期】蚕候归来见小眠可惜西湖湖上月夜来虚过十分圆
送张待诏知越州
长安廏吏驭花骢竹使遥分淛水东远势早推贤相子【太傅三当国柄公常远嫌避事】任诚真有古人风稽山一镇居封内【四镇之山会稽其一】阿阁三休耸禁中长乐钟声偏怨别何时同谒建章宫【案永乐大典载胡宿寄会稽张待制诗惟末二句与此异云不及临沧陪置酒忆君千里寄书筒其前六句及小注竝与此同今弗复存附识于此】
送陈学士知常州
金斗城高二浙西使君初拜武都泥射堂五色开云的齐队千兵衣水犀仙阁旧香芸辟蠧使轩新?李成蹊下车定有中和曲索米州民日倚輗
览朱表臣卷
乌巷名生卓不羣阶庭相伴玉枝薰天边禁树开龙凤笔下清才坠鸟云三级火雷何日化一堂金竹此时闻牛心割炙探来嚼争得英瑶去报君
览孙佑甫卷
君家先正隐瓌材岩石清声动汉台地底何年埋玉树蚌中今幸产珠胎毡书未挂千名牓豆咏争传八斗才荆璧夜来烦抵鹊宝编三复翳瞳开
南至之日辇下书事呈正卿子高二同年
岁暮繁云结夕隂长安客舍费黄金烛牕明暗翻归梦雪屋清寒着旅衾宝骑传呼三陌广铜龙飘点九门深万年寿酒无因上阳藿空倾向日心
芙蓉湖泛舟
小湖香艳战芙蓉碧叶田田拥钓篷岚气欲飞山隔岸秋光不定水揺空翩翻雪鸟争投浦拨刺霜鳞鬭掷风正是沧浪濯缨日一竿多谢紫溪翁
过李白坟
平昔驰名蜀道难旅魂流落古苔斑土中宝树埋何在泽畔灵魂些不还醉後烟霞仍物外吟余风月尚人间一哀吊罢颓阳暮江北江南尽是山
送致政秘丞
二纪青山拂洛尘桂香消尽故时春径为天上乘槎客厌作河滨托乘人老笔工诗殊觉丽清谈倾座几相亲临沧送别多瑰藻【上枢太尉中宪左丞而下叙同牓之旧皆有诗宠行】三径归资莫叹贫
送致政吴宾客
挂冕高辞九列荣年如园绮尚康宁水苍乍解趋朝佩云母初闲隔署屏商岭紫芝歌几曲武夷毛竹梦频惊门前已见施行马更待沙堤接鲤庭
寄致政蒋侍郎
八十磻谿用钓翁丈人冰雪在颜容乞身未及调缘鹄济世何当起卧龙先觉令名侔大蔡後雕遐福集寒松怜才好客还依旧终日清谈緑酒醲
和承旨给事寄酬南京致政杜相公
贤相辞荣鬓未斑济川舟楫一朝闲苍生犹望安车起使者空持拱璧还【去秋明堂大飨朝廷以公元老优诏陪祀辞疾不至】郢曲传来都辇下萧规留在庙堂间壮猷全德知难尚後世高名重太山
凉思
昨夜南星破暑威月波浮动杵天垂露华冷向三危滴秋色新从一叶知越水旧歌迷桂楫楚江秋思遶兰旗桃笙碧滑人无寐欲借鲛盘寄所思
凉州
一从天宝?凉州路絶阳关数百秋谁念弓裘侵紫塞空余歌舞在红楼将兵古有龙韬略仗节今无燕颔侯五鼎元戎方肉食腐儒何者预军谋
送姚秘校归霅
苕溪曾是忝朱轮鸣鹿当年预送宾楚国频嗟三献璞汉廷裁得半通纶劳歌未免吟梁甫作赋还应问大钧下泽乘车知道在折腰那久滞风尘
寄芜湖吴殿丞
大花滩外忆琴堂西北山长水更长缩地何曾人有术摩天不及鸟能翔寒梅弄脸英英态腊瓮蒸醅满满香怅望未休还怅望夜来庭下月如霜
寄临淮蒋使君
汉台分刺辍名臣隼旆还临磬水滨殿石乍辞龙尾远印鞶初结兽头新贯花佛会连香刹种杏仙隂接宝邻荆府依刘心未获却怜驯鹿伴行春
和吴春卿早春即事
腊过春云尚带隂故山迢递忆青岑芸斋旧帙书籖冷桂瓮新香酒蚁深复道风烟殊可眺曲江花柳试偷寻芳樽一笑真难得永埒何曾有剩金【案永埒二字原本作永垺垺字义不可解考颜延之赭白马赋有角壮永埒句此诗当本之今改正】
寄龙图李谏议
虎符兼绾铁林兵安辑南方十二城昏暁星文通翼轸隂晴云气接巫衡江飘画角蛟龙思风猎干旟鸟隼鸣谁伴使君红烛宴漆堂深夜促银筝
送林学士赴明州
緑绨膺检出神州又保东吴最上游腰下金符分半虎手中庖刃欠全牛金樽酌月吴歈席锦缆牵风越鄂舟正是金华隆旧业羣仙相望在瀛洲
送施屯田守姑熟
台城南畔拥油韬四十名郎此梦刀文陛入辞交戟密太微回望积星高醉罗定费斋中酎吟管应催石上毫莫恋江东佳丽地归来开院接金鳌
寄江淮太守表臣职方
画省高才滞两轓秋来依旧对淮山一函星斗龙渊在万里风云骥足闲赋咏且裁红烛下卷怀聊寄緑樽间次公治行闻当牖二节如今即召还
送宗兄郎中守三衢
新旧鞶囊两兽头东南乡郡得龙丘朱丹侯毂聊行县紫翠家山更满楼高第郎官犹应宿中材禆将辄封侯浩然能养浮云志风月樽前且献酬
送谭寺丞守郁平
金契为州复侍亲却从湖际访仙村花垂晩席倾家酿柳拂春车过里门关内已夸新组去浦中仍见旧珠存名园日涉庭无讼丝管时时荐寿樽
集贤石学士出守符离
日边新拥两朱轓亦以斜飞试羽翰巴郡词人才藻壮汉家循吏敎条寛明光奏事衣香在丽正修书砚滴残岁晩政成丹诏下归来天上作仙官【其後未期岁还台寻登西掖】
残花
雨压残红一夜凋晓来帘外正飘颻数枝翠叶空相对万片香魂不可招长乐梦回春寂寂武陵人去水迢迢忍将玉笛传遗恨苦被芳风透绮寮
和承旨宋尚书告中之作
鹊声频绕大槐枝鳌禁懽闻旧老归哆舌人间无翕訿奎鈎天上有晶晖西山五色分灵药南极三光接太微只待延英朝只日便应调鼎向黄扉
橘
龙阳洲上密于星红实累累照日明露濯晓枝金色重霜封秋蔕粉衣轻楚江未分萍如蜜汉殿何曾蔗析酲谁道相如能作赋诏园先熟是虚名
送次道学士倅洛中
留龠初均相府劳辟书先下得?刀黄图气象占龙阙丹穴精神识凤毛【集山景佑中侍宣献公在洛】一代策书承世学【国朝大典出宣献公手次道复受诏同修唐史】三川风月属诗豪山公更有通家旧应许论文醉醁醪
送周屯田倅南徐
淛河分镇压东西铁瓮由来重会稽地势顿惊江海近天文全觉斗牛低鸣秋鼓角翻朱鹭映日楼台拂彩霓緑发名郎才韵秀政成看捧紫芝泥
送子思学士倅河内
左符通掌日边城几?华榱捧刺经直舍十年苔已紫吟鞭一路柳初青禁中夜阁抛行月郊外春车驾屏星河里旧游从古盛好寻烟幌吊遗灵
送薛监丞倅绦台
故绦山川宰树存屏星分守出宸恩官荣此去夸乡组家法从来式里门别斚正怜黄菊绽征鞍犹怯黑貂温守居旧号园池美应伴山翁把翠樽
赠梅圣俞试馆职得赐进士出身
赋就甘泉客荐雄独攀仙桂向秋风抽毫同列三英座换骨才争第一功瞥看灵鳌居水下恍闻伏犬吠云中嫦娥应有怜才意惟许诗人到月宫【出雪斋广録】
卜居
自致青云有壮图且寻詹尹卜幽居一杯谁置元王醴三尺休弹上客鱼足下已穿东郭履胸中犹郁茂陵书汉皇夜御金銮殿岂便无人荐子虚
淮南王
贪铸金钱盗写符何曾七国戒前车长生不待炉中药鸿宝谁收箧里书碧井牀空天影在小山人去桂丛疎云中鸡犬无消息秀麦渐渐徧故墟
送刘观察赴襄阳
甲队霜秋莹武蠭万兵都府去临戎习池岘首风流远汉水方城气象雄宴榭鸣鼍飘画鼓射堂栖鹊试雕弓平时公子推能政爱日遥知徧境中
寄题徐都官吴下园亭
吴下新居树石中緑岩香叶一重重潺湲枕上闻流水缥缈檐间见好峰山客对棊闲觅劫野僧留话几侵钟由来止足前贤事他日何惭邴曼容
长卿
买赋金钱出後宫长卿文采冠诸公梁园未至时名大蜀道前驱使节雄已托焦桐传密意更因残札寄遗忠如何一讽神仙事却得飘云起赋中
洞灵观纳凉
秋波不动簟纹融松月愔愔透绮栊霜重井梧翻瘦碧雨回堦药堕嫣红彩鸳静占银塘水乳燕凉飞玉宇风秫酒易销残梦断却疑身在广寒宫
天街暁望
长乐才闻一叩钟百官初谒未央宫金波穆穆沙堤月玉树琤琤上苑风香重椒兰横结雾气寒龙虎远浮空嗟余索米无人问行避霜台御史骢
寄昭潭王中立
高弦一弄武陵深六幕天空万里心吴苑歌骊成久别楚峰回雁好归音十千美酒花期隔三百枯棋奕思沈莫上孤城频送目浮云西北是家林
次韵徐爽见寄
五两青丝帝渥深平时可敢叹英沈侏儒自是长三尺澼絖都来直数金寂寞死灰人丧偶婆娑生意树交隂年来想见琼枝色久梦蘧蘧到竹林
雪
屏翳驱云结夜隂素花飘坠恶氛沈色欺曹国麻衣浅寒入荆王翠被深天上明河银作水海中仙树玉为林日高独拥鸘裘卧谁乞长安取酒金
城南
昨夜轻隂结夕霏城南十里有香泥初闻山鸟惊新哢遥见林花识旧蹊荡桨远从芳草渡垫巾还傍緑杨堤罗敷正苦桑蚕事惆怅南来五马蹄
早夏
井辖投多思不禁密垂珠箔昼沈沈睡惊燕语频移枕病起蛛丝半在琴雨径乱花埋宿艳月轩修竹转凉隂一春酒费知多少探尽囊中换赋金
宿秀峯寺
夕钟初断海鲸音投宿香园半翠岑冰簟侵牀消客梦水帘澄月伴僧吟雄风拂衽清凉极珍树交柯翠翳深一夜汉隂机事息草堂虚论破烦襟
太湖石
海岱铅松妄得名洞庭山脚失寒琼漱成一朶孤云势费尽千年白浪声谁向机边逢织女直疑岩下见初平年来赏物多成病日遶苍苔几徧行
过桐庐
两岸山花中有溪山花红白徧高低灵源忽若乘槎到仙洞还同采药迷二月辛夷犹未落五更鸦臼最先啼茶烟渔火遥堪画一片人家在水西
忆荐福寺牡丹
十日春风隔翠岑秖应繁朶自成隂樽前可要人颓玉树底遥知地侧金花界三千春渺渺铜盘十二夜沈沈雕盘分篸何由得空作西州拥鼻吟
次韵和朱况雨中之什
苍野迷云黯不归远风吹雨入岩扉石牀润极琴丝缓水阁寒多酒力微夕梦将成还滴滴春心欲断正【一作更】霏霏忧花惜月长如此争得东阳病骨肥
冲虚观
五粒青松护翠苔石门岑寂断纤埃水浮花片知仙路风递鸾声认啸台桐井暁寒千乳敛茗园春嫩一旗开驰烟未勒山亭字可是英灵许再来
淮南发运赵邢州被诏归阙
天台封诏紫泥馨马首前瞻北斗城人在函关先望气帝于京兆最知名一区东第趋晨近数刻西厢接昼荣正是两宫裁化日百金双璧拜虞卿
文恭集卷四

[book_title]卷五
钦定四库全书
文恭集卷五
宋　胡宿　撰
七言律诗
雪後登秘阁
消尽层隂上尽梯雪余官瓦弄晴晖碧檐交照虬争耸朱阙相聨凤欲飞日向金沟春溜动风来珠树暁寒微帝家池籞饶芳物白鸟翩翩接翼归
谢叔子杨丈惠诗
老子诗名久废闲喜君步骤少陵坛句敲金玉声名远韵险车斜心胆寒倾出囊中和月露皎如盘底走珠丸苦藏难没诗家事会看尘冠早一弹
又和前人
作者傍边好见闻速来就汝作比隣诗中活法无多子眼里知音有几人尔许精奇花灿笔岂容尘俗海翻银老夫幸有千机锦尚欠江头一浣新
侯家
洞户春迟漏箭长短辕初返洛城傍彩云按曲青岑醴沈水薰衣白璧堂前槛兰苕依玉树後园桐叶护银牀宴残红烛长庚烂还促朝珂谒未央
秋风
瑟瑟新声脱緑槐半寒天气日相催西楼夜色吟偏好南国朝云梦未回翠影暗牵苹叶动清香遥猎桂枝来重阳渐近松醪熟白菊如何为放开
送马少卿赴襄阳
冰操从来畏四知汉江南畔拥藩麾地经谢守开油幕人忆山公倒接?风入射堂飘鼔吹雨随行县湿旌旗前朝叔子流遗爱拂藓应看岘首碑
送宝应李尉
曾飞丽藻清尧问犹屈长才尉楚城官是神仙标秀领县因灵宝纪嘉名西崑已挟凌云誉外户全消击柝声早晩声名来谒帝会看双璧赐虞卿
竹
修篁百个静无埃忆共山僧竞日栽夭矫翠虬身欲化婆娑青凤尾全开风含爽籁依朱槛月镂青隂覆翠苔曾为檀栾冲雪看玉枝相亚暁皑皑
送周学士归永嘉
三最初承予告恩【考校有校正之最】一双青翰出都门关繻旧弃人多识桥柱前题墨未昬南国归云聊送目河梁新月暂消魂玉山丹府重来日好拾风谣奏帝阍
送聂学士赴阙
台召西来二节荣清江浮舸鸭头平十行受诏龙纶重五两占风鸟羽轻目送华林春雨色梦随长乐暁钟声竚看只日延英对丸墨宫毫属长卿
送张学士赴邵武兼过吴中别墅
青藜香灺掩残书越絶东南驾隼旟紫陌花期经袚禊清淮潮信待蟾蜍鸟声百啭春芳际蚕候三眠夏叶初吴地吟朋如见问为言江令忆鯷鱼
寄张唐公学士
朱航东下忽经春藏室离居作恶频简上蠧蟫终日在【唐公受诏同修南北史未讫有请麾之行】树间灵鹊至今驯【唐公直舍前有鹊栖止庭树久益驯狎】北宫自有咿嚘客天禄谁同寂寞人昨夜西牕有佳月此心迢递思冰轮
千叶瑞荷花
绦蘂层层吐翠罗水妃冠重暁峩峩应嫌菖本开花少却鬭榴房着子多含露自知芳意在偃风无奈落英何更怜玉骨藏深怨暗结千丝在绿波
题涟漪亭
槛底凝漪碧漫天角巾东路主人贤汀花照席供春醉沙鸟窥帘伴昼眠何必驭风追汗漫不妨乘月弄潺湲流杯若仿山隂事兼有蛙声当管弦
津亭
津亭歌阕戒棠舟五两风轻不少留西北浮云来魏阙东南初日背秦楼层城渺渺人伤别芳草萋萋客倦游平乐旧欢收未得更凭飞梦到瀛洲
有怀松江
多年襥被玉山岑鬓雪欺人忽满簪驽马虽然贪短豆野麋终是忆长林鲈鱼未得乘归兴鸥鸟惟应信此心见说新桥好风景会须乘月濯烦襟
寄题齐氏山斋
有客稽山岸角巾宝书盈笈日怡神云衔别岭搘筇久月上前峰隐几频牕上萝隂猿警旦坞中茶候鸟啼春一经邹喭能传世子舍于今两绶新
送崔谏议都运河东
行台西北接参墟仗节重乘驷马车水是晋君沈璧後地经唐叔赐圭余蕃酋重足?条敎部吏承风畏简书武帐岁终还奏事康侯三接听新除
送益州运使田学士
劔栈秋旗拂过鸿行台西去抚蚕丛民间幼艾餐和气徼外酋豪偃德风巴汉静归筹笔内岷峨闲入画图中时平幕府无留事乐职何妨颂圣功
寄题兰臯亭
亭下春芳接楚波金堤勃窣路相过牕中霁景烟姿远帘外晨香露气多红颊倚墙花竝蒂緑隂翻槛树交柯朝阳定有浮杯乐醉墨何妨记永和
采莲女
碧盖缃葩映素秋此中兰櫂好销忧相将共挈青丝笼一笑同回翠羽舟日暮鸣榔随下濑夜深归櫂怯中流东方自有罗敷婿不顾江边越鄂州
送柳先辈从事桐庐
甘樱离会酒初醒还赴东侯拱璧迎江上桃歌传乐録坐中鹦鹉占宾荣仙车过洛人偏识绣骑还卭客尽倾後夜严陵台上望紫云西北是神京
寄杭州子文屯田兼简真公上人
目断江南佳丽城栏干楼角几长凭越人抱膝吟偏苦吴客观涛病未能此地旃檀多胜刹一时龙象有高僧知君暇日寻猿鸟闲上灵峰第几层
寄题王舍人书斋
北第当衢拂斗魁竹林清暑似岩隈将坛绪业传金版文苑新书集玉杯数箧龙拏藏宝刻一泓蟾滴试烟煤好辞戴鶡飞千牍东武原从禁卫来
霜野
啄兔青骹直下飞霜云惨惨楚枫披秋林月迥闻樵斧晩市风沈见酒旗江上败荷无限柄雨中残菊不盈枝物华怨尽仍伤别坞笛声中一涕垂
送陈谏东归
顔诗摛锦有高文席上经年未聘珍鹄板乍停公府诏貂裘还敝洛城尘雪园授简谁为赋烟渚归艎不待春何日子虚闻夜诵尚方给札对严宸
送华涛东归
江上丹枫堕夜霜式微愁思岂禁伤壮图万里青云在旧径三条碧草长匹马归来江练白恶氛收尽楚天凉大明继照光华旦提笔相期翰墨场
五言排律
郊祀庆成
斋辂?郊报祠宫就国阳繁云犹待族霁日忽迎长圭璧纷佳气粢盛馥异香人情欣眷佑天意益端庄被衮侵寒雾升坛蹑早霜左方虚小次午陛却中黄六乐乾祗格三登海?康千官森劔佩万里走梯航神筴膺符命天壶饮福祥从今瓜瓞庆鼎业炽弥昌
阁前紫薇花
高鬟美人髻妆阁一何鲜迷路来春後开花近日边居常浇御水动欲绚非烟分润从仙掌流薰自帝弦雅当翻药地繁极曝衣天【花至七夕犹盛】色映芝泥熟香交蕙炷燃吟残秋蘂脱睡起午隂圆应笑凭栏者相看已几年
陈生游金山兼简世昌师
宝势岚光秀浓春物景鲜飞峰凌巨浸精构起中天鸟畏云涛险僧安石室禅贯花应作偈望月定陈篇不为青霄桂同裁白社莲羡君飘鹄舫独自号神仙
状元张监丞倅陕郊兼之阆中省亲
藻衮御中楹详延得世英宾乡具三物题塔冠千名玉擅崑山价篪兼仲氏声平渊二龙跃碣石一鸿轻慈宴尧?洽宸章禹律鸣入辞瞻翠葆去候过朱樱赞治崤陵险归宁蜀栈横都门百壶送宿馆五浆迎帝所衔标隽亲前戏彩荣勒铭知有作叱驭肯辞行桂色窅窊秀棠隂蔽芾清期年随诏入修路接瑶京
岁晩禁直呈承旨侍郎同院五学士
广内施重闼承明敞直庐上清通帝所方丈拟僊居汉后前厘席淮王重报书时宗登贾马暮召得严徐【诸公】玉至光秦玺【秦玺和氏璧为之】珠来照魏车高文参正始密旨奉权舆王泽宣从綍天香对满裾论思皆药石欬唾亦琼琚弱水沧波在然山老墨余睿篇朱鴈刻【三朝御什龛载屋壁】宸翰白龙摅【太宗飞白书玉堂之署】宝肆还容砾珍林误植樗匪躬无謇謇每食有渠渠寒日分宵直繁云向岁除九门催钥下三殿警签初北斗低层掖明河拂太虚求衣钦德盛襆被省才疎多病长思越知非晩学蘧烟霄叨步武江海隔樵渔榆性诚为钝葵心但欲舒日祈同舍进跻俗到华胥
次韵曼卿冬直因以勉赠
八舍严周卫千门肃汉闺金胥催递宿玉羽伴归栖禁树惊寒敛僊云拂夜低星河紫墙外霜月碧城西汲字纷难整钧音怳易迷有人歌白雪此曲妙清溪文献初登亮君王益徇齐因知函鼎器那复久烹鸡
后土观琼花
楚地五千里扬州独一株香名从此贵芳格洒然殊国艳何劳粉天姿不掩瑜浓薰霏麝气细蘂列蜂须云朶垂三素仙衣着六铢吴中休插柰天上枉栽榆神物疑长拥灵根此未枯人间如定价百琲睡龙珠
石曼卿学士挽词
才出羣英表文推一代雄灵蛇操掌上云梦纳胸中醉墨千峰立吟毫八极空居官疎皎核处世倦磨砻绿酒常埋照清琴自寄通昌言曾拂治密疏早谈戎【曼卿天圣中建言武备宜置土兵宝元初西戎犯边始行其策】天子知亭伯时人重孟公何言执戟滞便到阖棺穷鵀鸟巢门止骅骝局枥终芝筋留御帐【曼卿受诏书李文靖公神道碑石本奏御之日有司以曼卿不起闻上深嗟惜之】箫赋落王宫【案箫赋原本作箫武义不可解考汉书王襃传襃会着洞箫颂元帝为太子时令後宫皆诵之文选载其文则洞箫赋非颂也与传小异此诗盖兼引二书原本作武者误今改正】薄葬依庄叟残书付所忠惟余身後得凛凛是英风
谢熊馆
别馆抛双阙飞除镇一方黄山萦跸道青桧遶宫墙缇骑千羣合周阹四面张管弦繁欲沸旌旆郁相望走马长楸密更衣别寝凉星飘肃慎矢雪拥羽林枪懽乐何曾极盘游不可狂吾闻尧舜治垂拱在岩廊
将家子
北地良家子山西旧将儿新从羽林射得赴鴈门期横死人无比微行世不知长安偏重侠赵国素多奇照地连钱锦迷春凿落巵喝卢燕市客顾笑楚台姬烟树黄山路霜云白草时雕弓孤月满骋马一尘随应手双鵰落回头赤日移却归东第去高宴九灯枝
诏福圣宫烧香
徼道西华内觚棱北斗傍神灵安肯构恩泽赐燔香渤澥通骊窟崑仑拱画梁清坛浮早景碧瓦霁初霜甲帐严如在丹檐迥欲翔隆姿瞻汉后余烈畏轩皇埋劔桥山远游冠阁道长白云迷处所仙掌镇相望五岳扶封域三辰纬典章升歌留宝鼎刻号在神房盛德尊原庙遗仁睦鬼方圣文名善继百世溢流光
岁除
暝色凝无际寒鸡悄未晨蓂枝将换朔斗柄渐归寅水火犹分漏龙蛇尚蛰身四时宁有暇万物又劳春树喜丹葩秀人忧白髪新明朝趋宝殿谁是夺重茵
送杨中允宰常熟
丹舸傍江浔呕哑远橹音新科持片玉能政引孤琴美进宫坊秩荣归里閈心名参天下隽歌着邑中黔地志连香径家园带武林吴山几屏秀楚水一篙深晩鼓停余叠秋帆卧半隂平时接方骥後夜望横参陶菊何妨醉江毫且剩吟悠悠河上别千里郁朋簪
郡斋招子美
月色初藏桂年芳渐有梅人情欣腊破天意许春回隂雪迎风解寒凘向日开午枰宜试着卯瓮好尝醅寓兴题红叶乘闲步紫苔长吟溪上曲偏忆洛中才絶墨凌崖石高文拂斗魁诗锋无敢犯酒户少能陪绿发裁方鬒丹心未肯灰琴书聊偃仰鱼鸟暂徘徊蔚豹虽藏雾蟠螭已得雷只愁腾踏去相望隔蓬莱
送晋陵王宰铨调
盘错才无滞弦歌政有声及瓜青纸诏谒帝紫微城节竝霜松峻心同冰玉清十浆行色贵三府辟书荣驿树纷红叶江苹老紫茎秖应中宿路双节急归程
送祁阳黄宰
邑控三湘远帆经百舍迟天文瞻翼轸江色泛涟漪丹阙倾心恋苍山举目疑欢杯凭秫米骚思托兰旗竹律寛无害琴堂静不欺期年行奉诏虎帐对尧眉
上客
上客何为者平生富义名飞钤师鬼谷谈笑敌神兵然诺千金重交游万户轻平台置酒召碣馆侧身迎土缶邀秦击铜盘劫楚盟纵横三寸舌厌饫五侯鲭龙种腾长坂霜鵰刮太清谁能弹劔铗北海有长鲸【北海一作夷路】
送黄推官
秀极武夷峰清才气所融香名传日下胜范迪时中大对承三道清篇滞半通新吟池草緑故事幕莲红参画文无害沈英位未充谈高起废疾檄壮愈头风圭璧严书殿房心敞帝宫行颁上方笔客特荐扬雄
早秋
金商才换暑云叶早惊秋大火宵中散清光日下浮凉心遗翠簟远梦绕沧洲蕙圃残香薄筠溪碧?稠小牕聊寄傲虚阁镇端忧带眼浑移尽还同沈隐侯
文恭集卷五

[book_title]卷六
钦定四库全书
文恭集卷六
宋　胡宿　撰
五言排律
明堂大礼
路寝尊严配明廷考旧图房心通气象太紫状规模翊卫多仪缛斋祠至信孚笾羞甘菲薄鼎味却鲜腴日月垂天象鸾龙奋宝跗乐均谐睿律礼蕝润宸谟劒佩千官拱梯航四海趋谦恭虚小次登降谨黄衢德盛三灵格恩流万物苏甘泉陪法从千载喜歌虞
礼毕庆成
路寝凝中宇星文直大辰总章裁往范斋驾奉明禋惟圣能严父於皇重飨亲永怀深肃僾昭事极精纯锺律咸韶古衣冠黼黻新九金徕贡职万玉俨朝伦夷夏观殊礼乾只享至仁参祠七世庙再降六天神万宝成秋野千祥拥禁宸睿恩覃四海夀域跻斯民
召赴天章宝文阁观御集赐御书飞白扇子羣玉殿锡宴
阿阁藏仙籍英舆侍睟仪珍函开二典圣藻焕重离河洛斯文在盘盂乃训垂宝跗亲许视瑞物徧容窥白凤随毫举苍龙应墨奇好文逢汉后观象值庖牺溢幅荣分赐班觞曲示慈柏梁晨煦洽仙荚昼隂移和乐韶音美承平镐酒迟再陪瑶水宴千载庆兹时
馆中锡宴
紫殿程书广鸿都校籍成宸心睠儒学慈宴诏枢衡供帐来金闼胪传下玉京三山开秘宿七阁敞修楹革履趋朝暇华貂映席明弁繁星错落佩杂玉锵鸣炉静飘芳蕙图开识禁橙【近有恩旨降瑞橙一本付之秘阁】壶均天所酒鼎荐帝余羮夏屋彰仁洽衢樽乐治平丹楼晨唱近碧树晓寒轻?内年书有人间月就盈非烟舒渥旨爱日助皇情凫藻深欢意鱼蒲溢颂声萧斯蒙湛湛露彼仰英英故事留东观崇恩自上卿何言挈瓶陋亦玷举觞荣已重高门地还歌食野苹微生徒枣钝弱植但葵倾就日欣逢旦瞻河喜见清更期纡翠葆千载诧登瀛
诏祀西太一宫
至道希夷内神威造化中行棊延羽驾推策敞琳宫秘寝觚棱峻严扉坐狄雄天人凝睟表日月在方瞳离坎精神集房心气象通中黄安戊己遥翠拱轘嵩陪享衣裳盛登羞火枣丰层坛霏颢露甲帐肃灵风波静流寒瓦霜清入晓铜廊虚鸣尺蠖楼迥倚晴虹行马依芳树栖禽占碧丛游光宵自烛雕霭昼常蒙大壮亲规近甘泉旧典崇平时辟阊阖尽日访崆峒彩仗交轮奂天香鬭郁葱野长迷七圣庭阔舞千童祼鬯歆惟德笙歌悦亶聪蟠螭负金石翔鹤下丝桐法度昭神祖【祀醮科仪悉用雍熙之旧】文章炳钜公鼎期扶更远山瑞委无穷用九乾元正生三太极空木龙虽有寓刍狗本无功迎气阳郊始均禧?县同权衡枢极右号令斗杓东濬哲?时祀施生道化工正辞除秘祝承诏谒孤忠仁与春膏动恩随腊霰融天和傍星鸟地惠及昆虫受记神司职斋居帝饬躬因知耕凿力谁解识渊衷
郊丘侍祀
太极生真主中原有圣人圜丘尊上帝大旅合羣神行马帷宫肃乘龙法驾驯礼容光日月文德动星辰劒履陪祠古咸英作乐新东方虚小次午陛彻华茵吉土繇诚享高穹以道亲烛坛光景集升燎福祥臻寒霁三冬色恩融四海春万灵今受记长此奉尧仁
奉贡殿山亭奉诏观橙
弄色金橙熟朝元玉軑襄宝奁登美实斋跸驻清光高叶参云碧繁苞压树黄鲜明当早旭采摘有新霜原庙巳云荐大家犹未尝分颁顔在咫捧拜手盈香凡果深何幸孤根远见将五行含戊巳二水出潇湘来植清琳馆叨升白璧堂更依仙掌侧日夕近芬芳
西圃樱桃
一春红日色刻意借鲜姸露叶深成翳风枝猛欲燃黄金为弹重赤水得珠圆甘实行宫荐香名丽赋传色欺丹魄上味出紫棃前玉果夸珍实何曾入象筵
和蔡君谟阁前紫柏
秀植登中禁灵根记大方纤枝乘十雨劲节誓千霜云干仍稠直烟华稍郁苍緑隂疎未合翠鬛俨相望育质从新甫标名压豫章三休依宝构一溉引天潢瑞露通晨浥灵风绕夜翔蠧蟫惊阁爋啼狖忆岩光地惠覃行苇人情乐树杨保无禽鹿践知免斧斤伤远势兴毫末孤标出衆芳寒葭宁可倚幽草固难藏庭鹤宜留侧台乌莫近傍未经鸾隐叶不使麝居香松操同凌雪葵心共向阳故情存涧壑生意属池隍昼景斜临石禅机俯映堂颂传商庙桷材入汉家梁此世隆三代何时构九房瓌姿天所产工度未应忘
後苑观双竹
瑞植昭天产祥枝感帝临均承元化力同抱岁寒心异禀笙箫质全包律吕音孤根皆出地劲节约成林蒙润非烟近含滋御水深风前交吐籁月底互翻隂秋实思威凤春条宿绮禽留观停翠葆托赏集华簪苍震犹乘卦商岩近作霖天支从此茂长覆玉山岑
昭应宫小桃
艳冶如无罪何由谪绦宫不因轻阿姥即是小仙公丹脸飜啼雨飞书却寄风春溪迷柳曲午影过墙东密叶轻笼翠繁隂半露红谁惊幽鸟散千片触帘栊
吴兴秋晩郡斋长句
霁色初休雨寒梅稍欲霜崦嵫惊日晏?喜年康菰米迎冬熟萍醅破社尝霅声寄槛冷卞色入楼苍弱援垂榴脸幽丛亚菊芳牛羊驯沃野鴈鹜悦沧浪水市能为楫田家乞有浆溪音挐竞去村语醉相将自昔分天堑兹州介水坊贡丝标禹土错绣接吴疆佳丽南朝後鲜明茂苑旁风华在安石文物有东阳柳客诗名馥顔公笔势翔山川为吐气日月欲争光异代虚坟柏逢辰滥郡章壤歌知自化符守信非良勇爵思长劒高谟乏智囊葵心拱宸极藿食念岩廊西戍方疲陕中原久患羌边人思李牧天子问中郎臣仆今三世腥羶彼一荒山西雄占陇河曲斗分潢汉始城张掖秦初地朔方限戎深得策遮寇大为防小雅亡于晋中兴属在唐太宗神且武贞观粹而王都雍三才直安西万里长声明冒葱雪亭堠彻甘凉圣术初无敌孙谋本克臧末涂亏继守骏命亦颓丧上帝歆炎宋真人奋大梁凿乾分上下操斗运中央杀气西刑马妖氛北陨狼三关收朔漠两镇复河隍龙虎其文炳雷霆我武扬商球传圣弟夏鼎授储皇托付神规远弥纶治具详四维严幅正八柄谨低昂地广蘖芽出海深神怪彰遗雏偷啸聚杂种学跳梁王者轻分土仁人重纳隍犹如弃鳞介不使易衣裳祸乱收凶器昇平隐上庠蹛林通好固狡穴送诚忙圭瑞修欢聘金行戢怒芒生民去汤火塞土徧耕桑月窟颁正朔云封刻美祥大璜贻燕翼下武寖明昌区外蒙冠带天中布典常三雍宣雅颂九译走梯航仙致昭华玉神来弱水香路车均奕奕朱芾赐煌煌南面存亡国西平拂肯堂虎臣无备御狼子有包藏窃欲屯蜂蚁私相署犬羊痴言天可上愚谓日无亡传箭招庐帐推锋逆颉行【案推锋二字见汉书吴王濞传原本误作椎锋今改正】三河烦调度六郡苦痍伤旅力虽疲曳游魂尚颉颃寝谋思汲黯禽敌想陈汤多士皆方领孤生特面墙莂官尸礼闼椠职玷文房无策均宵旰何阶致富强分从高阁束敢避要途当铃下居无事樊中脱未遑鲈鱼知味美鸥鸟信机忘濩落才何取支离臂自攘虽贪纡紫乐岂免顿缨狂感慨乘轩鹤吁嗟拒辙螳山河赏吴起社稷叹童汪华夏崇基本朝廷总政纲弓偏宜举抑琴缓在更张阳德销羣慝天元秉至刚偃兵诚未易用武亦何妨雪近思王国云闲忆帝乡何时闻露布称荐万年觞
题沃洲亭
句水声东转昭山势北回三洲环白浪一径踏青苔牖对遥岑敞门迎别屿开鸥鹇如旧识萝桂是新栽野气霏霏入川华剡剡来老猿偷熟果驯鸽下生台樵斧鸣岑寂鱼扉映曲隈观濠立庄惠结社坐宗雷格磔归禽乱呕哑去橹哀看云秋徙倚弄月夜徘徊珠且矜圆折犀休衒辟埃沃洲应秖尔何用忆天台
荷花
露夕僊葩卷风晨宝艳开妖漦夏庭出祸水汉宫来玉冷埋秋骨珠寒敛夜胎河分龙浪灌月借蘂渊栽神袜能凌水僊裙不惹埃文鱼才可戱鸩鸟莫为媒却死熬香釡延年刻夀杯息妫今不语犹尚怨荆台
菁菁在中沚
周雅传遗咏菁莪播淑声育材方被化在沚自敷荣得地偏蒙润乘时并擢英托根分曲渚入学隶司成行苇仁同洽山莱咏可并圣恩均雨露挺质愧微生
钓台
遗魄知何许孤风不可攀星辰归碧落道德寄青山尧舜锱铢内巢由尔汝间草莱升御榻韦布楫龙顔圭组无由屈烟萝却自还几峯云冉冉数里水潺潺孤竹清何隘磻溪老未闲独留冰雪操千古凛人寰
送黄孝先
日下东京旅才华变世雄高门真伟器正始得遗风鸣玉来江表英声满洛中银钩专墨妙犀柄擅谈丛一札公车诏千钧矍相弓卿才归朴斲英彀入牢笼佛寺题名塔天家奏试宫鹪有短羽亦恐附鸳鸿
送校理薛学士
帝设英雄彀朝多俊乂官玉羁收汗血珠网获飞鸾仙籍分丹桂香名蔼秀兰新从平乐试入奉柏梁欢辨色趋霜戟催班近露盘阁芸开缥帙堤柳据归鞌诗就鸡林买书成太乙观行闻延体貌坡上有金銮
和原甫侍读从幸後苑观稻之什
稼殿秋香熟烟畦早景鲜玉虬乘暇日铜雀报丰年压地黄云重含风宝粒坚三登繄帝力一豫俯天田幸厠标章读仍陪从跸宣赐禾知礼厚视草觉恩偏【学士兼侍读乃预此召】厘席思前问经帷惜外迁【後汉杨秉出为右扶风太尉黄琼惜其去上言劝讲帷幄不宜外迁留拜光禄大夫】妙诗深雅意王政食为先
送梅尧臣宰建德
县枕秋江侧铜章滞隽旄长安去日远单父戴星劳秀水遥通楫岚峰欲妒袍文弦一琴古仙舄两凫高家树喧朝鹊乡亭寂夜獒土风清是楚才意苦于骚讼少停霉索吟多费健毫平时洛中社相忆醉含桃
送刘学士出守衡阳
需奏登中掖除书出上台兽随朝带结隼映使旌开地接朱陵近人从藏室来蠧蟫侵旧帙浮蚁入离杯岭势遥连楚星文却视魁云依苍野住鴈隔楚峯囘夕梦惊湘瑟春心托陇梅南方本寛教东里复多才【新牓试吏多在牓中】驷马荣星驾千金庆寿罍未应嗟远守素志在循陔
送苏贤良之任豫章
三道胶西策详延俯瑞蓂帝临宣室坐人拱太微庭捷思谁加点危言自据经文成洛纸贵诏下武泥馨【案武泥二字不经见当即是汉时武都紫泥封诏事截用之】起草分宫笔监州驾屏星心存云气阙梦绕斧文屏南国标江纪西山占地灵槛泉通水府牕户接岩扃凉月依滕阁孤风泊孺亭案书休犯虑斋酒且忘形界道宫墙紫规蒲禁地青归来开院直鳌顶架沧溟
送刁总赴句容簿
佳邑控江湄春来赴牒归波平双桨渡日上乱莺飞狎野晨耕早蹊田昼讼稀县图标地肺家巷接乌衣沼静窥珍羽楼闲数翠微山香蒸?熟溪蘂摘蓴肥有客怀金社因君拂玉徽嵩云南去远犹向柳依依
送刘閲东游
臯壤乏生涯羇游越絶赊一区扬子宅四壁长卿家囷粟知谁指囊钱苦自嗟秋林惊脱叶夕枕怨啼鸦海月随孤棹天风曳落霞山城饶露蔓水驿遍霜葭孝子兰方秀先生菊未华楚辕无久滞把酒待回车
江城立春
天上阳旛举人间漏箭长稍惊池面緑初觉柳腰黄迟日延三舍条风振百昌酒凝前腊味梅带故年芳雪意思王囿云情忆帝乡青门行乐处渐近好烟光
赏花钓鱼应制
平圃囘天仗昆池降帝舆晨葩才隐蝶新藻复藏鱼露重香英湿风长钓线舒乳莺迁谷近朱鲔跃渊初禹律铿金奏尧樽徧石渠乘时覃惠宴不是乐观鱼
辛夷
百卉迎韶律辛夷花最先与春宜有旧造物底无偏棠棣先饶韡山樱未敢燃倚风遥可爱犯雪不胜妍影乱梅花地香迷豆?天红啼昨夜雨紫妬晓来烟上药能全命灵滋合永年帝家琼圃在此物未应损
馆中同舍城西小饮
信马斗城西芳郊春渐熙早烟销禁树初溜入天池桃作新正脸梅留故腊枝瓮香浮蚁日村翳浴蚕时聊把今朝臂同伸即席眉徘徊惜归驭风晩水生漪
讲毕周礼诏赐御筵
典礼惟周旧经文在鲁余西清开缥帙东面授丹书访道前厘席崇风厚石渠研覃忘日旰图绘极霞舒【经中礼乐之器诏图绘其状】千载逢亨际三冬罢讲初圣怀轻璧马慈宴乐蒲鱼妙技通神细清商按曲徐炉香分汉殿鼎味出尧除诸老恩同醉孤臣艺最疎至仁何以报忠义即琼琚
丁巳岁观玉皇册礼
宝册尊徽号香泥洁武都斋心期太乙恭巳答元符玉辂严清制琅函秘圣谟竹宫陈帝拜嵩极动神呼彩雾霏三境祥辉烛九区况当精岁出仍与上辛俱【正旦上辛协吉之符】永接千龄统长膺五老图清编流景铄礼自百王无
溪竹
可爱坛东竹更笼清浅流行根侵岛屿脱箨满汀洲夜迥疑筛月风多欲战秋紫茎同入画青石伴垂钩叶里藏雌翠隂中下戱鸥秦松无用笑千亩更封侯
五言絶句
忆东园
越鸟恋南柯春来怨别多冷风如可御争奈简书何
横山
此地横青嶂当年动紫氛将军精爽在可解勒遗文【案此诗永乐大典失载今据宋诗选本补入】
七言絶句
漫成
日醉风酣百卉开锦鞯争跃大堤来城东有客歌盆久不敢将春上老台
斋祠小饮资政吴侍郎以真如茶二絶句为寄
碧城斋禁放朝元晩饮偷消白日闲天上高真潜詗得因将瑶藻掷云间
宝刀玉尺裁佳句雪溜云腴试早芽睡魄顿消清到骨一成僧味似僧家
刘开府
京口刘郎是穆之风云未作苦栖迟金盘一石槟榔赠可得当年是讳饥
馆娃宫
犀甲三千越骑雄平明来袭馆娃宫君王不得西施去万户那能住甬东
自嘲
雪梅连日碍层隂昨夜银台瑞霰深待诏多年无屐齿牕间犹作洛生吟
弄云亭
自知无业致吾君只向空山弄白云已共此山私断定不须转辙重移文
函谷关
寂寞函关锁未开田文车马出秦来朱门不养三千客谁谓鸡鸣得放回
文恭集卷六

[book_title]卷七
<集部,别集类,北宋建隆至靖康,文恭集>
钦定四库全书
文恭集卷七
宋　胡宿　撰
奏议
论郊丘定配
臣窃以国家乘火而王火于五行其神属礼汉书天文志曰火礼以此而言国家常须参考典礼以顺火性伏覩京师自秋不雨绵历三时圣心焦劳臣下陨越思所以消救之道未知所出伏惟陛下明德恤祀?恭郊庙宜蒙福应乃遘灾旱古者祭天神无二主礼专一所以奉天帝之尊明不敢渎三代两汉之盛莫之敢易唐初始有兼配之事垂拱中礼官希旨郊丘诸祠遂有三祖同配之礼开元十一年明皇亲飨圜丘礼官建议遂罢三祖同配之事除此之外未有一代三帝同配昊天之礼国家至道三年诏书亲郊圜丘以太祖太宗并配陛下即位景佑二年诏礼部详案典礼辨崇配之序诏书节文自今以往太祖定配二宗迭侑去年八月八日诏书今次南郊三圣并侑後次却依旧礼布告中外咸体丕怀未踰旬日复有今後每遇南郊三圣并侑之诏窃寻诏旨先後不同此诚陛下至孝烝烝虞舜之用心也然有违典礼未合天衷致旱之由恐在于此臣愚欲望圣慈今後南郊乞且依去年八月八日诏书及景佑二年礼官所定太祖定配之典追寝去年八月二十四日今後每次南郊三圣并侑之诏告谢天地以顺火性必蒙福祉之降足消灾旱之异臣若心知不可口不敢言即是长负陛下奬育之恩没有余责
论详定官制
臣等昨奉敕为翰林学士韩绦上言国家奄有四海承平百年官制未修方苦其陋欲望讨论唐百官制及本朝官制品秩事件量加裁定正其名体等事奉圣旨差臣等同共详定臣等累曾恳辞不蒙允许寻具劄子陈乞且未置局容臣等取前代官制将今日各官职位商度可改正者可裁损者可申明者各条三两事先送中书门下更加商量若果有施行即置局辟官次第删定奉圣旨依奏臣等今详定到事件如左
一汉置丞相其後改置三公官皆公府辟召掾属唐制以尚书门下中书三省长官为宰相尚书令仆射侍中中书令是也官品未至者同中书门下三品今平章事即其比也参知政事唐初亦是正相崔温等尝为之国朝之制下宰相一等若用唐制正其名体则四辅之任当悉用平章依汉制即须立丞相府
一唐制御史大夫一人中丞二人国朝之制大夫不置以中丞为台长他官或以给事中谏议大夫权之若欲改正官制置丞相府则大夫当复轻重乃等
一唐制无公卿为枢密使五代用兵始与中书对掌机密欲改正官制当以院事还中书及尚书兵部
一尚书省二十四司既为虚名所以官冗员衆若欲正官制当罢三司二十四司及九卿官使有定员其郎官不在本省治职事者并以前资及散官处之其莅外任者或依唐制置上中下等州刺史及别驾之类随官品任之或欲轻其权则曰知某州刺史之类
一文武散官及检校兼官勲爵实封等在开元以前颇有实事于今虽散犹叙服色粗系轻重其余悉皆虚名无益治体欲改正官制当例行省罢若以假虚名而任实职兼存亦可
以上所谓改正者也略举一隅若于今可行即推此类具正之
一大理寺决天下之狱刑部覆之于事巳足又加审刑院则为骈衍欲裁损官制当以院事官属还刑部一吏部尚书侍郎分领铨事则当差以轻重分别流品今审官院掌京朝官磨勘差遣而流内铨次惟典州县幕职官体制不伦欲裁损官制当以审官院职事归尚书铨州县幕职官归侍郎铨
一羣牧司提举司纠察司之类皆古无此职欲裁损官制悉当省罢还属尚书九卿
以上所谓裁损者也略举一隅若于今可行即推此类具正之
一左右史并当随宰相入立仗下以记言动今史官之任不及闻前殿政事故德音善政多失纪録欲申明复此旧制
一中书出制敕唐制并经门下审覆然後尚书出告身经历三省比来惟中书发敕虚置三省官名今欲申明复此制国朝令文具载
一国朝近制观文殿大学士惟待旧相自资政殿大学士至天章阁待制以上其间多有无员数除授寖广者繇边幅不立也诸旧有员者宜依旧数未有者宜差定其员着为久制以革溢员之滥
一唐制舍人六人分判尚书六曹事所以佐丞相谨政令欲乞申明此制
一旧制九卿之职不隶尚书令卿监职事三司关领者宜取还寺监亦省侵官之类
一唐制左右丞相判尚书省事中书判门下省事中书舍人判中书省事国朝门下省权用近臣判之中书省即舍人年深者判与唐制略同准昨来言者称近臣判省权太重考按唐制似不如此惟常衮自以同中书门下事即当兼判中书省是时崔佑甫以舍人判省谓衮侵官士论由此不平衮也
一三班自供奉官至殿侍差使之类唐制武选皆无此名目宜徙置于外以区别华冗
一朝廷若欲从改正之说即俟改正之後设官分职如周唐乃可约六典着书垂之後世若未能如此而欲着书惟可将会要及诸司编敕并格令删繁取要今日官名粗书职分而已
以上所谓申明者也略举一隅若于今可行即推此类具正之
论罢上元放灯
臣或闻臣僚上言以今春开淘汴河兴役至衆乞罢上元放灯以防一切放灯诚非急务于公私无益然罢之亦须有名若以开河为言恐于体不大今东南数路灾旱甚广谷价翔踊民食饥乏又河北水沴愁垫未息若恻然降旨藉此而罢则于名义甚大四方观听必喜圣心有矜怜穷困之意或因昼日晴和车驾临幸寺观烧香以祈民福足以慰都城士女之望伏候进止
论人使诣塔烧香
臣等今月十五日同契丹人使并三节人从诣相国寺普满塔下烧香窃见本塔屋宇损动四隅用枋木荐撑环遶其下吁可为惧退思延戎使烧香之意本欲以浮图之胜夸示远人若不缮完恐非壮观如惜军国之物重为之费即乞将泗州塔下等处寺院施利钱物早与修完及其未倾隤易为施力若其摧圯所费益大取进止
论臣僚进对密陈机事即时外传乞赐防闲
臣闻为君难为臣不易易大传曰君不密则失臣臣不密则失身春秋讥漏言以为至戒君上不可不察也伏惟陛下躬大圣之姿体至仁之量推诚接物降心求治每臣下进见莫不霁威严和顔色问民俗之利病询朝廷之得失此虞舜好察迩言之意也然其间枢机所发祸机或随臣下不可不慎也比来羣臣进对有所密陈往往即时传之在外岂非防闲之道未尽其要今後臣僚上殿欲乞严屏左右以防漏泄若此则忠言益进圣聪弥广无机事不密之害伸近臣尽规之忠谨具奏闻谨奏
论杨怀敏不当除内侍都知
敕入内内侍昭宣使眉州防御使杨怀敏除入内侍副都知臣当草词者臣闻昔怀敏先任入内内侍省副都知管皇城司公事宿卫不谨致逆徒窃变震惊宫闱向非宗庙社稷之灵陛下乘舆几殆及逆徒既获又不坐死致规灭奸人之口天下之议罪在怀敏杨景宗二人而已臣每念此事痛心扼腕陛下仁圣不忍加重诛止解内职令居外任今因奏事忽有此命若再复内侍名职且赴本任是不久将复入内侍省之职也若再居内省则宿卫之变复未可知兼条制内臣都知副都知之职有过降充外任更不许再居旧职所以防一切之微深远之法制也伏望陛下令有司检详旧制追寝今命法制一坏复之良难有此违碍臣不敢草制其中书送到词头一道臣辄封还伏候进止【翊日上谓宰相曰前代岂有此故事否文彦博对曰唐给事中袁高不草卢杞制书近年富弼亦曾封还词头上意解改命舍人草制台谏论列皇佑元年十一月二十九日以昭宣使眉州防御使怀敏充三陵副使】
乞杨安国改官
臣窃闻侍讲学士杨安国近有奏劄理会磨勘转官事或闻安国改官已得四年有余中书为安国曾因举官罚铜隔住一年至明年三月方该转官安国授经老臣年近八十桑榆暮景光隂几何况久侍讲筵与其余侍讲不同缘此月十八日讲毕周礼宜因此时欲乞陛下面赐安国改转宣中书施行以为老臣授经之荣兼彰陛下重道之美书于记注实光圣德刍荛之说惟赐采择取进止
论差三馆都监不合辟
臣伏以三馆图书之府朝廷育材之地用内臣为都监典领事务自来差除或许判官及馆职自举其人贵得谨良以接英俊近差下三陵都监任从礼充其任近已身亡朝廷尚未除人窃缘判馆之职罕与内臣相接纵有所举亦未周知其履行今後三馆都监有缺欲乞朝廷精择其人以充取进止
缴进李康侯广律判辞
据前权知沧州军州事判官李康侯状昨在任日着到广律判辞十一卷通四册念康侯数年用心寻究律意根援典礼伏状缴奏进呈者右具如前臣等窃以吏道之本法令为师凡厥士人既沾利禄虽勤几案之决罕精律例之微前判官李康侯早登词科深好法学因传经义条为事辞着成广律判辞十一卷以广律意志勤可采学尚足嘉幸值盛辰弗遗小善臣等谬承朝委典司铨集复叨近侍敢壅上闻其李康侯撰成广律判辞十一卷共四册谨具状缴进或稍有观采伏望圣慈候刑部大理寺详覆断官有缺日特许先次除注勘会本人历任并无过犯在朝亦无亲的骨肉食禄见在铨参选谨具状奏闻伏候敕旨
论殿试考校
臣窃见旧制考校御试举人卷子不过五六日催促了毕即便放榜诚是太速恐有未精近制御试许限半月日考校盖欲详加抡核务在精当然而采之衆论亦有未便或闻初考与覆考二处各限五日考校须候日满考尽卷子定了等第方得次第关发如此即覆考与详定所端闲多日却成留滞况近来间岁科场人数卷子止于二百欲乞将来御试且依旧存半月日限考校外降圣旨令初考覆考所更不限定日数但考絶卷子定了等第即便关送与弥封所令弥封所发往覆考等处若于限内考校了毕乞便放榜不须候满半月兼免日久有所漏泄及免禁中久留灯火不便取进止
论换廵尉
臣窃覩今夏四方州郡山水发溢至入城郭漂庐舍坏栈道等在五行水曰润下为害若此是失性逆理之象在易坎为水为盗宜敕四方州郡长吏及逐路转运使提刑等常切谨视盗贼应采取金银铜鑛及鼓铸钱币聚集羣衆之处宜密设方略常为警备部内廵检县尉捉贼使臣如有疾病昏昧及弛慢不堪居职者宜令具姓名体量闻奏下三品流内铨选差有材武勤干之人充替或部下监当使臣有材干之人其被体量者内有未至全然昏昧可以监当场务许令权且对换勾当其县尉未至全然昏昧者亦许于判司主簿内选择对换勾当一面奏闻乞从朝廷指挥正差若廵逻得人则能敎习武艺整齐部衆遏防之道伏候进止
论弓手替换
臣谬奉朝寄预司民政今有管见辄敢敷言臣窃寻国朝旧制天下县邑所置弓手本防贼盗选人才会弓弩者充初无年限许替之文盖欲其役年深习惯武艺又周知山川道路险易奸寇窟穴之所若有盗发易为擒获编敕节文弓手惟老弱贫乏乞替本县保明申本属长吏体量差替亦虑县邑受幸至天圣明道中江淮饥馑妄有替换故立此制以防其弊然朝廷遣使安抚右司谏范仲淹奏乞今後弓手及七周年者许替归农七年满情愿执役身手强壮能捉贼盗者州县体量依旧执役寻范仲淹所奏盖因灾伤权宜建白以竟一时之劳系令有司铨?其弓手强壮者不得一例差替自後诸处县邑为有上项指挥有司乘此受幸不问贫富老少勇怯才及七年本县便一例差替多是不申州长吏体量其间未及七年者甚多非徒新募弓手生疎不堪捕盗一为弓手则不能力农非劝农敦本之意反为良善之患欲望圣慈尊祖宗成宪勿轻改易庶几幸门塞而天下安取进止
论北界点集事宜
臣闻近日契丹于燕代之间点集兵马声言西讨夏国恐非其实谋兼前来国书商议未合近日横使不至敌情难测忽此点集有可疑虑兼广南蛮贼狂盛陷没州郡朝廷方诛讨用兵之际契丹不宜有谋若二寇并兴四方可虑国家贵权以济事欲解纷难不可循常理也若旬日间契丹不遣使来臣欲乞圣度详度事体选差能专对近臣往使北戎与议定国书固其邻好虽事之成与不成未可决定亦可以探得敌中动静若果蓄异志必有违言便须大为之防以备边境伏候进止
论诘责言官言事涉後宫之亲
臣闻圣主悦至言好崇谏所以广治道防一切之未然也臣以蝼蚁窃观陛下特禀上睿之德能听大度之言数赏谏臣比擢台职推诚含垢美尽君人之量尧舜之用也近日闻台官言事事涉後宫之亲出于风闻有旨诘责臣愚以谓谏官御史朝廷纪纲所寄虽有过谬可且优容昔汉文贤主也袁盎直臣也帝所幸慎夫人盎掌谏争言涉不逊初虽怒终不加罪後慎夫人闻之复赐盎金五百斤慎夫人所以能保荣宠者以能赏袁盎之直言也汉元帝时冯野王昭仪之兄也德行高妙推为第一时御史大夫缺公卿多荐野王为之帝曰吾若用野王为之天下必以我私後宫之亲昔德宗谓李绦比谏官论奏不实欲出其尤绦曰此非陛下意必憸人以此营误上心自古纳谏昌拒谏亡君尊如天臣卑如地干不测之祸虽开纳奬励尚恐不至直士杜口非社稷福臣愿陛下鉴观前史开纳至言臣不胜区区之情
论兖国公主议行册礼
今月二十一日草福康公主特进兖国公主制窃闻议行册礼然于事体颇有未便祖宗以来公主长主未有行此礼者昔汉明帝封皇子悉半诸国明德马皇后曰诸子食数县不巳俭乎帝曰我子岂敢与先帝子等也唐贞观中太宗长乐公主将出降帝令有司资送倍于永乐公主魏徵曰不可引汉明帝之言为对且曰天子姊妹称长公主加长字示有所尊崇或可情有浅深无容礼相踰越太宗然其言入告长孙皇后后遣使赐徵金帛陛下即位以来累曾进封魏国楚国二大长主亦不曾行册礼今施于兖国公主是与大长公主相踰越兼以贵主之故贤妃亦蒙殊典有旨令进谕告不行册礼是母子之间一行一不行礼意尤不相称书于史册後世将有讥议必谓陛下偏于近情亏圣德之美臣愿陛下采汉明之言开文皇之聪遵祖宗旧典如国朝公主曾行此礼行之粗且无嫌如其不曾则宜且罢臣以陛下好忠谏纳至言臣职在论思不敢不言
论太湖登在祀典
臣窃见吴中太湖即禹贡震泽也广三万六千顷其水利溉苏湖常三州之地而苏湖为多去二郡亦近湖中大小山七十有二洞庭林屋福地皆在其中商帆贾楫日相上下二郡各有湖庙而常州无庙苏州庙在洞庭湖州庙在大钱口方俗目为平水大王庙是也二郡小小丛祀皆祭而太湖独不祭盖由祀典失载因循忽诸礼境内山川诸侯当祭国家仪文咸秩靡祀不崇其太湖欲乞下湖苏常三州登在祀典春秋差官致祭取进止
论伐鼓于社当在正阳之月
昨观六月之朔日有蚀之礼官奏行伐鼓于社之礼某受诏告祭大社是日云气拥护太阳才食数分隐而不见至晩复有雷雨之应然自此数月隂云相继淫雨未息考之书传窃有惑焉谨按尚书季秋辰弗集于房瞽奏鼓此则夏礼伐鼓之始也又按春秋左氏传唯正月之朔慝未作【杜氏注正月夏之四月周之六月谓正阳之月】日有食之天子伐鼓于社责羣隂也诸侯伐鼓于朝据传而言它月则否谷梁救日之法陈五兵五鼓亦在庄二十五年六月辛未朔亦正阳之月也书传交戾典礼不同太社主隂之神有国尊奉非当鼓之月而行攻责书传二说礼在可疑之间淫雨之来或恐缘此窃见太阳礼院告报准中书劄子奉圣旨分遣臣僚诣宫观寺院烧香祈晴谨按祠令节文霖雨不止祈社宜因此祭兼祈太社太稷以息淫雨之沴祠令所载于礼无嫌谨具状申中书门下
同刘敞孙拚论四后配食
臣等谨按春秋传曰大祫者何祭也未毁庙之主皆升合食于太祖是以国朝事宗庙且百有余年至祫之日别庙後主皆升合食遵用以为典制非无据也此皆更圣祖神宗尽心极虑制节垂法以贻子孙者也未易轻改且宋家宗庙之礼参用历代因时施宜不专取于周唐何以言之如太宗真宗二帝并配三后孝章尝母仪天下而享于别宫淑德以元妃正嫡亦享于别宫原其宪章沿革之始似出圣意自有所在若规以一家之学则纷然皆乱于上矣且行之已久祝嘏宗史既守以为常若一旦轻议损益恐神灵不安亦未必当先帝意也议者乃谓四后之主于合食则贵有所屈于别享则尊得以伸然则且不疑于黜远四后而独丰于昵乎他年有司摄事四后皆预合食也今陛下方欲躬斋戒奉祖祢而四后见黜不亦疑于以此礼之烦而不能事其先妣乎受命之君以创礼革典为急继体之君以承志遵法为美先帝创之革之陛下承之遵之臣曰可矣宗庙之祭至尊至重苟未能尽祖宗之意则莫若守其旧礼疑文偏说未可尽据传曰祭从先祖又曰有其举之莫敢废也此之谓也臣愚以谓如其故便
文恭集卷七

[book_title]卷八
钦定四库全书
文恭集卷八
宋　胡宿　撰
奏议
论征蛮
臣窃见前代征讨蛮寇所以为难者以其保聚巢穴掠害边境兴师深入则有山林之阻久屯则有瘴雾之毒兵不得战人多疫死此其所以为难也今者邕土蛮贼尽率反党远弃窟穴顿于广州坚城之下平地之上已六十余日矣退则归路至远进则大军已集以臣料之贼气必沮或闻广州虽有山林不至深险贼久留不去者此天亡之机也今凉风方至瘴气已息贼处平壤官据坚城士卒相依弓弩得用天时肃杀宜行诛讨江西等路虽苦水旱计其小熟及兹西成犹足以调拨赡军助国讨贼臣以此观天时地利人事之形王师诛逆宜及秋冬不可逗留更无机会杨畋谦默不伐深沈有算兼其忠孝出于天性诚堪属以南伐总兹师律陛下宜申勅诸将禀其节制则军衆有所统一号令得以施行今因贼亡之机与天时之利参定灭贼之策勿贪一时之功戒之以在和训之以持重多方设巧烧其船舰使贼不得下海贼若下海攻陷琼管以为窟穴即介在海外王师无由致讨矣乘间窃发入寇腹心则岭南诸州被害无有已时更复迁延至春夏或诱合盐贼或煽动羣蛮则江西诸路疲转漕之役失耕稼之业大军有疫死之惧怀思归之心久则变生一切虽在发生之候必用诛伐之威夫逆天时亏地利失人和三者举事之忌也臣愚狂妄辄谓方今之计宜先料贼之多少计兵之衆寡若贼有万人王师须有三倍之势料择精卒习用长枝品配其衆番休与战彼寡我衆彼劳我逸利则督士苦战不利则敛兵且止如此者三时待其衰困各怀去就乃可申购募之典赦胁从之罪则人思效顺衆必离散然後合势大举以图殄灭若失机会恐逆党愈盛而後患滋大昔者食藿之人犹忧疆场负薪之语或益廊庙狂夫之言圣人择焉谨具奏闻伏候敕旨
乞留三御史劄子
臣窃以御史者天子耳目之官所以上广聪明下防威福若有畏懦无状缄默不言即是尸禄素餐负陛下之任使罪之可也若其不畏强御糺发奸违可谓能言是其本职旌之可也近闻台官弹奏事连宰相陛下不置诏狱按问止令开封府讯状凭刘宗盟一面单辞黜三人御史于朝政有损于人情未服昨日闻御史差敕留中未下外议皆谓必是圣心觉悟不黜台官人情莫不喜悦刚猛御史自古难得今若逐去须别举人所举之人未必能胜此也近日谪见未息奸宄须防古人有言猛虎在深山藜藿为之不采犹言直臣在朝奸臣远避也臣欲乞降旨留三御史在朝以警奸邪臣昨晚蒙宣召已曾面论此事欲乞圣慈更赐详度
乞慎选省府推判官提点刑狱
臣闻汉制刺史奉诏条察州秩六百石至卑也委之察一部者意在秩卑无所顾惜敢刺举耳某年初置刺史部十三州文武名臣欲尽委察今之转运使大抵汉刺史之职也陟黜臧否兴利除害莫不系之国初用官亦轻选才则重其间外计多着能名古人有言引一代之人理一代之务不借才于异代若谓方今乏人是诬一代之人也顾朝廷所选用何如耳若欲天下转运使尽得其人莫若慎选省府推判官提点刑狱此三道者取才之要比来夤缘用人忽略此职一概置亲厚之吏或假借横势之家故外计之任有以资叙而入往年叶清臣在三司判官不才者奏罢数人当时物论是之今稍稍复用矣天圣景佑之间屡降大敇举提点刑狱颇亦得人近年多沿差遣敇上带入选举之法格而不行又罕见显拔循吏为之省府陛下惠绥元元励精政治近制川广知州通判知县并须选差所以重遐方而矜远俗也况转运使提点刑狱表率部吏宣明风化可不慎择哉宜得通民事绰有才望者居之若按举称职风绩较然或增秩再留或移莅剧郡俾久其任以伸厥能诸积久累官秩高而才下素望不着者不可使居其任恐隳职事且非陛下求治之意
论除授宿卫帅臣
臣窃以殿前马步军等帅臣统陛下爪牙之兵为陛下心腹之佐宿卫宫省拱扈宸极凡所进任固先出于圣意然後参访大臣公议既同方可除授近来内外臣僚多举武臣管军此非臣下轻可论荐汉宣帝时丞相黄霸荐侍中乐陵侯史高为太尉帝使尚书召霸曰乐陵侯高帷幄近臣朕之所自亲君何越职而举之尚书令丞相霸免冠谢罪数日乃决霸为丞相荐高为太尉以职事言之未为过举犹见诘责如此岂非以太尉掌武之官耶陆贾有言将相相和则权不分权不分则士豫附士豫附则国家安以此而言宿卫帅臣当选谨厚朴忠之人以总禁旅不宜轻用论荐以收私恩或任非其才则开隙生事国之利器所宜慎重
论河北边备事宜
臣闻地有常险而国无常地此古今得失之势异也古者北有卢龙之塞白檀之险隔限南北中国得之控扼北敌今此二险敌反有之河北地形无险可守自河南北达于澶渊平壤二千里景德中一旦北骑至河上当是时去祖宗才四十年兵强将勇习知战鬭至烦章圣亲驾敌始惧而乞和河北名将帅杨廷昭马知节李允则何成矩孙全有盛名扈驾则李继隆石保吉内臣则秦瀚皆数经战阵自河决商胡失横陇故道中国亡大河之险虏乘虚捣沧景则山东危愿用张宗益郭申锡言割滨河德博以隷沧别为一路屯兵以扼敌冲备不虞国之福也伏望圣慈特诏大臣讲究速行
论边界守约束
臣闻忧患之来多藏于细微而生于人之所忽自边臣赵滋举行界河打鱼刈苇一切禁断由此汉兵多与北鬬累年不絶和好之体一旦至此怨隙之开亦不在大去年八月庚寅大雨水今春彗孛谪见上天不言以文象示下陛下宜思内外忧患弥缝其缺盖有备则患不能深无衅则乱不能起界河武思赵用辈虽时立小忠皆不达大计宜密行戒约臣观景德诏安抚司皆防微慎重自景德以後诏书数更北人打鱼安于积习边吏弛职不复讥呵及至举行旧条而渊鱼见察衆狙皆怒履霜巳深坚冰且至愿大臣早为之备国家承平百年与敌通好者六十岁内外无患前所未有近年边遽来上不过侵诬尺寸疆候此夷敌之常态县寨之本职移文足以办之何遽至兴甲兵哉今搢绅中有耻燕蓟外属者若天时未与人事未至而欲妄意难成之福不如讲和息民择良将以守边选能臣而修聘外固欢和之形内修守御之备羁縻不絶守真宗仁宗法度以惠养元元则天下幸甚
论西夏事宜
臣闻汉武收河南地筑朔方开置河西五郡中国得之以隔絶羌胡不得相通前世谓之断匈奴右臂今尽为夏国所有夏国主谅祚恃犬羊之衆济凶父之恶去年不顾誓诏烧刦秦凤泾原两路熟户肆行杀掠满意而去边臣畏懦按兵不出朝廷降诏诘问拒使者不之纳及贺正人至以壕外地属户为说此地庆历中西蕃溪洞所献检据甚直诏答巳详近日延州安抚司复奏夏国乞遣使齎状乘驿诣阙其意无他止是申寻前语图起争端臣恐疆场之忧未息也如闻西人常有意闚秦中同家堡一带蕃部正扼西贼来路泾原若失此险无所隔阂贼马一二日可至古渭古渭可至则秦中揺矣虽闻今年岁在东井为关中之福星家说镇岁所在不可加兵然五纬盈缩进退不常难可恃也彼若不畏天道辄来犯顺盈缩系于天道成败先于人谋若止是论议理壕外地界朝廷必无开许彼见不许有必争之举大集羣丑以挠诸务如闻西贼尚有窥伺边隙结纳熟户之意欲望圣慈明戒边帅豫备不虞绥靖镇抚明遣问探讲练军政以佚待劳彼知我有备决不敢遽起事端
论边事
臣窃以景德二年辽人乞和章圣深维远虑务息边氓俯屈至尊下柔犷俗继以仁宗圣德顺成先志弥缝间隙得羁縻勿絶之义自尔边境长无风尘之警父老不识金革之事大德至恩在民深矣国家承平百年其间通好居六十年前世所未有近日戎人移建舖居侵越代州疆界吏止之奋兵与汉兵鬭又雄州奏契丹人骑两过拒马桥南伐去柳栽千余放箭射归信县尉又界河旧制北人不得取鱼虽素有禁防或闻私亦曾采捕旧不闻有鬭争之事近年禁御太密鬬争不絶亦曾射伤巡检杀死逻兵边臣恬然曾不为怪朝廷奏报视为闲事未审鬬争不止其末如何皆积不相能驯致此衅履霜之渐坚冰且至诚惧章圣和戎之策从此而坏国家居常备陕西次及河东未尝深留意于河朔陕西河东两路兵官经朝廷选所得差多极边城寨都监寨主之类则又许帅保荐颇得土人晓识山川险易习知蕃戎情态又有内属蕃部为之障蔽土兵蕃落保捷之属皆便弓善战以一路兵力得良帅制之寇至可以战可以守河东险固去年西贼烧刦泾原秦凤熟户蕃部迄今环庆贼马钞掠未巳然今年岁在东井东井秦分为关中之福星家之说镇岁所在不可加兵宜勅沿边诸将严兵为待贼若大举犯顺我得天道不宜纵敌兵法所谓敌加于已不得已而应之者谓之应兵兵应者胜彼自守窟穴无所侵轶不宜提兵深入自违天道前所谓朝廷未尝深留意于河朔者岂非恃盟好重改作防虏人之疑乎方今之计莫若外固懽和之形内修守御之备且河朔地形无险可守自雄莫以南平壤千里往时黄河流入边境无虑五七里自河决商胡不由横陇故道河北水流散漫失中国大河之险不能限隔戎马盛冬冰合铁骑可过北人若以精骑捣沧景之虚长驱南下则京东揺矣河北虽有塘水城壁利兵坚甲无所恃之臣非能知前後通边事者言之多矣朝廷以北人无衅未暇经略今来边衅巳有萌芽防于几先奸谋自破今陛下圣德日跻神机天挺烛知万事之统坐照四夷之情庙堂之上俊乂大臣皆有文武全略通知三路利害者岂臣愚瞽摽闻所能究知然而负薪之语有益廊庙况预闻政事稔知边患敢默而去乎欲乞令中书枢密院检取前後臣僚上言章奏相度可否施行
辞免尚书礼部侍郎劄子
臣近蒙圣恩不次迁秩传闻之始陨越于下寻具劄子恳叩乞行追寝而高邈之听未照卑凡朴讷之辞不蒙开允今早亦尝面奏亲奉德音仍遣中人奉宣宸旨促令祗受押赴告谢以圣慈坚重天语丁宁不敢有违寻已授讫然而公议可畏私怀未安须至缕陈重烦听览伏惟仁宗皇帝以仁圣至德临莅天下四十载东宫虚位大本未立知陛下有圣贤之量建为皇子付托大器天人之望宅心有所四海之命始有攸属一旦入缵圣统中外晏如厥初大忧感慕圣体虽小有亏和而神灵护持终获勿药之喜是祖宗基德之厚仁宗知圣之深在于羣臣何力之有岂可贪天之功横受宠命自省甚熟衆议谓何况臣衰残无所云补未能引退已负兢惭傥窃崇恩更尸厚禄必招讥议恐致咎殃伏望睿慈深亮愚悃追停渥命庶安危抱取进止
状
举台官状
准敕限十日内于外任太常博士以上曾历一任通判成资以上或历通判一年以上堪充三院御史保举两人闻奏如三丞内有合该磨勘者亦许保举仍须自来别无赃滥忠厚淳直通世务明治体之人如朝廷选擢任用之後所举人犯入己赃竝当同罪其余赃私及不如举状亦当连坐者一员某处任官【用黄贴子任所】一员某处任官【同前】右谨具如前臣伏见上件官等竝是直谅多闻坚正有守资于风识济以文采堪充三院御史臣今保举如朝廷迁擢任用之後犯入己赃并其余赃私及不如举状竝依所授敕命指挥甘当同罪连坐谨具状奏闻伏候敕旨
乞杨开充大理少卿状
臣等伏见国子博士杨开材资敏通检履端约深达时务尤长法律先曾删修铨司敕条至今行用称为允当昨日知绦州服除赴阙审官三班院见各奏辟删修本司条贯观其议法详平正而有守臣等今保举堪充权大理少卿公事如经朝廷擢用後犯正入已赃及不如举状竝甘同罪取进止
兼侍读学士举官自代状
臣伏蒙圣慈除臣兼侍读准敕合举官自代者窃见尚书户部郎中直史馆张瓌博通古今练达典故有国侨博物胥臣多闻可以进读羣书入奉大对台阁久次朝廷具知若以代臣允协公议
论增经术取士额状
臣等窃以六经传先王之道教化根本旧制试进士止以诗赋策论简拔才俊其实少有专门名学之人诸科虽能诵记章句复又不通大义施于有政则又面墙所以前後论取士者常以此科为言景佑制书节文始令礼部贡院举人通三经以上进士诸科过落外许自陈尝于某处讲授某经贡院别试经义十道直取圣贤意义解释对答或以诗书引证不须全具注疏以六通为合格讲诵精通具名闻奏乞差学官或御试覆试得中具对义粗通取旨此则圣朝扶进经术渐复两汉射策之举也庆历六年应诏者四十人合格者八人进士诸科各四人皇佑元年应诏者八十二人合格者七人进士五人诸科二人今年投牒进士七十七人诸科五十人凡一百二十七人比之向来数目倍多岂非诏书开劝使然而利禄诱导之至也条制每科不得过五人比再经覆试又须通落奬进之路似未开广恐学者稍怠懈美业中止臣等欲望圣慈稍增人数以劝来者四方闻朝廷参用此科取士莫不靡然向风潜心经术则彬彬之举兼成于前代矣臣等见精加考试须至具状奏闻伏候敕旨
代中书密院传法院罢堂奏状
臣等伏蒙圣慈以传法院译乾元节新经罢堂就本院特赐臣等御筵者千载挺生属感符而毓圣五天驾说庆繙贝以成书仰契真乘永延寿历方缮宝函之目将升绨几之观梵教旁流增衍观花之义宴慈申锡更均在藻之仁臣等叨预鼎司竝游译馆祝後天之洪祉参问佛之胜因弥愧空疎荐沾腆饫
奉使北朝先状
备完使传取道治封趋宾馆以无阶辱珍函而猥及瞻言勤意但切感怀
夙驰星驭已讲于庆仪复次乐都遽承于染翰即披光范深惬鄙怀
叨备使华已通邦好载驰轺传俯届藩垣遽辱缄縢但深铭镂
将命宸庭修聘邻壤征轺夙驾将次于会都宾馆为容即瞻于台座豫为欢忭曷罄言陈
参聨华隰修讲邻欢饰轺传以载脂将临于会府望门墙而延脰即觇于台仪豫此欣愉实为荣幸
信书将命恭修邦聘之仪行传戒涂适次都城之壤辱荣函而俯及荷谦德以弥冲即诣宾阶豫欢私悃议
代中书诏定大乐名议【案宋史定大安乐名在皇祜三年礼臣王尧臣等上其议】
准今年二月二十三日敕准今月二十一日诏敕中书门下朕闻至乐之大统和天人奋雷先闻万物蠢若圣人观象于豫以崇荐配百代之兴咸有制作眇观载籍旁采纬牒咏功象德率着荣号若颛喾题根英之文陶虞纪明绍之美三王殊宪称谓炳焉降及後世鲜克遵尚惟东汉命以大予开元自云唐乐虽距古未远而雅于言道希风咸夏朕所慕焉故前诏执事访图博采将以立度出均考音正律谨权审量备器协舞以定本朝之述作用彰祖考之谟烈夫名生于义义出乎实名正言顺然後事成而礼乐兴焉庶几光辉永畀来裔其令两制及礼官参稽典制议定国朝大乐名中书门下审加详閲称朕意焉故兹诏示想宜知悉臣等谨议曰臣等贱懵不足以明国朝大乐窃寻前志探观往古受命而帝圣功告成守文之君治道大备济斯民于富厚流至化于洽平鲜不考合中声序正雅乐效法功德章明祖宗宣之于钟石管弦着之于干戚羽龠乃复揣称治象形容德美度曲以扬其义立名以统其实崇荐郊庙允谐神人感召至和以降嘉生咸池而还作者代有韶夏大濩从来尚矣允属熙盛讵宜旷阙伏惟太祖皇帝谌武而圣大度且仁燮伐拯于横流揖让驭于归运平殄僭闰埽除荒屯天地号为重开区夏繄其再造一戎底定万世以基太宗皇帝以圣域优入之姿膺神器传归之重协承骏烈绍敏武功越人奉图以归忠参墟衔璧而服罪正朔所隔亦既来同文告是加无恩不服广英材之教育盛王官之辩论审克邦宪祖尚人文俗阜刑清官修政举太平之盛于斯经启真宗皇帝体全上睿道合至真昭前之光明而济之以文采化下以清净而纳之于忠厚谨任吏之法严取士之规为官择人程才济物规安亿姓抚和诸戎荒服遂要于衣裳老人不识于金革符命绍至封禅勒成咸秩上下之神垂矜大小之狱仓廪充实囹圄空虚炳焉声明絶于称谓伏惟皇帝陛下钦明烛治仁厚好生躬至德而若虚求昌言而如渴怀柔异俗休息边氓继好蹛林纳附河外箫勺羣慝弓矢载櫜屏弋猎之娱稀囿游之幸升世室之配侑同戚藩之荣乐刑书用其中典民赋从于薄敛积四圣之致治逮百年之胜残山川鬼神亦莫不宁蝝鱼麛卵皆有常禁海内蒙德薰蒸太和丁斯时也乐典未章荣号不立此有司之失弗能究宣陛下开至明发深诏敷求识微之士逮及承学之列求端中黍造始黄锺考律和声稽器定制五音六舞各得其准习隶乐府以章三圣之功德莫盛焉臣等申被诏书参定明义谨按太常天地宗庙四时祠祀乐章凡若干首以安名曲寻其义也岂非本道德政教嘉靖之美亦沿神灵祖考安乐之故名既素定义足钦承诗美率由旧章记称孝莫善于继志书言惠莫大于安人臣等议上国朝之乐宜名曰大安乞宣付中书门下审加详閲谨议
代中书密院覆议大乐名状
功成而乐作治定而礼兴百王之隆道虽同贯六代之盛乐皆殊名示沿革之匪常明制作之逌出移风俗而美教化荐上帝而配祖考以成功而告神明非甚盛德孰能预于此往者唐失根统倒持罇柄荡无维御遂至陵迟日寻戈兵时悼涂炭九土分裂于下三光错缪于上鬼神失其常祀天地发于杀机甲子一周闰位五姓天而既弃唐德且厌华乱故骏命集于我宋伏惟太祖皇帝英武挺出历数攸归属天道之与能膺神宗之内禅惩艾僭暴顾嗟溺丧奋耀霆断龚行电讨芟除不义勤恤有生经启人伦靖一天宇兵赋悉还于公上权纲不假于近习除吏归于尺一立法约于三章尊本京师维制方夏陶甄独运礼乐自出全安诸国之後崇立百神之祀象纬宣精人神享德规模宏远基图笃厚开济万世卓无与伦太宗皇帝天人宅衷讴歌在圣嗣膺神宝缵立武功薄伐晋人遂夷并垒提封毕入象译具通敦先儒雅之风周咨政道之要时文载郁俊民用章置谳刑之官建藏书之策讲求世务矜恤民隐赋敛蠲其重法更徭着于轻科黎庶安生刑罚几措真宗皇帝缵戎二后神睿昭通率由民彞躬行俭约勤劳机政之总慎重刑赏之施选举廉能宾兴俊茂右文崇术劭农恤刑德让兴行吏治循厚深恤民之爱讲和戎之利戈革弗用疆陲底宁瑞命宣臻颂声翕作始奉符而行事乃昭姓而刻号诸神受记羣望咸秩炳焉之美同风三代皇帝陛下体兹上圣迪惟前宪临下崇于含垢在宥本乎好生博爱无私甚德而度绍修戎好销戢武蠭事郊庙以肃祗抚宗藩而敦睦肃若旧典祠于明堂升侑尊先泛泽劳下积累圣之忠厚渗生民之骨髓物罔微而不遂泽靡遐而弗臻上下相安表里悦穆思欲播祖宗之洪烈扬雅颂之正声光施尊名章示後嗣同符韶武常为称首故深诏执事博延识微乃者造计秒忽考声立均通锺律之和正干羽之缀申命近列制名大乐俾援典礼参加详实臣等钦惟艺祖之戡暴乱也安天下之未安其功大二宗之致太平也安天下之既安其德盛陛下之承圣业也安祖宗之已安其仁厚又享祀时至神灵嘉乐故郊庙乐章大率以安名曲臣等以谓国朝大乐请如两制及礼官所议名之曰大安
文恭集卷八

[book_title]卷九
钦定四库全书
文恭集卷九
宋　胡宿　撰
表
中书贺南郊祥瑞表
报本申?奉符展寀天心顾享福应宣章瞻列象之殊尤浃羣心而耸拚【中贺】伏惟皇帝陛下德兼巍焕运格清宁敦慈宝以庇民握道枢而裁化念大事之在祀逸典竝修本至諴以感神精心弗匮比者因天心之纪至就阳位而卜郊惟洛柜之秘文乃霄晨之丕贶戒严法卫茂对鸿灵爰自翼室斋居清场宿设躬致芬馨之荐允迪纯嘏之祥十煇昭融延和于北陆五云绚藻垂荫于宸中旋整驾于殊庭用致恭于真祖圆灵载廓素魄徐升聿昭三善之猷迥发重轮之彩谅皇穹之鉴佑着睿感之敷闻胥契亨辰兹为至瑞臣等幸陪禋祀预觌嘉徵庆跃之诚倍异伦品伏望宣付史馆以播英声代中书枢密院贺司天台奏寿星见表
臣某等言伏覩司天监奏丙位上占见寿星出见光明润泽谨按景佑乾象新书占曰老人一星在弧矢南一名南极主帝王福寿者月旅阳中星昭丙次前告寿星之兆迥含明润之辉凡遇亨嘉同欢瑞福【中贺】伏惟皇帝陛下广渊成圣亹穆居尊恭已当阳顺大中之五事抚辰育物协通政之四时裁成七政之和向用九畴之福先青只之中候见南极之上躔弥紫宙以收氛临黄衢而泛彩老人垂象俾下土之观文太史献占庆後天之膺寿有光圣日增焕祥编臣忝冒近司预闻嘉应奉亿年之瑞贶均万宇之欢心永保无疆光昭不朽
代贺立后表
臣妾言恭以绍兴大宝崇建长秋凡在幅员孰不欣拚伏惟皇太后殿下庆锺沙麓光协寿房藴四德以兼徽契千龄而偶圣玉衣之梦素协于奇祥金穴之华早膺于妙选属大横之缵服奉褕翟以正名抑有典常允归谣颂永正轩龙之体长扶璇极之尊与乾同休配坤惟厚臣妾无任欢呼屏营之至
贺奉安三圣御容表
臣某言伏闻南京鸿庆宫成奉安三圣御容礼毕者继敞新宫续成先志鼓钟所落凫藻相欢臣窃以别寝之兴盖尊王业原庙之设实广孝思稽克构于圣功兼表崇于文教光昭宗祏庆洽天人伏惟皇帝陛下凝监太清绍休圣绪观文阐化握河洛之坤珍受命宅中都房心之星次惟艺祖肇基之地经先皇驻跸之巡特创琳宫阜安鼎邑殊庭中废宸虑载凝濬发德音勃兴宝构森倚万楹之盛仰延三后之灵孝子求神固非一处先王不寐乃怀二人奉汉寝之游冠尊轩台之睟表龙舟夙发羽葆亲临申命禁林之臣奉宁法物之驾神明气象胥接二京之间朝野颂声共欢千载之际臣远守郡土久去国门方童观之时阻窥朝美兴壤讴之俗竝乐时康
代仆射寇相让恩第一表
丝纶诞告有命自天冰炭交怀局身无地【中谢】窃以宰弼之职政本是毗寅亮天工翊宣人纪上以应泰阶之耀下以副岩石之瞻当一人注意之求处百度仰承之地是故明询于衆昆命尔龟周建公櫰不敢必备官之制汉虚相府用以待远方之贤盖倚任之絶崇在授受而斯允如臣者本惟常品素昧远图幸以遭遇先期忝尘迩列偶继协华之旦弥敦叙旧之私爰立岩廊对掌衡轴遘戢干之在运获覩承平慙借箸之无谋蔑伸毗赞内惟孤直终荷保全矧又总职枢庭聨荣鼎坐奉循成宪钦率乃司龊龊无称容容兹愧犹复授以元戎之旌纛佩以丞相之印章节制十连董齐千乘离宫司钥仍膺册毕之恩专阃剖符更委含岐之壤名数增盛眷顾有加实儒素之极荣岂生平之所望自知甚熟享大为忧惟恪守于攸箴亦絶闻于报政宴安厚味荏苒流晖企员阙之百常居怀就日奉细书之一札但谨宣风比者圣诏遐临皇慈俯被曲承持节之召俾展执圭之仪获面威顔深谐志愿岂谓遽颁恩制复委台司贰西台内史之崇升天官常伯之贵明敭有着峻举徽章听命以还抚膺自失盖念臣久叨重位过沐鸿私论报无阶踰涯既甚种种之发复因病而得衰谆谆之心弥畏满而招损敢复昧进重增其尤岂可再以樗材玷于柄用非止尸官充位渎乃朝彛固当速戾伤年戕其生理实贪生于盛世须沥恳于露章伏望皇帝陛下垂谅愚驽见矜悃款念隆器之无假寝茂渥于已行别择良能寘诸丞弼如此则微臣保量力之训庶逭人言公朝得授方之规无伤国体倾祈至切战悸无从
第二表
伏蒙圣慈以臣陈让恩命特降批答不允者怔营之恳?仰于至聪温密之言曲形于优谕捧读惶灼罔知所裁【中让】窃以让爵于朝前经之垂训假人以器往圣之攸箴矧惟台宰之崇实居衡轴之地傥兹虚授曷允具瞻如臣者识昧远猷材惟常品获遘亨嘉之会滥尘显重之资被眷两朝承荣四近践阴阳调燮之任莫代天工赞夙夜宥密之谋无禆昼访充位之讥攸集向明之愿弥敦乃至授钺斋坛建牙戎翰厠星阶之着象仍玷台仪剖麟契以长人蔑扬阃政洊易钻榆之序载深存阙之诚一节以趋猥承于君召介圭入觐方觌于帝晖岂谓皇帝陛下靡间疎庸曲推图任特颁扬庭之命再升调鼎之司贰八柄于西台冠六卿于会府洪惟真馆钦奉仙宗式峻使名用优宠数聆深辞之诞告抚疲质以载怀神福于谦实害盈之可畏民恶其上且致寇以是虞爰沥丹心仰通尺奏未动穹旻之听益增冰谷之忧须更露于由衷冀必囘于涣汗伏望皇帝陛下念侥荣之太甚察量力之不遑申饬攸司亟停前诏庶使庙堂重位免贻不称之羞犬马微躯更荷曲全之惠
代宋状元谢及第表【案宋庠及第在天圣二年宿即是牓进士】
太常试艺谬参籍奏之荣法坐第名滥塞言扬之选沐清光之下济仰华旦之亲逢祗荷宠灵伏增欣惧【中谢】窃以羣材博举鸿化肇先慎简乃僚纪历代之宝训誉髦斯士垂大雅之美谈克树泰宁之基允为盛德之集若乃右贤抚运左龠隆文率由上圣之姿规恢前帝之宪伏惟皇太后渊猷冠古景铄在躬轩曜储灵有成汤之骨法坤仪纳顺茂太姒之音徽铺昭正始之风述宣中壼之化而自鸿阶绍建宝统嗣兴授玉几之顾遗财成枢务总金声之条贯登翊圣真率循丰茂之规迄用缉熙之典故得九清乃睠万宝由庚诸福之物竝臻至治之隆胥洽靖共庶位招致羣廉举师俊之彞章下发中之温诏旌贲之命相望于岩中物色之求骈臻于阙下申饬辨材之制谨严饮墨之规辍邦直于中司简朝英于上笏光昭盛节委重斯文如臣等涉猎有年削摩无状士乡充赋偶承乏于计偕英彀须才固絶希于圣选抚空疎而增惕备程品以奚堪岂谓宸造曲成睿思狎至褐衣赐对扃帝宇之凝严睿藻躬临竦天姿之温穆荐登茂级获寘荣涂锡再命之身章曳娄有焕颁十行之言綍雅奥增华席鸿霈以寖深委贱质而奚报臣等敢不慎修履素惕奉绅书慕汉吏之惟良副尧心之在宥恪居官次益敦宿业之方怀畏简书弥励夕冰之节少酬覆露共誓捐糜
湖州到任表
空乏之才坐尘于册府轻凡之质骤忝于列城郡望闲华朝恩光泰尸承在始陨越无从【中谢】伏念臣奋自孤生略无异操偶阶末技始籍中铨曾大以来门业不振平素所望器分有涯叨于误知会其乏使拔从凡品寘之道山太平养栋之庭茂彦发硎之所名臣辈出卿干森呈而臣风识素沦艺文特謭纳污在上窃吹其中抱椠十年无裨至治挈瓶一介有玷大猷顷从舟乘之还尝奉铨曹之领番休延阁之直趋走赤墀之涂亦在序之通阶有宿官之绪业非不知书筵暇豫台职优崇相与渊云之徒乐道尧舜之事而臣母老垂白人意恋生不胜怀土之情遂有祈天之奏乞从闲郡自効薄躯展其乌鸟之心慰彼寒泉之思伏蒙皇帝陛下赐恢仁覆推广孝心不违之顔焕生于咫尺曰俞之命骤霈于穆清辍七闽之远藩授三吴之近地俯邻州曲介在江湖风土平调道涂夷近得以行过庐冢奉侍版舆人子至荣纡蒙少辈君亲大义论报末阶臣已于今月二十三日赴上讫初宣台劄稍见城黎谕圣心在宥之仁视雅俗如伤之意而兹土差沃去岁汔康比及春来颇有饥者未到任前通判虞部员外郎刘璹奉若勤恤?于救存广施振业之方幸无流亡之患今夏蚕既多缕麦亦有秋谅开丰懋之占深洽熙平之化戴盆之下胥烛于天光凿井之余同均于帝力而臣下车甫始去国迢遥孤于外官不勤金革之习任以烦事又爽宫台之能获守偏方预班寛诏勉图拙者之效庶逃候人之讥惟竭愚衷以对灵施
苏州到任表
江海腐生本惟一介东南守将并忝二藩循幸已多祗荣惟惧窃念臣在器凡近于才朴疎起自後门奋从未技清闲之始天彀赐收空乏之间书林见育幸预游于时隽得仰齿于朝闺行避蹊邪志希树立终寡适时之用曷殚当世之宜亦尝出领倅车再怀守绂竭一心而营职展四体以从公幸奉官箴不累刑史而门户多难年志早衰入丽正以校书忽踰五闰任奉常之博士凡涉七霜去岁甫毕丧期仅存皮相间关归国黾勉服官会收累稔之劳且旌羣吏之治太微郎位获登一台司会计官比更两局有尸廪稍之入无禆泉赋之赢然而职业优游保无玷缺朝廷寛大足养资名清光在瞻荣涂可企但以亡亲朽骨久滞欑涂微臣槁骸常忧先露幸中吴之阙守复故里之与邻因沥血诚仰干宸听伏蒙皇帝陛下大恢仁悯深照丹愚濬发天慈下从人欲藩城之任既席厚恩台观之名尚尘前职违离都辇访问路岐自淮以南雨水时若维夏之际蚕麦善收便道过家去月至郡井络繁庶土物清佳款太伯之遗祠高风如在望阖闾之故里乔木犹存廨舍凝虚俸入优腆兹获宁于血属前足治于亲丧秋毫之微皆出帝力夕冰之操弥厉臣心敢不肃奉诏书慎司刑典更徭之役务恤下贫舆赋之期用勤公上勉图薄效用答至恩
两浙运使谢上表
祗荷诏除就承使乏用过本量恩越常均忖已无堪铭襟增悸【中谢】窃念臣才能有限资名素轻直由腐生端遇圣日因乃末技玷冒周行升预书筵无订正之益进参计局乏钩校之勤絶补事经空尸廪稍加以不天遘闵蚤岁丧亲至使遗骸久在欑壤常忧先露贻累後昆幸蒙曲慈往俞更郡俯邻州里之境通治闺门之私申锡告文听归襄事前後十稔内外六丧取资圭田与祔真宅释犬马之负顿觉累轻抚蝼蚁之生未知死所况非木石之偶岂瞢丘山之恩方还本邦复布前诰寛大之意一体上仁简易之方仰遵治要庶奉三年之计或收一日之长不图大恩超使本道就颁台札加赐库钱光照里闾色动车马历守二吴之地皆是藩城就宣一面之风不离乡部以布衣徒步之贱有画绣前驱之荣宠既至而忽惊感且极而兴叹何则提封广斥舆赋繁并持按察之权居澄清之任方于为郡之体不可同日而言民隐难于究知官邪资于发摘游交聨络于属郡亲戚布满于故乡人伦则有义有恩正道则无偏无党一断以法人且疾其少恩稍寛以私衆必讥其弛职已行之命不可免至愚之资何以胜任重才疎功微赏泰此盖伏遇皇帝陛下天光均烛云泽就施罔遗孤外之臣谓可东南之使大君有命而见用虽出误知小臣操心之甚危敢忘图报誓将灰陨以答宠灵
代赵漕谢转运副使表
忽奉中俞备使外计人共骇其非据臣亦慙于罔功臣猥以謏才滥膺烦使一持使节三易岁华以其承命之勤委以救荒之政凡捐除租赋使无追呼之扰与振发仓廪以消流亡之忧皆圣训之所裁顾臣劳之安有方自陈于疲薾庶少窃于安闲成命再加初心有愧况臣孤根难植小器易殚自顾缺然无左右游谈之助其谁致此尽圣神特达之知恩大难酬感深以泣恭惟尧仁宅下舜智察伦谓着在三尺之文莫非寛大故差择百城之寄要在廉平不维迂儒亦玷华选臣敢不祗承德意遵奉诏条期在富民敢较米盐之细谨于律下誓怀冰檗之清
改左司郎中表
考课四期增秩二等宠光洊集荣惧交怀【中谢】窃念迹本单平性惟介拙起于凡品之末遘此圣图之亨猥用微才遂叨非据内廷视草盖出于误知左掖握兰亦缘于虚授仍尸史局兼侍经帷久玷高华日重大官之费三蒙宣召晚跻浴殿之深荣遇罕阶忠诚自信上不欺于仁圣内无愧于神灵然而才匪患多学惟寡要徒轧抽于制命莫宣畅于神规以至审克刑章讲修牧政皆上资于圣断徒谨守于诏文无所建明有慙旷素加以方愚向国孤远立朝本无左右之容不为朋党之计贵游可惮近习罕亲常忧三至之言有惑四聪之听方虞幽黜敢冀宠迁岂谓记录年勤推行恩典进左行之首秩沛内史之荣章窃愧负乘益增陨越此盖伏遇皇帝陛下曲加金度深谅朴疎施及孤臣擢兹显级敢不勉思深训饬厉薄躬务在守官不敢遗力期仰酬于覆露当永誓于私捐
转官乞囘赠祖父母表
臣某言今月十二日合门告报蒙恩授臣兵部员外郎依前充职者超霈崇恩越迁茂秩耸闻成命增悸幽衷怀感之余无言以寄【中谢】臣闻天以监观而为德其听孔卑君以咸感而受人所爱惟溥矧至仁之御世务广孝以导民敢率丹愚仰干神睿难寝叫阍之欲预增惴谷之忧窃念臣地绪本寒人资至劣谬操孤技端遇盛辰获蹑仕阶遄叨从跸薄才緜力曾裨补之未施厚训深辞顾演裁之莫畅日襆禁林之被岁尸长府之钱岂图误简清衷旁稽陟典愍为郎之久次特升秩于七兵劳则素愆恩惟加厚当即?于制命然内迫于私诚臣曾大以前不及进官岁时所祭未有名称亡祖臣某祖母某氏越在幼蒙即承诲育早从厚穸常慨先慈而臣遘会亨嘉尸承禁近尽事君之节即受教于朴忠推本祖之言忍独专于荣宠臣欲乞将圣恩钦授两资官囘赠臣亡祖亡祖母一官一邑号庶伸愚志获贲幽扃伏望皇帝陛下濬发天慈俯从人欲收曲恩于上合漏丽泽于重泉魂而有知应当沦骨臣虽不肖敢忘捐躯
文恭集卷九

[book_title]卷十
<集部,别集类,北宋建隆至靖康,文恭集>
钦定四库全书
文恭集卷十
宋　胡宿　撰
表
代中书枢密院陈乞御制明堂乐章表
近奉圣旨令臣等分撰明堂乐章者崇飨之初方修于濶典登歌之首宜冠于弥文敢冒大猷不胜至愿窃以明堂谓之世室政教所班大飨寓于郊宫理则未正圣惟善述道乃从隆伏惟皇帝陛下纯辑羣元钦修百祀馨香嘉栗以?郊庙之思只戒静专以笃神明之接比承天表之德大拥时迈之休然犹增秩无文益追来孝企总章之严配卽太寝以荐诚稽参厥宜着定其当合祛天地参侑祖宗迥臻变礼之方濬出渊衷之虑有司得奉于隆旨若时絶企于清光而又度曲制名纳言发德亲承冲旨爰命具臣俾牵轧于菲辞将登参于雅奏内循疎拙曷足形容恭聆明诏之音一时增惕深惟盛德之事千载罕逢至于宾延泰尊裒对元圣必资睿律用播乐章乃可以交三灵之欢导百顺之祉甘泉故事开元旧仪咸着歌辞具存篆册粤若章圣受元符之锡只答荣号时则徇弼臣之请亲作法曲一十六章近则陛下当景佑之隆聿修祀典居常因听政之暇亦制雅歌六十八章隶习奉常流传乐府以承上下之祀用膺穹厚之祥乃今五室旣严九筵是度人只翘祀神瞽伫音睿作有先工歌难旷其明堂大飨天地三位及祖宗三位酌献乐章欲乞圣慈特从御制用稽前宪俯照下情暂授宝跗载摛睿藻荐功祖考扬德天人俾肃雍来享锡之以难老与猗那长发摅之于无穷
代中书枢密院乞乾元节用乐第一表
今月二十七日入内都知王守忠等传宣中书枢密院爲魏国大长公主薨将来乾元节更不作乐者外馆在丧感深于圣性诞辰废乐昭发于德音博稽降服之成参酌祝筵之庆辄沿衆欲须冒主聪伏惟皇帝陛下锡类缵戎宝慈立爱率尧仁而睦族谐舜孝以导民敦叙成风济惠和于天属慎徽流化格忠厚于人伦徇齐盖本于生知淳至匪由于外奬近者魏国大长公主亏和感疾收视凝精诊渊虑以焦劳形至诚而恳到候问旁午禳禬骏奔特纡法驾之尊躬展家人之礼泫然流涕亲爲舐瞳极周文之小心无汉后之难色掩前王而特出较至圣而孰能秦台终迫于上宾沁水俄从于东逝讣闻屡悼往临尽哀五日废朝频却大官之膳千秋迩节豫停韶乐之音驰遣近璫谕宣冲旨寻礼官之献议原主党之致哀巳除功惨之丧得承吉祭之事旣立文之有素于用乐以无嫌况复华渚诞期绵区至庆相趋万玉之会大设九宾之朝重译所通远方皆至辑瑞之藩侯陪觐执珍之夷使在廷称荐万年之觞宣覃一日之泽薰飇待奏綷羽侍仪如停金石之音惧觖天人之望形容盛德本资羽舞之蹈扬感召至和实赖鹿鸣之宴乐伏望皇帝陛下勉遵彝典稍抑至怀收旣往之?伤顺无疆之祝颂濡然迁虑许一奏于咸英铿尔发音用参和于夷夏不胜至愿实望曰俞
第二表
功服遘惨诞节却音尝贡奏函冀回冲旨比奉批章之答未蒙从欲之俞聆命载兢仰高增局伏惟皇帝陛下孝思天挺睿德日跻履陶唐光被之资躬天乙懋昭之美体慈为宝抚邦族以咸和立爱自亲穆朝风而归厚近以齐国大长公主【案前表在未追封日此表在已追封後故魏国齐国异称】晦明生疾奄忽冥升弃集凤之故台邈乘鸾于层宇陛下悼深尊属念积诸姑缅怀贤懿之风增重穆清之感亟传圣诲申敕具臣俯当甲观之诞期趣罢宸轩之奏乐虽天怀之嘉慕有越常均而邦典之孔明未违往制非止正期之絶服已经外次之致哀比及宴辰累踰句浃以礼文而取正于乐事而得施自贵主之愆和比上宾之复魄乘舆再驾冠盖相望积斋旰之焦劳?灵只之请祷理迷与善气迫归真渊衷足贯于神明至孝增光于列辟况复诞弥之节实居朝庆之先臣工就望以扬休夷夏骏奔而归福安可以阙英茎之荐寿停金石之备仪伏望皇帝陛下勉循至公少寛宁戚采容台之上议许乐府之奏音慰天人欣戴之诚副臣庶祝延之意惟垂开可以释翘危
湖州乞爲太傅谢安置守冢禁樵采表
春秋之记太上立德其次立功谓之不朽圣人之制能御大灾能扞大患则必见祭至于封表闾墓禁止樵苏寻所来而綦繁盖难得而疏举虽圣贤相去事业有间迹其大指所以襃德旌功而已窃见晋太傅諡文靖公谢安挺生江表忠存王室甫从衡门未解韦带已积台弼之器便系苍黔之心及起东山相简文帝摧桓温九五之逼破苻坚百万之衆名盖当世功济诸华号文武之伟人爲风流之称首张文规所撰吴兴录称安墓在长城县南六十五里初葬建康之梅山爲陈始兴王叔陵发其冢裔孙夷吾爲长城令徙于县南三鸦冈按长城即今长兴县臣昨受诏除出忝州任到官之日遂移本县访坟柏所在据大理寺丞知县事裴大亮状于县南万安乡三鸦冈访得安冢履地十亩有畸古老相传谓之谢墓田路去县与吴兴录所载略同墓傍社户十六岁时祭拜旧有丛祠不堪其陋臣量破公省钱委大亮移置佳处重建祠堂凡屋十二遣工往塑其像冠服仪卫悉用当时之制然祠墓差僻人迹罕至若无给复之守恐罹樵牧之患昔信陵浊世之公子汉初蒙守冢之给介推霸者之陪隶晋复啓环山之封况如安者高德卓然虽人隔本朝功讫前世穆然清风犹在庶物臣每见郊邱所肆赦前代忠烈立庙所在莫不申饬长吏严加?奉欲乞圣慈特降敕旨于安冢旁申禁樵采给复五家以备洒扫守护之役敕州县官吏岁时祠祭以明圣朝纪元功襃有德之意臣预颁诏书无补风化干冒冕旒臣无任祈天俟命激切屏营之至
代中书谢诏书止絶内降表
宸襟烛理明诏宣音杜邪枉之险蹊归公平之正路钦承睿旨拚切愚衷【中谢】窃以王道之兴必由正直国柄之本实系赏刑赏信则内外服焉治功日起罚中则羣下肃若奸慝不生属在睿明张兹纪律伏惟皇帝陛下敷施治具总揽政纲有圣主广被之资恢王者无私之度信赏必罚济庶绩之熙凝昭德塞违广百官之临照动修前宪率繇至公克守盈成遂底嘉靖然而承平浸久涵养益深偷薄之俗匪敦进躁之心易动紊公朝而幸进趋私路以祈荣或蹈匪彞自罹常法规于贷免阴务营求实繁内出之文深凟至聪之听廓然圣断嫉此浇风以谓制治之元大于一统蠧政之弊戒在多门因成飨于合宫讫宣恩于层观申坦明之定制塞流弊之滥源或许自新庶几且格实契澄清之理足消贪昧之风臣等忝备近司亲承隆旨虽无才见每誓朴忠敢不仰禀训言恪谨条约交相勖励期在遵行
代中书枢密院谢瑞竹图表
今月二十二日使至中书蒙恩赐臣瑞竹图一轴者翠本交枝骈生于禁囿缃图设色首降于丛霄啓钿轴以相鲜閲青玕之对耸圭衡兼映巾衍增荣只贺恩颁弥惊宠睠【中谢】伏惟皇帝陛下惠孚动植化洽平成朱草不絶于史书行苇见歌于诗雅生物咸遂本资始于至仁冲气爲和乃荐荣于祥植瞻言平圃蔚产修篁擢丰壤以同根出珍丛而异干扶疎竝秀知造物之有功托寓致灵表太平之无象庆昭緜瓞瑞等骈柯有穆宸襟兴怜妙物降丹舆而留览集华组以临观命绘事以传模敷德音而锡与臣等预瞻秀拔仍拜章施懽逢旦暮之亨交勖岁寒之守永惟袐奉益切昭铭
代中书谢改官表【宗祀明堂泛恩改官】
臣等言近进劄子以蒙恩改官乞寝成命伏奉今月十三日手书所让宜不允
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 10:26:35-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>