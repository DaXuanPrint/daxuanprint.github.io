<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="提要,原序,卷一,卷二,卷三,卷四,卷五,卷六,卷七,卷八,卷九,卷十,卷十一,卷十二,卷十三,卷十四,卷十五,卷十六,卷十七,卷十八,卷十九,卷二十,卷二十一,卷二十二,卷二十三,卷二十四,卷二十五,卷二十六,卷二十七,卷二十八,卷二十九,卷三十,卷三十一,卷三十二,卷三十三,卷三十四,卷三十五,卷三十六,卷三十七,卷三十八,卷三十九,卷四十,卷四十一,卷四十二,卷四十三,卷四十四,卷四十五,卷四十六,卷四十七,卷四十八,卷四十九,卷五十,卷五十一,卷五十二,卷五十三,卷五十四,卷五十五,卷五十六,卷五">
<meta name="description" content="南宋理学家魏了翁的诗文及学术著作集。了翁号鹤山,故名。109卷。魏了翁生平著述宏富,先是各自为集,此本是后人取其生平著作合编而成。原本100卷,后新增10卷,为刊行者所续入。凡制学文3卷,《周礼折衷》4卷,拾遗1卷,师友雅言2卷。其目共为110卷,而后序称107卷,因重订时,失于检勘,以《周礼折衷》并为3卷,以师友雅言并为1卷,又缺拾遗1卷,故实止此数。后重加校定,仍其所缺,析其所并,定为109卷。了翁的思想资料主要见于此集中。推尊理学,认为圣学的兴衰关系着世道的治乱,主张褒赠周(敦颐)、程(顥、颐),“">
<title>鹤山集_魏了翁_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">鹤山集</span> <br/>
          作者： <span class="inputVal" id="bkauthor">魏了翁</span> <br/>
          朝代： <span class="inputVal" id="bkdate">宋代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">类书文集,诗文集,完结</span> <br/>
          字数： <span class="inputVal" id="bknum">[book_length]697797</span> <br/>
          说明： <span class="inputVal" id="bkdec">南宋理学家魏了翁的诗文及学术著作集。了翁号鹤山,故名。109卷。魏了翁生平著述宏富,先是各自为集,此本是后人取其生平著作合编而成。原本100卷,后新增10卷,为刊行者所续入。凡制学文3卷,《周礼折衷》4卷,拾遗1卷,师友雅言2卷。其目共为110卷,而后序称107卷,因重订时,失于检勘,以《周礼折衷》并为3卷,以师友雅言并为1卷,又缺拾遗1卷,故实止此数。后重加校定,仍其所缺,析其所并,定为109卷。了翁的思想资料主要见于此集中。推尊理学,认为圣学的兴衰关系着世道的治乱,主张褒赠周(敦颐)、程(顥、颐),“开阐正学” ,以示学者趣向 (《鹤山集》卷5)。又主张“正心” “养心”,发挥了邵雍 “心为太极” 的思想,认为 “心者,人之太极,而人心又为天地之太极,以主两仪,以命万物” (同书卷16) ,而人与天地同生于一本 (即心) 。了翁笃志经术,造诣精粹,无狂躁、空疏迂腐之习。此集是研究其理学思想及宋代理学统治地位确立的重要著作。《四库全书》收录。</span> <br/>
          封面： <span class="inputVal" id="bkimg">Z_19594.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]鹤山集
[book_author]魏了翁
[book_date]宋代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]类书文集,诗文集,完结
[book_length]697797
[book_dec]南宋理学家魏了翁的诗文及学术著作集。了翁号鹤山,故名。109卷。魏了翁生平著述宏富,先是各自为集,此本是后人取其生平著作合编而成。原本100卷,后新增10卷,为刊行者所续入。凡制学文3卷,《周礼折衷》4卷,拾遗1卷,师友雅言2卷。其目共为110卷,而后序称107卷,因重订时,失于检勘,以《周礼折衷》并为3卷,以师友雅言并为1卷,又缺拾遗1卷,故实止此数。后重加校定,仍其所缺,析其所并,定为109卷。了翁的思想资料主要见于此集中。推尊理学,认为圣学的兴衰关系着世道的治乱,主张褒赠周(敦颐)、程(顥、颐),“开阐正学” ,以示学者趣向 (《鹤山集》卷5)。又主张“正心” “养心”,发挥了邵雍 “心为太极” 的思想,认为 “心者,人之太极,而人心又为天地之太极,以主两仪,以命万物” (同书卷16) ,而人与天地同生于一本 (即心) 。了翁笃志经术,造诣精粹,无狂躁、空疏迂腐之习。此集是研究其理学思想及宋代理学统治地位确立的重要著作。《四库全书》收录。
[book_img]Z_19594.jpg


[book_title]提要
钦定四库全书　　　　　集部四
鹤山集　　　　　　　　别集类三【宋】
提要
【臣】等谨案鹤山集一百九卷宋魏了翁撰了翁字华父邛州蒲江人庆元五年进士历官资政殿学士福建安抚使卒赠太师諡文靖事蹟具宋史儒林传了翁文章极富本各自为集此本乃後人取生平着作合编而成其三十五卷下题渠阳集三十七卷下题朝京集九十卷下题自庵类稿则犹仍其旧名刋削未尽者也史称了翁年十五时为韩愈论抑扬顿挫已有作者之风其根柢极为深厚故自中年後笃志经术造诣精粹所作醇正有法纡徐宕折出乎自然絶无讲学者空疎板腐之病所上奏议亦多秉义切劘诚意恳到盖载遒之言与穷经之旨醖酿而成卓然不愧大家之目正不独其人为足传矣集原本一百卷见於焦竑经籍志前有淳熙己酉宛陵吴渊序凡诗十二卷牋表制诰奏议等十八卷书牍七卷记十三卷序铭字说跋等十五卷启三卷志状二十一卷祭文挽诗三卷策问一卷长短句三卷杂文四卷其自一百一卷至一百十卷皆注云新增则刋行者所续入为制学文三卷周礼折衷四卷拾遗一卷师友雅言二卷元明间集板湮废嘉靖辛亥四川兵备副使高翀等始重刻於邛州而校订草率与目多不相应或书中有此文而目反佚之疑有所窜改已非其旧又目凡一百十卷而吴凤後序称一百七卷盖重订时失於检勘以周礼折衷并为三卷以师友雅言并为一卷又缺拾遗一卷故实止此数然世间仅存此本流传甚稀今重加校定仍其所阙析其所并定为一百九卷而原目之参错不合者则削而不录焉乾隆四十六年十月恭校上
总纂官【臣】纪昀【臣】陆锡熊【臣】孙士毅
总校官【臣】陆费墀

[book_title]原序
鹤山集原序
艺祖救百王之弊以道理为最上一语开国以用读书人一念厚苍生文治彬郁垂三百年海内兴起未艾也而文章亦无虑三变始也厌五季之萎薾而崑体出渐归雅醇犹事织组则杨晏为之倡已而逥澜障川黜雕返朴崇议论励风节要以关世教逹国体为急则欧苏擅其宗已而濓溪周子出焉其言重道德而谓文之能艺焉耳於是作通书着极图大本立矣余有所及虽不多见味其言蔼如也由是先哲辈出易传探天根西铭见仁体通监精纂述击壤豪诗歌论奏王朱而讲说吕范可谓和顺积中而英华发外矣後生接响谓性外无余学其弊至於志道忘艺知有语録而无古今始欲由精逹粗终焉本末俱舛然则言之无文行之不远亦岂周子之所尚哉此予於鹤山公之文而重有感也南渡後惟朱文公学贯理融训经之外文膏史馥骚情雅思体法毕备又未几而公与西山真公出焉予生晚不及见考亭之典刑独幸接二公之绪论岁在丙申公假督钺道吴门予时兼制置之事故读公诗文为尤熟公没十二年而近思近愚公之二子也萃遗稿刻梓用传属予序之窃惟公天分頴抜早从诸老游书无不读而见道卓守道约故作为文率深衍闳畅微一物不推二气五行之所以运微一事不述三纲九法之所以尊言已必致知力行言人必均气同体神怪必不语老佛必斥攘以至一纪述一咏歌必劝少讽多必情发礼止千态万变卒归於正及究其所以作则皆尚体要而循法度浩乎如云浮空而莫可状凛乎如星寒芒而莫可干蔚乎如风激波而皆自然也其理到之言与其有德之言与程张之问学而发以欧苏之体法与公文视西山而理致同醇丽有体同而豪赡雅健则所自得故近世言文者曰真魏要皆见道君子与公早掇峻第晚践政途然身未尝安於朝廷之上使得行其言以措诸用如艺祖之训而用之讵止如今所存者而天不假以年故所可见者文而已惜哉淳佑已酉夏宛陵吴渊序

[book_title]卷一
钦定四库全书
鹤山集卷一　　　　　　宋　魏了翁　撰古诗
寄题雅州胥园
胥君颀然来锦囊背奚奴探囊发诗卷一一卿大夫未识胥园面诗卷自画图扫石卧竹影长锸斸芋区胥君於此时林泉傲金朱懒余本丘壑误被尘缨缚每逢漫浪友惭愧红尘脚会当寻兹盟酬此一大错
登万象楼和计次阳韵
尘缨覊我身对景慵着语青山唤倚栏壮气临颍汝层云卷油幕万岭眇烟缕酒阑一横笛楼前叶自雨
赠章相士
我本三生人寄身软红土方困京华老谁识新丰旅稠中有章生道周忽会顾谓余有奇骨往往私告语许予两无心邂逅适相遇闻余趋集英一声耸胪句自谓吾术神诵言诧俦侣我无百金装生无箕帚女泚毫赋此诗为生邮梁楚
和虞永康美功堂诗
我曾寄径城南州果店纂纂香浮浮云开千仞雪山白月照万古沧江流我时未得江山意但爱高明甲西州十年重来是邪非独觉真意烂不收虞侯美堂发幽闷岂但清与耳目谋川流衮衮来不断云物亹亹生无休既从静夀识至乐复於叹逝希前修游人翕翕蒲江头随所适处心悠悠童子长佩搴江蓠女儿缝裙学石榴没人扬波白鱼跃舟子竞渡苍龙樛田翁野妇看儿戱咏归山瞑风作秋固亦有志感时节欲起湘累问灵修人人得处自深浅江山於尔无显幽堂上主宾亦复尔各各会意风冷飕宇宙无穷本如此我亦皓然希天游
次韵史少庄竹醉日移竹
艳艳酒粧鬬姚魏冥冥花影逢石丁醉生梦死何如竹三百五十九日醒
清如杜叟日卓午直似姜公诗作丁冰雪容顔俨相值霸陵醉尉也须醒
平生自许岁寒操醉日移来三十丁底事此君亦移转连朝风雨唤教醒
猩屐常为醉魂役骊珠适与睡时丁外物移人每如此人心可使不长醒
虞永康生日
良知谁不有靡?复靡届寸心日月明万里天地解握机洞消长观物了成坏推行济四海小试未为隘姓名既转闻正恐世网挂相期久远看力与支末沠建立天地心透彻义利界即兹奉君夀行矣良自劢
安大使丙生日
往年天压西南陲妖氛内讧胡尘飞乌狐陆梁士扼腕蜀山惨澹无光辉公以空拳婴乳虎漠漠黄云闇平楚直将天理感人心径斩贼头报明主露布东驰人啸呼京师观者环储胥天顔有喜近臣贺大官高爵来须臾中兴以来几变异宗社之存如旒缀平江羽檄走凶雏采石鳅船戮狂猘至今勋名满华夷与公鼎立书旗彛公方退然不自居忧国之鬓纷如丝天之生公为社稷南山不蹇石不泐愿公蚤归相天子赤舄晨朝容几几
次韵叔衍兄贺生子
一壑一丘耕且为不歆周网应非罴云霾障日树蒙密草蔓漫天山蔽亏生意正从芽蘖露善根不逐斧斤斯溶溶此理谁能解賸喜吾宗有白眉
饯章郎中燮以浙东仓归湖州
武陵城中春事浓楝花欲开未开风常平使者谢朝列袖有英簜吾将东披孔翠裘上马去锦韀煜爚三花騘先擕令名作卿绣却把仁念为仓红世人机浅嗜欲深便从扶木穷高舂朝余苍梧夕县圃何似缓辔摇冬珑曩余除官本同署至自万里惊燕鸿诸公祖筵乱平湖复我不往心忡忡君今姑为粤人行明年归朝傥及同
送宇文侍郎绍节知庐州
和戎八十年尺箠不施寸彼方玄黄篚此但清紫楦怀荣保妻子是固人所贱或者幸边功横行请十万问学不素讲利欲所薰惞红旗与黄纸勇怯无定论淮浦唇大江九重重分阃省台少常伯忠孝在寝饭帝谓吾先正尝遗蜡书恨汝今其闻孙未报君父怨九旗下青冥往为忠义劝再拜函祗命当仁不敢逊黄金络马头茸纛立宪宪先声劘塞垣虏师不足遁隣里会方山疎余且有献裴相昔守淮董师征洄郾兵端寔蔡啓深入非始愿况今狃承平士气方曼曼民力苦剜创帅债未折劵如弱者御盗高墉守关楗破羌赵营田胜楚何缮堰但当强精神勿与角勇健功名不入眼两鬬待其困却擕令名归太平待公建
题蔡氏丛桂堂
谁衘鹫峯种托根蔡氏堂勿夸郄林枝未说燕山芳君看湘江上千载留晶光但当护根本岁晚搴幽香
送徐校书知处州
峩峩海中山十二楼五城僊人驷玉虬径上凌紫清中道忽回薄珪符下玉京彤幨曜白日锦舆上头行扶桑揽余辔缓步寛作程世间行已地端亦胜蓬瀛谁乎低着身哑咤闻新莺何如擕令名归以见母兄用世无小大千里亦民氓小施五袴手竚録屏风名
送王考功【闻礼】江东漕
分部设将漕黈旒寄聦明直须撼山岳亡但采畸赢而况江以东襟淮翼吴荆民力九十空所恃人为城南宫辍望郎方输饷连营荧煌鹊锦袍明日趋遐征阳春脚未到淑气先流莺向来嵇中散仅试薶九京阿兄亦未?有书今在楹驱车踏前轨若木以为程千里隔香案洗目观澄清
送宋常丞德【之】知阆州
十年痼丘壑厌食青山薇不作时世粧短褐怀明玑出门歌一曲听者魂为飞方骑将军马旋闯师氏闱清名满双宇区画禆枢机寜甘障俗尘不肯缁素衣一朝典仪蕞云步方峨巍顾怀锦屏胜见谓天下稀彤幨下青冥騘马黄金鞿假道淛以东袖有四明归我来今二年几度与客违名位偶君似临分重依依风节耐岁晚富贵倏晨曦相期久远看努力踵前徽
送黄考功赴广东运判分韵得汉字
凉风厉萧辰秋事已一半同舍多望郎萍聚复云散得士良苦艰引去何浩瀚日日送行人青衫浃流汗其间白石翁清庙之圭瓒器采仪周行词章辈楚乱秘丘第一官修途日未旰掉头不肯住持节下霄汉草木识清名风尘入长筭安得此老宿为世洗愁叹同省并门居昔我缀华贯高标壁千仞临分重嗟惋相期绍前徽岁晚堪把玩
送曾尚右从龙知信州分韵得州字
长安十二门冠盖如云稠浮骖不停趋九衢滔滔流朝握扶桑辔暮行背椒丘驾言往从之道左伤吾輈温陵有佳士清姿秀琅球蚤畴抡魁望盛名蓬瀛洲荣进付膜外寡欲自日休需章臣有母自诡以一州彤幨下青冥锦舆居上头小施活国手雕瘵会有瘳同省并门居昔我陪清游一时四同年气味骨肉侔而君堂堂去别袂挽不留迅商起层旻候?催功裘问学常苦艰岁月忽忽遒古今同一岐古岂真难俦愿言事穮蓘勿作刈获谋会面岂不再为君刮双眸
追送刘侍郎【甲】以宝制帅湖北
士从西南来落落仅八九半年北门道几度釂别酒清朝志兴复第一广英彀采采不及掬引去遽盈斗矧今忠肃孙卓荦汉庭右清榘仪班行高怀局宇宙居然辙迩聨亟怀荆州绶恩章陟西戺戎钺炫春昼世间行已地随遇皆不朽着意护本根虚怀閲忠厚上游屹长城归来秉机宥
送程左史【骧】以右撰知夔州分韵得重字
烟草暝江湖霜风缬郊垄黎明北门道杂遝冠盖拥程侯倦左墄引去何太勇泸江春信囬书殿星极捧帝念夔子国侧耕地荒茸吏饕赋政烦室罄小人恐申命亟移麾遫驱毋上冢彤幨下霄汉环佩锵璧珙山川洗凄戚草木企孤耸斧斤刈伐余急与护把拱古人为已学非以博华宠事业贯千载富贵不旋踵愿言树风声永作蜀山重
题谢耕道【耘】一犂春雨图
床头夜雨滴到明村南村北春水生老妇擕儿出门去老翁赤脚呵牛耕一双不借挂木杪半破夫须冲晓行耕罢洗泥枕犊鼻卧看人间蛮触争
送陈大着【晦】知蕲州分韵得辉字
陈侯海内秀满腹贮明玑十岁能属文提笔登王畿上嘉鲁论对亟授九品衣二十跻膴仕昱昱五采翬三十搴殊科寻闯师氏闱四十复见徵云步何峩巍蓬莱三千丈径上陵紫微顾怀蕲春胜騘马黄金鞿我来今二年几度与客违於君再为寮临分重依依风节耐岁晚富贵特晨曦前後继二吕迄今借光辉相期久远看努力追前徽
题石兴宗振读书岩【岩扁鲁直所书】
岩头橘树经百黄三少不生诸老亡只余石间元佑脚谷虚尽日鸣松篁
送赵编修【大全】知眉州分韵得登字
炎炜烁穹昊火云助其烝冠巾拂尘土庭户喧蟁蝇便面不停举况欲填吾膺其间寂寞人随念生凉冰凉意方未透一夕三四兴造物解人意如叫呼得譍越乡万里囬令名作先登固知栖栖者得丧初何曾贤者於本朝晓宿垂觚棱今日送枢掾明日辞礼丞采采不盈掬引去何如陵百忧结中肠坐挑短檠灯
送范吏部【子】长知崇庆分韵得兮字
阳明迪性分隂浊生尘泥蛟龙薄九空高逝缥缥兮使可絷而豢何异犬与鸡长安有狭邪曲曲复低低主人笑延客云栈登作梯客辞以未能所忧困多蹊乞麾下霄汉万里骑青霓去留本常事渠不丧所齎秋风锵佩环家在天之西归来拜三祖归路幸不迷
送苏大着【大璋】知吉州分韵得章字
平生苏太史清姿秀球琅异时玉堂对历历汉兴亡直作根本虑不怀弃捐伤修名望蓬岛轶轨抹扶桑中道忽囬薄饮马以相羊昔为同年友今为同舍郎不肯三日别况各天一方我乞汉嘉绶君怀庐陵章我无百年阙君亦千里翔怀贤慨时事百忧结中肠愿言保嘉猷不愧欧公乡
鹤山集卷一

[book_title]卷二
钦定四库全书
鹤山集卷二　　　　　宋　魏了翁　撰
古诗
送周架阁【南】以浙东提干归平江
共惟仁义心无贤愚圣狂纷纷万弓箭独以寸铁当毫厘有不察居然失其乡察则我固有而失岂真亡周君海内秀清姿竞球琅牛刀十九年犹顾善而藏用世无内外意行独安详乃知旦昼物特为弱者强许时京尘中邂逅两匆忙前日同李郭他日盟范张岂谓客逢客乃或得相羊此道日寥落此意谁平章为人作生活悠悠老扶桑勉哉迪嘉猷岁晚垂令芳我亦从此去後会丘之阳
题沈氏书堂
吴兴沈声甫示我书堂图枕松被修竹带江襟浮屠堂上新牙籖吞天禄石渠出受山水谒入与圣贤俱儿辈纷华悦子独文字娱是心傥无斁已足光葘畲吾闻学者事穷理以返初为人祗禽犊鑚纸成蠧鱼勉哉师友功千载沈氏书
次韵德先步月答所问语
三更端正月皎亮直瑶京客问心之体无言对太清夜景湛虚明浩然无与京如今苏氏妇但指圣人清霁月光湓浦吟风归洛京迥无纎霭翳千古识真清
次德先韵
二气同一根本体浩兮渊可见川上逝未发心下泉真机亡停息果剥根长鲜定理亡将迎尘境地自偏形神既外发何者操其权芸芸万感通存处元寂然一物一太极不间大小年随处无亏缺井居而用迁至人配天德知周物之先学者事何事省察於眇緜
次韵虞永康【刚简】庐居生芝
河南富贵花人与谱姓氏惟兹三秀者不谱亦名世肖形草木均出处哲人似无然而致之朝菌何异此广陵张氏庐厥应繄孝祀新丰李兴茔修柯膍白紫意诚物皆诚人瑞草亦瑞萧条羌水濒五子服丧礼松壑侑夕悲竹牎湔晓泪根基由内心朴实无甃砌一朝垩室左五色芝薿薿乃知宇宙间何处非实理诚神本同机应感不失俪充周徧范围存养司诸已是心一息妄目接犹虚伪若曰信禨祥我亦为祝史
韩叔冲约客泛舟沧江分韵得落字【落日放船好轻风生浪迟杜句】
炎炜避无所意行出东郭客以声气聚舟於树泉泊江动云意闲林幽鸟声乐山川孰流峙鸢鱼自飞跃天分随所适豁然无空濶有客犹谓余底处认真活是心无间断本体自呈豁一笑各会心星河挂碧落
赠僧【祖淳】南游
吾少不学佛吾道闻之尝虚灵一寸心无贤愚圣狂人惟不自信渺渺岐上羊师今紧寻覔看是真有亡如行人贪程如久客念乡一朝眼发明家山俨成行
寄李考功道传
虚灵天地心亹亹万化机几形有动静诚尽无显微人惟不自信稷顔有相违居人惮寒暑游子行不归谁知炯然存彼物乃吾知高人真畏友圣贤吾师师
和李致政花石山诗
春风挽征衣淑景荐笾实山中之奇观变态纷襞积或划然以舒或蒙然以密或妩如修眉或突如巨迹或鸷鸟将搏或游龙偕出一目百奇怪随景发诗癖江山昔岂无万古閲闲寂而独陈於今涸我风月笔便如遗俗士高卧天一壁人知匪自献不知亦奚恤
次韵黄侍郎海棠花下怯黄昏七絶
狂风利剑戟火龙困屠宰莫起落红愁生意浩云海曾访郊原春静观烟雨妆因物得良晤谅非昔如常唐人春深题用韵工车斜逐逐语言去谁欤真识花临川数落花康节爱花谢若作荣悴观此特花之下穉緑茁儿拳老红面白摺诗坛更伏波令我逢敌怯天运自消息诗人费评章何花春不红何草冬不黄醉妃索南内玉奴毙东昏所以观物心皇皇妙无门
题剑门
江有瞿唐限陆有双剑蹲如熊罴当道如虎豹守阍屹然东北隅奠此西南坤昔岁在单阏白日尘沙昏人心不足倚恃此两长垣舟车之出入筦钥有司存御舻下鱼腹委辔充剑门薮逋乃如此天险何足言况於多蹊隧不逮昔所闻烈烈张睢阳英英顔平原古之善守国人心以为藩
题大安军杨宝谟旌忠庙
范阳一夕鼙鼓鸣莽然河朔惟孤城姓名彻闻帝犹谓我乃不识顔真乡人才所用非所养自昔然矣奚独神肘间银黄挂三组腰间犀玉围万钉养痈护疾皆此辈事危先及城郭臣求仁得仁性情正可死无死分义明岂徒一时折羣丑将与万世开太平我尝辱交於神者寤寐精爽如平生过祠邂逅日端午昌歜之酒芬兮清要呼湘累径同醉毋使二子称独醒
出剑门後日履危径戱集轿兵方言
篮舆陟险隘兀兀不停辙主人眩头目仆夫困唇舌前疑树梢拂後虑崖石攃方呼左畔跷复叫右竿捺避碍牢挂肘冲泥轻下脚或荆棘兜挂或屋檐拐抹或踏高直上或照下稳踏斯须有不审偾舆在目睫深渊固可畏平地尤险絶作诗告仆夫审诸秋毫末识察既晓然力行谨无忽
过大安军黑水阻涨憇崇道观以需涨落乃济
川游不停息雨集有满除卓哉鄹鲁叟即兹验功夫
寄题王才臣南山隐居六首
庄敬日强斋
天以行故健火以宿故旺卓哉主一翁絜我洙泗上
格斋
水非石之鑚索非木之锯一日复一日会有豁时处
南谷
我行半天下梦不到南谷健读诸老诗划见真面目
竹亭
西山抱孤洁淇水凝寒緑古来长安道多少闲草木
松庵
受命独也正岿然十八公人独匪正命胡然不如松
腴亭
膏雨炯晨沐和风照春睡谁与验其机葵轩一腴字
谢安大使【丙】见遗白玉环
宝刀切寒玉解作环无端连蜷虹贯日晶润晴生烟帝省岷嶓下冠佩人闲闲乃饬坤之灵效贡穷山渊不以他物效以是期公还维公倡德意地宝弗敢刓玉汝不汝瑕来堕玻江前因思取予义侨也辞韩宣落落竟弗合而此微求旃服之报安所我无青琅玕圭复以为谢不践如斯环
送二兄三兄赴廷对
吾家令兄弟异氏而同气雅知义利分不作温饱计天子龙飞春了翁对轩陛柄臣方擅朝党论如鼎沸轧轧不能休一挥二千字植治贵和平用人戒偏陂天子擢第一期以风有位寻置之三人仍诏恩礼视後此者三年东瞻复联第天子方谅闇有言不得试岁行在协洽文翁陈谠议惟知守家学寜頋触时忌虽不第甲乙自谓傥无愧古人为已学何有於富贵穷则独善身仕将以行义两兄西南彦九牧将倒诣平生刚直胷毋以科举累矧逢主听寛寜复怀頋畏厥今果何事请略陈一二内无王文正谁与理家事外无韩忠献谁与整戎备荧惑守羽林震雷诧冬瑞天象已云然人事犹尔耳劈析为上言卓哉朝阳喙却擕令名归为亲一啓齿
次韵虞果州【刚简】泛雪
黄云靉靆风雪天欲之霸桥寻浪僊炉中榾柮絷寒客纵欲烧愁能得然拨灰嚼句不忍吐竟日南望双眸穿谁知诗来亦念我字与六出争明蠲美人美人呼不来昭华吹怨楼西偏况有山头月为友触拨烟痼撩诗颠岂无咏絮谢家集亦有闭户袁安眠未如山中之至乐白玉世界天相连朝看夜听两奇絶靴霜炉雪知谁贤褰裳急理剡溪棹明月已傍羌江还羌江白云遶亲舍北山夜雨鸣清川世间真乐不易道此以意会非言传惜哉往日不可再江头望君如望年研凘笔冻不成报梦中书劄来翩翻
约眉之寓公饮郡圃梅下分韵得动字
穷隂雕残年小雨维寒冻野迥山色枯木落天宇空殷勤玉雪友岁岁管宾送孤标耿黄昏清艳横螮蝀从渠忌皎洁孱顔立孤耸半年簿书尘闲杀果下鞚林端划见之撩我泼春瓮芳菲恼不彻喜与良友共花光留夕隂鸟语戞清哢羣芳去无踪生意正湓涌因怀武陵日岁上西湖冢粲粲万玉妃萧萧守翁仲谁知落天涯惠然复我从暗香疎影句为我作诗供心事炯如霜客游恍成梦岁穷万物息谁此役羣动会取春风心处处得日用
虞知府【刚简】生日
皇天覆后土藐然吾一身职职万同宇何所非吾仁人惟不自信私意横纷纶君侯覧厥初浑浑川无津百家之精粹六艺之芳醇挹之未厌斁欲以警此民天机行日月大戒明君臣一源显微贯万象晓晦新焉知我为我聊以人治人胡然閟厥施膏泽犹其屯意将楙所养切磋及兹辰余也峩眉隂君兮沧江滨生生共兹意不隔江山春怀哉寜无车有系未可申
王总领铅生日
古来五大不在边国家长虑初解弦西南计臣授鈇钺独以一手擎半天三边将士趋节制百城吏民服威惠载宣寛诏问无恙扶藜往听翁顔喜我图尔土居未怡室家仅葺风雨欺波涛沄沄逐风靡山色澹澹忧陵夷机空络纬那可织徽穿虎豹畴能识秦门夕燧虽平安燕帐秋弓未休息翁顔且喜旧观还尚恐世事愁无端祝公为民久远虑忧頋期使西南寛美官厚禄等闲耳得君得时不易然君不见富公在青州多於中令念四年重阳前一日约寓公饮于新开湖之西港有歌词者其乱曰会与州人饮公遗爱一江醇醁遂以此分韵赋诗某得一字
吾州远景楼壮哉天下一下有千尺湖长虹倚斜日烟云纷蔽亏草树互蒙密人既位通显湖犹困遗逸一段云锦机割截不成疋我来划见之慨然为拈出凹者豁以舒凸者疏而溢乃取半山句以榜湖隂室晨舟乱平渺日晏未云毕客喜以问余幻成子何术余非袭而致彼有是良质牛山木尝美茅径人自窒一笑各会心凉风送萧瑟
次韵李参政壁湖上杂咏録寄龙鹤坟庐
龙鹤在吾西昔年班荆处乃今五斗米絷之不得去冬夜那向晨斜河耿高树
木落天宇空野迥江水碧谁欤驱四运昨夕复今夕君看瀛海内夀考匪金石
圣死微言湮千载迷津涯浮骖徧八极日暮犹伊鵶大道如掌平人苦不识家
南山高崔嵬草树蔚乔林云横日曀曀蝉鸣谷隂隂戞然丹凤咮为我作好音
西山有佳人惯踏山下路晨吟泽畔云午睡岩前雨莫使儿辈觉夺我林壑趣
仲尼趋聘召季路奚不怿分量固尔殊何伤於遍历自揣或未能莫如只坚白
皇天平四时先春而後秋寒威夺仁气惨惨纷百忧康世非我长自许以一丘
古人为已学不以遇不遇学问思辨行止定静安虑次序固晓然人情苦伤遽
百年狐兎窟污我黄河流盘盘帝王州仅与瓯脱侔秋风壮夫泪禾黍莽平畴
江左忧佛狸荆州忌老瞒既虞薪下火又耻泥中蟠不虞复不耻志士寜无叹
大亨惟同人小知仅私已皇皇万井封耽耽百重陛尔痾寔余恫须知本同体
南园鼎盛时纷纷车马迹须臾风景异树老春寂历盛衰那可常此理最明白
世有傀儡棚帐幙深遮围衣冠巧装饰观者迷是非自谓真好手不知若为归
续和李参政壁湖上杂咏
隂阳互推移气数有信屈涧松发贞姿庭梅睟生色虽无桃李容依依保终吉
气力与运颓十步九蹉跌闻有用我者掩耳忽不悦吾非嵇康徒道远未能涉
虚灵一寸心攻者十七八炯然无常存精粗皆着察卫丘騋牝蕃鲁圃牛羊茁
古之求仁者信道不蕲获顔生何所乐寜蹈饥寒厄能知四勿功六根本非贼
严君闲有家富之以其道几年困外御囊空甑复倒家人良自勉岁晏愿相保
晋当胡运衰厉世先黜陟当时望尘友有识所愤疾云何祖士稚不似刘越石
人心不可期好好而恶恶利欲怵廹之本心日以落所以古之人忧在晋其角
西郊访梅约李提刑【塈】李参政壁八客分韵得尔字
荒烟散牛羊落日下城市天寒万木脱岁晏羣动弭西郊有孤芳独唤春事起幽光耿参月清艳明野水欲开未开时似语不语意或疑春较迟的皪尚霜蘂谁知春风心浑在阿堵里洞霄逍遥公九陇花月使领客居上头蹇予亦婪尾颇怀去年游岁月如许驶悠悠竟何成揔被物化使索酒浮大觥歌商曳穷履真意浩无穷作诗聊复尔
梁运判【纶】生日
有歌不必歌吴趋有舞不用陈巴渝试听天下紫云曲着意自与人间殊益州刺史梁大夫高冠长佩鸣清都秋原方集迎车雉春风欲送升平乌却思忠献海棠处少日曾此扶亲舆问天乞英簜叶气为先驱有酒皆郎清有书皆父腴人逢善旦称吉祝六引三调何虚邪勿言商声苦太劲为国纲纪正要渠厥今事势将何如隣家盗起翁无襦乘风纵燎未渠已我薪未徙屋未涂天之生贤端有意正治况是公规摹尽将吉德为夀本扶桑自昔无荣枯
贻庐陵术士冯椿
月宿南斗韩愈生岁在己辰康成死二人言命是邪非我欲质疑於孟子
浣花即席
轻颸濯袢暑清与耳目谋江山新容态真意烂不收傍人以戒余将事东郊游川后且静波冯夷亦安流联镳载羣彦骈筵驾方舟月中乱平渺高舂尚夷犹俯瞰大江横仰看苍云浮滔滔去不息亹亹生无休俯仰三太息发我心悠悠未省昔之人曾有此乐不团团转兰枻突见龙棹头哄然两敌国蒿矢迅不留所争何为者对面如仇雠少须游人散天暝风冷飕清兴浩无极洗醆更劝酬
再和浣花韵呈李彭州【塈】李参政壁
冁然一开口天也非人谋江山自旧管风景仍新收一门令兄弟而我从之游卫玠珠玉侧李膺神僊舟主宾有良晤兄弟无相犹雨余白日静江远青天浮相彼宇宙广觉我心休休世传浣溪女声迹疑谬悠灵均亦已远英烈今在不又怀唐拾遗冺然哀江头陵谷几变迁屈孟独长留於此本何负而以德为雠因时慨前哲坐久风飂飕良会惜难再作诗以相酬
鹤山集卷二

[book_title]卷三
<集部,别集类,南宋建炎至德佑,鹤山集>
钦定四库全书
鹤山集卷三　　　　　　宋　魏了翁　撰古诗
送赵茶马【师?】东归
又因送客朝京阙行行偶过山之阳槛开岷岭半天雪帘卷峩眉千丈冈断霞明空暮江白密隂藏雨秋原香客归便可报明主满川看看秔云黄
李参政【壁】生日【二首】
湖浅霜雁寒天高老龙蛰悠悠瀛海间时运逓消息黄钟一龠洄槁瘁亦敷泽茹茅趣连征墐户同一辟向来屯隂地有果终不食存之廼天意斯道古根极公论无消磨物情自喧寂喧寂安足计秋云卷无迹请公护景光春事勤种植明朝揆初度万象好顔色【至後一日】
二年老翁泉亲酌石林夀林翁硬如石趺宕杯舞手酡顔照湖山丽藻濯花柳牛头望蟇颐隔濶几烟岫江梅驿堪寄湖水觞可侑林丘一曲间事业千载就屡空有真实万变无杂揉用之还帝师归则赤松友蟠桃堪一尝世味不同嗅得书方醉歌痴絶记前守
次韵郭方叔诸公偕胡致堂赏梅至夜赋诗
玄隂作秋冬杀气寓风雪土深候虫闭山静飞鸟絶谁知无边春万古长不?或畅然以舒或凝然以结或聚为融和或散为骚屑又尝以此观诸人生意不断长如薰咸阳宫殿气成雾忽作芒砀山泽云神爵甘露来纷纷画堂已入王政君人从动後观变态谁於起处探絪緼浅者若为见夜气长如神傥知起?幻便省消息真如何天机之浅者但识人间桃李春
次韵刘左史【光祖】玉亭观梅
南山有佳境天作而地藏谁其捜抉之主者今欧阳时当冬候最靉靆云无光烂嚼暗香句浩歌黄竹章诗成物有主意远天无旁衆宾从老守遥林拱孤芳气味自尔殊凡卉不敢香芸芸天壤间何草冬不黄独此冰雪质老气磨苍苍便如身洁人易知复难忘颇怀熙丰日羣妍偃冰霜皓然深衣老春风贮肝肠抉开第一机还作桃李乡终然和鼎实以侑千岁觞三嗅几而作临风倍轻狂
题潼川倅厅先得月楼
浓云卷幕衡向北天风不揺万响息蟇行爬沙踏科臼顾兎茫洋长在腹本来全体自分明日用其间人莫识弄丸之暇划若逢笑拍阑干我先得
和宇文汉州【阙】乞房楼记诗
房公胷中妙刀尺剪刻玻璃贮寒碧今侯着楼於其上竹色荷光得良觌诗来殷勤问故侯别日虽賖情转密因思当年飞盖游鸥鹭不惊潜鲤出春浓雪絮人影乱秋老云松半天屹苏公二十四桥月尚爱西湖风月夕江山好处余恋缪纵不即人人自即况今檐撩云与齐激楚高歌友朋集向来寒乞翻自嗤诗扫黄泥已无迹功名老我後加鞭文字余人先夺席欲捜万象供刻画自有此湖难此笔终当为君记斯游摹写苍顔真六一约许侍郎【奕】诸公酒半宋正仲【德之】至自都城
人生能得几囬别一别公来四千日我骑紫马出行春公指黄扉入当夕谁知行止不关人邂逅天涯复同席方看紫陌烂红英忽复浓隂颗青实断霞明空白日静过雨穿林乱云湿如梦如梦梦邪非曰归曰归归未得僰南山崒东流断关西云霾北风急酒逢故人一吸觞语及新事百忧集试问吾归将何归梓州遂州有何择况有青山老居士千骑东来闯然入更得可人高帝孙又忻未至临卭客尽判三日作狂酲要话十年胷幅塞登元佑阁次韵李左史【?】所和范泸州【子】长诗
飘风吹面酒无力万响摇摇不停息主宾巉然立分鼎抑抑威仪长不忒冰盘时荐樱笋香乌丝快洒蔷薇墨夜深山静天四垂悠然发我真闻识
临川过【椿年】永叔植慈竹义木於庭廼榜其堂曰慈义索余诗
冬笋与霜堇孝可使之生老槐与枯荆义可使之荣芸芸天壤间何物非吾诚根心贯芽枿影响於形声过君资孝友早识真重轻一时东南彦意气何相倾虚几隐天籁深居观物情慈竹吾父子义木吾弟兄夜檐月送影昼户烟输晴与我一般意乃作堂堂名竹根头下覆复上承木以同本故叶叶皆相亲承覆匪强合相亲谁使令兹有靡不有斧斤日丁丁愿言厚封植岁晚长青青
潼川宪司拓圃筑亭取康节语各以四春得古诗十二韵
皇天平四时不以秋先春仁人奉天职不以德後刑次序固云然表里元相因方春布阳炜万物皆精神当秋乃揫歛黄落山川贫天机之浅者荣悴为戚忻谁知天地心於此常肫肫既尝验诸理又以取诸身四德孰非元四端孰非仁刑威虽时用生意固长存四时长有春吾闻邵子云触事识初心乃以名吾亭
遂寜社稷坛与风雷雨师之坛混为一区其间多悖礼者某偶摄郡事因为随事厘正
始余求诸社穷巷窈而曲草隂荒蒙茸林影乱朴其中有屋庐其下主以木社稷风雷雨皆於此乎告趋闇不求阳如丛祠而局就简不辨方如古墓而族引我拜乎上高牀被茵褥使我视所陈纸币荐芗烛爵不以坫寘酒不以茆缩牲不以碑丽斋户不以宿於礼无所稽承讹已云熟从之则咈余不从亦违俗是心既不慊虽暂亦为凟屋不受天阳此岂容有屋先易其甚者余事踵相属其有不逮为则以告新牧
次韵张太博【方】见贻二首【嘉定己丑间郡守张方治卭墨刻尚存】
门前车马尘滔滔试问有谁闲似我夜灯照出千古心晓牎掣破重玄鎻
别後几如隔世人闲中认得当年我清风应傍笑谈来明月不随门户鎻
再次韵
眇观千载苦无人窥见一毫先有我隽敏既为文采误高明又被玄虚鎻
我尝妄意於古人子今用力苦先我安得从容长似今借子玉匙发关鎻
次韵张太博【方】得余所遗二程先生集辩二程戱邵子语
文字未科斗图书未龟龙粲然天地间此理触处逢是谓象之祖而为数之宗昊牺古神圣先得人所同文因而繇之亘古亦并雄讫于我孔圣天命滋益恭浑然一理贯密察而从容辞变与象占四者固所崇推辞以知变象占在其中荒荒秦汉後学者昧所从不以灾异会则以虚无通天开周程子易道乃复东动静静复动终始始而终上承千年绪下起百世风同时有邵子讲道于伊嵩天地之运化隂阳之无穷即物验消长先几知吉凶邵子知道数独立几无戎【助也见诗注】二程自周孔为时开梦梦其归则一耳昧者结忡忡学之将柰何矧余倍颛蒙要知羲皇心须踏周孔踪
虞万州【刚简】生日
春风吹我游锦官客眸饱作沧江观鹤飞自由白日静山来不断平野寛主人闻客倒屣迎案头点易朱未乾速呼朋俦俾接席又遣儿女来拜前舘中列鼎食客衆堂後鸣钟聚指千客来辄留张坐饮客醉复与开榻眠主人投闲六年久禄廪不继胡能然问之主人笑不言神情散朗心常闲向来曾於我乎贷至今尚质黄金盘又闻吾兄市桥尉假五十万青铜钱槖中似尔空亦屡门外车马纷阗阗其间犹有不知者误谓公子非儒酸谁知出分本无几况复奉赐随分班知之不知吾何恤日用饮食於其间西京相裔平通侯轻财重义无敢先三年田家未云久便怀富贵讥南山节侯有子韦少翁亦以明经世其传爵之附庸有何薄径欲忍愧从夷蛮人於居约视所守又以久近察所安近而不渝傥可勉久而无怨良独难不须远求汉诸公姑复近考今时贤虽云暂间未尝约一念长作膏火煎戚然不能以一日寜复如君之六年泉无昼夜盖有本潦有朝夕繄无源归来试与友朋道言之孔易行维艰厥今人物眇然甚天道岂不於君还友朋请书为君夀更祝养素勤加餐
董侍郎【居谊】生日
后皇一念根至仁地虽南北民吾民一二指搐不可信彼动此应关诸身人言犬戎相噬吞彼蚌鹬耳吾渔人大国信誓方重申时遣升勺苏穷鳞有狼其心不我恩囊书赤白惊严宸帝曰可矣予其征臣某奉诏之淮濆臣某董师留汉滨西南忧顾谁其分我有从槖之亲臣时其动静制主宾自阃以外维将军边头赤子方寝薪斾旌悠悠鸟乌驯将军羽扇白纶巾且将沉静弭放纷迩来世道波沄沄士为欲缚迷天真开禧戎首终身焚未闻先事人有言大官一喟和者羣前而和之後云云厥今狂猘先狺狺事势不与开禧伦方拯挚兽招饥蚊此何为者祗自尘志士愤惋三军颦置之不治虎患存治之不胜桃虫拚胜之不尽穷兽奔尽矣复与谁为隣譬诸白黑方交枰彼据腹脇吾边唇养成持势犹不均况彼攻夺吾逡廵局势往往随时新不有妙手谁弥纶人才生世厥有因帝赉天假崧降神一心可以位乾坤浮云轩冕何足论祝公早还要路津并包衆智资多闻倡明大义清妖氛携持令誉归麒麟蹇余不能康世屯浯溪有石高嶙峋傥能奔走东郭?
王总领鈆生日
皇天覆后土藐然中为人职职万同宇何所非吾仁一二指搐耳动且关嚬呻置之非害事尚欲求其信矧今我赤子犬羊所噬吞养之将遗患廹之几寡恩犹以赤子故未忍穷追奔蠢彼不我德羽书惊严宸帝曰斯可矣戎首将自焚一军戍江介一军留汉滨雨中彻桑土火後忧突薪又念蜀上游擢才饷吾军蜀力如蜗涎仅足以濡身云胡走荆楚坐视空川秦天下本一家奚必尔我分独怜去天远缓急呼不闻公今从此升於国拟世臣家有忧民谱切磋及兹辰直前明分义欲立思本根岂但无怨公此志长光新抑使蜀父兄夀公以峨岷歌诗三十五韵送前知隆庆任侯逢赴召
向来虎豹蹲天关啄噉人命无敢干任侯于时外小官有笔如刀剸权奸权奸未夷骨先寒有开天诛乱旋刋寘我宗社于山安忽焉倚伏不可抟天心克复理好还是时增秩纶言颁扶耸义烈增壮顔迩来十载国多艰思以吉士仪清班侯今以选赐之环进退语默人所瞷侯以时考以事观庆元眎今奚易难浮骖妄辙纷多端大车槛槛长自闲中原战尘暗河山行人载书墨未乾深仁大信而敢奸彼民玄黄走壶簟我复翦刈如草菅惟皇上帝悯人寰呜呼言之鼻辛酸侯兮去去心体胖允矣直道非俗观士所欠者非朝冠要令反覆耐久看前陈函与摅肺肝且使志士兴长叹讙言此士尝讥韩始终激烈心如丹寘名大小任公间
领客君子轩木芙蓉盛开分韵得红字
白炜司节青女戒霜草木落而变衰春秋忽其代序偶偕胜引往践萧辰得之若惊褰芙蓉於木末怀哉无斁知松栢於岁寒客有诵韩公丛红之章或遂举白傅车斜之例觥筹多又诗令载严既讫赓酬寜无序引
天公富万有盈宇何充充秋风一摇落所得缘手空忽於臞悴中覩此寒露丛天然真富贵送尽人间穷雅传与骚经凡卉亦见容胡为抱昭质一盻独未蒙或讶木末褰或比水间红至近前上处至明日方中硕人亦俣俣於此犹不逢莫我知矣夫伫立看秋风
重九後三日後圃黄华盛开坐客有论近世菊品日繁未经前人赋咏惟明道尝赋桃花菊外此无闻焉因相与第其品之稍显者各赋一品某探题得桃花菊
南阳有佳人被服长修姱黄中粲有章秀外青无华朝饮晋柴桑夕餐楚长沙惟与高人处耻作流俗夸玄都有俗士品格固尔差遗之以潘沐强欲相涂搽南阳笑谢遣於此我何加游女荡春风渔人眩红霞尔比予於是岂欲相疵瑕卿自用卿法吾亦爱吾家寄声谢程子为我删此花
次韵薛秘书【绂】见遗玉臂格谢书则堂扁额
人心之精微未动孰为判邪正介然形君子小人断熙熙大雅歌洋洋关雎乱或觇时安乐或识世屯难是惟言出口矧复书脱腕至着恢人文至微极幽赞或者藏其心外饰徒璀璨谁知敬肆间德之所聚散卓哉符溪老吾道资御扞万殊错揉中独识一理贯反躬事省察愤世兴窹叹掲堂阐斯则絶识陋秦汉於余或有所相谓画可玩无物报琼瑶作诗附笔谏
飞雪亭
自荆入蜀路险絶墨猿声中胆欲折万州江头舍舟楫又趣担簦穷岌嶪危磴连云如积铁乱石砭足十九跌仆夫流汗马吐舌遥望盘龙拄天胁悬瀑落岩喷霏屑中间有亭曰飞雪十里隂风寒入髪人言此地无六月火云射地人不暍谁知利欲所熏灼以身试险车结辙伐性焚和火如烈试於此亭解覊绁呼取大斗约甘洁一饮令君消内热
张义立方得古井以木为甃命曰亨泉而求余诗
井居安其地井通会其时地维人所宅时乃天之为方冬羣动息水德潜清漪而随春木升环顶沃华滋性情固下润功用由上齐【音跻】孰若无事中一降一腾之是理契天运逹观正在兹张侯得木井妙制参皇牺其间相生意似非俗人知湮废几何年而独与侯期书来属共赋此理难下词但於井之象发我深沉思且如初升五泰通人所资乃於巽入坎中含兑承离通塞靡自遂暌遇若有司坎惟生於一孚实以为基世途自亨否我德无成亏属侯善疏瀹毋俾纎尘缁不食吾不即食之吾不私小大随所汲辩义而审施客来问出处为诵亨泉诗
重阳分韵得放字
层云生夕霏寒雨湿青嶂平生爱九九谁谓不可尚盈盈黄菊华采采郁金鬯点检襟袖间清芬固无恙门前秋隂隂席上春盎盎惟余忧时心忽忽未肯放
鹤山集卷三

[book_title]卷四
钦定四库全书
鹤山集卷四　　　　　　宋　魏了翁　撰古诗
补和李季允【?】去秋所寄凌霄观诗
天高山围坐露下月满楼其间倚阑人古今入双眸戒哉後时懊迨此先民忧匪缘冀求鱼惧易或丧牛瞬息起万夫朝暮食千头金汤蔽遮地我岂为一州余功事层观翬飞半空浮帘开六合晓杯纳万顷秋灯火背城市烟霖俯林洲遐曦到冥鸿吟思追驯鸥寄声鹤山峨夺目珊瑚鈎因思去年夏狂魂尽羣游婪酣饱溪壑磊砢丰渠酋诸公正错节如筑于道谋微君且柔之尚保国邑不岌嶪变帖妥嚬吟起懽讴宜恢奇杰观快此夷怿醻独忧解成缓万古同一流君毋观上游观上增叹愁南有壶聚西有耕耡耰北有不庭方东有不寜侯君看此风景便谓无事休天心果何如年运不我留相期懋明德事业贯显幽
汪漕使即梅圃作浮月亭追和古诗余亦补和
一元播羣卉其气清如馥诗人竞称许胡然於梅独黄宫播雷鼗玉管动葭毂惟梅命於阳清艳照朴?正冬白堆墙初夏黄遶屋纯乾禀自高奚止香百斛又从晏隂後仍作来年复思君为筑亭挥弄月盈掬可敬不可玩醉语惧三渎
约客十有二人泛舟东山分韵得大字
乐莫乐良朋同胞瀛海内矧复聚此州此乐无乃太晨策披层巅夕篙泛晴濑羲和鉴余衷为我祛宿霭空碧堕清镜青帝倚高盖明矑照鸥心遐思絶鹏背信知好乾坤不出天地外人生两仪间豁然如许大万古同一流谁能与心会丁寜黄头郎为我勉乘载直下涪武江合处看重兑
次韵西叔兄日食地震诗
正月太阳食六月隂萋萋利沔阶成间桑土为涂泥破山覆桥合灌城坏河堤蜀地五六震积潦伤农畦梓州暑尤异我兴看朝隮出逢七十翁履敝衣无绨前行为余言老夫齿含齯閲事亦已多近闻何乖暌去年大官括隐户父詈子诅妻悲啼大官深居那得闻小吏鼻息干云蜺今年得少休北风苦凄凄番军袭江淮将士惊噬脐四方靡所寄容身仅坤倪灾异又如此寜保梁益西太守闻此言惕如履征鼙又见广文诗口呿心沉迷力能得为仅千里滔滔四海皆余黎
约书院诸友过石洞津检校堤役
天阔山头头江空石齿齿清霜肃宇宙物物露根柢是开明年春万彚从此始人事胡不然临流方识水断岸百尺悬赤子命如寄示人亦真切犹作秦越眎我忧不能释人谓我俗吏吏安能俗人亦自人俗尔神天及游衍忠信在参倚是间炯然存精粗莫非事况逢道义友眷眷不余弃至理互相发俗气安能滓夜寒人欲归渔火颭清泚照我方寸心悠悠发长喟
至後再见大雪杨尚书汝明约登天开图画阁分韵得平字
天公闵赤子踊为营杯羮寸白未云厌赐以一尺平微阳动黄宫万宝随孳萌蝗妖坐远屏疠鬼亦就烹东邻文昌伯志气为我倾擕朋乐时丰举酒浇空明忻忻各有适耿耿未忘情不知宇宙内肯尔同隂晴前时闻帝辇随雪登山亭亭高一流盻淮楚接神京新甿正露立旧戍方长征
送刘寺丞【垕】赴浙西提举分韵得霄字盐官县以海漂荡命措置
君王位三极五气咸宣昭有一弗余若引咎自己招如何圻甸间灵胥敢为妖母谓一指搐能使身无聊是用选肤使汝往锄其骄将指得若人谴异不足销水生乎天一阳实为根苗疏通乃循轨壅塞逾惊漂是理与政通更当省厥徭绩成报天子鸣佩行青霄
阁学袁侍郎爕以朝鲤豢龙两图见寄索和朝鲤
物生宇宙间巨细统有宗鳞虫三百余厥长称维龙滃雾弥六合神龙閟千重维时赤鲤公坐制纎鳞穷纎鳞何足言什百来追踪亦有横江鳞望洋丧其雄于于圉圉然等辨殊卑崇一鳜掉头去恝然若将终三公不易介谁谓惠不恭鲁生陋汉仪商皓婴秦锋行吾之所安匪以惊愚庸又如秦汉後俗学千载同卓哉无极论上配禹孟功吾言聊自警毋诮惟少通
豢龙
乾坤包万有纳纳百囊罟人位乎两间利与害为御一气贯四时五风甘十雨神龙以为畜扰御不予侮河有背负图庭无漦流女义理之不明人情自疑沮范围吾职分往往若违拒同室操戈鋋一身隔肺腑帝王豢龙意弃置那复取四灵非不灵有不得其所生息之相吹古今类如许古人体天意万物我其主虫莫知於龙拊循如士伍今何故无人亦足验胷府声和凤来仪心平辔如组矧伊人中瑞治乱系默语欲入而闭门谁出不由户兹事关人心作诗附农圃
送袁都官【甫】知徽州
英英蓬省郎表表秋官属劔佩行青霄扬且鬓双緑掉头不肯住去作新安牧班班莱氏衣粲粲学子服归来拜郎罢堂前问凉燠新从天上来犹带书传馥问汝得人谁袖有两图轴骊龙挟风雨闪电注两目甲絫独何术能使同猳鹜三十六修鳞群鲰荡相逐亦有曳其轮中行而独复君家名父子厥理探已熟人生宇宙间亦在适所欲义精无非事虑澹不翅足愿明消息几颐神以养福迟子寛我忧书来寄陆续
送侯成甫归蜀
鴈声砧杵霜满洲高桅大舶行清秋长安白日误双鬓故国青山明两眸前宵大江半归壑来岁候虫已坏窟无踪天马常往还不信人间有终屈
送杨尚书【汝明】知泸州
新雁怀归芦叶秋离鸾感照菱花羞五更呼儿拭残泪淹速有命吾归休殿头三拜疏去意浩莫收内前宣辞赐顔色外间祖帐如云稠往年长安道笑谈取公侯白璧抵山车断流黄金牣屋花满楼万钉围腰笏头带廷绅啧啧悬两眸吁嗟此何物白尽人间头二十年重来见此勇退杨泸州平生志气未肯倾卷囘归洗岷峨愁我往送之门感事增百忧匆匆别公上车去怕鬼见笑君奚留
送郑侍郎【损】四川制置分韵得盖字
恭惟皇上心纳纳天同大明命辍禁游往抚蜀雕瘵蜀山在何许斜阳点鵶背家住扶桑东复东却望斜阳铁山外金头奴子扼熙秦银州兵马冲兰会使我六年望烽火征人穿空枕戈祋使我千里致钟石居人轑釜泣粗粝县官无蓄租百姓无藏盖上有苍苍之高天卒然叫呼不可待阃外万戚休只以一身佩我於公行无所赠筮言得咸为艮兑艮山本中虚兑泽乃上溉独於九四论心体而以朋思为障碍愿公书此象长於卧兴对蜀道青天蜀平地君侯一心即难易思耕亭前先郑碑更看他年後郑记
大理曾少卿【焕】欲见余近作録数篇寄之以诗为谢且云连日疮疡作读余文而愈因次其韵
西风萧萧吹鬓急独立长空倚天壁俯看沧海环九州仰视青云行白日夜归蟋蟀鸣秋床触处万宝西风香而余生世竟何事孔翠眩影蜉蝣裳冥心宴坐自探测善利几微如白黑江西夫子最知心欲往从之后土湿忽来诗句悬清风拱揖孔孟摩瘠痈便思载酒巾车童一夜壮气千星虹
送任大卿逢知汉州张少卿【午】知眉州
冬卿怀绂行清秋又送南卿归三州寄声三州之父老从今安用思故侯朝廷择守重於昔亲擢名卿畀华职两卿更是敭历深元把麾来复麾出双骑紫马去朝天覊金络月凌虹烟逡廵似惜锦障泥急流欲渡不肯前好官岂为多荣禄两卿之归得吾欲昨夜流星声撼屋光芒照人不成宿起看北斗行云端驱策四运无停鞭旁穿上透多风寒九州霜露方漫漫人间分位各有制行得一分一分是两卿去矣吾亦归多为天公怜赤子十二月二十日领客登介亭分韵得梅字
晨镳载宾从披雾陟崔巍宇宙敛盈握江湖大容杯孱顔石丈人玉立山之隈山前大第宅马头涨黄埃独此抱昭质萧然侣寒梅有客以问余豫为地为雷雷出地为奋何取於石哉人以动为境沄沄不知囬而能介然存神气斯有开相对得深省欲归重徘徊
四月二十日领客寻龙井前盟以雨隂晴未定不果往买舟下西湖步至玉泉观鱼分韵得东字
前期戒宾从再候苏长公晨炊马亦秣宿载车既童飞亷何方来横出云半空便将龙井泉换郤西湖风公非閟清境乃似开其逢烟柳夹大堤拳荷点清穹水涵乱云白露湿残照红不是我辈人此味谁与同神闲等喧寂意适无西东观鱼滋有发归骑春风中【童按石鼓文亦作同】六月十四日後殿侍立新永康太守盛嘉甫朝辞奏事词气恳恻上为嘉纳尝随笔纪其事今乡人祖帐分韵得西字遂书以赠行
严精伐鼓趋晨鸡龙媒戒仗喑无嘶宰臣奏事左墄降史臣曳履东阶跻永康太守臣申之上殿音吐于虹蜺曰臣前领大农簿试郡得请今当西鞑人求通反其使金人匿壮招吾擕勿言残金继前好将贰鞑靼摇青齐时将有反事有间翫岁愒日忧噬脐皇帝瞿然曰是是伸颐颔首天听低贴黄更请戢叛将褒恤死事不可稽陛下亦闻西事否昔号险阻今多蹊散关皂郊已平地白环黄牛犹溃堤分台列阃越秦视体统涣散人情暌上云私意误大事谆谆切切重提撕申之又言故臣丙昔尝有德于坤倪上顾指臣曰安丙申之顿首如含凄纷纷交情异生死独此推本祛羣迷臣时张拱立帝傍螭头恨无千赫蹏为王留行力不足戴目处此羞梁鹈官无小大莫非事勇为天子绥羣黎天如有意听臣归问天重乞青玻瓈
杨仲博约生日【七月二十四日】
金街隆隆晓钟动倚马禁门续残梦梦惊风雨揺江霏恍如秋浦哦诗时觉来丝丝理前绪犹记平时蟹鱼句【十五年秋池州遇生日大风雨中尝赋诗云平时雨足蟹鱼肥云云】是日江风吹倒山船头白浪高黏天两家儿女揽衣出草草杯盘作生日自从朴趋帝京二年不见波涛惊不知风色今安否但见朝朝侍明主银鞍白马上晴空鸣鞘戒仗天无风朝囬为君庆初度才上心来到秋浦君今去作什邡侯归兴如风不可留只虞江上风色恶不似帝城镇懽乐高楼大第挿云霓烟花眩眼明春晖吾侪且可饮勿问尚书期为我歌毋庸归送杜兵侍【孝严】以华文待制知遂宁府
敝貂冲寒马声湿余杭门外送归客去年曾送六朱幡【杨泸州任汉州张眉州】今年又送四千石【成永康及杜】更有三令相後先【是时有同时得县者扬伯洪杨仲博杜阳安】采不盈筐去如织蒙蒙风雪人气薄漠漠烟尘劒花蚀独立长空倚天壁几度乞归归未得贰卿荦荦天与姿不肯随俗相脂韦声名早落虞舜聦霞裾云佩明春晖虞舜已死不复返云埋苍梧天地悲万物兴歇各有期人生出处寜无时揽裾结佩下霄汉苟得吾志官无卑史臣昨侍玉皇案爱民一语何孜孜【公陛辞日上云卿到蜀中切宜勉力爱民】愿公领此深长思民力竭矣谁其知更须同志共此事则公且去吾亦归
送杨仲博约归蜀
江头送客雪初晴木叶脱尽山空明天高地迥着行客昂昂野鹤相似清晓空霜唳三两声扶木枝上阳乌惊岂无枯蚓若残粒寜肯俛首鸡鹜争伊人伊人此为客不是伊人招不得固有比邻不往来那能万里相追逐泸涪江上初戒舟荆江夏簟赤壁秋长江镜滑无纎滓致君肝鬲尔许侔竟成何事客先发嬴得满头星星髪丈夫身在复何忧莫作无相见期别
送黄宜州【寔】之郡
皇帝亲政之初旬史臣了翁侍严宸宜州太守当就国袖出谏疏前开陈炎荒僻在飞鷰外陛下一眎同吾仁毋云指搐非害事往往四体为不仁臣请选侯如中州更饬肤使时咨询但令正身以率下炎荒虽远畿甸均皇帝顾谓汝可往布宣德意安吾民黄君下殿再拜谢尽以圣训关史臣史臣拜手笔之册以君所闻还赠君维今贪竞习成俗公私已屈忧方新纪纲法令不敢知恃以立国维苍旻苍旻茫茫不可问人情忻戚天笑颦愿君体此深长思便以圣训书诸绅心诚求之莫非事子苟不欲民无贫
送秦秘监季槱以显幕知潼川
杜侯归未几又送秦侯归锦衣赫相望里閈生光辉仅存二三士去意不可覊王张屡乞身余亦五请祠岂不明主恋去就各有宜昔岁语杜侯志得官无卑近忽省前误热突无寒煤君门天九重赤子命一丝诗书谩胀腹字字不适时俯瞰大江流仰看苍云移悠悠未有届蹙蹙安所驰昊天岂民憎翻覆不可期愿随力所逮必以诚求之求之有弗得况忽相瘠肥临分重囬首吾匪怀吾私
送张匠监【忠恕】秘阁知赣州
西南间气忠献公一生心事天与通才高志广无处着独倚衡疑望关洛九州风露方漫漫卷囬残梦归余干惟将一念遗孙子长与世间立人纪宣公端明今在无我生不识惭非夫寜知中岁遇行甫历历典刑犹父祖试从微处觇经纶中边玉洁无纎尘大河??恣羣饮逡廵独惜障泥锦晓庭戒仗喑无声掣缨振鬛时时鸣京师邸吏自相语张公立朝我良苦不知书疏何所言每一论奏人争传好名之人能逊国而於豆羹见词色反覆耐看不可瑕此事无素能然邪我从同朝一千日见公造次皆是物寄声为贺赣州民朝廷为汝辍争臣却须更问萧太傅中朝外郡谁当虑
约漕使泛舟东郊坐客十人分韵得江字
微雨爽晴昊柔风涣清泷空明山四坐宇静天八窗筮言得幽真此意谁与双使家我风调宾友俱同腔高谈风清境胜韵眠空缸东西南北人偶此同一邦坐数云皛皛起看水淙淙古今聚散地浩浩如此江余霞照宝瑟明夜欺银釭维舟未肯鼓归梦惊逢逢
鹤山集卷四

[book_title]卷五
钦定四库全书
鹤山集卷五　　　　　　宋　魏了翁　撰古诗
肩吾摘取傍梅读易之句以名吾亭且为诗以发之用韵答赋
三时收功还朔易百川敛盈归海密谁将苍龙挂秋汉宇宙中间卷无迹人情易感变中化逹者常观消处息向来未识梅花时绕谿问讯廵檐索絶怜玉雪倚横参又爱青黄弄烟日中年易里逢梅生便向根心见华实候虫奋地桃李妍野火烧原葭菼茁方从阳壮争门出直待隂穷排闼入随时作计何太痴争似此君藏用密人官天地命万物二实五殊根则一囿形阖辟浑不知却把真诚作空寂亭前拟绘九老图付与人间子云识【五老峯前访梅招鹤合余肩吾作九老】
次韵永平令江叔文鹤山书院落成诗
天运驱人人不觉古道违时时不学玉捐隋胫囬荆山昭质依然未经琢因思胥靡逢殷宗精神动悟声气从砺舟霖雨到梅糵变化气质天同功朝歌屠叟无与语一日投纶见明主大车槛槛行周道轮辐中规箱中矩人生天地同一原自诚为圣明为贤地殊世远犹合节矧此同宇相周旋自从浇风散遗直世不乏材无匠石未能登车习射御人人自视邮无恤出门浪战触与蛮半生少得须臾间不为夷甫辱汝水即似介甫逋锺山古人洒扫先庭户岂问他人莫余顾只忧原头欠渟滀才见天根便呈露人言隂浊胜阳清阳一隂二分三亭谁知阳德本无间根心枝叶长相亲君臣大分虽有止终不能忘乃天理世无我知将自知不待雷风问诸史投沙屈贾占所归九州博大归何之虽云忠愤语伤激律以洙泗犹津迷前村虎啸晚风起跕鸢酸嘶雁将子君恩未报臣忧深暇起壶头较乡里江公劝我姑少安新诗媚好如璧环敢输忧诚谢庆语仍戒牍史毋抄传
生朝李肩吾贻诗次韵为谢
肩吾作诗庆五十矜我颠跻授之絷因思五十义最精造化机缄斯出入君看五位相生成前荡後摩如授揖至於五衍岂有穷泽火趋新承井汲作圣工夫方自兹为人生活知非急昔人於此叹始衰血气虽衰义逾集蹇余不学晚知非方把斯心验存蛰独嗟道远莫致之愿与始终谋不及
次韵李肩吾读易亭山茶梅
梅华鹤羽白茶华鹤头红拱揖鹤山翁如授宗人同山间两宾主穷极造化功易终得未济曹末观豳风或嗟生处远不近扶木东谁知天然贵正在阿堵中喧寂四时耳寒至窒斯穹冷眼看千古声色沈非熊
再赋
淘金乱川緑伐炭烧山红自为天一隅奚翅地不同米贱衣弗费四民罕全功功夫到华卉未至浇淳风老梅委林莽洛佩遗丁东茶华新移根脱命斤斧中焉知贲然者秋毫皆苍穹观物弗之察吾欲问黄熊
鹤山书院前为荷塘三即其小屿筑亭久矣春後八日始榜曰芙蓉州
严风吹衣落南土手批猱藉封虎缘山跨谷三里城架竹编茆百家聚天公似为覊人谋闭藏佳境城东陬介然用之便成圃下眎更得芙蓉州水间木末高下照名字既同形亦肖自从羸豕伏羣龙红白相辉转明耀人怜风雪拘系之委弃衰草蟠寒泥谁知炯炯含内美正於槁瘁生光辉大书三字为吹送唤起渠阳百年梦却疑二华痴絶人身既隐矣名焉用
再韵【和者盈轴次韵谢之】
文华灭质甚尘土物欲戕生剧豺虎三年拄舌坐林臯日月往来云散聚芙蓉自与诗肠谋虽无顔色媚涂陬梦随春草撩客儿手抉云锦分潮州平生耻作山鸡照对此忘其为不肖为华破戒哦七字殆似五噫发梁耀李君不为揜覆之唤取奚锦披封泥缫车引出万丝绪?被山谷春无辉山中华木迭宾送人把荣枯同幻梦卧看芙蓉生未生满目天机供日用
通道朱宰求时斋字李肩吾赋诗次韵
朱君问时齐为诵羲文书史终伏剥果乾始函坤舆坎离玄藏宅遇复更踦闾物理消处息人谋密中疏即兹贯千古何所非广居是以无妄时不耕获菑畲
抚州崇仁县玉清观道士黄石老工古篆以李公父书来问字
圣学不嗣千余年并与小学遗其传其间明道寜乏贤谓书小技【艺也扬子通天地人曰儒通天地而不通人曰技】姑舍?十字九舛不可?楮生墨墨色有寃动以经史为执言岂知魏晋几变迁况今经字宗开元请观未有韵书前训纂字林形相沿形声迭推义乃全韵书既作人趋便未能书法穷根原但以声韵求诸篇形存声亡韵亦牵叔重少温工磨研二徐郑郭相後先书法赖此差绵延许李焉得无谬愆楚金分韵犹拘挛若更舍此狥俗妍不学操缦求安弦玉清道士来临川用意周皷兼秦山携书过我渠江边试令立柱与画棬畏闑矶础弃桷椽已能谐世而取怜犹欲度外求方圜眉山夫子思涌泉相与共讲扶其偏道士捆载明当还更以一语申惓惓能於此处知其端事事物物谁非天九章八卦莫不然一毫人力无加焉
题尹商卿起【宗】自信斋
虚灵一寸心至远而至近真能位天地信可为尧舜不以利欲熏则为习俗引怗怗弄文墨若若夸绶印圣贤岂我辈位育非吾分亦有识其然责泉於九仞人言力不足我谓知不尽商卿闻吾言其信其不信
兄子高斯得赴廷对
九十九峯矗天起家在前峯夕阳里蛮徭虎豹断行人小市寒城净如水驩传有客闯然来?衣视之吾兄子云从诸侯贡往备天子使来时吾父为我言女之靖州问安否靖州苦好修女从得师友世方白首声利塲父绍子承乃如此柳隂花影春风香喜极无言澹相对家学既尔殊天资亦云美自淹寂寥无可赠赠以客中一言止吾闻古之人仕学皆为已上不可欺其君下不忍虚其类此岂有为然凡以自靖耳我之行止命於天上下四方难豫拟且将自靖献于君无限功夫归语尔丁大监文伯得余近作读之疾愈以诗见贻
黔巫之南谿水滋山麓石恶不可治崇寜边臣务广地山刋石断林木斯其间掌许号为郡如以土偶安须眉中州人物犹此任累臣舍是夫何词况於风气少疵疠且幸习俗无浇漓饱餐贱米温旧读书味隽永忘其疲坐看岁龙度丑戍几见秋月弦虚危都梁有吏云端来持书火急如符移美人家在九芙蓉门墙突兀那可窥聨缄参牍梦邪非一年两度划见之我诗但能愈君疾君解与世医狂痴乖逢休戚信有命叹上不使非知医先立春一日电雷雪交作程叔运赋诗次韵
自从日驭行牵牛四十五日为春朝谁驱阿香送劈历更遣玉女来姑瑶【山海经玉女居姑瑶山】从来雷雪不两立有如臯禹於驩苗闯然方驾朝正月是反常性皆为妖阳孳於子逹於寅蛰虫欲动寒鱼跳苍龙久移旧岁次朱鸟亦向新年杓如何阳伏不能出隂气所沴如沃焦相摩为电搏为震始初隐隐如迢遥轰然一声到匕箸惊魂忽忽不可招须臾为雹又为雪寒威挟胜光宣骄春秋纪事且云远绍兴狄难几难调【春秋鲁隐九年及近世绍兴三十年正月有此异故云】乃今此异已累岁卧治四海犹衣袍徒令志士歌且謡无人采寄观风轺
朝字韵诗诸丈倡酬未已再次韵
风挟重隂牛戴牛电雷雹雪来终朝诗人隐忧寓酬倡清辉错落欺琨瑶似惊一日四变异须省二气同根苗非隂能胜阳不竞非物能眚人先妖炎精未振刚受畜睢水昼遁成皋【与臯同】跳一从愤悱刚浸长斡握地轴旋天杓山中不知此何时祗睹此象心为焦累臣九死何足恤顽云苍惨天关遥泽中但知赋鸿鴈天上无复歌祈招【二音】醡头新酒魂欲馨墙根新荠花如骄便思倾罍芼鲜鲫不妄为取琴徽调江张程子同一醉芳草为藉天为裯干戈满地不忍见恐调老弱征商轺
送程叔运高不妄西归
平生为人谋必以正学进必以直道行闻者或相靳子以正教我而子坐排摈跕鸢伴覊酸再见渠阳閠吾心固晓然其奈无以训绍定二年夏临轩策羣俊似闻甲乙选参错吐忠荩其间亲与友斯德及叔运俱负康时略耻为谐俗韵後先来过我双璧陡清峻从容扣所言何以承大问听之不尽篇胠口复缩颈予方以是黜子乃以是奋靳者姑勿道而予益自信人能位天地人可为尧舜气合如涂涂道同如印印勿忧人不知长恐已难尽春情撩客梦归思不可忍各趋青油幕新发苍梧轫正学予所知申言以为賮
湖北提刑林寺丞岳赴召以书索诗
鏦金伐鼓催行舟栏街祖帐云如裯祥刑使者入奏事诏书趣发不可留居人争门挽衣住行人十步九囬顾公言为汝五年留便是数旬终一去居人向前为公语情知不是留公处一春风雨寒凄凄牛羊满地鸿酸嘶乾坤尔阔无处着惟有此地恬不知桑麻鷄犬桃谿曲身住主家数椽屋卧听前江风雨声自嗟身是如天福公今归去作大官连云广厦千万间我时岂不被公赐天高卒卒难为攀吾侪小人腹不惮再公祝公今揽辔行原隰泽地相临看不足明朝归坐京师宅深院重门壅休戚愿公莫为一身惜须念同胞头戢戢春风湔泪情转恻道旁过者声唶唶我时困卧五谿东一日八九隂蒙蒙有来道前事耳目为惺惚更将百壶扶醉胆喜余鼻息陵烟虹欲输一言不能措以公所闻还赠公中秋无月分韵得狂字【狂云妬佳月怒飞千里黑此东坡诗也翁殆用韵耳】
金低辟老火月琯行仲商是为隂之中正与日相望浮云横相掩人谓妬且狂彼云初无心此月亦何伤水月本同体其中根於阳炯炯含内景随时发辉光天机之浅者为人作闲忙
九月分韵得寒字
奇月必用重谁与开其端贵阳而贱隂於此亦可观况於五隂後苍龙挂高寒林疏山骨瘦宇静天容寛卒然遇九九黄菊纷烂斑且开五言城聊寄一夕懽萋其义熙後甚矣天宝间陶杜千古心知者良独难
送吴门叶元老归浮光
予以戆愚抵戾放之蛮荆去国之日自迩臣百执事下至博士弟子员都人士祖帐余杭门外连日不絶临安尹白宰相致馈賮具四大舟送至丹阳所过监司帅守将迎如他日予谢以疾而不得免焉入靖靖守洪文惠公之孙倬遇之如使客而有加四方之宾友从游者日至行李之问无虚月也予皆固谢弗听吴门叶元老识度器藻夐出侪类尝受学于陆伯微具有师法所交多天下贤士予因陈正父识之倾盖如旧交一日匹马数童来自浮光为予数月留每旦聚友读书元老从容出一词率中要会谈古今治乱人物优劣山川险易下至甲兵良窳米粟少多之数皆探原索委盖有志之士也予每閲前史凡丧人迁客必使守隶防夫极之於其所往至则?门扫轨屏去书谒人或追送而远省焉则史册必书之为美谈其在今日不惟不加之谴或反以是见称於时贤见用於当世呜呼非从事於学志立而气强者不能办此非祖宗仁厚之积緜世历禩愈蓄愈深亦无以致此元老将归省其伯氏乃与共学之士酌酒饯行各为七言古诗一章予为序所以作云
龙标之南路穷絶峩峩羣峯倚天胁顽云压谿鸢跕翅很石横空马沟血叶君尺筚度崔嵬朱霞白鹤云端来蛮邦自昔少此客问此胡为乎来哉晓窗共话羲文易千古圣贤心历历有时旧习未全忘间倚银河弄诗笔银河化作霜霰飞苍龙移入天之西彭城风雨撩客梦君起谓我吾其归牛羊冻卧鸿酸嘶九州博大君安之人生行止各有时愿崇明德慰远思
题东欧王友直尚友堂
士恨生世晚不为三代民谁知伊傅至孔孟亦学古道嗤时人岂惟三代时尧舜万古师犹云若稽古不知古为谁气数有诎信义理无终穷虽居尧舜地常有一篑功嗟哉秦汉後去圣益以久纵有间代英仅为时儒首况於随世就功名甚者谐俗攫宠荣此於圣门直蛙蠛已谓斯世无与朋多知正名惧不知转矜负亦云知矣恐未然须验此心之权度有师舜文学周孔有拟管乐明申韩亦有是商鞅亦有趋异端若言气合即为善是中更要分明看
赠造琴道士刘发云刘亦解致雷
刘师携琴来自言有术驱雷霆闻之冁然笑人心未动谁为声阳居隂位阳行逆日循阳度日数赢必尝凝聚乃奋击不有降施谁升腾刘师携琴来为我鼓一再行若知雷霆起处起便知音是人心生
洪士龙以洪舜俞考功所作竹洲精舍记见问
考功记竹洲所业在淇奥谓学与自修此何取于竹士龙来谂余试请言其目天地之大端松篁受命独隂阳迭盈虚表里更见伏厥象肖坎离厥理寓姤复榆杏柞与檀四序所宜木此独贯四时不受寒暑触示人人不察但识霜更緑谁能淇之上兴寓三反覆形气元发明显微相贯属嗟余粗知方倚杖看不足安得两洪君试同烟露宿
张永平鎋作亭于渠河之右予请名以观而通守江君埙赋古诗二十有二韵?落之用韵和答
渠河有水清且涟弄丸之暇游其间风轻沙暖鸥忘机天开日烜鱼迯筌山中不知岁月改春洲六度听緜蛮闻人昔游不到此岸容山色如有寃永平教孚讼亦简为我卜筑河之干临流兴怀叹不足因思孔圣感逝川岂无日景自北起亦有天运从东旋风霆流形草木贲星辰垂象郊原寛乾坤坎离更见伏春秋代谢相囬环虽将此理醒羣瞶更向川上观微澜存神过化义亹亹行着习察心闲闲子思渊渊逹天德子车混混穷原泉东流不休发吕氏【吕不韦以水泉东流日夜不休为天道之图】潺湲远望悲屈原【九歌荒忽兮远望观流水兮潺湲】圣贤分量已差等後来承误滋可叹或嗟年衰劝努力或谓时逝宜游盘须看龙见水归壑又识雨降云蒸山隂阳翕辟本无间俗儒但作死生观河南挺生二程子指示道体?冥顽人能於此发深省致知格物兹其端神徂圣伏二千载是心长与江弥漫文通为挥五色笔大篇长句埀不刋春风沂泗俨在此居人莫作渠阳看
次韵庐陵刘时见怀
夬终伏剥果畜极逢天衢否泰反其类艮止与动俱此道固晓然人情不同趋两目自安障狂童为子都覊金络明月骐骥斾疲驽静观若有得知非降才殊但伤此道违独行尝寡徒邂逅知我者聊足以自娱
鹤山集卷五

[book_title]卷六
<集部,别集类,南宋建炎至德佑,鹤山集,卷五>
钦定四库全书
鹤山集卷六　　　　　　宋　魏了翁　撰古诗
赠曾毉
太极分隂阳物物具两仪乾坤互南北坎离迭东西四时有见伏昼夜有荡推夫人迁於物由之而不知六淫一为沴大命毉所司或当暑而裘或御冬而絺或学制而伤或助苖而萎其间号为儒亦以身尝毉江西有曾君邂逅荆江湄暇日与之语切磋及幽微傍人趣行迈欲别不忍离乃书所素讲为诗以赠之
四川茶马牛宝章【大季】修扬子墨池以书索题咏
子云一去千余载惟有成都墨池在草玄此地是耶非玄文今在人谁知虽逃刘歆醤瓿阸鼠壤蛛窠蠧鱼宅岂无学者工探求不讥僭圣讥赘肬自从马邵造玄域晁氏谱之张氏翼亦云察矣人犹疑试为诸老申其辞易书广大包天地辞变象占都一致世儒造入各不同有一于此均为功况於易元玄相发不同之同真善学历家中首先黄锺虽以坤复为初终【中首先黄锺谓太玄八十一首起中以凖中孚取复前七日中孚卦气随天左行】纪日天正始牛宿又以日星分左右【玄以甲子朔旦冬至日起牵牛初度取日所历之星度宫分背右行】起从冬至易玄均意欲取臣承明君【臣承君谓主日右行注见後】易书八八而用七【八八用七谓六十四卦不反对者八卦惟五十六卦反对】玄文九九而存一【九九存一谓玄有八十一首而日法用七十二策】易分六位中二五臣志上通君下取玄以一五而为中君道君尊臣代终玄文主日易主岁【玄主日谓日法取朔至牛宿初度易主岁谓起甲寅岁凡四千五百六十岁为一元七元为一极此康节说】易书为经玄为纬谓玄於易地承天就中邵子尤知玄【康节凖易图序曰玄之於易如地之於天也】或云玄凖卦气图是图疑亦非圣书岂知中复与咸遇乃是隂阳自然数【玄凖卦气图图自复至咸八十八阳九十二隂自遇至中孚八十八隂九十二阳咸至遇六日七分中孚至复亦六日七分故上系七爻下系十一爻亦起中孚咸】或云玄仿太初历黄锺之分八十一岂知虚三与虚九其数虽同其法否【太初历以律起历八十一分为日法取黄锺之管九寸九凡八十四分存律吕数用七十有八即虚三也玄八一即虚九也】或云玄象宗浑天浑天方象包於圆岂知兼用盖天说盖以舆地承纯乾【子云覃思浑天而作太玄浑天以天包地而玄以方州部家圆图在上首表赞方图承其下乃兼用盖天之说地承天之象也】易虽无玄不为阙易更得玄滋有发且如河图与洛书发挥道数无遗余後来支干及声律运气参同至太一【此数者虽与图书起数不同而皆合】与易并行人不讥千岐万辙同一归况玄於易同而异何独於玄有讥议子云之师曰林闾鹤山之下训其徒【子云之师曰林闾翁儒临卭人也鹤山为卭之望】自翻机杼作生活律历图书无不合若非马晁二公身後世几无扬子云後世子云今继作而此玄文终寂寞空余绘象与棠隂聊与文字供嘲吟【绘象乃袁参政重修祠堂阁下本摹置中堂左列玄学源流右图独吟池上多海棠不知年矣】
和靖州判官陈子从山水图十韵
予迁靖州判官陈子从珪为邻尝从容出示灵竹僧不二山水图其末有乃祖乃父十诗二幅前贤风裁邈不可及取次韵以识高山景行之仰云
外物覊絷人无退亦无遂愧彼自由身朝发予夕至
右彭蠡归舟
山堂有何观四时互兴歇万物随天根东生复西灭
右山堂旷望
水月皆内景入秋倍清晖世无善观者滔滔吾谁归
右重湖泛月
士非耕钓者而从蓑笠翁人生贵适志莘渭亦时中
右星湾晚钓
泽气蒸前山起自肤寸微竞看千丈瀑不悟片云飞
右雨後观瀑
松栢不受凋此亦易知耳须看竹有筠与松相表里
右松径晩步
莫作流谿看天命无穷已诗人若知得千古可坐致
右谿上赋诗
散髪避炎暑炎暑苦相寻云何对大宾不见汗沾襟
右林下避暑
松竹贯寒暑而梅时往来不知复姤意随人漫徘徊
右载酒寻梅
怀人得清晤此乐浩无期剡溪兴尽返未喻伐木诗
右雪中访友
过屈大夫清烈庙下【归州归乡作】
鸾皇栖高梧那能顾鸱枭椒兰自昭质不肯化艾萧人生同一初气有善不善一为君子归宁受流俗变云何屈大夫属意椒兰芳兰臯并椒丘纫兰荐椒浆骚中与歌首兰必以椒对谓椒其不芳谓兰不可佩此言混凡卉臭味自尔殊云何岁时改二物亦变初以兰为可恃委美而从俗椒亦佞且慆干进而务入椒兰信芳卉气质自坚好胡为坏於迁晩节不可保意者王子兰与夫大夫椒始亦稍自异久之竟萧条迨其习成性甘心受芜秽不肯容一原宁以宗国毙禹臯於共工旦封与鲜度同根复并生何尝改其故原非不知人观人亦多涂治朝中可上乱世贤亦愚况原同姓卿义有不可去所望於兄弟谓其犹可据我本兄弟女孰知胡越予以是观离骚庶几原心乎或云芷蕙等岂必皆名氏骚者诗之余毋以词害意仲尼作春秋定哀多微词楚之嬖小臣况亦有不知
至左县书怀呈荣州绵州二兄
岁行析木予去国鹑尾之年才返室东西南北着此身水陆二千三百日或云子非善谋身幸生斯世同斯人胡为嘐嘐苦自好轻辞富贵重絶贫五谿之滨有何好兀坐六年不知老荜门待汝有何恶要把山林易旌纛予闻其言心自语吾非斯人而谁与独嗟行止各有时龙蛰鸿归亦其所洋州牧将鸠余民仰空待救人不闻黎州边丁成内郡空养赤子防西门绵州近阸劒龙路列雉惊奔渠不顾叙州字蛮亦良苦卒以忧劳弃予去见危授命理之常苟得死所庸何伤所忧人已两无益燕蝠晨暝徒皇皇鹤山之颠一亩宫我名吾亭曰愿丰只祈天心谅悔祸雨禾雨麦苏民穷有粮饷士可卫民有民给耕可供军民相资护关塞固又须监牧长得人规摹便立久安势不作目前苟偷计弟兄归与里父师长对春风赋棠棣
寿四川制置李侍郎
崧高二王德丰水数世仁一心千古脉一气三才根人言通德门封培知几春陵州不尽用雝国非全神厥美锺在季鲁殿岿然存谁知中兴主流泽被子孙是用遗一老为社稷万人三朝典刑旧四海观听新自公镇西南威声憺北部弃地遄归疆余民亦安土便当度双劒建大将旗皷进贤黜不衷讨贰诛失伍增屯御骄卒募耕实边圉堂堂当道卧一勇销百侮愿公排羣议释我分外虑上流屹长城却归辅明主
送高才卿出守嘉定【次东坡送张嘉州韵】
十年谁遣不宁侯麕奔鸟散十七州余州蹙蹙能几许使君今作载酒游诸公饮儁已濡首眼前百事不挂口震风凌雨揭却屋左蟹右杯犹在手使君千骑行清秋岂为杯酒馋涎流绸缪牖户既云晩梦魂不到花绕楼乖逢聚散古今有而我此时持此酒河梁竚立不知还挿颔青丝半成叟
次韵苏和父自郫见寄
敬共事明德檩如盘水时岂惟将弗胜抑恐浊且滋结髪齿名流几被末俗移学曦迁商博文慕庄骚为书不记痴龙诂不通雌霓耻於市朝挞甚於沟壑挤大道砥如平阽身蹈囏危迨其阅世久始识真闻知天命贲草木生意长萋萋蕃鲜固可乐稿瘁安足悲隂阳孰信诎日月谁荡推乾坤奠中极雷泽周四陲夫人命於诚地生而天施五行根五事位育谁司之嬛浮溺於词躁轻乱於仪山鸡衒清影祗以速颠跻况彼膜外荣皇皇复滋滋此於我何加寒暑自四时苏公西南彦仪鸿渐于逵而我坐远屏七年堕蛮夷梦思岷山阳枯筇伴龎眉人才日零落憔悴西南维大运忽开子烱烱晨星埀公来可勇迈我往何栖迟敢曦会温潞窃愿商濓伊默嗟气相求范喧蜜成脾梅边立踟蹰正待阳春归
七夕南定楼饮同官
谁将明星贴天宇州国宫垣象官府更将四七随天旋常以昬中殷四序迢迢河汉衡秋旻前有苍龙履玄武牵牛正向西南来左右两旗北河皷皷星之侧为天桴皷上三星为织女何年人号天女孙便把牛郎拟夫妇不知此是天关梁河汉之津有常度晦明伏见莫非教肯为文人给嘲侮班曹庾谢犹讆言世上儿曹更堪数临风三诵大东诗须信词章有今古
中秋领客
中秋无常期月朢无常历况於月之房岁十有二集云胡三五夜赏翫着今昔我观魏晋前未有娱此夕岂由夕月礼承讹变淫液天行至东北阳外乃朝日日月向南来三务趋朔易则於隂之反顺时报隂魄古人敬天运随处察消息俗学踵谬迷更以儗科级广寒八万户桂树五千尺文人同一辞祗以惊俗客墨墨数百年月如有寃色为作反骚吟聊以补载籍
重阳领客以老杜旧日重阳日诗分韵凡宾主十八人得不字
天根歛秋阳雨毕水归薮胡为爽常度白昼变昏黝农功将纳场余秉尚栖亩昨朝告方社卷去日中蔀羲和鞭六龙为我作重九云顽驱复来浑未识臧不终然划劙之金鎞发蒙瞍所忻阳德竞吾岂为杯酒悠然见南山陶公意何厚况今祠太宫群公正奔走
游北岩之畴昔梦作二诗觉而仅记一联云鬓髪丝丝半已华犹将文字少年夸明日为客诵之客十三人请以是为韵予分鬓字
时事雕壮心词华误双鬓昨梦忽儆予觉来起孤愤五官予所司此梦乃予训见心恊蓍龟是气通祲煇形骸且不察理性抑难尽晓筇度云壑疏林露鹰隼暮归踏江声寒流烛蛟蜃惕思怀曩日气势如项陈天根忽晨见卷去不盈瞬犹然玩文采吾果不知分羣饮习未忘依前赋分韵
上已饮客
流觞元已奚所因更指三日为良辰山隂坐上皆豪逸长安水边多丽人临流有许豪与丽元无一个能知津韩婴何凭指溱洧束晢胡据诬周秦千年混混同一波竞言此日天气新其间号曰该洽者或言?降祠高辛春分以後弗无子往往援引诗生民说虽有稽义犹凿况复除日经无文予尝妄意已为火季春火见疑乘寅寅居汉津火所畏故以元已祓水滨一年奇月必用重三三欲解阳德屯较之前说已云近终媿俚俗疵吾醇要须挈我沂泗上囘瓢点瑟看长春
永嘉林君谊父得英石名其室曰旰斋予易以介室
柳侯谓楚南多石而少人至今英道间异石何嶙峋乃知五行气中土为秀民降才旣匪易自弃奚不仁伾文日炎灼乃以焚其身林君若知此是石当书绅
罗五星善弈棊干诗
少年不识棊但见剥剥琢琢更相围有人指授予冲关夺角刼复持少年不识星但见腷腷膊膊还如棊亦有告予者缩赢伏见元有期七年五谿读书暇时把二事相悦怡久之剨然悟是间有数人不知三百六十一棊子此是乾策藏其奇万有一千五百二十星若以三十六乘之乘之旣尽除坤策恰与棊数无参差此理极精密归後不复思罗生挟二长过我泸之湄恍如着我五谿上欲与之语无闲时此须静观乃有得而我家住西山西生揣我何时归
七夕有赋
经星不动随天旋枉被嘲谑千余年无情文象岂此较独嗟陋习轻相沿我尝作诗诋排之尚有遗恨污陈编人於万物为至灵聪明照彻天地先其如形气之所囿则以学问开蒙颛不知谁为乞巧者乃谓天孙执其权天孙能襄不能报世间之拙无加焉痴儿騃女竞针缕高楼大第迷管弦汉魏以来用一律无人出话扶其颠其间假拙济巧者又欲托此文奸言敢因良会追往事更发此义声余寃
黄成之量求虚舟诗
黄君求我古诚州求之不得还西游所求易与胡不与渠家自弄庄生舟庄生传之贾太傅便将死生同浮休我家舟子与渠别中孚之象刚包柔仰山俯泽乘巽木藏离伏坎含坤牛中间至虚若无物实理备具非空浮此在太玄首黄宫其於参同居中州会通古今贯微显上下天地同周流人将百年等浮沤我以千载为春秋我言似大而非夸人人皆有不自求黄君不信谓予赫我自姬孔君庄周
中秋有赋
朢舒与日元非敌震受阳光巽成魄六十四象不言月三百五篇几月出易道贵阳不贵隂宾礼卜昼不卜夕世间赏玩起何年误却千年醉狂客不知客有肺肠无更把荒诬作真实我因时序尝作诗洗尽兔窟蟾宫迷今年新作东楼成胡为尚此穷攀跻人心和平民气乐日月昭明天宇豁须知此事与政通不是词人闲赏月
送游吏部赴召
天马周流不停策青龙挂空山无色区中物物见根源云树依依送行客鏦金伐鼓行清秋江头组练云如稠道旁老人相与语主宾闻之愕相顾或云造关如登仙一声謦咳落九天岂知位高势逾偪莫向紫宸庭下立非关噉刍解喑嘿紫宸地禁鸣不得或云敢言儗鸣凤千古高名泰山重岂知说着心骨惊臣名愈重国愈轻或言古人重晚节元忠子方费分说岂知晚节不难保却忧攘臂为人笑三人所赠不皆然然则子也今何言元佑中年基绍圣建中靖国何尝靖若教此事欠讲明直将两是为端平是时臣言便休得臣不忧身却忧国臣愿天意开平治明良长似改元时夬刚未终戒苋陆姤隂虽微畏羸躅直教世道端且平宁使臣无赫赫名三人冁然笑子之所愿吾不到吾言必於身子言望於人子意虽厚吾言真低头谢二老还以告景仁
奉谢资阳谢纯夫诸友是日三池周季章冯季修许德开资中友仲壬至谢介卿冯清叔广汉常光父继至遂宁杨仪斯期而未至
驾言南东亩捷出西北隅资阳有八士持谒要诸涂须臾平泉道衣冠被林庐问我来何方过我不适予吾非烦嚣避乐此简便趋经行三纪後旧交半丘墟翁仲草没膝儿孙霜满须其间最所怀刘公真丈夫许张二良友直气横九区堂堂舍我去顾景霜月孤寒梧陶令宅宿草黄公垆我岂无肺肠拊事成嗟吁待到西州门不如早囘车作诗谢吾友努力崇远图三家令子弟不谅予心乎
赠画工王生
七年谪五谿二年守三卢蛮烟瘴雨中不改旧时吾此来懒看镜谓我衰且癯王生忽肖象气貌何手据悔不赂王生图作一病夫庶几转而上听我归林庐及此未衰日更读几年书
次韵赵制置制胜轩诗
何年误认貙作熊力小知薄当戎冲级夷藩技牖户破至今风色长如冬去年推毂以授公单车飞度双剑峯风棱荦荦胆气雄临淮军垒足迹重夜起揽衣瞻井络铸铁不知经几错朅来谈笑上文楸gui头局中虎口着谁将舆柴误战尘天戈一挥如砥平濯洗玁狁威蛮荆捷书夜上白玉京考成轩户适兹日一吐十年胷拂鬰看诗又觉饶余力要殄余忧寛旰食书生喜极还太息天下忧端尚非一经营分表竟何益盍护本根保成积端平三年春三月戊午朔天子有诏俾臣了翁以佥书枢密院奏事旣上还山之请乃休沐日丁丑与宾佐谒濂溪先生计宾主凡二十有二谓是不可无纪也遂以明道先生云淡风轻之诗分韵而赋而诗有二言有四言同一韵者则二客赋之了翁得云字
书生不知分奉诏行三军赤手张空弮幸脱貔虎羣四海莲华峯濂溪张清芬拟求一勺水浣我三斗尘翠潋明夕霏晴云荡朝氛重上夫子堂謦咳如有闻池莲已濯濯庭草长忻忻重惟夫子书千古披昏氛善恶萌於几隂阳玄而分一落俗儒喙哓哓齿穿龈流传岂不广世道滋放分书生屡乞骸归耕故山云愿言与同志相期任斯文
江东漕使兄约游锺山分韵得泠字
连年饮建业寤寐北山灵三过又不入风雨盲其程一朝决会期万籁不敢声断潢卷夕潦列巘浮霄青因思山中人昔日相熙宁不知学何事莽制为周经羣公咸其辅不悟宗康成相承至章蔡九州半羶腥历年百七十衆寐未全醒三经犹在挍从祀犹在庭追惟祸之首千古一涕零大钧窅难问山云水泠泠
赠书工王三锡传神
气质纷不齐四海无似人藉令貌相近气有醇不醇善观人品者仪观与机神正邪眸子见善恶眉间分且如孔与虎二人自非伦而俱类孔子俗眼何昏昏古人有梦遇便知为良臣又能记眉目晓然得其真此须以神会难与浅者论王生归为我试语司寇君此理充得去三代同此民
题温泉
庐山一滴水雕尽诗人肠道旁有温泉恝然如遗忘浅夫旣阁笔知士亦括囊或云匪难知水火互隂阳水根於一天至阳所潜藏所以井生荧亦有泉如汤吾尝谓或言子语未精详水实含内景火乃无寒光水将而不迎火迎而不将君看月受日又验坤含章吾言与邵语或可补诗匡
鹤山集卷六

[book_title]卷七
钦定四库全书
鹤山集卷七　　　　　　宋　魏了翁　撰律诗
次程少逸饯杨叔禹【汝明】教授
载酒时从执戟郎雅知清望称鸳行肯来芹泮提英茂要取芳编閲旧香玉倚蒹葭方借润珠移甓社陡寒光临来莫恨车无角凝睇云霄紫凤翔
和史少庄登山韵三首
?喜向前坡人情奈怯何君今高着步直与陟嶒峩田间逢醉尉人道误谁何世路日杲杲冥行宜见呵毋得支山险此山能几何崎嶔十年梦如历几蹉跎
和李参政【壁】龙鹤庵庐二首
落纸新诗万口传逍遥旧梦记坡仙明虹短雨下平楚老鴈长云横半天涧底青松不改色槛前流水谩安筌寄声多谢无名子莫搅诗翁秃鬓眠
古往今来一貉丘行藏有道坎还流凤凰池上春风梦龙鹤山头夜月秋闲曳深衣聊独乐有怀连壁赋三游何人得与余心会野水黏天一片鸥
和李校书【埴】沐川三絶
静看青山簇髻鬟动观碧水漱潺湲若教此景来酆鄗争夺应成触与蛮
花时乘传奈边心撩弄新诗逼少陵诗到湖边春未老不禁春思也微吟
玉节行边春正浓边头壮士簸旗红何当平贼携诸吏径上高寒翦翦风
次韵外舅杨崇庆【熹】以诗相招三首
炎威翕翕正鏖人惟有西风不世情困卧小窗倦宾客吹将好语到岩扃
去年湖上看花时拍槛呼鱼酌酒巵鱼计主人已非昔犹惊故处上鈎迟
寄语荷郎且缓开山中衣制要君裁不随褦襶触热去行学山隂乘兴来
李参政【璧】见招游龙鹤山而归途有作
上有高峯树倚天下临深涧水生烟陶熔泉石山中相舒卷云霞地上僊松色呼儿开後槛笋舆为客过前川不因同落天涯久那得岩扉共此缘
乱涧穿云十里闲好风吹袂出重山潺潺流水半归壑唧唧候虫皆闭关兴念岁时惊变态静观物化识囘环并溪的皪梅花树已带明年春事还
和范少才【子长】咏雪三首
底处呼滕六催将岁事阑窗明朝采烂枝瘦夜光蟠炫晃山林老馍糊天地寛晓琴弦欲折难忍溧阳酸随踏晓岩去殿头金井阑路门圭璧委双阙绦青蟠拜手朝绅肃忧心旰食寛岁麋今有望宁复压葅酸寒隂雕草木枯叶委庭阑苍耸孤松秀青敷万竹蟠封条才贴妥见晛复歌寛但使根长在毋忧风哭酸
恭和御制闻喜宴赐毛自知以下
昭代宾贤礼意诚镐京设席蔼儒缨龙飞十二周星纪鹏运三千击水程云汉成章新宠渥钧天张乐播和平微臣置馈申规戒贤网虽恢用欲精
和张大着颠字韵二首
步弱扛丰分疾颠不将臭腐易芳鲜眼前富贵蚁奔垤膜外功名鸥避船忠愤无因尘乙夜隐忧深觉负丁年一窗风雨看书卷三度索梅雪可怜
伥伥趋局晓衣颠妙语飞来墨已鲜太乙藜然分夜隙蓬莱海濶接风船临卭词客虽未至淮海签书非少年独抱区区无我察聨篇重拜玉人怜
张大着以韩持国緑樽红妓事再和见戱复次韵
世路羊肠几覆颠如君操行雪朝鲜书胷满贮宣和库学力要装元佑船?喜孟龙来并世肯呼祢鹗与忘年闭门笄珥无膏沐不作倾城冯小怜
壮心十五亦狂颠十五年来洗濯鲜负郭元无三亩宅浮家安有五湖船焚香读易谢来况饮緑围红囘长年不是柳桃曾作恼安知世味有妍怜
再和颠字韵时方议开边
鼎象烹调戒在颠或捐常馔美时鲜鸷形不匿麏投麓劒影虚张蛟绕船壮观要还全盛日图囘须似中兴年掩关雷雹惊春梦忧国丹心只自怜
和胡秘书【有开】学中释奠
祠官环邃殿晣燎向晨光工有歌咸夏人无问国庠豆笾陈吉飨磬管奏和锵盛事留篇什赓酬愧不扬
题袁【天将】追远亭
朱枣离离实已稀白云闲傍陇头飞囝思郎罢那得见父曰子行胡不归树静风号终莫待桂芳椿老苦相违舍南舍北寻遗响衰草寒烟夕照曦【囝音蹇】
宝剑初期多击鲜嗟嗟何及泪阑干美官孰与承顔乐丰祀何如啜菽懽已矣亲容生死濶要知子道始终难共惟出处期无忝留作松楸久远看
次韵费同叔解嘲
乞得身来作外臣冲然肺腑自韶钧咸酸独觉水中味形影相依镜里真入户方闻夫子乐近前熟试相君嗔昊天明旦司游衍环堵严於百万人
低头涸辙间波臣沃以嘉言力万钧逆耳倒言诚爱助解嘲谢谤返离真若微君告谁能及幸不吾欺乃敢嗔彼是纷纷姑勿道所期终诲作全人
次韵【阙】丞兄闻丁卯十一月三日朝报
龙章晨下九重关帝敕元凶出羽山揭日行空破昏闇乘风纵燎絶神奸须看文正昭陵日孰与忠宣元佑间更愿和平培治体儒臣千岁侍天顔
傥来得丧本无关或为鸿毛加太山纵昔持权宁有损及今投裔在为奸公私界分分明甚狂圣途程念虑间初学粗知真富贵从今克复愿睎顔
次韵虞永康【刚简】题沧江书院
邂逅沧江半日间一川风物闯柴关正从逝处识流水更向静时观远山有咏皆春谁与点无时不学子睎顔相逢一笑忘言处月堕波心不记还
次韵虞永康读易有作
室中万象本寛闲门户何曾顷刻关未始有时观太极不终止处认兼山人文自昔先牺昊天赋云谁不孔顔有志未能今得友从今迷路傥知还
再次沧江韵
夏畦初雨桔橰间读易幽人画掩关厚筑水边时一见相逢颇恨几年还
天然标韵耸高寒觌面松筠取有端直截语人人不解等闲只作好花看
远山云抹半横簪野色昏明水浅深庭外沈沈人不到凛然玉雪对疎林
轻寒玉蓓试新妆已识微酸一点黄生意溶溶无间断何须闻笛为沾裳
重隂浩瀚渺无滨草木摧残见本真谁识江南一枝信明年春事正催人
沧江卜室数年间畚筑栽培仆息肩生色油然已如此个中自有不须禅
树花禽语恰逢时真意相关两絶奇独坐黄昏先得月呼僮点笔和梅诗
幽光冷艳照前坡花下期君不见过木落江空岁年晩此时朋友望西河
世间无物可谈空开落荣枯实理同百树好花一编易主人立处俨当中
安大使【丙】生日
恭惟天佑日弈叶际明良积德由文武生贤迈汉唐粤稽资殿老降自皛山阳崧极申函粹东维傅启祥堂堂一代直赫赫万夫望清庙圭璋璧明堂枫柞樟诏成来凤翥云滃际龙骧谁误玄黄篚争驰赤白囊欃枪星有耀晻曀日无光白昼鸣枭獍长衢纵虎狼公卿失匕筯帷幄自金汤昔在齐刘豫前睎石敬瑭久为敌臣妾深入汉封疆谁似机筹妙曾无矢镞伤边城长男女农亩遂耕桑惠泽孚禽兽威棱憺犬羊报勲隆爵秩纪绩满旗常事业侔伊吕功名陋霍张岩岩千仞壁纳纳百川航经国殷营室忧民旅念乡直方坤立德中正泰包荒天锡公难老神扶福孔穰冲襟凝白谷温语泻天黄寿域周三蜀春祺徧一方蓬蛮擎屭贔壶玉扣鸳鸯御府颁殊玩褒纶下十行绣鞍翻昱爚茸纛立荧煌万古功名様千年节义香九重新政理二枋孰维纲当宁畴耆硕非公莫便章白麻扬殿陛金衮赴文昌会整乾坤手长令海县康作经七六艺致主四三王自顾蓬蒿质敢希桃李场熊占祥入梦駉颂寿如冈画地数勋烈指心成激昂莫驰千里足亲对九霞觞天汉江山美中书日月长愿言崇令德永作世津梁
次韵李参政【壁】见谢游龙鹤山诗二首
北山尝乞草堂灵娓娓高谈析理精泼眼溪光无间断入怀月色大鲜明寒毛络石清可数暝霭蒸山浓欲倾相对悠然无语处古今成败一空枰
有鸟云飞鱼跃渊圣贤见处自天悬流隂卒卒谩空过斯道寥寥谁适传人境恰逢如择地主宾良晤岂非天二章发我无穷思不慊遗编对圣贤
次韵虞永康十月海棠二首
冷淡庭梅俨玉顔孤高翠竹耸修鬟如何富贵天然质犹欲寻盟二友间
春意何曾间四时芸芸静处锦成堆非关造化呈新巧钧播无心自不知
李德秀致政以其生日前一日约士友至长庆院访梅花山茶因以为寿
流年苦被雪霜催惟有山中自四时寒色憗花妆岁晩晓隂挟雾放春迟似嫌俗客不同调留与高人共胜期但愿多书冲佑考与君长伴岁寒枝
李德秀致政即席赋五言十韵用韵荅之
冬十有二月期三百六旬高怀局宇宙良会惜参辰乘兴访安道扣窗呼孔宾袭人薰蕙若夺目烂犀珍风景乾吟笔林花眩醉裀溪山逢旧识水竹乐闲人岁龠逡巡换春晖次第新抚时嗟易失涉道渺无因循物探天运冥心观我身相期共无斁不与迹同陈
次韵黄侍郎【畴若】沧江海棠六絶
妙处东皇可得知溶溶生意不停机雨寒日暴浑无赖凭仗阳和为解围
沙暖花香弄午晴苦撩诗思浩难禁偷闲不办追年少只有春风会此心
为怜一片晓云红未放千丝暮雨浓调燮隂阳贤岳牧满川花意得舂容
惯踏郊原浩荡春重来春雨物俱新渠虽自有生生意把握天机是主人
帝恐嘉花不易成好风迟日故来承繁红错眩渔人眼不识沧江有武陵
指麾红紫思无滨抵当丹青笔有神百树花间一编易主人意韵镇长新
次韵王茶马海棠四絶
一春风雨乱书堆桂口林间未放开浩荡和风褰客袂来看大树簇池台
善识花人尽倚阑不将荣悴等闲看繁华夺目春如醉独有怀人问考盘
右清淑堂海棠
宅在道傍如宝坊一奁明玉扬新妆当年共赏人何在万里相思梦寐香
右王氏花屋海棠
二十四番花信风川原何处着繁红逢人谩说燕宫旧废址荒营暝霭空
右燕王宫
次韵黄侍郎【畴若】生子
未用占呱泣悬知头角疎芝兰庭殖殖梧竹厦渠渠虎子驱黄犊禽儿驾小车乃翁何以遗行李五车书
题梓潼庙
士生一世果何事道丧千年不得传富贵熏天随手尽词华盖世为人妍直将了了圣贤质只辨区区文字缘神为斯人扶正学试教梦者一醒然
题上亭驿
红锦?盛河北贼紫金盏酌寿王姬弄成晚岁琅当曲正是三郎快活时
九月八日类试别所与同事饮而有作
彼颛氏子太鸱张药果丹瓢为汝忙堆案文书埋白日闭门风雨厄重阳酒尝友我胡为祟菊亦愁余未肯黄闲玩羣隂藏九九花开身健竟须偿
次韵监试潼川提刑张兵部【钧】有怀家木犀
形安宇泰即吾乡花解随人到处黄何事归心起张翰有来妙语出君房荣枯境里自殊观造化机中无别香不见儋州安乐法随花随客作重阳
用黄侍郎【畴若】韵题宇文发运瑞萱亭二首
春风拍拍寿觞前人有何忧树尔萱老眼未忘儿女爱花随人意瑞家园
花开鄂鄂自相亲枝叶根心一气春认得个中真血脉孝慈天分匪由人
用李致政韵题临卭陈氏所居吕仙所留囘道人来四字
负瓮城边闲日月翻环门上几春秋东阳谩识榴皮字南郭曾偕柳树游踏雪飞鸿?偶在寒潭过雁影无留至人御气无今古妙处疑同上下流【吕仙旧传一名囘道人一名无心昌老一名无上宫主皆吕字也】
燕新进士
已辨书生场屋缘枫宸入对字三千玉堦喜得方寸地屋漏如临咫尺天学自孔顔期用世道非尧舜莫陈前便听第一鸿胪唱衣鉢如余未足传
送唐述之【季乙】赴任对
快着青冥软玉鞭稳骑騄耳踏云烟便持全蜀无双誉去听宾胪第一传衆所望君皆尔耳人之好我岂云然古来名下无虚士试玩盈科放海篇
已未唱第後谢恩诗
圣皇学问富春秋当宁宵衣渴壮猷鹄立银袍天北阙龙飞金榜殿西头彤池缪对三千字黄甲俄输一二筹初学粗知存大体纷更要洗洛阳羞
鹤山集卷七

[book_title]卷八
钦定四库全书
鹤山集卷八　　　　　　宋　魏了翁　撰律诗
次韵眉山胡宰喜雪
龙公试手发隂机锁定愁云阵不飞老树埀埀低欲压穉苗薿薿烂生辉穷冬莫厌诗筒数富岁先占讼缿稀拟待明朝约清赏剡溪兴尽酒船归
次韵李参政【璧】李提刑【塈】见和鴈湖观梅
春事何须羯皷催好春全看未花时雨余庭院湖光湿人倚阑干夕暝迟正会意时俄起起到忘言处谩期期鴈湖饮散人归後曾问梅花复几枝
次韵李参政【壁】上刘舍人合学【光祖】
滔滔陆海与潘江得似韩渠受籍泷天下美官容易得世间清论苦难降龙随凡介便俦伍鹤耸孤云谁等双一马二童无计决山中花竹揔麾幢
和别驾喜雨四絶
四山熔日泻黄金谁载亭臯一尺霖息处生机无间断划然有顷验天心
夏畦活活翠芊緜起视微云尚黯然底事化工浑不费笑余何敢更贪天
尔游尔衍与天同无处无时不感通芸鼓渐稀铃索静茶烟摇扬晚香中
江头夜钓雨连明可是渔翁太不情白鹤纵违华表约黄鷄应念越人盟
燕孙节推【掞】
快着青冥輭玉鞭直驱騄耳踏云烟等闲礼乐三千字酬答艰难十九年鼎甲声华今有继政余事业岂无传愿君更拓勋名地重玩盈科放海篇
人日约李提刑【塈】李参政【壁】登蟇颐马上醉书
只从元日到人日便觉新年胜故年买酒买符醉旧社宜蚕宜麦祝新田般添和气开花柳催送韶华入管弦我本田间饭牛者偶来邂逅亦犂然
李提刑【塈】李参政【壁】再和招鹤诗再用韵以谢
静看瀺灂几游鳞争似玄裳缟袂春几度有书招不至应惭侧趐傍他人
锦江相去几何哉未见窗前落雪皑声气同时无间断有时夜半掠江来
须眉皓白何为者未出山时举世忙若使当时容易致等闲鶖鹤混鱼梁
弟兄孙子总英明玉雪成围眩昼晴寄语茅山何道士不须苦共鹤寻盟
再和招鹤
仰看翔翮俯游鳞物意容容各自春遥想沧江五君子长身玉立伴闲人
声色於渠何有哉银潢刷羽雪皑皑天边亦是闲游耳争向人间问去来
苍苔散啄傍清江被服委蛇肯肯忙清唳九皋天听在也知雅意笑鹈梁【肯肯未详】
蓬莱云近绮疏明鹤砌分茶午梦清何似林间看不足并呼鸥鹭狎齐盟
李参政【壁】拆赠黄香梅与八咏俱至用韵以谢
黄云冉冉晓苍苍闲倚平湖只自香较似寒枝虽未至依然风韵挟冰霜
犀镇帘帷风绰开当庭恰似剪花囘眉间一点看浑似笑领江南春信来
露拂蔷薇不太深春风庭院晩隂隂来迟未入黄昏句谁唤钱塘人姓林
入眼风光似世情金裳玉质转分明额黄十二谁分似疑是仙人成智琼
冰魂玉骨一枝春风格南昌旧子真谁幻神仙黄白术时装近日太尖新
玄天黄露真顔色金步摇中颤舞娃更倩南窗书你味不妨来伴太常斋
和羮心事岁寒姿若第风标舍更谁谩道色轻花更?几成涂抹水边枝
诗翁曾住玉皇家刚与梅花定等差染上鞠衣宫様浅练裙缟帨觉无华
李参政【壁】约客访西郊海棠予以斋禁不与
十日花期九日斋相围红锦烂成堆不将小雨轻隂驻刚把和风暖日催诗笔都随许昌去春光不待牧之来要知荣悴适然耳明日荼蘼芍药开
再和
芹宫日晚守祠斋争见花如火齐堆不复少年黄犊健任令急景白驹催繁红才伴栗留至衆緑又惊鶗鴂来到会意时须命酒莫论花谢与花开
次韵虞万州【刚简】沧江海棠
维摩老子菌生庵门外沧江緑正涵夜雨村村折花柳春风日日长桑蚕晩粧才记海棠睡朝色俄看禁药酣造化新功镇如此抚诗往往发余慙
上巳日约同僚过蟇颐晩视新开横江堰
朏魄双交气候新古今为乐属兹辰兰堂座上皆豪逸韦曲水边多丽人顾我未能真免俗邀宾聊复共行春却因游豫思民事检校城东白虎津
题李彭州【塈】南亭
花木精神面面全谁将好景作南园栗留枝上春风思鶗鴂声中晩屐痕檐外梅矾兄及弟槛前竹鹤子生孙我今犹是数旬客遇意忺时即打门
送李梁山【锡】之官
时论苦伊优如君莫肯留乖逢惟有命爵义不同谋且袖长年手来乘浅水舟人间初水涨一室自天游质行疑似钝至论本亡奇一寸虚灵地千年德政碑更穷山荦确毋叹路逶迟官职将来作天公自已知赵深甫【午】年七十有亲九十贫无以养索赋诗
囝【音蹇】思郎罢久无炊父曰子行胡不归负米上堂寛带索不妨逿地戱儿衣
题三衢于【杓】艮室
後前止字误笺题只认连山终物时雨霁云收青不改悠然依旧看朝隮
次韵李彭州【塈】访山居三絶
只嫌秋隘近城居无着名山万卷书不道八荒皆我宇独於此处认吾庐
古剡溪头寄短椽山隂胜韵更谁传似闻昨夜高轩过人怪儒衣挂担肩
不须更草北山文归去开关扫白云兴未尽时仍重访我非避世可同羣
次韵李参政【壁】秋怀十絶
怒涛撞击吼笼铜惊倒江边百岁翁西望隂霾犹未定火云偏在五云东
穉金老火战重围京洛缁尘点客衣输却东园南阁老水花阑槛夕阳稀
块圠群灵付大钧人生於世本何营浩然中夜存存气不藉西风梦亦清
书棚尚有送春诗只见秋风满范围夜雨牀头多酿酒天边一舸有人归
月华如水恰中庭乌鹊枝头栖复惊晩暑三亭随雨过秋声一半在虫鸣
怒雷噀雨吹尘沙樛枝草树纷笼加可怜荷屋风不定但有白红三数花
河神不恤吾民勤涛头射山危欲倾似闻凌云滩头水前日肉薄几危城
母心日日儿当归屋山看尽乌鸟栖安得使我如飞鸟母旁衮地为儿啼
止处流行息处生春作夏长秋敷荣其间毫髪皆帝力民日用之无能名
新诗妙处古人过节制塲中老伏波枯肠亦知费搜搅奈此风景触拨何
次韵李参政【壁】赋蟇颐新堰三首
蟇颐江上静无涛永逸功夫在一劳昨晚秋风原上看长腰粇米荐琴高
夏秋雨集浍沟盈雨过江空洲渚生事到无根元易涸要将心地作池城
八表云昏气候偏秋霖成泽市乘船平舟老子闲无事看尽熙丰佑圣年
鲁提干【献子】以诗惠分茶椀用韵为谢
秃尽春窗千兎毫形容不尽意陶陶可人两盌春风焙涤我三升玉色醪铜叶分花春意閙银瓶发乳雨声高试呼陶妓平章看正恐红绡未足襃
次韵虞万州【刚简】见寄除夕江村饯腊二首
非我江山许我赊有涯生事不无涯雨添饼饵村村秀风作羹胹树树花行玉盘中看物化缕银幡里感年华初春心事谁人解梦落沧江处士家
处士西城落照边春风吹袂意泠然闲中受用封千户圣处功夫禄九迁竹外缓觞留急景沙头饱饭看丰年诗来发我无穷思拟上沧江别看天
南郊祖帐赋五十六言呈刘左史【光祖】
緑水青畦泼眼明红英翠栢伴将迎春怀拍拍浑无极王事怱怱若有程迅驿星驰惊客梦白袍鹄立唤人行所嗟文物寥寥甚况忍同时别两卿
许侍郎【弈】同饮郊外王氏亭分韵得风字
万緑成帷涨晩空不知门外几番风月拖树影阑干角烛挟花隂酒醆中饮隽青山如有问曲终远意浩无穷登临此地知多少气味应难似此同
送李左史【?】郊外和范泸州【子长】赠李韵
滔滔斯世果谁归行止乖逢自四时桃李贪看炫春昼菅麻谁解沤东池雨云翻覆人轻薄旱暵艰难女仳离须信人生归去好此行惟有鴈行知
别东叔西叔二兄于遂宁门外
毕逋枝上晓光和日日庭闱盼树柯风送骊歌惊短梦云拖鸠雨湿长坡母心念子无时足王事催人不奈何但祝爱身崇令德长教此意得天多
次韵遂宁府宴贡士即席赋二首
过尽一春花信风鱼天鼓浪送蒙冲凤翰有目争先睹牛角无人叹不逢选试谩称新汉使作成端属旧春宗鹿鸣賸作中和曲催送飞黄出蚁封
谁把浮华变古风颓波衮衮日奔冲人情容易随流去此道分明触处逢学似董晁犹有累文过元白愧无宗诸君自此皆升矣更向根基厚自封
虞万州生日【刚简】
玉湖面面碧囘环六月寒飈撼屋山跨鹤不随尘梦去卧龙甘与壁梭闲渔樵是处便争席利欲年来早闭关拂拭石君勤把酒照人风节两孱顔
沧江深处汲难浑世味浓枯不见痕竹影移枰风澹荡芰荷摇艇月黄昏坎离合处灵根峙剥复机中硕果存门地人才如许秀可能投老钓鱼村
初度相望十日期一尊无路扣江扉覊人軄事门重键堆案文书山四围未办五千余卷读空慙三十九年非遥思道义宾朋集梦作沧江鸥鹭飞
董侍郎【居谊】生日三首
紫气飞骞一马騘当年轻下五云东诗书意味江都相琴鹤规模清献公长啸驱风静秋戍精神唤雨作年丰列城香火知何限蒸起祥云入颊红
上到青天更上头好风满地水连畴云开玉斧河边戍月照金牛峡外秋举目河山无尽藏关心筹略最高楼辛夷花下乌塘曲未许夫君忆旧游
潞公曩自蜀遄归约仅踰年秉政机当日燕毛谁与并後来接踵未应稀从星元合陪天柱戴气宁当远日畿会看传宣燕私第赐香成雾彩成围
王緫卿【铅】生日二首
上到青天更上头蜀人犹记旧星轺安弦在昔犹危柱挂壁於今倚大弨棠树留春便野茇桂花和月引仙瓢风云不隔连天栈门户三槐拂绦霄
浮云?稏卷晴畴一目天隅尽好秋路有醉人挑襏襫边无嘶马趁兜鍪开张叶气凭弧矢收拾丰年报冕旒小小经纶已如许不应留滞古梁州
登冠山次瞻叔兄壁间旧韵
芦花朴朴雪连天枫叶槮槮日满山似识游人非俗客远峯呈露玉孱顔
又到黄昏别有天落霞明水月衘山乱烟远树供诗卷浊酒狂歌伴醉顔
与刘左史【光祖】同别杨少卿【子谟】于南郊舟中用宋兵部【德之】韵
玉龙老子访仙鹤冲佑散人归瑞乌俗事只今长刺促可人自昔费招呼忧时恨不百子骏背我宁堪二大夫舣櫂黄昏不成别画成江上送行图
再用宋兵部【德之】韵送刘左史【光祖】
絷维不住谷中驹爱恋徒占屋上乌开汉楼前迎劒骑临津门外罢传呼宅家未忍忘贤传衡宇胡为戒仆夫阁束衣冠聊一笑不为耐辱司空图
次韵李参政【壁】和薛秘书【缓】诗见寄五首
寒城眺晩牛羊下翠荡涵秋鹳鹤飞风雨灯前话畴昔应怀坡颍不成归
扶木之隂三万丈晓光絶出衆山尖分明大路平如掌朝发崑仑夕至崦
行有尚时观习坎不终止处认兼山止中自有流行好不在从违用舍间
将相时来应不免人生难得自由身及今且续宋六艺莫逐虫鱼注李巡
书来寄我薛公诗磊落襟期慰我思所谓伊人在空谷公侯逸豫镇无期
谯申甫惠诗有随缘婚嫁之语因次韵赞之
几见三星挂屋荣人生难得是青春已惊梅实盈筐筥方待河鲂下钓纶了事未能超俗见感时宁不念天伦随缘婚嫁君言是且把乖逢付大钧
鹤山集卷八

[book_title]卷九
<集部,别集类,南宋建炎至德佑,鹤山集>
钦定四库全书
鹤山集卷九　　　　　　宋　魏了翁　撰律诗
次韵泸帅范郎中【子长】再和所送李季允【?】韵见寄
人老边关未得归行违久速只安时令随天濶风摇岭语挟春来草梦池旧垒无华闲睥睨新机有句到侏离孤衷耿耿无人会只傍天公作已知
新阳拆地唤春归生意绵绵重此时青女卷寒还朔易朱轮驾暖出咸池恩流未渗鱼犹涸禁网虽疏雉或离抚事伤时无限意冯梅折寄故人知
题牟节叟介寿堂和刘左史【光祖】韵
儿大诗书敌富强妇供滫瀡养尊章照盘晓日龙为炙介寿春风玉作堂礼物皆由天赋分家荣亦使里生光人生有子不翅足况复孙枝习气香
次李参政【壁】所和五絶句韵因以为寿五首
竹外皋禽相与和湖边沙鴈自由飞美人醉踏梅花月笑领明年春事归
过眼浮云齐劒吷会心真趣付炉尖羲皇弭节前途路日景方中未迫崦
漠漠烟尘连北道幽幽草树蔽南山照人明月长无寐遶遍清风五百间
天地之心万物灵世间难得是人身面前放过知何限好与光明做一巡
天如有定开平治宁患无人安子思到出手时须卓卓逢开口处莫期期
再和前韵答赋五首
羣蜻海上迎机舞双鴈天边避弋飞荦荦此心天与识滔滔斯世我谁归
秋到山川自童涸春囘草木又勾尖隂机尽处雷居地月魄生时日在崦
甫田之田【去】骄骄莠大国之郊濯濯山养且难成摧则折宁居材与不材间
别来满眼簿书尘想像湖边玉立身文阵时传骚将令愁城不倩酒兵巡
一声凤咮朝阳里慰我鸡鸣风雨思藐藐大钧那可问有才动与厄相期
书遂宁何氏稳兴斋
巫峡孤舟嫌太重山阳小艇又偏轻直须装载停匀着更要其间御者平
赴遂宁进士期集即席赋
聘币鸣驺选实才辇输使者作行媒般添春意和氊墨催送花风上翠苔世论且然聊尔耳诸君行矣勉之哉邦人此意毋虚辱满贮香名万里回
送刘类元【炳】奉对阙庭
突兀修名磊磈胷一鸣冠蜀未酬公十年解瑟无调瑟百载张弓未弛弓剥啄门边谁主客毕逋城上孰雌雄引吭为作朝阳瑞携取香名寿乃翁
二月二日遂宁北郊迎富故事
才过结柳送贫日又见簪花迎富时谁为贫驱竟难逐素为富逼岂容辞贫如易去人所欲富若可求吾亦为里俗相传今已久谩随人意看儿嬉
二月十九日席上赋四首
野荼蘼发雪堆墙草牡丹开月照梁世眼都随人毁誉不知底处是真香
露渍风揉娇婀娜烟笼日炙緑鬅鬙风流名字时方汚亦为仪容太不矜
昨宵浑不遣花知畚锸知根带露移睡里骊珠醉中屐想花失在未醒时
年光又见一百五春意才余十二三节物催人浑不觉谩随白堕看红酣
翌日约客有和者再用韵四首
柳梢庭院杏花墙尚记春风绕画梁二十四番花信尽只余箫鼓卖饧香
堆案文书长引睡起来搔首乱鬅鬙眼明嘉卉纷纨绮竟是修篁耸棘矜
妙处和春莫遣知晩尊随柳逐花移落花绣地春深日翠柳簁空月上时
古来长恨难并四今日相逢所就三花里宾朋皆臭味夜凉风月更清酣
昨有祷于社稷及境内山川是夕枕上闻雨
郊宫方社诗攸重川泽山林礼所崇古祀不修牲币废梵铙声里纸钱风
仲春天气似朱明翕翕炎威恼乱人一夜檐前天雨麦晓来仍作本来春
次虞万州韵送曹简夫【彦约】守宣城待阙
旅力方刚髪未翁不令忧乐与民同倦人间事风尘表收天下春襟府中江北勤劳谁念德湖南干事未论功如今又听还家去缓急分明要此公
次壁间韵题怀安道王三洲王氏亭六言二首
满壁故人何在倚阑心事谁同蚤径游丝罥目乱山瘦马行空
老农不留地力万物取具天公曲曲抝抝夏陇枝枝叶叶春风
予以使事过成都讫事而归虞万州【刚简】成都尉高表兄拉访灵泉宰高表兄风雨连明遂谒朱祭酒祠即事赋四首
檐卜风清醉骑香满身花影踏斜阳行花尽处山围郭又听松风吹客裳
青灯相对同胞弟白酒交酬异姓兄【先是灵泉兄尝遣诗抵虞侯云拟约沧江异姓兄】风雨似知人有约终宵都作对牀声
无事江流到处平无言天运四时新真仙此意何曾间直到如今瞪视人
天运无穷成变化水流不息作江淮须知瞪处非无事莫着仙人旧草鞵
临发潼上许侍郎【奕】提刑饯于东山赋诗留别
人生出处亦何常又到涪江江上乡山色如逢故人语松声仍作去年香红裳大舶满清镜翠潋白沙明夕阳未省此懽何日更拟邀明月照昏黄
题潼川贾伯用崇雅阁出入体
寒乡晚学恨无书亦有藏书不若无谩把词章作禽犊或钻文字等虫鱼新籖三万几成肆拄腹五千犹类厨崇雅主人来索句谩哦七字劝踌躇
约客木犀下有赋
茂树幽花兀老苍不随衆卉入词场虎头点点开金粟犀首累累佩印章【公孙衍佩五国相印】明月上时疑白傅清风度处越黄香人才生世元如此不为无人不肯芳
八月十四日夜约客月下有赋
秋空和月卷玻瓈清入肝脾触拨诗原自生来全体具只缘见处一分亏俗情数日须圆候识者先几畏满时千古词人谁解道拟将今夕当佳期
即夕自和
芗林逗出剪玻瓈要索人间饮与诗不饮清风嗤我俗无诗明月怨人亏少陵正念西营日越石方驱北寇时满目忧端无处说且将醉口谩期期
八月十五日夜月意偃蹇夜久微明须臾复晦瞻叔兄有诗因次其韵
长风送月九霄寛无赖浮云意亦顽本自无私长委照不应有碍似偏悭苍生望治东山隐四海倾风钓濑闲潜复虽深终是灼停觞且待夜深还
翌日对客雨中再和
风雨盲程不少寛告焉藐藐似殷顽苦於风月佳时竞甘向云霓望处悭天象自从盈里缺人心正要用时闲浩然此乐无时极应笑徽之兴尽还
赠相士郭灏
载小奚奴长自随两牛腰大赠行诗逢人有问辄如见及我相遭不肯奇每会面时长好好但开口处或期期道人莫是朱僊术当与余言未及之
李微之【心传】闻其弟贯之【道传】西归以诗迓之刘左史【光祖】和韵属余同赋
室中万象镇寛闲舒卷风烟入凤山俯听候虫坏户去仰看倦鴈絶云还
只期玉女是用谏肯为金夫不有躬想见江南两肤使天涯顦顇鬓成翁
行李营营遍八荒麴车炙骑趁春忙莞然独笑无人管寒蕙墙东蜀海棠
公卿奏疏谩琅琅谁刃楼兰槛鬼章巢燕豫忧江以北幕乌未到岘之阳
滔滔斯世我谁归置散投闲分亦宜乾鹊颇惊仁鸟害坚冰已向履霜知
曩与刘公同一邦如今背我去堂堂京师尊贵在朝者为问谁能踰阿章
元夕卜油溪故事
不随洛俗占灯影不学荆人问紫姑卖得薪来卜油去丰年还似去年无
满目忧端膏火煎聊将膏卜验新年只祈五色云瑞世不愿蚩尤旗亘天
和李参政壁正旦闻边报
羽檄连旬月边尘换岁隂捉衿忧见肘补肉忍剜心天远鸿飞急林疎鷰恨深直将归往地都作杀狐林
茂叔兄还乡北郊酌别
动是三年别才堪十日留苍头相与并软语未能休只搅逍遥梦真成浪泊游相期各努力岁月鬓边遒
次王万里秋霖韵
江声砧杵入层楼预作人间八月秋虹外挂无穷远思鴈声鸣不断新愁汉淮赤地不知里巴蜀青天更上头蹇我康时分无策只祈一饱暂销忧
赠术士龚恢乙
龚生来过我极意论先天自得寰中趣无言已十年
题桃源图
伏胜高堂书已出窦公制氏乐犹传鲁生力破秦仪陋商皓终扶汉鼎颠隐者宁无人礼义武陵独匪世山川若将此地为真有乱我彝伦六百年
题贾伯用【轼】大龙阡
积薪寝火汉公卿烂额焦头城郭臣新沔精神开白日三泉血泪湿初春旧闻撇难须男子谁识先机有妇人添入开禧忠义传拟将笄珥易冠巾
次韵李参政【壁】龙鹤山庐
山色醉痕边溪声客枕前山溪原自旧人已别经年天公富万有秋事不曾贫静閲岁时信动观天地仁莫使儿辈觉从渠青紫纷马前金罢亚鸟外玉奫沦世事从头数时机触眼奇山灵莫留客大厦要人支
李参政【壁】约至井监偶得三絶
忽闻车马下天来拥术阗衢拨不开六十七年无此客竈前老隶亦惊猜
不乘轞轞上公车轧轧肩舆两仆夫世道险夷随所遇车中只有旧时吾
溪边鹄白芦花瘦山下鹅黄稻实肥更得天公晴十日今年穑事庶乎几
题成都宪江【公亮】公廉勤谨忠信和柔六箴
勤似忉忉廉揭揭谨疑信悾悾佩韦董子柔成缓专瑟梁丘和近同义利只差丝杪忽功夫端验始中终六箴须把公忠贯公处还归一字忠
自长宁阡过灵泉兄墓爇黄经从隈支以归
晨策犯层巅危如峭壁缘溪明人在地路絶马行天松倚露云立稻依霜雨眠不知岁年晚抚事亦悠然
李参政【壁】生日
文章心印老传家闲弄湖霜拭劒花时事令人添白髪只凭书味养灵芽
天马流行不见痕黄锺吹龠煦乾坤坎离互处灵根峙剥复机中硕果存
才纪官来早去官行人惊说路艰难行藏用舍何关我时把尼渊出处看
历尽玄枵十二辰饱看三十六宫春才喷一霎挂龙雨又卷云霓还翠旻
梅?凌霜带雪余露华洗尽玉生肤东方千骑催人去聊折春风寄鴈湖
絶嗤梁梦误金瓯又叹祁征困木牛只藉人才作元气闻公安健百无忧
安宣抚【丙】生日二首
知是皇家几世仁天开人物作长城元崇雅号济时相景略真成间代英天路旗常铺绩用中原草木识威名北征西略公余事应念同胞百万生
疎戆烦公刮目看肯持谀语祝加餐千钧弩上机宁易百尺竿头步转难事遇快时聊复忍民当急处略须寛扫除荆棘栽棃枣累璧重圭耐岁寒
和杨仲禹送史子修特奏赴吏部注阙
科名宁较後先题叹老嗟卑世所迷须识是间天地似要知立处圣贤齐人情一理涂涂附古道千年印印泥属子随时崇令德窗前红日未全西
和除夕前一日南叔兄会杨仲博【约】杨季穆【縡】诗
玄里探幽识罔冥易中观象见文明心虚有友皆三益宇静无时不四并物理玩来成独笑年华见惯渐忘惊只余亲友关天分离合锺情不肯平
人日南山寺约汪宪【杲】
天开三十六宫春又见阶蓂七叶新雨足翦来齐麦壠时和看不断游轮记曾英簜为使客却拥朱轓作主人客主何常均寄耳系边认取本来身
正月九日北山雍熙寺约同官
自从寒陆爽乾坤律吕还宫岁换辰历纪人正才九日斗移天位已三春销磨壮士姑随俗牵引闲心苦为人终愧时难才力短只将民命倚洪钧
春社日祀事既毕轿中得三絶
风雨声中听李陵起来被服对神明歌锺才彻车轓动归到谯楼恰五更
辴然凭轼受风吹吏皂前惊雨湿衣岂识主人非崛强一川生意索褰帏
隂雾冥蒙慢鼓鼙田坡勃窣误轮蹄居人闭户未忺起太守车前一尺泥
观南堤
吏报南郊役事休好风吹袂到江头长堤饮水马非马叠石护田牛戴牛【见考工记】处处女筐蚕望岁【蚕岁见礼记】村村社鼔麦祈秋守臣不办康时策只把农夫作已忧正月九日川上之游杨季穆【縡】以酬唱见寄走笔次韵
雨中未放笑眉开独守空斋着玉杯观水功夫随处见逝川意思即心来
次韵李参政【壁】见寄三首
自失鸥边约应羞鹤上人竹荒青翼短书远墨题亲世事方尝胆时贤谩饮醇国疑谁为嗣公子急振振怕放红楼目浮云断复连远看壶聚槖近视室如县耿耿自许国悠悠谁讯天天心那可识拄颊看晴川湖畔三顷秫酿成聊独斟积薪伤汲直求旧感迟任梦里牛山峻吟边鴈泊深两乡明月夜应照旧登临
鹤山集卷九

[book_title]卷十
钦定四库全书
鹤山集卷十　　　　　　宋　魏了翁　撰律诗
次韵李参政【壁】见遗生日
六月不知暑湖风涨晚林凭阑追旧梦驰驿寄新吟出入三朝意卷舒千古心感余不暇懒窗影午蟾侵月暗书中色霜雕镜里年滔滔时易失落落意难传信已终违俗随人谩辱先输他南阁老歌玉弄寒泉幸有鹤山房图书绕梦香况慙闻道浅何苦为人忙五斗米非分三间茅可长何当重操几同踏古松冈
送王教授【辰应】之官临卭
賸喜人从义理趋却忧末习堕浮虚未通经术先谈传只送人言不识渠偶向担头覔桃李径从纸上索鸢鱼君今去主师儒席後倦先传谨在初
余既赋诗坐客请以唐人家花车斜韵同赋醉中作五十六言
人生偶被浮名误往往贪程不识家醉眼乱穿青草屐狂心长恋碧桃花举头大道平如掌入鬓韶光转似车是乃吾忧今赠子情亲语直字欹斜
八月十四夜月用旧作韵呈诸友
鬓髪成宣面欲黎逢人耻诵故年诗才观震象应知满未睹乾爻已识亏止处光明浑在里偶然显晦谩随时风光流转浑闲事要与知心结久期
应提刑【懋之】以十五日和韵见示再次韵
大圆埀象晓羣黎犹送昨宵畏满诗要看天行嫌位亢若言人事恶功亏离於正处原为利坎到盈中乃识时疑我氷轮公赐厚敢申余义副襟期
九月丁亥秋祀毕劳农北郊苏提干【在熔】以疾不往以诗见寄因次其韵
秋尝事毕与宾游神惠如临不敢留骑吹一川松露晓踏歌千里稻云秋豳公堂上兕觥荐郓使溪前经律诹尽日临民看不足归从苏子静中求
李参政【壁】生日六首
已露明年造化机便将六十四年推後天八八无穷数一画初生自此基
岁月陶熔两鬓毛坐看时事亦滔滔可能只袖区中手镇在湖亭读楚骚
八十蹁蹮老阿兄一窗风雨伴双清武昌近日音书少时听湖边过鴈声
泻出清明醉眼醒都人弹指祝前星凭谁提起源头话治国齐家要六经
嫠面花开未果驯夏人兵马薄熙秦谁将鞭策时随运十数年间日日新
分付诸儿自致身朝阳阁上看长春梅边认得真消息往古来今一屈伸
次韵苏和甫【在熔】雨後观梅
岁寒宾友伴萧萧客气无根已尽凋疎影照人骚梦冷清香彻骨醉痕锁话逢理到春生座饮为心知月满瓢更祝天公多雨麦时携乐酒酹芳条
海潮院领客观梅
竹外蒲牢挂晩晴霜威洗出月精神山无此客林泉活诗到兹游景气新原是当年郪县北不知几度梓州春梅边认得真消息往古来今一屈伸
嘉甫弟生日
山居面面接青天更把青天触处看心事和平官軄耐家人顺正室庐寛栽培桃李扶春意长养松篁伴岁寒门户千钧今付汝书来时寄我平安
泸帅曹太博【叔远】生日四首
荔香摇艇下泸川自别君侯十八年慰我调饥刻为岁争如两日往南田
天马无踪运四时试将六十四年推後天八八方来数加倍无穷自此基
十年更瑟不曾调百载张弓未肯弨随事提撕民受赐宁论外服与王朝
荦荦圣门心事长悠悠客路鬓毛苍东南人物寥寥甚扶植斯文我所望
舟至合江度周卿【正】以诗相迓次韵
雨满长空水拍畴荔香松色倚江流半窗灯火千年梦万里风波一叶舟谩道班卿若仙去谁知谢傅正同忧西归待我期相告横被风师三日留
将至古渝虞宪【刚简】以三絶同端午节见寄用韵为谢
故山朱果恰离离翠竹青蒲护衆菲梦里不知身造阙闲随白鹤照江衣
鬓边忧绪已千端谁唤扁舟下仆干落日明船劒如电勇心触拨到楼兰
蓬窗暑雨气低埀不记龙舟竞渡期诗卷打门惊节序满盘角黍正累累
万州守潘【叔豹】拉登鲁池观荷花荔枝
密林和雨翦离枝曲径留隂切藕丝自入渝涪山色恶眼明见此鲁家池
分随猿鹤老隈枝趋诏重来两鬓丝邂逅一觞莫辞凸能禁二十载差池
和崔侍郎【与之】送行诗韵
昔岁阽危日烦公疋马来人心成胜埶天理是良媒抖擞精神集扶持气脉囘黄宫才一点有许到葭灰轧轧度空明怀人梦不成蜀天随处见巵酒与谁倾多事鬓毛改长途髀肉生随流浑未定鼻息满船鸣
即席和丁夔帅【黼】送行诗韵
人生行止莫非天去国重来十七年学自孔顔期有是道非尧舜敢陈前忧时正念梁瓯缺视已当如赵璧全若得时清身不辱尽教人道是登僊
眼明织翠剪新诗勉我当今尚可为知觉斯民知觉我溺饥天下溺饥谁志亨不管身穷逹谊正宁论效疾迟倒尽玉瓶谈未了沙头忍泪与君辞
和夔漕王【观之】韵
开济堂前送櫂歌渊渊船鼓伐灵鼍云埋白帝千山小浪拍青天一叶过邂逅天涯惊易别顾瞻水济得如何惟余报国忠肝在铁石云坚尚可磨
成都别酒几何年再见江漘岂偶然胡不握兰居紫界却来转粟上青天鹏图海澨骞新咮鴈断衡阳感旧聨国子先生书在笥愿从熟路力加鞭
生日和辛江陵【克承】即席韵
有生同得本来公凛凛渊冰保降衷多愧行年称有子长怀当日谢无功羇踪不称歌三拜浅量难堪酒一中饮尽玉瓶天地阔不知身客楚台风
笑语声中别有天巫云楚岫玉明船冷风入坐酒无力斜日媚空花欲然猎猎旗风犹夏五摇摇帆影立秋千他时辇路追今梦傥许陪公髪未宣
李季允【?】作吞云楼索诗和总漕韵答之
栅新飞观走狐嘷楼鹤洲鹦贺此遭整暇旌旗登嶻嶪奔波舟楫笑嗷嘈宅中平後规摹拓烛理明时运量高须信是间天地似词人云梦特秋毫
举头无语望天高有许功夫岁月慆万竈貔貅仰膏雨百年事业倚江涛云横紫逻忧千绪露立苍生命一毛昨夜西风弦月魄可能无梦到神臯
舣舟琵琶亭次福士张元龙以诗代柬韵
人生行止莫非天万里风波一叶船时有宾朋慰牢落宁论远道困行躔
乐天未信果知天枉为琵琶弦系船须识屈信常事耳暑寒代序月移躔
杨仲博【约】生日【七月二十四日】
平郊雨足蟹鱼肥远水涵空鹳鹤飞相对不知身是客两家儿女彩成围
玉粹金浑好弟兄向来驰誉鬓双青世间贤美宁常有百岁三亭过一亭
任教寒畯着先鞭尽使权豪紊选班纵诮我迂嗤我矫个中所负重於山
史仓使【定之】约登齐山自弄水亭过清溪桥至壶天洞洞乃史新作或曰此即左史洞又至华盖洞翠微亭史使索赋
自分宇宙有江山独觉新年胜故年水拍大堤人射地路盘絶嶮马行天松萝苒苒开还密洞谷谽谽断复穿理道原来无隐尔人从纸上看天渊
李池州【阙】和韵见寄再赋以答之
晨策随乌瞰屋山面前咫尺隔同年邛人自爱橘中乐晋客惊逢洞里天行傍輶轩心半醉坐看戟卫眼双穿西风一夕惊龙睡撼取明珠出九渊
高不疑【斯谋】与客登梁昭明钓台李肩吾和前诗见遗用韵谢之
篮舆轧轧度齐山文献风流数百年遥想牧之歌晚月门寻白也咏平天只余钓水梁台在未办登山谢屐穿多谢秋风吹好雨如陪杖屦俯鱼渊
十八日上夀退赐坐十九日贡院锡宴二十一日紫宸殿御筵即事七首
珂繖摇心梦不成忽听吏皂放衙声吹灯拨火供晨粥趁到皇城恰五更
严妆列卫啓宸居百辟滔滔若贯鱼後幄宰臣先奏事犹随郎从立前除
有次鞭鞘陆续鸣赭袍当殿万簪缨羣臣拜舞分行坐十味肴羞酒五行
蹴鞠寻橦列广庭吹丝按竹布前荣卿郎朶殿浑无见只听时时万岁声
再坐犹余四屈巵筯驽肉痹股生胝侍臣醉饱皇欢洽更看终场角抵嬉
蛾眉班卷戴花囘遥望君王玉色开画楯诸班谢茶酒尻高首下一声雷
十七年间作外臣重来三日齿嘉宾天顔不减当年泽点检同朝共五人
和杨尚书【汝明】韵送蔺恭甫归永康
梦遶秦祠月半棱归寻岷岭雪千层傥来富贵垤藏蚁尽大科名笔误蝇须验家庭真事业更追简册淡交朋他年再出为时用莫遣功夫似不曾
十二月九日雪融夜起达旦
远钟入枕雪初晴衾铁棱棱梦不成起傍梅花读周易一窗明月四檐声
十日夜闻风声
雪尽冰澌涕亦晴布衾纸帐复求成卷书拟续前宵梦一夜狂风撼户声
腊日同舍郎即湖上送诸葛吏部【安节】赴湖北常平次汪吏部【立中】韵
绣衣衔命去祖帐为王留大舶满青镜寒云明玉舟岁余宫事省蜡毕吏功休千古行藏意梅边细讲求杨尚书【汝明】和晴字韵诗适趋部宿再韵谢之
静将躯干验隂晴风雪中间玉汝成襆被今冬隂隂夜更无刺刺耳边声
冬冷隂隂我独晴世间寒暑本思成玉珂金钥声中睡无限山林入耳声
袁都官【甫】同前韵赋二诗一章问易边赋唐律二章索奏劄録本
那得闲功咏雪晴风光自解凑诗成须知隐显无非易千古人心只一声
一天西雨又东晴唤作隂晴雨不成朝睡着人浑未觉鸣嘤枝上一声声
次韵杨尚书【汝明】立春
帽屋钗梁剪彩新谁知井底及池濒只从阳月方中日已作明年第一春
行玉盘中惊杜老扣窗声里唤祈宾扶持大道须公等正恐乡车未可巾
曾少卿【焕】约饮即席赋
深院帘旌昼掩门海牛挂出好乾坤日烘花影涨春腻风撼柳丝明醉痕极目翦来齐翠嶂关心看不断青原明朝又逐文书去且尽今宵极意论
八月七日被命上会稽沿途所历拙於省记为韵语以记之舟中马上随得随书不复叙次二十首
片帆孤艇趁潮生隔岸平畴唤得应上到渡头大欢喜泥行十里是西兴
紫帏青繖杂旗旌乌帽银挝从鼓钲导哄略如州别驾无人知是汉廷卿
未到钱清四易舟微躯兀兀任沈浮山隂境里平如练一夜安眠到越州
越州官吏出郊迎骑从香舆舍止明只把至诚将圣孝尧眉舜目俨墙羮
御香三日出斋庐骑至城东下监湖弥望湖田连荡地菱花面目半馍糊
三十六源光夺监九千余顷稻盈车何年使客徼微利不管稽隂数万家
先从攅殿拜昭慈尚想从容镇事机九十三年神驭邈架椸犹是旧裳衣【攅宫上设御榻茵褥枕衾帐如平生榻前有椸架设衣裳四帝则带匣幞?绦鞋道服衫袴乃常御之服六后大衣帔衫褑裆袴常服等衣制狭小昭慈尤甚帝黄罗帐黄褑昭慈以尝垂帘听政亦以黄余五后皆以乾红昭慈大衣以红番罗宪圣成肃诸后以黄未详】
次从佑阜至思崇【先昭慈次永佑上下宫次永阜上宫次永思上下宫次永阜下宫终永崇谒之日以道便祭之日仍以尊卑得次】攅影俱分上下宫【攅宫号上宫影象号下宫】闻似八陵旧山水地埀西北耸南东
一位肴羞酒一巵祠官熏灌祝陈祠降升六拜焚词罢六日精神用一时
周官虽有墓为尸细考原非墓祭仪九十年间讐未复陵攅杂用最堪悲
新妇尖连赵家墺憇龙山望上皇村若言此兆为前定人事是非都不论
沛宫魂魄只思归不道苍梧与会稽帝后精神天陟降宁分南北与东西
海邦气候异中州襆被来时八月秋满枕松声眠月露夜深仍与被为仇
禹穴原从一罅通禹陵原在乱山中【禹穴在今龙瑞宫号阳明洞天有崖石微裂处指为穴志文谓开元龙见更今名龙瑞或谓乡下别有禹穴为村民所填禹穴志即苗山今在大禹庙庙林梅梁其来甚古元圭不知出於何时?石为葬禹时下穴之石庙貌乃汉魏间所造然名曰帝大禹陵陵在最高峯草木蒙茸人亦罕】饮泉?石皆如此误却东游太史公【禹庙之侧有大禹寺泉名菲饮其来亦古然泉淤浊无足取】
吴会原从二郡呼今将吴会指姑苏稽山当取旧经说【按职方氏东南曰扬州其山镇曰会稽乃与衡阳岱岳并称志谓在县东南十二里疑不止此旧谓周回三百五十里者得之】禹穴难凭遁甲图【遁甲开山图禹治水得玉匮书於此吴越春秋引黄帝中经云禹得金简玉书字唐元白诗中皆信此说】
千秋旧址益鸿禧【旧名千秋观嘉定十三年赐名千秋鸿禧观遂为士大夫奉号之祠】敕额祠宫盛一时遗蹟犹存贺公宅丰碑新敞越王祠【前廊後庑皆刻越王封諡告】
越台雨壑压层巅下有蓬莱镇越顔拄笏正当秦望岭遶城总号会稽山
微之曾谪会稽居州宅诗聨画不如绕阁烟岚新雨後满山楼阁上灯初
会稽太守约重论邂逅新安共一尊【新徽守袁郎中甫过此赴郡同时入城遂同郡集】踏月归来已丁夜又乘朱舫出西门
风顺潮平日脚收钱塘江上遇中秋堂堂背月争门入要把平安报冕旒【旧例朝陵俱有期程往返不过九月归即以名衔至阁门放见】约任千载逢大卿同王万里杨仲博约泛湖任赋二诗和其韵
满目亲朋似故乡梦耶非梦梦何长春风坐上白云屦玉监光中明月璫酒到湖山嫌逊避话逢气类省称量谢家内集如斯否一味诗书无别香
翠舫青帘白玉舟风轻日淡相兹游芙蓉覆地锦衾烂杨柳雕空印篆缪月上酒痕浑未觉山撩诗思浩难酬颇怜此会何时又相伴江湖归去休
西叔兄生日
从渠冷煖广文君发越春和别有根乐意融融兄及弟庆流衮衮子生孙
只把农功作已忧不将岁事与天谋官修事举文书静一室高眠粥似稠
上寿班齐日未升风廊露幙立公卿亲闻商略西南彦争说高家好弟兄【十八日上夀未引班公卿以下待次于殿庑隔帘闻有称高氏兄弟之贤者】
花底班行锦様明中间宁少紫青人更无入诵成都赋拟抗声来问大钧
後殿侍立【十一月十五追録于此三首】
禁城鼓铎晓逢逢风满衣裾靴满霜守得门开骑马入又同承旨步修廊
须臾陛卫俨成行禁跸声声辇出房靴笏趋陪西府拜却更丝履立东厢
奏事臣寮下玉堦舍人承旨殿东来一声门外无公事皇帝还宫侍卫囘【阙】
臣僚未下殿朱衣丝履上东墀【阙】
夏至日祀阏伯于开元宫前三日省中斋宿三首
书生只惯野人庐谁识潭潭省府居独坐黄昏谁是伴紫微阁上四厨书
朱荣铅砌拱都堂静阁明窗夹主廊外省诸司西侧畔枢寮却在外东厢
朝罢归来政事堂衣冠牣宇鹜成行须臾排马还私第一片闲庭锁夕阳
新繁县禾登九穗嘉甫弟有诗索和
长官真是委边嵬积累如山姓里来认得两间无二本只将一念贯三材异形所感犹如此同气相孚亦信哉陆续功夫宁有已相期更验漆雕开
讲筵侍立【十二月二十一日三首】
晨趋东殿侍天顔奏事班囘帝辇还才向内门需少选诸璫有趣讲筵班
须臾讲殿报班齐拜罢东升一半西两序公卿皆赐坐史臣讲读右阶隮
御前亲赐密云龙讲罢分行帝在中起揖坐尝还再拜侍臣趋出辇还宫
十二月二十七日宰执率百官请大行皇帝諡于南郊曰宁宗纪事四首
骑至南郊晓色苍须臾陪拜俨成行两班吉带罗朱紫惟有斋官服冕裳
礼属群趋上宰前两郎奉册侍臣宣坛前拜跪升烟罢随处羣工署奏篇
遇雨权将屋作坛昊天神主位中间吉凶异制令参用今古殊宜亦并班
却向慈云岭上还梅花合道日笼山马蹄十里摇归梦疑在小园松竹间
和王太博【万】斋宫梦中絶句
晴轻风冷冻寒重日生烟谩道中和节天顔正愀然
题洪崖安道人坟庵
当年过我两安君白酒黄鸡话夕曛藜杖看山头拍背褒衣论事齿穿银平生大面三间屋客死洪崖数尺坟身後更无锥可寄忍看断鴈泊孤云
题苏文忠与邓安惠西山唱和
春风吹屧上黄冈独倚斜阳看武昌城郭山川几兴废只留元佑姓名香
鹤山集卷十

[book_title]卷十一
<集部,别集类,南宋建炎至德佑,鹤山集>
钦定四库全书
鹤山集卷十一　　　　宋　魏了翁　撰
律诗
入靖州界适值肩吾生日为诗以夀之
肩吾名地古诚州明日联车入界头草草三杯酌初度恍如赤壁伴元修
滔滔今古满双鬓纳纳乾坤归两眸自有江山几千载颇曾有此主宾不
道亨初不关穷逹身健何须问去留但愿王明天地泰此生长共国同休
王常博寄示沌路七诗李肩吾用韵为予夀因次韵
误随烟艇武陵谿未见桃花路已迷云掩九扉风露冷又吹残梦夕阳西
洞烟谿月晚来村白酒青鱼旋捭豚纳纳乾坤元许濶何须头上自安盆
前村风日熟新秔尚记来时带雨耕大化驱人人未喻等闲文字过平生
竹外蒲牢晚鲸玉珂金钥恍心惊断章韩愈賖七字臣罪当诛主圣明
兄弟亲知各异方仆夫痡困马玄黄惟吾臭味李夫子不为无人不肯芳
湓浦猿哀杜宇嗁琵琶弹泪送人归谁言苏白名相似识看风骚赤壁矶
来时荦荦汉三明浦雪江风尔许情今度王郎隔湘水婪余环佩玉瑲琤
次韵樊武仲致政见贻
风引征衣堕古城手披榛棘上前京侍郎山下寻仙李柱史亭前记老程蜒雨蛮风鸢外落洞云谿月雁边明惊心忽忽未全稳似听於菟谷啸声
樊子诗来贺我迁潮黄风节敢云班长教下令流於水岂愿高名重若山霜过转愁天宇净夜寒空载月明还须知不遇非余欲千载知言有辨奸【欧阳文忠劝老泉与善荆公老泉作辨奸论以讥之了翁之遭遇亦云有感故也】
次韵谯仲甫致政闻南迁见寄
梦余不省卧山城犹记封章入殿荣蜑雨蛮风唤苏醒谯南残点一声声
羣蜚逐食傍人鸣暝霭蒸山浓欲倾世事满头归未得片心直向日边明
次李肩吾送安恕父囬长沙韵
寒云苍惨跕鸢嘶野水冥蒙倦鹜飞茅被纸窗长失晓媿曾日日侍宸闱
氷力方刚风助威经旬足不到门畿可人安倩来相问语极情生爵娄挥
怱怱郎马度烟霏又指夕阳舂处归晚岁惟余李夫子夜窗书纸教元晖
自出修门已及几家人应赋柳依依苟无饥渇吾何戚见说齐东未解围
再用韵
规模广大理精微天末行云监里飞莫把空言看简册更知实理在宫闱
晓看红日上霜威夜按苍龙连九畿独抱孤衷竟谁识前山隂敛又扬挥
才资如子世应稀自喜寒门女有归我被词华几?溺相期努力践朝晖
春风被服驾雕几四牡騑騑得所依逢快意时须缓辔世间平地几摩围
肩吾生日以三絶为夀
俗学场中早掉头一窗书卷古人谋东西日月自明耳遑恤人间有喘牛
穷檐小市百年州浅濑平沙万古流天运人谋镇如此晚醺时上驿南楼
宇静昼窗长似岁心清夏簟冷於秋晨间消息君知得看尽区中浪白头
送从子令宪西归
弟兄亲友剑南州别思如山浩不收家问稀踈人迹絶眼前从子慰覊愁
茅檐竹几对床头晨暮参商未渠休宁用停云忆亲友是身安健复何忧
古来明戒有弦鈎伯父胡为苦好修累尔南来数千里我之自取尔何尤
自尔南来岁再周新功培养气扬休且留岁月须多益归妹愆期母所忧
古人为学戒悠悠说命惟从务敏求识此味时那可已更从来处验吾修
弘毅规模本末周既难分付又难酬须知陋巷忧中乐又识耕莘乐处忧
题南叔兄藏修阁息游观
南叔兄属书藏修阁息游观尝喜郑君学记注藏谓怀抱之修习也息谓作劳休止於之息游谓闲暇无事於之游此义极精申为五十六字以干指教
中存外习即藏修夙寤晨兴此息游要把孟轲三勿看更将夫子四於求顔渊陋巷乐何事曾晳风雩咏不休此意斯须不容离敢申郑义儆悠悠
次韵黄判官喜雪
天马流行泽上坤玉龙飞洒水边村扶持农户培邦本排荡隂机立岁元遍地诗材供墨客通宵酒令属侯门郤怜赤子无衣褐仰面苍苍叹少恩
肩吾生日三絶句
尚记联车入界头廉安门外麦三秋江山气度依前伟简册功夫匪昔侔
世历嬴刘周典尽经由孙沈古音休更嗟书法开元坏不易肩吾字字求
昔人年德位俱优淇澳宾筵苦自修学至百年宁有厌勉哉三十六春秋
次肩吾庆生日韵【戊子】
谩閲人间五十年年来道远思悠然一心可使乾坤位五性元锺父母全为已工夫浑间断满头岁月浪推迁更无益友相扶植平地羊肠仆白颠
山中兀兀不知年但数前山?火然人笑腰无金可佩我忻胫与玉俱全圣贤面目昼三接简册期程日九迁此事知心君有几不妨相伴各童颠
题陈肤仲真希元诗卷赠萧道士萧善为诗亦解鼓琴
手撇飞鸢上五溪两牛腰大送行诗犹嫌言语无多子古锦奚囊长自随
吾庐几研半生尘朋友相邀问保邻旅进羣咻浑易事邻家老子是何人
是间正位至虚灵都把精神逐外明劝子抱琴归旧隐乱云深处认真情
肩吾生日
谁遣青龙日夜流记经星纪已降娄边城恰匝三寒暑初度联翩四倡酬
力探上下三千载行半东西二百州有许豪雄都忘却松窗棐几静中求
余晦越乡别临贺郭君出竟送荆州放麑心事人夸说得似如今累岁留
次肩吾庆生日韵【己丑】
男儿生世果何事卜士诗之闾史书内美原非私正则天彛岂但付胥余滔滔大化亘千古职职羣生同一初此事年来才信得从前浪走只成疏
我有忧时髪满梳殷勤勉我用诗书情知分义如何废可使才能自有余气血渐衰多病後创夷转甚数年初梦魂惯识归来趣长傍山椒撷稻疏
次韵丁大监见怀
行藏去就各随时敬怒嫌疏忍奋飞正怕霜严天宇净敢夸舟载月明归生松有梦还公固化鹤何心驻令威独抱遗编看千古昔人历历未应非
见惯不惊如四时流光任逐鬓蓬飞日从南去老龙蛰火向西流玄鸟归荷子感时堂蟋蟀移书劳我室伊威益嗟往日无良友四十八年成一非
次韵九华叶宾见思鹤山书院诗
天空地迥托吾庐何处山川不裕如太极光隂宁有间环中事业本无书道亨谁谓大人否夷陋不妨君子居昨梦九芙蓉里去起闻跫足到空虚
和虞退夫韵【七夕前一日】
醵酒成懽似旅酧偶然邂逅得英游却因乐极生良感今夜蟾光照几州
牛女河边两夹持前瞻箕斗後虚危经星不动原如此自是人间空好奇
假拙济奸真是拙认奸作巧巧何曾须知我自灵於物一点光明万古镫
子益教授再用韵赋奕有审机从谏之诲某复和呈
从衡腷膊竞相酧俟击羸行纬复游或把疑兵胜淝水或乘猛势失荆州
古人用衆水如持不为常安不虑危违谏伏波终自困扞羌充国本无奇
才分虽殊学可能譬如泰华立曾曾居高视广心逾远下眎羣峰如豆镫
某曩在遂宁尝赋木犀云茂树幽花兀老苍不随衆卉入词场虎头点点开金粟犀首累累佩印章明月上时疑白傅清风度处看黄香人才生世原如此不为无人不肯芳今十数年矣偶忆前作未免儿戏用韵再赋呈诸友
洞烟谿月楚山苍万木辞林稼涤场老桂挟秋清入骨明河倚树烂成章城隅静女闲逾美泽畔累臣晚更香若数秋花饶此品未容陶菊逞孤芳
某偶为木犀有赋遂蒙别驾诸丈光和盈轴因惟晋以後名科第曰折桂两无相关至近世则又以木犀之别种有岩桂之名其实非桂也遂并为一物辄为二木讼寃呈诸丈一笑
澹云明露立苍苍不识从来声利场晋士习浮轻兴喻唐人承误转周章高谈天上兎蟾影卑拟人间龙麝香犀桂自殊苦相累却将荣进溷真芳
次韵中秋风雨中约客叶元老有诗
长雨顽云处处山浃旬浑不露天悭鱼旟未兆心如醉鸿雁关情鬓欲斑月体晦明犹偶尔酒肠舒惨亦浑闲只将愚虑酬佳节未必骚情不破顔
虞退夫生日【八月二十三日】
尚记扁舟下古渝兰芽秀茁媚庭除跕鸢声里惊重见玉粹扬休伟丈夫
雍公匹马立乾坤善念薰蒸到子孙富贵君家余事耳更将此念植仍昆
用真景元韵题豫章朱正父湖山清隐诗卷
乾坤尔阔着吾庐水绕山环仁知居君友东湖徐孺子我闻西洛邵尧夫欲为天下屠龙手肯读人间非圣书聊借斯言相赠勉乐顔之乐即顔徒
次韵虞退夫除夕七絶句
太极光隂不计年圣贤千古此周旋九夷自陋吾何与长在回瓢点瑟边
从渠满腹贮千年遮莫挥毫动百篇入到圣门无一事东西日月自行天
将军元自敬延年明主何曾弃浩然自分康时了无策故山多少未芸田
已是秋隂误有年泰交倏忽震乘乾阿香夜夜惊春梦推出新丝上鬓边
长叹熙丰佑圣年偏轻偏重几翻船谁能装载停匀了多着男儿尽力牵
又叹崇宁宣政年无端亡虏误开边谁能为我惩前辙早挈江山入舜甄
虞倩思亲感岁年归心巫峡暮云前乖逢逝水那能料静倚闲云看大川
用张子益教授韵送虞退夫西归
子已江头戒櫂郎卬须何事未乘方须知此意关时数不为斯人自肺肠白傅徒然泣商妇毛生岂解出王嫱卬虽不敏真知得为子临岐釂一觞
尝为赵太社蕃作章泉二字及匹纸写诗二十二首赵一再有诗因次韵
易象於坤必有章泉翁此义发天光离趋外卦文加质乾伏中爻絅覆裳欲验吾心观习坎诚知是理识归藏公诗谢我只成辱敢复从公质寸长
几度诗来儆谬悠怀人应念水三州宁希太白怀金马忍効灵均驷玉虯上帝汝临毋敢贰中心如噎本何求狂言又被公挑拨知我惟公不我邮
题赵昌父太社寄桃源何道士
八十六年强健客求余判断二苏诗年来点检室中事问着邻家总不知
题罗年能愚六友堂
罗氏堂中六友图要求纸尾数行书若於此味真知得着甚言词乞与渠
次韵靖州贡士鹿鸣宴二首
何处何时不产贤黔中故地夜郎天虽云地脉原无间欲破天荒未有先万蚁场中春锁棘九宾庭下晓鸣鞭便将正学昭羣聩留取科名万口传
岂但诗书对圣贤须知屋漏与神天设科虽较词章【阙】
次韵王常博题赠江陵乐德佐
缪予甘远屏分表得生还夜雨滴归梦晓霜雕醉顔角巾吾故里璞玉子荆山又作无期别扁舟上峡关三十有三载好风吹又来清坚霜後竹泠澹雪边梅世事忧千绪家山肠九逥江头一樽酒烟雨暗章台
题峡州三游洞
洞前日日客维舟短咏长吟汗马牛名迹都随形气尽惟余元白几人留
可恠忠州与虢州偶因起废得兹游苏欧诸老亦何德千古联芳未肯休
和虞退夫见贻生日诗韵
芙蓉布叶乱田田尚忆前年对二贤今度观亭人独立一江风月自相连
路人笑我此何观风颭渠江万顷寒历历圣贤心事在从渠把作画图看
九十九峰江上山乾坤尔濶我中间此心顿着秋毫愧久矣顔衰鬓发班
虎豹当关路险艰家人占鹊望予还四方蹙蹙还何许家在西南山外山
范蒋诸贤友义申肩吾见说倍精神年来人物寥寥甚更忆浦城人姓真
和蒋成甫见贻生日韵
窗外浮云卷帟青腰间流水卧青萍发挥孔孟贞三代补葺嬴刘破六经理义本心如皦日词章末技谩流萤独嗟弱步跻长阪百岁期程过五亭
尚记春风酒满衣数旬客馆掩空扉双乌念哺归难忍断雁辞行碍不飞正念县弧成底事有来连锦烂生辉亟哦七字酬佳赠归櫂潇湘水正肥
次韵和常德袁尊固监丞送别四诗【八月十日】
试把行藏为子评只知尽分敢徼名出如有益殷三聘用不能行鲁两生此道古人如饮食後来竈婢或猜惊子云亦号知书者犹把商山作采荣
孔训原无实对名只言为已与求人能知管仲不为谅便识殷贤
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 10:30:42-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>