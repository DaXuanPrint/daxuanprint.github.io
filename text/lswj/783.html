<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="提要,原序,卷一,卷二,卷三,卷四,卷五,卷六,卷七,卷八,卷九,卷十,卷十一,卷十二,卷十三,卷十四,卷十五,卷十六,卷十七,卷十八,卷十九,卷二十,橘山四六全文在线阅读,橘山四六全文在线下载,大玄古籍书库">
<meta name="description" content="文别集。南宋李廷忠撰。二十卷。廷忠字居厚,号橘山,於潜(今浙江昌化)人。淳熙八年(1181)进士。历无为教官,旌德知县,终夔州通判。著有《洞霄诗集》,今不传。此编于明万历中由丹阳孙云翼笺注,始刊。书中一律用骈体,故名。收文二百余篇,廷忠名位不显,故集中启、札为多,大抵候问酬谢之作。《四库全书总目》谓:“所作体格稍卑,往往好博务新,转伤繁冗,然织组尚为工稳,其佳处要不可掩”。云翼笺注,尤多芜杂。有明万历三十五年(1607)本,《四库全书》据以收录,有孙云翼原序。_橘山四六_全文在线阅读_橘山四六_全文在线下载_大玄古籍书库">
<title>橘山四六_李廷忠_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">橘山四六</span> <br/>
          作者： <span class="inputVal" id="bkauthor">李廷忠</span> <br/>
          朝代： <span class="inputVal" id="bkdate">宋代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">类书文集,文集,完结</span> <br/>
          字数： <span class="inputVal" id="bknum">[book_length]271175</span> <br/>
          说明： <span class="inputVal" id="bkdec">文别集。南宋李廷忠撰。二十卷。廷忠字居厚,号橘山,於潜(今浙江昌化)人。淳熙八年(1181)进士。历无为教官,旌德知县,终夔州通判。著有《洞霄诗集》,今不传。此编于明万历中由丹阳孙云翼笺注,始刊。书中一律用骈体,故名。收文二百余篇,廷忠名位不显,故集中启、札为多,大抵候问酬谢之作。《四库全书总目》谓:“所作体格稍卑,往往好博务新,转伤繁冗,然织组尚为工稳,其佳处要不可掩”。云翼笺注,尤多芜杂。有明万历三十五年(1607)本,《四库全书》据以收录,有孙云翼原序。</span> <br/>
          封面： <span class="inputVal" id="bkimg">Z_18972.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]橘山四六
[book_author]李廷忠
[book_date]宋代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]类书文集,文集,完结
[book_length]271175
[book_dec]文别集。南宋李廷忠撰。二十卷。廷忠字居厚,号橘山,於潜(今浙江昌化)人。淳熙八年(1181)进士。历无为教官,旌德知县,终夔州通判。著有《洞霄诗集》,今不传。此编于明万历中由丹阳孙云翼笺注,始刊。书中一律用骈体,故名。收文二百余篇,廷忠名位不显,故集中启、札为多,大抵候问酬谢之作。《四库全书总目》谓:“所作体格稍卑,往往好博务新,转伤繁冗,然织组尚为工稳,其佳处要不可掩”。云翼笺注,尤多芜杂。有明万历三十五年(1607)本,《四库全书》据以收录,有孙云翼原序。
[book_img]Z_18972.jpg


[book_title]提要
钦定四库全书　　　　集部四
橘山四六　　　　　　　别集类三【宋】
提要
【臣】等谨案橘山四六二十卷宋李廷忠撰廷忠字居厚橘山其号也於潜人淳熙八年进士历无为教官旌德知县终於夔州通判宋史无传厉鹗作宋诗纪事载所着有洞霄诗集今亦不传惟是编尚存明万历中丹阳孙云翼为之笺注云翼自序称所藏原系抄本甲申应贡之京师偶携是帙遂取繙阅随手笺释後随牒炎徼左僻多暇爰取订正稍加诠次云云盖向无刋版自云翼笺释後始授梓行世也廷忠名位不显故集中启劄为多大抵候问酬谢之作而第十四卷内乃皆贺正贺冬至笺表中有乘轺护漕等语与廷忠仕履不合必非其所自谓案洪迈容斋四笔称宋时所在州郡相承以表奏书启委教授因而饷以钱酒此必廷忠为教官时代州守及宪臣所作特原本未及注明遂不可辨耳北宋四六大都以典重渊雅为宗南渡末流渐流纎弱廷忠生当淳熙绍熙之间正风会将变之时故所作体格稍卑往往好博矜新转伤繁冗然织组尚为工稳其佳处要不可掩固当存之以备一家至云翼笺注尤多芜杂未足以资考核以其裒缀颇勤故姑仍旧本録之不复刋削焉乾隆四十六年五月恭校上
总纂官【臣】纪昀【臣】陆锡熊【臣】孙士毅
总校官【臣】陆费墀

[book_title]原序
橘山四六原序
先大父曲水翁喜藏异书多宋人抄本橘山四六其一也甲申岁翼应贡之京师初拟陆行不复挟策寻附便舟眠食之外终日兀坐搜笈中偶以是帙护郡牒遂取繙阅日必数过已而厌之顾无可以游心寓目者因仿古人隶事之意随手笺释日得数则比至天津简端已满後亦不复省录顷随牒炎徼地僻多暇念席蓐之旧不忍捐弃爰取订正稍加诠次第出於风尘羁旅无所考证多蔓引影合不无燕郢之谬盖特借此以销其寥落之况非敢妄意於着述之事也或曰竿牍小智行之不远何足措意窃谓不然彼三都近俳非壮夫所为而张载刘逵以博洽通儒咸为之训诂西州逸士皇甫谧从而序之今虽不敢上方古人庶几犹贤乎已耳万历丁未夏五望日曲阿孙云翼序

[book_title]卷一
钦定四库全书
橘山四六卷一　　　　　宋　李廷忠　撰
明　孙云翼　注
通王枢相【宋会要枢密使带相即为枢相自後唐始按宋史光宗朝王淮为右丞相兼枢密院使措置营砦检视沿江守备】
乔木参天一国仰世臣之重【东坡诗故国非乔木兴王有世臣又故国依然乔木在典刑复见老成人杜诗乔木上参天又黛色参天二千尺又中有松栢参天长周平园贺张尚书启数朝士於贞元春风屡改得世臣於故国乔木犹存熊克贺吕侍郎启故国非谓乔木绍世业於韦平学者仰如泰山极师资於游夏】余波在泮诸侯容食客之闲【诗思乐泮水白虎通泮宫者半於天子宫也但南面礼仪之方有水耳其余壅之说文泮宫诸侯飨射之宫也西南为水东北为墙五经通义诸侯不得观四方故缺东以南半天子之学故曰泮宫左传其波及晋国者君之余也史记孟尝君传食客数千人信陵君传致食客三千人刘长卿诗食客虽多谁报恩杜诗甫也诸侯老宾客又蚤作诸侯客】问其姓名尝挂於文衡【文选使名挂史笔又道不挂於通人李峤与崔少府书通人未尝接赏谈士不以挂言柳文不意相国垂愍特记姓名又名劳长者记薛逢上崔相国启咨达姓名琐琐形骸或希记忆王建诗仙侣何因记姓名柳文夫观文章宜若悬衡然增之铢两则俯反是则仰裴皥诗宦途最重是文衡温庭筠上蒋侍郎启洛阳仲暠犹记姓名建业张逢方弘采拾杨万里啓或闻庸下之姓名已辱暗中之摸索】想其面目岂纡於记轸【文选无面目之可显兮韩文面目可憎吴朱温强识与人一面数十年不忘梁杨愔性强记一见皆不忘其姓名韵会纡萦也又劳也楚辞郁结纡轸兮谢庄月赋情纡轸其何托王逸注纡曲也吕安书沉思纡结文选望坟思纡轸又我思郁以纡又纡郁游子情又何为忧怀心烦纡韩文轸其寒饥杜诗人事经年记君面陈后山诗平生天上张公子尚记门间半面人方秋崖启似是故人恍记车中之半面不几失子曾闻堂下之一言】属当冷次【杜诗广文先生官独冷东坡诗冷官无事屋庐深】忽有荣逢僭凭鱼素之传【古乐府客从远方来遗我双鲤鱼呼童烹鲤鱼中有尺素书】进候铉台之适【易鼎黄耳金铉又鼎玉铉说文铉举鼎具胡犬切三台星名详见後文选纳旌弓於铉台】恭惟某官贵名皦於朝日【荀子贵名白而天下治又君子务积於身则贵名起之如日月而天下应之如雷霆郎顗传洁白之节情同皦日赵彦端启形容王度神化丽於丹青焜燿家声贵名升乎日月熊克启贵名起乎日月新渥照乎乾坤】直节凛乎秋霜【祢衡传忠果正直志怀霜雪孔融传与崑玉秋霜比质晋书传赞劲松方操严霜比质文选峻节贯秋霜又志烈秋霜心贞崑玉韩仪行成汭制气合冬日志烈秋霜唐卓行传元德秀以德阳城以鲠峭司空图知命其志凛凛秋霜争严韩思彦传志烈秋霜唐诗志与秋霜洁李商隐启春日同和秋霜共冽】负慷慨之志而当世事不足为【说文慷慨壮士不得志於心也长门赋志慷慨而自卬归田赋感蔡子之慷慨繁钦牋怀慷慨之节赵充国辛庆忌传慷慨风流叙传志节慷慨祢衡传弱冠慷慨晋书宋矩传慷慨有志节陆机传赞言论慷慨冠乎终古唐书罗宗道慷慨尚节义又张建封慷慨尚气自许以功名杜诗呜呼壮士多慷慨晋书王猛传猛气度雄深细事不干其虑桓温入关被褐谒之一面谈当世之事扪蝨而言旁若无人】吐峥嵘之论而在廷臣莫能过【峥嵘亦作崝嵘说文山峻貌汉书下峥嵘而无地兮扬子似紫宫之峥嵘李白集吐峥嵘之高论开浩荡之奇言杜诗峥嵘吐高论韩诗高言轧霄峥高祖纪贤赵臣田叔孟舒等十人召见与语汉廷臣无能出其右者注古者以右为尊言才用无能过之者方巨山启言语妙天下鲁诸儒何以尚之智略辏上前汉廷臣无出右者】上沃冕旒之听【说文沃灌溉也尚书沃朕心说文冕大夫以上冠也邃延垂瑬纩紞旒垂玉也冕饰周礼王五冕图云衮冕十二旒以则天数陆佃云王五冕旒皆十二不如是不为蔽明亦曰繁露或作游杜诗衣冠拜冕旒】徧仪笔槖之华【南史徐杏传周舍问杳尚书着紫荷槖相传云挈囊竟何所出杳曰张安世传云持槖簪笔事孝武皇帝数十年韦昭张晏注并曰槖囊也簪笔以备顾问互见第二卷】有行於时不负所学【陆?传?为相所言皆拂帝短恳到深切或讥其太过对曰吾上不负天子下不负所学遑他恤乎洪平斋启昌黎之熏浓涵浸大放厥辞敬舆之恳切剀深不负所学】发为两汉之诏令【东都事略王珪知制诰其文典丽有两汉风陆游启所冀如三代礼文大备之时抑亦追两汉文章尔雅之体】追还三代之礼文【班固两都赋序大汉之文章炳焉与三代同风东坡集将以追两汉之余而渐复三代之故赵彦端启远追三代之风茂辑一王之典】肃纲纪於本朝【诗勉勉我王纲纪四方荀子人君用之则势在本朝而宜萧望之传雅志在本朝法真传光赞本朝四子讲德论陈恳诚於本朝之上】憺威棱於絶域【李广传威棱憺乎隣国文选威棱则夷羿震荡又威棱遐厉又阐肆威棱又威棱章台颠高适诗幕府盛威棱汉书注神灵之威曰棱憺动也长杨赋遐方疏俗殊隣絶党之域】江渚振东归之羽【诗江有渚又我东曰归尔雅小洲曰渚晋书乐志乐我君惠振羽来翔徐陵诗归来振羽仪】星辰听直上之声【郑崇传崇为尚书仆射数求见谏诤上初纳用之每见曳革履上笑曰我识郑尚书履声杜诗听履上星辰洪适贺林吏书启望峻官仪上星辰而听履私无宾谒指风月以飞谈】乃朞月入赞於政钧【左传而收吾憎使赞其政诗秉国之钧四方是维顔师古云陶家名转者为钧盖取周回调均之义贾谊传大钧播物注言造化为人犹陶之造瓦也】不淹旬继颛乎兵柄【袁盎传绦侯为太尉本兵柄】惟难合之义不屈【耿弇传落落难合】故勇退之风独高【宋钱若水谒陈抟抟曰当作神仙有紫阁老僧曰不然他日富贵但能急流中勇退耳东坡诗勇退当年正急流余元一启中世大夫官为家常倒行於日暮知几君子介如石乃勇退於急流】凡其用舍行藏系乎内外轻重【裴度传度威誉德业侔於郭子仪出入中外以身系国之安危为时之轻重者二十年】垂绅正笏安若泰山之四维【欧阳公画锦堂记垂绅正笏不动声色而措天下於泰山之安战国策仆有一言而使君富贵於万岁宁於泰山四维严助传天下之安犹秦山而四维之也注维谓聨系之】缓带轻裘贤於长城之万里【晋书羊祜传祜镇南夏在军常轻裘缓带身不披甲铃阁之下侍卫不过十余人唐书太宗曰炀帝不择人守边劳中国筑长城以备虏今我用李积守并突厥不敢南贤於长城远矣白乐天集倚为长城永固中夏柳文隐然长城朝野倚赖又万里长城九重安枕唐诗天与三台座人当万里城杜牧诗用贤无敌是长城熊克启扛百斛之鼎叹高文大册之豪折千里之冲想缓带轻裘之暇余日华启料敌临机智略夙推於武库折冲压难威名远过於长城龚茂良启欲得君重耳隐然大国之长城无以公归兮用作苍生之霖雨】祠官所以优耆德【晦翁语録本朝设祠禄之官以佚老优贤杨诚斋诗晚岁祠官是地仙】书殿所以宠儒臣【刘宾客诗书殿沗聨衔宋诏书殿之职号为清优曲阜行孙永制进书殿之宠名颁真宫之优秩谓观文资政端明等殿大学士学士也】虽名爵居然而益尊而才业施之而难尽渡江所未有当求诸北士之中【南齐书张绪字思曼为中书令善谈玄王俭常云绪过江所未有北士可求之耳不知陈仲弓黄叔度能过之否】苍生其如何行起自东山之下【晋书谢安传桓温请安为司马将发新亭朝士咸送中丞高崧戏之曰卿屡违朝旨高卧东山诸人每相与言安石不肯出将如苍生何苍生今亦将如卿何安甚有愧色骆宾王诗谢公还欲卧谁与济苍生李诗谢公终一起相与济苍生杜诗蚤作丞相东山起杨万里启安石如苍生何已?老成之起司马相中国矣伫观书赞之新】盖先皇留为数世之用惟嗣圣急於旧人之图【尚书亦惟图任旧人共政杨万里启太上皇非不知耆德之深留遗嗣圣新天子欲尽复中原之旧首擢我公】伫扬赞书【孔光传已刻侯印书赞注赞进也延进而拜之书赞者书赞词於策也】遂正宰席【宋制擢陪宰席】某学无根柢【杜诗词林有根柢】器乏准绳【杨子法言大器者犹?矩准绳乎先自治而後治人之谓大器】徒以古貌古心而读古书粗明操守【韩退之诗孟生江海士古貌又古心尝读古人书谓言古犹今】不能圆言圆行而应圆物祗坐困穷【元次山恶圆篇安知异日不言圆行圆动圆静圆以终身乎又吾与汝圆以应物圆以趋时非圆不预非圆不为方秋崖启古貌古心而读古书自忘其拙圆言圆行而应圆物要非所长】志益凋摧於忧患之林分宜投弃於闲散之地【韩文投闲置散乃分之宜权德舆书以刘秩为祭酒置之国庠似在散地】仰阶符之远耀【汉书音义泰阶三台也黄帝泰阶六符注每台凡二星六符六星之符验也详见第六卷左传陈厉公生敬仲其少也陈侯使筮之曰此其代有陈国乎不在此其在异国非此其身在其子孙光远而自他有耀者也】怅门仞之久违【文选宫墙重仞允得其门】献艺春卿旧出埏熔之域【柳文献艺春卿当三黜之辱埏和土也老子埏埴以为器董仲舒传犹泥之在钧惟甄者之所为犹金之在熔惟冶者之所铸】授文淮服辱居衮绣之乡【诗我觏之子衮衣绣裳】於二十年流落之余【白乐天诗二十年来拆太多霍去病传流落不耦杜诗流落剑三千又流落意无穷刘梦得诗流落感温凉】得千万间依栖之所【杜诗安得广厦千万间大庇天下寒士俱欢顔】惠自天假谋岂人为顾师范自慙於不堪【後汉书李膺风格形仪皆可师范赵壼传学成师范缙绅归慕法言务学不如务求师师者人之模范也模不模范不范为不少矣嵇康与山涛絶交书有必不堪者七】在恩门宁忍於终弃【恩门谓座主唐孙光宪北梦琐言相国裴公坦李汉侍郎状元及第惭举业未精遽此叨忝未尝曲谢座主辞归别墅三年肄业掩关勤苦文格乃变然始到京献恩门文章辞采典丽举朝称之范摅云溪友议渤海高公三牓一百二十人多平人得路若柳棠者诚负恩门举主是知座主称恩门也赵嘏诗家去恩门四千里只应从此梦旌旗李商隐启远敦世故容在恩门】国人之赖子产不妨学校之游谈【左传郑人游于乡校以论执政然明谓子产曰毁乡校如何子产曰何为夫人朝夕退而游焉以议执政之善否其所善者吾则行之其所恶者吾则改之是吾师也若之何毁之然明曰蔑也今而後知吾子之信可事也小人实不才若果行此其郑国实赖之岂惟二三臣仇览传览入太学时诸生符融有高名与览比宇宾客盈室览常自守不与融言融心奇之乃谓曰今京师英雄四集志士结交之秋虽务经学守之何固览乃正色曰天子修设太学岂使人游谈其中高揖而出】弟子之从朱云窃幸相君之加礼【朱云传云常居鄠田时出乘牛车从诸生所过皆敬事焉薛宣为丞相云往见之宣备宾主礼其教授择诸生然後为弟子】寸悰所激【选诗戚戚若无悰谢灵运诗瞻涂意少悰孟浩然诗心绪并无悰】尺喙难宣【庄子丘有喙三尺唐陆余庆善论事而谬於判事时嘲之曰说事喙长三尺判事手重五斤东坡诗欲吐狂言喙三尺】
通商知府【商盖尝为无为军学职今复为州守李时亦任此州学职故上此启详其文意可见】
升堂而闻丝竹缅怀孔子之旧居【鲁恭王传恭王初好治宫室坏孔子旧宅以广其宫闻钟磬琴瑟之声遂不敢复坏说文缅徵丝也广韵远也又思貌国语缅然引领南望贾逵注缅思远也乔玄传曹操奠玄墓文邈哉缅矣又怀旧惟顾念之凄怆潘岳寡妇赋缅怀兮长乖文选缅邈若飞沉又缅然若双潜又遵途叹缅邈又缅邈区中缘李诗英风缅犹存韩诗前心空缅邈】在泮而观旗鸾复喜鲁侯之戾止【诗思乐泮水薄采其芹鲁侯戾止言观其旗其旗茷茷鸾声哕哕】顾瓦砾之贱猥出其後【晋书孙绰传绰性通率好讥调尝与习凿齿共行绰在前顾曰沙之汰之瓦砾在後习曰簸之扬之糠粃在前和帝纪任尚代班超为都护谓超曰小人猥承君後任重虑浅宜有以诲之】赖膏馥之余沾及者多【杜甫传赞甫浑涵汪洋千景万状兼今古而有之他人不足甫乃有余残膏賸馥沾匄後人多矣】矧当幕府之初开【李广传莫府省文书冯唐传上功莫府注莫府者以军幕为义军旅无常居止故以幕府言之後汉书独行传李充为侍中邓隲曰幕府初开欲辟天下奇伟班固传幕府新开广延羣俊四方之士颠倒衣裳崔瑗传大将军梁商初开幕府首辟之边让传幕府初开博选清华杜诗幕府初交辟又白头趋幕府高适诗幕府制中权】辱在宾筵之末至【诗宾之初筵温庭筠诗宾筵得佳客文选相如末至居客之右】敬持尺素【陆机文赋涵绵邈於尺素周弘让复王裒书苍鴈頳鲤时传尺素清风明月俱寄相思李诗手把尺素书如天落云锦刘长卿诗自非传尺素谁与论衷肠岑参诗水底鲤鱼幸无数愿君别後垂尺素】僭凂中?【史记曹参以中?从又万石君为中?受书谒如淳曰中?如中谒者师古曰?洁也言其在中主洁清洒扫之事盖亲近左右也】恭惟某官特立真儒【礼记儒行篇其特立独行有如此者】间生贤佐奥学渊源乎千古【董仲舒传师友渊源】懿文轇轕於三光【汉书杂遝轇轕以方驰注轇轕犹交加也车马喧杂貌楚辞云骑胶葛以散乱是也一曰室宇旷深貌相如赋胶葛之宇一曰锋戟形扬雄赋撠胶葛又上清之气文选胶葛无垠柳文其文皆汗漫煇煌呼吸阴阳胶轕三光陶熔帝王此轇轕指上清之气】璧沼谈经发施孟梁丘之藴【诗正义辟雍天子之学圆如璧壅之以水又天子灵台在太庙之中壅之以灵沼谓之辟雍白虎通天子立辟雍所以行礼乐宣教化也辟者象璧圆法天雍之以水象教化流行儒林传丁寛作易说三万言授同郡砀田王孙王孙授施讐孟喜梁丘贺繇是有施孟梁丘之学】彤庭射策迈晁董公孙之流【说文彤丹饰也堂下至门谓之庭西都赋玉除彤庭谢朓诗彤庭赫弘敞沈珣行裵休制彤庭射策陈列升班萧望之传以射策甲科为郎孔氏杂说汉射策与对策不同射者谓难问疑义书於策量其大小署为甲乙之科不使彰显欲射者随其所释而得之对者显问以故事经义观其所对文辞以定高下武帝纪诏贤良明於古今王事之体受策发问咸以书对於是董仲舒公孙弘等出焉晁错传诏有司举贤良文学士错在选中上亲策诏之】其志有行所试辄验以模范之良而通禁籍【陈汤传宜以时解县通籍注通籍不禁止令得出入也杜诗谬通金闺籍】以弦歌之最而登朝行【吕氏春秋宓子贱治单父弹鸣琴不下堂而单父治李诗范宰不买名弦歌对前楹说文最犯取也犯而取故军功上曰最下曰殿宣帝纪丞相御史课殿最以闻注殿後也课居後也最者凡要之首课居先也隋苏威荐房恭懿为新丰令政为三辅最唐韦嗣立累调双流令政为三河最宋制县令罢任委知州考察四善三最韩诗始获升朝行】端操不移【屈原远游内惟省以端操兮文选乐而无节端操或亏又弱植慕端操符载愁赋耸端操而不爽】高怀自适思锦绣溪边之遗事【锦绣溪即双溪在无为州西南一名锦绣池宋杨杰诗十里喧阗锦绣川秋千人健趁飞鸢花明柳暗丹青国日薄云浓水墨天按李自注学宫在锦绣溪上】厌蓬莱山上之清游【史记海中有三神山蓬莱方丈瀛洲仙人居之後汉书窦章传章少好学冇文章与马融崔瑗同好更相推荐永初中学者称东观为老氏藏室道家蓬莱山太仆邓康荐章入东观为校书郎注老子为守藏史复为柱下史四方所记文书皆归柱下言东观经籍多也蓬莱海中神山为仙府幽经秘籙并皆在焉】亟请左符【汉制竹符篆书与郡守各留其半右留京师左以与之杜诗头白犹堪乞左符刘禹锡诗曾主鱼书轻刺史今朝自请左符来宋王楙野客丛书古之符节左以与郡守右以留京师谓郡守往囘以所授之左符合京师之右符以防其伪其或遣使调发於郡国则请内库之右符以合郡国之左符如魏公子无忌入王卧内窃虎符以召晋鄙之兵救平原之难是也】少寛西顾【诗乃眷西顾寇恂传高祖任萧何於关中无复西顾之忧房玄龄传太宗伐辽玄龄留守京师诏曰公当萧何之任朕无西顾忧矣陆游启关中留萧丞相遂寛西顾之忧江左有管夷吾共望中兴之盛余元一启关中付酇侯可以寛西顾之忧河内得寇君然後成北伐之业卲传启暂寛西顾即伫东归】手种堂前之柳今见几春【晋书桓温传温自江陵北行往观少时所种柳皆已十闱慨然曰木犹如此人何以堪攀枝执条泫然流涕南齐书王敬则使魏於北馆种杨柳後虞长曜北使还敬则问我昔种杨柳今各大小长曜曰虏中以为廿棠六一居士集手种堂前垂柳别来几度春风又应怜手种树成阴宋张邦基墨庄漫録扬州大明寺平山堂前欧阳文忠公手种柳一株谓之欧公柳】眼看观里之桃恍如前度【?史刘禹锡为主客郎游玄都观旧无桃花贞元末至京师则有道士植仙桃满观如红霞刘赋诗曰紫陌红尘拂面来无人不道看花囘玄都观里桃千树尽是刘郎去後栽後太和初刘重游玄都观已荡然无一株惟兎葵燕麦动摇春风再题诗曰百亩庭中半是苔桃花浄尽菜花开种桃道士归何处前度刘郎今又来】推所作三万言之师说【儒林传丁寛字子襄作易说三万言训诂举大义而已柳文游太学授师说】移而为二千石之教条【汉书百官公卿表郡守秦官秩二千石薛宣传宣为吏赏罚明用法平而必行所居皆冇条教可纪】观听具孚声实罙着【文选蜚英声腾茂实罙音弥深也诗罙入其阻】重慰去思之俗【何武传武为兖州刺史徙京兆尹其所居亦无赫赫名去後常见思晋书谢安传安为吴兴太守在官无当时誉去後为人所思乐广传所在为政无当时功誉然每去职遗爱为人所思文选何武不赫赫遗爱常在去】竞喧来暮之谣【东观汉记廉范为蜀郡太守旧制禁民夜作以防火范乃削毁先令但严储水而已百姓歌之曰廉叔度来何暮不禁火民安作昔无襦今五袴白居易行范传正制去思之叹来暮之谣张说姚崇神道碑去思观颂来暮闻歌骆宾王上兖州刺史启坐堂敷惠恩纒去思剖竹垂仁式歌来暮】中郎岂薄淮阳耶聊烦卧护【汲黯传召黯拜为淮阳太守黯伏谢不受印绶上曰君薄淮阳耶顾淮阳吏民不相得徒得君重卧而治之张良传卧而护之唐书诏裴度节制河东度辞老病帝曰为朕卧护北门可也刘禹锡诗肯放淮阳高卧人】朝廷深知弱翁矣行即召归【魏相传相迁扬州刺史考案郡国守相多所贬退丙吉与相书曰朝廷已深知弱翁治行方且大用矣愿少慎事自重藏器於身王矅轩启淮阳非薄长孺已蔼治声朝廷深知弱翁即趋严诏】某愚无袜线之长【唐孙光宪北梦琐言韩昭仕蜀为礼部尚书文思殿大学士粗有文章至于琴碁书算射法悉皆涉猎时有朝士李台嘏曰韩八座事艺如拆袜线无一条长者时人韪之】贫为斗粟之计【陶濳传潜素简贵不私事上官郡遣督邮至县吏曰应束带见之潜叹曰吾不能为五斗米折腰拳拳事乡里小儿耶】忧熏所积【诗忧心如熏东坡集积忧熏心】苦味莫囘【东坡橄榄诗待得微甘囘齿颊已输崖蜜十分甜】蚤岁宫袍已作半枯之叶【东坡诗敝袍霜雪空慙绿又青山半作霜叶枯危巽斋启青衫勃窣半成霜叶之枯白髪萧疎但觉雪根之长方秋崖启举眼视八荒绿髪已霜蓬之短折腰为五斗青衫半荷叶之枯】穷年灯火终无太喜之花【韩文矻矻以穷年又灯火稍可亲杜诗灯花何太喜李梅亭启初年笔砚灯无太喜之花继世簪裳袍已半枯之叶】饥驱出门【陶诗饥来驱我去不知竟何之又此行谁使然似为饥所驱】强顔来客【司马迁传及已至此言不辱者所谓强顔耳柳文操斧於班郢之门斯强顔耳】少尝问学而可郡学惟邓禹之敢当【马武传帝与功臣诸侯燕语从容言曰诸卿不遭际会自度爵禄何所至乎高密侯邓禹先对曰臣少尝问学可郡文学博士帝曰何言之谦乎周书梁元帝赐刘璠书邓禹文学尚或持戈葛洪书生且云破贼】晨入先生以诲诸生非昌黎而安取【韩文国子先生晨入太学招诸生立馆下诲之】幸大贤由此而发轫【轫止车之木行则发之离骚朝发轫於苍梧兮】故斯文复赖以主盟【左传晋礼主盟又狎主齐盟欧文主斯文之盟会】芹藻生辉【泮水诗薄采其芹又薄采其藻】布韦增气【文选布衣穷居韦带之士王公大人所以屈体而下之者为道存也】藐是羁孤之迹【谢希逸赋羁孤递进注羁孤者清洁耿介不羣之貌杜诗临老羁孤极又骨肉满眼身羁孤李诗缅书羁孤意东坡诗羁孤每自笑温庭筠启羁孤牵轸藜藿难遇】悉归覆露之仁【严助传陛下垂德惠以覆露之晁错传覆露万民注覆荫也露膏泽也】窃取坐氊要是公家之旧物【晋书王献之传献之夜卧斋中而有偷儿入其室盗物都尽献之徐曰偷儿青氊我家旧物可特置之羣盗惊走杜诗坐客寒无氊又卿家旧物公能取义遥忆旧青氊周必大谢复益国公表华阳黑水裂地而封旧物青氊从天而降程厚端贺邵宣抚启但慙黄绢难陪记室之好辞莫弃青氊要是君家之旧物】举扬教铎庶几君子之遗风【尚书遒人以木铎徇于路鬻子禹曰教以事者振铎大钤军法文事振木铎武事振金铎循吏传庶几德让君子之遗风矣】
通王运使【转运使之名起唐先天中宋制沿革不常详见各条】
二天行部偃淮草以知名【苏章传章迁冀州刺史故人为清河太守章行部按其奸赃乃请太守为设酒殽陈平生之好太守喜曰人皆有一天我独有二天杜诗二天开宠饯戎昱诗人戴两重天薛宣传为刺史行部张万福传德宗以万福为濠州刺史召谓曰先帝改尔名正者所以褎也朕谓江准草木亦知尔威名若从所改恐贼不晓是卿也文选偃齐犹草宋璟诗德风边草偃山谷诗塞上威名草木知余日华启谯闉改观草木知名刘珙启草木亦知其名藜藿为之不采】半水充员及齐瓜而往戍【服?曰天子水匝为辟雍诸侯水不匝至半为泮宫礼统曰半有水而半有宫左传齐侯使连称管至父戌葵丘瓜时而往及瓜而代李诗及瓜归日未应迟】密迩使台之节制【左传以陈蔡之密迩於楚杜诗情依节制尊】倍增吾道之声光敛板欲前【板手板即笏也亦谓之簿周礼疏在君前以笏记事後代用簿簿今手板梁书到溉传溉敛板对职林州别驾治中见刺史持板拜刺史答拜欧阳公启逮亲而得斗禄虽慰於子心敛板而揖上官遂成於俗状刘後村启久愿执鞭於平日何期敛板於下风】奏书敢後【朱慱传文学儒吏时有奏记文心雕龙公府奏记郡将奏牋】恭惟某官天球粹禀【说文球玉也尚书天球河图诗受小球大球山谷诗天球不琢中粹和李商隐启日观同光天球并价】时栋高标【说文栋极也尔雅栋谓之桴释名中也居屋之中郭林宗与盛仲明书曰足下诸人为时栋梁文选释褐中林郁为时栋又太朴既亏则高尚之标显李诗高标絶人喧杜诗高标跨苍穹又妙选异高标韩诗高标揖太玄又高标凌秋岩】宝画一之法以传家【曹参传讲若画一注画一言整齐也前汉书陈咸钦躬宠忠世典刑法郭躬传躬父弘为决曹掾用法平郭氏自弘数世皆传法律雍峤後汉书河南吴雄以法律断狱平子欣孙恭三世廷尉为法名家】富袭六之文而饰吏【司马相如传将袭六为七注六经加一为七也公孙弘传吏事缘饰以儒术循吏传董仲舒公孙弘儿寛三人皆儒者通於世务明习文法以经学润饰吏事天子器之】当今盛事惟我名门称释之下无寃民阴有开於後嗣【于定国传张释之为廷尉天下无寃民又于公治门令少高大容驷马高盖车我治狱多阴德子孙必有兴者东坡诗知君治狱有阴功】举皋陶远不仁者妙相继於殊科【杜氏通典唐常贡之科有秀才有明经有进士有明法有书算宋史刑法志士初试官皆习法令熙宁中复置明法科熊克启自首掇於殊科即荐敭於华贯又洗空凡马蚤自擢於殊科飞上九霄荐亲承於异渥】复寻棘署之游【王制凡听五刑之讼成狱辞史以狱成告於正正听之正以狱成告於大司寇听之于棘木之下春秋元命苞树棘槐听讼於其下棘赤心有刺言治人者原其心不失赤实事所以刺入其情令各归实易坎上六系用徽纆寘于丛棘三岁不得凶寇荣传置於严棘之下注严棘谓狱也郑氏绮谈大理曰大棘唐诗棘寺初衔命署音曙官舍曰署国语位政之建也署位之表也】积着槐堦之望【周礼秋官朝士掌建邦外朝之法面三槐三公位焉】更迭尤高於陈义【说文迭更迭也汉书注古者正卒无常人皆迭为之一月一更此卒更也富者雇贫者月二千此践更也班固西都赋更盛迭贵沈珣行韦损制屡更中外迭处清崇庄子屠羊说居处卑贱而陈义甚高】践扬罙显於畴庸【薛廷珪行崔昌遐制践扬华显尚书畴咨若时登庸】泥轼朱轓课优三辅【循吏传赐车盖特高一丈别驾主簿车缇油屏泥於轼前以章有德汉志二千石皂盖朱轓注轓车之蔽也三辅京兆尹左冯翊右扶风尹翁归传翁归守右扶风盗贼课常为三辅最】谳书铨笔位炳列星【谳议狱也张汤传奏谳疑又上所是受而着谳法注书於谳法挈令以为後式也说文铨衡也文选转吏部尚书执铨以平注铨所以称物晋起居注选曹铨管人材唐选法尚书铨掌七品以上选侍郎铨掌八品以下选流外谓之小选百官志吏部以三铨之法官天下之人材亦作辁庄子辁材讽说之徒注辁量人物也山谷诗胷中无冰监敢当吏部铨史记天官书太微五星五帝座後聚一十五星蔚然曰郎位苏味道诗远从南斗外遥仰列星文】欲图边琐之宁【丙吉传案边长吏琐科条其人注琐録也东坡诗论兵临老付边琐】犹借使华之重【诗序皇皇者华君之遣使臣也送之以礼乐言远而有光华也】千里广舳舻之运【汉武帝纪舳舻千里薄枞杨而出注舳船尾持舵处也舻船头刺櫂处也】百城奏狱犴之空【犴犬所以守故谓狱为犴诗宜犴宜狱今文作岸杨子狴犴使人多礼汉书刑法志狱犴不平之所致韩诗外传乡亭之系曰犴宋志狴犴屡空亦作豻】粟峙如山【文选椎紒而守敖庾海陵之仓则山坻之积在前矣】钱流於地【刘晏传晏能权万货轻重使天下无甚贵贱而物常平自言如见钱流地上】焕四组之骈集【严助传文二之组杨仆传怀银黄垂三组组即绶也】总六条之按廉【汉百官表武帝元封五年初置部刺史掌奉诏条察州治一条强宗豪右田宅踰制以强凌弱以衆暴寡二条二千石不奉诏书遵氶典制倍公向私旁诏守利侵渔百姓聚敛为奸三条二千石不恤疑狱风厉杀人怒则任刑喜则淫赏烦扰刻暴剥截黎元为百姓所疾山崩石裂訞详讹言四条二千石选署不平苟阿所爱蔽贤宠顽五条二千石子弟恃怙荣势请托所监六条二千石违公下比阿附豪强通行贿赂割损正令也汉旧仪初分十三州假刺史印绶以秋分行部御史为驾四封乘传到所部郡国各遣一吏迎之界上所察六条白六帖後周苏绰六条清心志敦教化尽地利擢贤良恤狱讼均赋役唐贞观中以六条黜陟天下沈隐侯集振采六条宣风万里廉亦察也赵广汉传察亷为阳翟令白帖廉察诸侯】自非长才安能独任【高帝纪陈平智有余然难独任】然实关中者由四塞之积【萧何传转漕关中给食不乏娄敬传且实关中无事可以备胡琐籍传关中阻山带河四塞之地塞悉则切】清天下者自一路而推【宋绍兴诏监司朝廷耳目之官今天下无事恤民为先得其人则一路安不可不择之也】相业有归公言无逊某器资极陋问学不根【严助传朔皋不根持论柳文少尝学问不根师说】十载忧居安有当世功名之望【谢安传安虽处衡门自幼有公辅之望】五年冷次但见诸公台省之登【杜诗诸公衮衮登台省广文先生官独冷】憔悴山林【国语日以憔悴屈原渔父顔色憔悴亦作顦顇柳诗士林顦顇泣相逢又十年顦顇到秦京又作癄瘁礼记纤微癄瘁之音作而民思忧又作焦瘁班固答宾戏朝为荣华夕为焦瘁又作蕉萃左传虽有姬姜无弃蕉萃】弃沉泥滓【杜诗吾独何为在泥滓白侍郎诗冼抜出泥滓】痛絶流波之雅操【文选伯牙息流波之雅引吕氏春秋伯牙鼔琴志在流水锺子期曰善哉汤汤乎若流波子期死终身不复鼔琴以为世无赏音者王勃集波流柱响波无入柱之因霜落钟鸣霜非扣钟之具骆宾王启清音动听赏流水于牙弦妙思通神叶成风于郢匠】羞持明月以暗投【邹阳传明月之珠夜光之璧以暗投人於道衆莫不按劒相眄者何则无因而至前也文选珪璋虽特达明月难暗投】矻矻穷年谁念焚膏之苦【韩文焚油膏以继晷惟矻矻以穷年】漫漫长夜徒兴扣角之悲【史记甯戚欲仕齐侯桓公出牵牛扣角而歌曰南山矸白石烂生不逢尧与舜禅短布单衣适至骭从昏饭牛薄夜半长夜漫漫何时旦桓公用之马融传听甯戚于大车罗隐启甯戚扣歌不惟长夜魏舒对策近至申年】迫於稻粱之谋【广絶交论分鴈骛之稻粱沾玉斚之余沥庾信诗稻粱俱可恋杜诗各有稻粱谋又恐致稻粱难又自古稻粱多不足】澹乎芹藻之味仅能免俗【阮咸传咸与籍居道南诸阮居道北北阮富而南阮贫七月七日北阮盛晒衣服皆锦绮灿目咸以竹竿挂大布犊鼻禈於庭或怪之答曰未能免俗聊复尔尔东坡诗泮宫先生非俗儒】何以为师【韩文何以教人为】坐三鱣之堂顾慙於倚席【杨震传震客居於湖不答州郡礼命数十年衆人谓之晚暮而震志愈笃後有鹳雀衔三鱣鱼飞集讲堂前都讲取鱼进曰蛇鱣者卿大夫服之象也数三者法三台也先生自此升矣鱣张连切说文以为鲤郭璞及本草以为即今鲟黄鱼非鹳雀所能衔按续汉书及摉神记鱣作鱓字韩非说苑皆曰鱓似蛇盖鱣鱼黄地黑文故曰卿大夫服之象也後汉书儒林传安帝览政薄於艺文博士倚席不讲朋徒相视怠散学舍颓蔽鞠为园蔬牧儿荛孺至於薪刈其下李绦请崇国学疏博士有倚席之谈生徒无鼓箧之志唐彦谦诗寂寥方倚席王勃启祥鱣应符观先上国飞龙成卦利见大人】望四牡之驾窃幸於执鞭【诗序四牡劳使臣之来也诗四牡騑騑周道倭迟史记伯夷传虽为之执鞭所欣慕焉】傥怜其困踬之踪必假以隆寛之庇即学宫试诵论喜逢何武之按临【何武传行部必先即学宫见诸生试其诵论问以得失然後入传舍】开贤合参议谋愿与平津之推择【公孙弘传封丞相弘为平津侯严助传公孙弘起徒步数年至丞相开东阁延贤人与参谋议合音合小门也东向开之韩信传家贫无行不得推择为吏注无善行不得推举选择】深心所属短韵难宣
通杨知府【李自注新除利路漕】
诸侯之学曰頖宫久切颂僖之志【礼记王制天子曰辟雍诸侯曰頖宫郑注頖颁也所以颁政教明堂位頖宫周学也汉书注頖半也五经通义诸侯不得观四方故缺东以南半天子之学故曰頖宫袁氏丛书云按通典鲁郡有泗水县泮水出焉则泮乃鲁水名而僖公建宫其上非名学宫为泮宫郑氏注頖者颁也则頖宫非泮水明矣韵会以頖与泮通用盖承通义之误诗序泮水颂僖公能修泮宫也】五经之教为博士未穷反鲁之宗【儒林传夏侯始昌通五经后苍亦通诗礼为博士又孔子以圣德遭季世知道不行廼叹曰自卫反鲁然後乐正雅颂各得其所於是叙书称乐论诗缀礼因鲁春秋绳以文武之道成一王法至获麟而止儒林传赞自武帝立五经博士开弟子员设科射策劝以官禄传业寖盛枝叶蕃滋一经说至百余万言大师衆至千余人盖利禄之路然也又博士江公为鲁诗宗注为鲁诗者所尊仰也】顾北面礼岂庸谬之敢当【家语伯常骞问於孔子曰骞固周之贱吏也不自以不肖将北面以事子于定国传身执经北面备弟子礼郑玄传北面称弟子文选莫不北面人宗自同资敬】赖东道主有仁贤之易事【左传若舍郑以为东道主李诗君为东道主】遥瞻麾节【麾旗属周礼巾车建大麾或作戏汉书项籍传戏下节旌节使者所拥】敬奏书函【刘穆之传穆之与朱龄石并便尺牍尝与武帝座并答书自旦至日中穆之得百函龄石得八十函殷浩传浩答桓温书开闭者数十竟达空函陶侃传吾威名已着一函纸足耳文选发函伸纸】恭惟某官儒服宗工【匡衡传赞咸以儒宗居宰相位服儒衣冠传先王语王荆公诗宗工四海瞻】乡科名彦殊能异器天赋者厚矣清标雅韵人望而敬之抟风展云翮之高【庄子抟扶摇而上者九万里故九万里则风斯在下矣杜诗秋鹰整翮当云霄翮鸟之劲羽】溜雨挺霜皮之劲【杜诗霜皮溜雨四十围余日华启玉壶悬秋铜柯溜雨】游刃所历在州县则狱讼财赋之优为【庄子恢恢乎其於游刃有余地矣】予环而归居朝廷则礼乐诗书之清选【说文环璧也肉好若一谓之环荀子絶人以玦反絶以环柳文未赐大夫环注大夫待放於竟君赐之环则还山谷诗黄州逐客未赐环王制春秋教以礼乐冬夏教以诗书左传说礼乐而敦诗书卲博启暂膺推毂之求即奉赐环之对】天子爱丞哉之不负【韩文丞哉丞哉余不负丞而丞负余】国人望贤者以来苏幕府弘开春生淮草【李诗令行草木春】铃斋晏坐夕寝边烽【太守有铃阁李诗掣铃交通二千石韩诗趋跄阁前铃白乐天诗便留朱绶还铃阁林和靖诗虎牙熊轼隐铃斋说文烽候表也边有警则举火本作?相如赋超??贾谊传斥候望烽燧不得卧注边方备胡寇画则燔燧夜则举熢祭遵传论卧鼓边庭灭烽幽障】政成靡俟於合符【傅爕传郡将范津名知人举爕孝廉及津为汉阳与爕交代合符而去】诏下就升於持节【东坡诗又见子卿持汉节】木牛之运斜谷伫观蜀道之平【蜀志建兴九年亮复出兵围祁山始以木牛运十二年春亮悉大衆由斜谷出始以流马运米集斜谷口汉书高帝纪巴蜀道嶮李诗蜀道难难於上青天】金马之来大宛未觉天门之远【汉书贰师将军李广利斩大宛王首获汗血马来作西极天马之歌曰天马来从西极涉流沙丸夷服又武帝时相马者铸作铜马法献之诏立於鲁班门外更名鲁班门曰金马门】师瞻已具【诗赫赫师尹民具尔瞻】公归无徐某智短乏资身之谋【韩信传寄食於漂母无资身之策】骨寒非食肉之相【班超传超行诣相者相者曰祭酒布衣诸生而当封侯万里之外超问其状相者曰生鷰额虎头飞而食肉此万里封侯相也山谷诗管城子无食肉相孔方兄有絶交书】动辄颠顿分甘弃沉自有立至无闻之年皆忧居及远次之日坐阅千帆之竞过【东坡诗坐閲诸公半廊庙宋王楙野客丛书云仆尝用古人全句合为一聨曰笼中翦羽仰看百鸟之翔侧畔沉舟坐閲千帆之过自以为工近观漫録谓任忠厚有投时相启正有此一聨但改侧字为岸字耳上句乃韩退之诗翦翎送笼中使看百鸟翔下句乃刘梦得诗沉舟侧畔千帆过枯木前头万树春东坡诗流落千帆侧】傍无一髪之相牵【马援传孤立羣贵之门傍无一言之佐】未免徇虀盐之谋【韩文大学十年朝虀暮盐】曷尝闻俎豆之事起浮图於病躄强以为师【柳文躄浮图有师道少而病躄日愈以剧今年他有师道者悉以故去学者伥伥无所师遂相与出躄浮图以为师】对巧匠以汗顔信非能斵【韩文不善为斵血指汗顔巧匠旁观缩手袖间】正想和銮之戾止【和銮铃也和通作鉌銮通作鸾诗和鸾雝雝又八鸾跄跄左传鍚鸾和铃汉五行志登车有鸾和之节毛注和在轼鸾在镳郭璞云在轨曰鸾在轼曰和说文人君乘车四马镳八鸾铃象鸾鸟声和则敬也崔豹古今注五辂衡上金雀者朱鸟也故谓朱雀鸾也口衔铃谓之銮又谓之和銮朱氏曰铃在镳曰銮马口两旁各一四马故言八鸾韩诗外传鸾在衡和在轼前升车则马动马动则鸾鸣鸾鸣则和应诗鲁侯戾止】忽闻濡辔以驱驰【诗我马维驹六辔如濡载驰载驱周爰咨诹】赖有成摹【说文摹规也谓有所规仿】猥容窃吹【韩非子齐宣王好竽必三百人齐吹南郭先生不知竽而滥吹於三百人之中以食禄宣王薨後王曰寡人欲一一吹之南郭乃逃孔稚圭北山移文窃吹草堂骆宾王集窃混吹於齐竽滥飞声於郢路文选滥吹乖名实温庭筠诗名亦滥吹竽】马相如逡巡而至怅莫奉於俊游【谢惠连雪赋召邹生延枚叟相如末至居客之右又相如避席而起逡巡而揖枚乘传为大国上宾与英俊并游欧文逖怀英俊之并游恨无羽翮而飞肉】召康公蔽芾之居幸得依於美?【诗蔽芾甘棠勿翦勿伐召伯所茇蔽芾草木盛貌说文茇舍也庄子有一蝉方得美荫以忘其身温庭筠启刘尹棱陵之柳尚有清风召公陕服之棠空留美荫】摇旌所向【诗中心摇摇又心如摇旌战国策心摇摇如悬旌而无所终薄文选翩翩如悬旌李诗羁心摇悬旌杜牧之诗君意如鸿高的的我心如斾正摇摇】涉笔难宣【韩文涉笔占位署唯谨】通金府判【高宗日历常同劾陆寘疏寘乃内侍王通之客为明州通判避通名改称倅州今浙东有州军呼通判为府判者自寘始也】
流化半於刺史夙钦誉望之高【汉书成帝纪流化於天下晋书庾亮与郭游书别驾旧与刺史别乘同宣王化於万里之外其任居刺史之半安可用非其人续通典唐以堂吏朱俭亷为华州别驾给事中萧仿驳曰别驾为治中从事与刺史同宣教化任居刺史之半岂宜以人吏兼副政之名杜诗半刺已翺翔东坡诗风流半刺史】冷官独是广文幸托按临之末缅想箳篂之初驾【说文车当谓之屏星韵会箳篂车蔽当也车上竹席障壅前曰籓後曰箳旁曰翰总曰茀通作屏星豫章列士传孔恂字巨卿为别驾别驾车旧有屏星如刺史车曲翳仪式刺史因怒欲去之恂曰撤去屏星毁国旧仪别驾可去屏星不可去乃投传去刺史追谢之乃止】已增学泮之余辉同及瓜时【杜诗瓜时犹旅寓荀济诗瓜时犹未还】喜忘肉味恭惟某官桥门万人之杰【後汉儒林传序中元元年初建三雍明帝亲行其礼尊养三老五更飨射礼毕正坐自讲诸儒执经问难於前冠带缙绅之人圜桥门而观听者盖亿万计】名经千佛之雄【唐王保定摭言张倬柬之之孙数举进士不第捧登科记顶上戴之曰此千佛名经也杨诚斋诗强仕初登千佛名】所学造乎渊微斯文赖以宗主发为世用蔚有吏声【蔚音尉亦音郁草木盛貌又文深密貌易其文蔚也】以论道之贤而掌勾稽【通典主簿掌勾稽省署抄目纠正县内非违罗隐诗朱篆勾稽官】以多能之圣而亲会计虽一时视之若屈而诸公繇是相知【张汤传造请诸公不避寒暑】日边腾一鹗之书【晋书明帝纪帝年数岁属长安使来元帝问日与长安孰近对曰长安近不闻人从日边来居然可知也王勃诗长安在日边李诗西入长安到日边杜诗病肺几时朝日边禽经鸷鸟之善抟曰鹗苍颉解诂鹗金喙鸟也孔融荐祢衡表鸷鸟絫百不如一鹗陈後山诗荐人余一鹗顾云启禽中一鹗异文举之明知狱底双龙庶茂先之必识】江浒下双鳬之舄【尔雅涯为浒说文水涯也诗江汉之浒音虎风俗通王乔显宗时为邺令有神术每月朔望朝帝怪其来数令太史伺之言其临至有双鳬从南飞罗得双鳬乃所赐尚书属履也杜诗看君宜着王乔履真赐还疑出尚方】小试辄验大任可期尚烦关决於藩条【万石君传事不关决於庆常衮行李深制藩条之重理行尤彰释皎然诗外镇藩条最】盖欲辑宁於边圉【尚书辑宁尔邦家左传亦聊以固吾圉也注边陲也】登台四望称月栏风户之平分【李自注郡有四望台今按台在无为州治宋满维藩所筑有通夕阑干随月倚纳凉牕户趂风开之句李时为其州教授古词独倚胡床庾公楼外峯千朶与谁同坐明月清风我别乘一来有唱终须和自从添个风月平分破】召节一颁上玉署金坡之邃直【杨诚斋诗召节自天回使节汉官仪侍中有玉堂署翼奉传久污玉堂之署续翰林志唐德宗移学士院於金銮殿学士院与金銮殿相接故学士院号金銮宋沈括梦溪笔谈唐翰林院在禁中乃人主燕居之所玉堂承明金銮殿皆在其间唐制自宰相而下初命皆无宣召之礼惟学士宣召盖学士院在禁中非内臣宣召无由得入也】某规绳不治模范奚施恐未免羣弟子之私嘲【边韶传韶以文学知名教授数百人曾画日假卧弟子私嘲之日边孝先腹便便懒读书但欲眠韶潜闻之应时对曰边为姓孝为字腹便便五经笥但欲眠思经事寐与周公通梦静与孔子同意师而可嘲出何典记嘲者大慙】幸其有上大夫之易事怅鴒原之日远【诗脊令在原兄弟急难毛注脊令雝渠飞则鸣行则摇陆玑云首尾相应以况兄弟杜诗令原荒宿草王元之诗锦标争属鶺鴒原】忆鴈塔之年齐【鴈塔在慈恩寺中今西安府曲江池侧西域记昔有比丘见羣鴈飞翔一鴈投下自殒衆曰此鴈垂戒宜旌彼德乃瘗鴈建塔类说佛在西域时有比丘见鴈飞空乃念曰摩诃萨埵可充我费鴈乃堕地佛曰此鴈王也不可食乃立鴈塔宋马永卿懒真子唐玄奘法师往五印度取经得如来舍利一百五十粒梵本六百五十七部皇太子治建大慈恩寺居之师乃於寺造甎浮图以藏梵本恐火突也所以谓之鴈塔者用西域故事也王舍城中有僧婆窣堵波僧婆者唐言鴈也窣堵波者唐言塔也师至王舍城尝礼是塔因问其因缘云昔此地有伽蓝依小乘食三浄食三浄食者谓鴈也犊也鹿也一日衆僧无食仰见羣鴈飞翔辄戏言曰今日衆僧缺供摩诃萨埵岂知其引前者应声而堕衆僧饮泣遂依大乘更不食三浄仍建塔以鴈埋其下故师因此名塔萨埵者好施之称也古今诗话唐韦肇及第偶於慈恩寺鴈塔题名後人效之逐成故事摭言神龙以来杏园宴後皆於慈恩寺鴈塔题名同年中推善书者记之他日有将相则朱书之及第後知名或过未及第时题名处则为添前进士字故昔人有诗云曾题名处添前字送出城人乞旧诗白乐天诗慈恩塔下题名处十七人中最少年】诗墨犹新夜雨失对牀之约【韦苏州诗那知风雨夜复此对牀眠东坡诗对牀欲作连夜话野客丛书云人多以夜雨对牀为兄弟事如东坡与子由诗引此盖祖韦苏州示元真元常诗也然韦赠令狐士曹云秋檐滴滴对牀寝山路迢迢连骑行则夜雨对牀於朋友亦然白乐天招张司业诗云能来同宿否听雨对牀眠此善用韦意不胶於兄弟也又观郑谷访元秀上人诗云且共高僧对榻眠思圆昉上人诗云每思闻浄话夜雨对绳牀则夜雨对牀亦有施於僧者第韦诗为东坡拈出故人承用为兄弟故事耳李自注云公与先兄同舍同年复为宣城同官尝寄诗云忆昔炉亭兴味长饭余一笑步修廊如今鴈塔聨兄弟夜雨何时复对牀按炉亭在今宣城宋太学亦有炉亭宋岳珂桯史云国学以古者五祀之义凡列斋扁榜至除夕必相率祭之遂以为炉亭守岁之酌是知宋太学有炉亭也】坐氊方缺海沂逢别驾之临【晋吴隐之传隐之冇清操拜度支尚书太常以竹蓬为屏风坐无氊席杜诗坐客寒无氊王祥传徐州刺史吕?檄祥为别驾委以州事时寇盗充斥祥率励兵士频讨破之州界清浄时人歌之曰海沂之康实赖王祥邦国不空别驾之功】惠及同根【曹植诗本是同根生】契由先世顾衰门之落落公实怜之【耿弇传落落难合注落落犹疏阔也冯衍传落落如石左太冲诗落落穷巷士刘长卿诗落落惟心在】假?宇之潭潭予不孤矣【韩诗潭潭府中居陈符贺张相公启潭潭公府比幸遂於鳬趋两两台符即莫宁於燕贺】
通莫运干【职官分纪熙宁三年召诸路转运司奏举京朝官知县资序二人充本司勾当建炎初避高宗讳改勾当为干办】
强顔分教难希夫子之循循接武登台坐视诸公之衮衮【礼堂上接武上官仪传接武夔龙东坡诗内朝接武知何日包何诗晨趋接武欢】信英游之莫并幸王事之偶同摇此心旌写之书尺【刘琨传万里之心存乎尺书孔文举传奏咫尺之书顔氏家训书奏尺牍千里眉目】恭惟某官奋由华阀【韵会阀閲功状史记明其等曰阀积其功曰閲又门在左曰阀在右曰閲车千秋传无阀閲功劳通作伐左传大夫称伐汉纪非有功伐】见谓轶材【轶与逸同王褒传奏襃有轶材蔡邕传伯皆旷世轶材边让传让天授逸材】郎星卿月交辉乎其前【尚书卿士惟月续通典惟月膺名象河称重杜诗卿月昇金掌柳诗桂阳卿月光辉徧】伯埙仲篪迭奏於其後【埙本作埙说文以土作六孔郭璞云鋭上平底形如称锤尔雅篪竹为之大者八孔小者七孔声从孔出诗伯氏吹埙仲氏吹篪杜诗埙篪鸣自合】独优吏事【循吏传以经术饰吏事温庭筠启专门有暇曾习政经闭户无营因窥吏事】克绍家声【杜诗家声盖六合又家声同令闻刘宾客诗家声赫奕盖前贤】稍聨步武於日边已彻姓名於天上方华使揽皇皇之辔宜上宾登秩秩之筵【枚乘传为大国上宾诗宾之初筵左右秩秩杜诗肃肃秩宾筵】两路计权坐资婉画【文选婉婉幕中画】羣山杰观日奉胜游【穆天子传天子北征还癸巳至於羣玉之山四彻中?容氏所守先王之所谓策府也温飞卿诗承平事胜游韩诗江山得胜游】傥非负卓荦之奇【荦音洛史记天官书此荦荦大者班固传卓荦乎方州注卓荦殊絶也杨修笺贤士卓荦固所以殊絶凡庸也陈登传奇逸卓荦吾敬孔文举文选卓荦观羣书韩文卓荦为杰又卓荦变风骚】安能受特达之遇【文选特达而相知者千载之遇】为罗以致幕下已自空羣【韩文以礼为罗罗而致之幕下乂伯乐一过冀北之野而马羣遂空夫冀北马多天下伯乐虽善知马安能空其羣耶解之者曰吾所谓空非无马也无良马也】若锥之处囊中会须脱頴【史记平原君传夫贤士之处世譬若锥处囊中又臣乃今日得处囊中耳使遂得早处囊中乃脱颖而出非特末见而已欧阳詹文长松在林利锥处囊森疎脱颖锋干特见】发挥远耀躐占要津【杜诗宾从杂遝实要津又立登要路津又何不策高足先据要路津】某学殖不根【左传夫学殖也不殖将落周必大启性资甚钝学殖浸荒】宦途益落【韩诗宦途竟寥落】初着青衫而尚少今惊白发之已秋【杜诗将军昔着从事衫李诗白发我先秋白乐天集白发更添今日鬓青衫不改去年身又青衫不改白发已多】猥以积忧之余得其思乐之所【诗思乐泮水】遡风伊迩【遡向之也诗如彼遡风文选凤遡风而欲翥】取庇何多官有同寮未觉采芹之独冷【诗我虽异事及尔同寮左传先蔑之使也荀林父止之曰同官为寮吾尝同寮敢不尽心乎韩诗吾尝同寮情可胜】客居右席尚为蟠木之先容【文选相如末至居客之右邹阳传蟠木根柢轮囷离奇而为万乘器者以左右先为容也】通巫干使【宋提干有二一为提举常平司干办公事此常平干也宣和间置茶盐提举属官一员此茶盐干也】
绣衣上客久闻一座之倾【武帝纪天汉二年遣直指使者暴胜之等衣绣衣杖斧分部逐捕通典江充拜绣衣直指使王贺武帝时为绣衣御史暴胜之亦为之後汉谯玄为绣衣御史沈约云绣衣御史光武省顺帝复置魏罢之赵充国传使绣衣来责将军苏味道诗殊章动绣衣列女传孟尝君田文食客数千人上客食肉中客食鱼下客食菜汉书焦头烂额为上客司马相如传相如为不得已而强往一坐尽倾注皆倾慕其风采也杜诗一见能倾座洪适启飞谈卷雾一座尽倾游刃发硎千人皆废】绦帐穷儒实受六条之察【马融传融才高博洽为世通儒达生任性不拘儒者之节居宇器服多存侈饰常坐高堂施绦纱帐前授生徒後列女乐】方藉游谈之为重可忘寓记以相先【左传子产寓书於子西注寓寄也】恭惟某官储秀天躔【方言躔历也日运为躔月运为踆文选次舍为躔又星变其躔】聨华帝胄车马在庭而稽诸古【桓荣传荣为少傅赐以缁车乘马荣大会诸生陈其车马印绶曰今日所蒙稽古力也】诗书发政而显於今韪才具之素优【说文韪是也左传犯五不韪又君子韪之蔡邕传韪其是而矫其非增韵美之之意】纷事丛而立断【酷吏传罔密事丛唐刘道祥传日薄事丛】吏计必当亦知夫子之尝为丞位既高孰云刺史之不察【韩文丞位高而偪朱博传敕告吏民欲言县丞尉者刺史不察黄绶】鼎来召檄【匡衡传无说诗匡鼎来注鼎犹言当也若言方且来也贾谊传天子春秋鼎盛贾捐之传鼎贵注方且欲贵也】参与谋帷笑谈清四塞之尘【终军传边境时有风尘之警李诗为君谈笑静尘沙鲍昉诗犹将谈笑静风尘】决谳广二天之泽士固伸於知己【晏子春秋越石父贤在缧绁中晏子解左骖赎之载归弗谢入闺石父请絶曰吾闻君子屈於不知已而伸於知己者方吾在缧绁之中彼不知我也夫子既感寤而赎我是知已矣知已而无礼则不如在缧绁之中】人自无於间言和玉柜藏籍甚连城之价【蔡邕琴操卞和者楚野民得玉璞以献怀王王使乐正子占之言石王以为欺谩斩其一足怀王死子平王立和复献之平王又以为欺斩其一足平王死子立为荆王和欲献之恐复见害乃抱玉而哭画夜不止涕尽继之以血荆王遣问之於是和随使献玉王使剖之中果有玉乃封和为陵阳侯卞和辞不就而去作退怨之歌曰悠悠沂水经荆山精气郁洽谷岩中中有神宝灼明明穴山采玉难为功於何献之楚先王遇王暗昧信谗言断截两足离余身俯仰嗟叹心摧伤紫之乱朱粉墨同空山欷歔泪龙锺天鉴孔明竟以彰沂水滂沱流於汶进宝得刑足离分断者不续岂不怨韩文卞和之匮多美玉陆贾传名声籍甚注狼籍甚盛文选价越万金贵重连城又连城既伪往荆王亦真还杜诗连城为宝重李诗俱是连城珍】淮珠苞贡蔚为内府之储【尚书淮夷蠙珠暨鱼又厥包橘柚锡贡周礼内府掌受九贡九赋九功之货贿】某进无新功退失故步【庄子且子独不闻夫寿陵余子之学步于邯郸未得国能又失其故步矣欧阳文进无取当涂之资退已失故时之步李诗夀陵失本步笑杀邯郸人】徒使滥巾於师席【文选窃吹草堂滥巾北岳】何能垂范於子衿【诗青青子衿尔雅衿交领与襟同】幸隣德以不孤【杜诗余波德照隣】知芘身之有所【说文庇荫也或作芘任彦昇集庇身有地】涤垢虑於半环之水允赖激扬【韩诗惟思涤瑕垢唐诏彰善瘅恶激浊扬清】望华躅於千金之台尚思攀附【躅音逐增韵行貌复古编云住足也又迹也班固叙传伏周孔之轨躅东坡诗我亦继芳躅新序燕昭王置千金於台上以延天下士谓之黄金台於是乐毅往燕委质为臣孔融与曹操书燕昭筑台以尊郭隗傅逵述游赋出北蓟历良乡登金台顾武阳任昉述异记燕昭王为郭隗筑台今在幽州燕王故城中土人呼为贤士台亦谓之招贤台选诗岂伊白璧赐将起黄金台李诗燕昭延郭隗遂筑黄金台又何人更扫黄金台杜诗郭隗义结黄金台又揽涕黄金台呼天哭昭王皇甫嵩诗燕相谋在兹积金黄巍巍柳诗燕有黄金台远致望诸君罗隐诗百尺黄金郭隗台今按上谷郡图经台在易水东南十八里扬子法言攀龙鳞附凤翼】寸悰所激尺楮奚殚
通梁提干【宋制二提干之外又有提泉官属亦署干办公事详此启文意当是提泉干办】
谋幄从容有光铁使【玉海咸平三年冯亮以江南运副兼都大提点坑冶铸铁钱盐铁使李惟清言非便度支使魏羽请行於一州乃命安易往川陕鼓铸岁仅得三千余缗罢之景德中张泳铸大铁钱於嘉卭诏行之一当十兴国中益利夔三州皆有铁冶宋铁钱凡行四路】坐氊寥落无异冰厅【唐赵璘因话録祠部谓之冰厅言其清且冷也欧阳公诗独坐冰厅卧帝关】幸一时寮寀之偶同【尔雅宷寮官也郭璞曰同地为寀同官为寮】岂千里缄縢之敢废【庄子摄缄縢固扃鐍杜诗未敢阙缄萦余日华启敢後缄縢之达尚期荫樾之依余崇龟启心寓缄縢兎秃毫而难尽情倾墙仞燕贺厦於已成】恭惟某官扬英昭代济美清门【左传八元八恺此十六族也世济其美不陨其名杜诗将军魏武之子孙於今为庶为清门元微之诗房杜王魏之子孙虽及百代为清门】廪廪然言语侍从之遗风【循吏传此廪廪庶几德让君子之遗风矣注廪廪言有丰采也班固西都赋言语侍从之臣若司马相如吾丘夀王东方朔枚皋王裒刘向之属朝夕论思日月献纳华峤集散骑以从容侍从承答顾问为职又掌赞诏命平处文籍故前世多参用言语文学之士唐书学士之职本以言语文学备顾问出入侍从】渊渊乎礼乐诗书之厚泽【杨雄传散以礼乐风以诗书】发诸吏事蔚有时名蜀道天高曾是仙官之部曲【李广传行无部曲行阵注汉大将营五部部有校尉一人部下有曲】长安日近聊从管库之荐论【礼记赵文子所举於晋国管库之士七十有余家注管键也库之藏物以管为开闭之限者贱职也】属皇华临按之初在圜法更新之後【汉食货志太公为周立九府圜法黄金方寸重一筋钱外圆函方轻重以铢注圜即钱也圜一寸而重九两】简求参佐屈致儁才【杜诗自公多暇延参佐左传酆舒有三儁才注儁絶异也】赞婉画於幕中衍流钱於地上东阁杯觞之胜暂奉清游甘泉笔槖之华伫寻故事【史记上幸甘泉注甘泉在云阳本秦灵光殿】某少粗有立长益无闻二十年忧棘之相仍【说文革急也通作棘诗玁狁孔棘又匪棘其欲】五千卷荒芜之已久【北史崔儦大署其户曰不读五千卷书者无得入此户卢仝诗惟有文字五千卷东坡诗平生五千卷一字不疗饥又撑膓柱腹文字五千卷】倚席自慙於非据【易非所据而据焉身必辱王莽传赞处非其据桓豁传阶藉门宠遂叨非据】有隣还喜於不孤鲁侯芹藻之宫信莫来於贵胄【唐会要诏弘文崇文生贵胄子孙不专经业依今式考试张鷟集殊季珪之贵胄】晋公鵷鹭之客想未弃於闲官【唐裴晋公自蔡州入觐以诗示幕中宾客韩退之为司马和一篇其略云鸳鹭欲归仙仗里熊罴还入禁营中长慙典午非才职得就闲官即至公又知公不日归钧轴应许闲官寄病身】诚欵所将【文选不任空欵又效欵欵之愚】宣言罔既
通吴检法【宋熙宁六年置提刑司检法官一员从吕惠卿之请也】
登黄金之台宾筵藉甚招青佩之子【诗青青子佩】师道缺然属当受察之初【韩文受容受察不复进谢】允藉同寅之助【尚书同寅协恭】恭惟某官昂霄栋干【唐书房玄龄幼聪敏五岁能读毛诗高孝基谓裴矩曰仆观人多矣未有如此郎者必为伟器但恨不见其耸壑昂霄耳】跨海羽翰【翰音寒毛羽也诗如飞如翰杨子凤鸣而鸷翰杜诗念君惜羽翰】薄金籝之遗而超出於贵游【籝本作籯方言陈楚宋魏之间谓筲为籯说文笭也顔师古云箱笼属韦贤传贤四子长子方山为高寝令次子弘至东海太守次子舜留鲁守坟墓次子玄成复以明经历任至宰相故邹鲁谚曰遗子黄金满籝不如一经谢朓谢随王赐左传启既困而学括羽莹其蒙心家藏赐书籝金逊其贻厥周礼师氏凡国之贵游子弟学焉陆机表服冕乘轩仰齿贵游抱朴子贵游子弟未免襁褓而加青紫之秩顔氏家训贵游子弟多无学术】富玉律之文而一归於钦恤【陈子艮陈子干诔金科是执玉律逾明薛仲晖判冀必协於金科庶不乖於玉律】久其践历多所平反【隽不疑传即不疑多有所平反反音幡奏使从轻也】狱掾刑曹皆君子尽心之地【掾俞绢切从手掾官属倪寛传以寛为奏谳掾以古法决疑狱于定国传父于公为狱吏郡决曹礼记刑者侀也刑者成也一成而不可变故君子尽心焉】廷平宪属尤天下取法之官【汉刑法志置廷平秩六百石员四人】居然别利器於盘根【诗居然生子文选能否居然别杜诗居然成濩落虞诩传诩为朝歌长故旧皆吊诩笑曰志不求易事不避难臣之职也不遇盘根错节何以别利器乎】殆若驾轻车於熟路【韩文若驷马驾轻车就熟路而王良造父为之先後也】从容侍席【元帝纪尝侍燕从容言季布传君何不从容为上言之张良传与从容言天下事甚衆】特达知心盖自有幕中婉画之相资岂专以柱後惠文而从事【张敞传当以柱後惠文弹治之耳注秦时狱法吏冠柱後惠文言欲以刑法治梁晋书舆服志赵惠文王所造因以为名亦云惠者蟪也其冠文轻细如蝉翼故名惠文】拔其尤得温造已空佐吏之羣【韩文以温生为才以礼为罗罗而致之幕下又朝取一人焉拔其尤暮取一人焉拔其尤】选於衆举皋陶伫正士师之任某宦途益落学圃就荒【上林赋翺翔乎书囿】强扶躄病以为师宁免腹便之见诮窃荣河之余润【尚书中候帝尧即政荣光出河文选青云浮洛荣光塞河庄子河润九里武帝纪河海润千里郭汲传河润九里冀京师蒙福洪适启备员仁里借润荣河】容冷泮以偷安【汉书引日偷安晋书偷安乐目前】开东合处翘材君已是登龙之客【西京杂记公孙弘为相开东合以延贤人一曰钦贤馆以待大贤次曰翘材馆以待大材次曰游士馆以待国士世说李元礼风格秀整高自标持欲以天下名教是非为已任後进之士有升其堂被其容接者皆以为登龙门又袁昂在朝謇谔雅有伦鉴游处不杂入其门者号登龙门】遣公车召博士我尚为附骥之人【刘向传章交公车儒林传武帝立五经博士开弟子员庾信诗诵书徵博士史记伯夷传顔渊虽笃学附骥尾而行益显樊哙传赞附骥之尾注盖以蚊?为喻言附骥之尾则涉千里隗嚣传苍蝇之飞不过数步即托骥尾得以絶羣】倾跂罙深【跂亦作企垂足也庄子离跂自以为得】宣言罔既
通张运干
汉使者参佐之贤选由属邑【王尊传数岁以令举幽州刺史从事注汉仪注刺史得择所部二千石卒吏与从事隽不疑传门下诸从事皆州郡选吏注选州郡吏之最者乃得为从事】唐博士教授之职猥出寒门【通典唐置博士二人掌教文武官三品以上及国公子孙诸州府亦有经教博士一人刘禹锡诗相门才子高阳族学省清贫五品官】唯吾侪臭味之本同【说文侪等辈也左传吾侪小人又今譬草木寡人在君君之臭味也又譬诸草木吾臭味也而何敢差池文选臭味风云千载无爽又及尔臭味异苔同岑王勃集言忘意得臭味相求目击道存神明已接洪平斋启托臭味於兰同付襟期於栢悦】在官僚情分之不薄敢凭鱼素进候燕羞【燕亦作宴安也刘向传清燕之间羞进也未饮食曰荐既饮食曰羞】恭惟某官受材不赀【汉书不赀之躯货殖传家亦不赀注言无赀量可以比之贵重之极也】蓄德有裕【易多识前言往行以蓄其德尚书若德裕乃身周必大启冇令闻广誉而施诸身识前言往行以蓄其德】穷源圣阃洞沥液之羣言【文选究先圣之壶奥又倾羣言之沥液漱六艺之芳润】掞藻天庭妙纵横之千字【文选摛藻掞天庭李诗高文掞天庭庾肩吾诗愧乏天庭藻宋吴处厚青箱杂记夏文庄公竦举制科对策罢方出殿门遇杨微之见其年少遂与语曰老夫他则不知惟喜吟咏愿丐贤良一篇以卜他日之志公援笔欣然曰殿上衮衣明日月研中旗影动龙蛇纵横礼乐三千字独对丹墀日未斜杨公叹服数四曰真将相器也魏秦东轩笔录夏郑公以润州金坛主簿应制科对策庭下冇老宦者前揖曰子閲人多矣俔贤良他日必贵以吴绫手巾乞诗公乘兴题云云二说不同未知孰是】一鸣而惊衆听【战国策三年不鸣一鸣惊人】四达而尽通衢【尔雅四达谓之衢】正自得时尚烦试使月摇金濑难留东野之诗人【唐孟郊字东野为溧阳尉县冇投金濑平陵城林薄蒙翳下有积水郊往来水傍里囘赋诗越絶书伍子胥行至溧阳界中见一女子击絮於濑水之中子胥曰岂可得托食乎女子曰诺即发箪饭出其壶浆而食之子胥食已而去谓女子曰掩尔壶浆毋令之露女子曰诺子胥行五步还顾女子自纵於濑水之中而死後子胥欲报不得其家投金濑水而去故名在溧阳县西北四十里韩文孟郊东野始以其诗鸣】波泛玉芝来与西堂之宴席【张衡思玄赋羞玉芝以疗饥桓冲传帝饯於西堂赐钱五十万?滔传孝武帝尝会於西堂滔预坐还呼子孙谓之曰百人高会天子先问?滔在坐否此固未易得魏郑公谏录太宗坐於丹霄门外之西堂引公及李靖温彦博等入宴此西堂未详所指】想宾主相忘於势【韩文蔚乎其相章焕乎其相辉志同而气合鱼川泳而鸟天飞宾主之相得也】非亲故安知其才【唐德宗谓崔佑甫曰人言卿拟官多亲故何也对曰夫荐拟者必须悉其材行如不闻知何由得实帝然之】露布上闻健笔尤高於琳瑀【续博物志露布捷书之别名以帛书掲之竿魏武奏事谓之露布通典後魏攻战克捷欲天下闻知乃书帛建於漆竿上名为露布後汉鲍昱传当司徒露布李云传露布上书文章缘起汉贾洪为马超伐曹操作世说袁宏倚马前作露布齐明帝云上马能击贼下马作露布惟传修期耳杜诗声华当健笔又健笔凌鹦鹉又凌霄健笔意纵横岑参诗雄词健笔皆若飞杜牧之诗将携健笔干明主刘禹锡诗健笔高科蚤絶伦宋陆务观老学庵笔记南朝词人谓文为笔故沈约传云谢玄晖善为诗任彦昇工於笔约兼而有之又庾肩吾传梁简文与湘东王书论文章之弊曰诗既若此笔人如之又曰谢朓沈约之诗任昉陆倕之笔任昉传又冇沈诗任笔之语老杜寄贾至严武诗云贾笔论孤愤严诗赋几篇杜牧之亦云杜诗韩笔愁来读似倩麻姑痒处抓亦袭南朝语尔王粲传广陵陈琳字孔璋陈留阮瑀字元瑜太祖并以为司空军谋祭酒管记室军国书檄多琳瑀所作也魏文帝典论琳瑀之章表书记今之隽也顾云启吴中草檄始召陈琳邺下裁牋方徵阮瑀咸持彩笔以掌军书罗隐启王俭望高芙蓉比幕陈琳笔健玳瑁为簪】公车促召俊游难屈於邹枚【枚乘传以安车蒲轮徵乘邹阳传阳与吴严忌枚乘等俱事吴杜诗并召宾客延邹枚李诗梁苑倾邹枚韩诗卓延邹枚】某苟焉为窃禄之谋似不蒙稽古之力青衫半破白髪渐生尚犹容於诸侯未必贤於弟子【韩文弟子不必不如师师不必贤於弟子】幸趋风之寖迩【戎昱诗已恨趋风相识迟东坡诗趋尘拜下风周必大启虽莫遂於趋风顾敢稽於贺厦】容择地以为隣【晏子春秋君子居必择隣】门外绿杨宜作两家之春色【白乐天与元八卜隣诗明月好同三径夜绿杨宜作两家春】牀头黄卷尚分半壁之灯光【顔氐家训黄卷五经赤轴三史晋书褚陶传圣贤备在黄卷中拾此何求狄仁杰传黄卷中与圣贤对语遯斋闲览古人以蘖染纸以辟蠧故谓之黄卷唐诗黄卷业长贫东坡诗相逢黄卷中战国策甘茂谓苏代曰臣闻贫人女与富人女会绩贫人女曰我无以买烛而子之灯光幸有余子可分我余光今臣困君方使秦而当路愿君以余光振之会绩事又见列女传徐吾又西京杂记匡衡字稚圭勤学而无烛隣舍冇烛而不逮乃穿壁引其光以书映光而读之刘孝标广絶交论冀宵烛之末光邀润屋之微泽李诗愿假东壁辉余光照贫女骆实王启分其斗水齐濡沬之枯鳞惠以余光照孀栖之寒女又漏微润於江波流末光於隣烛又傥余光之可照庶寒灰之重然李商隐启分光隣女贷润长河顾云启志同隣女止希苏代之余光身类鲋鱼惟冀庄周之一勺】喜溢於中言宣罔既
通交代杨教授
长松小草臭味本同【黄山谷诗青松出涧壑十里闻风声小草冇远志相依在平生又小大才刖殊气味固相似】去马来牛步趋难及【杜诗去马来牛不复辨庄子夫子步亦步夫子趋亦趋夫子驰亦驰夫子奔逸絶尘而囘瞠若乎其後矣】强理诗书之故习猥承庠序之遗规恭惟某官以天觉而先斯民【文选觉在民先】由乡秀而升之学【礼记命卿论秀士升之司徒曰选士司徒论选士之秀者而升之学曰俊士】泽宫献艺应泰阶两比之符【礼记天子习射於泽宫韩诗屡入泽宫射史记魁斗下三星两两相比者曰三能能音台】文陛策勲亚北斗四魁之列【文选陞降文陛注天子殿陛也左传策勲焉注书勲劳於策犹今之纪功也又发爵策勲春秋运斗枢斗第一天枢第二璇第三玑第四权第五衡第六开阳第七摇光第一至第四为魁第五至第七为标合而为斗居阴播阳故称北】在儒绅无出其右宜帝席亟为之前【贾谊传至夜半文帝前席注渐促近谊听说其言也】独爱官曹之清【杜诗事业富清机官曹正独守】中有名教之乐【文选本自诸生取乐名教乐广传王澄胡毋辅之等皆任放为达或至裸体广闻而笑曰名教中自有乐地何必乃尔王舒传激扬风俗弘长名教桓彞传遗道德於性情显忠信於名教世说李元礼高自标持欲以天下名教是非为已任陆龟蒙幽居赋乐令有名教之乐苏頲行韦杭制艺能素优名教为乐韩诗始知乐名教何用苦拘儜】周情孔思从容经腹之便【李汉韩文序日光玉洁周情孔思洪适启周情孔思酌道德之渊源尧醴舜熏絶翰墨之畦径李楼启周情孔思探凤髓以调胶宋艳班香拔鲸牙於刺手】鲁咏齐吟倾倒诗颐之解【隋书汉申公受诗於浮丘伯作训诂为鲁诗辕固作传为齐诗匡衡传匡说诗解人颐李诗若惜方寸心待谁可倾倒徐陵与杨遵孟书匡丞相解颐之说乐令君清耳之谈】斯文增焕於道弥尊藉藉有闻【江都王建传国中口语藉藉刘屈氂传事藉藉如此李诗高名动京师天下闻藉藉岑参诗藉藉名更香高适诗时誉何藉藉】行行莫御【古诗行行道转远韩诗行行将遂归】且负此青云之器孰不奇之【史记范雎传不意君能自致於青云之上文选仲容青云器李洞诗青云悬器业】纵盛之白玉之堂特其小耳【史记玉堂璧门汉武故事玉堂内殿十二门阶陛咸以玉为之门门二层基高十余丈椽首欂以璧为之因名璧门西都赋金华玉堂西京赋宣室玉堂杜诗上君白玉堂】某动辄遇坎【贾谊传乘流则逝兮遇坎则止】居然面墙【风俗通率皆面墙苟兹充位李商隐启剖心寡窍对面多墙骆宾王启墙面难用灰心易寒】屈指同登九万里扶摇直上【吴志顾谭省簿书未尝下算惟屈指心计尽发疑谬庄子抟扶摇而上者九万里李诗扶摇直上九万里杜诗九万一朝抟】顾影自吊二十年忧患丛中【华阳国志李宓常言吾独立於此顾影为俦文选顾影凄自怜又顾影独留又吊影慙魂又履影吊心又廓孤立兮吊影又顾影兮伤摧杜诗吊影夔州僻柳文兢魂吊影王勃启俛首屈膝逡巡多士之林吊影慙魂肮脏文昌之府】笔研尘埃【栾城集笔研生尘空度日】心形灰槁【庄子形如槁木心若死灰】雅慕先春之德【东坡集更被先春之暖又妙语先春发病顔陈筠窻启和气先春讙谣不夜】来追半水之游独冷奚堪告新是望谪仙遇四明之杰期尊酒以交驩【李诗四明有狂客风流贺季真长安一相见呼我谪仙人范传正李白墓碑在长安时秘书监贺知章号公为谪仙人杜诗何时一尊酒重与细论文陆贾传君何不交驩太尉深相结】鄙儒为五经之师视良模而有愧【叔孙通传若真鄙儒注鄙言不通张酺传显宗为四姓小侯开学於南宫置五经师酺以尚书教授】
通钱签判【宋太宗以诸州戎幕缺官选朝士补之俾分理事且试其才此签判之始盖选人则为判官京官则为签判】
赞府治於六聨之首夙仰俊游【周礼小宰以官府之六聨会邦治】得英才於三乐之余滥司名教同寅有助独冷何嫌由兹定累世之交【晋书何劭袁毅有累世之交文选申以婚姻着以累世】讵敢废先言之礼【礼记君子约言小人先言】恭惟某官奋乎名阀之後得诸古人之中【魏志陈登字元龙刘备曰元龙文武胆志当求於古人耳晋书王衍传武帝闻衍名问王戎曰夷甫当世谁比戎曰未见其比当从古人中求耳宋书韩延之与宋武帝书司马平西体国忠贞欵爱待物当於古人中求耳杜诗似君须向古人求王格齐启圣人不生岂在乎子弟之列大雅既熄当求诸古人之中】藏金坡之遗书仙风固在【宋钱若水字淡成十岁能属文入华山陈抟一见以为有仙风道骨】寻银台之旧事公望攸归【宋会要银台司掌受天下奏状李诗承恩初入银台门华阳志赵瑶字元珪以令德着闻少有公望晋书王湛传器量隤然有公辅之望虞????传?乃虞潭之兄子王导谓????曰孔瑜有公才而无公望潭有公望而无公才兼之者其在卿乎杜诗公望各端倪唐钱徽字蔚章中进士第迁中书舍人加承旨宪宗称其长者谏内无名贡献任庶子却韩公武赂钱二十万时称有公望此公望盖指徽孙逖行崔隐甫制士林之秀公望攸归白居易行许孟容制在台阁间蔼然公望玉堂遗范蔼是公望居然国珍】彯缨坦坦之衢【彯音飘韵会彯彯长组貌文选彯缨天阁又仕子彯华缨骆宾王诗彯缨陪绂冕刘禹锡问大钧赋坦坦之衢万人所趋】游刃恢恢之地【庄子恢恢乎游刃必有余地矣余日华启奏牛刀於肯綮之间共推余地振鹭羽於泬寥之上亟躐通津】茂林修竹阴接鸾栖【王羲之兰亭序此地有崇山峻岭茂林修竹仇览传考城令王涣闻览以德化人署为主簿谓之曰陈元之过不罪而化得无少鹰鸇之志耶览对曰鹰鸇不若鸾凤涣谢曰枳棘非鸾凤所栖百里非大贤之路今日太学曳长裾飞名誉皆主簿後耳野客丛书今人有作县尉啓误用鸾栖事或者笑之仆观刘长卿送任少府诗云惜君滞南楚枳棘徒栖凤是以簿事为尉用也张说送广武令岑羲序云河洛东门俯栖鸾於制邑是又以簿事为令用矣古人用事正不如此拘拘】绿水红莲香流燕寝【南史王俭用庾杲之为长史萧缅与俭书曰盛府元寮每难其选庾景行泛绿水依芙蓉何其丽也时人以俭府为莲花池韦苏州诗燕寝凝清香杨诚斋诗合于玉笋班中立却向红莲幕里行】矧西州道院之胜【孙宝传宝着名西州马援传拔自西州黄山谷西州道院赋江西士夫秀而文其细民险而健名曰珥笔之民惟筠怀独不嚚于讼故筠守号为江西道院楼攻媿诗道院无忘山谷赋又远侍双亲官道院按官闲事简皆谓之道院宋王辟之渑水燕谈录云江阴军北距大江地僻鲜遇客无将迎之烦所隶一县公事絶少通州南阻江东北滨海士民罕至居民鱼盐自给不为盗讼狱希简仕宦二州者最为优逸故士夫以江阴为两浙道院通州为淮南道院李料院贺游瑞州启江西道院南服名邦赵提刑贺游瑞州启制菡蓞於劔池古称道院憇甘棠于南国今得仁侯马裕斋囘游瑞州启郡真成于道院民胥得于湖山】有东都主人之贤【班固西都赋设西都宾东都主人以相难】特达遇知从容啸诺【党锢传汝南太守宗资任功曹范滂南阳成瑨亦委功曹岑晊二郡人为谣曰汝南太守范孟博南阳宗资主画诺南阳太守岑公孝弘农成瑨但坐啸】为礼罗致温石见谓上流【韩文大夫乌公以鈇钺镇河阳之三月以石生为才以礼为罗罗而致之幕下未数月也以温生为才于是以石生为媒以礼为罗又罗而致之幕下刘屈氂传货赂上流注上流执事者文选金貂总上流】持从槖继严徐愿观盛举【文选晚属天飞比严徐而待诏韩诗东马严徐已奋飞】某为贫来客起废为师浩乎学海之未航【王子年拾遗记何休作左氏膏盲公羊废疾糓梁墨守谓之三阙言理幽微非知机藏往者不可通焉及康成锋起而攻之求学者不远千里赢粮而至如细流之赴巨海京师谓康成为经师何休为学海法言百川学海而至于海骆宾王集挫三端於情峰朝九流於学海】滥矣侯宫之窃吹方事契之云始遂依仁而不孤【杜诗此邦方尚武何处且依仁】车马过门岂复有坐氊之冷文书插架尚须分隣壁之光【韩诗邺侯家多书架插三万轴】倾跂罙深染濡莫既【东坡诗惟将翰墨留染濡】
通张知録【即录事参军杜工部有送侯知录诗】
幕府省文书雅重宾僚之选【李广传幕府省文书】闺合传教令滥陪弟子之游【文翁传翁每出行县益从学官诸生明经饰行与俱使传教令出入阖阁县邑吏民见而荣之数年争欲为学官弟子】怃一时聨事之有荣岂千里结言之敢後【范式传三年之别千里结言何相信之审耶】恭惟某官瓌材秀发【瓌姑囘切或作瑰司马相如传玫瑰说文火齐珠】懿度疏明汉幄中之筹复为世用【张良传运筹帷幄中】秦柱下之史自得家传【张苍传秦时为御史主柱下方书】舒翘英隽之林【柳文今之圣智莫不舒翘扬英推类援朋】奋足功名之会梅边清隐绰有仙风【梅福山在舒城县西七十里亦名梅山旧传梅福尉南昌弃官隐於此上有梅仙祠】松下长吟了无公事【韩文斯立对二松日吟哦其间有问者辄对曰予方有公事子姑退】自应鸣履而登文石【梅福传福补南昌尉愿一登文石之陛涉赤墀之涂当户牖之法坐尽平生之愚处文选升降文陛注天子阶陛以文石砌之权德舆崔元翰文集序接武侍从登文石之陛杜牧诗文石陛前辞圣主】聊兹拄笏以对银屏【王徽之传徽之为桓冲骑兵参军冲尝谓曰卿在府日久比当相料理初不酬答直高视以手板拄颊曰西山朝来致有爽气耳山谷诗拄笏看度南山云】想从容赞画之间有特达知心之遇北多良马遂空幕下之羣南有嘉鱼乐与贤人之共【诗序南有嘉鱼乐与贤也其诗云南有嘉鱼君子有酒嘉宾式燕以乐】伫观显拔式究远图某学昧知新【成帝纪儒林之官四海渊源宜皆明於古今温故知新通达国体故谓之博士】分宜置散假之以丈席之地【礼记凡讲席间函丈函容也容杕足以指画】苟焉为斗食之谋【战国策自斗食以上至尉内史及王左右史记始皇帝纪斗食以下注一日得斗粟为料薛宣传为大司农斗粟注禄少计一斗为数汉百官表百石以斗有斗食佐史之秩是为少史注计日而食一斗二升故云斗食也後汉书礼仪志下至斗食令史百官志斗食奉月十一斛注斗食禄日以斗为计】来登仰高之堂【诗高山仰止文选方高山而仰止赵壹传仰高希骥历年滋多儒林传皆注意高仰之按仰高堂在无为州宋郡守米芾所建自撰记】遂歌既见之什【诗既见君子我心则降】隣光照夜冷署囘春使无讼乎正有赖同寅之助谓之文也恐莫当下问之恭拚蹈之私染濡奚罄
通施司理【宋开宝中始置诸州司寇参军以进士及选人为之後改司理】
官曹独冷愧临锦绣之溪王事同寅喜近芙蓉之幕永言寮好先倩邮传【倩假也陆?疏姑息如倩人语林殷洪乔作豫章去郡人寄百余函书悉掷水中咒曰沉者沉浮者浮殷洪乔不能作置书邮杜诗肯作置书邮】恭惟某官鲁夫子之门人【史记仲尼弟子有施之常】田王孙之家学【儒林传施讐为童子从田王孙受易】出其绪余聊见於饰吏【庄子道之真以治身其绪余以为国家】发其底藴自足以康时【魏徵传徵所上奏展尽底藴】北部之洪威既宣【汉地理志阴平道有北部都尉治又北部都尉治休屠城又北部都尉治洒水障又高望望松增山皆有北部都尉治白帖宣威北部注曹操为洛北尉造五色棒悬於市门此言施先为尉】西山之爽气可致龙眠旧隐来听漏箭之穿花【龙眠山在舒城县西南形若卧龙宋李公麟字伯时肆意此山作龙眠山庄图与二弟号龙眠三李东坡诗伯时有道真吏隐国史补越僧僧澈得莲花漏於庐山传之江西观察使韦丹初惠远以山中不知更漏取铜叶制器状如莲花置盆水上底孔漏水半之则沉每昼夜十二沉为行道之节虽冬夏长短云隂月黑无所差也会要燕肃上莲花漏壶上当中为莲花覆之花心有窍容箭下揷箭首与花心平青箱杂记龙图燕公肃多巧思尝作莲花漏献於阙下其制为四方之壶参差置水器於上刻木为四方之箭箭四觚面二十五刻刻六十四面百刻总六千分以效日凡四十八箭一气一易着金莲承箭铜乌引水下注金莲浮箭而上东坡诗那知箭起莲谓莲花漏也】雀角素明坐见圜扉之鞠草【诗谁谓雀无角何以穿我屋文选鞠茂草于圜扉诗鞠为茂草隋刘旷传旷为平乡令七年风教大洽狱中无系囚囹圄皆生草北史宣帝纪齐天宝初大赦郡中无一囚狱内橹上桃木蓬蒿并满谓之神门骆宾王诗园扉长寂寂疎网尚恢恢余日华启刑期於无殆见圜扉之鞠草告猷则有伫膺禁路之持荷】在吏民咸服之久况宾主相知之深推毂於朝【刘泽传本推毂高帝就天下郑当时传其推毂士注言荐举人如推毂之转运也】赐环有日【柳诗赐环留逸响】某贫谋斗食愚乏寸能虽青衫慰年少之心乃白首作诸侯之客【杜诗白头趋幕府】奇穷已甚幸会方来旁分隣烛之光顿觉坐氊之暖聨其官治信五刑五教之相资【尚书明於五刑以弼五教】药以忠言尚三沐三熏而有请【家语忠言逆耳利於行良药苦口利於病文选言穷药石国语三沐三熏韩文方将坐足下三沐而三熏之李处全贺单谏议启一贵一贱真泥蟠而天飞三沐三熏愿景从於焱举龚茂良贺单谏议启三沐三熏夙忝抠衣之列旅进旅退莫将贺厦之趋陈筠牕启一拜一起虽阻陪门阑宾客之游三沐三熏犹及效道路歌谣之献】
囘庐江刘知县
来客诸侯偶属半环之水爱人君子宠贻五朶之云【韦陟传陟尝以五采牋为书记使侍妾主之其裁答受意而已皆有楷法陟惟署名自谓所书陟字若五朶云时人慕之号郇公五云体】事契方新佩情过厚恭惟某官辟尘清表【岭表异录有辟尘犀】耀頴奇材【吴质书愧无毛遂耀頴之才】游戏翰墨之塲虽老先生为之避席【内典言游戏三昧东坡诗游戏得自在又游戏於斯文杜诗出游翰墨塲贾谊传每诏令议下诸老先生未能言贾生尽为之对人人如其意所出诸生於是以贾生为能孝经曾子避席灌夫传独故人避席熊克启侍言西掖诸老先生所未能将命朔庭虽古肤使而犹劣洪适启典礼乐而草仪法老先生意未能言成书诏而周事情他学士笔不得下】奋迅事功之会在古能吏可以并肩【荀子并肩而存柳文虽古人文雅之盛世不能并肩而立】所至有称其进莫御暂屈九霄之步【东坡集暂屈云霄之步一苏岭峤之民方干诗身去青霄一步间陈後山诗云霄一步趋】坐提万井之封【汉刑法志提封万井注提封举其封内之总数杜诗提封汉天下】举扇仁风尽归桃李【晋书袁宏传宏自吏部郎出为东阳太守谢安欲以卒迫试之临别取一扇授之曰聊以赠行宏应声答曰辄当奉扬仁风慰彼黎庶文选仁风扇越又玄泽旁流仁风潜扇张说诗扇逐仁风转高湘诗千里仁风一扇清骆宾王启德音洽咏仁风飘十地之雄道化徧谣惠露洒二天之渥又披裳问疾垂爱景以字人褰幄广听穆熏风以扇物】随车甘雨徧满稻粱【谢承书百里嵩为徐州刺史州境遭旱嵩行部传车所经甘雨随注後汉郑宏迁淮阴太守行春随车致雨宋陈戬知处州下车雨沾足人以为随车雨张说诗车随零雨流骆宾王启甘雨随车云低轻重之盖珠还合浦波含远近之星】想奏最以上闻即参华於近列某未能律已何以模人叹出尘入坱之徒劳【柳文毫聨缕纬尘出坱入又高步谢尘坱梁竦传州县之职徒劳人耳】思朝虀暮盐之为乐家推其良子弟乃肯从游【柳文送崔子符罢举序以今世尚进士故凡天下家推其良公卿大夫之名子弟国之秀民举归之】邦有是贤大夫愿安承教属方弛担【左传羁旅之臣弛於负担君之惠也】未果作牋【牋亦作笺杜诗巴牋染翰光】惠问先之腼顔多矣【诗有腼面目疏腼见人之貌国语虽腼然人貌哉实禽兽也陈子昂集顾揣涯分实腼心顔】
囘史检法
闻鲁君子之贤幸聨乡品念郑广文之冷来赴襟期【杜诗广文先生官独冷又时赴郑老同襟期世说顾显尝以酒劝周顗顗不受因移劝柱曰讵可栋梁自遇周得之欣然遂为襟期也梁书高澄与侯景书缱绻襟期绸缪素分】使幕陞华吾寮增气恭惟某官粹然玉立【桓温表抗节玉立白乐天集玉立不倚金和有声崔嘏行裴谂制风仪玉立器宇川停杜诗赵公王立高歌起唐文玉立於风尘之表】藉甚金声【尚书大传莫不玉音金声班固传玉润而金声魏志王基荐管寜曰金声玉色久而弥彰德行卓絶海内无偶晋书传赞荀范令望金声远畅潘尼传铺以金声光以玉润卫瓘传昔王辅吐金声於中朝此子复玉振於江表文选玉质幼彰金声夙振褚渊碑金声玉振寥亮於区宇骆宾王集玉润金声兰馨桂馥于邵送王少府序玉立增映金声自远】直道着於孔门【史鰌字子鱼死以尸谏】茂德流於汉畹【汉史恭为宣帝外家以旧恩受封诸子皆为侯汉书肺腑於戚畹】当经史之暇而游戏於断律出轩冕之後而自奋於大科富贵由此而阶文章特其余事俛从外补【俛音免说文俯也源乾曜传请出二息外补以示自近始王荆公集哀祈外补冀幸少休】服在初筵奉羣山观之胜游决九州民之滞狱拔其尤得温造共推从事之能【盖延传历郡列掾州从事注古者王公下至郡县皆有掾属续汉志建武十八年立刺史十二人人莅一州皆有从事後汉书百官志外有十二州每州刺史一人皆有从事史假佐本注曰员职略与司隶同无都官从事其功曹从事为治中从事】选於衆举皋陶伫正士师之任某宦游不遂【司马相如传长卿久宦游不遂而归】师说非长方将亲有德之隣何止见似人而喜【庄子子不见越之流人乎去国数月见所知而喜去国旬月见所尝见於国中者而喜及期年也见似人而喜不亦去人滋久思人愈深乎】高怀特异嘉闻先临烹鱼荷来客之勤属餍已久【左传以小人之腹为君子之心属餍而已杜预云言小人之腹饱犹知厌足餍通作厌平声】系马坐到官之冗拜报有稽【杜诗广文到官舍系马堂阶下】尚赖惠慈【刑法志忠信之长惠慈之帅】特垂清察
通无为苏知县【无为商巢国地汉为庐江郡隋省入巢置无为镇宋置无为军又增无为县】
茂宰才高素洽弦歌之化【文选弱冠步鼎铉既立宰三河流声馥秋兰摛藻艳春华徒美天姿茂岂谓人爵多谢玄晖诗茂宰深遐眷杜诗茂宰得才新李诗天子思茂宰李嘉佑诗吏曹难茂宰又题诗招茂宰】广文官冷猥从衿佩之游【诗青青子衿又青青子佩陈篔牕贺高教授启佩衿晨入青青乱和屿之云灯火夜陈耿耿映栖楼之月】矧廪士之具悉出於规绳则跂贤之心宜写之竿牍【庄子小夫之智不过苞苴竿牍注竿牍竹简为书相问遗之具也】恭惟某官岷峨山之文派【记纂渊海汶山即禹贡岷山也在茂州汶山县列鹅村江水出焉益州记峨眉山在犍为南安县南界当县南八十里山首相望如峨眉文派谓三苏父子】麒麟阁之勲名【苏武传上思股肱之美乃图画其人於麒麟阁杜诗今代麒麟阁何人第一功又功名图麒麟】惟义气忠风耀乎前者无隣故奇才伟行济其美於奕世【韵会奕叶累世也】尝为委吏矣允高会计之能端不负丞哉自得吟哦之乐奏课欲观於三异【汉书奏课连最後汉书李忠传奏课为天下第一鲁恭传恭为中牟令河南尹袁安使掾肥亲往亷之恭随行阡陌有雉过止其旁旁有童儿亲曰儿何不捕之儿曰雉方将雏亲矍然起曰所以来者欲察君之政迹耳今虫不犯境一异也化及鸟兽二异也童子有仁心三异也还府具以状白安】提封来领於一同【左传天子之地一圻列国一同康廷芝判思甄三异之能式举一同之善余日华启政布一同绩腾三异】布宣寛条【白孔六帖一同布政百里宣风後汉侯霸请每春行寛大之诏】镇抚善俗诗书发政亶为忠信十室之光衣鉢相传重见父子一门之盛【襌家相传法谓之传衣鉢唐人科名与主司同者亦谓之传衣鉢东坡诗传家有衣鉢言家学有素也摭言唐进士自状元以下到主司下马缀行而立敛名纸通呈与主司对拜主事者云请状元谢衣鉢谓谢与主司同名第者中间有与主司先人名第同者即谢大衣鉢齐传绰子倓并为山阴令父子并有奇绩世云诸傅有治县谱子孙相传不以示人】某第名已滥客食尤慙茫乎学海之津涯陋矣师宫之矩范允藉同寅之助庶逃羣起之謿吸清溪锦绣之光尚堪涤垢【李诗清溪胜桐庐山木有佳色韩诗荡瑕涤垢清朝班又惟思涤瑕垢】依茂林松竹之?或可偷安【韩诗出宰山水县读书松竹林萧条捐末事邂逅得初心】
橘山四六卷一

[book_title]卷二
<集部,别集类,南宋建炎至德佑,橘山四六>
钦定四库全书
橘山四六卷二　　　　宋　李廷忠　撰
明　孙云翼　注
谢扬州范给事举自代并谢到任
禁涂推毂未酬一字之荣【涂亦作涂宋制延阁禁涂糓梁传一字之褒宠踰华衮之赠蔡谟传山公以一字拔人】边障剖符又借十连之重【边边陲障谓塞上要险之处别筑为城因置吏士而为障蔽以御寇也汉旧仪边郡太守将万骑行障蔽张汤传行一障间高帝纪剖符封功臣冯衍传擢选剖符文选剖符专城白孔六帖剖竹分符礼记王制五国以为属十国以为连白乐天集周以十连帅诸侯若今之兼符也】辱知惟旧取芘益新祝此瓣香【陈后山诗向来一瓣香敬为曾南丰诸禅开堂至第三瓣香推其得法所自则云此一瓣香敬为某人陈后山师南丰故云】写之尺素切以黄锺登庙敢云牛铎之调同【晋书荀朂传朂尝於路逢赵贾人牛铎识其声及掌乐音韵未调乃曰得赵之牛铎则调矣遂下郡国悉送牛铎果得谐者山谷诗牛铎调与黄锺同】断木在沟信与牺尊之文异【庄子百年之木破为牺尊靑黄而文之其断在沟中比牺尊於沟中之断则美恶有间矣】误蒙提引不使弃沉盖特达大贤之逢非寻常流俗之比【贾谊传彼寻常之污渎兮注八尺曰寻倍寻曰常】平生无一日之雅【王章传平生狱上呼囚注平生先时也谷永传无一日之雅左右之介注雅素也言非宿素之交】出处有万里之殊堂下片言薢茩相契【左传贾辛将适其县见於魏子魏子曰辛来昔叔向适郑鬷蔑恶欲观叔向从使之收器者而往立於堂下一言而善叔向将饮酒闻之曰必鬷明也下执其手以上遂如旧知详见第六卷韩文堂下之言不书於传记叔向携手以上诗邂逅相遇适我愿兮又如此邂逅何说文不期而遇也从辵解后声酉阳杂俎王安贫武陵记四角三角曰芰两角曰菱芰一名水栗一名薢茩此用薢茩对下从容皆借用草名好奇之过也宋马永卿嬾真子云今人尺牍中以薢茩字易邂逅字非也离骚经云制芰荷以为衣兮王逸注云芰菱也秦人作薢茩薢音皆茩音苟仆仕於关陕之间不闻此呼正恐王逸别冇义尔後又读尔雅薢茩芵茪注云芵明也或云?也关西谓之薢茩以仆所见芵明者即今之草决明也可治目疾盖谓可以解去垢秽得名又尔雅云菱蕨攗注云菱也今水中芰则蓤自冇正名不谓之薢茩明矣然则薢茩非菱即决明初无不期而遇之义也骆宾王启片善经心揖仲宣於蔡席一言合道接然明於郑堦又堂上百里鬷明无撤器之因门下三千毛遂乏处囊之地】座间小异从容默窥【晋书孟嘉传嘉少知名褚褒有器识庾亮大会州府人士嘉坐次甚远襃问亮江南冇孟嘉其人何在亮曰在坐卿但自觅襃历观指嘉曰此君小异得无是乎亮欣然而笑喜襃得嘉奇嘉为襃所得乃益器焉】乃至逊持荷而弗居【野客丛书前辈谓尚书紫荷囊事按晋志八坐尚书荷紫以生紫为袷缀之外服加於肩上又梁史周舍问刘杳尚书着紫荷槖竟何所出杳曰张安世传持槖囊也荷乃负荷之荷人读为平声遂冇此误虽欧阳文忠公宋景文公有所不免仆谓不然紫荷囊事其说已久非欧宋之误观唐类表冇云佩苍玉负紫荷欧宋之语岂无自耶考之沈约宋志萧子显齐志皆曰紫袷囊俗呼曰紫荷或曰负荷以行隋志曰朝服缀紫荷录令左仆射左荷右仆射尚书右荷则是紫荷之说自晋宋以来有之】强积薪之相继【汲黯传陛下用羣臣如积薪耳後来者居上野客丛书此语出於文子黯盖引而言之积子赐切】侥踰已甚循揣奚堪【张玄晏启循涯积感揣分增荣】如某者志勤自修器乏远用诗书政拙喜有藻芹松竹之旧缘【文选此亦拙者之政也阳城传催科政拙东坡诗政拙年年祈水旱】功名事疎付诸鸿鹄蜩鸠之分定【史记燕雀安知鸿鹄之志庄子蜩与鷽鸠笑之】未为时弃亦与朝行终然苦味之莫回幸甚赏音之不薄【文选虽实唱高犹赏尔音王荆公诗忍向时人觅赏音】同堂赞治【隋置赞治】接席论文自非相求以道相知以心【李陵报苏武书人之相知贵相知心】未免半信其言半疑其迹方斗州之得请【南史宋氏晩运典籖之权重宗慤为豫州典籖每多连执慤大怒曰慤年六十得一州如斗大不能复与典籖共临之】属藩阃之继开但思龙节之光傍资临照【周礼泽国用龙节李诗余辉傍照人】岂料鹗书之宠首及孱庸【孱弱也史记吾王孱王也】兹盖伏遇某官四叶紫薇之春【杨彪传累世清德四叶重光通典中书之官旧矣谓之中书省自晋魏始焉後魏谓之西台隋初改为内史省光宅元年改为凤阁开元元年改为紫薇省刘攽传攽拜中书舍人请复古制建紫薇阁於西省岑参诗三殿花香入紫薇白乐天诗紫薇花对紫薇郎宋沈括梦溪笔谈唐贞观中勅下度支求杜若省郎以谢朓诗云芳洲采杜若乃责坊州贡之当时以为嗤笑至如唐故事中书省中植紫薇花何异坊州责杜若然历世循之不以为非至今舍人院紫薇阁前植紫薇花用唐故事也】十围古栢之操【杜工部古栢行霜皮澑雨四十围陈谠启良玉五瑴当居庭实之先大木百围要是栋隆之吉】盖帝傍论思在乎昌所学【东坡诗飘然乘风来帝旁文选朝夕论思】而天下名爵岂能淫其心直声久洽於听闻【张敞传朝廷不闻直声东坡诗直声犹在履声中】公望亶隆於近辅高牙宣淮海之略遽勇於行【兵书牙旗者将军之精黄帝出军决有所攻伐作五采牙幢青牙旗引住东赤牙旗引住南白牙旗引住西黑牙旗引住北黄牙旗引住中孔氏杂说牙者旗也大司马掌武备猛兽以牙为卫故军前大旗谓之牙旗後汉汪真人水镜经凡军出立牙必令坚完若折将军不利是以古兵法择吉日祭牙後汉滕辅晋袁宏顾恺之宋王诞皆有祭牙文吴胡综有大牙赋皆谓武备之意杨亿集大斾高牙任雄节制柳诗貔虎负崇牙尚书淮海维扬州】宝图分河洛之符特优其奬【青箱杂记本朝太宗御书及典籍图画宝瑞之物并藏於龙图阁东坡谢龙图阁学士表中禁宝储上应奎壁之象先朝谟训远同河洛之符】未尝忘国尤更推贤【尚书推贤让能】然职重而许与难道高而遇合寡独以孤外【欧文敢期孤外特与恩颁】献之上前某敢不祗服华襃坚持素守寸有长而必勉【屈原卜居尺有所短寸有所长】寻无枉以自污未善操刀仅可试淮阳之小垒【左传犹未能操刀而使割也】若令代斵岂不愧甘泉之从臣【老子是代大匠斵代大匠斵者希有不伤手矣扬雄传每上甘泉法从杨亿乞郡表虚忝甘衆之从臣终作若敖之馁鬼】惟务激昂【王章传不自激昂扬雄传激昂万乘之主注激昂抗扬之意】以图报称
囘黄州陈知府
得斗大之州已慙过分望宝隣之国何幸分光【左传亲仁善隣国之宝也刘後村启瞻羊公於岘首阻趋铃阁之严依刘表於荆州窃有宝隣之幸】念都门旧忝於从游而边圉今固於守护【贾谊传守圉之臣】解装甫定染翰先临【潘岳秋兴赋染翰挥纸选诗朋来当染翰杜诗染翰欲无聊】恭惟某官抱负奇才发扬令德宰天下亦如此肉矣蔼闻主社之风【陈平传里中社平为宰分肉甚均里父老曰善陈孺子之为宰平曰嗟乎使平得宰天下亦如此肉矣郦郯传陈平教里社终居天下宰蔼多貌说文臣尽力之美诗蔼蔼王多吉士毛传云蔼蔼犹济济也又丛杂貌苏頲诗声华蔼有余广韵晻蔼树繁茂貌】大丈夫安事一室乎雅有清时之略【陈蕃传蕃年十五常闲处一室而庭宇芜秽薛勤来候之谓蕃曰孺子何不洒扫以待宾客曰大丈夫处世当扫除天下安事一室乎】乃廉於进【韩文可以进而进焉不必廉於自进也】未究所施聊曾借海沂之水以福京畿何独卷泰山之云而苏淮服【公羊传触石而出肤寸而合不崇朝而徧雨乎天下者其泰山之云乎】建旟多暇【说文旟错革鸟其上所以进士衆者也尔雅错革鸟曰旟诗既设我旟太守隼旟熊轼晋书良吏传建旟剖竹布政宣条钱翊行李褎制建隼在旟画熊当轼柳诗建旟翻鸷鸟陆倕诗宗英出建旟苏頲诗为邦建彩旟】保障不惊【左传且成孟氏之保障也史记赵简子使尹铎为晋阳曰以为茧丝乎以为保障乎简子曰保障哉】黄冈雨雪之楼清吟可继【黄冈山在黄州王禹偁竹楼记黄冈之地多竹竹工破之代陶瓦因作小楼二间夏宜急雨有瀑布声冬宜密雪有碎玉声】赤壁风月之笛胜赏犹存【赤壁山在蒲圻周瑜破曹操处山谷诗赤壁风月笛玉堂云雾牕东坡年谱公在黄州生日置酒赤壁矶下笛声起於江上客有知音者谓公曰笛声有新意非俗工也问之则进士李委闻公生日作新曲曰鹤南飞以献墨庄漫录黄州赤壁本赤鼻矶故东坡长短句故垒西边人道是三国周郎赤壁盖传疑也今岳阳之下嘉鱼之上有乌林赤壁盖公瑾自武昌列舰风帆便顺泝流而上遇战於赤壁之间也杜牧寄岳州李使君诗云乌林芳草远赤壁健帆开此真败魏军之地也】方从容逸驾之攀已迫促翘车之聘【翘车使者车也汉勅翘车着咏笺帛垂文】某取名不勇为计甚疎贪豆区之禄以奉亲【区音欧豆区皆量名四升为豆四豆为区四区为釡左传豆区釡锺之数】诡尺寸之能於试郡【京房传臣出郡守自诡效功注诡责也孔光传无尺寸之效】过蒙专使宠问潜郎【山谷诗琢磨佳句问潜郎】厪渠荆渚之书贤於远矣【汉文纪厪身从事杨雄赋其厪至矣师古曰厪古勤字韵会渠渠勤也晋阳秋刘弘为荆州刺史每发手书郡国丁宁欵密莫不感悦咸曰得刘公一纸书贤於十部从事按弘专督江淮部从事乃都督属官先是每有兴发乃勅部从事分行所属惟弘则以手书徵之无扰而易集故曰贤犹胜也】健羡鲁邦之政兄以事之【韵会健通作键服?曰门户健牡也说文羡贪欲也诗无然歆羡司马迁传去健羡冯立与兄野王相代为五原太守人歌之曰大冯君小冯君兄弟继踵相因循聪明慈爱惠吏民政如鲁卫德化均周公康叔犹二君】欣荷罙深占言罔旣
贺谢右相除少保【按宋史宁宗庆元六年以谢深甫为右丞相】
皇舆旣返【文选皇舆凯归又旋皇舆於夷庚又皇舆否隔又睹皇舆之轨躅】使节有光成汤简在帝心擢亚保衡之任【尚书惟简在上帝之心又在太甲时则有若保衡】召公居於王右夐高孤棘之班【桓郁传成王幼小越在襁褓周公在前史佚在後太公在左召公在右中立在朝四圣维之元稹教太子书成王所近皆贤圣也举其近则周公左而召公右伯禽鲁而太公齐江统传成王之为太子也周召为保夐虚政切广韵远也增韵冠絶也用礼朝士掌外朝之法左九棘孤卿大夫位焉】大册涣旉【旉芳无切亦作敷说文布也】列绅咸畅恭惟某官道该衆美【韵会该备也】智瞩万微【韵会瞩视之甚也文选流日瞩岩石】探囊试活国之方【杜诗活国名公在又论道邦国活又於今国犹活】列鼎正调元之味【彭宣传三公鼎足承君又三公鼎司无所不统明帝纪鼎象三公环齐要略三公者象鼎三足共承其上晋书正位上台光餁鼎实柳文调和鼎实杜诗调和鼎鼐新】以天下之公而决大计以儒者之勇而折遐冲【家语不出尊俎之间折冲千里之外马融传安不忘危治不忘乱帝王之所以耀神武而折遐冲也冯奉世传折冲宿将贾复传有折冲千里之威李寻传本强则精神折冲注言有能冲突为害者则能折挫之】主睠聿隆士心允洽如高山大岳之蓄泄云气人蒙其润而不自知【韩魏公行状公姿貌英特图绘传之天下人以为如高山大岳望之其气象雄杰而包育细微蓄泄云雨藏奇匿怪盖自然也王迈启泰山乔岳无连动之迹人蒙润而不知祥风和气以长养为心物有生而自遂】若长江巨海之呼吸川流物有所归而无弗受【木玄虚海赋嘘呼百川洗涤淮汉郭璞江赋呼吸万里吐纳灵潮】属王家之多难【诗未堪家多难】赖元辅之宣忠【文选钦若元辅体微知章又王宰宣哲於元辅】洛浦波平护廞仪而径渡【廞音歆说文陈舆服於庭也周礼巾车掌大丧饬遣车遂廞之行大夫丧廞其乐器崔佑甫独孤及墓志廞衣楚挽徘徊墓田李华权文公墓志廞襚纳书礼优职衮李峤文廞衣夕陈祖奠朝设宋景文真宗挽歌廞翣浮晨旭边箫咽暝霞周平园皇佑哀书桂轮隐曜椒掖廞仪】汉陵土复返吉仗以奏功孝治昭宣【战国策大王以孝治闻於天下吕布传以孝治天下者不害人之亲】襃章狎至【息夫躬传羽檄重迹而狎至注狎若狎习之狎言相因而至或作押】一命衮服已积具瞻【王制三公一命卷若有加则赐不过九命注三公八命复加一命则服龙衮与王者之後同多於此则赐非命服也荀朂传三公具瞻所归不用非其人】五采篆车尚烦特置【周礼春官巾车服车五乘孤乘夏篆注谓五彩画毂约也】亶增华於揆路【文选揆路扬辉台庭改观】资弼亮於天工【尚书弼亮四世又钦哉惟时亮天工】今鲁侯进封国之名称岂特衍租而食【诗乃命鲁公俾侯於东锡之山川土田附庸汉书诸侯王表诸侯惟得衣食租税不与政事宋意传衍食他县注衍谓流衍旁食他县刘後村贺史丞相加恩启非止衍户畲之入盖益隆岩石之瞻】昔孔子归侵疆之事业又将秉笔而书【左传定公十年齐人来归郓讙龟阴田法言鲁用孔子齐人章章归其侵疆】端坐泰阶永为隆栋【易栋隆吉又隆栋之言不挠乎下也高柔传公辅之臣国之栋梁文选上弘栋隆下塞民望】某退循苦窳【韵会窳病也又器中空史记舜陶河滨器不苦窳】久费埏陶【韵会埏和土也老子埏埴以为器淮南子造化之攫援物也譬犹陶人之埏埴也】齿中台里之衣冠自怜生晩【晋书三公在天为三台主开德宣符上台司命主夀中台司中主宗室下台司禄主兵所以昭德塞囘也蔡茂传中台之位白居易诗天上中台正韩翊诗并列中台贵】望翘材馆之劒佩徒怅身遥【杜诗劒佩声随玉墀步岑参诗花迎剑佩星初落】侧耳荣除【周吕传吕后侧耳於东箱听韵会拜官曰除汉书注师古云凡言除者去旧官就新官韩文除官赴阙宋彭乘墨客挥犀云除拜官职谓除去旧籍不然也除犹易也以新易旧曰除如新旧岁之交谓之岁除易除戎器戒不虞以新易敝所以备不虞也】洗心善颂【檀弓晋献文子成窒晋大夫发焉张老曰美哉轮马美哉奂焉歌於斯哭於斯聚国族於斯文子曰武也得歌於斯哭於斯聚国族於斯是全要领以从先大夫於九原也北面再拜稽首君子谓之善颂善祷东坡诗知君善颂如张老】恃其出造化之末【文选自顶至踵功归造化】恐或在存记之中六挚辨仪方仰正班朝於东面【周礼大宗伯以禽作六摰辨等诸臣孤执皮帛卿执羔大夫执鴈士执雉庶人执骛工商执鸡夏官射人掌国之三公孤卿大夫之位三公北面孤东面卿大夫西面其挚三公执璧孤执皮帛卿执羔大夫执鴈】一麾假庇敢忘固封守於西边【梦溪笔谈今之守郡谓之建麾盖用顔延年诗误延年谓一麾者乃指麾之麾如武王右秉白旄以麾之麾非旌麾之麾也延年阮始平诗云屡荐不入官一麾乃出守者谓山涛荐咸为吏部郎武帝不用後为荀勉一挤逐出始平延年被挤以此自托耳自杜牧之有拟把一麾江海去之句始缪用一麾遂成故事野客丛书仆考唐人诗如杜子美柳子厚许用晦独孤及刘梦得陆龟蒙等皆用一麾事独牧之谓把一麾为露圭角似失延年之意如张说诗湘滨拥出麾如此用则何害笔谈谓今人以守郡为建麾用顔诗事自牧之始亦未然观三国志拥麾守郡文选建麾作牧此语在牧之前久矣谓把一麾之误自牧之始则可谓建麾之误则不可】拚蹈之私染濡莫既
贺邵中书即真兼直院
即西掖之真除【汉官仪左右曹受尚书事前世文士以中书在右因谓中书为右曹又称西掖刘桢赠徐干诗谁谓相去远隔此西掖垣唐诗太微西掖凤池边又西掖深沉大帝居】仍北扉之旧直【梦溪笔谈学士院名北扉者为其在浴堂之南便於应诏又学士院在枢密宣徽之北表其深严宥密故谓之北扉】明命初播佥言具孚窃以司献纳於雨露之边【杜诗献纳司存雨露边韦承庆直中书省诗恩深雨露边】鼓号令於雷风之表【法言鼔万物者其雷风乎鼔万民者其号令乎余日华启鼔六合芝风雷方快涌衆之思沛八紘之霖雨即膺秉国之钧】故词垣为文士之极任【杜佑通典唐自永淳以来天下文章道盛台阁髦彦无不以文章达故中书舍人为文士之极任朝廷之盛选诸官莫比焉】而翰苑称天子之私人【唐书百官志翰林学士专掌内命凡拜免将相号令征伐皆用白麻其後选用益重而礼遇益亲至号为内相又以为天子私人】古今尤难内外并掌【翰林与中书分为两制】妙五花之判非大手笔以安能【唐故事中书有军国大事中书舍人各执所见杂署其名谓之五花判事徐陵传国家有大手笔必命陵草之王珣传珣为桓温掾梦人以大笔如椽与之既觉曰比当有大手笔事唐职林朝廷每有大手笔令李峤为之刘肃大唐新语张说三秉大政掌文学之任几三十年为文思精老而益壮尤工大手笔善用所长又苏頲张说以文章显号燕许大手笔】焕六经之麻有兼人材而乃办【唐翰林志中书用黄白二麻为纶命其後翰林专掌内命中书所出独得用黄麻其白麻皆在北院杜诗紫诰仍兼绾黄麻似六经韩文南阳公文章称天下其所辟皆闳辨通敏兼人之材也周必大启黄麻之似六经方观制作洪钧之转一气即预埏陶】简在上意允属巨公恭惟某官学包九流【汉书叙传刘向司籍九流以别注谓儒道阴阳法名墨从横杂农也王坦之传弥贯九流玄同彼我苏頲行刘幽求制学综九流文穷三变周必大启道该衆美学综九流徐湘启学贯九流身兼数品】名满六合【杜诗家声盖六合】道比孟轲而过况雄为不少【韩愈传赞昔孟轲拒杨墨去孔子才二百年愈排二家乃去千余岁拨衰反正功与齐而力倍之所以过向雄为不少矣柳文退之所敬者司马迁扬雄迁於退之固相上下若雄者如太玄法言及四愁赋退之特未作耳作之决加恢奇至他文过扬雄远盛】文似子长而视崔蔡岂足多【柳宗元传宗元才实高名盖一时韩愈评其文曰雄深雅健似司马子长崔蔡不足多也文选杨雄崔蔡之徒谓崔駰蔡邕也程端厚贺邵宣抚启忠颐勤劳类孔明管晏莫能过雄深雅健追太史崔蔡岂足多】浑然天粹不琢之姿【法言天精天粹万物作类山谷诗天球不琢中粹和】凛乎岁寒後凋之操虽轩冕傥来非志之所乐【庄子古之所谓得志者非轩冕之谓也物之傥来寄也故不为轩冕肆志】而舟楫大用何时而弗宜【尚书若济大川用汝作舟楫】特达宸旒之知穹窿朝着之望【尔雅穹苍苍天郭璞曰天形穹窿然马融传窿穹璨囘左传朝冇着注着定朝内列位常处谓之表着】夹紫宸香案而立已高蹑於禁班【梁王僧辩表紫宸旷位江淹诗衍教紫宸唐六典紫宸殿即内朝正殿也两京记大明宫有紫宸殿在宣政殿北即内衙正殿唐会要右补阙施敬本疏紫宸殿者汉之前殿周之路寝唐史天子御正殿则起居郎居左舍人居右若仗在紫宸内阁则起居舍人夹香案分立殿下元微之诗我是玉皇香案吏谪居犹得近蓬莱唐张鷟奏承明之有直庐方步八砖之日紫宸之夹香案更依五朶之云余日华启侍玉皇而夹香案高柱下二史之班逼华盖而瞻客星焕天上五云之瑞】分金銮烛跋之光方密承於睿眷【六典大明宫有金銮殿两京记龙首山支陇起平地上有殿名金銮殿殿傍坡名金銮坡会要学士院在银台门内又置东翰林院於金銮殿西五代会要殿因金銮坡以为名李诗着书独立金銮殿跋本也礼记烛不见跋注疏本谓把处古未有蜡烛呼火炬为烛火炬易尽则藏所然残本唐书柳公权文宗朝为中书舍人每召见烛见跋语犹未尽又令狐綯为翰林承旨夜对禁中烛尽帝以乘舆金莲花炬送还院吏望见以为天子来及綯至皆惊唐仲友启金莲列炬共惊宫烛之归彩殿宣麻便趣沙堤之拜余日华启北门视草烛摇内相之金莲西掖判花班缀从官之玉笋】俄惊一佛之出世【杨文公谈苑太宗尤重内外制之任尝曰词臣之选古今所重朕闻朝廷每除舍人六亲相贺谚曰一佛出世岂容易哉李商隐启一佛出世万人所望余日华启纶阁之对紫薇佥曰一佛之出世翰林之逼华盖粲然五色之成文】共知四户之得人【齐景畅齐书永明元年荧惑入紫微时中书通事舍人四人各注一户谓之四户既总重权势倾天下会玄象失度太史奏云宜修福禳之太尉王俭谓帝曰天文乖仵此由四户】增重持荷参陪视草【淮南王传召司马相如等视草乃遣翰林志学士於禁中草书诏虽宸翰所挥亦资检校谓之视草】以舍人様而见赏盖才识之素优【职林徐坚字元固圣历中扬再思王方庆为东都留守引坚为判官表奏专委之方庆尝称曰掌丝纶之选也再思曰此凤阁舍人様】谓宰相器者非谀即诏辞而可决【薛宣传宣知方进名儒有宰相器何武传太守何寿知其有宰相器寇恂传经明行修名重朝廷所得秩俸厚施朋友及从吏尝曰吾因士大夫以致此可独享之乎时人归其长者谓有宰相器龎参传参入为大鸿胪虞诩荐参有宰相器能後周范质汉初加中书舍人户部侍郎周祖征三叛每朝廷遣使斋诏处分军事皆合机宜周祖问谁为辞使者以质对周祖叹曰此宰相器也刘禹锡李绦集序唐之贵文至矣後王纂承多以国柄付文士元和初宪宗遵圣祖故事视有宰相器者贮之内庭由是释笔砚而操化权者十常八九】要观伟业以济昌时某久被隆恩初无异技【柳文无异技枵然大耳】见西施自憎其貌恶【文选见西施之容归憎其貌韦应物诗西施且一笑衆女安得妍】舍伯乐难遇於已知【韩文以某在公之宇下是生於匠石之圃而长於伯乐之廐者也於是而不得知假有见知者千万人亦何足云】昔常闻君子之爱人【礼记君子爱人以德】今得与诸侯之下客方叹坐氊之冷载欣除綍之温【礼记王言如纶其出如綍】凡一时稽古所蒙使千里闻风而起坐甘棠之舍爱美荫之犹存登红药之阶觊清芬之旁及【谢元晖直中书省诗红药当阶飜谓红芍药也束晢传赞祖游後出亦播清芬李诗可以蹑清芬又夫子扬清芬又徒此揖清芬又空仰此清芬又清芬播无穷柳文世有显懿扬其清芬】寸悰所激尺喙难宣
贺张中书即真兼祭酒
升班槖侍正席纶闱【职官分纪张洎擢第不十年正纶闱之任白乐天诗暂留书殿多称屈今入纶闱即可知】大手笔之文章上应紫微之直圜桥门之冠带弥瞻北斗之尊【孔融家传孔文举英雄特杰如衆星之有北辰韩愈传赞自愈没其言盛行学者仰之如泰山北斗】式重旧图载光新命惟皇家任贤之笃极士林稽古之荣【余日华启彰圣世右文之盛极儒臣稽古之荣】妙言语以鼓舞万民【贾捐之传君房下笔言语妙天下】富道德以渊源四海【成帝纪儒林之官四海渊源】於今号为盛选自昔罕遇通才【班彪传以通儒上才】徐舍人推经学之宗未闻并任【晋中兴书徐邈字景山以东州儒素少好学尤善经传烈宗始览典籍招延理学之士後将军谢安举邈应选补中书舍人专在西省撰正五经音训学者宗之】田祭酒领侍臣之职盖匪真除【职官分纪五代时田敏任祭酒兼侍郎】叠此殊恩归於耆哲恭惟某官隆隆伟器【扬雄传隆隆者絶注隆隆雷声也五行志隆隆如雷声孔融传高明必为伟器】郁郁清门七十子之肖仲尼争睹凤麟之美【法言速哉七十子之肖仲尼也又羣鸟之於凤也羣兽之於麟也形性岂羣人之於圣乎】五百年而得韩愈竞传龙虎之文【东坡六一居士集序五百年而得韩愈学者以愈配孔子盖庶几焉班固答宾戏浮英华湛道德矕龙虎之文旧矣吴质牋摛藻下笔鸾龙之文旧矣】读尽唐虞以来之简编【韩文自唐虞以来简篇所存大之为河海高之为山岳明之为日月幽之为鬼神纤之为珠玑华实变之为雷霆风雨奇辞奥旨靡不通达】发为稷契无前之事业【韩文事业窥稷卨又扬厉无前之伟绩】久矣在帝心之简【耿秉传访以边事多简帝心】翕然为天下之师【翕通作歙郑当时传山东诸公以此翕然称郑庄韩延寿传郡中歙然匡衡传学士歙然归仁】润色紫泥旋跻华於西省【李吉甫制词润色王度白帖回翔青琐典掌紫泥汉仪天子制诰以紫芝为泥以封唐诗紫泥初熟诏书来又凤凰丹禁里衔出紫泥香中兴书范甯拜中书侍郎即专掌西省唐诗紫泥西省掌泥书】佩服苍玉亶增焕於东庠【通典散骑常侍久次者为祭酒金蝉绦服佩苍水玉晋志祭酒服进贤两梁冠佩苍水玉唐制苍王崇班威高石室杜诗羣公苍玉佩韩诗峩峩进贤冠耿耿水苍佩礼记养国老於东胶养庶老於虞庠王制有虞氏养庶老於下庠注下庠左学小学也在国之东前秦录建元七年高平苏通常乐刘祥并以硕学名儒为祭酒通为礼记祭酒居於东庠祥为仪礼祭酒处於南序每月朔旦率百僚亲临讲论】然命令之地匪轻而盘诰之风已远【韩文周诰殷盘诘屈聱牙】追还古作喜得老成【诗虽无老成人尚有典刑晋蔡洪与周浚书圣王之老成明时之俊乂】秀出一时端有峻峰激流之势【唐书许景先齐澣等更知制诰以文翰见称中书令张说尝称曰许舍人之文虽乏峻峰激流之势然属词丰美得中和之气】贵倾同列知是凌霄耸壑之材【宋钱若水有人伦之鉴与王旦同列每曰王君凌霄耸壑栋梁之材非吾所及也】颛面非遥【李寻传天官上相上将皆颛面正朝】跬步可至【跬犬橤切说文半步也司马法一举足曰跬跬三尺两举足曰步步六尺汉书跬步独进注半步曰跬荀子跬步不休跛鼈千里孔丛子注跬一举步也倍跬谓之步】某起身龙【阙一字】窃食鴞林【诗翩彼飞鴞集於泮林】顾占毕小子岂足以模人【曲礼今之教者申其占毕多其讯言注占视也毕简也吟讽其所视之简牍占觇同】惟礼乐先进实为之盟主【左传秦之不为盟主也宜哉注谓主盟於中国】虽阻拜履絇之耀【絇音劬玉藻童子不履絇孔子家语然则章甫絇履绅带缙笏者贤人也後汉仪服志赤舄絇履以承大祭又知天者冠弁知地者履絇或作句周礼黄繶青句庄子冠圜冠者知天时履絇履者知地形王莽传句履注其形岐头】已属餍翰墨之香逖闻除音喜至舞手【东坡诗我闻其来喜欲舞】五色天瑞下临飜药之堦【唐郑仁表豪爽有文为起居郎以门阀文章自尊时语曰天瑞有五色云人瑞有郑仁表】一纸春风尚到采芹之水【杨诚斋诗春风半张纸立地作由敖】永言向慕未易占陈【朱博传口占檄文注隐度其言口授之】
贺俞右史
宸廷孚号【说文宸屋宇也贾逵云室之奥者後人指帝居曰宸广韵天子之居增韵帝居北宸宫故从宀从辰昜扬于王庭孚号有厉】柱史升班【张衡传聊朝隐於柱史晋天文志北极东一星曰柱下史主记过左右史之象也】左右第一流分直玉堦之侍【翰苑新书唐又言左右史当用第一流刘禹锡嘉话开成末韦绚自左补阙为起居舍人时杨嗣复已除起居舍人于殿下先奏曰左补阙韦绚新除起居舍人未申谢奏取进止帝颔之李珏招而引之绚即操笔札於玉堦栏槛之右疾趋而置词拜舞焉】上下数千载仍紬金匮之藏【司马迁传赞贯穿经传驰骋古今上下数千年之间斯以勤矣史记紬金匮石室之书注紬绎也】儒者至荣懦夫亦起【文选後学击节懦夫增气王勃启懦夫增气先歌易水之风壮士投心思赴吴宫之火】惟乡国江山之秀发矧王都日月之照临【尚书如日月之照临】冠伦魁者盖杰特而间生【扬雄传乃搜逑索耦皋伊之徒冠伦魁注冠等伦而魁杰洪适启才冠伦魁曹陆羞称於童子文兼衆妙屈宋当作於衙官】登法从者方寂寥而复振【扬雄传每上甘泉常法从注从法驾也说文寂无人声也寥空虚也亦作楚辞寂兮收潦而水清注与寥同通作漻子虚赋寂漻无声】赵固多士【江充传充为人魁岸容貌甚壮帝望见而异之谓左右曰燕赵固多奇士韩文燕赵古称多感慨悲歌之士】秦岂无人【左传晋人患秦人之用士会也谋归之士会行绕朝赠之以策曰子无谓秦无人吾谋适不用也】尽空凡马之羣当继絶麟之笔【杜预左传序麟凤五灵王者之嘉瑞也今麟出非其时虚其应而失其归此圣人所以为感也絶笔於获麟之一句者所感而起固所以为终也李诗絶笔於获麟】恭惟某官清才脱頴奥学逢原繁星丽天所敬者五行独擅词华之美【刘禹锡柳宗元文集序贞元中上方向文章昭回之光下饰万物天下文士争执所长与时而奋灿然如繁星丽天而芒寒色正人望而敬者五行而已河东柳子厚斯人望而敬者与】他流入海莫如於四渎共推道术之尊【法言仲尼之道犹四渎也经营中国终入大海他人之道者西北之流也纲纪夷貉或入於沱或沦於汉唐书许敬宗曰渎之言独也不因余水独能赴海者也杜诗不有万穴归何以尊四渎文选昭昭若三辰之丽於天滔滔犹四渎之纪於地唐文粹四渎宗海衆星拱天】岂特居周进士之先【礼记大乐正论士之秀者以告於王而升诸司马名曰进士】盖未许汉廷臣之右方弱水叹仙帆之引去【弱水出吐谷浑界穷石山封禅书三神山在渤海中去人不远患且至则船风引而去】至太微虚郎位以召归【杨秉传太微积星名为郎位详见前】鷄舌含香度琳琅之雅奏【应劭汉官仪尚书郎含鸡舌?伏奏事黄门郎对揖跪受故称尚书郎怀香握兰六典欲使气息芬芳也韩诗平生千万篇金薤垂琳琅】螭坳和墨吸沆瀣之清光【螭抽知切说文若龙无角而黄坳幺交切韵会地坳也不平也庄子置杯水於坳堂之上增韵亦作凹宋赵彦卫云麓漫抄唐制起居舍人在紫宸内阁则夹香案立殿下直第二螭首和墨濡笔皆即坳处号为螭头所谓螭首盖殿陛间压阶石上镌凿之饰今僧寺佛殿多有之或云唐殿多于陛之四角出石螭首不应史云殿下第二螭首也沆胡朗切瀣音械北方夜半气也王逸楚辞六气注春食朝霞日欲出时黄气秋食沦阴日没时赤黄气冬食沆瀣北方夜半气夏食正阳南方日中气并天玄地黄之气贾谊惜誓吸沆瀣以充虚司马相如大人赋呼吸沆瀣兮餐朝霞仲长统诗沆瀣当餐九阳代烛周必大启自秉螭坳之笔即裁鶠合之文刘後村启观玉树琳琅之标觉我形秽挹金茎沆瀣之气使人意消】要人主无过举之可书【家语昔者明王万乘之国有争臣七人则君无过举】赖侍臣有嘉猷而必告【尚书尔有嘉谋嘉猷则入告尔后於内】载之青汗垂万世以不刋【吴佑传注火炙简令汗出取易书谓之汗简古文苑扬雄以文示张伯松伯松曰是悬诸日月不刋之书也文选既絶故老之口必资不刋之书说文刋丘寒切剟也削也不刋之书言不可削除也】趂此黑头作三公而亦肯【晋书诸葛恢传恢弱冠知名为临沂令名亚王导庾亮谓曰明府当为黑头三公王珣传珣弱冠与谢玄为桓温掾温尝谓之曰王掾当作黑头公後魏宗室元彧少有才学时誉甚美侍中崔光谓人曰黑头三公当此人也赵彦端启精神聚於黄屋勲业成於黑头辛弃疾启青云器之天姿黑头公之物望】某月评所弃【许劭传劭与从兄靖俱有高名好共核论乡党人物每月辄品题故汝南俗有月旦评】年拜且疎虽长松不嫌小草之依而污渠自愧清沟之映【韩诗二十渐乖张清沟映污渠】地方聨於禁近天将惠於羁穷出綍有光弹冠欲舞【王吉传王阳在位贡公弹冠言其取舍同也萧肓传萧朱结绶王贡弹冠周必大启削萧氏之牍虽结恋於离羣濯贡禹之冠敢婴情而效喜】邓禹之可文学敢自劣於郡曹严助之厌承明想未忘於邑子【严助传君厌承明之庐劳侍从之事注承明庐在石渠阁外直宿所止曰庐朱买臣传买臣上书久不报会邑子严助贵幸荐买臣拜为中大夫与助俱侍中尹翁归传于定国欲属托邑子两人注邑子同邑人之子也】其为悦慕未易敷云【说文云言也语辞也陆佃曰有应之言也汲黯传吾欲云云】
贺韩尚书【当是侂胄】
涣扬帝制【易涣汗其大号】晋长民曹【汉百官志成帝初置尚书四人分四曹常侍曹主公卿事二千石曹主郡国二千石事民曹主吏民上书事客曹主外国夷狄事世祖分客曹为南北主客凡六曹】听履而上星辰方密承於睿睠掌图而知地域宜坐衍於邦储【周礼大司徒之职掌建邦之土地之图与其人民之数以佐王富邦国以天下土地之图周知九州之地域广轮之数王隐晋书裴秀为司空作禹贡地域图奏上藏於秘府】在於观瞻孰不拚蹈恭惟某官名震六合才雄万夫【李白送孟赞府还都序虽长不满七尺而心雄万夫】丰功盛烈铭彞鼎而被弦歌亶有传於相业【欧阳公昼锦堂记其丰功盛烈所以铭彞鼎而被弦歌者乃邦家之光非闾里之荣也】正声劲气谐韶濩而沮金石将远畅於贤谟【韩文正声谐韶濩劲气沮金石】屡试剧烦亟膺鉴拔由甘泉笔槖之侍居北斗?舌之司【诗出纳王命王之?舌李固传陛下之有尚书犹天之有北斗也北斗为天之?舌尚书亦陛下之?舌崔子玉尚书箴出入王命王之?舌兑结其和巽吝其颊唐制明光画省务总枢要建礼仙门职惟?舌】不须问钱谷之几何【王陵传上问丞相勃曰天下钱谷一岁出入几何】盖深识源流之所自【荀子百姓时和事业得叙者货之源也等赋府库者货之流也故明主必谨养其和节其流开其源而时斟酌焉详见第四卷】六卿倡九牧民财允藉於阜成【尚书六卿分职以倡九牧阜成兆民】四世为三公礼册更崇於并命【後汉袁宏袁绍四世五公又自杨秉至彪四世太尉德业相继与袁氏俱为东京名族】某久违列署远护荒边望华躅以难攀听除音而欲舞震凌何惧方观厦屋之成【法言震风凌雨然後知厦屋之为帡幪也余日华启云雾滃而蛟龙翔窃庆亨衢之盛风雨震而燕雀贺自知大厦之成】罢瘵未苏尚缓茧丝之责【罢或作疲说文劳力也瘵侧界切韵会病也诗士民其瘵文选为雕为瘵】其为向慕未易占陈
贺李侍郎即真
舆图衍赋【史记三王世家奏舆地图周礼大司徒职方氏注若今司空舆地图舆载也载在地者皆图之详见上条】槖侍升班满岁称职为真宜膺褎渥【平帝纪吏在位二百石以上一切满秩如真韩延焘传岁满称职为真】理财正辞曰义益奋显庸【易理财正辞禁民为非曰义】邦本安强【尚书民惟邦本本固邦宁】士论清穆【诗吉甫作诵穆如清风晋书王导传乞自贬黜以穆朝论】恭惟某官令猷经世卓识际天羽仪高龙凤之称轻视余子【易其羽可用为仪李揆传揆同平章事帝曰卿门地人物文学皆当世第一信朝廷之羽仪乎祢衡传唯善鲁国孔融及弘农扬修尝称曰大儿孔文举小儿杨德祖余子碌碌莫足数也魏志陈登曰闺门雍肃有德有行吾敬陈元方兄弟渊清玉洁有礼有法吾敬华子鱼清修疾恶有识有义吾敬赵元达博闻强记奇逸卓斚吾敬孔文举雄姿杰出有王伯之略吾敬刘玄德余子琐琐亦焉足録哉孙逢吉启视碌碌余子之辈顾非其俦閲衮衮诸公之升何有於我】文章富花萼之集自成一家【唐书李乂字尚真赵州人年十二能属文薛元超曰是子且有海内名沉正方雅识治体时谓有宰相器兄弟俱以文章名同一集共二十卷号李氏花萼集汉书叙传勒成一家大略孔明】简记特深凌厉捷出【文选凌厉捷出又凌厉中原顾眄生姿羊祜鴈赋进凌厉乎太清李诗独鹤思凌厉杜诗凌厉不飞翻】左民号为剧部【晋职官志尚书虽有曹名不以为号汉灵帝以侍中梁鹄为选部尚书始见曹名及魏又有左民客曹五兵度支凡五曹尚书并令仆三为八座陆纳传徵拜左民尚书领州大中正诸葛恢传迁左民尚书梁书到溉为左民尚书白居易制会计事剧出纳孔殷】贰卿必择通才【东坡集文昌二卿位次八座】往哉汝谐居然试可【尚书往哉汝谐又试可乃已】扬鞭妙马上之算【唐语林刘忠州晏通百货之利自言如见地上钱流每入朝乘马则为鞭算】从车正豹尾之聨【扬雄传在属车豹尾中注属车八十一乘作三行尚书御史乘之最後一乘县豹尾豹尾以前皆为省中晋书五行志豹尾仪服之主大人所以豹变也】顾委任之既专庶献纳之匪懈【文选朝夕献纳】大夫有以利国深识源流朝廷喜得其人伫跻枢要某分符有守望履无阶闻疾置以载欣【田儋传至尸乡廐置李陵传因骑置以闻文帝纪以给传置注置者置传驿之所因名置也】知宏覆之可托赋边头之政已自拙於征科【杜诗边头公卿仍独骄】运上前之筹尚少寛於程督其为向慕未易占陈
贺单侍郎
起自琼台【宋人以宝文阁为宝宇琼台】对扬金戺【戺音俟尔雅作?落时谓之?一曰砌文选金戺王阶】从甘泉之法驾式重旧图听棘木之祥刑载光新命贤者亦乐民自不寃【于定国传定国为廷尉民自以不寃】恭惟某官百吏宗师【薛宣传所在而治为世吏师】三朝耆哲入则鸣珂簪笔论思简在於帝心【珂音轲服?通俗文勒饰曰珂尔雅翼贝大者珂黄黑色其骨白可以饰马杜诗兴在骊驹白玉珂韩诗送以紫玉珂】出则授钺建牙提封几半於天下【摰虞新礼仪汉魏故事遣将出征符节即授钺於朝堂唐浑瑊传德宗巡守山南瑊以诸军卫入谷口帝临轩授钺用汉拜韩信故事文选授钺四六岑参诗授钺辞金殿杜诗授钺筑坛闻意旨兵书凡?牙必以刚日魏志典韦初为张辽士属赵宠牙门长大莫能胜韦一手建之文选桓桓梁征高牙乃建】人方延颈望洪钧之播【张良传天下莫不延颈愿为太子死者萧望之传天下之士莫不延颈企踵争愿自效以辅高明寇恂传郡国莫不延颈倾耳望风归命陈蕃传天下之士莫不延颈想望太平杜诗一气转鸿钧贾谊传大钧播物】公独袖手从赤松之游【韩文巧匠旁观缩手袖间张良传愿弃人间事从赤松子游耳】年未及於从心礼岂容於谢事【礼记大夫七十而致事若不得谢则必赐之几杖四朝国史李东之子孝基同谢事年才五十士大夫比之二疏】有嘉亷退庸侈襃升以西清直学士之班【上林赋青龙蚴蟉於东箱象舆婉僤於西清注西清者西箱清静之处甘泉赋览樛流於高光兮容方皇於西清注西清西箱清闲之处宋治平四年置宝文阁学士待制诏曰乃规层阁邃在西淸元佑中苏辙奏祖宗御集皆於西清建重屋以藏其书为不朽计傅诚启天列西清仍峻河图之直地连南粤有光节钺之临】当司刑少常伯之任【唐龙朔二年改刑部侍郎为司刑少常伯】择其人得道裕式佐唐兴【唐书唐太宗时刑部侍郎阙令执政者妙择其人累奏皆不可太宗曰朕得其人矣往者将作少监李道裕议张亮云反形未具此言当矣虽不即从至今追悔遂授道裕刑部侍郎】选於衆举皋陶宜居舜右【尚书大传昔者舜左禹而右皋陶不下席而天下治】某退慙疲輭之质【贾谊传罢软不胜任欧阳公集某不佞疲软不能强筋骨】雅慕惠慈之风忽听邮传遂依帡覆纡丈二之组门墙有阻於先登【严助传陛下以方寸之印丈二之组镇抚方外】遵画一之规狱市尚思於勿扰【曹参传参去後属其後相曰以齐狱市为寄慎勿扰也後相曰治无大於此者乎参曰不然夫狱市者所以并容也今君扰之奸人安所容乎吾是以先之】
通交代时大卿【自注漕使】
借才月寺将命星轺【李合传合善河洛风星和帝即位分遣使者皆微服单行各至州县观采风谣使者二人当到益部投李合候舍夏夜露坐合因仰观问曰二君发京师时知朝廷遣二使耶二人默然惊相视曰不闻也问何以知之合指星示云有二使星至益部分野故知之耳轺音尧说文小车也食货志算轺车平帝纪立轺并马服?曰立乘小车并驾骊马又所在为驾一封轺传申公传乘轺传至京师高适诗月卿临幕府星使出词曹杜诗喧呼閲星使】昔聨步武於汉廷无能出右今托交承於淮浒有愧居前【浒音虎说文水厓也尔雅厓为浒释云水边厓岸也诗率彼淮浦乂江汉之浒唐杨烱尝曰吾愧在卢前耻居王後】凭鱼腹以传书问马蹄之及境【唐诗马蹄无入朱门迹又马蹄今夜入谁家】恭惟某官轩昂人表【韩诗划然变轩昂】清白吏师【杨震传或劝震为子孙开产业震不肯曰使後世称为清白吏子孙以此遗之不亦厚乎】富玉律之文而润饰以诗书妙金科之选而优游於政事【文选金科玉条诗不刚不柔敷政优游】五郡洽袴襦之惠【白集膏雨吾土袴襦吾民李深之集袴襦之惠及其幼稚东坡诗童子遥知领袴襦】三朝结冕旒之知【司马迁传有奇策才力之誉自结明主】笔双赐而合分旧说台郎之俊【通典丞郎月赐赤管大笔一双隃麋墨一丸杜诗合分双赐笔沈佺期诗惠遗双管笔罗隐诗双笔依前赐望郎汉官仪尚书郎初从三署郎选诣尚书台试每一郎缺则试五人先试牋奏初入台称郎中满岁称侍郎裴秀奏事台郎皆朝之俊选当其处事宜辨正凝滞也晋起居汪台郎御史邦之俊茂李诗台郎选才俊张渭诗共识台郎俊苏味道有赠崔马二御史并拜台郎诗】狱一成而参听共推廷尉之平【张释之传廷尉天下之平】君子於此尽心天下为之吐气【杜甫舂陵行序当天子分忧之地得元结辈十数公落落然参错天下为邦伯万物吐气天下乂安可待矣】尚烦华遣殊郁具瞻访边头之耕桑已有生意辏上前之智略即对清光【吾丘寿王传武帝赐玺书曰子在朕前智略辐辏及连十余城之寄任四千石之重职事甚废盗贼纵横甚不称在前时何也晁错传莫能望陛下清光】中阶非遥【艺文志泰阶六符中阶上星为诸侯三公下星为卿大夫】一武可至【陈后山诗青云一步趋】某赋姿不韵【唐韦夏卿好古有远韵杨万里诗依然风韵合还他】乘传罔功【高帝纪乘传诣洛阳注传若今之驿古者以车谓之传车】投老勌游久作归田之梦【王羲之传怀祖正当尚书耳投老可得仆射载记慕容垂曰吾投老扣囊底智足以尅之司马相如传长卿故勌游李令伯诗人亦有言有因有缘仕无中人不如归田左太冲诗长揖归田庐杜诗比兴展归田李诗种黍展归田薛逢诗却思平子赋归田】蒙恩入觐复收去国之踪居然无毫髪之可书来者尚瑕垢之是掩【六一居士诗後功掩前羞】郑子产相识如旧雅好未忘【左传季札聘於郑见子产如旧相识与之缟带子产献紵衣焉韩诗还如旧相识】楚令尹必告以新良规何有期於叱驭【王尊传王阳为益州刺史行部至卭郲九折坂叹曰奉先人遗体奈何数乘此险後以病去及尊为刺史至其坂问吏曰此非王阳所畏道耶吏对曰是尊叱其驭曰驱之王阳为孝子王尊为忠臣】慰此摇旌
通新漕时大卿【自注太守】
宠对恩纶肃持簜节【周礼地官掌节皆以英簜辅之簜待朗切说文大竹也详见第十一卷】朝行相望卿惟月以最高使指下临我有天而自喜【司马相如传宣其使指使百姓皆知天子意冯奉世传奉使有指】奏书疾置【平帝纪置奏上注谓立文奏而上陈】进候行台【唐百官志武德初置总管以统军加号使持节盖汉刺史之任有行台有大行台】恭惟某官絶识照时远猷方古球琳不琢中函一气之和【余日华启玉井无波金球不琢】松栢後凋独傲千霜之劲【荀子岁不寒无以知松栢事不难无以知君子张说集松栢青青不受令於霜雪刘宾客诗火後见琮璜霜余识松栢陈谠启雪见睍而自消栢经霜而弥茂】法律乃其游戏诗书有以发挥?娑棘木之间尤详决谳【?娑犹偃息也诗?娑其下又市也?娑文选?娑於九列又?娑翰林乂纾余?娑又?娑乎人间王述传不为此公婆娑之事陶侃传老子?娑正坐诸君辈韩诗我今官闲得婆娑王制正以狱成告於大司寇听之於棘木之下郭躬传躬奏谳法科多所生全】蔽芾甘棠之下屡最蕃宣【诗四国于蕃四方于宣】简在清衷【文选莫不总制清衷递为心极王荆公集深轸清衷】召还旧署郎舍得冯唐而借重【冯唐传唐以孝着为郎中署长】廷尉赖定国之持平【于定国传其决疑平法惟在哀鳏寡罪疑从轻】凡君子曲尽其心皆圣人钦恤之意即合持荷而献纳尚劳揽辔以驰驱凛凛先声破黠吏舞文之胆【黠音辖尹翁归传县县收取黠吏豪民汉明帝纪吏黠不能禁刘宾客集黠吏敛手杜诗奈何黠吏徒渔夺成逋逃刘长卿诗黠吏偏惊隼张汤传舞文巧诋以辅治汲黯传好兴事舞文法唐柳公绰行部至邓县县吏有纳赃舞文二人公绰判曰赃吏犯法法在奸吏弄法法亡诛舞文吏谷永传臣所以破胆寒心蒯通传披心腹破肝胆贾谊传破胆而不敢谋梁崔寔传破奸轨之胆】融融和气慰老农望岁之怀【左传其乐也融融又闵闵焉如农夫望岁又国人望君如望岁焉杜诗农夫望岁稔韩魏公诗须臾慰满三农望敛却神功寂若无】恐未容孔席之温【班固答宾戏孔席不暇暖杜诗圣有不暖席】行且见曹装之促【曹参传告舍人促治行注谓修治行装】某强鞭下乘滥剖边符国既无年力已疲於荒政【周礼大司徒之职以荒政十有二聚万民】民或未信志敢逞於淫刑【左传已则不明而杀人以逞不亦难乎又楚多淫刑其大夫逃死於四方】顾迟钝不及事之为忧【翟方进传号迟顿不及事注顿读曰钝】赖高明有容德之可恃【尚书有容德乃大】自收蹟於鵷鸾之後慕用寔勤【文选收蹟府朝柳诗宪府初收蹟陈涉传慕用之诚】今望尘於驹骆之傍依栖最便【赵咨传望尘不及南史阮孝绪字士荣屏居一室未尝出户任昉欲造而不敢钦慕风誉者莫不怀刺敛袵望尘而息又何点不入城府豫章王嶷命驾造点点从後门遁去竟陵王子良曰豫章王尚望尘不及吾当望岫息心说文马二岁曰驹骆马白色黑鬛尾也诗我马维驹又我马维骆】其为舞拚未易占陈
通新漕时大卿
借楚卿之材【左传晋卿不如楚其大夫则贤皆卿之材也杞梓皮革自楚往也虽楚有材晋实用之】持汉使之节【汉昭帝纪始元元年遣王平等五人持节行郡国杜诗汉节野童看】淮山草木见震服於威名泮水衣冠愿亲承於礼乐鱼传不敏【左传使士文伯谢不敏焉韩诗买羊沽酒谢不敏】燕贺惟厪【淮南子汤沐具而虮蝨相吊大厦成而燕雀相贺杜诗高飞燕雀贺新成东坡诗惊飞贺厦燕陈谠啓鸿鹄远举窃仰睇於云霄燕雀贺成愧不离於竿牍杨万里启龟鱼窃新亭之荫亦有肺肠燕雀贺大厦之成恨无羽翼】恭惟某官允矣老成卓然大雅【景十三王传赞夫惟大雅卓尔不羣河间献王近之矣】负经远之业而沉酣乎道德传画一之规而润饰以诗书自献艺於秋官即蜚名於天陛【文选蜚英声】中外盘根之历试後先华躅之相望【望平声诗令闻令望易万夫之望】寛和若黄次公乃二千石共理之最【循吏传黄霸字次公廉察为河南太守丞俗吏尚严酷以为能而霸独用寛和为名又孝宣由仄微而登至尊兴於闾閈知民事之艰难尝称曰民所以安其田里而亡叹息愁恨之声者政平讼理也与我共此者其惟良二千石乎】详练如刘可久盖四十年用法之平【宋刘可久为大理卿性沉毅方正在廷尉四十年用法平允以仁恕称】淑问蔼如【诗淑问如皋陶在泮献囚】清衷简在积星之聨月寺既尽心焉列棘之去槐阶特跬步耳【南史九卿位为列棘作事成务】属凝旒之西顾【陈充送陈学士入川安抚诗凝旒西顾蜀川民】见叱驭之南来一札初攽【循吏传光武天下已定务用安静以手迹赐方国者一札十行细书成文勤约之风行於天下攽亦作颁周礼匪攽】四组交集问决狱问钱谷谅有成摹【王陵传上问丞相勃曰天下一岁决狱几何勃谢不知问天下钱谷一岁几何勃又谢不知】为保障为茧丝尚存遗爱【左传子产卒仲尼闻之出涕曰古之遗爱也】少俟澄清之验【范滂传少励清节时冀州饥荒盗贼羣起乃以滂为清诏使按察之滂登车揽辔慨然有澄清天下之志】即归献纳之班【杜诗献纳司存雨露边】某潢潦无根【说文潢积水也潦雨水大貌曲礼水潦降月令丘隰水潦注大雨故世谓霪雨为潦又路上流水左传潢污行潦之水韩诗潢潦无根源朝满夕已除】碔砆非宝【碔砆石次玉战国策碔砆类玉山海经会稽山下多砆石亦作武夫董仲舒传犹武夫之于美玉子虚赋礝石武夫注武夫赤地白采】心妍面丑自不入於时宜【後汉后纪虽惠心妍状愈献丑焉韩文影与形殊面丑心妍】意广才疎复何关於世用【孔融传融负其高气志在靖难而才疏意广迄无成功】半生多难垂老愈穷编断蒲以着书【路温舒传父使温舒牧羊温舒取泽中蒲截以为牒编用写书文选集萤映书编蒲缉柳刘禹锡诗编蒲曾苦思垂竹愧无名】采寒芹而当食衮衮谁怜於官冷皇皇幸托於使华【杜诗皇华吾善处於汝定无嫌】绣斧先声【武帝纪遣直指使者暴胜之等衣绣衣杖斧分部逐捕】布韦同耀即学宫而见问喜居何武之部中开宾阁以相延尚在胜之之门下【隽不疑传暴胜之为直指使者索闻不疑贤至渤海遣吏请与相见不疑冠进贤冠带櫑具剑佩环玦襃衣博带盛服至门上谒胜之开阁延请躧履起迎深接以礼意】倾依冞极敷染奚殚
贺扬州赵安抚【安抚使自梁郦道元始历代相沿其属有勾管机宜文宇勾当干办淮东安抚司治在扬州】
畴庸已试拜命为连【王制千里之外设方伯五国以为属属有长十国以为连连有帅三十国以为卒卒有正二百一十国以为州州有伯】地官小司徒夙重神皋之领【周礼小司徒之职掌建邦之教法乃分地域而辨其守施其职而平其政文选禹穴神皋又实惟地之奥区神皋又神皋载穆又神皋隩区注皋地也其地肥沃故曰神皋】江吴大都会重欣督府之开【汉书地理志吴东有海盐章山之铜三江五湖之利亦江东之一都会也广陵志长淮之区绵亘数千里扬其都会也温公集江淮一都会唐百官志大都督府都督一人从二品掌督诸州兵马甲械城隍镇戍粮廪武德初边要之地置总管以统军盖汉刺史之任七年改总管曰都督总十州者为大都督】初令肃然休称籍甚恭惟某官才名跨乎贺白【杜诗才名三十年李贺唐诸王孙李白凉武昭王暠九世孙唐编属籍】德望冠乎毛原【唐宰相赞周之卿士周召毛原皆同姓也】巨缗钓东海之鲸壮怀慨慷【庄子任公子为大钩巨缁五十犗以为饵蹲乎会稽投竿东海旦旦而钓期年不得鱼已而大鱼食之牵巨钩滔没而下惊扬而奋鬛白波若山海水震荡声似鬼神惮赫千里】赤手缚南山之虎奇略深沉【吉温传若遇知己南山虎不足缚东坡诗赤手揽犀象又更能赤手缚於菟】骇文陛之一鸣见华衢之四达宣外劳则侯壤使天之惠洽仪内署则郎星卿月之辉聨六曹惟剧於左民三辅莫难於内史【汉百官公卿表主爵都尉秦官景帝中六年更名都尉武帝太初元年更名右扶风治内史右地与左冯翊京兆尹是为三辅张敞传京兆典京师长安中浩穰於三辅尤为剧】独以论思之暇兼夫弹压之能【文选弹压山川柳仲郢传辇毂之下先弹压都邑之治本惠养】乃眷雄边实惟旧部木牛流马熟闻濡辔之驱赤岸洪涛曾借高牙之重【赤岸在广陵泰兴县南兖州记瓜步山东五里江有赤岸山南临江中涛水自海入江冲激六七百里至此岸侧其势始衰文选鼓洪涛於赤岸又南极赤岸又临赤岸又起洪涛而扬波杜诗赤岸水与银河通又山木尽亚洪涛风】遗恩犹在新命载攽儿童至於拜迎【郭汲传王莽时为并州牧建武中复为牧汲前在并州素有恩德始经行部到西河美稷有儿童数百骑竹马於道次迎拜汲问儿童何自远来对曰闻使君到喜故来奉迎辞谢之及事讫诸童复送至郭外问使君何日当还汲谓别驾从事计日当告之行部既还先期一日汲重达信於诸儿遂止於野亭须期而入李诗竹马数小儿拜迎白鹿前含笑问使君日晩可回旋】草木为之鼓舞玉关坐镇想无奔命之书【玉门关在炖煌汉纪光武闭玉门关谢西域之贡班超传超久在西域年老思土上疏愿生入玉门关文选玉门清柝李诗玉关此去三千里杜诗汉使玉关回文选坐镇雅俗左传申公巫臣遗子反书曰尔以谗慝贪惏事君而多杀不辜余必使尔疲於奔命以死雀寔传胡虏入云中朔方杀略吏卒一岁至九奔命昭帝纪发犍为蜀郡奔命击益州注闻命奔去故谓之奔命】鼎席正虚行有追锋之召【晋志追锋车去小平盖加通幰如轺车驾二追锋之名盖取其迅速也魏志司马望给追锋车一乘傅畅晋诸公赞帝常与中护军司马望散骑常侍裴秀等讲宴於东堂并属文论帝性急请召欲速以望在外特给追锋车虎贲卒五人每有集会望辄奔驰而至晋书武帝纪乘追锋昼夜兼行五行志乘追锋车南渡河杜预传拜征南大将军给追锋车卢钦传给追锋轺车】某器非适用分合归耕【夏侯胜传经学不明不如归耕文选喜曾氏之归耕兮】念无地以置锥【庄子尧舜有天下子无置锥之地史记枚皋传舜无立锥之地以有天下汉食货志贫者无立锥之地】仅得州而如斗幸依仁之密迩且事契之叠重并席题名颇记曲江之胜集【抚言进士俱捷谓之同年列名於慈恩寺谓之题名大宴曲江亭谓之曲江宴】同台赞治难攀禁路之清游怅门仞之久违属藩封之大启顿足自喜【杨恽传顿足起舞王温舒传温舒顿足叹】此身不孤异姓後同姓之天敢不敬也【左传周之宗盟异姓为後】小国仰大国之雨愿以膏之【左传小国之仰大国也如百谷之仰膏雨焉诗芃芃黍苖阴雨膏之】
贺俞大监除中书舍人
简自中宸【文选消氛埃於中宸韵林中宸天地交会之际仪宸太子居也】擢居右掖大哉燕许之笔发挥圣谟【唐书文苑传序索理致崇雅黜浮气益雄浑则燕许擅其宗苏頲传张说以文章显称望略等故时号燕许大手笔】雅有元白之风鼓舞羣动【唐书元和主盟实在元白宋谢绦字希深权知制诰有元白风】朝言胥允禁户增光【白集崔羣制宠以正名式光禁职】恭惟某官德粹而行方材宏而识茂自唐虞以来之编简历历蟠胷视汉魏而降之文章轩轩独步【宋书自汉至魏四百余年词人才子文体三变相如工为形似之言二班长於情理之说子建仲宣以气质为体并标能擅美独映当时柳文殷周之前其人简而野魏晋以降则荡而靡得其中者汉氏汉氏之东则既衰矣袁山松後汉书陈仲举轩轩如千里骥传子王黎为黄门郎轩轩然得志煦煦然自乐世说海西时诸公每朝朝堂犹暗惟会稽王来轩轩然如朝霞举酉阳杂俎李白神气高明轩轩若霞举李阳冰李白集序自三代以来风骚之後驰驱屈宋鞭挞扬马千载独步惟公一人後汉戴良传良才既高远而论识尚奇多骇流俗同郡谢季孝问曰子自视天下孰可为比良曰我若仲尼长东鲁大禹出西羌独步天下谁与为偶又袁淑谓谢庄曰江东无我卿当独步王坦之传江东独步王文度二陆赞文藻宏丽独步当时杜诗独步才超古又独步诗名在】涵蓄既富婘知亦深快抟风九万里之程冠登瀛十八人之选【唐褚亮传太宗命阎立本图十八学士像藏之书府在选中者天下所向慕谓之登灜洲详十七卷】将梯阶於政路资润色於词垣气得中和何止动武夫之泣【唐书许景先为中书舍人张说称其属辞丰美得中和之气又德宗幸奉天所下制书虽武夫悍卒无不感动流涕详十二卷】地分清切莫非极文士之荣【杜诗地分清切任贤才刘桢诗拘此清切禁上官仪诗清切丹禁静韦承庆诗清切凤凰池】伫需廷告之颁式重国成之业【诗谁秉国成不自为政卒劳百姓】某欣聆除目【姚合诗一日观除目三年损道心洪适啓获观除目偶抗尘容】倍激懦衷【东坡诗凛凛激贪懦】身系鱼符借荣光而有托【唐循吏传唐初刺史得佩鱼品卑者假鱼佩柳诗铜鱼亦共颁注唐制银菟符改为铜鱼符易守令则给之】神驰凤阁睹真様以无从【唐光宅中改中书省为凤阁】
贺陈殿院除太常少卿【宋制殿中侍御史二人掌言事分纠大朝会及朔望大参官班序】
涣敷大号【易涣汗其大号】晋陟少常【杜牧有送崔少常出镇夏州诗】法星悬火旻尊矣朝廷之望【黄石公阴谋秘法荧惑火之精御史之象刘禹锡诗鸷鸟得秋气法星悬火旻唐书李勉拜监察御史属朝廷右武勲臣恃宠多不知礼大将管崇嗣於行在朝堂背阙而坐言笑自若勉劾之拘於有司肃宗特原之叹曰吾有李勉始知朝廷尊矣】卿月昇金掌焕焉礼乐之新【杜牧送崔少常诗登坛礼乐卿】十目耸瞻一词赞庆恭惟某官植操孤整受才闳通直道而行以万乘为知己奥学有用信六经非空言入禆
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 10:27:35-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>