<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="提要,卷一,卷二,卷三,卷四,卷五,卷六,卷七,卷八,归田稿全文在线阅读,归田稿全文在线下载,大玄古籍书库">
<meta name="description" content="八卷。明谢迁。(1449—1531)撰。谢迁字于乔,号木斋,浙江余姚人。成化十一年。(1475)进士第一,授修撰,官至户部尚书,兼东阁大学士。谢迁在内阁之中与刘健同心辅政,秉节直谅,见事明敏,世人称之为贤相,谥文正。著有《归田稿》八卷。谢迁的诗文全稿毁于嘉靖年间的倭乱之中,此集是他致仕以后及再召时所作,自题为。《归田稿》。因授其子侄而得以保存。此集为康熙二十三年。(1684),由谢迁七世孙谢钟和又复加厘辑,刊刻行世;共八卷。但收录不全,如奏疏,集中所收集的多为晚年陈谢之作,而在朝时嘉谟谠论,均已无存,就连">
<title>归田稿_谢迁_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">归田稿</span> <br/>
          作者： <span class="inputVal" id="bkauthor">谢迁</span> <br/>
          朝代： <span class="inputVal" id="bkdate">明代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">类书文集,诗文集,完结</span> <br/>
          字数： <span class="inputVal" id="bknum">[book_length]67130</span> <br/>
          说明： <span class="inputVal" id="bkdec">八卷。明谢迁 (1449—1531)撰。谢迁字于乔,号木斋,浙江余姚人。成化十一年 (1475)进士第一,授修撰,官至户部尚书,兼东阁大学士。谢迁在内阁之中与刘健同心辅政,秉节直谅,见事明敏,世人称之为贤相,谥文正。著有《归田稿》八卷。谢迁的诗文全稿毁于嘉靖年间的倭乱之中,此集是他致仕以后及再召时所作,自题为 《归田稿》。因授其子侄而得以保存。此集为康熙二十三年 (1684),由谢迁七世孙谢钟和又复加厘辑,刊刻行世;共八卷。但收录不全,如奏疏,集中所收集的多为晚年陈谢之作,而在朝时嘉谟谠论,均已无存,就连史书中所提到的 《请罢选妃嫔》、《禁约内宫》等奏疏亦不在集中,可见所遗漏之处颇为不少。另外,《明史·艺文志》中载 《归田稿》为十卷,不知据何本著录,今已无存,已无从考稽。其诗文不太出色,大抵词旨和平,惟惓倦寄江湖、魏阙之思,表达了一个老臣退而不忘其君的忧国忧民之心。他的《早过山庄避暑次陶公韵》则述说了自己归隐生活的情趣。有人评论说:“木斋归田后,专事吟咏,有冲淡闲雅之趣。《山庄》一首,真得陶家情景。”其诗文台阁之气甚重。有 《四库全书》本。</span> <br/>
          封面： <span class="inputVal" id="bkimg">Z_18726.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]归田稿
[book_author]谢迁
[book_date]明代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]类书文集,诗文集,完结
[book_length]67130
[book_dec]八卷。明谢迁 (1449—1531)撰。谢迁字于乔,号木斋,浙江余姚人。成化十一年 (1475)进士第一,授修撰,官至户部尚书,兼东阁大学士。谢迁在内阁之中与刘健同心辅政,秉节直谅,见事明敏,世人称之为贤相,谥文正。著有《归田稿》八卷。谢迁的诗文全稿毁于嘉靖年间的倭乱之中,此集是他致仕以后及再召时所作,自题为 《归田稿》。因授其子侄而得以保存。此集为康熙二十三年 (1684),由谢迁七世孙谢钟和又复加厘辑,刊刻行世;共八卷。但收录不全,如奏疏,集中所收集的多为晚年陈谢之作,而在朝时嘉谟谠论,均已无存,就连史书中所提到的 《请罢选妃嫔》、《禁约内宫》等奏疏亦不在集中,可见所遗漏之处颇为不少。另外,《明史·艺文志》中载 《归田稿》为十卷,不知据何本著录,今已无存,已无从考稽。其诗文不太出色,大抵词旨和平,惟惓倦寄江湖、魏阙之思,表达了一个老臣退而不忘其君的忧国忧民之心。他的《早过山庄避暑次陶公韵》则述说了自己归隐生活的情趣。有人评论说:“木斋归田后,专事吟咏,有冲淡闲雅之趣。《山庄》一首,真得陶家情景。”其诗文台阁之气甚重。有 《四库全书》本。
[book_img]Z_18726.jpg


[book_title]提要
钦定四库全书　　　　　　集部六
归田稿　　　　　　　　　别集类五【明】
提要
【臣】等谨案归田稿八卷明谢迁撰迁字于乔余姚人成化乙未赐进士第一授修撰历官户部尚书谨身殿大学士赠太傅諡文正事蹟具明史本传迁之在内阁也与刘健李东阳同心辅政史称其秉节直谅见事明敏天下称为贤相庶乎能以道事君者其文集全稿以嘉靖中倭乱被毁此乃其致仕以後及再召时所作自题曰归田稿以授其子至者
国朝康熙中其七世孙大名府同知锺和复加厘辑梓而传之集中奏疏类多晚年陈谢之作而在朝时嘉谟谠论均已亡佚无存即以史所称请罢选妃嫔禁约内官诸疏卓卓最着者而亦不在其闲则其散失者当复不少然迁当归里以後正刘瑾焦芳等挟怨修郄日在危疑震撼之中而所作诗文大抵词旨和平惟惓惓焉托江湖魏阙之思以冀其君之一悟老臣忧国之心实有流溢於不自觉者读者知其忠悃所存固毋庸以文字之工拙论矣乾隆四十四年七月恭校上
总纂官【臣】纪昀【臣】陆锡熊【臣】孙士毅
总校官【臣】陆费墀

[book_title]卷一
钦定四库全书
归田稿卷一
明　谢迁　撰
奏疏类
谢存问疏
致仕少傅兼太子太傅礼部尚书武英殿大学士臣谢迁谨奏为谢恩事臣迁伏蒙圣恩赐勅遣官存问且加赐羊酒舆隶官廪臣迁诚惶诚恐稽首顿首拜受窃念臣本菲才误蒙孝宗敬皇帝知遇之隆顾托之重欲图报称勉竭驽庸不自知其力之不足既而格心无术辅导罔効引身退避杜门省愆俯仰怀惭罪责难逭分与草木同腐幸而沟壑未填兹者伏遇皇帝陛下天啓圣明嗣承大统一新万化雷动风行凡在疲困之徒咸遂更生之愿如臣衰朽特轸圣慈不加负国之诛重锡优老之典宠命下及惭惧交并顾兹垂暮之年谅无图报之日惟有一言献纳庶几少効涓埃臣闻传说之告高宗曰学于古训乃有获又曰监于先王成宪其永无愆此诚告君之至言为君之要道也自今观之所谓古训者二帝三王之典谟训诰及诸经史之所载者是已成宪者圣祖神宗之典章法度凡今诸司所职者是已仰惟陛下圣性之睿哲固出于生知而圣德之成就必资乎问学经筵儒臣分直进讲所以薰陶?养者在是燕闲之时尤博览羣籍以广见闻苟有疑义难明即召劝讲之臣面赐质问务求通解戒一暴十寒之失积日就月将之功则圣学缉熙而圣德之成可以追踪古昔帝王之盛近代不足言矣我朝祖宗之法斟酌古今之宜诸司而能恪守万世可以常行奈何世远人亡政久弊积渐失其初者有矣听览之际谓宜申饬百司讲求成宪苟有窒碍难行即召执政之臣面加商确务合旧制究诘舛讹之端振革废弛之弊则圣政有恒而圣治之成可以绍休圣祖神宗之盛垂裕于无疆矣夫一日万几固未易缕陈而一心万化惟在于知要臣故特举君道之至要以裨聪明之万一其他军民利病政治缺失陛下明诏许诸人直言无隐况以言为职者林立于廷必能为陛下次第陈之惟望留神省览不以踈浅而或遗不以拂逆而见拒则宗社幸甚生灵幸甚臣受恩深重不胜瞻仰恳切之至为此具本专令长男谢正齎抱赴京谨具奏闻伏候勅旨
谢时加存问疏
致仕少傅兼太子太傅礼部尚书武英殿大学士臣谢迁谨奏为谢恩事臣先蒙圣恩赐勅遣官存问具本令长男正齎抱赴京谢恩荷蒙圣慈温旨慰谕褒奨过情且録?臣男正为中书舍人随该正以母徐氏病故在家具本乞恩终制复蒙圣恩钦赐臣妻徐氏葬祭并齍粮麻布之赙近又该都御史何天衢奏为优老乞言以裨圣政事滥及臣名节该钦奉圣旨还着有司时加存问陛下恤臣之私既及臣子又及臣妻而于臣之微躯尤荷轸念猥厪告存仰惟天地?育之仁不遗衰朽顾臣桑榆垂迫之景莫报恩私惟遥瞻阙廷勉効嵩祝而已为此具本令男亘齎抱赴京谢恩臣不胜恳悃之至谨具奏闻伏候勅旨
辞免恩命疏
致仕少傅兼太子太傅礼部尚书武英殿大学士臣谢迁谨奏为衰病陈情辞免重命事臣某伏蒙圣明因大学士杨一清等论荐特遣行人齎勅召臣又命镇守巡按等官来即臣家敦趣起程臣闻命惊惶罔知攸措窃臣本以驽劣之资昔叨重任负孝宗敬皇帝顾托之命死有余责皇上嗣承大统之初不即诛戮曲加恩礼存问优恤有隆无替臣铭心刻骨图报无由兹又涣颁宠命贲及丘园起臣于衰废之余欲还臣于密勿之地且许以优逸预断辞章异数殊恩自昔罕比臣非木石宁不感激思奋奈臣犬马之年垂及八旬疾病侵寻衰惫已甚耳目之视听不真手足之动履欠便加以痰眩晕不时交作摧残无用之状实有难尽言者虽欲勉强就道诚恐委顿不前反累陛下优老之仁莫副陛下虚席之意且以一清等之所推荐勅旨之所期待臣自揣浅薄虽在强壮之时亦非敢当况今衰残如是之甚乎臣是以趦趄缩恧寝食靡宁惭汗忧惶措身无地遥瞻天阙徒切驰恋而已恭惟皇上英明天纵圣德日新寤寐求才宵旰图治此诚云龙风虎之会而臣以桑榆景迫犬马力疲不能就攀鳞附翼之列咨嗟感泣不能自已伏望圣明谅臣愚衷悯臣朽腐容臣辞免恩命俾得保终于丘壑不致陨越于道路则始终成全之恩真同天地矣臣不胜恳切仰望之至为此具本令男某齎抱赴京谨具奏闻伏候勅旨
乞恩仍赐归休疏
致仕少傅兼太子太傅礼部尚书武英殿大学士臣谢迁谨奏为恳辞重命事臣昔滥叨任使奉职无状引疾乞休跧伏海滨二十有余年矣误蒙圣明轸念召命下临臣自知衰病不堪已尝具本辞免伏蒙温旨慰谕且命有司敦趣臣感荷殊宠莫报涓埃只得力疾奔驰不遑他恤幸获进趋阙下仰瞻天顔庆忭之私无可云喻退自省念惭惧交并恭惟皇帝陛下圣明天啓政化日新方将展古昔帝王之大猷广祖宗列圣之丕绪惟兹密勿之寄必需卓越之才如臣庸劣衰颓岂宜谬玷行列此臣审知愚分实非崇饰虚词伏望圣慈俯垂矜察仍赐归休庶不贻覆餗之讥以负虚席之意臣不胜恳悃之至谨具奏闻伏候勅旨
辞免新职疏
致仕少傅兼太子太傅礼部尚书武英殿大学士臣谢迁谨奏为辞免新命事臣以庸劣衰残勉趋召命自惧不堪重任恳乞赐归伏蒙皇上不轻弃遗益隆恩宠既奉温旨慰谕又蒙特勅吏部陞臣尸部尚书谨身殿大学士臣闻命战兢措身无地窃念臣自退休田里优游散逸二十余年今方进趋阙廷未及勉効分寸而遽叨殊锡虽欲强顔承受宁不内怀惭悚臣感荷圣恩思图报塞万一再不敢固求赐归但乞容臣辞免新陞职衔仍以旧衔供职庶几心安理得可以图効涓埃臣不胜恳悃之至谨具奏闻伏候勅旨
陈政事疏
少傅兼太子太傅户部尚书谨身殿大学士臣谢迁谨题为献纳事臣以庸劣衰朽不能仰称任使累疏乞休未蒙俞允窃自思念无可以报厚恩敢陈一得之愚冀効涓埃之益恭惟皇上赫然励精鋭意更化深惩寛慢之弊痛革党比之私此诚大有为之资不世出之主臣愚何幸躬逢其盛然臣尝闻之君道固贵乎刚居上以寛为本求治不可太急更张亦须有渐若骤加严迫恐惶骇失措者多矣且为政惟在得人人才亦甚难得若弃短取长则人皆可用小过不宥则下无全人况更易频数则人无固志苟图免责事亦难就绪矣臣愿陛下大扩天地之量少霁雷霆之威明察之余济以寛简刚断之际加以含引广招贤之门开自新之路使有过者可以改悔不及者可以勉力至于用舍之际务合衆论之公如此则人不乏用事功可成矣陛下以纳诲辅德待臣臣愿陛下成雍熙太和之治故不敢不尽其愚伏望圣明俯赐采纳岂惟愚臣之幸实宗社生灵之幸也谨具题以闻
求纳谏疏
少傅兼太子太傅户部尚书谨身殿大学士臣谢迁谨题为献纳事臣退休衰耄分与草木同腐荷蒙圣明笃念旧臣特勅召用不容辞避且待臣以纳诲辅德之任夫朝夕纳诲以辅台德此商高宗之所以待傅说者也顾臣庸陋何敢妄希古人然思无以仰答陛下之殊遇因敢窃取古人之绪余以献傅说之告高宗曰木从绳则正后从谏则圣后克圣臣不命其承畴敢不祗若王之休命盖谓君德莫先于纳谏君能纳谏则臣下不待命令而信从矣天啓圣明嗣承大统从谏如流天下称圣既而进言者执见或谬拂逆过甚致有龃龉间隔而近来谏诤之言日益稀矣此固臣下不能将顺圣德之过也臣又尝闻伊尹之告太甲曰有言逆于汝心必求诸道有言逊于汝志必求诸非道盖谓鲠直之言人所难受巽顺之言人所易从难受者未必皆非故必求诸道不可遽以逆于心而拒之易从者未必皆是故必求诸非道不可遽以逊于志而从之盖欲矫乎情之偏也臣愚伏愿陛下兼听广纳于诸逆耳之言曲赐优容以作忠直之气于诸逊志之言详加审察以遏谀佞之风则圣德日新圣治日隆矣此辅德第一义也故敢冒昩陈之伏惟圣明留意缘系献纳事理谨具题以闻
乞赐归休疏
少傅兼太子太傅户部尚书谨身殿大学士臣谢迁谨奏为衰老陈情乞赐归休事臣犬马之齿今年已八十矣去岁误蒙圣恩特勅召用不容辞避臣勉强奔趋忘其力之不足既获瞻覩天顔恭谢恩命自惟衰残昏耄无以仰副驱策即欲恳乞归休伏蒙皇上不弃驽朽进臣户部尚书谨身殿大学士职衔照旧内阁办事旋复悯臣拜起艰难免臣常参异宠殊恩益深感激黾勉从事又自入朝以来仰见皇上圣德天纵而日新圣学缉熙而罔间鋭意更化夙夜励精此诚千载之奇逢也臣虽无似亦欲思依日月之光以观雍熙之治奈病随年至力与年衰视听不真动履欠便又况昡晕时作神思不清今就列备员已更时月而纳诲辅德莫效涓埃虽皇上不咎素餐臣心能不自愧乎伏望圣慈曲赐矜悯容臣仍旧归休俾得及未尽之年遂首丘之愿则陛下始终成全之恩真与天地同矣臣不胜恳切仰望之至谨具奏闻伏候勅旨
再乞归休疏
少傅兼太子太傅尸部尚书谨身殿大学士臣谢迁谨奏为衰病恳乞归休事臣以年衰力惫不能仰称任使具本乞休伏蒙圣旨朕图任老成赞弘化理卿先朝耆旧德器才识公论素孚召用未久方切倚毗况精力未衰岂可遽求休致宜即出供职尽心辅导以副朕怀所辞不允吏部知道钦此臣仰承恩命益深惭惧窃念臣迂愚无似休退有年自分与草木同腐而已猥蒙皇上不轻弃遗起臣于衰废之余还臣于密勿之地实出望外臣当鞠躬尽瘁图报恩私使臣能効涓埃之益则虽捐躯陨首臣亦何敢自爱奈臣衰颓已甚槁木不殊而谬玷崇班虚縻厚禄此臣所以朝暮怀惭不能自已者也仰惟皇上英明天纵赫然励精寤寐求贤共图化理今调爕重任已甚得人而臣以朽腐无用之资滥厠其列诚不足为有无若复苟且淹延不求退避则尸位素餐之诮必不能免而妨贤病国之罪亦将何所逃乎伏望圣慈俯察愚衷蚤赐俞允使臣得生还故里则未尽之年皆陛下之赐也臣冒凟宸聪无任战栗之至谨具奏闻伏候勅旨
谢恩疏
少傅兼太子太傅户部尚书谨身殿大学士臣谢迁谨奏为谢恩事臣昨以衰病乞休荷蒙温旨慰谕未即赐允情不获已再疏恳乞复蒙圣旨卿两疏乞休情词恳切朕所深谅但朝廷任贤求旧卿硕德旧臣方切倚任岂可固求休退宜即供职不允所辞钦此即又重荷圣慈轸念命太医院官诊视用药又命内臣颁赐酒肉米蔬等物又命鸿胪寺官来家宣谕殊恩异数倍万常伦臣感极而泣不能自已即欲诣阙称谢勉强供职以图报涓埃奈臣痰火眩晕之疾举发无时恐或颠仆阶墀贻笑班列是以趦趄缩恧尚在调理谨先具本谢恩窃念臣年既耄身已衰甚病非外感药物难疗每自忖度朝不保暮恐终无以报塞厚恩伏望圣慈曲垂矜悯蚤赐允俞俾得生还故里则始终成全之恩没齿岂敢忘哉臣无任恳悃之至谨具奏闻伏候勅旨
三乞归休疏
少傅兼太子太傅户部尚书谨身殿大学士臣谢迁谨奏为恳切陈情乞赐归休事臣以衰病昬耄不能仰称任使累疏乞休荷蒙温旨慰谕未即赐允即又重荷圣慈命太医院官诊视用药又命内臣颁赐酒肉米蔬等物又命鸿胪寺官来家宣谕皇上笃念旧臣不忍轻弃恩礼优渥有加无已而臣不能图报万一是以面热内惭寝食俱废惟乞身引退庶可少赎负恩之罪随即具本陈谢复申前恳乃又节蒙圣旨如病痊可宜照前旨即出供职以副朕召用倚毗至意不必固辞钦此臣闻命战兢益切惭惧己於今月十六日力疾入朝陛谢思欲勉强供职图効涓埃奈痰眩晕之疾忽复交作动虞颠仆不能支持臣年既衰迈病复纒绵虽欲苟延不过虚縻廪禄而旷职怠事之咎抑将何所逃乎臣是以不避烦凟冒昧恳陈伏望圣慈曲垂矜悯蚤赐允俞俾臣得遂生还之愿则始终成全之恩真与天地同其大矣臣不胜恳悃之至谨具奏闻伏候勅旨
四乞归休疏
少傅兼太子太傅户部尚书谨身殿大学士臣谢迁谨奏为恳陈愚悃乞赐残骸事臣以老病乞休再四陈恳伏蒙圣旨朕以卿先朝耆旧况辅臣所荐特虚席以待其所倚毗非轻望以匡弼朕躬赞襄化理卿屡屡为辞固欲求去大臣事君当以竭诚尽心为忠舍邪从正为本庶可引君当道为善治以福斯民卿宿儒博学理慾公私岂不晓然可勿以去为辞即出办事副朕求旧召用之意钦此臣闻命惊惶不胜感泣皇上所以俯念老臣者礼遇优崇慰谕谆切天高地厚之恩有隆无替顾臣何人可以当此臣遵奉圣谕敢不痛自修省仰承德意即欲勉强供职图効涓埃奈臣犬马之年已及八十元气虚耗疾病交侵手颤足痿目昏耳瞶痰郁气逆胸膈痞惫而眩晕颠仆时切怀忧朝夕不能自保恐难久于人世此臣之所自知而急欲求去者也若年力尚可支持而崇饰虚词苟求安便则臣之罪无所逃矣恭惟皇上好生之德真同天地优老之仁远迈帝王臣是以敢冒昧陈恳烦凟宸聪伏望圣慈曲垂矜悯蚤赐允俞俾臣垂尽之龄得全归于首丘而未朽之骸不陨越于道路则臣虽不能图报于生前亦当感恩于地下矣臣不胜激切仰望之至谨具奏闻伏候勅旨
谢恩疏
少傅兼太子太傅户部尚书谨身殿大学士臣谢迁谨奏为谢恩事臣以衰老病惫恳乞归休荷蒙圣慈悯念特赐允俞而宠礼优渥体恤周备已不胜感激今日蚤陛辞复蒙加赐白金袭衣文绮宝镪以为归荣圣主所以惠养老臣者无所不用其至诚天高地厚之恩也臣稽首顿首拜受讫顾臣桑榆景迫已无图报之日即今违离阙廷徒切恋慕惟回瞻北极祝圣夀于万年尤愿庆协前星绵本支于亿世此臣区区犬马之忱没齿不能少忘也谨具本称谢以闻
归休谢恩疏
致仕少傅兼太子太傅户部尚书谨身殿大学士臣谢迁谨奏为谢恩事臣以年迈力疲不能仰承任使恳乞退休荷蒙圣慈悯念曲赐允俞厚加恩典且命臣男中书舍人正护送还乡臣以垂尽之龄幸叨恩庇遂得道路无虞生还故里苟延残喘以终余年仰惟皇上优老之仁真同天地而臣以朽腐之质莫报涓埃还家以来扪心自愧惟朝暮引领遥瞻天阙?祝圣夀无疆同天长而地久更愿圣学罔间务日就而月将用康九有之生灵益隆万年之宗社此臣区区犬马之忱也谨因臣男正囘还具本令其齎抱赴京少申谢悃谨具奏闻
谢恩疏
致仕少傅兼太子太傅户部尚书谨身殿大学士臣谢迁谨奏为谢恩事嘉靖七年闰十月初六日臣本府官钦遵诏旨恩例备彩帛羊酒来家问劳天宠光被闾里欢腾臣不胜感戴谨稽首顿首登拜领受讫恭惟皇上孝治天下尊亲爰举彛章加崇徽号又推广孝之道诞敷锡类之仁诏示万方恩覃庶类甚盛典也臣以衰朽之质荷涵育之慈方遂归休躬逢嘉会滥叨殊锡夐出常伦何幸如之愧不能趋觐阙廷随班庆贺仰瞻宸极驰情祝颂而已伏愿皇上纯嘏天锡益隆至养于万年圣治日新永得欢心于万国臣不胜恳悃之至为此具本令弟谢逊齎抱赴京谢恩谨具奏闻
谢恩疏
致仕少傅兼太子太傅户部尚书谨身殿大学士臣谢迁谨奏为谢恩事臣某伏蒙圣恩以明伦大典书成特差鸿胪寺序班杨孙元颁赐臣一部天宠光被闾里欢腾臣不胜感戴谨稽首顿首登拜领受讫恭惟皇上诞膺天命纂承大统伦序素定普率归心诚非前代嗣统之君所可拟伦者也皇上德隆孝治礼重尊亲明伦大典之作昭揭万古之纲常式成一代之典则此诚大圣人之制作非寻常肤浅之见所能仰窥者也臣质本迂愚年复衰耄往岁强趋召命旋乞归休重荷圣慈悯念俯赐允俞虽尝滥叨总裁之命未能少効微劳及至书成进御之时不获追随班列上辜恩遇内省惭惶念兹宠锡自天臣实措躬无地礼当诣阙称谢而又衰病不前谨具本令男谢豆齎抱赴京谢恩臣遥瞻阙廷无任恋慕之至谨具奏闻
归田稿卷一

[book_title]卷二
钦定四库全书
归田稿卷二
明　谢迁　撰
序类
山庄唱和小序
是岁夏雪湖三过余杏庄夏初迄仲颇有旱暵之虞既而连得雨农事孔嘉且雨中倍凉爽吾两人相与盘桓甚适时复赓一诗为乐韵仍旧而意弥新各得诗二十四首而别别後余兴相往复又各得四首时则夏季向秋旱复如初夏故其间不能无悯农之意也自予归汝曲闲中与雪湖以文字相娱唱和不少今夏会尤数诗尤多故特録为一卷後会有作当更续书之也时甲戍六月晦日木斋识
湖山唱和序
予既谢事归养疴海陬知旧多疎絶盖以零落殆尽间有存者亦相远逾时经岁不获一聚首雪湖素莫逆居甚迩且强健无恙日相与往还雪汝两湖之间山水颇幽胜盘桓不厌雪湖工于诗酷好吟咏兴至时辄有作予虽拙强而企焉有唱斯和因以为乐不知老之将至也居无何予横罹罪累戒吟思咎于时雪湖亦有母夫人之忧杳然絶响者几三载洎予蒙寛宥雪湖亦从吉乃复作积久遂盈卷帙盖虽消闲遣兴而其间怀君爱国悯世忧时之意亦自有不容已者吾邑尹刘侯应徵知吾二人之有是也强索观之不以为芜陋辄令从事史録之以去将以供燕览且请予识其颠末予不能拒也嗟夫采诗以观民风固王政之大端国风所陈无间美恶非徒然也去古既远有司者从事于簿书期会之间日不暇给能者亦不过取办承应苟免督责而已矣其知观风审音不以为不急之务而蔑弃焉者几何人哉不图今日乃于吾刘侯得之良可嘉也吾辈诗虽无足采然闾阎之疾苦稼穑之艰难施措之缺失苟因其端而推见其至以究心于其间则亦岂非善政之一助也哉夫然则侯之尚文好古诚不为虚饰而吾辈之吟风弄月亦不为无用矣诗凡若干首为二卷聨句若干首并附録焉
会老嘉话序
宫保大司寇兼都宪两峯洪公其先上虞人也今年秋自杭城归展先茔既竣事乃访予海滨予初与公同进士第意气孚合相视如弟昆宦路周旋余三十载迄予谢事归道经淮扬值公以巡抚之节兼总漕运留恋不忍舍慨然以女许配吾子亘遂缔姻盟後五年公总师川陕荆洛旋休致归杭公女不幸殇折然时节问遗不废往还公二子静夫钜夫亦视吾诸子如昆弟通家眷爱之情有加杭城去吾邑仅三百里乃有钱塘曹娥余姚三江之隔舟车跋涉良艰欲与公一晤言不可得停云之叹恒切于怀闻公来喜不自胜亟遣吾子正丕往候于上虞途次且邀宪副雪湖冯公过予山庄出高桥同迓之雪湖吾姻家老契与公同乡荐同官秋曹素莫逆者也已而同年友太守滑公宗源亦来会时则乡彦孙生维献介公行而吾弟廸及正丕皆侍焉杭州卫总麾白侯允章颇好事公推爱之适有事临山偕挥使李侯克明俱来谒李亦吾姻家公德辉所及人固快覩之也盘桓累日宾主尽欢最後同过临山访雪湖复盘桓追送至上塘而别予与公话旧之余时赋一诗道意公和之衆皆属和自始至暨别凡得诗若干首乡邦缙绅亦有闻而遥和者正总缉成卷曰将以为後日嘉话之徵也於戏太丘朗陵之会汉史传之至于今人羡之不衰岂非以其名德之盛有足起人敬慕者乎余陋劣不敢妄希古人若公望重当时视古无忝况公之是行水源木本之思姻亲交友之谊实兼得之又有出于古人之外者安知後之视今不犹今之视昔也耶
赠都宪何君巡抚河南序
圣天子嗣承大统肇更化理剗剔蠧弊登崇俊良于是吾浙左方伯何君道亨遂有巡抚河南都御史之擢予闻之喜因仰而叹曰圣智天授真知更化之要哉夫亷耻者士大夫之大闲风俗者国家之元气也往自怙势窃柄之奸作大啓侥幸之门而士习为之一变贪污奔竞波荡风靡尅剥之政日加于下而生灵困惫有不忍言者矣今欲一洗而新之不在表率之地激扬之任乎道亨初为御史即着声台端间以直言为谗邪所中伤纷纭之际滥系党籍已而大憝就戮善类稍苏乃起为郡守荐历宪副至长吾浙宪陟方伯盘桓居贞于兹有年清白坚持终始如一吏畏而民怀之不次之擢缙绅属望久矣兹当善治之初首膺简抜则夫所谓激扬表率于一方者真可谓得人矣且道亨尝守河南俭德雅操素孚于人今其往也风声所至盖将不令而行郡守庶寮有不惕然革心者乎闾阎小民有不蒙被其泽者乎中州大藩切近京辅异日政成化洽入长内台以当股肱耳目之寄以昭四方风动之休以成一代明良之盛又将不在吾道亨乎道亨行予以知旧之爱既为作一诗而藩司诸同寅复以赠言请不能辞故复道吾意所未尽者如此
使轺赠言序
余自乞骸归海壖十有六年于兹每窃思念辜敬皇末命罪无所逃幸而苟免诛责乃闭户养疴待尽而已皇上诞膺天命嗣承大统圣德广被政化一新以某先朝旧臣特蒙轸念赐勅遣官存问于时钱塘进士邵君某试政春官摄行人捧勅以来君小心翼翼将命惟谨至则奉宣德意既优且渥光被草莱遐陬僻壤之间老穉欢呼填塞闾巷臣某宠荣踰分愈缩恧战兢措躬无地而乡里缙绅大夫士乃以为旷世殊典咸为某歆羡不置故于邵君之还侈爲诗歌以赠非直以壮行色实以颂圣德昭盛传于不朽也谓某亦不可以无述余何以为邵君赠哉余尝读皇华之诗始而曰周爰咨诹既而曰周爰咨谋曰周爰咨度曰周爰咨询反覆丁宁不一而足盖古昔圣王遣使于外欲其宣上德而达下情故以广询博访委之为臣者亦惟恐不尽其职而诹谋度询无所不用其至也方今圣明更化诹咨善道下逮民隐如恐不及邵君奉使虽为存问老臣而来然自京师而抵南服往返数千里间道路之所经行耳目之所见闻得咨访者多矣抑古者采诗观民风盖谓闾阎里巷之情状率于歌謡见之君于诸缙绅赠行之作而玩索焉则民风之堙郁亦或有得于言意之表者归而并献诸当宁以广聪明之万一则亦岂非老臣之所愿望者哉
赠邑宰丘君以义被召之京序
吾余姚以文献称久矣而莅兹土者往往有畏难之色岂文献足徵之邦顾不若荒野鄙陋之地之易治乎是盖有说矣夫惟地大故人衆人衆故事繁事繁故政剧苟非操持之有要施措之得宜则簿书填委期会丛脞日给不暇诚有不胜其难为者势固然也今观吾丘君之莅吾邑则又祗见其易乃知非地之难人自难耳君以妙年登进士第初践仕途即莅兹大邑閲历未深而临事之际从容裁决动中肯綮若老于世故者始至持法甚严凛不可犯及夫威令既行豪滑歛避则更济以寛和所谓平易近民者君实有之久之上下相孚令不烦而事集盖其明敏果断天资过人而将之以亷慎勤恪故能得夫操持之要施措之宜如此吾邑负难治之名至君而一洗之矣故今甫及二载声誉籍甚观风之使数加旌奬铨曹以闻于上召命遂下将有台宪之擢吾既喜公道之明而又怅吾邑人之失所恃赖欲留之而不可得也噫若君之品识固宜駸登显秩洊膺重任以膏泽天下岂吾一邑之人之所得私也哉君行矣其尚益坚乃志益慎乃心益弘乃业庶几永终令誉以慰吾邑人去後之思是则区区之所愿望者也
赠都宪某公序
某公当代风力士也当其官都察院右副都御史领四川巡抚之节藩司同寅诸公重其行以赠言见属公之来莅吾浙也雅志为民事必循轨度其律已甚严无所挠屈时方有贵幸来有事于浙愤有司将迎之弗至文致其罪而波及于公坐是待报者累閲月人皆为公危之公自处裕如惟俟命而已既而圣明察知其非辜俾还职未几乃有超擢之命舆论咸以为宜盖公之节行夙有源委卓然树立不忝其家乘粤自初登进士第列职郎署以至敭历藩省在在有声为缙绅所推重予病卧海滨虽罕所交接亦颇闻其槩洎来吾浙目击其行事益信所闻之不诬今其行固予所喜闻而乐道者言何能辞顾惟衰耄之言何足为公重然亦窃有欲告焉者夫致治之要莫急于厚民生以固邦本自昔圣帝明王之治未有不以是为先务我祖宗列圣相承尤惓惓焉百数十年来深仁厚泽固结于民心者至矣故虽或有衅孽而远近无离心良以是也比岁灾沴频作饥馑荐臻而官府无名之科需日益以繁生民之膏血日就竭矣任司牧之寄者乃恬不介意真若秦人视越人之肥瘠何哉盖自权奸窃柄以来幸门大啓士习为之一变惟其身之谋而罔知闾阎疾苦之当恤者亦多矣虽更维新之化余风尚未尽殄此有识者之所深忧而窃叹者也转移之机不在激扬表率之地乎公今之蜀蜀固其旧治也一方兴革宜知之已悉今之权任又非曩昔之比即其所被及于吾浙者而推之则其所以慰棠隂之思于蜀人者不言可知矣蜀之人一何幸哉异日政成化洽誉望益隆进长内台当天子腹心耳目之寄则其膏泽所及又岂直一方而已哉请以是为公赠
胥谿八咏诗序
胥谿八咏诗者建平吕君文郁思其亲而作也士大夫交于君者从而和焉久之成巨帙而以序来请予忆曩岁乡友贾郡博汝易尝道文郁之贤与胥谿之胜领会心目之间有日矣于其请也能不为之言乎夫所谓胥谿者盖文郁所居之地当吴楚之界伍子胥弃楚入吴尝渡此谿而憇息焉後人仰子胥之忠孝遂以名谿文郁之父仲和翁因取以为号其名益扬翁性恬澹日徜徉于胥谿之上当其耕读钓隐意与景会之时虽世所谓台鼎之荣陶猗之富举不足以动其心而移其志是胥谿之景天若为翁而设然非翁则亦莫能赏识如此其至也翁没十有三年文郁登甲科官郎署翁获褒锡之荣而养不逮胥谿之胜固在也古者孝子思其亲于居处笑语志意乐嗜必极其想象形容之真文郁之于胥谿其能一日已于情乎此八景之诗所由作也此诸君子所以继声而不容少靳也嗟夫胜景之在天地间不幸遇非其人而沦没于荒烟宿莽之中者多矣胥谿之胜固以翁而胜然非文郁为之揄扬则有声之画摹写逼真又未必若是其工且富也是集既传岂惟益着胥谿之名而文郁不死其亲之孝亦于是乎显矣抑水注川为谿是其涓涓之泉可达之而为盈科放海之势翁之所取于胥谿者不有在于是乎源故澄而濬之以比洁已之操流故长而导之以喻泽物之功是八景之外又翁之所独得而未及究竟以望其後人者兹文郁推胥谿之意润溉斯民固足以漱余芳矣他日以其泽泽天下使谿山人物并美交重则有志乘史册在是集特为之发轫耳予虽老尚拭目以俟正德丙寅孟夏既望记类
旌忠词记
旌忠祠者有司奉上命以祀死忠之臣也正德已卯夏六月十有四日宁藩逆贼宸濠反假宴会集抚按藩臬暨诸司于庭环列兵刃首呼巡抚都御史余姚孙公燧诈称密旨令起兵胁使从逆公正色抗词折之请见密旨濠语塞公复矢以天无二日臣无二君之义次问按察副使固始许公逵亦毅然曰惟有赤心耳岂从反乎濠怒令兵校曳出惠民门戕之二公骂不絶口延颈受刃时方盛阳日惨然无光忽有黑云蔽其屍竟日父老奔赴饮泣为歛于僧舍朝夕哀之濠见黑云之异亦惊怖遣人为市棺而棺已具诸民矣盖逆濠之蓄异谋为日已久孙公窥见其萌凡所以预为之防者靡不用其至濠务剥下以结权幸民不聊生公志在恤民每裁抑之动拂其意许公亦同志濠故知其必不可屈也首肆毒且用以威衆民亦以是哀感之深也既而巡抚南赣都御史王公守仁起义兵讨贼濠败遂伏诛恭遇皇上嗣承大统诏礼部官议褒恤而巡按御史唐龙复疏请庙祀二公奉旨赠燧礼部尚书谥忠烈逵左副都御史谥忠节赐葬祭有加各録?其子且命立祠享祀南昌城中旧有土神庙一区父老撤去神位奉二公祀之私号曰全大节祠以时谒祷及奉朝命有司遂修祀事于兹而浅隘弗称巡抚都御史陈公琳尝檄布政使陈策蒋曙按察使曾大有谋改作事未就绪各迁代以去都御史盛公应期继至巡抚素重风教慨兹祀典宜隆乃檄布政使王荩严紘参政徐瓒林廷?冯驯参议陆溥陈墀暨吾弟廸按察使丁沂副使周广谘度之佥谓贡院旧址面俯东湖明爽宏邃足以妥英灵而起瞻仰白于镇巡诸公咸可其议乃委南昌府同知刘守愚率县丞彭龄等董其役经始于嘉靖癸未秋九月迄甲申春二月而落成矣先是正德壬申瑞州华林寇猖獗按察副使安陆周公宪督兵追剿身先士卒父子俱殒于贼事闻已蒙赠宪按察使谥节愍而未与祀典盛公疏请于朝下礼官议合以死勤事之义特允配享旌忠祠纶音远降适新祠考成乃奉孙许二公并位南向而以周公配享于左于时左布政使陈洪谟始至率僚属祗荐岁事庙貌崇严山川改观忠魂义槩俨若着存式慰邦人瞻仰之情祠五间前为享堂又前为中门为外门各杀其二厢庑庖湢及诸供祀之所以间计者凡二十缭以周垣深以丈计者四十有八广以丈计者二十有七既完既固瞰湖竪绰楔石为之扁曰旌忠遵圣训也凡木石工役之费皆出自官帑于民无秋毫之扰经画调度纎悉毕举皆盛公所指授也于是盛公遣使致书属予纪其成吾弟亦以书来促此固区区之所钦羡而乐道者也何敢以衰耄辞嗟夫为子死孝为臣死忠诚天地之大义也义当死则舍生而取义降衷秉彛人孰无之圣贤立教垂训昭如日星章缝之士亦且素讲而饫闻之矣然非见之真信之笃守之固而能不迷眩于临难之顷者几希若三君子者捐躯殉国从容慷慨白刃如饴视昔顔袁二公之在常山张许二公之在睢阳盖异世而同符非其胸中确然素定能如是乎真可谓无忝所生不负所学者乎彼蠖屈鼠伏苟一时之生者能无愧于心乎江西旧有康山庙祀三十六人豫章庙祀十四人皆开国时死忠之臣也仰惟我圣祖再造区夏振纲常于沦斁之余故当时同德不二之臣云合景从其盛有如是者百数十年来列圣相承仁涵义育内宁外安仗节死义之士无所于见往岁逆竖窃柄摧挫善类余惧夫士气之沮丧也每窃忧之今适遇事变而二三君子挺然继作光昭前烈所谓疾风知劲草岁寒知松栢信不诬矣天地之正气祖宗之遗泽不于是在乎此又深为世道庆也呜呼旌忠之祠与前二庙列峙邦域辉映古今以风励于天下岂直一方之伟观一时之美谈而已哉
重修定海县学记
正德庚辰都御史高密李公昆左迁浙江按察司副使领巡视海道之命驻节定海首诣学谒庙目击圮敝慨然以修复为己任适逻吏获海艘非式者鬻直足充其费遂定议于巡视都御史许公庭光巡按御史唐公凤仪佥曰宜乃以厥成责之知县郑君余庆始事于是岁之夏六月讫工于辛已之冬十二月像设严整规制宏邃自殿庑祠宇以及斋堂廨舍庖湢之类罔不改观甃石凡若干所缭垣凡若干尺辟地凡若千丈增屋凡若干楹财不告匮民忘其劳是虽郑君经营之功大都出李公指授也考之县志定海有学自宋雍熙始中间兴坠屡矣至我朝成化间宪副朱公绅尝一新之迄今五十余年而修举盛美乃于更化之会见焉不亦有数存乎其间耶郑君重念李公之绩不可泯乃托吾姚乡进士毛君复恳以记请迁何敢以难为言辞哉惟定海为万水之会东望沧溟浩渺无际潮汐之往来日月之吞吐鱼龙之出没一举睫而具见实大观之区也昔我夫子亟称于水岂徒取其周流无滞而已哉盖道之所遇触目会心自不容已川上之叹可想见也兹宫墙再新圣灵斯妥亟称而叹之意宜必有无间于存亡者乎然则游圣人之门者当何如必探无穷之道体事有本之学术充朝宗之念大回澜之力庶几其无愧乎斯固李公作新之意也是役也县丞胡良主簿吴恭典史赵大和教谕李儒训导刘绶李泰生员沃汝信薛俊周南义官俞章皆与有劳者因得附书
墓志铭
明故安处士墓志铭
吾邑宰西夏楚君书每为予谈其乡人安氏之盛累世不分财异食家衆千指雍睦无间言予闻而嘉之既而安氏之子指挥廷璋遣其弟来托楚君乞予为铭其父处士之墓予以衰耄笔砚久荒辞之固而楚君之请益力不得已则序而铭之处士讳海字士溶其先姑苏长洲人也高祖讳福三国初从军以功陞总旗调宁夏中护卫系籍至今曾祖讳忠祖讳昱考讳某今官千户者曰廷璧盖处士从子也处士自少倜傥负槩不羣涉猎书史颇适大义天性孝友事亲能先意承志不少忤遇同气怡怡如也识达事体每亿料多中人有疑勿能决者多就质焉纵游淮浙荆湘间惟意所适晩乐维扬风土之胜遂侨寓成家家素殷裕至处士益充拓赀累钜万然好施予周贫恤匮虽倒囊倾槖无吝色乡邻姻党有依之以终身者四方文人墨士与之游者无间远近久而益敬每以古人嘉言善行训廸诸子姓子姓服其教皆循循雅饬家族衆盛今且六世矣无异籍者比有司以事闻诏旌其闾正德丙寅二月朔日以疾卒于维扬距生景泰甲戌四月望日得夀五十有三配孺人黄氏西夏士人讳璟之女有淑德善理家政处士遨游湖海无内顾忧家声辑睦无少间亦以有孺人助于内也孺人卒于嘉靖癸未四月一日距生景泰甲戌八月十一日得夀七十子男四人长即廷璋例授宁夏中屯卫指挥次廷玺廷珍俱秦府引礼舍人次廷瑨善服贾克家女一适宁夏中屯卫百户刘瑨孙男五宗文宗武宗贤宗哲一尚幼女三长适卫庠生陈经世次聘高烈俞权廷璋辈将奉处士及儒人柩合葬夏城之南原葬以某月某日呜呼自世教衰民行日薄能惇德崇义承家睦族内外无间然者盖亦寡矣而有之岂非君子所乐道哉若处士者宜可书也故铭以章之铭曰九世同居昔闻公艺寥寥千载乃见安氏家衆千指而食不异雍雍一门亦且六世讵谓戎伍懋兹德义啓後光前实惟处士夏城南原堂封斯閟我铭非谀用诏来裔当克承之引而勿替
墓表
愤斋先生墓表
先生吾先妣夫人之弟讳珙字廷璧姓邹氏愤斋其自号也先外祖悠然处士与外祖母俞孺人德善重于乡庆锺先妣及诸舅先生自幼秀頴异常长而笃志力学风格凝峻言动不苟人望之而起敬爱与先考简庵少傅年相若以学业行谊相砥砺友爱如同气先祖直庵少傅视之如亲子弟然初莅官闽藩时携以自随遣就政和县学司训钱塘冯先生浩授诗经业成而归乡里大家争延致为子师吾谢氏族属颇衆曾叔祖克成处士素好礼合一门子弟师之某时方垂髫获从诸生後见先生终日端坐不恶而严诸生一聆謦欬即竦然各肄其业罔不就规度蚤暮升散出入在途次亦循循有序乡中父老见而知其为邹先生学徒也临山卫帅李侯选城中子弟之秀者几百人辟舘舍十余楹延先生教之武弁家素号多顽劣先生学规严整率皆领其教无敢违气习为之一变至今卫中人犹慕之成化初诏求经明行修怀才抱德之士余杭知县朱某举先生应诏至京师在朝缙绅大夫士闻其名多遣子授业已而铨曹泥于例须本县官举遂为有力者所夺先生拂衣归仍应浙江乡试复不偶无何婴股疾医药罔效遂不起成化戊子冬十二月十二日也时年方三十有六乡邦衣冠之士无问识与不识莫不痛悼之呜呼某尝闻之记曰凡学之道严师为难师严然後道尊道尊然後民知敬学世敎衰微师道之不立久矣使如先生者得见用而任国学郡邑之师则其所造就岂胡安定得专美于前哉乃终不获一试惜哉先生虽专经业而雅好吟咏诗法盛唐所着有愤斋稿藏于家先生世业儒家不甚充裕而笃于孝友平素所得束修之资悉以供门户费无一毫私蓄及其殁人始知之配胡氏乌山处士讳鼎之女淑慎俭勤相先生恪遵妇道子男三人昌蚤卒昇仕武平卫经历杲未周而孤能自立女一人适同邑魏某孙男五人纺纪绚组练绚组俱为邑庠生绚力学如先生颇有时名继述显扬之美其将在绚乎先生殁六十有余年矣而墓上之表尚缺是某之罪也某今亦老矣恐後遂湮没无闻焉故力疾为纂述其梗槩如此令吾子中书舍人正为书而刻之若其家族世系则具见于悠然处士行状此不复赘处士状先祖直庵少傅所撰也
题跋
题史都宪墨竹卷後
呜呼此吾友一拙公手笔也以遗仲子鸾鸾珍藏之如拱璧既免丧间以示予予为之泫然者久之公平生乐易简澹不役役于利而独好游艺适情墨竹其尤工者也每以是自诧人求之亦不甚吝然公殁未几而流落人间者已不可多见岂人与琴俱亡耶悲哉鸾以手泽存焉宝爱之至可为能子矣鸾素称孝友慎笃予爱之重之今观于是而益信视彼狥利忘亲虽其亲所甚锺爱者不啻秦越之相视而惟利之图人鄙之殆若犬豕而彼方且自以为得计者岂直云霄粪壤之相远哉予不欲斥其名而于是焉发之犹庶几其或因吾言而有所悔悟耳
题旌节録後
旌表节妇所以树风声励衆志昭物则厚民彛甚盛典也近例其人未及旌而没不复与是典此实执事者沿袭拘碍之过也岂朝廷立法之本意哉夫自世教衰民俗漓贞志坚操完节全名求之缙绅大夫士已不可多得况妇人女子乎而有之则虽异代隔世犹当搜访而表章之以示後况在当时耳目之所及者乃复旁出条格而沮尼之俾湮没无传焉谓之何哉吾固以为执事者之过也若洪雅李节妇者州闾乡党信之无间言郡邑亦既以闻于上矣方下观风者核实未及报而节妇殁事遂寝及其子吉为廷平乃具疏恳请至再至三不己上悯其情特许之于是旌表之诏与貤赠之勅一时并下而节妇之勤劬坚苦始获暴白于世不然几何而不泯然也耶呜呼是母之贞节足以信舆论是子之诚孝足以动宸衷皆可传也使非遭际圣明洞烛幽隐亦何以得是哉然则吉之所以移孝为忠以图报塞殊遇者亦当何如也耶
题赵御史丹陛纠仪图後
此监察御史古巴赵君像也君尝侍朝纠仪绘为图以侈荣遇守谿翁为作赞词意已独至君来浙间以示予夫礼莫严于朝廷故朝仪以御史纠之惩不肃也然殿陛森严天顔咫尺虽甚犷猂无良者至是亦神悸胆落其谁敢不肃哉乃或有愆于仪者盖奏对兴伏之顷进退周旋之际仓惶失措故尔朝廷设御史俾司风纪以肃百僚则其职之所当纠绳者岂直仪节之末而己哉置流歠而问齿决舍豺狼而问狐狸君子谓之不知务君之贤宜必知所择矣君兹来盐法是综施措得宜宪节所临奸豪屏迹吏民畏而怀之非知务能如是乎操是以往所至殆未可量也君尚朂诸
题李西涯翰墨卷後
涯老词翰精妙人求之不甚靳予与公为寮友余三十载相爱甚厚吾儿丕又获与其子兆先同笔砚丽泽相资者有年兆先不幸蚤逝公视丕如其子故尤加之意此卷精絶大非寻常应酬者比暌违来追惟畴昔游从笑语之欢邈不可得未尝不怅然兴怀每见其翰墨如接风采聊以自慰今年秋闻公奄作古人矣俯仰之间已为陈迹殆非虚语呜呼悲哉闲中偶閲此卷为之泫然因识之
题西涯诗篆卷後
甲戌夏杏庄与雪湖唱和消遣诗颇多间因便摘写数首寄西涯已而西涯寄和还以吾长子正稍习篆学素爱之故特示以篆体又虑传附者或为殷洪乔再寄一通至此其後至者也正什袭谨藏之念昔居京时吾三人雅相好无何雪湖蚤暌违予与西涯居独久今归老复得与雪湖游而西涯远隔数千里畴昔燕笑之欢邈不可得每形诸梦昧来和有云惟应两巾履长得梦中游又云羡君江海上犹得旧同游者乃彼此之衷曲而公道之也不意公奄忽长逝矣呜呼聚散存没之感可胜言哉偶与雪湖一展卷相对酸楚不能已因以唱和原韵列于前而以哭公之诗系其後云
题赵松雪墨迹
赵松雪翰墨妙絶当世後人乃有美女揷花之讥盖病其太媚媚则媚矣不知其笔法自晋来媚中亦自有遒劲处近世刻本失真殊非本来面目学之者复效颦太过遂渐相远往往见其墨迹何尝如传刻之甚耶西宾朱国材出此帖示予予为持此论国材素得书法三昧者不以予言为不然遂识之
题一拙墨竹卷後
都宪史公善墨竹每以是自适所作甚富然不吝与人公既殁其家箧笥所遗者无几此卷盖其得意仲子乡贡进士鸾特宝藏之岁久如新呜呼平泉花木丁宁告戒不知当时子孙竟能保守之勿失否公雅量博爱虽所好不自私未尝以戒子孙鸾乃爱护惟谨亦可谓贤矣鸾孝友淳笃谨节不苟继述之图实远且大此特其细者耳不幸天不假其年齎志以殁哀哉鸾殁无後吾子编修丕自少同笔砚知其志意所存惧或流落非人也代为收藏之公与予莫逆视丕犹其子丕今于公手泽不异乎鸾也固宜间以告予予为忍泪而识之
题范以贞太守诰勅重荣卷後
朝廷锡命于臣而及其亲所以励臣节也涖官尽职为人所称道诚足以贻亲之荣否则辱亦随之以贞守宁国去郡几三十年矣而其人思之不衰且有去思碑之作真可谓无忝所生而于上之锡命亦无负矣展卷之余为之三叹
直庵存稿後跋
先祖光禄公豪迈旷达平生有所作握笔伸纸顷刻间虽数千百言未尝须构思惟其易也视之若不屑为故未尝存稿晩年家居时某始将成童出就外傅之余侍左右私窃记録得数篇及稍长略通文义则公已弃背矣既又重莅海溢之变家下文籍断编残简皆沮洳之末故所存者止此耳痛哉某今亦已老惧公手泽遂泯焉无传也命儿辈辑録之以系诸家乘呜呼天机云锦仅存尺寸识者固可窥见其全幅矣
曾祖考妣行实
先曾祖考府君讳广字原广以字行姓谢氏其先台州临海县人也始祖讳长二宋末徙家余姚东山汝湖之汭上世谱牒失传兹不敢妄述长二生明四明四生还一还一生夀松夀松生囘益回益生见贤配余氏生府君自始祖定居来子孙繁衍多至数千百指遂为一巨族而世业耕读安分自守无怨恶于乡人雅称善门至府君坦夷惇笃喜怒不形自少至老与物无竞尤以长厚称比邻有无赖者隂鸷狡黠肆为横逆睚眦之际辄昬夜火其庐乡人畏之如蛇虎府君朝夕相与一于信谊终不以恶人视之彼亦不敢有所加也既而其人为怨家所报复合门煨烬寒舍栋宇密比几为所延少顷风逐火熄岿然无恙乡里嗟叹咸云天道为有知也府君弱冠而孤克自树立门户赖以不坠与弟原度处士相友爱白首不渝处士得子迟以庶子璲为之子己而处士自有子亦竟不返盖其友于之笃彼此无间也故今孙支相承虽五服已竭而雍睦弗替至于宗族姻党亲疎远近虽不同亦无不感其德者至于今犹颂之不衰府君生洪武甲寅正月七日卒正统壬戌十一月二十六日夀六十有九明年某月日卜葬湖南鷄鸣山之麓夫人严氏出同邑望族家素殷厚不好奢靡初归府君时值生事稍落乃以勤德相更益充裕门内百口罔不宜之天性慈仁或闻伤人害物之事掩耳蹙额若将凂焉尤好施予老而弥笃遇有乞贷者尽脱簪珥不吝先祖少傅公性至孝见簪珥有缺辄备具以奉未几复举以赈施亲邻中传之以为美谈至其见理明白不惑邪妄则有人所不能及者初曾祖没先祖卜葬湖南雅不信风水之说乡人有术士耻不售乘间丑为危言冀夫人惑之而先祖不敢违夫人毅然斥之曰既葬矣庸何改耶其人慙而退後亦竟无他也夫人生洪武癸丑十月二十四日卒天顺庚辰十月十有六日夀八十有八明年某月日合葬焉子三人长曰琼次即先祖讳莹历光禄署丞调福建布政司都事今赠光禄大夫柱国少傅兼太于太傅礼部尚书武英殿大学士次曰泯女一人适同邑陈礼广东左布政使云鹏之叔父也孙男十一人浣泽次即先考讳恩累封右春坊右谕德今赠光禄大夫柱国少傅兼太子太傅礼部尚书武英殿大学士次溢滔瀚经纲纪纶继女四人适汪【阙】诸诜潘府胡镗府今为广东按察司提学副使曾孙男三十一人迩次即不肖道逵选赠翰林院编修迅述吏部听选官暹逾逑廸兵部武选司员外郎遴巡逡遒遡通达遨迟遇迥迵迂运延近适逸迳过邑庠生女四人适宋【阙】李潮韩炼徐阳玄孙男女未可数计兹不赘列窃惟曾祖考妣积德累仁以遗休于後先祖初官光禄有貤封之典而竟不遂抱恨终天迁今仰藉余廕幸获追赠三代庶可伸先祖之志稽诸典礼谓当立碑墓道乃不自量敢以干执事倘蒙不鄙俯赐一言则光被泉壤感激当何如也抑曾祖考妣平生善行甚多顾去世已远迁复颛蒙无知不能详述第摭其闻于长老者如此伏惟高明采择正德丙寅仲夏糓旦
归田稿卷二
<集部,别集类,明洪武至崇祯,归田稿>

[book_title]卷三
钦定四库全书
归田稿卷三
明　谢迁　撰
祭文类
祭吉太守文
惟公宏才伟识蚤遂登庸郡邑之政泽及疲癃一跌弗振终老于穷天乎命乎实系其逢昔在吾郡某方童蒙小试以言受知于公成我之德生我者同图报未能恒切于衷曩过京口杖履获从公犹矍铄笑语雍雍今我来归墓木成丛抠衣瞻拜如见仪容陈词荐酒啜涕临风尚享
祭甘拙邹处士文
惟公世积善良家传诗礼信义之声洽于州里嗟予母党谱牒是通往返于锡眷爱甚隆予昔衔哀远烦存吊公今沦逝曷胜伤悼趋拜墓下聊表予忱公灵不昧庶其鉴歆尚享
祭外母文
呜呼夀先五福孰全以生福自天锡谁其允承惟我外母克享遐龄逾八望九耳聪目明况当晩景家道日兴孝养无违子孙绳绳天佑淑德诸福具并考终以令何憾幽冥尚兹伤悼半子之情輀车将发祖奠于庭灵其不昧鉴我微诚尚享
祭八舅文
呜呼昔我外祖积德深厚庆泽所锺我母诸舅金玉其章松栢之茂次第先零惟公独後公方矍铄宜享遐夀曾几何时而遽颠踣呜呼哀哉我母视公如足如手母不可见见舅如母公忽弃背复何云觏彼苍者天吾将安咎时序推移新岁易旧音容如在敬奠巵酒悠悠我哀公其知否尚享
再祭八舅文
呜呼吾舅倾逝方切痛悲日月易迈奄及周期宅兆既下窀穸攸宜敬奠一觞奉送灵輀天地茫茫永诀于兹瞻望勿及涕泪交颐呜呼哀哉尚享
祭滑安人文【同年宗元太守之配】
呜呼撄宁世泽久而不替笃生闻孙亦有贤配太郡抚摩式助于内归老乡邦白首相对宜夀而康遐龄未艾云胡一疾遽兹长逝某忝托年家闻讣兴喟灵輀载途敬陈一酹尚享
祭陈周常文
呜呼昔在芹泮同游有年暨登朝着复相後先匪直交期?媾且连悠悠晩景拟共林泉胡我来归公忽弃捐感今怀昔涕泪潜然敬陈薄奠表我微?尚享
祭十叔祖文
呜呼吾谢族姓数千百指领袖宗门如公者几博古通今敦德秉礼信睦之行孚于州里义方之训施及孙子粤有嘉名汝滨居士德与年俱後生仰止某于诸孙夙蒙佑啓教之诲之载提其耳岁在乙未乃初筮仕挈我妻孥至于京邸跋涉风涛历数千里朂之官箴晨夕亹亹奉以周旋罔敢或替隙驹易流倏忽三纪幸获归休日侍杖履公犹强健私心窃喜维天相吉宜锡遐祉眉夀无疆副我瞻倚云胡一疾溘焉弗起窀穸有期拜奠灵几丹旐曷归湖南山趾顾我先茔相望伊迩哀思倍增有泪如雨尚享
祭五叔文
呜呼昔我先考生寡兄弟??孑立辛苦百倍叔惟同堂情犹一气动辄相随终始不二昊天降割先考遐弃夫何奄忽叔又倾逝家门不幸言何可既敬奠一觞写我哀思尚享
祭十八叔处士文
呜呼昔我先考羣从实繁济济一堂惟叔最少次第凋丧存焉无几叔年未艾又忽倾逝家门不幸痛如之何日月易流幽明永隔临棺一奠用写我哀尚享
祭冯太恭人文【佩之宪副之母】
惟灵天赋淑质诸德既备天锡遐祉百福咸萃毓秀成贤远近瞻企禄养善养终始不异夀迫期颐倏然长逝在昔罕俦今岂有二某于令子忝托交契载拜登堂夙钦慈懿灵輀将发奉觞一酹尚享
祭毛太恭人文【世章宪副之母】
惟灵蚤以淑德克配俊英专门之礼科甲成名中道沦没乃显幽贞柏舟自誓玉洁氷清教成令子式继家声内省外臬执法明刑録养既富荐沐褒荣曾孙满前兰桂斯馨夀跻大耄动止康宁考终以令厚积之徵某夙蒙眷爱遂缔姻盟实惟尊庇施及後生闻讣伤悼什倍恒情輀车载道薄奠表诚尚享
祭太仆邹公文
惟公精勤之学既发其身坚强之操不挫于人蹇蹇宦途屡踬而起勇退急流保终如始继志有子林壑优游胡为厌世奄忽仙游某自弱龄过蒙眷爱今兹归休幸接佳会天不憗遗遽失仪型临歧祖奠涕泪交零尚享
祭六叔处士文
呜呼吾家伯叔彬彬济济天降丧割存者无几惟叔强健谓宜遐祉何期一疾而又弗起叔之存日亲爱莫比念我顾我朝夕亹亹遽兹永隔哀痛曷己祖奠一觞灵其歆止尚享
祭毛太淑人文【应魁之母】
呜呼忠襄大节光炤汗青内助惟贤自昔着称桓桓大参克绍家声实亦慈训于今可徵天道不爽佑于冥冥褒封禄养夀且百龄倏然长逝全福完名某托交令子复忝姻盟灵輀将发薄奠表诚尚享
祭陈氏侄女文
呜呼吾弟蚤逝仅存汝息时方周期呱呱在侧汝生不辰乃至此极念汝孤?孰不隐恻幸而长成克肖父德于归有家妇道不忒男女成行式维宗祏视汝咸宜吾心稍释所期永年夀弟一脉彼苍者天胡夺之亟日月如流寒暑再易佳城既卜幽宫是即遣汝弟兄送汝窀穸茫茫泉壤遂成永隔倚门遥望老泪沾臆呜呼哀哉呜呼痛哉尚享
祭潘亲母文
呜呼昔我先考托交良人吾弟襁褓遂结姻亲中虽不幸亲爱益笃某游泮宫深蒙舘糓铭佩厚德万一莫酬岁月荏苒已及归休再拜登堂慈顔喜见年虽耄耋步履强健夫何奄忽遽闻讣音感念畴昔伤切我心厚赙则宜无骖可脱敬奠一觞涕零呜咽尚享
祭华封官文【商器大参之父】
惟灵蚤承家学名着乡邦庆锺令子教擅义方甲科高第乌台未央禄养褒封茂膺晩福宜臻耄耋胡遽仙游积善余庆为後遗留某托契姻连伤悼不已灵輀将发荐此微礼尚享
祭七叔文
呜呼我叔禀性最良声利不营陶然醉乡诸子林立教以义方干蛊有托家道目昌未及中夀胡遽沦亡家门不幸实切痛伤窀穸有期先陇之旁敬陈祖奠涕泪沾裳尚享
祭毛亲母文
呜呼昔在秋官蜚英郎署家政聿修实维内助秋官蚤世有子若孙森然成立慈训具存妇道母仪乡闾钦企宜膺晩福胡遽沦弃衆皆伤悼况托姻盟敬陈薄奠用表哀情尚享
祭邵母恭人文
呜呼昔方伯公敬事我祖恭人择配一言而许伟哉宪副不负所期氷玉辉映室家咸宜宪副蚤休安于澹素志操不渝亦惟内助善人天佑宜享平康未及下夀胡遽云亡顾予姻家实兼旧谊松萝失依悼伤曷既属兹衰疾执绋莫从陈词遣奠聊表哀衷尚享
祭魁一兄处士文
呜呼吾宗昆弟无虑千指疏通易直如兄者几解纷导和为衆所倚善者好之洽于乡里宜臻耄耋享有遐祉胡天不憗遽止于此宗门衰薄哀何能已临棺一奠有泪如此尚享
祭刘太夫人文【应乾大尹之配仁仲宗伯之母】
呜呼花封惠政庶几卓鲁去後见思称贤内助明庭礼乐接武夔龙成德曷由慈训之功载锡褒章厚绥禄养积善在躬百祥天降夀臻耄耋诸福具全溘焉仙逝亦何憾焉某受知良人托契贤子遥闻讣音伤悼不已瞻望西蜀执绋莫从缄辞寄奠聊表哀衷尚享
祭十一叔文
呜呼先考羣从蔼然一堂次第凋落惟叔夀康天胡降割又忽沦亡门祚衰薄实切痛伤宅兆既卜爰归其藏奉送灵輀奠以壷浆念叔平生以醉为乡冥漠有知更尽一觞尚享
祭妻兄华处士文
呜呼太朴既散民风日漓以智以力相诈相欺今人古风于兄见之自少至老无竞无为人皆如兄官法奚施天道福善耄耋则宜讵意兄夀而止于斯伤悼之情匪直予私敬奠一觞奉送灵輀瞻望浒塘泣涕涟濡尚享
祭蔡亲家太守文
呜呼与公交游粤自韦布辱缔姻盟奄及衰暮新亲旧知慰我心愫向在杜门久旷承晤曩婴贱恙重烦枉顾握手论心欢如平素玩水登山公犹健步别几何时遽闻公讣呜呼哀哉惟公盛德衆所向慕伤悼之情又况亲故转盻幽明倏更岁序遣男代拜一觞聊具瞻望灵帏有泪如注尚享
祭妹夫韩日成洎亡妹大娘子文
呜呼日成勤于干蛊以夜为昼知其有家罔恤厥躬吾妹之贤克相于内劬劳万状协力同心家道日隆甲于乡邑克家之称人无间言天而假年駸駸未艾胡遽降割相继沦亡千年强计一旦澌泯呜呼哀哉襁褓之儿孤嫠之妇鱼之肉之将无不可扶植之念实切予怀室尔远而徒深恻怆日成平素笃于亲亲周恤保爱不遗余力无德不报在理则然君子忍之天其昭鉴予何为哉言亦赘矣日月易迈岁序忽改宅兆安厝尚未有期行路咨嗟冥漠知否薄陈一奠聊写予怀尚享
日成与亡妹勤苦成家厚于骨肉抚二孤侄真如已子待其妹及诸甥尤厚罗氏之富大半日成为之日成没遗孤在襁褓其妹与夫及其甥生员罗瑞七辈肆为侵渔略无顾复之念其二侄亦然呜呼人之不仁一至此哉予无所泄其哀愤也故为文以祭之祭孙德成都宪文
呜呼人孰无死死得其所虽死犹生也若吾德成之死可为得其所矣为国捐躯素志坚定从容慷慨白刃如饴生气凛然与严霜烈日争耀呜呼孤忠全节如吾德成者古今几何人哉天地之正气于是乎在祖宗烈圣以来作士之效于斯见之岂直吾一乡一邑之光而已哉圣明在上公论在大廷褒恤之典不日天降必有以慰九原之灵者区区衰耄之言何足为轻重哉顾惟夙昔相许不负所期激烈感慨之怀悲哀痛悼之意自有不能已者尚歆鉴之
祭同年佟大参文
呜呼同年之情异姓骨肉公守吾郡相爱尤笃惟公抗直困于烦言骥足未展仅参一藩闽山遥遥素称瘴疠旌斾南驰中道而逝公在仕途屈抑已多载罹酷罚天其谓何忆昨京师握手言别讵谓匆匆遂成永诀过淮闻讣痛悼不胜临棺一奠涕泪交横尚享
祭刘仁仲太宰文
呜呼天佑斯民为国生贤惟才与德亦罕具全德称其才见于东川质由天赋学自家传精专三礼淹贯羣编恂恂退抑似不能言其中朗耀如珠在渊妙龄发解唾手魁元明廷三策大对莫先爰擢史职旋跻讲筵德业日富令闻日宣乃陟卿曹乃司代言不激不随无党无偏柄用之望衆口同然圣明嗣统侧席虚前登崇俊良茅抜茹连胡不憗遗而舘遽捐孰屯其膏不及黎元奈之何哉彼苍者天既厚其赋乃啬其年嗟余衰耄久已归田江湖暌远顾念勤惓长笺短札谊重意?游从之好终始弗谖讵谓奄忽遂隔九原瞻望巴蜀心旌徒悬缄辞寄奠有泪如泉尚享
再祭妹夫韩日成洎亡妹大娘子文
呜呼吾妹云亡方切痛悲曾未旬月日成继之昊天降割乃酷如斯哀哀门户??孤嫠双殡在堂奄越三期平生勤苦亦复何为今闻安厝实慰我思岁聿云暮凛冽侵肌欲从执绋衰病莫支预陈一奠奉送灵輀瞻望弗及老泪双垂尚享
祭蔡茂成宪副亲家文
呜呼人羡二难曰兄与弟学贵家传曰诗与礼孰兼得之吾乡蔡氏仲礼伯诗後先振起青云甲第聨芳具美追随敭历纡金曳紫勇退急流同归故里锦衣昼游光炤桑梓怡怡一堂宜享遐祉夫何奄忽相继云逝某夙忝交游姻盟再缔葭玉失依伤悼曷已祖奠一觞聊表微意尚享
祭姻家蔡孺人周氏文
呜呼家道兴替实由内助庆锺善门淑质天赋良人隐德安于韦布俭勤相成不愆于度义方教子识达时务克绍家声旋登仕路禄养有期年未衰暮夫何一疾遽闻哀讣伤悼同情况在亲故宅兆既卜灵輀即路遣奠一觞聊表哀愫尚享
祭王龙山文
惟公笃志力学省魁殿元列职词苑执经讲筵旋司邦礼峻陟天官勇退急流优游故园乃有贤子继志非凡奇勲骤建懋赏世延貂蝉赫奕宠赐骈蕃天胡不憗公逝溘先某乡曲宦途与公周旋迄于归老复缔姻聨悼伤之怀其何可言执绋莫从心旌徒悬遣男致奠涕泪潜然尚享
祭思斋兄文
呜呼先民有言兄弟孔怀世降俗漓动致喧豗嗟我与兄少小相随出入起居秩然和谐迄今白首片言无乖我官京师兄处海涯相望相念日往月来我方归老兄尚未衰邱园行乐幸与兄偕兄先弃我呜呼痛哉时序易迈奄及葬埋遣奠一觞聊写我哀临风号恸老泪盈腮尚享
祭八舅母文
惟我舅母夙昔称贤俭勤慈惠终老弗谖积善在躬福佑自天夀跻大耄子孙满前考终以令百福具全痛惟我母弃背溘先我见舅母如见母顔今亦已矣哀何可言奉奠一觞有涙如泉尚享
祭亲家王方伯文
惟公官至方伯位既崇矣人犹以为未究厥施夀跻古稀福亦隆矣人犹以为未及期颐公之素望允孚于人者于是乎槩可知矣盖棺事定是曰全归而况森然兰玉接武青云又不卜而可期矣复何憾哉輀车将发遣儿一奠用写哀情此固吾亲友之私耳尚享
祭冯雪湖亲家文
呜呼世降不古朋友道丧久要不忘几何人哉惟我与公夙惇道谊自壮至老曾无间然晩缔姻盟爱好弥笃胡天不憗溘焉弃予俛仰之间遽成永隔湖山行乐谁复与俱呜呼哀哉惟公达生宅兆预卜岁聿云暮言归其藏奉送灵輀敬陈一奠悲伤之极言不成章公灵不昧其知之乎尚享
祭王守谿文
呜呼惟名与节是谓大闲名节之难全也久矣士君子行藏进退始终无玷缺者古今几何人哉惟吾守谿蚤冠贤科文名籍甚晩跻台辅德望益隆及夫时与志违即引身求退优游桑梓全而归之呜呼若公者庶几其无余憾矣乎某自蚤岁获从公後心孚意契终老不渝密勿之地谬先忝窃盖尝慕推让之义而不获同升归休之日相望伊迩亦尝有会老之约而未偿宿愿夫何奄忽遽闻讣音追念平生可胜痛悼兹闻灵輀将驾执绋莫从瞻望吴门惟含泪呜咽而已缄词致奠聊写我哀灵其鉴之尚享
祭洪两峯文
惟公宏才伟略超抜时英甲科高第列职明刑中外敭历台省兼并望重缙绅曰维邦祯正德之初羣盗纵横乃膺简命四省提兵奸宄矫?渐次殄平媢嫉当途谗谤蝟兴公即见几抗疏辞荣湖山佳胜乡社良朋盘桓笑傲强健康宁舆论攸属国有老成谓当复起以弼明廷胡天不憗溘焉上征某自蚤岁忝同科名意气相与异姓弟兄宦路周旋载缔姻盟天缘弗竟眷爱弥增奄忽弃予痛悼曷胜奔赴则宜衰病未能江关渺渺徒切驰情当宁闻讣念昔股肱恤典优渥将即佳城执绋之役遣儿代行陈词致奠写我平生瞻望两峯涕泪交零尚享
祭楚母大孺人文
惟灵夙全懿德表则闺门庆锺令子致身青云循良之政惠我邑民潘舆就养闾井欢欣云胡一疾奄忽沉沦百里何怙哀动缙绅顾余衰耄病卧海滨灵輀将驾瞻望徒勤遣儿执绋薄奠聊陈尚享
祭韩上舍文
呜呼安阳流泽施及云仍司寇清德再振家声伟哉犹子兰茁其英胄监?叙宠命是承允期骥足奋迅云程胡为中道一蹶而倾嗟我幼子方缔姻盟葭玉失依伤悼曷胜兹闻灵柩将即佳城祖奠一觞聊表哀情尚享
祭胡母黄太淑人文
呜呼家道之兴实由妇德维太淑人闺阃之则笃生贤子天赋頴特文苑蜚英贤科发迹宦路翺翔士林矜式禄养丰腴褒封烜赫慈训足徵善庆是积夀考令终福履不忒乡党姻亲犹切悼惜兹闻灵舆将归窀穸敬奠一觞庶其昭格尚享
祭姑夫太常少卿南山藩公洎家姑恭人文
昔我先祖慎于择壻东床之选得之途次公时垂髫头角頴异立谈之顷姻盟遂缔公承我祖式克自励我姑于归俭勤相济积学成名甲科高第中外敭历学优而仕臬司提学实惟重寄广右大藩称善作士亲老乞休心切养志林壑优游学力益肆着述专攻屡空弗计名动缙绅荐剡相继太常清衔宠命荐至夀跻古稀我姑先逝曾几何时公复奄弃当宁褒贤锡以谕祭兼命有司助营葬事即公平生可以无愧嗟我与公夙惇契谊少小相亲老而不替公今全归卜吉得地我方衰病召命忽至执绋莫从徒切驰系遣儿致奠不胜涕泪尚享
祭应天府尹陈公文
公刚劲之气足以振风纪亷洁之操足以励贪墨明敏果断之识又足以辨曲直而明是非是故来长吾浙宪也未及一载而声闻四达已彻于九重遂有京尹之擢缙绅之徒孰不以公道昭明贤俊超抜为庆幸也夫何宠命甫临忽遘危疾竟以不起矣可胜悼哉嗟予衰耄病卧海滨辱公以吾子同年之雅顾念勤惓予方期公大用讵谓遽止于斯耶然予之所以悼公者又非通家之私情而已也灵輀将驾遣奠一觞英灵不昩其鉴于衷尚享
祭晦庵老先生文【刘健字希贤号晦庵河南洛阳人也】
呜呼敬皇御极时称盛治至仁如天覆冒斯世公居元寮明良相际谠论嘉谟直节劲气诚意交孚委任无贰某忝从公後协力同志素性迂愚言多率易荷公优容曾不为异滥厠密勿苟免罪戾榻前末命同受重寄龙驭上宾权奸恣肆守正不同横罹谗忌我时从公引身退避都门一别江湖两地转盻光隂二十余禩缅想风仪每形梦寐我今北上公已长逝悠悠河洛徒切瞻企缄词寄奠临风啜涕尚享
祭姑胡太儒人文
昔我先考生寡兄弟曰维二姑是为同气天降酷罚大姑先逝未及再期姑复相继呜呼哀哉姑蚤孀居栢舟自誓抚孤成立幸跻禄仕关柝虽微亦足养志迎养未几胡遽奄弃某钦奉召命道经徐沛瞻望夹沟曷胜驰系严程有期不遑留滞寄奠一觞潜然涕泪尚享
祭西涯先生文
惟公海内文宗词林人杰嗟我晩生幸从後列荷公接引不鄙疎拙紫阁同升屡更岁月敬皇殊遇我惭浅劣同寅协恭不为容悦榻前顾托相期尽节龙驭上宾憸邪作孽于时乞身草草言别讵谓与公遂成永诀自我告归茫茫燕越公尝念之音问不絶圣明嗣统邪党熄?我已衰颓困卧岩穴召命下临勉强赴阙公不可见徒劳企渴公墓在兹敬来瞻谒宿草已荒含泪呜咽公灵不昩鉴我?切尚享
祭九叔处士文
呜呼昔我先考羣从如云次第零落惟叔仅存我归自京叔已卧病犹及一见动色相庆曾未旬日叔遽云亡家门凶祸曷胜痛伤日月不居遂将安厝祖奠一觞老泪如注呜呼痛哉尚享
祭诸户侯文
惟公交我先君情若同气朝夕往来终始无替先君不幸公亦长逝我今??伤痛曷既灵柩在堂奄忽更岁谨具薄羞遣男一祭尚享
祭陈南坡文
呜呼昔我侄女赋质柔嘉获配君子宜室宜家侄女不幸中道奄弃姻亲之情终始弗替天胡降割又夺南坡念及侄女伤如之何窀穸有期灵輀将举遣奠一觞老泪如雨尚享
祭王阳明文
呜呼阳明而止于斯乎天生异才非偶然也固将以为桢于国胡为啬其年而不使之究厥施乎夫名高毁来自古已然阳明不理于多口亦甚矣岂平素之所自立毋乃太奇矣乎然戡定乱逆之勲表表在人耳目者九重固深知之矣又安得泯遗于鼎彛乎吾之所以悼阳明者为国惜才故尔岂直区区交亲之私乎呜呼阳明九原茫茫其亦知予之悲乎尚享
祭赵古愚老先生文
夫人生有闻于当时死有传于後世是亦足矣而亦何悲惟公清资矫矫劲节危危忠孝之夙植识望之高远而辅以学术之精微顷以天潢首擢闽魁云衢既奋蜚声郎署分校礼闱幸欧裁之是协匪左右之为媒感受知而旃勉咸颂公之神鉴于不衰陟秋曹而督学乃舆论之攸推抡才品艺星光日辉指幽摘隐制电轰雷奸宄凛凛其讋服而学者则翘然仰太山北斗之巍巍讵昊天弗吊声闻畿甸魄降番禺虽迍邅踣踬中道摧车视彼富贵夀考待生而存随死而亡者果孰昂而孰低呜呼公其已矣而不泯者有积庆之表与斥弘范之诗庶乎英风灵气不同物而腐败长在乎宇宙之间为後学之依归迁也怅哲人之云萎能不为之泣涕而踌躇呜呼公既有文为不朽有名为不死而临风遥企不能忘情者盖为斯文恸而岂以哭吾私
归田稿卷三

[book_title]卷四
钦定四库全书
归田稿卷四
明　谢迁　撰
像讃类
陈都阃像讃
雅志诗书折冲尊俎名重缙绅威加行伍为国爪牙传家簪组笃生贤孙克绳祖武转饷有经粤维政谱万艘一麾世泽斯溥呜呼此其遗休余烈犹兄起吾敬于瞻睹
此吾浙都阃朴庵陈公遗像也公虽世承武弁而惇尚儒雅为缙绅所重予初登第时公方总浙漕来京每接其言论倏忽余三十年公捐舘久矣而其孙汝玉克绍前烈复以都阃之节总漕事兹予谢事南归适汝玉漕事竣获与并舟而南间出公像示予感念存没不胜怆然敬为题此
杨先生小像讃【名池字一清】
学足以润身而不饰其外才足以致用而不谐于时袖手静观有眼空尘表之意掀髯高咏或时出胸中之奇固宜乡邦称之为硕彦而子弟尊之为严师也欤
自题野服行乐图
才乏经纶器非瑚琏意广智疎量狭中浅幸际昌期滥叨盛选迹误厠于庙廊荣谬膺夫轩冕固知小载不可以大受而绵力不足以致远每临事而兢惕恒扪心而怀赧徒追先皇之殊遇欲图报塞而强免结舌之际持论侃侃匪躬之故遭时蹇蹇触危机而罔恤当逆锋而直犯岂见可而忘难惟以缩而自反向非圣明之护持盖将大戮之不免既蒙庥而瓦全亟奉头而鼠窜寂寞之?寛闲之畈农圃是亲麋鹿为伴苟藏拙而引恬因习闲而成散谢世路之纷华遂平生之疎懒肆川泳而林栖玩霞舒而云惓振素衣于高冈濯敝缨于清涧藉嘉?以夷犹求素心而往返遵王路之平平履幽贞之坦坦内深省乎百愆德敢忘乎一饭时歌咏夫太平聊优游吾衰晩
东谷像讃
充积之学见于文词和粹之德发于威仪才固足以致用志亦存乎济时何闻誉蚤重于乡邦而选举竟诎于有司噫崑冈玉韫沧海珠遗实维舆论宁独旧知岂天有意于後学故留此耆宿之师耶
邵宪副先生像讃【文实方伯之祖】
温温恭人谦谦君子是固其德之厚也簉羽台端蜚英翰苑抑又其才之茂也敭历荐久偃蹇而休尤足见其端确之守也既丰其积乃啬其施岂天将大昌其後也堂堂遗像端拜仰止是惟先光禄莫逆之旧而实吾乡邦前辈缙绅之领袖也
邵封官像讃【文实方伯之父】
蚤闲庭训无忝所生晩贻燕翼有美其承畅襟怀之坦夷谷空川旷伟仪观之丰硕鹄峙鸾停笑傲优游虽卒老于泉石褒封赫奕终不失夫簪缨呜呼斯人也其圣世之遗逸吾乡之耆英也耶
王文焕像讃
蚤志存乎用世学亦勤乎明经岂赋命之不辰胡名乖于垂成既削迹于场屋遂寄傲于棋枰生不事夫产业惟优游桑榆之景言不阿其所好抑庶几月旦之评年几大耄动若後生蚤暮善饭几杖靡凭人徒见其矍铄或犹讶其宁馨不知胸次之萧散直任性真之流行是诚无忝于三槐之华胄固宜时称为四明之耆英铭类
古愚斋铭
吾邑张驻泊氏以医名世守惇恪其闻孙曰渊字德深尤白眉之良乃以古愚自号其志盖将绍先德而矫颓俗可嘉也予故为铭其斋以朂之铭曰粤稽古初风气未辟民生多愚其愚也直乃赋或偏匪貌斯饰浑然天真其宄安宅世降日汚淳风渐忒外貌若愚中心孔棘机巧横生奸伪百出举世滔滔莫知其极维驻泊孙思绍潜德业儒用医居今稽昔抱仁以施活幼是力剂不妄投方传思邈药不二价信慕康伯行类迂踈衷全隐恻曰愚自将繄古乃则古愚伊何厥初罔易絶慧弃智惇孚秉塞诎华去浮蹈悃履愊彼巧我拙彼佞我默不径不窦不逆不忆志则移山心靡转石终日不违千虑一得是谓古愚允维矜式懋哉尔承永延世泽
词类
戊寅腊月予幸七十初度同年王守谿少傅寄梁州序为夀依韵奉答
茫茫江海悠悠昬旦叹惜年光易换迷途世故从来百様千般眼底翻云覆雨狂浪颓波天也那能管白云堆稳也与公眠吴越相望两地仙传雅调正家宴便当筵高咏愁怀散赓一阕赛强健
守谿明年亦七十中秋後二日其初度也仍用前调一阕寄夀
中秋前夕今辰初度万里清光快覩香生丛桂广寒真境清虚但见斗牛相映奎璧聨辉元是文章府洞庭深处好胜蓬壶青雀西来蚤寄书王母降玉娥舞笑鹤南飞曲吾来暮遥祝讃夀彭祖
归田稿卷四
<集部,别集类,明洪武至崇祯,归田稿>

[book_title]卷五
钦定四库全书
归田稿卷五
明　谢迁　撰
五言律诗
过彭城驿哭恒孙二首【辛亥年省亲还京女孙恒奴没于路寄葬驿边铁佛寺园】
忆昔过彭城吾孙祸独婴仓皇埋旅榇呜咽赴严程骨肉久应化星霜倏屡更伤心此停棹老泪强吞声野寺邻荒驿孤坟出短垣老怀难割爱旧鬼亦烦寃岁晩乡心廹天高泪眼昬哀歌不成调为尔一招魂
哭母舅二首
诸舅惟公在清强步履便承顔如见母抱恨又终天白鹤归何处青山入暮年伤心谁共语涕泪独澘然陟屺已无地私情尚渭阳十年违杖履两鬓各星霜夀筭期方远仙游别遽长西风撼秋木凄断老乌肠
鲳鱼馈雪湖辱诗见贶依韵奉答
宾舘无鱼日冯讙叹孟尝渊临输结网芹献侑称觞乡社新诗劵烟波旧钓航海鲜甘住久筌在敢相忘
汪进之通判重庆堂次李西涯韵
乡评推世德家庆擅华名桂籍方锺秀兰阶賸茁萌禄分三釡足官喜一身轻【时进之已弃官归养故云】犹忆班衣後趋随进夀觥
和雪湖冬菊一首
寒径余香满踈帘倒影高诗狂仍落?酒债拟偿袍第品增新谱餐英按古骚同心不同赏望眼为君劳
素笺馈雪湖辱诗来谢次韵答之
华篇酬素楮使至一舒眉悞此琼瑶报惭非玉屑姿粗踈承用乏雅澹慰心知聊伴中书老清风旧凤池
雪湖诗谢谷种次韵二首奉答
歉岁仅存种先春蚤力菑归耕雅同志敷播合乘时今雨应非昔公田遂及私秋成倘如愿再续屡丰诗取盈伤往岁作苦念荒菑乡井通吾力鎡基待此时嘉禾原有种大造本无私饱饭西成日从公细和诗
和雪湖屏迹二首
林臯聊寄迹瀛海久忘情郤老方频检耽诗癖已成晴山双屐稳烟水一舟轻日上眠犹熟心闲梦亦清谷口藤萝密云间碓磑幽萍开喜鱼跃花褪怪莺流自与青山约谁因白髪愁闲身习成懒君莫笑科头
恭和御制除夕诗韵
宇宙三阳泰衣冠万国来皇图真永固圣德厚加培丽日无私炤明廷足俊才老臣惭朽拙遭遇亦奇哉
和除夕诗
大道今犹昔青阳往复来八荒归至治万彚赖深培天啓重熙运川惭巨济才交修佩明训寤寐敢忘哉
和罗峯先生新春诗二首
太簇初回律明堂恰祀春微风来淑气光霰浥轻尘惠泽行多庆丰占信有神闾阎歌颂满圣德与时新生菜堆盘细新醅溢瓮香迎春先凤沼退食总羔羊宣赐真殊宠官寮合对尝素餐惭莫报醉饱热中肠
和罗峯郊坛韵
圆丘分献爵平步上天梯野阔旌旗拥坛高象纬低尘埃九陌净干羽两阶齐礼毕候回辇虚窗听曙鸡五言古诗
暮宿扳罾渡口
水涸舟易胶舟人时复喧暮阻沙岸侧野旷地亦偏问津尚云远西日已含山寒林北风急飞鸟尽来还泊舟悔不蚤兀坐默无言
慈节为朱彦明乃堂作
苦节良独难慈训尤不易有儿归义方庶矣栢舟誓百年未亡身祗为家门讣于今幸两全辛苦遂初志他年泉台路良人见无愧
蚤过山庄避暑用陶韵
侵晨理孤棹山居将避喧好风忽南来吹我乌?偏宿鹭未移渚落月犹在山候门两稚子问我何时还高山与流水此意向谁言
山亭晩眺用陶韵
山中多白云深谷芝可采吾慕陋巷贤箪瓢乐不改尘世饶风波桑田倏成海人夀知几何河清讵能待淡薄顺吾常庶矣寡尤悔
和答雪湖见怀及述怀各二首
束髪履宦途妄意遵伊周遭逢悮明主黾勉三十秋乞骸赋归来荒芜念田畴所学期不负此志终遂否飘飘赤松子聊复从之游
投簪事耕稼菑畲夹道周禾黍日以长少昊将司秋晨兴出门巷杖策临西畴俯首问童仆塲圃各具否屡丰幸遂愿社会寻旧游
冯公夙勤业雅志存孔周高才不获展皮里余阳秋归来守衡茅心田尽平畴世人知者寡苍天亦知否食报谅在後卒岁仍优游
南华发高论吾昔闻庄周朝菌无晦朔灵椿八千秋尘世一梦幻彭殇杳难畴逹生贵及蚤君已洞此否往者亦已矣且复同欢游
舟至直沽长子正来迎喜而有作时正自家来省先还至德州闻予得请复来迎也
维舟向天津潮落日已晩燎火明渡头大儿忽在眼离合岂偶然惭愧劳往返骨肉保团圆今幸遂初愿喜极翻成悲相看泪如霰秉烛坐忘眠却怪寒更短
冬日过山庄感兴二首
山居寡人事初冬风日佳霜林鬬红叶时复堕空堦兴至不自懒策杖临水涯潜鱼或在渚寒藻舞沿洄逝川渺东注睠然兴我怀坐久无与语兴尽还归来
人生固有涯胡为苦形役晩岁赋归与林间数椽屋紫芝晔春荣白云满空谷怡云更采芝泮涣吾自足易理永垂训所贵不远复白日坐来暮且向山中宿
赏残菊
养疴日高起?手步前楹清霜萃百卉残菊有余馨爱此傲霜姿廵檐掇其英掇英酿美酒酒熟当自倾人言杞菊甘可以制颓龄颓龄安可制聊用陶吾情
闵菜
种菜辟东园课童时灌畦御冬藉旨蓄抱瓮勤可辞戾气逐时作菜秀?食之食叶犹自可食心根株摧闾阎多菜色岁馑荐加疲肉食忍独饱喟然伤羣黎
闻鴈
旅鴈乘风翺薄暮声嘹呖寒云暝前途营营双倦翼问之何从来远自沙塞北尔性固随阳尔心乃谋食原田有稻粱亦复多矰弋空濶蓼花滩胡不暂栖息
苏司训考妣双挽
荣荣堂北萱零落秋霜蚤依依爱日心但愿椿不老养志夙所欣儒官讵云小东平来讣音别驾殒中道椿庭回首空此恨终天抱风木号慈乌哑哑彻昬晓
和答王守谿少傅
陶翁乐天命乘化复奚疑乞身讵嫌蚤孔戣知二宜行乐偶兹游荏苒岁何其山林幸深密久与俗驾辞春池芳草生秋菊白露滋冥搜穷万彚野兴随四时金兰邈何许望望长相思
将至临清感怀
昔年送严君清源舣舟待今日抵清源独与妻孥会【庚戍岁乞告送先君南还追至临清始获奉侍今年家累先行亦至临清相会也】筮仕两还家先後十七载【甲午偕计上京至庚戍始获乞告又自庚戍至丙寅先後皆十七年也】光隂如转烛不觉星霜改生还古所欣今幸偶然遂家山望非遥庭帏痛安在乡人夸昼游吾心负莱彩临风不胜悲客泪空银海
泊临清遇雪
千林断飞鸟万里寒云同朔风吹霰雪倏忽弥长空入夜犹未已浙沥呜船蓬侵晓起推牖两岸如堆琼秋来久不雨煖气乖深冬来牟阂生意渴望怜村农素心重忧国所愿年时丰如今兆三白庶矣苏疲癃
聊城怀古
战国信多奇妾妇良足耻悠悠千载余吾重鲁连子信义屈强兵坚城书一纸功成不自居长揖归故里诸侯欲帝秦宁蹈东海死砥柱囘狂澜流芳炤青史虽非孔氏徒不媿天下士聊城已非昔高山勤仰止
答衍圣公【舟次济宁衍圣公以书来迓不及赴瞻望阙里怅然兴怀】
济河经信宿阙里鬰迢嶤礼乐余三代宫墙富百寮渊源洙泗合苍翠栢松乔未遂抠衣愿空烦折简招浮云寒拥日逝水暮侵潮氷冻愁将合乡关望转遥归与心正急仰止意难消惭负贤东道缄书首重翘
独酌
杯盘恒自足风月底须期往事真成梦清欢总是诗尘喧隔市远晩色上帘迟醉倒花间石乾坤两不知但愿一樽满何妨三径幽身常闲便足事已老宜休尘梦卢生枕风情庾亮楼书无封禅稿任待茂陵求
贺雪湖得马
大夫不徒行老足难为力有马借人乘此道已非昔雪湖一欵段往失今复得得失底须论代步良足惜曾记鲁论语骥祗称其德泛驾亦何为寻诗随所适坂无九折途行不费鞭策过我勿惮烦青刍盈皂枥
山庄值风雨灯前写怀
薄暮掩衡扉独坐风雨夕孤灯影明?虚檐声淅沥拥炉拨寒灰焚香玩周易岁序倏云暮隂阳互相逼山林深且密久矣托心迹有怀在何许茫茫烟水隔夜阑清不寐曷以慰岑寂窗外一枝梅预报春消息
和御赐罗峯少保韵一章
明禋俨如在祼献礼必亲维兹孟春祀鸣銮出严宸骏奔蔼百辟电瞩凝荩臣持论秉一德孝思赖以伸精诚格九庙万嘏天锡纯腹心与手足恩义真一身维贤乃至宝异瑞何足珍喜起方赓歌欢声同兆民
再和罗峯先生宸韵一首
同方志乃合倾盖即相亲江乡素寥阔何幸聨奉宸君才本经世圣主方得臣事久论乃定道在志亦伸彚征萃贤俊济济素丝纯衰残已无用念虑惟乞身丘壑自安分敢谓席上珍惟应扬圣化去慰遐方民
徐善应西白轩次雪湖韵
卜居邻泮宫道在地亦偏过庭悲失怙礼学思绍先惟白乃受采所贵敦其原藏修面西牖日章由闇然惜隂驹过隙养和玉生烟室中更何有泓頴清辉聨爽气忽朝来举头见龙泉天光与云影静昼时盘旋道心永无寐坐对氷壶寒
和答王守谿少傅
形影两不愧独行胡徘徊苦忆素心人葭玉真相依朱弦被疏越不与俗韵谐会聚安可常离索良足怀岐路啜杨泣素丝成墨悲尊酒对花饮倚醉歌莫哀拂拭金盘陀壮心殊未摧闲云偶出岫薄暮还归来青云几万里渺渺双鸿飞
寄员外弟
轻风吹客衣旭日炤行李南还遂初志老穉尽欢喜膏车复踟蹰牵情独吾弟宦辙偶追随数载同京邸晨昬不暂离手足真相倚忽漫逍遥堂惭愧姜肱被一日成三秋两地各千里会合定何时惆怅殊未已寒云淡更浓断鴈飞复止矫首倚蓬窗离怀逐流水
新正喜雨
旱暵迄三冬新正才一雨润泽遍荒郊膏脉动深土忆昨恒阳时渊泉皆斥卤河渠断舟楫负载衆良苦除夕见儿童竞作商羊舞东风扇祥云入夜送甘澍始和已应占节候将可数吾衰更何求所愿丰年屡丁宁向儿曹勤力事南亩时雨复时阳含哺腹频鼔
题西涯篆书卷後感怀
端居数旧游忽忽渐凋落怀哉西涯翁令德兼善谑追随三十年文字日相乐朅来各一方岁月惊电烁行藏杳难期竟负卜居约梦寐或见之谈笑宛如昨简札时往还良用慰离索如何转盻间翁已不可作展卷覩遗墨使我情怀恶长歌伐木篇悲风振林薄
寒夜吟
冬夜何漫漫展转不得曙山城送寒更长短杳难数忆昔趋朝时夙夜畏迟悞梦中惊觉来颠倒着衣屦如今足晏眠饱食惭逸豫祖生闻鸡鸣慷慨忙起舞志士不忘公而我已衰暮寒灰宁复燃颓墙讵堪圬末命孤重托何以报殊遇拥被一酸吟枕席泪如注
励学示贞五弟秀才
学也本谋道闻道若发蒙孰云苟占毕而以图自奉往圣有明训人心如糓种敷菑贵勤力不勤乃芜茸末学更纷纭颊舌徒泉涌成功惟静专一静制羣动吾弟纯笃资抱璞知所重科第事抑末云衢尚修永三北岂真怯一鼓有余勇下帷仍絶编沉潜对周孔
恭和御制听讲大学衍义诗
圣功本资学求道学所先道具人一心大原出于天进修必有序治化乃均平大学示纲目灿然罗目前功至德自固外物讵能迁宋儒衍奥义口末穷其颠吾皇勇缉熙光明火始然儒臣日分直劝讲无间焉圣心契妙理精言发长篇臣愚续赞和微衷罄勤拳
咏泉为宋通政乃翁作
钜野擅幽胜源泉引庆长卜居元世业志道拟成章酿秫延宾满研朱点易忙闲来时一酌澹久日相忘酒渇频濡吻诗枯或润肠濯缨尘灭迹洗砚墨生香桂籍多分????芹宫賸采芳谩为曾点咏不作次公狂归老真成逸褒封荷宠光承欢羡莱子称寿寄霞觞
江西官氏二烈女次雪湖韵
节义真大闲浮生仅朝露谁谓捐生仁乃出两荆布济济冠佩徒讲习亦有数临难辄易心宁愧所学负忆昨大江西凶逆啸而聚皎皎双白璧不受纎尘汚一死等鸿毛裕若身为度颇闻官氏宗自昔遵王路世德贻范谟奕叶昌胤祚丈夫槩可知大节况童孺诏旨掲门闾褒旌岂虚誉
霪雨叹
密云同四郊雨脚纷麻缕稍霁忽复隂晦朔窅难数淖泥没车辐冥烟失村坞小民深怨咨田家倍辛苦于时当歛获是处空场圃滞穗被原隰銍艾伤沮洳湿薪不得燃濡粟那可杵晨炊不谋夕富室翻成寠杞忧夙所怀天漏伊谁补翘首望晴曦清光邈何许安得扫重隂一快万物覩
界首驿寓长至书怀
甓社接高邮驿界两湖涘官舟倦行役深夜暂留憇玉律应黄钟报道日长至拜舞违清班阙廷渺瞻企稽首祝吾皇圣夀千万岁鸡鸣问前途新河号康济夙昔饶风波如今稳无滞平生康济心视此发长喟蚤起效书云万里无纎翳赫曦出东隅扶桑凝紫气元化互推移新阳已囘地所愿君子长共乐太平世
怀禹穴
居闲遂成懒春来偶寻胜杖策穷冥搜此约先已订禹穴几千载宫墙余数仞梅梁严护呵玉笥肃清静石刻经雨昬谷响随风应旌旗忆东游弓剑遗南镇虽无羣后朝犹闻六飞骋念哉水土平济此烝黎病鱼鼈未忘忧家室何由庆端拜诚素心兹游复乘兴兴尽扁舟还叹息二难并重来会有期行止由天定
面墙为西宾王先生作
一室真环堵端居总面墙进修宁自蔽退息解深藏扫榻尘无渍翻经隙有光沉潜思阙里寤寐见陶唐灯火黄昬静弦歌白昼长受墁非粪土充栋是书香沽酒当头过观梅倚角芳春随隣蝶至雨洗甃苔荒檐旭留冬煖山风透晩凉窥云穿瓮牖待月转回廊俗驾何缘入佳声定远扬我来试推倒同上振衣冈
种松苖
杪冬天宇霁隂崖氷雪消荷锄向西崦课童植松苖衆卉岂不荣未雪已先凋松姿贞且劲凌寒见孤标岩谷势幽阻土脉亦不墝栽培藉雨露但苦牧与樵樵牧苟不侵拱把遂成乔当年手所植今已百尺条岁月尚吾与见尔复昂霄湖山归旧隐依云结新巢嗟嗟赤松子自昔成久要松间路不迷来往任逍遥
世夀堂为周佥宪作
一人辟区夏万方归寿域于时有天民夀百十有六陛见来安车温纶锡优复郡宴首宾席异数表乡俗余庆流孙曾耄耋相嗣续五福惟寿先寿固人所欲衆情罔不同君家胡乃独天道本生生而亦因材笃世德厚栽培膏泽賸?育高堂掲华匾明言常在目于今有闻孙况乃富天禄仁风载播扬宪度慎明肃崇基更加培永以延後福
摘橘馈雪湖
冯公独乐园木奴动千百苍翠鬰成谿频年自封植秋实何累累清芬酿琼液霜风旋披拂弹转黄金色昨朝惊一空颇怪穿窬客仁者物与同亡弓楚人得高堂具甘旨此物良足惜我亦爱园居窈窕清溪侧牛屯望雪湖烟霞两山隔陆吉与黄甘馨香通咫尺爱护勤儿童秋来幸全璧慢藏戒在兹蚤向霜前摘承欢已不逮抱恨徒朝夕锡类念封人堕地怀陆绩倾筐一分遗聊用寄吾臆
食瓜有感
衰年困炎熇闭门卧山房忽闻户外声呼童倒衣裳仆擎两瓜至初熟请翁尝大盎试载浮轻刀如截肪入手玉飞屑荐齿氷含香岂惟清渇吻亦足漱枯肠忆昔忝黄扉天厨出琼浆二月中已破内园固非常东陵归故侯倏忽几星霜农圃理旧业园田嗟久荒劝课勤荷锄力至瓜蔓长蔓长味亦佳持以诧穷乡流传实异种沾溉有余芳野人知美芹何由献君王回首九天上一饭胡可忘涓埃未能报抚案徒自伤
峨眉云
南望峨眉峯去天不盈咫东来千万叠巍然独尊峙旦时或兴云云兴雨随至瞻望倚方隅膏泽被遐迩比来夏秋交妖魃忽为厉旱暵动旬月赤地几千里山云杳无踪乡民愁欲死无乃炎威酷云与山俱靡朝来望山巅云肤触石起焦枯怀更生疲癃不胜喜斡旋谅在兹沾溉亦易尔胡为复吝施倏忽随风驶悠扬遽天末敷贲满山趾滂沛定何时渇望殊未已为云固山职不雨乃山耻寄语谢山神无为孤仰止
次韵咏麻糖答雪湖
荒陬乏奇品屑稌成膏糖香分云子白色转鵞儿黄坚胶凝凤嘴柔曲囘羊肠调剂或受和佐饔先得尝仙洞出花蕊频斯来桂浆刀圭不遗末鼎镬无留良沃釡嗤季伦戴?嗟彦光温醇拟酥酪皎洁逾氷霜岁时具甘旨秋获丰茨梁胶牙默自固鼓腹欢欲狂初煎火亦急止沸汤再扬流传本乡俗取笑宜大方盘餐幸苟足珍名何敢当美芹知野人为君献高堂弄孙值元旦敷筵佐称觞瓦砾合居後珠玉矧在旁阳春强答和惭愧不成章
病起有怀柬雪湖
篱菊傲青霜庭槐拂晴昊寒帘步前除爱此风日好伏枕动旬月径路生秋草晏起每科头能避管宁少平生炯双眸眦睨空尘表遐观凌太行俯矙沧溟小纎翳忽为孽天岂息吾老闭门养沉晦虚室乐闲悄逹人戒用明至道贵冥杳独醒对羣酣清白太分晓世路方嶮巇尘缨顾萦绕习静信良图知几明不蚤余光幸来复衰容觉枯槁形影两不愧天真愿相保浮名等身外安能寘怀抱简编夙所眈此志殊未了摩挲向明窗努力尚探讨寂寞睠同心矫首城西道鹊噪灯含花衡门频却扫一笑定何时芳樽共倾倒
哀池鱼三十韵
闲居学养鱼山池故深凿水深恣游泳草近足馋嚼万物本吾与雅志与鱼约数罟戒无侵微生忻有托旦夕坐临池鱼乐吾亦乐藻定预知潜萍开忽见跃始舍即悠然稍闲遂咸若信孚久相忘觏影不复郤於焉得纵鳞安用寻巨壑虽乏化龙姿颇异求伸蠖维时夏景长当午暑气薄梅天雨初霁山村泽不涸草滓积以淤土苴泛而恶对时喜鱼育藏垢恤鱼瘼仓卒命仆夫黾勉施畚杓泠渊出汚檅澄波翻溷浊恶臭一滥觞中鱼如毒药喁噞尽浮挺於牣顿萧索拯救术罔功惨怛心如灼殃非城门及孽自主翁作忧之诚太勤爱之反为虐揠苖嗤宋人种树闻郭槖孔门贵多识周诗每咨度至理固难穷细物胡不博愚因虑多得事戒忙後错优游讵知非阅历乃先觉良医三折肱失险牢着脚一咽乃废餐既醉识斟酌鱼亡池尚存恐使成濩落缘木复求鱼庶用慰寂寞
归田稿卷五

[book_title]卷六
钦定四库全书
归田稿卷六
明　谢迁　撰
七言絶句
南旺湖【湖水南北分流以济济宁临清诸闸其源出山东莱芜诸泉永乐间上命尚书宋礼经营之漕路遂通始免海运之艰】
南旺湖通黑马沟济南汶北两分流渊源直是徂徕出真重前人为国谋
南北关河总会通泉流分济恰当中供输坐免鲸波险千载洪图仰太宗
舳舻衔尾转储胥闸溜垂虹接漕渠庙食龙王亦何事可怜湮没宋尚书
湖水经秋分外清顺风南下片帆轻寻源不尽平生兴翘首莱芜咏濯缨
北轩小饮次陈德孚韵二絶
嫩緑园林雨後天漫开花坞会羣仙落红不遣家童扫留取余香荐客筵
松醪春溅玉缸香喜洽亲朋笑满堂山雨似知留客意檐前向晩送微凉
和陈德孚见怀絶句五首
北窗人静日从容卧看轻隂落磵松剩欲与君同采药万山深处白云重
拟凭大药驻衰容蚤向山南植万松未问茯苓今几许眼前嬴得昼隂重
平生不耐抗尘容兴在清溪石上松郤喜年来人事少衡门昼掩底须重
数亩山居膝可容老龙鳞甲手栽松茅亭正在云深处长夏隂隂紫翠重
面面溪山列秀容鹿眠芳草鹤巢松登临不倦时乘兴直上云峯十二重
题相如题柱图
凌云气槩欲何如万里桥边驷马车词赋偶缘杨得意郤将负弩诧乡闾
松云白鹤
孤松偃蹇白云深返炤仍留半壑隂老鹤有巢归倦翼个中应不受尘侵
一醉韵
幽居嬴得寸心寛独酌花前也尽欢醉後不知明月上醒来惆怅共谁看
酒量真同德量寛昔年曾侍罄交欢于今渴想头濡墨无惜因风寄我看
题菊夀上虞陈处士
古稀华诞届重阳采采东篱菊正芳想见聚星堂上客夀觞齐举溢秋香
为制颓龄艺此花清芬全属太邱家夀筵仍及重阳後胜采金英泛紫霞
和西涯新构园亭韵二絶
独乐园深引趣长江南有地亦宜桑素衣不怕淄尘染京洛相忘即故乡
诸葛当年筭亦长成都八百胜栽桑南阳回首终遗恨锦里祠堂是异乡
对菊二絶
山庄过雨菊含香十月中旬未着霜天为衰翁留好景赏心何必定重阳
呼儿揷竹补残篱篱下经秋菊未衰欲藉晩芳娯老眼故教重护傲霜枝
苦雨二絶
向来井底欲生尘一雨如今动浃旬烂尽晩禾方种麦闾阎疾苦向谁陈
昨朝新霁又沉霪叵奈泥汚巷陌深七八月间愁渇死当时何苦不为霖
潘南山辞禄已久铨曹忽荐之初词甚嘉阅二载陪点三次不果用乃知荐者之虚饰也因赋一絶
桃李纷纷足艳阳春风何意到枯桑萧然白髪丈人行郤作少年三伴郎【缙绅间以陪点为伴郎盖善谑也】
牙药馈雪湖因寄二絶
老来生计只加餐欲效张仓谅独难余齿无多愿加爱莫矜舌在忽衰残
秋风萧瑟未须悲天道亏盈自有时但得此身强健在重徭凶岁谩支持【时岁既歉加以重徭颇为所窘故此奉慰】
和林待用都宪云庄二絶
生涯争似故园长田有嘉禾树有桑千顷白云山万叠个中真是地仙乡
闻道云庄野兴长山云飘渺接扶桑素心愿结逍遥社恨不移家共一乡
摘桕次雪湖韵
霜桕枝高白间红珊瑚凌乱玉璁珑芳膏拟作春台烛炤破羣隂大有功
雪湖自杭还辱示对雪见怀之作次韵二首奉答因致问劳之意
雪窗坐对一灯青远道怀人倍觉醒想见归舟夜乘兴忍寒直过浙江亭
悠悠世路眼谁青可是羣酣对独醒报道山园梅破腊待君同上雪香亭
小仙夀意为魏二尹题
王母西池啓寿筵羣仙歌舞正喧阗是谁来献蟠桃实请问湖南吴小仙
葡萄为杨仲谨题
瑶池秋蚤动凉风吹落玄珠万颗同拾取一枝聊把玩只疑身在水晶宫
题范以贞太守去思碑
千里棠隂去後思宛陵真续召南诗流芳宁复需贞石终古闾阎口似碑
和罗峯郊坛一首
万世承祧归圣哲一时匡弼备公孤嘉谟入告君无忝尸素优游独愧吾
又和罗峯郊坛一首
路入青云凌紫阁调高白雪擅骚坛耄年何幸从公後蹇步追趋更觉难
赠眷弟陈一之之任南昌司训诗一首
吏部传家羡太常银台秋署倍增光君今莫厌芹宫冷一脉书香足绍芳
癣疮有感
癣疮在告忆当时问劳殷懃荷圣慈畎亩老癃仍病癣扪疮怀旧不胜悲
思母怀德二絶为孙芗作
乡塾髫年鼔箧游倚门长抱涉波忧石梁稳架慈闱杳日日经行泪暗流
人羡孤甥亦肯堂西溪宅相倍增光当年造就伊谁力白首铭心感渭阳
七言律诗
归途漫兴
初出城怀李西涯
乞身归去荷温纶当宁深仁念旧臣犬马力疲徒恋主金兰谊重更怀人乡心已负青山久客路真惭白髪新犹幸潞河氷未合匆匆解?问前津
蚤发潞河柬何冬官
千里乡心逐鴈飞晨光初动尚熹微送迎深愧劳宾主今昨何烦问是非自在沙鸥眠岸迥凋零霜叶挂林稀十年京洛归来晩犹喜淄尘未染衣
舟次晓起书所见
清晓推篷满地霜舟人呵手弄帆樯孤村萧索炊烟尠高岸凌兢引?长潦水带氷趋瀚海寒云夹雾拥朝阳平生忧国心仍在囘首神京一慨慷
与迥弟戏奕
饱饭舟中漫奕棋亏成何用置欣悲平吴论协推枰日破贼功轻折屐时闲里纹楸供伴侣老来驽马倦驱驰旧时赌墅荒芜久今日归来慰所思
舟中课儿诵习
一经旧业本家传盛世遭逢亦偶然匡济已孤明主托继承犹望後人贤陶翁饮酒宁非逹杜甫吟诗祗自怜分付尔曹勤努力未来吾复任苍天
梦先陇
先陇睽违十二秋梦?合眼到松楸觉来枕席频清泪归去帆樯足胜游逸少闲情还自誓渊明雅志复何求从今不负牛屯景烟月晴花共乐邱
蚤发临清喜晴
昨宵风雪阻严程今日前途喜复晴萍水襟期成汗漫鸿泥踪迹尚分明旧游乍觉三秋远归路真夸五两轻海上闲鸥迎野老向来尘席任谁争
东昌道中遇雪
夜床冷彻旧青氊蚤起推篷雪满船缟带迎风轻着水琪花拂树远连天峥嵘闸溜悬氷柱迢递村墟破晓烟为语儿童寒莫讶屡丰应复兆来年
柬商茂林郎中二首【文毅公之子时方总理河道】
斯文乡曲旧通家宦路相看几岁华邂逅红亭烦驻节殷懃青眼未生花石尤风急仍留客都水司存远建牙南旺湖头重分手碧波离思两无涯
当年知已辱尊翁草野诸生揖上公璞玉久惭虚重价芝兰今喜见芳丛踈星向晓芒犹北潦水经秋势亦东欲寄椒浆酹松檟岁寒心迹後先同
朱节妇寿诗即彦明之母
瑶池绦烛蔼芳辰青雀西来送喜频欢动彩衣归上国香生寿酒熟先春闾门诏旨旌慈节尊俎诗歌集缙绅花甲才周知未艾老天应念苦心人
次韵答【阙】冬官拯【德懋祭酒之侄时方专理沽头诸闸】
菲才久已成尸素宦路真宜避俊英漫向江湖寻范蠡盛陈车马诧桓荣邦家末命孤先帝乡里斯文属後生珍重通家情独厚相逢青眼倍分明
谢沟闸阻风柬黄敬夫
驿舟才过下沽头竟日飘风阻谢沟乱石狂沙深闭户酒杯棋局漫添筹险夷有分真随遇行止无端可自由寄语同途诸逆旅前程何必叹淹留
舟次彭城同年洪宪副以书来迓赋一律奉答
淮扬封畛接青徐满道风霜按节初鸡黍偶成千里约寒暄先枉一缄书交情谁复如同?宦路吾方媿二疏只恐相逢又相别严程欲进更趦趄
吕梁阻风奉怀洪都宪年兄
望中云树两驰情风雨连朝阻客程使介远烦都宪节交期不负岁寒盟吕梁自昔开天险禹贡如今赖地平明日相逢成一笑波涛过眼未须惊
次洪都宪韵怀冯佩之宪副二首
当年已怪冯唐老一别于今又十年洛社衣冠原有约汝湖风月浩无边衡门旧业荒三迳斗酒新欢拟百篇更喜登临随意足不劳重费买山钱
结社久惭违素约归休今喜共余年悠悠世事俱身外点点霜华渐鬓边幸有赐金供客具漫劳邮卒递诗篇旧时行乐湖山在明月清风不用钱
京口遇乡人闻得曾孙喜而有作
人报丹山又一雏客途尊酒足欢娱传家敢谓多隂德对镜无烦镊白须归去庭前添玉树闲来掌上弄明珠郑公事业吾惭比旧笏惟应付阿謩
偶逢乡曲话寒暄报道兰阶雨露繁林下旧游归一老眼前新喜见曾孙公卿知已惭先德清白惟应遗後昆囊底赐金供具足闲情宁复问田园
答冯佩之用前韵
高阁小车真渴望迎门一笑正新年聚星光烛稽山下会老堂开汝水边弄月吟风偿宿债投桃报李续残编吾侪真率无兼味却怪何曾食万钱
人日喜晴仍用前韵柬佩之
岁暮还家频苦雨今朝忽霁喜占年阳回泰运开天上风送春声到耳边知已漫成怡老会养生方学悟真篇晩来聊试登山屐踏破青苔满路钱
佩之约会牛屯山庄雨不克赴辱诗见贶依韵答之
夜床欹枕到天明客闷重随旧雨生鸡黍真惭千里约松楸未慰十年情山中云满孤持赠海上鸥闲迟结盟明日携琴候萝迳已占钟鼓报新晴
再次韵约佩之
狂客归舟恋四明监湖春水应时生澄波万顷原无价霖雨弥旬似有情放浪形骸娯晩景平分风月记前盟剡溪雪棹犹乘兴檐鹊朝来已报晴
正月廿四日会佩之于牛屯山庄次韵
粗粝盘餐媿客筵熹微晴日蚤春天画屏影落前岩树玉佩声分别涧泉云载鹤还添暮景雨催蛙动报丰年杖藜无惜频来往老去溪山转觉便
太宰屠公见过用前韵奉呈二首
华裾鸣佩拥芳筵巷柳墙梅炤远天檀板骤惊林外鸟茗瓯频试竹间泉山隂命驾轻千里彭泽停云近十年社会从今成旧约沧江来往一舟便
湖上春风列小筵画船轻漾水中天行怜蜡屐开新径坐爱流觞曲引泉京邸离怀频入梦江乡交谊久忘年山殽野?休相笑真率从来
送屠公出姚江奉和途中即事一首
四望潾潾麦浪平午风村落远鸡鸣搴帷到处儿童识负弩驱时驿吏迎野水横舟人欲渡山云触石雨还生明朝同上龙泉顶一举何妨累十觥
又和登龙泉絶顶一首
迤蟠龙接秘图雨中台殿昼馍糊神仙胜境余三岛狂客归舟任五湖地近东冥先见日树连南郭晩栖乌高轩过处人争讶一片氷清炤玉壶
次韵复贾挥使
韬略勲名羡世官旌麾时复上骚坛才兼文武仍专美念及疮痍每问安海岳遥连门阀壮氷壶清映甲光寒滹沱麦饭须存记不为时平独饱餐
三月六日过佩之雪湖山庄次韵
雪湖千顷自天开十载幽期共此杯柳浪乘风轻荡浆桂岩经雨半封苔客衣香惹蘼芜动农事忙惊布谷催松下为予通一径南冈从此破崔巍
再游牛屯山庄和聨句韵答雪湖【佩之号也】
碧山归共太平年香社风流到海边春入林间无数笋雨余树杪几重泉烟霞怡老真成趣农圃求师不吝传【雪湖栽松得法亦予授之也】相隔高冈才咫尺路通尤觉往来便
次韵答林待用都宪
碌碌尘覊媿北山圣慈优老许投闲长孙幼子书千卷明月清风屋数间晩眺有时随鹤步春眠无梦到鵷班闽江越峤神交地杖履何由日往还
山庄杨梅熟摘奉雪湖辱诗并惠乾笋仍用林都宪韵答之
每因苦笋忆家山不为黄公强乞闲玉版久嫌千里外渭川今在两湖间美专吴楚尤非昔清絶夷齐孰与班惭愧投桃真野意殷懃琼玖荷公还
五月十七日山庄避暑次韵答雪湖
兰亭怪底不成章兴在溪流曲引觞水竹旧居还老懒盘餐雅会任清狂陶潜适俗悲尘网王绩逃名托醉乡一曲沧浪归晩棹荷风十里送新凉
山亭新构柬雪湖
小结茆亭傍涧阿两峯前後鬰嵯峨看山恰彀支颐卧问字何妨载酒过甃石路回青嶂合鈎帘窗度白云多登临不爽清秋约预遣家僮扫薜萝
和潘南山山居秋怀
落叶萧萧拥暮林个中行迹杳难寻云连白石南山灿雨急寒潮西涧深苦思旋添新鬓雪高怀轻撇旧腰金秋光又到东篱菊斗酒何当共醉吟
和山亭联句韵答雪湖
朝来爽气满西山山下幽亭称我闲落叶拥阶风扫郤飞花渡水鹿衔还呼童剪棘通虚谷引杖探泉过浅湾醉後留题向深竹笑看龙箨解新斑
病目再和山亭聨句韵柬雪湖
陶翁雅性在邱山晩岁看山喜更闲三径清隂寒不改千林倦翼暮知还烟横树杪层分障风逗溪声几转湾数日养疴深闭户庭前想见雨苔斑
病目再叠山字韵遣闷柬雪湖
老来青眼只湖山造物何缘妬我闲尘翳本空宁是色神光不远未全还雾中霜树春三月云外寒流玉一湾郤忆西林有玄豹寻常欲就管窥斑
闻丕儿得请喜而有作
停车正自爱秋山又喜儿曹共我闲牛陇草深将犊卧鹤巢云暝引雏还樵苏作伴经岩谷堂构随缘傍水湾寒日茅檐长对面承欢何用舞斓斑
补和聨句东字韵三首效雪湖作
鸿泥踪迹忘西东旧业归老如梦中漠漠唐虞世已远悠悠孔墨将无同也知三岛杳难即但愿一尊长不空咫尺相过亦非偶望中云树常朦胧
高冈直接扶桑东小亭新构深谷中主人自媿是逋逸梅花郤与孤山同暗香一派出氷壑清风万仞凌秋空夜深纸帐眠未醒角声吹起月朦胧
巢父掉头归海东宜休亭结梅花中岁寒一节良自许春意满腔谁与同白鹤放时客在户翠禽啼处霜漫空素心伊迩每来往杖藜踏破云朦胧
重阳和雪湖见怀二首
小亭不到又弥月佳节忽遇倍怀人采芳篱下共谁语索笑檐前空自廵夙昔远游成汗漫只今高兴犹嶙峋天留老眼看秋色杖藜更约双湖滨
幽斋坐卧养衰疾知天久矣宁尤人未容白髪便千丈谁说愁肠时几廵红树夕阳竞烂熳碧山秋气增嶙峋乾坤胜景肯辜负还拟寻芳穷水滨
再叠前韵酬雪湖
少陵有诗驱疟鬼公诗亦合传万人【来札有文字愈疾之语故云】病眸真与缄并啓笑口不知杯几廵西郊停云树杳霭东篱采菊山嶙峋芙蓉炤水秋未老濯缨还共沧浪滨
病目初愈用前韵写怀
经旬伏枕谢尘俗竟日冥心怀古人韦编逊志未三絶泗水寻芳时一廵静掩衡门遂潦倒回思阿阁惭嶙峋东窗晴旭炤蓬鬓起来独步秋涧滨
十月三日会冯雪湖潘南山于牛屯山庄夜宿次聨句韵三首
山前欵段踏霜来一笑迎门望眼开会老纡徐重负约登高强健尚能陪鬓随年改缘多病志与时乖愧不才谩向空林叹摇落寒香伫看遶亭梅
溪头坐对夕阳明风叶随人似有情松菊未荒归老地鹭鸥曾结洗心盟潭凝潦水连天碧山抹晴岚隐树平邻叟好怀晨馈鲤浊醪呼取尽余觥
风璫入夜杂松涛旋摘佳蔬荐白醪林下胜游重结社灯前衰影旧同袍月明野渡渔歌杳露落孤桐鹤唳高酒醒山堂尘虑寂熟眠不遣梦?劳
赠屠太宰被召北上
白云岭上不堪持携手河梁酒一巵镜水稽山方有待秋鸿社燕杳难期先朝燕翼余耆旧今日龙光重倚毗当道故人如问及为言多病已成衰
雪湖见过冒雨而归漫成一律奉寄
海风吹雨昼霏微痩马冲寒薄暮归信宿未偿东道约晨昬真念北堂违春晖寸草心良苦晩景黄花会亦稀望望湖堤乌?远湿云停处鴈低飞
和雪湖长至感兴
忽漫归田又一年故乡风物总依然履长自喜迎新庆怡老惟应续旧缘曝背南檐真负日举头北极远瞻天草深迳路关重闭踈拙生涯静独便
又和方桥道中见怀之作用前韵
方桥徙步记当年今日经过一怆然老去杜门深避俗闲来命驾偶随缘乘桴嗤我从浮海链石凭谁诧补天邂逅行窝仍一笑聨床剪烛话心便
雪湖冒寒西归用前韵奉怀
两人相对各衰年羡子清癯独竦然振策远犹轻步履据鞍高不废攀缘潇潇风雨冲寒地渺渺村墟向晩天怪底王猷夜乘兴雪舟自与苦吟便
闲居遣兴二首用雪湖韵
园田归老幸逢年邻曲相看每粲然素食半生违夙志黑甜一枕遂良缘絪緼野马窗前日嘹亮宾鸿雪後天漫取南华经细读闲居惟有养生便
百事无营学引年虚窗生白思悠然韦编课子供消日竹院逢僧话结缘山径半坡黄犊草湖波千顷白鸥天蓝舆画舫时乘兴光景无边意总便
山园见梅用前韵柬雪湖
山雪初晴欲暮年蚤梅花共雪纷然茅亭佳景新成趣纸帐清香旧有缘白鹤步虚檐外月素娥粧倩洞中天赏心应有凌寒客杖履来过野兴便
叠前韵
村居腊尽未知年忽见梅花一惘然高咏尚余东阁兴幽期不负北山缘香凝夜壑留残雪影落寒潭炤远天漫论调羹须结实乾坤清气久相便
咏梅再叠前韵二首酬雪湖
梅花契濶几经年归见梅开倍怅然墙角一枝劳梦想岁寒三友结心缘画屏香细春藏坞羌笛声高月在天踏破石崖看不厌雪中驴背兴犹便
手植寒梅不记年年来珠玉竞森然溪山入画真全景雪月如期本夙缘仙种旧分清絶地踈枝遥倚泬寥天任教桃李争春色冷淡风光性自便
祠堂新构用雪湖韵述怀二首
白屋栖迟本固穷青云寥廓悞登崇永思端荷流光远优典真逢泰运隆温饱平生俱分外孝忠两字只胸中同休愿效华封祝国祚无疆日正东
陋巷萦回路不穷庭槐隂护短墉崇苟完愧我培基浅元吉从天藉栋隆享祀有仪还道古音容无地每虚中春光又喜生门户昨夜遥瞻斗柄东
寄母舅教授【时在蜀中】
停云霭霭夕阳斜路入西川望眼賖丹药未成难郤老锦城虽好不如家东风门巷重栽柳逝水年光几及瓜酒熟山中春又到何时相对看梅花
腊月十八日与冯雪湖潘南山会宿山亭次韵聨句
屋角梅花映雪清石头路转入云平盘餐供客聊随分箕踞看人直任情侵晓开笼闲放鹤先春荷锸漫移橙素心良会频难得深夜清樽待月明
菊枕藤床午梦清起来江上晩潮平酒盃到我偏无分丘壑于今胜有情稚子篱根迷旧竹木奴霜後压香橙剡川一曲春长满合与知章老四明
叠前韵酬雪湖
两湖流水接天清十里湖堤入望平诗札往还如索债岁华更代总忘情酒须家酿多栽秫果杂村柈或荐橙石鼎一篇殊未巳春宵灯烛待弥明
生辰辱雪湖贺章依韵奉答
流光荏苒仍初度世路优游媿此生身健不嫌双鬓短岁寒惟守寸心贞醉乡高卧宜衰晩夀域宏开荷圣明珍重故人来远祝鹤南飞共雪梅清
小除日赴县习仪途中有感
去年此日始还家转盻乾坤又岁华犹记行装迟暮雨喜看野色炫晴霞纒腰人诧能骑鹤添足吾惭学画蛇漫向东风闲索笑寒梅踈傍竹篱斜
和雪湖元日纪兴
笑看儿孙遶膝前满斟椒酒庆新年任教白髪持公道久与红尘谢俗缘野老平安山竹报江春消息陇梅传扁舟莫负寻芳约万顷晴波足剡川
和雪湖人日见怀
晓来羣鹊遶檐前报道今年胜去年柳眼送青如有约鬓丝添白岂无缘桑田夜雨催星驾诗礼家风习旧传会待春深试春服与君相伴浴沂川
和潘南山新春之作
崔巍黄道自天开婉娩青阳蓦地来氷泮河流鱼欲上雪晴沙渚鴈初回行逢新岁虚增筭惭负先皇误育才忧国寸衷殊未冺愿看玉烛炤春台
和雪湖山庒有怀
探春拟上最高峯数日春寒意尚慵隂壑流澌余旧雪湿云将影落踈松人间元夕譁灯市天外新晴报寺钟选胜寻芳频有约吟鞭到处愿追从
教授舅还自蜀遇于越城喜而有作用前韵
酒旗摇扬柳枝斜邂逅山城酒漫賖宦海十年甥念舅春风万里客还家白云岭岫多藏药灵雨园田蚤破瓜杖履从今共行乐比来双眼欲生花
越城览胜六首次雪湖韵
登蕺山【右军故居今为戒珠寺】
散尽春隂万象融蕺山高起跨垣墉戒珠寺古遗荒迳洗砚池深映远空上界梵钟将入定小桥角扇尚清风蓁芜不独兰亭胜千载斯文感慨同
游梅山【梅福隐处故其山以梅名】
野寺晴钟出远林仙家遗迹古犹今断桥对峙清溪曲小径斜通緑树隂望入市门劳企想坐来丹井动豪吟卜居便欲从兹始且共山僧话洗心
游阳明洞
溪桥过雨路初乾步入阳明眼界寛酒瓮峯回开罨画羽衣人去剩还丹青鞵布韈真乘兴野?山肴漫合欢尘虑顿空留竟日不知三岛在人间
登龙山
迤逦冈峦隔市尘嵯峨台殿集高真天低象纬先分曙地接蓬壶独驻春大府建牙森棨戟仙坛煮石足荆薪满前多景真奇絶老眼于今又一新
和答陆静之太守二首
客怀十载系山隂世路纷嚣不耐侵道与志同宜结社病随年至即投簪乾坤俯仰皆陈迹丘壑优游足赏心见说兰亭旧风景尚余修竹茂成林
春雨初晴起晏眠韶光凌乱逐吟鞭輭红尘土今无梦晩翠林峦旧有缘野渡潮平鱼艇集杏村风煖酒旗悬与君重订寻芳约班白相随不偶然
酬雪湖见怀二首用陆韵
转眼红芳又緑隂游丝飞絮漫相侵衰顔未必输青镜短髪惟应怯旧簪坐待白云归洞口卧看明月到天心怀人正复劳倾企啼鸟嘤嘤隔远林
小斋无事足春眠乘兴寻芳偶着鞭苔石漫供醒酒具鸥波重结洗心缘东园?李迎风笑别壑藤萝带雨悬相伴浴沂惭负约湖边凝睇思悠然
三月十四日贾汝易冯雪湖同过山亭小饮次聨句韵
振衣同上白云岑宿雨初晴春正深流水落花纡曲涧煖烟芳草护长林雩风入咏聊言志园景凝眸总会心犹道余芳在幽壑杖藜徐步漫追寻
三月卄日王龙山太宰偕雪湖见过次联句韵
倒屣衡门迓故人翛然风采共清真解衣呼酒春方熟策杖看山晩更新三益有怀开迳竹八珍无谱荐溪苹闲身总是鸱夷侣同泛扁舟莫厌频
次韵答表弟昕二首兼柬廷臣舅
尘缨原不耐覊縻旧隐归来已负期适意漫怜孚蜡屐任真翻笑墨悲丝端居闲静聊观物饱饭优游只和诗更是溪山看不厌披云寻月每忘疲
懒性年来幸脱縻白头行乐遂心期春深緑野双吟屐雨後沧江一钓丝郤老荐添栽药圃素餐犹媿伐檀诗渭阳时有过从兴只恐肩舆仆告疲
四月十五日会雪湖于牛屯山庄次雨中联句韵
白石迢嶤緑树重雨中烟景淡还浓远鸡报午迟村饁灵谷占晴急梵钟苔径行踪双屐补竹窗吟料四山供劝农已见循良令匹马西来一鹤从
五月初七日恭遇先帝忌辰不胜悲恸强成一律用写哀悰
翘首玄云暗鼎湖余生无路谒楸梧忧深漆室心如醉泪尽乌号眼欲枯老病自惭孤末命梦魂犹忆赞訏谟黄扉残稿俱零落无逸惟存旧献图
次雪湖韵魏二尹乃兄还维扬
惆怅宫亭柳一枝客乡离合杳难期路当树与云深处舟及潮随月上时棠棣分隂遥伫立鶺鴒声急苦萦思背萱郤喜春光满归去高堂捧酒巵
五月十二日与雪湖南山避暑山亭次聨句韵二首
缃帘高卷北窗凉茗椀时分石鼎香水荇受风牵舞藻路槐穿日间垂杨清虚未必输三岛笑饮何妨累十觞野?山殽兼海错不嫌粗粝待君尝
几席频移趂緑隂倍因逃暑爱林深偶逢白石堪投足漫和沧浪惬洗心遶屋桑麻迷远近当筵瓜果任浮沉及时行乐聊乘兴郤怪癯翁太苦吟
五月初四日游永乐寺次聨句韵呈同游冯雪湖魏邦直牧时庸诸君
乘兴聊同汗漫游江边人诧谪仙舟山围上刹昙花杳地近中天颢气浮镜水风流真未减兰亭禊事合重修坐来顿觉烦歊净郤讶松涛万壑秋
汪公溥挽诗
浏阳遗爱至今存隂德真宜裕後昆都水有声分汉署驷车何意负于门渊源家学非绵蕞清苦官箴只菜根三世交情悲契濶临风聊为赋招魂
宾阳轩为杨仲谨作
华轩高啓面隅夷似与朝阳宿有期海曙未分虚席久檐暄欲满上阶迟门深屏障攅朱槿市远盘餐胜露葵我亦频过候曦驭不辞倾倒卯前巵
忧旱次冯絅之韵
五月粜新顒望岁恒阳为虐重伤秋茫茫赤地尘千里贸贸苍生泪满畴杼轴已空那忍见江湖未远敢忘忧天瓢一滴谁能挽会使沾濡遍九州
喜雨用前韵
焦枯久渇云霓望一雨如膏尚及秋卧听欢声动比屋起看生意满平畴至诚真应桑林祷衰病全忘杞国忧更愿皇天均霈泽直从濒海到神州
次韵答西席陈思诚
荒斋不厌旧氊寒萍水情真自古难身在静中便独坐眼当青处喜相看门无俗驾喧宾席园有嘉蔬具午餐镇日玄关谈未彻好怀宁与岁俱阑
次雪湖韵赠魏邦直服阕之京二首
老眼逢人不惯青为君岐路倍分明百年宦学承先志三世交游感别情天外暮云春树合江头新水蚤潮生一尊未尽离亭意唱彻阳关更几声
轻烟摇扬柳梢青雨後澄波炤眼明骥蹑云程方展足乌啼风木尚含情一经旧业宗韦氏三策高才羡董生当宁怀贤虚席久乡闾洗耳听蜚声
次雪湖韵柬华廷禧少参
径草春深昼掩关老来嬴得此身闲任教云雨时翻覆最喜金兰日往还白鹭渚空添野兴青精饭熟驻衰顔从今愿结逍遥社赤壁丹崖试共攀
山庄怀雪湖一首【时雪湖丁母忧】
秋山无伴倍思君倚杖前溪对夕曛老恨臯鱼重泣血闲怜子夏久离羣悲风入夜号林木倦鸟归巢背岫云孤负西堂明月夜何时剪烛更论文
次韵答一清杨丈
凋零霜叶满空山寂寞寒潭露浅湾列壑有情容寄傲趋朝无补合投闲松筠迳僻春长在芋栗园收岁未悭少小相知今白髪且凭樽酒共开顔
次馆宾何天雨留别之作
漠漠同云岁正寒梅花又见出林峦旧书满案供儿课长铗无鱼媿客弹高卧优游门自掩狂歌激烈酒初阑坐氊不厌年来薄青眼相看未尽欢
雪湖会屠元勲司寇于嘉禾辱聨句见怀依韵奉答二首
远辱鱼缄带笑开诗逋又枉故人催聚星堂向平湖啓乘雪舟从剡曲来大火西流时忽改狂澜东倒势难回白头敢忘先忧念朽木寒灰愧不才
箪瓢乐在慕顔囘三迳荒芜理旧开遣兴或罗门外雀合欢时覆掌中盃驽庸儿业劳频课踈絶朋缄不费裁散髪松隂成独坐白云遥送鹤归来
赠余医士
年来守口正如缾闭户端居百念轻舌在祗防牙齿敝气和宁合赘疣生奇功一匕真无价妙术专门旧有名也欲为君栽几杏碧波芳草若为情
赠会稽尹陈君玉陞四川宪佥之任君先以御史左迁也
花县惊看旧豸冠踈林宁合久栖鸾桓骢载骤人争议蜀弩先驱路不难遗爱一番春雨足清风万里晓霜寒邻封方欲沾河润翘首行旌独慨叹
贺潘南山弄璋
莫道商瞿子更迟德门余庆已先知珠生老蚌何容易凤出丹山合应期窦桂新枝才轧茁徐麟吉梦定追随玉缸春酒飞花满汤饼初筵醉不辞
大寒峯聨句辛未三月与雪湖过潘南山因游大寒峯絶顶同游者潘孔宜【应】陈德章【爟】也
寻芳远上大寒峯【谢】路入松云紫翠重【冯】草护石坛供列座【谢】花迎藜杖笑相从【潘】拍天春涨飞鳬远【冯】出峡晴峦断霭浓【应】胜景登临惭独後【陈】试题崖壁破苔封【谢】
次聨句韵
禹穴东来第一峯登临下见白云重兰亭会喜羣贤集赤壁游怜二客从涧底笙簧风入细松梢膏沐雾余浓醉翁賸得山中趣不羡侯家万户封
用前韵邀雪湖过我山庄
小车脂辖为迎君高阁凭栏日易曛野色遥连晴树杪秋声忽动暮鸦羣盛时端合鸣东野奇字犹应问子云行乐及兹强健在痩腰吾独笑休文
叠前韵酬雪湖
落落山斋此共君秋高絶巘净朝曛池鱼戏藻寒浮沫野鹿衘花昼引羣坐向枫林真爱晩卧当圭窦漫看云个中风景原无价方外浮名直几文
小笺馈雪湖辱佳咏依韵奉答
三径真从竹下开清风惟许故人来楼成五凤凌霄起波跃双鱼带雨回同事中书嗟我老後生狂斐付君裁两都有赋知方就旧价新增莫漫猜
重阳後一日李挥使山庄雅集雪湖先归有作次韵奉答
相约登高蹑白云云中鸡犬坐来闻小山丛桂留车辙微雨空濠落鴈羣醉里乾坤真自足老来风月合平分吾方落?公先去投辖虚烦李使君
用前韵酬李挥使
山楼雉堞压层云笳鼓声高隔岸闻緑醑有情酬菊节黄庭无意博鵞羣东来海屿三峯出北转池塘一迳分老兴婆娑真不浅年年此会欲烦君
再用前韵赠陆良弼太守
文采风流羡陆云江东家世共知闻乔松挺壑难为用孤鹤凌空自不羣碧水丹山方有约虎符龙节又新分师门事业吾惭负临别丁宁说致君
和雪湖追忆史天瑞都宪并赠乃子鸾各一首
宿草泉台翳暝云白杨萧瑟不堪闻辽东鹤未归华表冀北驺空忆旧羣当路多蝇知旋息边疆有阃叹谁分墨池清影俱陈迹泪洒西风对此君
茂年奇气欲凌云诗礼趋庭日饫闻桂子传香真系籍龙驹入驾定超羣青钱万选文俱中白璧连城价已分伫听春雷一声动九原应复慰严君
东塘耕读【为毛推官作】
东塘佳处结茅庐遶屋菑畲满架书力尽犁锄春雨足坐深灯火夜窗虚心田还裕儿孙业腹笥宁论儋石储世禄于今真食报向来生计复何如
次韵赠表弟邹礼还海宁
相见浑疑岁月差衰顔宁复旧时嘉未应伏枥终淹骥郤怪精金尚在沙身世有涯真逆旅江湖何处不宜家明朝又隔钱塘路云树微茫眼欲花
次宾竹聨句韵二首为潘孔宜作
旧游星散几时还杖履迎门笑满顔节下诗多知会数墙头酒过破囊悭水从根出流杯斚风入枝来杂佩环闻说初筵仍大嚼何当着我主宾间
溪云深处碧森然潇洒门庭集晋贤衣脱锦?仍散逸坐参玉版漫周旋回廊影转如成约盘石凉生或对眠信道主翁真爱客两髯心迹久相便
雪湖过我缔姻辱诗见贶依韵奉答
悠悠文具渐离真太朴于今试一新粗粝盘餐容易足往来仆从不妨频松萝相倚三生愿风月平分两地均一阕摽梅歌侑酒儿童郤讶锦堂春
新欢声动旧宾筵人讶瑶池会列仙弱息才惭非咏雪贤郎学喜与知玄清臞笑看公强健老懒从嗔我醉眠四美二难今日具惠风和畅杏花天
和答西涯见寄诸作致仕述怀韵
别时已怪雪盈颠一别于今又八年诏许具瞻归緑野夀绥平格荷苍天满门?李兼新种华国文章续旧编遥想城西行乐地平泉过雨正涓涓
梦里相逢喜欲颠追随笑语似当年幽怀方拟同寻壑妙手俄闻辍补天【今春常梦公枉顾为湖山之游数日後闻公休致矣】零落交游增旧慨太平歌咏入新编陶情賸有盃中物肯向花前不尽涓
见怀留别韵
黄扉十载共丝纶壮志相期作荩臣大块推移终息老浮生行止岂由人寻常野服随身便忽漫韶华过眼新若许扁舟同范老五湖烟水久知津
头上凉颸透白纶药笼频检识君臣行吟尽日无佳句梦想终宵有故人松坞昼长茶竈熟秫田秋稔酒篘新闲来偶试湖边屐雨後苹香水没津
再用留别韵写怀一首寄西涯
扁舟随处漫垂纶萧散元非楚逐臣回首云霄惭负国惊心岁月奈催人夕阳影入汀洲远秋雨凉生枕簟新为爱芙蓉思涉采江波渺渺忘通津
赠表弟邹景明之武平卫幕
愤斋抱璞竟沉沦可是苍天独负人蚤已成家夸令子今当入幕羡嘉宾诗书真见重余庆关柝谁言祗为贫苦忆渭阳深念别再陈先训愿书绅
赠表弟邹克敬之来安司训用前韵
醉乐峯奇盛隐沦云程喜尔耀前人一经志苦专门业三策名先利国宾泮水集英真乐育芹香分赡不忧贫高歌青眼嗟予老洗耳芳声动缙绅
中秋邀雪湖山庄玩月雨不至辱诗见贶次韵奉订前约
芳樽已办酬佳节旧雨那堪长闷怀望絶山阳虚命驾坐忘顔巷独心斋清欢正拟羣贤集嘉话终传二美偕今夜光辉须胜昨赓吟顒俟刻磨崖
中秋後一日雪湖偕乃弟絅之见过澄霁胜常叠前韵纪胜
昨朝重翳孤成约今夜澄辉惬素怀万顷玻璃?桂窟九霄沆?洗茅斋山间胜絶尘埃净座上清真伯仲偕老兴婆娑殊不浅夜深蹑屐上悬崖
昨雨今晴浑莫定山深林密好开怀遏云声度霓裳曲近水光揺画舫斋千古月华今夕胜百年心赏几人偕怪来坐久衣裳湿竹露因风堕翠崖
新构杏山田舍雪湖以诗来贺次韵三首奉答
山趾西来水遶东个中真趣傲王公荷锄当迳开茅塞抱瓮沿流引涧通冬煖净依南牖日夏长高卧北窗风先忧己愧吾衰老後乐何当物与同
并湖两眺兀西东来往登临枉钜公云就暝时山顶出水长流处竹根通濯缨古汊聊乘月振袂高冈或驭风新菊满篱花欲吐采芳顒待一樽同
汝水西头胜瀼东诗名郤愧少陵公衡门遁迹丹崖敻短策寻幽曲迳通欲制颓龄储菊酿为清尘耳迓松风雪湖遗老知心久时复相过话尚同
生辰辱雪湖诗祝次韵奉酬
残雪空庭漫扫除满堂淑气昼晴初天开夀域迎春蚤人在康衢击壤余老去蒹葭真倚玉朝来青鸟忽传书樗材郤愧灵椿祝手把邮筒卷复舒
甲戍元旦用雪湖祝夀韵写怀
氤氲瑞霭溢庭除六甲循环又一初儿彩承欢春酒熟宾筵供具赐金余古稀渐近惭虚度大有将来愿屡书尘虑久空强健在闲居赢得两眉舒
人日纪兴用前韵
旧氛都共雪消除新岁宜人瑞应初七日晴连元旦後三阳泽布大寒余花栽春胜浓粧彩梅落风檐乱点书漫扫湖亭一登眺海天云尽暮霞舒
再叠前韵写怀
静中观物悟乘除蚤向山间赋遂初岁纪不知成老大生涯安用慕嬴余支持门户承先训劝课儿童理旧书至乐底须歌鼓吹春来长日笑顔舒
糓旦复用前韵纪兴
闾阎逋负荷蠲除百糓占年庆喜初瑞雪经冬先有兆妖蝗入地已无余大田坚好传周雅成赋均平凖夏书但愿屡丰今日始万方民物总安舒
元宵仍用前韵述怀
万事俱凭酒破除独醒吾亦笑当初归休岁月三宜後笑傲乾坤一醉余旧社重寻怡老会当途久付絶交书赏心又届元宵节独对青樽挹望舒
絅之开舘临城借前韵奉贺
青衿济济列前除绦帐春风拂面初材本栋梁输一第业勤膏晷足三余砚田俶载饶新稼腹笥翻腾出旧书桃李满城方蓓蕾忽惊甘雨应时舒
元宵苦雨卧病闷甚节後复晴霁可喜病亦稍退辄复用前韵自述
闷过元宵顿觉除残筵郤是赏灯初楼台月破寒云尽村巷泥乾宿雨余小学再寛儿节假病乡那废古方书金莲殊遇能忘得忧国深怀苦未舒
病起书怀仍用前韵
病魔全赖药驱除迟日帘栊睡起初碧落尘空风定後沧洲水满雪消余泼醅正熟松花酒揷架时翻贝叶书分付扫门顒候客儿童眉宇亦先舒
酬雪湖过访仍用前韵二首
苔痕过雨上阶除忽枉高轩倒屣初欢动笙歌元夕後芳传梅柳蚤春余相看翻讶三秋别一话真胜十载书明日放舟湖上饮波光溶漾緑苹舒
门迳寻常草不除客来恰是踏青初一堂和气春风里四海韶光晓雨余酒德不嫌频作颂交盟何用再加书高怀独负湖船约水面晴云自卷舒
山庄怀雪湖仍用前韵
山径蓁芜漫剪除涧阿方丈结茅初屏围翠巘云霄外膏沐青松雾露余丹药竈须添石煮黄庭经为换鵞书雨晴能枉登临屐同看前岩瀑布舒
湖亭次公轾黄门韵二首
儿童欢笑引扁舟适意真成汗漫游烟破酒旗横郭外风传渔唱出溪头晴川柳色平分署春水蛙声预卜秋鸥鸟也知机息久相随容与緑苹洲
老来不惜买山钱遶屋峯峦断复连门掩榆槐聊避俗盘供蔬菜漫随缘茅亭破雨牵萝补茶竈当风扫叶燃知己偶逢成一醉满湖新水杏花天
山庄午节次韵酬雪湖二首
柳隂深处钓鱼船风送荷香醒昼眠诗债漫偿端午节梦魂不到九重天青松列架云横壑白鹭羣飞水护田一曲南薰消永日知音相遇两欣然
半掩衡门不系船醒时歌咏醉时眠逍遥笠屐湖边路蓊鬰桑麻雨後天嘉会有缘凭入社素餐非分合归田古来莫逆真能几蚤晩相过一粲然
再酬雪湖叠前韵三首
谢郤门前问字船北窗长日枕书眠支颐漫看云归岫散髪高歌月在天留客可无醒酒石乞身原有种瓜田衰顔那得青精饭秉烛相看一惘然
蚤学鸱夷理钓船波心长对白鸥眠移山笑我愚成谷链石凭谁妙补天云外辘轳新甃井雨中襏襫上平田寻常文会输真率野?山殽漫杂然
往来轻便两湖船修竹轩窗对榻眠夙喜投闲归洛社老宜安分乐尧天依稀景物新蓬岛牢落生涯旧石田更约秋篱同采菊见南山处思悠然
喜雨用前韵
涸辙生埃久废船桔橰声急夜忘眠平畴枯槁真忧日比屋吁嗟苦望天触石片云来远岫崇朝甘澍遍良田极知帝力难消受歌咏无能独赧然
雨後过山庄怀雪湖仍前韵
雨後湖光入画船芰荷香里倚蓬眠淡云踈树怀人地新水凉风逸老天旧约不劳频载酒浮生何用苦求田呼童预扫莓苔径落日孤琴倘惠然
小庒兀坐叠前韵遣兴三首
并岸菰蒲浪泊船野鳬披翼护雏眠一川花气新流水万壑松隂小洞天老去衡门深草径年来斥卤又桑田曲肱疏食皆真乐郤笑陶朱学计然
笔床茶竈矮蓬船緑树重隂起晏眠驯鹿暮归溪上月惊鱼时破水中天邻鸡傍午催豳饁灵雨通宵足舜田愿取西成人共饱醉乡深处乐陶然
湖边人识米家船松月槐风伴我眠蜃气萦回成海市山光香霭入云天携锄不剪庭前草束带躬耕墓下田欲覔洪崖何处在登高凝睇思茫然
雪湖过山庄仍用前韵奉酬三首
幻境真同夜壑船与君相对且高眠有时唱和闲消日无意行藏直任天山下草堂惭緑野云间松鹤讶青田蹇驴轻策湖南路人识寻诗孟浩然
林阁湖亭载酒船画图须出李龙眠棋方御敌输安石诗不求工慕乐天香露泻荷侵緑水煖烟生玉霭蓝田地当偏处心逾远午睡醒时正閴然
豪来时复棹?船茶臼无声隐几眠风入疎松清彻晓雨深丰草碧连天五千卷在聊撑腹三百廛空漫力田郤忆班生独何事远将文字勒燕然
雨後再过山庄述怀呈雪湖六首
平湖新涨驶轻船芳草添茵惬醉眠车马尘空山郭路桑榆景好夕阳天过墙浊酒来村市同颖嘉禾出甫田水底蛙声真鼓吹夜来和雨更喧然
水面晴云载满船半坡新緑看牛眠风生翠簟不知夏月到青樽一问天随处好山皆乐地应时甘雨及私田兴来毋惜频相就蔗境优游岂偶然
午风停郤采莲船不奈蝉声聒昼眠石竹净遮炎熇地山亭高起泬寥天无鱼莫漫歌长铗多稼方当颂大田独恨酒肠元自窄两蕉叶尽已颓然
前溪返炤入渔船老鹤归巢倦欲眠树杪岚光停落日雨余水色共长天身方自在重茅屋家未全贫足芋田时觉清风生两腋凌云气在欲轩然
采菱歌动隔溪船竹几藤床正熟眠林迳逶迤麋鹿洞村墟掩映鹧鸪天闲情久已抛尘鞅生计何当废砚田世路风波无定在湖山相对只依然
雨中观稼自揺船行见怀新喜不眠志慕陶翁深避俗学惭孟氏亦知天当时匡济无长策今日遗安只旧田最是国恩酬未得鼎湖翘首一澘然
再酬雪湖见过仍前韵五首
诗怀强半在湖船云影山光伴独眠豹变正须斑隐雾鹏栖安用翼垂天松风遥度惊秋壑梅雨迟通庆晩田忽报西冈来欵段足音空谷正跫然
会心时共弄渔船君去宁嗔我醉眠曲径莓苔荒宿雨洞门梧竹失炎天延年賸有烧丹竈抱璞能无种玉田今夕不须重秉烛坐看明月两醒然
收拾鱼竿且泊船归来一犬枕阶眠画栏影转帘垂地仙笛声高鹤在天投赠未酬青玉案从游还傍紫芝田静中真趣忘言久坐对云山两嗒然
谁家箫鼔閙湖船人自酣歌我自眠苍狗变时云作雨老龙腾处树参天草坡归犊皆诗料竹院逢僧岂福田每为濯缨兼濯足沧浪一曲思泠然
风满高林月满船巷深鸡犬不惊眠寻常草阁宁无地咫尺蓬壶别有天清话半空霏玉屑红光一点烛丹田韵非适俗兼衰老郤喜樊笼返自然
船字韵拾遗四首
緑蓑青笠志和船懒性从来饱即眠花落郤嗔风扫地云开最喜日中天许身愚到从浮海课子勤方学种田忽见空霄飞一鹤驭风清气亦翩然
北垞南湾独桨船眼花不到水中眠清虚界是真玄圃朴野风存古葛天扶老正便方竹杖尝秋郤爱蚤禾田云霓又渴三农望安得甘霖一霈然
千顷湖波一叶船白云堆里任闲眠灯前谁话巴山雨酒後真忧杞国天大庇万间惭广厦力耕方寸当良田临流炤见双蓬鬓俛仰乾坤一慨然
欲从瀛海泛楼船仙路茫茫且自眠树拥归云将暮景草深零露向秋天五株彭泽新高柳十顷成都旧薄田蜡屐试乘溪上月一声长啸髪森然
归田稿卷六
<集部,别集类,明洪武至崇祯,归田稿>

[book_title]卷七
钦定四库全书
归田稿卷七
明　谢迁　撰
七言律诗
赠伍主事全监榷场事竣还京
寂寞山村独养疴遥闻还斾欲如何斯文契谊更三世岐路离情寄一歌报国惟应寛税榷承家端不忝贤科椿庭念旧如相问为道残衰两鬓皤
次雪湖韵挽华廷禧少参
文星忽坠夜猿惊哀些凭谁寄此情青眼云霄成夙契白头林壑负前盟薇垣人颂氷霜操梓里家传月旦评望断龙泉空泪眼微茫江树暮云横
赠方司训考绩之京用雪湖韵
家声自昔重秋崖管领文风到海涯道企苏湖分教范学宗洙泗得心斋门墙人已夸多士干羽时方舞两阶久识囊锥今脱頴阳关聊复寓离怀
烟霞深处旧丹崖老我归休汝水涯司教适当淹敝邑论文时枉过荒斋兴来高论风生座醉後狂歌月上阶岐路悠悠真念别好音何日慰吾怀
睡起二首
信手拈书倦即休清茶白饭更何求一鸣不悔当头斥百链那堪遶指柔霜鬓每怜青镜晓雪心真爱碧山秋临池鱼乐相忘久郤笑敲针作钓鈎
端居亦自笑痴顽饱食无营只看山长豆荚肥供茗椀老藤隂密护柴关坐来水阁忘三伏逢着仙人说九还佳境到头人未识黑甜一枕醉醒间
纳凉
炎天何地着衰翁竹里空堂一榻风露渚光揺萤缀草月林影乱鹊惊丛卧看星斗挥轻箑渴忆溪泉唤小童忽听邻鸡狂起舞奋身欲上广寒宫
待月
林间何事月来迟三五清光未便亏云汉已横天北极氷轮犹隔海东涯凭栏谁是同心者把酒吾当一问之江上有鲸长几许今宵不让谪仙骑
夜坐二首
桐?棕鞵旧葛裳闲来心地倍清凉冥搜自喜身犹健露坐宁知夜未央塞上老翁谁得马世间岐路总亡羊多情最爱青天月穿透踈林直到床
老天还我旧烟霞信道吾生自有涯佳客不来频扫榻好山难致即移家半窗细雨千竿竹十亩晴云五色瓜月满平湖天共远拟乘清兴泛仙槎
甃厓
试移顽石补颓厓四角寛平惬素怀真境且供潦倒俗缘何苦费安排竹须略洗通幽径草不全除护浅阶问道丹邱更何有个中风月已无涯
夜起
梦腾繐帐奈蚉雷更觉轻风忽远来声在树间秋信蚤漏当夜半斗杓囘莲乘玉井新分叶露忆金茎旧赐盃起坐空亭清不寐半轮山月共徘徊
池上二首
风吹细浪碧粼粼水面微凉透葛巾何处更寻三岛路此心顿洗十年尘不嫌鹭宿移莲近为爱鱼肥唤草频兴到一樽成独酌待邀明月作嘉宾
脱巾露髪坐临池波底流星又一奇皓月不来如索价好风能至亦催诗舟常倚棹怀安道琴不调弦待子期郤恨挂冠犹欠蚤清欢须及未衰时
酷暑叹
漠漠炎埃障大荒火轮停午昼偏长科头竟日真如醉赤脚层氷未当狂强学地仙挥羽扇为迎田父倒荷裳桔橰声里心犹渴安得天风送雨凉
昼寝
万国红炉苦藴隆故人无处覔清风虚窗且寄陶潜傲朽木何妨宰我同闭户怕谁惊梦醒脱巾翻自爱头童起来渴吻思鲸吸便向前溪采碧筒
晩步
沿流步屧漫寻凉目送渔舟带夕阳緑树森踈重扫石碧流清浅试褰裳炎埃羃地归牛喘暝色穿林宿鸟忙忽忆驭风凌倒景短筇直上最高冈
听莺
长夏幽居睡起迟緑隂何处啭黄鹂尘针俗砭谁能识斗酒双柑我自持妙手只输摩诘画高怀且和少陵诗老来真得山林趣谩说萧韶叶凤仪
习静二首
一尘不到水边亭扫石焚香昼掩扃方沼萍开鱼掉尾高崖松动鹤梳翎窗临絶涧涵虚白山隔重湖送远青更是晩来羣动息空庭仰卧数流星
古崖隂翳竹间藤箕踞空堂枕曲肱不耐尘容囘俗客独余衰鬓媿禅僧神游碧落虚乘鹤兴到清漪试采菱报道海田瓜又熟满前真对玉壶氷
觉衰
右臂加酸搦管难重揩昬睫叹衰残门无车辙宜酣睡饭有鱼羹亦强餐霜鬓向秋深渐白葵心倾日晩尤丹好怀多谢东邻叟斗酒相过且尽欢
偶兴
曲径踈篱拥薜萝晩风红落豆花多南山夜半牛堪饭东海门深雀自罗遗恨未酬三顾宠清商谁解五噫歌漫将旧砚临池洗莫遣余生待墨磨
忧旱
奇峯旋复散炎颷抱瓮沿溪叹沃焦生怪乱萤依腐草更堪多莠压良苖炎威入夜愁云汉凉意先秋跂斗杓欲挽长江媿无力凭谁一滴借天瓢
笔馈雪湖辱佳咏依韵奉答
管生聊遣直文房小竹皮冠旧羽裳光藉剡川澄素练香分蟾窟捣玄霜凭谁较艺论工拙未许齐肩竞短长莫笑中书君已老曾随鵷鹭入班行
闻蝉
山下孤村緑树稠新蝉处处竞号秋吾方幸与尘相远尔若不鸣山更幽饮露吸风宜自足缘枝抱叶复何求阿翁真爱华胥境午睡酣时可暂休
鸟声
吾爱吾庐鸟亦忻好音时复送殷勤数声出谷眠初醒巧弄当筵酒半醺细和石泉流琐碎缓随山霭度氤氲闲情总是伤春後犹胜寒蛩四壁闻
悯稼
离离禾黍正怀新可奈炎颷作态频声断桔橰空入夜望穷阡陌总浮尘焦枯物色将秋际憔悴民生况海滨且复殷勤慰闾巷桑林有祷格苍旻
新月
火云飞尽火星流忽见清霄月一鈎斜落酒尊如解饮稍穿房户亦寻幽清光微引金风动皓魄低?玉露浮便欲脱巾相对酌不堪衰鬓影萧飕
七夕立秋
七夕人间值立秋斗杓回指火西流乍闻细雨随风至顿觉炎埃匝地浮老我忧怀忘就枕何人乞巧竞登楼天公肯借银河水一洗闾阎旱暵愁
新秋即事怀雪湖
晩风细细雨踈踈为报新秋入井梧最喜鬰蒸如暂解犹怜枯槁未全苏吟肩企远劳双耸坐榻便凉学半趺轩从乘闲能一过岂无白饭与青刍
望雨
人言秋雨傍云生望雨瞻云眼倍明触石片时如有意浥尘数点更无声深渊叵奈龙痴睡高垤空闻鹳独鸣寂寞傅岩何处是坐来怀古不胜情
秋凉
郊墟一夕动新凉蟋蟀声多近我床风度踈松将入室露零蔓草欲沾裳槎浮渐觉星河近銍又犹怜里巷忙灯火简编妨老眼窗前惆怅旧萤囊
虹见
海滨枯悴到山颠赫日炎炎类火然微雨方将沾下土妖虹忽复亘南天来苏愈渴苍生望斩伐谁司白帝权怒髪上冲冠欲裂胸中长剑倚空悬
培芋
平畴满眼尽枯荄尤向山中惜芋魁翠叶翻云能自庇赤心承露且加培全收敢望三秋富苟活须凭一雨来分付家僮勤着力岁寒还我地炉煨
微雨
暮雨如丝浥旱尘欢声也复动比邻未论润及禾苖远且喜凉生枕簟新霡霂有功潜入夜鬰攸为虐动经旬老天若慰云霓望一夕滂沱遍海垠
农歌
荦确声频叹桔橰农歌几处竞啾嘈力勤总为旱来苦响答遥闻夜转高俚语乡音皆入调炎风烈日敢忘劳康衢击壤风寥邈漫采新腔续楚骚
听琴聨句赠允恭二尹
载鼔瑶琴见故情【冯】相逢青眼倍分明采芳正忆猗兰远【谢】感旧尤怜别鹤清流水高山千古意【冯】玉壶氷壑一乡评杏庄重结新莲社【谢】岁晩频过不负盟【冯】湖亭清昼水云深【谢】风月幽怀托素琴思远忽惊秋鴈过【冯】调高真讶海龙吟红尘蚤识焦桐尾【谢】皓首重闻大雅音短句赠君惭白雪【冯】悠然坐对碧山岑【谢】
新获
山秔秋蚤熟黄云侧耳欢声此乍闻丰乐未酬乡社愿新尝聊慰老农勤抚时空自怀賙恤思孝先应荐苾芬更办分毫了官税田间一饭敢忘君
放鱼
涸泽空怜喣沫频盆池尚可活纎鳞惠施亦未知庄叟子产何当信校人待决西江应入肆远怀东海漫垂纶临渊坐对悠然境一跃萍开爽气新
喜雨二首
雨来秋後苦嫌迟犹胜秋前不雨时炎熇障天愁漠漠焦枯被野叹离离蹄涔先慰牛羊渴秕穟聊充老稚饥霖雨丰年乖夙志悲欢随衆亦何为
夜听檐溜到天明喜见陂塘水渐生芽甲旋萌枯菜色笙歌忽动渴蛙声老农簔笠经时废野渡舟航向晓横为语邻翁好相庆晩禾犹望一分成
悯岁二首
忧时长自祝年丰造化沾濡苦未公白露已零犹渴雨青苖欲秀蚤摧风预怜官府催科拙坐见闾阎杼轴空道与观风诸使者好将民瘼逹宸聪
脱郤朝簪学老农海乡无奈岁频凶眼看多稼秋乾死梦骇洪涛夜怒冲云汉仰瞻天万里风茅惊卷屋三重先忧心在知无补辟糓惟应伴赤松
中秋晴霁已而风雨骤作次雪湖韵
散尽秋隂更晩晴天公似亦解人情广寒宫阙依然迥近水楼台分外明丹桂远移岩壑影素娥虚度佩环声青樽肯负今宵约风月平分有旧盟
玩月山堂正喜晴怪风吹雨忽无情一尊倾倒初分夜万壑隂森直到明摧偃忍看禾稼色怒号惊讶海潮声来年预祷中秋节莫更丰隆败我盟
和雪湖登高之作
秋入西山爽气回欲酬佳节共登台酒须客至方当熟菊待诗催故晩开星聚每烦占会老时违端合赋归来白头强健蒙天假郤笑星星负此杯
采芳寻胜步纡回四面林峦百尺台花下一尊仍对酌竹间三径为谁开南山晩色悠然见北鴈秋声蓦地来忽忆楚骚增旧感高歌激烈且停杯
寄和西涯守岁韵
换郤?符净扫尘衰顔喜色动先春守除夜觉寒更永履泰朝迎淑气新岁月駸駸将奈老乾坤纳纳苟容身有怀朋旧从头数湖海晨星得几人
悼黄廷玺太宰
宦辙归来各病乡病乡闻讣倍心伤哀歌强续招魂些嘉话徒怀会老堂行见秋原荒宿草可怜寒月落空梁鸡坛旧契今余几一束生刍泪两行
雪湖山庄雅集次韵时方即席家下忽报屈二守及门遂不及尽欢而别
林阁频烦折简招午风村郭酒旗飘白连云谷秋光老红入霜林霁景饶洛社旧游增胜槩楚坛余勇植高标无端又作匆匆别追忆清欢闷未消
风雨夜宿山庄怀雪湖
夜窗风雨送清寒老眼昬灯展卷难木榻拥氊供瞌睡地炉煨芋当加餐鸿钧又喜阳来复凤历俄惊岁欲阑相约寻梅妨路滑聊凭尺牍问平安
元旦纪兴次雪湖韵
郊居忽漫入新年老去襟怀益澹然三岛晴霞濒海曙一犁春雨傍湖田村醪献夀聊相慰野服迎宾取自便独奈沉隂妨贺辙愿瞻旭日丽中天
新正苦雨用前韵写怀
闾里凶灾忆旧年又惊物候转凄然积隂犹蔽三阳日霪潦重伤二麦田比屋羣嗟真耳熟一餐独饱岂心便农祥悬望新春後时雨时阳共荷天
立春前一日大雪用前韵志喜
过郤残年望有年晓来惊喜雪纷然先春一日犹成瑞濒海羣黎快力田木屑火温憨睡足梅花春细苦吟便扁舟忽动王猷兴郤怕篙工又怨天
春雪不已用前韵答雪湖见怀二首
旧闻春雪兆丰年雪更弥旬思黯然且向寒炉需茗椀漫劳夙驾税桑田闭门高卧宜衰晩抱膝长吟觉静便想见青阳方婉娩晴来即是赏花天
雪夜围炉又隔年抚时怀旧独醒然诗情每共尊前烛农话惟勤雨後田海底鱼龙犹自蛰山间松桧久相便寻春重负湖船约目断城西欲暮天
苦雨叹仍用前韵
老来学稼不逢年灾沴频仍每怆然八月飓风真立海一春霪雨又漫田?愁烟塞薪尤急行奈泥深屐未便瞻望晴曦何处在排云直欲见青天
喜晴用前韵柬雪湖
雨窗闷坐昼如年忽覩晴光独快然波蘸长杨黄苒苒风牵荇带翠田田谷岚溪涨时俱胜画舫篮舆意总便明日寻芳成旧约咏归同乐舞雩天
湖庄小集次雪湖韵
阳和一脉洊来还两眺亭台紫翠间杨柳巷通山北垞木兰舟倚水西湾风光总是三春好世路谁如二老闲东作又兴方入念闾阎稼穑旧知艰
叠前韵酬雪湖
短楫轻风午钓还数声欵乃水云间碧含香露桃千树翠抹晴烟柳一湾藉草醉眠芳径稳临流坐对浴鳬闲探春直到山深处自诧跻攀力未艰
再叠前韵酬雪湖
邻蝶过墙忽复还杖藜吾亦憇花间新篁倚石通幽径宿鹭窥鱼占浅湾对景乍疑春事蚤玩芳真爱老身闲郢中清唱仍须和颇奈癯翁韵险艰
酬雪湖雨中见怀仍前韵
闷怀仍逐雨声还淅沥虚檐醉梦间村牧路迷寒荷笠海艘帆重暮归湾湖添水色思君远窗掩梨花伴我闲乘兴欲寻双短屐出门预恐踏泥艰
山庄候雪湖不至用前韵奉怀
坐看孤云载鹤还夕阳倒影在林间雨深草色斜侵径蛙杂春声閙隔湾岁月无情空叹老溪山有约且乘闲谁言命驾轻千里咫尺犹怜会晤艰
山亭独坐用前韵遣兴四首
白云生处一僧还清磬泠泠杳霭间蜂采野花归洞窟鹿寻芳草过溪湾眼前往事真成梦身外浮名得自闲吾爱吾庐春睡足逢人漫说畏途艰
惯客家童贳酒还酒旗摇颭杏村间连云麦穗平过陇刺水蒲芽露浅湾多景轩开真得趣无弦琴在足消闲兴来且就邻翁饮一醉俱忘岁事艰
采药仙翁去不还神仙踪迹渺茫间山围松坞青连壑水蘸柴门緑遶湾倚槛静听啼鸟缓隔帘细数落花闲春郊随处寻芳好剪郤荆榛路不艰
斜日深林鸟倦还樵歌遥在岭云间落花趂水流红雨舞藻因风动碧湾邱壑未应嫌我老烟霞长自伴人闲客来更喜村酤近三百青蚨幸不艰
瑞连次雪湖韵为刘明府作
一曲南薰蚤放衙莲塘笑看并头花蓬莱仙子双奇瑞太乙真人独宠嘉源接秘湖芳有自春分玉井浩无涯遥闻歌颂违清赏喜动衰顔望眼賖
再和瑞莲一首
荷花深护使君衙瑞应骈头十丈花雅致胜邀君子爱清芬兼称幕宾嘉双金炬出蓬壶境二华峯移舜水涯麦秀两岐同一颂田家有酒亦频賖
夜宿山庄闻蛙声柬雪湖
湖陂青草雨余时草里笙歌也自奇卜岁预应知水旱向人何必为公私坐来杂还春声乱数不分明夜漏迟老我山村方习静可堪惊断梦中诗
叠前韵答雪湖
莺啼蝉噪各乘时属耳春蛙亦好奇车辙怒当矜尔勇鱼池争聚许谁私骤随山雨惊雷急缓共村鸡送晓迟心与地偏喧更寂灯前呼纸漫裁诗
再叠前韵二首答雪湖
湖头新涨拍天时万口同声互出奇硬语如闻独乐乐微生容有不平私松涛杂雨翻空远池草经春入梦迟寥落水乡人境别且凭鼓吹代催诗
好音过耳及春时直突声喧也献奇居向水安如遁迹鸣从天假岂营私弄晴羞逐莺簧巧出土宁同蚓窍迟何幸遭逢归品第鬬鸡须藉孟韩诗
贺龙山太宰得孙及得从曾孙志喜各一首
槐分世谱几千叶兰茁庭阶第一孙佳气充闾连故里德星炤夜自初昏两朝旧笏龙光远万卷遗书手泽存燕翼不须厪作室于公只合再高门
羣从孙多又见曾一门福履更谁胜光昭世德槐隂密欢动慈顔鹤筭增瀛海仙源流庆泽丹山雏凤协休徵鸿胪复有熊罴梦伫听君家燕喜声
山庄雅集次雪湖韵兼柬龙山太宰二首
胜赏如今不偶逢东南具美自天锺童迎客惯门常扫屐到山深径亦从频遇好花开笑口缓寻芳草憇闲踪豪来更诧身强健同上栖云第一峯
湖船春水笑相逢自信穷乡乐事锺香社壶觞诸老会舞雩童冠几人从柳塘波漫知鱼乐松坞云深企鹤踪白雪再歌琴再鼓夕阳天外数青峯
李正之醉梦窝次雪湖韵
世路纷纭总戏塲黑甜仍学次公狂倒尊真得华胥乐高枕宁知药圃荒一鸟花间和太白羣儿池上笑高阳秘方愿授君无吝老我惺惺久病乡
和雪湖观笋之作
緑竹添孙伴我闲鸣琴酌酒对青山雷声骤解龙须箨日色平临凤尾班蒋迳旧开宜直造卫风雅和合重刋硬差端不劳山谷自喜田园蚤遂还
叠前韵酬雪湖
幽居何地可消闲爱护龙孙每在山凌乱锦?疑入画参差簪笔俨分班封君千户真堪等医俗单方永不刋賸欲留公参玉版鹧鸪声急又催还
寄和李西涯种树之作并用元韵奉怀各一首
闭门长閲旧农书乐与山间草木俱自诧犁锄培植惯况当雨露发生余石因分种云根动窗待成隂昼影虚漫说秋林红叶好且看新緑坐停车
北鴈遥传尺素书开缄一笑慰离居花前对局知难再天外停云思有余容膝易安门独掩知音不遇席长虚几囘梦觉增惆怅高阁分明迓小车
山庄怀雪湖
山居夏半尚清和倏霁还隂似养禾昼寝正甜嗔鸟弄午耘齐力爱农歌沙鸥翔集波千顷村犊休耕草一坡怅望素心人不远及时行乐意如何
湖亭晩兴
梅风吹雨昼生凉雨後登临野兴长两岸柳摇新涨緑隔湖云压暮山苍松关杳霭归禅衲荻港依稀出钓航散步郤嫌双屐短且从孺子和沧浪
苦雨写怀
海天风雨苦飕飕盛夏生寒讶蚤秋晨戍不闻喧鼔角夜床频起索衾禂山村路杳云重暝野渡舟横水乱流预恐霪霖伤稼穑倚阑无语望西畴
湖庄小集次雪湖韵二首
緑槐庭院昼隂清门外鱼罾晒晩晴坐有盘餐延客惯居无尘累觉身轻寻常行乐须同调信宿淹留未尽情携手过桥仍一笑海天空濶远山横
摆脱尘覊且共游茶铛钓具满船头浮名久负湖山胜懒性真便水竹幽风约浮萍双鲤出雨深腐草乱萤流扣舷一曲聊乘兴惊起波心几白鸥
送郑司训被召北上
妙年逸足怪淹迟天路于今信所之三载广文官似水一时公论口如碑栋榱次第收才俊鵷鹭从容簉羽仪宣室怀贤定前席闾阎民瘼已周知
次雪湖韵贺徐
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 10:26:14-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>