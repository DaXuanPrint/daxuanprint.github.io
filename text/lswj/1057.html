<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="御制题朱彞尊经义考,提要,卷一,卷二,卷三,卷四,卷五,卷六,卷七,卷八,卷九,卷十,卷十一,卷十二,卷十三,卷十四,卷十五,卷十六,卷十七,卷十八,卷十九,卷二十,卷二十一,卷二十二,卷二十三,卷二十四,卷二十五,卷二十六,卷二十七,卷二十八,卷二十九,卷三十,卷三十一,卷三十二,卷三十三,卷三十四,卷三十五,卷三十六,卷三十七,卷三十八,卷三十九,卷四十,卷四十一,卷四十二,卷四十三,卷四十四,卷四十五,卷四十六,卷四十七,卷四十八,卷四十九,卷五十,卷五十一,卷五十二,卷五十三,卷五十四,卷五十五,">
<meta name="description" content="目录书。共有300卷,朱彝尊撰。乾隆二十年(1755)两淮盐运使卢见曾续刻本。光绪二十三年(1897)浙江书局刊本,上海中华书局《四部备要》本。初名为《经义存亡考》,后来改为《经义考》。是编统考历朝经义之目,首列御注、敕撰者,次以诸经分类,注明存佚、卷数、撰人姓名,并附原书序跋。又撰师承、刊石、镂版、著录各门,使经传原委一一可稽。全书统考历代经义之目,将诸经分为御注、敕撰、毖纬、拟经、承师、刊石、书壁、镂版、著录、通说、家学等二十五类,下列书名、撰著者、卷数,然后注明该书的存、阙、佚、未见状况,并将原书序">
<title>经义考_朱彝尊_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">经义考</span> <br/>
          作者： <span class="inputVal" id="bkauthor">朱彝尊</span> <br/>
          朝代： <span class="inputVal" id="bkdate">清代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">类书文集,目录,完结</span> <br/>
          字数： <span class="inputVal" id="bknum">[book_length]1553747</span> <br/>
          说明： <span class="inputVal" id="bkdec">目录书。共有300卷,朱彝尊撰。乾隆二十年(1755)两淮盐运使卢见曾续刻本。光绪二十三年(1897)浙江书局刊本,上海中华书局《四部备要》本。初名为《经义存亡考》,后来改为《经义考》。是编统考历朝经义之目,首列御注、敕撰者,次以诸经分类,注明存佚、卷数、撰人姓名,并附原书序跋。又撰师承、刊石、镂版、著录各门,使经传原委一一可稽。全书统考历代经义之目,将诸经分为御注、敕撰、毖纬、拟经、承师、刊石、书壁、镂版、著录、通说、家学等二十五类,下列书名、撰著者、卷数,然后注明该书的存、阙、佚、未见状况,并将原书序跋及诸家论断一并收录,另附己见于后。</span> <br/>
          封面： <span class="inputVal" id="bkimg">Z_19246.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]经义考
[book_author]朱彝尊
[book_date]清代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]类书文集,目录,完结
[book_length]1553747
[book_dec]目录书。共有300卷,朱彝尊撰。乾隆二十年(1755)两淮盐运使卢见曾续刻本。光绪二十三年(1897)浙江书局刊本,上海中华书局《四部备要》本。初名为《经义存亡考》,后来改为《经义考》。是编统考历朝经义之目,首列御注、敕撰者,次以诸经分类,注明存佚、卷数、撰人姓名,并附原书序跋。又撰师承、刊石、镂版、著录各门,使经传原委一一可稽。全书统考历代经义之目,将诸经分为御注、敕撰、毖纬、拟经、承师、刊石、书壁、镂版、著录、通说、家学等二十五类,下列书名、撰著者、卷数,然后注明该书的存、阙、佚、未见状况,并将原书序跋及诸家论断一并收录,另附己见于后。
[book_img]Z_19246.jpg


[book_title]御制题朱彞尊经义考
秦燔弗絶殆如绳未丧斯文圣语曾疑信虽滋后人议述传终赖汉儒承天经地纬道由托一贯六同教以兴藜阁炎刘校诚韪竹垞昭代撰堪称存亡若彼均详注【彞尊号竹垞秀水人康熈己未以博学鸿词授检讨入直内廷博闻淹贯是书通考厯代诸儒説经书目每书先列撰人姓氏书名卷数次列题注曰存曰阙曰佚曰未见次列原书序跋诸儒论断及其人爵里彞尊考正按语载于末而附以逸经毖纬拟经诸目凡三百卷自汉迄今説经诸书存亡可考文献足徴编辑之勤考据之审网罗之富实有禆于经学惟所注阙佚未见者今四库所録往往其书尚存盖册府储藏外间难觏不足为彞尊病至卷首冠以我朝　　世祖御注孝经圣祖日讲解义自属体制应尔若臣工著述则当按时代先后彞尊于编次时亦未及详订即如本朝成徳所着之大易集义粹言合订列于前而朱子元亨利贞説列于后殊为参错苐已刋布成书难以改刻惟令于四库全书提要内声明以正体例至其义在尊经不惟汲古之助并将昭示来兹矣】文献于兹率可征逺绍旁搜今古防焚膏继晷嵗年増考因晰理求其是义在尊经靡不胜枕葄宁惟资汲鉴阐崇将以示孙曽

[book_title]提要
【臣】等谨案经义考三百卷
国朝朱彞尊撰彞尊字锡鬯号竹垞秀水人康熙己未荐举博学鸿词
召试授检讨入直
内廷彞尊文章淹雅初在布衣中已与王士祯声价相齐博识多闻学有根柢复与顾炎武阎若璩颉颃上下凡所撰述具有本原是编统考歴朝经义之目初名经义存亡考惟列存亡二例后分例曰存曰阙曰佚曰未见因改今名凡
御注
勅撰诸书一卷易七十卷书二十六卷诗二十二卷周礼十卷仪礼八卷礼记二十五卷通礼四卷乐一卷春秋四十三卷论语十一卷孝经九卷孟子六卷尔雅二卷羣经十三卷四书八卷逸经三卷毖纬五卷拟经十三卷承师五卷宣讲立学共一卷刋石五卷书壁镂版着録各一卷通説四卷家学自述各一卷其宣讲立学家学自述三卷皆有録无书葢撰辑未竟也每一书前列撰人姓氏书名卷数其卷数有异同者次列某书作几卷次列存佚阙未见字次列原书序跋诸儒论説及其人之爵里彞尊有所考正者即附列案语于末虽序跋诸篇与本书无所发明者连篇备録未免少冗而源委详明足称博赡至所注佚阙未见者今以四库所録校之往往其书具存彞尊所言不尽可据然
册府储藏之秘非人间所得尽窥又恭逢我
皇上稽古右文搜罗遗逸嫏嬛异笈宛委珍函莫不乗时毕集图书之富旷古所无儒生株守残编目营掌録穷一生之力不能测学之津涯其势然也至其编次首以
御注
御纂诸经冠于卷首其义允矣乃一经之中多析门类又未显为标识致使朱子所撰元亨利贞说转列于
本朝成徳所辑大易集义粹言合订之后一展卷而时代先后多有舛错但久经刋板几于家有其书故不复移正而纠之如右云乾隆四十六年五月恭校上
总纂官【臣】纪昀【臣】陆锡熊【臣】孙士毅
总　校　官【臣】陆　费　墀

[book_title]卷一
钦定四库全书
经义考卷一
翰林院检讨朱彝尊撰
御注
御注孝经
一卷
顺治十三年二月十五日
世祖章皇帝御制序曰朕惟孝者首百行而为五伦之本天地所以成化圣人所以立教通之乎万世而无斁放之於四海而皆凖至矣哉诚无以加矣然其广大虽包乎无外而其渊源实本於因心遡厥初生咸知孺慕虽在颛蒙即备天良故位无尊卑人无贤愚皆可以与知而与能是知孝者乃生人之庸德无甚玄奇抑固有之秉彝非由外铄诚贵乎笃行而非语言之间所得而尽也虽然降衷之理固根於凡民之心而觉世之功必赖夫圣人之训苟非着书立说以廸天性自然之善抒人
子难己之情使天下之人晓然於日用之恒行即为大经大法之所存而敦行不怠以全其本始夫亦孰由知孝之要尽孝之详以无忝所生也哉此孔子孝经之书所由作也朕万几之暇时加三复自开宗明义迄於终篇见其言近而旨远理约而该博本之立身以行道推之移风而易俗爱敬所着公卿士庶皆得循分以承欢感应所通东西南北罔不渐被而思服诚万世不刋之懿矩百圣不易之格言自天子以至於庶人不可一日阙者夫子所谓吾志在春秋行在孝经良有以也自汉以来去圣日远诠释滋多厥旨寖晦孔安国尚古文郑玄主今文互有异同各矜识解魏晋而降诸儒羣兴析疑阐奥代不乏人源流攸分不无繁芜迨及开元更立注疏亦既萃一代之菁英垂表章於奕世矣而详畧或殊讵云至当宋之邢昺元之吴澄辈标新领异间有发挥然揆之美善或未尽焉至於明季着述纷纭或拾前贤之绪余文其謭陋或摘古人之纰缪肆彼讥弹不知天怀既薄问学复疎因心之理未明空文之多奚补其於作经之意均未当耳夫亲恩罔极高厚难酬德至圣人犹虞未尽同为人子孰不佩至教而兴永锡之感乎然则训诂未确渐摩弗力欲其相观而善厥路无由朕为此虑爰集古今之注更互考订其得中而窽綮者采辑之其妄逞而臆说者删除之譬诸沙砾既披美鏐始出稂莠尽剪嘉禾乃登至若流览之余时获一是或足以补未发之藴者辄为增入聊备参观总以孝之道甚大而平故不必旁求隐怪用益高深夸示繁缛徒滋复赘惟以布帛菽粟之言昭广大中正之理虽未知於作者之旨能尽脗合可无枘凿与否然而前代诸儒之书瑕瑜难掩与夫近代羣言之失淆乱不稽者於兹正之庶几发蒙啓锢四方亿兆咸知傚法而允廸共底於大顺之休焉夫如是将见至德要道由此而广和睦无怨由此而成矣
【臣】谨按尚书孝经均有古今文鲁国三老所献刘向所录卫宏所校此古文孝经也卫文侯所受顔芝所藏唐石台所勒此今文孝经也
御注孝经因石台本注经
世祖章皇帝亲自删定文简而义该顺治中镂板印行而民间流传甚少【臣】同里礼部尚书【臣】杜臻购得宝藏【臣】谨录之以弁经义考之首
勑撰
日讲四书解义
二十六卷
康熙十六年十二月八日
皇帝御制序曰朕惟天生圣贤作君作师万世道统之传即万世治统之所系也自尧舜禹汤文武之後而有孔子曾子子思孟子自易书诗礼春秋而外而有论语大学中庸孟子之书如日月之光昭於天岳渎之流峙於地猗欤盛哉盖有四子而後二帝三王之道传有四子之书而後五经之道备四子之书得五经之精意而为言者也孔子以生民未有之圣与列国君大夫及门弟子论政与学天德王道之全修己治人之要具在论语一书学庸皆孔子之传而曾子子思独得其宗明新止善家国天下之所以齐治平也性教中和天地万物之所以位育九经逹道之所以行也至於孟子继往圣而开来学辟邪说以正人心性善仁义之旨着明於天下此圣贤训辞诏後皆为万世生民而作也道统在是治统亦在是矣历代贤哲之君创业守成莫不尊崇表章讲明斯道朕绍
祖宗丕基孳孳求治留心问学命儒臣撰为讲义务使阐发义理裨益政治同诸经史进讲经历寒暑罔敢间辍兹已告竣思与海内臣民共臻至治特用校刋用垂永久爰制序言弁之简首每念厚风俗必先正人心正人心必先明学术诚因此编之大义?先圣之微言则以此为化民成俗之方用期夫一道同风之治庶几进於
唐虞三代文明之盛也夫
【臣】谨按四书解义总裁官二人　经筵　日讲官　起居注翰林院掌院学士兼礼部侍郎加一级教习庶吉士资政大夫【臣】喇沙里经筵　日讲官　起居注翰林院掌院学
士兼礼部侍郎教习庶吉士通议大夫【臣】陈廷敬分撰官十一人　日讲官　起居注詹事府詹事兼翰林院侍读学士【臣】沈荃　日讲官　起居注翰林院侍读学士加三级通议大夫【臣】色冷　日讲官　起居注翰林院侍读学士【臣】叶方蔼　日讲官　起居注翰林院侍读学士加二级【臣】蒋弘道　经筵日讲官　起居注翰林院侍讲学士加一级奉政大夫【臣】库勒纳　日讲官　起居注翰林院侍讲学士食正四品俸【臣】张英　日讲官　起居注右春坊右庶子兼翰林院侍讲【臣】张玉书　日讲官　起居注翰林院侍读加一级奉政大夫【臣】牛钮　日讲官　起居注翰林院侍讲承德郎【臣】韩菼　日讲官起居注右春坊右中允兼翰林院编修【臣】董讷儒林郎　日讲官　起居注左春坊左赞善兼翰林院检讨【臣】王鸿绪
日讲书经解义
十三卷
康熙十九年四月十二日
皇帝御制序曰天生民而立之君非特予以崇高富贵之具而已固将副教养之责使四海九州无一夫不获其所也是故古之帝王奉若天道建都树屏以立其纲设官置吏以张其纪经天纬地以尽其才亲亲尊尊以弘其业黎民阻饥而为之教稼五品不逊而为之明伦为礼乐以导其中和为兵刑以息其争讼事未然而预为之备患已至而急为之驱盖治天下之法见於虞夏商
周之书其详且密如此宜其克享天心而致时雍太和之效也所以然者盖有心法以为治法之本焉所谓敬也诚也中也敬则神明有主而物欲不能揺诚则孚信在中而伪巧不能间中则公正无偏而衺说不能移凡书中曰钦明曰寅恭曰祗惧曰廸畏皆敬之属也曰允塞曰至诚曰一德曰惇信皆诚之属也曰义制事礼制心曰沉濳刚克高明柔克曰寛而有制从容以和皆中之属也性之者为尧舜禹文身之者为汤武高宗困而学之者为太甲成王悖而去之者为太康桀纣呜呼心法之存亡治道之升降分焉天命之去留系焉曷其奈何弗鉴朕万几余暇读四代之书惕若恐惧爰命儒臣取汉宋以来诸家之说荟萃折衷着为讲义一十三卷逐日进讲兹特加锓梓颁示臣民俾知朕仰法前代圣王志勤道远然夙夜兢兢思体诸身心措诸政治以母负上天立君之意夫岂敢一日忘哉是为序
【臣】谨按书经解义总裁官二人　经筵　日讲官起居注翰林院掌院学士兼礼部侍郎教习庶吉士【臣】库勒纳　经筵　日讲官起居注翰林院掌院学士兼礼部侍郎教习庶吉士【臣】叶方蔼分撰官十三人通议大夫日讲官　起居注詹事府詹事【臣】格尔古
德　日讲官　起居注詹事府詹事兼翰林侍读学士加一级【臣】沈荃　日讲官　起居注翰林院侍读学士加二级【臣】蒋弘道　日讲官　起居注翰林院侍读学士食正四品俸【臣】张英　经筵　日讲官　起居注翰林院侍读学士奉政大夫【臣】牛钮　日讲官起居注翰林院侍读学士奉政大夫【臣】常书日讲官　起居注翰林院侍讲学士食正
四品俸【臣】崔蔚林　日讲官　起居注翰林院侍讲学士奉政大夫【臣】严我斯　日讲官起居注翰林院侍讲学士【臣】朱马泰　日讲官　起居注左春坊左庶子兼翰林院侍读【臣】张玉书　日讲官　起居注翰林院侍读【臣】阿哈逹　日讲官　起居注翰林院侍讲【臣】董讷　日讲官　起居注翰林院侍讲【臣】王鸿绪
日讲易经解义
十八卷
康熙二十二年十二月十八日
皇帝御制序曰朕惟帝王道法载在六经而极天人穷性命开物前民通变尽利则其理莫详於易易之为书合四圣人立象设卦系辞焉而广大悉备自昔庖牺神农黄帝尧舜王天下之道咸取诸此盖诗书之文礼乐之具春秋之行事罔不於易会通焉汉班固有言六艺具五常之道而易为之原讵不信欤朕夙兴夜寐惟日孜孜勤求治理思古帝王立政之要必本经学尝博综简编玩索精藴至於大易尤极研求特命儒臣参考诸儒
注疏传义撰为解义一十八卷日以进讲反复卦爻之辞深探作易之旨大抵造化工用不外隂阳而配诸人事则有贞邪淑慝之别运数所由盛衰风俗所由治乱君子小人所由进退消长鲜不於奇偶二画屈伸变易之间见之若乃体诸躬行措之事业有观民设教之方有通德类情之用恐惧修省以治身思患豫防以维世引而伸之触类而长之而治理备矣於是刋刻成书颁示天下朕惟体乾四德以容保兆民且期庶司百职事矢於野涣羣之公成拔茅允升之美则泰交嫓於明良而太和溢於宇宙庶称朕以经学为治法之意也夫【臣】谨按易经解义总裁官三人　经筵　日讲官起居注翰林院掌院学士兼礼部侍郎加一级支二品俸教习庶吉士【臣】牛钮　经筵　日讲官　起居注翰林院掌院学士兼礼部侍郎教习庶吉士【臣】孙在丰　日讲官起居注翰林院学士兼礼部侍郎【臣】张英分撰官十八人通议大夫　经筵　日讲官起居注詹事府詹事加一级【臣】傅腊塔　日讲官　起居注詹事府詹事兼翰林院侍读学士加礼部侍郎降一级留任【臣】沈荃　资政大夫　日讲官　起居注詹事府少詹事兼翰林院侍讲学士仍加詹事府詹事【臣】蒋弘道　通议大夫　日讲官　起居注詹事府少詹事兼翰林院侍讲学士仍加詹事府詹事【臣】严我斯　经筵　日讲官　起居注翰林院侍读学士奉政大夫【臣】常书　日讲官　起居注翰林院侍读学士加一级又加一级支四品俸奉政大夫【臣】朱马泰　日讲官　起居注翰林院侍读学士【臣】王封濚日讲官　起居注翰林院侍讲学士加二级中宪大夫【臣】阿山　日讲官　起居注翰林院侍讲学士加一级朝议大夫【臣】邵吴远日讲官　起居注翰林院侍讲学士【臣】徐乾学　日讲官　起居注翰林院侍讲学士【臣】高士奇　日讲官　起居注翰林院侍讲加侍读学士加一级【臣】董讷　日讲官　起居注翰林院侍讲【臣】翁叔元　日讲官　起居注左春坊左中允兼翰林院编修【臣】秦松龄日讲官　起居注右春坊右赞善兼翰林院检讨【臣】王顼龄　日讲官　起居注翰林院修撰儒林郎【臣】归允肃　日讲官　起居注翰林院编修文林郎【臣】曹禾　日讲官　起居注翰林院检讨徵仕郎【臣】严绳孙
孝经衍义
一百卷
康熙二十九年四月二十四日
皇帝御制序曰朕缅维自昔圣王以孝治天下之义而知其推之有本操之有要也夫孝者百行之源万善之极书言奉先思孝诗言孝思维则明乎爲天之经地之义人性所同然振古而不易故以之为己则顺而祥以之教人则乐而易从以之化民成俗则德施溥而不匮帝王奉此以宰世御物躬行为天下先其事始於寝门视膳之节而推之於配帝飨亲觐光扬烈諴万民而光四海皆斯义也孔子教孝之言散见於六籍而统会於孝经曾子以纯孝亲承斯训其词约其指远条贯终始综括羣论言孝之义於斯为备自顔芝藏本出於汉初考注笺释代有其人如孔安国郑康成皇侃邢昺辈无虑百余家大约皆训诂章句辨论古今文同异而求其推广义藴逹之於万事万物而皆莫出其范围者则尚未之备也
世祖章皇帝弘敷孝治懋昭人纪特命纂修孝经衍义未及成书朕缵承先志诏儒臣蒐讨编辑仿宋儒真德秀大学衍义体例徵引经史诸书以旁通其说窃以仲尼称至德要道以顺天下又曰教之所由生而後详列天
子诸侯卿大夫士庶人之五孝此则一经之大旨亦犹大学之言明德新民格致诚正修齐治平也是故衍至德之义则仁义礼智信之说备矣衍要道之义则父子君臣夫妇昆弟朋友之论备矣衍教所由生之义则礼乐政刑之属备矣衍五孝而皆以爱敬为本明贵贱之所同也由天子之敬亲推之则郊丘宗庙典礼之义备矣由天子之爱亲推之则仁民育物抚绥爱养之义备矣无非敬也无非爱也即无非孝也递而至於诸侯之不骄不溢卿大夫之法服法言法行士庶人之忠顺事上谨身节用何一非爱敬之义推而极之通於神明贯乎天地夫宁有涯际乎哉书成凡一百卷镂版颁行并制序言冠於简端庶几嘉与海内共遵斯路家修子弟之职人奉亲长之训协气旁流休风四逹以成一代敦厚鸿龎之治斯则朕继述先烈尊经崇本之志也夫【臣】谨按孝经衍义总裁官二人　经筵讲官翰林院学士兼礼部侍郎加礼部尚书管部右侍郎事【臣】叶方蔼　日讲官　起居注翰林院学士兼礼部侍郎【臣】张英纂修则日讲官　起居注翰林院侍讲【臣】韩菼凡例目録一卷经旨总要二卷衍义一百卷康熙二十一年三月进呈所衍之目曰至德曰要道曰教之所由生曰天子之孝曰诸侯之孝曰卿大夫之孝曰士之孝曰庶人之孝曰大顺之徵至德之目曰仁曰义曰礼曰智曰信要道之目曰父子曰君臣曰兄弟曰夫妇曰朋友师弟子附焉教所由生之目曰礼曰乐曰政曰刑天子之孝一曰爱亲爱亲之义曰早谕教曰均慈爱曰敦友恭曰亲九族曰体臣工曰重守令曰爱百姓曰课农桑藉田附焉曰薄税歛曰备凶荒曰省刑罚曰恤征戍二曰敬亲敬亲之义曰事天地曰法祖宗曰隆郊配曰严宗庙曰重学校养老附焉曰崇圣学曰教宫闱曰论官材曰优大臣曰设谏官曰正纪纲曰别贤否曰制国用曰厚风俗诸侯之孝曰爱亲敬亲不骄不溢卿大夫之孝曰爱亲敬亲法言德行士之孝曰爱亲敬亲事君忠事长顺庶人之孝曰爱亲敬亲用天道分地利谨身节用终以大顺之徵者因经有以顺天下之文也
经义考卷一

[book_title]卷二
钦定四库全书
经义考卷二
翰林院检讨朱彝尊撰
易【一】
连山
唐志十卷司马膺注
佚
周礼太卜掌三易之法一曰连山二曰归藏三曰周易其经卦皆八其别皆六十有四　又曰簭人掌三易以辨九簭之名一曰连山二曰归藏三曰周易山海经伏羲氏得河图夏后因之曰连山
杜子春曰连山宓羲
桓谭曰连山八万言归藏四千三百言夏易烦而殷易简　又曰连山藏於兰台
淳于俊曰连山似山出内气连天地也
姚信曰连山氏神农得河图夏人因之曰连山阮籍曰庖牺氏布演六十四卦之变後世圣人观而因之象而用之禹汤之经皆在而上古之文不存皇甫谧曰炎帝营都於鲁重八卦之数究八八之体爲六十四卦　又曰夏人因炎帝曰连山连山易其卦以纯艮爲首艮爲山山上山下是名连山云气出内於山夏以十三月爲正人统艮渐正月故以艮爲首
干宝曰帝出乎震齐乎巽相见乎离致役乎坤说言乎兑战乎乾劳乎坎成言乎艮此连山之易也梁元帝曰杜子春云连山伏羲也归藏黄帝也按礼记我欲观殷道得坤乾焉今归藏先坤後乾则知是殷明矣归藏既系殷制连山理是夏书
北史刘炫传时牛弘奏购求天下遗逸之书炫遂僞造书百余卷题爲连山易鲁史记等录上送官取赏而去後人有讼之经赦免死坐除名
孔頴逹曰连山起於神农　又曰周世之卜杂用连山归藏周易连山归藏以不变爲占占七八之爻二易并亡不知实然与否
贾公彦曰洪范云择建立卜筮人三人占从二人之言盖筮时连山归藏周易三易并用夏殷以不变爲占周易以变者爲占三人各占一易士丧礼筮宅东面旅占旅衆也与其属共占之春秋演孔图云孔子修春秋九月而成卜之得阳豫之卦宋均注云夏殷之卦名故今周易无文是孔子亦用二代之筮也刘敞曰艮其背不获其身人之道也以寅爲正穆姜之筮遇艮之入是谓艮之随者此连山之易
邵子曰夏以建寅之月爲正月谓之人统易曰连山以艮爲首艮者人也
方慤曰连山首乎艮其卦具内外而一体其位居东北之两间则向乎人之时焉夏用人正故其书以之黄裳曰阐幽者易之仁也故夏曰连山象其仁而言之也山者静而生养乎物者也有仁之道焉
沈括曰卦爻之辞皆九六惟连山归藏以七八占陆佃曰连山始於艮故曰连山易曰兼山艮是也先儒以爲象云气之出於山连连不絶非是　又曰连山易长安人家有之其卦皆纵
邵博曰连山易意义浅甚其刘炫之僞书乎
李纲曰连山归藏以静爲占故爻称七八七八者少隂少阳之数也阴阳之少虚而未盈故静而不变朱震曰连山首艮者八风始於不周实居西北之方七宿之次是爲东壁营室於辰爲亥於律爲应钟於时爲立冬此颛帝之历所以首十月也
郭雍曰夏易曰连山啇易曰归藏而不名曰夏啇易者时未有易之名故也
张行成曰夏曰连山天易也太玄义取之
郑谔曰连山以艮爲首夏人之易其卦艮上艮下故曰连山言如山之相连也　又曰周易以九六爲占而连山归藏以七八爲占周易占其变者连山归藏占其不变者
郑樵曰连山夏后氏易至唐始出今亡
程迥曰连山归藏宜与周易数同而其辞异先儒谓周易以变者占非也连山归藏以不变者占亦非也古之筮者兼用三易之法卫元之筮遇屯曰利建侯是周易或以不变者占也季友之筮遇大有之乾曰同复于父敬如君所此固二易辞也既之乾则用变矣是连山归藏或以变者占也
程大昌曰周官纪三易其经卦皆八其别皆六十有四连山夏也归藏啇也夏啇之世八卦固已别爲六十四矣
蔡元定曰连山首艮归藏首坤意其作用必与周易大异然其爲道则同
郑东卿曰自包牺至夏啇八卦虽重而未知七八九六之常变也连山始艮归藏始坤夏啇用之皆以不变爲占其数止於六十四而已
罗泌曰炎帝神农氏令司怪主卜巫咸巫阳主筮於是通其变以成天地之文极其数以定天地之象八八成卦以酬酢而佑神以通天下之志以断天下之业谓始万物终万物者莫盛乎艮艮东方之卦也故重艮以爲始所谓连山易也
罗苹曰春秋演孔图孔子成春秋卜之得阳豫之卦史记始皇得镐池君壁言明年祖龙死卜之得游徙吉阳豫游徙连山卦也　又曰连山之文禹代之作陈藻曰夏有连山筮昉於此乎故夏未代虞而舜廷有之矣
李过曰易钞云有天地然後有万物夏易首艮是物先乎天地矣夏易所以不传其说固善然未免爲率尔之谈夏商周易首卦不同盖寓三统之义夏后氏建寅以正月爲岁首爲人纪天地二十四位艮连於寅万物终乎艮又始乎艮也夏正建寅艮连於寅故首艮尔
刘炎曰或问连山归藏之眞僞曰汉志不录连山唐志则有之汉志不录归藏晋中经隋唐志则有之昔无今有其僞可知况其言之不经耶
王应麟曰连山首艮艮万物之所终始也八风始於不周卦气始於中孚冬至爲历元黄钟爲律本太玄纪日於牛宿纪气於中首而以罔冥爲元艮之终始万物也　又曰意夏商卦下亦各有辞故周人并存以爲占
葛寅炎曰连山包羲先天易也
朱元昇曰连山者三易之首也　又曰连山易之作兼取则於图书　又曰连山作於伏羲用於夏归藏作於黄帝用於商周公相成王设官分职命太卜簭人与周易并掌不以周用周易而置连山归藏於无用　又曰周礼疏贾公彦释连山之义曰连山其卦以纯艮爲首艮爲山山上山下是名连山即贾氏之疏稽之说卦之辞夏时之候夏建寅正纯艮实应立春春爲时之首艮所以爲连山易之首乎考之汉律历志述三统谓人统寅木也太簇律长八寸象八卦虙牺氏之所以顺天地通神明类万物也以是知虙牺氏巳用寅正夏后氏因之而已公彦谓连山作於伏羲因於夏后氏此之谓也　又曰连山易亡久矣因周礼得存其名因说卦传得存其义因夏时得存其用　又曰连山二篇自复至乾爲阳仪自姤至坤爲隂仪其策万有一千五百二十系辞二篇之末万有一千五百二十举连山策言之也　又曰连山易夏时之取则也尧典一书分命羲和亦夏时之取则也以书考易其义一也书曰日中星鸟以殷仲春日永星火以正仲夏宵中星虚以殷仲秋日短星?以正仲冬盖取中星以定四时者也今即连山易而布以二十八宿冬至其卦也复其宿也虚夏至其卦也姤其宿也星春分其卦也临其宿也氏房秋分其卦也遯其宿也昴四时之二至二分以卦凖宿即尧典之中星　又曰长分消翕者连山易至精至变至神之理寓焉乾与坤对乾之长即坤之消乾之分即坤之翕坤之长即乾之消坤之分即乾之翕兑与艮对离与坎对震与巽对余六十四卦两两相对长分消翕悉凖八卦
金履祥曰连山归藏其辞不复可考学者谓邵氏互体既济卦诸图即连山之遗法也後世纳甲归魂之法即归藏之遗法也
胡一桂曰连山十卷见唐艺文志自唐以前并无其书则唐之连山似隋世僞书
吴澂曰连山夏之易
吴莱曰易占以变故其数但用九六而尚老连山归藏占以不变故其数但用七八而尚少连山七而首艮归藏八而初坤亦不过伏羲之旧及推其所用之策连山三十有六归藏四十有六易则四十有九又若不相爲用者
朱隐老曰连山神农之易也以艮爲首而凡建寅者宗之虽唐虞亦然不独夏后氏爲然也
雷思齐曰连山归藏之易其筮法同而繇辞异也朱升曰连山首艮终始之际也
王褘曰易自伏羲始画八卦因而重之爲六十四卦当时盖有图而无书也後圣因之作连山作归藏作周易皆本於伏羲之图而取用各不同
何乔新曰唐艺文志有连山十卷出於长孙无忌次述文多阙误其书不传久矣然求之周易尚有可言者所谓兼山艮即连山之遗意也六爻皆别人象书虽不存象可得而推焉
王道曰连山首艮说者皆谓艮寅位与建寅之义合此殊不然艮在寅文王後天卦位夏何由而预取之且六子皆属人道独首艮何也盖三女无论震以一阳动於二隂之下坎以一阳陷於二隂之中俱不足以当人道之正也惟艮一阳止二隂之上既有符於一君二民之象而又深契夫惟止能止衆止之妙人道之最善也首艮取此
湛若水曰夏之连山知止者始终之要程子所以取艮卦也
孙宜曰解连山者谓如山出云连緜不绝夫出云连緜奚足尽天下之理　又曰八卦以序相循环连山归藏亦各有序而其义未备
胡应麟曰连山易十卷见唐艺文志按班氏六经首周易凡夏啇之易绝不闻隋牛弘购得?内遗书至三十七万卷魏元成等修隋史晋梁以降亡逸篇名无不具载皆不闻所谓连山者而至唐始出可乎北史刘炫传隋文搜访图籍炫因僞造连山及鲁史记上之马端临据此以爲炫作或有然者盖炫後事发除名故隋志不録其书尚传後开元中盛集羣书仍入禁中尔
沈懋孝曰夏易首艮以成终而胎出震之用
郝敬曰连山六画艮卦艮爲山上下两艮故曰连山焦竑曰连山艮也夏时讲学者所重在止
孙奇逢曰连山首艮艮止也天下事不日新於行而日新於止惟其时止则止所以时行则行也成始成终之义也
黄宗炎曰桓谭谓连山八万言归藏七千三百言是殷书与周易等夏之文字几二十倍於文王周公之辞岂古昔之方册乎爲此说者亦不明古今之通义矣
顾炎武曰连山归藏非易也而周官云三易者後人因易之名以名之也犹之墨子言周之春秋燕之春秋宋之春秋齐之春秋周燕齐宋之史非必皆春秋也而云春秋者因鲁史之名以名之也
尤侗曰连山首艮归藏首坤序卦略殊卦名未尝异也
黄与坚曰易周之所命名则连山归藏亦周以易名之而谓之三易也
按连山归藏汉志不载则其亡已久而郦道元注水经引连山易云有崇伯鲧伏於羽山之野是元魏时尚有其书矣若司马膺所注度即刘炫僞本尔李淳风乙巳占云有冯羿者得不死之药於西王母姮娥窃之以奔月将往枚筮於有黄有黄占之曰吉翩翩归妹独将西行逢天晦芒无恐无惊後且大昌姮娥遂托身於月是亦僞本连山之文今其书亦亡毛渐所序三坟首列山坟谓是连山之易伏羲所作其象有崇山君伏山臣列山民兼山物濳山隂连山阳藏山兵疉山象等义其言曰天皇始画八卦连山名易君臣民物隂阳兵象始明於世荒诞不足信也
又按黄佐六艺流别载连山繇辞复初七曰龙濳于渊存神无畛象曰复以存神可致用也剥上七曰数穷致剥终吝象曰致剥而终不知变也姤初八曰聚蛇于洼滋孽之牙象曰隂滋牙不可长也中孚初八曰一人知女尚可以去象曰女未归孚不中也不知本於何书岂有连山之易乃效王弼易传之体乎作僞者拙且爲刘炫笑矣
又按杜子春以连山爲宓羲归藏爲黄帝姚信以列山爲神农而班孟坚古今人表既於圣人列宓牺神农黄帝又於仁人着列山归藏不应复出乃尔
经义考卷二

[book_title]卷三
钦定四库全书
经义考卷三
翰林院检讨朱彝尊撰
易【二】
归藏
隋志十三卷晋太尉参军薛贞注【唐志同崇文书目三卷】佚
礼记孔子曰吾欲观殷道是故之宋而不足徵也吾得坤乾焉
山海经黄帝氏【姚信作归藏氏】得河图商人因之曰归藏杜子春曰归藏黄帝
桓谭曰归藏藏於太卜
郑康成曰殷隂阳之书存者有归藏
淳于俊曰归藏者万物莫不归藏於其中也
于宝曰初乾初奭初艮初兑初荦初离初厘初巽此归藏之易也
阮孝绪曰归藏载卜筮之书杂事
刘勰曰归藏之经大明迂怪乃称羿毙十日嫦娥奔月
隋书归藏汉初已亡按晋中经有之惟载卜筮不似圣人之旨
孔頴逹曰归藏起於黄帝　又曰圣人因时随宜不必皆相因故归藏名卦之次亦多异　又曰孔子曰吾得坤乾焉殷易以坤爲首故先坤後乾　又曰归藏僞妄之书非殷易也
贾公彦曰殷人因黄帝曰归藏归藏易以纯坤爲首坤爲地万物莫不归而藏於其中殷以十二月爲正地统故以坤爲首
元稹曰穆姜遇艮足徵麟史之文尼父得坤亦验归藏之首
邢昺曰归藏者成汤之所作是三易之一也
刘敞曰坤者万物所归商以坤爲首礼运吾得坤乾焉此归藏之易
欧阳修曰周之末世夏商之易已亡汉初虽有归藏已非古经今书三篇莫可究矣
邵子曰商以建丑之月爲正月谓之地统易曰归藏以坤爲首坤者地也
方慤曰归藏首乎坤各归其根密藏其用皆殷之所爲则合乎地之时焉殷用地正故其书名之
黄裳曰微显者易之知也故商曰归藏者以其藏诸用而言之也
王观国曰礼记孔子曰吾得坤乾焉郑氏注得商隂阳之书其书存者有归藏尔雅释羊属有牡羭郭璞注引归藏曰两壶两羭初学记云部引归藏曰有白云出苍梧入於大梁举此可以见矣
中兴书目归藏隋世有十三篇今但存初经齐母本蓍三篇文多阙乱不可训释
朱震曰归藏之书其初经者庖牺氏之本旨也卦有初乾初奭【坤】初艮初兑初荦【坎】初离初厘【震】初巽卦皆六画周礼三易经卦皆八所谓经卦则初经之卦也　又曰归藏之乾有乾大赤乾爲天爲君爲父又爲辟爲卿爲马爲禾又爲血卦　又曰归藏小畜曰其丈人乃知丈人之言三代有之
张行成曰商曰归藏地易也元包义取之
郑锷曰归藏以坤爲首商人之易其卦坤上坤下故曰归藏言如地道之包含万物所归而藏也
郑樵曰连山亡矣归藏隋有薛贞注十三卷今所存者初经齐母本蓍三篇而已言占筮事其辞质其义古後学谓爲不文疑而弃之独不知後之人能爲此文乎
杨简曰孔子之时归藏犹存故曰之宋而得坤乾焉罗泌曰黄帝正坤乾分离坎倚象衍数以成一代之宜谓土爲祥乃重坤以爲首所谓归藏易也
罗苹曰归藏初经卦皆六位其卦有明夷营惑耆老大明之类昔启筮明夷鲧治洪水枚占大明桀筮营惑武王伐商枚占耆老曰不吉是也　又曰归藏之文有乾爲天爲君爲父爲大赤爲辟爲卿爲禾爲血卦之类知与今易通矣　又曰归藏黄帝之书而坤启筮乃有尧降二女以舜妃之语节卦云殷王其国常母谷月之类其卦是也其文非也盖归藏之文汤代之作
林学蒙曰易疏论连山归藏一以爲伏羲黄帝之书一以爲夏商之书未知孰是
蒋君实曰商之序易以坤爲首其尚质尚白之制皆自此出也
李过曰易钞云天尊地卑乾坤之定位也商易首坤是地尊乎天也商易所以不传不知商人建丑以十二月爲岁首取丑未之冲爲地统坤爲地商用地统只得首坤　又曰夏后氏连山易不可得而见商人归藏易今行於世者其经卦有八重卦已有六十四经卦八谓坎爲荦荦者劳也以万物劳乎坎也谓震爲厘厘者理也以帝出乎震万物所始条理者也余六卦同其六十四卦乾屯蒙溽讼师比小毒畜履泰否同人大有很厘大过颐困井革鼎旅丰小过林祸观萃称仆复毋亡大毒畜瞿散家人节奂蹇荔员諴钦恒规夜巽兑离荦兼分归妹渐晋明岑?未济遂大壮蜀马徒四卦阙名与周易卦同者三之二曰屯蒙讼师比小畜履次序大畧相同卦名不同者如谓需爲溽小畜爲小毒畜大畜爲大毒畜临爲林祸之类如此则文王重易止因商易之旧今以周易质之归藏不特卦名用商卦辞亦用商如屯之屯膏师之帅师渐之取女归妹之承筐明之垂其翼皆因商易旧文则六十四卦不在文王时重自伏羲以来至於夏商其卦已重矣乃知系辞所载取象十三卦皆当时所有之易也
王应麟曰越绝外传范子曰道生气气生隂隂生阳愚谓先隂後阳即归藏先坤之意阖而辟静而动也马端临曰连山归藏乃夏商之易本在周易之前然归藏汉志无之连山隋志无之盖二书至晋隋间始出而连山出於刘炫僞作北史明言之度归藏之爲书亦类此尔
葛寅炎曰归藏黄帝中天易也
家铉翁曰归藏之书作於黄帝
朱元昇曰归藏易黄帝演伏羲连山易而作也孔子曰吾得坤乾焉斯归藏易之谓矣　又曰归藏虽自黄帝作实循伏羲之卦序汉律历志曰伏羲画八卦由数起至黄帝而大备是知伏羲易与黄帝易一以贯之而已　又曰周礼太卜掌三易之法簭人掌三易以辨九簭之名初未尝以周易废归藏也鲁襄公九年穆姜爲筮而遇艮之八杜预释之曰是杂用连山归藏周易也以此见春秋之时归藏尚无恙也　又曰归藏取则河图者也河图藏十不具是以归藏去十不用　又曰归藏易以纯坤爲首坤爲地万物莫不归而藏於中说卦曰坤以藏之盖造化发育之眞机常於此藏焉然而一元有一元之造化癸亥甲子之交爲之藏一岁有一岁之造化冬夏二至之交爲之藏一日有一日之造化夜半日中之交爲之藏是又归藏易无所往而不用其藏也六十四卦藏者十有六用者四十有八乾爲六十四卦之父坤爲六十四卦之母坤统藏卦乾统用卦坤乾所以首六十四卦也有藏者斯有用者纯坤又所以首纯乾也　又曰归藏易以六甲配六十四卦所藏者五行之气也所用者五行之象也　又曰归藏易首坤尾剥　又曰归藏二篇自甲子至癸巳爲先甲自甲午至癸亥爲後甲其策万有八百
吴澂曰归藏商之易　又曰夏商二易盖因羲皇所画之卦而用之以占筮卦序与先天自然之序不同故连山首艮归藏首坤朱子易赞曰降帝而王传夏历商有占无文民用勿彰以爲二易无繇辞也或曰春秋左氏传所载繇辞与周易不同者盖夏商之易则有繇辞矣然今莫可考证世俗所传归藏易僞书也
吴莱曰归藏三卷晋薛贞注今或杂见他书颇类焦赣易林非古易也
赵道一曰轩辕黄帝取伏羲卦象法而用之据神农所重六十四卦之义帝乃作八卦之说谓之八索求其重卦之义也帝一号归藏氏乃名所制曰归藏书此易之始也
朱隐老曰归藏黄帝之易也以坤爲首而凡建丑者宗之不特殷人爲然也
朱升曰归藏首坤静动之首也
何乔新曰隋经籍志有归藏十三卷出於刘光伯所上意甚浅陋书虽不传易所谓坤以藏之即归藏之遗意也
何孟春曰殷易先坤後乾有静斯动隂阳之定理也杨愼曰连山藏於兰台归藏藏於太卜见桓谭新论则後汉时连山归藏犹存不可以艺文志不列其目而疑之
胡应麟曰七畧无归藏晋中经簿始有此书隋志因之称此书惟载卜筮不类圣人之旨盖唐世固疑其僞矣
邓元锡曰归藏首坤藏而後发孔子曰吾欲观商道得坤乾焉盖善之也然於易爲褊矣
沈懋孝曰商易首坤以藏歛而发动直之机
郝敬曰归藏坤卦坤爲地百昌归土曰归藏
焦竑曰归藏坤也商时讲学者首重在静
董斯张曰归藏易今亡惟存六十四卦名而又阙其四与周易不同需作溽小畜作小毒畜大畜作大毒畜艮作很震作厘升作称剥作仆损作员咸作諴坎作荦谦作兼遯作????蛊作蜀解作荔无妄作毋亡家人作散家人涣作奂又有瞿钦规夜分五卦岑?林祸马徒三复卦名不知当周易何卦也
孙奇逢曰归藏首坤坤以藏之天下事不竭於发而竭於藏退藏不密生趣所以日枯也故藏者养也坤元所以资生也
黄宗炎曰归藏六十四卦名其间不同於周易者需爲溽云上天而将雨必有湿溽之气先见於下大畜小畜爲畜畜毒取亭毒之义艮爲狠艮有反见之象无言笑面目可徵故取其刚狠之义与震爲厘离当爲厘於震则不近岂以雷厘地而出以作声与升爲称地之生木土厚者茂土瘠者瘁言木与土相称也剥爲仆坎爲荦坎爲劳卦故从劳谐声而省物莫劳於牛故从牛但此乃夫子之说卦岂殷人之所取义与家人爲散家人则义不可考损爲员咸爲諴谦爲兼涣爲奂古字或加偏旁或不加偏旁因而互易也遯爲????形意本通无有异义蛊爲蜀蜀亦蛊也但蛊之义深远矣解爲荔荔亦有聚散之义无妄爲毋亡毋即无亡即妄非有他也又有瞿钦规夜分五卦岑?林祸马徒三复卦名不知作周易何卦再以愚测之瞿当属观钦当属旅规当属节夜当属明夷分当属暌岑?当属贲其他则不可详也
徐善曰归藏之亡久矣有求之古三坟及司马膺薛贞之书者失之譌有即指归魂纳甲之书爲归藏者失之陋有谬解乾君坤藏之语而谓方图即归藏者失之傅会若卫氏之操笔妄拟则失之肆矣　又曰子复丑临寅泰卯大壮辰夬巳乾午姤未遯【归藏本文作????】申否酉观戌剥【归藏本文作仆】亥坤此归藏十二辟卦所谓商易也辟者君也其法先置一六画坤卦以六阳爻次第变之即成复临泰大壮夬五辟卦次置一六画乾卦以六隂爻次第变之即成姤遯否观剥五辟卦十辟见而纲领定矣於是又置一六画坤卦以复辟变之成六卦之一阳以临辟变之成十五卦之二阳以泰辟变之成二十卦之三阳以大壮辟变之成十五卦之四阳以夬辟变之成六卦之五阳更进爲纯乾而六十四卦之序已尽变矣徐而察之乾之六位巳爲递变之新爻而坤之六位犹爲未变之旧画即卦中阳爻已变而隂爻犹故也於是复置新成之乾卦以姤辟变之成六卦之一隂以遯辟变之成十五卦之二隂以否辟变之成二十卦之三隂以观辟变之成十五卦之四隂以剥辟变之成六卦之五隂更进爲纯坤而坤之六位已更新矣卒之非有两营也止此六十四虚位顺而求之由坤七变得阳爻一百九十二而纯乾之体见逆而遡之由乾七变得隂爻一百九十二而纯坤之体见一反一覆而三百八十四爻之易以全矣　又曰归藏卦序坤震坎艮兑离巽乾盖震下一阳生於纯坤之後进坎而中进艮而上乃交於中五而得兑之二阳然一隂犹在上也至离而中阳进上至巽而初阳进中於是纯乾体成此阳气渐长之序也反而推之巽下一隂生於纯乾之後进离而中进兑而上乃交於中五而得艮之二隂然一阳犹在上也至坎而中隂进上至震而初隂进中於是纯坤体成此隂气渐长而阳气归藏之序也归藏之名之义殆本诸此其数则自下而上者始八终二由於阳气之生自无而有其理爲知来之逆也自下而上者始二终八由於阳气之归自有而无其理爲数往之顺也圣人命归藏之名盖告人以反本复始之道焉
按归藏隋时尚存至宋犹有初经齐母本蓍三篇其见於传注所引者如荣荣之蕐徼徼鸣狐离监监燂若雷之声有鸟将至而垂翼上有高台下有雝池有鳬鸳鸯有雁鷫鷞有白云自苍梧入大梁空桑之苍苍八极之既张乃有夫羲和是主日月职出入以爲晦明旧言之择新言之念君子戒车小人戒徒有人将来遗我货贝以至则彻以求则得有喜将至若以贾市其富如河汉昭昭九州日月代极平均土地和合四国不利出征惟利安处彼爲狸我爲鼠勿用作事恐伤其父鼎有黄耳利取?鲤剥良人得其玉小人得其粟瞿有瞿有?宵粱爲酒尊于两壶两羭饮之三日然後苏士有泽我取其鱼凡此辞皆古奥而孔氏正义谓归藏僞妄之书亦未尽然若三坟书以归藏易爲气坟其爻卦大象曰天气归地气藏木气生风气动火气长水气育山气止金气杀各爲之传则较传注所引大不伦矣
又按归藏之书有本蓍篇亦有启筮篇有齐母经亦有郑母经今见於郭景纯山海经注曰瞻彼上天一明一晦有夫羲和之子出於阳谷曰共工人面蛇身朱髪曰丽山之子青羽人面马身曰羽民之状鸟喙赤目而白首曰滔滔洪水无所止极伯鲧乃以息石息壤以塡洪水曰鲧去三岁不腐剖之以吴刃化爲黄能【一作龙】曰昔彼九冥是与帝辨同宫之序是爲九歌曰不得窃辨与九歌以国于下此启筮之文也【太平御览载启筮文曰夏后享神于晋之灵台作璿台】曰夏后启筮御飞龙登於天吉曰昔者羿善射毕十日果毕之此郑母经之文也隋志谓归藏汉初已亡故班固艺文志不载又谓晋中经簿有之斯景纯得援之以释山经也又按太平御览引归藏文曰蓍末大於本爲上吉蒿末大於本次吉荆末大於本次吉箭末大於本次吉竹末大於本次吉蓍一五神蒿二四神荆三三神箭四二神竹五一神筮五犯皆藏五筮之神明皆聚焉当属本蓍篇中语
又按归藏六十四卦其名或异然亦皆依反对爲序以谦作兼而分次之则分爲豫也以蛊作蜀而马徒次之则马徒爲随也以损作员而諴次之则諴爲益也林祸在观之前则临也钦在恒之前则咸也瞿在散家人之前则暌也岑?在未济之前则既济也唯规夜二名不审当何卦非夬姤则噬嗑贲当之矣
经义考卷三

[book_title]卷四
<史部,目录类,经籍之属,经义考>
钦定四库全书
经义考卷四
翰林院检讨朱彝尊撰
易【三】
周易
汉志十二篇
存
山海经曰列山氏得河图周人因之曰周易
易通卦验曰文王得赤乌而演易
易辨终备曰煌煌之耀乾爲之纲合凝之类坤握其方雄雌呿吟六节揺通【谓六子】万物孶甲日营始东【震也】易乾凿度曰易者其德也变易者其气也不易者其位也
春秋说题辞曰易者气之节含五精宣律历上经象天下经计历文言立符彖出期节象言变化系设类迹
孝经援神契曰易建八卦序六十四卦转成三百八十四爻运机布度其气转易故称经也　又曰易长於变
论语比考谶曰孔子读易韦编三絶铁摘三折?书三灭
程本曰出於一立於两成於三连山以之而呈形归藏以之而御气周易以之而立数
司马迁曰西伯拘而演周易
扬雄曰易始八卦而文王六十四
班固曰商道弛文王演周易　又曰秦禁学易爲卜筮之书独不禁故传授者不绝　又曰诗书礼乐春秋五者五常之道易爲之原
许愼曰日月爲易象隂阳也
王逸曰易与春秋同经摠一机之织经营天道以成人事
郑康成曰易一名而含三义易简一也变易二也不易三也
刘表曰易惟谭天入神致用故系称旨远辞文言中事隐韦编三绝固哲人之骊渊也
徐干曰伏羲作八卦文王增其辞
淳于俊曰包羲因燧皇之图而制八卦神农演之爲六十四黄帝尧舜通其变三代随时质文各繇其事故易者变易也
阮籍曰文王系其辞於是归藏氏逝而周典兴上下无常而刚柔相易不可爲典要惟变所适故谓之易虞翻曰易字从日下月
陆绩曰孔子易云有四易一世二世爲地易三世四世爲人易五世六世爲天易游魂归魂爲鬼易皇甫谧曰文王在羑里演六十四卦着七八九六之爻谓之周易
纪瞻曰昔庖牺画八卦隂阳之理尽矣文王仲尼系其遗业三圣相承共同一致称易凖天无复其余也葛洪曰九圣共成易经足以弥纶隂阳不可复加也褚澄曰易弥天地之道通万物之情虽有异家之学同以象数爲宗盖无体不可以一体求屡迁不可以一迁执也
顔延之曰淳象始於三画兼卦终於六爻
梁武帝曰周易文言是文王所制
郦道元曰羑水出荡隂西北东流经羑城北故羑里也昔殷纣纳崇侯虎之言囚西伯於此散宜生南宫适见文王乃演易用明否泰始终之义焉
王通曰圣人於易没身而已
隋书秦焚书周易独以卜筮得存惟失说卦三篇後河内女子得之
陆德明曰周代名也周至也徧也备也今名书义取周普
顔师古曰上下经及十翼故十二篇
贾公彦曰夏殷易以七八不变爲占周易以九六变者爲占
孔頴逹曰郑氏释周易言易道周普无所不备虽有此释更无所据按世谱等书神农一曰连山氏亦曰列山氏黄帝一曰归藏氏既连山归藏并是代号则周易称周盖取岐阳地名又文王作易之时正在羑里周德未兴犹是殷世故题周以别於殷易纬云因代以题周是也十翼谓上彖下彖上象下象上系下系文言说卦序卦杂卦
虞世南曰不读易不可爲宰相
崔憬曰易之爲书明三才广无不备大无不包悉备有万物之象
张怀瓘曰易者太古之书先贤说八卦非伏羲自重易曰圣人立象以尽意设卦以尽情僞八卦成列象在其中矣因而重之爻在其中矣刚柔相推变在其中矣伏羲自重之验也易又曰昔者圣人之作易也观变於隂阳而立卦发挥於刚柔而生爻故易六画而成卦六位而成章又伏羲自重之验也
韩愈曰易奇而法
宋理宗曰易六十四卦大象之义各有攸属自出治而言则谓之后自定位而言则谓之上自创法而言则谓之先王自继体而言则谓之大人余则总谓之君子皆主於人君而言也
杨绘曰虞书之文曰龟筮恊从筮云者非八卦之可爲也必六十四之然後爲筮矣舜禹之际而曰龟筮恊从则何文王重卦之有乎
代渊曰彖与大小象诸卦本同乾卦例皆於六爻後相继而列之聚爲一处至郑康成王弼注时谓彖与大象本论卦体故置六爻前小象在释爻故各退在逐爻後使人易晓惟留乾卦不移者用存其本体令後世知之
陆秉曰易字篆文日下从月取日月二字交配而成日往月来迭相爲易之义言易则万物变化之用尽在其中矣
胡瑗曰易系辞云易穷其变变则通又云生生之谓易是大易之作专取变易之义伏羲画卦文王重之又从而爲之彖辞至周公又爲之爻辞仲尼又十翼之数圣相继道备於周故曰周易
石介曰易题作上下二篇当是文王周公时已然後人又自乾至履自泰至观之类别离爲卷则乾传第一是後人题也
欧阳修曰易理无尽以象谈易占筮者之事以数谈易推算者之事以理谈易学士大夫之事皆不可不兼也　又曰易者文王之作也其书则经也其文则圣人之言也其事则天地万物君臣父子夫妇人伦之大端也大衍筮占之一法耳非文王之事也孔子生於周末惧文王之志不见於後世而易专为筮占用也乃作彖象发明卦义必称大人君子王后以当其事而常以四方万国天地万物之大以为言盖明非止於卜筮也若十翼之说不知起於何人自秦汉以来大儒君子不论也非圣人之言也
王开祖曰或曰易系辞果非圣人之言乎曰其原出於孔子而後相传於易师其来也远其传也久其间失坠而增加者不能无也
勾微曰周之一字一取代号之称二取周普之义袁建曰易者易也不易也变易也谓一义而含三名则非谓一名而含三义何损於易哉
陈臯曰乾爲君爲父坤爲臣爲母艮为子爲少阳圣人设教以尊爲先则顺故周易先乾
薛温其曰彖累圣相传之意大象孔子独出之事李清臣曰十翼皆孔子之言乎不得而知也然有疑焉序卦者韩康伯虽已明非易之藴而未明其所以然也易卦之序二二相从今序卦之名盖不恊矣有义之苟合者有义之不合而强通者是岂圣人之言耶
周子曰圣人之精画卦以示圣人之藴因卦以发卦不画圣人之精不可得而见微卦圣人之藴殆不可悉得而闻易何止五经之源其天地鬼神之奥乎邵子曰周以建子之月爲正月谓之天统易曰周易以乾爲首乾者天也　又曰上古圣人皆有易但作用不同今之易文王之易也故谓之周易　又曰易者圣人长君子消小人之具也
张子曰易乃是性与天道其字日月爲易易之义包天道变化　又曰易非止数　又曰系辞所以论易之道既知易之道则易象在其中故观易必由系辞又曰易与君子谋不与小人谋
程伯子曰易起於数非也有理而後有象有象而後有数易因象以明理由象以知数得其义则象数在其中矣
程子曰周者着代也言文王之书以别连山归藏也苏轼曰易者圣人所以尽人情之变而非所以示神於卜筮也
龚原曰上经始於乾坤终於坎离言天道也故卦象以体爲主若天行地势水洊至明两作是也下经始於咸恒终於既济未济言人道也故卦象以用爲主若洊雷兼山随风丽泽是也
刘安世曰今之学者言象数则讳谈义理言理义则耻说象数若象数可废则无易矣若不说义理又非通论　又曰文王拘於羑里而演六十四卦之辞如乾元亨利贞坤元亨利牝马之贞是也非重六爻也至於爻辞则恐周公所作若爻辞是文王作不应曰王用享于西山又不应曰箕子之明夷也
林之奇曰易序卦虽若有可疑者然其间自有深旨陆佃曰伏羲用蓍占法惟用七八六十四卦皆不动若乾止於乾坤止於坤不能变也夏商因之皆以七八爲占连山归藏是已後至文王占法始用九六盖不如此不足应天下之变也今易是已　又曰说文云蜥易蝘蜓守宫也象形周易之义疑出於此取其隂阳构合而名一曰蜥易日十二时变色故曰易也旧说蜥易呕雹盖龙善变蜥易善易故乾以龙况爻其书谓之易爻者言乎其变也象之义出於象彖之义出於豕易之义出於易皆取诸物也
朱震曰连山神农氏之别号也归藏轩辕氏之别号也并是代号所以易题周以别余代犹周书周礼之谓也
郭雍曰易者道贯三才理该万物其实行处要须以人事明之
郑厚曰易从日从月天下之理一奇一偶尽矣天文地理人事物类以至性命之微变化之妙否泰损益刚柔失得出处语默皆有对敌故易设一长画一短画以总括之所谓一隂一阳之谓道者此也
张行成曰易有四体一用三伏羲先天体也连山天易归藏地易周易人易用也
郑东卿曰上经起乾坤至坎离三十卦下经起咸恒至既济未济三十四卦杂卦无上下经之分然自乾坤至困亦三十卦自咸恒至夬亦三十四卦
郑樵曰连山用三十六策归藏用四十五策周易用四十九策
李郁曰易有辞同而旨异前发而後明举此而见彼者多矣大抵有类於春秋
程迥曰易以道义配祸福故爲圣贤之书隂阳家独言祸福而不配以道义故爲技术　又曰朱待制新仲尝谓迥曰序卦非圣人书唐僧一行易纂引孟喜序卦曰隂阳养万物必讼而成之君臣养万民亦讼而成之然则今序卦亦出於经师可知也　又曰张芸叟疑大观在上之文且言陆希声深病爻辞之不类辄欲去取欧阳公童子问王景山儒志亦疑易文圣人之道远如天固难知也谓不类非也
吴沆曰重卦之说自古爲疑然以理推之六十四卦或自古而有而六十四卦之名则自文王始也盖卜筮之书随世而变其所起之法所占之辞代有不同其不得而异者惟六十四变以成易尔周礼太卜掌三易连山归藏周易其经卦皆八其别皆六十有四考此则连山归藏之卦自重於三皇之时而周易之卦乃重於文王之世故其书谓之周易理亦明也文王以前易道止於卜筮文王而後始用之修身治人爲国而易道始兴於此则谓之易兴於中古可也罗泌曰易者庐?之名守宫是矣身色无恒日十二变是则易者从其变也彖者茅犀之名豨神是已犀形独?知几知祥是则彖者取於几也而象则直取其身形相象远近不变有成位胆应四时而已是则易者象也取诸物以爲象圣人之意见矣　又曰三易之书其书一其法异其爲卦皆六位经卦皆八而别卦皆六十四书一也易尚变连山归藏尚不变法异也变老也不变少也易用九六尚老也连山用七归藏用八尚少也尚变之占三百八十有四不变之占亦三百八十有四古以三易参而占之连山归藏其数皆六十四与易同也惟易则变故一可六十四而六十四可以爲一是故以六十四乘六十四得四千九十有六其与连山归藏倍一之理殊矣吕祖谦曰古者教人之道法诗书礼乐而已至於易则未尝躐等与人是以孔子孟子之问答初未尝及易也若如魏晋相尚虚浮谈老者遍天下则秦焚之久矣　又曰读易当观其生生不穷处
吴仁杰曰连山归藏以不变者占其占不出於本卦周易以变者占其占必通於两卦春秋传之文可考也又曰易始乎伏羲成乎文王六十四正卦伏羲之
所作也卦外六爻及六十四覆卦文王之所作也伏羲有正卦有象卦自乾至未济象如天行健之类是也夫子未赞易以前史墨对赵简子曰在易卦雷乘乾曰大壮是有卦则有此象矣如曰君子非礼勿履则孔子所系也文王有爻有覆卦爻如乾初九至上九覆卦如用九之类是已
郑耕老曰周易二万四千二百七字
李舜臣曰班马只言文王演卦又曰人更三圣世历三古止言包牺文王孔子未尝及周公也马融陆绩王肃姚信始有周公作爻辞之说绝不经见孔頴逹始引韩宣子见易象与鲁春秋而知周公之德与周之所以王爲周公爻辞之证审尔谓周公作爻辞可也而春秋又将属之周公乎
陆九渊曰後世言伏羲画八卦文王始重之爲六十四其说不然且如周礼虽未可尽信若筮人之言三易经卦皆八其别皆六十有四龟筮恊从亦见於虞书必非僞说如此则卦之重久矣盖伏羲既画八卦即从而重之然後能通德类情扶持天下之理文王盖因繇辞而加详以尽其变尔
朱子曰周代名也易书名也其卦本伏羲所画有交易变易之义故谓之易其辞则文王周公所系故系之周以其简袠重大故分爲上下两篇经则伏羲之画文王周公之辞也并孔子所作之传十篇凡十二篇中间颇爲诸儒所乱近世晁氏始正其失而未能尽合古文吕氏又更定着爲经二卷传十卷乃复孔氏之旧云　又曰易本卜筮之书故先王设官掌於太卜而不列学校所教诗书礼乐而已　又曰易自伏羲始画八卦文王重爲六十四作系　彖辞周公作系爻辞孔子作彖象文言系辞说卦序卦杂卦而彖象系辞各分上下是爲十翼　又曰文王所系之辞以断一卦之吉凶所谓彖辞周公所系之辞以断一爻之吉凶所谓爻辞　又曰窃疑卦爻之辞本爲卜筮者断吉凶而因以训诫至彖象文言之作始因其吉凶训戒之意而推说其理义以明之
陈淳曰伏羲之易本无文字始於乾而终於坤每卦惟有六画而已文王於羑里乃取而衍之始於乾坤终於未济若今所传之序以彖辞列六十四卦之吉凶若乾元亨利贞之类是也周公继志述事於逐卦之爻又分别爻义而系之爻辞以断六爻之吉凶若初九濳龙勿用之类是也以文字始着於文王周公因谓之周易又以简帙重大分爲上下经两篇周之衰易道不明孔子乃黜八索而作十翼以赞之曰彖上传曰彖下传所以释文王所系彖上下经文之辞若大哉乾元以下等是也曰象上传曰象下传所以释伏羲卦之上下两象若天行健等类及周公所系两象六爻之辞若濳龙勿用阳在下也等类是也曰系辞上传曰系辞下传所以述文王周公所系卦爻辞之传而通论一经之大旨上自天尊地卑以下下自八卦成列以下是也曰文言传所以申言乾坤彖象之旨而爲诸卦之例若元者善之长以下是也曰说卦传所以详其所未尽之意若昔者圣人之作易也幽赞於神明而生蓍以下是也曰序卦传所以序其先後若有天地然後万物生焉以下是也曰杂卦传所以错杂而言之若乾刚坤柔比乐师忧以下是也
林学蒙曰伏羲画卦以写隂阳之变化文王周公作卦爻辞以决天下之疑孔子作彖象以推明事物当然之理然爻画既具而三者已备乎其中先圣後圣互相发明耳
陈善曰易之爲书无所不有或以历数或以卜筮盖不但性命之说也
叶适曰周官三易经卦皆八其别皆六十有四则六十四卦自舜禹以来用之而後世谓伏羲氏始画八卦文王重爲六十四卦又谓纣囚文王於羑里始演周易学者因之有伏羲先天文王後天之谓不知何所本始　又曰班固用刘歆七略记易所起伏羲文王作卦重爻与周官不合盖出於相传浮说言孔氏爲彖象系辞文言序卦之属亦无明据论语但言假我数年五十以学易而已易学之成与其讲论问答乃无所见所谓彖象系辞作於孔氏者亦未敢信也又曰以乾坤爲父母坎离震艮巽兑爲男女皆卜
筮牵合之虚文非孔氏之书所道　又曰易之始有三而已自然而成八有六而已自然而成六十四一成一反而名义出焉一画对分而爲十二二卦对立而爲六十四画之始终具焉圣人非罔民以自神者而学者多异说不知之过也　又曰易传惟序卦最浅鄙於易有害按诸卦之名以象取之圣人重复殷勤其辞以训释之多至数十百言未已盖其难明如此今序卦不然鳞次栉比而言之使其果若是则束而联之一读而尽矣又曰卦之次序无系乎易之损益　又曰易有上下经因简帙繁重分之是也序卦既错举以附合之又爲之说曰有男女然後有夫妇有夫妇然後有父子学者因是谓上经首乾坤下经首咸恒者父母夫妇之象也夫关雎鹊巢明指义类自家刑国以是爲后妃夫人者盖以其事言也若天地阴阳则象之而已其父母夫妇男女安在耶　又曰序卦至未济乃言易不可穷审如其序则易已穷於此所谓不可穷者从孰求之
李心传曰文言传者十翼之第七篇也先儒以其首章八句与春秋传所载穆姜之言不异疑非孔子之言故梁武帝以此篇爲文王所作
高似孙曰易曰元者善之长也左传曰元者体之长也易曰嘉会足以合礼左传曰嘉德足以合礼善之与体会之与德其字不同其义则别易之文言以爲孔子所作然孔子生於襄公二十二年史作此筮乃襄公九年二语盖在孔子之先也
真德秀曰易者阴阳变易之谓日往月来寒往暑来昼夜昏明循环不息此天道之常也圣人拟之以作易不过推明阴阳消长之理而已阳长则隂消阴长则阳消一消一长天之道也人而学易则知吉凶消长之理进退存亡之道矣
魏了翁曰周易备三易之义阖户谓之坤即归藏终万物始万物莫盛乎艮即连山
章如愚曰圣人作易本以明道其绪余可以卜筮而已而後之言阴阳者言星历者言乐律者莫不於易求之求之自以爲得配之自以爲合然於圣人之意则非也
李过曰六经中惟大易一书可见圣人之心盖自秦人焚灭先王典籍後汉兴逐旋收拾虽能畧备如诗书二礼春秋皆不免有散失抵牾惟易以卜筮独存故大易一书不经秦火爲圣人全书学者欲见文王孔子之心当於此书求之　又曰文王演易虽在商末自武王革命之後周之子孙所世守以爲卜筮之书与三易并藏故称周以别余代亦犹周书周礼之立名耳其所谓周普之义果安在哉赵汝楳曰周官太卜三曰周易则知爲周人之所自名以别於连山归藏也
王应麟曰易十二篇今易乾卦至用九即古易之本文郑康成始以彖象连经文王辅嗣又以文言附乾坤二卦至文辞连属不可附卦爻则仍其旧篇目自康成辅嗣合彖象文言於经学者遂不见古本　又曰迂斋讲易谓伏羲未作易之前天下之人心无非易伏羲既作易之後天下之万事无非易愚按尔雅小罍谓之坎大琴谓之离万物之象无非易也陈普曰易者交易而化阴阳寒暑治乱生死之大体也万变无穷日夜相代无停止也
胡一桂曰晁氏谓古者竹简重大以经爲二篇然经分上下诚有至理上下经虽有三十卦三十四卦之不同以反对计之各十八卦一也上经反对五十二阳爻五十六阴爻下经反对五十六阳爻五十二阴爻二也上经以四正卦爲主首乾坤而终坎离与先天图南北东西四方卦合下经以二变卦爲主震变爲艮巽变爲兑首咸恒而终既济未济与先天图四维之卦合而坎离之交不交亦可见伏羲先天一图大旨备见於文王序卦首尾中三也若是者岂以竹简重大之故耶
胡炳文曰解易者或以周字爲普徧之义或以卦爲文王所重子朱子本义出然後其说始定盖周礼三易夏曰连山商曰归藏文王之易命之曰周以别夏商也交者阴阳之对待变者阴阳之流行经之分爲两也皆自然而然合三百八十四爻观之上下经多少不齐在上经者宜阳多於阴今阳爻八十六阴爻九十四而阴之多於阳者八在下经者宜阴多於阳今阴爻九十八阳爻百有六而阳之多於阴者亦八以反对推之上下经各十八卦各一百八爻可谓齐矣在上经者阳爻五十二阴爻五十六而阴之多於阳者四在下经者阴爻五十二阳爻五十六而阳之多於阴者亦四或四或八互爲多少自然有阴阳相交之象焉上经首乾坤气化之始也乾坤而後十卦阴阳各三十画然後爲泰爲否而天地之交不交者可见矣下经首咸恒形化之始也咸恒而後十卦阴阳亦各三十画然後爲损爲益而少男少女长男长女之交不交可见矣至若上经终坎离乾坤中爻之交下经终既济未济又坎离中男中女交不交也本义谓易有交易变易之义先交而後变其旨深矣哉俞琰曰吕东莱谓经分上下始於文王郭白云谓序卦已分其来尚矣故不言分经之由邵康节曰重卦之象不易者八反易者二十八故卦有六十四而止用乎三十六爻有三百八十四而用止乎二百一十有六知此则知所以分上下者盖有由焉非苟然也或疑上经卦三十下经卦三十四多寡不均殊不知卦有对体有覆体何谓覆体屯倒转爲蒙需倒转爲讼之类是也何谓对体乾坤坎离颐大过中孚小过相对而不可覆者是也余皆一卦倒转爲两卦故上经卦三十约之则十八下经卦三十四约之亦十八谓之不均可乎卦分内外二体凡六十四阳六十四阴约爲三十六则上经纯阳卦六纯阴卦四下经纯阳卦四纯阴卦六阴阳相重之卦上下经皆八不亦均乎上经阳爻八十六阴爻九十四约爲十八则五十二阳五十六阴共一百八下经阳爻一百六阴爻九十八约爲十八则五十六阳五十二阴共一百八其均如此孔頴逹谓系辞分上下无异义直以简帙重大是以分之晁以道乃曰古者竹简重大分经爲二篇今又何必以二篇成帙盖皆不知六十四卦约之则爲两十八也
王申子曰古今诸家说易往往求之太过或以性理或以气候或以步占或以老庄虽切近如太玄濳虚经世亦各得其一偏耳系辞之文先儒多疑其错乱以爲非夫子所作然其间发明作易之要示人用易之法委曲详尽有条有理非胸中有全易者不能道若夫经中序卦之文义乖理浅决非圣人之旨也又曰易有圣人之道四而伊川易传止尚其辞康
节数学止尚其象汉上易说止尚其变晦庵本义止尚其占
熊良辅曰易卦下之辞谓之彖彖曰以下谓之彖传爻下之辞谓之象象曰以下谓之象传系辞传无经可附盖总括卦爻之大意而云汉以来以系辞名之今谓之系辞亦可欧阳公谓非圣人作殊不思道德性命之藴六经之理皆自此出而天地事物之情状亦靡所不载矣
王希旦曰善读易者要识圣人画卦作易来处无非太极河图理数自然之妙则系辞启蒙是其机括又须分别四圣之易通卦名义然後以本义程传相参考沿流泝源由粗探精分合看之远近取之则数存象列言尽理得上极天地自然之易於是始信易与天地凖穷理尽性开物成务内圣外王之学备於斯易何止五经之原其天地鬼神之奥岂欺我哉袁桷曰五经言理莫详於易其辞深且密阐幽显微不以直易言之
吾丘衍曰俗儒谈易多鄙象数夫乾九坤六乾天坤地非象数而何　又曰夜游录有言彖象皆假畜兽以彖爲大豕行则俯首一望而全体皆见故统论一卦之体取以喻之象有六牙故六爻之义取以喻之又按说文苍颉制易字象蜥蜴形蜥蜴善变则知古人托之以喻其变不疑也或言日月爲易按易字无从日月之说而伏羲画卦时但云八卦重卦之後以其变化无尽故有变易之名不可以日月爲惑也刘夏曰庖牺氏作易易何在也今六十四卦爻之所以爲象六十四卦名之所以取义此则庖牺氏之易书文字矣至周时文王周公孔子俱各系以辞始谓之周易是故设六十四卦爻以示象命六十四卦名以示义往古来今数千万年治乱兴亡理势情状之所必至者举不出六十四卦六十四义之中矣梁寅曰易之爲书上以原造化之微下以该人事之着君子明之以决进退庶民赖之以知吉凶然非静之至不能明之非诚之至不能用之
薛瑄曰圣人言天地之造化莫备於易论天地之造化而不本於易皆妄也
章懋曰易不爲小人谋特不爲之谋爲小人之事尔小人而欲爲君子易固未始不爲之谋也
丘濬曰易之爲易有理有数言理者宗程子言数者宗邵子明理者虽不知数自能避凶而从吉学数者倘不明理必至舍人而言天且将流爲技术易虽告以卜筮而未闻以推步汉世纳甲飞伏卦气凡推步之术无不倚易爲说而易实无之不若以理言易则日月常行无往非易矣
邵宝曰周之易爲筮而设也故仲尼论圣人之道四而占後焉後之者归重之也　又曰有周易故羲易有先天之名有羲易故周易有後天之名此後世学易者之议非易之本义也
蔡清曰易自彖象文言传亡今易有彖曰象曰文言曰字後之读者不知爲後之所加此今易之所以失而古易之不可复也
胡居仁曰天下之变无穷惟易可以尽之盖易隂阳奇耦变易无穷若天地之阖辟气运之盛衰日月之更迭寒暑之往来阴阳之消长人物之死生国家之兴亡世道之今古其消息盈虚升降屈伸吉凶消长进退存亡幽明终始善恶邪正惟易能尽也
郑善夫曰易也者用於君子而勿用於小人者也何孟春曰周易先乾後坤阳尊隂卑天地之定位也杨时乔曰重卦始於伏羲彖辞出於文王爻辞出於周公周易名经始於周分上下经爲二篇彖象四传十翼作於孔子古易二经四传十翼各自爲篇取彖象传作注解经文附经下自费直始而定於刘向成於郑康成取文言乾坤二卦附於乾坤彖传後始於王弼以系辞附於象传後改说卦上中作系辞加传字以文言十八条附系辞传削去彖象传文言之名成於韩康伯至宋晁以道疑分二经爲非吕伯恭以分二经爲是朱子本义从之吴澂分四传以系辞爲大象以爻辞爲小象合爲象传亦皆未安
郭子章曰书皆始於人惟易始於天
吴安国曰易天地人之理备焉圣人之精藴也以卜筮而存者易之幸尔而遂以卜筮言易也可乎钱一本曰周易汉费直本画一全卦系以彖辞再画本卦系以爻辞又画覆卦系以用九用六之辞後以一传字加彖传之首郑康成本省去费本六爻之画又省用九用六覆卦之画移上下体於卦画之下又移初九至用九爻位之文加之爻辞之上又合彖传象传於经於彖传加彖曰字於象传加象曰字王弼本同郑但移文言附乾坤二卦之後加文言曰字以孔子赞爻之辞本以释经乃各附当爻每爻加象曰字历代因之是爲今易汉艺文志云易经十二篇吕大防定爲经二卷传十卷晁说之厘爲八卷吕祖谦复定爲十二卷一以古爲断是爲古易呜呼易本羲画虽无文辞八卦相错刚柔杂居之中郁郁乎爲天下之至文乃宇宙间开辟第一文字是谓之古尔若文周孔子之辞凡皆以明羲画之象合於一处匪今厘於二处匪古讵在辞之离合间耶
郝敬曰春秋传韩宣子适鲁观书於太史见易象曰吾乃知周公之德与周之所以王然则易象系自周公久矣孔頴逹作正义辨之甚详而班固云易更三圣世历三古说者以伏羲文王孔子爲三圣周公不与焉尝观孟子序尧舜以来闻知止称文王亦不及周公盖二圣父子同世言父则不复及子言三古则不复列四圣立言应尔岂谓周公不与於斯文乎说者因大传云作易者有忧患当文王与纣之事其辞危因谓危辞多在爻爻辞亦文王作非也文王序易逐卦系彖周公承考逐爻系象易始大备公尝自言文王我师孔子亦谓文王无忧父作子述即此类也今检爻辞如随云王用享於西山升云王用享於岐山指文王岐周也明夷云明夷於南狩得其大首指武王诛纣也箕子之明夷指箕子爲奴也小畜履随蛊皆隐用文武之象泰之六五归妹之六五引商王帝乙是文王所亲臣事者也岂以系爻凡此皆足以徵爻辞之非出自文王甚明也盖周公相武王诛纣伐商晚遭流言忧患与文考同故摹写往事真切如此凡周公之辞孰非文王之辞惟彖作自文王故夫子爲文王作彖传爲乾坤二卦作文言其象传则爲周公作又甚明也圣人修辞立诚言不尽意伏羲画卦无辞以俟文王文王系彖无爻以俟周公周公系象无传以俟孔子三圣皆以未尽之意递相传述若使文王系彖又系爻则周公作象亦宜作翼孔子成春秋修经亦宜修传如後世自爲纲自爲目识者讥之矣　又曰孔子神明天纵读易三絶韦编而作十翼羲圣卦位爻画未明而作说卦文王演易次第未明而作序卦彖辞未明而作彖传周公爻象未明而作象传恐作者泥於爻又约其旨而作大象虑学者局於序又错其序而作杂卦无所不用其极而世儒犹谓孔子有未尽之易以待夫陈搏魏伯阳邵尧夫先天後天方圆等图出而後羲易见吁亦愚且悖矣又曰卦八而已无所谓六十四也六十四者八之
错耳经第言八卦未尝言六十四周礼太卜八爲经六十四爲别即经之别耳邵尧夫横图相生是经与别浑无分也既以序生如干有枝枝有叶则不应言八卦相错既序矣焉用错一生二二生四四生八犹强引两仪四象八卦语解至八生十六十六生三十二三十二生六十四则凿空漫说矣其实八卦错成六十四安所得十六与三十二乎
樊良枢曰尚书断自尧始而钦天敬人以一中体乾元之大四诗并始文王而徽柔懿恭以小心法坤元之至春秋正乾坤之大义经礼立阴阳之大防易兼三才之撰故是五经之原圣人神而明之贤者默而识之
陆振奇曰天地定位而易行乎其中矣故文王之易首乾坤阴阳合德刚柔有体或谓易扶阳抑阴必尽去隂而後快未之然矣去之不如用之之尊阳也故天用地而泰男用女而咸雷用风而恒火用水而济则一阴一阳之谓道而生生之谓易宇宙所以至今不毁尔
徐三重曰晋人以老易并言然易是道老是术易是顺理老是用智
罗喻义曰易是蜥蜴陆佃云蜴善变易吐雹有阴阳析易之义一名蜥蜴周易之名盖取於此小者长七八寸生山石间无所取之近之使可玩也其所谓彖乃是毛牛杨愼云状如犀而角小善知吉凶交广人谓之猪神是也彖曰犹断曰也彖者於神断则人尔象者大荒之兽也今夫人希见象也想象之而已无所取之远之使不可玩也或远或近若远若近皆有妙理爻者俎也错杂陈之有觕有精犹文之有吉有凶也系者维也诗曰泛泛杨舟绋纚维之舟系於杙若可系也亦可解也系解舟发随所之适岂有极哉五者皆寓名也
陈一洙曰秦以卜筮小易而易获不火
洪化昭曰易上经首乾坤天地定位也下经首咸恒山泽通气雷风相薄也上经终坎离下经终既济未济水火不相射也上经首乾坤终坎离天地絪緼万物化醇也下经首咸恒终既济未济男女构精万物化生也易之有彖象文言也犹文家之有注释也易之有系辞也犹文家之有评论也若夫说卦序卦杂卦则非圣人之言王元美谓爲汉河上公所增入者理或然也　又曰易彖象文言有就其辞而重发明之者不嫌其爲同也有反其辞而别发明之不嫌其爲异也必欲强文言以合彖象又强彖象以合卦爻易之理不若是固矣
黄淳耀曰自汉以降言易者无虑千百家其精者发挥理性其觕者为隂阳术数之言然亦不可谓之非易也
钱澂之曰易理无所不藴凡得其一端皆足以入神如卫元嵩元包扬雄太玄京房卦气之类是已至於星历音律之学无不以易为本故朱子尝欲於纳甲飞伏之类皆欲穷其理虽非易之本旨要亦可以见易也
徐在汉曰世谓包羲作八卦文王重为六十四文王系彖辞周公系爻辞俱非也周礼虽未可尽信如簭人言三易经卦皆八其别皆六十四则重卦其来久矣盖包牺始作八卦即因而重之故能通神明之德类万物之情文王则设卦观象系辞明吉凶以成其变化尔传曰易之兴也当文王与纣之事传中累举包牺文王不及周公则爻辞系於文王无疑夫文王演易演包牺之易也孔子翼易翼文王之易也虽然牺之象简而文之辞微学易者舍孔子十翼孰从观象而玩辞观变而玩占知其书之不可远而道之屡迁者乎故学易者不必舍彖传而求彖辞舍爻传而求爻辞也惟彖传明而彖辞得矣爻传明而爻辞得矣分言之为包牺文王孔子三圣之易其实孔子之易明而牺文之易无余藴矣　又曰世儒有今易古易之分夫文王演羲皇之易孔子翼文王之易後学由孔子之易求文王之易由文王之易求羲皇之易则知三圣人无二易千万世无二易圣人先得我心所同然天地之道可一言而尽和顺道德而理於义穷理尽性以至於命先立乎大者则小者不能夺不此之求而以文孔之易合於一为今分於二为古矻矻终身卒无定论不揣其本而齐其末惑之甚已黄宗羲曰易者范围天地之书也广大无所不备故九流百家之学俱可窜入焉自九流百家借之以行其说而於易之本意反晦矣
黄宗炎曰上古朴直如人名官名俱取类於物象与以鸟记官之意及夔龙稷契朱虎熊罴之属是也易者取象於虫其色一时一变一日十二时改换十二色即今之析易也亦名十二时因其倏忽变更借为移易改易之用易易之为文象其一首四足之形周易卦次俱一反一正两两相对每卦六爻两卦十二爻如析易之十二时一爻象其一时在本卦者象日之六时在往来之卦者象夜之六时取象之奇巧精确不可拟议无踰於此俗儒反病其一物之微不足以包含大道妄解日月为易开端於虞仲翔而圣人之取义渐隐夫日月合体其字为明日升於东月生於西故明者不特指其昼夜之光蕐而兼指其光蕐所生之位置一在东一在西也今以上日下月为易其舛谬有七如以日为天上之日月为地下之月是於时为望为昼日丽中天万象具陈而独取九渊之藏魄以配太阳不见其得宜何从而变化舛谬一也如以日往月来月往日来相推代明则亦当以左右为出入南北为?道甚无关於上下舛谬二也如以谓日月同在天上同经不同纬则月为暗魄於义无补同经同纬则日有食之又灾变而非变化舛谬三也况其为文原从勿但象四足之形不成字与□远甚舛谬四也揆厥所由实因□昜字而譌易从旦从勿旦者日之始出离於沧海其光芒灼烁为五采而注射於八方勿者指其象若旗斿也昜且不可爲月岂可因昜而转及於易乎舛谬五也日将出谓之昧爽史记作昒爽日入处谓之昧谷古作昒谷则是日将出将入映於海水但有光芒四逹也岂可亦指为月乎舛谬六也按说文有□阳字声同易注云日覆云暂见也则原有日之易矣易上之日自为虫首非日无疑舛谬七也罗泌云日月为易而文正为勿勿者月光之散者也是犹疑勿与月之不同仅指为月光也其後戴侗周伯琦辈袭夫新奇竟改作□冒字矣圣人至理悉去其饩羊可不辨哉　又曰他书引用易语今不可考者未知是篇章偶逸或纬书依托之文也左传疏伏羲作十言之教曰乾坤震巽坎离艮兑消息刘向传诬神者殃及三世说苑建其本而万物理失之毫厘差以千里又有一道大足以守天下中足以守国家小足以守其身谦之谓也夫天道毁满而益谦不损而益之故损自损而终故益又天地动而万物变化风俗通其亡斯自取灾说文地可观者莫可观於木东方朔正其本万事理失之毫厘差以千里盐铁论小人处盛位虽高必崩不盈其道不恒其德而能以善终者未之有也是以初登於天後入於地细绎诸所引之辞不但不佀彖象亦且不佀大传大约为後儒解经者所述而引用之人遂浑呼之为经尔
王弘撰曰古篆文易从日从月则日月为易明矣参同契亦如此说若罗泌云易於文为勿月采之散者也则凿矣或云易蜥蜴也身色无恒日十二变易取其变也赵撝谦亦云然陈第曰夫易开物成务冒天下之道乃借义微虫不亦鄙乎是其取义虽得而释文实谬以易为蜴陆佃之过也　又曰孔子言伏羲始作八卦因而重之二语本自明白其为伏羲重卦无疑若复别有人孔子岂得无一言乎又如八卦相错明八卦已错为六十四矣周礼太卜掌三易经卦皆八别皆六十有四明夏商已有重卦矣扬雄从司马迁之说谓文王重卦而胡安定诸人以为然皆非也
按连山归藏惟其不着时代致儒者纷纶或以为宓牺或以为神农或以为黄帝或以为夏商之书迄无定说周易成於殷之末世虑其与归藏淆也爰以代名盖无俟外史逹书名於四方灼然共信为文王周公孔子之作述是可法也郑氏周普之义殊为牵率又按六经自秦火之後惟周易为完书虽费直更之於前王弼乱之於後其余无可议者而欧阳永叔王景山乃疑及系辞张芸叟疑及爻辞李邦直朱新仲王巽卿疑及序卦传皆高明之过也
经义考卷四

[book_title]卷五
<史部,目录类,经籍之属,经义考>
钦定四库全书
经义考卷五
翰林院检讨朱彞尊撰
易【四】
竹书易经
五篇
佚
晋书太康二年汲郡人不凖盗发魏襄王墓或言安厘王冢得竹书数十车其易经二篇与周易上下经同易繇隂阳二篇与周易畧同繇辞则异卦下易经一篇似说卦而异
杜预曰汲郡汲县有发旧冢者大得古书周易上下篇与今正同别有隂阳说而无彖象文言系辞疑於时仲尼造之於鲁尚未播之於远国也
竹书公孙氏【段】邵氏【陟】论易
二篇
佚
晋书竹书公孙段二篇公孙段与邵陟论易
卜子【商】易传僞本
隋志二本【唐志同中经簿四卷七录六卷释文序录三卷国史志中兴书目十卷】佚【今存别本十一卷】
家语卜商卫人字子夏好论精微时人无以尚之刘歆曰汉兴韩婴传
荀朂曰丁寛所作
张璠曰或馯臂子弓所作薛虞记【陆德明曰虞不详何许人】唐会要开元七年三月六日诏子夏易传近无习者令儒官详定四月七日刘知几议曰按汉志易有十三家而无子夏作传者至梁阮氏七录始有子夏易六卷或云韩婴作或云丁寛作然据汉书韩易二篇丁易八篇求其符会则事殊隳刺者矣夫以东鲁服膺文学与子游同列西河告老名行将夫子连踪而岁越千龄时经百代其所着述沉翳不行岂非後来假凭先哲亦犹石崇谬称阮籍郑璞滥名周宝必欲行用深以为疑司马贞议曰按刘向七畧有子夏易传但此书不行已久今所存多失眞本又荀朂中经簿云子夏传四卷或云丁寛所作是先逹疑非子夏矣又隋书经籍志云子夏传残阙梁六卷今二卷知其书错谬多矣又王俭七志引刘向七畧云易传子夏韩氏婴也今题不称韩氏而载薛虞记又今秘阁有子夏传薛虞记其质觕畧旨趣非远无益後学不可将帖正经五月五日诏子夏传逸篇令帖易者停
崇文总目此书篇第畧依王氏决非卜子夏之文又其言近而不笃然学者尚异颇传习之
国史志子夏易传假托真子夏传一行所论定然残阙
中兴书目按隋志周易二卷魏文侯师卜子夏传残阙唐志卜商传二卷今乃十卷考陆德明音义所引与今本间有合者若云地得水而柔水得地而流故曰比今本作地藏水而泽水得地而安但小异尔至束帛戋戋作残残又云五匹为束三玄二纁象隂阳今本并无此文盖後人附益者多
孙坦曰世有子夏易传以为亲得孔子之藴观其辞畧而不粹间或取左氏春秋传语证之晚又得十八占称夫子则曰县官尝疑汉杜子夏之学及读杜传见引明对策疑始释然不然班固序儒林何以言易始於商瞿子木而遽遗卜商也哉
程伯子曰子夏易虽非卜商作必非杜子夏所能爲必得於师传也
晁说之曰古今咸谓子夏受於孔子而为易传然太史公刘向父子班固皆不论着唐刘子玄知其伪矣书不传於今今号为子夏传者唐张弧之易也弧唐大理评事亦不详何时人
晁公武曰子夏传唐艺文志已亡今此书约王弼注为之者止杂卦
洪迈曰孔子弟子惟子夏於诸经独有书虽传记杂言未可尽信然要为与他人不同矣於易则有传於诗则有序而毛诗之学子夏授高行子四传而至小毛公或云传曾申五传而至大毛公於礼则有仪礼丧服传一篇於春秋所云不能赞一辞盖亦尝从事於斯矣公羊高实受之於子夏谷梁赤者风俗通亦云子夏门人於论语则郑康成以为仲弓子夏等所撰定也後汉徐防上疏云诗书礼乐定自孔子发明章句始於子夏斯其证云
按洪氏申明子夏传经之功可谓得其要矣韩非子自孔子之死有子张之儒有子思之儒有顔氏之儒有孟氏之儒有漆雕氏之儒有仲良氏之儒有公孙氏之儒有乐正氏之儒而子夏之门人若高行子曾申公羊高谷梁赤传诗及春秋者反不与焉不得其解也
程迥曰子夏易传京房为之笺先儒疑非卜商也近世有陋儒用王弼本为之注鄙浅之甚亦托云子夏凡先儒所引子夏传此本皆无之熙宁中房审权萃训诂百家凡称子夏者乃取後贋本
吕祖谦曰崇文总目剟去子夏名以祛误惑最为有理
陈振孙曰子夏易传陆德明李鼎祚亦时称引考汉志初无此书其经文彖象爻辞相错正用王弼本决非汉世书以德明所引求之今传皆无有岂惟非汉世书亦非隋唐所传书矣
章如愚曰子夏易传窃意非古所传观其书不依古易经次乃遵费氏郑氏王氏所合彖象文言於爻下而传之
赵汝楳曰易家有子夏传先儒多引以断疑虽於其书不於其人然亦不容不辨盖由隋志以为卜商故後人承而弗察信之者以为京房为之笺疑之者以为近世人以王弼本冒为之传世有两书今观诸儒所用二书中语皆不类洙泗气象纵微後人冒作亦决非卜商之书孙坦疑子夏传为杜子夏之学按杜钦杜邺与邓彭祖王商万章禽庆皆字子夏二杜於易未闻师授孙氏之论尚为可疑惟彭祖传梁丘之学如以子夏为彭祖犹有彷佛以为钦邺则无所依据
王应麟曰帝乙归妹子夏传谓汤之归妹也京房载汤嫁妹之辞曰无以天子之尊而乘诸侯无以天子之富而骄诸侯隂之从阳女之顺夫本天地之义也往事尔夫必以礼义荀爽对策引帝乙归妹言汤以娶礼归其妹於诸侯也张说鄎国公主铭云帝唐降女天乙归妹
何乔新曰子夏之易不依古易篇次而遵费氏则为後人之假托可见
按子夏易传见於隋经籍志止二卷释文序录止三卷尔至宋中兴书目益为十卷而今本多至十一卷不独篇第悉依王弼并其本亦无异辞考陆氏释文所引如屯六二乘马班如乘音绳班如相牵不进貌比传地得水而柔水得地而流故小畜九五有孚挛如挛作恋思也上九月几望作近望履九四愬愬恐惧貌泰六四翩翩轻举貌上六城复於隍作堭大有九四匪其彭作旁谦卦作嗛云嗛谦也豫六三旴作纡九四盍簪疾也噬嗑九四胏作脯贲六五束帛戋戋作残残传云五匹为束三玄二纁象隂阳复上六有灾眚传云伤害曰灾妖祥曰眚颐六二拂经作弗云辅弼也六四逐逐作攸攸坎上六寘于丛棘寘作湜离六五戚作磩咨慙也咸初六拇作?遯上九传云肥饶裕晋九四鼫鼠作硕明夷六二夷于左股用拯马壮吉夷作睇传云旁视曰睇拯作抍暌六二其牛掣作契传云一角仰也夬九四牵作掔姤初六柅作鑈九五包作苞困九四徐徐作荼荼传云内不定之意井九二鲋传谓虾蟇六四井甃传云修治也丰九三沛传云小也沬传云星之小者旅九四资斧作齐斧既济六二茀作髴六四繻有衣袽繻作□袽作茹今文皆不然又王氏困学纪闻引泰六五传云汤之归妹也今亦无之且书中引周礼春秋传其伪不待攻而自破矣
又按孙坦疑是杜邺徐几赵汝楳疑是邓彭祖盖两人俱字子夏也然绎其文义总不类汉人文字并不类唐人文字谓为张弧所作恐非今本
周易子夏十八章僞本
一卷【崇文总目三卷】
佚
按绍兴阙书目亦有之五行家言托名子夏尤不伦矣
汉淮南王刘【安】道训
汉志二篇【刘向别录七畧作十二篇】
佚
刘向曰九师道训者淮南王安所造王聘善为易者九人从之采获故中书着为淮南九师书
王通曰九师兴而易道微
洪迈曰寿春有八公山正安所延致客之所传记不见姓名而高诱序以为苏飞李尚左吴田由雷被毛被伍被晋昌等八人
何乔新曰九师之易王通以为易道因之而微则无资於圣经可知
按陆氏释文於需蛊遯损诸卦其所引称师者当即九师本而鸿烈解引易曰剥之不可遂尽也故受之以复此则道训之序卦传文矣
田氏【何】易传
佚
汉书自鲁商瞿子木受易孔子以授鲁桥庇子庸子庸授江东馯臂子弓子弓授燕周丑子家子家授东武孙虞子乘子乘授齐田何子庄何以齐田徙杜陵号杜田生
崇文总目田何之易卦象爻彖与文言说卦等离为十二篇而自为章句易之本经也
晁说之曰商瞿受易孔子五传而至田何汉之易书盖自田何始何而上未尝有书
王氏【同】易传
汉志二篇
佚
汉书杜田生授东武王同子中洛阳周王孙丁寛齐服生同授淄川杨何齐即墨成广川孟但鲁周覇莒衡胡临淄主父偃
皇甫谧曰自孔子授易五传至田何何以授弟子东武王同子中
晁说之曰易家着书自王同始
周氏【王孙】易传
汉志二篇
佚
汉书丁寛至洛阳从周王孙受古义号周氏传
丁氏【寛】易传
汉志八篇
佚
汉书儒林传寛字子襄梁人从田何受易复从周王孙受古义景帝时为梁孝王将军距吴楚号丁将军作易说三万言训故举大义而已今小章句是也寛授同郡砀田王孙王孙授施讐孟喜梁丘贺由是易有施孟梁丘之学　又曰丁寛易家之始师
胡一桂曰寛师田何而复师其同门之友以受古义可谓见善如不及者矣然所谓易说三万言不过训故大义又曰小章句窃意其学只是文义章句象数之学恐非所及也
何乔新曰丁寛作易说三万言而训诂之学兴
服氏【光】易传
汉志二篇
佚
汉书儒林传曰王同周王孙丁寛齐服生皆着易传数篇
杨氏【何】易传
汉志二篇
佚
史记杨何以易徵官至中大夫齐人即墨成以易至城阳相广川人孟但以易为太子门大夫鲁人周覇莒人衡胡临淄人主父偃以易至二千石然要言易者本於杨何之家
汉书杨何字叔元菑川人元光中徵为大中大夫晁说之曰易得立学官自杨何始所谓易杨者是也
韩氏【婴】易传
汉志二篇
佚
汉书韩婴燕人孝文时为博士景帝时至常山太傅婴言诗亦以易授人推易意而为之传燕赵间好诗故其易微惟韩氏自传之孝宣时涿郡韩生其後也以易徵待诏殿中曰所受易即先大夫所传也尝受韩诗不如韩氏易深太傅故专传之
王应麟曰盖寛饶受韩氏易其上封事引韩氏易传言五帝官天下三王家天下
施氏【讐】周易章句
汉志二篇
佚
汉书施讐字长卿沛人从田王孙受易拜博士甘露中与五经诸儒杂论同异於石渠阁讐授张禹琅琊鲁伯禹授淮阳彭宣沛戴崇子平鲁伯授太山毛莫如少路琅琊邴丹曼容繇是施家有张彭之学隋书施氏易亡於西晋
按施氏易见於後汉书者沛人戴宾以授陈留刘昆桓公又广汉景鸾亦受施易
孟氏【喜】周易章句
汉志二篇【梁七录十卷隋书八卷释文序录十卷新旧唐书志同】
佚
周易灾异
汉志十一篇又六十六篇【盖合京房言之】
佚
汉书孟喜字长卿东海兰陵人从田王孙受易举孝亷为郎曲台署长病免为丞相掾喜授同郡白光少子沛翟牧子兄繇是有翟孟白之学
陆德明曰无上经七录云又下经无旅至节无上系隋书孟氏京氏有书无师
释一行曰十二月卦出於孟氏章句其说易本於气而後以人事明之
王应麟曰许氏说文称易孟氏其文多异
胡一桂曰孟既师田又不择所从复受之於赵赵死而遂倍之以至不见信於友不获用於上亦其宜矣按许氏说文解字序言易称孟氏则所引皆孟氏易也其与今文异者如夕惕若厉无咎作夕惕若夤【句】泣涕涟如涟作?再三渎作黩以往吝作遴履虎尾愬愬终吉愬愬作下有恐惧二字百谷草木丽乎土作?于地日昃之离昃作罔孚裕无咎罔作有其牛掣作觢天且劓作?君子豹变其文蔚也蔚作斐用拯马壮吉拯作抍无用字繻有衣袽繻作需袽作絮夫乾确然确作寉服牛乘马服作重门击柝作天地絪緼作壹?杂而不越作?莫暵乎火作离为的颡的作馰为黔喙之属无之属字又如孰饪【句】埶□【句】地可观者莫可观于木则今本无是文不知当日何所属也又按陆氏释文孟氏易咸其辅颊舌颊作侠晋卦作齐惩忿窒欲作恎浴偏辞也作徧辞日中则昃作稷阒其无人阒作窒隤然作退然大宝作保包牺作伏戏皆与今文异
又按东汉之为孟氏易者南阳洼丹子玉中山觟阳鸿孟孙广汉任安定祖
梁丘氏【贺】周易章句
汉志二篇
佚
汉书梁丘贺字长翁琅琊诸人为武骑从太中大夫京房受易【顔师古曰别一京房非焦延寿弟子】房者淄川杨何弟子也房出为齐郡太守贺更事田王孙宣帝时闻京房为易明求其门人得贺贺时为都司空令坐事论免为庶人待诏黄门数入说教侍中以召贺贺入说上善之以为郎贺以筮有应繇是近幸为大中大夫给事中至少府贺传子临临代五鹿充宗君孟为少府充宗授平陵士孙张仲方沛邓彭祖子夏齐衡咸长宾繇是梁丘有士孙邓衡之学
隋书梁丘易亡於西晋
洪迈曰晋永嘉之乱梁丘之易亡
胡一桂曰梁丘初师京房後虽更事田王孙卒以京显至其子临专行京法可见也再传而五鹿结党小人兼官受讥三传而衡咸为莽讲学大夫梁氏易至此扫地矣
董真卿曰商瞿受易孔子传至田何又传至施孟梁丘为最着乃古易也又转而为费直则今易权舆矣若是则施孟梁丘之後正古今易因革之一会也按东汉之为梁丘易者代郡范升辨卿升上疏曰臣与博士梁恭山阳太守吕羌俱修梁丘易又京兆杨政子行颍川张兴君上亦传其学
五鹿氏【充宗】周易畧说
汉志三篇
佚
汉书少府五鹿充宗【字君孟】贵幸为梁丘易自宣帝时善梁丘氏说元帝好之欲考其异同令充宗与诸易家论充宗乘贵辩口诸儒莫能与抗
汉纪元帝时五鹿充宗与石显皆贵幸治梁丘易帝令诸易家考合异同充宗乘贵口辨诸儒莫敢与抗皆称疾不会有荐朱云能说易者云摄齐升堂抗辞而请音动左右旣论连折充宗诸儒为之语曰五鹿岳岳朱云折其角
张蕐曰五鹿充宗受易於弘成子成子少时尝有人过之授以文石大如鷰卵成子吞之遂大明悟为天下通儒成子後病吐出此石以授充宗又为硕学也
经义考卷五

[book_title]卷六
钦定四库全书
经义考卷六
翰林院检讨朱彝尊撰
易【五】
焦氏【延夀】易林
隋志五行家十六卷【新旧唐书志崇文緫目同七録作三十二卷殆合变占十六卷言之】
存
易林变占
隋志五行家十六卷
佚
汉书延夀字赣梁人以好学得幸梁王学既成爲郡吏察举补小黄令举最当迁三老官属上书愿留赣有诏许增秩留卒於小黄其说长於灾变分六十四卦更直日用事以风雨寒温为候各有占验
费直曰六十四卦变占者王莽时建信天水焦延夀之所撰也夫易广矣大矣以言乎远则不御以言乎迩则静而正以言乎天地之间则备矣然易谓六十四卦也推而言之则由说卦之所未尽故连山归藏周易皆异辞而同卦虽三家并行犹举一隅耳赣善於隂阳复造此以致易未见者其射存亡吉凶遇其事类则多中至於靡碎小事非其类则亦否矣赣之通逹隐几圣人之一隅也
班固曰焦延夀独得隐士之说托之孟氏不相与同孟康曰分卦直日之法一爻主一日六十四卦为三百六十日余四卦震离兑坎盖为方伯监司之官所以用震离兑坎者是二至二分用事之日又是四时各专王之气各卦主一时其占法各以其日观其善恶也
王俞序曰大凡变化象数莫逃乎易惟人之情伪最爲难知筮者尚占忧者与处赣明且哲乃留其术俞岩畊东鄙目前困蒙客有枉驾蓬庐以焦辞数轴出示予尝读班史列传及历代名臣谱系诸家杂说之文盛称自夫子授易於商瞿仅十余辈延寿经传於孟喜固是同时当西汉元成之间凌夷厥政先生或出或处辄以易道上於梁王遂爲群察举诏补小黄令而邑中隐伏之事皆预知其情得以宠异蒙迁秩亦卒於官次其着大易通变其卦总四千九十六题事本弥纶同归简易其辞假出於经史其意雅合於神明但斋洁精专举无不中而言近意远易识难详不可凟蒙以爲辞费後之好事如君行者则子云之书爲不朽矣圣唐会昌景寅岁
崇文緫目焦赣以一卦转之六十四卦各有繇言着吉凶占验然不传推用之法
叶梦得曰焦赣易林京房易二书大抵皆卜筮隂阳气候之言不复更及易道
黄伯思曰易林十六篇其法每卦变而之六十四爲林三千八百世凡筮得某卦之某卦则观其所之卦林以占吉凶或卦爻不发则但观本卦林辞初未尝分四时节候至於汉书京房传所云六十四卦更直日用事者盖爻主一日六十卦当三百六十日余四卦爲监司此法但以风雨寒温为候而占灾变耳若房封事所谓辛酉太阳精明丙戌蒙气复起之类孟康注之甚详此是延寿占灾祥一法非关易筮也後世昧者勿悟乃合二术一之而於直日卦中求所得卦以考人之吉凶谬托燕蓟士之秘法岂不误甚与盖真日之法分至外余日惟一爻用事而易林变卦则非止一爻也乃知林自林直日灾祥之法自直日灾祥之法二者虽皆本於易同出延寿而初未尝一其用也　又曰焦延寿易林中或字误以快爲怏以羊爲手以喜爲嘉以鹳爲鹊义可两存延寿名赣梁人以好学得幸梁王王共其资用令极意学既成爲郡吏察举补小黄令但有盗先知盗遂无敢举者考最当选吏民上书乞留诏许增秩卒於小黄世人谓延寿之法凡筮得某卦则观其所之卦林以占吉凶或卦爻不动则但观本卦林辞有王佖者於雍熙二年春遇异人筮得观之贲林云东行无门西出蕐山道寒於难游子爲患之语最爲有凖後之观者不可不辨延寿所着虽卜筮之书出於隂阳家流然当西汉中叶去三代未远文辞雅澹颇有可观
程迥曰汉天水焦延寿传易於孟喜此其所着书也书皆韵语与左氏传载凤凰於飞和鸣锵锵汉书所载大横庚庚予爲天王之语絶相类岂古之卜者各有此等书耶
陈振孙曰又名大易通变唐会昌景寅越五云谿王俞序凡四千九十六卦盖一卦可以变六十四也又曰旧见沙随程氏所纪绍兴初诸公以易林筮时事奇验求之多年宝庆丁亥始得其书於莆田録而藏之皆韵语古雅颇类左氏所载繇辞间尝筮之亦验独恨多脱误无他本是正嘉熙庚子自吴门归霅川偶爲乡守王寺丞侑道之因以家藏本见假虽复多脱误而用两本参互相校十颇得八九於是两家所藏皆成全书其间亦多重复或数爻共一繇莫可稽究校毕归其书王氏而志其校正本末於此淳佑辛丑五月
薛季宣序曰汉焦赣易林十六卷卷有四林林六十有四繇凡六十四卦之变四千九十有六以所传中秘书孙氏藏书参校中书繇多亡佚以孙氏书铨补圆备故书屡经传写字多舛误以羊爲缶以快为决若此者衆爲是正其晓然者其不可知以喜为嘉以鹊爲鹳以乌爲鸟一卦两占之类并两存之无所去取具已刋定可缮写汉儒传易明於占候者如赣费直许峻崔篆管辂数家易俱有林惟焦氏林今传於世东观汉记孝明帝永平五年少雨上御云台自爲卦遇蹇以京氏易林占之繇曰螘封穴户天将下雨沛献王辅用体说卦谓螘穴居知雨京房延寿弟子今书蹇繇实在震林林爲焦氏可不疑赣延夀字也其学本以六十四卦更直日用事以风雨寒温爲候易林用之卜筮尚其占与变者政和间校书郎黄伯思校中秘书论林自林直日灾祥自直日灾祥其法虽同出於赣初未尝一其用昧者勿悟乃合而一之於直日卦中求所得卦谬托燕蓟士之秘本朝王佖於雍熙二年春遇异人爲筮得观之贲其占乃观中贲林观贲皆白露之卦非春所宜用不当於观中求之异人之占固不应误是知直日之说非可用之占筮伯思言若简易其实非也簭法固於直日林中求所遇卦於遇卦林中求变所之观从初决从终则雍熙异僧之占初未尝与术戾僧论一幕掀天一同扫地自有得之繇林之外者未可以一术齐也直卦之法畧在汉京房郎顗传天朝班历尚取其象或者直以周易卦爻占数犹屡有符验至用林筮颇多不合伯思之说未易循也京氏学以卦爻分配期日坎离震兑用事自分至之首皆得八十分日之七十三颐晋井大畜皆五日十四分余皆六日七分岁既有之日亦宜然於直日卦中分卦直时如日之次日凡十卦一时八刻三分刻之一配卦时有一刻二分颐晋井大畜皆五刻二分坎离震兑用事於日卦贞悔初爻之首中爻之中皆四刻一分是又卜数一法不待筮而占者自可通用易经并论风雨隂阳占候不必专取诸林汉儒林传孟喜授易於田王孙得易家候隂阳灾变书诈言田生且死时枕喜?独传喜同门染丘贺疏通证明之曰田生絶於施讐手中时喜归东海安得此事延夀尝从孟喜问易京房以爲延寿即孟氏学翟牧白生不肯皆曰非也刘向校书以爲诸易家说皆祖田何杨叔丁将军大义畧同惟京氏爲异党延夀独得隐士之说托之孟氏不相与同艺文志易有孟氏京房诸篇无复分异京氏书世尚有之虽隂阳家不特灾变之候论以汉儒林传艺文志自有不可诬者诸儒党同伐异可尽信邪延寿行事畧在京房传中举最小黄诏听留增秩矣其曰得我道以亡身者京生也知人见事未可以明经学士视之易林近古占书既自可尚缀辞引类尤尔雅可喜尚其辞者於汉氏西京文字又可忽诸乾道六年八月
项安世曰焦氏卦法自乾至未济并依易书本序以一卦直一日乾直甲子坤直乙丑至未济直癸亥乃尽六十日而四正卦则直二分二至之日坎直冬至离夏至震春分兑秋分不在六十卦轮直之数此即京房六十卦气之法但京主六日七分此但主一日京用商易之序此用周易之序尔
赵汝楳曰焦延夀不袓田杨不用筮卜自成一家又曰焦延寿作易林以三百八十四爻之辞不能周四千九十六变之吉凶故外易而别爲之辞又杂以纳甲飞伏之说是舍人事义理而专於占者也胡一桂曰延夀卦变法以一卦变爲六十四卦六十四卦通变四千九十六卦而卦变之次本之文王序卦首乾坤而终既济未济且如以乾爲本卦其变首坤次屯蒙以至未济又如以坤爲本卦其变首乾次屯蒙以至未济又如以末一卦未济爲本卦其变亦首乾次屯蒙以至既济每一卦变六十三卦通本卦成六十四卦且每一卦变成诗六十四首六十四卦变共四千九十六首以代爻辞而文王周孔辞并不复用　又曰焦氏卦变卓然自爲一家而又托於孟者恶其无传也
刘诚曰焦赣易林专取纳甲飞伏非圣人法
何乔新曰焦延夀述隂阳灾异而穿凿之弊起彭蕐曰易之道无所不该学者各得其一偏耳然皆不可谓非易也易自夏商周已有三易其後连山归藏不传惟周易独传周易至汉儒分而爲三有田何易焦赣易费直易何之易传自孔子分上下经以孔子所作爲十传而有章句赣之易专於占察易林凡十六卷直之易长於卦筮无有章句徒以彖象文言等参入卦中以解经汉末田焦之学微絶而费氏独存盖费之後有郑康成王弼辈爲之注故也宋程伊川?弼易爲传固出於费朱氏晦庵?吕伯恭古易爲本义则本之田何於是田费之易皆盛行於世而赣独不幸无传者近於内阁閲书得易林观其辞韵皆非後人所能到颇类左传中所载繇辞因録而藏之异日间有事以占亦未尝不验也然则赣之易岂无所本者耶惜乎末学浅识不能爲之传注使之盛行以爲夫人之趋吉避凶一助也成化癸巳夏五月韩邦奇曰焦氏四千九十六变孔氏之正传也京氏直爻则以己意衍之
杨愼曰焦氏易林西京文辞也辞皆古韵与毛诗楚辞叶韵相合或似诗或似乐府童謡观者但以占卜书视之过矣
郑端简公曰易林十六卷世传出焦延夀虽隋唐经籍志亦然今考汉书儒林传艺文志及荀氏汉纪皆不言焦氏着易林疑今之易林未必出於焦氏延夀爲京房师今明夷之咸林云新作初陵踰蹈难登三驹推车跌损伤颐乃成帝时事节之解林云皇母多恩字养孝孙脱於襁褓成就爲君似言定陶傅太后育哀帝事皆在延夀後不应延夀预言之也刻本易林载东莱费直曰六十四卦变占者王莽时建信天水焦延夀所撰然刘向当成帝时校书已有延夀易说延夀非莽时人明矣况直虽後於延夀与高相同时虽直亦非莽时人也唐王俞序易林云延夀与孟喜同时又云当在西汉元成间喜与梁丘贺同门岂元成间人耶
姜恩曰焦氏易林演六十四卦爲四千九十六卦而辞变象占皆具其意精而深其文简而古
马粦曰日兵宪蓉川齐公讯疑未决顾予曰发伏若焦延寿无遁情矣予退而筮之得讼之随云甲乙丙丁俱归我庭三丑六子入门见母後五日狱得稽其日乃乙丑讼之者仅六人焉焦易之神如此
于愼行曰焦氏易林其辞古奥尔雅而旨趣深博有六经之道非汉以下文字然世徒以爲占卜之书学士弗诵也
杨时乔曰焦氏之学溺於隂阳占察不类圣人之经锺惺曰焦延夀用韵语作易占似谶似謡有数十百言所不能尽者囘翔於一字一句之中寛然有余其鍜链精简未可谓无意爲文也
顾炎武曰易林疑是东汉以後人撰而托之焦延寿者延寿在宣昭之世其时左氏未立学官今易林引左氏语甚多又往往用汉书中事如曰彭离济东迁之上庸事在武帝元鼎元年曰长城旣立四夷宾服交和结好昭君是福事在元帝竟寜元年曰火入井口杨芒生角犯历天门窥见太微登止玉牀似用李寻传语曰新作初陵踰蹈难登似用成帝起昌陵事又曰刘季发怒命灭子婴又曰大蛇当路使季畏惧则又非汉人所宜言也
陈廷敬曰焦赣易林言吉凶与圣经绝相悖盖术数之学谬妄乖离之尤可鄙者沙随程氏偶有验乃神奇其书以爲与左氏传载凤凰于飞和鸣锵锵汉书载大横庚庚予爲天王之语相类今考其言多俚谚如程氏所称亦未之能及也
王弘撰曰自焦氏爲诗以代占辞而後之筮者不复用文王周公孔子之辞矣此焦氏之罪也
按汉易惟焦氏独全至李鼎祚易集解於随卦采赣之说云汉高帝与项籍具明徵也当属变占中语
经义考卷六

[book_title]卷七
钦定四库全书
经义考卷七
翰林院检讨朱彝尊撰
易【六】
京氏【房】易传
通志三卷【汉志十一篇马氏通考四卷】
存
周易章句
隋志十卷【七録十卷録一卷目释文序録十二卷】
佚
周易错卦
隋志五行家七卷【七録经部八卷】
佚
周易妖占
隋志五行家十二卷【七録十三卷】
佚
按晋书宋书五行志及水经注太平御览俱引之
周易占事
隋志五行家十二卷
佚
周易守林
隋志五行家三卷
佚
周易飞候
隋志五行家九卷又六卷【七録八卷新旧唐诗志六卷】
佚
周易飞候六日七分
隋志五行家八卷
佚
按京氏飞候太平御览每引之
周易四时候
隋志五行家四卷【新旧唐书志二卷】
佚
周易混沌
隋志五行家四卷
佚
周易委化
隋志五行家四卷
佚
周易逆刺占灾异
隋志五行家十二卷【汉志灾异孟氏京房六十六篇京氏段嘉十三篇】佚
易传积算法杂占条例
通考一卷
存
汉书京房字君明东郡顿丘人受易梁人焦延寿延寿云尝从孟喜问易喜死房以爲延寿易即孟氏学翟牧白生皆曰非也房以明灾异得幸石显五鹿充宗皆疾房欲远之元帝於是以房爲魏郡太守爲石显所谮诛房授东海段嘉河东姚平河南乘弘繇是易有京氏之学　又曰房本姓李吹律自定爲京氏刘向曰诸易家说皆祖田何杨叔丁将军大义畧同惟京氏爲异党
东观汉纪曰沛献王辅善京氏易永平五年京师多雨上御云台自爲卦以周易林占之其繇曰蚁封穴户大雨将至上以问辅辅上书曰蹇艮下坎上艮爲山坎爲水山出云爲雨蚁穴居知雨将至故以蚁兴荀悦曰京房受易於梁人焦延寿独得隐士之说托之孟氏刘校易说云不与孟氏同
王通曰京房郭璞古之乱常人也
金君卿曰京生分六十四卦更值日用事以候风雨寒温非圣人设卦垂敎之本意矣
胡旦曰京房以卦气言事皆有效验
宋咸曰京房郎顗关子明辈假易之名以行其壬遁卜祝隂阳术数之学圣人之旨则无有焉呜呼好怪之甚也
李清臣曰自焦延夀京房毛爽祖孝孙之徒爲六日七分之说日辰之支干律吕之清浊风雨寒暑节气之候与夫天文历法以爲皆从易而生故术者咸自托於易五行家曰我之术出於易也太乙家曰我之术出於易也律家亦曰然历象所云又然已而参同方伎卜相筮占之流莫不持筹衍图指画天地自以爲知易谓之伎术非圣人之徒也
晁说之曰是书兆乾坤之二象以成八卦凡八变而六十四而酬酢乎万物之表者炳然在目也大抵辨三易运五行正四时谨二十四气悉七十二候而位五星降二十八宿其进退以几而爲一卦之主者谓之世奇耦相与据一以起二而爲主之相者谓之应世之所位而隂阳之肆者谓之飞隂阳肇乎所配而终不脱乎本以隐赜佐神明者谓之伏起乎世而周乎内外参乎本数以纪月者谓之建终之始之极乎数而不可穷以纪日者谓之积会於中而以四爲用一卦备四卦者谓之互乾建甲子於初坤建甲午於上八卦之上乃生一世之初初一世之五位乃分而爲五世之位其五世之上乃爲游魂之世五世之初乃爲归魂之世而归魂之初乃生後卦之初其建刚日则节气柔日则中气其数虚则二十有八盈则三十有六盖有可言者如此若夫象遗乎意意遗乎言则错综其用唯变所适或两相配而论内外二象若世与内若世与外或不论内外之象而论其内外之位或三相参而论内外与飞若伏或相参而论内外世应建伏或不论内外而论世建与飞伏或兼论世应飞伏或专论世应或论世之所忌或论世之所生於其所起见其所灭於具所形见其所生故曰死於位生於时死於时生於位苟非彰往而察来微显而阐幽者曷足以与此
叶梦得曰按授梁丘贺学者亦京房顔师古谓别一人今世有京房易皆隂阳历数之书又有京房杂算数十篇其言龎杂专主卜筮两人莫知爲谁审爲授延寿学者
晁公遡曰明於象数而不达於进退者京房是也房深於易惜非善用易者也
晁公武曰汉艺文志易京氏凡三种八十九篇隋经籍志有京氏章句十卷又有占候十种七十三卷唐艺文志有京氏章句十卷而易占候存者五种二十三卷今其章句亡矣乃畧见於僧一行及李鼎祚之书今传者曰京氏积算易传三卷杂占条例法一卷或共题易传四卷而名皆与古不同今所谓京氏易传或题曰京氏积算易传者疑隋唐志之错卦是也错卦在隋七卷唐八卷所谓杂占条例法者疑隋志之逆刺占灾异十二卷是也至唐逆刺三卷而亡其八卷元佑八年高丽进书有京氏周易占十卷疑隋周易占十二卷是也
林光朝曰先秦之爲易者未有及理义也自田何而後章句传说多矣见於今者独有费氏之书费氏旧亡章句而学者宗王弼之说至於京氏之隂阳占筮其书虽存视之爲术数之流矣易有圣人之道四焉理义之学以其辞耳王弼而下其说纷纷不若象数之粗有所明也
陈藻曰汉有二京房皆出焦延寿之门
陈振孙曰京房易传三卷积算杂占条例一卷吴郁林太守陆绩注京氏学废絶久矣所谓章句者既不复传而占候之存於世者仅若此较之前志十百之一二耳
赵汝楳曰京房传焦氏之学专明卦气占验极而至於苏竟郎顗杨由景鸾樊英之徒则以易兼河洛图纬风角七政而易侪於谶讳矣
项安世曰以京易考之世所传火珠林者即其法也以三钱掷之两背一面爲拆即两少一多少隂爻也两面一背爲单即两多一少少阳爻也俱面爲交交者拆之聚即三多老隂爻也俱背爲重重者单之积即三少老阳爻也盖以钱代蓍一钱当一揲此後人务径捷以趋卜肆之便而本意尚可考其所异者不以交重爲占自以世爲占故其占止於六十四爻而不能尽三百八十四爻之变尔　又曰京氏易法只用八卦爲本得本卦者皆以上爲世爻得归魂卦者皆以三爲世爻亦因下体复得本卦而三在本卦爲上也其余六卦皆以所变之爻爲世世之对爲应凡其所谓变者非以九六变也皆自八纯卦积而上之知其爲某爻之所变耳如乾本卦上九爲世九三爲应乾初变姤爲一世卦初六爲世九四爲应再变遯爲二世卦六二爲世九五爲应三变否爲三世卦六三爲世上九爲应四变观爲四世卦六四爲世初六爲应五变剥爲五世卦六五爲世六二爲应剥之四复变爲晋谓之游魂卦九四爲世初六爲应晋下卦皆变爲大有坤复归乾谓之归魂卦九三爲世上九爲应余仿此　又曰京房於世爻用飞伏法凡卦见者爲飞不见者爲伏其在八卦止以相反者爲伏乾见伏坤之类皆以全体相反也至八卦所变世卦则不然自一世至五世同以本生纯卦爲伏盖五卦皆一卦所变至游魂二卦则又近取所从变之卦爲伏如乾一世姤姤下体巽飞爲巽初辛丑伏仍用乾初甲子二世遯飞爲艮遯二丙午伏仍乾二甲寅之类至五世皆以本卦乾爻爲伏者也自五世复下爲游魂卦剥四变晋是艮变其飞爲离四己酉伏爲艮四丙戌矣又下爲归魂卦晋下三爻变爲大有自坤变乾故飞爲乾三甲辰伏爲坤三乙卯矣二卦皆近即所从变之卦不用本生纯卦也余卦仿此
胡一桂曰京氏易以八宫卦为序分上中下三卷上卷首乾宫八卦【乾姤遯否观剥晋大有】次震宫八卦【震豫解恒升井大过随】次坎宫八卦【坎节屯既济革丰明夷师】次艮宫八卦【艮贲大畜损睽履中孚渐】中卷首坤宫八卦【坤复临泰大壮夬需比】次巽宫八卦【巽小畜家人益无妄噬嗑颐蛊】次离宫八卦【离旅鼎未济蒙涣讼同人】次兑宫八卦【兑困萃咸蹇谦小过归妹】盖专八纯卦变六十四卦也下卷杂论卜筮一篇首论圣人作易揲蓍布卦次及纳甲法次二十四气候配卦与夫天地人鬼四易【一二世地易四世人易五世八纯天易游魂归魂鬼易】父母兄弟妻子官鬼等爻龙德【十一月子在坎卦左行】虎刑【五月午在离卦右行】天官【甲乙庚辛之类】地官【甲乙申酉之类】与五行生死所寓之类【寅中有生火丑中有死金之类】此晁氏读书志所谓星行气候之学非章句也又一本题曰京氏易传其间论积算法【亦无起例可推】及卜筮新条例【占求官家宅之类】及列六十四卦定三百八十四爻断法与前下卷同而尤详备者但如汉志所载京房易传论集中尤无此岂其所谓章句者欤
陆深曰京房易传於易无所发明盖亦自成一家言卦分世应起星气算位即今世钱卜五乡六亲之术小数也而文理微密比太玄颇爲易简
韩邦奇曰京氏易传至百余卷必於其四千九十六卦俱有所附五星衆星之经留顺逆迟速守犯自开物以至闭物俱有定局惜无所考也
朱睦?曰京房有二其一顿丘人其一不知何许人皆以易学显爲大中大夫者顔师古谓书字误耳大王弘撰曰京易扬雄皆以卦配气候而爲说各异唯以卦气起於中孚则同
徐善曰京房以十二辟主十二月而佐以公侯卿大夫除离南坎北震东兑西分主四季余六十卦以五卦主一月正月侯小过大夫蒙卿益公渐辟泰二月侯需大夫随卿晋公解辟大壮三月侯豫大夫讼卿蛊公革辟夬四月侯旅大夫师卿比公小畜辟乾五月侯大有大夫家人卿井公咸辟姤六月侯鼎大夫丰卿涣公履辟遯七月侯恒大夫节卿同人公损辟否八月侯巽大夫萃卿大畜公贲辟观九月侯归妹大夫无妄卿明夷公困辟剥十月侯艮大夫既济卿噬嗑公大过辟坤十一月侯未济大夫蹇卿颐公中孚辟复十二月侯屯大夫谦卿暌公升辟临其法每爻主六日又八十分日之七三百六十爻当一岁三百六十五日四分日之一用中孚初爻起冬至按京氏易传君子体仁作体信利物作利之福谦作富谦不忒作不贷殷荐作隐荐盱豫作污豫朋盍簪作攒剥床以肤作簠君子得舆作德舆朋来作崩来朶颐作瑞颐水洊至洊作瑧袛既平袛作褆大耋作絰憧憧作?夷於左股夷作胰先张之?後说之??作壶赦过宥罪作尤罪劓刖作劓刽吾与尔靡之作之月几望作近望繻有衣袽作絮旁行而不流作留天下之颐作啧行其典礼作等礼再仂而後挂作卦可与酬酢作醋易以贡作工洗心作先心包犠作伏戏坎爲豕作彘爲瘠马作柴马爲吝作遴爲馵足作朱足爲矫輮作柔豫怠也怠作治皆与今易异辞见陆氏释文
段氏【嘉】易传
汉志十二篇
佚
汉书京房授东海段嘉河东姚平河南乘弘皆爲博士
苏林曰东海人爲博士
顔师古汉书注嘉即京房所从受易者也见儒林传及刘向别録
任氏【良】易旗
汉志蓍龟家七十一卷
佚
汉纪京房荐上弟子姚平任良愿以爲刺史
经义考卷七

[book_title]卷八
钦定四库全书
经义考卷八
翰林院检讨朱彝尊撰
易【七】
费氏【直】周易注【释文序録新旧书志作章句】
七録四卷
佚【释文残阙】
易林
隋志五行家二卷【七録五卷】
佚
周易筮占林
七録五行家五卷
佚
易内神筮
隋志五行家二卷
佚
汉书费直字长翁东莱人治易爲郎至单父令长於卦筮亡章句徒以彖象系辞十篇文言解说上下经琅琊王璜平中能传之刘向以中古文易经校施孟梁丘经或脱去无咎悔亡惟费氏与古文同
隋书费直传易其本皆古字号曰古文易行於人间而未得立後汉陈元郑衆皆传费氏之学马融又爲传以授郑玄玄作易注荀爽又作易传魏代王肃王弼并爲之注自是费氏易大兴
欧阳修曰易至汉分爲三有田何之易焦赣之易费直之易今行世者惟有王弼易其原出费氏费氏兴而田学遂息古十二篇之易遂亡其本
邵博曰古易卦爻一彖二象三文言四系辞五说卦六序卦七杂卦八其次第不相杂也先儒谓费直专以彖象文言参解易爻今入彖象文言於卦下者自费氏始
朱震曰隋书经藉志汉费直注周易四卷郑康成注周易九卷魏王弼注周易六卷韩康伯注系辞三卷郑王二家之易本於费氏康伯之学卒於辅氏则费氏之後易经上下离爲六卷系辞五篇合爲三卷矣是以二家所注皆九卷也
晁公武曰焦赣费直传受皆不明汉末焦氏之学微而费氏独存其学无章句惟以彖象文言等十篇解上下经凡彖象文言等参入卦中皆祖费氏东京荀刘马郑皆传其学王弼最後出或用郑说则弼亦本费氏也
吴仁杰曰费直易省去彖传象传系辞传之目但总以一传字加於彖传之首王弼王肃易皆存传字盖本於此　又曰费直易亡章句崇文总目序云以彖象文言杂入卦中者自费氏始按郑康成易以文言说卦序卦合爲一卷则文言杂入卦中康成犹未尔非自费直始也
冯椅曰直传徒以彖象系辞十篇之言解说上下经崇文总目云以彖象文言杂入卦中自费始盖误以之言爲文言且康成易犹以文言说卦序卦杂卦合爲一篇则不始直明矣彖象系辞之名一没而汨乱古经则始於此
章如愚曰费氏兴而余学息今所传即费氏易也赵汝楳曰汉兴羣经残阙惟易爲全书孰谓其纷揉反甚於他经刘向以中古文易经较施孟梁丘经或脱去无咎悔亡独费氏经与古文同施梁丘高氏亡於西晋孟京亦不传陈元郑衆皆传费学马融郑玄荀爽王肃王弼皆爲之注今易乃费氏经也
熊朋来曰汉艺文志易经十二篇上下经十翼各自爲篇也以彖象杂入卦中者自费直始郑康成之徒因之古易遂紊然其初不过如今乾卦之例未入小象於各爻王弼不知小象是韵语自坤以下六十三卦辄分入各爻自乾坤二卦各附文言而诸卦文言散逸今见於大传者无几也
胡一桂曰费直以彖象文言参入卦中古经变乱实权舆於此
朱睦?曰费直自爲易以相授受原无师传
高氏【相】易说
佚
汉书相沛人治易与费公同时其学亦亡章句专说隂阳灾异自言出於丁将军传至相相授子康及兰陵母将永繇是易有高氏学高费皆未尝立於学官隋书高氏易亡於西晋
朱睦?曰高相易自言出於丁将军寛寛景帝时人相平帝时人相去甚远或亦私淑者也
赵氏【宾】易论
佚
汉书蜀人赵宾好小数书後爲易饰易文持论巧慧易家不能难皆曰非古法也宾死莫能持其说周必大曰文王重爻之时纣虽虐而商未危箕子尚爲商臣其明未卦之六五已曰箕子之明夷利贞此赵宾所以凿爲荄滋之说也
於陵氏【钦】易吉凶
汉志着龟家二十三卷
佚
伏氏【万夀】周易集林
隋志五行家十二卷
佚
阮孝绪曰易集林伏万寿撰
按太平御览引集林文云占天雨否外卦得隂爲雨得阳不雨其爻发变得坎爲雨得离不雨坎化爲巽先风後雨
严氏【遵】周易骨髓决
通志一卷
佚
高士传严遵字君平蜀人也隐居不仕尝卖卜於成都市日得百钱以自给卜讫则闭肆下帘以着书爲事扬雄少从之游屡称其德
何孟春曰严君平卜筮於成都市以爲卜筮贱业而可以惠衆人有邪恶非正之问则依蓍龟爲言利害与人子言依於孝与人弟言依於顺与人臣言依於忠各因其势导之以善夫易爲卜筮作以卜筮徵诸易之所言岂曰贱哉後世占验纷论之爲则有不假易者此君平所谓贱业尔
崔氏【篆】易林
六十四篇
佚
後汉书篆涿郡安平人王莽时爲郡文学以明经徵诣公车太保甄丰举爲步兵校尉篆投劾归後爲建新大尹建武初幽州刺史举篆贤良篆自以宗门受莽僞宠慙愧汉朝遂辞归不仕客居荣阳闭门濳思着周易林六十四篇用决吉凶多占验
连丛子孔子和爲临晋令其友崔駰以其家卦林占之谓爲不吉语子和曰盍辞乎答曰学不爲人仕不择官所以爲吉也且卜以决疑不疑何卜吉凶由人而由卦林乎径往之官
李石曰篆駰之祖着易林六十四篇或曰卦林或曰象林
洼氏【丹】易通论
本传七篇
佚
後汉书洼丹字子玉南阳育阳人世传孟氏易王莽时常避世教授专志不仕徒衆数百人建武初爲博士稍迁十一年爲大鸿胪作易通论七篇世号洼君通丹学义研深易家宗之称为大儒
东观汉记丹作通论七卷
景氏【鸾】易说
佚
後汉书景鸾字汉伯广汉梓潼人能理齐诗施氏易兼受河洛图纬作易说及诗解文句兼取河洛以类相从名爲交集
益部耆旧传鸾少随师学经涉七州之地作易说及诗解文句兼取河洛以类相从名曰奥集
袁氏【太伯】易章句
佚
王充曰东番邹伯奇临淮袁太伯袁文术会稽吴君高周长生之辈位虽不至公卿诚能知之囊槖文雅之英雄也观伯奇之元思太伯之易章句文术之咸铭君高之越纽録长生之洞历刘子政扬子云不能过也
袁氏【京】易难记
佚
後汉书京字仲誉汝阳人习孟氏易作难记三十万言初拜郎中稍迁侍中出爲蜀郡太守
彭氏【宣】易传
佚
册府元龟彭宣字子佩淮阳人爲大司马长平侯作易传
胡一桂曰张禹授易於宣位爲上公见险而止异於苟患失之者
戴氏【崇】易传
佚
册府元龟戴崇字子平沛人爲少府作易传
樊氏【英】易章句
佚
後汉书樊英字季齐南阳鲁阳人习京氏易兼明五经七纬隐於壶山之阳安帝初徵爲博士顺帝时拜五官中郎将以光禄大夫赐告归着易章句世名樊氏学
许氏【峻】易新林
隋志五行家一卷【七録十卷】
佚
易决【七録作易要决】
隋志五行家一卷【七録三卷】
佚
易杂占
七録七卷
佚
易灾条
隋志五行家二卷
佚
後汉书峻字季山汝南平舆人善卜筮之术时人方之京房所着易林至今传於世
按北堂书钞引许氏易灾条云母病腹胀蛇在井旁当破缾罋井沸泥浮五色玄黄又初学记引易灾条云井中有鱼似虫出流若当井沸五色玄珠盖亦焦氏易林类也
马氏【融】周易注【或作传】
七録一卷【释文序録新旧唐书作章句十卷】
佚
後汉书马融字季长扶风茂陵人桓帝时爲南郡太守着三传异同说注孝经论语诗易三礼尚书荀悦曰孝桓帝时故南郡太守马融着易解颇生异说
朱震曰费氏之易至马融始作传融传郑康成康成始以彖象连经文
按马氏易传见於释文与今易异者圣人作而万物覩作圣人起婚媾作冓云重婚也击蒙作系蒙血去作恤去履愬愬作天道亏盈作毁盈介于石介作扴云触小石声由豫作犹豫云疑也盍簪作臧天命不佑作右百果草木皆甲拆作甲宅云根也萃亨旡亨字德之修也修作循
经义考卷八

[book_title]卷九
钦定四库全书
经义考卷九
翰林院检讨朱彞尊撰
易【八】
郑氏【玄】周易注
隋志九卷【七録十二卷旧唐志同释文序録新唐书十卷】
佚【王应麟録成一卷】
後汉书郑玄字康成北海高密人师事京兆第五元先始通京氏易公羊春秋又从东郡张恭祖受周官礼记左氏春秋韩诗古文尚书以山东无足问者廼西入关因涿郡卢植事扶风马融公车再徵不至徵爲大司农所注周易尚书毛诗仪礼礼记论语孝经尚书大传又着六艺论毛诗谱驳许愼五经异义答临孝存周礼难凡百余万言
淳于俊曰郑玄合彖象於经欲使学者寻省易了陆澄曰王弼注易玄学之所宗今若弘儒郑注不可废
王俭曰易体微远实贯羣籍施孟异闻周韩殊旨岂可专?小王便爲该备依旧存郑意谓可安
萧子显曰康成生炎汉之季训义优洽一世
李延寿曰郑玄并爲衆经注解大行於河北魏末大儒徐遵明门下?郑氏所注周易遵明以传卢景裕及清河崔瑾景裕传权会郭茂权会早入邺都郭茂恒在门下教授其後能言易者多出郭茂之门隋书郑康成王弼二注梁陈列於国学齐代惟传郑义至隋王注盛行郑学寖微今殆絶矣
崇文总目今惟文言说卦序卦杂卦合四篇其余皆逸
朱震曰郑氏传马融之学多论互体
吴仁杰曰郑康成易省去六爻之卦又省去用九用六覆卦之画移上下体於卦画之下又移卦名於两体之下又移初九至用九爻位之文加之爻辞之上又合彖传象传於经於彖传加彖曰二字於象传加象曰二字
冯椅曰郑氏易隋志九卷唐志十卷不知何缘增一卷崇文总目止有一卷惟文言说序杂合四篇余皆逸旨趣渊确去圣人未远也中兴书目亡
王应麟曰康成注易九卷多论互体江左与王辅嗣学并立顔延之爲祭酒黜郑置王齐陆澄贻王俭书云易自商瞿之後虽有异家之学同以象数爲宗数年後乃有王弼之说王济云弼所误者多何必能顿废前儒河北诸儒专主郑氏隋兴学者慕弼之学遂爲中原之师唐因之今郑注不传此景迁晁氏所慨叹也李鼎?云郑多参天象王全释人事易道岂偏滞於天人者哉合彖象於经盖自康成始其说间见於鼎祚集解及释文易诗三礼春秋义疏後汉书文选注乃於读易之暇辑爲一卷庶使先儒象数之学犹有考焉　又曰郑康成诗笺多改字其注易亦然如包蒙谓包当作彪文也泰包荒谓荒读爲康虚也大畜豶豕之牙谓牙读爲互大过枯杨生稊谓枯音姑山榆也晋锡马蕃庶读爲蕃遮谓蕃遮禽也解百果艹木皆甲柝作甲宅皆读如解解谓坼呼皮曰甲根曰宅困劓刖当爲萃一握爲笑握读爲夫三爲屋之屋系辞道济天下之道当作导言天下之至赜赜当爲动说卦爲乾卦乾当爲干其说多凿按郑氏之易与王辅嗣本不同者甚多如爲其嫌于无阳也嫌作谦君子以经纶作论君子几作机包蒙包作彪需读爲秀需于沙作沚致宼作戎患至掇也掇作惙终朝三褫之褫作拕王三锡命锡作赐乘其墉作庸明辨晳也晳作遰裒多益寡裒作捊舍车而徒车作舆贲如皤如皤作蹯频复作颦复枯杨生梯作荑不鼔缶而歌作击缶则大耋之嗟下无凶字离王公也离作丽浚恒作濬恒或承之羞或作咸羸其角羸作累不详也详作祥失得勿恤作矢得勿恤文王以之作似之夷于左股夷作睇其牛掣作?先张之弧後说之弧弧作壶宜待也作宜待时也惩忿窒欲窒作懫壮于頄作頯其行次且作趀且姤作遘后以施命诰四方作诘四方升作昇劓刖作倪?其形渥作剭列其夤作遇其配主配作妃丰其蔀作菩丰其沛作韦日中见沫作眛天际翔也翔作祥丽泽兑作离泽所乐而玩者玩作翫故君子之道鲜矣鲜作尟藏诸用藏作臧议之而後动作仪之有功而不德作不置冶容作野容又以尚贤也作有以暴客作客杂物撰德撰作算爲广颡作黄爲科上槁作稾爲黔喙之属作黯喙蛊则饬也饬作节当日河北诸儒专主郑学今则王伯厚所集一卷外见於陆氏释文者仅此尔
荀氏【爽】周易注
隋志十一卷【新旧唐书志十卷】
佚
後汉书爽字慈明一名諝颍川颍隂人延熹五年拜郎中献帝即位就拜平原相行至宛陵复追爲光禄勲视事三日进拜司空着礼易传诗传尚书正经春秋条例又作公羊问及他所论叙凡百余篇
张璠曰爽起自布衣九十五日而至三公
荀悦曰臣悦叔父故司徒爽着易传据爻象承应隂阳变化之义以十篇之文解说经意由是兖豫之言易者咸传荀氏学
虞翻曰汉初以来海内英才其读易者解之率少至孝灵之际颍川荀諝号爲知易臣得其注有愈俗儒又南郡太守马融有俊才其所解释复不及諝邹湛曰易箕子之明夷荀爽训箕爲荄诂子爲滋漫衍无经不可致诘
程迥曰荀爽於说卦添物象以足卦爻所载查元章谓不须添添亦不尽
九家易解
隋志十卷【释文序録新旧唐书志作集解】
佚
陆德明曰荀爽九家集注十卷不知何人所集称荀爽者以爲主故也其序有荀爽景房马融郑玄宋衷虞翻陆绩姚信翟子元注内又有张氏朱氏并不详何人其说卦传本乾後更有四爲龙爲直爲衣爲言坤後有八爲牝爲迷爲方爲囊爲黄爲裳爲帛爲浆震後有三爲玉爲鹄爲鼓巽後有二爲扬爲鹳坎後有八爲宫爲律爲可爲楝爲丛棘爲狐爲蒺藜爲桎梏离後有一爲牝牛艮後有三爲鼻爲虎爲狐兑後有二爲常爲辅颊注云常西方神也
朱震曰秦汉之时易亡说卦孝宣时河内女子发老屋得说卦至後汉荀爽集解又得八卦逸象三十有一
李心传曰九家易说卦坤有爲牝爲迷爲方爲囊爲裳爲黄爲帛爲浆字牝隂阳也迷先迷之意方地之形囊所容物裳下服黄地之色帛桑土所生浆未详其义
吴仁杰曰易爻三百八十六诸儒但知三百八十四爻耳独苟爽论八纯卦之爻通用九用六而爲五十他未有以爲言者按说卦所论二篇之策此三百八十四爻之策也乾坤之策则用六用九两爻之策也注疏旣通乾坤之策爲两篇之策朱氏又破荀爽之说谓用九用六皆在八卦爻数之内若尔则乾坤之策未免於重出而用九用六两爻亦几於赘而可削矣夫有是爻则必有是策今三百八十六爻具在而独置两爻不论圣人之意岂若是乎
王应麟曰荀爽易其说见於李鼎?集解若乾升於坤曰云行坤降於乾曰雨施乾起坎而终於离坤起离而终於坎离坎者乾坤之家而隂阳之府故曰大明终始皆诸儒所未发
董真卿曰荀爽有周易章句十卷又集九家集解十卷
郝敬曰九家者流附会穿凿迂僻无当
按荀氏易注见於释文所引其文不同於今者隂疑于阳疑作凝爲其嫌於无阳也嫌作嗛财成天地之道作裁成裒多益寡裒作桴朋盍簪作宗贲如皤如皤作波蔑贞凶蔑作灭其欲逐逐作悠悠大耋之嗟作差下戚嗟若亦尔出涕沱若沱作池咸其拇作母解而拇同咸其腓作肥有疾?也?作备文王以之作似之家人嗃嗃作确确其牛掣作觭以正邦也爲汉讳作国已事遄往遄作颛愓号愓作鍚包有鱼包作胞聚以正也聚作取君子以除戎器除作虑劓刖作臲□井谷射鲋射作耶井收勿幕收作甃震来作愬愬震遂泥作队列其夤作肾厉薰心薰作动妇孕不育孕作乘归妹以须作孺月几望作旣望中孚同虽旬作均匪夷所思夷作弟妇丧其茀作绂言天下之至赜而不可恶也恶作亚可与佑神矣佑作侑六爻之义易以贡作功爲矫輮作挠爲亟心作极心丰多故亲【句】寡旅也别爲句
刘氏【表】周易章句
隋志五卷【新旧唐书同中经簿录易注十卷七録九卷目録一卷】
佚
後汉书刘表字景升山阳高平人鲁恭王之後也爲镇南将军荆州牧封成武侯关西兖豫学士归者千数表起立学校博求儒术綦母闓宋忠等撰立五经章句谓之後定谢承後汉书表受学於同郡王畅汉末英雄记州畧羣宼旣尽表乃开立学官博求儒士使綦母闓宋忠等撰定五经章句
宋氏【衷】周易注【或作忠】
七録十卷【新旧唐书志同释文序録九卷】
佚
隋志梁有汉荆州五业从事宋忠注周易十卷亡虞翻曰北海郑玄南阳宋忠虽各立注忠小差玄而皆未得其门难以问世
陆德明曰衷字仲子南阳章陵人
李氏【譔】古文易
佚
蜀志李譔字钦仲梓潼涪人父仁字德贤与同县尹默俱游荆州从司马徽宋忠等学譔具传其学又从默讲论五经延熙元年爲庶子迁仆射转中散大夫右中郎将着古文易尚书毛诗三礼左氏传太玄指归皆依凖贾马异於郑玄与王氏殊隔初不见其所述而意归多同
张氏【满】周易林
唐志七卷
佚
按张满未详何代人唐志列於许峻之前姑附於此
魏氏【伯阳】周易参同契
唐志二卷【崇文总目一卷通考三卷】
存
陆德明曰虞翻注参同契云易字从日下月
三洞珠囊魏伯阳撰参同契其说以周易爻象论作丹之事而儒者不知神丹之事多作隂阳注之殊失其旨
中兴书目参同契明金丹之诀篇题盖仿纬书之目词韵皆古奥雅难通首言乾坤坎离四卦槖龠之外其次言屯蒙六十卦以见一日用功之蚤晚又次言纳甲六卦以见一月用功之进退又次言十二辟卦以分纳甲六卦而两之盖内以详理月节外以兼统岁功此书大要在坎离二字
彭晓序曰魏伯阳会稽上虞人修真潜默养志虚无慱赡文词通诸纬候得古人龙虎经尽获妙旨乃约周易譔参同契三篇复作补塞遗脱一篇所述多以寓言借事隐显异文密示青州徐从事徐乃隐名而注之桓帝时公复传授与同郡淳于叔通遂行於世参杂也同通也契合也谓与周易理通而义合也其书假借君臣以彰内外叙其离坎直指汞鈆列以乾坤奠量鼎器明之父母保以始终合以夫妻拘其交媾譬诸男女显以滋生析以隂阳导之反复示之晦朔通以降腾配以卦爻形於变化随之斗柄取以周星分以晨昏昭诸刻漏莫不托易象而论之故名周易参同契云
晁公武曰汉魏伯阳撰按神仙传伯阳会稽上虞人通贯诗律文辞赡博修真养志约周易作此书凡九十篇徐氏笺注桓帝时以授同郡淳于叔通因行於世彭晓爲之解隋书不载按唐陆德明解易字云虞翻注参同契言字从日下月今此书有日月爲易之文其爲古书明矣
郑东卿曰伯阳之参同契意在鍜链而入於术於圣人之道为异端
朱子曰参同契本不爲明易姑借此纳甲之法以寓其行持进退之候其言纳甲之法则今所谓京房占法见於火珠林者是其遗法所云甲乙丙丁庚辛者乃以月之昏旦出没言之非以分六卦之方也此虽非爲明易而设然易中无所不有苟其言自成一家可推而通则亦无害於易　又曰参同契文章极好盖後汉之能文者爲之其用字皆根据古书非今人所能解
范成大曰伯阳作参同契五行相类凡三卷其说似周易其实假借爻象以论作丹之意而世人不考丹事每作隂阳决之殊失其旨
黄震曰参同契者汉世上虞人魏伯阳所造其说出於神仙传不足凭爲之注释者五代末彭晓则此书必出於五代之前也参杂也同通也契合也此方士炼丹之书谓与诸丹经理通而义合也然必冒周易爲爲称者炼丹取子午时爲火候是坎离因用乾坤坎离四正卦於槖龠之外其次言屯蒙六十卦以见一日用功之早晚又次言纳甲六卦以见一月用功之进退又次言十二辟卦以分纳甲六卦而两之要皆附会周易以张大粉饰之其实炼丹无符於易易本无预於炼丹而今世言火候者因以三百八十四爻爲一周天以一爻值一日而爻多日少终不相合其妄可知近日蔡季通学慱而不免於杂尝留意此书而晦庵与之游因爲校正其书颇行然求其义则终无之呜呼炼丹之说盛於唐而唐世人主若士大夫凡惑之者无不速其死此书又可尚乎道书魏伯阳传言伯阳将三弟子一白犬入山作金丹及成与犬犬死伯阳自服自死弟子继服又死二弟子不服而出山爲伯阳求棺敛至则伯阳已活矣其鄙如此且或有之人主奈何以一死试丹而伯阳之再活者今安在寿几何耶
刘辰翁曰古书惟参同契似先秦文
俞琰曰参同契文委时去害与鬼爲隣委鬼魏字也郑焕改鬼爲仙误矣百世一下遨游人间百一之下爲白人乃其旁之立人合之则伯字也汤遭厄际水早隔并汤遭早而无水易字也厄之厄际爲阝合之则阳字也此自解魏伯阳三字也
胡一桂曰参同契三篇补塞遗脱一篇大概借易以明火候炼丹修养之法孟蜀彭晓爲之分九十一章解义朱文公又隐名而爲之注讐定考辨正文复爲上中下三篇
薛瑄曰参同契假易论长生之术若指诸掌然终是方技之书
陆深曰魏伯阳作参同契本之纬书文字结构颇爲古质时作韵语多所根据过於文人蕐靡之作罗钦顺曰参同契有彭晓陈显微储蕐谷隂真人俞琰陈致虚六家注皆能得其微旨
按参同契本道家之言不当列於经义然朱子尝爲之注且谓无害於易故附载之是书诸家注解颇衆则槩畧而不记也
亡名氏古五子传
汉志十八篇
以下俱佚
汉律历志日有六甲辰有五子
刘向别録所校讐中古五子书除复重定着十八篇分六十四卦着之辰自甲子至壬子凡五子
汉书艺文志注自甲子至壬子说易隂阳
古杂传
汉志八十篇
神输
汉志五篇
刘向曰神输者王道失则灾害生得则四海输之祥瑞
梁元帝曰易则神输道训
杂灾异
汉志三十五篇
周易
汉志蓍龟家三十八卷
蓍书
汉志蓍龟家二十八卷
周易明堂
汉志蓍龟家二十六卷
周易随曲射匿
汉志蓍龟家五十卷
汉书东方朔传上尝使诸数家射覆朔自赞曰臣尝受易请射之廼别蓍布卦而对
大筮衍易
汉志蓍龟家二十八卷
大次杂易
汉志三十卷
易卦八具
汉志蓍龟家卷未详
鼠序卜黄
汉志蓍龟家二十五卷
周易版词
通考一卷
陈振孙曰不知名氏当是汉魏以前人所爲其间官名皆东京制也
经义考卷九

[book_title]卷十
<史部,目录类,经籍之属,经义考>
钦定四库全书
经义考卷十
翰林院检讨朱彞尊撰
易【九】
王氏【郎】易传
佚
魏志王朗字景兴东海郡人魏国初建以军祭酒领魏郡太守迁御史大夫改司空进封兰陵侯諡曰成着易春秋孝经周官传咸传於世正始五年十二月诏故司徒王朗所作易传令学者得以课试
魏畧朗本名严後改爲朗
董氏【遇】周易注【释文序録作章句】
七録十卷
佚
魏畧遇字季直建安初举郡孝廉稍迁黄门侍郎黄初中出爲郡守明帝时入爲侍中大司农遇善左氏传更爲作朱墨别异人有从学者遇不肯教而云必当先读百遍言读书百遍而义自见从学者云苦渇无曰遇言当以三余或问三余之义遇言冬者岁之余夜者日之余隂雨者时之余也由是诸生少从遇学无传其朱墨者
魏志明帝时大司农弘农董遇历注经传颇传於世陆德明曰遇弘农蕐隂人
朱震曰天地之数五十有五董遇谓其六以象六画之数减卦之六画爲四十九不知五十有五天地之极数大衍之数五十其一太极不动而四十九运而爲八卦重而六十四若去六画即说不通
按董氏易注君子体仁作体信与京氏荀氏同裒多益寡裒作桴与郑氏荀氏同洗心退藏于密洗作先与京氏荀氏虞氏张氏同夫坤隤然示人简矣隤作妥与陆氏姚氏同余如拔茅茹以其彚征彚作夤贲如皤如皤作盘君子得舆作德车妇丧其茀作笄爲乾卦作干卦与诸家别
刘氏【邠】易注
佚
管辂别传故郡将刘邠字令先清和有思理好易而不能精与辂相见自说注易将讫辂言今明府欲劳不世之神经纬大道诚富美之秋然辂以爲注易之急急於水火水火之难登时之验易之清浊延於万代不可不先定其神而後垂明思也自旦至今听采圣论未有易之一分易安可注也邠因易系辞诸篇之理以爲注不得其要辂寻声下难事皆穷柝曰夫乾坤者易之祖宗变化之根源今明府论清浊者有疑疑则无神恐非注易之符也邠言数与何平叔论易及老庄之道至於精神遐流与化周旋清若金水郁若山林非君侣也
管氏【辂】周易通灵决
隋志五行家二卷
佚
周易通灵要决
隋志五行家一卷
佚
周易林
唐志五行家四卷
佚
隋书魏少府丞管辂撰
赵汝楳曰梁丘贺以占筮显名汉宣时费直长於卦筮高相专说灾异其後虞翻关子明之徒尤注意於占至管辂虽分筮八卦乃絶口不及易中辞义矣胡一桂曰公明精於卦筮穷极幽微占言吉凶祸福无毫髪爽杂以射覆说相一皆神妙
郝敬曰管辂分蓍占象援引易理自谓得其源遂涉其流然此实一人一家之学其於民义物则至德要道无与焉圣人所谓隐怪弗爲者也
锺氏【会】周易无互体论
七録十卷
佚
周易尽神论
隋志一卷
佚
魏志锺会字士季颍川长社人太傅繇小子也爲司徒初会弱冠与山阳王弼并知名会尝论易无互体孙盛曰荀顗尝难会易无互体见称於世
王氏【肃】周易注
隋志十卷
佚
周易音
佚
魏志肃字子雍年十八从宋忠读太玄而更爲之解黄初中爲散骑黄门侍郎後以常侍领秘书监兼崇文舘祭酒出爲广平太守徵还拜议郎顷之爲侍中迁太常後迁中领军加散骑常侍肃善贾马之学而不好郑氏采会同异爲尚书诗论语三礼左传解及撰定父朗所作易传皆列於学官
李延寿曰郑玄易大行於河北王肃易亦间行焉陆德明曰子邕东海兰陵人魏卫将军太常兰陵景侯又注尚书礼丧服论语孔子家语述毛诗注作圣证论以难郑玄　又曰爲易音者三人王肃李轨徐邈
王应麟曰王肃注易十卷今不传释文云自系辞讫於杂卦肃本皆有传字汉儒林传云孔子晚而好易读之韦编三絶而爲之传肃本是也其注噬乾胏得金矢曰四体离隂卦骨之象骨在乾肉脯之象金矢所以获野禽故食之反得金矢君子於味必思其毒於利必备其难见太平御覧
胡一桂曰王肃撰定其父成侯朗所作易传列於学官本义所引有曰王肃本者是也　又曰王肃注周易十卷崇文总目乃十一卷题王肃传云後人算陆德明释文所取者附益之非肃本书
按王氏易注易音皆不传见於释文所引者六爻发挥作辉其惟圣人乎作愚人後结始作圣人即鹿作?云上於天作云在天上致宼至宼作戎鞶带作盘带承天宠也宠作龙比之匪人作匪人凶天下随时作之随时之义作随之时义君子以向晦入宴息向作郷君子以振民育德育作毓有子考无咎以考絶句盥而不荐作观荐王用出征以正邦也下更有获匪其丑大有功也八字有戾?也?作毙羸其角羸作缧不详也详作祥失得勿恤作得失勿恤夷于左股作般其人天且劓作臲中行告公用圭作用桓圭后以施命诰四方诰作诘系于金柅作抳来徐徐作余余劓刖作臲?女归吉也作女归吉利贞君子以居贤德善俗作善风俗天际翔也翔作祥乾知大始大作泰而成位乎其中矣而下有易字范围天地之化作犯违开物成务开作闓洛出书作雒何以守位曰人人作仁妙万物而爲言妙作眇爲臭作爲香臭蛊则饬也饬作节自系辞上讫於杂卦皆有传字与诸家多不同
王氏【弼】周易注
隋志六卷【七志十卷】
存
魏志弼好论儒道辞才逸辨注易及老子爲尚书郎年二十余卒
何劭曰弼注易往往有高丽言太原王济好谈易老庄常云见弼易注所悟者多然弼爲人浅而不识物情
孙盛曰易之爲书穷神知化非天下之至精其孰能与於此世之注解殆皆妄也况弼以附会之辨而欲笼统玄旨者乎故其序浮义则丽辞溢目造隂阳则妙赜无闻至於六爻变化羣象所效日时岁月五气相推弼皆摈落多所不关虽有可观者焉恐将泥夫大道
王俭曰易体微远实贯羣籍施孟异闻周韩殊旨岂可专据小王便爲该备
李延夀曰河南即青齐之间儒生多?王辅嗣所注师训益寡
孔頴逹曰传易者西都则有丁孟京田东都则有荀刘马郑大体更相祖述非有絶伦惟魏世王辅嗣之注独冠古今所以江左名儒并传其学河北学者罕能及之
陆德明曰弼字辅嗣山阳高平人魏尚书郎年二十四卒注易上下经六卷作易畧例一卷
石介曰王弼多取康成旧解爲之训说今之易盖出於费说也
李石曰王弼注易刻木偶爲郑玄像见其所误辄呼叱之
册府元龟顾悦之难王弼易义四十余条京口闵康之申王难顾远有情理
宋祁曰王弼着易直发胸臆不知郑康成等师承有自
陈臯曰易本上下二篇王弼注释之时以孔子十翼文相错因离爲六篇谓之乾传泰传夫旣称经又何以名传案郑康成本并无乾
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 10:29:00-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>