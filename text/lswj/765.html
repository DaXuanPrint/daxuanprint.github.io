<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="提要,卷一,卷二,卷三,卷四,卷五,卷六,卷七,卷八,卷九,卷十,卷十一,卷十二,卷十三,卷十四,卷十五,卷十六,卷十七,卷十八,卷十九【附录一】,卷二十【附录二】,卷二十一【附录三】,卷二十二,卷二十三【附录五】,梦泽集全文在线阅读,梦泽集全文在线下载,大玄古籍书库">
<meta name="description" content="明代诗文别集。王廷陈(字稚钦)著。旧刻于家塾,嘉靖四十一年(1562)其弟王廷瞻刻于淮阳,嘉靖四十四年(1565)其侄王同道又刻于吴中,均为17卷。诗赋11卷,文6卷。万历十八年(1590)王追伊重新翻刻,万历三十年(1602)王追淳又加以修补本,为23卷。《四库全书》以此刻本为底本著录。《四库全书总目》评其集说:“其诗意警语圆,轩然出俗,则不得不称为一时之秀。王世贞《艺苑卮言》称其如良马走坂、美女舞竿,五言尤是长城。又称王稚钦、吴明卿之五言律各集,妙境专至而有余。朱彝尊《静志居诗话》亦谓其音高秋竹,色艳">
<title>梦泽集_王廷陈_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">梦泽集</span> <br/>
          作者： <span class="inputVal" id="bkauthor">王廷陈</span> <br/>
          朝代： <span class="inputVal" id="bkdate">明代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">类书文集,诗集,完结</span> <br/>
          字数： <span class="inputVal" id="bknum">[book_length]102376</span> <br/>
          说明： <span class="inputVal" id="bkdec">明代诗文别集。王廷陈(字稚钦)著。旧刻于家塾,嘉靖四十一年(1562)其弟王廷瞻刻于淮阳,嘉靖四十四年(1565)其侄王同道又刻于吴中,均为17卷。诗赋11卷,文6卷。万历十八年(1590)王追伊重新翻刻,万历三十年(1602)王追淳又加以修补本,为23卷。《四库全书》以此刻本为底本著录。《四库全书总目》评其集说:“其诗意警语圆,轩然出俗,则不得不称为一时之秀。王世贞《艺苑卮言》称其如良马走坂、美女舞竿,五言尤是长城。又称王稚钦、吴明卿之五言律各集,妙境专至而有余。朱彝尊《静志居诗话》亦谓其音高秋竹,色艳春兰,乐府古诗,殊多精诣。盖在正、嘉之间,何景明最为俊逸。廷陈之天骨雄秀,抑亦骖乘矣。若杂文则藻采太多,华掩其实,等诸自郐无讥、无庸深论也。”陈田《明诗纪事》亦评论说:“稚钦格矜复古,意取标新,亮节清音,绵情丽制,大约古体胜于近体,五言胜于七言,固由诣有专精,亦是才分各限。”</span> <br/>
          封面： <span class="inputVal" id="bkimg">Z_18954.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]梦泽集
[book_author]王廷陈
[book_date]明代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]类书文集,诗集,完结
[book_length]102376
[book_dec]明代诗文别集。王廷陈(字稚钦)著。旧刻于家塾,嘉靖四十一年(1562)其弟王廷瞻刻于淮阳,嘉靖四十四年(1565)其侄王同道又刻于吴中,均为17卷。诗赋11卷,文6卷。万历十八年(1590)王追伊重新翻刻,万历三十年(1602)王追淳又加以修补本,为23卷。《四库全书》以此刻本为底本著录。《四库全书总目》评其集说:“其诗意警语圆,轩然出俗,则不得不称为一时之秀。王世贞《艺苑卮言》称其如良马走坂、美女舞竿,五言尤是长城。又称王稚钦、吴明卿之五言律各集,妙境专至而有余。朱彝尊《静志居诗话》亦谓其音高秋竹,色艳春兰,乐府古诗,殊多精诣。盖在正、嘉之间,何景明最为俊逸。廷陈之天骨雄秀,抑亦骖乘矣。若杂文则藻采太多,华掩其实,等诸自郐无讥、无庸深论也。”陈田《明诗纪事》亦评论说:“稚钦格矜复古,意取标新,亮节清音,绵情丽制,大约古体胜于近体,五言胜于七言,固由诣有专精,亦是才分各限。”
[book_img]Z_18954.jpg


[book_title]提要
钦定四库全书　　　　　集部六
梦泽集　　　　　　　　别集类五【明】
提要
臣等谨案梦泽集二十三卷明王廷陈撰廷陈字稚钦黄冈人正德丁丑进士选庶吉士以言事廷杖出知裕州事蹟具明史文苑传其集一刻於淮安再刻於苏州此本为其从孙追淳知颍州时所校刻乃第三本也廷陈少年高第以恃才傲物致放废终身其器量殊为浅狭至其诗意警语圆轩然出俗则不得不称为一时之秀王世贞艺苑巵言称其如良马走坂美女舞竿五言尤属长城又称王稚钦吴明卿之五言律各极妙境专至而有余朱彛尊静志居诗话亦谓其音高秋竹色艶春兰乐府古诗殊多精诣盖在正嘉之间何景明最为俊逸廷陈之天骨雄秀抑亦骖乘矣若杂文则藻采太多华掩其实等诸自郐无讥无庸深论也乾隆四十六年十月恭校上
总纂官【臣】纪昀【臣】陆锡熊【臣】孙士毅
总校官【臣】陆费墀

[book_title]卷一
钦定四库全书
梦泽集卷一
明　王廷陈　撰
赋
述邃赋
繄南服之灵萃兮领丰慧於方童稽统世之轩崇兮惟哲人焉以降歘翼振而霄举兮纷齐羽之谁踪戴殊荐以迩秩兮帝实洞其美衷羌岳立而坎视兮将媒静乎遐至中实愠乎攘攘兮讵徒与之求避謇命占以吉贡兮览芜蔓焉是艾靡市背而岑閴兮曰惟窅乎其内隈不岌岌而崇兮迳不叠叠而遒彼衙衙之侈构兮反予睇其足羞抗隆栋以缔宇兮修垣遵乎坤隅约荪兰使被椽兮令日月乎当枢苟能奂娯以宅志兮是固予心之所仇重仁而袭义兮障夫尘之累也扃礼而牖智兮专乎其所事也吾将服贞一以省处兮夫岂惟艺之囿也括道器以充诎兮固衆兆之所骇也纷悸瞩以竚眙兮欲干傺而儃徊眩厥施而弗竟兮乃各以其肤猜嗟躁士之本剥兮宜甫趋而忽蹶丑憸夫之怀诡兮乃讐直而委折伤二者之偕失兮荃菉葹审厥居心务却以基进兮惟欿然裕其所如晦累而冥探兮所以君乎纷华彼时俗之佻浇兮背绳墨而驰骤予将服正则以恬守兮虞窘步於欹陬夫朋不可以声来兮功不可以偶作畴废伏而有章兮畴弃耕而能获乱曰仆不僵兮进不妍敛神志兮守吾玄有弗据兮孰敢奸匪邃道兮曷其然
左赋【有序】
梦泽子不善宦见闵有司黠民乘之坐是拘系自伤疾恶反中乃作左赋词曰
昼晦宵明川停岳行隆冬剧燠六月而冰堕毛不扬石举舆升废鼙振韵奋霆无声羣欣逐臭乃厌兰芬猜鸾骇凤精粻饲枭仁蹻德跖劲弧射尧恬海狎江隘渎沈舠风虎辍啸土兕而号旷听既收聋司音矣彼之蒙蒙五色分矣骏足则缚蹇服乘矣侏儒引臂上扪星矣丑女专怜淑媛不御雠璧惠蝇踏巾首屦适郭捐逵择潦而步贲获闭勇尫夫劲兮麓兔折趾猎者竞兮不根而叶季为孟兮乱曰被缴之鸟载拔其翎彼实酗酒谓尔何醒寇踰其垣导寇以登彼田不治怼邻之耕
萤火赋
当朱明之杪月玩流萤之宵征感温风之扇烁酿腐草之末荣既化植以为动复缘死而遂生庶扬光於冥閴甘匿景於太阳或内照之犹尠焉旁烛以无疆谬用晦之邃旨实自焚之为防孰潜形而更昭孰益膏而罔竭何恒焰而不灰何炙手而弗热彼玄宇之巧入讶明珠之翻飞偶惊飈之散激骇星辰之乍稀羌儵明而忽灭盖石火之暂辉尔其代灯烛於书筵纷轩除以见掇幸蝌蚪之与隣聚朋侣而囊括将炫赫以阶危恨微躯之难脱乱曰日月出矣爝火何为闇然而章圣哲弗讥伯阳守黑岂迩祸机
梦泽集卷一

[book_title]卷二
钦定四库全书
梦泽集卷二
明　王廷陈　撰
诗
将进酒
丁福运际昌期歌太平圣无为坐明堂奏咸池酌醴泉餐灵芝寿万年天与齐【一解】县谏鼓燔刑书微能录小过除吏亷明民安居三年耕必有一年之余絶争讼无嗟吁【二解】新不间旧愚不妬贤人不习佞朝不信谗菑害不作和气充然壮士服畴陇却走马以粪其田不闻父哭子道逢多华颠皇心大悦日弹五弦【三解】
阊阖行
阊阖开贤人庸鸣鼓间击镛贡术蓄指微哉同汲清亦附滓鲜株稿荄纷以供背叛腹媪逐翁如韦之矢十斛弓俄逐而西顷却以东退乖妄侣进丧贞朋捷径窘踈武仁轨罕哉通孰为雌孰为雄朝誉曰尧夕诋则蹻枭妃鸾萧艾生兰丛蒙首以征吾将奚从
煌煌京洛行
辞我故里来游帝乡谁云周道险踰羊肠【一解】车马如云意气扬扬昔为奴隶今狎侯王【二解】伯兄乘轩仲父鸣璫唱驺驰道徵歌教坊【三解】千金买剑百宝为装风雷一击日星回光【四解】朝探侠窟暮宿名娼酣呼六博纵赌千场【五解】倾财结客隐罪匿亡名齐郭解人比孟尝【六解】
对酒歌
人性禀静躁物则准方圆锥刀各有能情好各有妍隂霁难并祈恩怨岂两全於此虽不容於彼获所安人无亿万身何能徧周旋兼济圣不赡荣枯有自然富而如可求尼父愿执鞭
其二
惠施已不作庄生寡所宣伯牙失锺期抱琴谁为弹知人诚不易知已良独难周公辅王室管蔡乃流言骨肉且不谅他人固宜然
其三
伊吕称大贤会合亦有因汤文苟不逢耕钓终其身人生一世间如风激纎尘下者投浊潦高者入青云风力中不竞飘转终沈沦得失难预谋谋之徒苦辛圣哲皆偶然余子何足陈
燕歌行二首
来日苦短去日长人生几何鬓已霜佳辰置酒开我堂宾友杂遝进乐方繁丝哀竹流清商薄暮移尊向曲房挟瑟进者邯郸倡约袖结腕清歌扬色与心知授明璫微风荡裾闻异香脱簪免髻玄泽光起视池中双鸳鸯双星皎皎在我傍欲往从之河无梁
其二
出门何易见苦难川原郁纡路千盘河中鲤鱼去不还耿耿思君不能言揽衣中夜坐长叹含情怨独凋朱顔明月穿帷照孤眠君昔赠我青琅玕我欲碎之寄君看欲碎且止聊自寛驰光流景催岁年容色不待君可怜恨无羽翼起云间
白紵辞五首
高堂邃宇施翠帷兰膏明烛散朱辉二八接武步舒迟被服姣丽光陆离弹筝鸣瑟商羽移喜溢欢恣不自持转盼含嬉属所私累觞劝君君自知主人既醉客不辞烛灭缨絶珠履遗
其二
朝露未曦夜霜零衆芳凋歇鶗鴂鸣逝者如斯不复停人生百年命忽倾为君秉烛纵游行三星在户参差明腾觚飞爵何纵横垂罗映縠耀珠缨衆中不言怀隐情色授神驰流目成士女杂坐交和歌河转参横奈夜何
其三
投君汉滨之玉佩献君洛浦之明璫感君提携祝夀昌舜日尧年乐未央为君楚舞纨袖扬乍开乍合低复昂矫若白鹄云中翔雕楹绮阁回素光竽瑟会节间笙簧乐极悲来起旁徨共指皎日输肝肠乌白马角誓不忘
其四
吴歈蔡讴调不同衆伶合作如一宫流郑激楚遡回风姱姿修态纷追从人声丝竹各竞工燕赵齐秦相代供曜灵西藏曲未终繁灯列炬亘筵红皎如初日辉帘栊
其五
娯酒沉歌费白日絶代佳人何可失若恋似矜态非一持觞递进娇相迫左推右引侠气溢簪珥堕落宁复索文牎朱缀开洞房锦衾瑶席施象牀五色杂组系流黄复帐中薰百和香层轩曲槛俯回塘鸳鸯鸂?罗成行生丁盛世福运昌四时为乐允无疆
拟矫志篇
龙虬虽困不资鳝鳅鸑鷟虽孤不匹鹜雏虽有香草当户必除虽有仁人在敌必诛狐白虽美炎暑必置舟车之用易地则弃蕙兰不采无异蓬蒿干将不试世比铅刀以骥捕鼠曾不如狸饿夫获璧不如得糜郭生纯臣鲁连高士彼乃登台此则蹈海宁直见伐无为曲全宁渴而死不啜盗泉
放歌行
窃鈎者诛窃国者王仁义资乱道岂不臧【一解】代秦者吕袭楚者黄巍巍国君大盗在傍【二解】谓尺何短谓寸则长此不可度彼何可量【三解】兽殪罟裂鸟尽弓藏智勇既殚躯乃见殃【四解】谗巧为忠直夫称狂出门异趋毁誉曷常【五解】乐不可极忧来无方游心冲虚以保夀康【六解】
杂謡五首
茸茸者离而子践之彼垣之蔓晨兴灌之
其二
兔在麓跣则逐居则肉
其三
虎嶟嶟欲食人子能棘我能榛虎自灾子弧来我戈来
其四
乌母谓乌子弋人在傍汝勿啼弋人得知将汝归我但高飞起安能救汝为
其五
翁曰留宾妪曰无尊翁曰织丝妪曰无机
知足吟
高门耀金碧不如守蓬庐华毂错丹朱不如乘蹇驴文绣衣太牢云门享爰居溢恩伏杀机隆礼与祸俱禽兽惮为牺人知乃不如
来日大难【警变而作】
来日大难天命奈何今日为乐焉知其他【一解】游鱼在渊其适孔多渔子饵之奄失苍波【二解】猛虎啮人咆哮山阿人怀祸心同室啸歌【三解】山险可越玉玷可磨机事一失尺渎成河【四解】祖龙疾走逐者荆轲赫赫武皇亦有何罗【五解】嗟嗟不戒爱子操戈释此弗殱天也则那【六解】
拟古龙升天须浮云
龙升天须浮云今之仕者别有因察不待孝亷科不必贤良一旦举之牛下加之稠人族类鈎连蒙溢恩乳臭之子被冠簪嗟彼未遇时里中豪士奴役之中人之家耻婚媾饮宴列之为下宾并日一举火往往釡生尘今者衔命归县令负弩为先驱郡守伏道左徒御何逡巡少长咸聚观稍近遭呵嗔腰系双白璧囊贮万黄金散金拓第宅朝得西舍暮东邻少年强攀附有踰骨肉亲白首墙东生下帷良已勤短衣不掩胫出汲行负薪我闻愤愤何能平将欲叩帝而说陈天门九重河无津
艶歌行
青楼临广陌杨柳当牎垂飞来双白鹄一步一徘徊【一解】今日乐相乐置酒临前池下有菡萏花上有松柏枝【二解】与君初结婚不意当乖违谗言使亲疎两心当自知【三解】君为东流水出门不顾归妾为北辰星终身无转移【四解】君当万里行妾当守中闺生归重合欢死与黄泉期【五解】
行路难五首
北风萧萧雨雪滂辞我亲友之朔方中闺少妇走旁徨劝君斗酒牵衣裳道路纵横多虎狼岁暮天寒百草黄结发本期不下堂君独何为慕他乡东流之水不西归宛转蛾眉能几时人生富贵亦有命辛苦驰奔空尔为纵令鼎食有别离贱妾但愿共餔糜
其二
磁石引铁金不连饵可得鱼龙不吞蜡戟虽妍不可刺明珠虽贵不可餐水中之车何殊陆地之船玉巵无当不以注白刃倒持安用銛手中虽有丈八矛试之井底难回旋虽有轻舆驾良驷途穷日暮安能前丈夫虽有磊落才生不逢时终蒿莱
其三
面不同兮心亦殊执一求之君何愚星有好风或好雨世人岂得均所图孔赞韶兮墨非乐遵叱驭兮阳回车林中亦有嗜腐鸟海上犹闻逐臭夫此欲前兮彼则却彼所吐兮此复餔促席接襟议靡惬异域殊疆志或投逹人旷视任自然小儒曲士竞区区
其四
忠信不获显衆人害其上世事风波纷荡漾变化无方何可状公旦金縢功罔刋伏波铜柱师何壮周王汉帝岂不明谗言入耳心不谅骨肉天亲尚有疑他人岂得无迁放生命飘蓬随所向繁华谁保不凋丧何为坐叹行复嗟郁陶终日忧讥谤
其五
四坐且莫諠听我促节歌路难我今四十迫衰残盛年一去何当还昔斥为遭绦灌怒今来岂受金张怜泰山可移志不徙寒烬从知无再然但愿长随击壤民优游鼓腹歌尧年
少年行六首
幽并闻骑射闾里藉辉光朝游从许史夜宴挟姬姜鸣鞭当大道调瑟坐中堂傍人争借问云是羽林郎
其二
声盖少年场名冠壮夫籍行人总惮尘坐宾皆避席弹剑耻依人探丸恒借客一朝负罪逋不受追兵迫
其三
长安本侠窟烈士多英风杀人帝辇侧射兽上林中金羁及狡兔珠弹落高鸿归就博徒饮酣歌意难穷
其四
悲歌白日变裂眦秋云高仇家谅不释怨吏幸无遭全生脱虎口获死等鸿毛岂效儒冠子终岁濡柔毫
其五
一筵挥万金徵歌仍调舞白面洛阳童素腕邯郸女希意色斯升含情目相与恣欢余万端惟忧竭清醑
其六
应募去幽燕长驱出酒泉楼烦既已破休屠亦复残耻隷骠骑部岂屑轻车官归来见天子长缨牵左贤
出自蓟北门行
敌匪茹寇朔方信妖师造不祥倏豕突忽鸱张逾回中至泾阳蹂稼穑发盖藏遭者刘奔不遑父失子女求娘声断絶摧肝肠天为愁日无光不有辜罹厥殃【一解】帝赫怒命徂征方召往卫霍行旟旐扬组练明介马驰速流星朱熛烈玄顔蒸仗中权效先登人皆奋身命轻【二解】出鴈门过祁连煎瀚海夷天山絶累重烬毳氊殄三姓磔两贤谷蠡殪当户殱斩首级如刈菅血衅鼓头系鞍膏渍野骨填川槛厥魁凯以旋【三解】捷书闻不色喜庭臣贺帝曰止嗟我军宁无死诏扶伤兼罪已【四解】马归山士服田死录子生与钱戒军吏勿开边羌无过汉不先务休息思保全罢远戍闭玉关韬五戎夀万年【五解】
侠客篇
千金饰宝剑四牡耀朱缨东驰突西骛重诺复轻生公子执辔请诸侯拥篲迎绐秦归质子要楚出援兵按剑复鲁地凭轼下齐城匿迹托狗屠济难赖鷄鸣报雠争结交杀人恒借名七国倚安危三辅咸震惊诡辞五岳移侧足九鼎倾少年附高义千载流英声安能效竖儒覩事徒抚膺
子夜四时歌一十二首
春歌三首
东风荡罗裾冶游步前池柳条亦多情嫋娜学腰肢
其二
初华锦绣舒千林望如一怀春废机杼缣素难成匹
其三
昼饮夜复宴笙歌缘底忙不是无来日但欲及三阳
夏歌三首
珍簟卧当风四面不施帏郎呼起同游待侬着絺衣
其二
轻舟荡双桨纡转莲塘里君但惜莲花侬贵得莲子
其三
腕困置扇坐鲜袿苦汗涴欢言勿懊恼三伏已将过
秋歌三首
贪看秋月光夜久不还寝四顾寂无人玉堦有双影
其二
日日苦思君红顔忽成老昔若三春华今如九秋草
其三
共欢种梧桐十载青云齐百年化双凤来此树上栖
冬歌三首
与欢隔溪住凝冰周四壑冰上野狐踪欢行勿惮薄
其二
白马雪中驰色混影难觅不知郎去路但见马行迹
其三
对雪具清酎强欢再三进欢爱雪舞筵侬恐雪侵鬓
猛虎行
上山采樵道逢猛虎虎衔樵去置之林下樵告虎言君何不仁君得一饱我则殒身昔非有怨今何见嗔虎答樵言何哉所云子非我怨我非子嗔皇天赋性有此不仁樵告虎言君言虽辩匪我攸闻吾闻天地大德曰生驺虞不杀独匪尔伦虎答樵言当死小犊亦何多陈三日乏食窜伏荆榛辛苦见遭奈何舍君樵得虎言仰天大叫哀声彻云虫蚁恶死况乎我人愿收厉气敷和布春尽令猛兽化为龙麟
远游篇四首
汤谷既闇蒙汜则荣朝宴未终倏忽至冥逝者不息物理相乘愿呼松乔蹑景上升
其二
徘徊崑丘憩驾层城遨游八极徧谒仙灵饮我沆瀣玩我芝英俯视下土虫鼠臭腥
其三
手揽羲和顿策徐行归谒东父遂造紫庭授我神药服食体轻一举万里疾如迅霆
其四
逍遥天衢恣意所之手持桂枝骖驾虹霓曦发朝阳濯足咸池昊苍徧历悬景未移
君马黄
君马黄臣马苍苍者驽黄者良驽马却良马前君当进臣当旋
妾薄命
春风转蕙披兰高台曲榭中连经堂入奥张筵秦筝赵瑟俱前鸣弦度曲双妍轻举纨袖褼褼宛若游龙翔鸾翠盘金爵阑干呈能角技为欢种种厌射更端眼看阳景西驰高张兰烛承晖车倦马怠不辞但歌不醉无归夜深坐促尊移含悰送意向谁衆中色授君知愿言并蔕双栖恶闻易别轻离伫立不胜彷徨独宿寤言难忘何以报君明璫起视银河烂光牛女咫尺相望终夜不成报章
战城南
战城南困城北纵横腐肉乌鸢食一将侯万夫死圣人用之非得已国之守在四邻善战之臣服上刑佳兵者不祥器常胜之家道所忌孤人子寡人妻独人父母安忍为销戈矛灭锋燧戢尔熊罴长不试?鴞逝凤凰来与民休息歌康哉
怨诗一章
陨叶眷柯断株怀蒂寒霰觊温隂岩希霁颓魄愠玄驶潮憎逝令德鲜终良辰忽替
湖上行
丽服出芳郊香车临绿水留连夭桃下宛转垂杨里妆怜草色鲜坐逐花隂徙相携拾翠行暂拉听莺止忽惊玉佩遗时将芳树倚纷纷游冶儿侧目情无已
鸷鸟四首
鸷鸟化为鸠形换性亦易有时遭故羣敛翰自远避
其二
石苦则生我炙美毒滋多吐炙乃茹苦违欲以疗痾
其三
鵾鹏运天池斥鷃翔藩篱大小各有适何用相追随
其四
蓼虫不徙葵水虫不迁陆习苦翻避甘能寒岂慕燠
梦泽集卷二

[book_title]卷三
钦定四库全书
梦泽集卷三
明　王廷陈　撰
诗
咏怀三十四首
两仪立枢要万事具纪纲智士运机权一童驱百羊羽重金或轻尺短寸有长壮夫苟失据反为竖子伤独茧引六鳌纎缴连双鶬操持贵不谬得失讵有常始悟制人术岂在多与强
其二
明月至无媒朱草敷庭隂仓卒拔剑前眄睐愁予心岂独闇嘉祥隐祸恐见侵忌废忍不攫负婴甘弃金至贵有不欲天属诚所钦美疢虽可甘徒使百毒淫
其三
昔有亢桑子寄身畏垒居臣妾屏仁知甘与朴累俱三年国大穰岁计诚有余闾井戴其润谋欲俎豆予闻之怅不怿奋起逃空虚丰施不食报道化超黄虞季叶骛功利画挈矜一隅
其四
人生本殊方神范各有宜参错获一致妄凿乖天倪鳬胫续则瘁鹤胫截则悲拇骈决则忧指枝囓则啼尟劣不假益羡溢岂无亏纷彼便嬛子作意相追随智殚力云匮成理曷能移
其五
狙捷反见执豹文乃来田鹦鹉舌为灾翡翠羽自残丑恶非可居才美迩祸端置身当何所材与不材间贵宠安足希庶以尽吾年
其六
天网掩八荒翔走尽其曹大人操利刃挥网使奔逃杀获岂不多贵有踈释条浑沌凿已久胥庭徂复遥刑书代附益权家纷蝟毛跬步置一穽荼苦动见遭民穷诈转出兽窘恣咆哮介者不慕饰胥靡岂惮高无令自弃民生此全盛朝
其七
儒生峭崖岸抗顔论诗书磬折周伦类直方向朋徒吐辞厉信义皎日耀天衢外表高洁谈腹内藴穿窬命侣发瘗子探口出含珠金椎碎腐颊青青歌应胪圣言岂不伟反为行劫需诵说苟非人阶乱岂胜诛
其八
击鼓以求亡疾驰以逃影驱介以乘高骖蹇以求骋挥刃丧其柄振衣失其领趣舍昧良图存亡在俄顷
其九
轩后谒大隗肃驾登具茨徒御总圣灵中道迷所之邂逅襄野童再拜称天师仲尼大圣人未敢轻小儿神智有不通穉齿抱真知咄嗟世路子耻问甘蓄疑终身昧太行皤皤良足嗤
其十
民食美刍豢?鸢甘臭陈西子岂不都鱼鸟不见亲万类殊所嗜物岂慕非伦箕毕各有好况此世上羣情欲孰为正参差何可均黜智任自然悠悠葆天真
其十一
夸名非已有祸患在须臾生命无延期昏旦有不虞拂衣舍之去矫步升天衢陟降太微堂上帝授灵符六气备朝餐双虯结飇舆消玉馈我浆凭云构我庐圣贞进杯觞灵妃奏笙竽三光代列炬四海注一盂抗臂抑羲和六龙且徐徐微瞬朝市易日月曷云除名漏泰山录鬼伯无迫驱举手谢世人安能与尔俱
其十二
里中有一士栖栖蓬户间动依高士迹居诵先民言盎中无斗储桁上衣无完藜藿并日得纩絮岂御寒伏腊祀每废妻子顔苦艰常恐志节亏不屑亲知怜入门四壁立顾之絶愁叹饥食拒嗟来渇饮避贪泉一箪恒晏如回也称大贤
其十三
姬旦制冠裳万古承其贲偶以衣狙猱奔腾裂且弃承云本妙音鳞羽争辟易鲁门钟鼓声转使爰居悸物类何缤纷人已非一致韪哉尼父言盍各言尔志
其十四
曜灵倏西没圆景承其辉飘风荡层云零露忽已曦急节不可淹大暮焉能违天象会有复嗟哉人命微怵惕积汤火荣名非我希幸不婴网罗何用起高飞安接浮丘公执手升云巍玉醴对坐倾琼华聊可叽
其十五
京洛冶游子浮湛声色场青骊服文舆丹组绾罗裳翺翔狭邪间顺风扬芬芳高堂置广宴曲榭开闲房分曹效百戏作使徵名倡良庖脍肥鲜珍馔溢圆方朱华忽西逝兰膏嗣其光客醉赋无归宵分歌未央为乐自今日千岁固其常安能转多忌叹息怀虞殃
其十六
甘辞背德义尽言招罪尤效忠主未谅施恩谁见酬直道鲜所合险路焉可由民生媚其朋玉石各有俦舍此但安坐芳时忽我遒去来固成理乖合非人谋灰心置计较遗弃亲与雠去适无穷野超世离殷忧
其十七
达士志慷慨贪夫思保全有身则有患消散固其然伏波甘马革庄周快乌鸢用意非一趣大要归明贤愚者闇桑榆郁郁坐自煎思虑损眠食恐惧怀冰渊蹙遫向宾客匡勷终岁年多图寡攸成繁辞累其愆展转不获纾齎恨寱重泉木槿荣一朝日夕用长叹
其十八
河清不可俟川逝谁能止朝露忌太阳夕日愁蒙汜歌舞化尘埃都邑生荆杞大运厄阳九销毁固恒理填海精卫劳逐日夸父死齐景悲牛山晏婴笑未已彭殇孰短长无生悟方始
其十九
梧宫肆诘辨齐楚兵始连弦高犒晋师郑国赖以全齐乐不可犯范昭知有贤谁云制胜术乃在樽俎间君子慎几微祸福基一言覆水各自流事去诚可怜
其二十
疑似不可涉李下与瓜田母言出妇口虽当未为贤周公功信伟二叔反流言实沈与阏伯日起寻戈鋋骨肉尚不免何望他人怜夜玉至无因匹夫按剑前鸱鸺据腐鼠仰视吓鵷鸾苟非明君子安能弭祸端感彼采苓章朂哉其舍?
其二十一
处世怅悠悠结交诚草草舳舻济重渊玑衡测穹昊人心怀嶮巇对面施倾倒庄惠亦有疑张陈终莫保托身恨已晩知人苦不早挥袂去人羣采芝历云岛
其二十二
言笑色虽亲致毒乘其昧一旦弛周防勺水成湍濑祸乱在须臾何有细不大牧视後者鞭蟋蟀思其外舟壑竟难恃轩驷何足赖先民亦有言高明鬼所害庆吊非异门骄蹇讵能会
其二十三
元化运天地硕辅须英雄草昧若无侯大业何由隆匡时各有人如云附飞龙二八赞虞庭胥靡翊殷宗周公出天属鼓刀应非熊为猷苟切施踈贱靡不庸下世忺举肥斥异多引同岂乏倜傥士无媒终固穷
其二十四
僶俛信无当踯躅常苦忧伤哉世路交同源终异流执手爱不浅转面起见雠倾侧忍负欺怨毒生绸缪弯弓日相向乘利来迫遒薛公一获罪宾客谁顾留炎炎廷尉门灰冷令人愁胡越使相为安危在一舟轻薄市中童反复诚独羞烦思发愤懑自兹絶交游
其二十五
日月亘天涂照耀各有时荣枯若循环智巧难控持贾生愁遇鵩庄周惮为牺纠纆谁不婴文绣焉能辞放言用自慰虚无诚我欺得失去来间此叟乃深知
其二十六
昔闻有游女逍遥翔碧浔交甫下请佩解赠情亦深可遇不可持变化愁予心影灭佩亦失汉广无由寻眄睇絶髣髴徘徊逮夕隂青鸟忽来过贻我金石音忧思耿难忘写意於鸣琴自伤非俦类感激长悲吟
其二十七
愚公亦非昧智叟未为得献疑亲反嗔赞诡踈为德大人计亿代俗士愁日昃通蔽鲜一致损益非易测
其二十八
忽忽行欲暮遑遑复何之征马立踟蹰远道安可期霜霰被原野北风吹我衣孤鸿飞且号虎兕夹林啼崎岖不获骋徒旅长叹咨回车亦已晩失路良可嗤嗟哉客游子念此早旋归
其二十九
穷逹有自然鬼神柄其施安坐值渥恩周旋失所宜佩玉乃不兆压纽襁抱儿上卿属稚齿郎署淹厖眉巧宦目马安斯言恐亦非岂无多智人往往困蒿藜
其三十
蜉蝣不知夕楚楚矜衣裳人生若尘雾覩兹立傍徨世事沓而至心力苦不遑运往怅莫追忧来叹无方智巧虽百出得失亦相当少壮与时逝精神自雕丧逼此悔恨生税驾名利场按牒访芝草天路期翺翔列仙非我俦瑶水邈无航俱置勿多畏恬澹安其常
其三十一
中岁独玩世荡志娯弦歌婉娈思一顾轻薄日来过妙舞进北里姿媚趋狭邪资用每不赡谤议横相加兹年忽丑老諐祸悟已多昔人重知非慨叹今如何澡身祛垢氛考室潜岩阿幸不即徂谢庶得附龙蛇
其三十二
兹岁忽云暮驾言出城闉杨林翳白日冈岑蔽玄云荒原离兽驰寒鸟鸣索羣上有百尺台下有千古坟登高一骋望思我平生亲延伫久不至俛仰怀酸辛万物靡不化千载犹兹辰驱马复来旋咏歌聊饮醇
其三十三
猗与雄杰士猛气盖八埏出身赴国难受命不遑安左臂引乌号右手提龙泉临敌试一呼万夫却走还先声四海沸壁垒俱破残旄头化石陨天吴蛰重渊西北净边尘东南荡蛮烟茅土非所希贵使威灵全长揖返故庐功高何足言
其三十四
至人处斯世忌为人所知十浆五先馈列子惊且疑避竈不足贵争席乃庶几大白每近辱卑浊良可栖岂效夸毘子作意矜容仪结束转自媚姿态令人悲髹涂饰轩毂步趋陈采齐危冠礼迂士褒贬厉严辞媮媟不敢干矫志逃世讥皎洁难久居青蝇忽来随衷美孰云亮毁誉在一时败轨屡相萦邅踬当路岐
壮士篇
少年学剑术英风闻九州慷慨出门去辞家将远游远游欲何之炎荒为我仇昨闻遣飞将召募何时休国威有不扬无乃壮士羞奋矛如迅湍拔距踰亭楼猛气伏罴虎腾跃捷猕猴置身百战场妻子不顾留性命良足怜聊以纾主忧挥戈荡蛮烟饮马江汉流余勇万人贾雄杰无匹俦功成献明庭赐爵位通侯
遣兴三首
八方异风土百里殊隂晴中外殆天设终古难合并权家但好胜持议乖羣情孤军病深入问罪虑无名客主既不如师老功难成常恐强弩末遂令小国轻安得长者言立谈罢交兵皇惠均万物各各遂其生
其二
南裔虽一区嶮阻纷可凭民居寄谿谷雾雨常昼冥妻子像蛇虺魑魅冒人形沙虫潜射影触之丧其生古来称絶域何足烦天兵吾闻王者师无战唯有征一卒不备归良已亏威灵地於东南缺天乃西北倾二仪有不足并包人岂能
其三
高宗伐鬼方三年乃能克不闻徐方来允在王猷塞耀武与修文收效孰为得试看古战场春雨生荆棘
眺江阁述怀
偶遣丘中步来眺江上阁树里吕王城草边邾子郭遗宫隐莫寻往牒恍难托春深苦竹滋秋高白杨落故堞啼早鸦野田噪暮雀颇为樵牧资焉免狐鼠虐雍门哀有余九原何可作
杂诗九首
絺綌寒不求纩絮暑不御当其不切施弃置若弗顾时节忽复及效用乃如故冥运不无代物理岂常遇功成互见夺乘时各有骛嗟哉团扇姬怨歌良已误
其二
手持一杯水覆地东西流荣悴有自然万卉同一秋翩翩者谁子作色矜遨游朝见驰华轩日暮归山丘忧来不可知为虑何能周贪夫昧成理磬折将焉求天命无改施智巧诚足羞
其三
日月竞驰迈一夕复一朝临镜失故吾壮心潜已消圣朝弃贱士九牛亡一毛岂不希末荣所苦术不饶无能令身贵何为使心劳庄生诚我师大鹏寓逍遥
其四
独处忽不乐理棹淩洪波巨石何瀺灂鱼龙骇经过舍舟复安适改轨登山阿木魅号夕风猿猱一何多禽虫饶怪形林谷声相摩失路积愤懑逝景忽蹉跎云中可游遨乏翼将如何
其五
汉臯有游女挥袖凌风翔俯身拾翠羽举步振双璜芳华耀朝日皓质凝秋霜嫣然惑阳城婉娈切中肠将来恍复旋何由置兰房徙倚通精诚青鸟逝我傍扬声致殷勤再为申礼防徘徊湍濑间绮丽不能忘
其六
无得亦无失喜来忧患乘崇高带倾覆陈根吐鲜英反覆开存亡臭腐舍精灵如何声利徒僶俛趋誉名季子竟车裂累印何足荣李公具五刑悔令游说成卖主愆自招上书谁为明万事有不虞逍遥可长生
其七
芳春骤青骊遨游楚江滨道旁若堂封云是吕王坟衢路化陌阡台馆尽烧焚隂风啸寒鸱古隧翔狐羣牛羊牧其巅淩藉日缤纷生存华屋居嫔妾从如云一朝寱重泉贵贱何由分龎公困陇亩耕稼良已勤谁知千载後史册播余芬
其八
中园种桃李不言下成蹊凝霜被原野零落愁安归盛年有销铄穷达在一时便嬛途路子俯仰乍荣辉夸名何足赖怨毒常苦滋灵龟欢在涂雄鸡惮为牺膏火忌自煎斯言诚可悲
其九
羲和驭六龙驰光耀万里一潜蒙汜间沉沦不自理楚宫在昔时繁华照江水歌钟日夕闻闲榭屯罗绮运徂谋亦屈巍构积倾圮当昼狐兔翔洞房生荆杞朝云不可招逝者谁能止流观天地间庶悟逹生旨
别张子言四首
我友驾言迈去去之朔方晨起趣中厨为我具酒浆长别在须臾且愿尽杯觞昔为骨肉亲比翼云中翔今当永乖违邈若参与商出门异乡县居世如朝霜世途转倾侧良会安可常羸马感人情哀鸣衢路傍悲风振乔林瑟瑟伤肝肠执手不能辞泪下沾衣裳恨无凌风翰送子还故乡
其二
故乡岂不思临发中徘徊借问欲谁须重与心知违山海高且深见面未有期有怀今不尽相思亦何为岂无弦歌曲调促令心悲立语未及终白日奄忽移安得鲁阳戈挥景使东驰
其三
驰景不少待客子何可留相送不觉远行行至河洲中有双黄鹄飞鸣谐匹俦惊风扬洪波散失焉能求雌雄相背飞影响日以遒凫鹜岂不多嗟哉非我仇愿言树萱草以解心烦忧
其四
烦忧动我神悲歌仍踯躅郁郁道傍柳垂?昔何緑严霜日夜零枝叶不复属四时相推斥变化一何速俗子骛声华世儒矜结束立身多所乖年命伤局促子其爱景光抱道在白屋
别张子鱼三首
断蓬随天风飘转云中游岂不恋本根一失非我由矫矫双鸿鹄高飞命其俦猎子隐侧目横絶焉可求托身贵得士安卑义所尤之子远行迈弃我不顾留思欲并子济汉广无方舟
其二
鸣鹿在中野获草求其羣嗟哉昔所欢一散如飇尘虞卿弃相印担簦徇情亲悔吝不自惜义声流千春此道息已久遗响谁为申子其怀璵璠慰我多苦辛
其三
霖雨积旬朔羲和光不垂荆棘被广野潢潦生中逵客子阻遐征太息当路岐策马从子去驽骏焉可齐君羽等飞鸾我质类栖鸡同袍异羽质去留长此辞
闺情二首
种木期息隂结交期得心与君初婚时安坐调瑟琴系我大秦珠贻我玳瑁簪携手同车游徘徊步春林俯拾并蔕华仰听和鸣禽折芳交赠持言誓一何深宁期被谗妬弃我忽如沈旷岁不一接尘埃生锦衾明月入空帷中夜坐悲吟发箧理故物泪下谁能禁故物犹光彩故心人安在畴知恩爱移不俟顔色改
其二
端坐结忧郁逍遥出中闺丹荣冒阳林流泉激清池孤鸟西南征遗我鸣声悲揽衣起相从迅影不得追踟蹰立庭隅目送浮云驰云驰风为驱风返云亦归君恩中道还慰我恒渇饥
别曹仲礼四首
与君一为别晷度逝不停奄忽二十载亲串日以零短者已物化存者非壮龄况复异乡县散处如晨星但言长相思岂意今合并顔鬓各已改不易惟兹情孤鸿号朔风黄鸟声嘤嘤飞鸟恋俦匹况乃称友生
其二
别子大河侧见子长江滨对面但疑叹含意惨莫陈岂无新知欢念此同袍人扳留不须臾羲阳忽以沦奋身思系日天路邈无因安能附高翮一举摩青旻饱者岂念饥贵者羞贱贫薄终古所尤交谊贵在伸故心苟不移何必会合频慷慨即长路无为儿女仁
其三
中夜起相送白露涂我襟低头惜分手举头伤辰参斗酒良不薄对之不能斟唧唧草间虫助我扬悲吟为君拭緑绮弹作清商音物理关人情泪下不可禁谷风刺小怨孔公赞同心延陵轻宝剑高义垂至今亲交信不薄先民良可钦
其四
泠泠山下涧童童山上松磊磊涧中石瑟瑟松上风波逝石不俱飇奔松莫从物理相倚藉动息难可同与君游宛洛矫若双飞龙中道怅相失末路欣此逢既逢不须臾去复当严冬霜霰集衡轭虎豹啼林丛子其慎桑榆劳谦以令终
园亭言怀
骏死骨谁市象焚齿自累弃置悲团扇龃龉叹方枘耻随荆橘化乐与魏瓠弃素无金张援焉取丘园贲农圃衍世业桑麻综岁计实饱三士桃芳引八公桂春原露未曦秋臯霜已被偶缘物态感遂与神理契晷度无能淹金石亦善敝愿言齐得丧庶以纾劳悴
岁暮杂兴十首
年往志亦减誉来毁乃加遂初困无闷善後生有涯永年慕樗栎存身悟龙蛇大隐但城市嘉遯岂烟霞
其二
孔公深赞蠖贾生虚忌鵩屈伸在一时忧喜本同域河清岂能俟途穷安足哭久息汉隂机莫问成都卜
其三
一斥壮龄改相知白首踈干时计转拙好客资苦无饭牛当落日牧豕入平墟行年忽老丑何意逐名誉
其四
人情皆喜新世路惟嘉壮鹄宠远见珍薪积後居上前鱼龙阳悲遗簪少原怅盛年亦有移溢恩何可仗
其五
寡欲处易安抗行俗难合巢林秖一枝绕树犹三匝竟日伯阳书经年幼安榻闭门客座空啓径朋簪盍
其六
昔惟乐游衍今已识耕耨连畛东陵瓜一顷南山豆坐久林壑暝归晩妻孥候倚树见墟烟就枕闻山溜
其七
日月处无恒俛仰情非一蟠泥乏龙德悦草愧羊质周周尚虑危鹣鹣犹慕匹纷纷驰突子何不虞颠踬
其八
偏才互短长名家殊去取连城偿燕石千金享敝帚不识东家圣翻谓西施丑定价岂目前知已俟身後
其九
谗毁行见迫愁思坐不开含垢长者仁怀璧匹夫灾在鸟愧能言处木甘不材终谢金笼闭幸免匠石猜
其十
景曜一何速志业百未酬所愿则学孔吾衰不梦周智愚各有营贵贱孰无忧松子久我期萱草为谁求
再呈张子五首
我归指春暮首夏尚梁城偃蹇辍孤啸夷犹滞遄征忆山愤屡积卧痾戚易盈促促变昏旦栖栖感晦明
其二
良知念仳离旅寓枉漂泊连榻任纵诞骈筵展戏谑俪步循广除偶睇散层阁志意攒缕悰忧患袪绪乐
其三
凄凄白头吟??瑶华音睦耳亲昵谈寄致翰墨林朋探耽散帙丘憩忆鸣琴赖兹君子侍可愉浮客心
其四
结发事图牒壮龄重交游章甫不越适明珠无暗投倜傥俗寡和龌龊余耻仇晩有二三士相与缔绸缪
其五
趋途互颠踬铩羽各参差讵知会无因枉作生同时公组竟不緤我荣亦已遗修辞与明德努力副前期
忆旧庐
今羇变节候昔栖旷林丘苹风浣秋岸花暄丽春洲林端赭圻折屋际玄雾流抚景足自媚寡欲罕外求一朝婴尘虑十年事远游山中冷丛桂海畔惊羣鸥龙性乖驯扰鹤姿惬清修初服怍久违华簪欢早投岩想偃荆扉渚忭骛兰舟倦翰飞屡憩骇鳞逝无休此语难俗听探怀授良俦
咏秋泛
鲜曦登首秋绪风革阑暑孤屿溅惊湍轻桡骛苍渚搴舟吟越人鼓枻歌渔父霜林陨叶扬枫岸轻鸥舞蒹葭寒隐汀芰荷衰映浦披拂枉夤缘维系乍延伫羮芹翠缕翻鱠鲫银丝剖俯睇怍虬潜仰盼愧鸿举泛梗伤在今乘桴岂独古
荅马子
昔予栖金马偕子谒彤闱秩俱晤不阔愿惬契无违追寻屐偶历招要盃递挥夕谈朝日上昼吟宵月辉振雅袪凡响抗志领时讥冲飈忽中激垂翅各分飞余征赴梁甸君徂出晋畿不惜谪宦苦但怆良觌稀青蝇既点璧缁尘仍染衣怨吏欢入穽哲人咍见鞿枉子尺素问增我百虑依抚今觊昔娯忤物悟已非愿言谢人徒北山行采薇
归故园作
浮辙厌羇羽归骖谢飘蓬桑梓无改植阡术有遗踪敝构仗先宇余筑存故墉岫松增穉株林篁茂子丛霏霏薜荔雨揺揺菡萏风招要山中人追寻河上公登挹九疑岚卧聆七泽淙往历勿重陈偃蹇敦所崇
梦泽集卷三

[book_title]卷四
<集部,别集类,明洪武至崇祯,梦泽集>
钦定四库全书
梦泽集卷四
明　王廷陈　撰
诗
送伦子毕娶归
君不见伦氏之子才絶伦少小属文如有神风云独奋九万里身世初经二十春献赋朝趋北阙下上书暮归南海滨谁知弱冠亲迎客已作君王侍从臣珠明玉润元相媚苑柳宫花春自醉霄汉翻为奠鴈行乡闾竞讶乘龙至乌鹊桥边问石年凤凰楼上吹箫地富贵?姻庆非小文采风流古来少花烛初从华馆张鑪烟屡梦清班绕当朝尔是岁星魂避世还来金马门他年割炙诙谐日方朔重沾汉主恩
发裕州短歌
黠卒前来意气雄当堦缚我囚车中飒飒惊飇动地至城卷赤雾摧丹枫城中之人走相视城外萧萧嘶晓辔道上残杨扫冻帷过鴈鸣蝉双迸泪人生作吏何大苦囊无一钱身被虏可怜妻子尽畏途南征白昼愁豺虎古来玉石怨俱焚肮脏安能就珪组
闻子言消息因作短歌寄赠
忆昔江枫赤叶下含凄别子城之隅买舸遥寻沔阳守张灯夜宴郎官湖宴罢迢遥历乡县行边宛转随游衍过境能令车马迎归途翻为莺花恋大梁才子更相留平台大雪挥金瓯囊里赠金快意尽闻君累月醉青楼春生始渡黄河岸入门妻子亲为爨壁上龙泉今在无因歌长夜何时旦楚客相思不记年尺书无复到南天江马故人禄苦薄寂寞谁当送酒钱江上忽逢燕地客停杯问讯悲今昔丈夫不仕空有才世人谁识文章伯况子丹房已属人茅茨低小莫容身堂前燕雀俱飞去洞口灵芝秖自春
胡生行
广陵胡生少且孤十五已作奔窜徒踪迹彷佛不可诘向人长跪乞为奴苦遭恶少相窘迫饮令行酒乘前驱片语不投怒詈起鞭笞竟百臀无肤季布髠钳不辞辱范雎折摺仍见拘夜半羣奴解其缚生也遂得踰垣逋顷来江上始一见造次能将书自荐畏途倚藉即交亲杯酒酣歌忘贫贱乍喜仍愁若病狂忌言往事惭顔面从来龙性不可驯须知豹采终当变三年展转客浠川浠川人士尽相怜卓家文君正新寡琴中叠奏求凰篇共羡名姝谐赋客俄惊碧海变桑田恩情中路忽弃捐白头之吟谁为传泛梗飘飘贪别浦浮云冉冉向遥天人言胡生太不才我独念之增悲哀男儿失意无好丑高名自古为身灾故将疎放取嘲笑吁嗟俗议真愚哉
忆昔行寄张龙湖内翰
忆昔赤壁张华筵与君共醉长江边白鸟飞随金马客苍苔坐啸赤墀贤岂知云雨欢不延尊前红日堕山川予逐白云归楚泽君随明月上青天天中谒圣人献纳为近臣马迁石室羞前史方朔金门见後身鹦鹉洲边忽分手凤凰池上频回首但使同心各一方何须对面衔杯酒俱称赋客异升沈临风三复白头吟相如未逢杨得意汉室谁当奏上林
楚岸吟寄牟子
楚岸长杨垂至地百鸟娇啼春自醉晴丝冉冉堕碧空风光颇为游人媚我家黄子国君住鄂王城大江东下云雾接滔滔应泻故人情忆初同领南宫宴白马青袍花映面本期霄汉并翺翔宁知世路多更变我归十年前君归十年後荣华颠倒若梦中人情翻覆无不有安能顾堕甑自今心不开隂岩积古雪白日何当来我将振衣从子游请君洒扫鹦鹉洲迟日经行挑竹杖烟波揺漾木兰舟须令汉水变春酒更遣大别为糟丘蛟龙自吟鹤自舞仙人铁笛沈高楼留连坐待明月上翠娥劝饮来沙头竹林诸贤真琐琐高阳酒徒安足俦吁嗟此会难即得使我怅望无时休君不见楚宫寂寞台殿荒岁岁东风开野棠三闾顦顇行吟处千古犹传杜若香丈夫眼底安足计君行采采莫相忘
寄曹仲礼
吁嗟梁甫吟何哀白日黤惨浮云回繁华忽与东风别幽壑不见阳春来忆初谒帝承明庐颇将词赋追相如意气当时惟尔我文章絶代互吹嘘正逢汉武勤边略同奏文园谏猎书杞国忧天倾傍人笑为狂精卫枉衔沙何禆海茫茫雷雨晦冥起仓卒散失非我能周防宁知垂翅青天後虞罗猎矢犹旁徨予仍下狱大梁城谤议雷同真吠声全生虎口信不易一死鸿毛良可轻摧眉腼面复苟活局天蹐地长悲鸣前荣後枯嗟世事翻云覆雨见人情昔日结交二三子张口欲言祸及矣请兵谁为哭秦庭击筑何曾歌易水感君山岳心不移张公神剑合有时矫首南天瞻北极聊持芳草寄相思
张公行
张公一生豪侠徒作吏风尘性气麤千金快意买歌笑礼法区区安足拘倾心倒意向宾客椎牛置酒恣欢呼忽传姓字坐沙汰歌曲未竟门客逋昔时请谒为亲者仓卒化为越与吴已经十日伏草莽欲去不得仍踌蹰我闻拔剑为子起仰天疾视情无愉世间万事尽云态白衣苍狗在斯须神鱼陆处困蝼蚁鸷鸟翻身避猎弧李广有时愁醉尉魏其何能庇灌夫古来豪贵有颠倒张公张公莫叹吁
寄嘲江子
江生突兀扬文风千奇万怪难与穷博物岂惟精尔雅识字何止过扬雄古心已出丘索上邃旨或与神明通求深索隐苦不置一言忌使流俗同令弟大篆逼钟鼎絶艺耻作斯邕等生也为文遣弟书一出皆称二难并纵有楚史不可读满堂观者徒张目少年往往致讥评生也不言但扪腹君不见好丑从来安可期豪杰有时翻自疑伯牙竟为知音惜卞氏能无抱璞悲请君宝此无易辙圣人复起当相知
东湖书院歌
东湖之岸云树林仙人楼阁长隂隂秋涛春涨岩洞坼风宵雨昼蛟龙吟久从斑竹聆湘瑟更向苍梧访舜琴苍梧一去三千里明公突兀高门起富贵天涯重首丘岁时堂下悲流水亹亹寻源苦不置悠悠注海情无已故渚今池宛相似卜筑题名总为此此地移家几十秋风光如在楚江头谁云信美非吾土委心大观皆虚舟已成新第象桑梓更营别墅依汀洲神臯奥区表灵异回溪复嶂围深幽花竹岂徒恣萧散宫墙直欲备藏修诸生四方远亲就羣书万卷纷校雠县钟待叩有余响提刀迎解无全牛横经独拥臯比坐乘兴时披鹤氅游逹者升堂许游夏爱客扫径延羊求一丘一壑岂足系时止时行不自由悬车欲卧弓旌迫鸣驺已出亭台留千年科斗守箧笥四时猿鹤司松楸只今霄汉梦江滩觉来枕簟失风湍山中怅忆八公桂泽畔空怀九畹兰四海苍生未肯释何日东山归谢安
豪士吟赠王氏
君家高楼临汉水落日悲风白云起门垂杨柳千万株长条直拂洪波里我来系舟古杨下秋深岸束蒹葭靡此时归思正郁陶偶尔逢君行且止邀我置酒开绮筵庖子击肥兼割鲜海榴新擘宝房碎湘橘旋摘金子圆翠袖成行献歌舞授色知心次第前堂中食客多且贤宝刀锦带光接联持觞递进劝我酒四座为夀俱万年平原十日饮未足白首酣歌淩紫烟自矜膂力莫与伍侠气翩翩尤擅武角弓十斛左右张蛇矛丈八盘旋舞枥上生驹六駮姿猛士如林不敢骑控鬛鸣鞭一跃上疾驰缓步衆称宜男儿身手有如此壮节奇功皆可为君不见道阻天寒行旅苦水有毒蛟山有虎请君杀蛟兼射虎恶少纷纷安足数
观秋江晩渡图歌
大梁五月成淹留披图忽忆潇湘游眼底萧条动秋色谁驱楚泽来中洲烟霞掩映蒹葭郭鳬鷀点缀清虚阁败苇荒蒲岂雪霜崩崖坼岸迷丘壑岫口黄花几岁开枫头赤叶何年落数舸依依古渡边细听那闻呼渡传风帆浪楫两不动中流竟日空盘旋昼短天寒洞庭濶几时可到苍梧巅松根一叟长箕踞暝色沙光自犹豫蛟龙夜蹴涛如山公无渡河且归去我家住在江之滨十年落魄厌京尘飘蓬海内浑无定沮溺嫌予数问津对此踌躇心目断丘也东西南北人
醉赠李道士西归
寻师初到赤松家爱客聊停白鹿车皓首龎眉并园绮向予历历道生涯早入匡庐寻五老晩从嵩少采三花花下开尊玉液浓尊前拂槛紫芝重云里碧箫呼彩凤洞中丹竈护苍龙苍龙彩凤相催促欲上空虚谢尘俗缅怀紫气没流沙便访青牛度函谷函谷迢迢万古存伯阳一去几朝昏到日如逢关令尹仍留道德五千言
梦泽集卷四

[book_title]卷五
钦定四库全书
梦泽集卷五
明　王廷陈　撰
诗
在馆即事二首
长日稀朝谒兼之簿领无闭门人伴鹤染翰吏兼儒风砌翻红药晴轩映碧梧虽云栖省署潇散即蓬壶
其二
幸接神仙侣来游翰墨林空庭无候吏古木有鸣禽疑义更相析成诗衆与吟长杨犹未赋宴坐愧朝簪
院中斋宿
落日闭深院斋心事事幽雪梧萦径色烟柳带渠流隐几春星拥焚香暗雾留窥人爱双鹤对尔肃清修
驾出
享帝春正及行天羽卫攒百灵迎万乘夹毂候千官後骑回丹阙前旌驻璧坛伫瞻驰道上佳气逐鸣銮
大祀
香殿袅氤氲钧天九奏闻帝临趋衮冕神至各风云肃肃宫坛启依依黍稷芬甘泉称赋颂吾已愧雄文
驾幸南海子
南郊初礼帝上苑骋雄图虎兕先声伏车徒翼辇趋网罗张一面部曲用三驱侍从羣臣在应知谏猎无
驾入
铙音传晩甸芝火动春城一路青阳送千门紫气迎龙鸾回国步星月扈天行大内通宵入祥烟逹旦生
庆成宴
圜丘大礼协圣酒百官传霄汉流仙乐风花捧御筵尊留春殿月佩委夕墀烟不数汾游日真同镐宴年八厓周子邀饮未赴聊此谢过兼索观羣公席上之作
不赴仙堂宴幽期隔彩云只缘怜数会翻遣惜离羣地迩骚坛接天回剑气分风来度香草佳句许相闻
送周侍御按贵州
近怜周柱史持节向遥天霄汉花騘出江湖锦缆牵郁盘千栈阁浩荡百蛮烟春尽南征日衣冠觉尔贤
送夏大行奉诏使南纪
我亦天涯客看君万里行浮湘迁史迹喻蜀马卿情云气苍梧野枫林白帝城壮游兹不忝海内早知名
寄兄
吾家双玉树何事自西东鴈塔云霄上鴒原江海中趋庭莱子彩旅食蓟门蓬秪益怜毛质飞腾万里同
寄鷄鸣寺真上人
怅忆远师室留人一榻深云霞淹佛日花鸟散禅林阁俯春城丽轩留晩岫隂烦君招白社於此谢冠簪
郭外即事
病卧闭门久占晴起看花城行纡雾堞草坐藉烟沙绾骑萝风合停莺竹日斜芳菲愁即歇留赏滞生涯
纪闻
禁城驰道接行殿猎原侵布骑围熊馆鸣弦合羽林似闻驱猛兽已见失前禽暴殄哀天物仁哉祝网心
赠人
南塘倜傥士薄宦向西陬石竹临江映春云抱峡流徘徊去国日浩荡望乡愁莫厌卑栖地三巴足壮游
送刘振廷令慈利
别离古有调送尔一长吁远下荆门鷁双飞汉殿凫鸣琴依石筱岸帻眺春湖暇日烟花兴风流陶令俱
刘氏双挽
日月仙丘閟风流古调更尚余松柏气无复凤箫声龙剑人间觅鱼轩地下迎庭堦有玉树应慰九原情
送李子中养病归
省署辞京邑庭闱指大梁经年违鲤对即日谢鵷行采药春嵩少萦萝旧草堂君无恋修竹人拟献长杨
其二
游瞩伤人事兴衰感世情犹传授简叟无复抱关生客散梁王苑人耕宋帝城行多怀古咏一一寄同声
寄夏大行
铜柱标南纪荆门控百蛮诏从霄汉下槎过斗牛间江山回黯惨谿洞郁跻攀预想趋朝日应多边徼顔
慰马子足疾
汉帝羣臣侍居然司马贤那能多病後不废子虚篇凤鸟人争览云霄翼可怜千金善自保清庙待朱弦
世其席上饯大复先生
夫子关西去扳留我辈情风灯破暝色月柝助秋声去住天涯泪文章海内名从今辍侍从霄汉望金茎
过廖子故宅
庭树留尊处空余覆苑云驯堦旧鸟雀落日噪纷纷琴罢广陵散匣遗封禅文悲风立马际隣笛不堪闻
游仁寿寺
鹫岭回孤塔祗林郁近城幽人躭寂乐秋日偶经行岩合萦萝细溪庭抱竹晴欣然坐禅榻聊以憇尘缨
九日登仁寿寺後山
九日携朋出花宫背郭开藉兰坐香岫扪棘临高台鴈渺川云断林孤甸色回悲秋亦楚客作赋岂吾才
夜坐郑子宅弹琴分韵得琴字
言访少谷子呼童携素琴为发丝桐趣俱谐山水心径转松篁密堂虚风月侵再弹吾不惜此地有知音
寄八厓子
吾子嗟行役他乡感别离一辞西掖路三复北山诗日下花騘出天边旅鴈悲亦知复不远明岁及瓜期
寄顔许州
吾友二三辈无如回也贤惭非清庙曲得藉朱丝弦岂乏双鱼至宁悭尺素传离羣今已久望子数予愆
送龙廷重为荥府长史
荥国今宗国君材实楚材周家亲鲁卫梁苑重邹枚杖屦丘园接琴书殿阁开天边倦飞鸟霜雪早归来
其二
未谢金门籍先谐静者私桃源春泛稳桂苑月游迟洞口渔人艇花间帝子巵兹行有词赋不必吊湘累
得周侍御子贤书喜作二首
自尔乘騘出令予怆别离经年一书札万里转相思天隔西南域秋怜鹰隼姿霜空望系搏莫使羽毛垂
其二
去岁吾乡友追陪良可欢月吟躭夕槛花宴簇春栏岂意乖云雨翻令隔羽翰独怜松桧色青翠耐天寒
雪柬曹子
君本建安子来游京兆天时闻郢中曲共忆剡溪船庭筱暝犹白槛萝春欲烟何当载酒过一问子云玄
赠方子二首
近接棠陵子昂藏野鹤姿迹留青琐地声彻白云司竟阻江湖去翻嗟燕雀欺烟霄当奋起归觅旧栖枝
其二
邻并复同调过逢数举杯谢公兴不浅庄舄吟何哀霞日赤城晓雪涛沧海回何当共舟去擕客访蓬莱
立春
春旭自堪怜春愁旅病偏暄回沙甸雪润合柳城烟坐忆江臯上行知草树鲜淹留慨时序盘菜不须传
天津月夜偕曹子舟坐
系月舟航偶临流鼓吹哀星樯扶岸出霜叶洒汀回鹊起南天迥龙吟北海开淹留候明发共尔一登台
河西务别许子居
留滞金门客追陪画省郎开筵回浦溆倚槛出帆樯琴动幽兰操诗传伐木章风尘连解缆天地一沾裳
晩泊访李仲玉
宵泛事幽寻危岩倒月侵石门面苍渚桂楫倚丹林风竹和龙笛冰弦藉凤琴酒阑各分手天汉忽横参
临清舟次别曹子三首
忆昔同严谴随君下琐闱龙蛇寒自逝鵷鹭晩分飞棹戞城氛渺樯翻浪月微转令岐路泪暗满逐臣衣
其二
对酒话今昔茫然来远隂逆鳞批不死回首感何深此地一分手他乡长别心所期持壮节无复计升沈
其三
寡合时应弃多忧日不胜汉京瞻比日周道履如冰顾已无长策徒然负直绳畏途各自爱旧署望同升
李沔阳自大梁经裕州因赠三首
雪夜梁王宴霜秋宋玉愁囘瞻嵩岳峙去逐楚江流少室三花树沧浪一叶舟南行正揺落知尔忆林丘
其二
湖水回城郭风流暇日多宵追李白泛时听越人歌伐鼔惊鸥鹭扬桡拂芰荷须君为地主独舸杪秋过
其三
爱汝今山简为邦复水乡幽怀寄鱼鸟俭德续羔羊凭几烟霞润搴帷兰杜香谁知词客兴不下大夫堂
斋中即事
候吏经旬少深秋百感生苍苔侵竹户白日下枫城鼓瑟焚香坐窥园散发行天边暮鸿雁故傍客愁鸣
被逮道中别舅氏归
殊方秋更苦失路暂相将身世悲江夏轩车感渭阳勿传三木惨骤使二亲伤会有生还日心无愧彼苍
被逮发裕州夜作呈诸公
空馆秋偏寂穷途旅易哀砌虫迎夕动塞鴈预寒来肱已经三折肠应倍九回愿逢吹律者坐使积隂开
怀故园书屋往年同伯兄讲业其中
北游深岁月南望阻关河尚想双龙卧翻惊独鴈过梦劳扳径柏春拟葺垣萝回首藏修地浮名奈尔何
有感二首
多难已如此良朋今是谁傍观纷窃笑对泣一空悲虎口几不免人心安可知古交难获覩三复谷风诗
其二
平生矜结客一旦失交亲掉臂不我顾开心欲谁陈转见弯弓者那闻击筑人翻思古游侠高义亦嶙峋
出絷俟放久未获命煎郁成诗
待罪形将影言归去复留悲风怜代马喘月愧吴牛画地心犹惮呼天泪莫收强顔称不辱俛首欲何求出狱董氏宅夜饮书怀兼赠董氏兄弟
多难心逾壮高情宴独迟风篁迷晩径烟草暗春池射虎还疑石惊乌尚绕枝缘君念兄弟把诵鶺鴒诗
出狱後归兴二首
幸尔网能漏依然剑尚埋侧身向天地壮志委尘埃覆水今无及怀沙古有哀回思刀笔吏疑惧转难裁
其二
孤愤辞梁狱高歌望楚乡烟花春沔鄂楼阁昼潇湘吊古怀增慨寻仙事颇荒何如共渔父一笑咏沧浪
同子言南归道中赋竹桃二物
旧潜湘浦岸兼慕武陵源独造非无兴成蹊本不言七贤应共逸三士竟何寃物态依行色羇栖想故园
道中憩废寺三首
徙倚前朝寺依栖旧法筵狐狸啼白昼龙象泣诸天宝树萦蛛网蜗涎绣石莲给园犹寂寞岐路倍堪怜
其二
解绶辞尘网停车理石筵金花何地布宝月几时圆殿古苍苔积台空紫蔓县那知临净土烦恼障无边
其三
宝地元虚寂金仙合杳冥空林沈紫翠画壁落丹青羇旅暂投迹残僧一启扃迷方随处是含意讯山灵
送人
楚地惜分手春风怅别顔王孙草新緑帝子竹余斑干主擕书去期君扬策还男儿有如此应不滞乡关
江上言怀四首
野阔风云入天回楚蜀通渚禽多白鹭岩树半青枫哀怨湘君曲平成夏后功晩来怀古意极目送冥鸿
其二
岸束涛声急轩凝野色重山悬神女雨江进楚王风舟楫争先涉闾阎急暮舂平生壮游兴潦倒对鱼龙
其三
平野苍烟合高城白鸟过泽兰怀楚客石竹隐湘娥谷响归樵唱江鸣发棹歌夕阳葭菼际将奈暮愁何
其四
月上船犹进江寒酒自寛弄珠元此夕解佩复何滩岛屿樽前动星辰镜里看渔歌中夜起余亦饬纶竿
溪边晩兴
万井皆秋色千岩尽落晖谷喧隣牧散溪响夕渔归初月悬枫岸余霞恋竹扉坐来怜夜永霜露入人衣
暮春偕二三子登定惠院亭
台榭枕黄州春深岸帻游云孤开石壁地拔俯江楼触目烟花散伤心岁月流弃捐知己矣童冠几销忧
席上赠熊掾
吏事资儒术秋筵接故乡周官钦八议汉法重三章亭倚林峦赤园看橘柚黄卑栖勿叹息毛质本鸾凰
夜简王少参舟中
薇省辞黄鹤兰桡伴白鸥岸回霜月抱江迥雪云流银汉乘宵上金陵逼岁留田租闻赐减侧识汉皇忧
观江涨
旬月一来此怀襄真可忧龙蛇栖树杪鸥鹭集城头天接江湖混波揺郡邑浮青钱吾已办急为买渔舟
春日书室示诸子
家声看子弟世绪衍箕裘豹隐文当变莺鸣友可求专门大戴礼入室汝曹优闾里高门在须乘驷马游
刘子好辩而不遇诗以赠之
美名吾久识雄辩古难逢君独谈非马人皆好似龙早於干禄拙晩向结交慵予亦栖迟者相将学老农
寄馆中诸友
一斥嗟江国同游忆禁林如闻视草暇犹有拔茅心人事伤川逝吾生叹陆沉百年频泣玉衆口已销金
江上赠夏明府
令尹官初试江邦政已成节如秋壁峻心拟石潭清愿契烹鲜理无矜拔薤名操刀知善割爱助亦吾情
喜廖子过访席上奉赠八首
画舸经黄国肩舆访白云雪行沙草湿风坐圃梅芬轩冕非吾意凫鸥本自羣无烦谈世事杯酒但论文
其二
供奉违东观旋归侍北堂衣冠照桑梓词赋吊沅湘野岸桃花发春洲兰叶香他时三迳里迟子洗壶觞
其三
自喜暂无拘来从江海徒寻仙憩黄鹤谒帝向苍梧泽坐舟偏系山行杖屡扶知君留滞处高兴属春湖
其四
未暇泛湘水徒然卧楚云神龙那可系野鹤故难羣世路谁知已交情独有君悬知今夜别剑气斗间分
其五
霄汉长怀侣江湖已卜居山人惟白鹿学士自银鱼名致诸公早书开万卷余汉臣谁得似词赋有相如
其六
地迥临江阁天回上斗槎潜行歌白石好去羡皇华登岳元无极浮湘未有涯明朝相望地莫遣暮云遮
其七
别我寒移棹怀君暮倚枫来经黄子国去傍楚王宫谷口桃千树山中桂几丛故园春定好留醉向东风
其八
奉使仍将母来游荆楚天江光藉日色争绕孝亷船翠竹笋新茁银丝鱠可怜帆边梅柳树历历汉阳川
夜宴即事
楼开芳树合迳转落花深向夕香风起当筵皓月临游人争解佩侍女拾遗簪坐上絶缨者应知贤主心
寄方思道七首
赤壁陪仙宴苍江识壮顔使君趋石上候吏出花间解缆欲何往投簪及此还长风解相送一瞬万重山
其二
观日临沧海归山卧白云遥寻少谷子同谒武夷君心迹能兼遂东南美并闻犹期为世用且莫去人羣
其三
偃卧非关病连章秪乞骸莺花供谑浪杯酒送诙谐无用樗因免难容匏已乖因风寄同调好去入君怀
其四
闻尔游华顶令予梦彩烟户庭罗峭壁枕簟落飞泉山有藏书穴溪多送酒船春江如有兴花里到吴天
其五
忆尔东归日长为吴会吟春觞临水曲夜棹入山隂结侣游能数逃人去转深兰苕如可折莫惜寄云林
其六
逢时非不逹愤世独难平拔剑出门去扬帆际海行虽贪谢客赏犹系子牟情此地便高卧无令负圣明
其七
中朝俱属望流辈总相推予慕长卿赋人传幼妇碑七襄终莫报九逝竟空思世路风尘满茫无见汝期
奉荅富顺王殿下二首
帝室分封重王孙别馆开礼於南岳敌客比小山才为善心知乐通亲表自裁雄风难可挹何日侍兰台
其二
国自荆藩析书从孔壁传瞻天蒙肺附朝海切心悬宾从思梁苑精诚感洛川晩来风稍劲吹月晕生圆
马侍御见访山中
村巷传呼急秋园报尔过乌啼城日晓鹰疾野风多绣服临樵牧花騘驻薜萝霜威吾所惮暂为假阳和
其二
一辞金马籍甘老白云岑喜子今持斧怜予此盍簪各天晤不数末路契逾深徙倚庭前树栖乌欲满林
湖泛
楚地饶洲渚骚人恋芰荷鷁舟张锦席龙笛起沧波鸟影随樯影渔歌入棹歌前溪闻更好欲进暮烟多
过诸子书屋寄虞文表
三礼传非谬诸生仰独深偶经伐木地徒有折麻心雪调朱弦尽星文宝剑沉怜君困已久梁父自长吟
秋园酌谢子
待汝频扳桂怜予久系匏无嫌一日长愿结百年交启户惊黄叶开尊藉白茅自无奇可问何怪世人嘲
其二
儿童操翰墨四十且无成自汝工诸体令予畏後生吾里中丞裔前朝太傅名高才有如此真不愧家声
其三
我舅为生祖生名较我嘉忘年称小友累世属通家王谢贤非乏园庐路不遐逼衰偏笃旧数见惜年华
寄友人
之子镇南荒威名万里扬经年闻选士计日欲擒王神武元无战佳兵乃不祥寄言投笔者何事乐开疆
喜舒郑二子夜过
寒景沈江阁繁星缀石林一时来二子散帙复鸣琴高价真连璧深盟可断金从今三径熟携手数相寻
郑生
郑生才可怜白首困江边长夏自饶睡穷途人馈钱相过夜不厌与语日堪延共试山家茗呼儿行汲泉
冯太守席上留别
汉室冯公伟为郎岁月饶一麾烦出守白首竟谁招初雨传觞日微凉秉烛宵相看意无限明惜马蹄遥
江上送张子二首
天风忽然至吹地转蓬科别泪随江水离声杂棹歌花时临赤壁鴈候渡黄河京室怀予处长搴旧薜萝
其二
他时怀大士何地望京华词赋留香草衣裳见紫霞天边今朔鴈泽畔已秋花归路冲寒色翻思楚客家
谢氏宅夜集
过尔通宵宴留人乐事繁诗题芸草室觞到菊花轩月落城乌起霜寒枥马喧醉来聊隐几旭日散柴门
溪边二客过访
白露窥枫浦苍苔上石门人稀檐雀下草冷砌虫喧竹里开三径花间倒一尊从今延二仲相与乐丘园
秋日过十一叔庄
陶潜躭漉酒阮籍好鸣琴沙鴈冲人起山蝉傍马吟高秋花是菊僻地竹为林醉後迷归路苍茫下夕隂
闻曹子仲礼缘近臣之疏蒙恩赐还
窜逐南天路荒凉北斗文翻飞元不意忧喜在初闻騘马重趋阙金鷄两赦君独伤荆棘里谁别凤鸾羣
病後饮十一叔宅同诸兄弟
川云流苑细楼月照筵新弄玉元秦女淩波本洛神竹林明积雪池草暗生春骨肉情亲夜深杯慰采薪
溪边即事呈友人四首
岁晩人犹隔汀寒昼不譁松门当远岫竹槛俯平沙鹭宿依冰片鸥飞乱雪花如闻子猷棹乘兴到山家
其二
空斋滩响入塌岸水痕除竹杪喧檐马芸边走壁鱼门无题凤字村有卧龙庐曲巷寒门里空传长者车
其三
推窗迎峤立垂钓凿冰开未叶先生柳余花处士梅鸟从烟里度人向雪中来暝色青溪上缘君首重回
其四
佳景每自惬幽期孰与论林开延岫色沙圮灭溪痕洗药穿松叶移尊傍竹根江山待词客几杖向谁门
李国宾宅留别【昔以贺岁会于京师】
汝拜朝正表予留谒帝居经年思凤吹几度寄鱼书患难谊逾笃流连哀未除行吟恐憔顇他日吊三闾
送顾医
潦倒文园客淹留顾虎头我看方士传君向古人求药裹春心满风帆晩浪收匡庐傍南斗归作采芝游
梦泽集卷五

[book_title]卷六
钦定四库全书
梦泽集卷六
明　王廷陈　撰
诗
陈鲁南太史使楚还晤予江上因赠三首
校书辞汉阁持节到江城万乘临轩送诸侯拥篲迎王人周室礼神女楚台情词赋兼文物知无负此行
其二
睦族遵尧典亲臣践楚郊北门虚视草赤社重分茅不以云泥隔犹怜江海交皇华劳藉慰玄困任人嘲
其三
何意大江滨苍茫接所亲相看鬒已变转盼迹俱陈子是浮湘客予为哀郢人严程不我驻临路倍沾巾
偶出
偃蹇苍岩畔沿回碧水湾鸣琴林竹下洗帻岛藤间是处云留卧余生天与闲徘徊山迳里指点暮禽还
进舸
进舸清秋暮吟风锦树开前凫冲棹散後鴈逐帆来石出滩声转沙明月色回欲知临泛永试看曙光催访童内方太史于汉口舟中即席投赠二首
汉广来非偶人遐会亦奇独趋金马去暂遣白鸥随泛舸疑牛渚弹冠想凤池当怜泽畔侣顦顇不胜悲
其二
每忆朝端旧宁期汉上逢举杯酹鹦鹉吹笛拥鱼龙天远江俱尽枫回渚自重知君欲解?为我且从容
宴曾氏园亭即事遂成艶曲二首
宾客醉华堂情亲向曲房佳人牵架蔓稚子搦池杨风起青苹末云生锦石傍勿云天日暮银烛散朱光
其二
曲榭恣夤缘名园更接连引枝分槛果拨藻数盆鲜醉舞花低户娇歌莺近筵尽教欢乐极莫负艶阳天
夜坐庭前栖鸟乍惊
侧识安巢意那堪绕树悲风寒难自稳月白更须疑乌鹊仍三匝鹪鹩但一枝卑栖复如此何有上林思
刘氏双挽
蒿里风云变松丘岁月深剑埋龙并逝箫去凤俱沉郁郁楸梧气悠悠伏腊心承家看令子壮节比南金
寄杨太常【武陵人】
屈宋流传古丘园道路賖湘潭题杜若源水问桃花黑发违朱绂青山卧彩霞春霄目归鴈早晩惠瑶华
游武昌江龙盘矶寺
巨石表江心花宫傍太隂天寒龙卧稳云迥鴈飞深栋宇飘明镜汀洲响梵音慈航向夕渡转觉恋祗林
与客夜宴舟中
宵岸移星舸秋尊欵月扉弄珠疑汉女鼓瑟忆湘妃听曲鱼龙出撩筵鸥鹭飞天寒不觉醉斗转未言归
送王洪德入蜀
落落幽并客栖栖荆楚颜遥知问卜去或是泛槎还云雨经三峡风烟犯百蛮看君壮游志去矣杳难攀
张子鱼过访
故人天上至清宴夜深开泽畔微芳度江臯暝色回枫林停翠幰月岸拥金罍正苦欢娯逼无令候吏催
送傅子归豫章
岁宴向何处云之故国天行当腊雪尽归及春风前片帆九江影瀑布庐山泉送君何所托为吊石滩贤【石滩舒国裳别号也】
楚眺
眺迥临高阁江湘万里余草边云梦猎花下武陵渔白日山川气清秋水竹居仙踪同覇业消歇总愁予
夜过邵子草堂
覔径依林薄传杯竟夜分曲堤盘古月老树宿寒云室静江鸣彻山空鬼啸闻倦来吾谢去明发过论文
江上赠罗汝延太守
君今握印绶吾已息柴荆雪舸寒初系风汀晩更鸣云霄五马贵江海一鸥轻赠子以何物中洲揽杜蘅
雪中喜凃生数来
念子贫到骨佯狂颇自贤未辞东郭履频泛剡溪船弹铗竟不遇吹箫古有然蛟龙本神物变化知何年
夕渡访友人
暝色满晴川幽人何处边山腰翻落照水面没遥天贾?滩烟合渔归岸火悬剡溪今夜棹乘兴未言旋
登武昌西山絶顶二首
昔望怀徒积今登气益雄壶觞飞鸟外几杖入云中地引江湖尽天含涧壑空壮心殊未巳浩啸倚长风
其二
山迥人跻倦云长鸟去迟天中倾竹叶日下把松枝石想吴王剑城吟谢客诗醉归临渡处应与夕阳期
宿龙蟠矶寺中
龙象开灵屿鼋鼍戴法筵石间攒宝树镜里涌红莲香气潭烟接灯光岸火连禅房风浪逼永夜不成眠
晨渡望龙蟠寺
石拔烟霞抱舟回浦溆通楼台疑蜃市钟鼓识龙宫宝树萦波上金花落镜中何时登彼岸一洗世缘空
寄上富顺王殿下
南国诸王馆池亭独有名楚风苹末劲淮月桂丛明中物酲先析当天晕已生无令为善乐专美汉东平
戏赠西阳子二首
西阳谈道术冬日尚絺衣启户欢晴旭无衾惮夕晖黄金惭不就白发欲何归饥饿朝来迫蓬头叩我扉
其二
未试餐霞术空传煮石方三旬凡九食顔面颇仓皇灰冷烧丹鼎香余卖药囊严寒君少畏岁已逼青阳
春日山居即事五首
草动三江色林占万壑晴篱边春水至檐际暖云生溪大迎船吠隣鷄上树鸣鹿门何必去此地可躬耕
其二
瓜地斜侵浦茅堂曲抱山琴书青竹里枕簟緑萝间累日头无栉浮云心自闲交游渐稀少双户昼长关
其三
筑室清溪曲为园古道傍苔痕侵户牖云色上衣裳牧笛依青草渔舟隐緑杨偶然幽兴惬搔首放歌长
其四
系舸篱傍树开渠槛外流竹烟藏晓嶂花气覆春洲玄鸟营巢至隂虫逐侣游生涯堪放浪何必世人求
其五
野旷林争出花深迳屡回春风芳草上乱水白云隈燕接飞虫去莺沾落絮来小堂宜竹护一一荷锄栽
送王知事还蜀
佐郡已三载还家无一钱苦心成白首逹命任皇天峡束秋江怒云盘古栈悬归来扬子宅寂寞守吾玄丁酉之夏觏文溪子於大江之滨与之述往感时命酒坐石挥涕而别太息成诗
怆尔离羣久艰危更可伤一麾堪白首万死出南荒天入潇湘阔风惊鹳鹤扬垂堂古有戒去矣慎舟航
李袁两生过饮
驾枉潜夫室堂开上客筵虽吾丈人行愧汝两生贤春去伤花艶年来倦草玄吁嗟老将至何以使名传
江上
晴日丽芳洲春风振碧流灵均兰可揽神女佩堪留渔岂临渊羡仙因入海求机心息已久自喜不惊鸥
寄汪子
忆当武庙末并上汉庭书放逐时皆散音容日以踈诸君不远复独我遂幽居铩羽当年侣翻飞迥不如
其二
不合辄投簪高踪衆所钦波流奋独往海峤发孤吟虽滞秦稽迹犹县魏阙心徵书行且至栖遯不宜深
其三
自免一何勇邴生诚我师可为智者道聊惬幽人期岁月任公钓登临谢客诗肯令沧海岸重勒北山移
其四
羣公方议进吾子独初衣即市称大隐於星应少微鹏图无近适凤览有余辉高士逝已久非君谁与归
其五
自尔稽山卧风猷较古多名流掩王谢游客结羊何洲岛冯轩得云霞岸帻哦颇嗔冠盖访不厌野人过
赠邦伯吴公
予慕古循吏人称新使君虽然改弦鼓不以治丝棼退食溪毛饫公庭鸟毳纷良哉二千石名已汉皇闻
混迹
混迹依田父全身学道流每随儿牧豕一以已为牛民拟无怀氏身如不系舟小溪桃尽发还似武陵游
友有被谤而褫其官者诗以慰之
省已良非过於人乃不孚文身弃章甫按剑对明珠去位宾朋散还家儋石无孔顔亦偃蹇汝困勿嗟吁
有感
万事不复理此生从所之自知心匪石谁念鬓成丝得失事非偶驰驱数已奇虽然罢通籍饱饭亦恩私
遣兴
深居懒出村习静欲忘言岫苦云霞变溪憎鴈鹜喧逹生聊可托智者始堪论久絶青云想从教白发繁
观涨
孤屿崇朝失平畴一瞬深室庐沦水府网罟入云林实想轻舟济虚疑陆地沉敢兴微禹叹侧识警尧心
江上送吴子
垂老难为别那堪落木纷云霞缘岸合凫鹜触船分霜浦兰尊竭风城玉笛闻此生湖海上何日再逢君
舟夜
澄潭宜夕霁倒岫入波流宿桨依枫岸张筵面橘洲露萦鲛女泣月泻翠娥游窈窕羣仙接无烦海上求
过张道士方丈二首
欲寻方外侣奈迫区中缘石髓不可遇山房聊借眠虚空逃汉起道德出关传何日丹砂就驱鷄上九天
其二
洞壑隣鲛舘烟霞绕凤台神君当昼下仙客御风来瑶草侵堦长桃花覆水开愿言分玉醴坐遣壮顔回
得陈鲁南书感而赋此
与子才非敌於予意颇亲归来各吴楚老去竟参辰忽枉兼金讯长怀如玉人此生重见否数过益伤神
寄顔惟乔五首
马卿才岂劣狗监荐难逢近老时名损长贫世事慵昂藏身是鹤变化德犹龙道大如君者斯人宜不容
其二
闻子幽栖处絶无人世喧琴书元栗里鷄犬似桃源云影昼垂席溪流春到门弓旌早晩至白首去丘园
其三
身弃名何赖才高世总违着书唯木榻远害独荷衣游夏辞难赞【闻准春秋作随志故云】渔樵迹近微时能共童冠溪上咏而归
其四
道困已如此年衰将奈何有时传郢曲落日更商歌长夜真难旦阳春未拟和秪应具舟楫乘兴数相过
其五
昔君为亳守谈笑靖风尘郡已殱豺虎时翻忌凤麟奇功元不赏直节竟无隣後代看今史方知社稷臣
赠隣叟
屈曲溪回谷青苍树隐村深山无甲子老境有儿孙畏吏栖乡井逢人问国门渔舟花下入还似武陵源
访友人
同是栖岩者今为出谷求攀嵇遥命驾访戴不回舟丽日青芜郭香风白芷洲亲交近零落愿子晩绸缪
祖茔前溪边获稻
迹缘桑梓重心厌稻粱谋祖德何能述农功此暂留黄云殷陇亩白鹤唳汀洲正苦苍山暮那堪碧树秋
哭江景孚二首
昔献金门赋曾追玉署游碧山怜息马丹壑叹藏舟壮志风云散遗书馆阁收延陵徒把剑何日挂松楸
其二
子已先朝露文章失凤毛人皆惜年少天亦厌才高学草余池墨流芳托楚骚因之念朋侣寥落半蓬蒿
过倪道士故居二首
服食知非误先期汗漫游闲门山鬼啸何处谷神留丹诀乾坤袐玄文海岳收谁知松子宅亦有世人忧
其二
寂寞云君籙摧残凤女台海田犹有变洞壑岂无哀始学乘牛去终期化鹤来室余金竈火千古不成灰
喜张子自滇至
故渚依黄鹤长途自碧鷄瑶华归有赠宝剑去曾携骥足衰难展羊肠险遍跻从今无复出溪上伴凫鷖
山庄杂兴十首
老夫谙稼穑次第葺园庐对酒唯田父呼门絶里胥桑麻经雨後花竹宛秦余如此生涯足何劳荐子虚
其二
事去心逾壮年来迹转孤濯缨临汉沔安枕荷黄虞春涧偏鱼鸟秋牎近竹梧出逢隣叟饮醉倩野童扶
其三
避人开石户览物坐山堂湘柚寒增色江蓠晩更香卜居悲楚客招隐忆淮王寂寞吾甘守浮沉念总忘
其四
计拙堪时弃谋生托野人莺花无约束木石有比隣溪上思龙蛰林间学鸟伸逢人无一面语契即情亲
其五
天地一虚舟浮沉双白鸥半生从失计万事不关愁山月杯中映江云几上流狂歌人莫测吾兴属沧洲
其六
圃坐晴逾丽畦行晩更宜客从萝迳入自笑葛巾攲果熟山禽恋林驯野鹿随凭栏契物理卫足颇钦葵
其七
树古村墟僻江寒邑里秋过云频送目累月不梳头废礼缘多病求仁未寡尤呼儿问网罟明发上渔舟
其八
叶减山争出林秋景故偏候虫喧冷砌过鴈影晴川月酌沾松露风吟杂涧泉何人会幽兴寂寂自鸣弦
其九
物换竟谁使朋来非我期曙光随日薄秋籁入云悲速妇开新醖从儿诵古诗自为真率饮忘却鬓成丝
其十
萝轩时散帙苔涧亦垂纶翠竹供诗遍苍林佐酒频岫重迟见旭源曲易迷津早契沈冥理难为俗子陈
立秋日陪七泽兄饮
行年嗟近老流序忽惊秋虽奉连枝喜其如一叶愁孤烟沉邑井返照入林丘少日青云志相看耻未酬
春尽
春尽人将老庭闲晷独迟絮飘兼鹤毳花落罥蛛丝石溜依琴泻云隂入户移幽怀偏水竹晩步故临池
送人
君移夏口棹去作越中游腊意含新柳春声隐冻流南行探禹穴东望接蓬丘湖上风光好莺花累月留
九日同田子宴武昌西山
令节樊山宴深秋楚客哀云长一鴈往江远片帆来倦倚丹枫憩回看苍渚开登高复能赋知尔大夫才
秋日寄刘子
直道古来少如公迥不羣结庐衡岳下垂钓古江濆竹向皇英覔云从赤帝分惭予亦楚产何可拟清芬
归自山庄作
万事形骸外半生鱼鸟间为农稀出郭习隐不居山晴旭欢独往暮云倦与还呼儿检赋草闭户细加删
郊园
独此郊园寂兼之徒侣稀灌园踏碧草把酒看翠微竹晩轻颸度楼晴片月依自无致身策莫遣赏心违
送张都阃致仕归二首
山郭秋隂重江流画戟明亦知南顾虑其奈北堂情去偃龙蛇阵归寻猿鹤盟伏波今未老铜柱尚标名
其二
尔家淮海曲秋日赋归来戎服本儒行将军今老莱旧谙司马法兼有季鹰才宝剑君长拭无令染緑苔
宿九峯寺
疋马九峯下寒宵万壑隂月当层殿起云拥曲廊深煮茗开松阁焚香对石林诸天倚愁寂钟磬净尘心
哭陈鲁南二首
九原如可作诸子孰能俦只字都人重遗书汉使求龙蛇贤运厄霄汉岁星收检尔平生赠长吟恨未休
其二
尚忆论经地犹闻考牧年焚鱼沧海上吊鹤白云边竟阻生刍奠遥悲宿草阡从兹广陵散无复世人传
以诗赋呈诸知已
形秽燕人石心怜楚客词自矜小子学直愧壮夫为积岁知多误成家恨已迟抱琴者谁子弦絶为锺期
人有自郢来者辄有所述敬赋三诗
帝典隆先德王心永孝思一为沛邑幸重覩汉官仪民以枌榆复恩於父老私普天蒙在宥兹地特先施
其二
周王湛露雅汉帝大风歌野老提携听邦人感激哦邑争牛酒献道望羽旄过金石音当被乾坤德岂磨
其三
殿阁重临日园陵历览余闾阎闻警跸妇子识銮舆谷应轩辕律山藏大禹书天文将睿藻辉焕楚村墟
宴魏子园亭二首
池馆名江国宾朋实楚材屏间烟雾湿镜里芰荷开鹤以吹笙下鱼因鼓瑟来尽欢须秉烛歌妓莫频催
其二
近市林依宅丛生桂挿天偶来大隐地高咏小山篇萝暝云归洞篁踈月到筵花间迷出处须仗主人前再过魏园兼观衆作辄赋二首用前韵
投李惭无报如樗分不材草堂缘主重竹迳为谁开偶与观鱼坐频能相鸟来高城虽日暮归骑且停催
其二
卜筑虽人境无喧即洞天买园便水竹留客出诗篇砌鹤晴随仗城云晩驻筵苦吟何不就珠玉烂吾前
集魏园再用前韵二首
名园邀上客一一豫章材盖转苍林入尊当锦石开跳波鱼自乐得食鸟频来莫厌相过数星霜暗已催
其二
秋至犹啼鸟林丘别有天客皆中散驾诗是少陵篇翠筱留吟管丹霞冒酒筵平生山水调今日尽君前
梦泽集卷六

[book_title]卷七
<集部,别集类,明洪武至崇祯,梦泽集>
钦定四库全书
梦泽集卷七
明　王廷陈　撰
诗
戴子
戴子自奇士鸣鞭入我园高义胆可吐悲歌声复吞羞称三辅侠不食四君门拔剑从此去捐躯行报恩
秋怀
幽客晩窥户农人秋筑场牛羊归委巷鹄鹜下囘塘寒潦蚀丛竹凄风疎古杨田园谁谓乐牢落亦多伤
圃内
力疾扶筇出乘闲采药行春林羣鸟悦朝日百花明水石留连坐亭台次第营赏心犹未巳极浦暮云生
饮汪氏庄
芜秽贫家产悲伤过客魂野翁谈废坞邻竖入颓垣石鼎烧松叶瓷甖藉竹根那堪对揺落寒日下孤村家僮举网获龟即命放之池中感而赋此
知与天机恊形为世网婴纵归纾汝困求报岂吾情幸不刳肠死无妨曳尾生微躯难自料何贵有灵名
过吴道士山房四首
日月神能驻云雷气可生石牀苍藓剥金涧紫芝荣仗剑龙争役吹笙鹤自迎谁知列仙囿今已在江城
其二
塞兑人难语同尘市可藏步虚朝振佩礼斗夜焚香林长金光草峯开紫翠房羞称小山侣结束事淮王
其三
石髓邀宾饮丹书闭户编凤箫仙子下鸿宝至人传灭火遥挥雨排空或驾烟遨游凡几日碧海欲成田
其四
逍遥潜咫尺变化属须臾朱雀来窥冶苍龙为守鑪琼瑶林际草山海壁间图但使黄金就宁悲白日徂
袁生马射
生本五陵儿骁雄主将知弓弯明月抱马过浮云驰观者咸称善敌人何敢窥时平罢征戍应不困边陲
夜坐
生事日蹉跎将如落景何马蹄持自诵牛角叩仍歌把烛秋蛾集开帘夕鸟过长风自寥阔??振庭柯
寄张子鱼二首
张衡吾畏友今已赋归田谗口虽三至嘉名每独全剑分终自合宝弃复谁怜道远无由晤含凄寄此篇
其二
肮脏时多忌逢迎术转踈一朝怀薜荔即日弃簪裾把翰思玄赋投鱼隐素书试看当路子驰骛竟何如
吊汪子
兰芳元自祸玉玷竟谁磨逝水今如此为山复几何案余萤照息谷更鸟声多且未游方外临尸讵忍歌
溪泛咏水中月影
圆景悬初满澄川映颇宜鱼龙蟾并窟荷芰桂聨枝击汰珠光碎沿流璧彩随素娥非不洁终夕浴涟漪
春日学宫见雪
雪是初春积人於此地逢纡回青帝驾散漫素王宫向晦能无昧当阳忽已融映书贫士喜何计缓东风
初月
举头新月上宴坐北堂时入揽不盈手窥粧秪肖眉蓂生桂与逐蚌实兎偏随清光勿恨少向满每由兹
书馆对雪示诸子
白屋初鸣霰青衿此下帷欢披谢客赋苦咏曹人诗莫逐轻盈性须安寒素姿林中有杞梓今尽化琼枝
春日郊游同所知
芳郊聨骑出竹苑听莺迁共酌陶嘉月相看忆昔年病因春事减穷益故人怜秪恐闻鶗鴂花间拚醉眠
春游赠刘子
时禽犹啸匹欢赏合携俦未老县车卧乘春结驷游云光驰翠巘树彩幕芳洲饮兴无令尽明朝复此求
病中得颜子书并见示诸作一首
卧病当寒景空斋正尔思五禽终日戏双鲤远方贻久着潜夫论初传少女碑君才犹不用如我复何悲
道院对雪
朔雪兼风度玄宫此日开飘颻万鹤集髣髴五神来缀洞石垂乳被岩瑶作台晩筵闻凤吹益信在蓬莱
闻筝二首
楚馆名娃出秦筝逸响传徘徊芳树侧掩映杂花前鴈促玫瑰柱莺喧锦绣筵年来哀怨切复此感繁弦
其二
花月可怜春房栊映玉人思繁纎指乱愁剧翠蛾颦授色歌频变留宾态转新曲终仍自叙家世本西秦
遣兴
并介元殊性浮湛非一欢啸歌聊自适侪类肯相寛努力时难值惊心岁易阑何能忘魏阙自分老江干
寄顔惟乔
竟日无欢绪临风怀所知泥涂今老大羽翼各差池芳草未堪折浮云空自驰山中逢岁晏何以慰相思
喜阮子自蜀归寄赠
昔厌蚕丛险今耽渔浦深狭中乖束带多病合投簪予慕竹林侣长瞻枫树林咏怀如有唱莫惜寄同心
遣兴
向人久落落为计竟区区钓弋秪从好林庐緫冒愚山风吹薜荔溪月浸菰蒲敢拟高贤迹聊全不肖躯
过范德和书屋因出所作见示留赠
谷暖乱莺啼春晴酒为携芝兰叨入室桃李自成蹊黄绢人皆奬青衿孰可齐圣朝经术选安得久岩栖
十五夜翫月同所知
南楼频迟客西囿复张筵赏属清宵厌心从碧汉悬玉轮光始满纨扇影初圆竟夕浑忘寐斜晖益可怜
八月十五夜对月独坐
月当三五满絶胜是今宵夹露兰光湿含风桂影飘谢客怀空结西园谁见招徘徊星汉侧吟咏亦逍遥
对雪
银霰搴帷集瑶觞倚槛挥着梅花早落入柳絮先飞饥鸟不避户冻云偏坐衣青阳虽稍近终未胜寒威
舟中对雪
朔雪度江楼萧萧生晩愁轻回青雀舫密隐白鸥洲游女佩堪掷宓妃璫可留无媒向空阔含思对沧流
春日重过曾园
名园重系马丽日此开尊冻解溪声乱暄回林气繁转怜花识面更觉鸟能言秪恐春光尽留连日易昏
志感寄京邑友人
弃置已如此飞翻知几时不材堪比栎陋质免为牺抗论复谁信壮图空自悲敢云弦似直实有发如丝
赠舒子二首
亦有振子意其如吾力微枪榆聊自适濡沫暂相依吴楚推儒行风霜损客衣生涯虽濩落奇气尚翻飞
其二
一从栖楚地两见改枫林岐路兴长叹江山入苦吟交游尽逢掖登眺几开襟谁谓贫为病高风益可钦
夜坐
晩林虚白室净几太玄经养拙关幽独凝思启性灵空堦沉霁月县牖内秋星不寐时披户流飇暗激萤
江上送吴明府以谳赴沔阳
盘错才能办明威狱可孚非缘审虞芮那得泛江湖琴和云间鹤舄随波上凫简书虽可畏鱼鸟亦堪娯
豫章陈生纪善堪舆诗以赠之
汝擅青乌术频为黄鹤游山川委情状岁月傍穷愁善补神功就能令鬼福酬高踪何所似漂泊一虚舟
春游
晴日动春沙乘闲到水涯开顔聊自媚得意欲谁夸跻磴时扪葛寻源屡入花江山怜病客行坐惠烟霞奉酬皇甫百泉雪中见过留赠之什三首
积雪惟僵卧冲风故宠临飘扬狂客性高洁直臣心怀瑾鲜可示投珠谁见钦赖谙消息理庶缓白头吟
其二
雪里使君至光增狐白鲜玉珂鸣宛转瑶草踏夤缘剡曲偶移棹郢歌堪被弦报琼惭未可寡和古今然
其三
含香辞汉署投赋吊湘累白璧竟谁惜素丝诚我悲岂图当雪夜聊得协风期丘也君能学应知涅不缁
赠廖子
嗟尔老风尘名堪高士邻他乡长作客异术耻干人月酌江城夕花吟楚岸春萍踪任流转随处有交亲
中麓二首为李吏部赋
闻说湖山胜云霞万壑平登丘望远海送目寓高情鹏激天风起乌随晓日生降神元有自应系百年名
其二
回望苍烟合从中素业留高深开陇亩伏腊感松楸俯瞰朝暾上晴看海雾流主人栖省署魂梦此相求
赠张子
自遂归田卧何曾入郭行比邻稀识面州郡秪知名但结渔樵侣宁关婚嫁情溪潭垂钓处日见白鸥迎
宁公房对竹
双树谒空王丛篁隐上方欲窥童子偈因憩此君堂法雨晴堦湿香云午院凉招邀竹林侣同醉给园傍
遣怀
齿发今非故沉冥朝复昏扶衰综上药谢客偃中园通显多相弃逹生聊可论壮心随草莽末路信乾坤自团江赴黄倏忽望见城郭欣然赋此
野水平侵岸澄江稳放船橹声杂鼓吹樯影曳云烟漫逐羣鸥後俄惊百雉前长风如可假乘夕向遥天
与数客偶至一所率尔题壁
兹地岂不迩吾侪今始逢林深睥睨入迳古剪除通壤石无他异琴尊幸此同一丘虽絶小心赏独难穷
对雨
晩岫云全出春江雨半吞气先占础润声急讶盆翻檐溜争依户渠流欲溃垣吾方厌尘垢天为净林园
别墅邀宾
与客过林塘留欢出所长投壶按鲁鼓弄笛?胡牀屏迹愚为谷逃名醉是乡二三同志者倘肯恕吾狂
晩泛
投林衆鸟疾薄暮孤帆开落日似相逐前山恍自来云霞互明灭风浪争喧豗待月面洲渚徒婴逝者怀
访百泉先生
谪居皇甫子独步帝庭才吏隐门常闭宾朋迳始开求羊非我辈驱马为君来向夕香风度泽兰诚可哀
其二
怜君公府内而乃构幽居暇日频招侣无时不着书悲歌行自激直道向人踈放逐空嗟久谁闻荐子虚
初夏游西山归作
东陆铜浑改西山石迳迷暑轻经夏浅缓步获高跻列岫映杯小孤云行几低江天宵色里客散欲闻鷄
陈叟
固穷谁得似泛爱竟何如齐客空弹铗虞卿枉着书徒劳门驻马无补釡生鱼寂寞人云苦君顔日每舒
其二
生事缘儒误伤心近老贫一餐资弟子数口仰交亲身属工诗病人讥贳酒频时瞻户外屦多是问奇宾
与二客留酌竹圃
林当大道侧客出古城隈欲就七贤饮还邀二仲来鸟声流碧树人影堕苍苔不必淮南桂淹留日几回
别业偶题
纷纷车马地寂寂丘园身始悟闲门趣非关远市尘入林先稚子分馔及农人日暮驾言返凉风吹葛巾
其二
耽晴出今日待雨耕後时农事岂不苦褊心良所宜尘衿逢水浣露坐任风吹散发烟墟里行歌谁复知
赠别皇甫百泉
怜君辱刀笔爱客具琴书奇字人堪问能名孰可如鸟因求友至羊以败羣除饰吏须儒术应知用不踈
其二
一从辞上国每恨寡论文与子时相见令予日有闻偶来珠复去暂合剑仍分倘赋相思曲因风报楚云
其三
赤壁嗟流寓金陵喜量移迟回今日别迢递夏云随故国三吴接王宫六代遗之官兼过里去住惬心期
其四
江路指姑苏兰桡入画图客深谙楚语家近听吴歈亲爱唯贪聚君恩实恐孤过庭凡几日复作省中趋
夏日山居即事
市逼村非远城纡路亦长藤萝青壁树云鸟翠微堂林日晴多?溪风午荐凉北窗时偃卧人代接羲皇
其二
寂寂郊原室悠悠野客心苍林鸣鹤起白石饭牛吟坐玩高云变留连片雨隂回车山迳晩多露畏相侵
其三
涧古苔长满林深迳复微偶经松竹处聊挂薜萝衣水鸟窥篱落山云拂槛飞农人惊节迈负耒夜深归
其四
相过嫌俗驾自赡爱贫家陶令门前柳秦人洞口花试暄看野马占曙听林鸦耕稼谁云苦吾生幸有涯
其五
开门临巨壑扶杖入平沙雨後桑麻长风前杨柳斜仰天歌自劳休陇听农夸应笑禳田者篝车望已奢
其六
寂寞翻为乐渔樵更可亲林臯无俗务草泽有闲人秪欲全踈拙非关慕隐沦偶然随稚子驱犊古江滨
别空山陈子
之子忆南州行行且复留频年悲旅食五月问归舟守黑虽卑术谈玄实隽流秋风期返棹迟汝上江楼
园中作
林闾先自僻农圃近相安不树千株橘犹滋九畹兰放歌山荅响得酒月留欢就枕夜方寂空斋闻远滩
得友人书感而赋此
少日同声者书来秪数行二毛知阔絶双鲤恨凄凉久贱亲交弃无求老态狂世情那可问明发泛沧浪
闲步
卜筑苍岩畔为园碧水涯浴童依浅濑浣女散晴沙中散林惟竹东陵圃是瓜村头归欲暮巾服映残霞
寄友人
独立向江天相思隔暮烟草玄从客笑衰白故人怜五岳几时去一丘长晏眠幽怀何所寄丛桂晩逾妍
别墅即事
衡宇终朝偃邻家此迳分重林频翳日积水自蒸云村暝驱牛返门闲啅雀闻野人休错讶樵牧本吾羣
其二
杖策携羣稚墟行野色开泉因刳木引迳以逐林回远壑孤烟起高城片雨来所欣人迹罕吟啸兴悠哉
送十一叔入试
竹林频接宴草泽每怜才匣剑岂终闭囊琴今始开南图鹏激水北首骏登台战胜知能事秋风扬策回
赠东瓯郑磐山兼留其北上
挟册来何地投诗谒我庐能工四声韵兼擅八分书貌与葛巾古心从蓬鬓踈君无羡京洛且学楚江渔
其二
怀宝不获售栖栖客楚乡词高淩幼妇篆古逼中郎相士因贫失依人减醉狂朱顔俗所薄感激欲沾裳翟汝和雅善声诗兼工图画浪迹荆郢高视时人一方缙绅争先迎致潦草点缀价比南金然汝和不屑也今来谒予诗以赠之
翟生负性气自许更无前对客诙谐捷评人美刺偏颇为竖儒骂每荷名公怜图画知非志无令好事传
送戴中丞归
落魄郢中客销魂泽畔吟久捐和氏宝且伏直生金君勿忧多口人当谅此心行经武夷下须上最高岑
其二
归去岂不乐聊为留滞吟竟何汚白壁暂亦铄黄金以我常失意於君倍感心谗人行且得安可老云岑泛鲍塘塘在元佑宫前用顔汉东韵时顾司空袁傅二中贵在坐
锦缆仙源接银璫帝邸来鵔鸃临水映鸂?触船开秋篴清商发晴宫紫气回再来桃水路莫遣世人猜
其二
玄宫金间碧秋沼水澄清槎泛还依斗箫鸣且劝觥筠笼持枣献芳饵得鲂烹鹤驾何由假招携仗友生
生日有感简同馆汉东少泉二子
五十来年是行藏往日非因之念亲旧存者亦几希弧矢心犹壮文章力已微操觚从二子衰薄藉余辉
赠王生
近识匕山子居然三楚贤竹林时偃蹇兰泽恣夤缘莫谓覆盆下还期扬策前谷回邹子律乔木看莺迁
奉别大司空顾公二首
公旦营周礼诸生媿楚材纪详王迹起阁重帝乡开献岁书从入乘春节与回园陵望不极泪尽汉江隈
其二
弃置时将晩疎狂性莫移顷缘外史召得赴尚书期白雪竟谁和青云非我思泥涂荷知已瞻恋不能辞
赋石泉赠施子
施生美少年结庐依石泉掬泉淬宝劒坐石鸣朱弦自子表孤????从兹赴百川临流时洗帻勺水漾青天
奉怀宾云
吾宗贤伯子未老已悬车黄绶不屑绾清尊宁遣虚罗伤廷尉宅书满邺侯庐隣室如堪假从君此卜居
赋空山赠陈子纪【有序】
陈子纪客游沔鄂以堪舆家称然其人实儒生虽迫贫驱终岁奔骛卒卒无须臾间而不废诗行坐辄口微哦至斗酒畅酣则仰天掀髯豪吟不絶隐隐稍自矜许似莫测即其诗往往中法程可诵吾里二三轻俊实不解诗见其吟也作势狎之曰客子卑卑何得诗纪唯唯下之称不敢而中实傲睨包笑彼又善谑括世俗谐语应事出之轻重悉得予或愤郁与之谈辄解颐此其藴藉岂常调哉嗟乎古称相士失之贫彼皮相之士顾何能得陈子矣今来以其号空山请曰公知我幸为我赋空山遂援笔成此赠之
已乖俗子调遂结山灵知独往似逃侣偶来非赴期静闻魍魉啸动见烟霞随岩洞晩欹仄言归当勿迟
赠戴医
戴医方弱冠流辈不能如何自授神术非徒读父书【其父弁亦名医而瑛术实溢出故云】衰残年赖保延致日无虚尚有耽诗癖烦君药与除
定惠院宴集四首
三载不一至朝来当暮春江山宛如昨花柳几回新信美仍吾土招邀且故人相看惜一醉无乃负佳辰
其二
石磴接岩扉行行上翠微宾朋花下至云鸟竹边飞韶景度欲尽旧游存苦稀苏公何可作今古一沾衣
其三
结侣乘暄出凭高望眼开闾阎深负渚阡陌曲侵台展席春云映归轩夕鸟催回看遽陈迹相送转徘徊
其四
佳境不可厌芳时聊尔寻一披远岫色兼会澄江心放诞从吾适迟回属所钦不知同醉者後此几同临府治内礼贤堂落成桐冈君张宴於此以招郡之耆旧予固非其人幸奉杖屦兹九月八日吾辈亦就此供具少展谢私诗曰跻彼公堂称彼兕觥此之谓也乃即席赋诗四章
九日明朝是先期楚客狂竞携田父醖同上礼贤堂滩响来官舍云隂过女墙当关幸不扰缓带罄杯觞
其二
逐侣入逡巡琴尊就此陈急娯朱绂客预效白衣人更迭前为寿流连晩益亲舆台私借问底事主为宾
其三
吾侪每一见辄颂使君贤治出龚黄右情将竹素偏讼庭乘暇日开阁礼高年异代今朝饮长为故事传
其四
高情报恐後是日出田家久拟输芹子何能待菊花庖厨依粉堞巾服映丹霞欵语须分记明朝向客夸
湖上言怀二首
依依一水上况值沍寒时非渔复非隐自笑还自悲应时修网罟终日对凫鷀兴至泛舟去寻源归每迟
其二
微利素不屑衰年缘底忙秪因迫婚嫁遂尔逐渔商货殖岂吾道浮沈聊此乡交游从见絶鸥鸟日相将
病目小愈志感
病目经三月兹晨稍辨人直怜长夜旦已负一年春庭药开应徧园琴听转新谁云今小愈念往益伤神小斋执热躁郁可知风雨忽来形情稍适於是期故人之再至望神女之少留乃赋斯篇云耳
苦热何能避欢悰此暂裁风因解愠至雨为濯枝来脱帽披轩出褰裳遶迳回行云忽不见目极楚王台一雨数日不絶田畯抱病获之忧予闻而嘲之曰甫幸其润随忌其淫然则天之欲媚於人也难矣感而赋此
沾洒初回槁沉冥乃积隂未成书喜雨转欲赋愁霖天地竟何意吾人还此心安能即开霁畴陇慰悲吟
送郑公北上
离筵开祖道别驾向神京飞挽玉程急驰驱官况轻处膏元不润濯水自知清好为司农道苍生望缓征李生向予言曰妓有名秋水者颇丽人也戏赋秋水
楚客夸秋水令予发兴新汉槎频讯石洛袜自生尘日集鸳鸯侣时来鸿鴈宾不缘风浪隔长作问津人
奉酬桐冈公病後见惠之作
多病身仍健同声思转牵暂能逃簿领日每费诗篇勿药占非谬加餐勉自怜黄人争祝愿天眷使君贤石泉施生从余游湖上数月忽中夜不寐枕上闻过鴈求曹之声怅然有怀郊郢故人诘旦束装向余求去余不能留诗以纪别
岁暮何所适孤帆遡汉源汝怀中散驾予愧孟尝门酒尽即分手囊空唯赠言如逢郢中旧衰废可无论
雨中喜云渠李子过访山庄
老去交情笃春来野兴偏忽闻冲雨过远候出溪边田犬随人後山云落马前何能避沾湿徐步听鸣泉
其二
相隔秪旬月今逢素发繁春林黄鸟集晩岫白云屯韶景惜遄逝昵交嗟仅存留君宵共寐往事梦中论
桐冈先生迁滇南宪副奉赠
郭公性本静於此五年留迁晩仍常格途遥属暮秋冠裳父老乞篇翰士人收他日经行处应难近竹楼
梦泽集卷七

[book_title]卷八
钦定四库全书
梦泽集卷八
明　王廷陈　撰
诗
赠郑少谷
汝昔辞郎日堂斋谷口寻经年种松菊携客远登临泽傍蛟龙窟岩穿虎豹林朝朝泛烟艇夜夜宿云岑竟被苍生起俄惊白发侵屡游天姥梦时动越乡吟障貌东南美琴留山水音乾坤倦鸟翰岁月狎鸥心肮脏违朱绂踈慵本素襟异时筋力在去矣极高深
寄李子中
汝病谢含香归欤卧草堂庭趋候杖屦林憩讯松篁种药春登圃寻源夕泛航犹怜台馆地不负芰荷裳屈宋元悲楚邹枚旧赋梁卑栖愁燕雀高起羡鸾凰琴忆风流调诗留倡和章因君嵩少去吾亦念沧浪
石斋
巨石连天起崇威压栋隆南阳卧龙地西蜀草玄翁洞凿峨眉辟根穿海窍通过云开锦绣宿雾隐玲珑润助琴书色明添桧柏丛春垣牵紫蔓秋壁映丹枫淇澳常如琢他山信可攻坚贞君子德磊落古人风锡磬悬周庙为渠峙汉宫玉衡当万国苍佩冠羣公镇静为磐久精灵降岳同江河屹自障瓦砾旧曾空作砺商家日和钧夏府中升堂愧未可瞻仰借磨礲
寄韩道人
吾爱飞霞子飡霞卧蕊宫时将黄绮曲高咏紫芝风洞草秋生细坛龙昼护空丹应九转就地与十洲通玉树扳何及青牛望不穷因君惠羽翰自此脱樊笼独鹤冥冥去相从碧海东
四兄宅守岁
作客怜兄并吟诗悲岁归久沉金马诏俱惜彩衣违风户沙潜袅春筵烛自辉栖乌终不定宿鴈且相依侧识淩云思旋看比翼飞盘椒迟明发池草慰晴晖
初至郡斋作寄所知
刺史章初绾交游迹已睽质随江北化诺与汝南齐牒吏窥松迳舆人候药畦藉膏期不润戴李保无蹊葵凖公仪拔棠如召伯栖踈慵优记马奋激劣啼鷄那敢苍鹰效频将白鹤携宦情缘病少乡梦被愁迷投劾终如范不堪诚类嵇何年衡岳上初服遂攀跻
游链真宫
嬴女吹箫夜青鸾作远游已邀明月上空遣彩云留石路游人惑瑶编方士求桂岩间白鹿兰谷卧青牛海岳丹丘閟风尘素发愁坛霞秋自落洞日昼长幽冠盖乘闲出琴尊倚道流罢官终欲去桃水弄渔舟
已罢视事上官密令拘斋中禁弗得出怅忆故山有作
弱冠才殊调明时籍早通苍茫收印绶留滞叹萍蓬变色休谈虎逢嗔失避騘鶢鶋猜玉馔鹦鹉恨雕笼散帙窗前草吟诗井上桐风檐窥暮雀月砌响秋虫隐雾徒惭豹随阳秪羡鸿齐臣歌白石楚客怨丹枫篱采黄花候山攀桂树丛羇心傍汝汉回首隔云梦山水鸣琴外烟霞岸帻中安能似张翰乘兴去江东
张子言家难远来视我命酒偕酌述往感今殚陈苦状复剧谈越中山水约以释缚後共游焉
忆折燕山柳惊看汉苑花我今悲下狱君已叹无家踯躅诚如此依违并可嗟远游缘避地作赋拟怀沙越国心常往高谈兴转賖轩萦沧海日觞泛赤城霞远水龙蛇浑中原虎豹譁明朝拂衣去共子看浮槎
狱中言怀呈诸知巳
未敢言先阀何由免後灾偿金奚俟辨亡璧竟难裁画地期无入书空意颇哀南冠琴奏切北斗剑光回云路悲垂翅河津忌曝腮危机随处有蛰户几时开玉献翻为罪珠投转见猜信然非木石何以动风雷实少龙蛇德虚称鹦鹉才愿吹邹子律一为暖寒灰
被系以诗呈诸友
郁郁心难白纷纷口夺朱约威怜槛虎局促效辕驹门客宁持璧邻儿岂窃鈇人言传大过吾志抱中孚孤愤韩公子离骚楚大夫逢人多按剑知已亦张弧迹困神逾泰时危德靡孤参乎非不肖慈母勿先逋
出狱留别主人兼欲有贷
畏途殊倚藉岐路暂相看生死交情见飘零客计难原思宁是病范叔果非寒有玉嗟三献无金报一餐涸鳞斗水活穷鸟一枝安庄舄吟何切冯驩歌未阑平生流水引不惜向君弹
过杞同袁明府避暑学宫席上赠袁明府及诸广文
过邑逢仙令开尊藉广文宫墙回赤日冠盖拥青云俎豆初筵秩弦歌几处闻池芹香细细庭桧郁纷纷鼓瑟窥贤撰弹琴引帝薰堂开矜鱣集客散怅凫分百拜难成醉殷勤此谢君
南归道上作
于役疲梁甸言旋傍楚宫蓬心漂泊苦剑气啸歌雄迹异周南史情同塞北翁悲风钦代马逐暖学边鸿家远翻怜仆途迷或讯童从今欢税驾逹者岂称穷
初归故园二首
结发负奇志辞家作远游一言侵绦灌万死脱幽囚倚伏虚疑鵩光芒隐射牛敢云疲汉戟实已敝秦裘习隐希玄豹忘机对白鸥生涯惟素业吾道已沧洲
其二
富贵虽非愿归来犹抱慙秪缘频触网敢谓早抽簪进退两无据迂踈七不堪何妨流俗笑拟向逹人谈志业緫虚掷艰危诚饱谙逃名栖市井投迹慕江潭
病後过王生宅
王生年最少结屋面江滩白鸟当堦下青山背郭看轩楹抱水石枕簟落风湍草色侵书幌波光荡药栏缘君得无恙来共把渔竿
赠张汝霖北上
吾国张平子风烟守钓矶思玄才不忝拾紫愿多违是出输芹曝非关厌蕨薇交游行赠策妻子走牵衣试问登燕陇何如息汉机貂裘季子去驷马长卿归薜荔悬初服松筠隐旧扉独怜垂老日更逐断蓬飞
寄刘松石
镇拥三边重衔兼八座荣韬钤临玉障仁义即金城神武虽无敌天威亦有征塞烟烽里合陇月笛中鸣直应师方壮恩驱命始轻何云无上策已见戢佳兵虎豹争为用风云立可生书随飞箭去檄至倒戈迎百胜非天幸诸戎不日平横行边地拓独坐塞尘清质子趋周道降王诣汉京歌钟时自劳戍鼓遂无惊定远元投笔终军枉请缨不言防衆忌求退为功成但使龙庭灭宁邀麟阁名
过陈处士故居
偶缘幽事步因历故人居薄暮邻家笛流尘满室书琴亡人与化舟去壑成虚矶忆投竿处林伤挂剑余空堦积苔藓寒渚落芙蕖玄草亭仍在青云业已踈昵交存仅半为尔立踌躇
怀京邑诸旧
昔感同袍义长怀结绶情云泥乖未路江海毕余生忽覩繁华歇宁期腐草荣临池思赠鲤倚树听迁莺幸尔安愚拙居然负圣明因风讯知己歌此代悲鸣
寄应立斋郡伯
君家越峤外为郡楚山阿官已二千石年初三十过理人去泰甚乐职布中和操割方时少循良较古多一言唯有恕衆口讵无苛簪笔评因误持衡听属讹遂令长者黜将谓至公何归路经山海幽居寄薜萝所欢息奔走其惮费吟哦去後思弥切从前颂匪他良规存故吏遗植护新柯爱比羊公碣清传渔父歌唯余田野议功德庶难磨
重晏魏子池亭兼约再游
与子接林闾频过迳不除岁华奄及此物态已非初流水逢君奏闲云向客舒高谭俱用马偶坐或观鱼席促情无间尊移兴有余历畦窥种药经穴讯藏书待月留应久迷花出每徐人嘲扬子宅自负葛侯庐不去怜佳境重来慰索居少年交易尽长日会难踈
自三台河泛舟至凤岩
尝蓄水云兴兹乘风日和缆牵仍击汰棹辍且随波窃慕太公钓犹钦孺子歌野风散兰杜潭影翳藤萝曲岸行逾近支流入转多虫鱼冲艇跃鵞鹳狎人过渐觉傍洲退回看远岫罗诡容缘爽出逸思向空摩严子濑若此秦人源匪他再来津恐失归路奈愁何
题槎隐其兄为索
秋城逢谢客为道惠连贤湖海将书剑风烟泛舸船生涯如范蠡远意学张骞岁访支机石予惭卖卜仙高踪一回首郁郁斗牛边
文甫席上
宴集当寒景宾朋尽楚材秖缘乡土乐翻重岁时哀腊意悬江柳春心倚槛梅香醪非市得?果况闽来甸雪冬堂净城氛夜馆开自怜同落叶谁为暖寒灰日月惟丘壑英雄半草莱平生鸿鹄志燕雀莫相猜
题陈子隐居
爱君多野兴筑室傍溪源霜月芦花映香风兰叶翻卧闻春水至坐听榜人喧鸥鹭何多喜龙蛇但久蟠临流伤逝者逹命愿终焉素业江乡在高情栗里存杨林垂钓艇苔径读书轩云叠窗中岫霞开石上尊苍藤齐刺壁緑筱半遮门岂厌渔樵侣惟耽塲圃言园秋收芋栗村晩纳鷄豚岁月老将至襟期谁与论应知岩洞里别自有乾坤
席上赠吴氏贤子
豪士百忧无生儿风骨殊入门看宝剑照室动明珠尽日提携意华筵宾客娯千年龙有种一曲凤将雏学步犹防蹶看人岂解呼暂时栖玉树他日取长途垂老江湖上生涯药饵扶一持还一笑真足慰驰驱
送萧子归
不谓风云变能为江海行鲸鲵骇浪日萝蔓附松情开国梁朝系承家汉相名淹留聊隐豹登眺几啼莺梦掇庐山秀帆辞洛水晴嵩云流古苑河气幕炎城出璞宁三献惊人想一鸣他时杖屦地东道倘相迎
李道士房呈张子
嗟我何多难无时不忆公苍茫神剑合羞澁客囊空失路人俱弃餐霞孰与同何年当戢羽万里各飘蓬楚泽行歌外燕台旅望中断金谐老友煮石学仙翁昼色翻堦药宵声响砌虫闭门苔藓径露顶薜萝风洞里烧丹竈花间使玉童十洲应不远从子谢樊笼
经光山晩宿寺中王汝希过访喜作
龙宫瞻郭外鹫岭落城隅傍树踈灯出缘溪晩骑趋珠林旋皂盖竹户拥缁徒海内谁相假君来意不无屯邅劳藉慰阔絶倍欢娯万里排云翼青春汗血驹雅怀怜孺子高论惜潜夫萝月纷纷白松云黯黯孤苍茫登觉路怅望出迷途日月辞三殿风烟下五湖辛勤陈往事邂逅即良图後会应无定宁辞酒重沽
季夏游赤壁偕子言诸公
六月轩楹敞三分割据雄江回城抱日舰火岸余风词赋留天上旌旗在眼中覇图俱已歇幽赏几回同槛外凫鸥乱尊边云雾通松杉盘虎穴台榭接龙宫早岁辞朱绂兹游感数公愿言携桂楫常此狎渔翁
梦泽集卷八

[book_title]卷九
<集部,别集类,明洪武至崇祯,梦泽集>
钦定四库全书
梦泽集卷九
明　王廷陈　撰
诗
视江子疾楼上作
朝囬驻马问江生病爱楼居面雨城凉书白云流翠簟清秋玉露望金茎冯栏转动层霄兴伏枕翻思万里行天远时危俱涕泪南山空羡紫芝荣
雨中宿张子言家因示我苦雨之作
高士衡门远市开闲官羸马踏泥来云重槛落秋城色溜急瑎传暝壑哀隐雾即看文采变愁霖真羡古今才沧波共看浮槎去肯傍燕关望楚台
游西山作
西山忆昔宣王幸幸罢千岩御气留金界尚看金殿峙玉泉长接玉沟流君王水石游人重畿甸烟花赋客收天上翠华无复度五陵松栢迥含愁
送刘郎中养病归
日含鷄舌侍龙顔多病连章暂乞闲解印忽看辞汉署拂衣长啸出燕关为郎苦节云霄上倦客春心药饵间帝里故人临路讯冥鸿何日向鵷班
京邑言怀寄所知
十载为儒愧未成一朝谒帝荷知名每缘簪组思初服转向班行忆旧盟斥鴳蓬蒿聊自适爰居钟鼓但悲鸣寄言渔父莫相笑早晩沧浪归濯缨
裕州命下怅忆故山有作
吾家村巷枕丹谿野色平开万木齐昼卧云林啼虎豹春随烟艇散鳬鷖符从天上新分竹杖忆山中旧策藜早晩便应投劾去鹪鹩元慕一枝栖
狱中作
严谴当年出汉京幽囚今复滞梁城计疎妄拟城狐获谤重俄惊市虎成削木仓皇期勿对戴盆天日岂能明邹阳痛哭题书地今古谁怜共此情
出狱後作
孤危心迹竟难明俯仰悲吟恨未平失马讵能窥倚伏解龟聊得废将迎嵇公钓弋从吾好翟氏宾朋任世情未信星辰虚宝劒且从江汉濯尘缨
经汝阳雨中冯太守邀饮
廨宇云深五月寒眼惊檐溜忽鸣湍不缘地主宾筵盛那得天涯旅况寛散帙但吟神女赋移舟须上使君滩闻歌渐觉乡音似家近宁嗟行路难
初至故园作
久去园庐频入梦乍瞻桑梓尚含凄朝簪昔忝云间出世网今逃鸟任栖旧制芰荷犹在笥不言桃李更成蹊且便越舄謡吟苦敢拟蒙庄得丧齐
即事
楚国村墟烟雾里春天门巷薜萝间柳条到地可揽结燕子定巢频往还新水潺湲遵故渚归云缥缈恋家山生涯甘傍渔樵侣世事虚传鵷鹭班
寄顔惟乔
平生坎真怜汝一代文章实起予处士尚忧江夏祸长卿新着茂陵书白云在眼期乘鹤沧海无心学钓鱼楚岸风花暮无数看山何日枉吾庐
寄吴子
汝谢郎官今十年家贫乐事未全捐门前已有先生柳郭外元无季子田吊古远游张乐地寻幽还上问津船潇湘楼阁晴无数春日留题遍楚天
夜酌龙蟠矶头
大江之半石嵳峩石上楼台荡碧波沙净鳬鷀依槛泊月明舟楫逼筵过中流拟接鲛人室深夜犹闻渔父歌危坐转惊银汉上幽栖翻厌碧山阿
江子景孚书至云将以使命下沔鄂访予大江之滨因而寄此
久即林臯躭习静每从京洛念离羣仙人黄鹤长相待学士银鱼未可焚舟际岸桃晴映水屐边岩桂昼栖云呼儿预饬登临具翘首星槎候使君
春日过四兄溪边草堂奉怀一首
已傍烟霄开画省独留云壑掩柴门天边鸿雁春先起江上鳬鸥暖自喧馥馥汀兰愁赋客萋萋径草怨王孙谢池莫漫怀羣从汉署长应奉至尊
寄顔子
尔家何在汉川湄碧石青萝昼雨垂溪听采莲诸女曲山謡攀桂八公辞即同沙雁防矰缴为爱江鲈理钓丝贫病经年思见面莺花三月与君期
室成
十年踪迹困尘埃小构堂斋辟草莱康乐石门跻险筑少陵茅屋避諠开畹兰篱菊幽香入烟柳霜梧岁色回燕雀衡门焉足贺求羊三径喜频来
许武昌邀饮西山寺中席上赠郭吴二部使
邑宰张筵临涧壑省郎并马入烟霞惭予一着登山屐爱尔双停上斗槎石磴坐来秋藓渍金宫礼罢夕阳斜冠裳暂喜同香岫灯火先愁散远沙
其二
轩骑并从金刹驻弦歌遥向碧山闻巢边鹳鹤窥游客行处渔樵识使君絶壁松杉含晩照缘岩楼阁缀秋云宾朋万里过逢地惆怅风前落叶分
寄江夏白鹤子
吴郎自号白鹤仙老去清狂更可怜词翰独矜桃叶咏宾朋多慕竹林贤悲歌击劒临风起痛饮登楼对月眠跌宕飞扬宁自惜奇踪侠气任人传
答许子
衡岳崚嶒落楚空潇湘秋水与天通已从波际瞻游女更向云间礼祝融万里烟花诗卷里十年岐路泪痕中拟将壮观供倾盖莫遣浮生叹转蓬
病卧书怀
深秋偃卧大江滨捡点襟期愧达人犹计桑麻元逐世竟婴婚嫁岂闲身风城去雁寒逾急霜户鸣虫夜转亲迟暮不堪仍疾病梦魂时复落风尘
秋夜宿龙蟠矶寺中
三山海上但虚闻兹境真怜礼佛勤石势参差蟠水府金光缥缈出江云龙宫深压鼋鼍窟鹫岭孤回鹳鹤羣向夕绳牀难假寐天花汀叶鬬缤纷
蚤出待许子
闲居尽日栖林谷迟侣侵晨出郭门沿溜舸船穿宿雾枕山楼阁上朝暾交游四海谁能念出处当年子试论久息汉机甘落魄无烦楚些续招魂
舟中听张子鱼歌奉赠
清秋染翰在江船留客高歌对酒筵风振云林时??岸回石瀬故溅溅丹霄鹤唳牙樯侧碧海龙吟玉斚前已激壮怀频鼓铗不劳别调更鸣弦
过周子书屋
名园曲转清江上精舍遥连翠岫傍闭户时人占豹隐抽毫流辈让鹰扬父贻素帙频开箧宾问玄经屡命觞虚白向宵如昼色邻灯何必借余光
送内兄谢虞辅之任
一官特起中丞裔故里频留弟妹情老忆射屏曾中雀春怜出谷忽迁莺箕裘坐使家声振彛鼎行将祖德鸣岐路柳条那忍折门阑萝蔓故争萦
秋泛三台河同魏范诸子
赋客萧晨此并来衰年胜地几传杯蒹葭水落鱼龙冷岛屿风惊雁鹜哀渔艇纵横秋岸合游轩杂沓暝原回踈林忽送青天月沙色波光万里开
宴月川宅留赠
将军好客暮相延银烛朱光散绮筵劝饮鸣弦怜子夜谈兵拔劒睨遥天朔方戎马惊心後南国宾鸿短发前莫遣壮怀随逝水拟图生像上凌烟
寄冯三石
冯公性气本飞扬历诋酣呼衆莫当处士久缘才见忌步兵聊寄酒为狂一丘曲折藏花径万卷纵横堆草堂献岁风烟倘乘兴随君理棹下沧浪
冬夜怀童子
四海何人契最深百年几度遂追寻褊心自信朱丝直病骨谁怜素髪侵干主无能行抱瓮思君不寐起鸣琴风江岁杪舟难进书报吾生久陆沈
夜酌舒陈二子
江城暝色静柴扉游子冬残怅未归过雁夜分犹共逐飘蓬天末故相依壮心久客羞弹铗高义今谁为解衣酒罢出门俱勿叹古今奇士遇全稀
胡谢二子过访
结庐非僻昼常闲桂树中庭几自攀乘兴不期朝命驾闻歌未竟夜留关一觞草具来堪数三径花深出每悭少小相看今已老君如不饮负衰顔
戱柬落魄子
落魄先生太古民频年寄食楚江滨浮踪暂止终难定野性从来岂易驯垂老获妻宁计丑浃辰丧女颇伤神田文好客黄金竭每食无鱼幸勿嗔
怀郑子
郑子客游淹吾庐诗词间作真起予忆当出门与结束欲别上马仍踌躇计日能回楚水棹经年竟断燕关书人生岐路恨南北尘暗望眼何由舒
病中武昌二客过访诗以赠之
双扉寂寂候暄开二客翩翩并马来雪岸丛梅行故傍风江乱叶去仍猜壶觞力疾欢难竭林谷经寒响易哀他日如追今日兴吾堂须记古城隈
宴集楚藩楼上作
别馆张筵临水上危楼改席向天中窗含江汉澄流尽槛俯衡巫远势通鸣佩忽沾神女雨披襟时拂大王风梁园胜事今非异楚国文儒古亦同
村晩
天时人事催寒景坐啸行吟到夕晖锦树高原去鸟疾苍苔小迳行人稀牧儿谷口驱牛入猎伴沙头得雁归双户畏人时独掩寸心回首愿多违
春隂
两月隂霏苦不开一春门巷客稀来风花狼藉惜将尽烟草微茫望屡回万事日非长闭户百年今半且衔杯江湖远适非吾兴泥淖深栖只自哀
病起
经旬伏枕艶阳天病起藤萝遶户县少日亲交魂梦里一春花鸟泪痕边缘溪力薄依人步课圃情多警?眠天遣此生无俗累书籖药裹任年年
病起过魏园二首
卧痾顔鬓怜予改力疾池亭为子来随处琴尊临水石任情歌吹入莓苔禽鱼狎客晴偏聚花药娱人晩竞开共惜羣芳行欲歇莫辞中夜醉方回
其二
病後名园拟散愁春晴听鸟特相求月前敢料能今晏年迈偏令重昔游搦管讯花吟复立扶筇经树步仍留平生霄汉谁青眼一斥江湖已白头
山庄漫兴
青松郁郁屯青霭翠竹森森傍翠微近日颇谙农圃学衰年宁负芰荷衣风帘乳燕冲人入雾渚惊鸳挟子飞且对春光成一醉莫将身世恨多违
席上赠方士
仙客芝田傍白云偶遗鹤驭到人羣酒酣射覆多奇中歌罢谈玄总异闻仗劒向幽驱鬼物焚香当昼下神君人间妙术浑难尽欲续齐谐志怪文
病後客过有赠
病骨旬时虚酒筵壮心激烈嗟暮年秋堂过客击柝後寒渚哀鸿吹笛边尊罍当户映初月松桂傍人生夕烟与君一醉缓世虑深夜敢辞吾欲眠
试巾
老态侵陵短髪知强顔结束试巾时向人雅恊渔樵侣顾影何惭丘壑姿新月举头从一堕过云送目任长欹古来高士谁堪效折角风流是我师
客有以琴书谒予者赋此赠之
逸客野服自何所抱琴搦笔叩我扃朱丝试弹清庙曲白鵞聊写黄庭经委心天地尽吾土浪迹江湖真客星眼中二艺谁过汝有此已足垂芳馨
移菊
老营秋圃心偏惬晓趂春隂手自移欲保弱荄全宿壤旋锄蔓草挿踈篱餐英望饱三闾腹纵酒谋充九日资直与烟霞添晩色更隣松竹称幽姿
江上待友人不至
失侣哀鸿号近渚超羣良马出长途经年书札离心满竟日帆樯望眼孤雪後江湖翻浩荡春来云雨益虚无不堪惆怅燕京别兼阻提携楚地娱
周都阃归长沙寄赠一首
将军长揖出江城笑解兵符野服行制敌无惭古名将谈经元逐鲁诸生桑榆日短归何恨薏苡天高谤莫明衡岳洞庭收壮观玉关铜柱谢浮名
赠李子
青春君已动才名岁晩官卑俗所轻车案囊萤元世业翟门罗雀自人情贫缘嗜酒愁心失病属攻诗老态成莫谓儒冠身竟误由来清苦是家声
谈生墨竹人拟夏卿点染石兰犹称独步予钦絶艺聊赠斯言
画师好手久寂寞晩有谈子能孤骞心机妙入此君室足迹徧谒诸王门自从屏障得汝笔忽惊潇湘来我轩更烦拂素写兰杜灵均千古留芳魂
赠玄谷子
日者在昔多隐贤年来似子称通玄予今五十岂知命汝困湖海空谈天闭肆潜窥斗宿外被褐长揖公卿前吾乡名流颇气岸往往卷内留诗篇
馆宾李子之归也诗纪别怀兼订来约
岁晩江寒木叶稀一尊临水送君归携书莫厌生涯薄拂劒频惊壮志违絶壁孤云开曙景乱山疋马傍残晖相期转眼王正月笑领诸孙啓竹扉
赠邵格之
清江落日片帆来野老柴门向夕开四海风烟双短劒百年天地几深杯图书静室幽人兴鼓角寒城远客哀旅雁宾鸿随去住楚云吴岫各徘徊
宴集赤壁书怀
春深游兴属芳洲选地张筵对狎鸥赤壁迳盘危磴出青天城抱大江流乾坤久厌三分业山水仍含万古愁客散晴沙楼阁晩佛灯渔火共悠悠
过玄妙观有赠
神君楼阁枕江濆钟磬时时霄汉闻仙至忽逢青鸟使宾来频举白鵞羣当筵挥沥皆成雨煮鼎飞烟尽化云双鬓向衰浑欲尽洞天石髓若为分
遣闷
万事惊心伤老大一春生理属艰难莺花历乱转无赖林坞栖迟殊未安学圃避人长抱瓮应门报客旋求冠年来相信唯鸥鸟引子窥鱼近钓竿
其二
病起衰顔聊自媚春深笑口向谁开五男不学从渠懒三径俱荒阻客来日展琴书娱潦倒雨抛巾舄渍莓苔交游物化今余几倚杖看花首重回
夏日宴集宋宝山别墅留赠三首
先生堪拟葛天民筑室郊原远市尘客欵闲门惊稚子自分余酌到农人朱华冒日明棊局翠竹含风撼角巾不覩少微云雾里楚江谁信有垂纶
其二
城闉未尽忽田家心远林塘近不譁往事仍栽彭泽柳故人分种洛阳花【圃内洛阳花二种陶子移自桂林者故云】看山倚杖移长昼拂石开尊驻晩霞莫道尚平婚娶毕更劳耕稼送年华
其三
丈人屏迹此林中开径唯将蒋诩同地静鸣筇窥鹳鹤日高隐蓐任儿童巾车欲返贪乘月枕簟频移遣就风向客举觞浑不尽料君余兴属邻翁
赠郑子南滨
昔辱风尘为傲吏近精诗赋擅宗工多情好客频谋醉苦节逢人不讳穷事去壮心存老骥愁来矫首向冥鸿惭予幸托交游後乡里声称迥未同
赠陈子槐野
蚤岁君才过一时儒冠白首竟伤悲图南久拟冲天起战北从知值数奇闭户交游今渐絶传经童冠日相随老夫偃蹇同心事擕手苍山歌紫芝
对镜自嘲
晨理白髪临青铜乍对翻疑何处翁童心未除惊貌改壮志不就悲途穷五岳拟游谁缩地一丘偃卧闲书空极知老丑安用尔揽衣起舞仍豪雄
对镜自慰
年当知命转多忧蒲柳俄惊飒已秋衰鬓自今惭朗鉴褊心元不怒虚舟云霄日起非先达泉壤年来半旧游老子生涯良已足加飡痛饮莫他求
竹楼重修落成桐冈郭君以诗见示作此答之【有序】竹楼之敝其来久矣桐冈君治黄之二年百姓之急既纾境内之废渐举遂因财力之余新而葺之覆易以陶榜仍其旧匪乖作者之意聊为可久之图盖精藴之求嗣岂色象之是泥哉君每退食自公则登兹迟客或冯栏寓目或抽翰泄悰湍瀬满听苍翠渍几乃知江海之兴悉归廨宇之间鱼鸟之娱雅佐羔羊之节兹吏隐之攸寄非尘坌之能逮也况登高能赋共推大夫之才而欲报不成将难郢曲之和乎
竹楼占胜城头出郭子为邦海内闻仍贯旧题应不改治丝新政自无棼云霄悬榻缘高士岛屿开帘近使君谁信喧嚣官舍里烟霞与客日平分
寄答王子新【有序】
昔淹梁狱获交子新於时厥考视学中州君方贵游况当英妙而予辱在粪土乃能抗违衆怒顾我圜扉见其隽才伟质绰有父风况又旁通六艺下逮诸家妙善悉臻雅俗兼举良由神解匪假师资予固意其骥羣必空鸿逵夙渐矣未几予遂窜伏江滨君亦栖遁白下予已长为不然之灰而君竟托於无用之木乖蹇之迹偶尔齐同昭旷之怀曾何芥蔕所嗟吴楚殊方衰颓各迫愧乏嵇公之驾勇絶伯子之弦忽揽赠言茫如见面因念分携以来二十六载矣一时昵交半化异物而吾与子新虽困蓬蒿犹免沟壑岂非邅如之稍幸不足之可矜哉难为俗言聊用自慰悲怀强抑报章晩成
河上逢君英妙年吾家逸少早知贤别来落落贪毫素客过时时问草玄岐路飘零交有自殊方迟暮见无缘开缄忽忆艰难日一度长吟一惘然
夀孙毅庵京兆八十公常为给舍
丈人七十弃簪裾十载高踪海上庐谢客风流诗卷里镜湖烟水钓竿余中朝谏草焚应尽南国甘棠爱不踈莫谓石牀眠已稳直愁门外候安车
奉赠桐冈郭侯考绩北上
依依山郭枕江流藉藉专城颂细侯高士独过频下榻【公即竹楼为礼贤堂复扁其下曰下榻处】自公多暇一登楼深恩久结黄人爱苦节真分汉主忧跃马忽看朝帝去攀辕何计望君留
秋夜奉简浚川先生舟次兼酬留赠之作
独舸高秋动旅寒晩怜旌节驻江干城迎月浪层层白岸匝霜枫袅袅丹夜玉光留居士里沙鸥眠傍使君滩不缘病卧妨尊酒秉烛常陪挹渚兰
病後答友人
一亩居连郢客乡三年愁隔汉川长青山各有幽栖志白雪遥传寡和章自傍云霞开药圃不将尘土洒荷裳
<集部,别集类,明洪武至崇祯,梦泽集,卷九>洞庭雪後烟波阔花底乘舟到草堂
偶题
病起江湖复早春黑头何愧此闲身行歌白石嗟齐相笑咏沧浪忆楚臣拄杖云中穿薜荔鸣琴烟里坐松筠溪边不必秋风起自有鲂鱼色胜银
梦泽集卷九

[book_title]卷十
钦定四库全书
梦泽集卷十
明　王廷陈　撰
诗
赠张子
爱尔清狂甚兼之才调殊不须愁贝锦已是握灵珠
放鱼
欲作银丝鱠翻怜锦鬛殊沧波放尔去何用报明珠
月夜叹五首
度牖含风色悬楼转雪辉天边照覊羽不比鹊南飞
其二
明月岁如此青枫再改顔故山有丛桂怅望几时攀
其三
莫谓高栖稳高栖翻累躯清光逼禁树树树有惊乌
其四
玉关同一照玉镜几回圆莫作征人妇高楼长自眠
其五
万古关山曲仍传笛里风中宵报烽火残魄倚张弓
杂述八首
冬林覆草合兀坐雪云停避世栖金马无人知岁星
其二
日高不盥栉搔首行且歌飞来避缴鸟戢翼盼庭柯
其三
予本潇湘客不作潇湘游援琴奏流水寂寂帝妃愁
其四
南人慕炎方岁宴寡所欢虽有千金裘不御北风寒
其五
出门乘欵段中道值权璫黠校四五徒前驱何尔强
其六
清晨谒承明百官仍依依回立讯中使君王何时归
其七
对酒愿一醉醉後忘悲辛怜予亦楚产不似独醒人
其八
哀歌抚劒匣雄劒且莫鸣风云倘不负仗尔事横行
溪边草堂杂咏六首
鼓楫遵花屿扪萝憩草堂门添新竹槛壁挂旧荷裳
其二
芋叶深藏径荷花浅覆艭堦除驯白鸟村巷接清江
其三
触荇鳬雏没穿篱竹笋苞渠壅更凿石屋破自诛茅
其四
日出扉初啓风生席屡移当窗交碧树隔户响黄鹂
其五
晨径露萦草午园风振条鸬鷀窥浦溆翡翠集兰苕
其六
孤石堪垂钓清流可濯缨沿回终日兴偃卧百年情
元夕雨四首
元夕人间重冥冥暮雨闻眼前歌妓散疑是楚行云
其二
结伴非无约张灯亦有情春光妬罗绮不放此宵明
其三
歌吹催春事风光预可赊请看飞雨度点点着银花
其四
游女江臯上纎裳雾雨垂那能惜罗袜缓步踏春泥
梦泽集卷十

[book_title]卷十一
钦定四库全书
梦泽集卷十一
明　王廷陈　撰
诗
燕京元夕曲
大道朱楼锦绣围歌锺万户竞春辉楼前火树嶙峋照化作红云片片飞
其二
香车一一渡星桥翠袖双双引玉箫但讶游人争辟易不知夫壻汉嫖姚
其三
万柳千花巧自妆春风吹散绮罗香谁教月色馍糊甚恼杀幽并游冶郎
送人游越中五首
寺合岩楼望不稀越王城畔早春归寻溪放舸烟花豁立马听莺醉落晖
其二
雁荡汀洲天汉流奔雷喷雪下龙湫北风晴雾蒙蒙合倚石扪萝迥自愁
其三
华顶晴登挹彩霞云君仙子列如麻琅玕芝草幽难掇来往时瞻白鹿车
其四
合沓岩峦生紫烟赤城遥见石梁悬攀松帖岸窥难下鹤驾鸾骖度羽仙
其五
挂席东南万里回海潮八月拍天来巨鳌一涌三山动五色楼台中自开
送李中丞三首
晴旭烟郊列骑回中丞春斾拂梁台金符玉节层霄下甸雪河冰万里开
其二
九曲风涛迥自惊黄河天畔绕孤城中宵笳鼓扬帆渡万古鲸鲵避楫行
其三
夜月辕门铁骑寒龙旗千队指楼兰丈夫莫负封侯骨破敌归来望玉鞍
偶题三首
莫谓娥眉不受怜宫中元自妬婵姢亦知白璧终难掷何事青蝇但屡煎
其二
洞庭南望结愁云杜若江臯秖自芬贾谊上书忧汉室屈平投赋吊湘君
其三
宝匣谁当垂拂拭龙文夜夜斗牛间可怜日月双埋劒实想云霄一赐环
赠董氏兄弟
我爱谢家双玉树双凌云日散光辉伫看北极随鵷鹭倘念南山老蕨薇
闻恩诏有感四首
天书十道出枫宸紫极回瞻御气新浩荡遥缄三殿雨沾濡长作万方春
其二
姬年八百未为多虞日讴歌许更过已掷风雷开蛰户更添江海接恩波
其三
天地重开日月移幽人感激中兴时湘累莫漫题芳杜汉皓何须咏紫芝
其四
春风翻自朔方回恩泽遥从北海来涓滴须令沾涸辙吹嘘合遣到寒灰
梦泽集卷十一

[book_title]卷十二
钦定四库全书
梦泽集卷十二
明　王廷陈　撰
文
仕始
陈子守滁别王子王子曰仕之始也不可不慎也夫君子庸以验术矣履以稽终矣造以考成矣入以要至矣陈子曰请问焉王子曰定方以志济事以才固守以力含美以几终始之道也陈子曰请问焉王子曰端委嫌於似变化神於交向往起於微性真夺於势是故贞者以获戾也侫者以蒙泽也鲜弗惑矣故曰定方以志也敏者集乎殷也强者胜乎重也通者乘乎时也振者惩乎弊也故曰济事以才也夫杰而持摧之或折矣奋而立撼之或仆矣恬而居诱之或趋矣是故相时而逾污也迩成而寖弱也故曰固守以力也毁阶於誉忌启於妍怨深於劣夫君子明而却视实而虚中矫而逊出华而袭处故曰含美以几也夫志定非才不济矣才济非力不固矣力固非几不全矣故曰终始之道也
明天
胡子敏而淑惠而整孑而和疏达而信邃而坦国人曰世之干也邦之贞也楚之哲也天佑之人庸之试不利得令而往国人曰天何常人何公胡子之良而胡塞之也王子闻之曰胡子有是也足矣夫人之惜也天将异施夫执情以逆天见之拘也刻运以尽神说之肤也胶常以愤变臆之固也故变则不齐不齐则神神则不测不测则天不齐终一不测终明是谓终定乎人故天为人宰人为天心故爱憎屯亨其道一也是故千夫羡之不如一人惜之夫泽浮而羡羡为屯足道屈而惜惜为亨根故君相法天以用天下矣哲人法天以治其身矣是故抑以试量量裕而升约以见贞贞结而遂艰以养誉誉彰而拔咈人以神其道是谓君相之法不盈其亨不戚其屯唯确唯一登於大成是谓以天治身
力难
子延令麻城闻命愀然曰予何以堪王子曰子何惧子地也夫不度之国习伪之民渐靡之俗君子之所悯也志士之所力也夫悯以立仁矣力以立功矣仁立者戴矣功立者録矣故治难而奸广者君子之资而志士之藉也夫弃恶无仁避难无功无仁无功民且疾之将疾民乎故善治者无择而有方矫时弛术可以济矣夫多防启伺急绳导踰深文滋巧缕约益乱故杜伺以忠闭踰以度屈巧以信一乱以简忠所以存也度所以节也信所以孚也简所以持也果而能忠果而能度果而能信果而能简忠以撤防度以缓绳信以寛文简以省约是谓矫时弛术其何不济夫身可仪民乃式志不携绩乃成不惑浮言守乃确惧不克衷乃审故曰子地也子何难焉夫族而解者刃之利也革而贯者矢之良也痼而愈者医师之神也夫历险邃智负重奋勇遭敌裕谋矣闻之云始之戚戚其终也愉
阐来
周子名季凤字公仪号来轩石矶子以语克躁子克躁子曰唯唯予闻之矣夫来有二道焉为世重也为我重也我足世需则来有不能为世重者乎不然有能为世重者乎世足我庸则来有不能为我重者乎不然有能为我重者乎夫韶之致凤也是凤为韶也重也凤之仪韶也是韶为凤也重也故为韶也重者为世重之谓也为凤也重者为我重之谓也故察於此二者可以知人矣是故悯覆而拯者圣人之仁也度德而进者君子之审也昭乱而逝者达士之洁也临难而避者憸人之戾也非分而据者贪夫之溺也圣人於是乎以成化君子於是乎以立功达士於是乎以令终憸人於是乎以偾事贪夫於是乎以蹈逆於来之道有察不察者也是故贞以成德智以辨微修以永世俭以远危察乎二重之道而履之无违将有在於公乎石矶子曰然夫贞则动以正矣知则会不爽矣修则行必饬矣俭则志不淫矣是能为世重是能为我重闻子之言庶几知公矣
致辞
惟岁丁丑惟时仲冬惟日晦惟刘母初度惟子姓跪爵惟姻娅咸造惟史氏致辞曰听予言罔弗聦予乃诞悉帝之秘俾罔惑惟帝有嘉罔不锡尔衆惟衆弗迪庸弗迓厥修曰帝倾厥敷惟尔承乃心乃克自羞乃罔爽厥衷帝庸锡之嘉惟命罔不修在德惟锡罔浮浮乃诞弗祥庸益厥罸惟运罔淳罔在季惟人乃古昔弗谷罔弗折季乃迪厥躬乃罔弗受厥嘉弗谷乃弗折迪罔受厥嘉匪厥常惟明信厥常罔栗栗於厥愆惟施靡不定在初罔可袭尔庸殚厥心惟施罔易惟尔戚惟刘哲自昔暨有家相厥夫子生生罔不钦乃底厥成抚乃子姓惟仁罔有隂厥生子姓惟母恃胥以康戚踈胥宜曰良克绥厥居帝乃锡嘉曰其永生慎乃度母惑累乃绩母坠确乃常毋沈於靡经乃罔不修越耆跻耄罔艰於履罔眊於视罔愦愦於志息罔索惟充母庸袭命其自凝尚其期颐哉予弗匿厥指尚听予其有永
倅全
张子倅全乞言於王子王子曰若知仕者之难乎将长吏乎抑倅者乎张子曰长吏哉萃州之政而盈缩焉非敏不济萃州之人而旌别焉非明不察萃州之僚而率先焉非和莫恊故长吏政之緫也民之则也僚之式也莫难焉夫倅听而言象而行俞而行否否而止也是故言州之理倅也逃矣王子曰否意而施无折也虞善而图鲜不竟焉长吏曷难夫倅为之或厄其後矣委之受命而食愧焉是故纡徐曲折托之长吏而达之民不隐也民用赖焉弗识惠所自不暴也长吏专其良不忌也是不亦难乎故倅之道有三一曰同寅之恭二曰惠民之诚三曰推善之量夫恭则不隐诚则不暴量则不忌知斯三者可以倅矣岂惟倅哉施於天下将裕乎
归省
徐子归王子曰荣哉兹行徐子曰何哉子所云者吾以惧焉而敢荣也夫荣者情之系也幸者机之适也感者仁之厚也报者施之称也情莫荣於信衷机莫幸於获间仁莫大於恤其家报莫难於恩之异吾无以胜此矣而丛集焉戴惠而往还无以为觌缄泽而私公无以为启宜子之荣之而予惧也快其蒙是归以眩属踈者趣之污也人亲也者冀其子之弟也而亟归以光望之薄也子何荣焉王子曰善夫厚世之纪也人之经也国之命也训世以偷其纪坏导人以竞其经乱立国以贪其命促往而复意之真也激而奋德之深也故为国者厚施以自封也敦俗以劝忠也则化漙矣化漙则功建功建则治成治成则名立子言善可以别矣徐子行
秘奇
张老神於数然於世无遇也问於梦泽子梦泽子曰天道忌彰神道忌明人道忌露物道忌华乘而除之其道弥光故实者或侈其衷矣浮者或恡其慧矣仡者或邅其履矣劣者或淫其祉矣闇者或相其行矣觉者或违其覩矣此六者数之为也乘除之道也故天道贵微神道贵妙人道贵袭物道贵质存也阖其门发也讳其端运也藏其轮竟也化其积夫天神人物之道毕於数矣知而违之有不值其忌者乎夫子之於数也悉其定不滞其交窥其迹不眩其宰天地以子不得隐其度鬼神以子不得隐其情人以子不得隐其纪物以子不得隐其态夫测深析浑好揭玄以示者忌之归也宜子之不达也是所谓乘除者也是故君子冲以为体直以为用邃以为宅默以为章恍惚以为象希夷以为形以索以存不苟示人百福其凝夫子信之矣
疾瘳
王子谓仵子曰子疾且瘳矣何为乎归仵子曰子疑予乎予语子予闻之病国者六病君者八病民者四淫爵?刑毁阶裂宪离德窃权六者病国莫大焉比佞疾贞玩戎亲险乐田厌政损威朂慝八者病君莫大焉效逆捐亷灭义嗜利四者病民莫大焉故君子之仕也非以荣而已将以瘳之也吾闻之救过之余不可以拯累咎吝者不可以造吉习行者使负鲜不蹶矣今吾有大疾五不见於色慵废业直忤人亢戾俗言泥古洁取谤夫仕者之谓何将上下之疾是务去而予身之不瘳其何能为予之归也屛虑而寂处勤作而和衷拔固而行恕其愈也而复焉夫行意者不畏议济大者不轻以试矣予先大夫曰裕而施毋范人以愆其允有功予弗敢辱先大夫之命王子乃谢曰予鄙人诚不足以知子
功庆
百粤之役周君从焉既平以功自千户擢君指挥乡之人曰是能荣吾里也往贺之长者令王子言王子乃言曰吾闻之会以行志志以立功功以差赏赏以趋世故上世无功中世有功下世幸功何谓无功分均无竞道厚无机无竞无胜亦无负也无机无袭亦无丧也是谓无功何谓有功智为世谋勇为世力谋以屈愚亦以崇秩也力以集事亦以庇身也是谓有功何谓幸功附贵为援行赂为藉倚文为伪级以势攘赉以赀丰行者亡居者封是谓幸功故无功之世鲜不乱矣有功之世鲜不治矣幸功之世鲜不乱矣三者时之为也苟非贤豪之士其不免矣君也旅进而不失其贞居恬而不弃其会拜锡而不雄其成进不失贞正也恬不弃会智也锡不雄成谦也正以始之智以为之谦以终之是谓有功矣要之不苟趣时者其贞贤豪之士哉是故其成可贺也
韪归
胡子国华之以疾归也国人疑之曰避咎而规全匪国是图而虞其躯衆而效之国何利焉王子谓胡子吾与也宜令胡子之志谅於人也乃为之言曰吾闻诸君子曰进退身之凖也治乱时之会也得失道之符也故君子道以制时而进退其身孰能踰焉不然无则无则必乱身且乱焉其能济乎是故崇圣録良伐奸宠惠君子於是乎跻秩而恊诸谋以赞治也吏怠法存上冒下直君子於是乎犯忌触危力而振之以拯乱也患酿谏翳已弱势强君子於是乎卷术括机而去之以守正也夫治则赞乱则拯不能则去道之中也治不能赞乱不能拯不能而不去世之乖也夫医生人之术也主人疾召医而视之其不能也而请去之俟主人之他召也是诚於生人者也夫御史官有医之道者也故留者不尽韪去者不尽不韪国而皆留者之不尽韪也其为国之不韪也不亦多乎国而有去者之不尽不韪也其为国之韪也不亦多乎夫誉恬者以抑竞也人犹踰之矧诽恬以助竞乎於是疑者释然赋诗而别胡子闻之曰王子之言过矣王子之言过矣予实疾
重师
曾子如陈王子谓之曰嗟乎师道之废也秩之弗崇易以陵势之弗张易以抗上陵而下抗故居者易焉夫士国之材也师教之有司举之天子官之故师材之源也易以居焉何以教教之失则何以举举之匪人何以官官之无良何以治故治罔功由官否也官无良由举冒也举匪人由教弛也故师也莫重焉易焉以居昧其职也予闻之师道有五一曰正习二曰勤业三曰介守四曰崇恬五曰笃善夫言侈而道费象庄而行邪枝繁而本剥是以正习之为贵游以弃时惰以玩岁是以勤业之为贵义接而贿行与市焉而以训谁则能之是以介守之为贵羣而修以俟举也失者覩获羡生焉其趋乃坏是以崇恬之为贵夫右贤左劣植率仆梗乃能劝矣是以笃善之为贵行此五者以教可以淑士矣士淑举用以臧举臧官用以良官良治用以昌故师也莫重焉其何以易兹行也惟吾子之振之也夫陈大国也子振之四方则之师道其兴乎
申赠
许刺史顔子行其友吴子刘子储子王子熊子往送之咸赠以言吴子曰许其生乎夫许梁之近地也自吾过之见其民病矣曰势者不法将毒是滋而守者弱莫之与扞也非惟莫扞且纵之非惟纵之且利焉夫剥子以食盗非仁媚恶以覆身非勇非仁莫恤非勇莫力能以守乎子仁而勇者也兹行也生许必矣刘子曰夫许上有郡下有邑夫事上者下之则也?於大吏以令其属其谁不从储子曰吾闻之革俗者不恤其议立则者不虞其梗谋大者不速其成子志之也熊子曰请无朂其优效其乏夫任力者以奋攻者也尽情者以深蔽者也故不务济而急闻败之道也君子刚以柔克明以晦神是故往无不利四子言毕王子趋而进曰美哉言乎吾无以益矣吴子之言惠而孑刘子之言顺而理储子励其作熊子邃其思顔子服之萃兹衆美克其刚蓄其明振其勇敷其仁以和其上下惩其习俗临其民人许也幸哉有兹刺史
振弊
王子谓徐子曰夫怀远弊矣承弊者必力子行慎哉子之力也何忧乎弊子之不力虽弗弊其将及夫徐子志子言审而谋俭而欲正而度谙而动毋率情而揭隙毋瘁衆以泽身毋夷介以服污毋竞俗以隳义故觌美虞危精微竭矣抑汰崇贞生植溥矣守则革踰纪纲立矣致躯以遵职冒罸以寛民措设理矣故略而寡思足以朂攻侈而浚财足以丧守怠而解法足以撼衆枉而趋便足以屈道是故约而出之存乎审裕而蓄之存乎俭介而持之存乎正次而举之存乎谙运之不已存乎力子之力也独怀远赖哉而及者广矣且子行也以亲老故夫以官荣者薄矣力乃职以令名贻焉荣也不既多乎
惠远
周子按贵州别王子王子曰今夫伊迩之区闲法而昭情穷陬之生政不易逮长之不仁有忿焉谁与号之有号焉谁与理之夫忿而不理且梗衆也梗而深忿大乱乃生此无故遐者易乱弃以重之也今夫一职曹居愎者知忌寡务参谋妄者知审独任上制肆者知畏合衆而监假之大柄非人而遣其害滋多此无故专者易恣权以重之也今夫矩之而循习化者也威之不悸既植者也衆之不率大师克之不务与息亟矩而威焉夫久跃之兽卒而覊之狂顿必矣此无故新集者易恐扰以重之也夫百粤遐矣子职孰专焉且新集之衆也慎之哉夫遐而弃不可以广权而恣不可以任夷而士责之系而敌驱之不可以宁故吏否必击其将济乎其惠暨於下矣事举必咨其将济乎其思恊於衆矣觉附必辑其将济乎其隐赖於上矣夫惠戴之结也思启之端也隐命之系也三者国之纪也子正而能让简而安有此德以施三纪其何难焉
礼成
岁戊寅春正月周王使李士光来朝成礼而归问於王子王子曰子知子役之重乎予语子昔先圣王之有天下也参之化运以凖天也昭之轨物以明民也凖以象微明惠弗哲下之於民民焉宅之以永世也仁於有邦诸侯是比同姓之国犹与昵焉以庇本也是故岁以标纪纪以閲历抡正而崇终尽则始与天下新於是乎变定而候弗爽揭则以命亟易而有常於兹有生惟正朔是依莫或逞焉於是乎志定而动弗爽受朔之期外内之臣奔走焉听新政也於是乎度定而承弗爽子也朝正而来役莫重焉周同姓之国也抑子於周复戚焉是天子之所昵也故守礼弗失如时而至藉主之悃者行乎其顺也观则於天王还白其君发乎其忠也翊主惟力务与时新究之於孔淑弗溺其袭为诸侯先兆乎其倡也
绩成
许子为御史三年而绩成其僚友往贺焉令予言绩成之道夫事有宰理是已时有制已是已贼理而图曰吾且集焉者事役也失已而趋曰吾苟济焉者时使也君子弗为也夫事纷而理约时靡一而已有常也是故君子务宰也务制也蓄之以为发也和之以为直也通之以为定也发由蓄以为弗肤也和由直以为弗挠也定由通以为弗固也其触也将有建也犹思焉其当也乃建焉何居取诸蓄以为发也其激也将有奋也犹存焉其平也乃奋焉何居取诸和以为直也其变也将有执也犹审焉其适也乃执焉何居取诸通以为定也是之谓宰者立而制者获也宰立者以役事非事役也制获者以使时非时使也庸是试焉而折焉成也其不庸是试焉而成焉败也故正而弗成君子弗忌成而弗正君子弗趣也许子正且成矣兹举也匪贺其成贺其以正成也
梦泽集卷十二

[book_title]卷十三
<集部,别集类,明洪武至崇祯,梦泽集>
钦定四库全书
梦泽集卷十三
明　王廷陈　撰
文
务辑
昔大盗之起也权地之要置戍焉故武定亦兵备盗平议者曰尚奚恃是而令拥乎汰之兹其故卒负悍弗縻退无以业弗帖於理齐民威之守臣恐请曰愿得重臣者之镇之也上命御史王某往焉曰余一人弗重吝汝以扞兹土惟兹有衆汝寔能庇俾无悸无失厥恒余一人无愆於兹土寔汝左右同在朕侧御史行有言之曰子也释近职而事於兹天子亦不子靳而使焉子於天子石也石不自啗以惠诸人岂毒之乎夫悉上之意而务布之俾淑者仗焉而逆者悔臣之良也兹行也兵之乎抑与辑也兵之匪仁岂天子意卒而务辑焉负罪之民语之曰吾不兵而汝辑其谁信然则兹土之民何赖焉且夫悍卒弗试而弗能生酿焉而盗悍亦材也岂易克也务克者不昭其弃悍而负罪昭弃示之彼惧不免其何不至是之谓益其奋而固其党何克之能为子也其务信抚密内而踈形以弛其志非大不淑获以免以解其从兹衆也且以扞兹土又何患焉夫御患者究其由作而权其术鲜不集矣齐民之謡曰麓有虎狼咆哮如狂硕人御之爪牙弗张麓无骇兽惟硕人之良予也岂以不克惧乎
即卑
詹生赀而官人曰詹生才汝邃汝业俟汝叙岂不汝显庸星史下秩也矧其赀获才者即汚予惑焉不然譬美媛焉乃弗蒙大垢翳其妍用无以憎士则病者乎詹生曰敢谓才然闻之矣圣哲柄世俶傥恊谋亦惟是身之美而权之以享於天下无所浮衆曰彼利我享兹重秩其宜夫是用能终食而免戾匪是而享予朝夕惧其覆也予偃仰焉而即兹秩且惧浮其何敢侈亦曰得予分也敢谓才君子曰韪哉詹生之言混世者以全真也昭洁者以标疾也必矣才而卑且曰分也浊其迹美其衷吾於詹生知免矣
先礼
刘子节推扬州梦泽子谓之曰夫扬侈区也财侈斯用侈用侈斯情侈情侈斯争侈争侈斯狱侈狱侈而理者难焉吾终告子贿於势而令之屛其不度也必恃也恃而不度法为挠矣夫法善者恃也善而失恃恣不度也势覆豪法病善民何赖焉然则执之难翳诈而伺诈状若愚伏强而攻强疑於怯然则昭之难务执也务昭也曰匪刑其可刑叔世尚也淫刑而逞淑慝偕戚虽获焉末矣然则仁之难三者难於非人者也君子弗难焉予岂患子若夫择隙而肆意弗臧也在法无名莫能罪之务执者且惠缘督也度上之逆反情以投务昭者且惠巧中也不刑以临怙恶所利岂能得其不忍蔽而与息乎务仁者且惠顽衆也是君子之所患也子其图之抑闻之刑礼之弼也礼以闲民闲而且越刑加焉侈者越礼礼之不立而侈是刑是毁闲焉而治其越无济之事矣子其先礼
遐致
望云之什夀詹母也孰为之詹母之子暨詹母之子之友为之也孰倡之詹子倡之孰和之其友和之也曷为乎倡也曰詹子如京师适其母夫人诞也则曰跪而觞惟我孟我季侑而币惟我一二婣娅暨我里孺而嬉以娱惟我从子则又曰我先君子逝惟我母氏母氏耄矣能几诞而兹弗能觞也且我童而业兹艾矣弗能官也用忧我母氏矧未抚我嗣息於是泣而赋赋者何赋其感也然则衆和也何感同也感何以同均人子焉有弗感者无亲也曷为乎云而望也曰燕楚之不逮匪朝夕达也彼云之悠然倏忽而燕楚可也望而思庶与倏忽乎是其感也何以祝曰锡我母氏修算松若栢若及我官而康纯嘏是膺岳若河海若其罔有既繁我胤芝若蕙若茁而秀无折然则孰听之曰天听之曷为乎天且听焉曰至诚动天
正复
蕲指挥李氏某惟厥先有显庸授兹秩暨厥祖会荆难免戍於边终焉滥坐也父早世君童仲父立抚之曰嗟哉先世之勲而弗享也非罪之坐而不务去予病焉悉状焉请上怜之命有司复其宜旋累授者再免衆曰兹已矣乃仲父益力请如初再复贺者曰仆而起再仆再起惟汝仲父良艰而济惟汝先世勲实腆足庇焉是故神实嘉而宥岂专人之图惟汝有淑质用能凝其先泽更祝焉曰繄自兹迨其末裔无咎王子曰兹里言也予不欲侈予言其大夫法国之衡也而欹焉其不行矣无故势者窃之以恐衆巧者奸之以完躯於是乎不恃正则而期以贿成将万无覆也君子且不欲矧不终免兹辱之大者何侈焉予之请也予不闻地者谁而竟以济是唯天子鉴其情有司正其滥法之不欹予是为国侈其何暇私李氏然闻之以正获者不覆虽覆可无罪无罪而覆犹未覆也李氏之庆莫大於是予以是贺
良振
夔乏进士业者曰匪人兹土之灵实閟夫灵人之乘也闒茸获乘奋无难焉乘之弗强良且蹶矣不然夔岂无良焉而久汨汨也其何忍重忝夔之士俾弗丑於四方史占之曰吉其将复是谓岳扃其英泽缄其精阐於既盈羣士其升乃公乃卿乃今而後莫之与京明年吴子厌之焉夔之人曰史言然灵实启之岂专吴子良王子曰不可其何以贤哲之务而令史者神焉灵之启人欤人之启灵也夫君子勤其德业而俟焉惟已之足恃譬农夫之力亩暇问丰凶是神且听於我其安听神夫德泽之基也业取之藉也非德非业灵安助之夫鄙者实弗饬辞曰是灵之閟也用善其劣幸者淫祉假神以侈其何崇诞以滋俗也夔之士其务武吴子耶是惟德业之务肖焉将弗举可也举而弗吴子用愧焉其无曰灵之启也以病谈者
归故
吴子令遂安王子曰遂安往称俭而淳兹不然矣羡者阶侈不守於闲而欲务济奸国之宪以贾戾而尝其躯犯而能窃上用翳焉谚谓贤也夫俭刑侈者也诈讐淳者也是唯势丘泽不若也而卒以及何居令者谋促恃其不越而弛度以临不虞後至气荡其真及於浸淫彼其宿昔之酿而一朝逞焉其患且倍譬不堤而咎其决曷可免矣且夫圣哲权世明察济偏龌龊守故寸鱼之罟施之鲸鲵裂纲毁纪无难焉辙沦矣驱车而循岂御之得不溺往听而与更图济之道也抑闻之旅在逵而迷指之其室而令之归邑之旧也子务归之而己故崇实抑华滋其?也修轨辨物闲其恣也树惠伐顽昭其向也明德揭典卫其侵也然而不复者否也且子赡而鲜嗜通而不欹峻而寡争俭而淳子之有也布子之有而旧是复何惮於遂安
仁理
齐鲁之民寃於理钱子往焉人曰钱子谙法而明文移以其优蔑弗获矣予曰信然民且重寃何能获焉虽获必乱夫悯寃而使也亦唯昭其恕思而务求百一之生以畀焉岂其颠越而因以执之也不然授之民命而令尝其术譬驱利兽而内之囿俾搏且噬焉其无乃非仁人之意也乎夫矜谙者不度恃明者不疑不度不疑其何以获彼耻不获而务逞焉民且毙矣无故悦而意舍之憎而意系之上下其真而文法之务就蠢蠢之民曷能与知故惨刻之声哲人恶之鸷悍之吏圣王必戮狼戾之长庶氓戚焉且夫滞法者情遗情遗法亦弊任文者实病实病文为虚是我且为牿其能临民兹役也实唯悯寃之故亦曰试之矣知其仁仁能度能疑明断生焉庶其有获若曰文法一狱史办之矣岂以待钱子
因贫
正斋先生往治山东之赋先生曰兹土贫而务徵焉艰哉王子曰夫
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 10:27:30-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>