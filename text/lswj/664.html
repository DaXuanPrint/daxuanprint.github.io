<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="提要,卷一,卷二,卷三,卷四,卷五,卷六,卷七,卷八,卷九,卷十,卷十一,卷十二,卷十三,卷十四,卷十五,卷十六,卷十七,卷十八,卷十九,卷二十,景迂生集全文在线阅读,景迂生集全文在线下载,大玄古籍书库">
<meta name="description" content="宋代诗文别集。20卷。晁说之撰。前3卷为奏议,卷4至卷9为诗,卷10为《易玄星纪谱》,卷11为《易规》、《尧典中气中星》、《洪范小传》及4篇《诗序论》,卷12为《中庸传》及《读史》数篇,卷13为《儒言》,卷14为杂著,卷15为书,卷16为记,卷17为序,卷18为后记、赞、铭、题跋,卷19、卷20为传、墓表、墓志铭、祭文。晁氏著述数十种,靖康年间遭兵火毁坏。其孙晁子健访辑遗著佚文,编为12卷,后又续增为20卷。此书有《四库全书》本,而《四部丛刊》续编辑入的名为《嵩山文集》的旧钞本,内容基本同于《景迂生集》,">
<title>景迂生集_晁说之_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">景迂生集</span> <br/>
          作者： <span class="inputVal" id="bkauthor">晁说之</span> <br/>
          朝代： <span class="inputVal" id="bkdate">宋代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">类书文集,诗文集,完结</span> <br/>
          字数： <span class="inputVal" id="bknum">[book_length]237828</span> <br/>
          说明： <span class="inputVal" id="bkdec">宋代诗文别集。20卷。晁说之撰。前3卷为奏议,卷4至卷9为诗,卷10为《易玄星纪谱》,卷11为《易规》、《尧典中气中星》、《洪范小传》及4篇《诗序论》,卷12为《中庸传》及《读史》数篇,卷13为《儒言》,卷14为杂著,卷15为书,卷16为记,卷17为序,卷18为后记、赞、铭、题跋,卷19、卷20为传、墓表、墓志铭、祭文。晁氏著述数十种,靖康年间遭兵火毁坏。其孙晁子健访辑遗著佚文,编为12卷,后又续增为20卷。此书有《四库全书》本,而《四部丛刊》续编辑入的名为《嵩山文集》的旧钞本,内容基本同于《景迂生集》,于20卷之余尚录有晁子健后记2篇,并附有关作者生平事迹的杂文9首。张元济以为此本出自宋代乾道刊本,并将卷3《负薪对》1篇与《四库全书》本《景迂生集》详校,可知两书讹阙不尽相同。《升庵诗话》卷13载晁说之和苏轼《论诗画》诗云:“诗传画外意,贵有画中态”,似可视为其诗歌创作的主张。本集或题为《嵩山景迂生文集》,除简作《景迂生集》,也常简作《嵩山集》。</span> <br/>
          封面： <span class="inputVal" id="bkimg">Z_18853.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]景迂生集
[book_author]晁说之
[book_date]宋代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]类书文集,诗文集,完结
[book_length]237828
[book_dec]宋代诗文别集。20卷。晁说之撰。前3卷为奏议,卷4至卷9为诗,卷10为《易玄星纪谱》,卷11为《易规》、《尧典中气中星》、《洪范小传》及4篇《诗序论》,卷12为《中庸传》及《读史》数篇,卷13为《儒言》,卷14为杂著,卷15为书,卷16为记,卷17为序,卷18为后记、赞、铭、题跋,卷19、卷20为传、墓表、墓志铭、祭文。晁氏著述数十种,靖康年间遭兵火毁坏。其孙晁子健访辑遗著佚文,编为12卷,后又续增为20卷。此书有《四库全书》本,而《四部丛刊》续编辑入的名为《嵩山文集》的旧钞本,内容基本同于《景迂生集》,于20卷之余尚录有晁子健后记2篇,并附有关作者生平事迹的杂文9首。张元济以为此本出自宋代乾道刊本,并将卷3《负薪对》1篇与《四库全书》本《景迂生集》详校,可知两书讹阙不尽相同。《升庵诗话》卷13载晁说之和苏轼《论诗画》诗云:“诗传画外意,贵有画中态”,似可视为其诗歌创作的主张。本集或题为《嵩山景迂生文集》,除简作《景迂生集》,也常简作《嵩山集》。
[book_img]Z_18853.jpg


[book_title]提要
钦定四库全书　　　　集部三
景迂生集　　　　　　别集类二【宋】
提要
臣等谨案景迂生集二十卷宋晁说之撰说之字以道开封人少慕司马光为人故自号景迂元丰五年进士元符中以上书入邪等靖康初召为着作郎试中书舍人兼太子詹事建炎初擢徽猷阁待制高宗恶其作书非孟子令致仕说之博极羣书尤长於经术年未三十苏轼即以着述科荐之所着书数十种靖康中遭兵毁不存其孙子健访辑遗亡复编为十二卷又续广为二十卷前三卷为奏议四卷至九卷皆诗十卷为昜元星纪谱十一卷易规十一卷尧典中气中星洪范小传各一篇诗序论四篇十二卷中庸传及读史数篇十三卷儒言十四卷杂着十五卷书十六卷记十七卷序十八卷後记十九二十卷传墓表志铭祭文其中辨证经史多极精当星纪谱乃取司马光元历邵雍元图而合谱之以七十二候六十四卦相配而成盖潜虚之流儒言则力攻荆舒之学党禁以後所作也陈振孙书录解题曰刘跂斯立墓志景迂所撰见易传後此集无之计其佚者多矣此本当即陈氏所见而讹误颇甚洪范小传及十七卷序文内间有佚简又有别本题曰嵩山集所录诗文与此本并同卷帙亦合盖一书而两名今附着於此不复别存其目焉乾隆四十六年四月恭校上
总纂官【臣】纪昀【臣】陆锡熊【臣】孙士毅
总校官【臣】陆费墀

[book_title]卷一
钦定四库全书
景迂生集卷一
宋　晁以道　撰
奏议
元符三年应诏封事
四月十九日宣德郎知磁州武安县事兼兵马监押臣晁说之谨昧死再拜上书于皇帝陛下臣伏闻春秋正治之义莫大于即位之始恭惟陛下即位之始德音寛大民心说豫一日之内四方万国莫知其然而同声驩呼相庆盛矣哉天命之所授者人心之所归也窃以陛下始初清明黜阉宦之诡随者一二人斥侍卫之不正者数十人散後苑之奇工数百人天下之士莫不知陛下之尚祖宗之恭俭也前日海巡亲事官星散民间专以防民之口伺民疑似之过使道路惴惴然不敢以目者一切罢去天下之民至於指天吐气觉身有宇宙之寛沛然游泳之适皆曰复得祖宗之京师以居矣昔唐褚遂良当高宗时贬死爱州其後更明皇宪宗之盛不得归葬何幸陛下一日即位锡鸿恩俾刘挚梁焘范祖禹等葬自岭南听子孙叙用实度越前王有漏泉之泽也甲子诏书褒扬赵普殊勲官职其子孙於是乎又有以见陛下思念祖宗创业之艰难使天下咸知国家太平之基有自也恭惟陛下积是数者之甚盛德宜乎日月光明五星有度乃四月朔日有蚀之者五行灾异之说隂阳胜复之论臣不敢为陛下道也天意若曰陛下方崇明德其适见灾以佐佑陛下乎古之明君以无灾而惧曰天其忘余良有以也陛下恻然发德音赦宥四京诏中外臣庶实封直言圣躬之阙失若左右之忠邪政令之否藏风俗之美恶朝廷之德泽不下究者闾阎之疾苦不上闻者悉心毋有忌讳诚得其所以戒惧而仰足以奉天意也臣虽至愚贱不觉感极以泣曰何幸今日复覩国家之有此诏也第五伦坐长安市中每读建武诏书而叹息曰此圣主也臣意今日复有伦辈者多也如臣之愚贱辄敢罄芹日之诚献刍荛之言凡十事以奉明诏之万一惟陛下赦其狂瞽幸财察焉其一曰只德其二曰法祖宗其三曰辨国疑其四曰归利於民其五曰复民之职其六曰不用兵其七曰士得自致於学其八曰广言路其九曰贵多士其十曰无欲速无好名高何谓只德臣闻帝王居天下之崇高因天下之利势不患乎力之不足以治而患乎不以德为治也如其检身积思夙夜勉勉以只厥德则有财而不自用内聪明而不自肆虽学而若无所知虽文而若无所能虽辩智而虚已恭默既与人而不猜忌好谋而莫之蔽任贤而名实称享治隆而克永终动必稽古为必畏天与天下四海同其安乐而为法使世世可继传之子孙帝王无穷也此尧舜禹汤文武成康之躅也苟其德之不只而力之为尚如汉武帝之雄才大略适足以罢中国唐明皇之聪明无不及而不免禄山之叛梁武帝内外之学俱博且善而身辱国危梁元帝之文足以着书而身执国分隋炀帝博辩多智而招江都之祸隋文帝驱驾豪杰平一天下而猜忌杀戮国不再传唐德宗强明文藻阳尊贤士而以猜忌隂亲小人出居奉天晋武帝好谋善断远平敌国而近蔽於妻子社稷用倾晋元帝人材衆多无任贤之实竟不能兴晋之统而致石头之辱宋文帝元嘉之治独隆於数百年间而元凶之酷亦以云甚呜呼德之为治可不勉哉昔自三代而降帝王之德莫盛於汉文居明光宫天下断狱三人後世莫之及已识者皆患汉文不能尽贾谊之材使其功烈犹有可愧焉者臣愚独以谓不然盖谊之言不纯於德化实未与文帝之意相当文帝非不知用而实不欲用也夫闻贾谊之言而不轻於作为不诱於功名挺然不改其清浄无为之操此汉文之所以致盛德者也盖自古愿治之君溺於一时可喜之论而不惮变更祖宗法度轻於作为自欲暴功名於百王之上而卒贻天下後世之大患者不一也臣是以知汉文之为盛德也景帝之材业皆非文帝比而後世之称治君必曰文景以配成康何也盖景帝之继文帝不必创有所能而能不改文帝之恭俭不失文帝之德化是亦文帝也逮夫武帝兴而文帝之风坠矣君子谓汉道於是乎始衰矣不待元成间也武帝之材业实视景帝为优有尊诗书之名有修礼乐之观岂不美哉而兵穷絶域刑及反唇利析秋毫天下骚然不胜其敝使斯民不覩诗书礼乐之有益云者无它焉不如文景之有德也武帝尝从容问东方朔曰吾欲化民岂有道乎朔对曰尧舜禹汤文武成康上世之事经历数千载尚难言也臣不敢陈愿近述孝文皇帝之时当世耆老皆闻见之贵为天子富有四海身衣弋绨足履革舄以韦带剑莞蒲为席兵木无刃衣縕无文集上书囊以为殿帷以道德为丽以仁义为准以是天下望风成俗昭然化之今陛下淫侈如此而欲使民独不奢侈失农事亦已难矣陛下诚能推甲乙之帐燔之於四通之衢却走马示不复用则尧舜之隆宜可与比治矣善乎朔之此对直以孝文为尧舜谓惟孝文之恭俭可以救当世之弊也使朔之对不知出於此而迎意谀悦陋文帝之恭俭高引阔骛增武帝之盛气则朔者汉家之罪人也然朔之言岂独为汉之利哉臣愿陛下视今日官中有可推者推之不必甲乙帐也有可却者却之不必走马也不役耳目而不期正百度百度自正天下自治也何谓法祖宗臣闻人君之於国犹人臣之於门户北称崔卢南称王谢文质风流之不同有祖考之旧存焉继世守文之君何必厌百年之积累而欲新一日之耳目哉昔仲康昆弟之於太康述大禹之戒也伊尹之於太甲明言汤之成德也周公之於成王罔非文武之诰教也汉宣帝称汉家自有制度是也天下固非一道如其近求诸祖宗而不合则远考之古王未为晚昔周公之诰康叔先之以祗遹乃文考而後使往敷求于商先哲王乃卒使之别求闻由古先哲王是其序也夫祖宗之德孰可得而私哉皇矣言文王之德而本之於太王王季大明言武王之德而本之於王季文王所以致其盛也自古以来未有如本朝太祖太宗真宗仁宗英宗神宗圣圣相继之盛者也後世继成守文之君宜其宪章发扬之不暇而陋彼皇矣大明之诗乃者朝廷命令之辞臣下敷奏之言不发扬重光之赫奕徒夸岁月之新美不知何说耶臣窃覩周公作无逸戒成王历序太王王季文王之德而不及武王召公作公刘戒成王尊道公刘之业而不及文王武王古之人宁舍近取远探其原而致其盛未有简祖宗而自翦伐者也祖已言于高宗曰典祀无丰于眤良可念哉臣不知乃者其文不足以发扬欤其实未足取法欤惟我祖宗之德泽宿於民心而耆老尚多能道之讴歌不忘也施设举措之详则国史存焉臣愿陛下俯察民心仰鉴国史祗承祖宗之典型其恭俭勤劳宜於今日乎而受谏纳言好於今日乎尊贤贵士诚於今日乎用兵用刑深於今日乎取於民者寡於今日乎躬自允迪以福斯民实在陛下臣不胜天下之愿也昔在仁宗时尝诏李淑为三朝训鉴图既又诏富弼为祖宗故事石介作三朝圣政録上之仁宗嘉纳焉神宗因衆书诏近臣作宝训则夫祖宗之典刑宜乎光明盛大不可掩也神宗因马法之弊为王珪等言朕於此愧见文彦博珪言当时改旧法自是王安石主议神宗为之叹息或欲更馆辽使之食馔者神宗言固知日不变馔为不堪是太祖之所定着不欲更也新作原庙世王太祖後之类又皆神宗奉祖宗之意也臣载惟祖宗旧章有若费而省若可废而不可以已者务以美意示天下其待天下忠且厚也臣固不能悉疏之辄敢言其一二近而易复者如科场有诏申重求士之意盛夏恤刑有诏丁宁钦恤之意守令朝辞赐以七条皆足以感人心而使自格正不专设徒隶之刑左右阱以待之也天下之士以故贵礼仪尚亷耻方以犯义不及其乡人为愧何必有司刑戮之云哉惜乎旷数十年来未闻朝廷下一诏书劝厉风俗或求贤赏善或劝农复租乃使斯民战战以苟免朝夕为幸可不惜哉其害近而方炽者河北盐法也仁宗尝因王拱辰欲榷河北盐已而闻张方平之言亟罢神宗又尝因章惇欲榷河北盐复闻文彦博之言而罢今年榷之使河北商旅失业兵民食味不调税入不足其不法宗祖之过也何谓辨国疑臣窃观世之奸宄嫉害忠良冰炭不相生若有不共戴天之讐无以决其私忿必假君父以藉口使闻之者心知其非而语不敢辩当其责者义有所不得辞於是乎羣小人意得竞进以一言而杀百君子矣不幸不祥其如是也隂贻天下之祸莫甚於此也然彼不祥之言曰擅议宗庙或曰非毁先帝类皆见於末世弱君强臣更相倾夺之际而盛时无有也绍圣羣臣指元佑为党其犹可也至於其流及上以元佑之党非毁我神考不知国家隆盛如此神宗之盛德如此何为亦得此也真不幸哉天下有识之士不丧忠义之心者无不痛心疾首欲辩之厥路无由幸陛下一日清明得以昭陈因以晓於无穷之来世实天下之幸也使绍圣之臣徒知快其私忿曾不顾我神考在位十九年间焦心劳思不惮修举皆以固社稷而惠百姓何所负於天下何所慊而非谤可起哉天下之愚夫愚妇尚未知有萌此心者二三大臣独何事而乃为此乎盖甚非人情也如司马光之进退惟我神考为能全其高制序以宠其书且命侍读以其书藏於迩英阁如文彦博之耆旧惟我神考为能发其不言之功赐筵赋诗以宠其归恩礼莫与比者如苏轼之献言惟我神考许以国士夺之於衆人必杀之地而再生之臣窃以谓此三人者恨不能死以徇我神考於地下耳尚何自而非毁之乎所谓元佑之党人之心盖皆此三人之心也德之不报毁之何端耶如以谓元佑垂帘之际二三大臣言辞有抑扬政事有异同可指以为言则亦不谅之甚也昔成王之时召公宅洛邑周公营成周而舍文武之丰镐是周召不忠於文武也陈平周勃谓高后王昆弟诸吕无所不可是平勃不忠於高祖也霍光辅昭帝不循武帝之旧乃罢榷酤轻徭薄赋是霍光不忠於武帝也尧舜之相继宜无可议者舜於五礼五玉三帛二生一死贽尚何起而修之耶神宗熙宁之初鉴嘉佑治平之末士忸於安乐而或失之因循颓堕乃更张振起之适足以崇祖宗之丕谟为神宗之丕烈也由是观之政事之异同非所宜言而奸宄之害忠良假君父以藉口不纳之死地则不已其亦明矣伏惟陛下聪明博达必有以超然烛此无疑将见陛下发德音复死者之官爵还生者之禄食因以发扬神宗巍巍之烈成我神考前日在御之意不损我神考知人之明使天下後世於神宗无间然矣所谓二三臣者有所不足道也天下之士固已日夜顒顒伏望明诏之下幸陛下留意加察无徘徊也臣愚窃又有私忧过计以谓陛下聪明无所牵制灼见此一日之疑以诏天下後世固善矣抑亦未也奈何绍圣大臣肆其私意欲表里迁就其说谓前日神武之史为诬谤之书率然委一二新进末学重修国史特起後世之疑也後世学士大夫耳目不相接见新史之美而疑旧史之恶谓新史之公而指旧史之私不知其初固自公且美也其害又岂不大哉臣虽未尝见旧史而敢谓旧史必不敢为之诬谤何则实无自而诬谤之故也盖史也者不可得而私不可得而不实史官苟非许敬宗辈则莫之敢侮於斯也其为重修之议者不过大臣自为之地也如神宗谓吕惠卿矫躁轻诬邓绾操心颇僻赋性奸囬曾布惠卿自陷不义章惇之得罪黜湖州王安石才吕嘉问屡进除目而屡却之卒黜嘉问安石约王韶不以熙河实费奏闻而卒不能欺安石之退八年而礼遇日薄富弼之死则自制祭文以哀之天下之人皆叹仰神宗之明圣共所闻见如此者不知新史官为神宗而书之乎其与大臣为地而讳不书乎臣愿陛下独运不惑之智诏神考旧史并行不毁以祛後世之疑不特当今之幸也太宗患国初承学之士所撰太祖实録不足以尽创业之大美诏张泊等重修太祖实録而今之好学者犹多求旧史以考同异是旧史之不可掩如此不若因之以公天下而不措意於其间也且夫初欲增美者犹不能塞後世异同之辩而初谓辩谤者能免後世二三之议乎昔司马迁作史记在汉武帝时所载汉高祖惠帝吕后文帝景帝武帝之得失无所畏忌至今言者曰汉高祖吕后惠文景武帝之得失其如是止耳班因作前汉书在後汉明帝时所载前汉二百三十年间君臣之得失皆无畏忌至今言者曰前汉二百三十年间君臣之得失其如是止耳陈夀作三国志在晋武帝时所载晋宣帝景帝文帝之於魏蜀吴事虽不得如迁固之肆然微而显婉而可观至今言者曰晋之取魏并吴汉其如是也岂不与天下为公乎未闻汉晋之君以谤前烈罪迁固夀辈也幸陛下更以往事加察然谓归利於民臣观春秋宣公十九年冬书初税亩君子曰讥井田之法坏而税什二自宣公始也哀公十有二年春书用田赋君子曰讥其既什二而税田又十二而敛财其恶则不自哀公始因有以用之也呜呼圣人之远利辨恶如是其严哉然自後世视之宣公之税亩犹为至公至薄之税也哀公之田赋犹为至良至平之赋也董仲舒称汉屯戍力役三十倍於古田租口赋盐铁之利三十倍於古是也不知圣人复出於今当如何其书耶今之赋役又几十倍於汉耶本朝因唐杨炎并租庸调之二税以为税矣近又纳义仓是称租也五等之民岁纳役钱是称庸也岁有常役则调春夫非春时则调急夫否则纳夫钱是或再或三以调也其征於民者固已悉矣又复为举放利息之术曰常平钱曰预买钱曰蚕盐钱又复广设名目悉笼遗利曰课利钱曰净利钱曰过月钱曰施利钱其微尚多有司且难於条对也不知斯民嗷嗷然何以胜其责乎有一身而丛此数责者将何以久乎以故庙堂之上命令之先务公卿大臣之谋谟者钱也刑罚之所重虽杀人可赦而钱不可赦也使者旁午文移急於星火谴诃无所不至惟钱是恤也凡百执事能催科敛散者为贤不能催科敛散者为不贤又从而谴黜之其欲民之知亷耻远刑罚足以养生送死备水旱之灾无流离死亡之患不亦难乎比年文儒日盛而亷耻不兴刑罚日峻而盗贼不息空仓廪以赈济而民不得饱其原盖在於此也自古固亦有为富国之术者皆有谓而为之也齐桓公因山泽之利盛兵车欲以霸天下也秦孝公因关中之饶开阡陌欲以幷天下也诸葛亮因巴蜀之产欲灭魏吞吴复汉天下也是三者富国之术止如是而其名甚大也如汉武帝之初承文景恭俭积累之後太仓之粟红腐而不可食都内之钱贯朽而不可较百姓家给人足不啻富矣其後日寻干戈无岁不大举府库俱空造盐铁酒榷之利犹不能足而利孔百出民不聊生置搜粟都尉拜丞相为富民侯以此而富国为何名也彼暴君昏主以宫室园籞之费耳目声色之蠧宦官女子无赀之赏而务富国者末也臣所不忍言也国家受命于兹百四十有一年寸纸之出旦昼之移威伸万里礼乐法度粲然具备而圣圣相继其上非区区新造之小国欲利也其次非穷兵黩武之欲利也其下又非纵度败礼之欲利也不知财利之臣何事而进乎臣窃闻太祖躬见五代重敛斯民之困尝语近臣曰更一二年仓廪有储当放天下三年税赋呜呼大矣哉开辟以来未之有也固不忍税赋外有取於民也太宗时通事舍人焦守节监榷易院增课利太宗曰通事舍人改官须为合门副使若以财利羡余而进此职则守边宣力之臣曷以劝守节乃迁内副使呜呼太宗之不殖货利又如此名器之慎也而近日进羡余者视多少而得官有高下或望轻资浅而为待制或不读书而为馆职恐非太宗之意也夫祖宗之裕於民者既如此逮夫景德祥符间斯民富且庶矣当是之时人人乐业庐里之中鼓乐之音远近相闻熙熙然殆不知帝力也然是时亦尝乏兵食矣有司请下转运经度真宗未之许也其喻有司曰下转运使经度则不免役民其出内帑以给之斯民又安得不如是其裕如也以故虽有旱乾水溢之时而无流离死亡之民比年以来一谷不登千里受弊失时不雨岂但狼狈而使有沟中之忧也河北荐饥一大郡有流民至十余万人处其小郡亦无虑万人虽小邑亦数千人母弃婴儿父食壮子荼毒万状颇骇闻见赖祖宗含养之久天地社稷之灵而无它也其为振济之方虽勤日夜无所爱惜然驭既奔者难为力拯已沉者难为功也朝廷何不循其本与其厚散於凶年宁若寡取於平岁无置官以专利而归利於民也神宗一日手诏王安石曰访闻市易务近日买卖大段苛细市井之人颇藉藉怨谤以为朝廷将浸淫尽收天下物货自作经营可子细察访速与戒约止絶止令依魏宗元擘划施行奈何贱有司不能遵奉神宗美意卒尽收天下货物神宗因张方平之对不鬻阏伯微子之庙批出曰慢神辱国无甚於斯宜夫言利者永絶意於祠庙而贱有司不能遵奉神宗美意卒鬻天下祠庙又复奈何神宗後因王安礼之言尽蠲市易累年之息万万计一日之中出囹圄脱桎梏者不可胜数天下欣欣然神宗即有意罢市易法蔡确挠之不果司马光移王安石书言光乞罢制置司追还诸路常平使者主上以安石未肯是归利於民者神宗之意也大抵後之善其先者当推其意而不必固守其迹斟酌於时不必曲狥於文尧舜异德文武不同业断可识矣惟陛下幸察诏有司归利於民使民得自利不劳置使者以为德不待开府库以为惠不必发仓廪以哺其饥上逸而下安也或曰常平钱二分之息耳亦可罢乎臣窃以谓常平二分之息实朝廷大惠也而患有司不能推行其法贪黩之民不足以行法使朝廷之大惠为大害也盖名则二分之息而实有八分之息何则农民之用不足不免称利於富家者事之常而无足议者也而近举於邻疃远举於聚落为力甚易其请常平钱於县司则有往来道路居止舍屋之费又出息一分也甲头纸笔之费又出息一分也设法虽严然有人情?常不免之费又出息一分也请纳之费同之是谓八分之息其父兄之训严者妻孥之累笃者乃能以八分之息毕一岁之事如或不严不笃则遨游廛市之间顾盻之际所请之钱空手矣使民至於父子相夷风俗滋弊其利害轻重可胜计哉今夫严父母之教幼子使手不得执钱恐移其志也人君之视民犹父母之视其子矣不处就田野远城市而以耒耜锄芟为职而纳之於邪使见异物而迁其心非所以迪民也古之人论知人之术犹委之货财而观其人其不苟得者贤之今乃与此无知贪黩之小民而共财不亦难乎方其请给之时不知所害也如此及夫彼纳之时卖田毁屋弃妻鬻子鞭扑是加其害百端理无足怪也弱者由是转而为奴仆强者由是起而为盗贼奸黠者由是肆其欲为隣里之害循良者由是受侵陵而不得申虽无足怪亦足怜也彼如称利於富家固酷於常平二分之息而其害不至是也盖彼无连甲保识之累可与者斯与之县司则无由尽识其人之面目况审其人之虚实不得不严於连甲保识之令而令虽严其浮伪相保卒亦不免或一人逃亡则累一甲或一甲逃亡则累一乡矣彼又无税户之限可与者斯与之县司非税户则不可与而与之者或非所欲欲之者或不可与难乎为法也夫民之吉凶丧祭意外有欲朝暮叩富家之门可得者斯得之又不必以孟春之给也及其纳息不一而足或多或寡或钱或货一钱已上左右手受之矣不如县司必责子母之钱一日俱至执钞旁立庭下以待勾稽也其所与之期可先可後又不如县司必以二限而刑且随之也由是言之输官二分之息实有所害而民间子母相侔得其利也夫其害之因缘而生者又有三焉一曰刑不可省二曰兼并不可抑三曰商旅不可行何则今之民力大屈为盗贼犹不耻况於一日县司开府库而欲惠此民乎方且劳劳然患不得既得之患不多宁暇恤後日之害乎求前日抑勒不欲之弊盖已不复有也前日民力犹从容与亷耻之心犹存似或知畏而远後患故有不之欲者今惟逞欲而务得及其输纳之时下不争则不已上不刑则不足有司遇如是不知有它术乎抑惟刑之为术也盖一人或可寛假而千百人不可滋千百可寛假而县令甘以身受刑乎刑其可省乎县令守文不肯取新纳旧或许之而新不足数退有同保之累进有刑禁之严使民尽四支之敏无以为一钱之地如不叩急於富家则何以塞责至塞责苟免宁论私家之利今日厚薄耶兼并之人乘斯时而意得矣以故兼并之人惟患县司散常平钱之不急而甚至乐岁年之不登也兼并其可抑乎商旅与农贸易不劳质剂皆指秋成以为期今秋成之时一人在门一人在野征常平钱不足何暇商旅之恤乎商旅其可行乎呜呼风俗之弊一至於此可谓甚矣不生於民之自致而上之人有以致之可不惜哉何时而已耶且夫天有常时地有常产民有常力其间相去不能千万也今常平之利取於民者岁复一岁不顾其弊其後何以堪之乎试以一邑为之言小邑岁俵常平钱二万贯而纳息钱二千贯十年之後复有母钱二万贯三十年後积有母钱六十万贯矣夫三十年之後民力凋瘵将如之何也果使民何以堪之乎为国家计者宁顾目前一日之利而已乎此其重可惜也上重则下覆首大则尾蹷其可忽诸且斯民者国家之民也非有齐晋不相输之患或藏於民或藏於府库其地异耳其实一也惟藏於民则民富而国亦富将不胜其利也惟藏利於府库则国富而民贫将不胜其害也子曰百姓足君孰与不足尚复何言耶然此百姓之至愿而在位者或未之欲也何则朝廷开财利之涂为富国之术则彼苟进汚媢之辈得以民为货有显绩以受美官应高格当以重赏非若富民而无赫赫之功此又陛下之不可不察者也伏惟陛下在龙德宫时行有乞丐必以济之逮夫一日临莅天下推是心蠲天下之利归之於民臣不胜天下之愿也易乾之九二见龙在田德博而化九五飞龙在天则云龙从而万物各得其类也臣愿陛下速诏有司悉归利於民无曰初即位谦逊未遑而观周公七月万夀无疆之庆鄙子产乘舆溱洧之患远荣夷公专利之徒察芮良夫王室将卑之戒既罢常平法即以提举官职事归之转运使俾出利於一孔赋用取具於一官农民官吏各得其职将见陛下从欲以治之也今转运司所在空乏军储不支可为寒心者提举司攘其利闭其用也何谓复民之职臣窃以谓有君臣则有官府有官府则有府史胥徒有府史胥徒则差役於民百王不易之典未有知其始者譬如耕问奴织问婢职当然也国家差役之法行之久而敝乃初变免役法以救其弊实大惠也然其弊则去矣利亦未兴而又有弊焉者正今日之急务也盖作免役法将三十年矣曾无一定之论而耳目变改朝夕纷纷何劳而无功耶如其易则易知简则易从不如是也譬之人有疡手足者或曰我能药之砭之而愈是谓良医或曰我能截其手足而无患恶在其为智耶夫去差役之弊则诚善矣立差役之法而改为之则未知其说也是二者事体虽大节目虽多要可以一言而定差役之法为民免役之法为利差役之法若劳民而实逸之免役之法若利民而日病之不可不察也何则国家之有仓场库务非以自利所以利斯民而民以之相生养者也官为择民之物力最高者为衙前以处之民之鬬讼侵枉不能自直者来赴愬於官官为择民之次有物力者为吏以听上之指踪而左右之其就田野之民黍稷禾麦之利病钱鎛鎡?之好恶官不能尽治为择民之物力最高者为户长以主之或不幸盗贼为民之害官为择民之次有物力者为弓手以警捕之其它各以是为率顾不曰为民乎免役之法则不然以民岁所输之钱十用其八而雇募游手之有心力者以为衙前委以不赀之府库姑因衙前而得利也雇募游手之有闲书筭者以为吏人责以不容奸伪之簿书姑因吏人而得利也并团省管以为保雇募保正以代耆老而地里之远所责之不一则有所不恤姑因保正而得利也今盗贼既多於昔时雇募游手之强悍者以为弓手而使之必得盗贼姑因弓手而得利也其它各以是为利顾不曰为利乎差役之法使民躬役於官若劳矣而为衙前者自以应门户保产业少尝学以待役一日役之不致渔猎於府库为吏人者少时之学尤力甚且知自爱惜而不敢巧诋於簿书为耆老者少知其俗长任其责不杂以它乡而任之专不杂以教閲而事之又专不敢抢攘於乡管为弓手者视乡党隣里之害而疾之不惜身擒盗贼而勤察非常故不敢借贼而资盗凡其役满而归息於田里优游无所复输顾不曰若劳民而逸之乎免役之法则不然既皆任游手不土着之辈而衙前以府库为市吏人以簿书狱讼为市保正之於其保初以能新法射而得之其於巡稼穑之大利平争讼之细事非所习弓手之视盗贼可则前不可则身自亡去凡其役无时幸其奸赃不败露则终身尸其禄若城狐社鼠然顾不曰若利民而实病之乎若差役之法行使民既有职而又有大利者五焉则非俗吏之所知也何者夫以赀豪於乡里者方且恣雎颉颃仆役其乡人之父兄而使之躬为仆役之事隂消其奸逼之心其利一也今之以赀自强者田宅拟公卿仆隶如官府纵舍自若未之有比也彼既役於官而因之识礼度之所设覩刑戮之所加善者劝而恶者畏其利二也今之民远於上不闲教化未之有比也昔人欲谓济世务犹同舟涉海一事不劳则俱受其败彼其役於官者有父母妻子之怀桑梓坟墓之累仓卒之间其视利病贱与贵同忧下与上同力必以死守其利三也今之州县稍有一事横决待期左右环视无一人可以腹心委者民之视其长吏若胡越然未之有比也自常平之法行而兼并之家置田无限小民日以困匮若其视田产而出力役则虽不限田而细民免兼并之厄其利四也今之兼并方且得意未之有比也所谓游手之民者古也禁而远之今也禄而亲之使民去本荡然无反若差役而尚土着则虽不设土着之法而游手自将复业其利五也今之游手方且得意未之有比也贾谊谓移风易俗使天下囬心而乡道类非俗吏之所能为俗吏之所务在於刀笔筐箧而不知大体魏郑公谓俗吏既无远虑不达大体惟奉三尺律以绳四海之人臣愿陛下不恤俗吏之言断自圣衷诏有司度当今之宜依熙宁元年之前行差役法而严衙前散从官陪备之禁实天下幸甚夫天下之民既有常职而三路保甲教閲亦可罢去盖三路之民力役视它路固已重矣何乃仍与此役哉其使斯民舍南亩之耒耜而尚西戎之弓矢鄙襏襫之衣而服兵戎不逞之服厌菽豆之饱而甘市井之腴又非所以厚斯民也或曰三时务农一时讲武古之制也其可已乎臣不知今之讲武其古之讲武乎今可废郡县而封建弃杖笞而劓刖悉仿古乎教閲之书祖宗之所着令则今可举而行之也臣敢以为献或曰是可以去兵而合兵民为一古之制也臣又知此亦踈矣臣窃闻太祖既得天下使赵普等二三大臣陈当今之大事可以为百代利者普等屡为言太祖俾更思其上者普等毕思虑无以言乃请於太祖太祖为言可以利百代者惟养兵也方凶年饥岁有叛民而无叛兵不幸乐岁而变生则有叛兵而无叛民普等顿首曰此圣略非臣下所能及行之至今百四十有一年矣天下有泰山之安而无一日飞尘之警何劳措意於其间耶乃在王安石晚年自知其法之敝为逃责饰非之辞曰免役保甲市易三者有大利害焉得其人而行之则为大利非其人而行之则为大害缓而图之则为大利急而成之则为大害呜呼利害之相轧如此何其危哉真畏途险辙也耶孰谓利不百不变业耶孰谓帝王之道出於万全耶孰谓王道易易天下可运於掌耶如成汤之不竞不絿不刚不柔敷政优优敷奏其勇不震不动不戁不竦则法之所施得其人利固博非其人而利亦存缓之则缓得其利急之则亦急得其利是谓大中至正无弊之道者乃可举而措之天下也且作法於厚其弊犹凉作法於凉弊将奈何臣恐其初利害之杂则卒莫能纯於利也盖利不胜害亦久矣奚独此为不然耶祖宗之法百年乂安天下本无事何苦试此危道也哉譬如有人言我药能起疾一剂而愈不然一剂而毙谁敢试之哉昔樊哙愿得十万衆横行匈奴中岂不壮哉季布谓哙面谩可斩魏延从诸葛亮假精兵五千负粮五千从褒斜出循秦岭而东当子午而北不过十日可到长安亮从齐谷来一举而咸阳以西可定又岂不审且壮哉亮谓此悬危不如安从坦道可以平取陇右十全必克而无虞抑延不用孰谓经营天下百世之大法反危於季布诸葛亮之用兵哉唐太宗言李积用兵每大胜江夏王道恭不能大胜亦未尝大败薛万彻之兵也惟陛下幸察何谓不用兵臣闻平乱祸创业之君不可不勤於用兵继世守成之君方且敬德以奉宗庙急贤以宗礼乐勤政以厚风俗孜孜惟日不足何暇兵之议也於斯之时万邦咸乂四夷屈服罔有内外小大无不臣妾又不必兵之议也不幸而异域无知来内侮古今异势或文德之不来而以我之顺攻彼之逆兵不栖刃而彼自授首矣又不幸而盗贼窃发则缚豚搏犬一夫是力皆无劳於兵也夫继世守成之君尚德不尚兵亦已明矣臣请以唐为之言明皇沈蛊衽席自消其前志禄山乘昏一举而覆两京当是之时天下之兵争擐甲胄不谓不衆其将则郭子仪李光弼高仙芝哥舒翰不谓不武其守城则张巡许远顔杲卿不谓不忠而成臯不为之固潼关不为之险河北不为之守者非用兵之罪也河北自是世为唐患而余风被於齐鲁梁蔡皆效尤而为邦盗乍臣乍叛朝廷姑息之不暇殆将百年武宗兴而用李德裕因高祖太宗之灵威不假天宝之兵不用天宝之将不劳天宝之守臣不出一矢而申之以文命谕之以顺逆即位之四年崔嘏来归我邢州王钊来归我洺州安玉来归我磁州郭谊杀刘植而泽潞平天下方镇一日耸然易虑奔走朝贡回鹘於是乎破胆请和者非用兵之功也夫明皇之亡非用兵之罪而武宗之兴非用兵之功则兵也者以之继世守成果何有哉虽然武宗固武矣又得李德裕以为之相宜其功烈巍巍如此而求其所以致此势顺而力易者实本於高祖太宗德泽之旧而朝廷之素尊也德裕每谕河北三镇之使者曰河朔兵力虽强不能自立须藉朝廷官爵威命以安军情槩可见也臣故曰武宗兴而用李德裕因高祖太宗之威灵耳不然恐亦未易致此也是继世守成之君易於为德而屏兵不必兵之用也又如此然其所以为用兵之说者何自而发哉臣知其人也盖大臣持禄固位之术莫如劝人主用兵功若成则谋臣赏第一他人不敢继其後身死於庙堂可也姚崇劝明皇不幸边功而相明皇四年罢宋璟责明皇兵甲不渎军不轻进而相明皇五年罢再相亦五年罢至於李林甫导明皇封蕃将而在相位十有九年以卒矣又彼行险徼幸之小人欲身富贵而无以为资乃为国生事献开边之谋其人本囚虏之材也事若成则富贵得其所欲事若不成而诛窜擒馘亦其所分是在彼得丧实无所系而生民之膏血朝廷之威福彼漠然不知恤也由是边场之臣阿庙堂之好庙堂之臣侈人君之欲夸大张皇隐亡讳败至於日贺其得而不知其亡日赏其胜而不知其败可不惜哉如前日将官魏钊死焉初无一人声之者至钊之妻泣诉钊存亡於待漏院大臣乃言既是多日不知消息必是阵亡不知此为何等语也一将官之亡尚不以闻则卒伍之没者可胜叹哉今夫人孰肯鬬狗彘金玉孰肯易瓦砾奈何以中国之尊而较夷狄之胜负弃金帛粟米之巨万而争不毛之尺寸哉其胜犹不足道而况於败乎其得犹不足道而况於亡乎诚胜且得矣边境愈远而屯戍愈多馈运愈劳中国愈困恐非朝廷之福也或曰祖宗之土宇未复奈何臣以谓灵武者太宗之所弃也代州之地延袤千里者神宗之所弃也当时岂卒然无说哉姑侍其归顺抚柔之可也且边场之地适彼适此亦其常事何必深讐而血战以争之耶设如一日尽得幽蓟灵武之故地不过添数十亭鄣列七八郡县增职方之一二图籍耳其於九鼎之轻重百姓之利病了无所预也且夷狄自有盛衰未必与中国盛衰相当果於中国何所重轻哉如匈奴常围汉高祖於平城其後数为汉患而至袁帝时乃上书愿朝吐蕃以二十万衆寇松州唐太宗患之卒妻以宗女其後尽盗河湟薄王畿而处宣宗时自以三州七关归有司议者其以哀帝宣宗盛於高祖太宗时耶彼幽蓟之役在晋开运时殆今且二百年矣数十年之前犹闻彼境内之民嚬蹙思汉边人多能道其语可伤也殆今寂无所闻焉者其久而忘异乡之悲其闻中国赋歛之重征战之苦而不知慕耶辽主今年八十余矣每对使者语及仁宗必重叹息为仁宗作忌则祖宗之德怀於外国者不能忘也陛下崇德以绥之何事於兵乎关中兵不解甲今又七八年矣饥馑相仍米斗千钱不可得古人所叹父战於前子鬬於後女子乘亭鄣孤儿号於道老母寡妇饮泣巷哭遥设虚祭想魂万里之外者不意今日复见之也惟陛下仁慈天授念苍生介胄之苦早下罢兵之诏实天下幸甚何谓士得自致於学臣窃以谓欲善教者宜莫如法孔子孔子之使羣弟子盍各言尔志不必其志之一也闵子之誾誾子路之行行冉有子贡之侃侃夫子皆乐之岂好侃侃而恶行行哉譬如大匠之诲人欲圆授之规欲方授之矩其所以为方圆之大小则不必授而大匠之朴斵又岂一斧斤之力哉汉兴立五经博士易有施孟梁丘京氏四家书有欧阳大小夏侯氏三家诗有申公辕固生韩生三家礼有戴德戴圣庆普三家春秋有公羊谷梁左氏三家未为不得人也如董仲舒受公羊春秋刘向受谷梁春秋皆足以为汉之儒宗显忠於汉庭也今则不然义理必为一说辞章必为一体曰是为一道德不知道德之一如是其多忌乎臣常谓今之学者三经义外无义理扇对外无文章老成者信之古人谓草野生专自许不能博究择从其善徒欲父康成兄子慎宁道孔圣误讳言郑服非郑服之外皆讐者矣正今日之患也其患臣得言其所自国家之初尚诗赋而士各精於诗赋如宋祁杨真范镇各擅体制至於夷狄犹诵之自嘉佑以来尚论策而士各力於论策乃得苏轼曾巩辈至今识者各仰之自更经义以来授以成书谓之新经义惟善其说者乃中程登第苟为参差出入於其间即不中程式虽善必黜之士方为禄学无少长贤愚靡然从之惟恐不相胜虽有长才者不得骋虽有知其抵牾非正者讳之不敢言涂人耳目窒人聪明溺於傅会穿凿之论因使人材闒葺器识卑下闻见单陋不复可得前日瓌奇卓絶之士矣因之援释老诞谩之说以为高挟申韩刻核之说以为理又使斯士浮伪惨薄不诚不忠厚其患岂不大哉议者皆谓科场者风俗之所系公卿将相之途今科场之坏如此风俗何所赖而公卿将相何所选乎古人谓王衍清言之害甚於桀纣臣恐致今日之害者其罪又甚於王衍也此陛下之所不可不省者也臣愚少尝业於所谓新经义者元丰中以出身入仕非不知而妄作也所以中道而改路者诚以其学求之古人之书稽之老成之论而不合故也臣愚敢为陛下申其本夫诗书皆本於竹简科斗古文不幸出於秦灰烬之余汉儒固有残经之叹而鱼鲁豕亥至於今日滋为残舛今之说者因陋就寡曾不省察不亦末乎其为义说因益回舛不可一二指也而书之失为甚盖今尚书又出於唐明皇时学士卫包之所定者矣新经义之说如敢於殄戮而刑足以服人心股肱不喜而有刑以俟之威不可讫老不可敬祸不足畏凶德不足忌之类诬经害教固足以病学者矣而讲筵之官将以是说进於斧扆之前无乃为圣聪之惑而隂贻天下之祸乎臣前所为唱此说者其罪甚於王衍又以此之故也伏惟陛下之聪明略赐省览则其书之邪正无从而逃也昔虞翻疏奏郑康成五经违义尤甚者百六十七事谓吴武烈不可不正行乎学校传乎将来臣翻切耻之夫以巍巍大宋而无一虞翻乎臣顷为蔡州学官王安礼为臣言神宗皇帝天度高远常患三经义未副其意宣谕异日当别刋修则今之承学之士於三经义兢兢惟谨不敢低昂一语者未必当神宗之意也况三经义行之数年後王安石乃自列其说之非是者奏请刋去不知古人设诸日月不刋之书其如是乎如其岁岁改易不已则学者无乃徒费年月乎若夫神宗患当时文章不足用至於再三而思得人则又中外之所着闻也如其所着字说者神宗留中不以列学官近乃列在学官使学者纷纷然异端其书古文大小篆之不伦正俗之无别从篆从隷临时迁就其私意破律乱常果何等书也盖前日三经行而出之於经皆弃大旨而事句语有昔人年头月尾之弊今又舍句语而争以字不愈弊乎字说之列学官甚非神宗意也其此不当置而置者乃有不可罢而罢者春秋孔子笔削以惧万世乱臣贼子者也有国者不知春秋前有谗而弗见後有贼而不知为人臣者不知其义则不知人伦之大教也元佑之初尝列於学官矣今置而不用恐非所以尊经术也昔孟子欲言周礼而患无其籍今之周礼最出汉末杂之以六国之制多汉儒之所论次者或谓六国隂谋之书则过也大要敛财多货黩祀烦民冗碎可施於文而不可措於事者也犹以王制之所存得列於学官而春秋法王之制反可黜乎臣愿陛下博延耆儒宿学左右劝讲复春秋之科诏学士大夫不为专家之学人得自竭其聪明必有异人为圣时而出以副明诏何谓广言路臣观商高宗梦帝赉良弼而相说於傅岩板筑之间可谓非常之举也意说之於高宗有絶世非常之谋宜如何说乃首为之言曰木从绳则正后从谏则圣真老夫常谈哉盖说之意以为人君之德莫大於从谏从谏之言当先天下之言而发也人君既从谏则无善之不从无弊之不知而他无所复患也说再为之言曰王人求多闻时惟建事夫王人者恭默无为之为尚而何所事於多闻哉盖说所谓王人之多闻异乎儒生博士之多闻也要在一堂之上闻前古君臣治乱成败之言闻忠臣直士犯顔逆耳不逊志之言闻闾里细民愁苦叹息之言有言职者固得以言而小臣贱吏工商庶人奴隶女子之辈皆得言而闻之也如是而事之不建天下不治者未之有也夫高宗卒为商之盛王者其本在是也虽然何独高宗为然哉古之治隆之君亦然也唐太宗三日不闻谏则切责侍臣矣况乎好谏纳言者自是宋家家法哉祖宗好谏纳言之实载於图牒布诸闻见者不胜举也勉而崇之又在陛下陛下甲子诏书方言开谠正之路消壅蔽之风天下之士於是欣然知陛下有意於祖宗之盛德也夫祖宗故事固不胜举而其大德则至诚不厌者是也夫惟至诚不厌是以不独好其言而又好其人上尽其公下恤其私迹若与之有间而心实爱之不异终身信其人而不疑卒至於大用其人而後已也如仁宗贬唐介岭南将行遣中使赐介黄金既又画介像置之便殿潭州买珠子狱闻而谓唐介必不买介卒显於仁宗之朝是也由是士气大振人人恨不能见上为之言而朝廷之上日闻謇谔之进矣比年以来乃幸而有一人言事其一蹶则终身不复用古人所谓荣华於顺旨枯槁於逆违者是也是时大臣自谓当时有顺从而无谏争小臣方且救过远罪而不暇其敢言大臣或以同异相济者谓之异议而黜之小臣或以下情上闻者谓之犯上而诛戮放逐之其好同恶异好誉恶谏必人之顺从至於立法以禁之使必不得言或兴大役或起大狱或讲大事或天文变见人无愚智远近必闻见而必言说者乃下令曰言说某事者出赏若干其能来嘉谟嘉猷而起幽隐之言乎且夫太平之人仁仁则失之弱弱则禁之易令行於一狂夫而失天下忠良之心事滋於一日而使後生者不复知有忠义之事士气沮丧人人以言为讳其视朝廷利病如秦人之视越人之肥瘠然真可惧哉呜呼壅蔽之风如此宜陛下下明诏欲消去之也臣愿陛下验诸事体大而宜必有言者犹不闻言则闾阎之愁苦朝廷将何事而闻之乎如前日黜后大事也中外臣寮未有一人叩阍而献言者何耶近如范仲淹远如褚遂良长孙无忌既不可得欲如陈元达辈又亦不可得耶孰谓国家声教如此久大而乏人乃至此耶夫刘聪蕞尔伪国而有臣如此者岂偶然哉盖当是之时有王彰之骨鲠切直任顗之叩头流血陈休之奋不顾身刘士通之言不行而恚终使元达之辈有朋也刘士通既死陈元达归而祝死曰吾不能言矣安用此默默而生乎已而元达果以忿终槩可知也呜呼言路之通塞岂一夫独鸣之力哉臣愿陛下询诸廷之臣其由谏诤而进者几人其以面折庭诤称者几人其博古今达治体善议论者几人其骨鲠谅直不反覆变改者又几人大臣之中其无纳交于妃嫔者乎其无缔姻於阉宦者乎其无奸险挟私雠以害忠良者乎其无怀二以沮天下之大谋者乎今日之忠言闻与不闻宜无足怪也陛下即位首诏还邹浩复置谏列又增谏员犹不自足而下明诏於天下开谠正路臣将见天下之士愿献言於朝者如祖宗之盛也臣愚更愿陛下至诚不厌赏谏争之臣振忠义之气除谤言之禁复贤良方正之科不独使谏官御史得进其忠而布衣韦带之士亦得竭丹诚以佐圣治也其复贤良方正之科奈何臣切以谓科目之设能极天下之材诱天下之忠表着人君愿治之意者惟贤良方正之科也盖朝廷待之尊而大臣荐之重天下之人责之深士之自好欲不负其名者忍不以忠直之言献之於吾君乎由是人君数得闻其过大臣不惧其不称职则耻其不能言更相厉翼匹夫匹妇得因之以申其情实一举而衆利随之也故朝廷得人此途最盛仁宗时富弼张方平相继而出惟陛下幸察何谓贵多士臣切以西汉之时萧曹平勃丙魏之属相先後为相而西汉之享国最隆盛盖汉相继如此其得人则汉之百执事其才可知也蜀汉之时诸葛亮死而蒋琬相蒋琬死而姜维相姜维乃以蜀汉为墟矣盖蜀汉之相既如此其不肖则蜀汉之乏人可知也使蜀汉世世得人姑如琬辈则垂亡之魏何有於全盛之蜀哉况其如亮者乎唐太宗明断而宣宗亦明断太宗从谏如流而宣宗亦从谏如流太宗节俭惠爱民物而宣宗亦节俭惠爱民物当时窃谓之小太宗而治乱隆替如此其甚不同者太宗朝多士而房杜王魏之属上下相与之诚心无贰宣宗之时无多士之称而白敏中令狐綯之辈畏威防嫌之不暇是其分也然则国之多士可不贵乎仰惟祖宗之时相二人或三人又有参知政事四三人枢密宣徽使四五人使相节度使五六人学士舍人七八人内外两制数十人馆职又数十人如西京河阳郑许陈蔡襄邓之类节度使使相旌斾相望如是其盛哉尊朝廷镇万邦威四夷长君子之道真得多士之宁也大臣出镇多开御筵或赐之御诗使相过阙有司供帐中使问劳相继下至刺史县令有以优异之於是乎卿大夫雍雍相贤耻言人过惟患不得士以报国而大臣不有其尊小臣不惮其力而忌疾之嫌朋党之论告讦之风刑宪之设未之闻也仁宗已患近岁大臣体轻议者以当时两制不满五十人为陋不知今日视仁宗时大臣又孰轻重而两制又孰多少耶乃者要官剧职阙而不补者动踰一二年两府柄臣之阙犹四五年无大臣判州府者几三十年如青郓之类或以馆职领之何为自弱乃如此耶意者大臣持禄固位欲死於富贵不肯与人同升於人主之前谓人不敢分权攘柄是忌嫉之嫌以致此也虽有贤才衆所许者当路之人亦不敢据公论而称之曰贤且才不幸身名一落朋党中则言之曰进某人则某人之党进矣是天子之所忌者也是又得罪於先帝者也其可进乎是朋党之论以致此也夫人之生各有气类孰非朋党幸而一人身名不落朋党中曰可用矣而或指其隂过摘其往行上之人不为爱惜而赏其言者是告讦之风以致此也国家之法日以益密使人难避而易犯士如一犯吏议则数十年不得调至有废弃终身者是刑宪之设以致此也由是上之人欲用人而无可选下之人欲进而道无由一切以格律从事应其格者上下无异论不应格虽旷官败事曰其如格律何如合门祗候举有边功之人州学教授使之就程试尚书侍郎於行守试三等之外又有权入一等及第高科者为文章能断狱敛财者为政事朝廷安得而不乏材乎李林甫常进野无遗贤颂矣当是之时岂真无遗贤也哉於是数目之外又有一大弊是所以为衆弊之源者曰专用一相臣敢为陛下言之盖国家既有宰相执政官之异数则门下中书侍郎左右丞虽皆为陛下之股肱而势之相远甚不同也如二相则其谋参其势分其善不居其恶不可容人主之聪明日开而人材因之而进非一门也如一相则其谋决而不参其势专而不分善则居之而至於上亢下忽恶则无自而暴人主之聪明日壅而人材必由一门出也其弊岂不大而为衆弊之源乎夫自召公为保周公为师相成王为左右而来二相之制尚矣其後曰左右相左右仆射之类名号虽不同大要皆二相也或者妄以荀卿人君论一相为言不知荀卿所谓论一相陈一法明一指者正以其教之一乎如其不世之业资於一相者古亦有之则必有不世之人而後可也此又陛下之所宜加察者也或曰方今正坐官冗之弊矣何必士之多乎臣切以谓官冗之弊者流外所入之不澄边功所赏之不慎法官资格之不次内降所命之不已阉官任子之不禁使臣换文之不实纷然蠧我名器非谓要官名流之多也陛下即位之初灼见侍从之阙员诏举可入选者二十人天下闻之莫不为陛下喜也唐赵憬号称精治道常以国本在选贤宜补缺员以育人材沈既济良史也亦曰广聪明以收淹滞以补其缺陛下诚得之也然久未闻用之何耶慎不轻授於人抑人之不足授欤则臣愿陛下博於求贤而优用之无累於四者之弊复贤良之科盛儒馆之选询祖宗用人者几途按神考官制所立之员几人则天下之才不可胜用而朝廷多士矣何谓无欲速无好名高臣常观自古帝王用心既美为政既善治具毕张其名足以配盛王而实有所不足泽足以润宇内而义有所屈焉者无他故也欲速好名二者累之也又是古今之大弊可为痛惜者也如汉明帝时讲礼明度断狱得情号居前代十二後之言事者莫不光建武永平之政而乃察察好以耳目隐发为明内外悚栗争为严切孰敢谏者一锺离意虽能言升平之世难以急化宜少寛假幸不诛辱而亦何补毫末哉欲速之累如此也後魏文帝巍然擅中国之统礼乐风声蔚乎可观而史臣称其刻意尚名饰情干誉自讲丧服何如孝理於民亲问百年何如銮舆不动设食於道何如水旱不愆赐杖於家何如子孙侍侧其又好名之累如此也至唐文宗之急近功隋炀帝之自许如尧舜则乃无足惜者也彼愿治之君无欲速则能逸天下不独一身之优逸也无好名高则能安天下不独一身之无忧虞也何则无欲速之累则诏令寛大政事简易崇尚平康老成进而顽童远忠厚行而浮躁息不得已而兵则无速战不可寝而役则无贪功田野无事民人各得其业不其逸天下乎无好名高之累则奉先王之常宪遵天下之夷路狂生迂儒变常乱古之谋不得施愚夫妖人庆云甘露之玩不为瑞冒义忍诟辈圣德颂不敢以前朝廷之上若无所施而闾里之间实无所患不其安天下乎苟如不然其累於欲速规规自困虽有日月为之缩朒虽有衣裳为之颠倒而智者不暇为谋勇者不及陈力苟且诞谩之弊纷然以起威之不足而刑之刑之不足而殄戮之使民将无所措手足矣其累於名高惟恐其言之不大而行之难则弗顾也惟恐其行之不勤而途之远则弗恤也事既可而又恐其能踰也功既成又恐其能胜也宁受欺於阉官小人而不欲见规於忠良辅弼过举失德非不知而惮改为以遂非恐下之议已而机阱网罗无不设也呜呼二者之累有至於此者可不惜哉恭惟陛下富有春秋建德於不可倾之地玩言於无所蔽之场则不疾而欲速避名而名且归之也真宗澶渊之役诸将请因契丹既北之势扼其归路一掩手而使片马只轮之不反真宗独不欲知也言者谓仁宗宜自行威断仁宗曰朕在位久於天下事诚谙之若事事出自朕躬或小过失使言者不敢力争或惮於改过未可知也呜呼其累於斯二者乎此祖宗之盛德无可议全功无所亏者也惟陛下严恭畏天当灾变下明诏求直言以辅成初政实天下幸甚臣愚且贱何足以奉明诏之万一徒知可言之朝不易达而忘其身之不能言狂瞽不识忌讳惟陛下赦其万死然天下大事或有因一人为之变改者自古已然三代肉刑实缇萦去之也臣之所陈或有取於万一而皆舆人已诵之言斧扆已决之议如鸡第二鸣虽不足以起衆亦未为不知时也万一无取不足以为涓埃之助陛下幸赦而容之然後後之能言者为陛下言之亦未为晚也汉文帝初即位或言事者辄停舆与之语是非皆称善後乃卒得贾谊岂曰无补乎臣愚干冒天威不识忌讳不胜惶恐战栗待死之至臣说之昧死再拜面贴黄云奏为应诏实封言事别贴黄云臣愚所陈皆当今之急务天下之大利害仰惟陛下明圣愿治辄干冒上进以奉明诏之万一别贴黄云臣狂瞽献言不识忌讳徒知圣君临不讳之朝尽言而忘私伏望陛下持赐睿览留中不付外
景迂生集卷一

[book_title]卷二
钦定四库全书
景迂生集卷二
宋　晁以道　撰
奏议
靖康元年应诏封事
二月十六日朝请大夫赐紫金鱼袋臣晁说之谨昧死再拜上书皇帝陛下比者皇天眷命陛下即位之七日下诏求直言天下幸甚微臣居山邑距京师越百里而近踰月乃得随士庶垂涙以伏读干戈风尘阻絶如此不谓国家遭阳九之厄也金人南下倾?入塞拥马渡河曾不淹时势如坏山直抵王城之下呜呼天乎忘我祖宗配天泽民二百年之基业乃一日有斯酷耶在昔春秋之时周室衰微天下无王诸侯相侵莫酷於城下之师莫辱於国中之盟孔子春秋用是作也孰谓国家圣圣相继重光洽熙天下太平自结?而来未知或有天子坐广内朝四夷而牧万国曾不足以为轻重威至广也乃於金人小国平昔附属高丽敌耦契丹者逡巡偃蹇乃有城下之师国中之盟何其甚耶义士痛心壮夫沥血孰甚於斯时耶臣至愚且老敢齿於义士壮夫而逖视樵夫妾妇思谋忠勇之际宁无一言以自効哉况臣一门七世食禄高祖回咸平景德之际极礼乐文章之誉曾祖宗殷宝元康定之时专任西鄙之役遂参大政罢兵息民自尔以来海内推臣族为文学之家微臣之言亦其职也虽然臣在元符末上皇即位之初尝应诏有封事蒙有司第臣为邪等着籍刑部初禁入京城渐许仕宧而摈斥卑窜二十余年矣其所言皆天下大利害今莫能悉记唯是二事不能忘也一曰国家累圣功德巍巍无所与二而近日谄谀大奸独推尊考庙是观德不在七世之庙而下同庶士祭行於寝乎二曰自古衰世暗君乃有诽谤先烈之言以钳天下之口惟我神宗皇帝何所负於天下天下内外罔有一人不足於恩德者尚何谤毁之有彼谄谀大奸济以凶暴徒以资一身之欲而不知上累先帝之明也臣愚欲因此二事申言当今之急务岂顾卞和之玉再刖其足邪窃惟城下之师明主夙夜焦劳忧虑之时狂夫之言未暇择也伏覩戊申大赦敌师远去齐民乂安凡有血气之属咸以更生相贺又自不必言也含哺鼓腹以沐太平之泽不知其已虽死犹生也然赦文有新边之语读者疑焉识者则叹妄以谓涿州易州之地竟不能保而复弃之为新边也既而乃知所谓新边者河间府中山府太原府三大镇无虑二千余里五六十县自州升之为府而未几乃自中国弃之为新边也耶嗟夫斯地可弃也斯民其可弃乎斯民可弃也吾祖宗艰难之业其可弃乎嗟乎谁为陛下而为此策乎昔贾谊不忍以文帝之明承天下之资而久为戎人欺傲乃叹曰可谓中国无人矣臣窃考之当是之时高祖之旧臣犹有在者如陈平周勃灌婴季布之徒其後进者议论有袁盎晁错贾山冯唐守正有宋昌申屠嘉司刑有张释之司兵有周亚夫柴武谊尚何恨哉使谊尚在谓今之日有人无人乎臣於是乎忘其至愚且老不能默已谓专以割地为言未暇及天下事也惟陛下幸察臣元符中知磁州武安县尝作朔问二篇因杜牧之论而发也牧之意则勤矣其论失之迂而不密盖山东不足以兼河北而河北为能制山东牧安得以天下之势专属之山东也哉凡君天下者得河北则得天下失河北则失天下凡有国者得河北则其国兴失河北则其国弱又有其国虽不正而得河北则强其国虽正而失河北则弱其国虽无道而得河北则强其国虽不至无道而失河北则弱秦汉晋隋唐之有天下宋武帝之不能有天下符坚之秦托跋之魏朱氏之梁李氏之後唐石氏之晋刘氏之汉其国之所以强弱之势与夫曹氏之魏强於刘氏巴蜀之汉高氏之齐强於宇文氏崤函之周其迹昭然在方策可考不诬是谓河北之形势臣敢为陛下略言之陛下幸察臣既言河北重於天下矣乃敢复言三镇之重於河北者不必繁引远古惟事与国家造邦相因者则不得而略昔周世宗之英武雄毅实光武唐太宗之流承石晋父事契丹之後刘汉祸乱於契丹之余即位仅踰两月黄钺亲征而师出之日四垒奔北为我有宋驱除晚以数千之师伐契丹不血刃而取益津关继取瓦桥关又继取高阳关是三关者晋人弃之以为契丹之元首非特为其右臂也何则契丹之所盘据者六国时燕地也唐方镇中卢龙也六国之燕最弱非韩魏赵之比河北方镇中卢龙亦最弱朱滔朱克融辈非魏博田承嗣真冀王武俊之比而其人坚忍奇倔藏祸心蓄凶谋前有太子丹荆轲之风後习安禄山史思明之态易以兴乱而难与图治也以故虽曰弱燕而常重於赵魏虽曰隂燕而常动揺乎魏博真冀之上弃之以奉契丹固非所宜况以奉契丹之强敌如金人者乎譬之蛟龙得幽蓟则盘踞深得三关则翔舞便其势倍万也然克是三关者虽曰周世宗之英武而我太祖太宗实在师间也世宗尝以千人之军溺於乱流丛苇之中而契丹不敢以一矢来加者以三天子之威灵在是也其克瓦桥关者又专在太祖之功也夫以三天子之威灵而得之者乃一日无名而弃之於一偏方小国岂胜恸哭之痛哉又如晋开运之末出帝之丑先自梁汉璋覆师於高阳关遂使契丹侵镇定入京师缚晋帝而北其在咸平中康保裔败於高阳关契丹遂得犯澶渊倘如康保裔无高阳之败不劳真宗皇帝为澶渊之役矣高阳关之胜败犹系中国之轻重如此忍论高阳关之存亡邪廊庙之上肉食者宜为陛下念之中山府唐义武军也此军甲兵雄于天下城壁坚高自昔有揖客三年不得上之语况又其帅独知臣节昔号河北四叛之时义武不与後称河北二寇之时义武亦不与也逮黄巢之乱中原四方诸镇孰为勤王之师独义武王处存拥兵渡河以解关中之急不幸石晋之梁汉璋败于高阳契丹遂得犯真定攻中山然契丹之兵亦岂能必胜而全为入京师之举哉亦且屡危矣惟是张彦泽杜重威以禁旅重兵至中渡桥降于契丹而中山李商者纳中山于契丹使契丹遂得入京师成晋出帝之祸为中国之丑向使高阳完师中山坚壁宁至是耶咸平中康保裔既败于高阳而定州之望都且复失守遂劳真宗皇帝革辂亲征而傅潜拥数十万精兵屯中山不出一骑当斯之时远迩智愚无不愤疾潜者耻与之俱生无几何革辂班师之後潜议罪当斩真宗特完其首领窜斥之衆议甚郁也至今闻者击指奋袂而起孰知真宗意自有在也岂臣下所易窥哉盖潜实白首老将耳目亲晋接开运之祸变今坐拥十万精兵以完中山示怯於契丹勿击堂堂之阵勿当得意之鋭度彼纵能至澶渊必不能渡河待其将成渡河之役我出中山十万畜鋭请战之师一举而蹙之彼契丹虽衆岂堪填我洪流而代吾洒扫也哉或不克渡河我以此师覆其归路片马只轮定不返矣恭惟祖宗无失刑真宗岂特私一傅潜也哉真宗清浄垂拱之君不惑於羣策而决意亲征不以王超石普杨延断契丹之归路不斩傅潜之不济师巍巍然振乎千载之上矣中山之形势其何如哉惟我祖宗为能用中山之形势也何则在战国介於魏赵之间屹然自成一国其地虽狭而谋至广其人虽寡而材最武西足以抗秦北足以制燕无论赵魏也所谓中山君者是已太祖太宗时每时防秋之兵全师聚于定州夹唐河为大阵量敌兵远近出军建栅仁宗谨是祖宗之制积粟则中山为多畜兵则中山为重命帅则韩琦焉至今庙而祀之岁时严也太原府刘氏盗有之太祖皇帝亲往而未之克留以待太宗皇帝特封太宗为晋王逮夫晋王即皇帝位之四年亲征克之於是有宋受天明命平一天下万国罔不臣妾逮今将二百年重惟太祖皇帝号令之所加鼓鼙之所及一日削平唐末暨五代百年之僭乱曾不足以摧枯拉朽喻之乃於太原独艰难如此何邪刘继元虽孺子也有郭无为之谋侯霸荣之勇其兵乐战不怯死其民乐土不轻去且复念曰太原吾父兄之世有也吾家所以革晋为汉者自太原基之也彼石氏有天下者亦自晋而得之遂以晋自命也晋篡李氏之唐而李氏所以为唐夺朱氏之梁者初实起诸晋也其上则高祖太宗所以为唐者晋奉之也杨氏所以为隋者晋肇之也高氏所以为齐者晋大之也司马氏以晋自命者实谓受命於晋也其在成周宣王承厉王之乱号为中兴者伐玁狁於太原也其後王师败绩於羌氏之戎王乃料民於太原为成周之盛衰者又如此也呜呼太原之为镇可轻付畀哉重以太宗皇帝之神武念太原久未下顾视羣臣谁可与议者首询之张晖晖曰戢兵育民待富庶而後为谋继询之张永德永德曰太原兵少而悍加以辽人为援未可仓猝取也莫若先离其戎心又询之薛居正居正曰太原自古难克之国周世宗之伐至於师老太祖破辽师於雁门关南尽驱其人民居虎牢以西虽巢穴尚存而危困已甚卒得曹彬而谋之问曰显德开宝两征太原以当时兵力不能克何也帝意岂不深哉彬能身任其役帝遂决意亲征躬贯介胄曹彬潘美郭进等为之将先以进守石岭关御辽师乃降继元平太原保全其人民而改筑其城郭将贻万世之安也嗟夫两朝三帝二十余年而得之者一日甘心而弃之邪或谓唐自安史之後河北遂非朝廷所有亦何害乎为唐也哉臣应之曰唐之河北固不幸失之然其据太行津大河以制河北太原犹在朝廷也此李德裕相武宗毅然以身许国不赦泽潞卒能号令真魏以诛刘稹成一代伟绩也以兵论河北之鋭师固为三镇而飞扬然太原青州各有兵十万邠宁宣武各有兵六万自足以制彼三镇矣今又并太原而弃之古未之有也太原唐重兵之地今弃之矣而青州贼盗久炽又未必有如唐之重兵也邠宁之兵凋残於近岁未易并言唐之宣武是谓今之汴都祖宗以重兵威天下千百倍于唐宣武之兵也太宗时张洎为能言京师之兵制固於唐之兵制仁宗时尹洙又能言京师兵制出於秦汉上非特与唐室论也後来者宜不复措意开口於斯也奈何初变更於王安石卒殱尽於童贯天下之势危矣惟陛下念之天下万方臣妾不胜至愿而三镇之形势臣愚略陈之矣臣前谓国家无名而赐之者敢复言之大凡王者慎於一嚬一笑不易以假人不知此三镇於一嚬一笑孰轻重哉谓此邻国为有功则隋唐因突厥之兵以有天下唐郭子仪尝以囬纥南蛮大食之兵而兴复中国矣安得人人输以土田哉惟石敬塘父事契丹假其兵力以即帝位割燕以委契丹而魏赵之地犹不与也谓其能战则彼荒絶遐陬疆场不易接未尝一日与我国交锋刃也亦未尝与我国通玉帛之好也果孰怯而孰勇哉但闻渤海者高丽之属国也金人者渤海之属国也高丽臣事契丹而金人因高丽以通好契丹者也在祖宗时尝因高丽以通好而昔困於契丹之三栅借兵於淳化之初也其後国家絶高丽而不与之通彼国遂亦不通於中国逮熙宁初国家复与高丽通而彼国方通好契丹不得与也奈何一旦强盛倾夺契丹之国出其故君空其宝货而式廓之谋不能自已遂欲翦灭乎我国哉在祖宗时尝来夺我白沙寨路略官马三匹民一百二十八口适其结和之使在京师遂馆之不使还无几何渤海入贡而渤海之酋为释二国之忿遂诏还彼国之使不知今日彼国之称兵域外欺蔑我国孰与三马百人多少在祖宗之令当何如哉议者曰彼其顿兵城下何词谢之曰唐广德初突厥自泾州犯长安至於代宗幸陕而郭子仪帅师则吐蕃望风遯去越二年仆固怀恩以吐蕃回纥羌浑二十万寇京畿郭子仪以回纥伐吐蕃而难平皆未有割土田以奉之者也恭惟陛下始初清明之时天以强敌警惧陛下增修圣德岩庙之上肉食者必有长驾远御之术三镇已复归於职方氏矣顾惟踈远小臣必待百官班贺之後乃得与昆虫共庆也虽然臣犹将有所陈者唐杜牧最善论兵谓上策莫如自治汉皇甫规善用兵而先零诸种羌慕其威信相劝降者十余万则以威信为干橹也规之言曰力求猛敌不如清明勤读孙吴未若奉法皆自治之道也又如程苞於板楯蛮但选明能牧守自然安集不烦征伐亦知自治者也陛下诚得如皇甫规之有威信者为师帅程苞之明能者为州郡则三镇之复为王土可指日而期也然而此则边场之臣自治之道也若夫人君之自治者无时而不然尤见於变乱之後犹之治兵也汉路温舒尝为宣帝言之曰齐有无知之祸而小白以兴晋有骊姬之难而重耳用霸近赵王不终诸吕作乱而孝文为太宗祸乱之作将以开圣人也文帝永思至德以承天心崇仁义省刑罚通关梁一远近礼贤如大宾爱民如赤子内恕情之所安而施於海内是以囹圄空虚天下太平夫继变乱之後必有异旧之恩此圣贤所以昭天命也温舒於是远不及高祖近不及武帝可谓知务矣其视东方朔对武帝之化民不言尧舜而言文景尤着明也今陛下继变乱之後思所以昭天命者其不在仁宗乎凡温舒之称文帝者实为吾仁宗而云尔也核而论之仁宗於斯大德加以严恭寅畏翼翼而纯美汉文未必无愧色也且文帝二十三年逮其岁晚颇惑异端孰如仁宗在位四十二年日慎一日图治愈切求言愈急用言愈勤正德愈励使汉文加之二十年之後不知果何如也语曰不知其君视其臣汉文之臣略如前之所陈者矣孰如仁宗初相王曾李迪吕夷简晚得杜衍文彦博韩琦富弼其在内外大小华国命世之臣蔚乎不可称数也其用之未尽留以遗子孙者吕诲范镇司马光吕公着皆社稷之卫也陛下今日继变乱之後诚能得臣如仁宗时不开边以玩兵不专利以残民不急刑以杀士不禁谏拒谏以自蔽则何虑乎金人之来是谓大有上九自天佑之吉无不利之时也是谓洪范九畴彛伦攸叙之时也倘或不然使戎马交驰於境羽檄旁午於前汉幸而有皇甫规张奂为将而不幸胡广赵戒为相其中则张让段珪曹节辈凶阉为之虎狼唐幸而有郭子仪李光弼为将而不幸元载卢杞为相而其中则李辅国程元振鱼朝恩辈凶阉为之虎狼则天下之事去矣是谓困之六三困于石据于蒺藜入于其宫不见其妻凶之时也是谓洪范九畴彛伦攸斁之时也呜呼天下治乱兴亡之迹出一辙也如此其在治世既有明君则必有贤相而将臣自出矣臣虽至愚不愿国家独以将称而无相也昔者贾谊恸哭於明时不胜其忠也阮籍恸哭於衰世不胜其忧也当今执政大臣必有拨乱之才干国之器请为陛下念之臣前所谓大有上九自天佑之吉无不利者乃自乎六五之君厥孚交如威如吉也六五有信以交乎天下终以威乎天下是谓德威故能以一柔用五刚使上九受天人信顺之助吉无不利也大有之君於是乎得以遏恶扬善顺天休命如其恶者不遏则善亦无自而扬何以为大有之休命也大有一变而为乾乾之德首在刚健而後曰中曰正曰纯曰粹曰精也人君之德固宜先之以刚健而继之以中正归之於纯粹精而天下何难乎为治哉臣愚言不识忌讳陛下赦其死幸甚臣前所谓朔问二篇者今辄随封事上进以备乙夜之览重增死罪陛下赦之幸甚臣说之昧死再拜
朔问上
或问唐杜牧言山东王者不得不王霸者不得不霸其说果是乎曰牧之意勤矣其论失之迂而不密盖山东不足以兼河北河北为能制山东牧安得以天下之势专属於山东也哉至於牧言河北视天下犹腹心天下视河北犹四肢则是也牧曷不曰河北者天下之脊也有大伾为地喉有大陆为地腹其势足以吞天下而容纳之也况有天下者得河北则得天下失河北则失天下凡有国者得河北则立失河北则亡其国虽不正而得河北则强其国虽正而失河北则弱其国虽无道而得河北则强其国虽不至无道而失河北则弱是何也自周不王而天下分裂为七其敌国三曰秦曰齐曰楚其与国三曰韩曰魏曰赵其附国一曰燕燕赵魏三者皆在河北而赵为约长与秦则秦重与齐则齐重与楚则楚重彼狼虎之秦欲搏噬诸侯一擅天下者累数世而未得志也逮夫始皇二十五年灭燕灭赵乃明年灭齐降魏遂兼天下改诸侯为郡县铭金人以视得意矣二世之立盗贼相随而起陈胜虽首兵於楚而张耳陈余立歇於赵天下之心始争王矣当是时所谓河北军者为最可畏也项羽渡河与秦军遇九战絶甬道大破之於是乎楚兵冠诸侯秦之失天下自此始决矣是河北为秦重如此也汉高祖之兴非胜广之势且无余耳之交未尝一日伸於楚虽先入关而不得王其危甚及乎命韩信曹参张耳帅师伐代获夏说遂伐赵获歇杀陈余以张耳王赵由是信得以袭齐杀楚龙且越明年五诸侯围羽垓下而灭之汉於是一祖三宗煜其盛矣不幸中间盗於新室更始庸孱不足以奉君天下光武崎岖北渡河其穷自称邯郸使者而属为北道主人者不知凡几人也不意渔阳上谷之突骑精兵良为已来乃取邯郸杀王良败铜马於邬【在鹿城】败青犊於射大【在武德】败谢躬於邺由是邓禹克河东寇恂克河内遂即位於鄗【在高邑】光武既以幽冀兵中兴汉室乃立营黎阳以蓄河北精鋭谓之黎阳营其视河北未尝不少在意也其後子孙不知祖宗王业之本河北为袁绍之室矣曹操虽自视英雄而切齿不与俱生者惟绍也绍死谭军黎阳与尚争冀州是二孺子者实自屠剪以为操之奉操得黎阳取邯郸取邺牧冀州卒以冀州之河东河内魏郡赵国中山常山钜鹿安平甘陵平原十郡封魏而亡汉矣是河北为汉重又如此也晋因魏以一天下才二十年赵王伦内閧成都王颍外溃颍军次於朝歌惠帝以十万之师次于安阳颍以石超来战王师败绩於荡隂惠帝裹疮流血仅以居于邺而王浚刘元海石勒汲桑辈皆为颍而飞扬于河北颍初利羣衆以为一身之爪牙而不知其後卒移天下之荼毒豕涂鬼车人人自王视中原如无人境晋才阻江而有之是河北为晋重又如此也隋文帝以后家之势有窃移周宗之谋而忌尉迟逥在相州据赵魏之土未敢发也及以韦孝寛取逥杀之资相州之胜其取周如拉朽遂灭陈一天下炀帝忘灭陈之师游溺不返杨玄感李密肇乱于黎阳王须拔历山飞辈溃于燕赵以蹙扬州之祸曾不得一抔土以自覆宁论隋室之存亡乎是河北为隋重又如此也唐兴杨玄感辈驱除河北其定中原甚易既杀刘黑闼平河北遂一天下明皇以声色丧其神志相牛仙客而将安禄山招河北之祸虎牢失其固潼关失其险两京七庙一日丘墟帝仅以身还自蜀而河北卒不复归于朝廷盖往时安史之祸犹太阳疾者势虽危而汤液亦易为功也惟是仆固怀恩养寇自资留贼遗君父以禄山之党李怀仙李宝臣田承嗣薛嵩辈分帅河北天下谓之四寇者其病犹殗殜人虽亡而厉气不已也其後朱滔主盟以冀王田悦以魏王王武俊以赵王又以建兴王李希烈天下谓之四叛虽有马燧为将将百万之师而竟无尺寸之功益坚悖乱之志又其後朱克融囚张弘靖王庭凑杀田弘正天下谓之二寇虽有李光顔为将将百万之师而竟无尺寸之功徒使姑息之风益炽又其後城坚社老风雨自神不复知有朝廷朝廷益弱而马燧无子李光顔无孙彼狼子豽孙夥且健也百余年间朝廷固无一矢渡河而河北三镇按重兵视本朝烟尘之惊播迁之虞亦未尝有一人勤王者卒以佐朱温亡唐焉当时诸镇跋扈者倚河北为城社其余秉节旄者窃援河北以自张大不与河北缔交好者不足以取重于朝廷朝廷或增一城浚一池而河北怨怒上闻即日为之罢役或兴师问罪他镇而河北必来挠王师朝廷於是待河北以殊礼而示讳执政谓为当然而恬不怪识者惜焉马燧势可以破田悦而逸之盖燧自知其有所不可者宪宗能诛元济而不能不救王承宗武宗欲伐泽潞而先姑息魏镇则河北为唐重又如此其甚也故曰凡有天下者得河北则得天下失河北则失天下庸不然乎又如桓温刘牢之刘裕经营中原倾国之力有将有兵驱海岛而来势若坏山人皆乐归向而献壶浆为日已久也奈何温败于石门牢之败邺裕不守关中竟不能成天下之功皆以不得河北而失天下也所谓凡有国者得河北则立失河北则亡者苻坚之秦取燕慕容暐而立拒於燕慕容垂而亡托跋之魏取慕容宝而立分於高欢而亡朱氏之梁婚魏据梁而立失魏失相而亡李氏之後唐得魏灭梁而立契丹入自河北而亡石氏之晋以河北奉契丹而立李殷纳契丹於定州张彦泽以契丹犯京师而亡刘氏之汉委河北父事契丹而立郭威起於邺而亡也所谓其国虽不正而得河北则强其国虽正而失河北则弱者曹氏之魏强於刘氏之汉是也所谓其国虽无道而得河北则强者高氏之齐强於宇文氏之周是也呜呼河北为天下之势重轻如此君天下者慎之哉恭惟我艺祖亦自北征不战而受天丕命
朔问下
或问河北重於天下如此宜夫本朝之待河北尊其命帅遣使凡百非他道比其优河北之民者所以厚天下之本也奈何近日事势舛迕大河为患频岁而未知导之之方曰河北有大患二而河不与焉或问大患二何曰一曰外患将起二曰根本方蹶何谓外患将起大凡君子相与则能始能终君子而与小人交则小人卒以君子为可欺而残之况以中国之尊交於契丹而谓可以久而敬乎契丹自澶渊之盟到今九十有八年矣可谓久矣古未有也宗庙社稷之威灵於是乎在然今敌君鸿基者与有力焉涂路之人皆知敌君虽生漠北之乡为人仁柔讳言兵不喜刑杀慕仁宗之德而学之每语及仁宗必手加额为仁宗忌日斋不忘尝以白金数百两铸两佛像铭其背曰愿後世生中国其用心盖可知也敌君今年八十有余矣不幸无子监往时其叔宗元窃发之祸约束其孙燕王者甚至惟恐其不类已也燕王少时亦有令誉雄杰可畏今其为人残忍好杀真狡黠之性也日夜惟田猎是好挟弓为戏自视年齿既壮而志不得逞益复恣睢猖狂动多不义日者无名频点集甲马是有器也彼有永丰库者储中国百年之金币不知其几多也敌君未尝轻用一毫如燕王一日发之以资南入之计是有财也加之上下同欲天性能辛苦喜兵战虽儿童妇女亦武而善骑不劳部伍不择器械可谓有操刀必割之势也彼往时所谓刘六符者有古燕男子之风尝为其国谋主谓曰大辽虽与中国通和要当十年二十年必以事挠之使中国知吾非怯而忘战者中国常惴惴不自德於岁币则大辽常有中国为之奉矣今彼二十年间必遣泛使有要於朝廷者六符之谋行也嘉佑初萧扈来请河东地界王原叔折扈扈不能对以封疆条目示之使扈归熙宁间萧禧复以河东地界来请而竟得地袤延千里又往时泛使请朝廷无纳元昊之和而朝廷卒与元昊和近日萧俨请朝廷罢兵无西讨朝廷乃为之罢兵其动如所欲日复加深至於间者斫柳败盐刺义勇三事近日烧榷场一事牙蘖不制谓中国柔可侮而不足惮宜彼有动如所欲之心也比年泛使岁使马足相及至於市井细民或指一北人曰是姓名某者尝客於吾某州某所虽未必可信盖不可不信彼既往来之数其视北州如其族帐中出入凡我地里之险易人情之好恶休戚举无不知若夫北京无重臣如韩魏公致彼改常礼而以名奉书安抚使无名卿如欧阳公使彼知慕而不敢犯守边无宿将如王允则何承矩折冲谈笑之间奉使不择人动则失辞坐贻之耻兵虽分将专教而益骄且弱其数至寡有司以阙额钱爲之利府库仓廪俱空而有坐仓之籴及时阙月秩之钱入夏未赐春衣之叹置官专籴而高价与细民争利僧道不恤而以度牒射利市井萧条屋庐闲閴道途辟而民多饥馑流离死填沟壑又皆彼坦然身所见闻者其熟知中国虚实不诬也是谓外患将起何谓根本方蹶国之根本在民今河北之民实古赵魏之俗也悲歌慷慨起则椎剽掘冢赵俗然也刚强多豪杰侵夺薄恩礼好生分者魏俗然也二者至今皆然在唐一陷于四寇其畔援不义卒与囬鹘土蕃俱惟以礼义感之则其用力亦复劲正不可夺惟恐其过厚所谓国藉十世之基家承百年之业士食旧德之名氏农服先畴之畎亩商修族士之所鬻工用高曾之规矩者惟河北为然也今国家礼义之所感深且久矣其民乃轻於转徙若甘心沟壑者何也不幸天灾流行水旱之不时甚或频年曾不间三年否则五年斯民何力以胜此灾耶呜呼天欤抑亦人之自致乎前年两河俱灾流民处处而居如此京十余万人通利军亦不下三四万人今年边陲之人复罹灾绎绎而来未可以数不知河北之根本果何寄耶盖又有以诱之者矣人情舍害就利为不可强况或诱之使前哉前日河北流民多得新田於唐邓许汝之间者物贱役轻非河北比今日灾歉之民其心动揺每遇无年一人投袂而起负老襁幼随之者百十为伍渡河而南惴若不及安得根本之不蹶耶夫河北之所以重于天下者非谓太行常山之险河漳滹沱之阻也谓有吾民十世之基百年之业武于山河也今岁岁蹙之去北而南舍畎亩而就沟壑则虽有天险孰为之守耶言之及此可为寒心万一边尘之起吾民如盛且强则荷戈弯弓而战者皆兵也我之太行常山於是乎为险而河漳滹沱於是乎为阻矣民之卫室庐保坟墓有不待号令而奋者顾何所不克哉今日之事势如此奈何彼天灾流行水旱之不时亦有国之常也其患何不见於异时而特出於今日乎盖有以致之然者矣汉鲍宣言当彼之时民有七亡七死以今日事势论之亦有七亡七死甚於宣所陈者吾民安得不舍此而逝乎请试言之常平钱散之上户虽多初非所乏散之下户二千或一千无补於岁费名为二分之息而又有头子之息聨甲之息钞旁之息人情不免之息不知其息竟为几分责之於夏则请以冬为期及冬则已晚而不胜其责贫者以累富强者以累弱一人以累一甲一甲以累十数平人辞讼争鬬桎梧鞭挞多常时者数倍卖田易牛撤屋鬻子一亡也异时单丁女户无役第四等户役所不及今皆责之输钱以弱佐强以下补上上户易於输钱而乐於自恣於是快其蚕食无厌之心而侯田侯宅且自若下户易於効力而艰於输钱平岁犹勉强而足不幸凶年恶岁虽有力而不得效必责之以平岁之钱而募游手之民由是民皆乐去南亩而事游手游手恣于下兼并恣于上二亡也异时义勇取其艺而不?之以文安于乡疃而不徙之州县今保甲讽诵教法殆如儿戏舍中国之法度而学羌戎之之跳梁既以荡动其心志而又集之州县不恤所费如一中县岁教保甲三千人其备弓矢供饭食一月之中人费五千则凡亡万五千缗人费三千则凡亡九千缗如集之州则其费又倍之丝毫无所补而岁亡万千之缗其何以继三亡也河北之盐异於他处非解州之地可巡御非江淮之务费煎炼或河水所淤之地不生寸草而白鹻是生或天生盐地百种不生而亘野皆盐卤或生盐草而火之而水之盐立成矣祖宗因其俗而顺其欲税之而不榷河北之民以为祖宗甚盛德也仁宗时王宣徽议榷之不可神宗时章潭相议?之不可及潭相当国卒申前日之谋而榷之一旦使营生之民为刑戮之隶行商失业居民失食掩恨咨嗟四亡也仁宗时或欲以渡河之利归有司议者谓河渡本以利民不可反以病民而止今有司卒以渡河为利又兼利乎坊场使河渡少於异时而坊场多於异时坊场之多是有司利於买名课利钱之入也方其输买名钱时有实封投状之法自谓尽善矣不知此乃投骨鬬狗之术角胜负得者固小人之常态而河北之民为甚椎剽侵夺之风非一日故也方实封投状时不顾岁入之实於已如何惟恐买名钱之不多於其侪辈及其得之或破产不足以为约而奸欺抵诈上下相蒙纷然并出惟恐不逞啸集之有地盗贼之易於渊薮五亡也河北之民既多泛溢之苦辛而一岁之稼不败於波涛则起夫以完堤防如一中县岁输夫钱六千缗犹大惠也若必责之为役则其费又数倍六亡也牧野之在河北尚矣今一切委之使编户养马不但损国威亏军容而民刍秣之外又有视効之劳不敢出入之弊自汉已患一马伏枥当中家六口之食亡丁男一人之事今何独不然七亡也七亡尚可又有七死凡名利入之源有司专之而日斵其资一死也郡县以文具逃责之官任游手不土着之吏役乡村者狼虎乡村居府库者螟螣府库斯民束手就毙二死也刑罚加严告讦之门日多使民出陷机穽三死也贫穷则生盗贼武事不戢则生盗贼田野桴鼓不少休息四死也天灾流行上恩虽厚而钱谷吏艰於蠲放阁上恩不得下州县怯畏不敢以民命为请宁就流移之大费不肯舍租税之小费凡民与其伏田畴而被所责於乡县不若流移而仰哺於他州卒於沟壑之归五死也上之恩泽既不下惠而下之疾苦又不得上闻讳害而言利欲询谋而不得议成法县令不以户口多少为殿最而以敛财足否为贤愚当其水旱方至之时视民之没溺不敢发仓廪必待报於使者当其谷贱可籴之时又亦不敢开仓廪以收籴而必待振於使者使者之命来而无所及矣州县得治民不得救民得刑民不得养民六死也凡下之效甚於上之所好今民见朝廷使者州县长官一切以财利为事靡然争相封殖饕餮无纪不知礼义至於父子讼财夫妇异货所谓诸侯好利则大夫鄙大夫鄙则士贪士贪则庶人盗今见之矣俗皆曰何以孝弟为财多而光荣何以礼义为史书而仕官亦可以信矣彼嘉佑中愿实之老今皆逝矣後生耳目惯习不复知世间廉耻事七死也民有七亡而无一得有七死而无一生是谓根本方蹶然则奈何请厚本一俗弭外患於未然
景迂生集卷二

[book_title]卷三
钦定四库全书
景迂生集卷三
宋　晁以道　撰
奏议
负薪对
负薪有廊庙之忧固善矣其如廊庙之耻何曰廊庙顾岂无忧哉特与负薪异耳且天下之患莫大於同乐而异忧作负薪对
今上即位元年正月初金人以我疆场之臣无状斥候不明遂据我河北入我河东直抵京师城下金人非汉老上单于之比也其兵亦无老上单于十四万之衆也彼时烽火照甘泉宫望长安犹踰百里而远今何为使我直有城下之师犯孔子春秋之大禁夫其或者警惧汉文帝者犹浅与负薪忧其九失而有三策皇帝陛下初下亲征之诏远迩闻之靡不思奋咸曰是我太祖皇帝之旧章也今皇上真似之也太祖皇帝受天眷命即位之四月昭义军节度使李筠叛习五代之余衅自恃其兵马之勇可称其山河之壮太祖亲征倍道兼行其劳至於圣躬负石马上使太行不得以为险即日城破筠投火以死盖是举也枢臣廷祚为太祖献策曰宜出师击之西京向拱曰陛下宜速济大河历太行稍缓之则使贼炽矣控鹤左厢都校马全义亦於泽州城下进言曰缓之适足以资其奸便全义中矢拔去被血以先士卒筠不得不与火俱灭之速也是岁九月扬州李重进自谓周室之勲旧继以叛闻太祖亲征复如李筠与火灰烬筠则北结刘旻重进亦南通李景其祸心不浅而不及掩耳於迅雷则奈何嗟夫金人之势逼於前日而銮舆之出异於他日者陛下无谋臣如廷祚如拱而将无如全义者乎如其有能成陛下之初志者天地为之威怒风雷为之震击跛者起而喑者呼宁论女子童稚奋袂之勇哉或曰如陛下即位之初何曰陛下即位之初孰如太祖当宋之为宋方四月之初哉或曰论兵则我寡彼衆曰战之胜负不在兵之衆寡而在将之能否自古以来不可胜言也莫若以今事着明之太祖在周时以百骑却辽枭将高模翰之兵数万於瓦桥关之北开宝初太祖命曰钦祚以兵三千於定州背城以破辽六万于时军中有三千打六万之謡至今塞上儿童犹以此语为戏不忘也借曰兵寡岂无三千背京师城而阵当见人人如田将军也关北百骑则待陛下之临戎复如真宗皇帝改元之二年乘六龙幸大名辽人望天戈不及战而大败遯去越五年御龙辔幸澶渊辽人才至望天戈不及战自败而请和是我不速於和而既利则能久者也于时上相毕士安开其谋次相寇准坚其行殿前高琼効控马渡河之力皆赖上意先定於前年之征也太祖再出征真宗亦再出征若其问罪河东则太祖太宗皆一出征陛下不一出征乎其失之一也图功以威克爱者政典也政典者军政之典也治国之常道则威与爱均也方有事时汉景不能诛晁错则天子之威令不申而晋室割据之乱象已肇也唐肃宗之威令不申而有郭子仪李光弼为将不能平幽蓟武宗之威令申以石雄张仲武为将而足以讨泽潞近者周世宗即位之三月亲征刘旻及契丹于上党其爱将樊爱能何徽败绩世宗立取而斩之将校股栗思用命而刘旻在太原亦为之破胆失据世宗之师由是出无不胜而四方僭叛相顾失色中国之威一日而振实为我有宋之驱除也国家不幸有败国徼乱之贼为万世之羞非战将一日失律之比者曰京曰贯曰黼曰攸曰【阙】方金人在城下时宜枭以视之又醢以赐之因有诏勅曰此醢非他物也为人臣而不忠者不度事之利害不虑国之安危天命予一人戮之凡食者诫焉无怠彼金人虽甚怒我而大将亦甚服我赏罚之明顾弗之惧哉舍此而不为其失之二也兵出无名事故不成明其为贼适乃可服古兵法之言也唐高宗时薛仁贵为苏定方讨贺鲁而言之遂克成功今国家於金人曾不遣一介之使问其所以来者何名也彼素通好契丹乃一日灭契丹之国自建隆以来通好我有宋复一日举乌合之衆顿于坚城之下果何名哉夫我固其与国也玉帛初陈车传未息相与之新当如是乎无乃疆场相侵乎请责之疆场之臣否则将帅失信乎请责之将帅之臣今日果何名也耶执事者既不责金人之无名又不思所以折之者重可惜也何则自古兵之大禁垂车深入则败猖狂不制则亡贪人金币则灭有所恃而骄则衆相残淹时而兵老则下必图其主帅金人俱犯此五者我出而攻焉可也执事者似未之明也苟不明也此则败亡反在中国矣可不念乎金国之君不知何人恐非汉高之英雄唐太宗之材武可与为比也其谋臣郭药师者惟能与我阉贯为谋而嗜利尤甚如中行说辈借以资其身取富贵耳恐亦不可比禄东赞之辞婚可以动唐太宗尚结赞之狂谋几能擒浑瑊如药师者使得一粗晓边情部队将说之不过一二言而折服之矣刑余而又责之贯实在部队将之下者也大抵不知其兵则视其将不知其衆则视其国不知贫富则视其器械不知其所为则视其所好金人之将如郭药师则其兵可知也其国之东西几何南北又几何先附高丽後附契丹介于奚霫室韦靼达之间实东北诸国之尤小者今亟兴师乘马而南则其衆可知也器械必资铜铁竹箭胶漆之上品举非彼之所产宜其窳顿不刚惟我国之器是取则其贫富可知也金人之嗜好出则攻城略地入则蒐乘补卒则其所为可知也凡百混一天下之模未尝备也昔侯景所与同恶无非驽才其党自叹曰乖僻至是安得不败金人似景未必有持久之术也苟明乎此则何惮而不与之战焉既此之不明其失之三也金人欲结和须割地以河为界执事者不尽河以与之姑与高阳府中山府太原府计其郡县无虑名城将百数自以为有谋也不知今天下者太祖之天下也孰敢谓寸土不在王会图哉高阳中山者我太祖太宗暨周世宗躬冒矢石艰难而得之者乃一日谈笑而弃之耶太原则太祖太宗相继亲征冒矢石甚於河北其艰难则久于河北真宗自谓先帝竭四海之力以得太原顾弗重耶又忍如堕甑而弃之耶执事何不往告之曰彼初称女真时在我太祖朝尝取我白沙塞三马适尔通好之使在阙下太祖命留之无还次年渤海之使为女真重申旧好则送之其在太宗时女真困於契丹之三栅遣使借兵亦相好甚矣不意欲尽取中国之地如今日也此其失之四也金人且无已日遣使徵黄金重币不知其几何但闻国家府库空竭下捃於公卿大夫士家细不遗乎闾里民庶其上逮宫帏供奉之器则志在恤邻者当矜之也方唐吐蕃纵横輘轹时入京城刼掠黄金则固有之亦不闻明言求金於王城也其在盐州夏州者则尝求金矣是以吐蕃施於盐州夏州者金贼傲侮於京城也不已甚乎执事者何不谕之曰府库者祖宗之府库也国家於经费之外未尝敢以一毫赏无功也且国家初未尝相聚歛之臣亦无事于库府之富也安得有金以满谿壑之欲哉在我国家之初女真岁以市马於中国而资富其後女真结好契丹则中国但知有契丹之马而不知有女真之马也女真之名马遂亦絶种得非天以其马畀中国而不畀契丹乎女真又安得而私耶以故兴师而南惟以无马为恨出令徵索而未知已也岂彼既不得吾市马之金乃为此过求耶人情皆贪而多诈若彼国之进取无已高丽尤畏之雍熙间尝为吾使者诉之也以黄金弃之溪壑此其失之五也春秋重信盟生于不信春秋是以诛盟中国诸侯之盟固所在诛况以中国盟夷狄乎又况以王人与盟乎隐二年唐之盟鲁与戎人盟也此春秋始隐之一端也僖八年洮之盟二十九年翟泉之盟王人与盟也此春秋责齐晋之重者也兵而不已至於盟盟而不已至於质子则又春秋之所不诛也在汉唐时但闻外国有质子于中国不闻中国有质子于外国礼则然也金人一日于王城下盟誓而质子苟有明春秋之大臣则其责当如何无乃失我国之所以尊者乎彼如有求质子而及亲王也何不谕之曰亲王者上皇之子也陛下方如尧亲九族忍弃上皇之子於外国乎如质陛下之子则方就外傅未任行伍之事也彼虽怒我未必不念我父子兄弟之亲也闻此言恐亦恻然哀之矣又如求质宰相则当谕之曰宰相者陛下之股肱也何可一日不相与以成一体乎邦昌者虽不知为何等人既命之为宰相则当待之以宰相也彼方重视君臣则必知宰相之重矣亦闻此言而得安乎虽然质固何有哉曹公因韩浩拒吕布不顾夏候惇之被质着令有持质者皆并击弗顾由是刧质者遂絶此曹公所以能振威於中国也今我国不得其所以为尊者其失之六也然金人一日得吾瀛定并门重镇未必能为其强其得吾金币无虑数十万未必能为其富何则其俗喜相吞并鬬争是其劲悍英武流弊所必至也极其强则必争古今国家名号大小见於史册者百十今其存者无一二皆以其财富而自底灭亡者也今虽强敌祸变生於不测未可知也惟有一事大可惧者又特遗之以谋臣也遂将使此敌国得以其强者为强富者为富可不惧乎国家以契丹归朝官悉遣归于此敌国无乃执事者未之思乎盖此色人布满州郡无虑万数远者十数年近者三四年且尝预官联临局务亦有喜读书通吏事者其便弓马多膂力喜战鬬则又其性习然也且於中国之事体人物靡有不知其孰强孰弱孰能孰否与夫道里孰远孰近孰险孰易皆得以为彼国之谋其害一也此色人在中州初颇喜自陈其高曾之家世曰此大家者吾之同祖也曰此郡县者吾坟墓犹存也幸今复为王民亦颇买田种艺与人家婚姻其意不浅矣亦颇有惜中国不用贤多遗才为司马公而叹息者今一旦阻其慕王风之心投之於燕南蓟北之境则以其苦心为之谋生其害二也且彼与金人亦有平日怨嫌不相能者或当南北战鬬时兵刃相残之酷者今又一旦快彼雄心其害三也彼擕老幼恸哭驾戎车弯弓露刃而行籍籍道路间言曰投彼死尔孰若死在此以故所过之处闭户避之既宿而去则居者相贺如其为彼用也亦可虑哉其害四也金人分布於城下时此辈亦有请质妻孥愿与之格鬬者庙堂之谋曾不知出此而州县固不敢上闻矣此一大便而资以为彼强敌之用其害五也彼归自契丹而乃复归之於金人不知为何名也无乃示怯於金人者过甚乎其害六也使彼顾盼之间褫我国之衣冠复幽并之旧俗弱者羞恧强者怨恨道路为之咨嗟非王者者无外之度非天下无不覆之美其害七也明有此七害而议者不过曰庙堂有徙戎之论为日久矣适此时而徙之不贻中国他日之害也复请之曰如可徙也岂无异日执事者幸少待之徙之金人孰若待我国家庙堂之议成复疆理幽蓟之旧土使彼复有仕於彼乎且诸葛亮於南蛮四郡皆因其土人而仕之矣借此万余人皆无所知解直以增彼驰突之数固亦不可彼敌国实难得生齿所以汲汲是求也昔朱克融辈方饥寒於京师时从宰相乞一饱之日而不可得安知复有幽燕故巢不沗其祖滔之风终为唐室之害哉乃不用宣和七年以前诏书复存之於中国其失之七也此贼蚁聚於城下时大臣不知画谋不知一日纵敌百世为害战士不肯尽力蓄祸以累君父圉人养虎自贻害不胜责也传曰无仗节死难之臣孔子伤焉可不信乎设不能有钟鼓举而伐之尚可震而逼之合而围之使人不得渡马不得食敌师不忿而转鬬以去则相率而四散矣奈何既不能攻又不得围纵其游骑散卒或百或十朝出而残一邑又明日出而残一邑王畿根本之地富室最多适足以资其流血成沟也王畿荡灭将尽遂及辅郡诸县镇走官吏如鸡犬取故相家孙女姊妹缚马上而去执侍幕中远迩胆落不暇寒心然非金人残之也实官军残之也方敌入一邑时未闻官军一人袭而来救咸谓彼出不意而我适不为之备也以故如阉贯前日臧底河之败士卒死者十万不减永洛之酷朝廷莫得而闻也贯蹙熙河经略使刘法出师为西贼掩而杀之如擕童稚朝廷受百官班贺西贼之捷也近而刘延庆於雄州北殭尸百余里而弃金帛军实於积尸之中不可称数并取雄州弓手天下称为枭勇而契丹素所畏者贯悉杀之朝廷既不正典刑於延庆而贯寻封王矣法制之兵当如是乎其失之八也或曰国家征兵於方镇而未至也前与之和矣曰城下之盟有以国败不能从也是春秋之法也敢不守而行之韩信之伐齐先有郦食其与齐和矣李靖之灭颉利唐俭深入虏庭而和矣薛仁贵之取九姓先受其降而知降者伪则不若悉坑之之威也是皆春秋之法也何独古人以制胜今则失之无乃天下之士恶言孔子春秋之弊乎虽然征兵於方镇而不急奔命者其故何也汉陈豨反於代高祖以羽檄徵天下兵未有至者高祖乃躬选壮士於邯郸盖豨之罪未白于天下也唐代宗有吐蕃党项围京师之危诏诸道兵四十日无一人入关者吐蕃党项虽为天下所嫉而程元振李辅国凶阉之不君复为天下之所忌也天下岂不曰元振辅国者吾家之吐蕃党项也塞上之吐蕃党项吾力可及而吾家之吐蕃党项吾力之不可及也今阉贯之凶焰出元振辅国上既未枭而醢之尤为天下之所忌也然实因兵制驱之而然者何则兵在州郡则兵驯而州郡重兵专命将则兵骄而州郡轻盖将重则州郡不得不轻将骄则兵不得不骄惟州郡轻则帅府轻帅府轻则京师轻此天下之势也祖宗之兵寓於州郡命其守臣曰知州军以某军重某州也其将则州都监是也州郡都监平日事其守臣卑且谨则其兵无自肆也此祖宗之兵制也开宝之兵三十七万是谓必胜之兵至道之兵六十六万是谓威武之兵天禧之兵九十一万是谓太平之世保大之兵庆历之兵一百二十五万是谓昊贼之後应变之兵皆以根柢京师而支干四方宜其百世莫得而加损於一日也乃有大臣喜变更祖宗之法度兵制亦不得而存合数州之兵以为一将将重而州郡轻矣州虽有兵之营幕而窘於月食时衣其号令之所加进退之所系则在将而不在守臣以都监而领剩员厢军之外不知将司一事也将兵视州民如胡越将官待守臣如寇讐又有大可懽者幸宗庙社稷之灵无回戈吞噬之变则昧者未之谕也惟司马温公熙宁中在洛下见留守前宰相韩绦以数十老弱之卒奉旨祷雨中岳而将兵有出城之禁奏疏论之曾布帅太原躬自不胜将司之无礼而终不以将法为非也今者不幸有金人之役如徵旧制之兵则诏至一日之日则一州之兵奔命而东上不必待於他州切恐他州之我先也州兵之急於用也今徵新法之将兵而将兵分隶数州必合而起之又各仰其州之钱粮以资之是州兵一日之事为将兵累日之事也将兵之不可急用也如此国家承平日久人材不甚相远都监之材武不知视将官果如何惟阉人之役商旅之族乃得超授将官而都监孤寒以考第平进者不敢与之比也此州郡兵制之失使其赴援不时之弊也若其京师兵制之失使其寡弱不足以为京师之重而威乎天下者亦其自变更祖宗之旧制也祖宗知汉唐都雍与洛以山河为险人可兼而有也今都汴阳无山河为险而惟以人为固乃屯重兵於京城之下或分粮於京畿之邑他人莫得而轻重之惟我以之为用是本朝以兵设险险於雍洛之河山也奈何喜变更之大臣销去祖宗傅城之兵营曰坐縻太仓无用也曰阙额之金因得以为利也闲地可以建室庐也大臣而浅且陋一至於此安知百世之安危哉宋守约自以并营为功闻於一时矣使我翊卫京城之兵营十无一存者矣今之贵臣强宗则为别馆园囿与夫道宫释宇者皆昔之营地也後生但夸今曰游地之雄孰知昔日宿兵之雄哉倘如祖宗之旧制城外之兵营棊布相望而謦欬之音日夜彻乎数百里之间使四夷来朝贡者远而望之於郁葱佳气之外有森然不敢仰首之威光则彼金人虽欲肆威於城下而无以留旦暮也祖宗以兵为险而城不必高池不必深也吾之京师是谓天邑是谓神臯其守惟在四夷也由是观之祖宗京师之兵制优於唐之时府卫多矣唐之府卫远而不若我之近也唐之府卫勤於命将而我初不命将以私之也内外兵制系国家安危今皆失之九也幸而有三策焉曰命威望之大臣以守魏而高阳可保也命威望之近臣以守镇而中山可保也在唐则魏博重於真冀真冀重於幽燕魏博真冀合而制之燕者也祖宗於河北建四郡而河东惟太原一镇其旨微矣今不得已於晋於潞或特建一镇或各建一镇则太原可保也此重镇之策也於河北河东能慎择守臣文武并用待之则厚委之则专於转运使提点刑狱之外无繁碎旁午之使者以蹂践之搏啮之则金人虽得吾州县而无得乎人者安能一日而居哉大要如太祖时郭进於邢州李汉超於关南何继筠於真定贺惟忠於易州李谦溥於隰州姚内斌於庆州董遵诲於通远王昇於原州不减唐李抱真於泽潞马燧於太原日崎岖於兵马之中而威震於华戎之上吾民既安矣何恤乎敌国夫然後於民给复者五年之末犹三年明诏曰小泽之利与尔共之吾不禁也盐食之货尔专有之吾不与也尔无种粮则吾给之尔无牛耕则吾畀之尔无农器则吾铸之於是乎十数年流转四方之民不约而无远迩来归矣唐宣宗何德以复累世所亡河湼之地哉而能以恩惠顾於既归之後犹不失春秋重民之道也此内治之策也远交而近攻者范雎之谋唐太宗为能用之也王者之师不必出而以外国攻外国则王者之师不战也国家之制辽贼命於藩罗支其制元昊亦命乎唃厮罗是世効忠顺以振朝廷者一旦灭之为郡县今熙河是也自是外国怨中国多矣德之不以为恩也疆场之上无日无烽火之警今因金人来伐之後丕然大变其政得重使如唐贾林本朝曹利用之类以告室韦奚霫靼达诸蕃鸣金人之过而四攻之金人何地以称强哉若高丽则金人素所臣事者我之厚高丽者如何其为我缓急之役当如何将见金国虽欲固不可得也春秋之功莫大乎存亡国孔子犹书卫人立晋不与齐侯之专封而大天子之命也今天子为能命人访昔耶律之後礼而立之则九夷八蛮罔不仰中国之至仁服庇下之丕德非特为耶律氏再生骨肉之恩也仁之所施者深则诚之所归者广於是乎耶律氏为我藩篱扞御金人而力折之凡厥涿蓟诸郡恐却之而必以归也汉光武不肯从臧宫马武之谋因匈奴衰乱而取之乃立南单于以制北单于唐太宗虽曰灭颉利而立突利可汗使率其故部示不灭人之国也故曰兵所以存亡继絶救乱除害也今何惮而不为此外交之策也唐太宗有郭子仪为将吐蕃内侵相继五年德宗有李晟为将而吐蕃内侵相继三年则今日之忧未易以一冬一春毕也庙堂之上可遽缓带乎借如三镇之地已无及而三镇之余犹可及也今日之师已无补而明年之师或尚可补也皮肤之疾愈而却医可也心腹之疾犹存而医未易却也
达言
君子终老而困穷不得于事业犹见於言言者君子之事业也天下无道君子既不得位又不得言天下有道君子虽不得位犹得於言言者有道之世也作达言唐虞之世岂有蛮夷猾夏之事乃以蛮夷猾夏命臯陶作士何也曰是事之有无典策亡矣孰诘也盖有猾夏之蛮夷不害为唐虞之至治而或命官于无事之时以为天下万世之戒是所以称唐虞之圣者也虽然又言寇贼奸宄何也曰天下治乱必原其所自彼蛮夷猾夏实自乎寇贼奸宄也以故古昔天下祸乱之机与夫存亡之微折犹与而果决存百世於一朝者皆自吾内以饷乎外也项羽之勇范增之智不能执沛公于座上者项伯舞剑以身卫沛公也曹公袁绍相厄官渡无异两虎额吼果谁勇怯而曹公卒走绍坑其衆八万者绍将高览张合辈率衆来降而曹公知绍虚实得以奋击也符坚以百胜之威百倍东晋之衆有姚苌慕容垂为将视晋君若浮苴孤鹜然乃絶淝水未半而溃于谢石五千之兵秦帝仅以身免者苌垂怀亡国之祸心其尚书朱序降晋而为之谋曰大兵未集而击之易也魏叛臣侯景狐兎犬狼之衆何足以当梁氏汪海富庶太平之久乃一旦入石头据金陵如戏剧者梁临贺王正德导景反而丞相朱异先与景交通也唐代宗朝虽有郭子仪在朝而吐蕃囬纥频年入长安践京畿者李辅国程元振二阉无君于内而仆固怀恩於外为蕃寇之盟主也昭宗时李克用朱全忠相噬不减袁曹而唐室之危甚于官渡未知二孽谁先得之一旦全忠先灭唐为梁也唐宰相崔缁郎隂为梁之佐命也呜呼蛮夷寇贼奸宄实同机并杼而发也今河东河北之人十余年来不辨蕃汉之兵皆曰童家之兵也不辨蕃汉之旌旗甲马皆曰童家之旌旗甲马也至於金谷货币不知为朝廷之有皆曰童家之金谷货币也故金人一日大军入河北分军入河东远而石岭关不得以为固近而大河不得以为险谈笑以抵京师城下者官吏之疲弱人民之愚惷以金人之兵甲旌旗久无辨於彼此也几何而不开门洒道以迎之也哉金人於京师城下有德色大言曰童王招我来闻者恨之阉方平既以大河之桥延金人又欲以京师城门纳金人益可惧乎京师百姓于是上念社稷宗庙之危下顾父母子孙之酷不胜其忿不约而起大呼於道取阉孺数十人于马上拉而碎之则人情大可见矣夫其或者必以阉贯待司寇藁街之诛未使戕於市人之手与执事者其可忽乎或者不敢没舆论而私怀羣阉之惠则假之于市人指诟宰相以高欢愤张彛为言何其不知类也东魏征西将军张彛子仲瑀乞镌削武人品秩羽林千余人乃杀彛父子甚惨于是德朔镇使高欢在洛见之归而倾产结客得司马子如孙腾侯景辈逞其乐祸之心岂今日比也魏羽林千人实杂以羌浑之丑报其一身之事尔今京师巨万齐民世世荷皇家亭毒鞠育之恩相与念祸起无端一日蚁结於严城之下天子将不得一日之尊京师将不得一日之大深究祸乱之原实在羣阉则取残之以我之公愤论彼之私讐相去万里而远也彼高欢异类久以胡后临朝淫乱元乂刘胜辈宠任骄恣流毒国中魏室将亡欢先有心则因彛事而作耳国家累圣洽光四海澄清陛下尊养青宫者十年其传祚之数日皇天以此强敌警惧增德岂齐魏之妖可并世而言耶乃若宰相为都人指诟毁辱者昔亦有之唐宪宗明君也相皇甫鎛之日殿廷班列相与惊骇街衢市肆相与大呼裴度率衆情而上疏曰忽取微人列於重地远近流闻与京师无异度之言可信不诬也未闻当时责惊骇者何士刑笑呼者何民岂不谓此邦家之羞也惟当自治于上而一切无怒於下耶或者不以皇甫鎛为言而言高欢以垢圣世何也孰知天地之隂阳消息见於君子小人之进退君子小人迭为进退而各从其类不可须臾并列也其为宫嫔为财赂为阉官为兵革为盗贼为边警皆隂也从小人而类进者也若夫朝廷有道絶女谒薄官爵不私财赂不翫兵革盗贼不起四方宾服者皆阳也君子以类进者也惟小人盛於廷则兵革起於外在廷无一小人则在外无一强国锱铢低昂不欺也小人方盛而盗轩冕则外国亦盛而临疆场小人炽盛而僭公卿则兵戎亦犬盛而害王侯一日小人退而天下宁不劳干戈鼓鼙之武也若小人与君子杂进则介胄与冠裳亦并用小人未尽退而天下未尽宁也今日之事可观也已
重地
有国家者重地而不得已於征伐作重地
春秋重地何也曰王者得民而安斯民得地而安有人焉虽微矣以地而重也邾庶其莒牟夷邾黑肱皆贱不当书者邾庶其以漆闾丘之地而重也莒牟夷以防兹之地而重也邾黑肱以滥之地而重也下国小邑之微人以地叛而何能为重所以重其诛也苟不以地叛则一身之罪一时之祸也其以地叛则不特一身之罪贻百世之祸也春秋之重地者所以爱民也正天下国家之本也邾莒之君孰与天下之君大漆闾丘之地孰与中国形势之地重属者金人锐师直薄京师城下执政大臣遽以高阳中山太原三镇与之窃恐非春秋之旨也两国交兵如火不戢者焚而其戢者亦焚火不焚则不已也兵之为祸甚大如此而不得不用者岂不为疆场之野尺寸之地哉疆场之野尺寸之地杀人流血非王者之本心干天地之和气而必争之乃以中国数千里形势之重镇未尝接战而弃之乎言之及此孰不寒心论失中国之形势则祸福之几有不可胜言者我国以力控制彼国者也乃委此地於彼国使以控制我国乎契丹因石晋而分据一飞狐岭之隂议者每不胜其愤为之切齿扼腕今乃以十百飞狐岭使彼据之乎其祸不特有吐蕃囬纥之侵唐将有刘聦石勒之继晋乎请以三国之事着明者借论之汉室不纲有曹操孙权刘备虽皆天生之英雄也使其终无分地而浪战於中原则必有吞并灭亡不支者若前日刘项是也曹公兴於袁绍之亡是也而以一天下分裂而三者实自乎荆州之分隶也呜呼荆州实能分裂天下而三者也曹公不急於得关中而急於得荆州盖以韩遂马超必不能保关中而关中非我有而谁有哉荆州虽暂为刘琮之物而亦未必为我物也陆攻则远水攻则险彼孙权刘备其遂得之乎无几何孙权虽可以得荆州自以居京口而远有所不给则以资刘备备得荆州则得巴蜀孙权以刘备御曹操於荆州而保江东三分之势定於此一州矣曹操於宇宙间有鞭挞之威尚何所惧者及闻刘备得荆州则大惧矣方作书不觉坠笔於地也惟曹操能惧其可惧者也昔之一荆州今之瀛定并门三荆州也又可不大惧乎曹操其後囬军濡须恐江滨郡县为权所掠乃诏其民内徙彼久业南方而不安一旦彼土之民相与惊惶渡江而逝庐江九江蕲春安陆诸郡皆无民矣北人乃得居其屋庐耕其田野江滨之郡于是乎有民为魏死守矣如曹公之志则未易以吾三镇之重地齐民悉弃之也古今识者皆恨唐不能有河北而委之於三叛不知唐失河北於三叛之後继失秦陇河湟於吐蕃自凤翔西门之外即为吐蕃之境顾无自而远制大河之北也今京师视瀛定并门犹唐长安之视秦陇河湟其利害不亦逼乎嗟夫唐失陇右而不能制河北今失河北而宁无西师之忧乎又将何以制之乎言及此则三镇之利害又急於汉之荆州也且唐之失河北为害也缓唐之长安视河北而远也今之失河北为害也急今之京师视河北而近也迩远之间缓急之势不得而同也亦已明矣今之京师是谓大梁与古昔帝王之都自亦不同何则西汉之都雍因秦之旧保河山而制诸侯娄敬建言於前贾谊重陈於後实因一国而为都也东汉之都洛谓先朝为未尽善乃远奉周公之志以洛阳者天下之凑也因天下而为都也隋则初盛而都雍其後衰而都洛唐则以雍为京都以洛为别都皆未有及宋都大梁因天下而为都又平坦显着於洛阳之都也其诸帝王之旧则夏都阳翟商都景亳我介於二者之间也其引湖海舳舻於枕席之上而走山岳騠駃於俎豆之间役夷狄万国琛币於郊坻之迩者实以冀赵魏晋之重为天下四方之键也令冀赵分而魏晋毁则其忧不在河北而在京师顾执事可不念之乎中山之地则保深祁广信安肃顺安永宁八州军兵则五十八指挥三万八千三百四十八人高阳则莫雄霸恩冀仓永静保宁乾宁信安十一州军兵则七十七指挥四万二千五百八十人太原则忻代二州宁化岢岚二军控契丹之朔云麟府二州守河外岚石隰三州火山保德二军阻河扞夏国之绥州凡十有二州军兵则一百六十六指挥七万二千九百人呜呼可谓重矣故曰瀛州者有瀛海之富於天下也定州者可以大定天下也并州者可以并兼天下也名不虚得亦未可忽也若不得保北之重镇而弃之窃恐江介之民鱼虾之俗先叛而後服者足揺而心生矣且曰非我敢弃朝廷而往降恐朝廷之我弃也故曰所忧不在河北而在京师也今日陛下赫然明诏俾三镇无弃其守如故且命四击金人实天下幸甚古兵法有之示弱者刚胜示怯者勇胜示缓者速胜彼深入者我以主胜彼兵老者我以壮胜甘言厚币以饵之者我以逸胜纵敌於归路者我可以大得志而无不胜今金人深入皆犯此七者之禁也愿诏急击之无怠且今日金人之北归与契丹澶渊之逝事体不同章圣皇帝不以杀为武者也今皇帝陛下必行天诛则武矣
缴进出狩议状
臣伏念能言之士不能有言于危难之时逆耳以谋犯顔以谏者乌在乎能言也哉司马相如王褒杨雄之言迂於事而近谀董仲舒贾谊刘向之言切於时而尽忠君子宁忠死而不谀生也臣至愚且老尝应元符诏上书坐邪籍罪废者二十余年今兹幸遇陛下即位复应诏上书蒙明恩擢自冗散所命之官皆极士林言语之选未几自取罪斥流离寒饥辛苦道路顷闻金人南下口言和而力攻战动辄得意知太平之人仁则益恐怖不支矣志士於是日益可愤而实不以为惧也臣因自计曰与其死俘亡之中宁若死忠谠之言辄有出狩议一篇谨缮写以闻惟陛下聪明赦其死而怜其意以来天下能言之士不胜幸甚
出狩议
议曰居其所而衆星拱之者北辰也乃一日不居其所随衆星以流焉天将无四时也商诗不云乎邦畿千里惟民所止肇域彼四海非邦畿以止民也实止民以为邦畿也其能止千里而近者斯能域彼四海之远也若夫千里不为我畿则四海将为他人域矣周诗亦曰价人维藩大师维垣大邦维屏大宗维翰怀德维宁宗子维城无俾城坏无独斯畏伤厉王失是道也民不怀德而城坏矣乌覩文武成康之绩哉是故国君死社稷者礼也後世有以身保一州勇悍一城者为希世伟烈无他焉不学礼之过也闻之国君死社稷矣而太王去邠诗人不刺焉何也曰太王去邠以兴周也时则商人衰世也纪侯大去其国春秋又不贬焉何也曰纪侯去其国以存其祀也时则周之衰世也若使当商周之治君盛世则纪侯者玉帛朝贡之不暇宁论其国去不去耶春秋於纪侯信不贬矣而於周王则有讥焉书曰天王狩於河阳盖天王无出出则自絶於天下也天子之孝在天下诸侯之孝在一国所任不同所责异也汉文帝时老上单于自将十四万骑入萧关烧回中中宫侯骑至雍烽火通甘泉宫可谓危矣帝乃躬擐甲胄思亲征焉其後匈奴复大入帝亲劳军至霸上及棘门而在细柳则皇舆屈而不得驱矣未闻其轻出狩也既而景帝立一日中七国同反帝命周亚夫窦婴将三十六军以伐之有张羽之力战韩安国之持重韩颓当之功冠诸侯而赵涉剧孟邓都尉辈为之谋画七国王侯之首可指日俟之也惟帝之断足以诛御史大夫晁错其势足以使太常袁盎使吴其明足以容周亚夫之不奉诏以梁委吴亦未闻其轻出狩也唐明皇有始无卒昬淫不道固非文帝之比而国家之盛不减文景时也一旦安禄山以范阳平卢河东之师率同罗奚契丹室韦十五万衆反范阳取河北?东京克桃林而潼关失守则不告宗庙不顾九族不谕百官身与百官数十人揭衣而奔才行四十里而无食饮与征徒并饥寒越明日军士不肯行则斩宰相缢妃子仅行中道散亡者衆赖劔南骡纲至以甘言强之而前不敢言骑骡之疲也受辱於馈食之田父诉诚於献酒之微臣悲歌酸鼻【阙】　而不悔唐室自是倾矣其後肃宗幸岐代宗幸陕德宗幸奉天皆修明皇故事也末有僖昭之出则春秋所不贬也昔禄山之初叛也四方郡县不从贼者皆倚东平太守嗣吴王祗以起兵其终赖太子即位於灵武以固天下之基业则民心於帝岂不愿其留而病其出哉梁武帝区区好无益之名窥无术之利专以登叛人为谋末纳侯景十有四州之地自谓坐获非常之大功也不知其相朱异纳景之赂其子王德通景之谋长江不足以为险而朱雀航石头城与浮苴等也景逼帝坐白刃交前而景徒能焚宫室辱妃主杀百官曾不自保其首领也梁室不碎於侯景之手者武帝坐朝如故而未尝议及奔亡苻坚之秦军声国势据中原以威百戎非江左可拟也鋭气以攻衰微之晋戎卒六十万介马二十七万下蜀汉之舟师拥幽冀之陆骑军十万里齐声并进晋谢石之师不足以当其二十之一而石琰幼度伊辈风流清谈之师不足以当苻融张虬慕容暐垂姚苌辈熊虎百战之将而融阵逼淝水从幼度之诱一动而奔溃不可制之融擒而坚仅以身遁姑得道洛阳而入长安曾不安静而复出五将山姚苌执之幽於新平别室而缢死靳传国宝以陈义问伊伟以怜才於是垂与子宝中道叛而燕复以兴乞伏父子继以陇右叛而秦以立句町王以河南叛姚苌以万年叛慕容冲起兵於帐下慕容暐变发於会中诚可惧矣向使坚收散卒不去长安任权翼苻越之中谋督张虬石越毛当苻飞龙之力战则虽有五将之辱新平之祸使秦遂亡乎执事者鉴汉文景不出而隆盛唐明皇出而衰亡梁武不出而存苻宣昭出而亡则一反覆手间天下之利害断可知矣又有往古实迹可按而为执事言者燕太祖文明帝以新造之邦出师小胜而激石虎之赵大阵以临之一日亡其二十余城於赵赵兵将逼所都之棘城皝惧欲出亡其帐下将慕舆根谏曰王一举足则成彼赵之王业中赵之计矣今国家固守坚城其势百倍事之不济不失於走奈何望风委去为必亡之理乎玄菟太守刘佩曰事之安危系於一人大王当自强以厚将士不宜自弱也其谋臣封奕曰虎凶恶已甚鬼神共嫉祸败之至何日之有今空国远来攻守异势戎马虽强无能为也顿兵积日衅隙自生但坚守以竢之耳燕乃以刘佩之力战大败赵师终为大国视石虎不义以死也是尤宜今日之当知者也所谓黏罕斡离不者非石虎之俦也其轻进易退则过之我不可一举足以自败而成彼计惟坚守以成百倍之势而视其一旦瓦解可也况我祖宗基业之固宗庙社稷之灵今天子之勤俭图治固非新造之燕可同日语也亦窃有可惧者今之谋臣视封奕如何其战将视刘佩又如何执事者未宜忽於斯也又如燕幽帝慕容暐屡败於晋大司马温之师矣温乘胜至枋头暐惧焉与太傅评谋奔龙城赖吴王垂请出战曰若其不捷走未晚也果大败温於襄邑而得晋之夀春焉此则危甚矣无足为执事者陈之也今之谋臣必不为慕容评而战将视慕容垂又如何执事者复宜念之也是二者盖有前比矣光武初在河北得邯郸信都二郡之助而兵衆未合议者多言可因信都兵自送西还长安独邳彤曰若明公无征伐之意则虽信都之兵犹难会也明公既西则邯郸城民不肯捐父母背城池而千里送公其离散逃亡可必也光武不复西而卒因二郡以一天下也方光武创业之初犹不肯散亡二郡之衆而固守河北执事者谓今累圣重光之基业可不恤京师之衆勠力而固守天下乎嗟夫皝去棘城暐奔龙城则燕虽兴而复亡也光武轻去河北则不能中兴而汉不得复有天下也执事者幸少念之也或曰晋元帝之亡也保江东而兴王业胡为而不可曰元帝以琅邪王渡江而即帝位非驱黄屋以东巡也其所以即帝位者又岂藉江山之固哉中原名德之士王导周顗之属不忘中原之故国相与慷慨垂涕而立宗庙於荆棘之中耳是时东晋之地南抵夀春北极彭城东至洛阳如使元帝居洛阳之旧都收中原之遗英则彼刘渊石勒辈果何有哉请以二事明之东晋之初兴也弱矣刘琨遥奉朝廷之威命无日不战於刘石间几兴而败且使琨不死则灭刘以兴晋阳杀石勒以固河北而洛阳长安皆晋之归也祖逖志在中原琨之所畏也其在豫州百姓襁负而至将士乐为致死力敌人不敢窥兵石勒遣吏护其母墓黄河以南复为晋有略地千里复户万计惜逖不能自成其渡江之志而卒也晋之末尤衰以大司马温之师犹足以至霸上刘裕之师又足以入长安况在元帝初兴乎其初则未有定分争先破竹之势也其後则强箭之末饮羽之势也琨逖二人者元帝可用而不能用之以一天下者也温裕二人者不生於元帝之时使之効忠佐王者也执事者当念琅邪王渡江失计如此况以天子之尊为江东之举乎岂不惜哉昔人所谓日前可验天下共知之事区区所陈往事是也其在本朝则章圣皇帝因契丹再入河北不西狩蜀不南狩金陵上有毕士安之深谋下有高琼之竭忠而成之於寇准之决策不复徘徊而径幸澶渊其流福天下至今赖之也是则不待说之之言而执事者宿知之矣谨议
録出狩议呈中丞状
右说之放逐道涂饥寒曳杖不能忘王室而作也伏惟中丞特以天下安危利害为念不以老者之言为昏悖下同田叟巷童之謡颂一为省覧幸甚
靖康初上殿劄子
臣伏覩陛下即位之初发明诏修祖宗故事天下幸甚臣窃以祖宗制度宏远未易究观必先得其要以尽其微恭惟太祖皇帝受天丕命削平僭乱混一区宇基业太平夐出百王之上宜世世守之罔或差忒傥少变易则祸乱随之周人谨文武之绩汉家必曰天下者高祖之天下又曰此高皇帝之家法也有宋之祖太祖实曰同符继而太宗皇帝躬甲胄从太祖不自以为能常视若不足惟太祖之法令是守恐少失之设如太宗时即得好奇务新之士变更太祖之规模窃恐五代之变未必不复出也重惟太祖太宗一德同功古未之有宜乎真宗皇帝肇建南郊并配之仪国家之盛曰咸平景德仁宗恭俭在位四十二年日慎一日未尝一言自大未尝一言自矜惟畏民爱士今四夷犹闻其风而叹息焉国家圣圣重熙率由此道也臣愚愿陛下无忘太祖之创业太宗之善守真宗之清净仁宗之恭俭以增七庙之德天下幸甚取进止
二
臣闻王制司徒之职曰一道德以同俗传曰刚柔缓急声音不同系水土之风气谓之风好恶取舍动静无常随君上之情欲谓之俗是俗可同也风莫之能同也五十年来学士大夫不约而同称焉曰一道德以同风俗同其所不可同者遂至设重赏以禁民之口逞虐刑以夺士之职人无强弱必责之以随顺便辟士无大小皆课以新义之熟与不熟专利不遗纎介黩兵无有宁岁使小人得志君子失措炽为尚同恶异之政贻天下後世之害实自乎颠倒六经饰六艺以文奸言之故也臣愚望陛下深留神加察取进止
三
臣窃以国家受命市不改肆远迩晏然文明之化一日而洽於四海其号令即先王之诗书也其制度即先王之礼乐也所谓人文化成天下者古未之或有若其得人之盛文章则王禹偁杨亿刘筠晏殊欧阳修苏轼经术则胡旦王轸李建中高弁孙复石介史学则赵师民孙之翰王洙刘敞刘恕小学则徐铉郭忠恕李建中贾昌朝历数则孙思恭刘羲叟蔚然名家矣古之作者未易加诸後之来者亦难以继或者乃有士久敝俗学之叹身作新义诱之以势而刼之以利其劳亦至矣无乃坏国家之文明声教乎臣愚愿陛下深有察於此也取进止
论神庙配享劄子
臣窃以为善观圣帝明君成天下之业者不观其迹而观其志恭惟神宗皇帝巍然之功在天下者孰不覩矣其末年所以为天下後世虑者未易为单见浅闻道也神宗皇帝即位之初却韩琦论新法之疏至于再三逮琦之薨与两宫震悼躬制神道碑念之不已每对臣寮称琦为社稷之臣方即位初时深欲相富弼弼辞以疾退居洛阳弼在洛阳多以手疏论天下大利害皆大臣之所不敢言者神宗欣然开纳赐以手札曰义忠言亲理正文直苟非意在爱君志存王室何以臻此敢不置之枕席铭诸肺腑终老是戒更愿不替今日之志则天灾不难弭太平可立俟也尝因王安石有所建明而却之曰若如此则富弼手疏称老臣无处告诉但仰屋窃叹者即当至矣弼之薨神宗恭制祭文有言曰言人所难议定大策谋施廊庙泽彼四方他人莫得而预也又其即位之初也独以颍邸旧书赐司马光逮光不愿拜枢臣之命而归洛阳修资治通监随其所进命经筵读之其读将尽而所进未至即诏趣之熙宁中初尚淄石砚乃躬择其尤者赐光书成赐带乃如辅臣品数赐之尝因蒲宗孟论人材乃及光曰未论别只辞枢密一节自朕即位来惟见此一人在元丰末灵武失利神宗当宁恸哭大臣不敢仰视已而叹曰谁为朕言有此者乃复自发言曰惟吕公着数为朕言云用兵不是好事岂咎公着尝争新法不便於熙宁初哉元丰之末将建太子慎求宫寮神宗皇帝诏宣谕辅弼独得司马光吕公着二人盖於是时王安石吕惠卿何有哉至於厌薄代言之臣谓一时文章不足用思复辞赋章惇犹能为苏轼道上德音者也经筵蔡卞愈为恍惚荡漾之说上意殊不在逮赵彦若以经侍则皆忠实纯朴之言也上听之喜因问曰安得此说彦若对曰先儒传注臣得以发上益喜其在政事因韩绦自请前日谬於敷奏之罪乞旨改正上欣然叹曰卿不遂非甚好若是王安石则言害臣之道矣元丰末不得已创为户马之说神宗俯首叹曰朕於是乎愧於文彦博矣王珪等请宣德音复曰文彦博顷年争国马不胜乃奏曰陛下十年乃思臣言珪因奏曰罢去祖宗马监是王安石坚请行之者本非陛下意也上复叹曰安石相误岂独此一事安石在金陵见元丰官制行变色自言曰许大事安石略不得预闻安石渐有畏惧上意则作前後元丰行以谄谀求保全也先是安石作诗义序极於谄谀上却之令别撰今所施行者是也神宗闻安石之贫命中使甘师顔赐安石金五十两安石好为诡激矫厉之行即以金施之定林僧舍师顔因不敢受常例囬具奏之上谕御药院牒江宁府於安石家取甘师顔常例安石约吕惠卿无令上知一帖惠卿既与安石分党乃以其帖上之上问熙河岁费之实於王安石安石喻王韶不必尽数以对韶既叛安石亦以安石言上之不知自昔配享大臣尝有形迹如此之类乎安石不学孔子春秋而配享孔子晚见薄於神宗无乃为国家政事之累乎神宗一日尽释市易务禁锢保人在京师者无虑千人远近闻之罔不手足舞蹈欢喜神宗尝恨市易法曰百姓家大富者犹不肯图小利国家何必屑屑如此耶呜呼上天若赐眷佑神宗更在位数年则市易法之类躬自扫除之不使後日议者纷纷知自为谋而不知为圣君之累乎有志之士痛心疾首不能已者正为是也陛下图治之初近当奉上皇求言之诏远当成神宗晚岁之志则天下幸甚取进止
奏审覆皇太子所读孝经论语尔雅劄子
臣闻春秋遵一王之法以正天下之本与礼之尊无二上其旨实同盖国之於君家之於父学者之於孔子皆当一而不可二者也是以明王罢斥百家表章六经大儒推明孔氏抑黜百家今国家五十年来於孔子之道二而不一也其义说既归之於老庄而设科以孟子配六经其视古之黜百家而专明孔氏六经不亦异乎前者学官罢黜孔子春秋而表章伪杂之周礼以孟子配孔子而学者发言折中於孟子而略乎论语固可叹矣今皇太子初就外傅之时命宫寮讲孝经而读孟子盖孟子不当先诸论语者也如以孟子先诸论语岂所以辅导皇太子天资迈世之令质而视之以一德哉臣愚切以为宜讲孝经而读论语恭俟讲说孝经毕日复讲其已读之论语则其入德亦以易矣或间日读尔雅以视文字训诂之本源而明天地百物之名实先儒谓尔雅本是周公训成王之书信不诬也臣愚流落衰暮之余荷圣君一日非常之眷自太子左谕德授以詹事苟有所志不敢无犯而有隐臣愚自度此言一出必遭世俗侮谤不浅矣其所恃以安者陛下圣度旁烛万化之微而不为世俗所惑也重惟太子天下之本而一本於孔子之经则宗庙社稷之流光不亦伟乎臣以狂瞽独见之言干冒黼扆不胜惶惧屏营待罪之至
举卲伯温自代状
右臣伏覩某官卲伯温其父洛阳康节先生雍国史有传伯温束髪谨父庭之训皓首推王度之恭况乃早客司马光之门能教子弟以礼法若使晚与中兴之伟绩必复士大夫之亷隅臣所不如举以自代
谢罢中书舍人表
伏奉诰命罢中书舍人兼太子詹事依前朝议大夫提举西京崇福宫者进退甚遽而难知行藏有素而易晓托大明於日月保至德於乾坤欲诉言辞横流涕泗伏念臣受才极拙适用孔艰但知平进於终身岂敢妄求於他径方元丰之唱第神宗喜其家世之姓名逮元佑以劾官羣公荐以文章之科目未尝露才以投刺而乃应诏以上书有司第於奸邪之中仕路困於饥寒之久岂期春雷之震发悉俾败谷以怀生人谓当然自期亦尔果蒙甄録洊辱宠灵世红药以代言仍青宫之端尹难逃机於巧匠漫自竭於拙工昧辞头当徼而例行失职守负惭而引退不敢以故事为请恐相轭而摧辕况尝衰老以思闲甘屈心而抑志干冒黼扆辜负睿知未报德於丘山欲图安乎蝼蚁虽嗟无补於辞掖颇却尽瘁於储坊负愧噬脐初无嫌於纎芥衔思没齿终有赖於涵容此盖伏遇皇帝陛下光宅尧仁克勤禹俭振淹起废而施惠兼收并用以求贤尽消朋党之私大复风俗之厚而臣首为诰戒自取弃捐不忍终疑於余生尚许复叨乎微禄察其易退於一语怜其恋阙於九怀过夏首而西游凝望长安之日梦上帝而血面永怀至治之朝
辞免徽猷阁侍制兼侍读状
右臣准尚书省劄子除臣如前臣伏念寓直之班国朝之华选进读之职儒者之至荣而臣仕宦数奇经术素浅壮年不能自致白首亦复可怜但贪日月之新辉不省桑榆之暮景敢忽舆论负此误恩伏望睿慈察臣区区寝罢成命庶得亷耻之士少裨清明之光
景迂生集卷三

[book_title]卷四
<集部,别集类,北宋建隆至靖康,景迂生集>
钦定四库全书
景迂生集卷四
宋　晁以道　撰
古诗
对月偶成【元佑丁卯年二十四为兖州法掾考试历城与刘跂斯立李深资道唱和凡二十六首内六首见律诗卷】
我屋天之东月从海西来不解传消息起舞兴悠哉千里玉绳断万顷金波开为我清皮骨怜我兀尘埃座有玉山人欣然共徘徊谈笑喜复喜讵必虾头杯
还资道斯立诗卷
秋风吹一叶送我过东山山高日出迟露重衣裳单爰到济南郡端士茝与兰扁舟八月水唱酬清且闲怜非郭李客便了取诗看【便了乃斯立童名】馥馨兰茝语令人有愧顔未见半豹书安敢道一斑分在婢子科何以能追攀
和斯立见还诗卷
神仙刘子夏不愧许远游今日秋风客襟度更为优如何琅玕纸亦作李相投释之还在手爱涎随不收霜渚望何限鳬鹄远啸俦金箆识清扬玉麈见风流新知虽云喜果胜故知不相期不用名散尽人间忧
和资道读王绩传
飞亷有骏马卒岁得壮游先生用自况散发汾水头时时到醉乡万彚如蜗牛板筑杜康庙配飨酒家流此意谁能解空令儿女羞为问关夫子若何为献酬
和资道读贺知章传
少陵爱贺公爽气不可致宁向水底眠不作尘中士谪仙见长安狂言随意至换酒解金龟安知天王赐二子少可人欣然得朋类我实异世客遗编劳补缀念昔游稽山颇爱石上字再拜式画像物来见真意翰林有诸孙能与我同契
马上睡
前驿得驽马据鞍可天隐青山随我行梦寐亦清省此乐世所无蝶化犹未甚须信忘机者在在得安稳
宿会真宫灵休厅
我虽养佛胎未必有僊骨如何羽衣人而亦容我宿岱岳若宗社徂徕隐敌国沈沈两山间真会驾白鹿仙子啸清风玉女佩金籙扰扰人间人悠悠欲五欲
送斯立入京
我见刘颍川昏困不暇寐忽遇便娟儿白日思寝被此头各未白相逢当有地讵惜草草别但嗟言负意是时菊正花迸散青鈆泪揺策如骑电到国何容易菜衣媚家府芳罇延国士相知问阿侬为言只尔耳
赠别蓬莱簿林希孟子醇
吾友陈无已文会班生庐是时与林侯有若同队鱼相见元无约相别讵有谟那知数岁後聚首如当初眷言二三子今来安稳无意气充眉宇比昔姣且都乃见松与栢不似柳与蒲怜我守枯禅谈笑使甘腴何期又为别泪下青霜俱男儿志四海不辱黄金躯试看习主簿穷悴能着书
拟古与韩某叙别
燕雀常相随鸿鹄中路迷岂无岳与海不如瓜与葛食梅令人酸食氷令人寒一闻布帛语结发得俦侣黄蘖染素丝苦浸为别离别离近不远後会犹未期
资道俾予赋试剑山诗马上承命作
青山羣若好此山何清特如见孙登辈高耸不可及山神亦喜我轻风鸣马勒马上欲高哦才窘开口涩城墉半夜深楼阙中天辟六曲屏风张五两布帆屹莲柄生旱陆松角自空植偏将司斥侯中军罗矛戟道冠不着簪女鬟未劳栉碧衣翼而趋青童拱以立风雨若可揺日月去无迹出此摹写语敢谓得百一亦欲纵笔书南山诗见嫉
和资道故山驿早行
欲识混沌初请君观晓山浩荡有而无云烟往复还流水意更新四顾复联攀日驭慎莫出我要常萧闲
和资道山路见菊杂言
桃李不如菊露下花开意自足菊亦谢桃李妖葩艳萼能入俗把菊比君君更清爱菊肯教陶令独君今渐作富贵家平头奴子红腰束人谁敢号髯参军见者面柔辞气曲惟有禅翁向晚秋东篱细步想风流
游灵岩山寺
昔爱屏作山今爱山作屏环曲不可数两目徒荧荧须臾背负巘恍恦面对陉屯聚阵脚马罗列仙女軿秀色非有无花气自芳馨翠麓下靡靡危峰上亭亭借问深几何飞鸟中暂停衆异者明孔白昼观辰星霜令殊未酷黄蘂间青青连岫鏁宝符重壁藏修灵世俗那得见见形不识形言念朗法师於此老禅扃应化今何到空余石上经我如梦中游梦梦入杳冥尔来尘滓醉不觉一朝醒下山如梦断独疑在茅厅朝云到人世飘飘细雨零
和资道岩岩亭二首
我来游此亭岂无高阳里形神既生生吉祥斯止止我无古人愁古人无我喜颇恨桑苎翁不来尝此水
其二
昔年蜀武侯泣下荡隂里何如无事人一亭欣所止悠然太山岑相对真可喜不须樽中物且酌岩下水
奉高道中作
云埋树林远雨添山色重我马自知行秋风更相送悠悠邹鲁间此意将谁共明朝是别离想此如残梦
望山作
望山山在背不觉首屡回策马欲倒行道路良艰哉白云尚相寄为带山色来昨日登临处今日谁徘徊安得玉女水为我洗尘埃不解伴松老宁忍被鸥猜日与物为遘此眼向谁开
晚日
晚日劝我行我欲留晚日长途行不近仆马有倦色人生为客多谁解老一室果有桃源人应遭渠笑叱
赠江子和兄弟【壬申二月时在蔡州】
闻道去年大雨雪今年园林着花迟梅已寂寞桃浅深胶序闭门那得知故人南来将二季屋里衣香生春姿黄蜂紫蝶自颠倒从容却话初别时二季未几能许大我曹讳老宁非痴酥酪醍醐俱可口何但疗我渴与饥本朝亦有江金紫谁道陈留人物衰【江淹为金紫光禄大夫今舍人亦赠此官】
有客从伯父大人问说之者伯父报之曰吾侄家中焚香读楚辞耳因得诗一首拜呈
兰菊不易友孔鸾难与仪春事漫婵媛焚香读楚辞北斗仰欲援南征俯自悲胡为不痛饮未肯歠其醨君之门九重举世莫余知世父误见赏中情自有奇更愿餐芙蓉远举骖白螭
元符二年十一月十六日赵德麟检校诸邑李方叔自鄼来会中庐游灵汉寺观飞泉穷水所出涉龙潭遂至上洞寻火而入路穷乃回归息岩下岩洞泉潭前此未名尝见襄沔记郭璞游仙诗谓青溪道士鬼谷子所隐在义清县义清今其地也岩势天巧如观音大士所居潭抱石而曲泉悬级挂空若冲牙珩璜垂而有声遂名洞曰清溪岩曰补陁潭曰玉玦泉曰珠佩说之寄题四絶句
不到清溪路人间千过春青溪人不老应怜郭景纯
右青溪洞
补陁风月在处处得真居一六同妙湛三千皆宴如
右补陁岩
大夫既授玦捐之湘江中彼波到此潭寂寂睡蛟龙
右玉玦潭
佳人谅诚素呜佩若可取王孙忘情事不学郑交甫
右珠佩泉
客有传黄戎州三絶句者因次韵
朝叹乌皮几暮叹木樨床劳我情不堪念君德不凉驴技已过目戎衣方骇心文章端自误痛悔空在今名大不忍杀罪大不以赦茘子红满山身落乡人社
喜鲁直还用前韵再作
梵志问故邻木兰坐旧床去恨已断絶归意更凄凉鹧鸪不入馔松栢有常心归来应未老但道古犹今君有非常罪幸此非常赦收身黑水西重入白莲社
又再作
多情杨畔儿芙蓉生绕床旧屋君未归蒲池已凄凉世人不我与自契黄农心竟复何远近一瞬万古今负罪臣宗元移书数问赦仅如鴈往来羡君还里社
君莫恶行【四月十四日祷雨紫山回闻韩相公拜】
寂寂山城已过春黄鹂紫椹意相亲天公奈何不肯雨小麦含秀安得吐闻道天公大仁圣风伯何能回雨令恐是风伯老儿凶长涂未许骋羣龙前年流草有余胔谁言今朝尚忧此内降白麻出上阁新相为霖君莫恶
县楼对山作
山色日夕改我乐岂独今相羊非一意开簟枕遥岑楞伽懒焚香离骚幸可吟吏隐两已适虎鼠都不任诗酒客亦恶楼下那足寻可怜谢玄晖惝恍论此心
趋府马上悠然思陈无已三兄成诗寄之
瓦釡毁未弃黄锺幸且存於焉正律吕谁为到崑仑相思出苦泪东汉太丘孙闻之在徐州无衣掩柴门亦赋乞食诗饥疮故拙言靖节非此夫如似校静喧顑颔不悲伤自知美兰荪龙伸能蛇屈土不蚀璵璠鲂鱮书懒寄天公牋可论名不登吏部欲报天地恩明光出须臾一破万古昬苍生讫康济坐觉君子尊浄尽城上乌变化北溟鲲岂但喜囚冠故亦慰累魂我既美子志为子尽婵媛吾曹宁饿死终肯傍祭墦孔明与荀贾岂不共中原崎岖入巴蜀雅志正本根柳子一失此罗池为鬼寃问讯寄此辞饱腹何时扪
欲自邯郸趋府复从中山行觉风异常马上作
山行岂不恶清音兴自长风从嵲来不比人间凉浮凉夸湛露屈子自悲伤披襟青苹末玉也媚君王欢见西王母笑酌白玉浆当今第几人此乐可共尝车马邯郸道侧身一相望为谢南亭女世方【一作万里】贱鈆黄
秋来庭下杂花盛开对之感怀作
春花擢翠干秋花披芳丛丛花都且闲天质不为容宁邀儿女赏本自能凄风持之奉君子令德晚更崇
秋来
秋来颇自适抚此清收时不假絶交论聊吟招隐诗山阿新橡栗朝廷旧臯夔早晚罢给散恩偕雨露垂十月十三日自郡归山中寄周秀实昆仲
隂灵识阳月怪树知穷谷路转山迎人峥嵘失南北回首人间士匆匆今何役嗟子此行李志尚亦云独世事兼渭泾清浊俱所欲耿介自小人大匠死绳墨伯仁莫妄评阿奴不碌碌
忽蒙秀实内黄贤尉寄书期许稠至有经世之语辄代书为谢【此君主张随州】
岁宴慕羣侣鱼鸟各知息故人音书来怜我此时忆忠言开靡靡岂但问寝食我有山耕愿久矣君已得中道忽献书明时思自立一官虽漫与颇知民苦疾豺狼不当路雨露发天秩植杖听班诏去暴看甲乙闾阎心欲速廊庙虑匪棘恨不死褚渊叹嗟起安石固云小人鄙未易君子识悠悠定谁堪世事儿女剧君才雄且鋭欲振排云翮但恨张公子龊龊难与适功名良可图燕然铭谩勒
赵德麟书来言黄九闻移命後径游峨嵋慨然【一作感怀】有作
蹇产久无赖相羊忽有期野马脱羁日逐客赐环时乡国眼中见伸肘犹云迟夫子独不尔西复到峨嵋初非身世谋无泪竹枝辞岂是轩冕人要路莫相疑归来旧台阁风霜尝路岐曰予有末契斯焉定何之兴怀白象士复自话别离万行端难渝短轴赏新诗【鲁直久许以短轴写平生得意诗见赠】
无已初除正字以诗寄之
平生阮步兵口不道臧否每笑谢着作自是雌黄口闭门秋草多金风揺白昼忽传黄纸书校艺羣公後执鴈有楚越佩剑无左右难画浑沌眉遽识齐宿瘤彭城陈夫子笑我顔何厚为语陈夫子人生无不有
寄陈叔易
春色今似我已老不足爱花随浮云空只有蜂蝶在问春归处无踪迹肠断江南与江北青春不似青山常有情处处相逢好顔色山中故人头亦白何敢劳渠坐相忆愿得春风一夜万丈高乘之归去旧岩谷
荅赵德麟见招之作
王孙囚冠安稳无骨清肉健今更癯学似东山何所歉才如北海莫言疎几年汉上狂歌散今日山前幽梦余消息远来知有意碧岩却要子来居
和十二弟见降羌过洛
百代兴亡吐谷浑圣主神谟不世恩解缚再生有孙子无劳倚笑上东门
君莫恶行【五月十四日闻右相出作】
今年蚕母连万箔屋边桑叶浑不着彷徨何计救戢戢出弃陌头空涕泣前日初眠不敢语今日贱之如粪土不容身老吐一缕回首室中殊乐苦何敢怨天不我与亦太无情彼蚕母芙蓉锦上醉新粧那知有恨如许长相公日恋北门乐迎候马前君莫恶
夜行自戏六五言
触热褦襶几许我生何艰哉九天星斗初转汲井意徘徊不解鸣珂帝所踉蹡没尘埃为问晚嫁卢姬一笑为谁开
题卲武军泰宁县叶恪循道清风楼
叶公贤父子清风何奕奕爱彼清风好危楼高百尺来从玉宇远照衣光可掷桂叶尚飘飘蕙草不习习平生眼豁开脱然凌羽翼对饮伴明月故人念畴昔咏歌何穆如援琴更幽寂慈乌遶杂树霅溪非其匹华阳三层上松韵亦萧瑟
始到无极作
徂岁若飞羽去矣不可招谅积寒暑多我发觉翛翛是身一枯木引忧自焚烧河山再游宦乡国梦魂劳友朋不敢思得意在本朝弟妹天一方披衣泣中宵介拙取如此罪侮肯相饶眷言此邦人不与我逍遥五日无羊俎十日无鱼庖啖我蔬菜惯妻儿嗔呶呶亦有寝食地肘申瓦叹揺政自不容膝如彼风後巢当此仲夏时何以谢炎歊前闻严君平气和生凉颷但恐此语欺古道久可嘲平生鄙潘岳怀县复郁陶靖节真吾师一去何超超终期不自失赋诗吐牢骚
送杜通直乞罢无极南归祁公之族孙
青堂帐下白题歌王师城外横天戈白首国母契丹女泣问王师来谓何将军突骑擅府库羌儿逃死独峯驼军中即日拜太守兜鍪未脱羣冠峨杜侯别乘不愿行自言壮志今消磨顾岂不知金币饶家有清风誓不颇归来南北信所之无极陋壤留则难却卷前志随征鴈囬首三吴风景和怜君骨法可学道此身肯与树婆娑嗟予投帻亦不晚君好访我嵩山阿
赵君年十六作雨诗极奇艳可畏说之辄次韵和之
天地绵绵寄一水上有浮羽下累块时时出溢不自持或蒙或霔初有底人间妄见得雨名穴居那解知其际既久天地如卵毈漏下涌上濳相继日鸡月蟾喜瀦汚力敛光明悭不费兹复何时霖未休万牛高木同茅刈朽屋欹光嗟莫支好逐苴浮连一穗何处红药媚芳妍但见土花争点翠被湿出门意憀栗刺舟庭下却车骑茫然谁与散此愁文定诸孙森葆翳青青稚齿口鼻哽滂沱苦语天工弃赵生十四识稽康谅知前言非我戏黄河多淘河之属有曰漫画者常以觜画水求鱼有曰信天缘者常开口待鱼感之赋三诗
淘河复淘河后土激浪沙分波大石羽转杂龙鼍汝欲澄清力几多官家费尽水衡钱万夫政待河漪涟天上有河鹊以填不烦汝淘髠其顚虚名核何尝休讥汝在梁
右淘河
漫画复漫画河尾沙软喙一尺天生刚啄不解秃倦鱼薄浅幸有得谋拙力百费何处有金翅饥肠倚暮烟惭愧信天缘
右漫画
信天缘何为者非达亦非贤终朝开咮不敢仰待鱼落咮急下咽大鱼变化小鱼黠谁肯効命於尔前皇天日月高无心怜尔曹几欲强求索岂不鉴漫画
右信天缘
比日风雨甚异山下人云此六月龙会时也中顶有会龙洞予尝游焉赋诗记其事今感之有作寄赵德鳞
西峯掩映东峯明倏忽起灭令人惊九野雨足龙上征六月正乃会瑲珩雷电断絶风来轻鼓倡鼙和终箫笙虹霓舒斾云揺旌万龙夭矫角峥嵘天门大开仙子迎不比它邦时雨行中天有洞遗珠缨我昔酌泉探幽清尚疑不然今信诚安得问讯骖骑?脱去禁令朝玉京相羊容与俯四瀛下呼我友何营营寒饥暑渴亦已更胡不同我此长生
和涧上丈人石淙作依元韵
岷江将入海金山中斥攫近樵得鴈荡平地风落落狞鬼一称絶如夔理舜乐那知嵩石淙视彼削则削两处各瓌俊一旦俱磅礴水从嵩隂来到此几谿壑势尽划纵横天地自开凿腹背涵丛峰星斗俱漠漠波揺下嶔崯云度上岞崿为山无麓趾突兀便可乐北首揖三顶鴈行共辽寞睥睨万培塿飘然风中箨莫言聚石耳乍如五隂剥石观烟霞生如莲敷青臒非山亦非石水亦非激跃痴龙有路寝醉蜃不收阁因得为人戏【平】何处顔色怍或疑上帝宫盆山映丛薄肓风吹下界尘世蹔斟酌又疑涿野战行阵龙虎作过怒禁不散结此空黝垩宁论八阵图水来俄而却惜哉游者稀元老情不恶
偶得双头莲花戏作
君不见昭仪飞燕姊妹在汉宫同妍共丽媚赤凤赤凤一日与俱逝长空又不见大舅小舅兄弟专晋亦何有兄招千里兵弟殒一杯酒嗟尔芙蓉芬芳姿出水无染称瓌奇亭亭各映清涟漪高下浅深何不宜尝游镜湖五月时目极万叠青罗衣一花独出擅朝晖譬如神情散朗王夫人不争鈆黄桃李春又如君子立朝廷用而不倚自修正何乃反常为异失故态比之人事那足爱只恐横塘知我有恨处故教絶艳相并语莫言才气世无双并蒂何如君看取不然戏我坎此世每不偶逢人好颜开笑口
正月六日七日书所见
扶桑岁首当何辰荐视变异纷无垠既惊马日不为马况复人日不成人咸疑白昼悬月魄譁言日月相鬭格如负如争天风愁似食不食自毒螫空里黄埃下百重日心黑气交四磔不知何地匿阳乌人间百鸟竞号呼可怜海气使如此杏梁瑞彩想中都
送许同年赴江宁知録
风棱索索许子伯轺车督邮声赫赫裔孙德似官亦同独乘瑞雾开羽翮金陵城里春色多疑是六朝旧金碧只宜细看後庭花慎莫垂泪江家宅吴骠那解醉离肠嗟余自是思归客荷叶开时杨梅熟江南江北遥相忆
送檀守赴阙
昔时江南士人轻吴会正如长安洛阳论宾主自从九州花开一日来欣欣不复闻此语明州太守江南英信美之乡是吾土莫言只饮甬水便无情黄鹄排赤霄垂翅一再举御?赐食紫驼峰情多犹忆马夹柱依然梦断四明山花信风里怜梅雨【京师有花信风】潮平驩喜浪婆儿莫错举櫂新城江上去【公乞庐州】
顾弥邵以其尊内翰所有欧阳公集遗侄季澈赋诗篇末见及辄次韵作
昭陵人物一朝盛晚有醉翁为拟伦譬如羣凤粲羽翰来下千里仪九成凤归乐絶天寥寥人间坠简空垂精可但光华开日月要识忠愤耸幽神虎头本是当时客教子传孙无粟亭昼吟夜诵翁文耳池蛙何容聒正声得之不待金错赠好守门律如时令君家此叔定不痴莫厌家鸡外勤请
送公望
窃独悲秋霖江湖难为客短发思归时奈此西行色念君诸王孙风骨秀而整衣冠旧诸生不羞见狭领邂逅托末契君室献可孙岂但姻娅旧有感风义敦君知前辈好宁用文墨期醇意发高言请君诵吾诗
新作竹轩
斋壁值墨竹文苏两先生移根今何殊细度风雨声妙识前日意驩见此时情家山几千里客恨倏似倾归期恨今晚像此葺茅楹故知江海梦常共月华清
感怀
甬东为客久心期日自昧秋风沧海潮尚余桂江泪形影怅已老颇识前人意柳子与沈侯超迈万人外终日常戚戚不知果何是我亦负罪臣视彼才藻愧【柳子厚诗云桂江日夜流千里挥泪何时到甬东先是沈休文有诗云桂水日千里因之平生怀】
感兴
越山无黄叶客子自悲秋朝来风雨恶白浪翻山头归鴈不敢度何事此淹留少时笑古人耻为关外侯老识古人意首山复首丘
秋晓
常恨日月迫复此秋云暮一岁余几何挽之安得住老矣且勉学高谈非所与贫贱苟不慙势力则不惧凉颷幸已多宁烦赋不遇
题琦公讃光堂
山川固高深不掩珠玉光道人觉物者明明岂自藏奈何一世中瞑醉不我臧收敛万古志风雨一茅堂问之默不语诗成兰蕙香山中多卉木有待而芬芳自怜年少时曾与参寥行云空流水远天外有鸾凰白发此种种红尘谁茫茫嵩少今卜筑因之归兴长【琦公熙宁在西湖与参寥诸人颇有因缘】
风
一雨一月强天地同翳如大风半夜起上下痛扫除彼苍不自尘人力端奈渠不然何特异揺荡此寰区痴儿怖惧起无衣冻不苏尚恐山岳仆宁暇小物谋人生所托微造化仁有余明朝木杪静晏晏看天衢
夜雨
夜雨听沉寂颇似嵩少时但怪越江上非此严冬宜重冈迷积霰故山今付谁潮头斯更健鱼尾适自嬉独如客子何耿耿问心期
寒江
寒江不可望怖尔船中客波涛已无时风雨又几日人多冒险难我独幸沉寂蛟鼍得意豪鸿雁归期急吾孙解蛮语政可一戏剧
夜大风
夜半江头清客耳髣髴钟声风雨里雨收风冷独严威鼍号龙战江声摧政是夫差破吴时鼙鼓百万当者靡白头嵩客奈此何他年惯听山之阿惟彼天
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 10:27:02-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>