<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="东文选序,东文选笺,东文选纂集官,卷一,卷二,卷三,卷四,卷五,卷六,卷七,卷八,卷九,卷十,卷十一,卷十二,卷十三,卷十四,卷十五,卷十六,卷十七,卷十八,卷十九,卷二十,卷二十一,卷二十二,卷二十三,卷二十四,卷二十五,卷二十六,卷二十七,卷二十八,卷二十九,卷三十,卷三十一,卷三十二,卷三十三,卷三十四,卷三十五,卷三十六,卷三十七,卷三十八,卷三十九,卷四十,卷四十一,卷四十二,卷四十三,卷四十四,卷四十五,卷四十六,卷四十七,卷四十八,卷四十九,卷五十,卷五十一,卷五十二,卷五十三,卷五十四,卷">
<meta name="description" content="133卷，纂集官有卢思慎、姜希孟、徐居正、梁诚之、崔淑精等23人，但作品选录工作主要由徐居正完成。《东文选》常见的版本有两种，一为太学社1975年对朝鲜王朝时代刻本的影印，一为民族文化刊行会1994年的标点排印本。正文共130卷，选录了上自三国、下逮鲜初的辞赋、诗歌、文章共4500余篇，其中，各体文章计108卷，按文体分为45类，分别是：诏勅、教书、制诰、册、批答、表笺、启、状、露布、檄书、箴、铭、颂、赞、奏议、札子、文、书、记、序、说、论、传、跋、致语、辩、对、志、原、牒、议、杂著、策题、上梁文、祭文、">
<title>东文选_徐居正_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">东文选</span> <br/>
          作者： <span class="inputVal" id="bkauthor">徐居正</span> <br/>
          朝代： <span class="inputVal" id="bkdate">不详</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">类书文集,文集,完结</span> <br/>
          字数： <span class="inputVal" id="bknum">[book_length]1405754</span> <br/>
          说明： <span class="inputVal" id="bkdec">133卷，纂集官有卢思慎、姜希孟、徐居正、梁诚之、崔淑精等23人，但作品选录工作主要由徐居正完成。《东文选》常见的版本有两种，一为太学社1975年对朝鲜王朝时代刻本的影印，一为民族文化刊行会1994年的标点排印本。正文共130卷，选录了上自三国、下逮鲜初的辞赋、诗歌、文章共4500余篇，其中，各体文章计108卷，按文体分为45类，分别是：诏勅、教书、制诰、册、批答、表笺、启、状、露布、檄书、箴、铭、颂、赞、奏议、札子、文、书、记、序、说、论、传、跋、致语、辩、对、志、原、牒、议、杂著、策题、上梁文、祭文、祝文、疏、道场文、斋词、青词、哀词、诔、行状、碑铭、墓志。《东文选》“正编”由徐居正编选，收有“采自三国，至于当代”的辞赋诗文，实际收录的是公元7世纪新罗统一之后至成宗年间（1470～1494）的文学作品。“续编”由申用溉于中宗年间（1506～1544）编选，所收为正编之后约四十年间的诗文。肃宗年间（1506～1544）宋相琦又进行补编。最终《东文选》长达154卷，45册，成为一部历代优秀诗文集。所收诗作，有高句丽名将乙支文德和高丽的李仁老、李奎报、李齐贤等不同历史时期的代表性作家、文人的作品，还有虽然并不闻名但留下了思想、艺术水平高的作品的人的诗作。散文作品里有李奎报、林椿、李承仁、郑已五等文人的传记和义人传记体文学的代表性作品。《东文选》作为一部诗文并举的通代文学选本，保存了朝鲜大量的汉文学史料，总结了前此“始于三国，盛于高丽，极于盛朝”的朝鲜汉文学的历史成就，是朝鲜编纂出版的文学作品选集中所收作品最多、体系井然紧凑的丛书。不仅在某种程度上具备了东国文学史的意义，而且不少作品关涉中国的政治文化及文学艺术，具备见证古代中国与朝鲜半岛历史、文化交流的文献价值。</span> <br/>
          封面： <span class="inputVal" id="bkimg">Z_18223.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]东文选
[book_author]徐居正
[book_date]不详
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]类书文集,文集,完结
[book_length]1405754
[book_dec]133卷，纂集官有卢思慎、姜希孟、徐居正、梁诚之、崔淑精等23人，但作品选录工作主要由徐居正完成。《东文选》常见的版本有两种，一为太学社1975年对朝鲜王朝时代刻本的影印，一为民族文化刊行会1994年的标点排印本。正文共130卷，选录了上自三国、下逮鲜初的辞赋、诗歌、文章共4500余篇，其中，各体文章计108卷，按文体分为45类，分别是：诏勅、教书、制诰、册、批答、表笺、启、状、露布、檄书、箴、铭、颂、赞、奏议、札子、文、书、记、序、说、论、传、跋、致语、辩、对、志、原、牒、议、杂著、策题、上梁文、祭文、祝文、疏、道场文、斋词、青词、哀词、诔、行状、碑铭、墓志。《东文选》“正编”由徐居正编选，收有“采自三国，至于当代”的辞赋诗文，实际收录的是公元7世纪新罗统一之后至成宗年间（1470～1494）的文学作品。“续编”由申用溉于中宗年间（1506～1544）编选，所收为正编之后约四十年间的诗文。肃宗年间（1506～1544）宋相琦又进行补编。最终《东文选》长达154卷，45册，成为一部历代优秀诗文集。所收诗作，有高句丽名将乙支文德和高丽的李仁老、李奎报、李齐贤等不同历史时期的代表性作家、文人的作品，还有虽然并不闻名但留下了思想、艺术水平高的作品的人的诗作。散文作品里有李奎报、林椿、李承仁、郑已五等文人的传记和义人传记体文学的代表性作品。《东文选》作为一部诗文并举的通代文学选本，保存了朝鲜大量的汉文学史料，总结了前此“始于三国，盛于高丽，极于盛朝”的朝鲜汉文学的历史成就，是朝鲜编纂出版的文学作品选集中所收作品最多、体系井然紧凑的丛书。不仅在某种程度上具备了东国文学史的意义，而且不少作品关涉中国的政治文化及文学艺术，具备见证古代中国与朝鲜半岛历史、文化交流的文献价值。
[book_img]Z_18223.jpg


[book_title]東文選序
乾坤肇判，文乃生焉。日月星辰，森列乎上而﻿爲天之文；山岳海瀆，流峙乎下而爲地之文。﻿聖人畫卦造書，人文漸宣。精一中極，文之體﻿也；詩書禮樂，文之用也。是以代各有文，而文﻿各有體。讀典謨，知唐虞之文。讀訓誥誓命，知﻿三代之文。秦而漢，漢而魏晉，魏晉而隋唐，隋﻿唐而宋元。論其世，考其文，則以文選文粹文﻿鑑文類諸編，而亦槩論後世文運之上下者﻿矣。近代論文者，有曰宋不唐、唐不漢、漢不春秋戰國、春秋戰國不三代唐虞，此誠有見之﻿論也。
吾東方檀君立國，鴻荒莫追。箕子闡九﻿疇敷八條，當其時，必有文治可尙，而載籍不﻿存。三國鼎峙，干戈日尋，安事詩書。然在高勾﻿麗，乙支文德善辭命，抗隋家百萬之師。在新﻿羅，遣子弟入唐登第者，五十有餘人。崔致遠﻿黃巢之檄，名震天下。非無能言之士，而今皆﻿罕傳，良可嘆已。高麗氏統三以來，文治漸興。﻿光宗設科取士，睿宗好文雅，繼而仁明亦尙﻿儒術。豪傑之士，彬彬輩出。當兩宋遼金搶攘之日，屢以文詞得紓國患。至元朝，由賓貢中﻿制科，與中原才士頡頏上下者，前後相望，﻿皇明混一，光岳氣全。我﻿國家﻿列聖相承，涵養百年，人物之生於其閒。磅礴精粹，﻿作爲文章，動盪發越者，亦無讓於古。是則我﻿東方之文，非宋元之文，亦非漢唐之文，而乃﻿我國之文也，宜與歷代之文幷行於天地閒，﻿胡可泯焉而無傳也哉？奈何金台鉉作文鑑，失之踈略；崔瀣著《東人文》，散逸尙多，豈不爲文獻之一大慨也哉？
恭惟﻿殿下，天縱聖學，日御經筵，樂觀經史。以篇翰著述，﻿雖非六籍之比，然亦可見文運之興替。﻿命領敦寧府事臣盧思愼、吏曹判書臣姜希孟、﻿工曹判書臣梁誠之、吏曹參判臣李坡曁臣﻿居正裒集諸家所作，稡爲一帙。臣等仰承﻿隆委，採自三國。至于當代，辭賦詩文揔若于體，取其詞理醇正，有補治敎者，分門類聚，釐爲﻿一百三十卷，編成以進，﻿賜名曰《東文選》。
臣居正竊念《易》曰觀乎人文，以化成天下，盖天地有自然之文，故聖人法天﻿地之文；時運有盛衰之殊，故文章有高下之﻿異。六經之後，惟漢唐宋元，皇朝之文，最爲近古，由其天地氣盛，大音自完，無﻿異時南北分裂之患故也。吾東方之文，始於﻿三國，盛於高麗，極於﻿盛朝。其關於天地氣運之盛衰者，因亦可考矣。况文者貫道之器，六經之文，非有意於文，而﻿自然配乎道。後世之文，先有意於文，而或未﻿純乎道。今之學者，誠能心於道，不文於文，本乎經，不規規於諸子，崇雅黜浮，高明正大，則﻿其所以羽翼聖經者。必有其道矣。如或文於﻿文，不本乎道，背六經之規彠，落諸子之科臼，則文非貫道之文，而非今日開牖之﻿盛意也。然今﻿聖明在上，天地氣盛，人物之應期而生。以文鳴世﻿者，必于于焉而興矣。亦何患乎無人也？臣雖﻿不才，尙當秉筆竢之。
成化紀元之十四年蒼﻿龍戊戌二月下浣。純誠明亮佐理功臣崇政大夫達城君兼藝文館大提學知成均館事同知經筵事五衛都揔府都揔管臣徐居﻿正拜手稽首序。

[book_title]東文選箋
推忠定難翊戴純誠明亮佐理功臣，輔國崇祿大夫領敦寧府事兼領經筵事宣城府院君臣盧思愼。推忠定難翊戴純誠明亮佐理功臣，崇政大夫行吏曹判書兼知經筵事晉山君臣姜希孟。純誠明亮佐理功臣，崇政大夫達城君兼藝文館大提學知成均館事同知經筵事五衛都揔府都揔管臣徐居正。純誠明亮佐理功臣，資憲大夫工曹判書兼知春秋館事弘文館大提學南原君臣梁誠之等。奉旨撰東文選訖。謹繕寫投進。臣思愼等。誠惶誠恐。稽首稽首上言。伏以功德巍乎難名。治敎旣隆於前代。文章煥焉可述。制作有待於明時。肆輯新編。庸塵睿鑑。竊念自結繩變爲書契。而吾道寓於文辭。虞典夏謨之精微。實百王傳授心法。周誥殷盤之灝噩。乃三代政敎時宜。玆先聖六經之並行。與元氣四時而迭運。然時運有盛衰之異。而文章有高下之殊。南華十篇書變化奇崛。左氏一部傳泛濫浮誇。幸未喪於斯文。猶可尋於墜緖。漢而唐唐而宋。百家並興。風變騷騷變詩。衆體俱作。觀其辭雖互有工拙。要其歸皆本於性情。盖欲久於流傳。必在彙而刪定。昭明選衆作而古文尙在。德秀稡群英而正宗獨傳。皆能代有成編。是以人得遍覽。粤我海隅之地。古稱文獻之邦。箕子演禹疇。東民始受其賜。羅人入唐學。北方莫之或先。文風大振於高麗。德敎極盛於昭代。閒有名世之士。亦皆應期而生。上姚姒下魯鄒。鼓吹六籍。追班馬駕屈宋。馳騁諸家。苟求之數千百年。能言者非一二計。扣之大扣之小。雖或異音。工於文工於詩。各盡所長。是之謂物之善鳴也。孰不曰文不在玆乎。第遺槀存者幾希而收錄得之盖寡。台鉉編國鑑而失之踈略。崔瀣撰東文而病於闕遺。是固儒者之軫心。抑亦文敎之闕事。恭惟我主上殿下。體舜精一。繼堯文思。燭風雅與政而通。念文詞載道之器。俾纂往哲之精粹。以資來學之範模。臣等祇奉綸音。遍購縹帙。本乏相馬之眼。不辨驪黃。徒切測海之心。曷分涇渭。祇罄神力。粗加品甄。苟體例有合於規矩。而採掇不遺於葑菲。庶無遺珠於探海。敢言揀金於披沙。通前後凡幾百人。得詩文緫若干卷。聊進供於乙覽。庶留神於燕閒。擇焉不精。縱未究作者之志。敏以好古。竊甞慕述而之功。臣思愼等。無任激切屛營之至。謹奉箋隨進以聞。
成化十四年二月二十八日。推忠定難翊戴純誠明亮佐理功臣，輔國崇祿大夫領敦寧府事兼領經筵事宣城府院君臣盧思愼。推忠定難翊戴純誠明亮佐理功臣，崇政大夫行吏曹判書兼知經筵事晉山君臣姜希孟。純誠明亮佐理功臣，崇政大夫達城君兼藝文館大提學知成均館事同知經筵事五衛都揔府都揔管臣徐居正。純誠明亮佐理功臣，資憲大夫工曹判書兼知春秋館事弘文館大提學南原君臣梁誠之等。謹上箋。

[book_title]東文選纂集官
推忠定難翊戴純誠明亮佐理功臣輔國崇祿大夫領敦寧府事兼領經筵事宣城府院君臣盧思愼
推忠定難翊戴純誠明亮佐理功臣崇政大夫行吏曹判書兼知經筵事晉山君臣姜希孟
純誠明亮佐理功臣崇政大夫達城君兼藝文館大提學知成均館事同知經筵事五衛都捴府都捴管臣徐居正
純誠明亮佐理功臣資憲大夫工曹判書兼知春秋館事弘文館大提學南原君臣梁誠之
嘉靖大夫吏曹參判兼同知經筵春秋館事臣李坡
通訓大夫藝文館直提學知製敎兼經筵侍講官春秋館編修官臣崔淑精
通訓大夫承文院判校臣李吉甫
通訓大夫前禮賓寺正臣崔灝元
通訓大夫前軍資監正臣朴楣
通訓大夫行成均館司成知製敎臣金季昌
通訓大夫行承文院參校知製敎臣裵孟厚
通訓大夫行承文院校勘臣黃淑
通訓大夫前行承文院校檢臣柳自汾
中直大夫行承文院校理臣朴思東
奉正大夫權知承文院校理臣金仲演
奉列大夫權知承文院校理臣柳桂芬
奉列大夫權知承文院校理臣南悌
朝散大夫行承文院校理臣金學起
奉訓郞行承文院校檢臣池達河
承議郞承文院校檢臣金錫元
承訓郞前司憲府監察臣崔淑卿
宣敎郞行承文院博士臣鄭錫堅
承仕郞權知承文院副正字臣李宜茂

[book_title]卷一
辭
和歸去來辭
李仁老
歸去來兮。陶潛昔歸吾亦歸。得隍鹿而何喜。失塞馬而奚悲。蛾赴燭而不悟。駒過隙而莫追。纔握手而相誓。未轉頭而皆非。摘殘菊以爲飡。緝破荷而爲衣。旣得反於何有。誰復動於玄微。蝸舍雖窄。蟻陣爭奔。蛛絲網扇。雀羅設門。臧穀俱亡。荆凡孰存。以神爲馬。破瓠爲樽。身將老於菟裘。樂不减於商顔。遊於物而無忤。在所寓以皆安。鱗固潛於尺澤。翅豈折於天關。肯逐情而外獲。方收視以內觀。途皆觸而無礙。興苟盡則方還。鵬萬里而奚適。鷦一枝而尙寬。信解牛之悟惠。知斲輪之對桓。歸去來兮。問老聃之所遊。用必期於無用。求不過於無求。化蝶翅而猶悅。續鳧足則可憂。閱虛白於幽室。種靈丹於良疇。幻知捕影。癡謝刻舟。保不材於櫟社。安深穴於神丘。功名須待命。遅暯宜歸休。任浮雲之無迹。若枯槎之泛流。已矣乎。天地盈虛自有時。行身甘作賈胡留。遑遑接淅欲安之。風斤思郢質。流水憶鍾期。尿死灰兮奚暖。播焦穀兮何耔。第寬心於飮酒。聊遣興於作詩。望紅塵而縮頭。人心對面眞九疑。
山中辭
李穡
山之幽兮深深。欝蕭森兮潭潭。黃鵠尙不得過其顚兮。截然屹立乎嶄巖。邃莫覻兮山之陰。曖霜露兮濡霑。文豹玄猿兮迭出以嘷。飛禽回翔兮毛羽之毿毿。殷其雷奔于無底之竇兮。振蕩林莽翼之以飛廉。石出角以鉤衣兮。橫枝截路以相攙。立寂漠以無隣兮。怳祁招之愔愔。敻不可討兮山之中。東西冥迷兮氣奄奄。淙飛泉以瀉于崖兮。淸肺腑而味甘。掬之手中兮冰寒。照衰顔以是監。爰流憇以聽其聲兮。鏘玉佩之相參。將敲火而煎茶兮。鄙陸羽之口饞。羨盤谷之可沿兮。矧其文爲我之指南。續道緖於千載兮。乃命其溪曰濂。惟山中之無偶兮。尙摳衣於丈函。聞一言以悟道兮。洗利欲之貪婪。開心源之瑩淨兮。惟太極之泳涵。若有遇於介然之頃兮。諒天地其可三。胡唐虞之遺墟蔓草寒烟兮。吾道被于南。炎胡泓渟之而不霈兮。朔雪越嶺之交粘。信餘緖可以理天下兮。魯齋獨騁其征驂。然波及者靡不周兮。夫何恨於商參。惟後生之可畏兮。靑乃出乎其藍。幸其道之揭日月兮。吾依光兮心焉甘。將忘勢而內樂兮。日嘯倚於南櫩。苦相招而不止兮。忽軒眉而載瞻。欵初心之弗竟兮。終歲月以聊淹。
閔志辭
閔予志之溫蠖兮。非厥初之有常。慨因物以興懷兮。惟是非之失當。滃雲霧以晝晦兮。將宴息以在床。月皎皎而天淨兮。將顚倒其衣裳。夫晨夜之截然有限兮。折柳樊圃而瞿瞿之狂。胡老大而入子幽谷兮。赧一揖於陳良。爾雅蟲魚之消耗兮。匪有損其何傷。胡詩書之膏腴兮。亦憔悴而無光。悲參商兮孔孟。想髣髴兮虞唐。若可續兮卒莫可續。頹乎將戢而復揚。竟不聞兮謦欬。杳不見兮羹墻。爰舒徐以視履兮。罔其旋於考祥。好色惡臭紛乎其不决兮。宜鬼域之彷徨。惟人天之大道顯而不隱兮。胡求之於渺茫。歲月荏苒以相代兮。衰老侵尋而欲僵。甘草木之同腐兮。忽驚嘆而內傷。貽好音兮春禽。送悲聲兮寒螿。諒須臾之鬧耳兮。付一哂於亡羊。哀吾辭之匪足傳兮。聊澆之以羽觴。忘形骸以放浪兮。泝馮翼之玄黃。天何言兮物之形。文在玆兮聖道以彰。我辭蕪兮翳天庭。誓刪繁兮立良。
永慨辭
興言蹙口以出聲兮。人謂我其宣驕。辯之好以明道兮。人謂我其譊譊。追明良之歌以矢厥躬兮。人謂我其長謠。思鳳凰之飛于千仞兮。人謂我其難要。惟鴟鴞之壞我室兮。人謂我其相嘲。鄙塵寰之局促兮。人謂我其飄搖。隘名敎之準繩兮。人謂我其逍遙。入我室以宴息兮。婦姑㛘磎以膠膠。對聖賢於黃卷兮。若蠛蠓於泬寥。杳莫尋其聲影兮。靦面目之奚邀。矧微辭之及於耳兮。昧絶響於姒姚。欲出戶庭以長騁兮。先騄駬與驃駣。悵荊棘之翳脩道兮。回予轡以無聊。人謂我其無用兮。斯其學之殽也。人謂我其無體兮。斯其行之澆也。人謂我其素飡兮。我實甘其招也。惟立言之最末兮。兀流涕而頤交。夫脩功必因人兮。非厥幸之可徼。夫何德之不知修兮。人謂我其難料。彼昬不知兮舍是正直。宜其冥趨而陷于淫慆也。爾旣悔兮猶豫之如斯。宜乎人謂我其難料。千載而有人兮。想永慨於中宵。
流水辭
水之趨兮惟下。日百折兮不舍。不入于海兮何科之停。盈必進兮誰稅其駕。彼行潦之靡不源兮。尙逞威於大雨之炎夏也。勢暫似兮旋踵。猶足夸於鄙者也。吾寧不食於井之渫兮。大虛日星之倒寫也。矧雜穢之不幷兮。夫何滌而何瀉也。毋航斷港兮恐其窒也。毋踵弱水兮恐其溺也。迺從而亂之曰。性一兮淑慝之胡形。才一兮取舍之是嬰。澗泉之幽幽。江海之冥冥。我歌其中兮。鬢毛之星星。千載有人兮。有耳其聆。
東方辭送鄭達可奉使日本國
詹東方之有君兮。肇大始以自尊也。其人佩義而服仁兮。厥氣勁而詞溫也。越世道之升降兮。尙剛烈而專門也。其輕生而敢死兮。何北宮黝之足言也。倣周季之戰國兮。凜凜乎使人毛竪而驚魂也。嗟來不食兮睚眦必報。上忘父兄兮下忘後昆也。矧妻孥與輿臺兮。視之不啻犬豚也。盖此身兮澌盡。羗名譽兮求存也。士可殺不可辱兮。辱衣冠痛在國也。劘于民而陶俗兮。亦其宜而何責也。極而罔有不變兮。揖讓或在於旦夕也。中華衣冠之幾更制兮。我迺猶夫古昔也。舟車所至之必通兮。我迺足不踰閾也。日出處之天子兮。奄宅扶桑之域也。惟萬物之生育兮。迺谷風之習習也。惟下土之照臨兮。迺陽烏之赫赫也。之二者之所出兮。信天下之無敵也。胡群兇之竊發兮。至于今其猖獗也。播惡名於天下而旣稔兮。志士仁人莫不爲東方惜也。是將動天下之兵端兮。不疑又何卜也。輔車相依兮虞䝞是監。楚國亡猿兮禍林木也。旣交聘兮或不以情。上有神明兮司正直也。今其權兮有所在。子其愼兮飮食也。少思慮兮興居。保厥躬兮供厥職也。謇予詞兮筆力衰。言有盡兮意無極也。
自訟辭
汝之軀矮而陋兮。人視之若將仆也。視旣短而聽又瑩兮。中人聲而左右顧也。驚麕駭鹿之入于市兮。孰肯從而相友。雖幸聚而乍成懽兮。倐背焉而旋詬。出肺腑肉以求可兮。藐異馳而莫之遇。柔爾顔兮甘爾言。瀉眞情之繼吐。猶北轅而適楚兮。夫誰鏃而誰羽。舒憂娛悲之何所兮。豁茫茫其天宇。惟情親之乖離兮。杳暮雲而春樹。觀吾身於霄壤兮。吹毛一於牛九。疇其置齒牙閒兮。抑難知其所否。豈予德之回譎兮。予則懷其純一也。豈予行之奇邪兮。予則視其正直也。豈予言之訐詐兮。予則師其悃愊也。豈予學之鹵莾兮。予則底于其極也。豈予政之多疵兮。予則蹈夫繩墨也。惟吾之顚頓狼狽兮。莫知主善之克一也。夫惟一之罔知協兮。禽獸之歸而何擇。宜仁人之不齒兮。罔之生也是敵。胡反觀之不蚤兮。上帝臨之而赫赫也。其循循而蹈禮兮。則不違於咫尺也。引罪辜以謝過兮。孰旣往之追責。貸予褒兮何欣。附予毁兮何怵。雍容袍笏之班兮。不識不知而順帝之則也。
哀秋夕辭
李崇仁
哀秋夕之慘悽兮。風雨颯其晦宴。懷沉憂以假寐兮。魂聇聇其上征。指虛無以恍忽兮。若有路乎紆縈。忽焉升彼蒼兮。儼玉皇之高居。門四闢以招徠兮。孰云却步而趑趄。入余跪而陳辭兮。皇爲之色敷腴。曰下土之微臣兮。心菀結猶未得信。曩余僅免襁褓兮。動必師乎古之人。惟仲尼之垂訓兮。殺身以成仁。志士不忘在溝壑兮。子輿味夫斯言。寧力不足而或斃兮。羗佩服以拳拳。忠君與愛國兮。志專專其靡佗。何時俗之險巇兮。學曲而心阿。視余猶机上臠兮。旣鼓吻又磨牙。彼讒諛之得志兮。自昔匈人國也。雖萬死余無悔兮。恐此志之不白也。時陟高以瞰遠兮。余舍此而安適。惟皇德之孔仁兮。拯余乎陸之沉。涕洟交以雨滂兮。謇心噎而欽欽。皇愍余之深衷兮。徠爾聽我辭。所貴學之道兮。能變通而推移。日中則昃兮。月盈而虧。天道亦不可久常兮。在人事其何疑。世旣惡夫方兮。爾何惜乎爲圓。世旣尙夫白兮。爾胡獨守此玄。我哀爾之遭罹兮。亦惟爾之故也。欲去危以就安兮。盍反爾之道也。余默退而靜思兮。皇恩之罔極也。竊不敢改余之初服兮。固長終乎窮阨。前余生之千古兮。其在後者無窮。矢余志之不迴兮。仰前脩而飭躬。世貿貿莫我知兮。庶憑辭以自通。
思美人辭寄浙東郟士安
鄭夢周
思美人兮如玉。隔蒼海兮共明月。顧茫茫兮九州。豺狼當道兮龍野戰。紲余馬兮扶桑。悵何時兮與遊讌。進以𢢪兮退以義。搢紳笏兮戴華簪。願一見兮道余意。君何爲兮江之南。
江之水辭
鄭道傳
江之水兮悠悠。泛蘭舟兮橫中流。高管激噪兮歌聲發。賓宴譽兮獻酬。或躍兮錦鯉。飛來兮白鷗。煙沉沉兮極浦。草萋萋兮芳洲。覽時物以自娛兮。蹇忘歸兮夷猶。景忽忽乎西馳兮。水沄沄兮逝不留。曾歡樂之未幾兮。隱予心兮懷憂。嗟哉盛年不再至兮。老將及兮夫焉求。軒冕兮儻來。富貴兮雲浮。惟君子所重者義兮。名萬古與千秋。擧一杯以相屬兮。庶有企兮前修。
賦
仲尼鳳賦
金富軾
仲尼乃人倫之傑。鳳鳥則羽族之王。何其名之稍異。含厥德以相將。愼行藏於用捨之閒。如知出處。正禮樂於陵遅之後。似有文章。夫子志在春秋。道屈季孟。如非仁智之物。孰肖中和之性。相彼鳳矣。有一時瑞世之稱。此良人何。作百世爲師之聖。于以其文炳也。吾道貫之。揚德毛而出類。掀禮翼而聘時。金相玉振之嘉聲。八音逸響。河目龜文之偉表。五彩雄姿。斯乃祖述憲章。東西南北。蹌蹌乎仁義之藪。翽翽乎詩書之域。過宋伐樹。應嫌栖息之危。在齊聞韶。若表來儀之德。則知非形之似。惟智所宜。游於藝而不遊於霧。至於邦而不至於歧。受饒瓦甂。乃是不貪之食。興儒縫掖。那云何德之衰。盖進退誾如。屈舒鴧彼。程公傾盖兮。諒以不似。伯鯉趍庭兮。堪云有子。樂稱堯舜。歸好生惡殺之時。無道桓文。遠毁卵覆巢之里。於戲巖巖德義。皓皓威儀。高尼山之岐嶷。非丹穴之捿遅。衰周之七十諸候鴟梟竟笑。闕里之三千子弟鳥雀相隨。小儒靑氈。早傳鏤管。未夢少年攻章勾之彫篆。壯齒好典謨而吟諷。鑽仰遺風。㪍㪍深期於附鳳。
啞鷄賦
歲崢嶸而向暯。苦晝短而夜長。豈無燈以讀書。病不能以自強。但展轉以不寐。百慮縈于寸膓。想鷄塒之在邇。早晚鼓翼以一鳴。擁寢衣而幽坐。見牎隙之微明。遽出戶以迎望。參昴澹其西傾。呼童子而令起。乃問雞之死生。旣不羞於俎豆。恐見害於貍猩。何低頭而瞑目。竟緘口而無聲。國風思其君子。嘆風雨而不已。今可鳴而反嘿。豈不違其天理。與夫狗知盜而不吠。猫見鼠而不追。校不才之一揆。雖屠之而亦宜。惟聖人之敎誡。以不殺而爲仁。倘有心而知感。可悔過而自新。
畏賦
李奎報
有獨觀處士。杜門端居。常若有畏。顧形而畏顧影而畏。擧手動足。無一不畏。冲默先生造焉。問其所以。處士曰。堪輿之內。物孰無畏。戴角揷牙。翼翍足趡。蠕蠕蠢蠢。厥種繁熾。慳生嗇命。各讋非類。鳥畏鷹於天。魚畏獺於水。兔畏獹。狼畏兕。鹿脅于𤠾。蛇𢥠于豕。猛莫猛兮虎豹。遇狻猊而奔避。何玆類之孔多兮。羗難覶縷而備記。物固然矣。人亦有焉。莫尊者君。猶畏上天。祗栗齊肅。夙夜以虔。惟君惟臣。若堂陞然。由陛及地。窊崇亦懸。卑者畏高。後者畏先。揆尺計寸。莫不畏旃。胡世路之嶮嶬兮。紛理緖之倒顚。冠苴履兮在底。甈先鼎兮居前。跛驢踸踔兮。將白蟻共軶。犨麋𥉺𥅧兮。與子都同筵。下慢而凌上。佞近而踈賢。鑽皮之謗日熾。射影之毒遐羶。矧予瑣屑之微質兮。跡有衆之攸寰。彼巧我拙。我一彼千。踏地生梗。皆成畏途。苟縱驅而不懼兮。殆十步而九擠。慓乎|乎。能不畏乎。吾將介立高蹈。背耦離徒。遊乎壙垠之墟。子以爲何如。冲默先生。傲然憑几而笑曰。僕則異於是。上天之威。吾不畏矣。萬乘之貴。吾不畏矣。暴客攘臂。吾不畏矣。猛虎切齒。吾不畏矣。言未旣。處士愕然起曰。過矣子之不自揆也。何談之容易哉。於皇上帝。降監善惡。設或震怒。雷霆暴作。烈風閒之。飛沙走石。盲海聾山。激薄忽霍。電刃所掣。遺光儵爚。劃若天裂。剨似地拆。擊大丁以增威。雖周成猶褫魄。皆失匕以罔圖。孰倚柱而自若。是上天之威赫赫也。子言無畏何也。先生曰。守正不欺。則天不吾威。吾何畏于玆。處士曰。金床晃晃。幄坐密勿。嚴更廵于徼道。羽林列於雙闕。參旗井鉞。出警入蹕。左憲臺兮凜鐵冠。右執法兮秉丹筆。肅肅詻詻。百辟咸秩。於是振雪霜於威怒。馳風雷於咄叱。一有不恪。族赤禍溢。是天子之威栗栗也。子亦無畏耶。先生曰。夫君尊臣卑。勢若冠屨。居下事上。趨蹌中矩。望則跽脚。拜則頓首。聞命益僂。當局善守。若此則君何威爲。臣何畏有。處士曰。若夫賁育之輩。怒而狼顧。一啑一㖃。風激雲騖。白日剌人。血流市路。餘威未滯。飛揚跋扈。目欲裂兮星逬。髮直衝兮棘竪。足踏虎兮截皮。手拉熊兮裂股。小項莊之劒舞。卑藺生之睨柱。此刺客之強暴也。子亦無畏耶。先生曰。唾面待乾。出胯俛就。虛心而行乎世。我不彼忤。彼何自怒哉。此亦無足畏也。處士曰。乳虎出穴。擇肉䑛血。淬牙磨爪。其聲鎗䶪。一嘯兮風生一䂄兮電瞥。不翼而飛。萬里一輟。雖馮婦之善搏。亦神喪而氣奪。此猛虎之咆勃也。子其何如。先生曰。有挾有設。此不足愕也。處士曰。然則子之所畏。果何物乎。有乎無乎。先生曰。僕亦安得而無乎。僕之所畏。不在諸物。特關於己。俯頷戴鼻。中齟外哆。一闔一闢。維門之似。物入由是。誠不可不有。而亦不可不畏之地也。銘可鑒兮金緘口。詩可觀兮垣屬耳。一語一默。榮辱所自。食其以之而烹。伍被以之而死。襧衡以之而敗身。灌夫以之而棄市。是以聖人不畏於人。唯畏於口。苟愼於其口。於行世乎何有。今處士騁舌吐辭。鋒攢屑霏。談世路之險易。議人閒之是非。誠辨則辨矣。奇而又奇。然口能覆身。言出禍隨。子以此求免於時。亦猶擊鼓而求亡者也。何其益於迅馳哉。僕竊笑處士聲其畏而實無有也。惡其禍而祇自招之。處士聞之。避席逡廵。聳然作貌曰。小子不肖。今聞先生之敎。曉然若披盲而見大曜也。
夢悲賦
有美王孫蟬聯茂族。邈風流之可愛兮。顔又澤腴兮如玉。出擁高盖。入處華屋。舞如意兮碎珊瑚。曾何蔕乎心曲。後房蛾眉。簪翠曳縠。爛盈盈兮更侍。琤然珠佩之相觸。目倦乎華靡。耳慣乎絲竹。冬而至於凉。不知其凝嚴。夏而至於溫。不知其暑溽。又安知人生有覊窮困躓憂愁哀怨之屬哉。當春陽之旣舒兮。感芳華之蕩意。召賓友於華堂兮。玉爲簪兮珠爲履。酌芳醑兮行金鍾。莫不濡首而霑醉。焚綠桂兮繼頹光。尙歡樂之未已。倐春宵之易闌兮。落月窺䆫兮嫵媚。忽體倦以神疲。遂頹然兮就寐博山熏兮噴香炷。斗帳垂兮掩綺被。赤羽奮迅登扶桑兮。尙雷鳴而酣睡。於是怳然惚然。夢遊乎廣漠之墟無人之地。四顧茫茫。不見阡里。深江自波。灌木叢倚。野草少色。危石如墮。日掩掩兮沉紅。煙冥冥兮疊翠。猿哀哭兮相弔。衆鳥啾啾兮不止。慘然思家欲亟還兮。迷不知兮路何自。念嬪御兮安在。掩翠衫而拭淚。登崇阿以延佇兮。欝千峯之邐迤。披蒙茸兮尋崎嶇。慮髬髵之攸庇。𢥠奔還以降隴兮。墳纍纍兮錯峙。上有蹲狐與伏兔兮。紛侶集兮族戱。拂頹碑以俯窺兮。伊昔綺紈之公子。歌堂舞舘屬何人兮。爲此一丘兮山之趾。富貴兮如浮。瓊華兮易悴。弔斯人以彷徨兮。益淒切以酸鼻。足累繭兮無攸歸。飢與渴兮交至。俄欠伸以忽寤兮。喜窓櫳之猶是。顧尙卧於一床。夫何爲此遐遊。以須臾之一夢。悟榮辱之相酬。王孫兮可以銘肌。永不忘貧賤羇離者之憂。
放蟬賦
彼黠者蛛。厥類繁滋。孰賦爾以機巧。養丸腹於網絲。有蟬見絓。其聲最悲。我不忍聞。放之使飛。傍有人兮誰氏子。仍詰予以致辭。惟玆二物。等蟲之微。蛛於子何損。蟬於子何裨。惟蟬之活。乃蛛之飢。此雖德君。彼必寃之。孰謂子智。胡放此爲。予初矉額而不答。俄吐一言以釋疑蛛之性貪。蟬之質淸。規飽之意難盈。吸露之膓何營。以貪汚而逼淸。所不忍於吾情。何吐緖之至纖。雖離婁猶不容晴。矧玆蟲之不慧。豈覘視之能精。將飛過而忽罥。趐拍拍以愈嬰。彼營營之靑蠅。紛逐臭而慕腥。蝶貪芳以輕狂。隨風上下以不停。雖見罹而何尤。原厥咎本乎有求。獨汝與物而無競。胡爲遭此拘囚。解爾之纏縛。囑汝以綢繆。遡喬林而好去。擇美蔭之淸幽。移不可屢兮。有此網蟲之窺窬。居不可久兮。螗蜋在後以爾謀。愼爾去就。然後無尤。
祖江賦幷序
貞祐七年四月。予自左補闕被劾。尋除桂陽守。將渡祖江。江水本迅激。適値暴風。因而後濟。爲賦以悲之。卒以自寬。
浩浩江流。濁如涇水。漆色而泓。𢥠難俯視。湍又激而迅兮。豈瞿塘之足譬。控百川之奔會兮。若鼎湯之驚沸。蛟鰐呀呀以流涎。又安測毒龍之潛伏以伺。泝灘欲徑進兮。船如行而尙止。不夕而暝。不風而波。雪浪礧石以崩騰兮。若秦晉戰于彭衙。篙工狎翫靈胥兮。猶畏夫洄洑與盤渦。顧區區一瞥之所如。豈以其澎濞欝怒兮成此邈遐。予旣被謫。遭此嶮流。孤舟兀以出沒兮。其將安適兮去悠悠。望平臯兮草暗。遡極浦兮煙愁。鳥鳴軋軋。猿哭啾啾。落日兮掩掩。黃雲兮浮浮。雖五馬之足榮兮。亮非吾之攸期。嗟此遐征。古豈無之。孟三宿而出晝兮。丘去魯兮遅遅。賈誼洛陽之才子兮。謫長沙之濕卑。聖賢尙爾。予復何悲。較昔人之未遇兮。吾又專城兮斗印纍纍。鵠山隱翳兮漸遠。望長安兮徒自疲。業已離於上都兮。欣桂陽之伊邇。于以泊舟。于彼碕涘。誰其來迎。貿貿殘吏。紛綵幕兮葳蕤。爛紅旆兮旖旎。弭節兮山之椒。炬火照林兮鳥驚以飛。聊逍遙以散髮兮。風攪攪兮吹衣。江水駛而疾兮。予旣濟其何疑。行矣尙足樂兮。何必眷眷兮懷歸。出處不自謀兮。樂天知命兮先哲是希。
春望賦
欣麗日之方酣。聊登高以游目。穀雨始晴兮。濯濯樹容之新沐。遠水蕩漾。麴塵浮綠。鳩鳴拂羽。鶯集珍木。衆花敷兮錦幛張。雜以靑林兮一何斑駮。草芊眠兮碧滋。牛布野兮散牧。女執筐兮採稚桑。援柔枝兮手如玉。俚歌相和。何譜何曲。行者坐者去者復者。感陽煕煕其氣可掬。欝予望之止玆。何區區而齪齪。有若丹禁日長。萬機多簡。感韶光之駘蕩。時登覽乎飛觀。羯鼓聲高。紅杏齊綻。望神州之麗景。宸歡洽兮玉觴滿。此則春望之富貴也。彼王孫與公子。結豪友以尋芳。後乘載妓。茜袂紅裳。隨所駐兮鋪筵。吹瑤管兮吸玉簧。望紅綠之如織。擡醉眼以倘佯。此則春望之奢華也。有美婦人兮守空閨。別宕子兮千里。恨音塵之迢遞。情搖搖其若水。望漆鷰之雙飛。倚雕櫳而流淚。此則春望之哀怨也。故人遠遊兮送將行。雨浥輕塵兮柳色靑。三疊歌闋。別馬嘶鳴。登崇丘兮望行色。烟花掩苒兮蕩情。此則春望之別恨也。至若征夫邈寄乎關山。見邊草之再榮。逐客南遷乎湘水。望靑楓之冥冥。莫不翹首延佇。抱恨怦怦。此則春望之覊離也。吾知夫夏之望兮。抱於蒸暑。秋專蕭瑟。冬苦凝閉。玆三者之偏兮。若昧變而一泥。唯此春望。隨物因勢。或望而和懌。或望而悲淚。或望而歌。或望而涕。各觸類以感人兮。紛萬端與千緖。若隴西子者何爲哉。醉而望也樂。醒而望也哀。窮而望則雲霧塞。達而望則天日開。可以喜則喜。可以悲則悲。誠能遇境沿機與物推移。而不可以一揆測知者乎。
陶甖賦幷序
予蓄瓦甖。以酒不渝味。甚珍而愛之。且有所况。爲賦以興之。
我有小甖。非鍛非鑄。火與土以相熬。落埏埴而乃就。頸癭腹膰。觜侔笙味。譬之瓴則無耳。〈有耳曰瓴。〉謂之甀則瓜摦口。〈瓦甖小口曰甀。〉不磨而光。如漆之黝。何金皿之是珍。雖瓦器其不陋。適重輕以得宜。合提挈於一手。價甚賤而易求。雖破碎其曷咎。盛酒幾何。未盈一斗。滿輒斯罄。虛則復受。由陶熟而且精。故不淪而不漏。由旁通而不咽。能出納乎醇酎。由能出故不傾不覆。由能納故貯酒斯續。顧一生之攸盛。羗難筭其幾斛。類君子之謙虛。秉恒德而不惑。嗟小人之徇財。眛斗筲之局。促以有涯之量。趁無窮之欲。積不知散。猶謂不足。小器易盈。顚沛是速。予置斯甖於座右。戒滿溢而自勖。庶揣分而循涯。儻全身而持祿。

[book_title]卷二
賦
三都賦
崔滋
西都辨生與北京談叟。來遊江都。遇一正議大夫。大夫曰。蒙聞二國之名。未覩其制。幸今邂逅二客。請攄懷舊之情。弘我以兩京。辨生曰唯唯。西都之創先也。帝號東明。降自九玄。乃眷下土。此維宅焉。匪基匪築。化城屹然。乘五龍車。上天下天。導以百神。從以列仙。熊然遇女。來往翩翩。江心有石。曰朝天臺。怳兮盤陁。忽焉崍嵦。惟帝時升。神馭徘徊。靈祗所宅。平壞其祠。呼叱風伯。指揮雨師。怒則白日霰雷。木石交飛。又有木覓。稼穡是司。不耕而禾。積如京坻。蔭公庇私。介以尨褫。若是何如。大夫曰。神恠茫誕。何以誇爲。生曰壯麗之觀。則有龍堰闕九梯宮。膠葛廣敞。高明窮崇。翕闢宇宙。冥迷西東。天不能奪其𢬵。鬼不得爭其功。遊觀之所。則多景跨蒼海。淸遠撑半空。浮碧臨浩蕩。永明架𡸕𡾈。衆水所匯。名爲大同。皛溔晃漾。抱鎬欲澧。淨鋪素練。皎若靑銅。兩岸垂楊。終日舞風。沙平野闊。落鴈鳴鴻。靑山繞郭。四面巃嵸。細雨披蓑。俯見於漁翁。夕陽吹笛。遠聞於牧童。畫圖難髣。賦詠未窮。爾乃解錦纜浮蘭舟。中流回首。怳然如在鏡屛中也。則吾都形勝。誠天下之所獨。大夫曰。奇觀絶景。喪人心目。生曰。水而漁則長網一擧。奇獲多矣。鰌鯢魴鱧。鱨魦鰋鯉。鰞䱉鱣鮪。固爲賤嗜。及當冬月。滿江水結。錦鱗珠鱲。其下鱍鱍。金梃叉之。百不一脫。置盤經宿。凍成玉潔。庖丁膳夫。鳴刀巧割。縷飛靃靃。色絶味絶。一下齒霜喉雪。〈此間句失〉作千載若符。先有崔孤雲者甞曰。聖人之氣。醞釀山陽。鵠嶺松靑。鷄林葉黃。紫雲未起。預讖興亡。鐵原寶鏡。墮自上蒼。先雞後鴨。斯言孔彰。及乎統合三土。卜開明堂。北㟎牛卧。南峙龍翔。右懷左抱。案花相當。八頭三尾。東峴西岡。隱嶙屈伏。臂角拳啇。騰精降神。吐氣産祥。五川靈派。源乎淼茫。萬洞㳰集。流漲滂洋。箭馳輪走。朝湊中央。涵靈注德。滋養百昌。靑松茂矣。三百餘霜。中衰復盛。繫于苞桑。自古如我。應讖立國。有幾帝王。大夫曰。祖聖龍興。應天順人。非以地理圖讖之荒唐。叟曰中原大寧。鐵焉是産。鑌鉛鑒䥊。錏鑪鍒錌。惟山之髓。匪石之鑽。斸掘根株。浩無畔岸。洪爐鼓鑄。融液熾爛。熖爍陽紋。水淬陰縵。老冶弄鎚。百鍊千鍛。爲鏃爲鏑。爲矛爲釬。爲刀爲槍。爲鑪爲鑹。爲鋤爲鎛。爲釜爲鑵。器贍中用。兵充外扞。雞林永嘉。桑柘莫莫。春而浴蠶。一戶萬箔。夏而繅絲。一指百絡。始𦁏而縒。方織以纅。雷梭風杼。脫手霹靂。羅綃綾𦂅。縑綃縛縠。煙纖霧薄。雪皓霜白。靑黃之朱綠之。爲錦綺爲繡纈。公卿以衣。士女以服。樞曳綷䌨。披拂赩赫。是誠天府。國寶錯落。大夫曰。尺璧非寶。矧伊金帛。叟曰詞人墨客。比肩林林。紅情綠意。繡口錦心。咀冰嚼雪。琢玉彫金。筆一走也。驚雷迅電。難以况其捷疾。詩多態也。澄江絶壁。不足譬其高深。圓熟陳言。不踐於古。冷生新語。別出於今。武夫猛士。則衣短後纓縵胡。佩蛇劒握龍刀。蹫䠇𢷕搏。闞虓咆哮。熊拏虎攫。鶻掠猿超。瞋目語難。掉臂輕趫。騎射一發。聯的三中。杖手一弄。飛毬百繞。是所謂國之寶歟。大夫曰非也。彫蟲亂力。君子不取。况弄毬之巧。叟曰。設官分職。內千外萬。激濁揚淸。擧無憞溷。歲命春官。選登賢儁。靑紫滿朝。紳垂笏搢。出爲廉察。或典州郡。莫不以冰淸玉潔爲己之任。不通水火之利。况受苞苴之贈。斷帶爲燈。投錢以飮。門羅雀以寂寥。食無魚兮冷淡。人服其名。自負無玷。謂欲威民。必用苛慘。細察纖微。曲照幽暗。吹刮而求。瘢瑕莫掩。於是乎振縲紲揚繩撿。扑之則百杖不厭。絞之則重索猶慊。吏不完肢體。民盡落肝膽。肅肅凌凌。慄慄懔懔。咄嗟而諸難卽辨。叱吒而群猾亦震。歲增賦而不爲重。月進膳而不爲謟。急徵征稅。若督戶斂。漕轉陸輸。火疾電閃。用儲峙乎國廩。則其勤公利國之功。言所不盡。大夫曰。詐淸苛慘民之蠹。爲害也甚。叟曰。公卿列第。聯亘十里。豐樓傑閣。鳳舞螭起。涼軒燠室。鱗錯櫛比。輝映金碧。森列朱翠。緹繡被木。彩毯鋪地。珍木異卉。名花佳蘤。春榮夏實。綠稠紅䔺。敷香布蔭。爭姸竟媚。後房佳麗。雲衣霞帔。盡態極艷。列陪環侍。玳筵綺席。笙歌鼓吹。九醞波漫。千罍屹峙。如易之需。若詩旣醉。駞峯熊掌。龍肝鳳髓。錦蔟瓊堆。厭飫唾棄。至於士庶。桑門釋子。居必華屋。食必兼味。極耳目之娛。誇服飾之異。庸奴賤隷。胥然僭擬。峩其冠戴其幞。|其帶鈒其履。衣輕服緻。爭相耀侈。雖雍洛靡麗之盛。莫我敢齒。大夫曰噫。舊都之流離盖以此。於是西北二客。奮髯作色。且怒且恧曰。走等終日言。而大夫皆折之。願聞江都之說。大夫曰。二容豈亦曾聞江都之事乎。略擧一緖。揚攉而議。夫東海之大。凡九江八河。吞若一芥。蕩雲沃日。洶湧澎湃。中有花山。金鼇屹戴。涯凌葉擁。渚崥枝附。麗其枝葉而沙散碁布者。江商海賈漁翁塩叟之編戶也。神岳蘂開。靈丘萼捧。架其蘂萼而暈飛鳥聳者。皇居帝室公卿士庶之列棟也。內據摩利穴口之重匝。外界童津白馬之四塞。出入之誰何則岬華關其東。賓入之送迎則楓浦舘其北。兩華爲閾。二崤爲樞。眞天地之奧區也。於是乎內繚以紫壘。外包以粉堞。水助縈回。山爭岌嶪。俯臨慄乎淵深。仰觀愁於壁立。鳧鴈不能盡飛。犲虎不能窺闖。一夫呵噤。萬家高枕。是金湯萬世帝王之都也。二客曰。固國不以山河。在德不在險。大夫曰。城市卽浦。門外維舟。蒭往樵歸。一葉載浮。程捷於陸。易採易輸。庖炊不匱。廐秣亦周。人閑用足。力小功優。商船貢舶。萬里連帆。艤重而北。棹輕而南。穡頭相續。舳尾相銜。一風頃刻。六合交會。山宜海錯。靡物不載。擣玉舂珠。累萬石以磈𥓔。苞珍裹毛。聚八區而菴藹。爭來泊而纜碇。倐街塡而巷隘。顧轉移之孔易。何䭾負之賽倩。爾乃手挈肩擔。往來跬步。堆積于公府。流溢於民戶。匪山而巍。如泉之溥。菽粟陳陳而相腐。孰與大漢之富饒。二客曰。至富非蓄積。宜鑑鉅橋。大夫曰。佛法流於海東尙矣。至於今日尤爲信篤。像設而歸依。則鎔金塑土。琢石刻木。或線縷以繡。畫繪以貌。睟乎端嚴。儼若視矍。法寶之弘揚。則經律論章。禪書祖訣。板印墨寫。泥金刺血。黃卷赤軸。琅函綦帕。若開風藏。委積磊落。禪藍敎刹。公寺私堂。或社或庵。曰齋曰房。矗不知乎幾千萬坊。香火之氣連熏於萬里。鍾磬之聲相聞於四方。於是乎厖眉椹袍。碧眼菊裳。南藂北林。竹葦成行。龍象爭蹴。金毛竟吼。千燈續焰於心心。衆海飜瀾於口口。朝焚祝聖之香。夕點鎭災之炷。猶以爲未足。特創精廬於輦下。遠邀方外之道伴。靑山白雲。逃身而出。紫陌紅塵。來垂手段。槌拂而風雷動。捧喝而雨雹散。殺活自在。頭頭必斷。越前歲因大難。君臣益復痛願。一集諸家。遞日作梵。念佛唱神之音激切而山岳盡動。燃頭燒指之煙紛布而日月無光。精勤苦倒如此其極。報應攝護必不可量。二客曰。古今奉浮圖莫若梁。何促危亡。大夫曰。方今主上躬儉而厚下。二客卽愕然失容。避席而跪曰。大夫毋多言。只此一言。足以知大平極理之美。凡政理淸平。皆由儉始。儉則習俗歸厚。胡皇天不佑。胡基祚不長久哉。向者走等啁嘐𠱥𠱥。祗自彰國累耳。大夫曰。二子聽之。吾以古爲的。昔周家忠厚。享年八百。漢文衣綈履革。其臣多敦厚長者。垂祚罔極。唐文皇尙儉。欲營一殿。鑒秦而止。維時房魏不以理安爲喜。故垂統三百餘祀。洪惟本朝。風化掩古。畏天之威。樂天之道。以小事大。于時保之。物不疵癘。元元皥皥。歎之不足。申其義而作歌曰。邈自陶唐兮。下至宋康。雖文質沿革之不同兮。靡不由奢儉而興亡。西柳兮以淫而顚覆。北松兮由侈以流移。〈西都號柳京〉煌煌江都。惟德之基。順天事大。風俗淳煕。於萬斯年。安不忘危。
相如避廉頗。以先國家之急賦。
相如所避。廉氏之奇。以我國急難之故。非予心畏懼之爲。顧彼大賢與私讎而不遇。殆非他故。念我邦之將危。昔者臣惠王者雖多。肩藺氏者未有。奉使於外則得還和氏之璧。從上而遊則俾擊秦王之缶。然則且論功考績。雖大山莫及其高。故越序超資於中國。卓居其右。時廉頗謂伊人。身起於賤。何今日位居我先。吾不忍爲之下矣。若相逢必當辱焉。相如曰。俾吾國鼎峙而安。唯二人耳。儻異日角闘而死。若兩虎然。於是君臣之會則稱疾不朝。道路相逢則迴車而避。如此者何畏於彼。唯止乎爲國而已。讓其讎敵。居常隱匿而行。以我邦家。恐有危亡之事。何則壯士一怒則不死何俟。賢人俱亡則治國者誰。故我公之避也。念此邦之殆。而笑宰嚭有隙於子胥。吳國見敗。美玄齡同音於如晦。唐室致綏。有以見一則戰攻而日闢四方。一則智勇而威伸列域。儻二子爭相爲死。彼一邦罔有定極。始同遷史不與會而不與爭。終合軻書利吾家而利吾國。夫然後負荊謝罪而永無嫌隙。刎頸爲交而罔不協和。旣當時合謀相輔。伊爾國不固而何。昔反以我爲讎。無幾相見。今聊與子如一。亦孔之嘉。向若旣妬嫌。我亦振怒。以一朝睚眦之憤。有兩臣死亡之故。則安得以弱趙千乘之威。使諸候而畏怖。
紅桃井賦
李仁老
栢堂東麓。有泉澄淥。泠然流出於石縫。若漱白雲之幽谷。旱而不渴。響如琴筑。縈迴六七許步。然後入於溝瀆。遂使傍泉而居者。皆快意於挹掬。隴西子茹蔬得飽。以手捫腹。岸掩苒之烏紗。杖鏗鈜之龍竹。踞一石。露雙脚。挼碎冰霜。吞吐珠玉。豈唯火日之可逃。亦復塵纓之已濯。徐嘯歸來。溪風蔌蔌。展八尺之風漪。枕數寸之癭木。夢白鷗而同戲。任黃粱之未熟。飄飄乎如駕八龍而到瑤池。聞金母之一曲。浩浩乎若泛枯槎而渡天河。驚蜀都之賣卜。則何必錦障紆四十里。胡椒蓄八百斛。打就金蓮盆然後濯吾足。
玉堂栢賦
歲在己酉。冬月向闌。隴西子入直於金鑾。銀蟾影倒。玉漏聲殘。及酒醒而夢覺。時矯首以憑欄。杳無所見。霜天漫漫。唯餘紫閣與朱樓。森然掩映於有無閒。有一蒼髯君子。立中庭而不倚。瘦鶴將騫。老龍欲起。斂風雲於尺地。若有待於知己者。僕乃琅然擊檻而與之語曰。鼇頂之署號神仙府。夜還則蓮燭分輝。曉入則花甎承步。蛾眉呵筆。龍巾拭吐。珠川玉樹。以遨以遊。靑鸞紫鳳。可驂可馭。固非烟火食者所到處也。今汝何由而客寓哉。君子於是揚眉吐氣。奮袂驤首而答曰。夫以玉川子之豪邁。猶親竹弟。白太傅之高逸。尙與松友。僕雖臃朣離奇。不爲世人所購。然冰枯雪瘦。可以配先生之高趣。雨嘯風嘔。可以續先生之秀句。歷千載而愈茂。可以薦先生之遐壽。苟許忘年之契。則不與草木同腐矣。
成王氣禀胎敎。德與年豐賦。
姜彰瑞
形雖假外。善必由中。故成王氣禀胎敎。於周室德與年豐。畜情因腹養之規。所習者正。啓理並天齊之筭。其永無窮。觀夫有爲之君。始禀其氣。或九廟儲齡而授以符應。或二儀協和而示其圖緯。况資胎敎。協于內藏于中。宜及君臨。道之尊德之貴。故成王以嗣王之聖。在靈妃之胎。庶應昌期而作也。紹興先業之艱哉。當哀哀在母之時。受眞於善。有顯顯宜人之美。隨歲而恢。何則。生乎善者。鮮不保年。薀其異者。是謂成德。顧亶聦之備此。由將誕而有則。始當震索。禀帷幄之攸行。終啓离明。與春秋而罔極。議夫學於旣壯者。祗自勞耳。得於未誕者。不亦善乎。故上聖自然胎受。卽洪休與其年俱。啇王勃興。自應禖於墜卵。夏后誕作。由見孕於吞珠。此際文武之業兮。實復屬予。周召之誡兮。未能責朕。玆以聖繼聖之理。實與生俱生之禀。四方有大平之樂。穆穆迓衡。百姓騰旣醉之歌。皇皇奠枕。實可謂宜其百福。胡不萬年。聖烈光明于歷代。頌聲洋溢於普天。玄成贊云制禮樂而興功業。元稹嘆曰蘊道德而進聖賢。方今守位以仁。奉先思孝。穆然天表之盛德。發自蘭閨之內敎。殿下所禀若玆。彼成王奚足與校。
道閱一和槐橘合爲兄弟賦
鄭義
一和之閱。大道所施。故敎槐橘之異者。合爲兄弟以親之。大樸含鈞造之原。理同戢戢。殊根宛天生之戚。義協怡怡。原夫槐之生洛北是鄕。橘之産江南其所。花不待共時而發。品又難同日而語。以此爲兄也弟也。理則伊何。因而推父兮母兮。道之所許。此蓋強名曰妙。叵測其爲。或磅礴乎萬化。或包含乎兩儀。以無方無體之靈原。包氣作氣。彼異品異形之植物。若枝連枝。何則。心如膠合則胡越爲不約之親。情若豆分則管蔡有流言之變。苟妙原所協者和。卽異種同爲之眷。先天先地。牢籠萬物於頭頭。宜夏宜秋。華萼一家之面面。議夫氣之所種。有同而異。理之所管。雖異必同。宜彼二般之合。歸于一化之融。物有萬殊。入牝室精神之內。幹雖兩立。在鴒原首尾之中。豈非友于弟者兄之常。恭厥兄者弟之義。何頑木如玆共貫。盖洪鈞所自變異。商山中白髮四皓。可稱曰昆。漢殿下黑頭三公。是謂之季。則知苟非道母。誰養物兒兮。大德旣云廣博。其玄功不可思惟。陳生云蘭菊異芬。徒拘淺見。莊叟曰苴藜反味。誰謂大知。本朝皇矣聖人。赫玆至道。覆天爐而化物。扇法風而偃草。故林林萬種含靈。皆不出於元造。
春雷作。龍蛇不安於蟄戶賦。
李堅
蚹甲之屬。龍蛇最奇。於蟄戶何不安也。盖春雷作以殷其。淑景方融。俄報新聲之發。潛鱗欻起。各離舊穴之畢。原夫暑往寒來。陰消陽息。以天時或代或謝。故物理有通有塞。適當冬慘。雖龍蛇豈得效靈。必待春迴。遇雷霆然後奮力。玆故仁風蕩漾。和氣氤氳。寒威斂於北陸。暖律吹於東君。虺虺揚鼓物之音。訇天振地。一一奮蹯泥之迹。游霧升雲。何則。在幽之物。久屈乃伸。驚蟄之聲。無遠不聞。故彼蜿蜒之狀。起自殷訇之韻。振百里驚遠也。鼓動於時。雖二虫無知乎。騰躍而奮。議夫龍之爲德也。其神莫測。蛇之爲靈也。其變難知。然欲解穴居之蟄。必且須雷奮之時。萬里雲霄。知有騰驤之路。一聲雷雨。忽成變化之期。豈非出猶隋澤之中。殷彼周山之側。此驚雷所以作解。宜神物動而自得。幾年化劒。願逢雷煥之知。他日含珠。應報隋侯之德。旨哉外奮凌霄之勢。內懷澤物之思。顧爾興潛者伏者。盖本由鼓之動之。葛亮廬中。已被顧三之寵。子推山下。誰興棄一之悲。
王者之興。必卜筮决天下賦。
無名氏
卜惟定事。筮乃質疑。故王者之興也。稽天命以决之。肇立丕基。謀及蓍龜之策。靈承上帝。考其成敗之期。余甞考天人相與之際。或眷佑而使受厥命。惟幽明交感之源。或勦絶而用殄厥世。然上下之懸隔。固無臭以無聲。欲吉凶之先知。盍謀龜而謀筮。因以是圖是究。載謀載惟。體卜稽於商史。遵占用於箕疇。惟明象數之微。以觀其度。顧諟蒼窮之意。永孚于休。是何災祥兆於幾微。禍福相爲倚伏。故應天而肇造。必卽命而穆卜。革孚虎變。將興不拔之基。吏决狐疑。膺受無疆之祿。議者曰。曆數歸于德也。何必稽謀於爻象。鬼神依于人也。何必探索於陰陽。然不考於蓍蔡。烏得察其興亡。明用稽疑。美祗承之周后。非敢違卜。嘉恪謹之殷王。勿謂人民旣衆而可創洪基。山溪旣嶮而可關大邑。凡欲啓興而統者。莫若稽天而謀及。玩占觀象。始符易繫之辭。受祿于天。終合大明之什。且彼出獵小務也。天后占其利害。遷都常事也。成王考其廢興。况啓邦基之草創。盍稽帝業之奉承。王業等於山河。可長可久。國壽齊於箕翼。不騰不崩。此際大邦小邦。近者遠者。手之舞而足之蹈。安無傾而貧無寡。其所然者無他焉。盖考卜而明於取舍。
義於人者和於神賦
無名氏
曰聖主奄御昌辰。何使神和於當世。盖以義行於兆人。闡無偏無黨之風。驅民于理。彼至寂至玄之鑒。惟德是親。大抵禍以惡隨。福因善至。此靈鑒所以相應。雖人君不可求媚。然則克明峻德。欲柔凡百有神。宜與衆人。未甞行一不義。故王者躬臨紫極。業應黃河。一政敎也。罔不適正。一神祇也。庶幾以和。至理無頗。廣被庶繁之類。幽靈交感。洽臻悅樂之多。何則。義爲君所杖焉。人乃神之主也。故王道一於遐邇。卽幽歡格於上下。民知正道。化已洽明如穆如。神感皇風。樂而無恫者怨者。議者曰。玉帛之重也可以事鬼。黍稷之馨也足以感神。然欲致其和悅。莫若理乎群倫。鬼莫不寧。自夏王之務德。神之式穀。由周后之宜民。故知道偏則政不明。民怨則神不喜。旣元后無和而理也。彼衆神不樂而何以。平明不異內外。旣符蜀主之化民。天人率得歡欣。動是漢家之啓理。向若德則薄矣。義不行於。使怨氣彰聞于上。而黎民不恒其居。則安得化浹洽敎彰明。祥無不至。鬼濛鴻祇嶪峩。樂且有餘。方今道尙公平。心無彼我。旣臻盛德之遐格。行見高虛之下墮。福祿如此其川增。非吾明主則奚可。
李勣應時掃雲布唐陽春賦
閔漬
掃雲之後。回春者誰。在唐家而布德。惟李勣之應時。偉予間世之良臣。蕩除紛擾。宛彼蘇民之暖律。遍洽純煕。昔者開貞觀之太平。有文皇之盛德。洽臻海晏於千載。奄統星分之列域。雖已致黎蒸之乂。恭以正南。不幸因胡虜之頑。患猶在北。英公於是喟然興歎。罔或不勤。盡忠誠之貫日。馳勇氣之如雲。以謂爲王爪牙。苟未能撥亂定國。在人耳目。其誰曰竭力事君。因以縱橫出奇。進退有律。威益重於遠振。德必期於廣布。劒頭雷擊。實多軍靄靄之氛。海內葵傾。則一代溫溫之煦。何則。頑俗之聚也。有甚乎霧。至德之行也。可比乎春。故我掃妖氛之積。于以迴淑景之新。育物如春。類孔明之匡蜀主。當旱爲雨。殊傅說之作殷臣。旨哉廓然遐域之永晴。實是我公之一掃。旣寰區咸歸於殊惠。肆邦家自此而能保。未聞甲士更瞻千里之黑雲。誰嘆胡兒輕犯五原之綠草。彼有李廣鎭邊而胡不入境。范遷當邑而狄不侵疆。此亦幾乎秉德。安可謂之布陽。乾淸坤夷。風日塞邊之溫暖。家給人足。笙歌閭里之歡康。
志士口與心誓守死無二賦
無名氏
志士所貴。直道而行。乃爲誓於心口。固無二而死生。形於言發於中。切陳素願。糜其軀粉其骨。一乃丹誠。大抵忠誠孰不願而貫霜。直節皆欲期於如矢。然及危亡之至也。能持操貞者鮮矣。故衆人未有一節。庶欲全生。唯志士誓無二心。獨不畏死。此盖廓揚大度。特立當年。節若貞松之拂雪。心如長劒之倚天。鼓舌披肝。特發丁寧之語。捐身殞命。勿更操履之堅。何則。寧殞其生。不失其義。故我礪心而抗節。願無違害而就利。有如皎日。切陳旦旦之言。雖致黃泉。勿改堂堂之志。且彼季倫之妾也。誓效死於金谷。共伯之妻也。矢靡他於栢舟。彼二女尙守其志。况丈夫盍壯其猷。不懼兵刃。心益堅思廣壯節。苟利社稷。死無悔▣▣忠▣。議者曰。身者親所遺也。愼勿毁傷。命者天所授也。必當順守。然節義有甚乎此。宜險難免之無苟。比夫士貴伐叛獠之日。終不顧身。雍門越齊境之時。亦能刎首。豈非斧鉞在前而視之如芥。鼎鑊在後而顧之若冰。旣奮雄圖之若是。苟非壯士則誰能。執義曰無二心。堪嘉宋氏。虛死不如立節。且異季陵。夫然後成仁之美雅合於魯論。遠害之情莫推於毛什。詐士見義而斯懼。懦夫聞風而有立。彼何人予何人。苟礪節何患乎不及。
嗜欲皆同。惟賢者節之賦。
嗜誇性水。欲蕩心淵。此皆同於有衆。其能節者曰賢。想彼庶人孰無心於好利。獨吾廉士不過度以省愆。原夫性本中含。物由外觸。輕暖之好兮。誰不隱於身體。聲色之美兮。罔不悅於耳目。逞是欲也。實爲人之所罔。儉以節之。苟非賢者而孰。玆故己所行者。心焉念之。見利有不虧之義。臨財無苟得之思。繄中心所好之資。曾不異衆。以淸節不移之故。愼勿踰涯。是何惟人之心也。萬有不同。其性之好也。一無所別。故衆心莫不徇利。而哲士獨能礪節。大欲在食。晏子無三豆之重。所寶惟金。楊震有四知之說。至哉和氏之璧。隋候之珠。玆衆俗所以爲重。獨君子好之則無。要石與甔豈求贏。美矣昌黎先覺。從心所欲不踰矩。猗歟闕里眞儒。彼有王夷甫之口不言錢。崔良伯之手不執玉。惟本心豈無其欲。盖廉節有異於俗。㓗白之情同皎日。益礪操持。富貴於我如浮雲。勿求利欲。議夫辭粟而餓者。西山之義士。厭酒而反者。東郭之良人。宜取捨於二者。愼操履於一身。與赤松而並遊。美知足之張氏。愛綠珠而速戾。嗟好色之季倫。噫世及衰微。人無純厚。如李登之地癖兮。何厭之有。若蕭宏之錢愚兮。亦孔之醜。殊不知行節義於寡欲小私。流淸名千載之後。
賈誼請獵猛敵。不搏畜兔賦。
文帝之佐。賈生其賢。所請者獵猛敵耳。不在乎搏畜兔焉。繄犯境洶洶之強胡。願言卽獲。若在囿爰爰之畜獸。奚足以畋。原夫昔高祖始創洪都。有孝文嗣開令緖。闢上林閑曠之地。爲萬乘幸臨之所。恃國家晏然無事。雖貪射獵以自娛。盖邊境隣於莫強。尙有頑㐫之難禦。于時彼洛陽少年之傑。自長沙被召而歸。見㐫奴暴難可制。嗟大漢忍不能威。且禽獸更翫於後時。曰所樂也未晚。若豺狼不制於今日。其爲患者幾希。於是曲察行爲。明詳制度。乃草諫於一朝。欲繩愆於萬務。克修虎備。但懷絶域之頑民。勿作禽荒。而捕禁苑之狡兔。何則。勞而無益者。是畋之樂。縱則不可者。曰敵之勍。故願當胡而試獵。毋將搏獸以恣情。人三千牧野之師。威高却敵。里七十文王之囿。德沛好生。議夫育國之獸終亦焉歸。寇邊之人久將難服。宜繫遠方之有敵。莫擒御園之所畜。諫獵獸於轂下。稍同獻賦之長卿。誓肉虜於盃中。僅類叫閽之杜牧。至如一劒之獲兮。皆是獸心人面。一鏃之殪兮。固非兔脚雉頭。旣能盡敵而返。更無侵境之憂。鯁議一封。非魏絳和戎之請。龍沙千里。若于紅閱戰之蒐。此際下焉國耳。而切於忠言。上焉隣哉。而嘉乃丕績。顧一時之所美。雄千古以無敵。今本朝靜守而養兵。何更獵乎戎狄。
漢成帝勿易折檻。以旌忠臣賦。
所諫者直。敢忽其情。故成帝勿修折檻。爲漢臣留表以旌。偉我聖神。乃置彫欄之摧破。居常鑑戒。用彰烈士之忠誠。原夫昔炎室晏然大平。有朱雲忠而直犯。庶引君而當道。惡爲師者不範。且說安昌之罪。叫入帝閽。忽逢御史之威。攀折殿檻。時朝臣共看此輩。各獻其謀。謂匹夫不敬之故也。當萬乘斥言者可乎。帝曰耿介孤忠。亘千古未之有。分明遺迹。雖一日不可無。又况聞其誹謗者。立木於其前。受其言責者。作銘乎其側。今我當折檻之諫。可不想迴天之力。何必改作。軒然著手之餘。曰篤不忘。露示匪躬之直。何則。克明之主樂聞鯁議。好諫之臣切犯龍顔。故欲旌其忠議。無易檻之折攀。肯將金璧之光輝。當理於後。但惜琅玕之議論。尙在其閒。議夫軒之摧折也。徒損丹靑。臣所敷諫者。無非藥石。寧未穩於依凭。可忽爲之改易。殊唐后納書粘壁。乃表直言。異周王集囊作帷。以旌群策。卽知思人之策則必可爲戒。見檻之毁則忠亦尙新。宜不易攀援之迹。以此知慷慨之臣。敝予又改爲兮。非吾所欲。見其參於前也。嘉乃克仁。

[book_title]卷三
賦
隋高祖非宴。食不過一肉賦。
尹宣佐
萬乘之主。一肉者誰。有高祖若非宴也。於隋家不過食其。偉我亶聦。敦朴素斥華之念。苟匪式讌。節肥甘堆案之資。大抵己之所便。人誰不務。雖享安榮之已足。猶期奉養之有裕。然而凡有爲者。將窒欲之無厭。不亦宜乎。常好儉而尙素。故文帝乾坤並德。日月齊明。庶萬民之孔阜。當一己則惟輕。殫至誠於薄躬。無遑耽樂。减重味之悅口。勿使縱情。何則。未能節用則其可有餘。若得制情則是爲善養。故明王兮克念。省珍羞於丕享。龍顔日角。奄臨宇內之大平。熊掌猩唇。肯備食前之方丈。議夫心不期於侈美。業可保於終初。欲垂祚於罔極。非减膳也何如。美吐哺之高皇。勃興帝業。嘉忘食之文后。永保民居。此際施注措也不出乎仁。發號令而皆主於儉。旣爲君之若是。尙何理之有歉。雲霄九闥。所愼是朝饔夕飱。煙火四方。其輸絶家抽戶斂。方今躬臨紫極。業應黃河。政無偏而允協。世不泰而伊。何秉心宣猷。漸以仁磨以義。勵精爲理。綏斯來動斯和。
高祖開設學校。廣闡道義。惟新寶曆賦。
晉家開學。高祖克神。闡道義而爲理。致寶曆之惟新。特闢賢關。廓著文明之化。更延國祚。奄臨遐邇之民。大抵道惟適理之途。義乃爲國之寶。苟聖人未能竝敍。彼神器尙何長保。然則凡居天位。享基緖之弘延。宜設黌堂。搜典墳而討論。故孝文化民由學。爲政以文。雖未除猾夏之類。每旁求博學之群。勑修儒雅之宮。優宣敎化。益嚮靈長之業。蔚啓陶薰。何則欲保皇啚。莫如文德。肆設校而施敎。多歷年以享國。立庠立序。播休風而允釐。有社有民。傳景鍾於罔極。議夫據義而誌遠者。須憑經術。遵道而垂裕者。盍借典謨。顧令景祚而可久。盖以文德而誕敷。周世尤長。自辟雍而宣化。魯邦有永。由泮水之崇儒。此際廟堂之上。定於君臣。閨門之內。篤於親戚。以忠孝兼修妙化。宜祉祚邈垂遐曆。復興儒於洙泗。世格休明。終定業於伊瀍。邦無離柝。方今克明克類。載謀載惟。縱庶事之無闕。念厥位之惟危。樂育賢才。以啓成王之理。遠垂鴻祚。敻超漢帝之時。小臣性本愚蒙。心無欺誕。願爲傅說之霖。得救啇家之旱。今赴文塲。美我皇履道坦坦。
太宗觀覽尙書。庶幾唐虞賦。
高功無敵。舜德可希。於尙書此皆布在。故太宗觀則庶幾。目百篇蘊奧之文。灝灝噩噩。心二代神明之主。蕩蕩巍巍。觀夫篇簡所存。帝王之制。法雖是農黃已前。盛莫逾唐虞之際。擧斯加彼。等論百世之百王。自古及今。未若兩朝之兩帝。故文皇命傳玉璽。位踐金輿。庶欲察前朝之事。居常觀上古之書。謂曰且先王特設群書。爲法於後。宜小子寵承遺訓。若帝之初。於是曰典曰謨。是崇是尙。非特察無爲之理。抑亦觀允恭克讓。將有爲也。潛心璧簡之中。我所思兮。拱手岩廊之上。何則。雍煕之理希之則是。記注之言燦然可觀。故一人閱書而覽。慕二君御衆以寬。納于大麓之篇中。胷襟濬哲。警予洪水之卷上。耳目艱難。議夫彼時此時世雖隔千。前聖後聖規則不二。苟擧斯而嗜讀。卽與彼而何異。美紹先之吳祖。博覽九經。嘉稽古之晉宣。洽聞前史。且彼言必稱者。有如孟子。問可爲者。亦若曹公。猶臣子尙懷餘烈。况人君盍慕遺風。劉煦曰理合成康。徒拘淺見。宋祈云迹比湯武。誰謂博通。
雪梅軒賦爲日本釋息牧叟作
李穡
扶桑翁發深省道根。固心灰冷。蕭灑出塵之標。幽閑絶俗之境。烱玉壺之冰出。森瑤臺之月暎。爾乃謝語奪胎。宋句換骨。二賦流傳。千載超忽。風人噤以不譁。騷客寂而彌欝。韓山子霜鬢蕭蕭。麻衣飄飄。思偶然之談笑。嫌丁寧之喚招。叩剡溪之蘭漿。馳庾嶺之星軺。忽中道而坎止。乃息牧之相邀。開竹房。俯風櫺。展蒲團而加趺。烹露芽而解酲。吟載塗於周雅。想調羹於殷室。是惟無用之用。盖有則於有物。予於是知西域之有敎。或於斯而甲乙。雨露均是澤也。農桑焉重。桃李均是花也。富貴焉宜。夫孰知雪也梅也吾師也。情境交徹。針芥相隨。罔或須臾之離也耶。若夫一枝璨璨。千山皚皚。飛鳥自絶。游蜂不偕。消塵滓於氣化。浩大極於心齊。實有助於所學。宜其扁於高齋。今歲月之幾何。阻情境之俱佳。異日沉痾去蹇步平。鳴藍輿於石徑。當一賞以忘情。
觀魚臺賦幷序
觀魚臺在寧海府。臨東海石崖下。游魚可數。故以名之。府吾外家也。爲作小賦。庶幾傳之中原耳。
丹陽東岸。日本西涯。洪濤淼淼。莫知其他。其動也如山之頹。其靜也如鏡之磨。風伯之所橐鑰。海若之所室家。長鯨群戲而勢搖大空。鷙鳥孤飛而影接落霞。有臺俯焉。目中無地。上有一天。下有一水。茫茫其閒。千里萬里。惟臺之下。波伏不起。俯見群魚。有同有異。圉圉洋洋。各得其志。任公之餌夸矣。非吾之所敢擬。太公之釣直矣。非吾之所敢兾。嗟夫我人萬物之靈。忘吾形以樂其樂。樂其樂以歿吾寧。物我一心。古今一理。孰口腹之營營。而甘君子之所棄。慨文王之旣歿。想於牣而難跂。使夫子而乘桴。亦必有樂于此。惟魚躍之斷章。迺中庸之大旨。庶沉潛以終身。幸摳衣於子思子。
礎賦
李達衷
有礎孔碩。惟楹之適。礎居下而謙謙。楹處高而赫赫。楹乃語礎曰。若之爲用。旣卑且阨。性何堅頑。容何岑寂。安土而重遷。韜光而晦跡。厥德非常。厥名屢易。從矩從規。爲礩爲磶。身之潤也。必借德於陰機。質之硬也。幸連支於氣校。何不被鍊于補天之手。彰爾五色。獲登于舞獸之庭。應其拊擊。關或與乎和鈞。輝或騰乎韞璧。或碣若碑。勒功銘德。又有硯而磨者。端溪之紫。歌其爛者。南山之白。被叱於道士之𧗱。支機於天女之織。噫此類之寔繁。名千古而歙赩。以若所爲之卑汚。寧免吾之峻責。於是礎乃頫伏而復于楹曰。子之堂堂。所立卓爾。疇類侁侁。不偏不倚。孰爲之綱。孰爲之紀。孰爲之基。孰爲之址。匪吾則腐。匪吾則靡。阿房之失火也。吾獨存焉。藺氏之謀璧也。吾不比焉。視子之爲。何陋且鄙。上承棟梁則以阿。外被丹雘則以侈。而况子之朋類。無可儀刑。或封于秦。或夢于丁。或煤于墨。或燎于庭。何屑屑其不憚。賊其性而殘其形。子幸而爲大用。更何校於擧莛。宜功我而德我。扶帝宅於千齡。適有匠石。聞而議之曰。謙能受益。高必易危。彼楹之寄。惟礎是資。錄礎名於上面。且以楹而次之。乃贊曰。礎乎礎乎。磐然而安。磐然而安。安其如磐。王室之賴。帝王之完。礎乎礎乎。楹胡敢謾。
思亭賦
文愼之孫。貞烈之子。作亭于居第之東。將以擬陟岵陟屺。乃扁曰思。而居而止。心則有所深取。且不言其所以。客有詰之者曰。斯亭之眺望也。如此其遐且廣也。盍用聚遠之意。以標以牓。豁我襟靈。散我欝怏。使心澄然。勿迷勿罔。何思之爲。以搖以蕩。宜取長而舍短。毋擧直以錯枉也。又有從而和之者。軒眉擧目。四顧盤桓。怡然樂喟然嘆曰。快哉亭乎。都邑園林之內。軒楹几席之閒。而有如此遐觀也。彼蒼然而翼衛者。非所謂扶蘇之屈盤乎。彼昂然而奔趍者。非所謂進鳳之孱顔乎。天磨兮峭屹。逍遙兮巑岏。龍首兮突起。蜈山兮回環。隱隱若舫舟而進者。雲橋烈柱之端也。渺渺如鋪練而淨者。沙川晴瀾之灣也。又有城而若頭者。山而三角者。嶽而紺者白者。嵓而鼓者戟者。䳱䳱然累累然。類聚彙征。而爭拱揖于是亭也。且其四時變態。品物流形。茫茫堪輿。錯綜從衡。凡有形氣而感吾性情者。盖不可遽數而指名也。區區之思之爲扁。雖說之巧而孰聽。於是主人整襟肅容。若將奉事尊長之爲者而潸然曰。客之歉吾扁也。然則然矣。然吾之所以然者。盖亦有所然爾。因擧手而噓噫曰。彼何山兮。大德之山。穹窿起復。如往而還。雲烟晻晻。松栢攢攢。吾考若妣。壽藏所安。吾之居是亭也。僾然如見其容止。肅然如承其指使。體不敢肆。言不敢易。飮不敢醉。食不敢旨。睦親姻不敢棄。敬賓客不敢戲。窮不敢屈己。達不敢肆志。吾之身吾父母之所賜也。何甞忽於造次。自吾之季若昆。曁後之子若孫。思吾所以名亭之義。世守而不諼焉。則可謂無忝爾家門也。吾扁之意止此。幸子無以爲言。客撫然曰。美哉言乎。凡爲人子之職者。登是亭而無赧色。則吾國庶乎其國矣。因綴之辭。以自警飭。
梅川賦
鄭道傳
歲在庚申。時惟季冬。天氣凜冽。枯木號風。三峯子躡屐出門。四顧蒼茫。渺天地兮窮陰。忽鼻端兮淸香。觸之而不見。尋之而無方。恍未知爲何物。悵予心兮若忘。于時夜雪新霽。素月流光。渡川流之淸淺。散予策兮彷徨。粲然得之于川之傍。欲誰何兮無言。羗意眞兮色莊。縞裙兮練袂。羽衣兮霓裳。雪肌兮綽約。玉貌兮輕盈。飄飄然若泛銀河而歷廣寒。挹群仙於上淸也。有一少年。若嬉若噱曰。惟群物各以類從。仙凡易處。淸濁不同。盖物之至潔者雪也。氣之至淸者月也。上下無閒。湛然一色。此造物者之所以厚予嗜。而予之所以自適也。顧人世兮安在。隔風日兮幾塵。人閒之熱。不足以爲吾病。世俗之累。不足以撓吾眞也。子何自而來乎。三峯子不覺聳動。毛髮灑然。拭目而視之。乃與浩甫。遊于梅川。
墨君賦
李詹
合浦靖遠樓成。朴公命山人豐公。寫墨君於東西壁。仍命予賦。余重違公命。乃敢爲之賦。辭曰。
有一道士。飄然御風。不遠千里。來自天東。遵南海而聘望。登新樓以從容。於焉招雪堂揖石室。起龍蛇於墨池。走風雲於筆錄。造化罔措。山川失色。晝冥而兒童藏。夜晦而鬼神哭。俄而啓明東隅。破暗西極。掃渭濱之團欒。寫淇園之如簀。觀其湛露洒帷。蒼煙滋玉。月來婆娑。風至蕭瑟。帶苞萌兮絶磵。貫霜根兮頑石。亢貞姿兮勁節。亘四時兮朝夕。幻前身於泓穎。紛變化其瞬息。合浦營主。登樓躑躅。怳然若有所得。顧謂雙松子曰。此其夢耶畫耶。所見惟竹。旣前境之忽非。盍天明之是質。子其爲我筮之。雙松子揲策而筮。遇震之旅。其繇曰。震爲蒼筤。東方其所。虛中爲离。應用如許。多節爲艮。不變寒暑。雙松子韜蓍禮畢。謂公曰。惟吾道士。取譬甚邇。豈墨戲之徒然。决我公之謂耳。當戎務之叢身。坦胷府兮如水。任彼喜慍。義之與比。則取虛中之義矣。雖險難之在前。確秉直兮如矢。砥礪名行。終不枉己。尙多節之義爾。故公孫得聞夫子之歎。詩人托興武公之美。至若垂實値鳳。以勉養賢之道。擢筍成幹。以勸進德之士。在宗廟而爲篾席。展孝敬之不弛。在樂器而爲笙篁。致神人之格止。噫吾道士寫眞之意。其在此乎。公欣然就道士而問焉曰。此語誠然乎哉。道士默然。向來所見。非夢也畫也。乃公之心之所宣也。
大塊賦
李興悌
繄兩儀之肇判兮。二氣分而高下。彰爰淸而且濁兮。曰玄而又黃。是謂大塊兮。矗不知其中藏。與六子而並列兮。擁八方以爲丸。曾表裏之不可量兮。孰能形而倪端。合六合而爲一卵兮。孰能破而作兩。吞鳶魚之飛躍兮。亘古今之俯仰。旣非矩之爲方兮。亦非規之爲圓。由其包之至大兮。是以施之無邊。觀其雲行雨施而不已兮。品物流形以洋洋。厚德載物而不洩兮。萬物資生而無疆。星辰粲粲而浮空兮。僅能覩其爲章于天。山川流峙而撲地兮。含弘廣大之自然。雖造化之有迹兮。固難測其神功。廓心腹兮蕩蕩。孕日月之朣朧。實形容之莫旣兮。曰孰知其始終。偉聖人之盡性兮。參三才以建極。配高明以贊化兮。能自強而不息。體悠久而成物兮。妙神化之莫測。余乃生乎箇裏兮。渺大倉之�米。然得二五之精妙兮。有浩然之奇氣。羗至大而至剛兮。遹善養而無害。諒彌滿乎天地兮。小無內而大無外也。將贊化而並立兮。夫何大塊之爲大也。歌曰。塊之大兮。不可名兮。吾之氣兮。大塊之盈兮。
新雪賦
成侃
歲在壬申。惟仲之冬。玄雲承宇。萬竅呼風。異氣候之慘悽。瞻海岳之冥濛。余乃附冷火而撥死灰。披重裘而襲厚幪。視雲物而歎曰。異哉此滕六之先驅也。小焉日車西匿。雪花飄零。緜緜密密。搖搖輕輕。始緣甍而便娟。終投戶而輕盈。映墀廡以獨耀。撲軒窓而有聲。壓松篁而欲挫。鋪池沼而漸平。形勢散漫。東西渺冥。獸迷群而狂顧。鳥失巢而忽驚。俄而雲陰解駁。月色微明。千山俱白。萬壑失靑。銀河瑩瑩。不足以喩其凈。水國湛湛。不足以喩其淸。爰策枯藜。爰陟阿丘。探景物之浩白。蹇忘歸兮夷猶。顧謂客曰。雪之時義。其類孔多。載塗紀於周雅。黃竹申於漢歌。子猷發剡溪之興。惠連賦梁園之懷。謝安比喩。足見慧黠。歐公禁軆。謾誇其才。爾乃金屛日暖。玉樓夜遅。閒房寂謐。錦帳高垂。雲鬟歷亂。玉釵橫施。于時嚴寒啓候。密雪初下。玉林先春。銀界失夜。諒幽閑而儷曲。泛淸瑟以自欣。陳桂酒而欲酌。嘆人生之長勤。至如日短寒窓。歲晏窮閭。幽士失意。終年耽書。捉衿肘見。納屨踵穿。家徒四壁。囊無一錢。見素雪之初飛。知節序之告闌。計無衣以卒歲。哀時命之艱難。若乃空明爽皚之境。繽紛凄慘之時。觸目興懷。有喜有悲。雖旁搜而遠紀。固難得而備知也。客有詰余曰。子知雪之爲美。而未知雪之所由也。方今聖明在上。天地其德。敷和氣於兩閒。播仁風於四域。運七政於璿璣。調四時之玉燭。釀至和之氤氳。固坱圠而叵量。玆一尺之初盈。固亦豐年之祥者。乎不此之詳。顧乃引物類之紛紜。迷聖德之無旁。於是相視而笑。勖之以歌曰。天地淸寧。吾王之德。三白呈祥。吾民之福。又歌曰。歲寒將至。六花載布。子善體物。永保貞素。
次倪謙雪霽登樓賦
申叔舟
新天子卽位。覃恩內外。於是翰林先生奉詔至弊邦。景泰初元後正丙午也。越六日壬子。登賓館之後樓。屬春雪之乍晴。俯仰抒懷。迺援筆賦之。筆勢縱橫。氣象磅礴。出入乎三閭。凌轢乎兩都。眞罕世之傑作也。叔舟鉛槧末技。幸奉杖屨。得奔走於下風。挹淸論之餘緖。而傳聞於未聞之口者。盖亦多矣。不揆孤陋。敢踵二蘇和歸來之辭。掇拾荒蕪。強續高韻。非敢爲賦。聊表景仰不能自已之意云爾。賦曰。
翰林先生。學究天人。胷吞四荒。冰霜雅操。圭璋令望。卻紛華而味道。斥偏霸而談王。承新命於九重。歷薊遼以周章。至下國而駐節兮。拜後塵於趨走之行。曰或淸而或濁兮。顧將不遺於滄浪。接談笑之芬芳兮。謇有脚之春陽。坐深井而觀天兮。敢求門而窺堂。日陪侍乎游衍兮。瞻盛儀之趨翼。發言而成章兮。剖美玉於垂棘。登高樓以作賦兮。分餘光於東壁。方騁奇而湊怪兮。盲風颯其海立。及隱約以鉤微兮。羗冲澹之可挹。飄餘思於天外兮。搜幽膓而蕩滌。鑿混沌之元竅兮。忽雰翳之朗淸。初緯繣其闘角兮。卒同歸於玄精。維變化之叵測兮。實騷家之棟楹。方其嘯咏徙倚。俯臨朱甍。與大化以委蛇兮。發遐想於蓬瀛。値滕陸之效技兮。溘乘興兮攄情。揮瓊管以記勝兮。討玄機於落剝。媚巧態之嬋娟兮。憑怒虬之呀攫。畜氣象於沆瀣兮。收大用於濩落。心與手其相應兮。運郢斤而盡堊。扈江蘺以紉蘭兮。集芬芳以流輝。覃余懷之冥搜兮。俄再撫於九圍。學海汪洋而莫之涯兮。獵古今而交馳。託雅意於華作兮。名萬古兮昭垂。般景仰乎高山兮。微先生吾誰與歸。傾余盖其若舊兮。絶中心之町畦。飮醇醪不覺醉兮。遺耳目之所司。粤余慕金陵之識難兮。就子雲而問奇。固陋質之難化兮。效捧心於東施。顧微末之不自量兮。庶蓁蕪之芟夷。㴑餘派而上之。求厥源之奚自。益見其所未見兮。亦夫子之所賜。安得紐弄闢闔。揣摩乾坤。存至道於目擊。通妙契於氤氳。辨魚魯而復正。開盲聵於吾民。使日出之域東海之濱。同文一軌而永囿我聖天子之鴻恩也。亂曰。文章之富。博而精兮。擲地金聲。佩琚瓊兮。維山維斗。莫之京兮。駕楚馳漢。而大成兮。手抉天章。文昇平兮。爝火日出。難爲明兮。
八駿圖賦幷序
臣聞惟我朝肇基朔方。三聖相承。忠厚傳家。威德日盛。于時高麗之季。衰亂已極。天眷東方。生我太祖康獻大王。克紹先業。心存康濟。奮不顧身。乃於至正二十二年壬寅春。削平紅賊。是年秋。東走納氏。洪武三年庚戌。北平元孽于東寧。十年丁巳夏。南捷倭寇于智異。是年秋。戰于東亭。十三年庚申。戰于引月。十八年乙丑。戰于兔洞。二十一年戊辰。擧義於威化。凡二十七年之閒。前後數十百戰。出萬死犯艱危。卒夷寇亂。拯民塗炭。天命人心。歸于眞主。遂建大業。澤流後世。然其摧陷廓淸之功。實於馬上得之。馬之功宜沒世。亦當與之爲不可忘矣。其最駿而功者有八。今我殿下命圖著贊。以久厥傳。其追慕前烈。安不忘危。貽謨燕翼之義。可謂切矣。聖子神孫。因是監前朝失之之易。思祖宗得之之難。以無忘八駿之功。則寔我東方億萬世無疆之幸也。臣忝侍從。覩玆盛事。歌頌職也。謹拜手稽首獻賦曰。
聖人在位。祗懼勵精。凡三十年。治敎休明。四境無虞。朝野晏淸。於是知守成之不易。念燕安之鴆毒。追惟刱業之艱難。敷揚聖祖之義烈。乃至八駿之微。亦在褒崇之列。夫駿之生也。神矣奇矣。房星委精。虬螭孕漦。扶輿磅礴。蜿蟺逶蛇。氣化淋漓。晦明雜遝。風雨恣其變化。陰陽從其闢闔。集衆美以妙合。成此天機之卓犖。旣佶旣閑。孔阜孔碩。耳䏉批竹。蹄蹴散雹。方者中矩。圓者中規。姿格絢練。鬃䰕髬髵。駓駓袪袪。翼翼騑騑。電影回合。神光陸離。駊騀而凉颸吹。躨跜而春雲起。一鳴兮胡沙淅瀝。再鳴兮兾北風靡。如是者顧千百而一二。將與麒麟鳳凰而並媺矣。若夫駿之用也。至矣大矣。生爲地用。千載際會。若恤若失。驕騰沛艾。騤騤獨步。蟜蟜卓立。馺𩣯飄颺。𨅗蹳躞蹀。塊歷恒華。杯飮河瀆。鬣刷行雲。尾捎流星。塵不識蹄。影不及形。輸勞行陣。服力銜勒。任重致遠。猶不稱力。與人一心。卒成奇蹟。馳聲策名。功歸丹靑。垂永世而不朽。終萬古而揖餘馨。如是者曠百代而難遇。將與麟臺煙閣而同聲矣。欷駿之生也。奇矣神矣。不可陳矣。欷駿之用也。大矣至矣。不可紀矣。此天之所以産此神物顯異於世一千百。曠百代而爲我朝鮮受命之上瑞者也。想夫金雞滅丙鹿失。大運去國脉絶。天網斷維。東土汨沒。奸回內贔。寇賊四軼。朔風吹沙。黑水揚波。鏜鏜鼙鼓。鉿鉿鉦鑼。窫窳叩吻。鑿齒磨牙。殷血瀎㴽。白骨嵯峩。居室化爲煨燼。邑井變爲戰塲。邊徼丘墟。神州榛荒。至是而世道之亂。生民之禍極矣。不有聖人。孰濟墊溺。時維我祖。運値千一。神姿絶世。勇智天錫。愍萬姓之無辜。奮四世之遺業。順斗極而運天關。旋乾樞而轉坤軸。伸威奮武。叱風咤雷。天戈攸指。若朽斯摧。紅寇豕突。殘城破邑。憑陵咆咻。恣其燔炙。宗社焚蕩。乘輿播越。維我聖祖。賈勇振節。握蝥弧而先登。麾親兵而餌敵。兇徒自蹈。十萬其級。手劒縱斮。躍馬踰城。追奔逐北。賊遂以平。納氏老猾。逞其猩獰。聯我邊奸。虐我邊氓。虔劉芟刈。至于洪原。厥勢孔熾。志在噬吞。維我聖祖。運智應機。單騎挺進。斬將搴旗。射口射腋。拉槁摘髭。累敗窮縮。犇竄假息。老猾褫魄。終身心服。漠彼東寧。亡元之蘖。草黃薛罕。與天盤折。鴨江澎濞。限彼南北。王命我祖。圖恢遠略。元戎啓行。威靈震疊。漫空紫氣。占辭攸屬。螳臂拒轍。望旗釋甲。頑酋執迷。猶保兀剌。維彼兀剌。峻嶮天設。峭壁屹屹。聖武赫赫。孤城中潰。降附四集。霍繹紛泊。宵蛾赴燭。仁威遠暢。克淸朔漠。逖彼東溟。島夷之窟。生長舟揖。猂黠飄疾。視死如歸。維利是逐。鼠竊狗盜。投我邊隙。帆竿蔽海。舳艫如織。王命我祖。星馳往擊。賊徒雲屯。智異之側。我武惟揚。一箭氣奪。敗覆狼狽。就險自固。峻崖嶙峋。劒槊交注。白刃鞭馬。紫電干日。駿騰一躍。險失千尺。迎刃崩墜。塡坑滿谷。若山壓卵。靡有遺孑。島夷罔悛。又寇關西。信文安鳳。毒慘鯨鯢。諸將奔潰。鋒莫敢嬰。聖祖受命。戰于東亭。方事之殷。阻于泥淖。龍駒蹀足。一奮而趒。應弦十七。皆左其目。賊駭而散。爭相轥轢。聖祖下馬。命酒張樂。遺燼投險。勢窮衝突。矢集坐前。意氣自若。徐命麾下。遂殲餘賊。島夷罔悛。又寇南道。嶮不暇守。城不暇保。攻陷若空。芟薙如草。屠燒州郡。至于雲峯。聖祖受命。誓掃頑㐫。精誠貫日。有白其虹。千里索漠。僵屍相積。聖祖惻然。爲廢寢食。乃督群帥。戰于引月。振威耀武。身先士卒。陷陣潰圍。殪彼驍將。鋒摧刃折。莫我敢抗。擧國欣歡。迎我凱唱。島夷罔悛。又寇咸洪。鯨奔猘突。諸軍望風。不敢交綏。若虎驅羊。王命于襄。聖祖是將。七箭卜勝。軍中歡呼。因地設伏。按轡徐趍。螺聲讋賊。破膽裂腑。魚游於鼎。東西相聚。聖祖示閑。從容解鞍。誘致其來。轉戰盤桓。四伏並起。若隳于羅。奔崩蹂躡。籍籍他他。我岡我陵。東海之阿。大命將革。天奪其衷。彼狡不量。大邦是攻。六月稱兵。指遼之東。群寮岌岌。萬姓洶洶。告之雖切。聽我若聾。屯兵孤島。霖潦澒浵。進退維谷。大小悉恟。聖祖擧義。白羽彤弓。萬口相慶。不謀而同。爰至野人。千里影從。老幼相携。壺漿以迎。蕩滌邪穢。巿肆不驚。拔亂反正。戢武韜兵。國以之定。民以之寧。凡是數者。寔皆我太祖豐功峻烈。卓卓有成者也。深恩厚澤。浹于生靈者也。積慶樹德。根深源遠。而爲後世子孫千萬億載之所憑者也。然此亦特其大略耳。如㺚川之勝。鐵關之捷。海豐之戰。遼陽之拔。大小百戰。所向輒克。此雖出於聖武神略。亦豈人力之所能及哉。于斯時也。材勇之士。智謀之彦。苟有一技一能。各爭售而競扇。攀鱗附翼。奔走後先。叢叢林林。紜紜紛紛。左右提挈。共贊大勳。盖天之生聖人以救時艱也。必生英雄豪傑以爲之從。亦必生休祥神物以濟其用。此八駿之生。乃天意也。而無非所以佑我太祖之興者也。方其兩陣交綏。鼖鼓雷轟。殺氣干天。陣雲屛屛。出奇制變。爭機競角。壯士猛夫。熊挐虎攫。白刃霜磨。飛鏃雨落。紛紜沸渭。雲合霆發。濱駍駖礚。縱橫膠臈。成敗懸於俄頃。生死決於呼吸。桓桓聖祖。奮我鷹揚。馳堅突衆。所指無彊。霹歷列缺。吐火施鞭。萬人辟易。肆意周旋。倏眒倩浰。霧散煙銷。飛嚴霜而脫葉。擧烈火以燎毛。當之者何剛不折。觸之者何堅不碎。破竹不足以諭其勢。轉石不足以論其快。盖有不世之資者。當受非常之命。建不世之功者。當享非常之慶。我太祖値衰亂之季。以天縱之聖。勤勞旣至。勳業無競。威挾震主。功戴不賞。惟天命之所歸。亦人心之所仰。遂應天而順人。終化家而爲國。演當世之餘澤。流萬葉而不渴。然跣躍所以習武。運甓所以肄勞。因閑圍獵。匪以遊遨。時聘廣漠。乃歷林臯。原隴起伏。丘陵牽聯。罷池陂陁。下屬于淵。石壁神截。脩崖天懸。激湍成澤。浩汗㶀䔽。胥靡不能以遺死。御寇不能以展足。或臨大澤。蒹葭蓊欝。淵冰初合。輕羅布薄。猛獸蔽伏。變生銜橜。或當冰坂。傾側險滑。或當峻嶺。峌𡸣嶻嶭。飛走之所栖托。人迹之所不及。維我聖祖。縱轡往復。曰前而前。曰却而却。周旋合度。左右中節。星流歘至。圜轉電掣。矢不虛散。中必决眥。走獸首丘而斂羽。飛禽盤空而洒血。王良造父之徒。賁育烏獲之屬。斂手喘息。邀瓻受誳。是雖聖人之神武。抑亦神駿之偉績。當其懸崖峻絶泥淖束阸。危在頃刻倉卒之際。縱有謀臣猛將。亦無所措其技矣。是則神駿之扶佑聖躬。或有非人之所可企者也。此我殿下之所以收八駿於繪事。錄神功於腐骨者也。玆盖孝不遺於犬馬。謨乃恢於燕翼。嫓嚴銘於几席。存切戒於朽索。觀夫新圖天闢。遺光儵爚。風霜起練。造化生筆。起塵土之幽姿。聳當世之觀覿。形貌靉靆。氣象欝勃。橫雲追風。發電凝霜。麟游龍騰。豹玄獅黃。重霞累錦。沓璧連璋。同功異體。集瑞騰祥。威風懔懔。峻焰煌煌。百戰瘢耆。尙帶遣鏃。搶攘之態。視之如昨。壯氣讋人。膽寒髮立。魂驚魄褫。彌日而定。此特八駿之糟粕。尙能動人之視聽。想當時之氣像。隔千齡而起敬。是神物之極致。在夫人而亦不易。又何必肉趐十影。然後始爲之異哉。嗚呼。物各有遇。遇各有時。生不得遇。則塩車自足相困。遇不得時。則鼓車徒足見縻。雖或參於立仗。亦空飽於豆粟。苟欲一鳴。終不可得。今夫八駿。其生也當聖祖之龍興。其死也托聖主之追念。得時遇而得托。宜永世而無憾。賦已。復爲之謌曰。若有龍兮驥之子。其之來兮天所俾。風雲澀譶兮雷雨走。若有駿兮龍之友。生有神兮死有名。若有駿兮龍之精。名萬古兮不渝。若有駿兮龍之徒。

[book_title]卷四
五言古詩
織錦獻唐高宗
無名氏
大唐開洪業。巍巍皇猷昌。止戈戎衣定。修文繼百王。統天崇雨施。理物體含章。深仁諧日用。撫運邁時康。幡旗何赫赫。鉦鼓何鍠鍠。外夷違命者。剪覆被天殃。淳風凝幽顯。遐邇競呈祥。四時和玉燭。七曜廵萬方。維嶽降宰輔。維帝任忠良。五三成一德。昭我唐家皇。
寓興
崔致遠
願言扃利門。不使損遺體。爭奈探珠者。輕生入海底。身榮塵易染。心垢非難洗。澹泊與誰論。世路嗜甘醴。
蜀葵花
寂寞荒田側。繁花壓柔枝。香輕梅雨歇。影帶麥風欹。車馬誰見賞。蜂蝶徒相窺。自慚生地賤。堪恨人弃遺。
江南女
江南蕩風俗。養女嬌且憐。冶性恥針線。粧成調管絃。所學非雅音。多被春心牽。自謂芳華色。長占艷陽年。却笑隣舍女。終朝弄機杼。機杼縱勞身。羅衣不到汝。
古意
狐能化美女。狸亦作書生。誰知異類物。幻惑同人形。變化尙非艱。操心良獨難。欲辨眞與僞。願磨心鏡看。
結綺宮
金富軾
堯階三尺卑。千載餘其德。秦城萬里長。二世失其國。古今靑史中。可以爲觀式。隋皇何不思。土木竭人力。
書聊城驛
金君綏
去歲楓欲丹。乘軺赴南國。今年柳初黃。返旆朝北極。萬物化無常。四時行不息。溪流似我心。澄淨唯一色。
雜興九首
崔惟淸
春草忽已綠。滿園胡蝶飛。東風欺人睡。吹起床上衣。覺來寂無事。林外射落暉。倚檻欲嘆息。靜然已忘機。
人生百歲間。忽忽如風燭。且問富貴心。誰肯死前足。仙夫不可期。世道多飜覆。聊傾北海尊。浩歌仰看屋。
蒼蒼山中桂。托根臨嶮巇。霰雪紛可畏。孤貞亮難移。夜月冷相照。春風綠漸滋。攀枝久佇立。空詠小山辭。
幽人夜不寐。待曉開窓扉。曙色天外至。空庭尙熹微。南枝動春意。歸鴈正北飛。萬物各遂性。仰賀璇與機。
默默又默默。百年會有極。頭上蓬已踈。眼邊花正黑。春至苦無悰。夢歸竟何益。擧頭看白日。長安在西北。
志士惜事業。宵人戀珠金。經營兩不暇。羲和走駸駸。荒壠癈百草。賢愚同一沉。何如且日飮。實腹而虛心。
嬌雲弄晴暉。庭草綠如染。鳥酣囀嚶嚶。蝶喜飛苒苒。芳序忽如此。愁眉不須斂。擬待桃李開。瓮頭方㶑㶑。
六載遊楊州。五賞楊州春。楊州春似舊。老面但日皴。壯志雖已鑠。風情與時新。最憐街頭柳。嫋嫋欲惱人。
我未始知禪。因閑聊試貫。道本無可修。心須早脫絆。一源苟淵澄。萬象俱冰泮。兀兀復騰騰。且作大憝漢。
留別金璿
林椿
苟同近循身。苟異近循名。兩者未免累。不如俱忘情。我性非好高。矯矯豈其誠。只爲謀口腹。及辰欲歸耕。鄕人來勸我。香稻富烏程。閑乘一葉去。海上寄餘生。軒軒金子美。肝膽何崢嶸。與我年雖少。聞道卽己兄。臨別但相語。子去吾亦行。滄浪知幾里。朝發暮江城。愼勿負玆期。雞黍吾當烹。
竹醉日移竹
李仁老
古今一丘貉。天地眞籧廬。此君獨酩酊。兀兀忘所如。江山雖有異。風景本無殊。不用更醒悟。操戈便逐儒。
司馬甞客遊。夫子亦旅寓。新亭相對泣。數子眞兒女。此君恥匏繫。所適天不阻。何必登樓吟。信美非吾土。
贈四友倣樂天
昔在文陣間。爭名勇先購。吾甞避銳鋒。君亦飽毒手。如今厭矛楯。相逢但呼酒。宜停雙鳥鳴。須念兩虎闘。
〈右詩友林耆之〉
陶朱雖相越。一舸泛溟渤。安石在晉朝。雅賞東山月。今我與夫子。豈是愛簪紱。散盡東海金。行採西山蕨。
〈右山水友趙亦樂〉
我飮止數杯。君飮須一石。及當醉陶陶。至樂相與敵。兩臉若春融。千愁盡氷釋。何須校少多。且得適其適。
〈右酒友李湛之〉
支遁從安石。鮑昭愛惠休。自古龍象流。時與麟鳳遊。詩法不相妨。古今同一丘。共在圓寂光。寧見別離愁。
〈右空門友宗聆〉
用東坡語。寄貞之上人。
歲律旣云暮。淒風生戶牖。竹䆫燈火靑。一段有佳趣。與君分一半。愼勿輕受授。所與苟非人。火迫當還取。
早起梳頭。效東坡。
燈殘綴玉葩。海闊涵金鴉。默坐久閉息。丹田手自摩。衰鬢千絲亂。舊梳新月斜。逐手落霏霏。輕風掃雪華。如金鍊益精。百鍊未爲多。豈唯身得快。亦使壽無涯。老雞浴糞土。倦馬𩥇風沙。此亦能自養。聞之自東坡。
讀陶潛傳。戲成呈崔太尉。
酒中有何好。此語近眞趣。可笑陶淵明。無錢尙嗜酒。我性淡無欲。於物不見囿。不醉亦不醒。徑到無何有。
宿香村
金克己
雲行四五里。漸下蒼山根。烏鳶忽驚起。始見桑柘村。村婦理蓬鬢。出開林下門。靑苔滿古巷。綠稻侵頹垣。茅簷坐未久。落日低瓊盆。伐薪忽照夜。魚蠏腥盤飡。耕夫各入室。四壁農談諠。|磎作魚貫。咿喔紛鳥言。我時耿不寐。欹枕臨西軒。露冷螢火濕。寒蛩噪空園。悲吟卧待曙。碧海含朝暾。
憇炭軒村。二老翁携酒見尋。
幽尋荒草徑。下馬繫枯柳。何處白頭翁。並肩來貿貿。山盤獻枯魚。野榼供濁酒。笑傲虛落間。荒狂便濡首。雖慚禮數薄。尙倚恩情厚。倒載赴前程。村童齊拍手。
龍灣雜興五首
覊愁减睡味。坐覺秋宵長。蓐食出門去。南山穿翠岡。空潭正澄碧。老樹何欝蒼。境僻車馬絶。無人管迎將。唯餘林下菊。粲笑送幽芳。前行石頭路。隔嶺來異香。定有仙聖域。烟嵐但深藏。興盡却回轡。捫心空歎傷。
舊聞定遠城。樓雉何雄奇。覇圖一墮地。遺址空逶迤。封人昔爭境。取捨無定姿。邇來自出塞。窮寇何須追。北臨杳空闊。鳧鴈號古陂。幾年犬豕窟。雲稼今離離。登眺自多感。况逢霜葉飛。可惜寒澗菊。凌霜吐芳蕤。微風送幽馥。向我如有期。
大川嚙蛇山。十里聲怒號。偶到淵渟處。停轡燭鬢毛。自笑衰陋質。魚龍亦驚逃。安知天上日。水底亦光昭。應憐半鏡雪。塞邑操牛刀。持用亦矜負。此行非不遭。平生欝欝情。俯仰成陶陶。
我憐鎭水僧。淸淨無塵慮。抽身簿書間。半日陪杖屨。䆫前巖溜飛。席上嶺雲度。嘯詠便忘返。天昬山向暮。俗士爭功名。沉碑劇杜預。豈知陶靖節。林下問征路。
巖巖妙高峯。壁立千丈直。偶尋林下僧。空畔躡雲碧。因窺壁間詩。五字皆破的。始知方外客。先我已探歷。斯人定淸曠。恨不同茗席。空令千載下。慷慨弔幽迹。
有感
年光急流水。轉眄難挽留。人情自疲役。到此方始休。幸偸簿領隙。淸景宜追求。鴨江最奇處。羸馬時縱遊。霜鱗戲柳渚。雪羽蹺蘋洲。冬寒尙未嚴。野菊留淸秋。纖枝倩雨洗。細蘂憑風揉。幽蘭已枯瘁。歲晚誰與儔。寧隨道傍葦。踐履羊與牛。何殊不覊士。獨立違俗流。
魯連泛碧海。支伯捿蒼州。亭亭出塵想。萬古高莫儔。我雖慕二子。行止非人謀。膏肓負泉石。繮索嬰笏脩。若非入醉鄕。拘迫何時休。官餘試攬枕。卧作雞林遊。行吟兔嶺月。坐漱蚊川流。不知千里外。從宦已三秋。一朝掛冠去。誰復馴白鷗。
誰家紫髯將。鼻息橫素霓。問胡早富貴。華族聯山西。齪齪業文士。寧知東走迷。身微似馬足。竟歲勞塵泥。天意元無私。物情自不齊。冥心念出處。漏盡城烏啼。憶與林下友。同棲白雲溪。風亭夏同偃。月榭秋共躋。別來今幾歲。歸夢杳天倪。浮名損眞性。掩涕倍慘悽。
田家四時
歲月風轉燭。田家苦知促。索綯如隔晨。春事起耕耨。負耒歸東阜。林間路詰曲。野鳥記農候。飛鳴催播穀。饁婦繞田頭。芒鞋才受足。稚子尋筍蕨。提筐向暄谷。遅日杏花紅。暖風菖葉綠。甘雨亦如期。夜來勻霡霂。莫辭東作勤。勞力在吾力。
彤雲射晶光。赤日淹晷度。田居近南訛。榾榾無曉暮。農夫爭荷鋤。徧野已雲布。唯有看屋翁。頂絲白於鷺。客來方進饌。窮不待珍具。野果與園蔬。皆由親種樹。客去收殘尊。嬌兒帶老姥。器聲逐晚風。吹落西家去。隣翁念餘瀝。一徑穿夕霧。
鴻鴈已肅肅。蟪蛄仍啾啾。田夫知時節。銍艾始報秋。四隣動寒杵。通夕聲未休。晨興炊玉粒。溢甑氣浮浮。紫栗落紅樹。朱鱗鉤碧流。白甁酌杜酒。邀客更相酬。外貌雖陋促。中情尙綢繆。酒闌起相送。顔色還百憂。官租急星火。聚室須預謀。苟可趁公費。私廬安肯留。何時得卓魯。却作差科頭。
竹徑趁溪開。茅廬依崦結。窮冬墐北戶。意欲防風雪。尙能知傲寒。鷹犬出遊獵。馳騁狐兔塲。短衣涴流血。還家四隣喜。促坐爭哺啜。茹毛何足恠。居處壯巢穴。晶熒枯枿火。滿室互明滅。兩股亂赬豆。襟裾從破裂。布衾擁衆兒。窮若將雛鴨。竟夜眼不得。農談逮明發。
追和歐梅感興
陳澕
待物當以信。應天當以誠。爲善畏人知。陰德猶耳鳴。平時等愚陋。臨事見眞情。君子故守分。恥有過實名。嗟予聞道淺。憫憫空此生。歲晚無所獲。如農初不耕。
道左賈時憎。志迂遭物責。居然見陸沉。有甚風波激。寸苗庇長材。衆彩猜太白。爭將脆似韋。却笑介如石。寧甘無辜失。可忍非義得。憂來不敢說。詩以代鵩臆。
少年慕功名。爲善忘早晚。高懷月在天。逸氣驥走坂。胷中貯諫書。一一堪綴纂。安知蟻鼻缺。坐使純鉤損。遂令萬丈虹。縮作一寸短。心知儒冠誤。感歎時豈免。然當在大鈞。天聽終不遠。時去不可追。泰來非我勉。
陋巷少閑燥。迺爲淫潦迫。游鞍稀拂拭。但見蛛絲織。甞聞傲吏語。學道無鬼責。問渠百年閒。憂患那得力。吾故把藜羹。無心慕肉食。
蓼花白鷺
李奎報
前灘富魚蝦。有意劈波入。見人忽驚起。蓼岸還飛集。翹頸待人歸。細雨毛衣濕。心猶在灘魚。人噵忘機立。
釣名諷
釣魚利其肉。釣名何所利。名乃實之賓。有主賓自至。無實享虛名。適爲身所累。龍伯釣六鼇。此釣眞壯矣。太公釣文王。其釣本無餌。釣名異於此。僥倖一時耳。有如無鹽女。塗飾蹔容媚。粉落露其眞。見者嘔而避。釣名作賢人。何代無顔子。釣名作循吏。何邑非龔遂。鄙哉公孫弘。爲相乃布被。小矣武昌守。投錢飮井水。淸畏人之知。楊震眞君子。吾作釣名篇。以諷好名士。
適意
獨坐自彈琴。獨吟頻擧酒。旣不負吾耳。又不負吾口。何須待知音。亦莫須飮友。適意則爲歡。此言吾必取。
遊家君別業西郊草堂二首
春風扇淑氣。朝日淸且美。駕言往西郊。塍壟錯如綺。土旣膏且腴。况復釃潭水。歲收畝千鍾。足可釀醇旨。何以度年華。日日花前醉。念此任胝手。意欲親耘耔。乘興自忘返。岸幘聊徙倚。遠岫烟蒼茫。曜靈迫濛氾。月明返田廬。醉歌動隣里。快哉農家樂。歸田從此始。
日高醉未起。簷燕欺人飛。童僕方巾車。苦促南畝歸。起坐罷梳沐。長嘯出松扉。林深日未炤。草露猶未晞。徐行望淸甽。决渠雨靃霏。田婦白葛裙。田夫綠麻衣。相携唱田壟。荷鋤如雲圍。勉哉趁菖杏。耕穫且莫違。
擬古
李混
昨日花滿樹。今日花辭枝。東風有何忙。開花無停期。花開亦莫喜。花落亦莫悲。此花雖已落。還復有開時。不見靑銅裏。朱顔日日衰。賢愚同歸盡。毁塚空纍纍。置之飮美酒。惻愴終何爲。
次韻晥上人山中作
釋天因
君從山中來。勝境閱多少。自言所歷多。象外極高妙。初經月南洞。千嶂洗秋雨。樓臺出其下。金碧照巖宇。行行轉淸曠。襟抱豁披露。巉巖上絶頂。下瞰衆衆步。留詩謝禪翁。恨不相從早。淸風響萬壑。千偈猶未了。
誓上人在龍穴寫經。有詩見贈。次韻奉答。
海門千點山。點點遙可數。憑欄試一望。窅有烟霞趣。君居疊翠間。爽氣常吸漱。神淸鶴骨癯。毛衲雲縷縷。自言素無能。餘事難入手。唯思寫蓮經。欲以滌瑕垢。淸風掃一室。是中亦何有。明窓置淨几。一寫三稽首。妙哉精進幢。末季無出右。緖餘能爲詩。辭婉氣渾厚。拳拳意未已。如犢渴思乳。所恨兩差池。未共山中住。幾迴淸夜夢。飛到龍泓口。歸期在不遠。且待歲云暮。
遊四仙嵓有作
仙遊邈已遠。嘉境轉幽寂。晴川碧如藍。石蘚暖於席。逍遙能幾時。俛仰忽陳迹。淹留非不佳。但恐日易夕。
文殊寺
釋坦然
一室何寥廓。萬緣俱寂寞。路穿石鏬通。泉透雲根落。皓月掛簷楹。涼風動林壑。誰從彼上人。淸坐學眞樂。
次韻答鄭載物子厚
崔瀣
今人賤古人。兒子欺老翁。先儒去逾遠。誰復回淳風。訐人以爲直。專美而擅公。悠悠百歲下。莫辨烏雌雄。我生生苦晚。好古思擊蒙。向人說肝膽。奚啻楚越同。所以與時迂。到處哭途窮。豈不欲媚竈。素志庶有終。王侯第宅閒。却掃一畝宮。去歲遇秋風。高興寄江東。〈晉陽也是公桑梓〉駕焉忽遠適。魂夢先飛鴻。賞遍好湖山。足寫心有忡。卽欲往佳處。便自任窮通。迺抱遊方念。歸來復悤悤。先生古君子。道在接物中。自有五經笥。不憂四壁空。
吳德仁生日
夫道在率性。不可離斯須。非道久猾夏。命世大賢無。吾邦古朝鮮。英俊時並驅。邇來道亦衰。寥寥歲月逾。天豈似秦政。忍使斯民愚。牛山鍾秀氣。降神生老吳。天資自淳粹。道義與之俱。獨專明代望。早奮經濟圖。小吳字德仁。丹穴有鳳雛。襁褓襲箕裘。老吳德不孤。便便五經笥。汝爲君子儒。生日會佳友。筵秩開金壺。座客皆飮酒。肝膽向君輸。皆云享眉壽。終始保金軀。而我本狷直。客後煩相呼。願君奉老吳。事業同三蘇。
二十一除夜
二十一除夜。燈火一書帷。今夕是何夕。又作除夜詩。詩意一何苦。念昔勞我思。十歲心尙孩。喜慍安得知。我年方十一。問字始從師。自一至於五。學海迷津涯。十六充擧子。士版得相隨。十七戰春官。中策欣揚眉。自謂有怙恃。不樂愁何爲。是時少檢束。放浪日含巵。但倚富年華。豈慮名宦遅。世事苦多乖。天也非人私。何圖纔及冠。倏忽悶母慈。荼毒入中膓。痛哭何可追。况今老夫子。夏孟承疇咨。仍按東南轡。違顔一歲彌。有弟亦遠遊。空詠鶺鴒辭。孑立默四顧。欲言聽者誰。所以傷我神。泣涕謾漣洏。秦相方乳臭。斗印纍纍垂。功名不在大。只在遭其時。二十寂無聞。誰稱丈夫兒。我今旣云過。一命未曾縻。二十一除夜。空作徂年悲。
三月二十三日雨
去歲乖雨暘。農家未揷秧。萬民落饑坎。相視顔色涼。今年春又旱。拱手愁愆陽。靑泥井水涸。赤血朝暾光。道路多餓殍。郊原阻農桑。我慵常晏起。淸曉卧草堂。雨意作蕭蕭。薝語俄琅琅。推枕忽驚起。開䆫喜欲狂。柳堤濕翠黛。花塢凝紅粧。物色沃更生。一一吐芬芳。迺知上帝心。終不負民望。耒耜滿南畝。可計千斯倉。敢辭破屋傘。口腹吾已忘。
送尹樂正莘傑北上
人生一世間。有命懸在天。窮達各其分。惟道貴如絃。奈何枉尋者。悠悠動百千。先生中有恃。物莫外相牽。願言一終始。名節兩俱全。
上巳益齋席上。得盛字。
憶在大德間。吾年方甚盛。亦自喜功名。愛諠不愛靜。奔馳竟無成。進退兩交病。年今過半百。敢謂能知命。晚契託高人。月不負觴詠。褉事講今辰。想像蘭亭令。縱恠非詩仙。且樂中酒聖。
送閔仲玉生員東覲西還璿
趙廉
隨君鵠嶺雲。照我燕山月。我曾還古鄕。見月戀金闕。君復赴皇都。望雲念親閥。雲月若無情。孰知臣子誠。臨歧不忍別。城西屢送行。願言從此去。登第揚芳名。
寄廣州牧使南巽亭兢
郭㻒
黃花如有期。今日正滿蘺。采采不盈掬。高歌空折枝。悠然起遐瞻。美人江之涯。相勉惜歲晚。秉燭毋遅遅。
思舊山
舊山烟蘿中。三椽有老屋。故人昨寄信。當歸盈一掬。微官不放歸。歸計徒自熟。愁來鳴玉琴。霜風生古木。
贈朴中書中美
憶昔夢大槐。門多車馬賓。揮之竟不去。伺候何逡廵。自從賦歸來。東閣凝素塵。朴侯不遺舊。至今來頻頻。靑靑松栢秋。馥馥芝蘭春。美矣君子哉。淸風驚俗倫。
送草亭員外歸京師
金倫
靈山辛夫子。一代稱有聞。芳年取高第。擧足騰靑雲。遷移更右職。光彩動乾文。開筵辭故舊。鞍馬何糾紛。臨觴不能飮。離恨徒云云。此去調鼎鼐。竭力輸忠勤。餘波及鰈海。未老歸桑枌。
澠池
李齊賢
強秦若翼虎。懦趙眞首鼠。特會非同盟。安危在此擧。藺卿膽如斗。杖劒立左右。叱咤生風雷。萬乘自擊缶。桓桓百萬兵。一言有重輕。廉頗伏高義。犬子慕遺名。駕言池上遊。去我今幾秋。餘威起毛髮。萬木寒颼颼。
漢武帝望思臺
漢皇好奇士。江充來犬臺。舌端寄毒螫。肚裏藏禍胎。狺狺吠舊主。全趙飛驚灰。茂陵自英武。將相多賢才。胡爲不絜矩。利祿崇奸回。天倫化豺虎。戾園空草萊。
古風
公子遠行役。鞍馬光翕赩。憔悴玉樓女。忍淚不敎滴。念之不可忘。奮飛無羽翼。寒鍾鳴苦遲。何時東方白。
三冬天地閉。龍蛇蟄幽宮。世道多反覆。君子有固窮。虛窓列遠岫。白雲度晴空。從嗔不迎客。揮琴送飛鴻。
山中有故人。貽我尺素書。學仙若有契。此世眞蘧廬。軒裳非所慕。木石難與居。不如飮我酒。死生任自如。
淸朝樂無事。十日九下帷。偶然出官道。立馬看奔馳。草草功名子。紛紛豪俠兒。歸來對黃卷。一笑還自怡。
古風
釋禪坦
有琴掛寒壁。爛盡南山石。唐堯與虞舜。九泉已零落。秋燈一曲謌。坐待東方白。
蟻庵自號
尹澤
朝日東䆫明。夕陽西䆫白。中卧一老人。晝靜門無客。足以送餘生。何須鍊精魄。但慮酒有無。誰寬復誰隘。
妾薄命用太白韻二首
李穀
妾本寒門子。荊釵居白屋。美質天所生。兩臉如赬玉。自倚傾國艷。乃與世人踈。五陵多年少。過者皆停車。一笑肯輕賣。千金且不收。以此自愆期。歲月長江流。西風昨夜至。莎雞鳴露草。紅顔恐消歇。時過不再好。
生不識人面。長年在深屋。一爲色所誤。反遭珉欺玉。憎愛古無常。朝恩暮乃踈。悒悒詠秋扇。望絶登君車。金牀爲誰拂。繡被久已收。閨空寒月落。但見螢火流。沉憂暫成夢。依稀闘百草。世無相如才。誰令復舊好。
紀行一首。贈淸州參軍。
古人重畫一。今人好變更。法令牛毛細。黔蒼魚尾赬。嗟嗟遠遊子。爾心胡不平。平生多爲口。慣作東南行。逶迤過上黨。千里到韓城。道途多所見。感嘆由中生。十里五里間。馳傳紛可驚。下馬立道側。過眼如流星。吾疑將德音。布玆南畝氓。或云筭閒口。抽錢及孤惸。或云籠山野。割地歸兼幷。訟牒方組織。逃戶連欹傾。皇華豈謂是。聖人著之經。忽詠大東詩。兀如未解醒。先王勤且儉。四方始經營。山川各有界。租稅豈無程。孔氏罕言利。孟子惡交征。時當春雨後。布穀閒關鳴。不見田頭饁。誰從水際耕。我欲買山去。鑿翠開風櫺。園中養松竹。門外種稌秔。茂樹坐欝欝。淸泉飮泠泠。日讀洗心經。無令世故嬰。尺地入金穴。何處安柴扃。所以事奔走。終歲不得寧。念我掌書郞。靑衫倦送迎。此亦眼所見。彼亦耳所聆。知君常對此。意氣何崢嶸。君心一寸丹。君鬢十分靑。他年廟堂上。手調殷鼎羹。吾詩儻不棄。以爲座右銘。
送黃先生瑾
沈東老
海中明月珠。其價難比數。此豈老蚌生。是實驪龍吐。世俗得失閒。衆狙紛喜怒。反以魚目美。爭相充府庫。至寶終不棄。時來必遭遇。我曾被汲引。金坡忝攀附。斥鷃徒區區。鸞鵠肯相顧。且作送行詩。繾綣倒情素。
送崔咸一直郞出按慶尙
高中址
金井山高高。巖巒似天目。下有東萊城。煙霞棲古木。世稱神僊居。地淸人不俗。白日雲氣蒸。湯泉涌山谷。行旅館其傍。方冬得漱沐。野橋壓平湖。小亭依斷麓。云昔蘇嘏僊。來遊騎白鹿。客舍誰所營。壯觀天下獨。北軒名積翠。一面千竿玉。月夜梅梢寒。秋風橘柚熟。東望孤雲臺。揷海翠峯矗。暫時寄遊賞。平生心意足。我本箇中人。長江遶茅屋。謬學功名流。塵土空碌碌。至今淸夢裏。遙想滄浪曲。再拜送皇華。爲我護松菊。
玄陵賜司藝金濤。大書蘿蔔山人金濤長源八字。
白文寶
金君早志學。讀書蘿蔔山。蘿蔔尙淡薄。菜根誠可餐。立心貴堅固。事無爲之艱。回也居陋巷。不過食一簞。夫子謂賢哉。學至鑽仰閒。長源才混混。聖門必觀瀾。中朝高捷科。顯赫躡華班。所進有如此。誰不擊節嘆。吾君大書字。九重垂寵頒。銀鉤光星日。千載爲盛觀。臣拜頌至寶。子孫傳所慳。
送辛員外赴上國
金㺶
玉禁初筮仕。聲名已籍甚。我時趍下風。聯裾常懔懔。潤身德有隣。照人光可飮。事業望伊周。文章鄙曹沈。靑雲起平地。富貴眞天禀。握蘭恩光溢。珥筆霜威凜。密勿代王言。獻替無內荏。經邦出敎條。掌試精題品。功名絶後前。屈指才五稔。皇朝亦召用。寵迫頒天廩。行見塩梅手。調羹不失餁。故人貴言贈。一言要更審。風氣殊南北。願言調膳寢。京師雖信美。何如輝晝錦。歸來扶我王。使我民奠枕。
送辛草亭裔赴上朝
金師道
深山萬木稠。巨海百川赴。愷悌君子人。福祿之所聚。北闕受綸命。東省揔幾務。宿弊靡不除。明斷有餘裕。遂令大小東。皥皥民安堵。朝廷聞其能。試之以府庫。財貴藏於民。要使邦本固。便應日九遷。廊廟展高步。豈不念吾君。付托同肺腑。豈不念慈親。倚閭恒戀慕。東人去益思。如嬰兒失乳。天高耳屬地。敢以此呼籲。若將重外論。還轅在朝暮。
辛草亭赴燕都。賦上字爲別。
張沆
憶昔星山君。耿介言忠讜。論交事以兄。趨舍同所尙。有日到雲齋。呼君出見。沆熟視心異之。端知好器量。玩味聖賢書。一擧登金榜。及至輔兩王。民喜得良相。宸極記姓名。除目標殊奬。拜餞冠盖馳。擧酒西樓上。此去重邦家。臨歧何愴悵。
瀋陽雜詩
鄭誧
秋氣日已嚴。衆草漸衰歇。遊子苦思歸。日月多如髮。世情未易測。公論難輕發。常喜斷經過。矧肯事干謁。閉門無所爲。焚香至日沒。此懷誰與論。浩歌對明月。
明月流中天。晃朗無纖陰。幽人喜無寐。兀坐到夜深。夜深群動息。浩然萬里心。比隣有遠客。席月鳴瑤琴。初彈紫芝曲。漸變操南音。聞之三嘆息。和以梁父唫。徘徊月漸側。悲風生遠林。將子且止之。毋使我沾襟。
結廬
結廬在澗曲。地僻心茫然。山光滿席上。澗水鳴窓前。高謌紫芝曲。靜撫朱絲絃。門無車馬至。此樂可終年。
詠菊
我愛黃金菊。凌霜有光輝。獨立晚更好。孰謂孤芳微。風霜雖凜冽。亦不畏其威。足以制頹齡。匪獨救我飢。
送人赴都
少日遊天京。結交皆豪英。虛名簸人口。壯志自可驚。見知韓太尉。竊比蘇穎濱。那知事大謬。東歸受艱辛。閉門無車馬。寒燈照踈屋。自聞君欲行。頻夢燕山綠。山城春事遅。二月猶冰雪。遙想黃金臺。正是花時節。此行喜有餘。浮面氣可掬。安得萬里風。先生騎鴻鵠。
誠齋詩上柳侍中濯
李仁復
誠者性之德。不妄故不息。所以大君子。於此必用極。我身繫安危。我居宜謹飭。䆫扉敞虛明。欄檻去雕飾。逶迤退自公。燕座至移刻。新扁人具瞻。表正影斯直。望重專鈞衡。功崇在社稷。魁然房杜風。萬古永作則。
題蘭坡李御史壽父卷居仁
猗蘭生有香。故與君子配。操入宣父琴。紉爲楚臣佩。高風縱云遠。賸馥今猶在。夫君亦有美。藝此勤灌漑。芳根幾許深。綠葉尤可愛。方期雨露濡。豈被蓬蒿碍。時於九畹閒。㓗己正相對。榮華發容顔。和順積肝肺。所居必移氣。明德應無晦。君乎勉旃哉。維以佐時乂。

[book_title]卷五
五言古詩
予在山中。竟日無相過。拖筇曳履。獨徜徉乎澗谷。寥寥然無與語。唯影也造次不我違。爲可惜也。作詩以贈。
李達衷
我惡我之影。我走影亦馳。無我則無影。有我影相隨。有我使無影。有術吾未知。人言若惡影。處陰庶可離。陰亦物之影。人言乃更癡。物我苟有矣。陰影復在玆。無我亦無物。陰影安所施。擧聲我問影。影也無一辭。有如回也愚。嘿識而深思。凡我所動作。一一皆效爲。唯我頗多言。影也不取斯。影也豈不云。言乃身之危。顧非影効我。我乃影爲師。
雜興五章寄思菴
雲松何蒼蒼。家在山之阿。於焉守幽獨。覽物悲年華。嚶嚶聽春鳥。又復見秋禾。豈我事高潔。人自無相過。
嫣然草中花。灼灼紅暎綠。黃蜂來何方。歌詠慰幽獨。翩翩有珍禽。剝啄韻枯木。事無關我心。足以娛耳目。
自我來山中。事事漸踈略。不見我所思。芻蕘相唯喏。田疇事方急。亦未共酬酢。去矣勿違時。吾當成獨酌。
種粟磽磽田。望望待其熟。黃雀不我貸。竟日費驅逐。旣非汝所爲。公然實汝腹。噫汝縱得肥。恐爲鸇所肉。
孤雲本無心。汎汎遊宇宙。無心而白衣。無心而蒼狗。無心而東西。無心而去住。雲我俱無心。相與爲益友。
閨情
贈君同心結。貽我合歡扇。君心竟不同。好惡千萬變。我歡亦未成。憔悴日夜戀。棄捐不怨君。新人多婉孌。婉孌能幾時。光陰疾於箭。焉知如花人。亦有欺皺面。
次益齋詩韻三首
行歌滄浪水。恥憇惡木陰。擧世不知故。何人能刺今。時命難可常。功名亦何益。若爲安此心。困眠且飢喫。
無心作兔窟。觸事畏蠅樊。徒勞事鉛槧。未足興家門。歸來嘆無魚。禍福從失馬。安貧無所爲。退食便淸坐。
可惜吾無翁。孤墳白楊風。亦喜吾有父。皤然益齋公。睦族同欣戚。與人無莫適。仁恩河海深。欲報愧涓滴。
樂吾堂感興詩
有物在重淵。凡鱗難並比。何甞點其額。亦不赬厥尾。晦養安所安。無心就劉累。動也苟失時。鱣鯨困螻蟻。
周公坐待旦。文王不暇食。何甞樂宴安。凜乎存戒飭。反復踐中行。孜孜盡心力。大業竟無愆。休光垂罔極。
神物登窮蒼。風雷相蕩薄。豈能安泥蟠。頭角隘寥廓。變化難窺覷。晦明而潤涸。疇能相攀援。德澤推廣博。
尺蠼緣孤叢。乃上上盡頭。欲下却不得。多見不自由。始焉苟知此。小止無悔尤。物微有所感。欲進還退休。
行莫近蠱窠。驚蟄卽有蝮。居莫近鳥巢。啄啐則有鵩。苟不愼其微。終然肆爾毒。斯言君勿輕。我乃黃金玉。
居卑急於進。所與亦匪人。若跣不視地。行險幾危身。河流當前急。欲度須問津。小安且勿躁。勇往恐淪湮。
將行有河海。將涉無舟航。要見我所思。欲往還彷徨。才非傅說楫。世運亦未昌。潛光且竢命。妄動遭禍殃。
吾知過不及。其失則爲同。不及猶可勉。過必隳其功。存心須慮善。開口或興戎。要當不遠復。何至哭途窮。
八月初九日夜坐
韓脩
皇天分四時。寒暑各有節。祝融何不廉。八月尙炎熱。今霄金氣應。揮扇始得輟。悠然坐南榮。仰視乾文列。月在析木津。不見西柄揭。
汚吏同朴獻納用陳簡齋集中韻晉祿
鄭樞
城中烏亂啼。城下汚吏集。府牒暮夜下。豈辭行露濕。窮民相歌哭。子夜誅求急。舊時千丁縣。今朝十室邑。君閽虎豹守。此言無自入。白駒在空谷。何以得維縶。
擬戍婦擣衣詞
偰遜
皎皎天上月。照此秋夜長。悲風西北來。蟋蟀鳴我床。君子遠行役。賤妾守空房。空房不足恨。感子寒無裳。
皎皎天上月。休照玉門關。金戈相磨戛。中夜絺綌寒。良人昔告別。豈謂歸路難。徘徊一西望。令我摧心肝。
天上月皎皎。中宵入羅帷。白露裛淸碪。音響有餘悲。敢辭今夕勞。游子何時歸。沈憂不能寐。焉得凌雲飛。
擣擣閨中練。裁縫如霜雪。緘題寄邊庭。中有淚成血。婦人得所歸。終始惟一節。云胡妾薄命。與君長相別。
嗈嗈雲閒鴈。飛鳴亦何哀。豈無一書札。欲寄復徘徊。願言各努力。賤妾不足懷。君亮執精忠。妾當死中閨。
靖安君餞詩得知字
李茂芳
皇明大一統。乾坤淸且夷。萬方共臣妾。星犇朝玉墀。朝鮮古三韓。遙隔蒼海湄。首被東漸化。千載此一時。矧今新主作。滔滔江漢思。朝覲遣親子。敬謹邁前規。煌煌靖安邸。轆轆車載脂。君親恩義重。奉節登前歧。英姿與淸節。殊方應共知。專對又何慮。三百其誦詩。天笑錫恩光。因之賦露斯。美哉此行役。將建大平基。老夫當刮目。錦還觀羽儀。
答胥有儀
李穡
少年負奇志。悲歌擊唾壺。慨我少良友。躑躅燕山隅。焉知豪傑士。隱淪沽與屠。外雖被短褐。內或懷明珠。遠慕燕昭王。賢士來于于。徘徊金臺側。隆基如覆盂。奈何荊軻子。賈禍督亢圖。流俗豈知此。游俠競摴蒱。最喜得吾子。知非山澤癯。當路莫予識。哦詩伴蜜殊。秋風起西陸。白露萎菰蘆。江南有寒梅。絶句傳林逋。桃李豈不好。與子愼趍途。
答竹磵禪師
山游登崐崘。水涉經方壺。身行天下半。跡起東海隅。神心馬繫皁。歲月羊趍屠。誰謂臭皮袋。自藏如意珠。淸談極要妙。戲語還於于。高標山千仞。淡慮水一盂。靜室香火冷。左右書與圖。時時出詩句。易易如摴蒱。源深流不竭。道腴身甚癯。善幻是僧業。妙用隨時殊。久參庭前栢。欲跨江上蘆。河壖今苦戰。軍令嚴稽逋。遅公飛錫去。感彼歸正途。
答東菴禪師
今夕是何夕。白酒傾金壺。蒲萄結層陰。淸風生座隅。東菴三韓秀。巉巉玉蘇屠。游戲於斯文。疊璧聯雙珠。愧我辱酬唱。芝蘭雜軒于。張羅獵佳句。儼開左右孟。疇昔先人在。契深三笑圖。春風與秋月。詩酒爲摴蒱。超然名敎外。肯復論肥癯。鶴去雲獨留。傷心人世殊。豚犬亦何幸。藤蔓纏葫蘆。巵酒不敢辭。詩令不敢逋。醉吟視萬古。擾擾同一途。
答鐵船長老
梵雄在叔世。中流千金壺。道大無津涯。二氏不滿隅。鐵船窮其源。外緣俱剪屠。居山和鬼句。過海逢蛟珠。南游盡於越。北走窮單于。白雲逐筇杖。甘露盈鐵盂。日用豈云淺。奉福歸蘿圖。已將五欲樂。一掃空摴蒱。綺語尙未免。強作哦詩癯。篇篇帶豪逸。逈與郊島殊。奇字問楊雄。祕書傳瓠蘆。狂生乏詩料。競病安敢逋。高談發佳興。往往忘歸途。
復作遣興
賣藥有異人。市上常懸壺。指我蓬萊山。迢迢天一隅。汝當戒有欲。神龍猶被屠。授之靑玉訣。贈以明月珠。自玆斥繁麗。高歌于蔿于。晨登泰山頂。東海如杯孟。俯視昔人跡。流觀輿地圖。興亡一軌轍。勝負眞樗蒱。日月如車輪。盖非儒者癯。歸來守玄牝。一源分萬殊。靑靑寒磵松。漠漠春汀蘆。天公囿萬物。達者或能逋。刀圭得仙藥。駕鶴靑雲途。
寒風三首。與葉孔昭同賦。
寒風西北來。客子思故鄕。悄然共長夜。燈光搖我床。古道已云遠。但見浮雲翔。悲哉庭下松。歲晚逾蒼蒼。願言篤交誼。善保金玉相。
寒風西北來。日夜吹不休。雲飛碧空闊。樹木聲颼颼。早衙有公事。策馬披重裘。武夫喝官道。心中焦百憂。何如日三丈。徐起猶蓬頭。
寒風西北來。漸見層陰結。坐知風勢闌。又是天欲雪。須臾舞萬鶴。變化眞一瞥。閉戶獨微吟。途中車軸折。時聞楚石琴。焚香更淸絶。
有感
李斯出荀况。豈非儒雅士。相秦顯其君。道固在於此。竟起焚坑謀。高談之弊耳。其心非禽獸。異好豈本志。侁侁函丈閒。搖唇勿容易。一字訓之非。流禍明在史。
擬古
古人貴從道。今人重趨時。庖羲畫大易。文王初系辭。周孔迭有術。君子當念玆。變動如流水。天理分毫釐。差之信千里。守經無自危。
古人學有法。今人學無師。自得信天挺。爲善當孜孜。自我志吾道。外患何曾移。朝夕惕以守。庶不磷而緇。霜露日惻惻。甚矣吾之衰。
古人重知命。順受天地心。天地我所出。父母恩愛深。禮以定制度。智以酌古今。隨時蹈大道。敞豁仍沉潛。今人反自小。鄙哉牛馬襟。
有感
天地帝洪爐。鼓鑄一何勞。理以爲之主。氣以分其曹。少或似麟角。多奚翅牛毛。仁義是膏粱。禮法爲笏袍。粲然被天下。吾生安所逃。
古意
早行莫太早。太早令人迷。夜半便發軔。前途互高低。人家在何許。時聞林外雞。趍歧旣已迷。未辨山東西。天明始知悔。我行何栖栖。
自感
無悶是聖人。遣之賢者事。戚戚以終身。斯爲小人耳。我學本空踈。我行多乖異。有聲觸于耳。妄動寧復止。鶯語融吾神。虫鳴悽我志。我則踐我迹。歲月其逝矣。抑戒皎如日。尙期無自棄。
贈曹溪禪師云鑑
閔霽
道人抱夙志。物外遂長往。眞源靜無瀾。法喜日方丈。宴坐巖谷深。閉門松檜長。高蹤隔塵凡。企予徒想像。
分題得九曲溪送友
釋宏演
溪花處處發。溪水曲曲淸。花發惜年華。水淸宜濯纓。睠言詩書地。悠悠櫂歌聲。千年武夷詩。懷哉考亭名。高蹈繼前轍。寧負平生盟。歲晚此翺翔。梅竹冰雪明。
分題得種柳橋。送友省親。
送君楊柳橋。贈君楊柳枝。楊柳不足贈。所念在別離。君歸果何爲。悠悠白雲思。綵衣固自樂。學道莫遅暮。采采泮中芹。流年莫虛度。
感興
李崇仁
昨日苦炎燠。今朝忽凄慄。霜露衆卉腓。歲月如駒隙。人生穹壤閒。身世兩役役。况復非金石。行年不盈百。所以古時人。分陰當自惜。
吾聞王子晉。逍遙緱山巓。笙聲徹寥廓。白鶴飛翩旋。冥筌久已排。泠然無憂患。下視何茫茫。蠛蠓朝暮閒。我生若拘束。果哉諒非難。寸心竟誰語。取琴而一彈。
亹亹天機運。肅肅秋氣悲。飄飄西風來。摵摵號枯枝。悠悠遠行客。一去無還期。妾身在空閨。日夜長相思。相思不可見。惻愴終何爲。
送偰符寶斯守○公文
玉衡指南陸。薰風吹我衣。徘徊登高原。悠悠勞我思。浮雲日夕征。問君將安歸。丈夫意有在。不作兒女悲。人生非參啇。會合諒無疑。但願崇令德。功名惜芳時。
送人游燕。兼東仲賢。仲賢時在河南王幕。
翩翩丹穴雛。翔集非凡樹。矯矯熒河孫。騰踏思大路。烏府固淸班。世梗還失趣。拂袖將北征。草木秋風暮。燕山帝王都。縹渺隔烟霧。歸途良阻脩。行矣愼馳騖。吾聞天子聖。垂拱張理具。丞相匡復志。求士方吐哺。之子富才術。何患不遭遇。遙知一往謁。欣然蒙特顧。仲賢亦奇士。與予有親故。相從十餘載。才名推獨步。鞍馬不復來。使之長思慕。恨吾守幽獨。歲月事農圃。若爲生羽翰。萬里忝攀附。
送河南郭九疇使還名永錫
帝曰惟上帝。保朕生豪英。丞相爾朕弼。忠義同阿衡。寇盜未衰息。民心厭羶腥。命爾體朕意。往哉幹不庭。明公受節鉞。奮烈將義兵。臣若不集事。胡顔復朝廷。臣實有膽略。視身如寸莛。桓桓百萬衆。勢甚高屋瓴。鋪敦耀天威。號令馳雷霆。聞我念前勳。敵愾贊皇靈。政欲共心力。萬里通丁寧。齊桓事業盛。聖人書諸經。美矣謀寧周。豈獨首止盟。兩君旣相好。孽芽安足平。鄙夫亦不佞。景仰心獨傾。見子忽破顔。白眼還能靑。怡然接高論。奇鋒新發硎。相逢恨已晚。况復迴飛軨。天長道途阻。歲暮霜雪零。請子愼行邁。慰我憂煢煢。
龍江舟中。有懷北平周參政。名倬。字雲章。
昔與周雲章。情親重骨肉。把酒賞幽芳。論文剪紅燭。相逢共恨晚。歸期何太促。一別各西東。三載飽荼毒。自我初銜命。謂言當刮目。人事喜蹉跎。宦途苦遼邈。持節燕山陲。繫舟龍江曲。懷哉不可見。日暮烟波綠。
大倉
鄭夢周
幽人夜不寐。秋氣颯以凉。曉來眄庭樹。枝葉半已黃。白雲從東來。悠然思故鄕。故鄕萬餘里。思歸不可得。手把古人書。憂來聊自讀。憂來縈中膓。廢書長嘆息。人生百歲內。光景如過隙。胡爲不自安。而作遠遊客。
己酉冬。宿長守驛。寄益陽太守李容。
白雲在靑山。遊子去鄕國。歲暮雪霜重。胡爲遠行役。驛亭中夜起。雞鳴聲喔喔。明發赴前程。悠悠懷抱惡。故人日已遠。回首淚盈掬。
次韻送騎牛道人自註。李周道甞遊關東。每月夜騎牛。自號一可道人。
權近
道人隱城市。卜築歧路邊。園中有嘉卉。屋下生泠泉。閉門自怡悅。甘受兒童喧。隣家問酒沽。午榻看雲眠。時乘舞雩興。赤足凌潺湲。回頭嘆人世。逝者如奔川。遙思騎牛地。明月滿海壖。浩然賦式微。出處斯萬全。奚囊拾秋景。驢背載芸篇。歸哉不可挽。曷月余亦還。
永慕亭詩自註。郭壯元麟使日本不返。其孫大司成忠守作此亭。
倜儻壯元郞。落落志節奇。拜命使絶域。國耳忘吾私。樓船去不返。杳杳終難追。孝子抱永慕。慼慼多苦思。晨興日東望。滄海何淪漪。海水亦云淺。此恨無有涯。海水有時竭。此恨無窮期。賢孫構新亭。欲寓心所悲。哀哀起攀呼。栢樹多枯枝。居諸照下土。出自東方來。音容不可接。涕淚常自垂。邈矣墳上草。西靡空離披。〈自註。世言壯元墳在日本。其草皆西向而生。〉由來忠孝門。餘慶當不衰。伯道未有子。天道何無知。應令讀記者。千載增歎噫。〈自註。大司成無子。牧隱作亭記。〉
送詔書使國子學錄張溥使還
皇帝御宸極。四海通舟車。多士共躍鱗。濟濟聯華裾。先生斯文表。經術爲菑畬。家聲繼留侯。道學傳橫渠。崛起振英聞。玉佩鳴瓊琚。周旋奉帝訓。羽翼侍皇儲。於樂辟雍地。巍冠講詩書。受命下天闕。叱馭經險阻。誕布寬大詔。協氣充州閭。駕言回征輈。旌旆何旟旟。風高秋日淡。霜重樹葉踈。雲鴻飛杳杳。矯首空踟躇。
遊子吟
卞仲良
遊子久未返。弊盡慈母衣。故山苦遼邈。何時賦言歸。人生不滿百。惜此西日暉。
次許濂太史韻
尹紹宗
堯舜去我遠。宣尼留末由。西胡敎彌天。聖學於何求。蠹敗幾人國。靦然不少羞。我欲秉大阿。驅除出九幽。坐令四海民。刮目見虞周。難以語外人。幸有君同憂。
送仍上人葬其師頓菴于錦州還京
海寇極癸亥。千山萬山血。父子東西奔。生死不相恤。哀哀仍月江。聞亂忘飢渴。徒步二千里。收拾師尊骨。蠒踵冒寇鋒。至誠貫白日。吾聞浮屠氏。人倫一滅絶。事師如父母。觀者爲感悅。月江吾月江。執袂未忍別。
一月三十日。寄野堂吁齋。
一月三十日。一日又一宵。宵宵夢二公。旣寤心搖搖。每於晝寐閒。兩公欣相招。會未終一言。開眼還無聊。冬曦不可夕。夏夜不可朝。昬明百卄刻。刻刻精魂消。有蔚進禮山。崧山何迢迢。道里千有餘。相望天泬漻。一別踰三年。朱顔日以凋。南極鳳凰去。滿眼紛鴟梟。喪亂草閒逃。邈矣彤弓弨。語之聽者誰。長策沉蒭蕘。安得身生翰。挾彼天風飄。飄然往從公。駟虬躋紫霄。俯釀天之河。挹以北斗杓。沃玆下土渴。萬世無焦焦。從公歌旣醉。左右擊咎繇。卒歲以遨遊。一洗離憂饒。會合非人爲。望公空長謠。
祭東門媼
外甥兵部公。早歲奈遺腹。孤兒齠齕時。慈顔又就木。同氣雖云多。何曾哀念鞠。如無東門媼。兒命誰復續。自兒歸寒門。生理尤荼毒。病羸操井臼。十七髮鶖禿。諸兄席先資。奴婢曳紈縠。兒寒三冬交。弊布兩肘赤。兄家馬厭穀。兒飢常面黑。嗟哉六月閒。種粟粟未熟。兒病咬菜根。仰屋含悽惻。剪鬟換醩來。敗惡不可食。媼來不忍看。抱兒向天哭。及媼臨絶時。呼兒瞑不得。媼意豈有他。恐兒餓丘壑。兒今送薄酒。媼也格不格。
關山月
鄭道傳
一片關山月。長天萬里來。塞風吹不盡。冷影故徘徊。蘇武何時返。李陵亦未迴。蕭踈白旄節。寂寞望鄕臺。豈無南飛鴈。音信何遼哉。見月三歎息。搔首有餘哀。
登三峯。憶京都故舊。
端居興遠思。陟彼三峯頭。松山西北望。峩峩玄雲浮。故人在其下。日夕相追遊。飛鳥入雲去。我思終悠悠。采芝不盈掬。寘彼道之周。一往諒非難。胡爲此淹留。城闕豈不樂。亦愛巖壑幽。浩歌攀桂枝。卒歲以優遊。
石灘爲李正言存吾作
石面立削銕。灘流奔長虹。灘頭橫漁艇。灘上寄茅宮。高人抱淸疾。歸來卧其中。朝遊欣蕩磨。夕眺驚明滅。天炎挹孤爽。潦盡流皓月。春水碧於藍。何如飄朔雪。燕坐玩奇變。逝者無停時。獨有雙白鷗。飛來長在玆。嗟我不如鳥。未去空相思。
遠遊歌時恭愍王。爲魯國公主起影殿。土木大興。公托周秦得失諷之。
置酒賓滿堂。起舞歌遠遊。遠遊亦何方。九州復九州。朝枻洞庭波。暮泊易水流。四顧騁遐矚。想像雍煕秋。翼翼唐虞都。崇崇夏殷丘。歲月曾幾何。邈矣不可求。登車復行邁。翩翩逝宗周。峩峩靈臺高。靄靄祥雲浮。鳳凰鳴高岡。關雎在河洲。緜緜千載後。綽有無疆休。繼世何莫述。王風日以偸。祖龍呀其口。一擧呑諸侯。阿房與天齊。兀盡蜀山頭。禍在魚狐閒。一朝輸項劉。孰非出民力。得失如薰蕕。徘徊感今昔。日晏旋我輈。滿堂賓未散。擧酒相獻酬。高歌未終曲。雙涕爲君流。
嗚呼島弔田橫
曉日出海赤。直照孤島中。夫子一片心。正與此日同。相去曠千載。嗚呼感予衷。毛髮竪如竹。凜凜吹英風。
感興
久客尙絺綌。北風凄以涼。團團寒露至。蘭枯謝幽芳。悠悠關山遠。行行道路長。何以卒歲晚。歲晚多繁霜。
冽彼山中泉。在山淸且漣。堤坊一朝决。就下何沛然。去山日以遠。衆流會其閒。無復向時淸。逝者何當還。我來臨水上。不忍聽潺湲。
鳳凰何飄飄。高逝不可望。飢食靑琅玕。渴飮天池潢。俯視塵世窄。嗷嗷雞|塲。所以久不下。徘徊千仞岡。
贈陽谷
道人結茅屋。在彼山之陽。白日照其上。草木姸其光。冲然寂無營。宴坐談羲經。君看七日復。朋來無疾傷。萬物雖未形。天心正分明。縱橫變化殊。盡向一中生。此理亮昭晣。自古非冥冥。吾當往問之。爲我一丁寧。
贈別遼東使桑麟
朴宜中
賢侯受明詔。出鎭遼海堧。佐幕皆英奇。秋水映紅蓮。桑公實其秀。奉使來朝鮮。開口吐氷雪。揮筆傾雲烟。而予苦無似。何幸得攀緣。談笑洗塵抱。豁若沉痾痊。旣荷辱淸顧。况復贈佳篇。相逢未云幾。胡爲遽言還。行止固有命。聚散皆由天。但願誓金石。終始不變遷。西風吹祖帳。曉月隨歸鞭。道里阻且脩。山川浩無邊。霜露凄以凜。行行愼節宣。莫惜報好音。慰我長懸懸。
有感
姜淮伯
蒼海無垠堮。瀰漫天地閒。其大固無外。中有三神山。扶桑倚天東。可望不可攀。蛟龍之窟穴。黿鼉之所安。誰能掣巨鼇。使之安波瀾。難可限南北。九萬其鵬摶。嗚呼皇王澤。比則寬莫寬。何如浴沂風舞雩。翺翔羽儀朝天衢。導踈壅遏淸人區。
無題
無名氏
重陽好時節。山水江南絶。萬里無纖雲。扁舟弄明月。行尋群玉峯。偶入蘆花雪。夜深欲歸歟。棹歌悲復咽。
題韓仲質文學竹所
柳思訥
愛物多成癖。幽人所其竹。居諸對此君。可使食無肉。與可付之墨。精神脫塵俗。子瞻詠於詩。珠璣光潤玉。七賢醉蘭亭。千載誰繼躅。二妃泣湘梧。萬竿血染觸。飛泉灑松頂。蒼筠蔭茆屋。撫琴坐中堂。彈成大古曲。有客抱琴來。溪橋自相矚。相對兩相忘。千秋一碁局。
端午日。寄通判明府。
李詹
自我謫河東。今經二端午。鄕愁角黍長。世味菖蒲苦。五馬出重城。一樽遊極浦。相望咫尺閒。深室氣如縷。
感興
卞季良
春蠶復秋蛾。歲月無停期。人生非金石。少年能幾時。馳名日拘束。靜言心傷悲。旣壯不努力。白首而無知。思之一長嘆。庶幾來可追。
嶙峋有古栢。托根深山中。霜露日夜催。卧壑如蟄龍。豈是梁棟材。所嗟無良工。我來久吁怪。柯葉嘶悲風。棄捐勿復道。此恨今昔同。
賀李中樞貞幹年七十壽九十慈親
金自知
美哉李相公。盛事誰敢騈。慈親在高堂。九十猶康寧。養志固子職。色難著於經。怡愉奉晨夕。鬂髮垂星星。時以具八珍。擧觴稱遐齡。七旬綵衣舞。風彩照羅屛。淸謌閒琴瑟。裊裊徹冥冥。群孫揔振振。迭獻仍醉醒。歡忻樂云多。和氣浮罍缾。一家自位育。增輝惟德馨。如公古亦少。終當紀汗靑。
傚古
趙須
一生苦沉緜。二月患喉嗄。三夜耿不眠。四大眞是假。五旬尙如此。六袠安可過。七情日煎熬。八還終當籍。九經眞自鄶。十載徒悲吒。
怨詩
成侃
蓐食向東阡。暮返荒村哭。衣裂露兩肘。缾空無儲粟。稚子牽衣啼。安得饘與粥。里胥來索錢。老妻遭縛束。踰墻陟崢嶸。十日竄荊棘。潛身草閒行。日落山谷黑。魑魅憑岸嘯。凄風振林木。凜然魂魄褫。一步三四息。嗟嗟黠吏徒。誅求一何速。公門非不仁。汝輩心甚毒。
題畫山水二首
姜希顔
仙山欝岧嶢。雲氣連蓬瀛。茅亭隱巖下。綠竹繞簷楹。高人奏綠綺。細和松風淸。彈成太古曲。超然悟長生。
峯巒高崒嵂。飛泉瀉天渠。噴薄千萬丈。可望不可居。騎驢者誰子。咫尺行趑趄。長嘯一回首。天地眞籧篨。
題畫山水二首
姜希顔
仙山欝岧嶢。雲氣連蓬瀛。茅亭隱巖下。綠竹繞簷楹。高人奏綠綺。細和松風淸。彈成太古曲。超然悟長生。
峯巒高崒嵂。飛泉瀉天渠。噴薄千萬丈。可望不可居。騎驢者誰子。咫尺行趑趄。長嘯一回首。天地眞籧篨。
陽德途中偶吟
申叔舟
前年一齒落。今年一髮白。固知老不免。奈此便相迫。役役猶未休。萬里事劒戟。功業無足取。虛名亦已極。庶幾謝簪紱。歸來保迂拙。
哭具綾城
一氣有聚散。生死如晝夜。天道固如是。不必空嘆咤。此理素所講。念言不能舍。夫子我所師。德量逼造化。汪汪萬頃波。涯涘誰能訝。際遇贊明時。柱石在大廈。刺口論是非。於君無小罅。有德必有壽。施獲於旣稼。謂將享期頤。俄然禍所嫁。交情數十載。連袂常並駕。人事詎可恃。一夕忽彫謝。耿耿懷宿昔。哀哀雙泪瀉。滿城風雨惡。孤燈題楚些。分明更五撾。獨坐不成卧。

[book_title]卷六
七言古詩
寄洪天院
林椿
東野居貧家具少。自笑借車無可載。杜陵身窮更遭亂。未免負薪常自採。我今無田食破硯。平生唯以筆爲耒。自古吾曹例困厄。天公此意眞難會。五鼎一簞未足校。富死貧生何者快。作書乞飯維摩詰。不厭空門淸淨債。先生有意能活我。千金何必河監貸。
續行路難
李仁老
登山莫編怒虎須。蹈海莫採眠龍珠。人閒寸步千里阻。太行孟門眞坦途。蝸角戰甘閙蠻觸。路歧多處泣揚朱。君不見嚴陵尙傲劉文叔。七里灘頭一竿竹。
我欲飈車叩閶闔。請挽天河洗六合。狂謀謬筭一不試。蹄涔幾歲藏鱗甲。峩洋未入子期聽。羆虎難逢周后獵。行路難歌正悲。匣中雙劒蛟龍泣。
顔巷枕肱食一簞。東陵晝膳脯人肝。世閒萬事眞悠悠。直道由來作人難。我欲伸曲鉤斬曲几。要須平直如金矢。黃河正漲碧琉璃。不着一點秋毫累。
半月城
孤城微彎像半月。荊棘半掩猩㹳穴。鵠嶺靑松氣欝葱。雞林黃葉秋蕭瑟。自從大阿倒柄後。中原鹿死何人手。江女空傳玉樹花。春風幾拂金堤柳。
弘敎院聽講
漢家離宮三十六。鐵鳳橫空螭闘角。鑾輿隱隱幾時回。魚鑰沉沉春草綠。古壇掃盡拜星餘。黃金構出靑鴛刹。蘭羞蕙饌倒天廚。歲月經多源不渴。金鍾曉動春雷鳴。禪衲于于鳧鴈行。江湖倒瀉珊瑚舌。滿地花雨紅茫茫。問誰指畫不愆素。肉身大士吾季父。
贈接花者
鸞筋鳳喙不易得。煎膠續斷無痕迹。羨君手持造化鑪。玉尺金刀管春色。移紅轉紫在須臾。夢幻不知誰主客。君不見當時扁鵲稱神醫。換易心肝人不識。
竹醉日移竹
火雲燒空金石焦。此君風韻寒蕭蕭。窮冬凜冽膠欲折。此君顔色誠難凋。此君素節堅如鐵。此君空腹渾無物。吟風嘯月守長齊。玉瘦瓊寒冰自㓗。天工用意眞兒戲。欲試此君聊一醉。宛宛虹霓垂半天。倒捲酒泉千斛水。朝來細雨滴空階。淨滑眞是蒲萄醅。此君臨風成一嘯。窪尊不用黃金罍。腰支偃亞醉正熟。身世何殊浮海粟。扶路歸來數里餘。滿身尙帶苔痕綠。錦䙀嬰兒忘客土。頭角森然犀玉露。惺然一罷醉鄕眠。谷變陵移眞朝暮。君不見莊生立言非荒唐。得全於酒終無傷。
白樂天眞呈崔太尉
唐文渾渾世莫及。三變終爲一王法。韓公逸氣呑荀楊。詭然虎鳳謝覊馽。柳州柳子亦精敏。倣雅依騷多綴緝。二公於文俱有功。唯韓直節千仞立。是時元白亦齊驅。金舂玉應工篇什。花坊酒肆競吟諷。馬走牛童盡收拾。雷轟雖負一時譽。正如韓柳不同級。瓜上靑蠅何處來。慙顔奚啻十重甲。唯公逸氣獨軒軒。雪山一朶雲閒揷。草堂曾占香爐峯。穿雲欲把琴書入。白頭遍賞洛陽春。遇酒便作鯨鯢吸。海山兜率足安歸。宰樹煙昬唯馬鬣。玉皇特賜醉吟號。一片翠石蛟蛇蟄。問時何人拂袖歸。八折灘頭手一執。千年遺像若生年。瓊樹森然映眉睫。遠慕相如有長卿。欲比荀鶴聞杜鴨。我非昔日黃居難。只期方寸與公合。
碁局
玉石交飛紅日晚。遊人也宜樵柯爛。苒苒蛛絲籠碧虛。翩翩鴈影倒銀漢。鼠穴纔通趙將闘。鶴唳已覺秦兵散。兀坐凝神百不聞。座中眞得巢由隱。
寶石亭
石虎宮中荊棘生。銅馳陌上無人行。危亭寶石半零落。殘月依依照古城。當時絲管盡悽咽。泛泛金觴隨曲折。中流空惜魏山河。醉鄕不管陳日月。
讀韓信傳
王孫朝飢依漂母。國士無雙心自許。不將一劒輕少年。還把千金購降虜。當時破齊足自王。可憐與噲終爲伍。從來鳥盡弓必藏。不用追思蒯生語。
扈從放牓
半簾紅日黃金闕。多士三千鴈成列。忽從丹陛姓名傳。縱步靑雲歧路闊。吐鳳成文價益高。畫蛇着足難藏拙。老手曾經百戰餘。今恠吳牛虛喘月。
崔太尉雙明亭
謂公巢許寓城郭。謂公夔龍愛林壑。千金買斷數畝陰。碧瓦朱欄開小閣。淸風泠泠午枕涼。蒼雪陣陣空庭落。求閑得閑識閑味。舊遊不夢翻階藥。群花落盡一株松。白雲深處靑田鶴。回首區區夢幻塲。千里追奔兩蝸角。醉吟先生醉龍門。八節灘流手自鑿。六一居士居穎川。著書詫琴自書樂。豈如庭院得蓬瀛。不煩鸞鶴遊寥廓。雙明亭上望遙岑。寸碧依然如有約。
黃山江
金克己
起餐傳舍曉度江。江水渺漫天蒼茫。黑風四起立白浪。舟與黃山爭低昂。津人似我履平地。一棹漁歌聲短長。十生九死到前岸。槐柳陰中村徑荒。
㰌塲
昨夜凌凌風裂地。今朝漠漠雪連天。戶外頑寒體生軫。塡窓擬作終日眠。豈料使華先犯曉。鐃笳雷動鴨江邊。驚起衣裳自顚倒。急呼紫鷰連着鞭。奔波始及枕水館。屈體拜叩麾幢前。一隊刀鎗獨西渡。橫穿半里圭璧田。忽見氈廬臨野市。高旗獵獵鼓闐闐。豪商貂裘手可炙。鼻息直上成雲煙。奔競毫芒收貨貝。載車折軸擔赬肩。野人貌古口喑啞。甘被欺謾良可憐。買得燕珉作荊璞。囊中散盡三萬錢。滿眼賢愚揔爭利。時予兀坐猶塊然。俛面何如縮頭鼈。回膓却似鳴膀蟬。日午公廚忽破寂。銀觥蘸甲傾香泉。鬢須纓絡頓消釋。暄暖解扶衰朽年。胡兒咻咻過帳外。未到數步聞臊羶。也知溪谷滿不得。觀我朶頤流饞涎。
醉時歌
釣必連海上之六鼇。射必落日中之九烏。六鼇動兮魚龍震蕩。九烏出兮草木焦枯。男兒要自立奇節。弱羽纖鱗安足誅。紫纓雲孫始墮地。自謂壯大陳雄圖。鍊石欲補東南缺。鑿石將通西北迂。嗟哉計大未易報。半世飄零爲腐儒。不隨馮異西登隴。不逐孔明南渡瀘。論詩說賦破屋下。却把短布抱妻孥。時時壯憤掩不得。拔劒斫地空長吁。何時乘風破巨浪。坐令四海如唐虞。君不見凌煙閣上圖形容。半是書生半武夫。
七夕雨
李奎報
銀河杳杳碧天外。天上神仙今夕會。龍梭聲斷夜機空。烏鵲橋邊促飛蓋。相逢才說別離苦。還噵明朝又難駐。雙行玉淚洒如泉。一陣金風吹作雨。廣寒仙女練帨涼。獨宿婆娑桂影傍。妬他靈匹一宵歡。深閉蟾宮不放光。赤龍下濕滑難騎。靑鳥低霑凝不飛。天方向曉訖可霽。恐染天孫雲錦衣。
興王寺彭公房。見李眉叟內翰予年十二。使之賦詩。歎賞不已。贈之。
片雲紺髮覆額新。雙電光寒猛射人。彭公鑒識眞天眼。撫頂云是天騏驎。一篇新詩風雨快。萬丈雄氣江海。溢鳳子鸞雛有異毛。瑤泉玉水無凡派。何必王家珠樹三。迺翁生兒靑出藍。殷勤寄謝李眉叟。不如還與阿戎談。
金明殿石菖蒲
陳澕
花甆碎玉含微涓。溪毛翠嫰根龍纏。風姿癯瘦甚可愛。知是草中山澤仙。自將靈液侵寒碧。曉來葉葉垂淸滴。已驚秋意滿房櫳。忽覺詩魂迷水石。蓮花淸淨出淤泥。白芷芳馨生海隅。誰識蒼然几案上。寸莖歲久還生鬚。禪窓日永香煙裊。一枕隨風竹陰好。上人睡足眼波寒。宴坐相看不知老。
桃源歌
丱角森森東海之蒼煙。紫芝曄曄南山之翠巓。等是當時避秦處。桃源最號爲神仙。溪流盡處山作口。土膏水軟多良田。紅厖吠雲白日晚。落花滿地春風顚。鄕心斗斷種桃後。世事只說焚書前。坐看草樹知寒暑。笑領童孩忘後先。漁人一見卽回棹。煙波萬古空蒼然。君不見江南村。竹作戶花作藩。淸流涓涓寒月漫。碧樹寂寂幽禽喧。所恨居民産業日零落。縣吏索米長敲門。但無外事來相逼。山村處處皆桃源。此詩有味君莫棄。寫入郡譜傳兒孫。
宋迪八景圖
平沙落鴈
秋容漠漠湖波綠。雨後平沙展靑玉。數行翩翩何處鴈。隔江啞扎鳴相逐。靑山影冷釣磯空。浙瀝斜風響踈木。驚寒不作戛天飛。意在蘆花深處宿。
遠浦歸帆
萬頃湖波秋更闊。微風不動琉璃滑。江上高樓逈入雲。憑欄客眼淸如潑。俄聞輕櫓鳧鴈聲。頃刻孤帆天一末。飛禽沒處水呑空。獨帶淸光橫一髮。
漁村落照
斷岸潮痕餘宿莽。鷺頭揷趐閑爬癢。銅盤倒影波底明。水浸碧天迷俯仰。歸來蒻笠不驚鷗。一葉扁舟截紅浪。魚兒滿籃酒滿甁。獨背晚風收綠網。
山市晴嵐
靑山宛轉如佳人。雲作香鬟霞作唇。更敎橫嵐學眉黛。春風故作西施嚬。朝隨日脚卷還空。暮傍踈林色更新。遊人隔岸看不足。兩眼不博東華塵。
洞庭秋月
滿眼秋光濯炎熱。草頭露顆珠璣綴。江娥浴出水精寒。色戰銀河更淸絶。波心冷影不可掬。天際斜暉那忍沒。飄飄淸氣襲人肌。欲控靑鸞訪銀闕。
瀟湘夜雨
江村入夜秋陰重。小店漁燈光欲凍。森森雨脚跨平湖。萬點波濤欲飛送。竹枝蕭瑟碎明珠。荷葉翩翩走圓汞。孤舟徹曉掩蓬窓。緊風吹斷天涯夢。
煙寺暮鍾
煙昬萬木栖昏鴉。遙岑不見金蓮花。數聲晚鍾知有寺。縹緲樓臺隔暮霞。淸音裊裊江村外。水靜霜寒來更賖。行人一聽一迴首。杳靄濛濛片月斜。
江天暮雪
江上濃雲翻水墨。隨風雪點嬌無力。憑欄不見昬鴉影。萬樹梨花春頃刻。漁翁蒻笠戴寒聲。賈客蘭橈滯行色。除却騎驢孟浩然。箇中詩思無人識。
扈駕奉元殿夜醮
香宮稽顙扣瓊宮。霓旌羽節排寒空。嬰香噴作篆文曲。紙錢窸窣呼天風。夜深月悄人語絶。時聞玉漏聲丁東。王母歸來獻天壽。千年老樹挑花紅。
書雲巖寺
昨夜山梅一枝發。山中老僧不知折。使君年少正多情。走傍寒叢問消息。恨無仙人雙玉簫。吹破人閒遠離別。到山三日不登山。無奈東風却淒切。明朝上馬入紅塵。誰賞堂前一簾月。
使金通州九日
去年九日秋澄閣。楓酣晚霜湖色薄。鴉鬟捧酒壽佳賓。手揉秋香沉琥珀。畫欄細裊茱萸煙。醉眼生紅呼不覺。江東陳跡俯仰閒。此日
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 10:23:06-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>