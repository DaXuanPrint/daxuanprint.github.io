<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="目录,原序,卷一,卷二,卷三,卷四,卷五,卷六,卷七,卷八,卷九,卷十,卷十一,卷十二,卷十三,卷十四,卷十五,卷十六,卷十七,卷十八,卷十九,卷二十,卷二十一,卷二十二,念庵集全文在线阅读,念庵集全文在线下载,大玄古籍书库">
<meta name="description" content="二十二卷。明罗洪先撰。罗洪先,字达夫,号念庵,吉水(今属江西省)人。洪先幼慕罗伦为人。十五岁读王守仁《传习录》,深喜之。欲往受业,被其父阻止。乃师事同邑李中,传其学。嘉靖八年(1529年)举进士第一,授修撰,即请告归。后官至春坊左赞善。著有《念庵集》、《冬游记》。是集凡二十二卷,为罗洪先六世孙罗继洪于清雍正六年(1723)所刻。洪先为文三变,初效李梦阳,后既从唐顺之等相讲磨,晚乃自成一家。其诗颇近击壤派,但其中亦有不少朗爽之作,亦颇堪訡诵。其诗文刻本甚多,有嘉靖三十四年。(1555年)安如磐刻本,名为。《">
<title>念庵集_罗洪先_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">念庵集</span> <br/>
          作者： <span class="inputVal" id="bkauthor">罗洪先</span> <br/>
          朝代： <span class="inputVal" id="bkdate">明代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">类书文集,诗文集,完结</span> <br/>
          字数： <span class="inputVal" id="bknum">[book_length]316906</span> <br/>
          说明： <span class="inputVal" id="bkdec">二十二卷。明罗洪先撰。罗洪先,字达夫,号念庵,吉水(今属江西省)人。洪先幼慕罗伦为人。十五岁读王守仁《传习录》,深喜之。欲往受业,被其父阻止。乃师事同邑李中,传其学。嘉靖八年(1529年)举进士第一,授修撰,即请告归。后官至春坊左赞善。著有《念庵集》、《冬游记》。是集凡二十二卷,为罗洪先六世孙罗继洪于清雍正六年(1723)所刻。洪先为文三变,初效李梦阳,后既从唐顺之等相讲磨,晚乃自成一家。其诗颇近击壤派,但其中亦有不少朗爽之作,亦颇堪訡诵。其诗文刻本甚多,有嘉靖三十四年 (1555年)安如磐刻本,名为 《念庵罗先生文集》,凡四卷;嘉靖四十二年 (1563年)刘珍刻本,名为 《念庵罗先生集》,凡十三卷;嘉靖四十三年 (1564年)甄津刻本,卷帙与刘珍刻本相同; 隆庆元年 (1567年)苏士润等刻本,名为 《念庵罗先生文集》凡八卷、《外集》十五卷、《别集》四卷,前有其门人胡直序; 万历四十五年 (1617年) 陈于廷刻本,名《后莲洞罗先生文集》,凡二十五卷。现有明万历本、《四库全书》 本存世。</span> <br/>
          封面： <span class="inputVal" id="bkimg">Z_18750.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]念庵集
[book_author]罗洪先
[book_date]明代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]类书文集,诗文集,完结
[book_length]316906
[book_dec]二十二卷。明罗洪先撰。罗洪先,字达夫,号念庵,吉水(今属江西省)人。洪先幼慕罗伦为人。十五岁读王守仁《传习录》,深喜之。欲往受业,被其父阻止。乃师事同邑李中,传其学。嘉靖八年(1529年)举进士第一,授修撰,即请告归。后官至春坊左赞善。著有《念庵集》、《冬游记》。是集凡二十二卷,为罗洪先六世孙罗继洪于清雍正六年(1723)所刻。洪先为文三变,初效李梦阳,后既从唐顺之等相讲磨,晚乃自成一家。其诗颇近击壤派,但其中亦有不少朗爽之作,亦颇堪訡诵。其诗文刻本甚多,有嘉靖三十四年 (1555年)安如磐刻本,名为 《念庵罗先生文集》,凡四卷;嘉靖四十二年 (1563年)刘珍刻本,名为 《念庵罗先生集》,凡十三卷;嘉靖四十三年 (1564年)甄津刻本,卷帙与刘珍刻本相同; 隆庆元年 (1567年)苏士润等刻本,名为 《念庵罗先生文集》凡八卷、《外集》十五卷、《别集》四卷,前有其门人胡直序; 万历四十五年 (1617年) 陈于廷刻本,名《后莲洞罗先生文集》,凡二十五卷。现有明万历本、《四库全书》 本存世。
[book_img]Z_18750.jpg


[book_title]目录
钦定四库全书　　　　　集部六
念庵文集目録　　　　　别集类五【明】
卷一
策
表
疏
卷二
书
卷三
书
卷四
书
卷五
记
卷六
杂着
卷七
论
卷八
铨着
卷九
传
卷十
说
辨
箴
铭
跋
赞
卷十一
序
卷十二
谱序
卷十三
行状
卷十四
墓表
卷十五
墓志铭
卷十六
墓志铭
卷十七
祭文
卷十八
梁文
卷十九
古诗
卷二十
排律
絶句
卷二十一
五言律
卷二十二
七言律
【臣】等谨案念庵文集二十二卷明罗洪先撰洪先字达夫吉水人嘉靖己丑进士第一人官至左春坊赞善隆庆初赠光禄寺少卿諡文恭洪先不及见王守仁而受学於其乡人李中中之学出於杨珠故其说仍以良知为宗後作守仁年谱乃自称曰门人不免讲学门户之习其学惟静观本体亦究不免於入禅然人品高洁严嵩欲荐之而不得则可谓凤翔千仞者矣其集初刻於抚州再刻於应天最後诸门人编为此本而门人胡直序之称其学凡三变文亦因之初效李梦阳既而厌之乃从唐顺之等相讲磨晩乃自行己意其答友人书取譬於水谓古之人有能文者必其中有自得实见斯道之流行无所不在虽欲不为波涛湍澜之类不可得斯亦有见之言也此本为雍正癸卯其六世孙继洪等重刻洪先之裔乃名洪理不可晓岂误解不逮事则不讳耶乾隆四十三年五月恭校上
总纂官【臣】纪昀【臣】陆锡熊【臣】孙士毅
总校官【臣】陆费墀

[book_title]原序
念庵文集原序
文者圣人不得已而用之是故文非圣人不能柄也自孟氏没道术大裂文王孔子之文湮阏不着百氏襍出窜窃工巧而文柄遂旁落於能言者之家近代儒者所着若易通西铭若定性书易传序彼能言者无容喙矣降是则不免於萎薾而近俚彼其视之不引而去则曰此文之别种此岂细故哉道术不一而枝末之析太繁也且语道果谁昉乎虞书不云道心惟微既曰道心则外心求之者未可以语道也既曰惟微则枝末承之者未可以识心也故语道莫善於一莫不善於析方其析之唯恐不至而不知萎薾近俚之言讽若抟沙彼杰然好言者且唾之矣恶能使绎而行之孟子曰言近而指远者善言也守约而施博者善道也夫唯不约是以不近此道术之益裂文柄之益落盖交相厉也此亦儒者之过也国家自弘治正德以前栋道之儒不嫺於文柄文之士不究於道盖亦不免於交厉之失唯白沙阳明二公之为道也岿然独得於本心之微故其言不下带指远辞逹有非能言之士所几念庵先生生兼江陕之秀挺出二公之後年甫十三己慕为古文比十五遂憗然以斯道为任方良知之学之既流也高者凭几寂照而曰在是矣其次则或认识解气机为良知之流行先生始尝惑之既而悔曰惟无欲而後入微惟微而後知无不良今皆以欲机合微体将求道心不可得也故既壮之後其学一主无欲所举主静归寂辨荅数千言要皆不踰其旨力践之二十余年然後廓然大悟沛然真得始自信於不惑之地所着异端论盖其徵也其教学者恒取证於静无动有之语久之德与年偕迈矣则曰是未始有夫存与不存者又焉有夫动静之有无寂感之先後盖致微而一上逹天德非肤学者能测也尝试窥之先生之学凡三变而文亦因之先生少学文仿李空同弃之曰是未见端委者既入宫竂又与唐荆川赵浚谷相讲磨大放於文久之语直曰吾无意为之矣移荅友人取辟於水曰古之人有能之者必其中有自得实见斯道之流行无所不在虽欲不为波涛湍澜之类不可得也以是知先生之於文所谓一以贯之者也夫子曰文不在兹直於先生亦云文若干卷旧刻诸抚又刻南畿咸漏而泛先生病之邑前令王君少方将营刻以内召未果今令苏君诚斋以先生生平力於道匪徒力文宜慎择语学者彚编以相警发监司施君华江闻曰先生之文孰非道也宜并刻之乃徵吏部曾君见台偕及门士分校语学各体其他酬应诸杂着统凡若干卷苏君属直序其端直惭从游之久既未闻道又焉知文乃为着其崖略後之诵绎有知文柄必出道术则二三君子之嘉惠斯文功不眇矣悲夫先生之道未逮大行然见诸家邦徵诸遐迩皭然而经乎世明物察伦尽性逹命咸出无欲之体可以考尧舜孔孟不缪质天地鬼神不疑百世俟圣人不惑者也奚俟直云

[book_title]卷一
钦定四库全书
念庵文集卷一
明　罗洪先　撰
策
殿试策【嘉靖己丑科】
皇帝制曰朕惟治天下之道不可槩举其大者在乎知人安民二者而已夫知人则哲必能官而任之安民则惠必使匹夫匹妇各得其所虽然尧舜尚於此犹难夫岂後世所能及也朕本藩服仰承天命入奉大统朝夕战兢不遑宁处何自即位以来灾变频仍旱潦相继岁复一岁无处无之生民流亡朕甚恐惧此非朕官非其人以虐民欤或贤与不肖进退倒置欤或劝惩之典失其宜欤抑为我选任者失公平之道欤夫天听自我民听天视自我民视非民不聊生而天垂深戒者如此何欤至於内有盗贼之扰外有疆场之患此亦以为民之害者民为邦本而使饥寒困苦流离死亡至於如此邦欲安得乎朕虽存保邦安民之念求其所以实无一得朕欲俾灾沴潜消民生安堵盗贼息边方靖财充而食足不知如之何可以臻此特进尔多士于廷尔多士明於王道有日矣且目覩时艰岂无真识的见以匡我者当悉心吐露推衍所以于篇朕当勉为亲览焉勿謟勿惮勿泛勿略庶副朕意嘉靖八年三月十五日
华盖殿读卷奉御批学正有见言谠而意必忠宜擢之
首者赐第一甲第一名　　　　　　臣罗洪先臣对臣闻帝王之致治也有覆天下之仁而以不费为施有周天下之智而以不劳为用施不费而後顺时鼓舞之权行用不劳而後宪天聪明之实尽尽聪明者存乎诚诚无疑矣妙鼓舞者存乎变变无方矣无方而显作用於旁行仁之发也以天下之才尽天下之故得天下之故神天下之化夫何费之有无疑而别贤否於不遗智之运也以天下之公为一人之度廓一人之度达天下之情夫何劳之有是故诚以基智智以广仁仁以尽化化以格天天顺而时化和而理仁广而通智睿而辨非夫先天而天不违後天而奉天时者其孰能与於此故仁而不得其要必纷错而弥文智而不本於诚必穿凿而任术弥文之弊泛而寡效任术之弊察而不弘天下之事废者多矣是故帝王存之为湛一之本举之为易简之善明而先觉惠而久大盖其所执者要而所尚者审故也是以天地可位万物可育气化太和灾沴不作其上下一贯之理显微无间之机乎是故仁智合德之谓圣志气交感之谓通天人同归之谓治是说之不明也亦久矣古人之言曰上有好言之君则下必有尽言之臣又曰益志广德莫善於问乘事演道莫善於对臣愚恭遇陛下精明纳言得其时矣观时势之故究恢济之本极理要之说广德业之规臣非其人也而窃有志焉敢不敬述所闻以对惟天生民不能无欲欲之不制乱之成也苟非至德大道不行故夫德合天者谓之皇德合地者谓之帝兼乎三才足以叙伦尽制者谓之天子故亶聪明为元后而佑下民也作之君师子夏问孔子以民之父母孔子曰四方有败必先知之一人而定四方者君也是故天者立君之命也君者立民之命也裁成之道辅相之宜所自成也典礼之衷命讨之权必有归也安民非君之责乎势一而後定於义职分而後详於仁是故惟王建国体国经野设官分职以立民极也树后王君公承以大夫师长以奉天道也此则共济之义大公之制也官人非君之助乎然地远则德未易徧情异则化未易齐求万姓之咸休至难也听言则易於匿情尽实则乖於广容求九德之咸事至难也然臣尝求之矣四凶之恶未着也尧不逆探其奸元凯之善未着也尧不责备其用是道也其知人之要乎黎民敏德在臣工之克艰帝力不知由百僚之师师是道也其安民之要乎然而当时病其难者思日孜孜之心後世之弗逮忘其有事者也念不念之间而治忽因之其亦可畏也哉仰惟陛下即位以来务学求理敬慎夙夜不遑宁处求直言以广听纳除冗役以剗蠧害谨鬻爵以简任使严章法以辨优劣其於用人可谓谨矣免杂租以重邦本发余帑以苏时艰减贡献以节浮费明寃狱以行钦恤其於抚民可谓至矣是宜海内兴富足之歌天下乐有年之颂朝着崇相让之风郡邑尚承德之美而休徵毕集嘉气聿畅矣夫何近年灾故迭见旱魃肆虐千里相继淫潦损苗逾时不止白虹示警坤仪载震星变上现霾气四昏夫天人之应自古不诬气数之说匪经之训故曰圣王在上日月不薄蚀星辰不悖雷发不震雨雹不为菑一气之流行故也今也仰窥晷度俯考玑衡岂惟圣明虑之至愚如臣亦宜疑之矣然尝延询博访近察远闻而知斯民之困也仓箱无卒岁之储田里无口分之业耕获未己而称贷复行亦有收不以时如苏轼之虑者矣播种已施而劵契辄易亦有欲亟其死如陆?之忧者矣或病於赋税之增或困於徭役之扰至於灾异之地犹失抚字之方栗烈不免於悬鹑原野谁矜夫蒙袂是以流离载道转相嗷嗷攘刼为生益见糜败边尘稍动僵仆满目夫天心之仁靡不欲其相养以生而民之司牧乃忍视其转死而不救知人之道可不重省乎哉陛下之睿思既有以洞烛其弊矣臣也复何所言伏惟圣问有曰官非其人以虐民臣不敢谓无是也盖古之仕也禄不计其厚薄职不计其大小惟以尽分为贤不以年数为限今也上无责成之心下有苟安之幸善政未必行能声未必着累日积资自可叙迁是安得不以利为利也陛下有以处之乎圣问有曰贤与不肖进退倒置臣不敢谓无是也盖古之仕也进以实德不以空言故静言如兜不得长奸有能如鲧犹谓方命今也听其辞说无以证其素行取其才艺不复稽其道术是安得不以不肖为贤也陛下有以辨之乎以劝惩言之古之课绩也日有日成月有月要岁有岁会故不紊也今给由之制亦有视为文具而以情毁誉者乎是赏罚无可考矣以选任言之古之进贤也官长自举其僚属荐辟不避乎亲故皆以情也今铨衡之法亦有故遗所知而远絶嫌谤者乎是公平有所碍矣四患不除则庶理不得庶理不得则羣贤不登羣贤不登则处置失宜而百姓无赖是故潢池多弄兵之警沿边无固守之防以此立国则国运不泰以此制民则民纪弗宁夫天视自我民视天听自我民听信乎感应之道察乎机缄之萌是安得不来宵旰之忧而切多士之问也然臣以为知致弊之由则必有救弊之方病化源之郁则必有更化之道母亦於知人者而加之意乎臣亦不敢为近世苟且之见习熟之说以负陛下之诚意请揆其本而论之夫天聪明圣时宪古之训也然天之聪明不可度也有德则降祥有恶则降殃大以成大小以成小各因其宜而未尝有为也各尽其才而未尝有心也山泽之广大污疾之藏纳而未尝靡容也观於天道可以知人君之度矣舜为大智隐恶而扬善谦之受益能虑以下人者也圣贵改过不保其往诚於取善无不可师在协于克一而已是故虚心以应之下已以待之水澄则妍媸自见也衡平则轻重自伦也必以形迹观人则不可以尽人必以法制绳人则不可以服人而况人心至神无感不通上之好恶靡不审上之情伪靡不知示之以诚犹恐其渝示之以疑弊将安极巳未信而欲人之信己不可得也人弗信而欲其惟志之从亦不可得也今以虞度之私而视圣人问察用中之心为何如哉虽然此其本也槩举其端则教育不可不端也选举不可不慎也考课不可不精也而三者之中教育又其大端也欲端教育在於正道术之习重师儒之贤欲正其习则祖训所谓一以记诵为能卒无实用者可戒也欲举其师则祖训所谓必求端人正士以为模范者可行也敦本而尚质先德而後艺如是而教有不成乎欲慎选举在於谨资格之弊崇德行之科谨资格也则当鉴裴光庭混淆之失崇德行也则当用程颐荐达之议而又止奔竞之风重亷耻之节如是而选有不当乎欲精考课在久贤能之任明赏罚之权久任则杜恕所谓辟亲民长吏转为郡守有绩则进爵加秩者可法也明权则傅嘏所谓君志定国体崇而後责其成者可取也如是而课有不精乎然而数者之要非秉聪明之德不能行宪天之说无亦所当致省者乎既能知人则安民者举而措之耳然道有升降政由俗革法不变则道不融制不新则化不显兼以时久则穷事烦则弛俗玩则弊势积则屯守其故必滞而不通反其源斯顺而可达是故作其倦怠不可无劝相之道一其趋向不可无防范之规刚克柔克因人而施者也尚质尚忠与世相成者也此可以观时矣时未至而求之太骤则易至於用智时已至而行之无渐亦不谓之适宜故观其会通顺其酬酢以为当官之法固可尽其才能以为责效之期尤当易於底绩今习於惰逸昩於物情执一定之迹应无穷之变岂所以振皇纲而宣德意者乎虽然此其本也槩举其端则东南有可耕之人而无其地西北有可耕之地而无其法旷土隙田之未治晁错之所忧也凿源灌渠之有法召信臣之所行也臣又闻因旱得雨而皇祖犹悯其伤苗乃免田租今则善政置诸废阁多矣无亦以实意行之乎西陕告饥请粟而皇祖倍其赉予且令速发今则虽有急请稽延岁时久矣无亦以便宜处之乎田无定分贫富不均略为检制可也赋有巧算虚实莫究加以清量可也禁侈靡之风而民自足黄覇之惠政也豫储蓄之举而岁不饥朱熹之良规也然而数者之要非达变易之宜不能行顺时之说无亦所当致省者乎顺时而不悖则贤才无掣肘之虞任人而不疑则闾阎有切实之效遂饱暖安逸之欲而无饥寒盗贼何从生乎盖不但龚遂之治渤海也得抚绥攻战之宜而无败衂外侮何由至乎盖不但如充国之在湟中也生之有道用之有节积之有备取之有制财用足而衣食富又不必刘晏之取予而後为善计也又何患於天心之不格灾患之不潜消哉然圣问於终篇尤有明於王道真实的见之说以启愚臣之尽言而且戒谄畏之弊臣有以知陛下求治理之切广谋猷之陈上嘉下乐之情至矣臣复何所顾忌而不终其义哉盖闻祖训有曰一民未安犹为未仁一念未诚犹难格天又曰人情遇祥则有骄心遇灾则有惧心惧则戒心常存或皆蒙休矣呜呼其殆天人之交始终之义安危倚伏之机乎今陛下遇灾而惧因变而警归过於己加念於民是心岂有二哉此臯陶所谓兢业万几者也寅恭和衷者也是知人安民之大原也万古虚灵不昩之天德也今之灾变即潜消也此心之敬戒无时可止息也孔子曰为政在人即知人之可以安民也取人以身即知人之本於宪天也修身以道修道以仁仁也者即今日敬戒之真心也是心也天得之以清地得之以宁圣人得之能使天下和平是故无有内外无有远近浑然与物同体者也凖则变化皆由此出清明在躬可以一贯谁则无之难乎其纯耳圣人之学以纯其心者也加以意必即非此心加以固我即非此心其得其失不假外求匪思匪为乃所自得是故静而养之而未始有物实渊深也动而慎之而未始不定实溥博也故一念之觉即为诚一念之放即为伪达於此为大智决於此为大勇而饰外之累不足惑之矣顺之而运用也乃为周流之妙失之而袭取也乃为执方之行而似是之非不足动之矣以此修己中有主而不杂於二三以此亲贤任必专而不疑於可否以此为裁事宰物之柄则拟议而不穷以此为事天治民之本则精明而不懈学不知心难言穷理不能穷理何以泛应此一贯之旨也千圣之传也百世之经也愚臣终身学之而未能者也程子言告君之贵诚也犹钟之音系所感而应也张子之言曰试言乃事君第一义岂可有欺臣之微诚何足为献然亦不敢妄举以陷於自欺刍荛之虑有补万一亦大圣之所不弃也惟陛下审择而力行之不胜幸甚臣谨对
表
谢恩表
伏以建极敷言一德神作人之教观光从类万方应睹圣之期念福予之无私顾名器之滥及感深莫报宠至若惊臣等窃惟自古上下之交式启当世文明之运故畴咨必期於亮采而翕受咸与乎成能世下逮於弥文士相安於成习礼烦而忠信薄名存而行谊乖非切旁求曷资治理恭惟皇帝陛下稽古正学达孝尊亲礼乐适兴於百年敬一远绍乎三代犹谓化未广被道不虚行欲知恤以责成在正辞於始进清问发天人之藴昌言达尧舜之聪食藿寡谋倾葵心於独对拔茅彚进采葑体以无遗凡诵孔氏之常谈皆近汉廷之前席至如臣者尤过幸焉不独获一字之衮褒且欲示千金於隗始章天云汉玉音亲洒於九重在笥衣裳赤芾遽先乎三百忆洛阳少年治安之策敢拟寸长考永乐甲申奬饰之恩于今再见特仪暂假市朝讶儒者之荣丰宴均颁涓滴饱圣人之德而况连宵甘澍时雨应商拂曙祥曦卿云兆宋是惟合德故不违於先天必有见知当并出而名世岂意謭劣亦辱甄收臣敢不坚守初诚仰酬希遇与之位与之禄奋庸共底于平康愿为良愿为忠顺逆奚逃于义命业修匪懈言顾勿欺幼学行之终身何求温饱訏谟定於谠论肯逐浮沈伏愿夀考盛而齐冈陵誉髦成而歌棫朴无一夫之求备以器使人俾羣力以献工如梓作室天实纯佑济济来多士以永宁风动仪刑亹亹成万邦之彰信臣等无任瞻天仰圣恐惧感激之至谨奉表称谢以闻
奏疏
养病疏【庚寅】
臣本草茅贱士未有寸长顷以迂言误蒙宠拔臣感激知遇巳分捐身受禄数月尺寸不効正图策励疾疢相寻自去岁九月来繁思沈忧心脾交损偶犯霜露面目痹顽坐卧眩晕食减形羸更医选药未见痊可此皆福踰其分是以数极为灾虽造物之意似无可逃然制命之权尚有所赖询之衆医邪入经络骤难解除元气内充鬰滞自畅谓臣禀气素薄北地早寒须返江南始便调卫揆之物性理亦有然顾臣奉公未久遽及其私自非冥愚胡忍为此但念臣身之不存力将焉措时如有待志尚可酬且夫违心之累有甚於负疴素餐之惭尤苦於含药故臣有不容己於自鸣者倘荷陛下深仁曲从所请勅下吏部察臣无他许还乡里寛假岁月臣堪事奔走即赴阙廷精学术尽忠谠以报陛下且毕臣之初心至幸大愿又不独区区旦夕计也惟陛下怜惜为此具本亲齎奏闻伏候勅旨
东宫朝贺疏【庚子】
臣闻自古圣王之贻谋也未始不以礼为防而其礼之行也又皆究微隐以周其虑盖於辨等威防渐习虽节目至细举动至暂其关系至大而可久者尤不敢忽盖所以为天下万世而非以自私也臣伏覩皇天眷佑前曜扬煇陛下深惟古典早建储宫已尝下诏覃恩四方矣既而慎选宫僚备辅导以隆法制天下皆知陛下此举至公至明所以定大计而消觊觎为虑至深且远也独於令节上笺之礼稍迟以岁月者意者玉体未充而又持以谦抑耶夫人情之不容己者即礼之所由生今天下荷陛下覆育者已二十年有位者皆出拔置而有知者皆由?濡而与之生成而又屡被沾露之恩正思所以报称而莫之为图者及闻储宫之建又三年矣使其徒仰法制之隆而未覩威仪之盛亦何以一其观听作其忠爱而使之不倦哉臣谓竭股肱之力致保护之诚天下臣民与臣殊责至於望清光乐盛美而罄私愿者其心则一而已窃以明年正当天下臣儒朝觐会试之期而元日又为三始之吉欲乞圣裁即於是日俟奉天殿大礼既成请皇太子出御文华殿受朝贺如仪臣思是时内自畿甸外达边鄙上计之吏下及蛮夷君长雕题左衽之酋凡奉正朔而来王者皆得舞蹈庭墀必自庆以为朝觐而且得见吾君之子也儒生学士称说仁义者莫不矢初服而笃忠贞必且自庆相与讴歌吾君之子也是礼虽止於拜稽而实则可以萃羣情可以塞衆望可以昭大义不出宫禁而周四海不逾顷刻而垂万万年无疆之休是岂区区节目举动而已哉或疑未告庙而临臣民与礼不应臣请暂於奉先殿行礼或即代告自可通诚盖推祖考之爱有甚於子孙之敬而繁文在可略矣或疑睿质和粹不宜远离阿保臣请择左右惯习之人委之扈从重裘累茵周帷复幔戴日而出纳陛而行亦自与深宫不异又况血气得动荡而益舒知识由习熟而渐广其於宣节不无相宜至於出阁讲读自有常期不敢豫渎此正所谓礼之权也青辂既乘彩仗斯备凡冠服之制几案之规羽节盖之华其职掌有常员而藏纳有常处乞勅所司及时督造仍查内外执事侍班员缺从公推补务在得人不徒具位至於周庐之士虎贲之司亦望严择然後任使是不待取其膂力以壮羽卫实欲审其心意可托干城盖文物以昭数而陛盾以饰威斯二者又礼之微者也臣待罪宫寮职当引古谊以赞助道术今覩典礼未备分不宜嘿惟陛下亮其忠察其隐微而早断之臣不任拳切为此具本亲齎奏闻伏候勅旨
念庵文集卷一

[book_title]卷二
钦定四库全书
念庵文集卷二
明　罗洪先　撰
书
奉李谷平先生
某不才为时制所驱不知自量乃以空言干钓名利且误圣天子知人之明荣宠非分实贻之戚夙夜凛凛不知自免平日漫过既缓存省当几动困只见穷迫兼以格式束缚毁誉烁荡因时处顺强执中立尤难为功乃知始之不慎困蒙之吝也幸天与聪明不至聋瞽而引诱之密得所依归亦岂敢以既往之非自絶生理哉尝谓天下之大辨存乎意而已心体精明意起而後有着良知良能本自真切言其真切则几涉疑似必不容含糊而自能料理意或兼带必不容回护而自能扫除如此方无认欲作理之弊如此方得功夫着实本心静莹形迹虽异莫非此理更不须别求义以方外功夫不然一入较量自寻方便此乃在意念上作功夫原其所止不过为名节为见闻为事功终贻门下羞耳惟时鞭策之幸甚幸甚
二
学之不讲久矣赖夫子之仁得闻绪余实力不加徒以口耳传诵竟无所得皇恐何如然路径不明则虽蚤夜孳孳俱非真工也敢复以所见质之望复明示
孟子曰人皆可以为尧舜是真谓其皆可为也夫孝弟之道不出寻常言语奉养之节以致其爱敬之诚此诚易能矣若无所不知无所不能光被四表明察庶类不可谓非尧舜之道将亦人皆可为欤古人固有知不知能不能者将於道亦有未尽欤精微与崇礼果何所指欤
心之本体至善也然无善之可执所谓善者自明白自周徧是知是非知非如此而已不学而能不虑而知顺之而已惟於此上倚着为之便是欲便非本体明白亦昏周徧亦狭是非亦错此非有大相悬隔只落安排与不安排耳孟子曰勿忘勿助助固欲速忘岂无所用其心哉必有所牵矣故耳目口鼻四肢之欲欲也有安排者亦欲也毕竟安排起於有巳故欲只是一原夫子所谓闲邪者其谓是否乎
今之学者以本体未复必须博学以充之然後无蔽似周备矣只恐捉摸想像牵己而从之岂虚中安止之道岂寂然不动感而遂通者乎譬之监然去尘则明自复未闻有定妍媸之形以补照之不及者也故以是非之灵明为把柄而不以所知之广狭为是非但求不失生意如草木之区别不必於同或者以为得圣贤之正脉也夫子以为何如
寄欧南野
昨暮因体得良知者可遵守而不可思议不可执着本虚明静定以虚明静定求即非良知本变化无方以变化无方求即非良知然则良知者其犹止水乎其犹太虚乎其真所谓无意必固我即其本体乎其真静无而动有乎其真无动无静者乎然今之学者放失一路已为习熟才说顺其自然已成自驰矣如之何而後可
寄程松溪
一别言笑又将经年屡得手书只成嘅叹人生能有几几番离会便断送壮盛此怀更向谁言真州一痛颇识生死迅速十月初旬抵杭又得订正於谷平夫子万古良知不假外求顷刻放过即非上智主宰常健欲自不侵松溪珍重相期古人当年盟誓时隐时显而心则同少有忽忘是为欺天而罔人惟此良知自能质证某何能尽言
奉谷平先生
离师三年学不加进枉过岁月此罪何极天与之机得师远归开示端的心体本虚良知本足闲邪本易简闻之数日向来依违疑似之病为之痛省某何幸入舟自验此件工夫真是极乐真是极约真是一尘不动万境自融不有我师孰与指证而今而後方有可精处矣然於听受之间尚有一二不甚了了敬具所见以闻伏唯垂仁再赐启发某不胜恳祈师谓凡说工夫俱属动是矣则静坐时即工夫也此属动乎属静乎谓格物只在应接事物时则静坐独不为格物乎师谓念头不起此时是静即是本体不消着工夫日间此等时候亦少若以此言静是就心体言矣然则戒慎恐惧者存乎不存乎亦有时间断乎师意工夫贵在真诚不必求人知故於朋友论说之间非相信者不敢辄言真有得於大易遯世无闷不见是而无闷之旨某心服此义久矣但细思之亦有愿闻者窃以为万物一体者圣人之心也已立而立人己达而达人人虽有美恶得失而吾曲成之心无时可已譬之冬寒已得衣矣遇人之寒者亦示之以衣乃为一体彼病狂丧心者虽未必从而稍知痛痒者已得其所此圣贤之所以汲汲而未始少休暇者非求以自见诚以达吾之一体之爱也若待其相信而後以告虽於因才成就之义相近尚不免有简择去取之念横於其间易曰不获其身不见其人恐不如是之拘也是故不愤不启不悱不发固为善教而有教无类者犹为至情若谓人之事讲论者多陷求知之病而以此为救病之方则当自诚意始恐亦未可以言不言为病不病也譬之戒贪者止当去贪之心不当以避金为事避金尚未免有贪心在非所谓荡荡平平之道也且君子志在善世也而乃遯世志欲以善养人也而人不以为是如是而无闷无悔乃为至德无闷悔者言不以是动其心也若只以不求人知为心则只成孤高一节即沮溺已能优为岂必圣者能之乎今之问学日益陋风俗日益乖人才日益靡吾师所立已是精确端的正望善与人同与人为善纵不能一言回其久迷亦当积久待其触悟必可得十分之一二为益亦不小矣若持谦德未敢自是则好问察者正大舜之智而资启助者实孔圣之虚尤弟子之所依仿者也一念之惑不能自已亦不敢自隐而敬以致问正欲得吾师之心而求其所谓真诚者也乞明教之
寄屏厓叔
古人有大器局者彼未始为世俗所眩生来便欲有所作为却不是任客气侮弄精明不肯自惰自怠不肯流荡废坠衆人忌善傲物彼能谦虚有容衆人忽略疎旷彼能整肃严密衆人婪酒沈酣彼能撙节温和衆人呼号谑浪彼能镇静简默衆人剽窃抄誊彼能精思力践衆人泛滥应酬彼能择合慎与衆人闻见卤莽彼能即事详考衆人道短量长彼能含弘徧覆衆人炫耀夸张彼能切近歛实衆人掩覆矫伪彼能朴实精进总是了此一生不如此便与衆人醉生梦死一般此心既不为物欲压头自有许多事业长进真能为天地立心为生民立命为往圣继絶学为万世开太平然後为大丈夫也
与唐荆川
旅中得与应德相依而变故相促遂至隔越痛心痛心初丧承朝夕抚视不异骨肉临别又致奠赙同袍之情至矣感谢归家以十月襄事学不得力丧不用情媿负何言应德之学不患不实所患者恐非本心流通耳近日与龙溪商量何如夫多学而识圣门以为第二义然博学又孔门之训也究其所以异者只缘多却有识之心非一了百当然则知识之痛岂小小哉子贡一生精力自视岂与诸子等然毕竟不可以入道槩可见矣庐居深悔向来悠悠之病方深惩创追思同心邈在千里外风便何以惠之初冬闻受荐入馆想得专精於学惟勿惑于他岐吾道之幸
与林东峰
旅居得与东峰友深幸结托有人然彼此疾疢会晤未成而荼毒虐人遂成隔越怆心怆心丧中承枉吊并致奠仪感同袍之爱奔归以十月襄事丧不用情所媿多矣孤懦夫也曩者相处实欠真志虽以龙溪朝夕拳拳而自立者茫无可据哀哉人生日月几何而轻掷若此今知非矣时时刻刻不自放过良知为主死生以之庶几他日相见可无媿色未知东峰近日发愤何如耳每见东峰自得者固非孤可及而所病者亦或与孤不殊京华衣冠之萃可观法者不少然世情扰扰亦易汩没非夫豪杰之士固莫能於此力精於学而自有生意东峰慎之慎之无若孤失之既久而悔之亦晩也会期仍似向时否会中得力者有几东城诸兄不能一一奉疏盖欲告者亦不外是也幸转报之
荅罗东川公责讲学书
昨者伏蒙教劄下及谓某开讲非居丧之宜必欲求其所以者某读之深感长者爱人以德惟恐後进入於恶流而振拔之恐後也受恩辱爱岂言语能谢哉然传述过当则长者之深忧莫解有不容默默者敢敬陈之某春来以弱体多疾困处舍傍之玉虚院盖亦窃居庐之意而便静养之功求免於辱丧焉耳既而周子钦之聚友切磋某亦或侧坐闻其绪论其会则诸友之长者主之某亦不欲避嫌引去盖主於求益固非敢以开讲为也古之居丧也既葬读祭礼夫古之礼必有祝也而犹自读礼何也盖恐病废昏怠或失其真诚读礼将以养其哀心而不使邪僻淫佚之念干之孝之道也夫读礼而有疑不问不可也问而不合不辨不可也欲问而辨非友不可也是故古之居丧者亦何尝絶友而後为孝哉晦翁曰自古未尝有居丧不读书之文但不歌诗耳夫三年之间礼乐不作而又无书册朋友以培养之几何其不流於恶也夫园圃田池亲之遗物也未有舍之不理者舍之而不理必曰是不孝者也夫弃亲之遗物且不可况惰亲之遗体而不治可谓孝乎今治家者未尝舍童仆远妻子守不言之训而理之何独於治身而必避朋友之言始为合古训也子夏曰吾过矣吾离羣而索居亦已久矣故夫不能絶交以居丧者夫亦有不得已焉耳若夫开讲则非也开讲者以身淑人而非淑诸人者也是乐育者之责而非哀疚者之有事也昔者东莱吕子行之矣象山责之以为非礼夫以俨然衰服而乃纳贽帛拥臯比则何异於墨衰而即政非惟礼之弗宜頋精力有限亦恐有所弗暇也某也无先贤之学识又安敢效尤哉第以近益友闻善言凡有补於居丧者虽涉於疑似有所不避正欲求其实而不拘其名亦以是学古人耳长者将谓之何如或未然更有督责某固当虚心拜受非敢固执以自絶於门下也
与胡前冈
客邸得闻规诲启蔽箴过不啻骨肉方幸有托天降酷罚遽夺其会尊兄朝夕抚视奠赙交致哀感何可言近来想益专精心学不审於向时之会能复留意否夫子长孟坚皆人豪也其才气特达自视岂在人下然除却希圣一着纵有所就不免为他项压头已是下流人物非所谓大丈夫矣高明以为何如春来庐于玉虚得与诸友切磋以求寡过深悔向来汩没依违之病朝夕砥砺惟辨真志而今而後断断不敢退却以贻交游羞自量从此或有可进步耳全无伎俩始见真才尊兄新得当进於是愿相追随自跻远大惟高明提撕之
与王龙谿
孤旅处半载幸得与兄周旋始也麤心浮气无以承至教既而方知省悟复遭荼毒初别不复念再生矣归家十月襄事後庐居追思始悔昔之漫过今欲再见不易期矣感恻且奈何哉孤懦夫也从事於学竟不能直下承当依傍度日及遇事变便至狼狈孤固无志而兄於直谅之义亦或少疎今复不得相与面究此岂时俗离别之恨而已哉冬尽周钦之归自南都得与切磋近又为玉虚之会以求夹持之益诸友讲聚省悟奋发而壁峰又去己约刘君亮兄主盟矣孤近日之学无他惟时时刻刻直任良知以凝然不动为本体亦觉有可进步处但念头时复有起不得总成片段夫恳恳切切自谓於本体用功矣然念头有起即非本无一物犹为克怨伐欲不行之功已落第二义未知孔门为仁顔子不贰过之旨果何在乎向时兄举无照之说孤愚不省兄亦迁就言之今安得促膝尽闻此说哉千里相违见书如见顔色万万无我弃请示兄之所以学便孤亦不至堕落阶级庶几无媿为兄之友无若昔日之虚交也病体服药不得尽拳拳遇南来者频寄德言不胜悬望
答罗岳霁
久不面岳霁心颇相念昨会存斋始知抱恙日久问候踈违罪负可知承谕病中不忘进修同志感发不少此是自立此是自信此是自得駸駸不已岳霁其可量乎心服心服夫所谓良知者至无而至有无容假借无事幇补无可等待自足焉者也岳霁所谓无感而常乐此是良知本体即是戒慎即非放逸即非蔽塞不然便不应自知其乐若此矣应而未尝动本体以其顺应也不得於心而有思者亦本体也以其澄然运用而不容己者也从而憧憧者非本体也以其动於外物者也终夜以思而未尝涉於人为安排未尝杂以智识推测庸何伤乎但恐安排推测之不免故须从事於学耳学也者学其出於良知而无所动焉者也下学者学此者也上达者达此者也愈下学而生意愈足灵明愈着日进於化矣穷理者穷此者也自然条理故曰天理即所谓良知也安排推测非天理矣下学不厌所以穷理也如是穷理性始尽命始至矣此非有二事也病有深浅工有难易安得强而同之虽然大匠不为拙工改废?墨学者亦安得改废良知而分裂其端绪岐二其门庭而姑以依违为也岳霁之虑远矣孟子不云乎中道而立能者从之故夫贬道以从人者非惟失待人之诚忘直己之义亦恐终不免於伪妄之归而於学终无自得尔矣此圣人之不得已也循序之说古亦有之大学曰物有本末事有终始务培养而不急於标末之盛循序之道也致知之不力而徒忧溥博渊泉之未能何异於荷锄而思泉者乎岳霁其思之愿时时刻刻常若无感之时使真乐不移闲思不扰而千变万化举无以挠夫澄然之本体则万物自备万理自呈又何事於旁求哉岳霁其思之
答陈豹谷
伏承手札尽言教之洪先何以得此於执事哉感激无既向者从事於学不免支离於口耳出入於意见工夫作辍竟不合一汩没岁年今春得与诸友切磋反覆磨链少有省悟敢正于执事者千古圣贤工夫无二端只病痛不起即是本心本心自完不劳照管覔心失心求物理失物理守良知失良知知静非静知动非动一切下直任本心则色色种种平铺见在但不起即无病原无作又何辍乎故曰道不远人又曰道心天道流行岂容人力撑持幇补有寻求便属知识已非所谓帝则矣来谕条析问难将恐其堕落而提撕之乎洪先以为离却意象即无内外忘内外本心得矣见亲自孝见兄自弟耳自聪目自明当下便是更无等待孔门传授亦不外此近日却实信此路直甚或者有进步处执事以为然否
与玉虚会友
两会孤以卧病不得趋侍诸君子教甚怏怏不知今日议论何如若待议论而後兴却只是要见闻底学问却不是体当自家实下手处若是真实体当即无限好商量却不着一句言语矣何谓好商量相别十日所行果能如所言所闻否所以不能者何故当下相对坐还是体当自家心下有念无念乎还是倚靠别人言语过一日乎还是装饰过一日乎还是把作第一事不容不来会乎还是应典故来会乎若真切自体当即嘿坐一日亦好不然恐人以讲学为虚假者亦难以解於人人矣
与林澉山
初春远辱赐奠先灵并厪慰教骨肉之爱存没之感也此岂言可谢哉哀疚不遂延缘乏力不遂报谢罪过深矣诸友至青原得接言论洪先闻之益用倾向尝闻夫子曰笃信好学守死善道是故信而弗学非自信也学弗矢死非真学也死生以之不知善道学斯僻矣是故四者备而学问之功全矣故以良知之外尚有所谓义理者在是犹未免於幇补凑合之病其於自信不亦远乎见闻不与独任真诚矢死以终更无外想自非豪杰其孰能任此非吾澉山亦未易以此言告也比者精进更复何似倘不遐遗赐之箴剂尤孤寂之幸
与夏太守
某不肖旅食时辱以臭味之似得同嘉会蚤暮相求所以观感而启发者多矣既而使轺载西音耗莫致仲夏既望严君讣来哀号南奔恨不陨灭幸存残喘得襄大事学不得力动辄有悔媿负何言春来庐于舍傍道院里中士友互引骈集共期发明良知之学深惩旧过曩者奉侍虽频而真志未辨方求自赎耳京兆之政当与学日新斯世之庆即未审所谓徒养此心流於无用之疑曾消释否此正是学问本原王伯界限不可以不明辨者也曾见赤子爱亲敬长而由人安排凑入者乎夫尧舜功业不外乎孝弟孝弟不待学而能而功业必待学而有此可见世俗功利之习支离假饰之弊而於安安玄德之作用盖有相似而背驰者矣夫古之所谓学者全其良知者也夫果真良知也吾知有规矩而无様式有分晓而无意见有主宰而无执着有变化而无迁就有浑厚而无鹘突见好色自好闻恶臭自恶不思不勉发自中节天下达道不外是矣或不能尽然而须学以致之者非徒矫饰於形似之末而采取其陈故之迹以为功也必时时事事求其本体之善而去其为害之端譬之见好色不好闻恶臭不恶必去其目之翳鼻之壅令其自好自恶乃为见闻本体必非徒蹈袭其歆羡之声掩避之状而遂以为得好恶之真诚矣此非独诣者夫孰能信其然哉夫指原隰之濯濯以为禾黍之塲指灰烬之星星以为烹餁之焰苟不灌溉而吹嘘之其为漫说夫复何怪真志不立真功不继其自贻穷吝亦何辞也豪杰之士旷百世而相感挺万夫而独立必能逖览冥悟而信人之所不及信者诚能人一已百人十已千时时事事致力不懈将见日精月明日长月充火然泉达勃然不容已矣是政事乃砥砺煆炼之资而官府即讲究肄习之地也而又何疑於致用也乎合并未期瞻遡无任兼之块伏草土病体羸然力书布情虽已缕缕殊有所未尽也便中惠以新功孤寂至望
寄曾梅台
冷塘兄归承手教备闻规诲且悉近况甚利孤寂玉虚之会因钦之而成而乡友闻风勃兴比初夏始以考校继以炎蒸散去秋凉谅仍聚首也等级之说屡面承矣虽然今之学者如果有意於圣人之学也彼自当循循为之盖悟不能骤通功不可间歇自有不能强者而何必为之限量哉果即悟矣速成矣又何必阻抑之乎然几何而能遇斯人也则夫忧其为凌躐者过虑也使其行未足以语夫常人而假圣人之学以自文则虽为之立程限迟开发彼不假狂狷乡愿好名俗儒之迹以自文耶公孙丑曰道高美矣而不可几及也胡不使人可以日孳孳也其意亦犹是也孟子曰中道而立能者从之圣贤岂不知教人之法哉盖能与不能在人而学问源头则亦有不可混失者矣夫希贤希圣希天皆希天之学也其云然者所进之序犹行路者必期於百里而不能不五十六十者也先儒所谓躐等凌节者盖言不度己力助之长而揠苗者也若夫大学之道在明明德在新民在止於至善入门使辨真伪便知指归非有待而後进步也学者如射辨的之学始终一也中与不中久暂生熟之异安得要诸半涂哉若夫笃实之学肫切之教则当与朋辈朝暮从事者安敢忘惠
答朱云洲
前承示工夫肯綮所谓少涉把持便入于助又谓存而不存放而不放俱已超悟教诲孤者至矣复何言哉春间诸友相聚时工夫正落把持夏间病中稍识此意却又不免脱落要之得於意见元非实际耳今则痛改过矣吾兄所见则高矣然於朋友讲论尚嫌其不如己意者尚多即此一着不能不为吾兄疑也世之病於空言久矣果讲学起之乎抑亦别有所夺也今不讲学空言之弊遂已乎世之作举业者百十为羣非不知其学之未必皆成也为师者亦非不知其教之未必皆信也为父兄者亦非不知其子弟之未必尽可望也然未闻有舍之而弗学而举业之精咸是之出何也诚於好故不敢以伪心待之也诚於好故终必有成也夫讲学亦犹是耳亦安得遽以空言尽疑之哉夫又安知其不皆空言也即使空言矣不犹愈于忌言学者乎夫不忌言学则必忌言不学者矣夫又安知其久而不化哉若是则吾兄之言或过於刻而所谓工夫者或不免於意见也孔子曰有朋自远方来不亦乐乎孔子之乐非夫人可得而窥也回参之外数子者未必皆有长於孔子也然而乐其来何也三人行必有我师焉此圣人之虚中也有其善丧厥善善而有之且丧矣况非善乎吾兄其思之
寄薛中离
青原奉别未尽请教万安刘友来始知执事抱病而行及会宁都赖李二兄则又闻应酬颇劳心甚悬念想今抵家平复矣不肖因病自考窃以为果信良知当不至病何以故神不内揺精不外逐即守卫周密凡言语繁多动作扰耗皆是有所着恋皆所谓暴其气之验也近日颇欲於此斩截致力然尚有渗漏在长者自治严切万万无此但恐应酬稍多元气受损虽与不肖所犯若不同科若使法家吹毛求疵果无容喙矣乎请长者端嘿岁年不唯保身亦可入圣不肖取法固不敢自托不能也长者以为何如
荅聂双江公
翠微闻教令人倾诚注念深信此件元属大家公共是以羣动稍息真悟自旋自矢此生必从此了第此悟既因静入当以静成不可复令因动而出则此悟性总成幻知毕竟无益佛氏所谓如人说食终不自饱乃真譬耳奉谒五日密自省察终是入山滋味与出山较别归来再验尚须对火炼金未是精莹纯全无铜鈆混杂以此方觉全未济在长者於此默识更觉如何要当以一尘不染为极至处实吾後生拳拳也
与王舜渠
不肖梦想十年始得一见辱不鄙弃示以论着之旨与造诣之要不意谬妄亦有脗契可以相忘无言而唯饮其精实以求不负惠爱之意矣尚何容赘哉不肖常思古之善示人者不必以言而善受人者亦不执言非言无益於授受也言为指引苟得归宿前言皆虚设矣故有依言解说而卒无益於得者犹佛告阿难内守幽闲犹为法尘区别影事是也有不依言而实有契於肯綮者犹树倒藤枯沩山大笑是也执事所解致知之致为招而致之所解格物为扞格外物律之经旨或不其然心意节次中和体用各各配贴据以言说可谓大凿而且支矣然究原工夫起手所指如解扞格云凡性之所不存皆心之所不受又云用而不留应而不入可谓切至矣即此真实用去时刻不懈巨细不易不落支解不涉意念则彻上彻下入圣入神更何余藴哉然不肖犹欲尽领此旨固不敢有隐於执事也夫不受之说可谓至妙至妙矣不犹水沃石火煆金者乎夫以水沃石苟非至实缘何不入以火煆金苟非至精缘何不毁心不受物苟非至诚缘何不动执事以为此件工夫在诚意之前不知当其一切不受处作何张主必非可以他念贴过者可能辨矣诚则欲念不起物即不入是物不自入由欲念生物生於念即非在外物不在外以扞格言似与物对本由我起今指作对於不受处尚觉支撑支撑扞格已为物动既为物动即名为受虽不受轮转亦受撼揺轮转撼揺皆非性有又云水火金石犹是二物人心有物自溺自焚起灭自由把柄非二起灭俱灭则水能濯石石愈洁白火能烈金金愈光辉物能感心心愈变化所谓天地万物峻极发育孰非性之所存又孰非心之所受执事於此必有妙解矣
答赵浚谷
今春得书知情况甚佳为慰兄家居作何功课弟在家三年愧负时日近治小圃结数椽其间杜门谢客灌畦种树暇则对古书吟诵自适若此可以终老静中回视往日诚有心粗气扬之病若古人镇静舒徐不动声色不骋材气事自立办深用疚心吾兄於此当更得力否此处关系匪轻学问未入细宜不达此未可各安所至遂尔自足也
答戚南玄
来谕辞受取与虽关行检看来亦小此言最害事辞受取与元关心术本无小大以此当大事当看即尧舜事业亦是浮云过目若率吾真心而行即一介不取不与亦是大道非小事业而大一介也此心无物可尚故也故弟近时与人言只辨存心心存者时时是吾本来不以议论意兴气魄搀和得於此未能究竟即是自身不离凡胎终日谈玄说妙总是俗套耳
与胡仰斋
弟每受兄切切偲偲之益故往往询咨行事以助省观盖以兄能矜细行也乃今遇恶人以他言汚蔑岂惟兄心欝欝弟且欝欝不堪矣虽然即是观之凡自修者於毁誉有何干涉吾辈所致力者岂能取足声闻哉要亦矜饬於独知之地而已尔使其心非伪耶即天下非之一国非之吾亦何疑何也吾信吾心人言不足为吾损也使其心有伪耶即在邦无怨在家无怨吾且自惭何也吾未信吾心人言不足为吾益也以此而进可以几於遯世无闷之学在上位不陵在下位不忧无入不自得矣是道也弟闻而未之能行然窃有志焉故不敢以世俗儿女可怜语相解者亦所以为报也
答王有训
数时往来山水间兼复有视获之役颇不得遂静坐之愿忽见来简述近时所致力者良欣羡不已人生何事为最要何事可当大事非真有根基有福力宜未有能胜此任者吾弟能於纷冗中扫除一切独理自命一刻万年当未足喻也工夫只自回头便见便自有分别自有轻重取舍工夫未至圣皆有可商量所难得者肯回头寻向里耳吾弟若此吾复何忧所示背疮得非久坐滞血气之所致乎此须自调停未可执泥勉强也用心大过亦能劳耗精气怡然理顺却在丝毫不放中并行不悖要在自悟矣
答王有孚
青原一别忽已改岁自身未理言及赧然有训来承手书足见留心此件识心一段甚好但觉出於揣摩不出揣摩即不消云外面一切工夫工夫本无内外也大抵能识心即理即心更无在外执着於理即心即理即理即迷在内亦迷更云何外今欲真实了此须从自心静中寻求自家境界是落何等是患何病从而问药从而前进始是不迷兄沈着者惟勿以言视区区之言则彼此皆自此有商确矣
答湛甘泉公
往岁增城单生去曾具启通候未知达否逾年游衡山入大道之门读息存之箴?奥亭歌赤藤诗恍然如侍侧言志问之杨克复云道体健行陟险如夷终日独立不少倚藉即此可以见我翁之心区区以强胜言者又其末矣为之怃然窃自念年始逾四十辄觉不逮畴昔又何敢言所养也缘气至薄父母每怜惜之不忍令习劳弱冠以来为书史所诳贪而成癖遂得疾痰自是问学记诵撰述尽从罢置其後惑於妄见以为识业有司遂泛滥於旁索又念功业未建兼激烈於难能烦虑动心狂驰损气竟成早衰徒自追悔三四年来稍知收拾乃知吾儒自有正脉一涉搀和皆非无欲之体白沙先生所谓致虚立本之说真若再生我者方从静嘿愿与之游衍友朋时来交相儆切每向东廓邹子谈翁动履翘首南天几欲担杖烟霞穷探密旨而彼此各系素志不酬忽承手题谆谆抚慰念念无留永作秘符盖与目前所操不言而喻神感气应诚若相之者此生何幸古人有言今尚未知公之难遇也後百千年有慕公者思欲见公有不可及之叹然後知公之难遇也幸与翁同时而身又在野可以往谒而漫以尺书达意岂其志哉倘二三年间俟此学成章不辱前言当造门请益不敢效世俗浮薄徒以言语较量翁宜一援手矣展西樵记志见翁乐境远过衡山投石临流断有愚公之迹先此为盟倘回风不滞时赐鞭警当视书绅佩韦也去人猝发裁状不严不任瞻仰之至
答王劈泉
表弟归得手书并赙及亡弟拜受泫然感谢感谢书中指吾辈浓情厚意俱是病痛具见吾兄问学平实密致处不徒诲人已也弟近来亦於难堪处反而自思稍有破损只为虚泛入心随缘附会以此未有见成受用处若一路从此不回比於矻矻穷年奔驰俗累者相去非远故种种善念起於善名种种好名缘於好利若於便利一切不染则高卑清浊厚薄疎密种种视常人何异然此见解俱未彀手拈掇是以展书倍有愧恨耳
答王有训
冬来往来文府日计吾弟早晩必至竟无音耗已而窃虑人传闻此间瘴疠遂阻行耶前会陈两湖兄令侄始知家居无恙别玄潭时曾嘱寄音不意使书已发也人世多变故平安日甚少聚会时尤少乃知静坐青灯下谈心时即希奇事前此仍属轻掷耳静坐收拾此心此千古圣学成始成终句但此中有辨在静坐识得本心後根底作用俱不作疑即动静出入咸有着落分寸不迷始为知方然须从静中安贴得下气机歛寂後方有所识不然即属浮妄中去矣念之有无多寡识心後应不作如此见解也
答聂双江公
使书远来且慰且忿辱不弃下问不肖素不闲世务但据迂鄙之见似此等言语如治舟漏然舟未入水舵在吾手尚堪补塞今已为他人执舵又为没溺之舟却欲入舟补塞不惟罅隙难寻亦且先不免沾濡之患矣人之为谤何所不至安能家置一喙哉故君子遇此惟有静以俟之非甘于受侮为不近情事盖不可得而口舌争也若计利害到身恐支撑不前亦须待彼有文移作何行遣从容据其来历暴白心事方有次第此时既出传闻未必尽实家居奏办质正俱于事体不类万一人以妄行奏办及他名目相加又何以待之至若来谕所云何以谢知己白先人此又涉于照应名目非长者自信其心所宜云云也吾人所以异于人者果安在哉果于名目相似而心未尽即可以见先人解知己乎不尔则虽自信而先人与知己不能相信固亦莫如之何也已又况万万无此理细究微旨似于此处尚未尽脱然于形迹之外岂长者辅世立教之心大重抑亦别有故耶凡邑邑太久即能损人不特功名之士此关难了使孟子不豫色处久而不化亦未敢便谓亚圣也不肖辱教爱不减同门子弟故为长者谋亦不敢姑以世俗常情为言正思以报耳
与周七泉
承指通书为教非必欲其归于至善不如是也通书能尽死生之说是为人之理合当如此合不当如彼所谓诚者庶几状此处相似常如此即常泰然自不应有不加於此者矣近来亦渐於此有少领略此处更不容别有拣择去取但此等领略皆属知识中来非是当下能皆然然舍此却更无别路第不容将知识抵挡过去只好就中精密若抵挡处稍不精密即弄气魄任意思皆从此暗长毕竟於为人生理处尚有隔越耳
谢罗整庵公
某去冬趋谒仰辱欵诲抚爱眷眷不欲去侧近者手书嘉币复劳贤孙远来拜受感激匪意可尽手书示之动静之道以不洁之迹曲轸高怀此其欵诲抚爱又出於寻常万万盖所谓成我之恩也某齿长矣犹以守身之节贻长者忧其为罪戾何可文饰毘陵唐应德莫逆友也相与别者五六年而相期者数矣一旦因友人之舟不及奉告而遂往某之始焉决於往者盖亦有说以为斯道之不明由师友之不立师友不立由守己大坚而取善不广欲舍己而取善非必待人之告我也有当就而问者矣故曰友一国之善士友天下之善士夫既谓之天下之善士要必观诸四方而後可决也昔邵子之游齐鲁燕赵而归也曰道在是矣其所谓道虽未能遽测其所指纵使得之於己而悔远探旁搜之无益其亦必由远探旁搜而後得之於己者可决不然问辨者之於学於行宜皆无所事也今非取必於邵而後有所往也度己之善而求足焉不必古之有与无则其一念之自决也故尝以为苟遇其人吾虽崎岖而奔驰所不恤也苟不得其人则吾之崎岖奔驰者亦将可以为动忍之助而惩宴安之习固所不悔也盖视其身之不足乃学而求益者也非可语於成德范俗者也诚不自意遽犯临深之戒与退藏之常致厪长者谆切训戒而已莫追其既往矣然不徒唯唯嘿受必述其故者亦欲因是求正以听谴诃且以释长者之怀知其非敢於自肆而为之也辞不歛肃惟终教之
寄邹东廓公
留石屋数日得对清温真如醉春风不在言说解释令人不欲别去也所闻诸语一一无疑克己之教途中已能了了克己之己即由己之己亦即己私之已莫非己也稍不能忘便克己属己私故己字甚微惟尧舜然後能舍己惟夫子然後能无我非顔子【阙】承当克己二字不得克字只应作克治看若训作克去不特不尽夫子之学亦於文义不完故夫子尝言修己以敬即是克己之意使不忘有我即修己亦只成一个私意岂能安人安百姓哉但谓由己之己更无私意可克却稍涉执着俱不类当下本色话矣先生谓如何仲弓持养与顔子复礼先儒提开作乾道坤道二项却是紧要语前相对时衆言纷纷先生亦未直指岂以言有时会耶凡此皆不敢以文义烦渎但孔门脉络有当辨者乞示之
答王有训
相处半年有如家人然殊不知有何异比别去虽欲与一言不可得矣甚哉人之聚散未可自草草也抵家亦於俗冗溷杂中自验之受益不小愈见有可商量处玄潭与诸友聚者七八日求可与商量此件又为视获各分去道舆衡归亦将有远行今与定约当於月尽八月间密与之处未知毕遂否来谕别後体力尚未胜常须加爱养若自述问学病则犹似未相识缘遇贼不拏却又揣摩各犯虽曰不作窝家法家应不信矣既为窝家却又献捷恐大将不为快然受赏也此等处须吾弟自得之若又凭言语斟酌又是增添祸业非诚心相与也已病未健不妨悉心爱养以充其气明後日入山庄视获或有石屋之行逆计中秋前後始执笔了前後所许诸作九月间棹或如永丰吾弟莫若至是时遣一力取期免相左也不次
答王西石
冬寒惟夙兴视政为劳候问缺然知其罪也仰承下问谦谦不自止足至指其浮躁之气而示之即此一言已是人之甚难者况其他乎不肖少时读性偏难克之句反而求之不甚解至于今数年来始悟其一二大抵工夫未下手即不知自己何病又事未对境即病亦不甚害事稍涉人事乃知为病又未知去病之方盖方任已便欲回互有回互则病乃是痛心处岂肯割去譬之浮躁起於快意有快意为之根则浮躁之标末自现欲去标末当去其根其根为吾之所囬互安能克哉此其所以难也而执事乃能明以相示非实下手决不自知而又不为之讳矣不为之讳即不为之回互可知然犹以无长进为忧此不肖所重叹也使执事於快意处必详察而未即喜於不快意处必详察而未即怒言不以快意而易入人不以快意而易任吉水考最岂独为江右颂哉
别蔡督学
弟与兄号为同袍者一十九年而未尝一日相聚比者剑江一日之聚意继是或可一再见遂轻为别不谓当远去也剑江一日之聚盖尝期之於三年之前继是而一日之聚不知何地恐为期不止於三年而弟之来日不知复有一十九年否也然三年之间书问止一再通耳一日之聚既未得吐心腹尽问难而欲一再书问之间有所论说发膏肓微隐求为捄药知其难也古人有言心之精微口不能宣彼得其精微者且尔况於迷谬者哉虽然病甚者之於医惟其未有是人耳苟有之虽不见其人不闻其语越数千百里意固恳恳不置也况於书问可通则虽隐癖之故不能窥痛苦之情不能吐而其形与症必且寓之言矣矧来书自欺之谓乃明医已试之药直须病者自取而饮之而又何以他求哉弟之妄意於此二十余年矣亦尝自矢以为吾之於世无所厚取自欺二字或者不至如人之甚守其己能而渐进焉庶几其可免於是病也而两年以来稍加惩艾则见为吾之所安而不惧者正世之所谓大欺而所指以为可恶而可耻者皆吾之处心积虑隂托之命而恃以终身者也其使吾之安而不惧者乃先儒论说之余而冒以自足以知解为智以意气为能而处心积虑於可恶可耻之物则知解之所不及意气之所不行觉其缺漏则蒙以一说欲为宛转则加以衆证儒先论说愈多而吾之所安日密譬之方技俱通而痿痹不恤搔爬能谈而痛痒未知甘心於服酖而自以为神剂如此者不知日凡几矣至闻长生久视之妙津津然同声应之不谓其相远也於乎以是为学虽日有闻时有习明师临之良友翼之犹恐成其私也况於日之所闻时之所习出入於世俗之内而又无明师良友之益其能免於前病乎夫所安者在此则惟恐人或我窥所蒙者在彼则惟恐人不我与托命既坚固难於拔除用力已深益巧於藏伏於是毁誉得失之际始不能不用其情此其触机而动缘衅而起乃余症标见所谓己病不治者也且以随用随足之体而寄寓於他人口吻之间以不加不损之真而食窃於古人唾弃之秽至乐不寻而伺人之顔色以为欣戚大宝不惜而冀时之取予以为歉盈如失路人之志归如丧家子之丐食流离奔逐至死不休此其人之智愚能否为何如哉孟子之所谓哀哉非过甚语也於此不一动心怅然自失者无足论矣有所动而旧习之揺将信将疑此生死之辨也於此愤发决裂而不复他頋直就旧习反之而不惮其难不畏其阻煆炼磨擦期於自立此更生之机也於此而是非渐明好恶渐端行止从违渐有可?此生理之初复也至於自有可安以何为失我自非伪毁者何施是则生乌可已欲罢不能之机也不肖虽未足以语此而一念之诚亦欲指此为归愿兄其与勉之脱此病苦来谕有直攻其过之语此人人之所讳而兄不吝口兄之生理大过於人非信疑相半可知也夫过由心作岂待言攻人以言攻皆其标末自心自攻则其未形者也虽然既已托为命矣其能反而攻之乎此言之不可以已也而其自攻与否人固不得而与力视所安何如耳弟惜一日之聚於既往而畏无穷之别於将来同袍之义未尝少尽是以不复逊让纵言求正倘不以为诳而谓其或有所中时报以言而督责之虽无一日之聚固千里而促膝也
答翁见海
往昔京师中谬妄自持虽於当世君子心慕向者非有绍介之通不欲往见以为近时泛交色取皆属於通融而吾姑以是自守庶乎其不蹈敝俗也不谓固陋日甚而於亲贤取善之道遂成背戾归田以来稍自省改虽不敢謟於上交然视往迹頋有时媿发而不复迷者恩江返棹承手书特示既追背戾之莫及而又动其媿发之心即此受益不细若见枉之意失不豫知非敢吝过而坚於终迷如执事所教也不肖赋质不敏气弱志薾无能有成然妄意问学者二十余年矣幸而此身犹存家难频仍得因砥砺乃知往昔之非而省改焉亦欲置此身於天地之间而不敢有所退托深山寡交切劘者少常恐虚度时日枉过此生所谓一切加意於经世者虽每入思竟未有统绪也虽然博厚渊泉之教则能俛焉从事以冀终身之必可学此非敢以虚言相调也且此身可为天地立心为生民立命何物哉非以此心之虚而能神乎而吾未免有所欲焉则所以窒其源而遏其流者不知其何纪极也如是而以经世适所以纵其所欲而济之多才即使其力之足以有成其终如天地生民何哉吾欲果能忘矣则天地生民固吾一体未有一体而不知爱者知爱其一体矣则所以维持保护以不拂其心而遂其命者自不容已知所以维持保护矣则如来教所谓天文地理人材吏治兵政国储以至民间疾苦之故其肯略而不讲忽而不行而有若不相涉者乎譬之水然自源徂流可以几於放四海者而欲之难忘则自有身以来岁深月积胶固根蔕牢不可解非夫实以圣人为必可学而於世俗毁誉爱恶争竞习尚反视易听使内无留滞外无牵引深静明远惟吾心之为安固未能不有所藏蓄以为科臼而遂其滋蔓者也能以圣人为必可学而於欲必无藏蓄矣然後此心之虚不窒而神乃流通自其无不乘载而言谓之博厚而非指博文多识以为富靡也自其无穷尽而言谓之渊泉而非指斡济酬给以为权变也盖欲为天地立心必其能以天地之心为心欲为生民立命必其能以生民之命为命今吾人之心与其所谓命者果安在乎能无媿於天地而不负生民矣乎诚有意於经世者固不能一日悠悠尔矣古者澹饮食恶衣服轻财物卑宫室甘苦分余以求得此心者正所以为煆炼之功而必与诸欲不并存者也以此从事随力所至以为经纶在家益家在国益国在天下益天下大用之不媿四海小用之不愧四境不用亦不愧四壁此不为磊磊大丈夫哉执事教我者至矣亦切中其膏肓者也十余年前不肖固有意乎絶交息游习懒成癖近始悔之然於来教不徒曰受益而必述其所从事者正欲藉以求正以尽亲贤取善之道以俟嗣音而请益焉不然则所谓不有益於徒必有益於我者亦窃有愿也不肖尝与友人书曰今之凡有意於我者皆欲成我者也感来教亹亹故不觉尽言相对无期万万自爱
与王以珍
病体因饮食欠调如是反覆者数旬奈何此件不彀手乃真实语只得求其径路行之务刻厉自程督方有脱离时不尔只是虚见也若得路时中间坎坷应自有之此惟精惟一无有尽藏处纵稍有进其中坎坷愈细方是有可学不然却是枯槁物但如今才说不求欲速便落悠悠此二着常相因不可不白调停两不着始是正当且戒多书不尽言
答王着久
农夫之获以有播也耕不附土何以有秋静中收摄使精神常歛不散培根之譬也其酬应虽不中不远矣宁不了事不可不加培养之功非宋儒语乎不患婴儿不知言笑晓事患在调养未至耳
念庵文集卷二

[book_title]卷三
<集部,别集类,明洪武至崇祯,念庵文集
钦定四库全书
念庵文集卷三
明　罗洪先　撰
书
答双江公
日者远承教劄恻然见生积过而思拯之以为生之为人可与言改过而人未有举其过以相告者如未有真实力量受【阙】变於人而不能变人於游泛之乐有无之见与凡好名之类尽与拨除以求收歛且欲报其骨肉之爱引鬼神而证之辞苦意切谆谆不已若无从推心而置其腹当今爱我而思有以成之者宁复有如执事者哉某尝谓友朋之义不明久矣其相与言者率多诳耳非有诚心切磋者也夫举天下之友朋而谓之未有诚心相与何也以其自处未有诚为圣人之心而一切所为者徒营人之耳目所为徒营人之耳目则其相与皆耳目之营而未有诚心此无足怪也不肖诚不敢以时人待友朋而友朋之间鲜以不肖之心相报者乃今首获于执事即是足以验执事之自处故生亦不徒以感谢云尔而且为执事幸也虽然执事之自处既有诚为圣人之心矣则所以拯友朋之过者亦不徒一言之切磋而已也而生之积过此特其标见之一二耳其湥伏隐匿虽生有终身不能察者不赖执事者之屡言相攻固未有速愈之期然未知其过之所由来则虽执事以言攻之无益也何也其所攻者非其所深患者故也故某於执事所云不敢漫以听受为应而必自述其所由来正所以求践执事之言而尤冀发其所未言焉谬妄不自量常陋时人之耳目而嘅然欲求圣人之心以为心以为圣人之心未有能知而求之者知而求之者数世始一再见耳圣人之心何心也依仿之言如所谓意必固我之絶无而视听言动之皆礼庶乎其似矣而非即据是数言可以模仿而得之盖即吾之性命往往易至於丧失而不知惜之於几希者是也惟其为吾之性命而非可以数言而模仿之故非如执事所言真实收歛卒无以几其至欲真实收歛以几其至则舍师友之切磋亦卒无以去其散而归其全也孔子之志学至於能立不惑其力量足以自信矣子贡犹曰夫子焉不学而亦何常师之有夫子亦曰圣人吾不得而见之得见君子者斯可矣孟子论尚友则友天下之士为未足而必曰古之人夫曰不得见曰友其人必非斯人之我就而当时奔走於宋魏齐梁之墟席不暇暖食不及饱者夫亦冀其有所遇以自益此圣人真实之心也达巷党人曰大哉孔子博学而无所成名彼诚见其问礼问官学琴学射以为博矣而不知夫子之所求者在此不在彼也及其老也不复梦见周公孔子於周公与孟子之愿学孔子皆所谓友天下之士为未足而尚论古人一验也由孔孟而後濓溪太极图得之冲穆伊川之易取证成都康节历多方四十而後闭户横渠遇二程始撤皋比朱陆吕张之往复议论古之人不敢小其身浅其学而皇皇於旁求又如此夫圣贤莫如孔孟而传孔孟者莫如周程数子即使其不由师传独立无伍亦将自量其力以求其必得盖不惟其迹而惟其心亦理之所不容已也又况其事已如此生乎其後质居其下者頋可假收歛之说而遽自以为足乎生少多病当其未闻养生之说而畏死之速也问药抄方形之梦寐恨不能越疆而往就其人有不以其人告者辄私怨之何也吾之爱生之心真实故也今之学者未有收歛真实之心斯巳矣如有是心则越疆以求其人如病之於医亦理之所不容己也生虽未有真实之心然於人则已至矣有益於我而为我所不逮者必虚心相向盖自捄其短而非舍此以趍之至其有益必捐身而不顾虽累饥寒经跋涉重湖惊涛之险逆旅捽詈之加以为吾之宴安所以伐性而丧生不知几倍於此而吾之兹行正所以胜之至於时禁体貌规格之间漠然无所芥蔕於中以为平日盖尝整饰於名而此庶几为对病之药是以举世士大夫莫不深居养望盛宾从而尊容仪生则独往独来有豫且之辱争竈争席起杨朱之慢盖揆之庸行则恠僻矫戾诚有不得辞者凡此皆生之过之所由来者也虽然生之不得辞其过而改之不容稍缓者无待论矣执事闻其由来如此亦将易其改之方而有进於此乎抑惟止於前所言乎盖凡受变於人者不患於变而患其无主如其有主则其变也乃所以为进使中无以主之而徒恃所见以为力量受变者谓之牵已其拒而不受者不至於轻人人乎夫此亦一变也彼亦一变也从不变之说亦受变也後世异端为圣人之忧者果皆受变乎亦正患其不变乎又况力生於心其心坚者其力厚以固又非可以激而强也游泛之说前己尽之盖世俗之所甚苦而未见为乐若未至於圣人之所乐又当勉其然未可以为禁也今之深居简出者其有饥寒跋涉危险捽詈之警否乎既享宴安而又无怪僻矫戾之谤如是者谁所不乐虽然不知其於圣人之心果何所当也如以为士大夫之出游者鲜不密有所染当远其迹之为嫌生则以为世之可嫌者何限顾吾之所切者何如耳嫌於远圣人之心而不嫌於远时人之耳目者生之见也圣人之心其隐者也远圣人之心则见闻不及见闻不及则人不可得而言故可得而诳时人之耳目其显者也远时人之耳目则见闻可及见闻可及则人皆可得而言故不可得而诳而生独不以为然者圣人之心不可诳也此生之将来真实以求收歛之功也生於好名之心未尽拨除者种种不独在此一事而超有入无之见生诚未有所至又将以言模仿之则得罪於圣人益甚惟真实收歛四字当书绅以报执事执事亦勿自执所见恃其力量以为圣人之心止於如是而必尽友天下之士以进於古人又生所以报成我之恩也悚仄悚仄
答尹洞山
承谕古人於胶错纷揉见其定力深喜归宿高远体验密至非徒草草目前者不肖虽未能识途然亦稍稍曾经小试此意勿轻结杀不特吾辈有赖世道诚藉以升扬也千古病痛在入处防闲到既入後濯洗纵放终非根论周子无欲程子定性皆率指此置身千仭则坎蛙穴螺争竞岂特不足以当吾一视着脚泥淖得片瓦拳石皆性命视之此根论大抵象也到此识见既别却犯手入场皆吾游刃老叟与羣儿调戏终不成忧其搅溷吾心但防闲入处非有高睨宇宙狠断俗情未可容易承当也
与王有训
去冬远来觉吾弟病体未尽复故未相留别来恒念之昨送南野公至玉峡始闻出居于寺未几而使书至若有相感者此件不妨细密下手着实考求令此心隐瞒分毫不得到此意真切即有别悟非勉强可同语矣怒色之察极为有力须於此求出脱法未能出脱只得因其症而药之凡人受气与平日所习各有偏重又对境有紧关与否故财利有不甚关系者此自无可疑一病去百病轻同原故也冬间治庄得一洞在崆峒山之西名石莲洞今已建阁尽可居若同良溪兄来不患无延客处矣闻之兴动否
与黄洛村
伏承远书多惠感念感念近始知性命紧切平日收拾不密及今犹未还元只几微处未是丝毫不挂仍容害性害命者到得此处若是逼真汉眼前更有何碍手何物敢来作祟此处更无贴衬更无等待更无扫除果於言句中撇脱得说寒是雨说热是日更不须取证何方是即是非即非若此处稍差即天渊隔越此中尽有商量恨无由即与兄究竟耳闻兄在官斩截严正上下相孚甚慰不知此处紧切否政事中不犯手脚否能不入世情与照应世情不作疑否能於是非两途迥然别白不搀和得丝毫否时时若云外道人无烦恼否便中幸示之春来得一洞在近山中已在此作老农圃待树成隂时会有得道人度我丹头也
答高白坪
某无似山栖养拙积有岁年虽食土之毛不敢布姓名为恭者正惧有所溷渎昨仰荷旷度收采不遗既厪礼问复持谦抑欲令有所诵说将以为可听不知其为愚且鄙感激甚矣窃念窜伏以来垂听者虽衆未有以圣贤门径实下手为问者自頋平生不敢谓无意乎此而实未有所成以其未有所成而忽有问者焉将无怜其有意乎此而欲进之也欤如是则不可以愚鄙辞圣贤之学慎独而已固未有支离葛藤其间者将谓以穷理为先则专於见闻以反躬为务则遗乎事为而有二者未之一乎夫为是二者之说诸儒也诸儒之所宗者濓溪也濓溪学圣主於无欲此何尝有支离葛藤其间者乎夫欲之有无独知之地随发随觉顾未有主静之功以察之耳诚察之固有不待乎外者而凡考古证今亲师取友皆所以为寡欲之事不然今之博文者有矣其不捄於私妄之恣肆者何欤故尝以为欲希圣必自无欲始求无欲必自静始其或先无偏重而致刮磨之力知所由来而絶攻取之源此则存乎其人未可以言而豫待也愚鄙所见若此不识高明以为可与进否
答詹觉野
故人一别二十有三年而始一见见二十有三年以前人谈二十有三年以来之事知其快也而兄乃复锐意於古圣贤之学极力承当不为回沮加之以直谅而承之以虚受他日承临川之遗绪可他让耶以是於故人情不特有二十有三年之别盖又知二十有三年能加铸一人矣日者知有霍丘之行不可久留而切磋之义百不一尽自古及今圣学不明者岂谓无讲说者哉正以力行有未至也所谓力行未至者岂徒节目之踈濶条件之缺失而不足以满视听哉皆缘欲根不断借道理为障蔽而於自身性命实未有知必是始而欺人终而至於自欺始而自不能揜终而人亦无为之揜此君子所以贵慎独也前虽未尽所请大要已得兄意以为且务实事勿落空虚其为说未始不可第恐尚为节目条件分踈而於性命尚有限隔於欲根犹有护持皆未为切身反已岁复一岁窃恐负承当之初心而入假借之?穽临川遗绪未知竟何属矣弟本盲人妄谈方隅在手无金指如意宝诚为不量然自智者闻之亦或所不弃也
答戚南玄
去秋得龙溪书谓必至匡山当在冬初是时已有飘然相赴意已而得龙溪再书则云有黄岩之游彼此不果古人千里命驾以为美谈若近时数君屡约不至只漫然作兴语诚有古今之别也弟怀四海之旧爱我如弟者莫若我兄计弟所以为报者方恨未尽孰谓千里一介倏忽而至别後踪迹随书合并既教以善复分以财?事论兄可不愧古人但弟不似古人所爱之人耳来书所谓置怀与出丑者得无豫为弟设耶弟自毘陵归路径少明日间精神散漫不无却比向来挨傍处少亦欲从自心立命於命根处稍提掇得动然尚未是入塔中说相轮去年得石莲洞泉石差为一乡胜结茅其前春夏之交友人屡至往往告以尘外语其始不相干涉已而观其精神志意毕力在世情圈套外结裹以此益深自发愤道无高明亦无卑下只在脱尘与否来书云高明一路未敢望然则将属之谁耶舍高明即入卑下知已语故应如此今世谈学者往往自附高明毕竟皆在世情圈套内结裹以此动人口舌使有志者疑而不敢前讳而不欲语前辈所谓以身谤法兄得无是之惩耶敬服敬服虽然江之南北如兄者似据要津矣而平生力量亦足掀掲宇宙一真百真转移甚大与弟驽骀远甚立之赤帜以为斯世命脉其又何辞耶此当共努力者也弟禀气薄弱年来生息无耗去秋举一子即殇去断欲一着若血气自有合宜处逆计在世间不甚久平生散漫复多能得几何日月担当过分之举乎弟尝书厅事柱帖云无一事非仁视听动息皆天理与万物为体疾痛疴痒切吾身燕居柱帖云当退而闲居饱食即思天下有饥寒困苦之情观古者志士仁人可验年来多怠惰宴安之气弟之书此者未尝不以斯世为心缘始之所志不切而今之所存无几驱其所不能以就其所未至知其谬也故相时揣几一句读之不觉失笑以与己相戾若春中了族谱事龙溪能践往约则枯坐匡山或有半席是时北望长江能度与否未可豫定一二年间断求一面取证果也荆川别後止得一书书中所言勉我者不止弟以告兄处想曲阜老祖未言者亦不外此命根所在即天下人命所在立心立命原是一事共以为终身之盟
答李二守
洪先谈学甚久然皆入耳出口否则涉於想度以为悟解盖不知虚度几月日未知返也比年以来既遭多故复形过恶掩蔽莫得惩创始深於是乃有着力处复坐志不坚定气每浮扬进未寸而退已寻丈方自惧此生未有归宿之地乌能向人指迷也执事於学专於志笃而又咎惰气异说之相搅则自责密矣又岂待人之指摘而後悟解者乎虽然适道者古人比之适长安皆自人所处各寻径路固不能齐亦难以一说?尽惟患不出窠臼譬之未举足而计程期矣目前所着力者举足之地也昔洪先所尝着力者以无欲为主辨欲之有无以当下此心微微觉处为主此觉处甚微非志切与气定即不自见然此止据拙者之分为之未可向高明语也而听纳所及不敢不以直对至所谓无欲者已涉於言辞又【阙】作文义分疎兼吾人窠臼已在欲中尤难自辨即觉处能辨又患於以心察心此等处却又非言辞可了执事深於此学又多得师承当有着力可言者以相引救勿姑以谦抑诱导为也
答刘月川
龙华暂聚终以人事纷拏未得静对别後辄复有恋恋也来书具见忠实语能自道心腹中隐态即此可以入道所言务在躬行论说不过为经书作讲义尤为切当极受切劘之益区区平日不敢持多言聒人大抵向人口澁缘自心未有真得又惧腾口翻为世俗作障迩来觉得对友便有许多感触尽好商量而吾人当初起念发心亦由有此讲说然後萌动以是窃计安知人之心不犹我哉所患在我未能入真却恐为人口实阻人向往罪戾大矣故会友不特益人亦所以坚吾之初心去吾之私意而起吾之惰气也世未有为其事而能去友者即工商农圃类皆有所取益盖与人为善亦是吾人生理本合如此若一向不欲拈起即是自身有所回互故成避忌亦可以验操习之专否若事静默实修隐微内讼即在稠衆又何可忘不独闭户然後慎独但觉一涉功能或牵知解又当省却应酬尽斥言论随事调停未可以为定则也立行是孔门第一义今之言不睹不闻者亦是欲立行至精密处非有二义也凡事状之萌有作有止而吾心之知无断无续即事状而应之不涉放肆可谓有依?矣安知不入安排道理与打贴世情弥缝人意乎即使无是数者事已作何归宿此不为虚过日月者哉又况处事原属此心心有时而不存即事亦有时而不谨所谨者在人之可见闻耳因见闻而後有着力此之谓为人非君子反求诸己之学也故戒慎於不睹不闻者乃全吾忠实之本然而不睹不闻即吾心之常知处自其常知不可以形求者谓之不睹自其常知不可以言显者谓之不闻固非窈冥之状也吾心之知无时或息即所谓事状之萌应亦无时不有若诸念皆冺烱然中存亦即吾之一事此处不令他意搀和即是必有事焉又何茫荡之足虑哉此等辨别言不能悉要在默坐澄心耳目之杂不入自寻自索自悟自解始见觌面相见也区区本是对塔人然亦曾暗中摸索遂以为赠不知见取否
答靳两城太守
两岁往来江上谊当请谒遂质所疑以体分事势不免牵连而屈致尊严大涉僭伉虽蓬牕延伫卒不敢轻渎阍人良有所不容已昨闻报政即当道坚留迟速之期尚未可卜私心纠欝如何可言乃知古者下之攀辕与上之宵奔二事皆非诳语谅执事於赤子亦当依依有牵情也不肖平生不能以辞色媚人至台下所施政令向人辄仰叹不已虽於振厉操纵稍若不类然与其使捄过不暇饰貌张机荧乱耳目以便条教所以败其心术掩人之生理者不知何限其视恬然寡欲静嘿休养上下相观消其剖剥朘削之毒隐然内戚而不忍肆其利与害当复如何哉即圣人之治不能有所利民惟无害耳矣王者之政久不及民德化之効徒华史册不谓桑梓晩得沾霈泽正恨无以为絷縻之计更复何云三年以来虽未尝终日奉对仰测微藴然即作用观之觉与来教所言一念不忘如水必东千流万折不易故常者晓然可信古之贤圣所以终日乾乾云者亦只在一念不断便自有光显细润不入气质执事持谦顾犹有气质之云岂以诱不肖耶惟所谓一念不忘未知所指归宿何在此非面承知莫能尽当斋戒而後请也关氏之传文古意深读之不觉与系少异可谓至宝不肖所谓不得其数者正指卜百年一事而言非有疑於其数也每观自汉以来道絶经亡惟易数尚存代有传授隋唐之後皆属之异人与方外诸士以儒家泥言於章句流情於词藻积精不专析理不至故往往若有所待观传中百年之卜卦爻具在若所指地岁执劵不爽岂涉悬度亿想所能及哉故曰其数可知其义难知也况并其数而失之耶启蒙诸书虽未穷年与之研究然其大较可知使据是以求康节之所论断固未能矣明道先生天资超悟加一倍法顷刻能知康节欲以所学授之终然逊避夫明道不能得之於友伯温不能得之於父由是言之其所谓数果今纸上之奇耦一二可据而指者否乎夫外奇耦固无数泥空文则不神故愚以为必有所待者盖为是也欲望之人必其资之近者而後可欲身当之必絶欲省事冥心超契而後可如景纯希夷苟遇非其人求一言之受犹且不可彼岂坚於自私要之其数亦不易告执事笃静守默嗜欲鲜少加以明睿夙成既不逆於心矣此不肖所以深嗟内愧而又自病其力之不逮固非敢有疑於关氏也若来教所言易本筮书非为经而後作考亭主筮其心独苦与欧阳非系之辨虽不肖之短智亦尝云然第数圣之赞易者以其所得假此立训盖於立人卜筮之时是因卜筮以为经非作经而後立筮也卜筮既行之後立人占言其象与数各有司存虽圣人亦有所不能兼耳间尝取易爻玩之如龙马豕鱼之取类七日三年之验期拟之於象具知来历又况大衍揲仂变化独无所承传乎固尝以为朱子之本义其言理道或不若程之委曲详尽至其义意完备恐诸家有所不及盖彼折衷於前人而後为之耳固未若近世举业之士拘謭破碎失其本旨之可厌也关氏之传如言大衍去一本於入有出无言乾坤策由於三天两地言动静及於天下通神其他诸说亦皆至粹至精发先圣所未发惟其所以前知者其数或不尽於是是以前书之冀将有请而仓卒未竟特枉来教其尚有以进之乎
寄杨斛山年兄
奉别九年尺书未献中心怀慕何日不然每饱食闲居惰气或至思兄所处辄流汗惊心千古而下事变不齐如兄应不数见古人于动忍即增不能未知向来亦有动忍否即今所增不能何在将亦无可加损百折不挫者欤南北间阻欲奋欲翼不得相从面受益也不肖进为不力仰负知己岁年虚掷齿发日疎虽於家难惩创中不无少见然此身与所见犹是为二纵然鞭策终涉凑补回忆辛丑所教慎独之旨有愧顔也数年以来佩服良勤窃以曾子谓门人曰战战兢兢如临深渊如履薄氷此慎独旨而夫子告仲弓如见大宾承大祭正与相类古人终身持守不忽顷刻何哉古人事心如天而今人认己为心认己为心故易足而视心如天则难穷书曰顾諟天之明命天理所在不入安排战战兢兢虚以捧持稍涉动意即违帝则顔子克己复礼大舜舍己从人孟子舍夷惠愿学孔子濂溪论士贤直欲希天岂故诱人妄拟哉不如是不足以尽心亦不足以事天此战兢所以终身也兄资本豪杰行孚神明擅其余力日进无疆其必以诸圣为师而不忍少懈矣乎不肖视向往为涂辙矣
答张浮峰
伏承专使下省不独略其迟言之罪又且取己之所得者而教诏之感激何己私意之病正不肖所自苦者偶呈露以求砭箴果获名剂只今惟时服行又何云赘但细绎微旨得无指明道所谓未尝致纎毫之力以为凖则乎诚为精密亦不容更加一字赘矣不肖每观此章之意却在识得仁体上提得极重下云与物同体则是已私分毫搀和不得已私不入方为识得仁体如此却只是诚敬守之中庸者是此仁体现在平实不容加损非调停其间而谓之中也急迫求之总成私意调停其间亦难依据惟有己私不入始於天命之性方能觌体言行皆庸无有起作迁改之几乃归一处此即约礼自不能罢日用饮食皆知正味位育参赞皆不出此盖不入己si处处皆属天然之则故也然此私意不入何缘直与分解何缘不少干涉何缘断絶何缘冺忘既非意气可能承当亦非言说便得通晓此是吾人生死路头非别有巧法日渐月磨令彼消退可以几及也不肖此说无有因袭亦粗於自已吃紧用力处觉无长进方测摸至此目今惟有此路可以用力不向空劳攘中去精神也
与李株山婣友
来教足仭迩言必察之智静中正有生东灭西之苦所以生灭者何哉灭者是吾见闻生者是吾真欲以见闻除真欲知其难也此中却有好商量当自斟酌得之兄所言期效责成是欲速了当之心此即不耐烦根源不耐烦已是厌恶厌恶已是不好仁不好仁即好查算必有好者在不在此即在彼此处不判断却于顷刻间欲速又欲成功知其谬也必有除去扫荡始乐有此乐不能舍始愤弟未有得安得乐然欲速却有所不敢悠悠之病不能无却非有欲速之心方可免此病欲速必至悠悠故也兄试察之昨暮始自青原会罢送洛村兄归草草尚未入洞附此奉复扇已墨往恐潦草则困于书故也
二
连日登陟先壠颇劳顿返舍偃休得读手教感切磋之谊如此方彼此有益非面交矣何幸何幸来教前言体乾与工夫皆明当舍艮止无体乾舍存养无工夫常存养便自扩充内直而外自方与此诚相应也定静安虑地位尽高更无上下可言此是大人事不可贬损迁就若谓言须通于上下亦不妨以近取譬耳破除欲根与用力倒断皆起手定志处知存养欲自不得不除但有缠绕又当斩截此乃补漏法正所谓通乎上下圣贤所不废也兵法有曰无恃其不来恃吾有以待之可以相况注想乃起意之类知此类为欲而提醒便时时有回复处有存养处此亦通乎上下而言非甚玄远但得此类尽絶则地位又高矣兄今知存养之功与所当养者久久用力诸当释然倦笔草略尚俟终教
与谢子贞
得手书自述近来工夫所谓歛归一处即欲不能起大约似之但又云倏忽之间遂判霄壤虽甚朴实然可见歛归者非是真歛乃是有此见耳有此见而实用其力便是真见凡人歛不得者要之只是欲根不断常在世情上立脚未是脱离得尽如此根器纵十分歛实亦只是有此意思非归根也脱离处却在各人着实下手不得姑容此处寛与紧即系各人受福小大从此起根日後不患不歛实得也别处作屋终丧此是各人立脚处此意坚定不为浮言所夺渐渐可望入德今人小小事便费商量日後何敢更望有进只为如今见小欲速才一起手便要得效便要作疑未有终年终月深入一路者今既起此头脑须令此意接续切勿又作别见解又疑脚路未的支搅此心千言万语逼真到底只在自心信得及为得手欲信得及非是意见凑泊真是彻底无一物便自能鼎立乾坤本是无贼如何不享太平规模更欲於上说是说非应知皆多口也
荅王龙谿
两承手书言弟不赴冲玄之会或以此举为多事复见与东廓公书恐弟不至齐云或先入於双江公之言双江公未尝相尼也弟昔束装赴冲玄双江托以传语执事印正此学此意固拳拳然也因兄云云触弟微意弟有怀欲献久矣言之恐执事不察倘至传播使弟反为诸公所弃不言则又恐将来之虑验於愚者之口非弟所以爱敬之心忆往年富阳江上曾有所请兄辄首肯而绪山兄似不听纳语曰朋友数斯疎矣此弟所以迟徊不敢也书言教学相长易言学聚问辨洙泗之间患难相从离羣索居子夏悔过弟赖诸公初有知识居今之世孤陋独立固知其不可故旬日不见友人则皇皇不自宁有以诸公片言至即倒履走奉诚虑岁月逝矣毛发变矣精力疲矣来者几何归宿安在使罔罔以生即不若早夭犹为人怜惜也又况近者径路稍分愧悔益重苟加黾勉亦若可前而切磋不至负此一生其又奚忍故去秋失约今秋阻行皆属无可奈何初非有所先入弟於传闻有一二事则又顿足扼腕长吁而隐痛矣往年韶州之行物议腾满豹谷之黜藉以指瑕泾县之聚郡守持以短县令县令几致削迹其他琐琐姑不条叙诸公诚为已矣何地不可托宿必欲近城市劳官府力犯人言果取何益乎问之必曰吾能破除毁誉不为曲谨小廉之学然絶不闻能破除醲酽而求动心忍性之资何也诚为人矣悯来学之溺续继往之业而又力犯人言强顔以进使吾身蹈可疑之迹而望豪杰之不我疑犹羣饮而禁人饮酒也其亦难矣且未及有益於人而先为人所病使人怀疑而强以为诚心果未见顔色而言乎抑别有意乎若曰我将委曲诱引不复与较今感动而入之者谁乎人心至神微不可掩稍有私曲人皆见之色斯举矣翔而後集明日遂行在陈絶粮避色避言孔子不废诸公专言格物又言良知知是知非独不见此何也今风俗披靡贿赂公行廉耻道丧交际过情所赖数公树立风教隐然潜夺其气庶几不言而信豪杰嗣兴犹恐习染锢蔽未易移改况助澜扬波令彼得为口实果有万物一体之心宜有大不忍者矣好名苦节欺诳耳目以为身利此诚不可入於尧舜之道若冒取善之名借开来之说以责後车传食之报不知於此辈同条例否兄之入手洁浄清虚日用应酬凝然着里弟每得之言外何敢忽略而乃以此言相闻何啻献荼堇於易牙之庖但恐理易障心遂至以身妨道为师门之累不细也子夏笃信圣人曾子反求诸己以二子较之笃信者宜近矣然庄周恣肆出於子方而独得其宗乃属质鲁战兢之人故善学其师者师其心不师其迹又况未必皆其迹也阳明师有言曰求之於此心而是也虽其不出於孔子吾不敢以为非也今天下之人莫不以前数事为非则是疑子夏於夫子者不止西河之人矣然未闻有子夏者投杖而拜是知流弊不待将来而弊不止於恣肆其亦可惧也阳明师丧矣任其责者诸公耳舍诸公不言吾道无望矣弟於诸公不啻骨肉望之厚爱之深故言之尽兄宜察之弟将以今岁徽宁之行卜之也远尘嚣慎取与久处而虚受虽不相招必有赢粮而从者矣惟兄图之
荅陈明水
玄潭之聚衆宾羣集而执事又越疆远临尤为奇稀松风潭月清明倍昔不知此後阁中复有此等胜事否六月批荅犹未披诵令郎来承手书拳拳诚惧终於迷途不复知返欲以指南为之相导其为惠爱何如可云然於不肖近所持行似有相左姑以听受而不复深论以待衆人可也不肖於执事何如哉来教云吾辈学问大要在自识本心庶工夫有下落此言诚实也虽然本心果易识哉来教云心无定体感无停机凡可以致思着力者感也而所以出思发知者不可得而指也谓心有感而无寂是执事之识本心也不肖验之於心则谓心有定体寂然不动是也感无定机时动时静是也心体惟其寂也故虽出思发知不可以见闻指然其凝聚纯一渊默精深者亦惟於着已近里者能默识之亦不容以言指也是谓天下之至诚动应惟其有时也故虽出思发知莫不为感然其或作或息或行或止或语或默或视或瞑万有不齐而机难豫定固未始有常也是谓天下之至神惟至诚者乃可以语至神此中庸通篇意也来教云欲於感前求寂是谓画蛇添足欲於感中求寂是谓骑驴覔驴不肖验之於心又皆有可言者自其後念之未生而吾寂然者未始不存谓之感前有寂可也自其今念之已行而吾寂然者未始不存谓之感中有寂可也感有时而变易而寂然者未始变易感有万殊而寂然者惟一此中与和情与性所由以名也来教云学至于研几神矣易曰几者动之微周子曰动而未形有无之间曰几夫既曰动则不可以言静圣人知几故动无不善也不肖验之於心又有大不然者当吾心之动机在倏忽有与无俱未形也斯时也若何致力以为善恶之辨乎且来教云感无停机是又以心为动体不见所谓静矣夫感无停机机无停运顷刻之间前机方微後机将着牵连不断微着相寻不为乍起乍灭矣乎是正所谓相左者也窃详周易与周子之旨亦与来教稍异易赞知几为神而以介石先之朱子曰介如石理素定也是素定者非所谓寂然者乎又曰惟几也故能成天下之务而以惟深先之朱子曰极深者至精也研几者至变也是精深者非寂然者乎此大易之书可考也周子言几必先以诚故其言曰诚无为几善恶又曰寂然不动者诚也感而遂通者神也而後继之以几夫不疾而速不行而至者谓之神故曰应而妙不落有无者谓之几故曰微而幽夫妙与幽不可为也惟诚则精而明矣此周子之书可考也盖言吾心之感似涉於有矣然虽显而实微虽见而实隐又近於无以其有无不形故谓之几几善恶者言惟几故能辨善恶犹云非几即恶焉耳必常戒惧常能寂然而後不逐於动是乃所谓研几也今之议者咸曰寂然矣无为矣又何戒惧之有将以工夫皆属於动无所谓静者不知无欲故静周子立极之功也诚则无事果确无难周子思诚之功也背非见止非为为不止者周子立静之功也假使知几之说如来教所云是乃圣门第一关头何至略示其意於易之文而周子亦不谆谆以告人耶子思之传中庸固忧圣门之失其传也使其工夫如来教所云则必曰戒慎乎其初可睹恐惧乎其初可闻何乃以不睹不闻为言如今之谜语乎惟其於不睹不闻而戒惧焉则是所持者至微至隐故凡念之动皆能入微而不至於有形凡思之用皆可通微而不至於憧憧如此乃谓之知几如此乃可以语神亦谓之先几之学此其欛柄端可识矣今以戒惧疑於属动既失子思之本旨又因戒惧而疑吾心无寂则并大易周子之旨而灭之无亦言之未莹矣乎日者出吊泰和途中友人往往以是诘问其言不同所指则一推原其故大抵误认良知为祟耳今为良知之说者曰知是知非不可欺瞒者良知也常令此知烱烱不昩便是致吾心之良知闻者未尝怪之也虽然此言似矣而实有辨也夫孟子所言良知指不学不虑当之是知乃所以良也知者感也而所以为良者非感也传习録有曰无善无恶者理之静有善有恶者气之动不动於气即无善无恶是谓至善夫至善者非良乎此阳明之本旨也而今之言良知者一切以知觉弄终日精神随知流转无复有凝聚纯一之时此岂所谓不失赤子之心者乎恐阳明公复出不能不矫前言而易之以他辞也洛村常问独知时有念否公答以戒惧亦是念戒惧之念无时可息自朝至暮自少至老更无无念之时盖指用工而言亦即所谓不失赤子之心非浮漫流转之谓也今之学者误相援引便指一切凡心俱谓是念实以遂其放纵恣肆之习今传习录具在稍加玩味亦易辨别执事所见虽高然大要以心属感似与此辈微觉相类自未闻良知之说以前诸公之学颇多得力自良知之说盛行今二十余年矣後之得力较之先进似或不勇此岂无故耶不肖一二年间初有向里之意近日颇知用力而日月已逝不复可追所论寂感与知几之弊皆身所经历且有岁年譬之贫人得金之期虽未可知然沿门逐户所见多矣因执事不鄙且念此事关涉甚大若不明白不独担阁後生自身将来向何结裹故具以所知为问惟执事剖示之
与尹道舆
前二役去草草发书每相念若有未尽言者实又无所指岂自家意不了耶别後无他长进惟於此件识认稍真切只是未能彀得者总为闲思杂念无故扰坏私智俗欲未能断絶耳然此亦只是认此件未真切是以互为胜负若烹大牢饮醇酎又何暇复羡草恶具耶凡闲思杂念私智俗欲皆草恶具也此件清虚完足安乐镇静大牢醇酎不啻是也果能收歛翕聚惟婴儿保护自能孩笑自能饮食自能行走岂容一毫人力安排试於临民时验之稍停详妥贴言动喜怒自是不差稍周章忽略便有可悔从前为良知时时见在一句误却欠却培养一段工夫培养原属收歛翕聚甲辰夏因静坐十日恍恍见得又被龙谿诸君一句转了总为自家用功不深内虚易揺友朋总难与力也孟子言皆有怵惕恻隐之心由於乍见言平旦好恶与人相近由於夜气所息未尝言时时有是心也末後四端须扩而充之自然火然泉达可以保四海夜气苟得其养无物不长所以须养者缘此心至易动故也故引孔子之言以实之未尝言时时便可致用皆可保四海也扩充不在四端後却在常无内交要誉恶声之心所谓以直养也养是常息此心常如夜之所息如是则时时可似乍见与平旦时此圣贤苦心语也良知二字是阳明公特地提出令人知圣贤不远方有下手处然上面添一致字便是扩养之意又良知良字乃是发而中节之和其所以良者要非思为可及所谓不虑而知正提出本来头面也今却尽以知觉发用处为良知至又易致字为依字则是只有发用无生聚矣木常发荣必速稿人常动用必速死天地犹有闭藏况於人乎此事理至易明也必有未发之中方有发而中节之和必有扩然太公方有物来顺应之感平日作文字只谩说过去更不知未发与扩然处何在如何用功诚鹘突半生也真扩养得便是集义自浩然不夺於外此非一朝一夕可得然一朝一夕亦便小小有验但不是放乎四海譬之操舟舵不应手不免横撑直驾终是费力真时时培此直信得及却是最密地也近日所见所趋在此千里而遥不觉喋喋此间双江公真是霹雳手段千百年事许多英雄瞒昩被他一口道着真如康庄大道更无可疑而阳明公门下犹有云云却是不善取益也吾弟居官此件尤为紧要须勉之勉之
答郭平川
阳明先生良知之教本之孟子故常以入井怵惕孩提爱敬平旦好恶三言为证入井怵惕盖指乍见之时未动纳交要誉恶声而言孩提爱敬盖指不学不虑自知自能而言平旦好恶盖指日夜所息梏之未至反覆而言是三者以其皆未有发者存故谓之良朱子以为良者自然之谓是也然以其一端之发见而未能即复其本体故言怵惕矣必以扩充继之言好恶矣必以长养继之言爱敬矣必以达之天下继之孟子之意可见矣先生得其意者也故亦不以良知为足而以致知为工试以三言思之其言充也将即怵惕之已发者充之乎将求之乍见之真乎无亦不动於纳交要誉恶声之私已乎其言养也将即好恶之已发者养之乎将求之平旦之气乎无亦不梏於旦昼所为矣乎其言达也将即爱敬之已发者达之乎将不失孩提之心乎无亦不涉於思虑矫强矣乎终日之间不动於思不梏於为不涉於思虑矫强以是为致知之功则其意乌有不诚而亦乌用以立诚二字附益之也今也不然但取足於知而不原其所以良故失养其端而惟任其所以发遂以见存之知为事物之则而不察理欲之混淆以外交之物为知觉之体而不知物我之倒置理欲混淆故多认欲以为理物我倒置故常牵己以逐物来教所谓平时不能专一翕聚纵一时有见安能常得烱烱又况自私用智之心胜往往欺其所不可欺盖已得之窃意阳明公之本旨或不若是相远也夫食实而不溉其根饮流而不濬其源世以为亡本者之譬今以一念之明为极则以一觉之顷为实际不已过於卤莽乎审如是则良知二字足矣何必赘之以致审如是凡怵惕者皆有火然泉达之势矣何必赘之以充凡好恶者皆有出入无时之妙矣何必赘之以养凡天下之人自孩提以上者皆仁义之君子矣何必赘之以达此殊有所未解也
寄李株山婣友
春初走雩阳吊善山逦迤而返则春仲矣於执事行竟未把袂一别耿切何如恭惟荣选青田乃名贤故里迎送细节或不能免然迹遗考故足以兴豪杰之思於观法不少也邑无小大劳佚惟爱民省费可以得善誉吾尝诵读古人语欲致之民非县令不可速达果尽吾心即为令胜作守胜台省惟有实心者可以语此也来年孟浪於工夫颇缺失岁月冉冉遽尔衰疲偶触监怆心渐知省改前尘妄想近颇分辩得下若後来光景稍延相见或有可呈似也诚意伯人品甚高其立处尽得圣贤大分限用行舍藏几希收放得去所病或未能透底与入细不来要之断非世儒见解可比拟也心无倚着粘带方发动不滞不倚着粘带是甚次第有得之天者有成之人者若诚意则得之天者多也兄谓如何与诸生聚讲不独夹持此心亦足以收拾人心兴起风俗此絶不可少能斩然树立即讲论不为空谈不患人不相信也兄质甚美惟在振迅不粘带不涉疑虑事过即了理顺即行则政光显矣自顾老惫终非久于人世与兄相见未知何时对纸不觉缕缕知不为赘也北风入户凄然此怀
二
令郎来自青田承远惠华札知政通人孚喜慰不可言此处行得无碍无处不可达矣学问正在事务中了得此心更无闲杂念虑扰乱即学与政总是一件而纷搅处主宰不失即工夫得力此乃煆炼久久始得未有见成受用者也区区两年走匡庐期与龙溪了夙念近日知性命稍切将一切酬应欲尽谢絶入山闭户之计决在旦夕盖根器不浄不得不用困勉之功兄闻之不相嗤否来命执笔县志正在禁中苦迫得谢于令郎手盖不踰旬即病脾今犹未出户此其情可想也万万不罪令郎老成在家又知向进足为兄贺两见龙山为诵美政欲以清静相全不知其不能致力也朋友亲戚贵于相全官箴与乡谊各有攸当如何如何感相爱辄多言山中野性不除可知也
寄尹洞山
所谕学脉极为中正弟安敢倡言於衆聊向一二知已证验所见未尝持此於後辈中作谈柄当今惟实行实修乃学者首务凡友朋相见率举相勉即来谕所指可谓千里感孚矣若吾辈求进固自有序戒慎不睹恐惧不闻非孔门传授乎不睹不闻与虚静字面何异然而孔门不讳者舍此更无用力处耳明道极称述者在居处恭一节以为切近然又谓此是彻上彻下语推之则笃恭天下平以告樊迟者极切近而又极高远盖有抑之而不能使之卑者矣兄谓然否明道又云道理则极高明行之只是中庸也此处更烦下转语指迷孤陋之幸
答董蓉山
主静立极濂溪尝有是言矣此非濂溪之言也戒惧於不睹不闻子思尝言之矣不睹不闻静也微而隐而见焉显焉非不动也此无欲之体无极之真大易所由以生生非有物以为之根原静为动根静在动中故也此即所谓动而无动静而无静神妙万物者也故曰隂阳一太极太极本无极彼得意而忘言故不执言而直显其意若此兄所引动静一原显微无间是也而指以静为时动时静则浅之为静矣易言显也见也凡天地之交错变易日用之酧应作止皆易也皆动也而其根则本静本於无极此即所谓根原也兄恐其执静一偏而不识此根原诚可忧矣虽然动静两言未有能实明之者果明之则静之一言尽之矣不必兼之以动而後为完具也吾不能复无极之真者孰为之乎盖动而後有不善有欲而後有动动於欲而後有学学者学其未动焉者也学其未动而动斯善矣动无动矣此其大略也至其所指无欲与所以至於无欲之机非面面相临言固不能穷也今之言良知者恶闻静之一言以为良知该动静合内外而今主於静焉偏矣何以动应此恐执言而或未尽其意也夫良知该动静合内外其体统也吾之主静所以致之盖言学也学必有所由而入未有入室而不由户者苟入矣虽谓良知本静亦可也虽谓致知为慎动亦可也此非生之言也孟子曰大人者不失其赤子之心赤子之心良知也不识不知固至静也若於知识中认得幽闲暇逸者以为根原却不免於识情有所去取此岂特非阳明公之本旨近日生且非之矣兄谓如何
与周成之论易
书来知留心於学喜甚数往者顺三句往时亦如来说如此则与上文何相干涉夫往者阳之舒也来者隂之歛也阳自内而达外故顺隂自外而反内故逆即上文图意也自震而兑而乾乃一阳至三阳自巽而艮而坤乃一隂至三隂此天地消息盈虚之理自然而然也隂之歛不极则一阳不能复生此复所以次剥也易者生生也然必本於歛静则所谓逆数也造化以之卦爻象之所谓从中起者始有下落反之吾心所谓从未发者始有印证此逆字与地理金丹独逆逆字同是凝聚处事理来者吾以此拟议亦即知来到意决处便是顺应便过化矣解书一段亦可用但圣贤本文之意必有深蓄一时看不透且勿厌烦不然便有任意卤莽之病矣
与友人论咸艮二卦
承示咸卦要其归于咸脢与艮背相似志末当云心无私系此正艮背之义生何足以辨此前书有断来章之戒又念执事之取善无已不可无对夫易变易也所以尽心之变也故其为卦不相假借其为爻不可混淆盖心之变无穷则其辞亦无穷引而伸之触类而长之虽圣人复出不能尽也艮何以言背也言乎阳止于上而内外之不相入有背之象也如是恐疑于止而不应矣故其彖曰时止则止时行则行非不行不止也时也止其所则时矣又曰内外敌应非不应也相与於无相与应而敌矣是艮背之说也若夫咸脢异於是咸言感也象曰以虚受人感之正也贞吉悔亡是也咸拇咸腓咸股咸辅逐於动也咸脢堕於静也或失则动或失则静皆非虚也失其正焉耳咸脢何以无悔也冥然块然何动之有动斯悔矣悔生於心无所用心悔何从生何言其志末也志可以通於天下而一物自居斯末矣本之则无如之何得其本万事理於感也何有故艮背也者无我无人敌应也咸脢也者是内非外絶应也二者相去何啻千里是何也背可以言止脢不可以言咸言各有当不可易也即使易辞而曰艮其脢脢犹可以言艮也如曰咸其背背非可感之物犹夫脢也知脢不可咸之义而後学始不偏何也艮其体感其用体用不离非言可判也艮言止之义矣然不以内为是而曰不获其身不以外为非而曰不见其人无我无人夫固可以感也故其象曰思不出位言思而止也舍思而言不出位非训矣咸言虚矣必曰受人脢非受人者也舍受人而言虚非训矣故夫以咸脢为艮背者离体用而言之也离用则有不思而不出位者存告子之不动心是也体在用中用在体中无为而无不为周公夜以继日之思是也体用之离与否毫厘之差耳今之离体用者必曰吾但为脢而已无问其为咸与否也犹之曰吾但不出位而已无问其有思与否也夫求咸於脢不犹索照於反监乎圣人不为也将曰二氏得之则佛老之作用别矣佛近於儒其为言曰应无所住而生其心应生所无住心未尝两言之也近见禅者与之语深以落静为戒每语必曰道能应物子始闻而愧之彼非主於应物者也而拳拳以应物言乃知儒异於禅未易言也略不櫽括遂尔哓哓惟正其得失幸甚
答门人刘鲁学
周子所谓主静者乃无极以来真脉络其自注云无欲故静是一切染不得一切动不得无然歆羡无然畔援庄生所言混沌者近之故能为立极种子非就识情中认得个幽闲暇逸者便可代替为此物也指其立极处与天地合德则发育不穷与日月合明则照应不遗与四时合序则错行不忒与鬼神合吉凶则感应不爽修此而忘安排故谓之吉悖此而费劳攘故谓之凶观周子争死囚即欲去位赵清献无少纳交卧疾敝箧无钱行部深入感疾未尝有分毫不尽分处此是真能主静者盖乐则行忧则违或为季桓子之仕或为膰肉之去孔门相传脉络至周子始相续也若识认幽闲暇逸以为主静便与野狐禅相似便是有欲一切享用玩弄安顿便宜厌忽纵弛隐忍狼狈之弊纷然潜入而不自觉即使孤介清洁自守一隅亦不免於偏听独任不足以倡率防检以济天下之务其与未知学者何以相异是可不深省而致思也哉
答成井居
手谕夜气一章条示明切尤见别後案牍中学问益密此非有所致力未易及也敬服敬服仆尝细玩此章重在日夜之所息一句故先儒有夜气之说盖言旦旦伐之之後至於日夜一息则百窍皆闭诸机尽忘犹夫天地之冬藏以起元正日月之晦昩以回朔望翕聚之极必有发生故平旦好恶犹能同人使从此善养更不以旦昼纷纭者梏亡之则旦昼皆夜气也日用动静莫非真性显见矣岂特平旦好恶而已哉故曰得养则长又曰操存舍亡盖极言不可不养也息之功大矣哉非夫退藏於密而斋戒以神明其德者乌足以语此夜之息天地自然之运也至於旦昼而一於息去耳目支离之用全虚圆不测之神所谓动而无动时时戒惧于不睹不闻而不以外境夺吾真所谓行庭而不见其人也如是而耳目视听刑政簿书皆非在外诚如手谕云云矣此君子法天之学也然仆每自察之倏忽之间便分得失小小诱触即易泄漏欲如夜之息也岂不难哉如是而望无一毫粘带无一毫障蔽如手教云云又诚不知何修以致之也
答胡正甫
忆与正甫别忽已三年两年得远书时豪放时谦约何善进也此学不论破口与不破口只是论上肩与不上肩譬之说食不饱与含哺鼓腹者岂论破口与否耶此学是大丈夫事一切世情道理兼搭遮饰不得直心直意是非一毫自欺不得果真上肩即终日默默却是真破口人人人可得见之不然纵不破口无益於不学一也正甫聪明岂不辨此只为伎俩尚多前面路径尚杂以此未曾毕志古人畊稼皆是与人为善何啻举业与官府事此间只是认性命不真譬之识得七日不食则死一日不食则饥纵饶他人枵腹自当炊?时势格套一毫便易挂带正甫有气力与他辈脆弱者不伦固可以嘿嘿领悟矣区区别後於性命处比昔稍切一二年间有毕力从事之誓即不知日月果如何挂带处犹未能尽脱向正甫云云正是经过熟路非亿度也幸勉之同辈凋谢此时最甚又何忍言佳作值病中絶未览後当有商量缨冠之论孟子以时位言区区以力量言如卧病枕席间即同室闘未有力疾而往者又一意也前书连领切磋正所望於吾党幸勿谦抑是崇以虚友谊
答戴伯常
楚中习静入山得疾冒暑言归室人先逝丧中无事发尹子所带手书拳拳下问於不肖所谬述咸有质疑赞助今世求此事於占毕之辈难矣求之缙绅间益见其难况执事执金吾侍陛楯其所庸心有士大夫所不暇者不尤难乎读之起敬起畏虽然中心有欲献於执事者不敢不尽夫子言学不厌教不倦必先以默识何哉欲人自得於心而後可以及於人也学之不明久矣自谈学者出即谤毁日甚岂人人皆安於习俗作恶正道如此哉盖有由也彼以为好名之心太胜务实之意或寡急於求人之知而不急於自足其知其所望於谈学者固不细也象山有言曰古之人言论未形事实先着有味乎其言之也夫解释理道分辩是非此儒者审问慎思明辨之事不可废也言之不出耻躬不逮顔子终日如愚非不问与思与辨也彼反之於心有未协考之於行有未一则思所以自克而自修焉此其为问与思与辨也大矣恐人知其有也抑亦其下者也躬之不逮於言自古已然况今日哉不肖向者云云聊以质一时之疑不谓友朋梓而传播不复可掩故有昔以为是今又觉其非昔者以为非今又有当察者非敢谓月异而岁不同彼一时此一时未可执言以为极则且传信於来世也故曰君子之道闇然而日章非尚闇也无所事於章也执事所问可谓详尽细绎微意有不止於相质疑者何哉今世着书满家甲可乙否使人莫知取的有圣人起必将付之秦火以反躬实践为先一切智足以先人言足以文身者皆沮焉而莫之张喙然後乃为还淳朴之俗养忠信之德以起相观之善其或文胜於质言近於辩必将禁而远之固不忍腾口说逞文辞日丧其真以共骋於哓哓之塲启人之口实也双江公卫道之意甚切至其议论太广亦尝病之故愿执事师其志勿师其迹以言为戒吾道甚幸执事如有疑於不肖乎请试证之孟子曰舜之居深山也与木石居与鹿豕游其所以异於深山之野人者几希李延平隤然如田夫野老夫与野人田夫无异必有不知人之所知而能行人之所不能行者矣执事以为何如不肖以病体遭丧情思纠欝血气遂耗恐非可久人间者与执事往来书不知几通每通书不可不尽惟不以其相拂为怪即道在执事者犹其在我也岂必尽出於区区之言与其去取者哉
答胡督学
舟中奉怀漫有所呈返棹又尝往复一书然十五年别来彼此用工节次与所经尝者未尝细扣近过玄潭见手题徘徊久之念人生如隙驹消却白日竟何所成容易叹老而悲穷朋友分携安能为谋徒以切磋之谊慷慨相许不为有识者所嗤乎於是独卧蓬窻怆然抱千古之思岁聿云暮百感方集忽沈文学亲持书币多仪及门发缄拜教耿耿今昔又若神交默应者亦何奇也既感善念无以为报复愧学未成章不足以酬嘉惠兹土之盛心踌蹰自顾又不独徘徊雪浪之上而已夫学贵近里密实有足安顿然後从此论进退若一向支吾於见解议论之间纵得友切磋无益也近里安顿乃在收歛枯槁一番後精神自不走透然後得之至此方可语良知之通塞论语所论耻恶衣恶食不患人不已知与言之不出皆是防走透之病皆是枯槁收歛之功若不从此路磨剉至极便欲随事随物流行感应恐不止一暴十寒而已两年走匡庐与他境屏弃外物默默料理正在於此今岁体会得内外两忘一言真是致良知之功良知本无内外今人未经磨剉却都在逐外一边走透稍知反观而不得其要又容易在守内一边执着脱此两种始入内外两忘路径始是近里有安顿人此非收歛枯槁後未易言也两日正作龙塲祠记发挥此件意味只是不工於文又无笔力不得此件意味明白显露以为一快俟脱稿请正白鹿之聚所谓嘉惠兹土盛心果耿耿不已必有能应之者区区非其人也夫学之在已者既不可以见解议论抵当支吾其推以教人者亦不容以见解议论鼓舞兴发即能鼓舞兴发所令反所好民且不从况士人乎精神感召有不待言说而亹亹焉者此则诚动於此而机动於彼教之不倦乃学之不厌者致然非有二也执事其务近里俾有熏蒸融液之益而毋汲汲於匪人之求以辱多士哉然此处亦发挥不得明白显露为执事一快又足以验区区之非其人矣何日相对尽此怀抱
答谢维世
心无止息为真心功无止息为圣功两言似矣惟顔子乃可语此操存舍亡倏忽之间已有千里之远所谓无止息者安在若功无止息又其所至难者直至功无止息方可承当来书一番功课得无犹为漫言牵引耶惟时时知所用功渐渐该无止息斯可耳时时肯用功方知时时多止息知时时多止息方知去圣人境界远甚惟反省勿忽
与萧云臯
兄三年家居生不能以时奉晤究竟此学临分徒尔眷眷自增惭悔兄以美质而又得师承与庭训之素将来远到舍兄谁望至道难闻盛年不再仕路风波日下日异非有定力岂能承当万顷洪涛而试险於一叶见无患者辄谓当然智者固不尔也学问争差只在疑信才承当便能信才退缩便作疑当下到手岂须瞻前顾後若自瞒昩不过亦须极力回头不可将就一步既定劄定脚跟便是当下到手处少顷有所移易必究其故从此斩除便是信得及之机括此等非是闲言乃千番万覆摸索相似兄於此必久了然但承当处稍属思维即又落在第二矣思惟为较量非是真能撇脱也真撇脱者善恶如水火岂须校量耶此去飞腾相见未知何日山洞开荒自足给岁可藏鄙拙惟愿兄勲业日隆不作阳明公以後人物则不独田父一人之快也途中专心文字即是素位但不当他思亦撇脱一验惟兄勉之
与刘龙山
奉别後闻在郡甚取信上下足验学之所施平日讲说者不落空虚矣敬服敬服弟年来遭家多难於此颇有煆炼稍知进步去秋入衡山今春游毘陵得与荆川七泉二三君子聚处又觉彼此相长始知此学须日有所操习方是有寻路头处得此则处家家和处邦邦治事上可信临民可通千圣所以豪雄一世照耀千古出入万有裁割衆务而不一动心者要有此具耳吾兄当官处事亦觉有不犯手段时乎亦有龃龉推挨时乎只此是辨证路时也贫子说金又向大牙行开口自谋则疎为人则至如何如何
寄尹道舆
改岁欲谢絶人事默坐以待尽即非待尽人亦当如待尽人之心始有结裹处冬来与子良每商量至此辄恨不得与道舆共之学问蹊径似有可着力只是未纯熟然自打坐後亦觉为力稍易道舆居官与打坐虽动静二境不同却好操练存习若操存熟便与打坐者相似精神自散漫不得时时有干当处矣近来见得吾之一身当以天下为任不论出与处莫不皆然真以天下为任者即分毫躱闪不得亦分毫牵系不得古人立志之初便分蹊径入此蹊径乃是圣学不入此蹊径乃是异端阳明公万物一体之论亦是此胚胎此方是天地同流此方是为天地立心生民立命此方是天下皆吾度内此方是仁体孔门开口教人从此立跟脚後儒失之只作得必信必果硜硜小人之事而圣学亡矣西铭一篇稍尽此体段所谓大丈夫事小根器不足以当之识得此理更觉目前别长一格不是寻行数墨计锱铢照人眼目过日到眼皆是吾人当为居官奉职乃是了吾本分事不是求免毁誉畏法度不得不尔此便是安勉王覇之分与寻常讲究理道是非迥是殊别缘寻常只是了格局不是了吾本分事了格局便有胜不胜处了吾本分即力无不足俱是朴实底事由中达外自无周罗支吾之弊古人汲汲皇皇与隐居求志行义达道是达此理今人言学不免疎漏虽极力向进终无成就是不达此理以此与他人言絶不见有一人承当即不承当亦不见有一人闻之生叹羡者不知何也阳明公後殊未见其比岂无谓耶区区不足法只此一蹊径似出於天之诱衷却非有沿袭处吾身纵不能至愿诸君出身承当承当处非属意气兴致只是理合如此此方是做人底道理此方是配天地底道理能有诸已何事不了真不系今与後已与人也万里通书既不易得故不复以寒暄为勤渠珍重自任
寄王龙谿
来谕灵知彻动静圣贤经纶无所倚真血脉路数言甚切弟只玩味易中艮背不获身不见人一路却不是分别动静亦不是有倚亦不是息缘住静此中又安得凡心习气包裹此件工夫岂容歇手日昨王济甫书来亦责弟不合良知外提出知止字面以为良知无内外无动静无先後一以贯之除此更无事除此别无格物言语虽似条畅只不知缘何便无分毫出入操则存舍则亡非即良知而何终日谈本体不说工夫才拈工夫便指为外道此等处恐使阳明先生复生亦当攅眉也千古圣贤兢兢业业所言何事初学下手便说了手事惟恐为工夫束缚今住静者谁欤不受动应牵扰者谁欤往往闻用工话辄生诧讶相沿相习更无止泊弟久不复开口向人只觉心不安耳死水源泉之喻甚切却是执境话真知艮背源泉中自然安流常如止水经纶与二氏不同弟已勘破今更不向此辈口中拾唾兄亦当戒之但欲似兄圆融活泼信手拈来无非本色又似高禅路径与千圣经纶所谓坐以待旦不敢暇逸者殊科弟本是钝根下器望此殊非易至如所谓眼前?得非究竟处又极的确哓哓之说亦当於灵知自生分别宁容走透知便不灵他人难下口也兄视弟所言若此病可医否勿弃勿弃
答万曰忠
去秋楚归访罗山公晤子达辄思思默已而闻捷以为丰城双龙起矣比云臯北还又闻思默旅况甚慰甚慰斯道相期不小一时利钝不足为欣戚也水毁敝庐卧病野舍酷暑中奠仪问书存没两致悲感如何别简详述新功读数过又不觉暑气迫人与积悲切衷矣所论心体与端绪气象一段乃先识仁体之意先明诸心知所往而後力行求至两程家法莫不皆然动静理会一段乃格物之要须如此朴实用工始不落虚见始於日见行事得力先静一段尤於心体所指更明於理会所在更简於前二段甚肯綮不尔犹费分疎也简云吾心全体大用发见流行虽昏壅之极而自有昭明不泯之端此即阳明先生所谓良知今时学者指愚夫愚妇与圣人同处乃其相传妙诀也思嘿如即以此为本来端倪乎是无容细微察识矣若谓此中别有本来端倪须察识而後稍见则所谓全体大用发见流行又何如哉且恻隐之端须是逢孺子入井见之平旦之气须於好恶与人相近见之以此推端倪似未有舍感物而言端倪者如静坐则清明和适执事则精明安肃居家则和柔愉婉以此为端倪而随处得之不知与简中所谓拿此一物看守在此不令走作者又何以异察识既不可缓随处又当理会不知所谓静息处玩其清明和适之体则日用自有依据孰先孰後为一乎为二乎此处更无歇後语更无训释语始是真能明诸心始是不落虚见尔思默所言皆身所经历本与想象不同云云者効切磋也凉秋九月翻然一来彼此两益不尽
答李石麓
内外两忘乃千古入圣秘密语凡照应扫除皆属内境安排酬应皆属外境二境了不相干此心浑然中存非所谓止其所乎此非静极何以入悟
答王着久
来柬述叙极喜分辨路径明正今日正不可少此议论第欲充此议论令实有诸已不徒为虚见虚兴却在默默自修真见时刻有不彀手处时刻有不如人处时刻只在自心内寻究虚静根柢安顿不至出入即有好商量矣孙思邈所谓胆欲大而心欲小智欲圆而行欲方极有意味行方胆大人或悟之心小智圆却是煞用工始可及也
寄谢高泉
今之展卷者有欲一见古人不可得之叹然往往忽於当世之人夫当世之人不在山林必在朝廷之上同处山林矣势既不容奔走於天下以徧访其人其在朝廷之上又不得以名位相近数与往来即往来为当时名人或未必皆有志於圣贤之学即志於学又或各持意见意见既不相下求其於古人皆脗合不异又其甚难者也不肖固处山林者也十五六年来亦尝慨然於离羣索居而欲奔走天下以徧访其人然出不能踰域辄有所嫌避以去去岁尝入楚得与楚之何吉阳氏相见吉阳固在朝廷之上者也彼方行役归执手语才一二时耳於一二时欲吐心腹相质固不能也病归即有室人之变稚子悲号思慕势不得更出户自分取友四方一事已矣不意拥衾敝庐乃得执事书累数百言虽未尝一接面欵欵若执手语而又相许可以心腹者此可不谓奇遇哉至所记龙塲之游载其山川风謡与究竟阳明公学问肯綮皆极详尽反覆数四又若相随攀磴历箐夷犹咏歌於何陋之轩侍诸君子之侧上下其议论而得其风旨也文之不可以已若是然则天下固有不必姓名之通足迹之勤而可以徧访名人无劳展卷之叹而可即与古人相见者乎龙塲之事闻之童时其惩创所得近时稍窥其一二只是描画不尽如来记所云费却辞说点不出者然私心慕之遂因承命少有述叙以附千里执贽之义倘获可否又不特比於频频执手相语盖终身论交之始也良知二字今人皆容易说得至如来记所云点出此意者不是只觉见在知是知非一念而已盖不由学虑而自能分晓主宰不失此非经枯槁寂寞之後一切退听而天理烱然未易及此不肖三四年间亦曾以主静一言为谈良知者告以为良知固出於禀受之自然而未尝泯灭然欲得流行发见常如孩提之时必有致之之功如孟子所谓日夜所息与爱敬之达四端之扩充始有入手处阳明公之龙塲是也学者舍龙塲之惩创而第谈晩年之熟化譬之趋万里者不能蹈险出幽而欲从容於九达之逵岂止病躐等而已哉然闻之者惟恐失其师传之语而不究竟其师之入手何在往往辨诘易生徒增慨惜执事如有取焉固千里而同心也
与胡正甫
闻春榜报如酌春酒融融泄泄可知是时方经大水後卧疾野舍蓬跣一榻而有训诸弟索所寄诗漫为书数语代贺不识即达否惠州有叶綗斋北来谓吾弟精神收歛喜甚喜甚又过於闻春榜时也万里长途始於发轫吾弟聪明能阐发道理纵不肖极力撰言何以禆其一二独自心自断处不识勘得如何千古真正英雄从此起手千古不多见真正英雄亦只在此到手吾弟勉之吾见亦罕矣奈何奈何少衡见报已除南昌恐精神不足颇为之虑吾弟与頴泉必同选旦夕切磋何乐如之月初待廓翁双翁聚玄潭二翁精力胜常而不肖则已颓然如翁散会复病後来日月可知也问及者以是语之
答王敬所督学
往得二谷书云敬所壁立万仭人也为吾道喜不置未几闻莅敝土又为吾乡士人喜不置方卧病野舍使书远贻加之重币推奬大过不觉汗顔不肖髫年以来妄意古人谓可希冀既长游谷平李先生之门以濂洛之说自考已而徧友四方之士谈论徒勤躬行缺失譬之趋远役者入于迷肆东奔西驰取道泥淖未有骋步京国之期今老矣後志不酬惩创日切加之家难灰心屏气若有改图而疾病纒裹天若桎梏此乌可以辱盛意哉拜赐拜教且以心谢惟执事锐意斯文振衰起废必有相应於不言者盖精神之感孚胜於言语之谆复和粹之融液深於法制之详密优游浸渍使人鼓舞而不自知乃所以为道化至於讲究聚会虽不可少先後轻重君子自有节度非不肖所能窥也濂洛而後兴废不一当时翕然风动其机盖可想见若袭其故迹而触发之犹未易以岁计又况其故迹不易袭也舍讲究聚会固无以约其散涣操进退予夺之柄而劝惩之乃法制所得为执事身又为之矜式吾道其有望乎不肖窃伏下风道扬微隐弦诵满户寡缘咏叹以毕余生幸甚幸甚支离其形强以非任是益其罪也
答董生
日者区区所言乃千古圣贤体统匡廓足下能记忆入心足见不忽独不记云默默一室中便是了得天下万物一句乎知默默一室中亦是了天下万物了天下万物亦与默默室中无加损堂上一隅之辩在心术在身分不尽在身之出与不出此等处却非一言可尽足下且辩个是了得天下万物底胚胎莫问在堂在室也欲了天下万物胚胎当与天下万物无有分辩无有界限足下自视此身果如何与古人相应否此处一切意气见解力量谬妄承当不得要有真物在故言学不厌教不倦而必先之默识默识非细事非易能也舍己田而芸人田圣人以为病今人以为勇吾不知其说矣试有得後彼此两证之别後水至室庐荡然无存百不足恤独病体遭此劳顿几於不支今僦居野舍瞑坐待尽更不知此身何归吾家何在天为画出一虚静景象敢不敬承之吾弟忘家外处藉朋友夹持足见有志独於常道觉兴味有大高处此道高之不可卑之不可近时悟得如何五月能来使病人不落莫大快事也
寄叶綗斋
罗浮矗立南海上几千万丈由銕桥至飞云几千万层若住梅花村下亦不为不胜第无缘尽罗浮之奇耳晨门荷蒉岂不为高果哉莫难圣人不如是太刻学不厌而教不倦好古敏以求之未有止也若直以今人论高彼何求哉明道宁学圣人未至不欲以一善成名豪杰则然斗筲之器易矣世之言圣学以任情为率性见持行稍孤洁辄以好名目之其流之弊吾不知何所极也令侄合志不患孤孑罗浮待人甚於人之慕罗浮者穷高极深毋转别路神游八荒舍二贤其谁珍重珍重
与双江公
持志无暴气一章分明是内外并了告子不知义而外之乃极信仁为内做得主张定处至应物因物付物更不烦安排此与圣学只丝毫之间耳故告子最近禅以强制其心断告子似未尽告子若助长一节乃是孟子推出暴气之病恐不是发告子病源试思之以先孟子不动心之人而以强制胜恐不足为孟子道亦觉与不得於心勿求於气两言不相应也长者教之
答王敬所
洞中默坐忽徐生齎手书诸集远来惠问启读之奬借大殷而持谦弥下即此见进进不已之机所以兴起不肖者深矣感激感激往刘生奉诗教至铿然雅音日夕与士友诵之竟以调高未能即和比见徐生始强为之可以知其懒慢拙陋矣洞中坐阅炎凉故吾无少长进方切内惧而来书亦以不息自然往往有不凑合之憾知非诳语冗中与静处为力自有难易不同宜执事之兢兢也夫不息其真体也然而不能不息非真体果亡也其荡而失之者多也请以吾之经历者为执事言之吾尝归静以为之主冀其动而不括也然视则逐於景听则逐於声思则逐於事与物而吾之静不复存矣夫思与视听既不可少而逐与不逐其机常存乎倏忽微眇之间任之则成驰骛执之则拂生理於此调停俾常若有存而不敢忘久之至於无所存而自无不存此吾之所自勉而犹未能也执事其有合乎哉若夫技能之精敏嗜好之沈浓罅隙针芒元气尽败江海之积泄於漏巵此更不可不慎也其向背轻重足以移精而易智象山所谓是非可以立辨尤为扼吭语在自察自决而已
答周洞岩
相违几十载每见京国人来辄称兄缜密静重虽未及面承学问宗旨知己先得此心歛实处窃谓可以自附於知已之後固不在言说之同与异背与合也杨兄来自荆州远辱存念惠以多仪复手裁示新得与学问宗旨惟恐不肖无所砥砺或至背於致知格物之训交游切磋不闻此义久矣独学寡闻之人得此何啻百朋之锡领教领教忆幼时读阳明公答整翁书其中恻怛恳到能见之至其疾首可哀处殊未知所指只以文字漫拟耳若止以文字漫拟其口气而断论之而未及深究其疾首可哀之诚则安得不来整翁之辨斥而且严为之防范自以为大有功於圣门不知当面失却良友徒令後人生嘅卒无补於生者之拳拳以为千古之憾此非远事难验也生何敢望阳明公之万一若耿耿一念亦欲不负于阳明公所言今亦不欲复尔哓哓以增口过惟自勉进所知俟他日相见执手莫逆而笑即是与兄千里合席者也生日衰矣百念皆废日惟汲汲了此心期如秋阳江汉影响即就木时得瞑目足矣兄德政所在有闻愿厚爱护以光斯道洞中修竹古石如对清严
答马锺阳都宪
往承惠以口义如面侍讲论诸篇皆有发明至於未发之中尤极有指证非实用力向里断不能以言句中肯綮也夫未发之中自不睹不闻中戒惧养成到无不中时即是致和即是达道此是千古列圣心心相传正本於此不同便属异端然不睹不闻能自知之者鲜矣知不睹不闻而能戒惧斯又加鲜也盖谓之不睹不闻是不容以形声求不容以形声求即不容以言句亿中故顔子仰鑚於高坚必由博约而後见卓尔夫子虽善诱不能使全体毕露於言句间也然则欲戒惧者其将何所入乎幸以实用力者示之
与徐大巡
某无似伉直迂疎絶无寸长古所谓臃肿鞅掌人也独以少时腾其言说妄意古人之道漫令虚声动人耳目罪废以来身居壠亩渐知耻畏自顾去古人益远不敢复有希望而多病早衰血气羸惫惟甘隐默了此一生庶几还造化耳近日传言执事误采虚声过借美誉上言于朝以为可备驱使执事耳目之司也人以耳目转相讹谬执事固且信之不知皆非其实是某以言说诳人人以耳目诳执事执事将谓之何某於是不独自咎又且虑执事不效所言某之咎益不可解矣虽然古之报知已者在於不辱所言不期於所言之必效牝牡骊黄之外固马之所以见信於九方歅者也某之自量审矣执事将谓之何某素不工文兼之衰病笔砚久废学记之作惧至违命未及请益遽有僭言比读来书驳难穷诘如治狱然辞证具存是非毕露当即更思易草以称明教夫复何言然既承下问有不敢不尽其愚者窃以心之精深神变自孔子系易盖已曲尽其体鄙见所指无物有所即无思无为与艮止其所之意所指历万变而不改其故主宰乎动静以发其灵智而实无所发即通天下之故而常寂然之意也见此者谓之知见然未能实有诸已而稍涉於推测即不可以言践履也履此者谓之践履然未能至於由已而稍涉於矜持即不可以言自得也自得者研极乎精深而神变出焉常止其所而灵智通於天下非夫义袭与践迹者可能正以义袭与践迹犹为以已合彼者也故践履而不至於自得者多矣未有能自得而不事夫践履者也执事以知见践履为所由以得是矣然其次第固莫强也苟既得之则居安资深左右逢源行着而习察幽隐洞达日见其光辉非止於有知见而已也小大兼该日见其笃实非止於能践履而已也是圣学之的而明道所谓不须防检穷索者也譬之入长安者按图计程则知见之谓也适途问津则践履之谓也乐生兴事优游长安里第则自得之谓也长安远矣吾心之体与生俱赋反而求之内外两忘则本真未亡顷刻立见所谓欲之即至以彼此譬之固未切也世儒尝言由知见而践履由践履而自得此言似矣而实未尽也人之为学有起於知见者自以了悟为明而忽於责实有务为践履者惟以躬行为验而昩於辩几此二者谓之非学不可谓为圣学之的则非也明道有言宁学圣人而未至不欲以善成名白沙致虚阳明致知盖无所因袭而求以自得此皆有意於圣学不屑於世儒者也不然康斋践履密矣白沙鸢鱼飞跃之说何自发耶此千古之案断也某少时入此言说迄今垂老茫无指归故以平生所苦为言相轮对说安能曲尽微执事之驳诘不自知其言之支离昩晦而与道故相远也来书末章拳拳以身心安着为快且求明以自照切问近思今世君子罕及者也某非其人何以为报敢即前问终之夫心之灵智无微不照譬之於监无形能遁所患者日放逸而不自歛聚以至散失本灵淆乱真智光遏佚而虑昏杂犹尘垢蒙蚀无能别妍媸矣寂然者心之所以通於天下之本心常有止则归寂之功也今执事台务旁午宜不暇有静境矣然即旁午之中吾御之者亦有揺於轇轕纷纭而为事物所胜者乎此即憧憧之思也亦有主於从容闲雅而在事物之上者乎此即寂然之渐也由憧憧而应之必或至於错谬由寂然而应之必自尽其条理此即能寂与不能之验由一日而百年可知也一日之间无静无动皆由从容闲雅进而至於澄然无事而略未尝有厌事之念即此乃身心安着处安着於此不患明之不足於照矣渐入细微久而成熟即谓自得此非某之杜譔也明道不言乎必有事焉而勿正心勿忘勿助长谓未尝致纎毫之力此其存之之道夫必有事者言乎心之常止於是勿忘助者言乎常止之无所增损未尝致纎毫之力者言乎从容闲雅又若未尝有所事事如此而後可以积久成熟而入细微盖为学之彀率也不善櫽括辄尔烦冗惟更指其瑕疵俾得继请何幸何幸
答何吉阳都宪
伏承遣使惠以试録赋册教养兼备感何可言夫默识本体一言乃学者希圣切要处未有学射而不知的者生虽至愚固未尝懵然於此所欲请者正以録中诸语稍不一耳据来书有云既谓之默则非思虑意见可及默识之外岂复有工夫哉而録中亦曰即其主宰察其流行取之於澄汰廓清之余立之於斋庄凝聚之地游之乎平常易直之中日用之间若有见夫生生之机不假人力不分时境云云此其工夫可谓密矣已而曰默识虽非工夫所能为而要其所由致未有出於工夫之外者是以默识为工夫之极致其前又似别有所谓工夫而工夫为最粗者矣此与前语一乎二乎将所谓即主宰而察流行果非初学可及乎圣贤诱人入门要当平实简易使人易从不应遽限以高远若此也尝观明道有学者须先识仁体一章而心契焉来书所云默识本体得无似乎其後有曰识得此理以诚敬存之至言存之之道不越乎必有事而勿正心勿忘勿助且加一语曰未尝致纎毫之力不犹所云不假人力矣乎然彼所指仁体者但浑然与物同体而已至其真见其为同体既非可以言传明道亦不复更下一语则真有得於仁体者也夫守是而存之人人可以勉进至日久则可夺旧习是其进为次序中人以下皆不至於苦难也吾人有血气智虑之运自不能遽与道合非假存习断无顿悟超入之理此处辨之不审则信其生之本直而遗分殊从兹始矣射之於的也必先见而後中至於中则见有不足言者学者之於道也亦如是学至於离见则必身与道一此未易及也生也愚下实无以几之今幸闻默识之教即主宰而察流行可守是而存之矣而录中之语尚未归一生是以不尽释然而复敢有请惟执事不吝教之赋册减过江过湖诸色银遂省四万有余之费岁岁不改为利如何至於起运存留各有增益不烦加赋而用自足此又变通之微权非执事用心之细其孰能与於此生处田里颇久於赋役等项颇尝留意忽尔得此欣幸若狂独於往日剂量各县科则尚怀私议来使赴命仓卒未及致详遇执事爱民如此而不吐积虑是亟失时者也随当条列以上敝邑减丁出於东厓虞公九县通行缴册有先後总会文册不载者或本府之阙失非敝邑之罪也谨抄白全案用备清览伏惟垂慈豁除敝邑幸甚
答刘汝周
前在舟中因人赠晦庵文抄仔细查勘一过觉此公所论与程明道所指只在毫发间非迥然别白者也自阳明公破除即事穷理一段学者多至率意任情以为良知而於仔细曲尽处略不照管不知心感事而为物感之之中须委曲尽道乃是格物理固在心亦即在事事不外心理不外事无二致也近时执心即理一句于事上全不委曲既非所以致知却与在格物一句正相反但後儒指理为格式见套稍涉拘泥支离若知事无内外心无内外理无内外即格式见套又皆在乎中非全格去旧物乃为精微也
与萧云臯
与兄相处为岁甚深而兄之相信岁深一岁诚愧无以为兄先以驰骤於千里一日而近者执礼益下欲有所尊以为已约束之资如游夏强曾子事有若者以兄谦抑若此固不患於无师资独不肖谬以身当其礼又若祭祀之尸然谓之曰请自隗始则可若欲即真则当撤臯比而听易矣虽然恨不肖非其人耳如真有益於兄而兄能以身下之将不为末俗自贤与自暴者之劝与不肖於此又重以自责也夫学有可以一言尽者有不可以一言尽者如收歛精神并归一处常令凝聚能为万物万事主宰此可一言而尽亦可以一息测识而悟惟夫出入於酬应牵引於情思转移於利害纒固於计筭则微暧万变孔窍百出非坚心苦志持之岁月万死一生莫能几及也况得以言相度哉兄资本谨实可以坐进此道惟觉严谨中或伤於畏怯而无奋迅必往之志笃实中或伤於拘滞而无撇脱不累之操此二病不肖所素尝者故向兄言之然时皆往矣舍今不图後难收效言之至此不觉内悲千古一遇至宝轻捐非夫也见荆川兄眼当自别意当自别风便幸有以益我若以虚礼相拘而忘切磋是相率而为伪者也非所望於兄也
寄双江公
邑使来重得手翰别纸指示极中近时肯綮严絶而过惩之不为非学即其拒人者坚则所以自守者不得不密譬之遇盗与之敌则当为备从而附和则决藩破垣不患窥伺我矣此亦自辨处也不肖所以泄泄致尊虑者止不能为辞色耳然当时亦有说凡古之以一艺称雄长者莫不各有自得处能虚心取之皆足以为观法之助故有持异说与我迥不类者则亦详察以求其故而不敢遽有忿心以来扞格之势比其一无足取然後从而弃之而或病有所在亦将按其症而严为之治使彼无未尽之情而吾有难胜之实以为此乃成已成物之用实则闇於聼言而缓於处事其性行固然也率其性行而往使卒无足取而又贻之害则从而禁之驱之亦自有不容已矣朋友之弊诚无自解大要存乎其人如学求益则相观更速不必不会如不知学则会诚为蠧如来谕云云为今之计非必以不会矫会之弊求为益我者耳所谓弃之禁之驱之自不妨与於其中犹毕公保厘东郊旌别淑慝乃为善也长者谓如何师泉兄处此五日适吊七泉不及奉东所言诚有过当但其指归谓吾辈不能於胚胎上转移纵饶进退皆属浮漫又谓於独知微处当刻骨痛改不容放过此却是当今第一着良策未可指为奇论不复挂意此兄素持玄虚即今肯向里着已收拾性命正是好消息言之异同不妨姑置之庶吾之取益方无间隔也如何
答唐一庵
青原浪别未尽请益曾以书札往来终不若对面为切忽书惠远来剖析分晓直指机窍又与青原对面不殊何幸收歛精神乃不肖自试验语或未可取必於人人常觉圣贤工夫合当如此易言洗心非为有染着易言藏密非为有渗漏除却洗心藏密更无工夫十分发挥乃是十分紧固此方是尧舜兢业过一生处而以工夫为作弄药以提掇为隳怠药虽有时则然却恐视此指归或不同也即令病痛尽去精神尽复自有真消真息亦容不得分毫走透无走透始是真收歛不肖去此尚远但觉吾人皆属散漫驰逐度日不向此作主宰更无下手矣幸明教之佳刻入手如贫人骤见珍宝怵目惊心曕视不定安敢便断成色俟稍领略必有以复若置口篇端非其任也
与刘敬庭
去冬奉违拟今春必在首选顾尔稍抑岂有待耶得失一念极难排遣若丝毫不挂便一生更无欠事若一不断平生不了念即此在矣然为其事无其功又非古人所取还本分不动别念此尤至难吾兄当进於是矣
答欧阳文朝
此学乃终身事不是一时讲论便可了手兼关涉世道甚大若只一身一口计即稍稍近实人似亦难得在贤圣殊不是之贵者盖於道无与也执事此行可谓郑重愧不肖不足以相副耳来书平平照过与用意照管两种分析已自明白此间却须自体验其称量轻重全非言语可及放亦不得不放亦不得照亦不得不照亦不得此却在自家干当处斟酌务求一的当稳实处既不属旷荡又不费看守不论闲忙咸可倚靠又可耐久始是当处若倚靠不久便当改步所谓初学难与成德者并论此言极有次第未有入室而不由户者既至室中户犹在外幸勿欲速责効便非实心向里人也有此工夫即怒色名利毁誉失得病死自觉渐轻不甚受亏为吾有安顿此身处即未尽纯慎勿因之致疑自生皇惑至於学一而已矣一段却是虚见冒承吾人於安顿此身处尚未定贴或照或放试验不的何得有一处可言乎随动随静自加体验此眼前至一之要也任意谩答不识可采与否惟嗣是再示以启其未知幸幸
与谢维世
书来具见静中意思凡人能向静中摸索便渐有向里为已处此心渐渐可自见动息之机如此却日用间随分应事致吾良知方於良知不浪指不驰逐不甚错过若一向凭知解所及便谓良知一时此心不泯或可指摘机括揺荡气血奔腾惯习日间尽属妄中走透安得尚有良知作主耶近来屏谢杂务木榻上默默回视往日多少过恶可悔可恨几番流汗浃背此生幸未就木当兢兢度日务不负此心木榻当以岁年为期断不徇人言容易放手吾弟既已知此路径幸益自勉勿尽靠人言到得时时有归宿自家脚根立得定从容说捄人不妨也无所存而自不忘一句说得太早此最是毒药诸君一向用此为妙剂如何自求不得不见超身何也执之则生机拂一句甚是但容易为人开手且吃苦过甚无妨操则存舍则亡孔子亦且云云操岂可已乎愈操愈熟断不成便放开手千古未有开手圣人悬崖撒手是庄子有此言吾儒方妄引以自解不知庄子所指何也今有人到悬崖上撒手者否乎何独在平时说撒手事惟有时时收歛务求不负此良知庶几朴实头不落陷穽耳
与友人
云南与江西乡音远不相同而所指物件则同若尽各执乡音寻物件终不可得也来谕所指诚是第又於乡音一一求同似费口舌且不足以示後後之人却皆执乡音者也性心意情在佛家分析则然吾儒立言与佛迥别虞书言心不言性中庸言性不言心大学言心言意不言性情孟子言心言性又且即情以验性如此者不一而足即为吾儒解此种语言亦当随其旨意为说必欲胶於一言便自虞书不通矣善乎来谕有言知至诚正之外非别有格心意诚之外非别有物天性之外非别有知格致诚正是一时事所谓不落言诠故能出此言也如此则性心意情亦只一物中有此分辨古人言性言心言情言意亦只指此一物各有所主必主一言则孔子性相近与孟子情可为善之说又当别解非其立言本意矣
与双江公
今岁幸得闭户稍与往时驰逐应酬景象不同龙谿之学久知其详不俟今日然其谓工夫又却是无工夫可用故谓之以良知致良知如道家先天制後天之意其说实出阳明公口授大抵本之佛氏七月霖雨中翻传灯诸书其旨洞然故有前问直是与吾儒兢兢业业必有事一段絶不相蒙分明二人属两家风气今比而同之是乱天下也持此应世安得不至荡肆乎近集程子论佛氏诸说略为申缀了尚未脱稿但明道于佛氏近里处不欲与之理会故只提其大约使佛氏闻之恐未必便归降也闭户以岁年计无由面请不任驰向寇警未尝非福前者余党百余历许多郡邑如入无人之境险隘无如贵邑乃不能执一人可恨也至敝邑以上皆遗馈又可笑及今官府正当为备须教人习射多市弓矢立射师以一教十十教百一城得数百射士贼敢纵横耶此古人成法无一人肯行者不知何也人便幸向郡中言之窃计余党知此地空虚必有突如来如之举麻沙之祸不可不戒
与谢高泉
往年连承指示学脉亹亹数百言倾吐肺腑受益不可言仆半生谬妄靡有所得数年反身不任惭负方以言为戒辱执事之提撕敢不敬听敢增呶呶乎来书迫之使言诚无以应尝忆往年喜书象山小心翼翼昭事上帝上帝临女毋贰尔心战战兢兢那有闲言时候一段龙溪在旁辄欲更书他语心颇疑之每观六经言学必先兢业戒惧乃知必有事焉自是孔门家法佛氏所谓当下具足一得永得断不可同伤於虎者言过于懦怯惟执事更有以教之
念庵文集卷三

[book_title]卷四
<集部,别集类,明洪武至崇祯,念庵文集
钦定四库全书
念庵文集卷四
明　罗洪先　撰
书
答蒋道林
往承惠书论大学之旨并孟子讲义缕缕数千百言极感提诲当时读之至三理极明畅第於言下未有洒然快心处以是未敢率意奉答未几入深山静僻絶人往来每日块坐一榻更不展卷如是者三越月而旋以病废当极静时恍然觉吾此心虚寂无物贯通无穷如气之行空无有止极无内外可指动静可分上下四方往古来今浑成一片所谓无在而无不在吾之一身乃其发窍固非形资所能限也是故纵吾之目而天地不满於吾视倾吾之耳而天地不出於吾听冥吾之心而天地不逃於吾思古人往矣其精神所极即吾之精神未尝往也否则闻其行事而能憬然愤然矣乎四海远矣其疾痛相关即吾之疾痛未尝远也否则闻其患难而能恻然?然矣乎是故感於亲而为亲焉吾无分於亲也有分於吾与亲斯不亲矣感於民而为仁焉吾无分於民也有分於吾与民斯不仁矣感於物而为爱焉吾无分於物也有分於吾与物斯不爱矣是乃得之於天者固然如是而後可以配天也故曰仁者浑然与物同体同体也者谓在我者亦即在物合吾与物而同为一体则前所谓虚寂而能贯通浑上下四方往古来今内外动静而一之者也故曰视不见听不闻而体物不遗体之不遗也者与之为一体故也故曰诚者非自成已而已也尽已之性则亦尽人之性尽物之性宇宙内事乃己分内事东南西北之四海与千万世之上下有圣人出焉此心同此理同其有不同焉者即非此心与此理乃异端也是故为天地立心为生民立命为往圣继絶学为万世开太平非自任也先知觉後知先觉
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 10:26:22-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>