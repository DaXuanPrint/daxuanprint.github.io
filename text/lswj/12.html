<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="三峰集目录,三峰集序,三峰集后序,三峰集凡例,三峰集卷之一,三峰集卷之二,三峰集卷之三,三峰集卷之四,三峰集卷之五,三峰集卷之六,三峰集卷之七,三峰集卷之八,三峰集卷之九,三峰集卷之十,三峰集卷之十一,三峰集卷之十一,三峰集卷之十二,三峰集卷之十三,三峰集卷之十四,三峰集全文在线阅读,三峰集全文在线下载,大玄古籍书库">
<meta name="description" content="朝鲜王朝初期学者三峰郑道传的文集。14卷7册。木刻版。此书包括作者的诗、赋、词、乐章、杂文及《朝鲜经国典》、《经济文监》等几乎所有的著作。初刊本由曾孙文炯发行,可是已散失。1791年由规章阁增刊。此书为研究丽末鲜初历史以及研究朝鲜建国历史的重要资料。1961年国史编纂委员会以《南朝鲜史料丛书》第13卷出版发行。_三峰集_全文在线阅读_三峰集_全文在线下载_大玄古籍书库">
<title>三峰集_郑道传_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">三峰集</span> <br/>
          作者： <span class="inputVal" id="bkauthor">郑道传</span> <br/>
          朝代： <span class="inputVal" id="bkdate">不详</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">类书文集,诗文集,完结</span> <br/>
          字数： <span class="inputVal" id="bknum">[book_length]219539</span> <br/>
          说明： <span class="inputVal" id="bkdec">朝鲜王朝初期学者三峰郑道传的文集。14卷7册。木刻版。此书包括作者的诗、赋、词、乐章、杂文及《朝鲜经国典》、《经济文监》等几乎所有的著作。初刊本由曾孙文炯发行,可是已散失。1791年由规章阁增刊。此书为研究丽末鲜初历史以及研究朝鲜建国历史的重要资料。1961年国史编纂委员会以《南朝鲜史料丛书》第13卷出版发行。</span> <br/>
          封面： <span class="inputVal" id="bkimg">Z_18201.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]三峰集
[book_author]郑道传
[book_date]不详
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]类书文集,诗文集,完结
[book_length]219539
[book_dec]朝鲜王朝初期学者三峰郑道传的文集。14卷7册。木刻版。此书包括作者的诗、赋、词、乐章、杂文及《朝鲜经国典》、《经济文监》等几乎所有的著作。初刊本由曾孙文炯发行,可是已散失。1791年由规章阁增刊。此书为研究丽末鲜初历史以及研究朝鲜建国历史的重要资料。1961年国史编纂委员会以《南朝鲜史料丛书》第13卷出版发行。
[book_img]Z_18201.jpg


[book_title]三峰集目录
三峰集序
序
三峰集序[权近]
三峰集后序
序
三峰集后序[申叔舟]
三峰集凡例
凡例
三峰集凡例
三峰集卷之一( 奉化郑道传著○昌宁成石璘选○安东权近批)
赋
阳村赋(按权近丽季。坐事流于忠州。居阳村因为号。李穑阳村记。亦取此赋之义。)
墨竹赋
梅川赋(按梅川。晋州村名。河有宗所居。)
五言古诗
关山月(癸卯春。公受忠州司录之命。赴居开京。时国使入原。无一人还者。民间皆言原以忠宣王孽子代恭悯为王矣。后果然。○按忠宣孽子。即德兴君塔思帖木儿。)
古意(甲辰夏。公以典校注簿。居开京时作。)
蔘谷
登三峰忆京都故旧(公自丙午年。继有两亲之丧。居荣州终制。己酉。还三峰旧居。)
石滩(按正言李存吾上书论辛旽。贬监长沙务。后居扶馀之石滩。构亭滩上。优游啸咏。以终其身。公作此诗。)
次古人步月诗韵。效其体。
远游歌(时。恭悯王为鲁国公主起影殿。土木大兴。公托周，秦得失讽之。)
庚戌中秋之夕。李顺卿(存吾)自扶馀过于三峰。与之玩月。别后却寄。
秋夜(辛亥秋七月。公闻辛旽被诛。赴开京。时。王以诛旽亲告太庙。凡礼数乐节命公议之。以前祗候除太常博土。仍掌铨选凡五年。)
庭前菊
赠阳谷易师
病中怀三峰旧居
感兴
送安定入京
感兴(乙卯夏。公以成均司艺作是诗。遂论时政得失。宰相恶之。贬全罗道会津县。)
送卢判官(以下八首。锦南杂咏。皆在贬所作。)
用李浩然(集)诗韵。示同年康子野。( 好文○按康好文号梅溪。时在光州。)
听子野琴。用浩然韵示之。
奉次廉东亭诗韵( 东亭。廉左使兴邦号。)
写陶诗
奉寄东亭
月夜奉怀东亭
次韵寄郑达可(梦周)
奉次东亭诗韵
寄瑞峰宽上人
奉寄东亭
顺兴南亭。送河大司成(崙)还京。(按戊午后。往来荣堤时作。)
送金先生落第南归。次阮嗣宗感怀韵。(时公在开京)
题秋兴亭(按亭在龙山江。李崇仁记云。金奉翊刱是亭。金秘监扁以秋兴。)
效孟参谋
呜呼岛吊田横(奉使杂录○甲子秋。公以典校副令。从圣节使郑梦周入明。)
竹所(乙丑公还在开京时○按竹所。韩尚质轩号。)
题卧云山人诗卷
题全典客字说卷中(按全典客名五伦)
送辽东使桑公(按桑公名麟。辛祦乙丑。来索元季流民。)
送国子典簿周先生(倬)还京(按乙丑十月。周倬以谥册使还京。)
送行人段公还朝(按段公名祐。乙丑秋。以诏书使还京。)
送行人雒公还朝(按雒公名英。乙丑十月。以谥册使还京。)
梦陶隐自言。常渡海。装任为水所濡。盖有憔悴之色焉。
题寿庆堂图(重奉使录○按寿庆堂。辽东馆夫孙氏自扁。黄州人。戍辽东。○庚午)
走笔送高少尹
夜与可远，子能读陶诗。赋而效之。(按可远。权近字。)
燕山高一篇。呈周参议。(庚午)
送高将军奉使还乡
得座字。谨题左侍中卷末。(按左侍中即赵浚)
次韵拜献右侍中上洛伯座下(按上洛伯即金士衡)
七言古诗
中秋歌(锦南杂咏○乙卯)
题公州锦江楼(丁巳七月。公自贬所从便。还三峰旧居。二十四日宿是楼作。)
落马唫。呈圃隐，陶隐，浩亭三位大人。
次诸公韵
题樵叟图(重奉使录。○庚午夏)
题孔伯共渔父词卷中(按孔伯共。名俯号渔村。善隶书。)
置书籍铺诗(并序)
五言绝句
咏梅
贞白子问于玉洁先生曰。诗可学乎。曰。不可。学诗如学禅。自有古人公案。先生因甚道诗不可学曰。待汝学禅了。方向与汝道。曰。学则不问。请问不可。曰。言之则触。不言则背。触也落这边。背也落那边。不触不背。中中而入。方许你觑得本分风光。曰。弟子根机下劣。时缘未到。今闻先生之言。与蚊虻咬铁牛相似。请先生不惜方便。下一转语。以终惠焉。先生默然良久。微吟上八绝。贞白子听之。竦然有个省会处。即呈偈曰。
咏柳
题复斋诗卷(按复斋。郑总号。)
六言绝句
进新都八景诗
三峰集卷之二(奉化郑道传著○昌宁成石璘选○安东权近批)
七言绝句
乱后还松京(按恭悯壬寅。红贼平。此诗癸卯间作。)
出城(甲辰春)
访李佐郎(崇仁庚戌夏。公居三峰。闻国家命儒臣聚成均馆。讲明经学。赴开京。)
雨中访友
观物斋
还三峰。若斋(金九容)送至普贤院。(是夏公还三峰旧居)
[遣兴]
重九(以下八首锦南杂咏)
四月初一日
奉题东亭竹林
中秋
访金居士野居
访金益之
访定林寺明上人
[送李廉使](士颖)[还京]
端午日有感
奉题守蹇斋
鹫峰寺楼上赋得一绝。奉寄卓先生。(按卓先生名光茂。号景濂亭。时在光州。)
玄生员书斋
云公上人自佛护社来。诵子野诗。次韵寄佛护社主。
渡锦江
题映湖楼(按楼在安东。庚申后往来荣堤时作。)
寄赠柏庭禅
赠柏庭游方
访古轩和尚途中
村居友送银鱼。书怀谢呈。
送等庵上人归断俗(按断俗寺名。在晋州智异山。)
送李浩然赴镇边幕(按合浦镇。今昌原。)
挽权宁海
夜坐
水原途中。望金总郎家。
途中
文中子
自嘲
过古东州(癸亥秋。公从东北面都指挥使今我太祖赴咸州幕。○按东州。铁原古号。)
铁岭
过铁关门
题咸兴馆(甲子春)
过文川
题咸营松树(从我太祖东北面作)
又赴咸州幕都连浦途中(甲子夏○按浦在咸兴府南)
自咏(五首○甲子。公自咸州幕还金浦。)
挽金氏夫人
义州公馆。夜坐忆陶隐。(按甲子秋朝京时)
旅顺驿壁有画妇。其面模糊题曰。柳营狂客戏笔。其人亦死。感而有作。
中秋上庄驿
金州馆
蓬莱阁(按阁在登州海上。秦始皇候神仙处。)
过高邮(奉使杂录)
题隐溪上人霜竹轩诗卷
梅雪轩图
题僧牧庵卷中(乙丑春)
雪中访友(韩尚质)
送契副令按江陵
李判书第。次权大司成韵。
春雪访崔兵部
获奉钝斋先生四咏。有以见正大高明之学。恬澹閒适之情。不胜景叹。依韵和之。(按钝斋。金光辙号。)
次黄骊诗韵(按此诗又见权阳村集。疑非公所作。而姑著于此。)
春日即事
次尹大司成诗韵。效其体。
李判书席上。同圃隐赋诗。
书应奉司壁(按丽朝置文书应奉司。为事大设也。即我朝承文院。)
入直
次郑状原(总)城南即事韵
郑总郎作诗有落花之叹。次韵反之。
[题平壤浮碧楼](以下五首。重奉使录。○庚午夏。公以政堂文学。贺圣节入明。)
莱州城南驿馆屏。有妇人琴棋书画四图。戏题其上。
山居春日即事(壬申春。公自罗还荣。)
到平壤(按壬申冬。公以门下侍郎赞成事。谢圣恩入明。)
咏物(以下六首。后奉使杂录。)
仪真驿
头馆站夜咏
闰十二月二十日。到广陵。忆贺正使。
淮阴驿立春
癸酉正朝。奉天殿口号。
[谢恩日。奉天门口号。]
寒食
陪御驾游长湍作(癸酉秋)
新宫凉厅侍宴作(新宫。即汉阳 景福宫也。)
五言律诗
村居即事
[次宁州康中正韵](按宁州。天安郡号。恭悯癸丑。康好文守是郡。)
哭金克平(按用前韵)
次韵送金秘监(九容)归骊兴
寄断俗文长老
次权可远诗韵。送李翰林(行)归觐。(按李行号骑牛子。官大提学。)
次民望韵送朴生(按民望。廉廷秀字。号萱庭。)
挽尹典书
游山寺
中秋歌(以下四首锦南杂咏)
信长老以古印社主命来惠白粲。临别赠诗。
咸公楼上饮酒
偶题玄生员书斋壁上。用唐人韵。
登涌珍寺克复楼(按寺在罗州涌珍山。无说上人作楼记。)
送觉峰上人
次湛上人诗韵。赠竹窗李寺丞。(按李寺丞即彦畅)
玄生员书斋(按用前韵)
题罗州东楼(丙辰)
安南途中遇雪(按安南。全州别号。)
交州道按廉使河公(崙)复命如京。原州契使君(长寿)邀予同饯。不赴以诗代之。(按戊午后往来荣堤时作)
寄金副令寓居忠州山寺
顺兴南亭。别河大司成还京。
顺兴府使座上赋诗
闻金若斋在安东。以诗寄之。(按丁巳冬公往原州)
若斋旅寓
安东乡校。阅金堂后诗卷。书其末。
避寇(按庚申自荣州避倭寇)
山中(二首○按自荣州避寇还三峰旧居)
秋霖
村居
移家(公讲书于三峰斋。四方学者多从之。时乡人之为宰相者。恶之撤斋屋。公率诸生往依富平府使郑义居府之南村。故宰相王某欲以其地为别业。又撤去斋屋。公又移金浦。○壬戌)
立春日。次陶隐诗韵。
雪
宿原堂寺(时公还金浦)
[原日]
春风
云
雨
新亭
咏雪。次遁村诗韵。
旅顺口驿中秋(奉使杂录○甲子秋)
赠山东都司
入成均馆(时公以前司艺为教官○乙丑)
送郑正郎之任古阜
送郑副令(洪)出按庆尚
古岩道人。故先生崔兵部之弟也。予游先生门受业时。岩尚读书。先生卒。与岩别二十馀年。见于陶隐斋。乃祝发为浮屠也。感叹久之。因书其诗卷焉。
伏蒙国子典簿 周先生(倬)惠笔。谨赋五言八句为谢。(乙丑秋)
送崔副使擢第还乡
送黄总郎按杨广道
送李总郎按庆尚道
送李佐郎按交州道
挽判门下曹相国舅姑
挽尹密直(可观○按恭悯时。尹可观与洪伦等昵侍王左右。令通益妃。可观以死固拒。王大怒棒之。废为庶人。后为庆尚道副元帅。御倭寇。置船卒。开屯田。多遗爱。公诗所谓皓日照丹心。南州惠爱深。盖指此也。)
哭崔判书
哭权侍中(按权侍中名皋号诚斋)
次人送别诗韵(辛未冬。公贬于奉化。再贬于罗州。)
次黄州板上诗(按壬申冬朝京时)
旅顺口。用前韵赋呈徐指挥。(按徐指挥名显)
古亭驿
登州待风
邀诸道观察使于三峰斋。尚州牧使亦在席上。(乙亥)
七言律诗
日暮(以下三首锦南杂咏○丁巳)
草舍(按草舍在会津消灾洞)
金直长(弥)来示可远诗次韵
逢春
偶题
原城。同金若斋见按廉使河公(崙)，牧使契公(长寿)赋之。(丁巳冬○按原城今原州)
早行
次安边楼韵(按安边驾鹤楼有李侍中子松题诗。故公诗有上相登临之语。○甲子夏。公赴咸州时。)
上辽东都司，经历都事两先生。(甲子秋。按经历都事俱姓王而名未详)
渤海舟中。次郑评理(梦周)韵。
范光湖
太平馆席上。次国子学录张先生(溥)韵。(乙丑秋)
宣仁馆席上。次韵录呈国子典簿周先生(倬。)
题仁州申使君林亭
挽李密直(彰路)
莱州城南驿。次监生宋(尚忠)诗韵。(按庚午朝天时)
次韵题日本茂上人诗卷(庚午。公使还居开京时。○按时日本僧永茂来住石房寺)
光州节制楼板上次韵(按壬申春公谪光州时)
安州江上。次李散骑韵。(癸西春)
铁原东轩(按丁丑十二月。公为东北面都巡抚使赴孔州时。)
词
江之水词(朝鲜门下侍郎三峰先生所作也。先生奉使金陵。往返万数千馀里。跋涉阻深。辛勤来归。与同行卢同知，赵副枢及开城尹李公，平壤尹赵公。泛舟于大同江。先生酒半酣。观览山川之胜。风景之美。慨然兴感。于是赋江之水词以自见其志焉。○按此小序。疑即汉山君赵仁沃所识。○后奉使杂录○癸酉)
乐章
纳氏曲(癸丑春。纳哈出寇我东北鄙。我太祖以锐师击走之。)
穷兽奔(庚申秋。我太祖邀击倭寇于智异山大破之。自是不敢登陆作耗。民赖以安。)
靖东方曲(戊辰春。祦大举攻辽。我太祖以右军将。谕诸将以义回军。)
文德曲(并序○癸酉七月下同)
梦金尺(并序)
受宝箓(并序)
三峰集卷之三(奉化郑道传著)
疏
上恭让王疏(辛未四月○按。恭让王求言教曰。弭灾之道。莫如修德。为政之要。惟在求言。昔宋景一言之善。致荧惑三舍之退。天人之际。感应斯速。予以眇躬。荷祖宗之灵。托臣民之上。忧勤夙夜。期底丰平。而智能不逮。学问不明。其于政教。动昧施为。若涉大川。罔知攸济。今者日官上言乾文示儆。客星孛于紫微。火曜入于舆鬼。变异甚钜。兢惕益深。将凉德未修而不孚于帝心欤。政令有阙而不协于舆望欤。刑赏之道有乖于正欤。任用之人或徇于私欤。下情未尽达。而冤抑有所未伸欤。民弊未尽除。而财用有所妄费欤。茂异之才未举者谁欤。谗佞之徒未斥者谁欤。如斯之弊。岂予一人所能遍察。肆开谠直之路。以消壅蔽之风。刍荛之言。亦有可采。矧卿大夫百执事之臣。共天位食天禄者哉。玆欲共新于治化。庶以仰答于天心。于戏。赏罚明而礼乐兴。阴阳和而风雨时。吏称其职。民乐其生。其要安在。知而不言。不可谓之仁。言而不尽。不可谓之直。惟尔大小臣僚。并上实封。寡躬过误。时政得失。民间利病。毋有所讳。其言可用。予即有赏。言而不中。亦不加罪。事见丽史。)
笺
到南阳谢上笺(乙丑)
撰进御讳表德说笺(壬申)
撰进朝鲜经国典笺(甲戌)
书
上郑达可书
登罗州东楼。谕父老书。(锦南杂题○乙卯)
上辽东诸位大人书(奉使杂题○甲子)
上都堂书(辛未)
启
到南阳上密直司启(乙丑)
序
送湖长老诗序(以下五首锦南杂题)
赠祖明上人诗序
河相国春亭诗序(按河相国名乙沚。辛祦乙卯。为全罗道元帅。)
贺河公生子诗序(按河公。乙沚之大人。○丙辰)
送赵生赴举序(按赵生名璞。号雨亭。)
赠典校金副令诗序
赠任镇抚诗序(甲子○按任镇抚名诚。山东人。即辽东护送将。辛祦己未。来索被虏人及逃军。)
送杨广按廉庾正郎诗序
送宋判官赴任汉阳诗序(按宋判官名因。号杏亭。)
若斋遗稿序(甲子后)
圃隐奉使稿序(丙寅)
送华严宗师友云诗序(按友云。即珠公号。封济生君。)
陶隐文集序(戊辰十月)
送靖安君赴京师诗序(甲戌)
三峰集卷之四(奉化郑道传著)
记
石亭记(以下二首锦南杂题)
消灾洞记
高丽国新作都评议使司厅记(己巳)
求仁楼记
君子亭记
二乐亭记(乙亥)
景福宫
康宁殿
延生殿○庆成殿
思政殿
勤政殿○勤政门
隆文楼○隆武楼
正门
青石洞宴饮记
说
李浩然名字后说(按李原龄避辛旽之祸。窃负其父唐。昼伏夜行。隐于永川。旽诛始还。改名与字。李崇仁作名字说。)
无说山人克复楼记后说(以下五首锦南杂题)
景濂亭铭后说
答田父
锦南野人
家难
题跋
李牧隐送子虚诗序卷后题(按子虚。朴宜中字。号贞斋。)
读东亭陶诗后序(锦南杂题)
题兰坡四咏轴末(按兰坡。清川伯李居仁自号。)
题渔村记后(按渔村。孔俯号。)
兰坡四咏后说跋
题真赞后
传
郑沈传(锦南杂题)
行状
高丽国奉翊大夫检校密直提学，宝文阁提学，上护军，荣禄大夫刑部尚书郑先生行状。
墓表
廉义之墓
祭文
哭潘南先生文(并序○此下二首。锦南杂题。○按辛祦乙卯。朴公尚衷与公。请却北元使。遂得罪杖流。道死。)
谢魑魅文(并序)
祭文僖公文(代人作○按文僖公。即柳淑。公之座主。代淑之子密直副使实作此文 。○乙丑)
策题
会试策
殿试策
铭
竹窗铭(并序○以下二首锦南杂题)
河浩甫字铭(并序)
赞
赵政丞(浚)真赞
赵政丞(浚)真赞
三峰集卷之五(奉化郑道传著○安东权近订)
经济文鉴(上)
宰相(按旧本。脱宰相二字。今填补。)
三峰集卷之六(奉化郑道传著)
经济文鉴(下)
台官
谏官
卫兵
监司
州牧
郡太守
县令
识
识
序
序[郑总]
三峰集卷之七(奉化郑道传著)
朝鲜经国典(上)
正宝位
国号
定国本
世系
教书
治典
赋典
礼典
三峰集卷之八(奉化郑道传著)
朝鲜经国典(下)
政典
宪典
工典
序
序[郑总]
三峰集卷之九(奉化郑道传著)
佛氏杂辨
佛氏轮回之辨
佛氏因果之辨
佛氏心性之辨
佛氏作用是性之辨
佛氏心迹之辨
佛氏昧于道器之辨
佛氏毁弃人伦之辨
佛氏慈悲之辨
佛氏真假之辨
佛氏地狱之辨
佛氏祸福之辨
佛氏乞食之辨
佛氏禅教之辨
儒释同异之辨
佛法入中国(按此以下至事佛甚谨年代尤促。引用真氏大学衍义说。)
事佛得祸
舍天道而谈佛果
事佛甚谨。年代尤促。
辟异端之辨
识
佛氏杂辨识
序
佛氏杂辨序[权近]
跋
佛氏杂辨跋[尹起畎]
三峰集卷之十(奉化郑道传著○安东权近注)
心气理篇
心难气(难上声)
气难心
理谕心气
序
序[权近]
心问
心问
天答
天答
序
序[权近]
三峰集卷之十一(奉化郑道传著)
经济文鉴别集(上)
序[权近]
君道
三峰集卷之十二(奉化郑道传著)
经济文鉴别集(下)
[君道]
三峰集卷之十三(奉化郑道傅著)
陈法
总述
正阵
结阵什伍之图
五行出阵歌
旗麾歌
角警歌
奇正总赞
金鼓旗麾总赞
论将帅
抚士卒五惠
用军八数
三闇
三明
五利
三用
四法
料敌制胜四计
四击
三料
三释
五乱
四理
十一必战
六必避
攻守三道
四攻
五守
拾遗○诗
平昌郡(舆地胜览)
无题(郑氏家传)
骊江(舆地胜览)
拾遗○表
辛祦请赐谥表(乙丑五月○丽史辛祦传。下同。)
辛祦请承袭表
本朝辨明诱辽东边将女直等事表略(甲戌○国朝宝鉴考事撮要)
拾遗○笺
恭让朝辞右军总制使笺(辛未春○丽史本传)
拾遗○记
白岩山净土寺记(佚○按李穑净土寺双溪楼记曰。三重大匡福利君云岩澄公清叟。因绝涧伦公请命其楼。且以三峰郑氏记相示。寺之故详矣。而溪之为溪。楼之为楼。皆略之而不书。盖难乎命其名矣。)[本文缺]
拾遗○跋
本朝敕慰圣旨跋语(佚○丁丑)[本文缺]
拾遗○碑
丽朝积庆园中兴碑(佚○庚午)[本文缺]
拾遗○图
学者指南图(佚)[本文缺]
八阵三十六变图谱(佚)[本文缺]
太乙七十二局图(佚)[本文缺]
五行阵出奇图(佚)[本文缺]
讲武图(佚)[本文缺]
监司要约(佚)[本文缺]
三峰集卷之十四
附录
事实
教告文
诸贤叙述

[book_title]三峰集序
三峰集序[权近]
文在天地间。与斯道相消长。道行于上。文著于礼乐政教之间。道明于下。文寓于简编笔削之内。故典谟誓命之文删定赞修之书。其载道一也。周衰道隐。百家并起。各以其术鸣而文始病。汉之司马迁，杨雄之徒。其言犹未醇雅。及佛氏入中国。斯文益病。魏晋以降。榛塞无闻。至唐韩子。崇仁义。辟异端。以起八代之衰。宋兴程朱之书出。然后道学复明。人知吾道之大。异端之非。开示后学。昭晢万世。吁盛矣哉。吾东方虽在海外。爰自箕子八条之教。俗尚廉耻。文物之懿。人材之作。侔拟中夏。自是以来。世崇文理。设科取士。一遵华制。熏陶化成。垂数百年。卿士大夫彬彬文学之徒。吾家文正公(溥)始以朱子四书。立(按立当作建。避丽祖讳。)白刊行。劝进后学。其甥益斋李文忠公师事亲炙。以倡义理之学。为世儒宗。稼亭，樵隐(李仁复)诸公从而兴起。澹庵白公(文宝)辟异端尤力焉。吾座主牧隐先生早承家训。得齿辟廱。以极正大精微之学。既还。儒士皆宗之。若圃隐郑公，陶隐李公，三峰郑公，潘阳朴公(尚衷，)茂松尹公(绍宗。)皆其升堂者也。三峰与圃隐，陶隐尤相亲善。讲论切磋。益有所得。常以训后进辟异端为己任。
其讲诗书。能以近言形容至理。学者一闻即晓其义。其辟异端。能通其书。先说其详。乃斥其非。听者皆服。是以。执经从游者填隘门巷。尝从学而登显仕者比肩而立。虽武夫俗士。闻其讲说。舋舋不厌。浮屠之徒亦有从而化者焉。至于礼乐制度阴阳兵历。靡不精晓。祖八阵而成三十六变之谱。约太乙而作七十二局之图。能简而尽。世之名将术士皆善之。然此皆先生之馀事也。先生节义甚高。学术最精。尝以直言忤宰相。流南方者十年。而其志不变。功利之徒。异端之辈。群欺众诋。而其守益坚。先生可谓信道笃而不惑者也。先生著述。有学者指南图若干篇。义理之精。瞭然在目。能尽前贤所未发。杂题若干卷。本于身心性命之德。明于父子君臣之伦。大而天地日月。微而鸟兽草木。理无不到。言无不精。王国辞命之文。典雅得体。古律之作。袭魏晋追盛唐。而理趣出乎雅颂。质而理。温而淡。诚无愧乎古人。乐府小序。删繁乱削淫僻。唯感发性情之正是录。呜呼。先生之文皆有补于名教。非空言比也。是其与道并流后世而不朽无疑矣。虽生下国。不得施其文于　皇朝盛世之典。尝奉使朝于京师。浮辽海过齐鲁。诗文之作。皆为中国文士所嘉赏。是能以文鸣于一方。颂扬东渐之化。俾东人歌于万世。与圣代治道之盛。同垂罔极。亦无疑也。近虽不才。幸得与从游之列。以闻馀论。又幸不鄙而命之序。故敢引于卷端。奉翊大夫成均大司成，进贤馆提学，知制教权近序。

[book_title]三峰集后序
三峰集后序[申叔舟]
尝观古之英雄豪杰有建功于世者。多不能保其终。是或满损盈亏。有以自招。亦或关于运数。有不能自脱者。然建大功者必享大福。苟不及其身。必于其后。有施必获。固天道也。三峰先生天资磊落魁伟。实王佐之才。前朝之季。国祚将终。东方糜沸。民坠涂炭。我太祖闷时之艰。东征西讨。芟夷大难。先生手搏日毂。廓清区宇。以拯我东方亿兆苍生。及开国之初。凡大规模。皆先生所赞定。当时英雄豪杰。并起云从。而无与先生比者。虽终有蹉跌。功过亦足相掩矣。其亦关于运数如古豪杰之不能脱者欤。吾同年庆尚观察使郑君。于先生曾孙也。尝痛先生不得终享。凡所以继先业而盖前愆。无所不用其极。今又撰集先生诗文杂著。将绣诸梓。驰书命序。先生之于诗文。固绪馀耳。然其诗之高澹雄伟。文之通畅辩博。亦可因以窥其学问胸次之万一矣。况先儒如牧隐圃隐阳村诸公皆所推服乎。郑君早捷科第。历扬云路。今自谏议出按庆尚。谏议卑阶。庆尚大道。君尚鬓青而腰金揽辔。荣亦至矣。岂非先生之馀庆将享于君耶。天道施获之理可验。而　国家报勋之意于是可见矣。然所谓继业盖愆者。将止是而已乎。君益勉之。先生讳道传。字宗之。君讳文炯。字野叟。成化元年乙酉孟秋有日。输忠协策靖难同德佐翼功臣。大匡辅国崇禄大夫领议政府事。领艺文，春秋馆事。世子师高灵府院君申叔舟。谨序。

[book_title]三峰集凡例
一。是集始刊于洪武丁丑。重刊于成化丁未。公之曾孙观察使文炯跋其卷尾曰。旧有板本。散落不完。在文炯时已如此。今经屡百载。宜其不传也。　当宁辛亥。　命内阁购公遗集将梓行。编帙残缺。殆不可读。考其凡例则诗以杂咏，锦南杂咏，奉使录分类。文以杂题，锦南杂题为目。然叙次多错。类例不明。故别立标题。诗以五七言。文以疏笺书等目为例。各以类从。并考年纪。先后无紊。其不可考者阙之。旧本类例。不可全削。故诗文篇题下。书以下几首某编。以存本来面目。文鉴以下俱是完书。故不为移动一字。但删其叠录。(如佛氏乞食辨。叠录于杂题中。故删正。)一。诗篇题下小序。有公自识。有后人追识。自识者题下别行低一字大书。追识者即其题下夹注书。
一。诗集原刻。是成独谷石璘精选。而权阳村近批点者。重刻是郑文炯增入合录而无批者也。今亦依原刻批点。而精选中无批者。就各篇题头批以标之。间有后人评释而略采其一二。馀不尽录。
一。内阁抄本。乃是全书。而河浩甫字铭及阵法等篇。佚于抄本。得之后孙。分类收录。其佗诗文之散出于诸书者。蒐摭如干篇。别为拾遗。附于阵法篇下。净土寺记，　敕慰跋语，积庆园中兴碑，学者指南图之属。文佚目存者。列录于编末。而并书佚字。古人文集有是例。故今从之。
一。抄本章段脱缺字句讹谬。刊本亦颇不完。最难考正。其脱缺之可考者填补。不可考者依旧本计行数空之。(经国典中数处有之。而原刻脱缺不填者。)讹谬之无疑者釐改。字句互异者书某本作某字。集中讳避之字(如元字避高皇帝讳。代以原之类。)皆仍之。
一。旧本诗文。无论胜国　本朝。凡于所尊敬处。皆极行书之。一行或不满二三字。有乖简编之体段。故事系胜国者皆连书。关　本朝者皆隔一字。一。诗文中字句事实人物当考者。略加注释。以按字别之。
一。公之事实。载于丽史本传。而颇疏略。且不及　本朝。故考史乘诸书。叙其年纪。辑其事迹。属于附录。而章段末必条注其书目。其散见于稗乘杂录者亦多。而语涉雌黄者。并不收载。
一。前后教告文字。载于史乘本集者。靡不采摭。叙次成编。至于诸贤序文。或弁于卷首。或附各篇之下。又辑诗文之属于公者。无论中朝我东。汇成别录。目以叙述。并置诸卷末。
一。抄本总八编。而板数多寡不均。故从经济文鉴例分诗编及经国典以下诸编。各为上下卷。并拾遗附录合为十四编。详于总目。
一。知密直事成原揆等。典法判书洪仲原。祭郑尚书云敬文载集中。当删而姑附于末。

[book_title]三峰集卷之一
( 奉化郑道传著○昌宁成石璘选○安东权近批)
赋
阳村赋(按权近丽季。坐事流于忠州。居阳村因为号。李穑阳村记。亦取此赋之义。)
于穆惟阳。有开必先。莫高匪天。象纬斯悬。莫深匪地。潜于重渊。万物林林。无适不然。时焉春夏。生意发荣。人惟君子。秉心刚明。一念之微。恻然其萌。四海之广。熙熙者氓。细入毫芒。包乎有形。混兮无间。辟兮无穷。前无其始。后无其终。孰主张是。道为之宗。孰得其妙。阳村权公。博观万殊。约至一中。谨而守之。斋戒吾身。不远而复。其端绵绵。扩而充之。泉达火燃。一日天下。而不由人。体之如何。惟乾乾兮。
墨竹赋
陶泓，管城子。一日过于无何氏之宅。主人倒屣而出。迎之几席。相与商确古今。评题品物。吐气霏乎云烟。发言铿乎金石。于是管城子揖陶泓而作。裸身免冠。以首濡墨。蹁跹跳跃。洒于高堂之壁。乍俯乍仰。或往或复。变态百出。骇人之目。坐客皆顾瞻错愕之不暇。
尚安得髣髴其万一也哉。观其如风马奔逸。地拿空。电逝免脱。灭没无踪。如巨舰驾浪。健席高张。瞬息百里。超忽渺茫。何其异哉。莫知其状也。至若挥攉奋迅。如疾雷之不及掩聪。非郢人斲鼻端之泥。运斤而生风者欤。如矛戟相向。森然其锋。非赴敌之兵鞠走而急攻者欤。不然。蜿蜿如龙蛇屈伸。其草圣之三昧。得于剑舞之有神者欤。言未讫。云烟冥迷。风霜浙沥。直干抽簪。逆根埋玉。解箨披披。战叶摵摵。猗然月下之姿。苍然烟中之色。呜呼嘻噫。兹非所谓墨君者欤。佳宾满座。相顾大噱。向者之疑。涣然冰释。
梅川赋(按梅川。晋州村名。河有宗所居。)
岁在庚申。时维季冬。天气凛洌。枯木号风。三峰子蹑屐出门。四顾苍茫。渺天地兮穷阴。忽鼻端兮清香。触之而不见。寻之而无方。恍未知为何物。恨予心兮若忘。于时夜雪新霁。素月流光。渡川流之清浅。散予策兮彷徨。粲然得之于川之傍。欲谁何兮无言。羌意真兮色庄。缟裙兮练袂。羽衣兮霓裳。雪肌兮绰约。玉貌兮轻盈。飘飘然若泛银河而历广寒。挹群仙于上清也。有一少年。若嬉若噱曰。惟群物各以类从。仙凡异处。清浊不同。盖物之至洁者雪也。气之至清者月也。
上下无间。湛然一色。此造物者之所以厚予嗜。而予之所以自适也。顾人世兮安在。隔风日兮几尘。人间之热。不足以为吾病兮。世俗之累。不足以挠吾真也。子何自而来乎。三峰子不觉耸动毛发。洒然拭目而视之。乃与浩甫游于梅川。(按浩甫。河有宗字。)
五言古诗
关山月(癸卯春。公受忠州司录之命。赴居开京。时国使入原。无一人还者。民间皆言原以忠宣王孽子代恭悯为王矣。后果然。○按忠宣孽子。即德兴君塔思帖木儿。)
一片关山月。长天万里来。[塞风吹不尽。冷影故徘徊。]苏武何时返。李陵亦未回。[萧疏白旄节。寂寞望乡台。岂无南飞雁。音信何辽哉。见月三叹息。搔首有馀哀。]
古意(甲辰夏。公以典校注簿。居开京时作。)
[苍松生道傍。未免斤斧伤。尚将坚贞质。助此爝火光。安得无恙在。直干凌云长。]时来竖廊庙。屹立充栋梁。夫谁知此意。移种最高冈。
又
[我有太古琴。非丝亦非桐。愁来方一弹。冷然满座风。物固各有遇。时也独不同。丰城两神剑。经年在匣中。有气干牛斗。一朝遇雷公。伯牙今何在。知音四海空。]
蔘谷
[谷暖土色赤。石秀泉水清。]托根既得所。枝叶自长成。[斲山动云影。煮石听松声。]气味与之合。于焉养道精。
登三峰忆京都故旧(公自丙午年。继有两亲之丧。居荣州终制。己酉。还三峰旧居。)
[端居兴远思。陟彼三峰头。松山西北望。峨峨玄云浮。故人在其下。日夕相追游。飞鸟入云去。我思终悠悠。采芝不盈匊。寘彼道之周。]一往谅非难。胡为此淹留。[城阙岂不乐。亦爱岩壑幽。浩歌攀桂枝。卒岁以优游。]
石滩(按正言李存吾上书论辛旽。贬监长沙务。后居扶馀之石滩。构亭滩上。优游啸咏。以终其身。公作此诗。)
[石面立削铁。滩流奔长虹。滩头横渔艇。滩上起茅宫。]高人抱清疾。归来卧其中。[朝游欣浩荡。](浩荡。一本作荡磨。)[夕睡惊明灭。天炎挹孤爽。潦尽流皓月。春水碧于蓝。何如飘朔雪。燕坐玩奇变。](按后人评曰。指上六句。朝暮四时之光景。)[逝者无停时。独有双白鸥。飞来长在兹。](按后人评曰。忘机。故能使鸥鹭来狎。)[嗟我不如鸟。未去空相思。]
次古人步月诗韵。效其体。
[美人不胜清。唤取藕丝裳。缓缓步明月。皎皎同素光。]皓齿歌白雪。郎君眇遐方。飒然秋风至。调古为清商。[凄凉人似玉。冷淡月如霜。老大还对月。无乃鬓发苍。]
远游歌(时。恭悯王为鲁国公主起影殿。土木大兴。公托周，秦得失讽之。)
[置酒宾满堂。起舞歌远游。远游亦何方。九州复九州。]朝枻洞庭波。暮泊易水流。[四顾骋遐烛。想像雍熙秋。翼翼唐虞都。崇崇夏殷丘。岁月曾几何。邈矣不可求。]登车复行迈。翩翩逝宗周。[峨峨灵台高。霭霭祥云浮。凤凰鸣高冈。关睢在河洲。绵绵千载后。绰有无疆休。继世何莫述。王风日以渝。]祖龙呀其口。一举吞诸侯。阿房与天齐。兀尽蜀山头。[祸在鱼狐间。一朝输项刘。孰非出民力。得失如薰莸。](按后人评曰。此言灵台，阿房俱用民力。而兴亡相悬。)徘徊感今昔。日晏旋我辀。满堂宾未散。举酒相献酬。[高歌未终曲。双涕为君流。](按后人评曰。终至于流涕而道之。讽之深切。)
庚戌中秋之夕。李顺卿(存吾)自扶馀过于三峰。与之玩月。别后却寄。
[平生爱明月。明月不长圆。对月思故人。故人天一垠。今夕是何夕。月与人共适。皎皎月如霜。温温人似玉。月落人未眠。人归月又生。人固有会散。月亦有亏盈。人与月相违。佳期相参差。一月月一圆。对月长相思。]
秋夜(辛亥秋七月。公闻辛旽被诛。赴开京。时。王以诛旽亲告太庙。凡礼数乐节命公议之。以前祗候除太常博土。仍掌铨选凡五年。)
[以我山野人。未偿丘壑心。营营尘土间。倦矣不能任。
向晦方就休。宴坐到夜深。]忽有清商声。回薄窗北林。[初疑笙鹤来。又讶虬龙吟。起视竟无有。灏气袭衣衿。]少焉山月上。庭柯布疏阴。恍然沈痾痊。[冲澹生胸襟。]因之怀旧山。弹我床上琴。[秋风吹南去。托此寄遗音。]
又
[今日非昨日。明朝复何时。阴阳无停机。四时相推移。]百年能几何。徒令我心悲。[哀哉名利人。至老犹未知。]贵者自骄固。卑者多诡随。[荣华逐电光。身后有馀讥。彼美君子士。中心无磷缁。高高云月情。皎皎冰雪姿。庶将垂不朽。千载以为期。]感此发长谣。秋风飒凄其。
庭前菊
庭前有芳菊。掩翳众草中。[当春各争妍。谁复念孤丛。]忽马霜霰秋。萧飒多悲风。[百物尽凋瘵。佳色独葱葱。]采采不忍摘。徘徊感予衷。常恐风(一本作雨)雪至。与彼还相同。
赠阳谷易师
道人结茅屋。(一本作宇)在彼山之阳。白日照其上。草木妍春光。冲然寂无营。燕坐谈羲经。君看七日复。朋来无疾伤。[万物虽未形。天心正分明。纵横变化殊。尽向一中生。此理亮昭晢。自古非窅冥。]吾当往问之。(按后人评曰。问
之。乃所以告之。)为我一丁宁。
病中怀三峰旧居
嗟我抱沈痾。居常畏炎天。况复车马尘。衣冠苦拘缠。所以气烦郁。五月犹未痊。怀哉三峰云。故人在其巅。为我泛瑶琴。乱以归来篇。清风振林莽。遗响何泠然。问我久行役。何时当来还。山灵未移文。岩壑聊伫延。我感故人意。危涕流潺湲。君臣义甚重。病矣犹勉旃。天门九重深。欲叫空盘桓。三峰渺何处。极目但云烟。
感兴
[久客尚絺绤。北风凄以凉。团团寒露至。兰枯谢幽芳。]悠悠关山远。行行道路长。[何以卒岁晚。岁晚多繁霜。]
又
[冽彼山中泉。在山清且涟。]堤防一朝决。就下何沛然。[去山日以远。众流会其间。]无复向时清。逝者何当还。我来临水上。不忍听潺湲。
又
[凤凰何飘飘。高逝不可望。饥食青琅玕。渴饮天池潢。俯视尘世窄。嗷嗷鸡鹜场。]所以久。不下。徘徊。千仞冈。]
送安定入京
我家三峰下。寄此林泉幽。蓬荜生光辉。之子肯来游。
盘餐愧菲薄。此意仍绸缪。相与歌大雅。亦足忘吾忧。暑雨阻季夏。节候丁新秋。感时思高堂。凌晨戒征辀。呼儿强扶病。送子登崇丘。珍重一杯酒。为我暂迟留。
感兴(乙卯夏。公以成均司艺作是诗。遂论时政得失。宰相恶之。贬全罗道会津县。)
[膏车迈行役。登彼太行山。黄流奔其下。顾瞻三亳间。茫茫皆异国。双坟对巍然。且问何代人。龙逢与比干。不忍宗国坠。忠义裂心肝。手排阊阖门。抗辞犯主颜。自古有一死。偷生非所安。寥寥千载下。英烈横秋天。]
送卢判官(以下八首。锦南杂咏。皆在贬所作。)
判官家本尚也。佐戎南方。幕府称良。日月徂迈。新秋启候。归意浩然。邈不可留。叹慨弥襟。夜饮以别。
秋风动高树。客意已悲凉。况复当此时。之子归故乡。[相对茅檐下。灯火耿孤光。亦有佳人携。满意倾壶觞。殷勤须尽醉。明发各茫茫。]
用李浩然(集)诗韵。示同年康子野。( 好文○按康好文号梅溪。时在光州。)
[倚杖望松岭。云归日将暝。宿鸟远飞还。樵歌时一听。]却叹飞蓬踪。飘飘无所定。安得赋言归。秋风满三径。
听子野琴。用浩然韵示之。
[清风入高树。幽涧鸣深林。(按后人评曰。状琴韵妙。)误疑在丘壑。不知傍有琴。我爱康子野。与世任浮沈。所以淡泊声。能慰羁旅心。]
奉次廉东亭诗韵( 东亭。廉左使兴邦号。)
[昔在朝市喧。苦忆田野寂。]今来惬夙尚。肯叹罪罟密。禾忝正离离。岁功将告毕。况复物产奇。[行看荐橙橘。莫言非吾土。可以送馀日。信命更何疑。宠利刀头蜜。]愿公取吾言。吾言勿再出。
写陶诗
茅檐虚且明。随意写陶诗。陶翁信高士。羲皇乃其俦。[委顺大化中。无虑亦无为。]谁言千载遥。同得我心期。[珍重尚友志。岁晚莫相违。]
奉寄东亭
节当始和。天气尚寒。慨然晤叹。寄言于怀。
皇天分四节。寒暑各有时。原正既已届。立春亦不迟。寒威尚未收。凛冽侵人肌。殊方滞久客。短绵纷敞衣。晨鸡不肯鸣。达夜空悽恧。[峨峨光山颠。停云长在兹。如何同落南。不得相追随。]道里能几许。每忆令人悲。公其自金玉。远大以为期。
月夜奉怀东亭
[半夜独起立。长空澹自寂。一片海上月。万里照茅屋。冷影故依依。还如怜窜客。]为忆东亭翁。应共此幽独。
次韵寄郑达可(梦周)
流落分离。日月逝矣。眷恋之怀。曷有其极。子野之来。言获书札。奉读于三。欣感交激。依韵赋之。辞止于达。
[夫何同心友。各在天一方。时时念至此。不觉令人伤。]凤凰翔千仞。徘徊下朝阳。伊人昩出处。一动触刑章。芝兰焚愈馨。良金淬愈光。共保坚贞操。永矢莫相忘。
奉次东亭诗韵
水流竟到海。云浮长在山。斯人独憔悴。作客度年年。故园渺何许。归路阻深渊。春事逝将及。谁破东皋田。可思不可去。栖栖苍海间。赁屋绝低小。朝暮熏炊烟。有时散纡郁。步上东山巅。遥望茂珍城。中有高人閒。目送飞鸟去。我思空悠然。(按东亭时在光州茂珍城)
寄瑞峰宽上人
桑门有上首。馀事能文章。谁谓道里远。跂予可相望。夫何在网罗。未得翔其傍。题诗代良觌。髣髴接清光。
奉寄东亭
雨雪成岁暮。江山阻乡关。飘飘在天末。落落违世间。
襄阳旧游处。每恨难追攀。莫怪吾诗拙。聊代千里颜。
顺兴南亭。送河大司成(崙)还京。(按戊午后。往来荣堤时作。)
[送君还王京。赠君云端月。莫言云端遥。直照杯中物。]愿君饮此杯。我心月同洁。群飞剧昏阴。清光中道蚀。[不有同心人。埋没竟谁惜。临分更珍重。见月幸相忆。]
送金先生落第南归。次阮嗣宗感怀韵。(时公在开京)
[有客歌鹿鸣。曲尽尚遗音。举世厌淡泊。雅声竟沦沈。]嗟予微且辱。无以慰滞淫。聊将短歌行。送子归故林。[去去崇令名。莫负岁寒心。]
题秋兴亭(按亭在龙山江。李崇仁记云。金奉翊刱是亭。金秘监扁以秋兴。)
金侯有雅尚。归来山水乡。登高构危亭。日夕此徜徉。仰视峰峦奇。俯看江流长。禾黍被原野。松菊满道傍。落日淡西浦。素月生东冈。藜杖极孤赏。衫袖领新凉。秋风无限兴。浩然不可量。我家三峰下。两地遥相望。何当归去来。一笑共深觞。
效孟参谋
[卧壑千年木。枯枝不复春。]苔藓缠其皮。嶙峋如龙鳞。岂无梁栋用。万牛空逡巡。我来适见之。苦泪为沾巾。[弃置勿重叹。材大难容人。]
又
有客抱瑶琴。悄悄莫肯弹。[一弹非所惜。直恐知音难。志在山水外。子期终惘然。感深不成声。急拨还断弦。]
呜呼岛吊田横(奉使杂录○甲子秋。公以典校副令。从圣节使郑梦周入　明。)
[晓日出海赤。直照孤岛中。夫子一片心。正与此日同。](按后人评曰。此四句沈雄磊落。想见田横精气上彻霄汉。)[相去旷千载。呜呼感予衷。毛发竖如竹。凛凛吹英风。]
竹所(乙丑公还在开京时○按竹所。韩尚质轩号。)
[高人竹为所。竹与人共清。婆娑月夕影。浙沥风朝声。渠心独自许。苦节乃可贞。]对此成益友。聊以寄此生。
题卧云山人诗卷
幽人谢尘事。高卧白云中。云来本无心。云去忽无踪。日夕自怡悦。气味与之同。我来逢玉雪。得以挹高风。可思不可见。云深山万重。
题全典客字说卷中(按全典客名五伦)
惟天降以衷。民固秉其彝。大伦乃有五。顺也非强为。世人多昧此。全者或几希。曰若华协勋。都俞皋与夔。齐栗致烝乂。钦哉虞嫔釐。是为人伦至。而作万世师。吾党有君子。全家呼白眉。以此著名字。至处心所期。请自孝悌始。孟氏岂我欺。
送辽东使桑公(按桑公名麟。辛祦乙丑。来索元季流民。)
圣朝重方隅。幕府开辽阳。主将信英俊。宾客多才良。有美桑公子。壮年怀慨慷。复此持使节。能慰远人望。如何遽告归。秖令我心伤。萧萧木叶下。悠悠关路长。西风吹征袂。寒日照离觞。临分更握手。珍重莫相忘。
送国子典簿周先生(倬)还京(按乙丑十月。周倬以谥册使还京。)
惟天眷一德。明明辟皇闱。烈烈宅有截。煌煌树宏规。所以声教被。不分华与夷。虞庠周先生。载咏菁莪诗。及此持使节。赫赫汉官仪。咳唾落珠玉。顾眄生光辉。谁谓小邦陋。亦得遭盛时。宠锡正终始。举国承恩私。顾予何为者。获荷君子知。敢言应同声。聊赋我所思。
送行人段公还朝(按段公名祐。乙丑秋。以诏书使还京。)
[秋风吹王露。河汉夜有光。]行人将发夕。道路悠且长。[男儿志远大。一别何足伤。感激承嘉惠。涕泪沾衣裳。昂昂鸾鹤姿。肯处鸡鹜场。恨无双飞翼。寥廓同翱翔。]
送行人雒公还朝(按雒公名英。乙丑十月。以谥册使还京。)
[荡荡白玉京。遥遥沧海湄。相去虽云阻。风云际一时。]今夕是何夕。接君琼树枝。得闻　天子圣。皇风日清夷。所以眷东顾。霈然覃恩私。宣命甫已毕。驾言还其归。[执手野踟蹰。不忍与君违。]君违行且远。我心伤以悲。[去去躬自勖。霄汉高翔飞。上应明时需。下慰长相思。]
梦陶隐自言。常渡海。装任为水所濡。盖有憔悴之色焉。
[故人在万里。夜梦或见之。草草劳苦色。琐琐羁旅姿。虽谓别离久。宛似平生时。淮海足波浪。道途多崄崎。君今无羽翼。何以忽在兹。梦觉]倍悽恻。不觉双泪滋。
题寿庆堂图(重奉使录○按寿庆堂。辽东馆夫孙氏自扁。黄州人。戍辽东。○庚午)
[黄冈渺万里。揽之盈握中。]丘壑宛如昔。草木吹春风。双亲在堂上。游子戍辽东。晨昏展新图。髣髴接音容。[孝诚苟云至。竟与天地通。]宣招当不远。且莫心忡忡。
走笔送高少尹
耽罗在海上。风气接蓬瀛。右族有高氏。实惟天所生。人物似神仙。辉光动列星。世世济厥美。朝版登姓名。少尹乃其后。楚楚抽华英。慨然慕儒术。北学来开京。士林服高义。庙堂嘉衷诚。一起超四秩。金紫拥光荣。异数膺宠锡。杖节还其行。秋风吹官道。落日照驿程。驲骑去如飞。翩翩纱帽轻。举杯相送罢。怅望难为情。
夜与可远，子能读陶诗。赋而效之。(按可远。权近字。)
良朋共邻曲。门巷相接连。[晨征寒露濡。夜会灯火然。]相与玩奇文。理至或忘言。日月复如兹。此乐矢不谖。
燕山高一篇。呈周参议。(庚午)
燕山高峥嵘。易水寒且清。方隅古所重。维城隐长城。参议者谁子。美哉周先生。匪躬常蹇蹇。布政何明明。殊俗自来威。民庶跻和平。小生亦何幸。庆寿朝帝庭。归来道燕山。重得接仪刑。(一本作形)馆待甚绸缪。慰此万里行。斯文本同调。况契平昔情。请公永终誉。临歧更丁宁。
送高将军奉使还乡
停杯问之子。飘飘安所适。客路秋将晚。风气何凛冽。[行役非所惮。无乃衣裳薄。]海上有神山。缥缈云烟隔。[恋恋朝暮情。堂亲鬓如鹤。宦游非所乐。亲老亦堪惜。]所以戒征辀。凌晨发东郭。国家重远人。仍将使者节。身上著锦衣。尊前舞䌽服。[尽孝当在忠。去去毋滞迹。何以赠君行。殷勤劝深爵。]
得座字。谨题左侍中卷末。(按左侍中即赵浚)
公才固天挺。道德崇邹轲。昂昂志气高。藉藉名声大。起射金门策。当期一箭破。谔谔李侍中。主此宗工座。藻鉴清似水。果得兴王佐。开国拜上相。华筵首称贺。赋成诵德篇。珠玉随咳唾。甚愧吾语拙。阳春终寡和。
次韵拜献右侍中上洛伯座下(按上洛伯即金士衡)
恭惟侍中公。气和心胆雄。奋义决大策。鹰扬总兵戎。一朝膺大拜。礼秩何其崇。小子忝夙契。远自两尊翁。(按两尊翁。谓郑尚书云敬，金密直蒇。)幸哉逢嘉会。得与开国功。攀附青云路。追趋丹凤宫。时时奉论议。有如闻黄钟。信知江海量。不与行潦同。所期保贞操。白首好过从。上以奉君亲。下以明寸衷。
七言古诗
中秋歌(锦南杂咏○乙卯)
去年中秋玩月时。歌舞纵谑开华筵。[高堂帘卷夜如昼。清光凝座罗神仙。]醉中呼月作金盆。玉壶美酒诗百篇。今年远谪会津县。竹篱茅屋荒山前。秋风飕飕动林莽。物象萧条何悄然。是时对月倍怊怅。回首旧游散如烟。[此身由来非异身。今年明月似前年。自是人情有异感。造物赋与原非偏。为问明月之所照。几人欢乐几人悲。明年见月又何处。欢欤悲欤未可知。明月无言夜将半。独立苍茫歌怨诗。]
题公州锦江楼(丁巳七月。公自贬所从便。还三峰旧居。二十四日宿是楼作。)
[君不见贾傅投书湘水流。翰林醉赋黄鹤楼。生前轗轲无足忧。逸意凛凛横千秋。]又不见病夫三年滞炎州。归来又到锦江头。[但见江水去悠悠。那知岁月亦不留。此身已与秋云浮。功名富贵复何求。]感今思古一长吁。歌声激烈(一本作冽)风飕飕。忽有飞来双白鸥。
落马唫。呈圃隐，陶隐，浩亭三位大人。
朝来骑马出都城。都城之路如砥平。逢人不揖亦不语。垂鞭放辔随意行。[肩如山耸头鹤侧。哦诗不觉时有声。天公似戏疏且懒。忽然健倒伤我形。]儿童拦街拍手笑。归卧十日犹未宁。门无车马雀可罗。况得坐值公与卿。为因砭灸息干谒。[仆童有暇及薪荆。君不见塞上翁。得失从来祸福并。]
次诸公韵
圃隐先生道德宗。照人文彩最风流。遁老意气倾群公。两鬓华发吹飕飕。蔡轩(按蔡当作蔡。即葵轩权铸也。)清标夺玉洁。陶斋文焰凌云浮。又有东隐是长者。忠民至今犹歌讴。去年今夜山寺会。谈笑纵谑同忘忧。可怜欲之在万里。三峰幸得出林丘。岁月几何聚散多。莫负诸公招我游。
题樵叟图(重奉使录。○庚午夏)
[请叟当采樵。莫斫青松枝。松树高万丈。枝梧大厦危。请叟当采樵。荆棘在芟夷。荆棘芟庚尽。芝兰何猗猗。](按后人评曰。以采撨况宰相进君子退小人。)樵叟兮樵叟。山中不可久淹留。为我往副明时求。(按后人评曰。此亦招隐之意。)
题孔伯共渔父词卷中(按孔伯共。名俯号渔村。善隶书。)
有翁有翁身朝衣。半酣高歌渔父词。一曲起我江海思。二曲坐我苍苔矶。三曲泛泛迷所之。白沙滩上伴鸬鹚。红蓼洲边同鹭鸶。云烟茫茫雪霏霏。水面镜净风涟漪。绿蓑青箬冒雨披。短棹轻桨载月归。兴来閒捻一笛吹。往往和以沧浪辞。数声激烈动江涯。恍然四顾忽若遗。高歌未终翁在兹。
置书籍铺诗(并序)
夫为士者。虽有向学之心。苟不得书。亦将如之何哉。而吾东方书籍罕少。学者皆以读书不广为恨。予亦病此久矣。切欲置书籍铺铸字。凡经史子书诸家诗文。以至医方兵律。无不印出。俾有志于学者。皆得读书。以免失时之叹。惟诸公皆以兴起斯文为己任。幸共鉴焉。
且问何物益人智。若非美质由文章。所恨东方典籍少。读书无人满十箱。老来虽得未见书。读了掩卷便遗忘。誓心愿置书籍铺。广惠后学垂无疆。君看夷裔害伦理。其书满架充栋梁。彼盛此衰何足叹。自是吾
曹志不强。诸公请助书籍费。致令斯道更辉光。
五言绝句
咏梅
[渺渺江南梦。飘飘岭外魂。相思空伫立。又是月黄昏。]
又
泠泠孤桐丝。(一本作弦)䙚䙚水沈烟。[皎皎故人面。忽到夜窗前。]
又
[穷阴塞两间。何处觅春光。可怜枯瘦甚。亦足郤冰霜。]
又
著屐踏残雪。行此江之滨。忽然逢粲者。聊可慰幽人。
又
[一曲溪流浅。三更月影残。客来吹玉篴。独立不胜寒。]
又
[岭外叠峰峦。岩边足冰雪。玉魂落遐荒。相看两愁绝。]
又
久别一相见。草草著缁衣。(按此咏墨梅也)但知风味在。莫问容颜非。
又
远使何时发。初从万里回。[春风也情思。吹入手中来。]
贞白子问于玉洁先生曰。诗可学乎。曰。不可。学诗如学禅。自有古人公案。先生因甚道诗不可学曰。待汝学禅了。方向与汝道。曰。学则不问。请问不可。曰。言之则触。不言则背。触也落这边。背也落那边。不触不背。中中而入。方许你觑得本分风光。曰。弟子根机下劣。时缘未到。今闻先生之言。与蚊虻咬铁牛相似。请先生不惜方便。下一转语。以终惠焉。先生默然良久。微吟上八绝。贞白子听之。竦然有个省会处。即呈偈曰。
缕玉制衣裳。啜冰养性灵。[年年带霜雪。不识韶](一本作昭)[光荣。](按后人评曰此遁世间之意)
又
[夜静雪初霁。淡月横半天。肠断江南客。哦诗独不眠。]
先生曰。汝得吾皮肉。
[婆娑广寒夜。冷淡楚泽秋。一般清气味。独自占风流。]
又
明窗横棐几。不许素尘侵。[燕坐读周易。端的见天心。]
先生曰。汝得吾骨髓。贞白子欣然而乐曰。不亦善乎。问一得三。闻诗闻禅。又闻君子之心切于老婆也。
[西湖人不见。天地徒为春。]旷然千载下。冥会精与神。
先生曰。白也可与言诗矣。其告也往也。其知也来也。先生自是不复言诗。如有请者。曰贞白子在。
咏柳
[含烟偏袅袅。带雨更依依。无限江南树。东风特地吹。]
又
[傍村初暗淡。临水转分明。向晓雨初霁。莺儿忽一声。]
又
[牢落高楼畔。荒凉古驿边。不堪斜日暮。更乃带残蝉。]
又
[东门送客处。正值春风时。此恨何时尽。年年多别离。](一作长新枝)
又
[久客未归去。斜阳独倚楼。一声何处篴。吹折碧江头。]
又
飘飘如欲近。故故似相随。[轻薄还无定。难凭赠所思。]
又
皆言舞腰细。复道翠眉长。[若教能一笑。应解断人肠。]
题复斋诗卷(按复斋。郑总号。)
有时驰汗漫。倏忽入重渊。操舍在俄顷。凭君更勉旃。
六言绝句
进新都八景诗
畿甸山河
沃饶畿甸千里。表里山河百二。德教得兼形势。历年可卜千纪。
都城宫苑
城高铁瓮千寻。云绕蓬莱五色。年年上苑莺花。岁岁都人游乐。
列署星拱
列署岧峣相向。有如星拱北辰。月晓官街如水。鸣珂不动纤尘。
诸坊棋布
第宅凌云屹立。闾阎扑地相连。朝朝暮暮烟火。一代繁华晏然。
东门教场
钟鼓轰轰动地。旌旗旆旆连空。万马周旋如一。驱之可以即戎。
西江漕泊
四方辐凑西江。拖以龙骧万斛。请看红腐千仓。为政在于足食。
南渡行人
南渡之水滔滔。行人四至镳镳。老者休少者负。讴歌前后相酬。
北郊牧马
瞻彼北郊如砥。春来草茂泉甘。万马云屯鹊厉。牧人随意西南。

[book_title]三峰集卷之二
(奉化郑道传著○昌宁成石璘选○安东权近批)
七言绝句
乱后还松京(按恭悯壬寅。红贼平。此诗癸卯间作。)
天水门前柳色青。眼明惊见旧都城。仆童不识中兴事。犹说年前丧乱行。
出城(甲辰春)
出城南望路悠悠。正是东风二月头。[谁向都门种杨]柳。年年飞絮使人愁。(郑世云种柳于东门外。后以总兵官平红寇。为三原帅所害。)
访李佐郎(崇仁庚戌夏。公居三峰。闻国家命儒臣聚成均馆。讲明经学。赴开京。)
独骑款段似骑驴。醉睡垂鞭任所如。[马欲驻时仍睡觉。毁垣柴户是君庐。]
雨中访友
[门掩人家笑语稀。青青杨柳雨交飞。]披蓑偶尔寻柴户。[还似渔村烟暮归。]
观物斋
[俯仰乾坤一道人。此心如水淡无尘。]高斋坐断蒲团上。[閒日中庭草自春。]
还三峰。若斋(金九容)送至普贤院。(是夏公还三峰旧居)
联鞍共咏出都门。朝市山林一路分。[佗日相思何处是。松山秋月华山云。]
[遣兴]
十年碌碌伴儿嬉。夜卧时时每自嗤。欲向苏门长啸去。清风天外满衣吹。
重九(以下八首锦南杂咏)
故园归路渺无穷。水绕山回复几重。[望欲远时愁更远。登高莫上最高峰。]
四月初一日
[山禽啼尽落花飞。客子未归春已归。忽有南风情思在。解吹庭草也依依。]
奉题东亭竹林
竹林深处着匡床。六月南方一片凉。卧读陶诗日将午。[风吹清露滴衣裳。](按东亭著陶诗后序)
中秋
浮世光阴复几何。年年佳节客中过。[一身万里乡关远。夜静侩窗月似波。]
访金居士野居
[秋阴漠漠四山空。落叶无声满地红。]立马溪桥问归路。不知身在画图中。
访金益之
墟烟暗淡树高低。草没人踪路欲迷。[行近君家犹未识。田翁背指小桥西。]
访定林寺明上人
走马寻僧亦快哉。[荡摇萝蔓破莓苔。扣门剥啄嫌迟晚。急唤沙弥报客来。]
[送李廉使](士颖)[还京]
客里三年惯别离。春风又作送行诗。魂梦不知罗网密。随君直到汉江湄。
端午日有感
野父田翁劝酒频。谓言今日是良辰。颓然醉卧茅檐下。还愧醒吟泽畔人。
奉题守蹇斋
守蹇斋中守蹇翁。此身虽蹇道还通。焚香坐读渊明集。千载悠然气味同。
鹫峰寺楼上赋得一绝。奉寄卓先生。(按卓先生名光茂。号景濂亭。时在光州。)
客梦初惊一叶秋。偶乘微雨上高楼。居僧遥指先生宅。白石清泉谷口幽。
玄生员书斋
茅斋步月夜深深。领得先生一片心。回首世间无此乐。莫将閒事计升沈。
云公上人自佛护社来。诵子野诗。次韵寄佛护社主。
相逢一笑转成空。始信浮生似梦中。南望云烟横缥缈。碧山何处住禅筇。
渡锦江
扁舟一叶在中流。北去南来集渡头。日暮路长争竞涉。无人回首见沙鸥。
题映湖楼(按楼在安东。庚申后往来荣堤时作。)
飞龙在天弄明珠。遥落永嘉湖上楼。夜赏不须勤秉烛。神光万丈射汀(旧本作江)洲。(按恭悯王自福州还。书赐映湖楼金榜。揭于楼。)
寄赠柏庭禅
三冬秀色连空(一本作云)翠。六月清风满地寒。此是柏庭奇绝处。登攀何日好相看。
赠柏庭游方
流水浮云任所之。清风明月独相随。[远游毕竟终何得。早早归来慰我思。](按郑圃隐题此诗卷曰。三峰于人少许可。有眼分明辨真假。为师拳拳乃如斯。柏庭必非虚走者。)
访古轩和尚途中
荒坡不尽路无穷。雪满山深落日风。始听钟声知有寺。房栊隐约碧云中。
村居友送银鱼。书怀谢呈。
映湖楼下有银鱼。千里来传故旧书。金章紫绶徒为尔。清梦时时绕草庐。
送等庵上人归断俗(按断俗寺名。在晋州智异山。)
等庵上人无住着。秋风北来春又归。临分不用苦惆怅。予赤从今当拂衣。
送李浩然赴镇边幕(按合浦镇。今昌原。)
十万貔貅气势狞。从容谈笑一书生。遥知檄罢高台卧。苍海无风月正明。
挽权宁海
鉴湖秋水倍澄清。夜夜湖山月正明。疑是先生旧颜色。临流对月独伤情。
夜坐
小屋如舟月似波。清风一阵满乌纱。都城五月江湖兴。露坐中庭放浩歌。
水原途中。望金总郎家。
半岭疏松夕照明。孤村深树断烟生。茅茨处处多相似。为问君家止复行。
途中
晓入城门向夕还。苍茫星月动前山。家童不睡遥相望。松下苔扉犹未关。
文中子
纷纷天下事兵争。尚为时君策太平。[讲道汾阴从白首。一时诸子尽名卿。]
自嘲
操存省察两加功。不负圣贤黄卷中。三十年来勤苦业。松亭一醉竟成空。
过古东州(癸亥秋。公从东北面都指挥使今我太祖赴咸州幕。○按东州。铁原古号。)
远随戎旆过东州。[画角声高欲暮秋。往事奢华无处问。冷烟衰草锁荒丘。]
又
旷野天低草木秋。长江如带绕城流。　将军此地摧强虏。仗节重来尚黑头。(按恭悯癸丑春。纳哈出入寇。我太祖大破贼于咸兴坪。)
铁岭
[铁岭山高似剑铓。海天东望正茫茫。秋风特地吹双鬓。驱马今朝到朔方。]
过铁关门
云烟一道沧溟近。风气千年地理分。[自笑区区经国志。从戎又过铁关门。]
题咸兴馆(甲子春)
三月三日发咸州。柳色摇黄草欲抽。正值关东好时节。宦游还是等閒游。
过文川
文州城外草青青。垂柳阴中百鸟鸣。不识清明寒食过。日斜犹自向西行。
题咸营松树(从我　太祖东北面作)
苍茫岁月一株松。生长青山几万重。好在佗年相见否。人间俯仰便陈(旧本作尘)踪。
又赴咸州幕都连浦途中(甲子夏○按浦在咸兴府南)
[湖光天影共苍茫。一片孤城带夕阳。忍向此时闻旧曲。咸州原是国中央。]
自咏(五首○甲子。公自咸州幕还金浦。)
穷经直欲致吾君。童习宁知叹白纷。[盛代狂言竟无用。南荒一斥久离群。]
又
[致君无术泽民难。拟向汾阴讲典坟。十载风尘多战
伐。青衿零落散如云。](一本作烟○按后人评曰。有挽回世道之意。)
又
自知儒术拙身谋。兵略方师孙与吴。[岁月如流功未立。素尘床上废阴符。]
又
[书剑区区两未成。问归田舍事躬耕。不堪旱溢年来甚。争奈门前责地征。]
又
[今古都无百岁身。休将得失费精神。只消不朽斯文在。]后日当生姓郑人。
挽金氏夫人
良人逝去未经年。哭彻穹苍泪滴泉。已向地中相见了。哀哀儿子竟谁怜。
义州公馆。夜坐忆陶隐。(按甲子秋朝京时)
公馆寥寥秋夜迟。两人相对一灯微。遥知独卧空斋里。苦忆征夫几日归。
旅顺驿壁有画妇。其面模糊题曰。柳营狂客戏笔。其人亦死。感而有作。
残妆零落鬓鬟垂。脉脉无言欲起迟。似恨柳营狂客去。春风几度暗相思。
中秋上庄驿
四时今夜月独好。万里邮亭人未眠。忽被微云蔽清景。佳期寂寞便经年。
金州馆
风雨潇疏天地秋。客中心绪倍悠悠。故山东望已千里。明日又过辽海头。
蓬莱阁(按阁在登州海上。秦始皇候神仙处。)
风急扁舟一叶轻。八仙祠下是州城。(按祠在之罘城下)晚登高阁还南望。此去金陵复几程。
过高邮(奉使杂录)
数堞危城傍水斜。客来停棹为咨嗟。[可怜胜广成何事。输与刘郎作汉家。]
题隐溪上人霜竹轩诗卷
一曲溪流绕屋鸣。数枝疏竹对霜横。须知生意终难遏。又有源源活水清。
梅雪轩图
故山渺渺豫章阴。大地风寒雪正深。燕坐轩窗读周易。枝头一白见天心。
题僧牧庵卷中(乙丑春)
芳草长堤春雨微。牧牛终日却忘归。[请君须办耕田力。莫使无为空自肥。]
雪中访友(韩尚质)
雪中骑马访韩生。直到门前尚未晴。返路也乘馀兴去。风流何似剡溪行。
送契副令按江陵
文星昨夜动光芒。玉节遥临碧海傍。提学先生遗爱在。送君今日更沾裳。(按公之大人提学公。恭悯丁酉存抚江陵。多遗爱。)
又
关东风气接蓬瀛。草木生成地自灵。若得异书须寄我。免教双鬓变星星。
李判书第。次权大司成韵。
睡起昏昏眼不开。扶头正怯更临杯。主人为解馀酲在。复道槽床已上醅。
春雪访崔兵部
街头杨柳欲春风。无奈朝来雪满空。走向君家急呼酒。衰颜憔悴尚能红。
获奉钝斋先生四咏。有以见正大高明之学。恬澹閒适之情。不胜景叹。依韵和之。(按钝斋。金光辙号。)
何人亲见伏羲来。陶冶原化酒一杯。已向静中观物了。天根月窟一时开。(右咏造化)
又
早起追随肥马来。富家门里饫残杯。请君看取路傍子。时复逡巡白眼开。(右戒奔竞)
又
箫鼓纷纷竞往来。椒馨满案酒盈杯。共言淫祀终无福。得见何时大道开。(右饬淫祀)
又
相国朝朝退食来。每逢佳客劝深杯。小生得忝膺门接。尽日从容谈笑开。(右叙幽适)
次黄骊诗韵(按此诗又见权阳村集。疑非公所作。而姑著于此。)
尺五城南天气新。暖风迟日最宜人。欣欣草木皆相得。沂上于今欲暮春。
春日即事
春到园林淑景明。游丝飞絮弄新晴。鸟啼声里无人到。寂寂双扉昼自倾。
次尹大司成诗韵。效其体。
拙学诚难笺国风。只吟柳绿与花红。百年天地知音少。却恐终随朽壤同。
又
龙起云从虎啸风。万民皆睹曰升红。两间充塞皆生意。自是薰莸器不同。
李判书席上。同圃隐赋诗。
庭院深沈树色微。驳云漏日雨霏霏。一声瑶瑟美人唱。酒满金尊客未归。
书应奉司壁(按丽朝置文书应奉司。为事大设也。即我　朝承文院。)
内沟流水漾涟漪。柳线无风直下垂。[白鸟一双相对立。满园纤草雨晴时。]
入直
雪压宫墙面面重。[烟光暝色暗相笼。]直庐静坐银屏拥。[南寺时闻第一钟。]
次郑状原(总)城南即事韵
[日日城南芳草新。垄头无复旧时人。每逢寒食思归去。淹滞京华又一春。]
郑总郎作诗有落花之叹。次韵反之。
[花开花落自春风。老去衰颜不复红。]美酒三杯诗一首。蔼然佳兴四时同。
[题平壤浮碧楼](以下五首。重奉使录。○庚午夏。公以政堂文学。贺圣节入　明。)
永明山下大江流。画舸来寻浮碧楼。风篴正高天欲暮。烟波渺渺使人愁。
莱州城南驿馆屏。有妇人琴棋书画四图。戏题其上。
芳园春到日初长。懒整云鬟倚绣床。[弹罢一声无限恨。不知谁赋凤求凰。]
又
槛外花枝转午阴。閒敲玉子逞芳心。[输来莫赌黄金百。一笑还应直百金。]
又
美人如玉罢妆梳。尽日凝眸读底书。[下女相看亦不语。无由得近遗琼琚。]
又
可怜云雨梦中人。又向琼台寄此身。思入丹青终不应。谩劳心力唤真真。(接后人评曰。用赵颜事。)
山居春日即事(壬申春。公自罗还荣。)
一树梨花照眼明。数声啼鸟弄新晴。幽人独坐心无事。[閒看庭除草自生。]
到平壤(按壬申冬。公以门下侍郎赞成事。谢圣恩入　明。)
玉节煌煌远有华。三行红粉一声歌。使君风采江山胜。酒满金觞不饮何。
又
道里悠悠岁又华。临分更听柳枝歌。年年此地多离别。争奈红颜老去何。
咏物(以下六首。后奉使杂录。)
婵妍玉质近人傍。一片丹霞染素裳。[今日始知真隐逸。自将贞白斗冰霜。]
仪真驿
细雨如烟水似天。仪真湖里泛官船。可怜鸥鹭浑相识。故故飞来近客边。
头馆站夜咏
朔风淅沥吼枯枝。[马困无声客卧迟。明日又从辽海去。驿亭何处是晨炊。]
闰十二月二十日。到广陵。忆贺正使。
[水色烟光锁暮天。故人先上广陵船。汀洲一样蒹葭色。定宿沙鸥阿那边。]
淮阴驿立春
淮阴驿里逢立春。客子盘中生菜新。今日故园谁办酒。尊前应说远游人。
癸酉正朝。奉天殿口号。
[春随细雨度天津。太液池边柳色新。满帽宫花沾锡宴。金吾不问醉归人。](按是行也。　帝遇之加礼。不为防限。金吾不问醉归人。盖谓此也。)
[谢恩日。奉天门口号。]
五漏声高阊阖开。金珰玉佩共徘徊。　君王尚轸宵衣虑。中使频催奏事来。
寒食
[寒食清明客路中。一番烟雨一番风。故园芳草应初绿。万里人回辽海东。]
陪　御驾游长湍作(癸酉秋)
秋水澄澄碧似天。　君王暇日御楼船。篙师莫唱长湍曲。此是朝鲜第二年。
新宫凉厅侍宴作(新宫。即汉阳 景福宫也。)
禁院春深花正繁。为招耆旧置金尊。天工忽放知时雨。便觉浑身雨露恩。
五言律诗
村居即事
茅茨数间屋。幽绝自无尘。[昼永看书懒。风清岸帻频。]青山时入户。明月夜为邻。[偶此息烦虑。原非避世人。]
[次宁州康中正韵](按宁州。天安郡号。恭悯癸丑。康好文守是郡。)
论齿君为长。相交我最亲。江山十载别。书剑一身贫。政简民安业。诗清世共珍。遥知铃阁闭。昼永岸乌巾。
哭金克平(按用前韵)
年来纷会散。屈指数交亲。[末路谁为困。中郎最独贫。青云有知己。白屋作潜珍。]今日闻长往。无端泪满巾。
次韵送金秘监(九容)归骊兴
客有旷达者。秋风湖海归。[离亭寒草合。村树暝烟微。]䌽服庭闱近。故乡鱼稻肥。[遥知李太守。楼月共清辉。]
寄断俗文长老
山深千万叠。何处著高僧。[石径封苍藓。溪云暗绿藤。禅心松外月。端坐佛前灯。]应笑儒冠误。归欤苦未能。
次权可远诗韵。送李翰林(行)归觐。(按李行号骑牛子。官大提学。)
[时节当摇落。亲朋苦别离。孤鸿牵远兴。匹马向东归。]鱼稻供乡味。江山缀小诗。遥知献寿酒。喜气满庭闱。
又
[赠君诗语苦。临别不堪吟。书剑远游客。乾坤岁暮心。]路长黄叶下。乡近白云深。[独立离亭畔。秋天易夕阴。]
次民望韵送朴生(按民望。廉廷秀字。号萱庭。)
以我未归客。送君还故乡。[诗成添旧草。钱尽但空囊。]野饭新炊软。村醪夜酌香。[风霜行渐逼。中路莫彷徨。]
挽尹典书
文焰高万丈。敛之一木空。士林憔悴去。吾道寂寥中。
有子犹不死。得官未全穷。青门来哭处。丹旐拂悲风。
游山寺
雾重成微雨。山寒五月天。林深数间屋。僧住十馀年。北壁玉灯火。西方金色仙。整襟相对越。自觉思超然。
中秋歌(以下四首锦南杂咏)
[岁岁中秋月。今宵最可怜。一天风露寂。万里海山连。故国应同见。浑家想未眠。谁知相忆意。两地各茫然。]
信长老以古印社主命来惠白粲。临别赠诗。
[山村秋日暮。有客扣柴荆。]袖里华笺出。囊中白粲精。[殷勤故人意。漂泊异乡行。]一饭身堪杀。千金报亦轻。
咸公楼上饮酒
去国身千里。逢君笑一场。楼高临旷野。溪近领微凉。逸兴题诗句。狂歌倒酒觞。即今登眺意。不觉在佗乡。
偶题玄生员书斋壁上。用唐人韵。
君家庭院好。松竹也成林。风气向来别。溪山如许深。[晓痕浑似水。暝色易生阴。自是闭关者。犹歌梁甫吟。]
登涌珍寺克复楼(按寺在罗州涌珍山。无说上人作楼记。)
曾读山人记。思登克复楼。试寻苔径细。来入洞门幽。古木千章秀。深溪八月秋。洒然涤烦虑。聊可此淹留。
送觉峰上人
万里携孤锡。三年着一衣。碧山今日去。芳草几时归。出定晨鸣磬。求诗昼叩扉。临歧更携手。即此是相违。
次湛上人诗韵。赠竹窗李寺丞。(按李寺丞即彦畅)
愧我谪居久。烦君特地来。茅斋终日坐。柴户此时开。作客还多难。为儒且不才。挑灯一夜话。毕竟豁尘怀。
玄生员书斋(按用前韵)
对僧终日话。太半是泉林。岁久乡音变。春来酒病深。爱山开竹径。步月立松阴。为遣苍茫兴。聊将旧句唫。
题罗州东楼(丙辰)
二年炎瘴地。千里锦江城。去国身如寄。登楼眼暂明。征云向暮起。谪客此时情。风景长沙近。自惭非贾生。
安南途中遇雪(按安南。全州别号。)
日暮安南府。风寒雪满衣。路歧行欲没。村树近还微。来往三年过。乘除万事非。何时行役了。蓑笠上渔矶。
交州道按廉使河公(崙)复命如京。原州契使君(长寿)邀予同饯。不赴以诗代之。(按戊午后往来荣堤时作)
河侯清似玉。潇洒一儒仙。意气朝天去。风流自此传。官桥蓝作水。驿路柳飞绵。相送定何处。烦君诵此篇。
寄金副令寓居忠州山寺
俱是清寒者。同为羁旅人。著书山寺静。行役路歧尘。
一室无馀物。三年尚病身。尊前当握手。相忆莫沾巾。
顺兴南亭。别河大司成还京。
异县分离处。长亭日暮时。浮云行共远。游子向何之。语苦诗难就。尊空坐屡移。秋天易凄凛。好去慰相思。
顺兴府使座上赋诗
[路长山有雪。村暝水生烟。乘兴寻安道。吟诗似浩然。]别离三载外。谈笑一尊前。[此曲难堪听。苍茫岁暮天。]
闻金若斋在安东。以诗寄之。(按丁巳冬公往原州)
沧海(指会津)三年别。平原(原州别号)一笑同。[风尘将岁晚。天地尽途穷。苦句难成读。深情默自通。]襄阳有山简。共醉习池中。(按后人评曰。醴泉郡亦号襄阳。安东傍郡也。当时必有亲友为其守。地名偶同。故借用山简事。)
若斋旅寓
有客来南邑。侨居傍古城。残山茅店小。斜日纸窗明。杯酌黄金嫩。盘餐白粲精。嘉鱼邻舍惠。好客主人情。
安东乡校。阅金堂后诗卷。书其末。
雨雪岁将晚。风尘浩未收。[故人京国远。久客异乡游。相对忽青眼。悲歌堪白头。袖中诗几首。聊得慰淹留。]
避寇(按庚申自荣州避倭寇)
避寇离吾土。携家走异乡。荆榛行自蔽。桑梓耿难忘。
世险怜(一本作邻)儿少。家贫仗友良。乾坤空自阔。独立兴苍茫。
山中(二首○按自荣州避寇还三峰旧居)
[山中新病起。稚子道衰容。学圃亲锄药。移家手种松。暮钟何处寺。野火隔林春。领得幽居味。年来万事慵。]
又
[弊业三峰下。归来松桂秋。家贫妨养疾。心静足忘忧。护竹开迂径。怜山起小楼。邻僧来问字。](按后人评曰用扬雄事)[尽日为相留。]
秋霖
秋霖人自绝。柴户不曾开。[篱落堆红叶。庭除长绿苔。鸟寒相并宿。雁湿远飞来。寂寞悲吾道。唯应泥酒杯。]
村居
村居尽幽绝。未见外人来。病叶霜前落。黄花雨后开。看书从散帙。有酒自倾杯。[不是忘机事。冥心久已灰。]
移家(公讲书于三峰斋。四方学者多从之。时乡人之为宰相者。恶之撤斋屋。公率诸生往依富平府使郑义居府之南村。故宰相王某欲以其地为别业。又撤去斋屋。公又移金浦。○壬戌)
五年三卜宅。今岁又移居。[野阔团茅小。山长古木疏。耕人相问姓。故友绝来书。天地能容我。飘飘任所如。]
立春日。次陶隐诗韵。
[东郊犹腊雪。又是一年初。]菜得尝新味。符将换旧书。[壮心随日减。狂态与时疏。]聊用题诗句。幽怀向子摅。
雪
季冬初见雪。著瓦晓痕新。[浅草才藏叶。中庭得掩尘。]随风飘易散。遇垤乍相因。农务知何似。东皋近立春。
宿原堂寺(时公还金浦)
古寺何年构。残会寄此生。[石峰危欲坠。樵径细难行。]松雪晴犹落。苔扉昼尚倾。[禅窗报初日。山下午鸡鸣。]
[原日]
今日是原日。新年非旧年。崇朝风送雪。向午雨连天。氛䘲灵台望。灾祥古老传。群公勤燮理。端合醉陶然。
春风
春风如远客。一岁一相逢。澹荡原无定。悠扬似有踪。暗添花艳嫩。轻拂柳丝重。[独惜吟诗客。还非昔日容。]
云
浮云多变态。舒卷也飘然。[閒绕遥岑上。纤笼淡月边。迢迢风共远。漠漠雨相连。]亦解寻逋客。朝来入洞天。
雨
[雨声偏好处。茅屋午眠中。乱洒侵寒浦。斜飞逐细风。
柳低含晚翠。花重湿鲜红。]田父笑相对。家家望岁功。
新亭
新亭临旷野。野外抱长川。[鸟叫最深树。人眠正午天。]峰峦屏自拥。畦畛绣相连。[幽兴向来极。呼儿凿石泉。]
咏雪。次遁村诗韵。
纵横随处满。轻薄被风移。[缟色梅边眩。寒声竹外知。]窗明书可读。厨冷玉难炊。[乘兴欲相访。何烦劳梦思。]
旅顺口驿中秋(奉使杂录○甲子秋)
[月是经年见。人将万里行。相随客路远。却胜别宵明。碧海兼天阔。银河共露清。蓬窗坐来久。偏起故园情。]
赠山东都司
四海同文日。三韩入贡秋。相逢尽英俊。高楫慰淹留。钟阜连天起。龙江绕郭流。谢公题咏处。真个帝王州。
入成均馆(时公以前司艺为教官○乙丑)
十年重到此。[门外尚盘桓。犹是旧司艺。今为新教官。]斋居闭风雨。庙貌肖衣冠。[独爱后凋树。中庭过岁寒。]
送郑正郎之任古阜
昔我谪沧海。夫君在玉京。归来十年阻。漂渺一麾行。日夕吹炎瘴。东南斗甲兵。临歧相送罢。回首若为情。
送郑副令(洪)出按庆尚
万古鸡林碧。风流代有人。星轺辞白日。玉节映青春。交契通家旧。离愁此地新。龟山桑梓邑。(按龟山。荣川山名。即公坟乡。)为我访遗民。
古岩道人。故先生崔兵部之弟也。予游先生门受业时。岩尚读书。先生卒。与岩别二十馀年。见于陶隐斋。乃祝发为浮屠也。感叹久之。因书其诗卷焉。
伯氏斯文秀。微言共尔闻。别来经岁纪。那料入空门。慕古岩为号。居今世不群。此行何日返。有便问温存。
伏蒙国子典簿 周先生(倬)惠笔。谨赋五言八句为谢。(乙丑秋)
名自吴兴重。先生得一枝。[临池传妙诀。落纸有新诗。]梦见才犹进。分来喜可知。[此心何日忘。长向手中持。]
戏和宗之见示诗韵(周倬)
远颁天府籍。职近上林枝。最爱生花笔。堪怜伐木诗。斯文犹邂逅。交契遂相知。将意殷勤处。霜毫为捧持。
送崔副使擢第还乡
乡居近蓬岛。人物似神仙。绿野悬车久。金门射策先。锦衣仍䌽服。寿酒且宾筵。崔郑通家契。临歧赠一篇。
送黄总郎按杨广道
身行天下半。名重海东偏。仗节向何去。登车增慨然。嗟予学已废。老矣病难痊。药料并书卷。烦君一一传。
送李总郎按庆尚道
李侯当代杰。登此范滂车。五道岭南最。[千年罗代馀。]地灵饶药物。板刻富文书。儒士本多病。题封寄草庐。
送李佐郎按交州道
郎官美如玉。山水亦清奇。乡校文风盛。坤珍药草宜。老夫思理病。小子学吟诗。若也蒙分惠。幽居喜可知。
挽判门下曹相国舅姑
结发为夫妇。相将八十秋。九泉双剑化。万事一时休。共殡都门外。同归古垄头。乘龙是上相。身外更何忧。
挽尹密直(可观○按恭悯时。尹可观与洪伦等昵侍王左右。令通益妃。可观以死固拒。王大怒棒之。废为庶人。后为庆尚道副元帅。御倭寇。置船卒。开屯田。多遗爱。公诗所谓皓日照丹心。南州惠爱深。盖指此也。)
芳年直紫禁。皓日照丹心。古府枢机密。南州惠爱深。山颓安所仰。天远固难谌。忍看埋玉树。苦泪倍沾襟。
哭崔判书
中年方宦达。一夕忽长辞。谩哭巨卿友。曾无伯道儿。铭旌风自引。蕙帐月空垂。送罢都门晓。堂堂何所之。
哭权侍中(按权侍中名皋号诚斋)
望高元老行。位接侍中班。蝉冕清风远。华堂白日閒。仪刑馀几杖。寂寞向丘山。来送　晓。(按旧本作来送清风晓。而清风二字叠入。必误。)相逢尽惨颜。
次人送别诗韵(辛未冬。公贬于奉化。再贬于罗州。)
北望行行远。南来步步迟。[如何在流落。复此见分离。]世事随时变。人情逐物移。[相逢如问我。多病废吟诗。]
次黄州板上诗(按壬申冬朝京时)
征人易多感。景物赤关情。村(一本作林)树浮烟气。岩松带晚晴。路长缘旷野。山断见孤城。王事何时了。拂衣归旧耕。
旅顺口。用前韵赋呈徐指挥。(按徐指挥名显)
九年三到此。万里一身行。驿路山光远。蓬窗海色明。遐方修岁贡。盛(一本作圣)代致时清。再下陈蕃榻。从容话旧情。
古亭驿
同云浓似墨。飞雪白于绵。故国三千里。浮生一百年。吟诗无好句。觅酒罄遗钱。客里多情况。邮亭得暂眠。
登州待风
高阁临青峭。洪涛接远空。沙痕问潮水。云气占天风。
客路春将半。乡关日出东。何当好归去。尊酒故人同。
邀诸道观察使于三峰斋。尚州牧使亦在席上。(乙亥)
君王忧外寄。分命皆豪英。杖节重风采。鸣琴兴颂声。何以宣上德。要当安民生。举杯祝远大。更奈离别情。
七言律诗
日暮(以下三首锦南杂咏○丁巳)
[水色山光淡似烟。羁情日暮倍悽然。]蓬蒿掩翳村墟合。篱落欹斜地势偏。[远烧无人延野外。传烽何处照云边。但看暮暮还如此。不觉流光过二年。]
草舍(按草舍在会津消灾洞)
茅茨不剪乱交加。筑土为阶面势斜。[栖鸟圣知来宿处。野人惊问是谁家。]青溪窈窕缘门过。碧树玲珑向户遮。[出见江山如绝域。闭门还似旧生涯。]
金直长(弥)来示可远诗次韵
[出处穷通事事休。谪来南国亦清游。云横北极几千里。瘴尽西风八月秋。身世长浮还作客。江山如此独登楼。]故人诗句双金重。一读都忘万斛愁。
逢春
锦城山下又逢春。转觉今年物象新。风入柳条吹作眼。雨催花意湿成津。水边草色迷还有。烧后芜痕断复因。可惜飘零南窜客。心如枯木没精神。
偶题
零落唯馀方寸心。年来忧患又相寻。冬寒冽冽风霜苦。春暖昏昏瘴雾深。山上豺狼长怒吼。海中寇贼便凌侵。思归却是閒中事。一夜安眠直万金。
原城。同金若斋见按廉使河公(崙)，牧使契公(长寿)赋之。(丁巳冬○按原城今原州)
别离三载始相逢。往事悠悠似梦中。毁誉是非身尚在。[悲欢出处道还同。](按时公归自会津谪所。后人评曰此二句词意融浑。咀嚼有馀味。洗尽前古骚人迁谪中酸苦之语。)风尘未息书生病。岁月如流志士穷。忍向尊前歌此曲。明朝分手又西东。
早行
月落参横欲曙天。飞霜如雪济冰坚。行穿林莽疏还密。望尽云峰断复连。扰扰身前多谬计。悠悠马上带残眠。一年四过杨川水。不待陈踪却惘然。
次安边楼韵(按安边驾鹤楼有李侍中子松题诗。故公诗有上相登临之语。○甲子夏。公赴咸州时。)
上相登临驾鹤楼。眼明诗句壁间留。江山信美非吾土。岁月无情逐水流。遥望星辰高北极。远游鞍马记前秋。一身万里倦行役。徙倚栏干得暂休。
上辽东都司，经历都事两先生。(甲子秋。按经历都事俱姓王而名未详)
澄澄秋水映红莲。玉洁阳和幕客贤。高卧帐中多胜筐。閒吟月下有新篇。风流落帽孟司马。慷慨登楼王仲宣。莫道小生无所用。从君直欲勤燕然。
渤海舟中。次郑评理(梦周)韵。
众帆浦口一时张。回首蓬莱失渺茫。浪势正高风更急。月华初上夜何凉。可怜归路尚千里。且问此生馀几霜。岛过呜呼思往事。水光云影总堪伤。
范光湖
水程终日曳官船。无数人家傍岸边。过尽长亭仍旷野。望来叠浪接高天。身衰裹里长留药。客久囊中易罄钱。些少功名何日了。白云深处对山眠。
太平馆席上。次国子学录张先生(溥)韵。(乙丑秋)
国子先生养道精。文华殿里荷恩荣。星河八月仙槎远。洙泗千年圣学明。玉节映将晴昊迥。乌纱吹着晓风轻。欲知睿泽沾遐迩。苍海无波镜面清。
宣仁馆席上。次韵录呈国子典簿周先生(倬。)
煌煌玉节照晴坡。过了长亭又渡河。[秋气正高红树
远。晓云初卷碧山多。星槎共泛张公子。铜柱应轻马伏波。]白雪从来难得和。愧将巴里向君歌。
题仁州申使君林亭
古郡萧条傍海山。来寻陶令共怡颜。为攀凉树穿林下。忽有幽花翳草间。吏退讼庭还寂寂。鸟临书幌自关关。弹琴也是萦心事。独坐新亭白日閒。
挽李密直(彰路)
忆曾受业益斋门。[独立当时亦有闻。积善尽知馀庆在。老成虽远典刑存。金尊美酒春长满。]玉子纹楸日又曛。(按后人评曰。李必以棋酒自娱者。)最恨难将仙掌露。一杯救得病文园。(按后人评曰。司马相如为文园令。有消渴疾。李必病渴。)
莱州城南驿。次监生宋(尚忠)诗韵。(按庚午朝天时)
行人临发更徘徊。心绪悠悠未易裁。家远梦魂归不得。客游笑口向谁开。秋风飒至中宵冷。月色相随万里来。才罢一尊南北阻。云林惨淡忽生哀。
次韵题日本茂上人诗卷(庚午。公使还居开京时。○按时日本僧永茂来住石房寺)
一叶扁舟万里行。石房二载住开城。人来问法扬眉见。客至敲门合掌迎。[念起心源还自寂。道高骨格不胜清。五台何处寻师去。认听钟声半夜鸣。](按永茂欲游五台山)
光州节制楼板上次韵(按壬申春公谪光州时)
使君来此暂迟留。遗爱南方数十州。谢眺高吟山色好。庾公清兴月波流。京都缥缈白云北。城郭岧峣苍海头。谪客登临无限意。篴声寥亮起危楼。
安州江上。次李散骑韵。(癸西春)
使华将发东方明。驲骑如飞道路平。北去山川飘朔雪。东来花柳弄春晴。安州江上一杯酒。辽海天边万里程。自笑浮生能几许。九年三度此中行。
铁原东轩(按丁丑十二月。公为东北面都巡抚使赴孔州时。)
今到昌原说孔州。(按昌原。铁原别号。孔州。庆源旧号。)山川辽远使人愁。百年身世浮如梦。一片襟怀冷似秋。国破云烟犹惨惨。城空岁月自悠悠。为缘王事悤悤去。投绂佗时会再游。
词
江之水词(朝鲜门下侍郎三峰先生所作也。先生奉使金陵。往返万数千馀里。跋涉阻深。辛勤来归。与同行卢同知，赵副枢及开城尹李公，平壤尹赵公。泛舟于大同江。先生酒半酣。观览山川之胜。风景之美。慨然兴感。于是赋江之水词以自见其志焉。○按此小序。疑即汉山君赵仁沃所识。○后奉使杂录○癸酉)
[江之水兮悠悠。泛兰舟兮横中流。高管噭噪兮歌声发。宾宴誉兮献酬。或跃兮锦鲤。飞来兮白鸥。烟沈沈
兮极浦。草萋萋兮芳洲。览时物以自娱兮。謇忘归兮夷犹。景忽忽乎西驰兮。水沄沄兮逝不留。曾欢乐之未几兮。隐予心兮怀忧。嗟哉。盛年不再至兮。老将及兮夫焉求。轩冕兮傥来。富贵兮云浮。惟君子所重者义兮。名万古与千秋。举一杯以相属兮。庶有企兮前修。]
次韵(按公使还日。作江之水词。镂揭大同江楼。公之曾孙文炯按节箕甸时。次韵仍并揭。)
江之水兮悠悠。亘万古兮长流。我祖兮有辞调高。千载兮无人酬。古今兮明月。浩荡兮江鸥。麟马去兮云窟。鹦鹉归兮芳洲。想天孙兮既远。抚往事兮夷犹。江山兮如昨。悲逝波兮不留。始感时兮兴叹。终重义兮忘忧。孰非善而可乐。孰非义而可求。彼死生之往来兮。羌若休而若浮。惟文章道义之不泯兮。垂令誉兮几秋。诵斯语于后世兮。期世世而增修。
乐章
纳氏曲(癸丑春。纳哈出寇我东北鄙。我　太祖以锐师击走之。)
纳氏恃雄强。入寇东北方。纵傲夸以力。锋锐(按旧本。锐下有罗字误。今删正。)不可当。我　后倍勇奇。挺身冲心胸。一射毙
偏裨。再射及魁戎。裹疮不暇救。追奔星火驰。猿声固可畏。鹤唳亦可疑。卓矣莫敢当。东北永无虞。功成在此举。垂之千万秋。
穷兽奔(庚申秋。我　太祖邀击倭寇于智异山大破之。自是不敢登陆作耗。民赖以安。)
有穷者兽。奔于崄巇。我师覆之。左右离披。或歼或获。或走或匿。死者粉糜。生者褫魄。不崇一朝。廓以清明。奏凯而还。东民以宁。
靖东方曲(戊辰春。祦大举攻辽。我　太祖以右军将。谕诸将以义回军。)
繄东方阻海陲。彼狡童窃天机。为东王德盛多里利。肆狂谋兴戎师。祸之极靖者谁。为东王德盛多里利。天尚德回义旗。罪其黜逆其夷。为东王德盛多里利。皇乃怿覃天施。军以国俾我知。为东王德盛多里利。于民社有攸归。千万岁传无期。为东王德盛多里利。
文德曲(并序○癸酉七月下同)
殿下初即位。立经陈纪。与民更始。可颂者多矣。举其大者。作开言路保功臣。正经界定礼乐。其词曰。
法宫有俨深九重。一日万机纷其丛。　君王要得民情通。大开言路达四聪。开言路臣所见。我　后之德与舜同。
圣人受命乘飞龙。多士竞起如云从。协谋效力成厥功。誓以山河保始终。保功臣臣所见。我　后之德垂无穷。
经界毁矣久不修。强并弱削相炰炰。我　后正之期甫周。仓廪充富民息休。正经界臣所见。烝哉乐岂享千秋。
为政之要在礼乐。近自闺门达邦国。我　后定之垂典则。秩然以序和以怿。定礼乐臣所见。功成治定配无极。
梦金尺(并序)
殿下在潜邸。梦神人奉金尺自天而来告曰。庆侍中(复兴)有清德。且耄矣。崔三司(莹)有直名。然戆也。谓　殿下资兼文武。有德有识。民望属焉。乃以金尺授之。
惟皇鉴之孔明兮。吉梦协于金尺。清者耄矣兮直其戆。繄有德焉是适。帝用度吾心兮。俾均齐乎家国。贞哉厥符兮。受命之祥。传子及孙兮。弥于千亿。
受宝箓(并序)
殿下在潜邸。有人得异书于智异山石壁中以献。后十数年。其言果验。
彼高矣山。石与天齐。于以剖之。得之异书。桓桓　木子。乘时而作。谁其辅之。走肖其德。非衣君子。来自金城。三奠三邑。赞而成之。奠于神都。传祚八百。我龙受之。曰惟宝箓。(按石壁中书曰。木子乘猪下。复正三韩境。秘书曰。木子将军剑。走肖大夫笔。非衣君子智。复正三韩格。走肖谓赵浚。非衣谓裴克廉。又曰。三奠三邑。应灭三韩。谓公及郑总，郑熙启也。又曰。朝鲜卜世八百。卜年八千。)
致语(梦金尺。受宝箓通用。)
进时口号
奉贞符之灵异。美盛德之形容。冀借优容。式孚宴誉。
退时口号
乐既奏于九成。寿庸献于万岁。未及欢娱之极。遽怀儆戒之心。拜辞而归。式燕以处。
梦金尺中腔词
圣人有作。万物皆睹。灵瑞缤纷。诸福毕至。长言不足。式歌且舞。于乐于论。　君王万寿。

[book_title]三峰集卷之三
(奉化郑道传著)
疏
上恭让王疏(辛未四月○按。恭让王求言教曰。弭灾之道。莫如修德。为政之要。惟在求言。昔宋景一言之善。致荧惑三舍之退。天人之际。感应斯速。予以眇躬。荷祖宗之灵。托臣民之上。忧勤夙夜。期底丰平。而智能不逮。学问不明。其于政教。动昧施为。若涉大川。罔知攸济。今者日官上言乾文示儆。客星孛于紫微。火曜入于舆鬼。变异甚钜。兢惕益深。将凉德未修而不孚于帝心欤。政令有阙而不协于舆望欤。刑赏之道有乖于正欤。任用之人或徇于私欤。下情未尽达。而冤抑有所未伸欤。民弊未尽除。而财用有所妄费欤。茂异之才未举者谁欤。谗佞之徒未斥者谁欤。如斯之弊。岂予一人所能遍察。肆开谠直之路。以消壅蔽之风。刍荛之言。亦有可采。矧卿大夫百执事之臣。共天位食天禄者哉。玆欲共新于治化。庶以仰答于天心。于戏。赏罚明而礼乐兴。阴阳和而风雨时。吏称其职。民乐其生。其要安在。知而不言。不可谓之仁。言而不尽。不可谓之直。惟尔大小臣僚。并上实封。寡躬过误。时政得失。民间利病。毋有所讳。其言可用。予即有赏。言而不中。亦不加罪。事见丽史。)
政堂文学臣郑道传伏读教书。上以谨天文之变。下以求臣庶之言。而以八事自责。臣读之再三。不胜感叹。殿下以天之谴告。引而归之于己。开广言路。冀闻过失。虽古哲王。未之或过也。臣待罪宰相。无所匡辅。以贻君父之忧。至烦教谕之丁宁。臣实赧焉。尝谓君为元首。臣为股肱。比之人身。实一体也。故君倡则臣和。臣言则君听。或曰可。或曰不可。期于致治而已。然则天之谴告。由臣所致也。古者有灾异。三公策免。为大臣者亦避位而让(一本作禳)之。请免臣职。以弭灾异。然念古之大臣。当请退之时。必有陈戒之辞。况今获奉教书。安敢不效一得之愚。仰备采择之万一。伏读教书曰。凉德未修而不孚于帝心欤。政令有阙而未协于舆望欤。臣愚以为德者得也。得于心也。政者正也。正其身也。然所谓德者。有得于禀赋之初者。有得于修为之后者。殿下大度宽洪。天性慈仁。得于禀赋之初者然也。殿下平日未尝读书以考圣贤之成法。未尝处事以知当世之通务。安敢保德之必修。政之无阙也。汉成帝临朝渊默。有人君之度。无补汉室之亡。梁武帝临死刑。涕泣不食。有慈仁之闻。不救江南之乱。徒有天质之美。而无德政之修故也。伏望殿下毋以禀赋之善自恃。而以修为之未至者为戒。则德修而政举矣。伏读教书曰。任用之人或徇于私欤。赏罚之道有戾于王欤。臣愚以为任用之人出于公私。在殿下自知之耳。臣何足知之。然除目既下。外人目而议之曰。某也故旧也。某也外戚也。外议如此。臣恐徇于私者。杂之也。赏者。劝有功也。刑者。惩有罪也。赏曰天命。刑曰天讨。言天以赏刑之柄。付之人君。为人君者。代天而行之耳。赏刑虽曰出于人君。固非人君所得私而出入之也。殿下即位以来。蒙赏受刑之人。有事同而施异者。金伫之言(按。先是迁辛祦于骊兴。大护军金伫。崔莹甥也。与前副令郑得厚潜往见之。祦泣曰。得一力士。害　李侍中。吾事可济。仍授一剑。使郭忠辅举事。忠辅佯诺而告我　太祖。囚伫鞫之。伫曰。边安烈，李琳，禹玄宝，禹仁烈，王安德，禹洪寿。共谋迎骊兴王为内应。)一也。有置于极刑者。有加擢用者。(按谓诛边安烈。擢王安德判三司事)金宗衍在狱致逃(按金宗衍事。见附录事实。)一也。其监守官吏。一诛一用。(按。时宗衍在逃不获。以防禁不严。斩当直令史。囚巡抚李士颖于巡军。卒乃释而用之。)其在(一本有两在字)逃谋乱一也。同谋容接(一本作隐)之人。或生或死。(按。生者禹玄宝等。死者尹有麟，崔公哲等也。)臣愚不知刑诛而死者为有罪耶。则擢用而生者独何幸欤。擢用而生者为无罪耶。则刑诛而死者独何辜欤。祦，昌窃我王氏之位。实祖宗之罪人。而为王氏之子孙臣庶所共雠也。其族姻党与。不加刑诛。则屏诸四裔而后快于人神之心。昔武才人以高宗之后。夺其子中宗之位。五王举义。退武氏复立中宗。武氏母也。中宗子也。以母之亲。夺子之位。胡氏尚讥五王不能断大义。诛其罪而灭其宗。况祦，昌之于王氏。无武氏之亲。有武氏之罪。则族姻及其党与。奚啻武氏之宗也。顷者台谏上言。逐之于外。(按恭让己巳。谏官论李穑等罪。流之于外。)纵不能明示天诛。庶几小雪祖宗臣庶之愤也。曾未数月。俱承宠召。聚会京城。出入无禁。今虽以谏官之言。放其数人。殿下黾勉从之。有迟留顾惜之意。不知此举果何义也。诸将回军。议立王氏。此上天悔祸。(旧本作过)祖宗阴相。王氏复兴之机也。有沮其议。卒立子昌。使王氏不复兴者。(指李穑)有谋迎辛祦。永绝王氏者。其为乱贼之党。王法所不容也。殿下既全其生。置之远方可也。今皆召还于家。慰而安之。(按恭让庚午。宥禹玄宝，李穑等任便居住。)若以其罪为诬也。其沮王氏而立伪昌者。诸将之所共知也。亲自招服。明有辞證。其迎辛祦而绝王氏者。金伫，郑得厚言之于前。李琳，李贵生招(一本作相)承于后。辞證甚明。此而谓之诬也。天下安有乱臣贼子之可讨者也。大抵人之所为。不合于公议。则必有合于私情。殿下此举以为合于公议。则祦，昌之党。皆祖宗之罪人也。以为合于私情。则留祦，昌之党。以遗后日之患。如尹彝，李初之请亲王动天下兵。亦何便于人情哉。若曰有罪者赦之。恩莫大焉。佗日必得其力矣。人心自安而祸乱自止矣。臣愚以为刑法。所以禁乱也。人君所恃以存安者也。刑法一摇。禁乱之具先毁。力未得而祸先至。心未安而乱不止矣。请以中宗三思之事明之。武氏之党最用事者三思。中宗以母之亲侄。诛讨不加。待遇甚厚。自今观之。五王既立。武氏之子为帝。故三思得免其机上之肉。则五王不惟有功于中宗。于三思亦有天地再造之恩也。彼三思曾不是思。自疑其罪为世所不与。日夜谮五王曰。权重恃功。以惑中宗之心。中宗以三思爱己而亲之。以五王为权重而忌之。五王日疏。三思日密。卒之五王戮而中宗弑。使中宗谬计。不过曰不能保全功臣而已。岂知亲见弑于三思之手乎。以亲则母之侄也。以恩则活其生也。不得其力而得其祸。谗人之难保也如此。谗人之谋。其初不过自保其身而巳。为恶不止。则驯致其道。至于亡人之身。灭人家国。以底自败而后已。如三思者。岂有古今之殊也。天人之际。间不容发。吉凶灾祥。各以类应。今内则百官受职。庶民安业。外则上国和通。岛夷詟服。乱何由生。谗人交构于下。则虞忧之象著于上。客星孛于紫微。臣恐三思之在于侧也。火曜入于舆鬼。臣恐终有三思之祸也。臣等虽遭五王之害。无足恤也。为王氏已成之业惜之也。若曰。保无此事。言之者妄也。彼中宗之心。岂不为保也。卒贻后人之笑。臣恐后人之笑今。犹今之笑古也。董子曰。天心仁爱人君。先出灾异以谴告之。欲其恐惧修省之也。伏望殿下当用人刑人之际。不论其亲疏贵贱。一视其功罪之有无。处之各当其可。使不相陵。则任用公而赏罚正。人事得而天道顺矣。伏读教书曰。民弊未除而财用妄费欤。下情未达而冤抑未伸欤。茂异之才未举者。谁欤。谗佞之徒未斥者。谁欤。臣闻三司会计。佛神之用居多焉。财用之妄费者。莫斯若也。然佛神之害。自古难辨也。为其徒者曰。此好事也。善事也。归我者国可富也。民可寿也。为人君者闻是说而乐之。殚其财力。谄事佛神。人有言之者。则以为我事佛而彼非之。我善而彼恶也。我道而彼魔也。我之事佛神。为富国也。为寿民也。非为我也。持是说以固其心。而人之言莫得以入也。殿下即位以来。道场高峙于宫禁。法席常设于佛宇。道殿之醮无时。巫堂之祀烦渎。此殿下以为善事而不知其实非善事。以为富国而不知国实瘠。以为寿民而不知民实穷。虽有言之者。举皆不纳。不自以为咈谏。是臣所谓为善福寿之说先入之也。昔梁武帝屈万乘之尊。三舍身为寺家奴。殚江南之财力。大起佛塔。其心岂以为非利而苟为之也。匹夫作乱。身遭霸辱。子孙不保。而国家随之。佛氏所谓修善得福者。果安在哉。此犹异代也。玄陵崇尚佛教。亲执弟子之礼于髡秃之人。宫中之百高座。演福之文殊会。无岁无之。云庵之金碧。辉映山谷。影殿之栋宇。耸于霄汉。财殚力竭。(力竭旧本作竭力。)怨讟并兴。而皆不恤。事佛可谓至矣。卒不获福。岂非明鉴乎。周末。神降于有莘。太史过曰。国家将兴。听于人。国家将亡。听于神。周果以亡。由是言之。事佛事神。无利而有害可知矣。伏望殿下申命有司。除祀典所载外。凡中外淫怪谄渎之举。一皆禁断。则财用节而无所妄费矣。殿下即位以来。人或犯罪。有不问者。有放免者。疑若无冤抑之未伸者也。然赦者奸人之幸。良善之贼也。则其数赦。乃冤抑之所在也。近者台谏以宗社大计。上书论执。皆遭放逐。臣恐冤抑之未伸。茂才之未举者。此其时也。至于谗佞之人。踪迹诡秘。言语隐密。难可得而料也。大抵君有过则明争之。人有罪则面折之。落落不合。矫矫独立。不畏他人之议者。正士也。秘其踪迹。惟惧人知。在众不言。独对浸润者。谗佞之人也。殿下于外而士大夫。内而小臣宦寺。试以臣言观之。谗佞之情可得矣。人虽至愚。皆知自爱。至于妻子之计。孰无是心。昔汉成帝时。日有食之。言者皆以为外戚用事之象。成帝疑之。问于张禹。禹以身老而子孙微弱。恐得祸于外戚。不明言其故。卒使王莽移汉鼎。谷永辈直攻成帝。略无忌惮。至于王氏之用事。畏避不言。汉室卒以亡。亦为妻子计而不暇及汉室也。(按丽史本传。孰无是心下。有昔汉成帝以下九十四字。佚于本集。今添入。)臣虽狂妄。不至病风。敢不自恤乎。臣以一身。孤立于群怨之中。非不知言出而祸至。然殿下以不讳问。臣敢不以切直对。此臣所以宁得祸而不恤。切言而不讳者也。伏望殿下留神采择。以白臣忘身徇公之意。万死无憾。
笺
到南阳谢上笺(乙丑)
道传蒙恩除南阳府使。已于今月十七日到任上讫。祇承纶命。出守海乡。愧感交骈。罔知所措。窃念以臣之微。本无寸长。蒙先王之知。擢从臣之列。当逆旽伏罪。告谢太室。俾臣考校钟律。肄习祭仪。比及卒事。礼无愆违。先王称之曰。能。礼曹学官。命臣兼之。仍尚符宝。视草诰院。恩至渥也。及先王弃群臣。臣于是时。以礼仪郎职掌礼务。承命庙堂。纠合百官。以定大业。殿下初即位。庶政俱新。除臣成均司艺，艺文应教，知制教。蒙恩召入书筵。讲大学书。至穆穆文王。于缉熙敬止。其于为人君止于仁。为人臣止于敬。为人父止于慈。为人子止于孝。与国人交止于信。恳恳辨论。以致丁宁。殿下纳之。臣感知遇之恩。言无避讳。触忤时宰。斥去南荒。间关炎瘴。滨于死者几至三年。例徙于乡。又过四年。许于京外从所便宜。是则殿下赐臣以再生。甘自分于闲散。为盛代之逸民。岁在甲子。殿下命门下评理郑梦周贺天寿圣节。臣为书状官奉表朝京师。前此二三行李。皆被拘留。存亡未知。在廷之臣。惮莫肯行。臣从郑评理受命即行。达于金陵。不失其期。朝聘始通。拘留者归。是在殿下事大以诚。群臣奉承之勤也。臣何力之有焉。使还之日。即授臣成均祭酒知制教。殿下请承袭则俾臣草表文。迎诏诰则俾臣习仪注。天子嘉之曰表辞诚切。使臣称之曰礼仪可观。方今文理盛开。儒臣林立。顾臣何人。独有是荣。此又殿下赐臣以不朽也。惟典校寺。本秘书省图书所在。雠校任重。谓臣有学为令。于是书生之荣。其亦极矣。顾惟臣营生谋拙。食贫口众。故求外寄。以尽馀年。岂期求退而资益高。辞荣而宠自至。玆盖伏遇主上殿下以忠信体群下。谅臣志之无他也。臣敢不益励驽钝。宣上德意。抚绥疲瘵之馀民。仰酬洪造之万一。
撰进　御讳表德说笺(壬申)
臣言。今月十日。伏蒙都承旨臣闵汝翼传奉　王旨。令臣撰到表德投进。臣闻唐帝以尧为名。其号曰放勋。虞舜之重华。夏禹之文命。皆其号也。至周文盛。有名则有字。天子诸侯皆字之曰某甫。卿大夫以下亦然。由是观之。幼则名之。冠则字之。所以别长幼而责成人之道也。恭惟　殿下即位之初。更名某。告于　天子则　天子受之。告于　宗庙则　宗庙飨之。名之所在。实必从之。今人谓字曰表德。德其实也。盛德如天之日。非小臣所能摸拟。然青天白日。有目者所共睹。臣敢竭愚虑。请以(　君晋)为献。臣谨按。从日从一。日出之始也。晋。明升之义。天日之升。其明广照而阴翳消释。万象昭然。即人君初政之清明。而群邪屏息。万法俱新也。天日既升。其明渐进。即人君始自践阼。传于千万世也。诗曰如日之升。是也。伏望　殿下体周雅之格言。动法于日。循是名而致是实。不胜幸甚。
撰进朝鲜经国典笺(甲戌)
奋义佐命开国功臣，辅国崇禄大夫，判三司事，同判都评议使司事兼判尚瑞司事，修文殿大学士，知经筵艺文春秋馆事，判义兴三军府事，世子贰师。奉化伯臣郑道传。臣言。伏承都承旨臣尚敬为臣具启。令臣投进所撰朝鲜经国典奉教投进者。秉箓膺图。肇启鸿休之运。立经陈纪。以诒燕翼之谋。仿成周六官之名。建朝鲜一代之典。恭惟　主上殿下体天之德。保位以仁。定国号以系民心。立储副以隆邦本。　世系著积累之庆。教书颁宽大之恩。谓治道责成于相臣。而贞赋实归于公用。制礼作乐。以和神人。讲武修兵。以正邦国。刑则诘奸而禁暴。工则谨度而课程。可见创业垂统之艰难。俾为持盈守成之悠久。宜载汗简。以藏名山。臣以庸疏。获叨遭遇。庶将著作之末技。仰答生成之至恩。盛德丰功。固难备述。大纲小纪。悉皆铺张。谨缮写朝鲜经国典。随菚以献。伏望　圣慈幸当燕閒。时赐观览。虽未助于缉熙之学。少有取于施设之宜。臣无任激切屏营之至。顿首顿首谨言。
书
上郑达可书
异端日盛。吾道日衰。驱民于禽兽之域。陷民于涂炭之中。四海滔滔。未有纪极。呜呼痛哉。伊谁正之。必也学术之正。德位之达。为人所信服者。然后可以正之矣。且下民昏愚。不知取舍。苟有一时之达者。辟之则去之。倡之则和之。此盖但知达者之为所信服。而不知道之有邪正也。昔孟子虽穷而在下。卒能辟杨墨尊孔氏。而天下从之。盖以德达。而其德足以信服乎天下也。萧衍虽昏而无知。卒能兴佛教。易风俗。而天下从之。盖以位达。而其位足以信服乎天下也。孔子曰。君子之德风。小人之德草。草上之风。必偃。其是之谓欤。自是以来。上无贤君。下无真儒。世教陵夷。邪说横流。达而在上者。又从而倡之。呜呼。其弊有不可胜言者矣。及宋之盛。真儒迭兴。挟遗经继绝统。扶斯道辟异端。而学者靡然从之。斯亦以德达。而为人所信服故也。惜乎。有德无位。不能大行于世。永绝邪说之根本也。然而中国学士。尚赖其说。莫不以扶斯道辟异端为己任。虽其弊之深也。不能遽绝。尚可望夫斯道之复振也。若东方则其弊尤甚。人皆好之笃而奉之谨。又号为大儒者。反为赞诵歌咏。助扬声势。鼓舞振动。彼下民之昏愚。惟从达者之好者为如何也。于是。先王之学。寂寥无闻。耳目所接。无非异端。襁褓孩儿。学语之始。即诵其言。嬉戏之时。便设其仪。习与性成。恬不知非。邪与心熟。坚不可破。虽聪明之士。眩惑其空玄。暴悖之人。喜惧其祸福。莫不尊奉依归。毁伦灭理。风俗颓败。倾家破产。父子离散。其禽兽之归。涂炭之苦。亦不可既矣。幸玆秉彝。极天罔坠。虽在波颓之中。尚有一二明经之士。深知其害。窃议而私叹之。往往辨之于人。则或有所听信而开悟之者。是理义之心。人皆有之矣。然下焉不尊。民卒不从。及与为佛者辨之。则彼亦有是心。自知其非。屡至辞穷。然耻为之屈。惟务自胜。援引公卿之尊奉。大儒之赞诵。以折辨者。乃曰。夫岂不义而某公信之。以某公之位之德。而尊奉赞诵如此。汝反非之。汝能贤于某公欤。辨者若曰。位为公卿。而于道有不学。号为大儒。而于学有不正。但当质诸本心。辨其邪正而已。岂以某公之故。而遽以此为是云尔。则为有说矣。然此不惟获以下讪上之罪。人反不信。以为狂妄。讥笑毁谤。使无所容。辨者默然无言。彼为佛者。意气洋洋。自以为吾说胜也。是知异端之邪。不可以口舌争也。下民之惑。不可以义理晓也。惟其学术之正。德位之达。为人所信服者然后可以正矣。吾友达可其人也。达可虽无其位。达可之学。学者素服其正也。达可之德。学者素服其达也。以予昏庸。不恤讥议。慨然有志于辟异端者。亦以达可为之依归也。天生达可。其斯道之福欤。近闻往来之言。达可看楞严。似佞佛者也。予曰。不看楞严。曷知其说之邪。达可看楞严。欲得其病而药之。非好其道而欲精之也。既而私自语曰。吾保达可必不佞佛。然昌黎一与太颠言。后世遂以为口实。达可为人所信服。其所为系于斯道之废兴。不可不自重也。且下民昏愚。易惑难晓。达可幸思之。
登罗州东楼。谕父老书。(锦南杂题○乙卯)
道传以言事忤宰相。放来会津县。县罗属也。道过罗。登东楼。徘徊瞻眺。山川之胜。人物之富庶。抑南方一巨镇也。罗为州始自国初。且有功。我太祖一三韩。郡国次第平。惟时百济。恃其险远。人马粮谷之强且富。不即归命。罗人明识逆顺。率先内附。太祖之取百齐。以罗人之力与有多焉。亲驾是州。升之为牧。(按天复癸亥。丽祖攻锦城。锦人举城归附。仍改锦城为罗州。升牧在显宗时。)以长南诸州。盖所以褒之也。惠王躬擐甲胄以先后左右。功多子列。(按锦城之役。惠王从太祖讨百济。奋勇先登。功为第一。)大业以定。丕承厥位。保有民社。有创业之助。有持守之功。血食大庙。为百世不迁之室。乃眷恋旧邦而庙享焉。(按惠王祠在兴龙寺。州人祀之。)显王南巡至此。遂成兴复之功。(按显王庚戌。避契丹南巡至州。契丹师退。乃还都。升为牧。)赐州八关礼。以比本京。噫。道传二为礼部郎。皆兼太常。职掌宗庙朝会之事。今得罪不测。落南而来。违远京国。虽欲目一睹宗朝。与下执事之末。其可得乎。然予心则未尝忘也。今在千里外州。获闻祖功宗德之盛。登楼以望。山川如古。想见当时千乘万骑顿住于其中。又睹庙貌炳然临照。得慰孤臣拳拳之怀。何其幸也。嗟夫。罗人田其田宅其宅。安生乐业。将五百年于玆。何莫非祖宗休养生息之恩。亦父老所知也。然是州滨海极边以远。所患莫倭寇若也。沿海州郡。或虏或徙。骚然无人。不能守土地修贡赋。版籍所载。生齿所息。财赋所出。皆弃于草木之所蕃。狐兔之所穴。而其人之流散死亡。皆莫之恤。倭故也。而罗介于其中。繁庶如平日。桑麻之富。禾稻被野。其民昼作夜息。怡怡熙熙。以乐其乐。以及行旅登楼。顾望山川原野。极游览之娱。人盛物阜。仰圣德而歌遗风。不知行役之劳。迁逐之感也。是州之在四邻残破荡析之中。剧寇侵略之内。而安然独全。如万丈之陂以障横流之冲。虽有奔荡激射。极其怒势。而其为陂自若。民恃无恐。岂非祖宗之德入人者深。非若他州之民无恒产无恒心比也。岂非牧守得人。能宣德意。以结民心。使不散也。抑父老之教有素而民知向义也。吁可嘉矣。然近来倭寇尤横。其势日进不衰。父老毋狃已往之无事。励子弟修器械。谨烽火以保州若县。不为国家南顾之忧。道传虽负罪深重。自今至未死之日。而得优游暇食。罗人之赐不既多乎。
上辽东诸位大人书(奉使杂题○甲子)
钦惟　圣天子乘运而起。受天明命。芟群雄。削僭伪。驱逐异类。出之塞外。革毡裘为衣冠。化刑杀为礼乐。以绍中国皇王之统。其功比之神禹治洪水。周公攘夷狄。不足侔也。而其先后奔走之臣。疏附御侮之士。贤以德能以才。智者骋谋。勇者效力。相与赞成洪业。有若延安侯，靖宁侯，都督马公，指挥叶公，梅公。(按延安侯，靖宁侯。俱辽东都督。马公未详。叶公名旺。梅公名义。)尤所谓卓然者也。今者分天子东顾之忧。秉旄杖钺。专制方面。惠以绥之。威以畏之。远人慕义而自至。夷虏逃遁而喙息。其功在社稷。泽被生民。虽古名将相萧，曹，管，葛。未必过之也。我小邦僻居东海之隅。世讲事大之礼。朝聘往来。史不绝书。及原失其政。　皇明代德。我先王审知天命人心之所在。率先诸国。奉表归附。万世子孙。愿为臣妾。天子嘉之。赐金印一颗。封王为东藩臣。诏谕至切。赉与稠叠。恩至渥也。今门下郑评理(梦周)奉表贺天寿圣节。奉翊李常侍(天骥)奉笺贺千秋节。而道传为书状官。乃以九月十八日。　天子坐奉天殿。受群臣朝。阊阖天开。仗仪云簇。乐奏于两阶之间。一个书生。得与百辟卿士周旋广庭。躬睹穆穆之光。俯伏拜兴。呼万岁者三。何其幸也。是则　圣天子再造之恩。亦二三大臣赞道之赐也。不胜大庆。拜手稽首献诗。于皇上天。笃生圣人。秉箓握枢。以主神民。薄海内外。是妾是臣。亦监　有明。昭格无违。赉我良弼。保之佑之。百辟济济。邦家之基。延安，靖宁。马，叶，梅公。承　天子命。釐此大东。昭惠布威。克咸戎功。惟我小邦。僻居东偏。向风慕义。奉表及笺。朝聘贡献。时罔或愆。邦君之职。上达下宣。　天子之圣。邦君之贤。小子献诗。敢用斐然。
上都堂书(辛未)
宰相之职。百责所萃也。故石介甫曰。上则调和阴阳。下则抚安黎庶。爵赏刑罚之所由关。政化教令之所自出。愚以为宰相之任。莫重于此四者。而尤莫重于赏刑也。所谓调和阴阳者。非谓无其事而阴阳自调自和也。赏而当其功。则为善者劝。刑而当其罪。则为恶者惩矣。窃谓刑之大者。莫甚于篡逆。其沮王氏而立子昌。迎辛祦而绝王氏者。篡逆之尤。乱贼之魁也。苟免天诛。今已数年矣。又饰其容色。盛其徒从。出入中外。略无忌惮。而其子弟甥侄。布列要职。莫敢谁何。则今居宰相之任。守赏刑之柄者。无所辞其责矣。宜当具论罪状。启于殿下与国人。告于大庙。数其罪而讨之。然后在天之灵慰矣。臣民之愤雪矣。天地之经立矣。宰相之责塞矣。若曰人之罪恶。非我所知也。生杀废置之权。人主所司也。宰相何与焉。则董狐岂以赵盾不讨弑君之贼。加恶名乎。春秋之时。晋赵穿弑君。直史董狐书曰。赵盾弑其君。盾曰。弑君者非我也。史曰。子为正卿。亡不越境。返不讨贼。弑君者非子而何。孔子曰。董狐。良史也。赵盾。良大夫也。为法受恶。夫盾以正卿。不讨弑君之贼。受弑逆之名而不辞。然后讨贼之义严。而乱贼之党。无所容于天地之间矣。故曰为人君父而不通于春秋之义。必蒙首恶之名。为人臣子而不通于春秋之义。必陷于篡弑之罪。此之谓也。愚虽不才。得从宰相之后。与闻国政。敢不以良史之议自惧乎。若曰。所谓罪人。有儒宗焉。有连婚王室者焉。其法有难议者也。则昔林衍废元王。立母弟淐衍。先定其谋。而后告侍中李藏用。藏用不知所为。但曰唯唯而已。后元王反正。以藏用位居上相。不能寝其谋禁其乱。废为庶人。今李穑之为儒宗。孰与藏用。其首倡邪谋。沮王氏而立子昌者。孰与藏用。但唯林衍之谋而已。胡氏曰。昔文姜与弑鲁桓。哀姜与弑二君。圣人例以孙书。若其去而不返。以深绝之。所以著恩轻而义重也。夫弑桓者。襄公也。弑二君者。庆父也。文姜，哀姜。疑若无罪焉。圣人以二夫人与闻乎。故深绝而痛诛之如此。夫嗣君。夫人所出也。不以子母之私恩。废君臣之大义。况其下者乎。或曰。穑之言曰祦虽旽子。玄陵称为己子。封江宁大君。又受　天子诰命。其为君成矣。又既已为臣矣。而逐之大不可也。此其说不亦是乎。则曰王位。太祖之位也。社稷。太祖之社稷也。玄陵固不得而私之也。昔燕子哙。与燕子之。或曰。燕可伐欤。孟子曰不可。子哙不得与人燕。子之不得受燕于子哙。圣贤之心。以为士地人民。受之先君者也。时君不得私与人也。又周惠王以爱易世子。齐桓公率诸侯会王世子于首止。以定其位。当是时。嫡庶之分虽殊。其为惠王之子一也。且以天王之尊。不得私与其爱子。以诸侯之卑。率诸侯之众。上抗天子之命。圣人义之。未闻世子拒父命。桓公抗君命。诚以天下之义大也。玄陵岂以太祖之位之民而私与逆旽之子乎。又　天子诰命。一时权臣以为玄陵之子。欺而得之也。后　天子有命曰。高丽君位绝嗣。虽假王氏以异姓为之。亦非三韩世守之良谋。又曰。果有贤智陪臣。定君臣之位。则前命之误。　天子亦知而申之矣。安敢以诰命藉口乎。其为臣之说。抑有辨焉。纲目前书审食其为帝太傅。周勃，陈平为丞相。后书汉大臣等。诛子弘。迎代王恒。即皇帝位。其书曰帝曰丞相者。非为臣之辞乎。曰大臣曰诛子弘者。非讨贼之辞乎。不独此耳。武才人称帝已久。狄仁杰荐张柬之为宰相。柬之废武才人。迎立中宗。其荐为宰相者。岂非为臣也。废武才人者。亦讨其为贼也。百世之下。称周，陈安刘。张柬之复唐之功。未闻罪数公为臣而废旧主也。穑与玄宝。虽仁义未足。皆读书通古之士。岂不闻此说乎。其执迷不悟。倡为邪说。以惑众听。于此可见。先王之法。造言惑众者。在所当诛。况敢倡邪说。以济乱贼之罪者乎。或曰。其谋迎辛祦者。正子昌在位之时。虽无辛祦之迎。王氏安得复兴乎。其曰。迎辛祦而绝王氏。以罪加之之辞也。当是时。忠臣义士。奉　天子之命。议黜异姓。以复王氏。伪辛之党。先得礼部咨。知　天子之有命。忠臣之有议。谓子昌幼弱。谋立其父。以齐其私。此非谋迎辛祦而绝王氏乎。或曰。穑与玄宝。于行为前辈。有斯文之雅。故旧之情。子力攻之如此。无乃薄乎。昔苏轼于朱文公。为前辈。文公以轼敢为异论。灭礼乐坏名教。深诃力诋。无少假借。乃曰非敢攻诃古人。成汤曰予畏上帝。不敢不正。予亦畏上帝。故不敢不论。夫轼之罪。止于立异论灭礼法耳。以朱子之仁恕。攻之至以成汤诛桀之辞并称之。况党异姓而沮王氏者。祖宗之罪人。而名教之贼魁也。岂以前辈之故而贷之也。况彼之言曰。戊辰年废立之时。斯文有异议。所谓异议者。议立王氏也。又倡言于众曰。诸将议立王氏。吾父沮之。吾父之功大矣。此言流闻于祦，昌之耳者深矣。使祦，昌得志。斯文与诸将。果得保其首领乎。其自处之薄。为何如也。自以立王氏为异议。沮王氏为己功。今以立伪辛(按旧本。辛下有祦字。而从本传删正。)为异议。沮王氏为重罪。不亦可乎。或曰。子已上笺辞免。献书殿下。论执罪人。又告庙堂。无乃已甚乎。必若是言。昔齐陈恒弑其君。孔子沐浴而朝曰。陈恒弑其君。请讨之。又告三子曰。陈恒弑其君。请讨之。弑君者在齐。疑若无与于鲁也。孔子时已告老。疑若无与于鲁之政也。既已请于君。疑若不必告于三子也。且以圣人宏大谦容。入而请于君。出而告于三子。必欲讨其罪人而后已。诚以弑逆之贼。人人之所得诛。而天下之恶一也。且在鲁而不忍在齐之贼。况在一国而忍一国之贼乎。从大夫之后。而不忍邻国之政。况在功臣之列。而忍王室之贼乎。春秋书卫人杀州吁。胡氏曰。人。众辞。其杀州吁。石碏谋之。使右宰丑涖也。变文称人。是人皆有讨贼之心。亦人人之所得诛也。故曰众辞也。且乱臣贼子。人人所得诛也。而宰相不行诛讨之举可乎。况石碏以州吁之故。并杀其子厚。君子曰。石碏纯臣也。大义灭亲。以此言之。乱贼之人。不论亲疏贵贱。皆在诛绝也。或曰。陈恒，州吁。身行弑逆者也。穑与玄宝。未尝弑也。比而同之。不亦过乎。又安知诬其罪而误蒙也。则不有胡氏之说乎。弑君立君。宗庙犹未亡也。移其宗庙。改其国姓。是灭之也。岂不重于弑也。今党异姓而废王氏之宗社者。实胡氏所谓移其宗庙而灭同姓也。其罪亦不止于弑也。又古之大臣。人有告其罪者。囚服请罪。如汉霍光以武帝顾命大臣。拥立昭帝。功德至大。人有上书告其罪者。不敢入禁中。而待罪于外。以此观之。苟有告罪者。则当涕泣切请。躬对有司。辨明其罪。然后其心安焉。岂有诱妻子上书。假托疾病。就医于外。不与明辨乎。是则自知有罪。辞屈难辨必矣。春秋讨贼之法。虽其踪迹未著。尚探其意而诛之。况踪迹已著如此者乎。昔高宗封武才人为后。褚遂良，许敬宗同为宰相。遂良力言不可。卒至戮死。敬宗顺高宗之旨曰。此陛下之家事耳。非宰相所得知也。高宗用敬宗之言。卒立武后。敬宗终享富贵。五王同议及正。同受戮死。无一异焉。自今观之。敬宗之计得。而遂良与五王为失矣。然敬宗一时之富贵。欻尔若飘风过耳。泯然无迹。遂良五王之英声义烈。辉映简策。贯宇宙而同存。愚虽鄙拙。耻敬宗而慕遂良。传曰。始与之同谋。终与之同死。既不以愚拙弃之。得参反正之议。安敢畏奸党之祸。默然无言以苟免乎。伏望法春秋讨贼之法。以孔子，石碏之心为心。则宗社幸甚。
启
到南阳上密直司启(乙丑)
道传启。蒙恩授前件差遣。已于今月十七日赴任上讫。独把一麾。出宰百里。徒费廪养。无补承宣。顾惟小乡滨于大海。岛寇无时而窃发。居民屡至于骚然。苟非通敏之才。难得抚御之道。如道传者。学无适用。知不逮人。合问舍而归田。乃分符而授节。玆盖恭遇内相閤下龙喉出纳。洪业赞襄。以为人无智愚。皆有可用。取长舍短。并采兼收。至使疏庸亦蒙甄录。道传谨修谢上笺。随启投进。伏望昵侍清燕。从容闻达。幸甚幸甚谨启。
序
送湖长老诗序(以下五首锦南杂题)
传曰。人受天地之中以生。所谓命也。故有动作威仪之则。以定命也。然所谓威仪之则。岂可以声音笑貌为哉。亦曰。得之心而动之于四体焉耳。诗曰。抑抑威仪。维德之隅。予之诵此言久矣。而难其人。今见湖长老。其容貌端庄。行止安详。而其言有度。岂吾所谓其人乎哉。长老。佛者也。其学有曰作用是性者然乎。且人但会扬眉瞬目摇手举足而已乎。抑有如是之义理准。则存乎其中。不可得以离乎。人之作用。由是则者为是。不由是则者为非。则所谓性者有辨矣。予嘉长老之威仪有则。私窃以是为问。长老其思之。如有得焉。归以教我。亦相直之道也。
赠祖明上人诗序
无说大师病卧珍原山佳祥寺。一日倭寇突入其寺。苍皇分散。或死或虏。而弟子祖明负大师走。仅以身免。吾闻民生于三。事之如一。惟其所在。则致死焉。此儒者说也。浮屠人。出家与世。弃亲如遗。其他宜若无以为意也。而往往于师弟子间。恩义笃尽。其奔难赴急。反出仁人义士上如祖明者。是则此心之中。义理本具。不可得以(一本作而)泯灭矣。彼或离亲戚去人伦。往而不返者。亦独何心欤。虽然。人心所同然者。自我发之。则彼之兴感。固有所不能自已者矣。宜乎歌之者众也。
河相国春亭诗序(按河相国名乙沚。辛祦乙卯。为全罗道元帅。)
相国河公以节帅全罗。既至。令曰。为患吾民。以遗国家忧。惟倭最急。便习水道。轻进易退。故制御者难得其要。我知之矣。即马上誓师旅。引行鸣钟鼓。树旗帜。沿海上下。张皇兵威。贼人不测。稍自引去。然不敢以无事自暇。常野次于外。以临冲要。以备不虞。时维六月。地极南边。海雾吹炎。天云烁热。上蒸下湿。公虑宾校之病于暑也。一日。登高以望。长江注其下。群山包其外。缭以峰峦。错以洲屿。云收雾散。瞻眺攸远。炎热以凉。蒸湿以爽。洒然若执热而濯清泠也。恍然如乘长风御灏气。以超乎寥廓也。宾校胥乐。劝公构亭其地。公重违众。乃役戍卒之无事事者。取材诛茅。不终日告成。客有请亭名者。公曰。吾尝自号春亭。亭吾构也。其以是命之。客语人曰。异哉。公之名亭也。亭之成适当夏月。引清风于天末。纳爽气于襟袖。肌肤轻快。神心夷旷。不知时之为暑而地之为炎荒也。至若金风启候。素月扬辉。叫征鸿于长洲。倚孤帆于极浦。阴云不开。江天无际。渔蓑披雪。亦此亭之胜槩也。若其野芳山荣。鸟哢禽嘤。仅足于一时耳。四时于亭。其景如此。而公独取其一。有以也夫。解之者曰。天有四时以成岁。人有四端以统性。四时之各偏其一。而春无所不在。犹四端各一其德。而仁无所不包也。故曰。春者春之生。夏者春之长。秋者春之成。冬者春之藏。仁者仁之爱。义者仁之制。礼者仁之敬。智者仁之知。于时为春。于性为仁。一理也。故其在天。则充塞流行。无一息之间断。播之为四时。糅之为万物。变化无穷而生生不息。此春为天地之仁也。其在人则公平乐易。无一毫私意忿疾之累。其积也和顺。其发也英华。体之身而身安。推之家而父子亲。以至处事应物。无一而不得其宜。此仁为一身之春也。昔朱光庭谓明道为春风。其言不可诬也。春哉仁哉。渊乎其为德之至也。非知道者。孰能与于斯。公之所以有意也。登是亭者。毋徒取游观之乐。当求君子体仁之意。尤当求天地生物之心。然后知亭之所以为春。而能乐公之乐也。客曰。唯唯。于是咸系诗以咏。
节序相推自四时。一亭佳兴少人知。悠然独得天机妙。坐对江山赋好诗。
贺河公生子诗序(按河公。乙沚之大人。○丙辰)
全罗道原帅密直河公赴镇之明年春。其从事朴原宾言于道传曰。公之尊大人年十八生公。公今位将相。而尊大人康强无恙。年七十六又生子。同邑故宰相河公(河元正楫)首为歌诗以记。晋有文之士皆歌之。子岂知乎。予惟盛德君子。有厚积于躬。不食其报。然后子孙繁衍昌大。贤智之士。出于其家。得君行道。康济斯民。能以一门之福。为邦家之福也。故古之称愿于人者。必言其子孙之盛。诗曰。孝子不匮。又曰。永锡祚胤。是皆厚之道也。公之尊大人不慕荣名。敛身退归。教训子孙。化及乡党。其有厚积而不食者欤。公读书为通儒。赴举业。巍然魁多士。自筮仕以至于为将相。出入中外。夷险一节。不失令闻。是虽本于家庭之训。其亦天之所以报盛德者然欤。天于河氏。笃厚之心。拳拳不已。又晚生贤子。以示锡胤之无穷。吾知晋之文士不一歌也。其位将相享富贵。天以是施之于前。岂独啬之于后欤。
送赵生赴举序(按赵生名璞。号雨亭。)
恭惟国家设科取士。冀得真儒。以臻至理。其所以求之者甚勤。而望之者甚重。果能挻出特立。以不负国家求望之意者。谁欤。往往经济庙堂之上。折冲千里之外。以为社稷生民之赖者。皆不由科目而出。彼号为儒者。敝冠羸服。恐恐焉延缩观望。仅足以图保其身。虽在锥刀文墨之间。犹不能展布。况望其明目张胆。毅然立于朝。以为理道之轻重哉。其无耻者则饰言语逞末技。侥倖奔走。横取利禄。又有在平居之时。高谈阔论。无所不至。若付之以事。则茫然不知所为者皆是。今明良相遇。思革此弊。罢黜其尤无良。至取科目之制而更张之。深教中外。举其贤者能者。而生一朝裒然而起。计偕以进。其意岂徒曰取富贵而止耳。盖将以行其所学也。生能体国家之意。无蹈前失。使儒者之效白于世。则道传生为太平之民。没为明时之鬼。虽废死南荒。无恨也。生勉之哉。
赠典校金副令诗序
士之生斯世。其出处去就。何常。当大用则大行。小用则小行。至于不用则不行。如此而已矣。然非实有诸己。真知内外轻重之分者。不能也。吾友金君义卿。读书为儒。待时而动。当岁在癸巳。益斋李文忠，阳坡洪文正。(按洪文正名彦博。即公之座主。)以旧德重望。专宗匠之席。柄择士之权。士之蓄奇谋抱长识。深藏而不售者。莫不讴吟思效。踊跃自奋曰。此其时矣。相与骈肩累足。杂进权衡之下。以争轻重之试。而义卿与今韩山牧隐先生。谈笑而起。鼓行直前。朋徒拱手。却立环视。则莫我敢当。于是排多士。进立前列。高擢丙科。何其奇也。以名能文学。入校书。专雠校之任。未几。以忠谠鲠直闻。拜左正言知制教。使尽言政事得失。至于用人当否。亦得论而进退之。几于大用。然义卿之才之学。不宜止此。且其所谓大者未试也。一朝以亲老引而南归。朝昏定省。不离于侧。固无意于用。而亦无意于行也。
今相国河公秉全罗原帅之节。至则曰方隅任重。军民务殷。理法征谋。宜咨贤有识达者然后行事。请义卿参帷幄。待以上宾。义卿感国士之遇。知无不言。算无遗策。三军之号令整齐。一方之赋讼平允。戎有捷功。民以底宁。义卿曰。今玆有成。主人之贤也。相国曰。非我也。宾客之赞也。于是状闻。拜奉善大夫典校副令，宝文阁直提学。以旌其庸也。义卿敛其所以用之于朝者。以用之幕府而行。主人果有成功。其无所不可也如是。昔在有唐。卢公迈，郑公馀庆，赵公宗儒，顾公少连。俱以河南幕客。入朝为宰相。时人荣之。至今绰有休声。吾闻宰相以人事君。佗日相国之还朝也。论列遗材。荐进贤俊。则义卿之名居先矣。岂可使河南幕客专美有唐哉。道传虽废(缺)矣。幸未死。将为义卿拭目见其大用而大行也。
赠任镇抚诗序(甲子○按任镇抚名诚。山东人。即辽东护送将。辛祦己未。来索被虏人及逃军。)
道之在天下者。未尝一日而亡也。而所谓气者。有清浊盛衰之判。故世道有治乱。人材有圣愚。而道之托于人者。亦有晦明绝续之时也。宇宙以来。有虞，夏，商，周之世道。斯有夔，皋，稷，契，伊，傅，周，召之人材。道之所以行也。有汉唐之世道。斯有萧，曹，房，杜之人材。道之所以仅存也。其他秦，晋及隋。或以诈谋。或以征诛。南北朝之割据。五季之分裂。乱之极也。世道人材。固未暇论也。及宋受命。五星集奎。世道复文明之运。人材出道德之宗。斯道之明。如日星之昭晢于中天。奈之何气之清者不得不浊。盛者不得不衰。一朝异类入据中国者百有馀年。亦宇宙间世道之一大变也。天心有待。　真主作兴。奉辞伐罪。正位居体。以涤新天下之耳目。摅华夏愤。雪百王之耻。功至大也。德至盛也。其坐而论思。作而奔走。皆命世之德。王佐之才。今以辽东一路观之。与小邦境壤相接。岁时行李。往来由之。今道传从宰相郑评理。奉表贺天寿圣节。路过辽东。得谒总兵官。其宏量伟器。亦今世之方叔，召虎也。退见宾客。借筹尊俎之间。草檄帷幄之中。以折冲千里之外。固多士之选。而镇抚任先生常在军旅。不废讲学。尤邃于濂，洛性命之学。其雅意澹泊。志行纯洁。一代之高士也。由此观之。有　明之人才世道。非汉，唐之人才世道。乃虞，夏，商，周之人才世道也。道之托于人者。晦之甚而复明。绝之久而复续。所谓在天下未尝亡者。于此可见。今者蒙犯霜露。跋涉山川。
远送于鸭江之上。终日并辔。笑语谐适。讲论至切。不知道里之远。行役之劳。受赐多矣。临别序言。亦回路赠与处之义也。诗曰。
皇明抚中夏。声教暨四夷。多士如云从。翼以六龙飞。翩翩任夫子。好学本天资。佐此辽东幕。画策何其奇。顾我亦狂简。一见许相知。不辞道里远。来送鸭江湄。天寒朔风急。雪深黄草衰。疑疑马上语。不知行役疲。我有一言赠。珍重莫相违。相与崇令名。远大以为期。
送杨广按廉庾正郎诗序
予丁家忧。因居荣州。南方学者。多从之游。今杨广道按廉副使庾公亦在焉。于侪辈年最少。与之语道理古今事。默然心解。至论政事吏理。一一领略。退充然若有得。予固目异之。谓诸生曰。此子他日必为有用之才矣。后弃科举业。从文墨。朝廷以公有通敏才。拜监察纠正。平壤乃西北都会之所。军民务剧。尹公(一本无公字)以重臣出。公为判官佐之。幕府称其能。入典法为正郎。狱无冤滞。又督阴竹屯田。岁入倍前。仍察访一道兼军须。奸猾畏服。府库充盈。若公者。可谓才矣。尝论儒吏之说。道德蕴之于身心。斯谓之儒。教化施之于政事。斯谓之吏。然其所蕴者即所施之本。而所施者自其所蕴者而推之。儒与吏为一人。道德与教化非二理也。自世道之降。道德变为词章。教化易为法律。而儒吏于是乎判矣。此斥彼为俗。彼訾此为腐。世之言道德教化者。皆为无用之长物。其间或有以儒术缘饰吏理者。亦不过自济其私而已。予学且陋。然从予游者。若秘判安公按杨广，大护军李公按庆尚，中书成公，司农金公按交州。卓有成绩。及今版图庾公。亦以重选按杨广。皆儒之效吏之循也。语曰。学而优则仕。仕而优则学。是仕与学相须也。二三子若因其才质之美。勉进不已。他日成就。固未易量也。且将使斯世知真儒循吏之在此而不在彼矣。前待制尹公。性狷直少许可。于庾公素相善。且有姻。故作诗送其行曰。念昔吾家正献公。观风杨广至原中。外孙玄婿今持节。旧宅春光思不穷。大司成权奉翊已下二十八人。分韵赋诗。谓道传有旧。属以序。
送宋判官赴任汉阳诗序(按宋判官名因。号杏亭。)
呜呼。为臣忠。为子孝。二者。人道之大端。而立身之大节也。所居之位不同。时与事常相违而不相值。忠以孝不得兼尽。为人臣子者。或有所憾焉。汉阳府判官宋侯。事父母尽孝道。始居全罗道宝城。海寇深入作耗。宋侯奉两亲避其难。间关草莽。恐不免。远徙杨广道果州。赁田宅以居。课僮仆农耕供甘旨。郡县感孝诚。多所馈遗。及父卒。自初丧至葬祭皆以礼。哀动邻里。丧母亦如之。于时国家举式序之典。尤重守令。命下台省。各举所知。上宋侯名。慈祥廉干。宜近民。不谋而同。于是夺哀加阶奉善大夫知旌善郡事。宋侯上书辞以违远坟墓。不得亲朔望之祭。请终丧。语甚哀切。朝议孝子志不可夺。守令亦难其人。汉阳去果州不数十里。听讼之暇。往修朔望。庶两得也。即改汉阳府判官。拘制降阶通直郎。吏督上道。不得已之官。噫。人之于仕进。一资半级。在所必计。宋侯以亲故舍高取卑。贤夫。孝则固已。忠其在此行乎。诸公嘉宋侯之志。咸赋诗以赠。朋友之意也。予乡人也。敢自幸。于是作序。
若斋遗稿序(甲子后)
道传一日得亡友若斋遗稿若干卷。泣且读。因濡翰书其端曰。此东国诗人金敬之所作也。书未讫。客诘之曰。金先生学术行义。岂但诗人而止欤。先生生世族。幼而聪敏。既就学。与圃隐郑公，陶隐李公及故正言李顺卿。义爱尤笃。朝夕讲论切磋不少怠。吾东方义理之学。盖由数公倡之也。国家崇重正学。更张旧制。增广生员。宰相韩山李公主盟师席。拔荐名儒为学官。而先生以佗官兼直讲。诸生执经受业。列于席前。虽告休沐。从而质问者相继于家。多所进益。先生学术之正为如何。当甲寅乙卯之岁。国家多故。时相用事。先生上书。力言得失。不报窜竹州。例徙居母乡骊兴郡。自号骊江渔父。扁其所居堂曰六友。(按六友。谓江山风花雪月。)以乐江山四时之景凡七年。国家尚其风义。召拜谏官。寻长于成均。言责官守。两无所愧。又以先生有专对才。行礼辽东都司。适有朝命不许私交。置先生云南。行至四川之泸州。得病卒于旅次。(按辛祦甲子。义州千户曹桂龙至辽东。都指挥梅义等绐曰。我于尔国事。每尽心行之。尔国何不致谢耶。祦以九容为行礼使。奉书币往辽东。义与总兵潘敬等曰。人臣无私交。何得乃尔。遂执归京师。　帝命流大理卫。行至泸州永宁县病卒。)先生自始行至病卒。间关万里。备尝艰难。略无顾虑自惜之意。临绝曰。吾在家死儿女手。谁肯知者。今在万里外。死于王事。至使中国人知吾姓名。可谓得死所矣。无一言及家事。先生行义之高。又为如何。道传揽涕而言曰。子之言诚是也。敬之学术行义。备诸史牒。播于人口。奚待予言哉。诗道之难言久矣。自雅颂废。骚人之怨诽兴。昭明之选行而其弊失于纤弱。至唐声律(声律。旧本作律声。)作。诗体遂大变。李太白，杜子美尤所谓卓然者也。宋兴。真儒辈出。其经学道德。追复三代。至于声诗。唐律是袭。则不可以近体而忽之也。然世之言诗者。或得其声而遗其味。或有其意而无其辞。果能发于性情。兴物比类。不戾诗人之旨者几希。在中国且然。况在边远乎。敬之外祖及庵闵公(思平)善词学。尤长于唐律。与益斋，愚谷诸公相唱和。敬之朝夕侍侧。目濡耳染。观感开发而自得尤多。道传尝见敬之之作诗。其思之也漠然无所营。其得之也充然若自得。其下笔也翩翩然如云行鸟逝。其为诗也清新流丽。殊类其为人。敬之之于诗道。可谓成矣。客曰然。卒书以为序。
圃隐奉使稿序(丙寅)
道传十六七。习声律为对偶语。一日。骊江闵子复(按子复。闵安仁字。)谓道传曰。吾见郑先生达可。曰。词章末艺耳。有所谓身心之学。其说具大学，中庸二书。今与李顺卿携二书。往于三角山僧舍讲究之。子知之乎。予既闻之。求二书以读。虽未有得。颇自喜。属国家设宾兴科。先生来自三角山。连冠三场。名声藉藉。予亟往谒。则与语如平生。遂赐之教。日闻所未闻。后奔父丧荣州居二年。继有母丧。凡五年。(按提学公行状曰。至正丙牛正月。提学公卒。是年十二月。夫人禹氏卒。此云奔父丧居二年。继有母丧。凡五年。两处必有一误。)先生送孟子一部。朔望之暇。日究一纸或半纸。且信且疑。思欲取正于先生。丧毕还松京。牧隐先生以宰相领成均。倡性命之说。斥浮华之习。举先生及李子安，朴子虚，朴诚之，(之当作夫)金敬之充学官。讲论经学。先生于大学之提网。中庸之会极。得明道传道之旨。于论孟之精微。得操存涵养之要。体验扩充之方。至于易。知先天后天相为体用。于书。知精一执中为帝王传授心法。诗则本于民彝物则之训。春秋则辨其道谊功利之分。吾东方五百年。臻斯理者几何人哉。诸生各执其业。人人异说。随问讲析。分毫不差。牧隐先生喜而称之曰。达可豪爽卓越。横说竖说。无非的当。道传间往听之。不意孤陋所得。往往默契焉。获被诸公荐。侧于学官之列。出入与俱。自是从游之久。观感之深。虽曰知先生甚悉。非僭也。先生之学。日以长进。诗亦随之。当其少时。志气方锐。直视无前。故其言肆以达。更践既久。收敛有加。其为侍从也。献纳论思。润色王化。故其言典以则。其见逐南荒也。处优患之中。安义命之分。故其言
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 10:22:59-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>