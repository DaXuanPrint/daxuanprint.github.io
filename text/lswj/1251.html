<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="提要,卷一,卷二,卷三,卷四,卷五,卷六,卷七,卷八,卷九,卷十,卷十一,卷十二,卷十三,卷十四,卷十五,卷十六,卷十七,卷十八,卷十九,卷二十,卷二十一,卷二十二,卷二十三,卷二十四,卷二十五,卷二十六,卷二十七,卷二十八,卷二十九,卷三十,卷三十一,卷三十二,卷三十三,卷三十四,卷三十五,卷三十六,卷三十七,卷三十八,卷三十九,卷四十,道乡集全文在线阅读,道乡集全文在线下载,大玄古籍书库">
<meta name="description" content="宋代诗文别集。40卷。邹浩撰。本集系邹浩之子邹柄、邹栩所辑。凡诗14卷，其中包括2篇赋;文26卷，辑入制、表、状、书、疏、启、记、序、策问、杂著、墓志铭、祭文、行状、传等各体文章。李纲曾为此书作序，但集中失载。据《东都事略》说邹浩集30卷，但《直斋书录解题》著录《道乡集》为40卷。邹浩在元符二年(1099)因上疏谏立刘后获罪，其书稿即遭焚毁。邹柄等辑其遗稿，搜采亦不完备。如李焘《续资治通鉴长编》载有元符元年《论执政大臣不和疏》，不见集中;又《论宰相章惇疏》本4篇，集中只载3篇。但邹柄刻本版片在宋末也被毁。">
<title>道乡集_邹浩_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">道乡集</span> <br/>
          作者： <span class="inputVal" id="bkauthor">邹浩</span> <br/>
          朝代： <span class="inputVal" id="bkdate">宋代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">类书文集,诗文集,完结</span> <br/>
          字数： <span class="inputVal" id="bknum">[book_length]205590</span> <br/>
          说明： <span class="inputVal" id="bkdec">宋代诗文别集。40卷。邹浩撰。本集系邹浩之子邹柄、邹栩所辑。凡诗14卷，其中包括2篇赋;文26卷，辑入制、表、状、书、疏、启、记、序、策问、杂著、墓志铭、祭文、行状、传等各体文章。李纲曾为此书作序，但集中失载。据《东都事略》说邹浩集30卷，但《直斋书录解题》著录《道乡集》为40卷。邹浩在元符二年(1099)因上疏谏立刘后获罪，其书稿即遭焚毁。邹柄等辑其遗稿，搜采亦不完备。如李焘《续资治通鉴长编》载有元符元年《论执政大臣不和疏》，不见集中;又《论宰相章惇疏》本4篇，集中只载3篇。但邹柄刻本版片在宋末也被毁。明代成化六年(1470)，其裔孙邹量得内阁抄本，遂刊为《道乡先生邹忠公文集》40卷。正德七年(1512)邹翎重刊时增《续集》1卷。万历间钱塘令邹忠允再刊其书。清代王士禛《居易录》称其古诗似白居易，律诗似叶梦得，又称其受学程门而特嗜禅理，诗文多宗门语。这些见解都颇为恰当。</span> <br/>
          封面： <span class="inputVal" id="bkimg">Z_19440.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]道乡集
[book_author]邹浩
[book_date]宋代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]类书文集,诗文集,完结
[book_length]205590
[book_dec]宋代诗文别集。40卷。邹浩撰。本集系邹浩之子邹柄、邹栩所辑。凡诗14卷，其中包括2篇赋;文26卷，辑入制、表、状、书、疏、启、记、序、策问、杂著、墓志铭、祭文、行状、传等各体文章。李纲曾为此书作序，但集中失载。据《东都事略》说邹浩集30卷，但《直斋书录解题》著录《道乡集》为40卷。邹浩在元符二年(1099)因上疏谏立刘后获罪，其书稿即遭焚毁。邹柄等辑其遗稿，搜采亦不完备。如李焘《续资治通鉴长编》载有元符元年《论执政大臣不和疏》，不见集中;又《论宰相章惇疏》本4篇，集中只载3篇。但邹柄刻本版片在宋末也被毁。明代成化六年(1470)，其裔孙邹量得内阁抄本，遂刊为《道乡先生邹忠公文集》40卷。正德七年(1512)邹翎重刊时增《续集》1卷。万历间钱塘令邹忠允再刊其书。清代王士禛《居易录》称其古诗似白居易，律诗似叶梦得，又称其受学程门而特嗜禅理，诗文多宗门语。这些见解都颇为恰当。
[book_img]Z_19440.jpg


[book_title]提要
钦定四库全书　　　　集部三
道乡集　　　　　　　别集类二【宋】
提要
【臣】等谨案道乡集四十卷宋邹浩撰浩字志完常州晋陵人元丰五年进士官至直龙图阁赠宝文阁学士諡曰忠事迹具宋史本传此集乃其子柄栩所辑凡诗十四卷文二十六卷李纲尝为之序此本失载东都事畧载浩集三十卷疑此亦後人所分也浩於元符二年以上疏谏立刘后编管新州当时已焚毁其稿徽宗初蔡京重理浩罪求其疏不得乃伪作浩疏宣示之今集中具载原疏盖自徽宗实録浩传中采出者又集载疏共四首而李焘长编内尚有元符元年论执政大臣不和一疏不见集中又论章惇凡四疏集亦祗载其三而高俅转官一制乃存而不删盖编类之时蒐采未备去取亦未尽当也柄等镂板宋末已毁明成化间其裔孙邹量始得内阁抄本万历中钱塘令邹忠允亦浩之裔乃再刋行之王士祯居易録称其古诗似白居易律诗似叶梦得又称其受学程门而特嗜禅理诗文多宗门语其括苍易传序服膺荆舒之学亦驳而不醇夫浩之大节可谓不愧师门矣语言文字小小异同未足为累盖所学在此不在彼也以是吹求是亦不揣其本矣乾隆四十三年四月恭校上
总纂官【臣】纪昀【臣】陆锡熊【臣】孙士毅
总校官【臣】陆费墀

[book_title]卷一
钦定四库全书
道乡集卷一　　　　　　宋　邹浩　撰
古赋
愤古赋【并序】
余读离骚见屈平以忠不容而卒葬於鱼龙之腹也愤然伤之故爲此赋
呜呼屈平之忠曷不足以悟怀襄兮荐困乎谗口之嗷嗷流落江湖不堪其憔悴兮曾旧履不贬损乎一毫愤懑中溢不可遏以复为无物兮操觚进牍遂大肆乎离骚博万殊之动植而择以比兴兮匪故角胜负而为此忉忉或超然旷荡乎四方上下之表若无以取信兮要其心之所存则惟冀君之我交後世有志之士览斯文而想风采兮犹慨然永叹又继之号咷以此较彼轻重固有在兮如之何不从彭咸而投波涛人孰不有一死兮或重逾泰山或轻愧鸿毛惟平之死於忠兮使来者自悔其贪叨历上古以稽君臣之盛兮邈鲜俪乎重华之朝稷契臯夔更相汲引以比肩於岩廊之上兮北之幽州南之崇山不闻流鲠直而放英豪聚精会神如一人兮成功独巍巍乎其高夫何世而不生靳尚兮其消其长系人君之孰褒以唐太宗之贤卓荦近代兮於郑公之既没也停昏仆碑且不念其勤劳况本非其拟重以难明易聼之说兮宜其君臣之盛亘千祀而一遭幸大明之烛无疆兮间不能以容刀戒百链之刚化而绕指兮虽至陋也愿初终乎所操
四栢赋【并序】
广陵学官厅尝为夫子庙今所居之堂即其殿也庭植四栢皆凛凛合抱爱之而赋云
瞻广陵之寂历兮直高堂之峥嵘薙蔓草以如拭兮伟四柏之亭亭叶委盖以固覆兮干耸崒以上征根盘薄而石老兮皮皴皵以龙惊俨相揖以成列兮何意气之不可凌岂商山逸叟见邀於子房兮将以翼储君而经营抑匡庐胜友自得於莲社兮方且傲当世而洁清想昔日之巍然广殿兮对先圣以交荣如子路曾晳冉有公西华之侍坐兮垂绅端拱各控其素志之诚呜呼余德至陋缪膺教职获与栢而相植如亲炙夫盛德讲习之余将迎之隙既弗嗜於盃盘又兼忘於射奕必往来栢隂吟哦其侧绵日月以居多豁聪明而有得其朝暮也蔼瑞露以冥冥驻归云而凝碧其四时也谢羣芳之争妍憇薰风而暑释筛蟾光之十分封雪霜而玉皪若乃琼花兮一本芍药兮千畦蕙兰馥郁乎亭槛锦绮焜煌乎涂泥上由刺史爰逮黔黎咸择地而置酒纷踵继以车驰曾此栢之不顾兮其青青固自若也岂以此自少而遂衰及夫时运遄往木帝无为骤雨滂沱以涤荡狂飈奔腾而折摧昔蕃鲜兮何在今寂寞兮空枝使当年之好事惨搔首以兴悲独此柏之不变兮其青青固自若也亦岂以此自多而增奇呜呼柏之所以为栢兮其常德若兹仆幸得之而深兮胜老马以为师允蹈贤圣所期於学者死而後已兮肯以穷达异其毫厘庶几无愧乎栢之常德兮不为君子之弃而小人之归
古诗
秋蝇
秋风快如刀着木木欲折蕃鲜转凄凄入眼无一悦青蝇独何为飞鸣犹未灭造化本无私尔生亦偶窃念方三伏中日车午停辙下照人世间何异红炉热劲鸟倦戢翼狞兽喘吐舌惟人於此时体懈剧疲薾虚堂幸可逃枕簟随意设好睡边韶同素嬾稽康埒更此值清凉酣寝谓须决双睫才欲交汗肤遭尔啮营营不絶声宛类谗口呐使我寝不安欲息还复挈况如一箪贫未能万钱歠园蔬荐脱粟杯盘殊灭裂双筯才欲拈咀嚼遭尔餮适从何处来食饮污修洁使我味不甘欲咽还复噎敺除付疲兵祗足增跛蹩宜哉孙权弹为尔情激切期望秋风回一扫无余孽偶此延朝昏勿谓风不烈气候侵凝凛龙蛇且藏穴尔形大豆然岂能坚如铁
书徐仲车先生诗集後
古人往矣名空存尔来冠带谁其伦语言渊骞行跖蹻俯仰不愧何缤纷先生道义完且洁去彼取此非今人事亲不但彩衣戏刻木省定长悲辛抛官却扫醉经史胸中寜复留纎尘履穿袍敝突不墨辞币与粟甘清贫自从秀髪到白首造次於是如一晨当知有昊悯浇散先生故出援斯民嗟余禀赋虽不敏管窥偶幸知所因讲闻先生亦已久云为辄以书诸绅朅来广陵两閲岁所得比旧尤加亲此编雅什数百计覃思成诵惊余神恍如聼乐周太庙黄锺大吕皦且纯又如典瑞出圭璧璀璨满目非玞珉伟哉固足信万一髣髴相见容彬彬吾皇图治急遗逸空谷相望推蒲轮先生高卧焉得遂细扎匪日颁严闉奈何缰锁脱无计洒扫犹阻致此身愿言师法不少懈庶几有立逃湮沦
送李光道承事罢高邮酒官
豫章拂青冥密?覆百亩初由拱把微封植岁月久大厦捜栋梁匠者终见偶甘井如车轮千寻彻坤厚畚锸非一朝致力自培塿河流涸生尘源源独清浏李子素绮纨操约世莫诱字画尤劲奇往往过虞柳当其求帖时髣髴昔人呕吾惟蜩翼知岂暇恤衆口愿言举斯心夙昔仁义薮甘井与豫章勿使擅所有
送楼谦中赴江州德化主簿
忆昨随侍游鄞川穷?欲上苍崖颠峥嵘古寺忽邂逅眸子顾我惊了然子时苫凷惨无意挥麈岂暇论幽玄星离雨散已五载谁谓此地方周旋胸中突兀富经史欬唾落纸珠玑圆明明君王正侧席何事版籍从拘挛匡庐胜槩半境内足以寄傲追前贤穿云漱涧徧所历妙句流落人间传却来隐几北窗下博山深炷沉香烟细观身世?竟处何者当好何当捐纷纷万事付一笑聊复尔耳姑随缘吁嗟二轮挽莫住愿子於此同勉旃
赠茅山范道人
道人本是红尘客曾把锥刀閙胸臆一朝矫首看冥鸿弃子捐妻人莫测三茅峰北华阳南凌乱烟霞閟殊特筑庵寄傲知几年但见日月忙如织饥飡落英饮沆瀣策杖溪云随降陟蟾辉倒射松风寒长啸一声山欲辟飘然行止信自由或到人间蹑人迹朱门瓮牖初不分遇酒辄倾论斗石有时巧发惊四筵季主犹惭多失策纷纷流俗争称奇岂识道人真所适茅君仙去空遗踪高行三千当自积琴闲棊罢幸相过却恐鸾飞无处覔
送宋司理赴吏部
古木暗长堤清涟涨轻縠南风?乌樯动子归兴速今日共一樽明朝各川陆我心久已灰惨怆辄眉蹙鲍叔实我知嵇康亦子熟少年挺奇姿绮丽诱莫逐抑首掾雄藩哀矜见推鞫季文每三思石庆惧谴戮多事如不胜投刀斯中族重华虽前旒踈逖无隐伏杂遝登俊良能官真棫朴行看万里涂追电恣腾蹴赫赫继家声勿忘勤圣读
登召伯斗野亭用孙莘老韵寄秀老参寥
广陵最佳处堂与南山平慨然寄远瞩溷浊为冰清冷官从无徒犹阻窥朱甍矧兹斗野构名实久已倾距我逾一舍何由偕友生王事有邂逅川途假新城登亭若为慰饥渇甘大烹莲花袭襟裾双鹤唳且行一笑发深省坐见星斗明回首莫逆交物外正采荣
寄楼谦中
三年客扬州鄙吝谁与晤美人海上来青眼独余顾荒凉吊遗踪每每参杖屦败意无俗物欣快平生遇陶丘今杜门习嬾殆成痼麈尾挂壁间琴书自朝暮匡山正倚天枕漱实幽趣清壮增笔力重规谪仙句相望越千里欵段不获驱何当继畴昔把手论情素惟有月下桐秋声已如故
效十二属体
区区鼯鼠技不优鼓刀要使无全牛力探虎穴必有获纵如兎窟焉能谋好龙既久乃龙至画蛇添足岂蛇侔骢马御史风烈在痩羊博士声名流棘端犹作刻猴用宝鼎忽患烹鸡求相狗他年会见赏牧豕海上非吾忧
感年
一世三十年我今二十九昔人当此时事业已不朽顔渊语心斋瞠若夫子後着録盈三千独居四科首荀彧王佐才智畧子房偶脱身作谋主谈笑解纷纠元宾与习之二李相左右复命索玄微词章配韩柳夙成更超伦初不愧黄耉项槖实可师仲尼安敢友孔融登龙门元礼接弥厚叔度千顷波能使荀淑忸陈蕃置一室誓涤天下垢贾谊入朝廷号咷动明后陆机文赋成见者咸歛手祢衡孰比俊帝室宜见受李贺锦囊中佳句敌琼玖相望编简上灼灼列星斗而我独何人拟之一无有追维故时事浃背汗如浏穷年坐井底曾不辨虀臼多岐既亡羊画虎欲类狗狂澜傥不回何以刷兹丑吁嗟岁律逝易於屈伸肘分隂所当惜来者勿复苟譬彼力田子耘耡肯卤莽所期嘉苗成不使乱於莠血气况方刚龙锺未为叟高名非我心没齿庶无咎
菏泽【探得梅字】
?天洚水非凡灾平地汹汹生风雷帝尧哀民作鱼鼈咨禹平之时懋哉未暇雍容堂陛上和羮以尔为盐梅禹知休戚系予手汲汲岂获怜婴孩疏凿高低捐四海校量势力天须回尔时菏泽次第及导引一股从东来就中不独豫州利八荒赖以川原开农桑处处酬愿欲鸟兽蹄迹还蓬莱此泽虽微与有力掲之载籍悬星魁禹归天上已万祀遗利犹今分九垓帝里虎士不知数朝昏待哺张其顋转输粟布自东部浃日何啻浮千桅始知寸胶无足用安危须仗经纶才君不见黄河泛滥金堤摧縻费皇家几亿财华衣肉食皆妙选年年议论喧中台
陶丘【得傍字】
山河融结皆奇状此丘之形谁与剏一成为敦再为陶二帝昌时已询访至今禹贡名字存气势仍容菏泽傍普天率土此其中杂遝舟车来四向分茅开国南面尊屡致千金谢齐相尔来日月几春冬兴废相寻人物上纷纷万事已尘埃此丘迤逦初无恙平生苦死嗜登临准拟携筇事踈放冷云寒日满荆榛蕞尔令人重凄怆会须东走泰山颠纵目乾坤更何障
默坐有感
後悔宁可追称误岂容数试观古来人何以为先觉一日三省躬此事在力学年光捷霜蹄我心羞龌龊
次韵罗正之提刑见寄
天边故人赠明月恍惚如临沧海濶几年麈尾阻清谈一日中肠寛百结锺君骨朽谁能琴流水高山犹到今平生宫徵愧伯牙邂逅夫子还知心相期端欲追前古诸事斯言逃责数青云穷达岂须论廊庙由来齐子午【子午乃谷名隐者所居见杜诗】
王景亮携晁无咎清美堂记来求诗为赋此一篇
先生不出二十年幅巾种树老卢泉卢泉水木清且妍筑堂流水茂树间晁侯作记笔如椽画栏素壁青瑶鎸明珠白璧光射天先生矜诧喜欲颠春归野岸緑漪涟青山东缺如断环雪消风软山苍然杏梢红破臙脂寒先生醉狂梦思山自驾草车束尘编上堂读书门画关金徽朱丝弄猗兰相思古人太古前若非豪士鲁仲连即是幽人梁伯鸾先生好学老益坚少时不信功名悭青衫屡补履决穿晚知有命絶可怜归来自买汶上田?稏香露凝秋殷只知留客有酒钱肯问釡粥寒韲酸拖金曳绣卷晓班何似布褐暖且寛先生所愿一何亷贵人孰与先生贤朱门铜臭?肉膻夜阑白月照管弦美人一笑夭桃燃安知贤达死丘园正恐後世终无传此意已输先生先我今欲归无由缘蕙帐依约闻清猨何时相从一醉眠棃花杨柳傍禁烟曾点浴沂春衣单德公渡沔应已还山中桂枝聊攀援
三朡亭
结构安在哉荒凉但郊薮无言对斜阳庐儿亦搔首唯余旧时春年年暗榆柳弃置勿复论兴衰古来有
成阳
茅茨土阶不图好想见游宫滋草草有时警跸从天来谇语应无路傍老可封之民纷万邦岂独兹城知所保谷林南畔今如何烟草茫茫车马道
范蠡塚
山栖尝胆时祸胎久已孕欲令苏台倾端俟天人应夫子实奇才大事力能胜中分句践忧内外各宜称一鼓雪前羞功名在乘兴向非断以独未必还千乘荆棘梗寒宫晨朝露常凝可怜东门眼至此不得瞪乌喙鲜克终天道亦恶剩脱身海上来嘉言谁与赠位高金更多所向岂蹭蹬况有絶代姿提携充妾媵试看剑头血何如穷絶磴由来进退间处之贵不懵孤坟忽生疑文献良足证吴人未忘情高楼时一凭
恭王殿
昔人语君臣相须比弓矢乃若父子间至情非所拟惟王适帝心重以才艺美朝来正临轩隤丸未云已谁令羽翮摧高飞为中止朅来天宇东基构傍菏水灵光屹相望应陋苟完矣于今崇传舍便是当时址那知王者居日与行子市悲风起庭槐飒飒盈双耳
送交代荣子邕
頖宫久戢身所造益了了慷慨揖古人百为无一矫就令力回天初不变忽眇璀璨文字间与此故相表服膺今十年邂逅辱继绍遇我逾故交微言几昏晓可怜不两留行色逐飞鸟蓬山挿青冥鬰鬰佳气遶怀鈆谢风尘大用此其兆愿子更勉?真贤古来少
端午郊园
叔度久不见我心如乱茅良辰适端午万事聊一抛策马指圭窦同焉有神交森森千亩竹正尔清乐郊相与造其下香泉荐嘉肴高谈落美玉逸气腾长蛟径就真乐处古音奏陶匏日车驻晴空木杪疑焚巢何必蒲葵风翛然涤惛怓兹游信物外孰与娱云髾无端消息来主人随钲铙会须更卜日城府方胶胶
送黄元明赴梁县尉
豫章控江南山高水沄沄锺此千里秀君家贤弟昆文采映诸父鸾凤争腾骞伯氏晚相遇许我游其藩聪明置不用道术臻忘言妥然稠人中容貌白玉温求之古君子端若李仲元一尉聊尔耳谁识君所存霜风惨黄叶雪雨埋朝暾柴车竟行哉我心忧聋昏
次韵醇中见寄
此身风中蓬飘颻洛西豪【颍昌有西豪里】所向不胶漆杜门天自高坐怀平生友皎皎眉间毫书随鹊声来厚我逾绨袍如何东野鸣亦复追离骚彼苍久已均後逸须先劳试看刀笔微他日犹萧曹麹蘖正多事要在餔其糟勿谓伯乐死辕下终奇毛况乃掣电中几许堪游遨展江涵清空春光集渔舠命驾裁数驿慰此心忉忉吕安何人斯君首无徒搔
韩园
春风挽我出邂逅陪友生滨湖足胜事系马聊班荆踈柳傲清浅孤芳媚晴明禽哢杂鱼跃日转无人行此间已深趣继踵仍高情犀局自胜负玉轸谁亏成盈樽不在饮会意时一倾岂减七贤游亦云四者并如何渺茫外忽起丝竹声未暇从尔爲目断陉山横
送宋子发节推
富贵如烈火销铄谁为钢黄金攫清旦一视无四旁夫子真璞玉炎炎讵能伤万事有规矩岂与时低昂五十犹幕府鬓髪初不霜天眼终自清弹冠指明光卿云澹朝日舞蹈萦炉香勿忧雨露隔二圣方当阳大器故晚成此去未易量巾车难更轫潩水徒汤汤
次韵崔德符游湖
无双蔼嘉誉夫子真黄香磥砢傲松桧人间自炎凉平生翰墨中赤增戏萧娘【古有此诗】颍川今何时鼓翼端来翔西湖谢尘土危楼更斜阳幽期得高士一笑歌沧浪新诗落圭璧岂异连城偿胡为独缰鏁不作逢潇湘杖屦行清秋从容酬所望
道乡集卷一

[book_title]卷二
钦定四库全书
道乡集卷二　　　　　　宋　邹浩　撰
古诗
次德符湖光亭之什
平湖泛日月清光渺无端并包入眼界危构何轩轩轮蹄隘行路逸步谁与攀只应空旷中缥缈飞神仙我心本虚室朝市成青山居然发余照妙用同一天凭栏岂无人杯盘争击鲜
简德符
清标藐氷壶一见涤袢暑况乃北窗风穷辰荐佳语郑声正喧天忽此闻柷敔坐令偕生疾不得砭石去我愚虽絶人志气肯为鼠如何城下盟欣然为君举请看时雨来润泽先柱础岂无力使然默感自难阻高堂久悬榻宝剑心已许昨宵共灯花今作参商处秋意入梧桐滴沥鬬东序连墙莫至前念君初逆旅蛇影勿狐疑当思啖虀杵桑蓬元四方事业在伊吕匪石讵可转纷纷任儿女但愿早晴明交臂无龃龉更约靖节君相与富毫楮朝昏经史间端知植禾黍他年羊子妻焉能断机杼君席果不分我知迯尔汝
用王宪韵寄参寥
天资不纷华脱身礼白足一笑语曹溪与世作眼目有时戏毛颖新诗奴郑谷翘然百家中疎烟澹修竹顷年古招提山青水澄渌倾盖揖孤标令人慙逐逐平生稻粱谋从此在鸿鹄尔来落高阳辕下方局促况乃建隆师黄垆已埋玉岂必阮步兵途穷泫然哭赖君金石声丁宁鴈飞速我心端何如盲龟得浮木遥闻玉堂老初情敦夏屋支遁久尘埃风流一朝续营营覆载间万事风前烛愿言扫云窗聊对传灯録
送张舜谐游上庠
高木纷万状皆从毫末来天时与人事相资以为媒根本初不同他时终异材东风动霄壤繁华媚池台花枝竟无言车马争徘徊霜雪一朝怒孰与松柏陪青青几千尺寒峰正崔嵬向来丝竹处索寞空尘灰明堂屹南面梁栋支倾摧匠石有青眼肯为桃李开穷年後悔心何似今日回
颖桥僧舍壁间有诗颇怨不遇因次其韵刺之
食肝何必马食鱼何必鲂趣操苟冰炭谁能屈邹阳人间所荣观金门与玉堂患失纷鄙夫白首犹悢悢岂识君子心草衣如绣裳薮泽方尉罗鹪鹏已翺翔
路傍草
洪造初无私物自生殊异丛丛路傍草枝叶一何悴行人或陵践牛羊肆残毁纵能胜疾风厥害还遭值瞻彼山中兰孤芳常茂遂馨香动君子采撷远而至须知得失间所托惟其地呜呼儒衣冠如何不尚志
午枕有感
宰我嗜昼寝边韶仍爱眠当时师弟子指摘良纷然韦弦以为戒僶俛亦有年分作蠧书鱼文字相周旋纵不叔夜懒犹惭头在悬如何到此地午枕有所便晨飡未停筯睡思潜予牵蒙胧眼自醉百体柔於绵茗饮虽再三驱逐无由缘解衣卧北窗径走姬旦前往往随物化飞跃参鱼鸢老木森古砌日转惊鸣蝉矍然整巾屦衙鼓忽已传由来棘围中疎放成拘挛气血似止水鬰鬰为此愆何当彻门牡四顾还青天朝昏逓消息有节亦有宣焚膏续清昼冥心寄韦编往失固莫救尚得来者全圣处几万里行矣勤着鞭
次韵邓州范仲成秘校见寄
落笔文章真宋玉八面纵横欺炙毂潜藏头角卧南阳刖足岂是王骀辱每嗟愚贾谩操金他日辛勤只书簏丈夫事业会惊人谁知范叔成张禄相逢怜我再虀塩不羡高门厌粱肉追惟吴国旧时踪山澹晴烟水输渌几年嵇阮作参商漠漠茂林空自竹懽然一笑换凄凉端遇牛公容杜牧尔来日月更中天未应寂寞飡秋菊
用前韵寄邓帅杜君章学士
策府名卿厌鸣玉朅来南阳朱两毂胸中云梦吞八九终然不贮闲荣辱坐令政事邈前人容易端如探筐簏去年持刃今扶犁所至熙熙丰谷禄华堂梦断燕丝簧笑谓邹枚不如肉公虽饮少客自醉但见银缾倒轻渌明明天子正搜贤真贤继踵还符竹勲劳矧已疏屏风八命难淹一州牧愿公快向百花洲更集宾僚勤把菊
用前韵寄穰城谢公静推官
邂逅蒹葭来倚玉浅见慙如视车毂荷君倾倒过平生妙处令人忘宠辱并包今古入灵台欬唾珠玑几盈簏纷纷年少多公卿何独斯人犹寸禄南阳刺史今伯乐叹息龙媒异凡肉剡章求以助风流岂减红莲泛澄渌更将余力付蟠根迎刃无留真破竹才全如此帝未知燕闲却自思颇牧东山出处是家风莫学渊明恋私菊【公静屡言非晚归休】
范仲成约非晚过颖昌留数日因邓兵还追用前韵寄之
勿叹卞和犹抱玉勿嘲扬雄未丹毂由来识拔须待时厄穷不是男儿辱相逢相别竟匆匆赖有好诗藏敝簏居然成诵想英标杀马无因愧持禄还家青镜览形容鞍上岂徒消髀肉故人要我泛西湖万顷弥漫浸天渌坐中寂寞欠车公只应冒雪歌黄竹从今尘榻扫南窗日俟高车起耕牧悬知乐事与衆分把琖追论灯下菊
与王仲弓分韵得东字
西豪星聚时有客还頖宫解骖聼挥麈落落凌霜风平子幸我厚缪入题品中夷甫不复言目系心已同埙箎竞远韵欣逢吾道东平生仰高山鹄立拘樊笼谁令燕雀微一旦追冥鸿明珠继来投照夜惊儿童从今日虚徐所冀资磨砻只恐天池鲲朝夕抟晴空
次韵仲弓见赠
我生分稽古未始怀宴安万事不入眼人间自悲懽独於文会时所取良必端起废赖发药他年迯素餐苏君日千里逸步逾飞翰一从断金来况也宁永叹于今更天诱还逢鲁圆冠倾盖如旧识礼法能见寛须知高门中阶庭富芝兰何独仲弓家弟兄称二难琴张诚可友愿言谢外观圣域渺无旁观水须观澜
送裴仲孺摄汝隂尉
我读醉翁思颍诗恨不六翮西南飞頖宫朅来滨颍水颍水虽同非颍尾羡君匹马秋风前吏隐去作南昌仙霜威凛凛肃普天环湖潇洒皆当年时丰铙鼓如寒蝉想见丝緍上钓船太白还光醉翁死隣家仍无隐君子山高水深谁与知只恐未乐君先悲朱方豪士森戈矛青云蹭蹬犹督邮不如黄鸡白酒相与醉即休
次韵世美游嵩山
肇分五岳尊上帝委奇石维嵩据地中屹立万仞壁远与四镇殊式应土圭测有人仰崇高坐厌拘名迹邂逅天际来骅骝脱车轭将圣祭泰山此心岂悬隔扰扰尘土中一朝复一夕闻君有风期欣然双蜡屐焉知马足非迥隔千峰碧古人亦多端相望托幽寂法音动山灵松栝惟所适寄径登显途自恃捷无敌遗辙谅未泯一一可游历借问去来人谁堪比心迹
送崔子厚朝散倅安州
君家如武库人物常森森伯氏妙难测一笑冥古今蒲团与蔾杖终然作知音王事挽以去岁杪霜雪侵轻轩奉白髪遥指甑山岑臣子难有已忠孝亦已深南方拥兵刃调发多呻吟使民还击壤屏星实分任况乃功业本从来在无心独恨鏁天北谁与同瑶琴
次韵仲弓见怀
与子风雨散掩关非世喧琴书到古人危坐屡忘言何当同此趣脱略文物繁岁晏犹清居厉节真王尊悼陈生【鄞川进士陈生者失其名字顷赴举开封後时于是寄海舟经通泰而西焉同行十舟一日前舟逆遇暴风覆溺殆尽独陈生所寄舟囬帆转舵随风以往已而陈生乃获游古天宫院蓬莱峯浸久思归就试天宫人固留之莫能夺比归则妻孥之墓木且拱矣皇皇闾里间追惟昨者所接始悟其风尘表也复欲从之而不可得遂病狂以死唐城令建安章潜显父语其事故作此诗备他日寓目云】
豪商破浪随东风辘轳相继沧溟中回环极目渺无际万石之载裁飘蓬一朝六鶂不得进十舟八九成虚空一舟邂逅脱鱼腹开帆岂暇论西东大明出没夜复旦何许清越鸣晨钟舟人侧耳正惊喜忽瞻水际排奇峰落帆沉矴泊古岸介然荒径云间通鄞川书生托舟尾见之踊跃追猿狨扶踈怪木进十里突兀古院题天宫入门长廊转寂寂堂上高拱厖眉翁左右侍立满三百谈玄演义声玲珑相逢问劳悯流落旋啓虚室栖行踪纷纷袍布欺腊雪独此锦帐朝霞红黄金白玉荐丰馔药苗蔬甲青茸茸主翁自言避巢寇朅来不与中原同于今天子果谁氏语罢默默如盲聋日遣二子共游处因得细诘开冥蒙皆云我辈号处士名字非列神仙宗三等三百奉一主上等第一裴休公提携峻陟几千尺笑秦亭上聊从容秦皇可笑笑不已声撼亭角摧穹隆徐福曼倩亦何在前後石壁犹房栊举头指似蓬莱岛霜雪直上磨苍穹波涛作势撞山脚鲁有神圣躬磨砻欲令异物知所畏周遭水面盘蛟龙书生名利浃肌骨尘念日久生心胸老翁照见辄微笑血盆再入宁易攻蓬莱有路尔常覩此别旷刼无由逢吾今舟楫助尔往尔其登览庶可穷日轮迎晓傍山出水声先沸惊寷窿赤光散合动天地顷刻气候分春冬高低殿角屹相向一一鎸凿非人工穷晨不复值仙子卿云瑞雾空蒙茏询之处士盖有谓近世人迹几相重鸾骖鹤驭厌凡肉矫然远举归鸿蒙先生吕翁独於此一年三四眠松风书生尘念竟不断主翁但问何所供人参如人更长大愿乞数本扶疲癃翁言此物有神护特经海道须罹凶良金美玉亦至宝尔诚欲之吾当从殷懃教告岂一事尤戒卧语详初终楞严秘密偈四句奉以周旋宜恪恭书生再拜起沉矴转盼已入鄞川封还家妻子久黄壤单形只影反匆匆却思投翁事清净天南天北惟飞鸿茫然进退真捕景一生颠倒终狂童君不见秦皇汉武操利势自许神仙力能致海边方士日从横毕竟千非无一是书生径步蓬莱巅况乃天人勤指示若为名宦苦死坚失脚青云坠平地仙兮仙兮一何异求不求兮两莫遂我虽忘情亦欷歔仲尼之门非所议率然作诗纪其事
次韵世美冬夜见怀
君家儒学频公侯岂知孔孟穷於邹他年事业知未艾诜诜孙子多清流红莲上客更超诣劲节耻与今人俦自言名宦亦何有回看家法长包羞芜城岁月已波逝朅来文会消吾忧青天白日有崔子亦许交臂闻嘉谋人生南北那可必合散倏忽春云浮会须着鞭入圣域无使後悔空冥搜
送德符还阳翟并简陈叔易
霜严识苍柏火烈知黄金不有小人谤孰窥君子心前程已如此纷纷矧於今衡门杜朝夕巧舌犹追寻一与接为构何以迯交侵任大始多事由来天意深北风动秋夜兴落西山岑逸驾岂受挽耿耿聊分襟太丘阻眉宇为我先寄音渔父可师否兹焉共浮沉
烹密云龙
君不见子建七步俄一诗太冲十年仅三赋相去何啻楚与越尔来题品皆才具我生尚友到古人袖手寒窗重惭惧巧迟拙速非所长舟泝湍流只如故秋风逸思谁肯分惟资茗饮祛昏瞀人间气味足奇功毕竟不能成好句集仙公子天上囬拭目元丰新制度夜光明月岂足珍矫矫真龙翳云雾潜藏飞跃自有时只恐缄縢终不固况闻醉翁归颍东更号六一迯机务震霆端的助滂沱名称恰应当年数从今掩卷待青禽晴轩屑玉和甘露胸中无复旧尘埃五物狂吟在朝暮须知料虎戚自贻莫讥恶客君家蠧
次韵苏子骏寄其弟世美
霜风战芜城耿耿袖间手峩冠何许来逸气蟠九有入眼无可人终焉收下走舌端写天河那知胆非斗离亭巧梯媒节物几榆柳所向曹匼阿刚肠欲雷吼饥寒挽柴车莫获亲可否年来但韦编妙处知不朽规模绵古今元自一布肘翛然环堵中未觉羲皇久三复鶺鴒诗亦已等妍丑此心千里同岂愧鼻如口更闻隐君子随风落岩薮崇朝公事休嗜好斥杯酒幅巾欵玄谈聪明谢天诱万象悬目前轩豁开户牖坐令黄堂上观浄亦成垢维皇急亲贤承庸拔师友丘壑难自娱岩廊拱文母只恐行赐环仙去误鸡狗与其羡长生孰若夀黔首一语君试聼黄梅未当剖
靖节堂分题得重字
儒衣隘绵区冰炭非一种邂逅心事同清标揖孤耸驾言仁义涂相与戒前从廓廓膺肺间何由纳天宠春风入高堂文字竞拳勇妙句窥杜陵微语倾叔重翘然真四夔吾道有扶拥遂令斥鷃姿端为钟鼓悚从今日喧妍胜处宜接踵独恨韩城君伶俜泣新垄
次韵崔光先见简作诗催春色
春游有客忘朝暮酷似经星好风雨岂知仲蔚长蓬蒿寂寂儒宫裁一亩新诗故委黄耳来舌在惊疑为频吐鸿钧覔运扫辙踪万物终然归鼓舞去年枯槁欲樵苏今已蕃鲜媚农圃我家吹律信参天苗裔非才閴无覩族寒官冷自离奇安能仰赞娲皇补庙堂爕理皆少年伫见囊金罄花坞
送幼安赴澶仓
人生本逆旅行止良悠悠试看康庄上辙迹多成沟公子分闭户时来亦何由载书晓遄迈春令方如秋河滨古城府税鞅聊优游青云捷径在氏庾非君优臧孙故有後斩斩承风流故为重作恶日暮犹登楼
仲儒烹密云龙得烹字
清都密云龙遐方久驰名无因饮天赐叹息非公卿尔来牛斗间瑞气蟠纵横龟书识至宝近在璧假城物色到君箧发视凡骨惊君心本铁石从此亦变更自言匹夫耳乃有怀玉声羣嘲杜潜隙径约良友烹伊予岂其人重以慰平生可怜谢康乐新诗徒尔鸣【谢公静旧尝作诗督烹之无効】
鲜于大受蜕轩
斵轮知读书解牛知养生天下一致耳冰泮无余情向来所筌蹄俄已蜩甲轻岂必吟泽畔始为当世清鲁堂殆庶几居然黜聪明蠢蠢冠屦间胸中妙难名鼓铸虽有自竟脱模范成诗翁既僊去委蜕今韩城闭门作龙蛰端俟风雷惊文史聊寄径与古将抗衡何以识此心标牓辉前楹他年付卷舒会见推善鸣应怜刘季陵寂寞初无声
送郑祭酒得宫观还乡【代至虚】
闽中男子多儒衣龙骧虎视惟四夔门前蓬藋老风雨籍籍声名天下驰尔来半作古人去亦或霜鬓甘伏雌独随日月上星斗即今先生侍丹墀先生胸次真武库无所不有世莫窥早年剖符勤抚字晚年赐环妙论思朝廷远览得治本务先长育英豪姿凌云大厦岂一木要在钜细皆其宜先生彬彬掲模楷仰膺帝可端为师鸾飞凤举徧台阁辟雍祭酒终不移下帷端坐对沉燎诸生自耻专浮词斯文与天共澄霁肃驾圣域无多岐他时合抱挽梁栋论功较德谁高卑先生胡不长风宪豺狼在念略狐狸坐令饮恨深发喜簪缨无复藏奸欺先生胡不同翰墨形容尧仁晓天涯鲁官典诰从此复大哉王言非寄私先生胡不秉枢极以道揆事如蓍龟河防民役有定论简拔贤俊去嫌疑吏员一一底乃绩二虏拜手受指撝东西南北几万里匹夫匹妇违寒饥人言太平亦无象但见父老同儿嬉胡为五湖入清梦忽焉幽兴落武夷千钧一发谁挽得径约赤松歌紫芝长安车马竞囬首颇似巨源辞位时通德高门想如昨溪风旦暮犹有期冷然杖屦远俗物此心惟许江鸥知巍巍北辰拱天子还淳直欲跻皇羲人才未登常侧席鹤书每每空山茨金瓯况复旧名氏只恐先生难自怡元鲁侍亲还以凡今之人莫如兄弟赋诗送之【并示至远至虚】
秋风卷轻帷似送东归帆亲心为恻恻谷马驰两衔吴江渺清冷吴山鬰巉岩侍行不尔俱官曹犹治凡
又
北去青山门宰木行森森吾祖不可见岁月成古今侍亲奠鸡酒应慰久客心尔心故自慰尔兄涕沾襟
又
尔生见天地较我两岁迟儿童作壮夫恍若旦暮期诗礼久服膺飞鸣当及时慎勿醉乡去志士良耻之
又
姑苏一都会井径分龙鳞风俗如郓城臧否朝朝新况尔随侍子动与嫌疑隣延笃傥可师不如陪古人
又
至远挽不来庭竹屡陨箨剖鱼得素书颇说甘寂寞矫枉勿过正执中思子莫他年同我心俯仰无愧怍
又
至虚走桥门所乐在羣居羣居固可乐他途亦纷如合抱自毫末要须慎其初大带有余否此语当急书
又
詹何我师友【詹拚何天发】文行悬高名天命岂易度栖迟尚柴荆省定余白昼相与发大鸣才进非故吾从此难为兄
又
四人如四支阙一不成体故为各天涯阻异晨昏礼但愿器业成高阳亦兄弟此意何时穷颍川方弥弥
次韵德符夜访世美
苏子甫及瓜装齎动檐楹念此不数见柴门行昼扃幅巾策藜杖邂逅诸友生凉月委新照无烦聚飞萤懽然造空洞却顾轻簪缨虀盐未果腹饱德如楚萍只应他夕来矫首心盈盈
次韵樗年见简
一身能几何首尾复自畏岂知尘表姿落落惟所值官攡忽相逢欣悲十年事须知袭人间舒卷在毋意他时况英声曾冠通侯次行矣方坦途真贤不难继
用前韵寄乡中诸长者
乡邦蔼儒冠後生良可畏况乃领袖贤疑与古人值尔来索吾居南北几岁事冥鸿云外心疲马风前意遥知松菊间青编焕鳞次何当返柴车故步懽然继
道乡集卷二

[book_title]卷三
钦定四库全书
道乡集卷三　　　　　　宋　邹浩　撰
古诗
次韵德符过曾园
东方澹残星车马各有之心落声利间揺揺无静时幽人独朝彻蟾光濯涟漪赋诗鸥鹭边妙絶中郎词青时正相向白驹忽已驰归来过我谈闻风徒振衣
又
数子清玉峙粲粲凌朝辉持竿谢高风鉢囊聊自携岂不一趣尚因缘非兎丝比去得幽圃相与无町畦白鸟亦忘我共此天然姿只应太史奏还在颍水涯九原审难作幸及同襟期
次韵仲孺见督烹小团
世事多好还往躅端可视崟岩辉奇功颇愧文王肆他年焚舟来几作涂炭坠驷马岂及追我今亦如是狂言编虎须得报逾搯鼻平生储春芽美恶初一意浊氛腾墨云君舌故历试小龙落几前毕竟不知异方欲事烹煎姜塩以为使【蜀人煎茶之法如此】赖君呼回头丝桐识秋思会当扫南轩石铫沃清泚从此师金人三缄诚有味
再酬仲孺
龙团方啓封数子已惊视端如肖壁人骑羊入城肆又如金谷姿不合楼前坠囊衣本酸寒茶具无一是纷纷诘隣家浪欲学拥鼻秋空辄云雷秘惜乃天意未敢还巾车且集诸生试岂非今年芽岁月与君异直须如印刓诗驿趼来使念君才患多落笔有余思盈编故可期河流几时泚君应嘲马肝不食亦知味
仲孺督烹小团既而非真物也怅然次韵以谢不敏
情伪初难分饱闻不如视君看求马时安得走唐肆此茶亦先声入手恐失坠泠然风御还共饮乃非是坐令竹边心追悔如刻鼻故人岂欺予姑以将远意由来毁誉间夫子犹必试八牀志多金龙断何足异胡为不三思取信輶轩使超超莆阳公铨量妙清思仰止一喟然背浃欲流泚尚赖君诗存高吟忘肉味
戏世美
杨家絶艺十六弦公卿往往趋宾筵妙龄才子更豪酌月中醉倒西湖船楚宫残梦几春晓五陵好事犹喧传只今展江尝托足香风带恨留苔钱谁令故人不他寓朅来亭上仍秋天幽花脉脉监清潩似与当日争蚩妍此心如水亦滉漾那堪焊拨还锵然骅骝夜半解归镫青灯烱烱空韦编砧声渔唱起何许坐久波面生寒烟故应鸥鹭有深意忽焉鼓趐鸣窗前
十六夜府会湖光亭呈世美
使君终宴先归休菱盘藻带妨移舟湖边何处月已到观音堂下寒光浮鼎来谈笑托新兴沉沉万籁乾坤幽云端飞翼弄清霭波间戏鬛吹轻沤凉飈袭尘了无迹似动不动蒹葭洲却观落日倚栏处天东缥缈横高楼不须要月共形影吾曹兹焉成献酬单衣盈露坐忘返亦忘佳客相与留始知人世恶尘土生平今夕方中秋昨宵莲社二三子借问赏心如此不
次韵德符访世美
秋晨饭香积举袂清风生朅来展江道老木森亭亭纎埃不随步昨宵寒露零人境两相值简编焕新晴迁固久黄壤椽笔窥群英崔子独异趣一笑鈆椠轻诗成似金龠为我开尘扃
敬读仁祖实録用前韵
嘉佑纪庚子犬马初冬生安知拱尧舜不事沉香亭尔来百寮底霏霏清涕零弓剑谁与问白云飞晚晴恭闻语乾造凛如班集英遗恩泰山重死报鸿毛轻圣孙主纂承行当叩天扃
送杜君童学士赴阙
西风猎猎鸣旌旗南阳学士趋丹墀南阳父老挽不住家声复如东汉时堂堂材具中梁栋鬓边寒暑惊驹驰垂衣继照掲日月只应一见舒尧眉鸾台凤阁有新路着鞭宁许驽骀知委身报国一心耳嶷如嵩岱谁能移他时廷尉妙生死还将此道供论思凌云大厦肃天宇千秋万岁无倾欹焦头烂额岂足尚长堤蚁穴今图之回看蹇浅丈夫子攫金清旦方沉迷矢来无乡亦可恤付与公议分高卑前人得失焕清简纳公胸次无孑遗愿言朝退坐华省更以反已为元龟儒冠往往喙三尺勿令白玉生瑕疵
世美归侍政府以送君南浦伤如之何作诗送之
泛泛莲花池日月几宾送乳燕辞故窠征途亦飞鞚会合安可常万事惊残梦何以寛我愁风流在民衆
又
妙年公卿子可人逢此君退然数尺耳气节凌青云从今奉亲暇简策陪朝曛应怜四杰流勤勤但空文
又
岩廊拱真人妙与天地参政教似寒暑岂罪樵夫谈木铎久不振相府方潭潭公子饱见闻归献北斗南
又
忠孝非两心事君如事父事君贵以人事父孰为愈真贤絶骅骝骨相未易取愿子继法真毋令老江浦
又
前年可罗雀朱幡出濠梁今年可炙手衮衣登庙堂公家本金玉何曾变炎凉公子不展眉端为斯人伤
又
卞氏称六龙公家宛相如久作风雨散于今共诗书山前犹制锦江上方题舆遥想侍侧心夙夕鴈与鱼
又
犹子知几人予独欣白眉风霆破春晓怒翼鸣天池未促南昌行还为竹间期傥及马伏波一书重示之
又
芜城兆霜雪颍川凋芰荷昔别情已矣今别情奈何英英二三子行亦车悬後日知谁同蝉声犹暮多
送杜堪才以江汉故人少为韵
与君本南北作吏本一邦诗书雅相好旨酒空盈缸岁晏赋归去冉冉车轮双我亦非匏瓜兹焉念松江
又
杜陵世多人风流自唐汉振衣入朝廷玉立争璀璨若人独何为辕下尚羁绊舌在且加飡慎勿发长叹
又
秋来几何时送远惊已屡山川澹无情苍莽亦非故分与人迹踈韦编对香雾只应知此心西陂有鸥鹭
又
青衫勿自少委质皆王臣贵贱物外耳直道惟其人下惠信先觉到今如北辰居闲傥未能君志终当伸
又
汉水方涸流梁园正秋杪驾言托朝昏陈事有台沼他年李杜来慷慨识者少安得从君游一笑今古了
马叔宝寄种竹诗次其韵
穷年不挥斧叹息无妙质谁知深眇中环堵以为室纷笔如万牛力挽未曾出论交余此君聊为拂巾帻人间方好竽萧萧乃鸣瑟兹焉得所投陈雷信难匹昨来面墙心举倡有风日莫似白乐天殷勤在兜率
雪中对竹
飞雪一何情拜我南轩竹骈头控於地默默隃信宿寒花本轻扬丛集乃折轴况此梢云姿萧然异凡木飘风亦狂生端来助灵蹴似欲揉直柯绕指惟所欲焉知天与刚初不愧幽独罄折虽尔为且异望尘俗晨光破沈隂春色盈两目风雪安在哉竹犹故时玉
次韵韩君表雪中感怀
龙衣不解顔忧民向来急天高委真符年丰兆原隰连山水气昏过云鴈声澁先春凌马奔投隙作尘入濒竹乍萧萧惊风还汲汲颇轻花闘狂肯共雨争湿夜半囬晓光木杪森鹄立开编适吾心鼓枻辍清集一饱傥可偿万事非所及想见秋稼前腰?荷青笠
用前韵寄德符
叩门无季心尔来空缓急若人作枯蓬随风落遥隰?书珠玉昏匣剑蛟龙澁雪花陵春阳山寒拥扉入孤松初自高短绠岂易汲伊予不逢年所向惊束湿分携忽岁迁结念成骨立萧萧清潩滨冉冉白鸥集盟好何当寻瓜时亦云及东游傥未忘芦边一渔笠【德符顷有伯鸾下吴越之句】
次韵仲孺梦与世美诸友同集
箪食栖穷阎彩衣焕华屋公子谢羣居几年羊胛熟逢迎纷故人趣异终疑独精诚洞虚无相应比如竹不羡春风前流莺啭乔木勤勤通昔心全胜书一束胡然亦神游邂逅同梦鹿夜旦环中来梦觉更主仆只今所见闻转手惊莫复冰释倘未能兹焉良可烛
次韵和韩大资湖光亭对雪之作
岩廊未旋归故国聊自晦尘表澹崧高胸中妙天对丰年随政还嘉雪徧境内从容陟九层指顾纷百态经纶动初心枯槁入长嘅虽陈北海樽终念东臯耒只应沙路乾依前符帝赉
送曾仲敷赴庆州司户
栖迟颍水无三年四见长途事鞍马问君胡为乐驱驰告我吾非苟然者向来庭闱故当尔今乃从知古塞下男儿出腹在四方龊龊南窗吾未暇只手扛鼎非吾力百步穿杨非吾射眇然躯干仅数尺智畧岂分子房亚诗书礼乐工作谋元帅轩轩更儒雅相知不与今人同往游其藩跃如也君言慷慨得我惊我有私忧为君写巍巍法座天中央万物生成得陶冶边尘吹风不见人麟凤犹阻游郊野烦将此意问元帅何当铁甲悬高架君家一唯如雷霆震动乾坤失聋哑愿回庐阜异时心白刃前头荐潇洒家风欻从千古还上策酬恩真土苴口终拂?两无言因送飞鸿不知夜
次韵仲孺见怀十二韵
江梅飞故枝桃李日夕更宰物初无心芳菲自奔竞幽禽衘真如历历唤不醒东里似得之与春忘谒请颓然蘧庐中盘薄天地永交情海沤发吟兴秋翮劲璀璨十二旒陶谢不获骋须知云气蒸未害山石硬但君已追风顾我犹蹇乘试冯作诗光普照万物盛物尽照亦空何许开绝景他时从此来一眄躐千圣
次韵世美见寄
鼻端漫故蝇心与天地远声容天地前长似西湖晚判合亦何常从古车轮转君不见儒衣壤壤趋白头几人管鲍情相收我岂季子难之邹行矣同聼黄栗留与仲孺破兎饼色味皆恶同一絶倒既而述之又烹小团亦兎饼也作诗报世美
争携懃意烹春风终焉臧谷同一踪莫言不落第二月须知所好非真龙窃香安得青琐趣效矉颇慙西子容此言虽小有大喻冯君转逹裨时雍
与仲孺文仲述之作诗送仲弓赴籍田以之子于征为韵分得子字
凤园佳人孤凤起草木无光春披靡红亭碧沼政高深借问何由驻双履王涂开泰日月中玉堂仙翁是知已瀛洲蓬岛未横飞且向籍田聊尔耳北道仲容休说贫东山太白谁比拟云汀荷芰供远凉遶砌青青更兰芷丞相上马台阁空长鞭往往城南指君身虽不作羊羶自然尘表门如蚁清谈秀句得豪英合抱他年欝松梓要须万口一同声文恪风流今有子
次韵刘元因赠王幼安
真人拱南向羣英纷玉除趯趯动环海夙怀思远摅争弹冠上尘丘壑空故居之子建安裔少长惟诗书每笑靖节君归来但巾车拟倍万乘器璨璨雕璠璵终然怒剑横锐气埋忧虞须知梦镜中所适难一如倘不逹本原触事成自诬试焚定慧香矫首瞻六铢於此发深省鼓瑟犹吹竽
次韵钱济明访定力僧及寄吴行古三首
门前朝市喧门内山谷寂昨来有虑心到此了无迹况复有高僧炯炯双眼碧渠今未易亲拄杖鸣百尺知君从之游勤我遥相忆安得双树傍题名拂尘壁【仆元丰中寓寺舍累月题名壁间】
又
北阙来新荣南溪抱初寂二子非世交穷通偶殊迹诗书寄平生孤云卷晴碧遥遥天一涯囬首无咫尺伊予亦乡邦岂敢烦记忆尚误分隋珠宵光动墙壁
又
万物逓先死憧憧尝未寂中有不动尊随方示形迹巨海何曾波长天自来碧谁令失坦途认此躯七尺空华初无根欣厌浪思忆君今倘回光奚须凿隣壁
寄题孔先生行歌亭
仁皇御宇作太平朝廷玉立森贤英岩耕溪钓日寂寞何独先生歌滍城遭世不比徐孺子设心不愧司马承唐虞垂拱岂不盛巢由亦自非公卿冥冥三圣妙相遇六爻一半曾吞并倏遗象数入天籁无声之中端有声有时鼓腹散秋步有时击壤舒春情他年野叟得不尽独与杖屦同纵横故知造物有深意凤凰来仪治功成凤凰飞去定难久直使先生为凤鸣先生道德初不死先生歌声犹可聼微风淅沥动草木幽禽上下喧隂晴可怜双耳不到此龙山滍水空危亭
送文仲省亲
曾参爱孝通神明乐正子春游其门下堂伤足不忍出流光至今覃後昆阿文全似李令伯更相为命母与孙母年可惧髪委雪诸父骈头埋九原淮山之阳归未得饮啜无以供晨昏脱身来寄岂获已方寸揺揺旌斾翻飞云入望且还岫况乃凯风吹棘薪白水真人挽不住却垂故槖驰京尘皇天后土识君意如君勿忧长贱贫
赋羲皇上人分韵得风字
妙逹万物祖天地生胸中坦腹夏日眠五柳来熏风不弦虞舜琴不觞唐尧锺况复羲皇前岂直将无同
送大受赴天官
元佑真人初御天四门穆穆来忠言阆风学士望朝野即日赐环司谏垣当时同列继登用独先朝露归九原位不酬身在孙子嶷嶷诸子声名喧叔也纵横五经内娱目未始窥家园苟闻某所有贤者弊车趼仆从之奔甘陵南北正分党攘臂其间无怨恩未见其止见其进会须一指收乾坤素冠俛首琴复御鹏飞九万方化鲲于今怙恃只明主肯与世俗均寒暄早知妙笔三千牍矧已恸哭论元元韩城父老傥改作为报及此高闾门
双璧歌寄马叔宝
君不见朱公托身天地中四方万货常憧憧其间双璧最奇宝分明日月生西东问公酬价初几所一者千金一半此精神肉好非不同侧视裁差厚薄耳公心夙悟谁得窥但无故槖无留赀交贫族远富衣食高义日与清风驰梁人有狱久不决君臣相顾空嚬眉公来答问只一语群疑亟判如蓍龟须知成效异霄壤颇恨儒冠多失之多失之胡弗思他年薄俗待尔移奈何璧价先自亏
送表兄华元翰赴四会尉
颐山颍水天西东四载相望二千里我守枯株未得还君逐飞蓬忽然至坐令桑梓落眼中顿觉精神到尘外昔人逃空喜足音况乃謦欬逢昆弟此会由来天予之几日冷风清暑气君才荣华早驰名荆国先生曾改视殿前射策失龙头仕处波涛起平地胸中万虑不一施却作明时岭南尉太夫人年七十三诸子半掩黄垆逝兰陔养志独赖君路远何由复迎侍当思有以慰其心莫把光隂较荣悴本朝丞相岂不盛尚辈流人已三岁君今补考裁秋冬托身民上与之异萧条官府似僧居春入梅花更堪醉要须相与无町畦卷舌为喑真得计我家宅相世所知矫首南云从此俟
送章显父推官改官
高堂夫人九十余一子晚方趋仕途前年封邑非子致更待子荣新命书子纡墨绶来汉东百里气和年屡丰声名籍籍动羣耳还似当时诗赋中诸公欲默安得已争遡日边飞荐纸拔身左选归尚书摅发平生从此始摅发平生从此始未足为子增欣喜所喜荣亲有期矣郡邑疏恩夀齯齿斑衣儿啼奉甘旨
寄仲弓
道德不与禄位期富贵自随时命至君宾以明故自销御寇於羊知去意城南岂复异墙东诗句由来胜刺字直作朱游真丈夫莫使小生敢相吏
次德符六韵
书怀二首
秋容未觉成萧飒修竹疎桐隂四匝先生归驾挟西风堕我南堂似凋叶对牀邀月入高谈梦想从来谢三接是非火作正炎空忍与纷纷竞牙颊莫欺鸥鸟不知人须信天机在眉睫妙哉托处无何乡一念能回百千刼君诚有意涉其流请为安行具舟楫
又
木杪秋风鸣飒飒环步空亭日千匝忽迂征辔入衡门共看霜轮上云叶紫烟收尽拟阶升白露漙空欣手接何须清酌浣枯肠自觉爽气滋双颊可怜末路竞牛毛不悟劳生寄蚊睫向非覇处务功成争得盟时遭智刼西山君故有风期我亦从今理归楫
分韵见简
幽人寄岩谷志士从簪缨所尚初不同出处皆有行夫子胡为哉饮露飡秋英和璧以为质黄钟以为声皎皎文史中久作星斗明一见辄心降端如屈人兵天意亦可料祸患矧已经岂其礼乐时而不收珪珽故知阿衡任便是西山清我岂夫子徒猥辱薮泽并驱车远过我为我开天庭凡今落松麈皆昔所未聆念此坐相阻三十六峰横子言不子随犹得座右铭
与德符仲孺述之宿南堂分得客字
从容白露前转盼一岁隔念我方促装夫君复来客踈篁生晚音霁月澹秋色此会岂易谐未用询长陌
南堂分韵得秋字
大火不秋驻高堂文字秋青蝇付驱除白日堪迟留鸡痈落新烹瓜?收轻浮尚有明月在倘能如故不
曾园分韵得得字
藩城富池塘所向辄荆棘天风初转西朋簪共来北暑清随处幽莲高向人默羣鸥安在哉我今均尔得
再宿南堂分韵得星字
夕云不成雨冉冉东南征凉月挂河汉鲜风起阶庭蛩韵响新织萤光驶流星谁知亦有念夙驾在青冥【德符次日早行】
道乡集卷三

[book_title]卷四
钦定四库全书
道乡集卷四　　　　　　宋　邹浩　撰
古诗
分韵送德符还山得送字
秋风歘来归秋事日夕动叶净嵩岭高烟空颍川纵茅斋鬰其傍妙与猿鹤共拂衣问前途不作河滨梦念君如病松重以旻天恸未屠朱子龙且集黄公凤伊予亦何为於此迭宾送慎勿甘自埋斯文要梁栋
送陈志仁赴河州司理
佳人宰木悬秋月穉子霏霏洒清血枯风冷雨暗长天借使端居亦心折问君夙驾今何之万里关河西复西西州平昔但闻语不意黄尘随緑衣将军雅歌飞玉觞健儿如鼠马如羊桁杨生耳卧庭庑日冀宾僚来畯良雪霜肃杀百草死孤峰嫋嫋砂碛光城头笳鼓咽初晓梦破衾禂皆异乡情锺矧复是君辈只应矛矟攅中肠只应矛矟攅中肠当思大人在高堂
送罗正之为两浙提刑
沧溟可枯山可移公心独与天地期田间经术入州县所至父老均儿嬉明明日月照肝胆谓言吾民方阻饥回车为我作丰岁要令国体无疮痍买臣郡去不持节季真逸请非康时几年梦想在松檟再拜一觞今得之乡人拥路识忠孝雅慰平生良可知恩光到此何以报行矣二浙如王畿
送裴仲孺为太和尉【时与崔遐绍苏世美乐文仲王仲弓以故人从此去为韵分得去字】
波涛几千里汹汹东南注故人帆北风絶意蛟龙怒孤州何处城几尽长江路鸿鴈方来飞霜雪且凝沍夜旦耳目中动与客心忤况乃青云姿四十困不遇有室常罄悬未免折腰去命也天造之智力岂其预端能一判然楚越犹跬步崖边晚分携君顔湛如故
送李子威致仕还乡
人间勲业如作诗先生能诗端自知人间得丧如奕碁先生能碁复何疑此身未免人间世南北东西聊尔耳波涛风际涌丘山不害江河为止水今年青春草木青只有白髪日日新先生一笑谢簪绂归作三吴高尚人三吴寒暄几来去童时闾井今犹故闾门亲旧半成空往往子孙无托处先生第宅濒清流负郭岁有千锺收挥金买酒醉花月一局一篇方外游诸郎森森美且修名声相继彻冕旒斑衣夙夕奉顔色借问逹官谁与俦他年再拜乡人後犹能敬为先生夀
送散老归龙井
长安冥冥砂砾飞道人趼足来何为师恩浃髓未云报誓求卿相成其碑卿相盈朝成者谁尚书妙墨侍郎词【二苏】二公奔走天下士士获一面犹几希道人愿力岂不满文字乃今兼得之龙井神龙应护持杖头星斗东南垂过门别我自色喜我愧儒冠多背师
送荣子邕宰新郑
子渊陋巷居子真岩下耕穷约一如此不妨道自行矧君有民社南面恩光荣问学展经济岂不慰高情尔来几薰风许洛犹声名还将模范心农桑厚羣生行矣舆人歌国侨相弟兄
送郑州吴绶通直北归
霜雪下群木江山拱高城旷然爽气中幅巾日将迎精神在文史朋旧皆公卿乃於功最时氷泮人间情不待髭髪改乾坤付柴荆虚舟本无系风御聊尔行此邦鬰多贤向来集聪明德翁可君心归欤助长生
次韵答交代俞樗年教授见简之什
吾乡蔼多士夫子惟英才妙年双眸清不为纷华开飞声动寰宇着録争徘徊论说翕以定端如匡鼎来着鞭青云衢飘飘谢尘埃伯鸾赋五噫少陵歌七哀岂比太平遇得志无疑猜朝纲举天网陞黜常恢恢胡然落泮宫犹歉南山台维今尧舜君侧席方虚怀简拔到寒谷未始由梯媒悬知器业成指日登蓬莱伊予愧朴樕聿来托高斋与君出处间一一金石谐岘首鬰苍莾江流澹萦回龙卧缩头角腾骧竢春雷君车亦难缓行矣明诏催逸步从此分驽驾安能陪
知府吕大卿饯别樗年以今我来思雨雪载涂分韵赋诗得雨字
使君出吾乡门墙扫尘务诸生拥经来翕然影响赴维时夫子贤独入青眼顾河南拔贾生千载一高步尔来十五年终然阻鵷鹭如星不丽天而乃西南雨晚逢使君车亦复此邦驻从容平生欢万事散朝露江山飞雪霜冉冉岁云暮我来踵规模夫子故长路使君有高情肃以豆觞寓宾僚集清夜健笔落佳句行矣勿稽迟青云答知遇
奉和邢舍人寄望之愚溪朝阳岩
冷风不动水无声倒影冲融漾太清公为少留谁会意且凭诗句作长城
又
我闻紫微公润色迈东里道阻未识面驰心极云驶及此襄汉游黄堂见名氏乃知吏民上屹若楚山峙不以外自殊夙兴酬寄委陶瓦焕穷阎长堤矗江涘陋彼?墨拘畏首复畏尾坐令焚溺余衣食就安址流泽配羊杜如水注无底念兹智略成愚者岂同履胡为愚溪水啸咏送寒晷虚涵万象幽清絶一尘滓想公溪上心所得似夫子岁律方峥嵘抚事聊尔耳鼓枻得浮沉观鱼谢竿饵应怜柳司马爱身异桐梓
仲益约游延庆不至作此戏之
出门无他岐一径指山麓余寒弄晴隂淅沥散轻玉我仆亦赏心我马亦飞肉囬首幕中英文书正拘束
与节推李师益游谷隐习池
无心一何求无垢一何洗与子入山来放脚东风里岩根初着花溪冰半流水一笑真偶然松声为谁起
谢仲益惠兰
隣家得兰惜不得数本分来好顔色儿童见之喜欲颠惊囬午梦松江侧起随斤斸聊斋前面势栏干相并植氤氲犹带凤山云弥天道安端我即璧丘亭高秀谷幽想见僧移动晴碧根深丛迥无他虞青眼东君方着力影连桂月共扶踈香入梅风更引翼此心莫逆知谁何金粟如来在东壁
次韵和端夫游谷隐【是日端夫画大悲像初成设供】
我生泉石中清赏殊不足得官汉上来邂逅亦溪谷他时长安尘用此尘外赎城南百余里洒落自风俗招提密相忘一一俨西竺缅维作者谋永集荆楚福兴国最佳胜千柱列岩屋前疏白马泉後据白马麓衲衣拥云外拄杖倚藤竹天龙咫尺耳入户体生粟谁为逢氏迷不复枨也慾落英无再红秀髪岂常緑共将香火心稽首千手目老僧独何为瞬我掣电速已矣勿重言良药反成毒
次韵端夫闻江北水磨
万事根本初难明声之所发由声声不有智者抉其理直如宝剑埋丰城风生风止孰嘘吸制作解成琴与筝矧兹江汉泻荆楚含桃初熟飞流莺波涛暗逐岁月长激激滩际春雷谹白沙湖边更湍急五磨因缘资养生城中鞭驴喘欲死亦或人劳僵自横借令麦破面浮玉青蝇遽集争营营廼知此策最长利朱墨岂复嗤南荣天轮地轴驰昼夜彷佛扇吹苍瀛游江夫人俨然坐蛟龙不动如石鲸只应神物亦持护我辈何妨双耳清
送望之移帅荆南
荆湖地与蛮獠通江陵开府节制雄劲兵十万拥罴虎鼓角声动波涛风列城如子满棊面一一大帅呼吸中陛下鈎帘抚天宇妙选百辟今属公楚峰峻拔江汉广晴光带影落渚宫悬知黄馘日饱饭酣歌鼔腹均儿童裕陵松栢老霜露锺山杖屦埋蒿蓬自从知已失君相隼旟熊轼西复东赭袍可想不可见十年一梦朝来空荆湖虽重岂留处朝廷百度皆元丰
次韵魏道辅教授折梅怀荆帅望之
霜风未放江梅折似向人间作价索冷然一解氷雪顔花有天伦此其伯见卵求鸡亦非早只今已觉和羹好殷勤犹是故时香驿路一枝情淼淼我公所向物皆春想见新花如汉滨新花故人政如此欲了此心惟斵轮
送察推贾时以通直郎致仕还荆南
秋声起庭端索索故时语几人清镜中鬓髪默自许东隣坐长叹曰此非吾所平生困一官湎若醉醪醑幸今豁然醒可以事高举田园熟瓜芋茅茨庇风雨向来避席人把臂相尔汝年光虽云暮犹足送寒暑斯言不浪酬即日去幕府我惟尘世浮贵贱等逆旅寛为百年期形骸一丘土夫君脱身还岂不知所处行矣数珠功青天走龙虎
戏督潜亨作春羹
先生家中余玉粒粉以为饼陪春羹春羹品物谢时味江流暖泛园中英晴窗对案忽举首径走长须呼友生襄阳大夫腹如鼎一着九牛犹未盈懽然放筯即过我自叹珍庖逾大烹且言初意亦在我属我府事留西城先生饭不饭俗客若苦转眄相倒倾东风雕刻物物好槎头缩项尾不赬药苗蔬甲破土出似与刍豢争功名应怜十载痩藜苋为我一除饥肠鸣
潜亨既见和再作此赠之
不作苟见如君平不以礼屈如樊英扊扅坚卧三十载凛凛风声人自倾墙东墙西过高马往往愧汗面发赬岂知嗜欲极豺虎白昼择肉无厌盈有时一饭稔奇祸他年五鼎还遭烹狡兎未灭黄犬在突兀上蔡空前城先生谢去既饱德鼓腹之趣终难名更要我辈集匙筯风雨不变如鷄鸣自怜头额乏奇表几与虀塩同此生不愁捩手遂倾覆只愁未至闻戞羹
次韵仲益解嘲
真宰干万物物物相乘除童角赎以牙毕竟均有无江山与丝竹等为荐虚徐江山寂寞生丝竹富贵余要知谢安石青史端几书逹人眼目开洞照无亲疎安用欣厌间浪取尔与余独喜丰蔀幽坐获骊龙珠
和欧阳彦立再用仲益前韵
山行迹未扫倏忽岁已除东风从东还天机动群无自怜藜苋中遭时谢严徐两曜栖睫端辉光照三余尔来知昨非一笑捐诗书虚堂自朝夕与世成濶踈胡为公子贤宾集亦致余鸣泉春际飞聊复观跳珠
次韵和知府欧阳叔弼学士祷雨武侯祠
盲风日日吹尘土谩说有年歌自古纷纷机械空作劳况乃象龙求致雨黄堂学士极忧心忍复宾前事悬堵倘助丰穰能出云境内山川无不举丞相威灵凛一方远瞩祠宫途可取旌旗拂晓动长庚彷佛飞云趋两府精神洞逹金石开此意豫应神已覩况公爱民如爱子不以斯民供鼎俎居士庵中常默然田里人人自安处他时刀剑倚市门往往买牛耕草莽心絶多岐礼义生和气氤氲见眉宇惟天至聪下其耳饱聼欢謡荐佳语故宜神力导休祥不待牲醪集轩庑胡为风旱久未宁行矣斗柄将建午岂烦瑞祝更殷勤祷处由来似尼父三分天下指掌间頋此提封才一羽沛为甘泽定不难沟浍纵横互吞吐坐令百谷暗郊原会见腰镰分勤苦儒宫釡鱼端欲生自笑年来遽如许虽无高廪并坻京犹得朝昏鸣食皷【时学粮不足方有求府中故云】
嘲仲益【春时植兰甚勤比新东轩遂悉鉏去或者讥笑则曰予将易竹于此作此戏之】
低檐廕茅竹陋如野人居夫子莞尔笑曰此真吾庐庭前鬰乔木庭後犹榛芜芟削随手净春兰植扶踈光影动窗几馨香袭文书皎然纫佩心邂逅同三闾尔来基构新百事凌往初突兀焕华屋茅竹扫莫余双楠庭之珍斩代殊荣枯要知碧油幢特立当阶除念念入勲业不与蓬荜俱兰虽不生门安能逭诛锄剖琴如剖薪烹鹤如烹鱼珠玉抵飞鸟鎛钟委洪炉逝矣覆辙存来车犹此涂尚欲取修竹永以娱朝晡问竹竹无言冷风一虚徐
寛夫率同诸公谒大悲寺观所画圣像以回向心地初分韵赋诗得初字
襄州城东十余里天僊大悲江上居白龙盘伏不敢动澄波如练风前纾饱闻黔首喜相谓微此妙相吾其鱼鼎来巾屦陪作礼他年假道今题舆毫端愿力歘有感手目纵横随卷舒高亭短棹青春里云雨晓霁乾坤虚谁将五色染万物物物可意难亲踈会须指顾发深省此心长似楚香初
次韵和签判靳慎微奉议谒武侯祠有作
卧龙得风霆天宇不难肃历数端何归转昐移祸福庙食凛平生光灵走川陆欲知庇斯人绵延视巫祝【庙祝马氏自唐会昌二年充】
戏示柄
汝为狮子时而作狮子吼他年毛骨成一顾百兽走
次韵答詹成老谢密云龙之什
龙凤小团分禁户往往称珍减前语元丰天子妙风雷万古埃尘洒新雨壑源春贡识此心不比豫州常枲紵卿云密密拥蜿蜒御府仅能千百数匪颁台阁裁几人恩逐味增沦骨髓帝乡仙去鼎湖空井閟合门犹玉乳龙髯虽在龙莫形只有云留瑞民伍叶家所得最非常好事殷勤始容取故人分赠不遐遗怜我哀摧病方瘉莆阳英爽杳难攀品目纵横谁扞御仰惟笔削到茶经亟以将诚归许与诗来寒谷歘然春坐觉春光满禾黍
次韵和成老谢何伯震
沧溟倒挽供缾罍少年取醉真豪哉天旋地转胆如斗何独谪仙方逸才尔来意气折忧患霜雪仍从双鬓催吾师吾友得浑沌有口不复轻为开宾筵竟日但趺坐竦聼揺犀谈玉杯中分鲁国两夫子道德未逢贤者哀黄锺大吕相应和儒风赖以扶倾颓伊予幸甚获亲炙独愧不如匡鼎来
送石师稷还新昌
官失常丁民破产仅有流波入春眼行人不管居人愁但喜船头解初绾汀洲梦破白鸥前归意峥嵘净如剗挽君君竟逐风东冥立西楼思何限念君心似岭云高卷雨收雷依嵼弟兄元恺正功名独自巢由谢青简君今杖屦烟云中我忆当年寄萧散情深人合脗天伦相与宫商真律管可怜燕越阻寻盟夜壑不留空旧舘只应石佛俨巍巍为我旃檀荐诚欵
游湘西道林寺用沈传师韵
赐还殊无功可论放逐复向山前奔道人眸子炯如故邀我累日游祗园御书新合挿霄汉祝融严拱世所尊恍然身世脱尘垢矫若鸿鹄辞笼樊是时秋老雨脚断晴光万里凌朝昏北辰直下望天阙纷纷郁郁卿云屯彩衣兰膳奉顔色想见协气还盈门鴈飞不到竟何许日冀湔雪除瘢痕四年之中两到此易揺难立怜孤根方寸倏忽丛百感湘源白鹤空盈樽【湘源白鹤乃长沙酒名】道人顾我亦无语但指幡从风际翻由来否泰反其类况逢主圣同羲轩而今而後戒覆辙长记崇宁初纪元【予以罪贬实在崇宁改元之岁故有是句】
谒女贞何氏祠
正月一日雨不休朝来四望隂云收衆阳扶导日轮出辉光倏忽盈九州欣欣草木动新意鸾凤鼓翅翔天游高山托处将半载真人风韵长凝眸精神澡雪亦已久懽言夙驾南冈头仙居楼阁拱形象祥烟瑞霭檐间浮焚香再拜适我愿想见王母同优游蟠桃不老春更永人间变化知几秋轮囷重盖拥车马气势赫赫移山丘万方有口莫敢议勲劳自以为伊周门墙旦暮祝遐筭长守富贵无与俦于今扫荡一何有白杨影里令人愁丈夫祈向乃如此孰为女子能清修功成直上紫霄去遗踪犹向潇湘留我来不及叩真诀真诀固在冥心求五行八卦自流转生天生地生物稠骑龙跨虎越宇宙岂但洗涤无愆尤他年谁作列仙传编入高仙吾姓邹
醉饮
我生不嗜酒断来仍十年前年窜岭表去年斥湖边欲以御瘴湿廼复酒至前一杯复一杯朝暮常醺然因之醉乡游别是一山川日月不相促万物同暄妍眼界絶尘污耳根遗俗譞心平气自和妙与天地全歠糟而餔醨信以昔人贤琴外陶靖节诗中李谪仙声利挽不回昏昏长醉眠有师谁得之我奉以周旋
谢衡州花光寺仲仁长老寄作镜湖曹娥墨景枕屏
道人秀骨生何许若耶溪边清气聚不从章甫事功名游历诸方参佛祖祝融峯下忽擡头觑破虚空笑而舞折脚木牀二十年门外草深无寸土偶然消息落人间挽出花光照今古我舟邂逅泊山前雾卷云开见眉宇更知我自浙东来曾拥旌旗尘督府千巗万壑绕罇罍梦断卧龙谁是主为将池墨洒鲛绡故国封疆归择取曹娥江接贺家湖环以峰峦暝烟雨森森乔木动樵风庙貌峥嵘閟神禹碑留遗刻蔡邕题注目端为杨主簿子猷兴尽季真亡髣髴棹声回远浦乾端坤倪渺莫穷咫尺并包入庭户坐令乡思满潇湘恨不归飞挿双羽苍梧洞庭南北中气象纵横随步武祗缘流放阻君亲入眼虽奇若无覩道人方便巧施为乃以家山慰心腑旧愆犹冀获湔除恩锡余年返农圃青鞋布韈谢尘埃肯使高踪惭杜甫
除名
前年除名窜新州今年除名窜昭州我名无实浪自得坐此人间多怨讐恩深天地贷斧钺除之又除名不留虽然未即聼逐便已觉此身民是俦裂冠毁冕散车马幅巾杖屦西南陬行者争道舍争席所向尔汝纷应酬洞山有语久弗契忽然一笑知来由我追我随非我患那用避如韩伯休
别零陵
零陵讵中邦道阻五千里我以放逐来本非心乐只身止高山巅忽忽弥半禩人情久自亲况复多可喜坐使故乡念如火沃之水罪大不得留今兹动行李昭州虽岭南流寓盖均耳倘未还庭闱在彼犹在此胡然当作离耿耿殊不已物我要兼忘咄哉从此始
道乡集卷四

[book_title]卷五
<集部,别集类,北宋建隆至靖康,道乡集>
钦定四库全书
道乡集卷五　　　　　　宋　邹浩　撰
古诗
将往昭州示柄
与汝暂相别南作昭州行昭州距零陵坦坦十日程音信昜来往勿动异乡情但自勤读书思索厥义精圣贤如日月为汝出光明修身识根本力践以其诚发为文字间笔墨自纵横零陵豪杰士张邓尤高名汝其师事之北面聼指令分隂古所惜况乃汝後生定省汝母外谨勿他事萦皇恩极天地我罪终从轻还家知有时欣见汝向成用为祖母夀慰叔及弟兄携汝返乡国重增门户荣
饮桂州酒示柄
好酒如好人虽久略不变炎凉互推移气味愈可见岂若茅柴浆多为衆所贱举杯吾得师足以警闲燕
题义明定慧庵
结草依山名定慧於此冥心第一义罏香深炷席帘垂老僧不见庵外事
答曾敷文有书见寄【有云客寓天地间本南北异耳作此答之】
客寓天地间本无南北异此语安从生却成相钝置
戏作
作自我作止自我止莫被傍人推倒扶起
咏路
赤路如龙蛇不知几千丈出没山水间一下复一上伊予独何为与之同俯仰
一切诸佛子
我心如虚空无物可伦比湖南与岭南谁行与谁止宝山得楼居屹枕乐川水森森青琅玕郤暑几千里团蒲叠双双炉烟凝然起圆觉首楞严遮眼聊尔耳幽禽忽来鸣一切诸佛子
榴花
阁东阁西安石榴两株相映花枝稠山高江濶万木叶独此烂熳开不休有如牙门集缨绂碧油幢外红光浮又如青天驻羲御火龙鳞鬛惊人眸朝朝莫莫看愈好直若有意寛离忧无穷归念姑且置栏边取醉商声讴
仙宫岭
晓云生岭端遮日成清隂炎氛遽辟易兴逸安能禁仙宫风尘表高高百千寻石路上曲折健足犹难任绰约两仙子双鬟坐沉吟巫觋意何许门窗藤蔓深樵叟向我言自古传至今去州五十里有峒鬰森森陶家李家女年各胜巾衿恍惚若逢遇相与登崎崯一朝作蝉脱英魂不坠沉乡人共祠之髣髴来顾歆水旱祷辄应民吏同所钦此宫乃行宫春秋荐诚谌言已叟仙去四望祛烦襟荥山直南耸龙岳山朝壬越王连佛子密山秀孤岑囬环万峯峦挿云皆玉簪??两川流会合通梧浔渔舟糁木叶城郭几突黔虚徐韵长松飞鸣集珍禽须臾烟霭青遐迩浮祲祲变化纷见门饮酒时一斟我罪贷五鼎我躯重千金虽居瘴疠乡肯使瘴疠侵囊衣完旧裾匣剑存初镡气聼谢耳力谁到无弦琴子期久冥漠天地为知音中和王度新祈招咏愔愔赐环谅匪朝聊以写我心
送子发还零陵
我自罪大当投荒君胡为乎亦遑遑马蹄舟楫困川陆省定违离萱草堂由来孤操絶流俗屹与巨镇遥相望洞庭以南渺无际气象突兀收湖湘平时事事不入眼惟恐有媿如毫芒色难直到古人处以其绪余均四旁余波邂逅亦及我使我方寸失感伤我亲白髪照闾里我身局蹐瘴疠乡两儿随母仍旧寄骨肉星散知几方乾坤子初无厚薄恩为雨露威雪霜二柄交持不偏用万彚生成如审量我虽弃掷五岭外亦必有日蒙恩光故人亭边是归路尚得握手输中肠将分无可为君语独有高义无时忘
有感
云囬雨歇天欲晴鹁鸠唤妇皆和声山南山北树隂里?然相趂争飞鸣伊予流窜止平乐妻孥尚寄潇湘城五岭横空唤不闻不如鹁鸠犹有情
闻彦和过桂州
人臣难有已况复顾其家忘家以狥国致主为勋华割爱非不仁成功讵能加御史殿中杰指摘生疵瑕昔如鹄矫云今如兎罹罝省符到房陵驱逐殊喧譁即日出门去形影自天涯羁皇携衆雏惊散随风沙渺漭失处所何由书报嘉君心固已定闻者空伤嗟
又
削迹投炎荒有吏督其後一州一易之稍缓辄訾诟所历多官僚岂无亲且旧前车覆未遥不敢略回脰谁谓桂岭僧於君独勤厚沐浴君髪肤澣濯君领?使君霜柏姿凛凛出尘雾真风絶顾瞻高义激颓仆乃知世外情非复世间构呜呼君何忧时命不终缪
自警
看书勿苦多多看目力眊作文勿苦多多作心力耗初虽莫觉悟久乃成悔懊维心神所居惟目神所造开阖出入间神伤气亦暴所以古真人丁宁有深告平时当勤行况复处炎燠况复病初愈力始胜巾?老母在乡邦倚门望佳报尤宜决择精全神以自好收目以内视冥心以存奥气舒形康强外务一除扫生理保安完天恩垂覆帱归看老莱衣欢欣长舞蹈
感叹
一犬捕执将祭神羣犬随之号极声恶伤其类乃如此虽至苟贱亦有情人於天地最为贵诗书礼乐开聪明推恩尚欲极万物而况等列皆簪缨奈何心忍所不忍相残相贼争功名因知微畜反可尚使我感叹无由平
送李师聃祖道长官赴衡州耒阳令
视国如视家爱民如爱子秉心金石坚古人概如此今人亦古人但患物转徙遑遑声利间自不明本已安能使元元一以父母比问其所居位广分国百里问其所食禄尽出民骨髓奈何莫之思颠倒以为是祖道於今古问学妙穷理内重外物轻识者久叹美宰制得耒阳何啻牛刀委导逹圣主恩千仞决谿水雨阳随指呼丝谷饫邻鄙明神实聼之日夜介福祉君虽不求通轩冕自难已工部有英灵吾知为君喜
示徐道人
道人千里来触热废寝膳问其何所为但云求识面南方诸公门二年走略徧亦有苦苦留诸事颇安便念未见侍郎跋涉遂忘倦皇帝与天同深恩满州县瘴乡宁久留行复侍金殿卖药至京师礼数隔贵贱姓名且难通况复冀垂盼汝言岂吾知答之一笑倩
谕徐道人少唱喏
孔明拜牀下德公初不止道人必见喏我令勿复尔道人非孔明喏拜不相似维我德公心寥寥无彼此
咏菊
菊菊丛丛簇簇种阶除脱岩谷玉干碧鲜金英黄郁争妍无小桃结好有修竹满泛醇酒千杯高簪道巾一幅庭前子美休作诗篱外渊明自留目
咏竹
竹竹濒江遶屋声泠泠影矗矗霜雪难侵尘埃莫渎梢云齐老松带日映寒菊箨置顶上高冠叶成樽中美禄行看威凤饱相从不但子猷情最熟
有所叹
亲者如路人故者如世讐路人与世讐反与亲故侔无日不同处无事不同谋自谓腹心托长久逾千秋不知祸有孕有识所深忧一旦乘间作四顾谁依投往往舍之去掉臂不囬头却思故与亲大寒索衣裘聪明天资高反已亦易求及此早觉悟厥疾犹可瘳
莫钓矶
饭罢何所之曳履江之湄粼潾白石间得石殊瓌奇莹然如紫玉屹立平不欹振衣坐其上聊以垂纶丝吾鈎既不曲吾饵亦不施持钓非有钓与鱼均莫为鱼乐吾已得吾意鱼岂知投竿归去来晨昏以为期
下鸥台
此心久已灰入鸟无惊猜轻鸥翔集处邀我相徘徊方圆十丈许疑是天所开锵金两滩瀬簪玉千崔嵬耳目肝肺中何由着纎埃鸥虽不解饮屡舞劝我杯清狂与酒狂似此知几回我归有日矣鸥飞安在哉
读颐卦
灵龟不语亦不食深之又深乃其息清泠渊中能事毕天长地久无终极朶颐自朶非自得何暇外观惟汝即吾言易行休更惑抱一故为天下式
九日对菊
不雨江亦乾草木翳尘土重阳到眼前菊蘃犹未吐隣家一株来高才尺四五种之小庭中亦自足风矩摘叶以当花茱萸可为伍泛我流霞杯喜色动眉宇颓然逍遥游妙处有谁覩渊明何人斯东篱傲今古
道乡歌
要识道乡去处只在微尘里许不立四至封疆不问二仪寒暑日月常放光明鸟兽率同歌舞其俗无举无非其民无喜无怒别是一种乾坤全异九州风土师旷倾耳莫闻离娄拭目莫覩谁知有个冥蒙踏着从来门户入也不动脚跟居也不记年所行住坐卧虚徐色声香味愚鲁偶然成矩成规未尝为鼠为虎任他卜度纵横迥脱机关取与人间天上无明可谓自今自古
梦臣惠潘谷墨
老潘飞蹑烟霞去墨宝流传能几许尚方犹以比庭珪况复人间故人处夫君好事追前贤巾袭深藏二十年雨阳燥湿莫知数毕竟挺然金石坚一朝酒发南箕舌信在言前可中辍有如印弄掌握间棱角虽刓终一决着书天禄垂无期云将掉头吾弗知但欣厚意厚若此来仙阁上信双眉我有歙州韫玉石琢成高秋远天碧平时长自水流珠未省呼童助?滴我有常州饱霜毫千钱一管价不高真行隶草字百万劲锋凛凛方遒豪绦人陈元乃其伍相得?甚谁能御心灰缘此亦复然和我精神动寰宇便涤砚便操笔便啓轩窗磨此墨敲氷佳纸适及门罗列千张耀晴日也吟诗也作文也把黄庭摸右军并包万类入方寸倏忽变化生乾坤君不见老子絶学故能学君不见孔子捐书故能书因君起我书且学我书且学孔老俱孔老俱竟何如写我长句酬勤渠
又
潘谷卖墨时吕翁尝过之指授长生诀举世那能窥但称衆墨中谷墨最珍奇一旦内药成解去逃喧卑忽忽期月後来与丹元期夜饮晓分手丹元初不知仍留墨数片属元付其儿有儿旋其门顶白元惊疑细诘所以然始知谷如斯谷仙今几年谷墨今在兹静言人间世舟壑常密移朱顔兀槁木绿髪垂素丝借令富贵极毕竟将奚为谷乎真可人得墨吾得师
梦臣再以墨来
孙郎文史外所好墨而已龟玉藏椟中?辰乃开视未尝轻示人每戒卞和耻谓予心事同分惠真可喜磨去五之一余者恰盈咫印弄棱角刓前言戏之耳苍头忽踵门喘汗殊不止恍疑皂囊药无因至於此亟取啓缄封入眼胜双鲤其长应天数其光动晴晷当暑尚挟纩岂但什袭比且云此不刓品色尤更美始知雅意来要以补前毁想初闻语时废书频拊髀兵法善致人所致必如指一朝下两城曾不费一矢坐令鼎足心成辙乱旗靡堂堂莫我过势若建瓴水墨果多乎哉一一是孤垒齐城七十二受降从此始
别昭平
江山本无情别去亦何语向来爽气中食息三月许来非吾所求去非吾所御回首谢江山吾今若轻举
留别张云立立之【立之昭士也】
来迁梦破知何处今君归去仙宫路江头舟楫岭头云曾许乘风邀月住翛然三载与君同信我此心惟白鹭白鹭忘情亦有情君更情多无量数天绘亭前不忍分远送我来欣进步霜凋万木见孤松顔色青青独如故湘南湘北旧光隂从此囬头但烟雾得志轩前藕未花梅率小桃先已露与君同醉复同醒千顷池塘渺新霔好随鱼跃趂风雷飞上青天休反顾
桂州紫极观主求亭名名曰转斗而示此句
转降适斗藏初九上清密语谁知有七星峯顶紫霞前占得辉光长不朽
信中以诗来因次其韵送之
道言谁复书诸绅潇湘江上逢斯人向来滨死入魑魅胸腹洞然无甲鳞炎氛吹风作旗靡玉楼倒影明蒿里孤心还逐冷云飞历历长亭不知几圣王开了覩天庭妙脱筌蹄合喙鸣个中无可无不可智者亦迷何处名浑沌兼忘儵与忽有口鼻如欣莫咄北山之北草堂深怨鹤惊猿它自物
送李方几仲司户
我迁汉阳居君为建阳掾江山几千里何当重会面身世波上萍岁月弦上箭自古以叹嗟不古乃独见为仁岂由人弘道道该徧万生无终穷同我一方便壑源春焙香黄鹂静中啭简书有光隂归坐亦可燕此事入高明了了为君见舟车暂西东勿受离情转
题蒋彦回绯桃轩
何仙饥食王母桃王母唤去瑶台高怀中核乃长生种付与东君谁适遭蒋侯本是神仙族杨州骑鹤飞游遨囬也不愚愚故道不肯钓海连六鳌变邓家田作蓝田产玉成芝天所褒柳将眼觑竟何覩花着心觅空自劳东风莫逆花柳外洞然啓尽扃鐍牢铺张云霞驻迟日暖红牵梦春陶陶恍疑何仙只春似衣绣还乡导旗旄蒲萄浪兀弄明月宁比倒着宫锦袍从今结就千年实食之工力逾圭刀闻说扬州鹤知得鼓翼已先鸣九臯题成立道飞香阁【与其侄逸少隐会予于浯溪求易阁名以其翬飞红莲中名之曰飞香阁而作是诗】
碧池千亩红莲花勅书楼下醇儒家跻民仁夀逢主圣欣与万邦无叹嗟六经变化天地濶何处不可为生涯只今耆域在庭户信手掇取皆灵芽气运回环助调爕各正性命逾尘沙是渠病愈我亦愈红莲影里薰风斜隂功乘香飞北极上帝首肯羣仙夸赠之丹桂一千尺攀条直上凌苍霞
少隐惠所尽潇湘雪景
永州城北十五里二水初同为一水天花开玉满前飞人在故人亭子里
又
前年深冬一丈雪岩拥朝阳渡黄叶鸬鷀挿颈梦圆时天作高山付双睫
又
将谓雪消无覔处元来只在毫端住为余展出冻云天一片潇湘宛如故
戏浯溪长老伯新
永州怀素精草书毫端万象纷卷舒浑身是眼看不破一笔至今藏物初浯溪得之不自用却要他人书作图蓦然打个筋斗去觅纸觅绢一物无急将床上被来拆手忙脚乱纵横铺五云和尚巧言语扫尽六幅裁须臾叠了又开开又叠喜欢胜获衣内珠二三子笑几絶倒左右僮仆咸惊呼宁比寒酸杜陵老海图拆应家人须脱巾漉酒解龟当表里空旷真丈夫吾行天下何啻半常恨眼前无此徒那知兴发乃方外与彼嗜好同根株小中现大大可覩跳出规矩渠非愚他时风雪夜参半灰炉氷冷灯影孤坐披破絮似鱼网数挽不揜皴肌肤只应侍者隔壁私自语我师为谁说法声呜呜
观华光长老仲仁墨梅
我从梅花海里来惊此两枝堂上开不由天降非地出道人作麽生栽培无缝塔子通一线放光照醒陈根荄玉蟾银汉雨初霁半啓琼室通瑶台香云漠漠护顔色世眼欲覩诚难哉不如取酒共春醉一盃一盃复一盃
次韵和范信中同游花药有作
花药山去来难遇此天日深衣书眼青摩衲禅眼碧鴈峯相与高可以同我适浮云当面开千里见丛荜况紫盖祝融挿天日未夕正尔无能名僧来乞题石
湘隂邓氏翠微洞【洞有卧云堂聼松轩快目亭】
卧云云无心聼松松有韵快哉耳目中吾今亦同分
送成老赴西安
先生出逢尧舜时自当勲业追臯夔胸中廊庙乃州县雪霜刺骨西安驰旁观往往屡兴叹色初不变心希夷但云将圣世所大乘田委吏皆尝为道通为一无不可等君事耳何高卑高斋高居万物表清献清风天下师此心妙与此公契莫或遑处今其谁民歌仁恩到天耳天须默荐君王知坐令四海归一握隂阳变化随设施行即验矣姑且置聊引花前金屈巵
偶书
朝读一卷经暮读一卷书一卷复一卷三藏与五车儒释本不异昧者自亲踈昧者不足道明者当何如
送陈公晦
寂不闻凤鸣双耳聋已久聿来丹山子一旦惊户牖旧聼歘我还喜气薄牛斗箫韶方九成飞勿衆禽後吴公蔚将还滁阳出所集述德堂诗作此送之
述德高堂在何许述德高人欣可覩彭州梦破知几人遗爱远追曾大父至今民数旧邦君每及吴公歌且舞述而行之德莫穷定可周流浃天宇谁令千里便归休炯炯此心元自古四百六十五甲子貌若岩松傲风雨胸中何啻法界寛普集尘沙诸佛祖一如一切悉皆如迥脱拘挛不踰矩从横肉眼讵能窥但见鼻间常栩栩只应高与老人星长现昇平瑞明主
咏张公奭庐墓有芝三本【锡山居士张公奭庐墓侧有芝三本生焉绘以为图见者咨叹】
此芝初无根生自孝诚里孝哉本於诚非缘利心起无芝非所怍有芝非所喜不期芝有无秀出乃如此养志勤色难送终极哀毁既葬不忍归结庐独留止孺慕秋复春泪接九泉水比隣或未知天已知之矣因芝示邦人邦人争赞美会逢当路贤荐此八行始
书公孙卷末【公孙三捷?诗过予门乃一时公卿大夫士推美其前人所以孝於其亲者而韩范二公先焉故书】
韩范天下贤褒贬不妄出舌端有春秋所与惟其实一举十五丧富贵所难必公孙贱且贫兹事乃能毕心追古人高迹付今人述二老首形容昭劝无终日伊予特後闻叹恨颇自失东望天山平风松正萧瑟
代书寄清老
从来游戏常三昧出语纵横无忌讳老聃全与释迦同人畏犹云亦当畏
题双芝轩
难弟难兄强氏子太学声名耸多士同时流辈久公卿犹傍短檠业文史今年鉴拔贡辟痈伯仲皆升从此起集英春晓拱天临龙头妙絶人间喜鸾台凤阁便腾骞况复吾乡有前比向来胸中宇宙寛包尽华夷无复委发为勲业助尧仁肯令元凯常专美倘如不信视双芝端不虚生漫黄紫
道乡集卷五

[book_title]卷六
钦定四库全书
道乡集卷六　　　　　　宋　邹浩　撰
诗
和路主簿思雨
造物初无欠与余盈虚消息自洪罏晴空已见云如火秋获难期米似珠剧邑君宜形远虑泮宫我亦念羣枯若为惊起苍龙睡赖有新诗胜大雩【见谕诗颇有感故有是句】
独坐偶书
梧桐沐雨响玲珑帘幕隂隂扬晚风讲诵乍闻人语息满床书史兴何穷
寄濠州陶户曹
台枕长淮耸半空登临应得古人风水天上下碧无际莫获观鱼与子同
勉毕元明
男儿数偶奇不必苦嗟咨顔子犹箪食庄生亦布衣百年容易老万卷卒难窥致力宜为者腾骧自有时
谢罗朝奉惠柏栽
惠我柏虽小观君意实深欲令儒服者同此岁寒心月映庭雕玉风来韵响金公车已驰节不及待清隂
和钱签判赠胡都曹
公余来访习家池楚楚王孙桂一枝九十春光未过半倒罍尤喜有前期
和路主簿喜罢役法并酬范奉议见寄
因革纷然岂用情由来消息与时行奏封直指财并力造法当期实应名可使华夷渐润泽不烦衡石自均平将明况是忧民者即见熙熙百室盈
酬黄秀才见寄
自期谋道岂谋身不逐轻狂戏此春读史穷经求在我攀龙附凤彼何人一言逢主未如志百结成衣肯叹贫早晚病除堪属思新诗莫厌起予频
偶书
底事袁丝不自高倾心剧孟久游遨元来缓急叩门处狥义忘躯胜我曹
和郡主簿絶句九絶
管鲍当年志风霜固自如信衰缘嗜慾岂在数行书俗论长纷若微言仅梦如逢君挥玉麈胜读十年书肘後虚金印梅仙职偶如升高元自下功业异时书塞北亢喉地并门子所如六花无处用郤縠自诗书能诗唐太白善赋汉相如元帅真文举应先荐祢书取友能无怍初终贵一如陈张遗辙在试展马迁书咳唾成珠玉吾侪孰子如更勤潘氏学岂愧乐尚书提履归何处观花笑自如期君求向上糟粕古人书春风暗杨柳相见意何如虽愧江淹笔狂言为子书
送诗卷还参寥
盈轴新诗字字清弥天元不愧声名茂陵消渇无医处赖有醍醐得细倾
和路子高微雨中至山光寺
野濶天低四望賖霏微膏雨兆休嘉早钟鬰鬰穿云断官柳垂垂夹道斜邂逅庭前方指柏逡廵木末已栖鵶杨朱易服归来处荷笠收车几万家
送监作院潘供备
盟府功臣奕世孙低回筦库尚随羣干戈分职名虽武诗酒忘怀格自文倾盖二年嗟往事赢粮一日指行云江梅欺雪南枝发如綍新除定此闻
其二
飘飘雅致孰如君旋辟西轩置酒樽振木岂惟闻白雪断缨仍许醉黄昏长亭风顺已言别小圃春回空自繁惆怅潜斋不知处何年携手却重论
简王正父觅酒
瓮面蛆浮玉槽头水滴珠未能如茂世聊与义城俱
寄周彦亷
楚水不风鱼逝远霜天初月鴈飞高履穿袍敝浑无暇目断心驰祗自劳
和刘知录见寄并简阳先生【行先】
刘郎爽气晓霜晴阳子高怀宝监明虽幸竹林容入会每惭布鼓独无声一杯葵藿真佳趣五鼎牛羊谩宰生廊庙他年调爕手不妨潜室且和羮
和阳先生见赠
万卷藏书肯自闲沉涵圣道欲曦顔片心既与人寰远逸驾宁容俗士攀嗟我曳裾胶扰处荷君置榻寂寥间藜羮玉麈清何限每到斜阳不忍还
求刘知録澄泥香炉
千卷新书三叠琴青灯炯炯夜沉沉野人此外无余好只欠澄泥一炷深
大雨中接宪使因成小诗呈阳先生
霜风折木雨如倾歛板泥中厮役并遥想先生鼓琴罢观书正傍短灯檠
次韵盛长官觅酒
九万鹏程戢怒飞驱愁却叹酒无威頖宫官冷非文举一斗何能醉十围
次韵胡秀才遗桃花
灼灼桃源数朶红青禽传到荜门中傍人只喜窥春色逹士元来寄祖风谩说几经千岁赏会须一笑万缘空沉香散处团蒲稳花自蕃鲜体自同
次韵俞秀老建隆道中
道人不独是诗豪曾把沧溟注一毛破晓聨镳访孤寂致身如在太山高
次韵慕公实
从来文史足三冬何事明时作退翁刺口岂能论扰扰冥心直欲似空空半轩苍莽雨初霁一钓清泠月正胧好把晨昏付香火个中真乐更无穷
次韵钱?雪中
六出飞琼玖云愁正腊天寒声生密竹爽气彻纯绵故苑风初静重楼月向圆何当酬此景蘸甲引金船
次韵王贤良赠阳先生
修涂几閲岁终穷鹤唳猿啼蕙帐空杖屦何当归旧隐静看五柳扬春风
其二
嚣嚣所乐本非穷曾向真乘悟色空闻说近添方外友清谈应得晋人风
二月十五日朝拜建隆桥上偶作
单衣迎犯晓风清斗柄囬南月尚明柳密行人看不见轮蹄相属但闻声
清明日游大明道中
春风荡漾遍天涯纵步郊原事事嘉不许游人同所得竹林深处试龙茶
和通判王定国承议游竹西
流年忽忽又残春策杖郊原肯厌频往古来今何足校闲花幽草自争新旋开酒蚁成高会共解名缰作逸民随处怡然真有味不须千里忆吴蓴
其二
一霎狂飈破晓隂春光极目几千寻会须胜事追莲社更约幽人访竹林渺渺平田涵白水萧萧苍桧聒清音郑?才大犹遭骂重愧持杯许脱簪
送胡适道秀才东归
十年星散忽相逢寂寞芜城古頖宫一炷澄泥窥祖要三巵浮蚁对春丛牢刍岂解留天骥云路还闻逐塞鸿莲社故人如见问为言涉世百无功
次韵蔡寛夫解元暮春见怀
九十青阳安在哉临风搔首谩迟回春於我辈非无意诗必先成为有才拖架酴醿香破麝翻堦芍药大逾杯病除更约归愚子浮蚁犹堪席地开
又
惊红??点苍苔春去黄鹂唤不回九藏脉参知我病千人笔扫见君才会须磥砢挥谈尘方悟蜿蜒落酒盃命驾相应怜叔夜笑顔一月几能开
又倒用前韵
休论花草与楼台借得江南叠嶂开纵使春归无覔处何妨人乐自持盃棊如孙武推多算诗似顔渊已竭才早晚竹林修故事更看君笔灿昭回
送及之贤良游钱塘
屏迹人间二十年下帷搰搰究陈编新书曾入老商盼高弟谁如顔子贤策杖青山元有约挥金红药故无缘岂宜便隐双溪去优诏行闻坠日边
送俞秀老归维扬
踏雪驱驱原宪履御风猎猎老莱衣情投岂比锺山出兴尽远同剡水归炀帝池边松?远维摩室内烛光微携筇促席相羊处应记当年接下机
雪中呈秀老原道
引舟西上正隆冬千里隋堤雪翳空恰似常年三月尾柳花凌乱逐东风
戏孙扬休
耿耿僧坊寄日边晚移穷巷避諠阗羮藜不饱同攻苦秣马言归独处先木叶已随风力远霜轮行作璧形圆衣冠返敝文昌路何似高堂坦腹眠
简李子温推官
太冲当日号无兄苗裔于今更絶伦力?本原书簏富唾成珠玉锦囊新龙门久欲攀高躅鼎角方欣觇後尘借问竹溪余地否狂吟聊伴谪仙人
寄周亷彦
不见氷清几岁周乘风举翮恨无由濒江松竹三秋後隐几情怀万事休险阻艰难空蚁闘东西南北正萍浮与君相好如兄弟莫惜微言为置邮
风起有感
秋来鬰鬰但炎蒸一夜狂飈骇四隣断送冥鸿尤得势留连残暑更无因镜中鬂髪虽非故窗下灯檠渐可亲勿似安仁儿女态由看节物重悲辛
班超
功名从古病难成况作天西絶域行纵有平陵同落落其如卫候尚营营杀妻吴起终遭逐上疏鸿卿不免刑定远独能逢圣主千年万岁蔼嘉声
次韵崔浚明见赠
谁为冥行作指南青灯黄卷久间关逢君岂测陂千顷许我时窥豹一斑骥足拘挛虽未展龙鳞腾踏会须攀如何暗把隋珠掷欲报殷勤只强顔
将至南京简应介中
得之平陆我登车不见羣优孟子诛只恐鼻端无好质归时依旧腹空虚
其二
几日风尘困马蹄忽瞻孤塔献云霓双眸已似清江洗况入亭城见角犀
其三
先生不得醉红裙何以留连逆旅人故苑池台老秋色頖宫讲罢走车轮
其四
直谅多闻许我亲迷途从此遂知津社中忽恠尔来进曾向睢阳见异人
九月朔夜闻雨
尘蒙蛛网暗东斋设榻君能待我来昨夜梧桐有消息会须急上宋王台
送曹巨源之南都
高堂且置琴中操骏马初驰陌上尘无限清风与明月一时分付属闲人
挽石适中
剸犀翻羽早称奇亨会难遭但布衣不使牙筹烦伯仲果然玉树照庭闱灵台久已天昭鍳奏籍初闻子发挥三世簪缨正无恙如何遽作百年归
又
南明山下读书堂曾许寒生借烛光高义岂殊亲骨肉令人无复念家乡那知十载天涯别忽起三泉薤露伤追恨故时携手处不能执绋助棺傍
和朱仲明见赠闻琴
子期骨髪已埃尘谁谓知音不复生触处折杨争属和独君忘味叹遗声荜门寒日正多暇玉麈高谈相与清鹤举鱼沉重惆怅一樽麦酒荐藜羮
次韵赵希元忆处州梅花
万花头上占天工得意开时斗未东破月麝脐来馥郁横烟玉树浄玲珑暖归故蘃应欺雪人在他乡正御风借问殷勤动诗兴忘机争似鹿皮翁
冬至夜梦中作
炉烟飒飒对团蒲暮去朝来只自如还见人间好时节羣隂消尽一阳初
雪中简次萧求团茶
竹上松间敲玉花最宜石鼎荐灵芽蓬门不识苍龙璧借问风流宰相家
和晦之见赠聼琴
忌子当年妙五音曾令按剑革初心昭文重愧难成曲潘岳胡为缪见寻在昔丝桐尝弃置到今山水自高深何当共造无弦处莫使渊明擅此琴
再和晦之
举世欣欣濮上音丝桐还寄长卿心知君韶濩思千载劲节松筠挺几寻万籁息时霜剑立一灯明处夜堂深他年振铎收遗器岂愧云和瑟与琴
倒用前韵
我有一张琴穷高更极深瓠巴那解鼓师旷杳难寻寂寂三冬夜悠悠万古心衣冠徧天宇谁为作知音
次韵道卿寄同僚
从事休嗟我独劳何如对雪咏瀌瀌圣贤潋灔冬来美朋旧绸缪老不凋仇覧初年犹主簿田单他日竟屠聊上方侧席捜遗逸未易沅湘作大招
督巨源和诗
诗成七步有家风底事淹留岁已穷应笑枚臯太容易欲令句似长卿工
郊行呈彦祖
迟日初乾雪径沙等闲聨骑过田家长官标格风尘外衰草坡前报晚衙
和彦祖寄次萧
格外参军事事嘉竹窗全是子猷家清狂上客知何处恨不同燃柏径槎
柬理堂
主人生长绮纨中标致分明儒者同结构不因穷鼎俎栖迟聊欲事磨砻血漫霜剑悲王凤坐拥云鬟笑马融铭府功勲久牢落会须腾踏振家风
戏社正李子温
红莲上客有新编不见长安驿使传寄语持纲社中老可怜三百青铜钱
寄阳先生【先生名孝本唐阳城苖裔举进士不偶辄罢不畜妻孥来京师买书数万卷以归老于通天岩郓帅蒲公上书苏公荐之】
长揖公卿不转头五车图籍指?州屑榆肯使家风坠谢币空令世俗羞【乡人知其贫甚共出钱三百千助之先生毅然不受】弄凤骑龙诚莫及坏车杀马恨无由嵩山出处君知否【嵩山处士近有朝廷起者未几言者交攻之竟罢去】似与高人作覆輈
发山口堤上
烟笼官柳柳笼堤风引澄波细细移骏马不知鞍上意回头已是获麟陂
渡汶河
旧来纸上得河名今日横过彻底清浚治早经神禹手若为汩汩尚西行
过中都王彦章庙
一时多难见忠臣力拥貔貅扞此城岂为圣人曾作宰由来壮志在留名铁枪埋没今何处庙食追崇事若生功业已经华衮赠只应长伴斗魁明
慎夺堂
百链终成绕指柔何人劲节拟横秋目前轩冕自来去堂上诗书尝讲求风度绮踈香漠漠月移苔砌竹幽幽将军此意生平事不似空言不到头
闲轩
结构俯危城公余杖履轻事随尘自远心与水长清隐几鱼方乐开窗雨乍晴憧憧渡头客谁会此时情
王宪湖上分韵得荷字
使星明处是天河习习轻飈生芰荷自有芝兰生後乘更容簪履侍鸣珂未甘城鼓促清赏聊与汀鸥分素波异日定应如此少云雷行欲起龙梭【时王宪已被召】
送王宪赴阙
凤诏传天北輶轩指建章既能思贾谊何患老冯唐况是高门庆从来美誉彰灵台悬宝镜峻节凛秋霜庖刃诚难敌黄陂岂易量承家但清白报国颇施张属部分氂犬终朝事锦囊收功殊俗士知已恃明王此去堪前贺胡为独倍伤昔沾淮水润今借德星光折柳故多恨衔环空不忘他年重望履应已步岩廊
送王裘仲侍亲赴阙
置榻初相得膏车忽起行秋风无限事麦酒不胜情原宪何曾病丘明竟有声从容湖上语他日看功成
道乡集卷六

[book_title]卷七
<集部,别集类,北宋建隆至靖康,道乡集>
钦定四库全书
道乡集卷七　　　　　　宋　邹浩　撰
诗
试日怀世美
挟策刚为泮水行暖风迟日试诸生姚黄魏紫知何许独有杨花扑砚轻
戏王寛之
晚来闻说醉黄封弦管欣欣急雨中应笑西隣少风味一炉沉水对梧桐
其二
墨龙翻海几朝昏今日晴隂似欲分不道谷飞多作蛊犹敎歌扇遏行云
次韵世美简别乘喜雨
一勺龙泉甫到城滂沱疑是泻南溟枣心正为斯民赤菜色宁忧异日青击壤田家方自得掷金诗轴已交形病来无复高阳兴宴喜空烦置醁醽
湖上杂咏
荷叶如钱三月时幅巾藜杖一追随尔来胜事知多少惟有风标公子知【杜牧之以白鹭为风标公子】
其二
何处清风作晚凉解衣相与面沧浪青萍紫芡令人恨遮却琉璃万顷光
其三
华亭标格本青云邂逅西湖秋复春作意一声君会否鵷鸾集处是真人
其四
疾病经旬厌药杯喜君折简傍湖来浓云几败乃翁事赖有南风为约开
其五
滨湖一一敞雕栏自是黄尘不汝闲今日舒眉宁易得未应轻作剡溪还
其六
霜蹄桧楫久途穷暂喜天时人事同濯热不须三岛去高谈落麈自生风
其七
嵯峨秀色雨晴时极目城隅更落晖何必鲈鱼动秋意好携双屐便言归
登楼
荜门真蚁穴旷快一登楼天地投双睫诗书落九州栏杆元诘曲日脚更迟留借问同来客能同此意不
聼泉
天中悬日月激激正鸣泉洗耳岂吾事披襟聊石边焦桐无杂弄佩玉有羣仙欲识偃溪语于今蹄与筌
呈同社
太史占星久寂寥高阳烟月但蓬蒿人才岂是非前日天意端如待我曹万古衣冠归指顾一时天地入风骚他年南北参商去知有青编破鬰陶
马上
策马戴残星郊原破暑清人间千万事并入一时情
又【二首】
晴空云物不留形大块遥呈一点青闻说嵁岩隐君子何当北面问黄庭
其二
孤塚如山官路傍老农指似是前王可怜烜赫当年计牧笛樵歌付夕阳
追凉
三伏流金石端居若探汤古松揺落照芒履促追凉天壤知谁似形骸亦自忘何须北窗下始解到羲皇
参寥示简元规诗用其韵寄之
千嵓万壑久青天一鉢新从淮上旋昨日浮云今止水谁知庵内更无边
又
人间何向不塩梅江海元从蚁穴开列戟门庭扫踪迹只应飞矢亦潜来
次韵参寥访和靖先生故居
湖边高节与谁邻落落寒松往往皴就使衡门已尘土不妨千古自阳春
关氏四照亭【次韵参寥】
孤亭缥缈枕烟霞面面江山不用賖何日乘风指星纪与君携手逐飞鸦
夀星院观竹【同前】
祗园寂寞耸高材自有鸾凰接翅来回首壷觞散桃李日斜风动使人哀
送王幼安赴举
几年幽径委榛芜此去寒生孰子如笔下奔腾三峡水胸中突兀五车书岂惟丽赋欺弘正会使清时识仲舒富贵由来皆骨相门闾高处莫趦趄
送二弟赴开封举
古人捧檄缘亲喜况值秋风一鹗天相与抟空谢蓬艾归来称夀彩衣鲜
椹涧马铺壁间有黄元明诗因次其韵
武当在何许漠漠西南天雷电正多事道途如去年参差挥麈约妨废把书眠破我征鞍恨清诗犹灿然
纯孝墓
禽犊何知尚母怀黄泉相见岂宜哉向非雅意一杯去安得迷心中路回自古功名随日月于今庙貌倚崔嵬可怜肉食趋朝者粪壤纷纷久已灰
仙翁山下遇王由正用驿壁二诗之韵见意
物外风期迹已陈须知日月去来频我今欲换神仙骨还向山前逢异人【用邢恕舍人韵】
其二
烟雨冥冥不肯晴无因飞步数峯青朅来山下倾谈麈全似江边语醉醒【用魏铨钤辖韵】
阻雨呈由正
秋风吹雨入踈棂永夜漫漫双眼明借问泥涂困行李何如南亩念西成
其二
炼石曾闻补就天如何淫雨尚绵绵只应知我班荆意欲使从容夫子前
过仙翁山
羣山环拱一山青曾驻仙翁竟得名前日授书非我事旄头不耀正休兵
别由正
许汝相望无百里政声文誉益惊人岂知今日俱长路重慰平生仰後尘云澹京山黄鹄举风回汉水白鸥驯归来有约天从否凖拟冥行细问津
穰东驿壁间有诗因次其韵
箠辔驱驰长眼花更堪风雨作泥沙邮亭准拟一醉倒白酒黄鸡无处賖
林堠驿壁间有诗因用其韵
日转山亭寂寂梦迷蝴蝶双双何独渊明寄傲吾今亦是南窗
早行
朝来由气鋭前程入马蹄天形随月见斗柄傍人低路转才萦白沙平岂辨泥露零欺鬂髪犬吠隔蒿藜恍惚南柯梦参差逢氏迷比经十里堠始报一声鸡似脱关中日如趋圯下蹊修真空有术习懒信无梯行李几时北武当犹在西谁知贵公子角枕正清闺
顺阳东山下小池【用西?牛亭谢公定韵】
行尽江山知几重山前池沼尚残红尘埃满眼欣相见驻马垂杨夹岸风
将到均州
武当孤垒挿天西一见都忘渇与饥倦客惟贪早休歇不知匏系未成归
次韵宇文伯修题清溪驿梅花
骥尾曾容蹑後尘柳花榆荚古河滨天衢事业已腾世山驿诗篇知几春梅萼故应如异日风骚仍得慰幽人须知犹是枯枝在早晚吹嘘近紫宸
入试院呈同事章显父推官及监试柴承之朝奉
汉江汹汹不知休江上谯门鼓角秋匹马崎岖随国事同心邂逅得儒流何妨蟋蟀床头急况是芭蕉雨脚收别乘端容共萧散从今相与傲浮丘
午枕觉怀世美
睡乡天地肃秋风日日欣随宰我踪靖节有人须命驾道途何事不相逢
李元礼墓
几年模楷掲天中四海衣冠尽影从必待名人裁受谒遂令当世比登龙求通谩负孔融志执御难追荀爽踪回首高门正如市悲风猎猎起长松
泛汉江
汉江衮衮接天流百里舟行一转眸白浪激风鸣战鼓青山迎棹走长虬均阳已断南柯梦鄼上还惊宋玉秋南望祖茔能几驿王程不得下荆州
又【二首】
谁家游女戏江滨才见舟来竞歛身须信文王风化远至今犹自被行人
其二
山束长江激箭奔扁舟冲破白鸥羣故人正在笙篁里一枕滩声谁与分
怀襄阳
寄迹襄阳北无因吊古人卧龙应索寞堕泪想鳞皴不作庞公客空回徐庶身风流终自若他日引车轮
次韵显父睡起偶成
杜门无复毂声来一日刚肠欲九回消遣但能眠白昼较量犹胜走黄埃霜风却暑通归路篱菊要人荐夀杯同我此心君最切更将幽思托清才
留别显父且约相见于南阳
风帆催我上轻舟不得追陪自在游山路马蹄新雨霁早来携手百花洲
次韵监试喜引试有日
朅来凡韵续高张鳬鹤居然分短长鸣鼓未窥才气勇悬河先饫古今详三秋欲半月方好万事兼忘心更凉只愿真贤起山国异时端委赞垂裳
湖上聨句
遥岑舣舟见【德符】野思过桥生【至完】兴尽回兰棹【子厚】归鞍月正明【世美】
湖上
等闲来棹钓鱼船鸥鹭相忘亦自然多事修鳞跃波底一齐鸣翼上青天
其二
烟含夜色迷修竹鴈带秋声落晚沙不是胸中有云梦只应凄恻满天涯
送薛唐卿赴省试
河东文物久尘埃之子亭亭鬰有材已见中天鸣鸑鷟不应环堵更蒿莱緑衣春色知谁共青简风流自此开倾耳西州人快意玉堦曾上直言来
送周茂宗学正赴省试
草衣藿食寄尘编凛凛声名玉几前命数曲留成大器乡书重上欲华颠一鸣竟与凡禽远三献方知美璞全二十余年古人志从今摅发到青天
送周天和学谕以次十一人赴省试
日月交光万国同羣英无复叹途穷长松竟拔徂徕雪骏马争驰冀北风黄卷论心窥圣域青云携手赴王功归来协气充闾里好是邦人识頖宫
元夕席上食柑子【六言】
契阔吴门千里栖迟颍水三年臈炬光中气味洞庭波上风烟
简仲孺【仲孺约德符来即烹茶德符即来故作此报之】
晓来城府春融怡博陵先生还自西天时人事已如此不应璧月空云霓
次韵酬德符湖上春色
乘风曾到水晶宫春色椎轮日力中几处梅花傲残雪不随桃李事轻红
戏史述古多问相
穷当益坚愧枉道心不胜述思齐贤如何东里史夫子骨相勤勤挥酒钱
世美约仲孺述之同泛清潩登楼待月分得楼字
风尘作?败清游杖履无光久自羞约我晚来寻小艇与君愁破对高楼山分远翠凝衣重月借澄辉扑水浮不是严城不容与径随双鹤宿沧州
其二
采石仙人放小舟荆州老子上南楼平生风度归遐想今日还逢第一流
与仲孺述之世美东禅纳凉校韩文世美以韩公召先去
清风多处是精庐饭罢俱来校异书车马焉能落吾事未斜桐影且安居
其二
红衣青简竟多岐无复寻盟作四夔同见韩公不同趣城南城北啭黄鹂
送杜謷居方城
廼翁鬓髪已秋霜药裹仍开满北堂贫欲釡鱼勤子职分甘足蠒寄他乡山前黄石空猿鹤溪上青编屹栋梁想见使亲忘我後借书寻旧日徜徉
晓雨枕上有作
震霆几日动天阍河汉朝来竟一翻顿觉炎歊辞枕簟只应爽气满乾坤鸡窗岂但开千卷云稼悬知亘九原比事平生最关虑从今得意遂忘言
次韵德符曾家池上四诗
凉雨霏霏肃径沙芰荷无数拥烟霞幽人不受市朝挽竟日池边藉落花
其二
平生一语事诚忘鳬鹤不知谁短长跬步秋园作殊域从他白眼嘲帬裆
其三
庭前叶下风萧萧暑气不敢凭虚骄青天碧水与君共他日谪仙宫锦袍
其四
真乐油油波底鳞相从欵欵波上萍雁奴燕子社前後玉树鲜风吹晚庭
世美寓展江作此简之
白鹭飞时天宇清君家琴瑟寄江滨不愁折柳无多日且喜荷花有主人
其二
翩翩俭府几西风更拟真游渌水中秋晚倚栏应记得全家看尽渚莲红【王中玉罢使事寄展江韩持国作诗送之有此句】
洗竹
欣欣花草不关心絶倒宫庭一亩隂夏箨陨风裁几日秋筠要月拟千寻携持斤斧从他恠缭绕栏干着意深全是吴中旧潇洒过门应喜伴龙吟
寄裘仲【侍亲知滑州】
几度秋陂老芰荷蓬门不见雁来过照人眉字今何似得意诗篇日更多事逐风云空白马功随山岳尚黄河无因双眼陪君子暝立西楼一楚歌
南堂八絶句
圣贤祠毕诸生散曳履斜阳哦杜诗幽鸟飞来似相好竹枝深处语多时
其二
桐竹交隂覆广庭秋风时与叶争鸣可怜一曲明君操不似高山流水声
其三
长廊耿耿注西东鼓腹循环返照中更拟将心寄明月无端云叶上晴空
其四
盆水如池傍竹根早期功业在龙孙尔来取饮多奇羽更得南堂幽趣繁
其五
窭人何缘有遗啄一饮聊分秋水清贪泉盗泉满机械鸟鹊故应知此情
其六
风揺踈影落清漪泛泛鱼儿趂晚嬉不是来禽惊不去窗前从此使人疑
其七
倦来搘策立阶除深喜官居似隐居寒日西流报衙鼓纷纷清影上图书
其八
緑竹不应忘旧好黄花还拟结新交栏边醉倒非吾事只爱金英嫓玉梢
送田承君隐大留山
田郎风节薄清旻耻踏冥冥车马尘远业不应忘魏阙高人聊喜得东隣鹿门隐去曾携子绵上归来亦侍亲早晚云飞雨天下勒移何愧北山神
湖上访世美不遇【时世美燕集縂管家】
夜雨朝晴似蜀天湖光山色故人边琵琶不许陪犀麈聼水亭东一黯然
月下怀同盟
常时二妙过晴窗丙夜犹同秋月光不分城扉日多事天南天北又参商【仲孺述之】
其二
碧天如水驻氷轮粲粲裁余一两星想见墙东病居士废书捐枕步中庭【德符】
其三
晚云携雨入陉山月到西湖万象闲公子归来泛家宅只应诗思落人间【世美】
其四
睡觉谯门已转更小童徐报月重明揽衣起与妻孥共矫首惟闻鸟鹊惊濒水杯盘无俗物隔墙巾屦有真情相从竟日今相望四者由来不易并
其五
一经三五一亏盈此夕胡然分外明金令中分寒暑候蟾辉独占古今清樽罍自是常年事天地何难永夜晴寄语风云莫无赖万方矫首此时情
次韵王彦温邂逅登舟
过尽西城百丈堤村村鸡犬午声齐风前匹马不回首知有幽人在竹溪【时彦温後至】
访仲弓
凉雨吹丝络晚空朅来秋兴与君同巽亭鹄立云霓上未许山川落眼中
道乡集卷七

[book_title]卷八
钦定四库全书
道乡集卷八　　　　　　宋　邹浩　撰
诗
中秋日泛湖杂诗
高柳茏苁暝晚烟拍堤秋水远连天恨君不见桃花盛十里红波送酒船
赏心自与月俱圆今夜晴隂莫问天秋色向人方有意不逢星女不回船
望中白鸟点青烟秋意交情两薄天仙李骑鲸不知处高吟谁继岳阳船
晚风知我兴飘然力战浮云露远天判却明朝官长骂与君彻晓引金船
从来笔力扫千军卷舌无声岂不能欲似元戎耀奇策故令偏帅作先登
荷花影里逢君辈棋子声中愧我能拟上高楼对殷浩更凭长啸引孙登
胡牀兀兀坐忘情似向曹溪见老能若处樵歌好消息妙高峰上许人登
路转城隅更可怜尽桥横处响潺湲篙人不会凭舟意径逐西风过水源
灵隐山前独子知清溪浑似颍川湄何当把手东南去却向山前话此时【呈世美】
士龙拥鼻时一笑司马忘机只言好野人浪测君子心应为狂吟分枯槁【呈仲孺述之】
舟去舟还秋半时孤花细草雨霏霏恠来诗句无清思不见沙头双鹤飞【不见鹤】
每将冲韵拟琴高不值飞鸣心更劳邂逅诗成似招隐稻花深处举霜毛【见鹤】
谁家修竹拂云电影带晴光漾渌漪风日无情促归楫不教闲客共题诗
早觉鸣鸠啼木杪晚来晴日破天顔不愁今夜云遮月且凭阑干一看山
乍疑絶岸行飞鹜还误游鱼出聼琴公子自随星斗去水声他日是棠隂【世美水边聼讼】
滥巾文会出重城把笔时为蚯蚓鸣日暮归来理章句低头惭愧楮先生【观所作诗】
兴尽归来潩水边翠隂亭上奏繁弦龙媒耳接新声惯驻足西风不受鞭【脱归马上马乃高明豫者】
次韵述之
杜陵秋拟问真源博望亲从天上还不使清风委平地斯人今日在陉山
次韵德符展江怀世美
翩翩风御返瀛洲清梦还应此地游凭仗云鸿寄消息尔来何啻度三秋
次韵先生湖上有作
霜落西陂晚追携物外欢孤芳迎日动轻浪逐莲乾鱼计从来审鸥盟未易寒谁知少陵老爱客似苏端
湖上
菱盘不复藏秋水蒲剑犹能战晚风共陟孤高更忘适纷纷霜叶下晴空
次韵陈君益见寄
冉冉岁云暮泠然流水心他邦勤短策今日慰孤斟竹韵凌风远花光受月侵毫端落珠琲三复故情深
次韵罗正之朝散到临颍见寄
何事委天数平生嗤李寻同时得君子如古惜分隂白髪日非故黄花秋似深谁知千里驾中有岁寒心
代书招德符
北风鸣四野饥鸟下黄昏寒烛照无寐孤怀谁与论伊予赋招隐抚事倍销魂莫使衡门下朝来独负暄
偶书
元鸟未来阳鸟稀广庭松竹皆故枝书边痴坐送日月春色过门都不知
谢马叔宝惠佛像琴弦
故人知我久忘情不假苞苴远寄诚金范晬容窥往制丝传流水得遗声隣鸡破晓炉边静霜月储清席上横香散曲终谁会意与君相望一高城
曾存之以伫云名庵以待缁流因作此戏之
不见从来庵内人结茅濒水更殷懃云飞日日满天地借问如何能伫云
仲弓见访同过叔原
幕天云不动庭竹晩生寒好事倏假盖拥炉聊整冠香煤围薄雾松麈落惊湍思逸何当尽邻家有谢安
次韵述之谢寄兰
朅来幽韵与时分雅称深沉扬子云记取人间多恶草一莸能败十年薰
曾氏北园
浮云不傍此庵来竹静幽兰一笑开若处鲜鲜解人意等闲氷破作春雷
藕花莲叶弄晴晖长记君来作好诗我亦池塘兴不浅若为相望北风时
江禽挿颈梦初成庭树横烟晩更轻已恨重城落吾事更堪明月向人生
苏郎北阙未寻盟崔子西山尚掩扃矫首空庭问怀抱天高无路鴈边青
十年不折江南春亭下双梅是故人凭仗开时属青翼已判飞雪满悬鹑
白莲香火久凋零还似乐天今服膺我有一言人不解请君问取北来僧
种竹
去年今日常种竹今年此日还添栽岂论传舍不吾有但愿清隂遗後来
次韵德符寄世美因以招之
织女牵牛饯我车归来篱菊已荣枯韩城夫子旧青眼肯使东斋屐齿踈
次韵承君见寄
纷纷市道久成风平地青楼作帝宫白玉相看有君子坐令高议薄冥鸿
生平勲业在诗书黑绶翩翩下蘂珠漳水功名未为最他年丹槛更捐躯
谢承君见访
龙吟虎啸岭云开卷罢残经首重回命驾直因中散去齎羊不为护军来真情破腊融初日高论先春骇迅雷勉力古人论一报终惭瓦砾异琼瑰
次韵刘世德见赠
诗书久与壮心期邂逅尘埃满客衣不分夀陵终失步更怜蘧瑗早知非龙蟠旧水风雷在玉韫寒山草木辉大抵穷通有时节莫将吾道羡雄飞
次韵文仲元日登巽亭
春随鼓角静浮游放浪乾坤百尺楼北陌东阡政车马一时高兴属清流
刺字漫来得古城柳枝桃叶入春情人间久迟东君到独子相投盖始倾
次韵马叔宝忆梅
儒冠染尽马蹄尘又见年光冉冉新寄我一枝无驿使赖君佳句有阳春雪边孤韵谢安石风际幽香韩得真何日相携拂衣去澹烟微月楚江滨
仲弓意欲协律作此戏之
王郎豪翰落明珠自合鵷行俨帝居底事奉常思协律不归天禄更讐书
次韵仲孺用前韵寄世美二首
雪霁高阳里欣欣春意深旧游还入眼何处复挥金尘表谁南北杯中失古今重怜非土木犹自一沉吟天宇梅边静春光破蚁封岭云犹过鴈氷浪欲飞龙玉镫随新约茅檐祗故容何当卷书去相与豁尘胸
次韵文仲落梅
前引苍龙驾人间春欲光遽先鸿灭影应误蝶寻香何事雪霜际不随松桧长无言倚晴日酌水与君尝
次韵仲弓寄德符大受【时二子皆持母服】
二子麻衣掩旧春霏霏眦血洒惊尘白云不雨还遮岫【德符有白云轩】清颍无心解閲人【大受居清颍上】祸福循环终有数诗书饱腹未为贫何当跋马同君去萝月松风慰秃巾
邻家集射
墙东金鼓不停声知是将军奕世孙莫浪鸣弓向飞鴈一年一度到中原
曾园见梅
滨水娟娟四五枝不甘柳眼巧相窥晚来快我江南思似欲殷懃报小诗
姑射氷肌不黄土洛阳玉容更青春嗅风影日了无语知我此心能几人
雪中怀述之
不为梁园赋因辞颍水滨谁知遇风雪孤坐耿阳春问路无来辙携筇匪旧隣从君一樽酒犹喜有诗人
招文仲
晖晖晴日动寒灰书罢衡门为子开莫似王郎着杯酒更无茶思竹边来
闻小引呈仲孺文仲
香中日月久无邻特地过来两玉人何必开轩视天壤角声嘹亮自知春
独坐
庭下芝兰秀堂中简策清都缘无嗜好不是近声名
闻仲弓得籍田公
夏木如云作昼清西豪无复岸纶巾知君谈笑籍田去又喜长安有故人
对雨
不为泥融俟燕还自携秋事入春田人间因得风光好洗出从来寒食天
寒食日诸友见过
燕子声中藿食寒北辕同轨得儒冠槐檀新火未曾试为觅山泉破小团
和仲孺前韵约赏展江海棠及简仲弓述之
西蜀地暖北地寒长条殿春走衣冠江亭巧作故时面濯濯宫锦花成圑
一日秋阳十日寒李下多机难整冠戴崇彭宣各天性玉斧何当新月团
曾园见海棠
海棠簇簇弄繁英随分相逢眼自青一种风流似西蜀何须心着展江亭
戏明豫
西幕情真庭驻云东幕心机门闭春无端幽梦落蛇虺漏泄风光来近隣
代者不以时至失仲孺同行之约怆然作此
平日蓴鲈计犹随黄犊留苏君验前语裴子但孤舟隋柳薰风岸淮山霁月楼故因今好在为我一回头
上巳日招仲孺述之
三月三日颍水滨兰亭故事颓冠巾与君嗜好酷相似速来同鱠盘中鳞
次韵仲弓马上
霜蹄遥指日边飞犹得春湖一笑期到此君方动离思并将怀抱入新诗
次韵君表送仲弓回有作
北野隂成幄崇朝得暂休班荆无浊酒交辔有清流风絮闲相逐晴丝懒自游吾行亦朝夕未拟问功裘
招仲孺述之同过文仲看酴醿
芝堂公子读书忙堂下酴醿晚自香犹喜阿文清兴在拟携双璧步斜阳
次韵谢文仲惠酴醿
遶架应怜不记归故分新摘慰栖迟慧香妙质无人共赖有青牋寄我诗
次韵龙阳孔方平秋居见怀
黄落龙山暮天高霁色澄栖岩方自若吾子亦难能家学潜东国时文斥茂陵遥知见怀处诗就耿寒灯
次韵和钱塘诸公赏梅十絶
冲寒来访喜生和破恨新诗不必多太皥初还好消息从今日饮更无何
琼英潜解叩灵台一见先令双眼开欲识情缘未忘处不辞珠履步苍苔
云山寂寂水回回幽境非缘世俗开桃李无言且如此自然人逐暗香来
江天吹雪不胜繁南北东西晚更昏料得时人散车马清吟应亦有英魂【顷年江淮间有冥汉子为梅诗云红苞紫萼曾欺雪素艶清香解动人自有风传枝上意肯教蝶见蘂中真】
陈根未作去年花天宇空明鴈影斜忽上溪桥见顔色不施朱粉似东家
排闼端令天地开万花从此四时催政如匠石椎轮後始有光华大辂来
东风柝柝动氷泥素萼迎春满故枝早晚团空熟青实人间消渇待真医
蜜蜂蝴蝶未狂飞蝼蚁仍难上冻枝惟有青松一千丈相看曾共岁寒时
绰约氷肌故自轻玉衣玉食更鲜明无心来此与君遇莫起他时儿女情
玉树森森太傅家玲珑徐动晓风斜可怜刻楮空机事一叶三年犹未花
戏舜俞游西湖
湖光收尽只芙蕖决眦飞来白鸟孤想见城南葛藤老又将心境示妻孥
赠周仁熟教授
西来黄轴塞虚空都在圆光一点中陌路劝君高着眼宗风况即是家风
次韵答李希白秀才
数椽茆屋异千间惭愧君歌行路难自昔牛羊多列鼎只今藜藿未盈箪须将嘉木殷勤植莫把修鳞取次蟠请看齐城不危困功名岂复有田单
次韵德符马上口占
直欲掩关心似水不知开国面如田相逢一枕秋光里疑是先生亦姓边
春隂
极目三封日易斜无因重守故庭花春隂又是怜花草燕子飞来知几家
闻莺
樱桃初熟露珠轻客里光隂晓更清犹恐先生只归梦故携天籁入风声
病卧读书
山为屏障草为?黄犊群中早奋身骨立诗书亦何有不如参取坐忘人
次韵仲弓见答
青衫白马吏天边胸次长年只辋川我愧无才似裴廸亦缘春步见新篇
席上呈仲明
诵诗久欲陪苏焕载酒谁怜访子云莫道囊空乏供给邻家芹菊许人分
次王彦鲁韵呈仲弓
城南兼吏隐草树水中央飞鸟有时到惊尘无处扬留春供燕集落日借辉光一自乌衣後风流知几王
送郭舜俞再任頴昌
谷雨冥冥春尽头故人重解去时舟西湖好在一百顷为我传声到白鸥
初到京谒执政
邹阳谩说曳长裾东阁由来礼自殊负郭田园倘无恙不如归去老江湖
次韵文仲冬夜书怀
抱经何必叹空言看取东郊旧力田藨蓘倘能无落事太隂居卯定丰年
长氷迎日动堤塍堤上人行似独醒只有群鸥疑着在一时飞舞起寒汀
冷官裘马怯凌风咫尺云窗邈异封长忆去年同燕处竹边梨栗送残冬
初夏过西苑呈商居平程良弼二年兄
红香吹尽緑隂垂恰似当年锡宴时今日玉津楼下过午声依旧啭黄鹂
次韵蔡天啓寄籍田令
兴来云路欲飞仙风更吹凉入绮钱岂但乌衣今莫逆也知白鸟旧相便波随静止荷初展舟逐闲移楫自眠我亦书边有余日与君同到五湖天
道乡集卷八

[book_title]卷九
<集部,别集类,北宋建隆至靖康,道乡集>
钦定四库全书
道乡集卷九　　　　　　宋　邹浩　撰
诗
雨中
五月沉隂久不开冷风吹雨满天街老农且莫愁蚕麦丞相祈晴已宿斋
与存之会相国
雨中竹叶不胜翠风过榴花元自红门外喧喧正商贾与君趺坐入真空
梦阎求仁
朱衣象笏肃宾阶平昔襟怀向我开犹恐孤根自摇荡故传好语梦中来
登建隆回呈俞秀老
痩骨崚嶒耸碧峯应缘曾住大明东道吾埋没今何处少室分张昔已空殿阁不移秋际影松篁犹韵晓来风为人彻困无人解借问三生龎德翁
虎丘晩归呈同游
虎丘山色最宜秋山下溅溅亦可舟北去几年空好梦东来今日快昏眸邦畿正蔼无双誉杖履仍逢第一流邂逅高风许追逐异时应拟岘山头
济明不预虎丘之游作此寄之
虎据千年一故丘尔来形胜絶南州池清不碍龙收影台迥犹疑石点头白日青天秋更好幅巾藜杖晓同游遥知正拥双旌坐直上云峯一凭楼
再用前韵答济明见和
长笑空言谩九丘更携余刃佐方州老奸不复濳封内佳句终然到笔头秋入江山供远思路回猿鹤伫清游只应未厌斯民乐还听钟鸣十二楼
次韵和通判梁端夫朝奉晓登岘山有作
天宇霜来岘首高爽心先寄雪中桡早陪胜集方多暇应念前人不复朝鴈影有时揺莽苍江声终日上迢嶤遥知清絶诗成际正似寒窗火欲销
次韵和端夫席上送樗年
过额纷纷竞扫眉此心直与古人期三年竝席惟夫子一笑忘言谢小儿江国旧编尘漠漠帝乡新路日迟迟儒冠道在无通塞莫问高门知不知
寄世美
江南秀色满崔嵬上得平山入眼来遥想归心动朝夕不应犹待八仙开
谢端夫惠梁因求余材
破竹诛茆屋数椽尔来风雨荡朝昏岂知东阁犹堪廐若比胶庠不可园蓬荜已甘聊卒岁栋梁谁谓入衡门因公起我高堂意更乞余材千万根
再用前韵答端夫见和
朝衣暂此拥屏星长笑他时智慧昏不以诚心尊孔氏却将吾道奉只园由来博施能周物曾是寒生亦叩门只恐堂成待公落镜中黄色尚山根
简襄阳令田世德通直求余材
百里江天指顾中大夫真有古人风似闻斋馆成功久应许余材入泮宫
次韵和端夫喜望之祈雪有应
诚意通羣祀朝来忽已飘六花纷汗漫千里入均调赵璧光凌日隋珠暗掷宵老农愁自判稚子喜来娇化育知难诘形容岂易描白盐聊比拟黄竹谩讴谣谈柄迷修麈朝衣夺素貂丰穰归嗣岁收拾谢枯樵浅露先生履深齐惠可腰思添韦应物狂助盖寛饶民食逃艰粒宸心定解焦楼高天构玉池迥地疏瑶爽韵陪松桧严声陋皷箫亡羊空道路失鹤但云霄抚运年将往侵人鬂欲凋题舆真健笔险句压寒绡重愧非名士兹焉缀下寮主宾参沔渡杖履集山椒故事梁园在风流楚国遥琼瑰争报复宇宙一漂揺莫讶春来晩春来待此消
次韵慎微雪
万物归根後端来兆物华仙姿凝鹤氅云路拥羊车但喜天时正宁知帝力加有田皆玉粒无树不琼花浪说朱蹄马空余白首鸦酒边深荐爽穽处巧藏窊径断回樵斧波浑倚钓槎高门委金帛隂壑蜕龙蛇功茂丰年谷名喧好事茶丛轻颓瓦竹揺迥动籖牙蝶冷残初梦蜂寒閟两衙殷勤非俗韵潇洒是生涯火变人窥异军濳夜肃譁暗香迷绽蘂新筑露平沙寸食方从寄扁舟未可拏只应清兴在犹似子猷家【一云何当归属国谁复念长沙】
次韵和慎微雪夜饮归
篮轝还自斗边城雪夜乾坤分外清我为捐书径眠去寒光犹助一窗明
招颍昌曾存之
荆山汉水雪边春满眼风流见古人领略此心谁与尽从容高义势难亲静揺庵影竹如昨清弄池光梅欲新知子相忘忘未得禅床推倒就车轮
延庆山中呈田世德
云拥招提自一家僧前百鸟正衔花长官不怕惊飞去犹向山头放晩衙
简仲益求纸帐
红锦暖笼樽酒後绦纱轻覆简书前悬知纸帐君无用斥与边韶助昼眠
仲益以帐来且有就榻眠之句复次韵与之
茆屋初成亦可怜更悬青帐小窗前不嫌索寞无春梦解使君心合眼眠
元夕过唐濳亨
乾坤为室月为灯今夕先生眼倍青笑尽筌蹄聊把手不知何处是中庭
其二
藏拙堂深不浪开夜光容我卷书来梅花傲雪初无语斗柄催春忽自回
其三
参禅不学龎居士得句犹如孟浩然要识从来用心处閴无车马到门前
送谷隐呈同行诸公
窈窕峯峦藏宝刹峥嵘楼阁倚晴天我来不问东西寺径就僧堂借榻眠
仲益欲归作此留之
关西关北渐芳菲晓马凌春入翠微山向吾曹正多思不应揽辔屡言归
次韵答端夫约春游
分如松柏老相看桃李风前共岁寒只恐功名挽公去一春能得几游盘
次韵答仲益见简
镜里年华鬂未苍春山且喜渐芬芳功名富贵时来耳底事灵台着庙廊
次韵和濳亨雪
暖律稽迟太史占风前犹复弄威严不妨豪客成樽俎重使斯民困米盐但见青峯皆玉笋岂知白屋是茆檐何人隐入羣羊去应笑痴儿认角尖
又
朝来一色换纷华眩眼端如醉後车岂待三年方楮叶虽非八月亦芦花李边照曜河南日柳外缤纷靖节家欲上云岩访禅老路迷空想举长义
谒武侯道中
万株桑柘拥江城中有梅花独自清不近樽罍免攀折会须结实助和羮
其二
先生龙卧此山丘宇宙曾经几运筹一自英雄三顾後至今车马不曾休
其三
万山山上塔擎天万山山下碑沉渊天光渊影晓相入一碧万里青春前
其四
晩雨霏霏江上来长江水色蒲萄醅鸬鷀鶬鸹得意处凌风荡桨从东回
其五
万山横出波面浮山前舟楫凌飞鸥遥看塔庙带残日蓬莱方丈金鳌头
送香濳亨
炙背轩楹日转时博山炉顶驻游丝先生妙与此心契凭仗清香一解颐
次韵答谢公靖节推将至襄阳见寄
不见紫芝今几年朅来眉宇照山川关南关北风流在犹得时时一举鞭
又
宾主相忘沔水滨高风谁与向来亲君能鸡黍酬初诺我亦虀盐得此春桃李无言方永日江山有路正宜人直须弄凤骑龙去莫使身为可畏身
送墨濳亨
少室峯前松挿天栋梁余力焕青编东斋政欲捐书坐往助子云成太玄
送李拱之秀才还唐州
真淡先生早杜门三香亭上自乾坤人间巧舌犹蠭起子独抠衣识道尊几日凯风吹户牖只今归路指丘园将分索我微言赠欲赠微言无可言
送居政禅者游庐阜
拄杖横担得自由冷云飞雪下南州殷勤要识庐山面五老峯前一举头
六月六日城外马上呈世德
岘山脚下江水生普宁寺前舟楫行细民无钱不得渡老幼相持愁叹声
又
虎头凤麓连长堤随山刋木路可为长官仁政及物远一时力役民忘疲
仲益遽塞便门作此戏之
闭门不啻似泄柳排闼何由如舞阳怜君肝胆便楚越使我南北成参商
谢濳亨惠芸香紫桃
暑窗已觉书生蠧饥腹还惊雨後雷珍重先生解人意芸香桃实一时来
闻存之游京师且邸报达官有荐之者
昨来不肯听朝鸡乞得真宫即日归老衲蒲团闲共倚少师玉麈醉同挥谁知捷径嵩山在未觉心驰魏阙非緑鸭陂中钓竿手只应从此叩黄扉【存之曾有诗云从来钓竿手不解叩黄扉】
次韵和师稷清明怀乡之什
扫尽人间冰雪寒鱼龙鳞甲动斒斓向来协气无踪迹从此氤氲满世还
眼里飞蝇日夜侵对时宁复壮年心故人把手知难遇强起弹冠挿旧簪
天路幽禽暖颉颃芝兰抽砌叶初长自怜骨立风光里勉向原头泣奉尝
春声入皷晓冬冬春色盈花晩更红陶冶东君了无意一时分付与晴风
冥心无物契毘耶触处俱为剡水涯却恠年来被春恼逢人不觉叹浮家
青鞋布韈水云乡胜践曾同物外忙欲寄沃州双涙去松隂高冢是星郎
南明山下枕清流胷次尘无一点留只恐少微黄色动终然来作济川舟
高水笼轩翠作行枕书闲听雨浪浪别来一念终难灭犹得追论几席傍【轩谓南厅文会轩】
观象悬知岁有成通宵格泽照天明余生饭饱无它事坐看纷纷万物情
三元甲子几回旋前日沧溟今甫田惟有交情似春夀蟠桃花里自年年
次韵和永守丁葆光大夫对雪
几日江云凝不流欲将胜事一齐收乾坤破夜端为昼草木留春不复秋黄竹作歌君得意素娥行酒我消愁须知身世尘埃尽直到广寒宫里游
次韵和葆光晩望
雪晴新兴与春俱脱略司空城旦书衡岳带云回玉辇楚江浮日动金鱼故人情远欣相遇梦境时来信所如北阙遥瞻念图报恩深犹在免诛锄
登岳阳楼
岳阳楼上望重湖混合乾坤入太虚若比恩波未为阔此身犹得曳长裾
潇湘道中
清湘浮影动涟漪寒日收光下翠微回首君亲正无奈幽禽俄叫不如归
极目潇湘漾碧澜万峯挿水巧弯环我来日日忘机坐却爱真山似假山
万死犹轻罪有余恩容循省但流居潇湘二水相逢处无复波涛今自如
十月一日
杉松无数拥高坟想见今朝奠酒樽惟我罪深难赦宥五千里外惨销魂
寒食日
祖考流光岂有穷不能肖似忝家风北红塔畔清明节心折高山怅望中
寄花光仁老
行尽江湖见尽山无穷气象杳难攀知师笔有维摩力为我移来助解顔
仁老寄墨梅
二月八日春气分忽见梅英枝上繁颠狂索酒醉复醒知是笔端回化元
岭南消息报来新正想梅花傍酒樽生出两枝遥寄我道人方便信多门
前年谪向新州去岭上寒梅正作花今日霜缣玩标格宛然风外数枝斜
马祖庵头挂鉢囊晩随缘出住花光僧繇一笔无人会戏作寒梅自在芳
解衣盘礴写梅真一段风流墨外新依约江南山谷里溪烟踈雨见精神
金张许史竞东风魏紫姚黄醉眼中宾客贵人吾不预独将清韵照禅宫
春晩晴光破雨回闲将花轴傍檐开炉烟细逐轻风散疑是香随梅处来
道乡集卷九

[book_title]卷十
钦定四库全书
道乡集卷十　　　　　　宋　邹浩　撰
诗
送僧慈愿游南华【用丁葆光韵】
南华老子定相亲应问三湘放逐臣为报君恩似天地不教重作岭南人【南华老子乃智明长老】
冒雪渡江游朝阳火星二岩既归戏作
踏雪寻山亦自奇归来追想欲吟诗孺人顾我忽然笑却道君今休更痴
元日
合门拜表贺君王数载追陪鵷鹭行郁郁怱怱又元日望云空断九回肠
其二
斑衣爵跃为亲寿岁岁年年兄弟同今日潇湘亦佳节独将无语对东风
其三
此身何物比仪形风里孤蓬水上萍莫道南来无可绩为谁扶出老人星
其四
南来日日望新年今日新年到眼前笑语妻儿莫惆怅即随归燕上归船
其五
寒雪欻随残臈尽暖风端逐早春回人间无数芳菲眼会见乾坤特地开
其六
红梅阁下梅香动青草湖边草色新鼓枻行将指归路倚栏犹得会乡人
其七
莫恠今朝雨不休天工着意在年头尘埃浣涤须教尽始得风光遍九州
其八
版筑何求终见起金縢不辩自能开君恩滉漾无边际解逐东风向我来
悼范丞相【丞相谪永州时居商山法华寺寺有祠堂崇宁二年正月二十日大祥义霞即祠堂作佛事追荐予适见之】
钟铭勲业今何在土偶形容尚俨然惟有老僧心不改殷懃歌呗作三年
又
公骑箕尾归天去我放江湖继踵来邂逅招提见遗像尚疑东合为贤开
赠祖泽长老
针芥相投有几人故人亭畔忽相亲四门开了无它事笑倚潇湘一片春
戏泽老【用祖灯韵】
要识漳州李秀才无髭无髪恶追陪如今熟也君知否不独江西有大梅
次韵答泽老
觌面相呈是此时了无犹豫与狐疑南山云起北山雨爵跃掉头吾弗知
又
高山不动白云深一炷香凝弄水沉欲去复留谁会意黄鹂枝上啭新音
送泽长老往南方
枝头挑着祖师禅走徧三千与大千又被草鞋勾引去善财游处弄云烟
招梦臣
春色集檐楹今朝兴倍生一樽谁与共促驾有豪英
题仁老所画枕屏
昔侍先君官四明往来皆向此中行昊天欲报嗟何及空对小屏无限情
其二
万顷红蕖照落晖五云门外贺家池别来无复当时兴二十四年空自知
其三
古堰横空舟楫回曹娥江上候潮来全家弥月寒光里日日鲜鳞醉泼醅
其四
天华寺前维小舟僧牕轩豁留清眸平湖秋霁浄如镜时复轻轻飞白鸥
其五
身在九疑麓门当二水流谁知剡中胜朝夕助嬉游
柄生日
南极星中见老人祥光垂照喜生春身如龟鹤心如石进德功夫常日新
示愚溪守道山主
叉手前来问我禅我无言句与人传一盃茶罢抽身起笑指长松直上天
次韵和李余庆
三分春色一分空莫负花前酒满锺醉里是非浑忘却任它禅客自分宗
题仙居阁【丁晋公过零陵遇女真何氏未之信出所藏宝镜照之见其星冠羽服身光数道为建楼居】
心镜圆明照不穷晋公元自宝青铜真人外景虽能覩争识希夷造化功
霞老於云会堂後开小轩为以览胜名之因示短句
潇湘之胜渺无穷尽入西轩一览中须信高山巧方便为人别自有家风
西邻葛长源司録到【名茂宗】
邻舍南来不得书口传消息到吾庐白云入望无休歇何日斑衣奉版舆
鵶鸣
老鵶声里度朝昏凶吉由来我不分惟有渊明心莫逆一函经罢醉醺醺
偶书
长折松枝为麈尾圆刳杉树作茅庵本来面目无人识却许江山静处参
望澹山
澹山形势冠零陵咫尺拘挛去未能怅望烟霞今阻隔尚期归路一来登
移居昭州
广南东西四十州瘴疠莫与新昭侔我身多病亦知免陛下仁同天地流
其二
日日闻人说桂州桂州朝夕遂经由自怜罪大当踰岭深荷皇恩不远投
其三
忠孝从来不两全两无忠孝倍堪怜自新有路君恩重犹冀它时不愧天
览镜
览镜朝来心自知鼻端色动有光辉乡邦回首见归路已觉欢欣生彩衣
陈满堂
满堂当日亦飞昇金笋无根不复生惟有明皇留辇处至今云雾半山横
滩声
长滩斗折转城隅激浪飞声昼夜俱猛讶龙骧带雷雨缓疑仙会集笙竽吟风古木那能和弄影幽禽只自娱我已无心到天籁凭栏聊为一踟蹰
又
洗耳何须颍水清淫哇涤去有滩声宫商别奏天然曲淡薄追还物外情聊与沙鸥均至乐谩同渔父引余觥个中一拍谁人会长啸归来烟雾生
闻州学补试
辟痈泮水旧先生十五余年经自横今日传闻试多士尚疑身复任权衡
怀詹成老
胸中云梦向来寛妙入微尘心更安天北梧桐正鸣凤江东枳棘尚栖鸾渊明可是忘三径下惠犹能仕小官何日相从坐金粟静听飞雪洒琅玕
怀霍子侔
平时咳唾落珠玑未掌丝纶亦数奇远去天官空帐幄中分淮水动旌旗圜扉荡涤民知免列位搜扬士不遗报国功成有余日也应回首念流离
怀何伯震
我别家时君在牀後来南北两相忘直饶伏枕到新岁也胜投身居瘴乡孤节未尝交世俗清贫何以度星霜皇天默相谁窥得看取它年吾道光
怀张晋卿
年少东隣新亲家奋然鳞鬛脱泥沙传闻昨者数时弊想见迩来双鬓华局上光隂聊鬭马盃中意气莫生蛇江鲈已过河魨出准拟从君烹荻芽
怀黄光晖
远托同门寄好音夫君不改岁寒心因思明月共千里亦似家书抵万金美玉会开和氏璞高山犹袐伯牙琴真人训诰知无爽快我它时朋盍簪
招泽老
门向山城静处开更无一点旧尘埃葛藤尚忆龙溪老拄杖横担便可来
道傍妇
长挿双钗低系裙手持青繖步如云忽然退傍芭蕉立元是前头逢伯君【昭妇谓伯公叔公为伯君叔君】
怀至明弟
青衫虽已被天恩蹩躠难趋犹杜门分手於今十个月寄书何事一无言但勤药饵寛吾母休费心神接廼昆我罪湔除归有路彩衣相与应篪埙
怀至远弟
机警如君亦可人经营门户不因循须知孝友是为政莫叹功名难奋身北塔杉松培万本东臯禾黍列千囷尔兄倍觉归来好百事无为只奉亲
怀承天岑老
记得承天老古锥呵呵拍手几人知年来饱饭应无数门外小桥真可为浙右普瞻圆照塔室中高挂建降师我身虽窜心如昨落笔犹能挥寺碑
梦秦少游
淮海维扬第一流三关齐透万缘休真心岂复随灰刼遗骨终然寄橘州专为流通深叹赏莫相钝置豁愁忧觉来欲语无人听屋角荧荧空斗牛
闻放归田
天地曾无一物遗孤臣今许返庭闱黄茅瘴里抽身出青草湖边鼓棹归衣锦还乡难并比承顔称夀倍光辉恩深骨肉何由报空有精诚贯紫微
寄曾敷文
谁道衡阳鴈即回也传书向岭南来故人得报皇恩至约我同归青眼开爽有江湖清暑气豁无尘土溷灵台功曹法掾相随处邂逅追踪真快哉
赠湘西琳老
八年之中三往回道人一意金石开非干桑梓有分好自是针芥无嫌猜焚香说了四句偈把手直上千尺台洞庭青草不我隔东吴可归归去来
闻霍仁仲唱名第一
吾乡魁选久萧条深喜高才偶圣朝天子六龙飞紫极状元一鹗奋丹霄拜亲此日荣谁及报国他时事更超四海讙然重改观常州真是出英标
喜归
日日思归今得归朝衣不着着斑衣谁人得似邹居士跳出轮回无是非
喜雨
不雨人忧旱晨兴忽沛然早禾欣长王炎瘴敢留连气象还丰岁歌谣动乐川皇恩亦如此特放我归田
将归先寄道乡
自作中都吏道乡难更居今予返田里就尔乐琴书闭户温生席开窻凉满裾年来通物理得计在渊鱼
川涨
昨朝清露石今日涨汀湾翕受无边水流来有衆山鱼龙随浪跃鸥鹭掠波还因念盈虚数高楼一破顔
山禽
何处飞来傍隐居就中声与衆禽殊长拖缓转娇无力一似汴孙吹画乌
凭栏
朝天坊里朝天客北去朝天已赐环从此昭平梦不到賸凭栏槛看青山
修仁茶
味如橄榄久方回初苦终甘要得知不但炎荒能已疾携归北地亦相宜
又
岭南州县接湖南处处烹煎极口谈北苑春芽虽絶品不能消鬲御烟岚
又
龙凤新团出帝家南人不顾自煎茶夜光明月真投暗怅望长安天一涯
得家书
乌鹊每来檐外集蛛丝时向眼边明心知有喜寻归路今日音书果见迎
又得敷文书
一封黄勑下天关岭表湖南释旧跧吏部回头真可笑拾遗作伴竟同还张公洞里花流水扬子江边雪满山更约家居多暇日相从莫遣鬓毛斑
怀成老
乐平主簿詹成老平乐流人邹至完莫逆於心心古道不知其异异时官一觞一咏风光胜无咎无誉世界寛北陌东阡好归去幅巾藜杖永相安
寄葛长源
平乐舂陵地接连岭南岭北异风烟罪分轻重当如此坐阻声容空自怜天上恩书来有日湖边归路约同船东门取醉邻居耳已办金鱼当酒钱
静閲堂
进士王氏构堂燕居久未得名予偶散步造焉主人言汪朝散梁承奉顷尝集此因名之曰静閲堂且留此以见意云
左掖诸郎朝散君顷年於此岸纶巾谁知还是风炎日我亦来为堂上人菡蓞波澄端自倚桄榔烟静几番新静中閲尽荣枯事独爱龙山万古春【龙岳苍山正与此堂相望】
山禽
异色殊形不可名飞来飞去亦多情只应知我归期近故傍书帷送好声
晩步
缓步随山径横前得野塘倚风荷展玉带日鹭翘霜雾歛都无瘴天晴却自凉搘筇惬新兴疑已到江乡记梦【赵正夫相劳如平生与语且访归田之命是否荅云有即方传无即不传予以其语两端又叩之云非误遂作此诗】
廊庙知心独此公夜来?梦忽相通密言新命非虚语所以流传四海中
寄莹中
天道无私果是非斯人如凤中人机雄惊一矢从南落雌领诸雏向北飞且与龟龙为伴侣未应蝼蚁损毛衣【亷州濒海又飞蚁最多故此一联及之】吾皇致理肩虞舜会见翺翔下德辉
道乡集卷十

[book_title]卷十一
钦定四库全书
道乡集卷十一　　　　　　宋　邹浩　撰诗
读丘濬寺丞天绘亭记【丘侯庆历中进观风感事诗百篇责为昭州职官州人尚有识之者云刚果难犯世传其得道尸解莫知所在】
襟怀落落富经纶造命奇穷道不伸诗以百篇天上献身为万里幕中宾每听故老谈风节尚有遗文照水滨闻说神游已无碍想经山顶亦逡廵
读龙图梅公瘴说【公景佑初以殿中丞知昭州尝为瘴说其畧云仕有五瘴急催暴敛剥下奉上此赋租之瘴也深文以逞良恶不白此刑狱之瘴也昬晨酣宴弛废王事此饮食之瘴也侵牟民利以实私储此货财之瘴也盛拣姬妾以娱声色此帷薄之瘴也有一於此民怨神怒安者必疾疾者必殒虽在毂下亦不可免何但远方而已仕者或不自知廼归咎于土瘴不亦缪乎】
市门隐去不知年蔽芾甘棠?乐川五瘴作时虽不染一篇留诫指其然直须镂版人皆与庶使绵区病可痊更有奇方公未说上医医国许心传
追感董敦逸梦授侍郎【公熙宁中为昭州平乐令题诗莲花台上至今存焉元佑中罢御史为本路转运判官上即位之初公为左谏议大夫予为左正言实同省户而予迁中书舍人公移尚书户部侍郎未几公卒】
台陟莲花见旧篇追惟平昔倍凄然初为百里青衫短晩按连城白发鲜东省联裾惊昨梦南宫分袂忽新阡使公虽老犹无恙只恐投荒更我先
寄零陵令朱君陟彦明推官
前时递角惟忧速今日邮筒只恐迟书到零陵长官处掀然一笑有谁知
偶书
莫把形骸碍此心此心真体杳难寻太虚仅此一沤发方寸能容万象沉无佛无人谁是我不来不去妙常今更须知有全提在拄杖从横云雾深
母氏安康郡太君生日三十韵【四月十九日】
朱明初启节分卦属纯乾善积名门久祥开淑质贤柔仪应月吕和气集薰弦奕世儒风蔼持家礼法传乘龙来配德采藻助承先姑耄勤朝乳功余绎旧编卜隣严子教截发盛宾筵萱草欣多豫鳲鸠咏不偏乡闾师肃穆坤道信完全自辍齐眉奉尤於内典专三车窥至喻一笑悟真筌荣辱忘区别优游任衆缘居常遵坦路方寸湛澄渊浩也端愚陋身兮数仆颠范滂蒙训敕梦得念慈怜放逐清湘外覉縻苍桂边遥知今日燕想见瑞炉烟弟侄纷为夀亲朋俨造前焚香控南斗极目望东阡鸾鹤翔仙岭龟鱼动乐川安康符郡号昌炽协诗篇计已闻消息惟新获洗湔赐环叨霈泽衣彩即归田省定深如志生成实荷天岂徒寛虑耳必是倍欢然虽阻随行拜犹胜避瘴眠鹏抟九万里椿大八千年就养逾曾晳承顔继闵骞尚存诚意在终冀夙心圆永结老人好星光盈紫躔
寄蓬菜并示柄
皇帝如天极至公恩光来自大明宫归田实遂平生志与汝难忘造化功料得安康无限喜信知理数莫能穷吾今只候文书到便挈囊衣迎北风
桂花
丹桂从来未发花今年花发衆惊嗟盈盈簇盖真珠细片片笼车美玉斜阊阖携香燻席绮嫦娥流影动牕纱乾坤着意欣逢遇收得风光向北夸
萤火
未解捐书常读书只缘炎瘴简编踈夜深萤火犹相勉无数飞光照合居
广南四时摄养括子【元佑中知郁林州左朝散郎何与狷所撰印以施人人遵用之无不安泰】
仁者存心故不同四时括子广西东蒙恩归去虽无用留作韦弦戒我躬
览镜
三窜湖南与岭南生涯破荡孰能堪归田莫虑饥寒迫眼下新来有卧蚕
追凉晩步邂逅张云卿王文辅王子正三进士同行
巷僻门多掩鸡豚散不收後先携衆士笑语入汀洲太尉庙前面冠芝亭上头旷然无障碍谁羡尔公侯
过张云卿所居
发石诛茅古道边儒家清占静中天数番雨水添塘水满目红莲间白莲望处苍龙蟠远岳坐来朱鹭舞祥烟我心本在风尘表偶此相羊更豁然
读庄子
形影相随向此居柴门终日掩清虚谁知盘礴高堂上自与南华游物初
又
万物同为一体真体真谁复见陈新今吾故我强名耳莫逆於心得此人
喜闻莹中同预归田之数
简在天心世所知赐环欣与我同归耦耕曩已神先受【予近以诗寄莹中末句云蓑笠相从归耦耕今遂验矣】追路今休咏式微洗脚上船无昨梦【莹中寄声有洗脚上船非公境界之语】举头见日有祥辉扶揺本自南溟起只恐难淹九万飞
栩栩轩【邻居王子正秀才求轩名为取庄子所谓栩栩者名之示以絶句】
不知觉梦不知忧物与心冥事事休此是道人真境界西家分得亦同游
梦曾存之见过
疋马来过笑且言廉州象郡亦同还今朝勑了明朝下尽是君王独断间
又
衡阳深赖帝怜之论者虽多不远移一日一书谁管得人生倾倒在相知
闻归田之命怀同废诸公
同时废逐十余人我是丹书第一名方向岭边思往咎忽蒙天上许归耕诸公想亦茅连茹此日宜皆水濯缨覆载恩深约图报从今尤在罄精诚
池上
荷花荷叶满池塘柄柄揺风作晩凉忽忆新开湖里过遶船终日送清香
留题天绘亭
杖屦追随陟杳冥无边胜景集孤亭解衣自若谁为史造物难穷巧赋形展拓二仪成缟素均调一气作丹青会将断取山川手卷入中州挂户庭
山鹕
大如青菜小如乌色亦苍然二者俱嗣岁不惟催布谷可人尤是劝提壶巧兼琴弄端谁使追得年光赖尔呼萱草堂高欣属耳筠笼随我入东吴
遣感
我命还须我自推细微休更问蓍龟枯茎朽骨犹能兆岂有灵台不了知
鷾鸸【燕也】
畏人常是袭人间人不能伤自往还争似鸾凰在寥廓更无尘虑杳难攀
观赦文
吾皇恭已奉三无大赦敷天孰向隅自顾归田夙遭遇与人同庆倍欢呼
留别元老
不因投窜抵昭平争得相逢一笑亲尘里妙空居士室琴边聊见宰官身周顒尚以妻为累元亮惟知隐是真【元老不娶不仕故云】莫逆于心更何语拨开船子过牢津
偶书
去年端午尚京居骨肉团栾奉板舆今日菖蒲还荐酒犹於岭表待文书
重午王文辅送米食张云卿送新酒来因成絶句
水团糉子恰登门白酒持来更满樽节物人情总堪醉况归田里已承恩
竞渡
坊村一处一龙船擘浪飞桡鬭欲先要识晩来谁胜捷但听歌吹皷声喧
寄俞清老【清老书云近自兴教迁出夏轩且问曹溪消息如何因作此诗】
卧龙前约竟悠悠依旧淮南笑不休落发出家成往事从僧还俗惬新谋未尝异也谁燕越相与呼之任马牛一滴曹溪好消息为君船子下扬州
梦立求轩名以其面莲池十许顷名之曰妙喜轩
莲华千叶满前开断取应从妙喜来色带日光飞缥缈香乘风力转徘徊休寻物外庵罗果且进池边鹦鹉杯一笑真能契无染不妨游戏挟霆雷
偶书
白昼谈禅木上座清宵同梦竹夫人此心莫逆仙宫下一片乾坤特地新
王道人云彦和得报有归田之命
道人新自象州来殿院从容得屡陪坐上拆书归有日愁容忽作笑顔开
醉者
至化无私被远方渔樵谁不似颠狂得钱沽酒争酬酢执手高歌入醉乡
商丘【列子载商丘之言曰人欲见其所不见视人所不窥欲得其所不得修人所不为予心感悟遂作此诗】
视人所不窥修人所不为奉以无愧怍商丘是吾师
寄勉祖道修子美祠堂
工部云亡几百年精诚如在有遗编笔追六义回千古名薄三光亘九天师法周流寰海内祠堂落寞楚江边长官风化尊贤急想见丹青复焕然
追思去岁今日出京有作【癸未六月八日作】
解船东下出都门倏已弥年讵可论圣主只应怜旧物归欤朝夕被深恩
读易

✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 10:29:56-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>