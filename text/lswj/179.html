<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="提要,卷一,卷二,卷三,卷四,卷五,卷六,卷七,卷八,卷九,卷十,卷十一,卷十二,卷十三,卷十四,卷十五,卷十六,兰轩集全文在线阅读,兰轩集全文在线下载,大玄古籍书库">
<meta name="description" content="元代诗文别集。16卷。王旭撰。据明人焦。《国史经籍志》所载,《兰轩集》原本为20卷。原本久佚无传,清乾隆年间修《四库全书》曾从《永乐大典》中辑出王旭诗文若干篇,重编为《兰轩集》16卷。《四库全书珍本初集》中收入辑本《兰轩集》16卷,这是目前比较常见的版本。卷1为赋、五言古诗,卷2为五言古诗、七言古诗,卷3为五言律诗,卷4-8为七言律诗,卷9为五言绝句、七言绝句、词、卷10为表、书、启、疏、檄,卷11为序,卷12-13为记,卷14为题跋、赞、文,卷15为说,卷16为铭、碑、传。王旭的诗,以七言律诗数量最多,">
<title>兰轩集_王旭_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">兰轩集</span> <br/>
          作者： <span class="inputVal" id="bkauthor">王旭</span> <br/>
          朝代： <span class="inputVal" id="bkdate">元代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">类书文集,诗文集,完结</span> <br/>
          字数： <span class="inputVal" id="bknum">[book_length]89544</span> <br/>
          说明： <span class="inputVal" id="bkdec">元代诗文别集。16卷。王旭撰。据明人焦 《国史经籍志》所载,《兰轩集》原本为20卷。原本久佚无传,清乾隆年间修《四库全书》曾从《永乐大典》中辑出王旭诗文若干篇,重编为《兰轩集》16卷。《四库全书珍本初集》中收入辑本《兰轩集》16卷,这是目前比较常见的版本。卷1为赋、五言古诗,卷2为五言古诗、七言古诗,卷3为五言律诗,卷4-8为七言律诗,卷9为五言绝句、七言绝句、词、卷10为表、书、启、疏、檄,卷11为序,卷12-13为记,卷14为题跋、赞、文,卷15为说,卷16为铭、碑、传。王旭的诗,以七言律诗数量最多,以五言古诗质量最高。他的诗往往随心所欲地抒写个人情怀,并不着力于雕章琢句,常给人气格超迈的印象,比较容易感染读者。他的古文多讲学家之言,文学色彩较淡,以议论和平通达,说理细致入微见长。他身处元初盛世却困顿终身,诗文中贯穿着怀才不遇、难为当权者所用的感慨。七言绝句《扬州城下》、《燕城书怀》正是这种情绪的体现。</span> <br/>
          封面： <span class="inputVal" id="bkimg">Z_18368.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]兰轩集
[book_author]王旭
[book_date]元代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]类书文集,诗文集,完结
[book_length]89544
[book_dec]元代诗文别集。16卷。王旭撰。据明人焦 《国史经籍志》所载,《兰轩集》原本为20卷。原本久佚无传,清乾隆年间修《四库全书》曾从《永乐大典》中辑出王旭诗文若干篇,重编为《兰轩集》16卷。《四库全书珍本初集》中收入辑本《兰轩集》16卷,这是目前比较常见的版本。卷1为赋、五言古诗,卷2为五言古诗、七言古诗,卷3为五言律诗,卷4-8为七言律诗,卷9为五言绝句、七言绝句、词、卷10为表、书、启、疏、檄,卷11为序,卷12-13为记,卷14为题跋、赞、文,卷15为说,卷16为铭、碑、传。王旭的诗,以七言律诗数量最多,以五言古诗质量最高。他的诗往往随心所欲地抒写个人情怀,并不着力于雕章琢句,常给人气格超迈的印象,比较容易感染读者。他的古文多讲学家之言,文学色彩较淡,以议论和平通达,说理细致入微见长。他身处元初盛世却困顿终身,诗文中贯穿着怀才不遇、难为当权者所用的感慨。七言绝句《扬州城下》、《燕城书怀》正是这种情绪的体现。
[book_img]Z_18368.jpg


[book_title]提要
钦定四库全书　　　　　集部五
提要
兰轩集十六卷　　　　别集类四【元】
【臣】等谨案兰轩集十六卷元王旭撰旭字景初东平人其事蹟不见於元史谈艺亦罕见称述顾嗣立撰元诗选彚辑至三百家不载旭集则遗篇久佚可知惟山东通志称旭与同郡王构及永年王磐俱以文章名世天下号为三王而於其出处本末亦未详载则并其人亦几湮没矣今以集中诗文考之盖旭家贫力学教授四方尝为砀山令所宾礼送王侯二生序所云至元庚寅砀宰崔公以礼招余至其邑俾专讲席者是也又尝至长芦主高百川家中和书院记所云辱承君币来自泰山者是也其余如安阳如鄃城如鲸川皆所曾侨寓之地又尝至杭州之长沙游迹几半天下而卒未登仕版其有寄诗云处困不堪家累重谋生聊藉主人贤生平境遇即此可以见其大槩矣其诗随意抒写不屑屑于雕章琢句而气体超迈亦复时见性灵古文多讲学家言其井田说一篇务欲复三代制迂濶尤甚殆全不解事之腐儒然如记序诸作和平通达与之坐而谈理其持论则未尝不醇正未可废也其集见于文渊阁书目中者一部一册而焦竑经籍志则作二十卷今从永乐大典采掇排比尚可得十六卷决非一册所能尽或一册一字为十字之讹欤乾隆四十六年九月恭校上
总纂官【臣】纪昀【臣】陆锡熊【臣】孙士毅
总　校　官【臣】陆费墀

[book_title]卷一
钦定四库全书
兰轩集卷一　　　　　　　元　王旭　撰
赋
古劔赋
客有厉迹名场经营四方激风云於诡辩变天地於低昂气满志得悲怜寒乡者一旦谓主人曰吾有宝劔其名干将非砥非砺自锋自鋩晔晔兮紫电棱棱兮秋霜挺三尺之精英抱百链之纯钢运之以机权错之以文章形之以利便胁之以祸殃鼓舞阖辟操纵抑扬惟利是从不拘其常或左或右万夫莫当朝离乎泥涂夕宿乎岩廊入金门上玉堂虎豹兮纷挐蛟龙兮陆梁同驱兮并骛我全兮彼伤处女摧锋而却立猿公失据而惑惶此劔一试身名两彰若此者得非主人之所愿观乎主人曰噫客知今之劔而未知古之劔也夫古之劔铸之以元气链之以隂阳鍜之以五行淬之以三光匣之以仁义佩之以忠良卷之不盈握舒之弥八荒赫赫明明收功於文武巍巍荡荡无敌於陶唐五伯假之而为伯三王本之而为王正地维振天纲斡万化悬中央气塞乎宇宙形藏乎混茫浅沧海兮卑太行小崆峒兮近扶桑来无所从去无所往固浩然独立於天地不与物而存亡此劔一试太平无疆若此者又非薛烛之所能辩张华之所能识而吾子之所能髣髴而论量也客於是丧其所有茫然而退
拟远游赋【并序】
昔予南游遇刘陵川於亳社之泮宫因诵旧着诗文数篇以求指教刘喜谓座客曰是子颇有气象将来可望惜吾之老而力弱不能振也命酒因语及楚词篇目且叹屈原之文词而哀其忠因为仆曰子为我拟赋远游一篇来仆辞不敢刘曰吾姑试子宜无辞遂明日呈此盖以述原之情有志而不遂亦九辩代原之意而亦以自寄云时至元三年冬十一月也【原注先生讳芳字元卿时年七十矣】
邈鸿荒忽已远兮望前修而莫及仰六圣之玄风兮怀三皇之淳德役精魂於千载兮曰予希其彷佛忽翩然而下坠兮心滔滔而何极悲斯世之沈浊兮背驰余而莫偶既醉酒以昏酣兮又中风兮狂走谅纷华不可长兮独冲澹以自守惟天地之漫漫兮浩变化之无穷哀吾生之促廹兮寄瞬息乎其中思远游以舒愤兮超逍遥以长终营营而无寐兮昼欎鬰其不乐仰浮云之缥缈兮愿轻车而无托精神忽其流荡兮离人羣而高逸云为车而风为马兮召飞亷以执辔八龙婉婉以前导兮云济予乎西北过玄武而至太微兮问琼宫之所在排阊阖以径度兮庆天皇之佳会叩玉阶以对扬兮陈下土之廹隘激微忠而抗音兮愿乾坤之交泰令云雨以飞扬兮降膏泽之滂沛饱四海以玄精兮饮羣生以沆瀣吐微诚之未终兮惊羣公之谲恠令丰隆之奏技兮振天鼓之砰磕中鬰陶而莫遂兮还余车而言迈视人寰不足留兮余将观乎方之外乘青阳以东游兮遇广成於崆峒问道德之微言兮愿开予之所蒙曰道不难授兮将其人之难得粗者不可传兮尚安语其所极其大无方兮其小无内无屈其志兮无滞其气顺开阖於隂阳兮法化育於天地澹逍遥以无为兮使精神之得一可长生而超化兮斯道真之所贵受微言而拜谢兮闻神丘而遂沮涉清海之漫漫兮访潜龙之幽居入珠宫与贝阙兮世莫知予之所为召海若兮邀虙妃歌天吴兮舞冯夷吸翠霞之夭矫服明月之流离虽极乐而非余志兮告潜龙以俱行志参差以叛涣兮怅遐举而独征过弱水而超扶桑兮至神丘而一息从王乔与琴高兮娱青春以游戏叹荣华之不足恃兮恐六龙之蹉跎留余车於崑山兮饮余马於云河登阆风以囘顾兮哀神州而旷荡下茫茫而不见人兮蔽林峦之苍莽悲故乡之若斯兮吾归来而何望情依依以迟迟兮心悠悠以漾漾思重华而南征兮正予冠而翺翔骖紫台之青鸾兮驭丹穴之凤凰清风过洞庭倒影凌潇湘夕沐浴於汤谷兮振兰衣兮与菊裳晨谒帝於苍梧兮问理国之大方曰礼乐以为资兮道德以为章举贤而授能兮安天下於岩廊夫惟圣哲以长茂兮何後王之多僻违先民之度程兮伥冥行而自遂拔兰荃而不树兮畎亩纷其荒秽欲永诀而不忍兮聊逍遥以游世访神人於姑射兮探禹穴於会稽从四子於汾阳兮观大道之所归径流沙而西渡兮夕予宿乎三危履大禹之所经兮窥神功之伟奇涉虞渊而越赤水兮路不周以左转召蓐收使前驱兮承西皇之宠饯谒颛顼於玄都兮心娱乐而忘返悲虹蜺之拥隔兮怅灵光之浸远越崑仑而超玄圃兮临旧乡而顾怀御房精而卫太岁兮载霓旌与云旗乘飞龙之缥缈兮澹超然以无为饱羣圣之道德兮醉天地之华滋精淳粹以晔茂兮神沦幽而入微侣太初而友混玄兮还及君之未衰乱曰翩冥冥兮愁相纡览青春兮不可娱纵我步兮高驰驱御列缺兮鞭雷车西崑仑兮东海隅入海簸弄兮明月珠归人寰兮悲亦陋餐六气兮延我夀周六幕兮超八荒志不遂兮空翺翔思攀琼宫兮谒六帝遣巫咸兮归下世平隂阳兮正春秋宣淳风兮被九州泽渐四海兮淡悠悠荡我愤兮舒我忧还精神兮从君游获我所兮夫何求
长生殿赋
银筝玉笛秋风凉羽帐珠帘秋夜长缆明河於绮树兮留璧月於云牕笑牛女之辛勤兮徒终岁以相望乐千秋而无极兮愿日月之齐光铜龙咽兮漏迟良宵悠兮未央华清晓浴温泉香马嵬暮别愁苍黄九河东倾泰华裂六龙西游天地荒怅翠华兮再来飒玄鬓兮已霜感旧誓兮徒存念伊人兮不忘奏梨园之法曲舞月殿之霓裳音乐纷兮具陈只切心而断肠抚香囊而永叹兮涕淫淫其如霰传海外之九州兮竟茫茫而谁见彼钿合与金钗兮何如甘泉之亲面嗟方士之殷勤兮亦诞幻而非真悟风花之散落兮岂四时之长春要千龄而万代兮共委骨於穷尘何君王之不逹兮抱荼毒而伤神呜呼铅华一身兮疮痍四海苟褒姒之不作兮岂骊山之遽败无盐丑而齐兴兮太任贤而周大彼玉环之骄淫兮覆唐家而奚怪何君心之眷眷兮末忘情乎余爱过离宫而一吊兮增骚人之永慨赋长生之私语兮庶後生之足戒也
鸣鹤赋
夜气萧索灵宫肃森纷青松之坠露霭素月之流隂有九臯之灵鸟乃於焉而抗音振霜翮兮翘碧胫侧朱顶兮张玄襟引圆吭以孤唳吸沆瀣而长吟气高亮而非怒声清哀而不淫大若闻孙登之长啸细若和师旷之鸣琴愁白云於蕙帐生悲风於桂林望瑶池兮天杳杳思玄圃兮路沉沉婉转凄恻有感人心王子对之而叹曰噫胡为而然也吾闻物不得其平则鸣岂稻粱之不足将虞人之见惊尔食不过数掬尔饮不过数升朝秋风之蕙圃暮明月之华亭尔生优游兮易遂尔性逍遥兮易宁乃自贻乎伊戚恋鷄骛於柴荆纵哀鸣之动天谅谁察乎幽情紫极九重碧山万里有草名瑶有泉名醴鸑鷟同栖鸾凤共匹尔心安兮无尔累尔一鸣兮衆仙喜人间兮日暮归来兮已矣
游太清宫赋
越丁卯之孟夏醉南风於谯楼昼梦羽人蹁跹西来惊物外之浮丘忽顾予而长啸指僊境以同游予方问其姓名而清风飒然杳不知其所由也觉而告其主人曰灵应也西四十里有宫曰太清紫气鬰其常浮子盍往焉以答神庥於是择吉日擕香酒登兰舟泝黄流取金鳞於层波撷琼芳於中洲瞻灵宫之峨峨怀往事之悠悠泊舟登岸酹酒再拜而留焉俄有童顔緑髪羽衣黄冠步虚行歌风骨翛然者宫之真人张氏也相揖而前与予而言叩南华之粹旨讲郑圃之遗篇清欢既洽欣然忘年予悟而叹曰畴昔梦中之过我者非斯人耶信兹游之有缘遂相与历前後览古迹吊铜驼摩金狄八桧亡兮翠盖空九龙去兮丹砂失蛟龙埋没兮丰碑隐隐鸾鹤不来兮灵溪寂寂刼灰不销春草还碧霓旌绦节琼楼玉室怅蓬莱兮安在嗟僊乡兮此极於是攀桂丛倚坛石感今怀古相对太息真人曰兴亡翻覆天地之数也圣人固知其然矣昔周德之衰西游流沙卒之中国战争如麻琼宫九重青云紫霞万僊俯趋维帝之家下视人世蚁穴蜂衙废兴万变何足言耶昔在承平繁华钜丽銮舆降香百神陪位玄风振扬薰陶一世而圣人之道初不加益火焚崑山玉石俱烬荒凉无余而圣人之道初不加损临风感叹不能忘怀者知吾子世情之未尽也遂归宿乎宫中是夜也麻姑送酒子晋来过玉笙吟风醉舞婆娑饮酣乐极起而为游僊之歌歌曰天风渺渺兮白云轻跨苍鸾兮游玉京繁华梦兮已寤金鼎丹兮未成愿玄君兮相接超天地兮长生歌阕饮散明河烂烂天明告别登舟而返
爱河赋
爱河滔滔兮欲海茫茫济无舟楫兮又无津梁鼓风涛之千丈溺一世而堪伤伟圣人之登岸兮何道力之非常澹靖处以永思兮得圣禹之神方下行其无事兮超物我而相忘变恠伏而日远兮龙图出而效祥因溯流而寻源兮窒怀襄於滥觞升崑仑之玉峯兮振霞裾与霓裳笑琴高之赤鯶兮终未离乎隂乡目愈高而观渺兮等万物於毫芒吸莽星之逸彩兮漱浩月之流光咽三清之瑞灵兮餐五色之朝阳洗予心而换予骨兮俾余夀之灵长下视爱河之飞尘兮欲海涸而生桑乃翻然而归来兮乐逍遥兮其未央
困骥赋【并序】
向在燕城吾友邵伯诚作困骥行以见示予因广其意作赋以答之
房星兮降精蛟龙兮化形或出於渥洼之水或生於大宛之城虎文兮炳焕凤膺兮寛平兰筋兮权奇汗血兮晶荧首如渴乌尾如流星振长风而一嘶歘雾起而云生是宜紫燕让步骅骝避名耀锦鞯与珠络具和鸾与繁缨随仙仗於天苑侍翠舆於後庭朝燕秦而暮楚轻四海以横行奈何伯乐不逢涓人未值困虞坂之长途下盐车之双泪气霜雪以凄惨色泥涂而憔悴既饥渴之内廹复鞭御之外制前丘陵之崔嵬後坡陀之迤逦望浮云兮天远怅帝乡之迢递念倒行而逆施畏白日之西匿彼中心之谓何衘寃苦而实多虽追风之未试固驾蹇之殊科有能嘉其力之方壮察其疾之匪他饮以醴泉之流餧以崑山之禾御以黄金之羁鸣以紫玉之珂犹足以陪八骏而升瑶池追天驷而超云河也
螺杯赋
有平生之故人招宴饮而婆娑出奇器以示予状非象而非牺【音莎】文章烂其自然异艮工之切磋孕隋侯之明月象七星之森罗擎素手以微重酌香醪而不颇厥名之所以乃沧溟之宝螺衆传玩而称珍咸叹息以摩挲兕觥质而怀惭金锺俗而见诃陋椰瓢而弗取况刳橙而卷荷当其晦泥沙而不耀混腥风於鼋鼍足知登华堂而见重与玉斚以同科信贵贱之无定系遭逢之若何彼有白髪钓於渭滨胥靡筑於岩阿或牛衣之卧泣或樵担之行歌方其时之未获咸污辱而坎轲迨一朝之见用名垂世而不磨观万物於天地谅纷纠之实多虽圣贤而且然矧庶类之幺麽悟行藏之有命宜顺天而委和於是主人笑而起舞惜白日之蹉跎再酌金樽重捧青娥欢情既洽衰顔既酡遂乃倒玉山於座侧访珠宫於层波招泉客於鲛室吊骚人於汨罗濯予缨於沧浪沐予髪於咸池【音陀】控长鲸之偃蹇跨苍龙之逶迤【音陀】约琴高以并游拉虙妃而相过心娱乐而未极忽醒觉而匪他怪斯梦之近诞岂尤物之成魔噫但能伴予身世之两忘宁不胜於战蛮触之干戈耶
离忧赋
若有人兮在青天之一隅超独立而无朋兮歛羣芳而自娱佩琅玕而服明月兮裁青霞以为裾怀真符而欲献兮顾君门而踌躇奏轩辕之灵瑟兮固齐竽之不如纷时物之变迁兮独归期之愈疏蕙草歇而春阑兮浮云生而日暮鸟投林以求安兮牛羊归而复路何所思之难觏兮奈关山之囘互秋潇潇而多悲兮春绵绵而多愁昼鬰鬰其不乐兮夜漫漫而怀忧梦相从而笑语兮恨晨钟之不留念始生之无知兮左提携而右挈共嬉游以晏处兮又谁知夫离别何彼懽之难持兮而此恨之易结考人生之始终兮固悲长而乐短隂阳运而莫知兮日月穷而当返凉风飒以中人兮霜露凄其将晚望神京而不见兮增萱堂之拳拳岂鸿鴈之无书兮柰离忧之经年呜呼已矣哉明珠秽於泥涂兮琼芳翳乎萧艾蛟龙蛰於坎井兮蛙蚓鸣乎江海谷生兮幽兰涧濯兮流泉抱琴书以归来兮愿终老而欣然
过铜雀台赋
过魏武之遗宫兮登铜雀之故台怅古人之何在兮漫今人之兴哀览山川以四顾兮吊英灵於一杯当其虎战龙争雄风盖世移汉鼎以都邺奄中原而称制三十六宫繁华佳丽月袂云裾蛾眉凤髻谓当年之欢晏可千秋而万岁何雄心之不待忽一朝而长逝呜呼自古莫不皆然兮何分香而卖履留连泣涕笑君王之不逹而独眷眷於生死之际也漳河东流兮不复囘君王一去兮安在哉余台中之婵娟望西陵而徘徊秋风寒兮摧画栏之桂树夜月明兮照辇路之青苔碧云暮愁歌舞絶玉骨成尘恩爱歇惟斯台之崔嵬表恶名兮不灭
五古
青崖
青崖五峯秀絶壁千仭险中有羽人宫云霞深闭掩真境既邂逅尘心自收歛借问庭下松风枝为谁颭游山日已晚羽客留我宿但觉夜深寒焉知云满屋嗟予晚闻道衰老坐相促金丹可长生从此遗世俗
晚坐
危亭落白尽四望苍烟昏手把一卷书坐倚青松根掩书念世事心如波涛翻妇不知我意但怪我不言呼儿谓我醉遶衣寻酒痕一笑归茅堂寒灯照空樽
日落樽酒空盘餐亦萧然吹灯坐中堂呼儿使来前一诵山鬼辞再诵招魂篇骚人去我久此意谁与传悠悠乾坤内吾道长迍邅
遣兴
吟诗不须工读书不须博悠悠襟抱中适意有余乐功名一野兔何用千人抟渊明絶纷华子云终寂寞古风日已息圣道日已薄茫茫天地中吾行欲谁托万事默已定轻进孰非错君看桃李花春风自开落
瓶声
水火本相尅隂阳不同调谁令坎离交变化生此妙笙箫起瓶罂律吕随感召天怜诗人穷赐乐助吟啸声来无何向气泄混沌窍喧寂孰使然炎凉自难料安得浪翁来相看同一笑
彭蠡阻风
北风吹彭蠡白浪如银山系舟岩边树数日絶往还我心急东归日夕忧在顔仰羡霜空鹄高飞渺难攀古人成垂堂我行何险艰白云五老峯上有高人闲长生傥可学絶粒超人寰
繋舟青山下日暮无所适远采南涧苹薪松煮白石悲来叩舷歌夜半山鬼泣天明望前洲烟树何历历有酒当典衣劳此舟中客
古风三十一首
美人黄金梭鸣机白玉堂制彼西蜀锦文彩紫鸳鸯锦成何所用言将贡君王日织不盈寸梭飞空自忙腊天昼苦短早晚实君箱我有一疋缣五丈素且光上可为君衣下可为君裳献君惧不售徒为尘蠧伤
其二
亭亭山头树秋至亦已黄玄猿据其颠老鴞巢其傍丹凤引九雏营栖独皇皇峄阳有孤桐淇水多修篁凤雏日已大凤毛日已长会当凌紫气去尔远高翔
其三
北风飘大荒荣华飒衰老薄暮登高原飞蓬蔽长道高树叶脱尽山林旷如扫故园兰与菊生意何草草
其四
羲和鞭六龙往返无停輈朱顔不再壮緑草飒已秋繁华东流水中涵千丈愁百年黄金屋万古同山丘日夕北堂上酣歌独绸缪
其五
吾观天飞龙伸屈亦有时当兹雷电辰变化何神奇崇朝雨天下四海生华滋火蛰玄隂闭冲风结天池僵卧蚯蚓窟虽灵复何施
其六
客从东溟来遗我青珊瑚煌煌生九枝贮以碧玉壶我欲厚报之问客之所须客言无所须与子长相娯别来今三年德音炳不渝鬰鬰不得见迢迢隔江湖
其七
登高望沧海波浪天漫漫中有万里鳌首冠三神山长戏动修鳞海摇山不安我欲脍此鳌散为万国餐佳月结修饵雄虹裁钓竿泰山为矶石起坐堪盘桓惜哉未得往抚志增长叹
其八
天如绀珠碧星如撒沙寒浮云何处来妬我白玉盘万有惨不芒风露气已漙川途不可越岁暮衣裳单起歌望云汉游子何当还
其九
崑仑有鸷鸟禀质异寻常所居未得俦四海空翺翔不暴於燕雀不媚於鸾凰充之以元气饮之以琼浆安得万里鹏相呼戏神塲
其十
我欲赋远游飘飘凌九区寻仙过碧海谒帝朝苍梧骚人忽已远高兴与谁俱虎豹守九关荆榛蔽前途直行伤我马曲行摧我车已矣归去来人间正崎岖
十一
苏秦古辩士涉世亦栖迟归来无黄金妻妾坐相欺一旦相六君志气何葳蕤高车拥飞盖六印腰间垂丈夫四方志伸屈自有时悠悠市曹子一笑尔何知
十二
悠悠山隂路曲曲遶涧冈所思一美人邈在山之阳独立松风中兰衣蕙为裳崩崖絶千丈欲济无飞梁狐狸杂猩狖悲啸向我傍日暮迷中途吞声独旁徨不得从之游归来安故乡
十三
悠悠复悠悠日月春还秋万古一白髪萦纒无限愁明堂构霄汉栋梁生涧幽悲歌上高原目送长江流
十四
白日何短短苍天何茫茫死者狐狸穴生者蝼蚁场羽衣崑仑客授我长生方攀星历明月相将朝玉皇
十五
三山鬰嵯峨隔彼巨鳌波茂陵无仙骨楼船将奈何我友安期生骑龙每经过天机禁泄漏醉语醒还多
十六
蛟龙蛰南山下有千岁骨雷雨翻太隂还精化神物化作龙泉劔时向人间出终当戮鲸鲵为君静溟渤
十七
不踏利名场岂知尘土腥不舐丹砂鼎安知鷄犬灵洗心海水碧照眼云山青拂袖归去来壶中可长生
十八
采菱涉秋江停桡宿中浦持芳媚永夜独倚青枫语月落风萧萧佳人怅何许
十九
醉出芙蓉城远纵瑶台步桃花随流水误到红尘处骖鸾天风急不记来时路世网何湫隘流光易迟暮终当跨灵飈翩然却归去
二十
朅从朱陵北欲诣紫台西雷公召玉女风雨忽相迷低徊黄尘路汚我青霞衣囘首阆风苑壅隔悲虹蜺
二十一
玄鹤在空山风露警长夜哀声闻九天羣仙为之下翩然阆风游接彼青鸾驾幽人方外心何愁知者寡
二十二
碧梧生高冈上有双凤凰一鸣国家盛再鸣宇宙康自从周衰来千载秘祥光但见南山树日夕啼鶬
二十三
幽林生紫兰空谷隐琼芳美人春鬭草采摘入罗裳不知根本异但爱枝叶长兰芳委庭户野艾荐中堂所以南山松岁暮甘风霜
二十四
美人金屋?手持古刀尺绮缟纷在眼徘徊裁不得东邻有贫女蛾眉人未识空怀补衮心悠悠日还夕
二十五
佳人拾芳草远至清江湄素手搴芙蓉拾彼青枫枝白日忽已晚筐篚盈何时我有倾国兰种之正在兹不随桃李芳馨香自扶持可充君佩服道远莫致之故园清霜暮空余楚臣悲
二十六
窈窕闺中女容华正当年贞心殊衆好孤芳陋羣妍佩兰服秋菊当户理哀弦幽响来悲风清声凌紫烟六马皆仰秣游鱼亦潜渊借问弹何曲阳春白雪篇曲终佳月晏所懽邈云天悠悠白日暮忽忽青春捐朝朝事膏沐夜夜耿孤眠岂无梁鸿辈不嫁惜婵娟
二十七
朝采山上薇暮采涧下苹薪松煮白水聊以永斯辰岁晏霜露深采掇常苦辛岂无陆海味为我具八珍岂无罗衣裳楚楚华我身心自有所存狥物违天真日斜上高台援琴思古人
二十八
隐居非吾志媚世非吾心愿攀西北云谒帝琼宫深还将大庭曲一和薰风琴坐令四海内击壤同讴吟陋哉苏季子辛苦为黄金
二十九
蛟龙蛰何许岁暮南山隂北风吹天池霜霰忽满林落日气惨澹幽松传悲吟大运不可常泥蟠岂其心浮云在寥廓碧海空沈沈何当借风雷起作傅说霖
三十
丈夫当自食待哺实所羞君不见鸿鹄浩荡四海游又不见燕雀藩篱日啾啾凤飞凌千仭龙出雨九州君看壮士怀宁有饥寒忧万里亦可封一死非所谋高歌问时人世上谁公侯
三十一
白日囘青春东风扇阳和寒虫启幽蛰飞鸟鸣相过物生善得时我乐亦无他西北有美人高楼奏弦歌一唱千黄金欢娱诚足多江风日暮起吹落园中花乐极哀还来惆怅将如何
杂兴七篇次陈公望韵
吾观圣贤心出处皆自然世人昧天机妄意夔怜蚿白屋未必愚青云岂皆贤丈夫四方志忧患坐相纒起舞明月下长歌北风前意阑夜方永歌阕心莫传骚人傥可作更赋招魂篇
我本山林人衣冠厌包裹归来一念静稍销利名火富贵多危机功名足奇祸细观秋毫理未觉泰山大行歌出门去悠悠上高台悲风吹旷野四顾但黄埃台边负戈子新从征战囬从军今十年田宅尽污莱耳目异闻见人生良艰哉我欲排阊阖献言白玉堦飞符召六子隂阳使和谐鸿恩泻滂沛奸恶剗崔嵬功成四海安却返人间来斯志恐未必临风重徘徊
幽人爱兰蕙种之近门墙馨香随风发郁郁闻我堂披衣起中夜结佩以自强美人隔千里旦夕成忧伤殷勤折余芳欲寄巫山阳行云渺何许月落山苍苍
茫茫苍江岸有客行求珠为言江路难十步九崎岖水深蛟龙恶岁晏非良图我有山中薇归来吾汝俱秋风长铗歌不为冯驩鱼薇蕨虽瘦人犹堪以全躯杀身易五鼎傍人为嗟吁不见东陵侯自把青门鉏
佳人拾芳草日暮南山下所恩鬰不见奈此漫漫夜岂无三星在寒光自相射我歌行露章顾惭周南化瓶沉青丝引鹿死白茅藉君臣苟自踈予车何由驾鸟雀寒依树牛羊暮投舍伫立睇行云幽怀欲谁话
悠悠南山云岩谷自吞吐凌晨步青天日暮不成雨六月东方旱行人口生土沉沉碧海?岂无雷霆主顾无变化姿从龙安用汝
梅园雅集示同游
寒梅吐幽花不作桃李态有如避世士远立尘埃外时无孤山翁谁与同此爱安阳二三友好事真可赖携酒许君园访梅非访戴清兴良未终芳华岂常在折枝寄何人日暮增永嘅
至元十三年寄平隂县段郁文
佳人隔青山可爱不可见明月一杯酒秋风两荒县昨日平隂吏归言见君面能无一封书慰我长瞻恋别来不可说世事云千变家门足凶祸萍梗悲流转鬰鬰负志高悠悠惭身贱闲来卷书坐点检平生遍只有岁寒心忠诚金百链途穷霜露多岁晏游子倦曰事廹糊口功名絶攀援江山梁苑笔得似聊城箭缝掖世所轻兜鍪衆方羡高咏考盘诗经纶付时彦
谢田呈汉卿亷访
书生命穷薄见戏造物儿遂令九州内无地可置锥萍梗逐风波漂流当语谁君侯持使节绣斧霜风吹雄襟激高义故旧无弃遗相逢顾盼间赐我田连陂归耕既有日土着当从兹卖书买农具及此春雨时他年盘中餐粒粒知恩私
记梦
琴高古仙人知我千岁後昨宵梦中来微言笑相授手把青芙蓉神香满襟袖叹我良辛勤深埋世尘垢碧海龙可乘蓬莱药方就欲与汝同归逍遥超宇宙再拜谢未能吾亲正高夀但得了晨昏谁能厌凡陋梦觉风飒然西牕月如昼
九月十三夜梦中作
吾不羡世长亦不忧世短乾坤在吾身今古犹夜旦今登崑仑颠一笑了万变好风从西来浮云眼中散
白云洞
古洞谁所凿白云自舒写泰山统万灵安知无守者古称肤寸合崇朝雨天下云何三年早不一见挥洒何当驱雷霆沛然周四野
弄水岩诗
白云满西溪不涴杖屦尘谁知空岩下弄水有幽人我来观题名物在迹已陈磐石临清泚小休劳倦身饮罢猿鸟去濯缨得相亲一曲沧浪歌清风及隐沦从教桃花片流出山中春作诗示同游澡德期日新
我爱西溪水泠泠响佩环偶逢苍石坐聊对碧波闲尘土逍遥外珠玑播弄间濯缨人不见猿鹤怨空山三溪此最佳每到归辄懒緑树相留连白云共萧散云根有寒泉注潭潭已满虽无尘缨濯亦足供漱盥题名彼何人意长浮世短取酒浇苍苔今古付一莞
别家辞书赠公泽通甫二老兄庶知区区之心非乐远游而浪走者也
吾亲在喜惧理不合远游谁令万里余泛此江湖舟鬰鬰英雄心贫穷非自由上念甘旨阙无以供晨羞中念丧事重葬未归坟丘下念二犹子室家事悠悠悲歌起中夜泪下不可收皇天照此心巧宦非予谋抱关而击柝禄薄可无忧他年吾事毕高卧云林幽
过竹溪
竹溪徂徕隂幽邃有佳趣当年唐六逸盘桓此其处高情继烟霞觞咏遗世故出处士大节正要安所遇宁为南阳龙不忆东门兔隂阳运否泰治乱关气数乃知贤逹心於世本无预溪竹緑益繁溪流清不汚归隐谁我同怀人日空暮
题竹溪清晓
溪竹拥苍云溪流漱寒玉中有避世士岁寒甘幽独浩歌风露余抚此万竿緑七贤不可作六逸谁当续荣华易零落世道多反覆抱琴归去来春风谢华屋
岩岩亭
岳?多道宫亦有阿兰若登临论形胜无若此亭者北瞻三观高左右寒溪泻南揖徂徕峯苍烟带平野吟怀豁空旷爽气极潇洒当年构者谁用意何高雅惜哉岁月深风雨飘败瓦樵牧休其中牛羊宿其下我心思起废但恐随者寡夕阳久徘徊欲去终未舍
雪後游西湖
湖山明霁雪逸兴生扁舟一棹入空濶孤吟消百忧珠宫映贝阙瑶水连琨丘我无神仙骨安得有斯游欲起孤山翁一樽同献酬再咏梅花句清风动岩幽高怀寄千载世事真悠悠
题诸葛武侯帖
堂堂卧龙公人物冠千古手提虞渊日志欲还正午长星陨中宵遗恨塞寰宇谁云侪管乐自可配伊吕借使书不工犹当宝遗楮君家二十字得之自何许气势逸且豪龙鸾骞以举奇宝神所贪堤防六丁取相传傥非贋千金莫轻予【原注帖云师徒远涉道路甚艰自及褒斜幸皆无恙使囬驰此不复一一】
种云
买田泰山下石多如羊羣造物为我耕种之皆白云汹涌初鬰勃散漫还氤氲收归方寸间吐作五色文一笑顾妻孥未用空愁囷
游竹林寺得影字韵
石径俯云壑竹林閟幽境寺古僧徒稀山深岚气冷清游未终兴白日忽倒影曳杕披暝烟长歌下前岭
又云字韵
竹林古招提佳胜夙所闻偶同二三友行尽西溪云憇身清凉境超然谢尘氛山僧老烟霞惯与猿鸟羣客来问不应但诵贝叶文真空竟何有怜尔徒辛勤寒风起隂壑白日忽已曛诗人有遗韵聊为英灵分
招岩客
渐渐山间石历历涧谷路修藤复绵遶行人那得度猛虎蹲我侧豺狼饥复怒雄虺狞九首蝮蛇长如树北风飘林薄仆马悲狂顾寄谢山中人归来恐迟暮
送鲜于伯机之官浙西
干将剸犀象骅骝日千里铅刀与驽驷扰扰徒为耳君看才杰士超拔亦如此我友西溪君高明气雄伟经纶富奇策学术有源委笔落惊鸾翔文成讶翻水跌宕诗酒余风流笑谈里予迁广陵居得与君密迩誓将千顷波一洗尘心鄙春风送离歌又见行轩起福星照吴越重为斯民喜报国当尽心安人贵修已豺狼扫贪暴蛇豕除奸宄远志期骞腾清名慎终始东南富佳丽湖山况清美堂堂谪仙翁【谓仲方也】久矣望吾子公余有新诗为我寄双鲤
游灵岩寺
灵岳走西北连峯鬰崔嵬中有古佛宫地势深还囘苍烟万木表金碧出楼台山僧喜迎客笑捧松醪杯憇定导客行登临共徘徊题名满石壁岁久昏苍苔天风收白云千仭矗丹崖初疑赤城现又讶朱陵开清泉甘若醴流入厨中来峨峨五花殿缔构真奇哉压云亭最高晴空岚气埋扶筇立絶景【亭名】万象生吟怀方知此形胜当为天下魁佛界长清凉人世多尘埃吾非西方学幽隐心所谐诗成出山去猿鹤空悲哀
孤山访梅
春兴生杖履访梅孤山颠道人庭宇静清香自留连有怀和靖翁仙去今几年妙句不可续风月空山川饥餐石上雪渴饮岩中泉手持白玉英孤吟下寒烟佳人远莫赠日暮心飘然
梅花如高士独立远世氛春风不敢狎桃李安能羣寒雪羞素质幽兰避清芬诗人慰寂寞踏破山中云折花心摇摇无计遗东君
送李叔谦【并序】
叔谦鄃城後进之秀也曩游京师馆於廉相之门近以事还家尝过余书斋与之语通达不滞甚可奇也今复治装而北就余为别义不可无言因走笔赋诗一章以送之都下见王生国华者旧从学於予者也当为一示
大厦遗栋梁长松老幽壑天风起羽翼冥鸿在寥廓人生当俟命穷逹何忧乐京师豪侠窟势利纷酬酢子有贤主人堪为岁寒托既许门登龙定将书荐鹗道义终始间诚心贵无怍嗟予疎懒者梦断平津阁有怀未忘言因行道其略
兰轩集卷一

[book_title]卷二
钦定四库全书
兰轩集卷二　　　　　　　元　王旭　撰
五古
汉柏
白云泰山麓有柏森仙宫其大蔽牛马其高攀苍穹枝干老益坚摩挲若青铜我来问故老因得知始终汉帝昔封禅侈心秦比崇乃於五松外兴此栽培功至今千载余盘郁势愈雄争知茂陵上无树起秋风乾坤俯仰内日月兴废中英灵为护持不逐刼火空无意栋明堂何心俟良工诗成重徘徊遥忆杜陵翁
人家种榆柳得力一何早首尾十年间森然已连抱匠斧随所用何尝到枯槁苍苍泰山柏汉物传故老养材今千岁造物非草草腹朽半空虚根危欲顚倒明堂何时构日月难永保物生有盛衰时至无丑好倚杖三叹嗟谁能测天道
旅怀
平生心闲事未了不得闲驱马踏落月悠悠度荒山木杪风淅淅石根水潺潺山川有奇句尽在行役间自我别家来三见月半弯悬知北堂心日夕望我还念此心若飞有句不暇删
题陈鲁彦肃斋诗
人心不可放唯敬斯长存用力当何如以肃为入门竦然一念间正立百邪奔灵台自清明安得惑与昏暴慢由此远德性由此尊有如金天气消彼春阳温尽将物精华收歛归本根天人无二理造化同一原大哉肃敬功未可造次言陈君士林秀为肃名斋轩勉旃毋自怠圣学此渊源
有感
太古衣鸟兽公私两无规逮乎蚕之生食叶吐柔丝络纬上机杼罗绮遍天涯官心益贪鄙尽取无复遗蚕妇辛苦余雪霜无完肌安得还太古各衣鸟兽皮
送刘经历
天平古名郡选治须时英君来佐莲幕婉画烦经营爱人本学道气象寛以平胷中秋月悬笔?春风生三年如一朝可见不息诚饯行洗离肠酌此汶水清芳樽岂无酒取醉非君情
鲁义姑庙
荒凉道傍祠荆布知谁氏相传鲁孀妇制行高百世逃生廹干戈割爱明信义大者前妻儿夫子令拊字幼者已所生临危甘捐弃生死全一诺幽冥要无愧诚心动乾坤齐将兵亦退斯人虽继母用意何独异掇蜂伯奇逐归胙申生缢滔滔二千载义躅嗟谁继何当绘遗像遍向人间置庶使嚚母心观之减凶戾
晚菊【分韵得圆字】
风霜岁已暮孤芳为谁妍萧萧憔悴余怪此节意偏猗猗翠茎踈粲粲金英圆幽赏欢後时荒畦卧寒烟日夕有骚人疗饥荒丛边落英不满掬相对空凄然
通玄子寿堂诗
世人纷嗜慾慾以丧其真至人独清静静以全其神真丧形几何神全寿千春古来长生者此道实要津吾观通玄老清静超羣伦逶迤道德中隐几几忘身明日閟九渊返照无纎尘湛然方寸地长守羲皇醇霜雪凋六合不敢傍松筠方瞳一百岁服链初无因厌世不肯住归为玉皇宾清都眇何许徒慕区中人传道道常在着书书已陈只应千载下名与日长新
崔吉甫庆亲八十之寿
人生愿长年天命岂力为古称仁者寿斯语不予欺崔君古循吏有亲仁且慈康寜登八袠春气浮须眉施隆报必丰善庆寿亦宜彩服捧霞觞侑以南陔诗仙桂枝已茂灵椿隂未移融融天性间乐哉复何思
滕州王氏庆双亲八十之寿
悠悠东溪水源深流派长彼美溪上人种德溉其芳所积非一朝宜哉神降祥五福寿为首非天人孰强翁媪如画图白头坐中堂问年过九九康寜殊未央春风吹彩服緑酒开瑶觞山川助元气草木浮辉光只应仁者里便是长生乡我歌偕老诗和以白云章青天望黄鹤寄赠滕东王
杂诗
青青南山树托根一何高雨露虽早承风霜亦先遭修干拂云汉清隂蔽猿猱岁寒枝叶尽樵斧将焉逃煌煌珊瑚树托根万仭渊阳光照羣物海?无青天絶宝世所稀幽沈多弃捐谁能理铁网采献君王前扶桑出火日助此三伏威水沸鱼不游林焚鸟安归更堪昼夜间扰扰蚊蝇飞风霜一朝至岂恤身无衣
读李公敏集
吾观李公诗骨气何老苍如有渥洼龙千里思腾骧又如南山松独立凌风霜不架屋下屋不叠牀上牀言志与纪实句句出肺肠用事无牵制吐词多铿锵养源自崑仑可见东流长六经博其趣诸子发其光他时再相见吾敢轻论量
送赵景盐使南归
南国有美人容华粲春辉江山不敢隐贡之侍皇扉朝浴蕙兰汤慕被云锦衣承恩歌舞罢解佩思还归扁舟泛炎暑不待秋鸿飞遨游水晶宫簸弄明月玑白苹满芳洲采胜西山薇人生虽行乐天命岂可违要於进退间审此安危机酒阑惜离别更取瑶琴挥曲终三叹息知音从此稀
玉女池诗
来登日观峯因谒岳神殿殿侧有寒潭甘冽可供荐山泽本通气况乃神所眷大旱溪涧乾湛然终不变夜深诗思渴汲取无人见清涵明月辉冷浸白云片世味洗一真华池助三咽天明再拜归可敬不可玩
东郊闲步
桓君有别墅近在郭门东今晨宜出游日暖天无风乐哉二三子杖屦能我同草木蔼生意乾坤运神功物我两无间一气春融融寜教酒罇罄莫遣诗囊空咏歌莫归来想见浴沂翁
赠崔寿之
崔君性明逹有古循吏姿游刃簿书间公廉了无私官僚赖赞助学校资扶持一寸好贤心独与霜松期三年鲸川幕行事我所知峩峩则堂翁老笔岂予欺才高处位下未得尽施为香风蔼林谷岂无兰与芝倾筐委道周借问采者谁自古卿与相时来则为之天命苟未通委吏屈圣师用舍非在我行藏复奚疑但当守初志坚白无磷缁赠君乏琼瑶慷慨赋此诗
送赵克明太守之任城
凡仕非为已所忧在斯民劳心博寸禄受直佣其身此理甚昭然知之能几人自从世道衰愈觉民生贫悠悠古循吏谁复嗣芳尘但见彼贪暴纵横蛇虎均俯仰宇宙间我心未易陈赵侯富才术有志存经纶三年佐吾州一德通明神论政贵无讼圣门知问津寛和守中道恻怛怀深仁君看甘棠树勿翦岂无因好将爱物心去作东南春
初到泰安游佛峪寺
平生爱奇胜历覧心未足今朝复何朝泰山在吾目未暇登絶顶先来访佛峪灵境开洞天清游浣尘俗时当仲春半阳气浮草木云烟色葱蒨禽鸟声断续仰观万仭峯俯临千丈谷径滑槲叶黄棚低松盖緑老僧喜延宾扫搨留我宿神清夜无寐衣润云满屋天明盥玉泉整驾呼童仆尚惭纒世网使我归息速山英许相招来往从兹熟
喜雨
秋旱野未耕当春犹赤土絶粮半天下苍生命如缕牲帛赴羣望山川遍齐鲁帝哀斯民穷呼龙降甘雨君看一昼夜黄金满寰宇神功未易议帝力谁敢侮圜丘埋苍玉琼茅缩緑醑烈烈山焚兰坎坎社撃皷幸免中野殍报神同歌舞
初夜月照窗夜久云屯屋喜听尘梦余淅沥鸣松竹三春未耕种一雨如金玉愿龙遵无私四海同霡霂哀愁变歌舞生意涵草木天晴禽鸟声处处催布谷安得逐良农共耕春野緑
江山千里图
平生爱山水有疾成膏肓勺泉与拳石遇之辄徜徉中华齐鲁郊平陆何茫茫杖履黄尘间此愿安得偿振衣赋远游十载客南方江行三千里梦绕鱼龙乡如华如芙蓉滴翠逐飞航匡庐高万仭秀色凌穹苍余者难悉数高低互相望举盃峩眉亭犹想谪仙狂英灵助吟啸浩荡洗肺肠快哉畴昔心遗恨无毫芒归来旧书室笼禽谢飞翔培塿为泰华蹄涔即沧浪远兴无百里雄襟欝摧藏闲思旧经行一一不可忘君来示我画开卷妙难量江山十年梦唤醒在此堂宛若当日时系舟岩树傍掩卷三叹息因之遂成章
晚春有怀
东风三日雨雨止花亦残坐令芳春意悠悠遂无欢幽鸟破孤寂緑隂生晚寒怀人不可见月出青云端晚秋湖上独行以日暮碧云合佳人殊未来为韵
人生固长勤世事何时毕聊将山水乐一洗幽忧疾潇潇杨柳风淡淡芙蓉日长歌谢城阙永怀山林逸
其二
幽人出无侣独行湖边路湖水清涟漪濯缨此其处引袂摘瑶草沾裳畏多露已矣予所思佳期恐迟暮
其三
湖边夜来霜草木非旧色念此感秋人悲吟头亦白悠悠逐风波渺渺去乡国诗成归兴牵山水增晚碧
其四
我爱林和靖高情超世氛不作封禅书只卧孤山云妙絶梅花诗千秋独有君西湖緑如酒可酹山中坟
其五
身游江湖上迹与渔樵杂惭非徐孺子可下陈蕃榻古来豪杰士与世多难合再咏考盘诗悲风起萧飒
其六
钱塘繁华地山水丽以佳兰舟载歌舞游赏是谁家北风吹岸草白露凋岩花此意不可言诗成看昏鸦
其七
芙蓉洗秋露嫋嫋香无尘我欲折此花远寄平生人烟波渺无极道途良苦辛归寻桃李蹊坐待朱门春
其八
秋气行肃杀秋风遍寰区有生同一衰未觉萧兰殊野菊怀晚香依依傍晴湖无人共幽赏日晏空踌蹰
其九
乾坤限南北寒暑异时气江湖十月交氷雪意全未偃蹇高卧心凄凉倦游味故园今可归何必待富贵
其十
独吟还独和清兴亦悠哉闲攀水边树困卧石上苔惜无一樽酒招此逋仙来道人期後游笑指梅花开
孙泰山书院故基诗
惟昔孙泰山着书祛世惑麟经晦三传探讨独有得尊王名分定返正乱贼息坐令元圣心千载一朝白怀人不可见访古恋遗迹我欲祠先生配以徂徕石浮云满空山西风扫无力正邪有消长耳目异畴昔倚杖听寒松兹情竟谁识
宋承五季衰文气卑已极天将启淳源谈经起孙石巍然齐鲁间师弟无愧色尊王一书成坐释麟经惑至今学者心讲贯知用力迩来二百年何人继其迹故居虽未毁见者为叹息天寒孤凤去日暮羣鸟集回首瞻泰山岩岩自寒碧
寄子周老兄
鵷鶵自南来遗我云锦书开缄再三读言尽意有余青山叙旧约白髪悲离居继以九章诗灿若堆骊珠高怀放林野与世宜阔踈忧时忽慷慨此心竟何如予衰一无能道卷不复舒近得至人教反观忘故吾火宅化清渊中有金芙蕖风霜不摇落彩色涵空虚怀君未得见渺若隔江湖何时一晤语抚掌惊樵渔
照蝎
夏夜茅堂空有物缘虚壁幽人坐其下袒裼心惕惕恐是虿尾虫呼儿举灯索果然黑暗处潜毒伺吾隙杀之还历照尽扫无遗迹归来故坐处拊心三叹息毒虿满天地於何求安宅殷勤理门户聊可度今夕
师旷庙
子野晋太师知音古今善胡为有遗祠乃在鲁东县问俗知其乡怀贤起钦恋古乐久崩亡新声日惑眩斯人不可作雅郑何由辨客行无牲酒歌诗代陈奠感慨千古心因之此中见
挽杨庸斋先生诗
我於天地间知有庸斋名道德施一方鑪锤造羣英燕山几还往登龙负平生皇天不憗遗此恨终难平赖有嗣人贤煌煌宏厥声南来一倾盖气宇何高明读书百家尽下笔四座惊乃知元气在未觉鱣堂轻公乎可无憾世业方峥嵘
文庙种栢【分韵得强字】
东风五侯门桃李摇春阳幽人岁寒心独为松栢忙劚山破烟雾移种成新行远色带林壑清风生庙堂郁郁龙蛇姿未满三尺强我来日摩挲恐被儿童伤养之以雨露成之以风霜参天二千丈他日殆难量题诗贻後人着意护栋梁
人生七十稀栢生千岁强种栢待其成汝生寜独长不如种桃李三年满春光春光亦能几过眼旋消亡落落大君子作事超寻常拔桃树松柏远意谁能量寒烟生泮宫翠色来山冈森然如儿童罗列成新行身犹短荆棘气已含风霜坐看龙蛇活行当鸾凤翔但恐种柏人他年游四方不见枝干成风雨摩穹苍作诗告後来爱惜无摧伤後此五百载为君充栋梁
登萃美亭
移家岱宗下日与山相亲登临得佳处来往不厌频苍崖俯西溪摄衣上嶙峋危亭萃衆美构者知何人想见当日游旷怀乐天真举杯一笑罢万象纷前陈岁月不相待废兴良有因我来访遗址时节正残春关关羣鸣集欝欝衆緑新絶壁开日观寒泉落天绅逍遥一枝筇缥缈千仭身浩歌云霞上谢彼区中尘飘然随飞仙汗漫游我神此志恐未可归哉从隐沦
登临得奇胜杖屦不容懒山风吹白云野服称踈散危亭今何在翠岭烟霞满悠然物外心会者应亦罕浮世黄尘深青天白日短且将山中乐供我一笑莞
胜槩亭【为丁仲文赋】
山川有奇趣俗子无由知兹亭发天巧借问作者谁令威古仙伯簿领真游嬉亭成身不居远与幽人期白云朝自闲黄鹤暮何之古来山林士用之王者师孤芳石上兰五色岩间芝秋风霜露寒采采恐後时安得一樽酒歌我山中诗
七古
宋高宗御书扇头
靖康事远日已忘武陵花草春生香德寿宫深日月长思陵天笔超锺王石碑久湮世无有倬彼昭回焕星斗刼火焚天鬼神守我昔见之恒拜手归来一梦堕渺茫眼前想像蛟龙翔心贪石刻成膏肓况有真迹如君藏泥金小字青绫扇当年知有南薰殿新词莫遣歌喉啭世事何心到游宴白日未招沙塞魂北风又散吴山云兴亡有数夫何云一笑且赏书林珍
忆梅【得月字】
冻云酿就江天雪正是梅花放时节可怜身世堕尘埃不到琼妃白玉阙情随烟水渡微茫梦绕湖山记愁絶驿使不来春寂寞南枝虽在谁攀折素衣人去又横参画角声残空落月相思一夕肠千结况是天涯又离别非无毛颖解传神瘦影寒香终欠缺几时携酒花前去细把幽怀向花说诗成一笑付东风未害广平心似铁
行路难
泰山无石海无珠沈沈古井生珊瑚碧云埋空白日暮美人邈在西山隅手中万古轩辕瑟一唱三叹咸韶俱调高曲古知音少哀哉不及齐门竽
陈氏老人庆八十诗卷
人生五福寿为首七十犹稀八谁有自非积德庆源长安得天公独为厚黄金白璧齐山斗难买期颐超辈偶燕山之陈衆所推好事声名传已久今年八十大作庆想见欢声动亲友堂前兰玉歌白华堂上斑衣劝春酒寒松色贯四时青囘视风霜笑蒲柳君家昆季予所知礼合称觞嗟掣肘他年赋就漆园椿再拜携来献公寿
寿杜元亮
忆昔共游三山东呼吸沆瀣吞鸿蒙醉中唤起长眉翁夜上云汉骑苍龙招摇前导飞亷从手援北斗呼丰隆瑶池玉醴觞千锺浩歌攀损蟠桃丛叫排阊阖滋不恭上帝怒勑双玉童飞符谴堕尘寰中摧折要与凡夫同嗣宗放逹嵇康慵落落与世难为容箪瓢萧然四壁空耸肩孤吟伴寒虫四十流年如转蓬依然豪气飘长虹摩挲金狄偶相逢握手三叹思前踪青天漫漫碧海重仙籍未除终许通灵根廓逹必无穷突兀千卷堆其胷朅来南游兴方浓椽笔敌却江山雄清辰户挂扶桑弓佳气郁郁还葱葱举杯致辞前鞠躬愿君寿如南山松愿君富贵山比崇图形麟阁夸元功儿女奕世俱官封荣华蚁穴矜盲聋何如两鬓吹天风万里游献蓬莱宫野鹤乘轩凤在笼悠悠万事随天公且看醉脸映春红
次韵送王知事
平生口不谈阿堵却笑黄金筑郿坞春风莲幕过三年上下情通若桴皷名场胜负但旁观未肯枭卢争一赌枳丛或可栖鸾凤兔网安能挂龙虎已识风流返故乡空留惠泽沾吾土嗟余浪走成何事十载江湖悲逆旅今岁归来时已暮镜里青丝变霜缕樽酒相逢一笑间姓名误作诗人数感君知我为君吟不觉毫端落风雨
赠陈公望
忆昔往见沧浪翁示我诗法祛盲聋当年门下作者衆只有君我心相同或问琼宫饮沆瀣或跨騄駬行虚空或倾银河洗明月或扫碧海乘清风相期在远不在迩意欲八表超樊笼参商一别忽十年形影隔絶无由通大江南北浙东西寄食飘飘如转蓬旧学荒凉谁复理但觉荆棘生胷中箪瓢还家岁月暮歌和山鬼号幽虫北堂亲老甘旨阙忧心旦夕常忡忡羡君出处何雍容声名蔼然道义充浴沂归来有真乐性天心地俱春融今之隐几非昔人海山何止移琴工学海波澜有余富文场旗皷谁争雄徵书飞来天九重玉堂东观论亦公风淫末疾行当愈但恐三径留无功天球河图非世物不置清庙将安庸嗟予碌碌负初志徒有白髪悲儿童尘编万卷守环堵茫茫道体深难穷如乘一叶入沧海浩荡四顾迷鸿蒙三生书债偿未了鄙质正赖君磨砻区区此意何所似韩公之云东野龙愿得世间无离别四方上下长相从
赠潘景山【并序】
景山潘君妙星历之学言祸福如指诸掌为予推行年深有感於心者临别书此以赠
江南术士如繁星就中景山孤月明朅来相逢一樽酒议论滚滚江河倾此人胷中涵太清象纬度数穷纵横隂阳一气贯五行万物禀之然後生大而国家小而物气数荣悴无差争君从何处传此学大小不遗俱妙精如烛取影监照形祸福指掌令人惊天生我辰今安在半世空亡事不成为言金木相尅害不但箕斗徒虚名扁舟劝我北归去岁暮氷雪方峥嵘他时相望二千里客星定忆严君平
至元二十二年九月二十五日早过燕南卢沟桥
天星寥寥霜露寒行人早起衣裳单野烟如水白不散山月照衣黄色残鳌背桥高马蹄滑羊肠路涩车声乾十年来往燕南道客里情怀长草草黄尘老尽英雄人千古西山为谁好
江山千里图
大江东流渺无穷羣山夹峙何青葱江山形势几千里一旦落我书堂中我知画者非庸工云梦八九吞心胷想当盘礴下笔时变化惨澹愁天公忆昔扁舟泛南国醉魂飞远冯夷宫苍崖冥冥啸虎豹白浪浩浩吹蛟龙归来闭门心不乐登高却羡南飞鸿会当续我远游赋青鞋布袜随秋风
蜕仙岩
玉堂遗老滹南翁平生景慕恨莫从着书辨明经史惑议论至今学者宗一朝东游登日观笑视八表开尘胷归来中途憇盘石遽谢浮世骑苍龙天风缥缈导笙鹤弱水不隔蓬莱峯我行道此不能去摩抚短碣怀高踪青山千叠云万重隂吹浩浩生寒松独立苍崖空四顾神交何必真相逢
谢翟仲寜惠端石砚铜蟾青金笔架等物
文星何年下虚碧化作端溪水中石两点寒光上下分犹似煌煌照东壁自从天上失此星万象昏蒙惨无色太隂司夜惧获愆故遣蟾蜍下求覔爬沙行遍山林内岁暮过期归不得一朝二物忽相逢脱身来访鄃城翟翟公本是不羁人醉眼时嫌天地窄二物淹留心不乐意欲飘然谋远适夜深私语君闻知送与兰轩伴孤寂兰轩一见双眼明倾盖端如旧相识摩挲三叹爱且敬再拜延之为上客几净牕明春昼永管城脱?铜山立共来催促要题诗笑我无非翰林伯鸾坡玉堂天九重虎豹关深风雨隔是中有人司帝命挥洒黄麻布天泽或从太史住东观褒贬成书继麟笔策勲二者无不可奈汝时乖命屯厄兰轩今为五穷主好古躭奇已成癖与伊便结三生缘永镇文房胜珠璧荒诗为谢愧不工但觉壮怀增感激
猛虎篇
有足莫踏猛虎尾有手莫捋猛虎须南山崔嵬壮士死至今人吊黄公愚平时闭门不敢出日暮况乃君樵苏猛虎饱肉牙可扪飞龙厌豢角可驯古来使鬼须铜腥无金妄动天公嗔穷愁欝结天地死不教白屋生青春匣中长剑漫悲吼非时汝亦安能神撑肠拄腹五千卷赢得儿童唾人面谈天说劒三万言苍蝇谤语何喧喧谤亦不足云唾亦不足道人生穷逹谁能料君不见白头棘津叟一旦风云起屠钓人生神物合有时未可书痴论年少
透光镜
何人铸此青铜镜表里通明玉潭浄开奁却立不敢观但见寒光相射映菱花金雀虽有合背面殊形安可并春风桃李秋蓬藋兴废不知传几姓造物携来落君手从今世上妍媸定世言回仙曾点药幻语无稽吾所病或云当年鼓铸时日月之精曾感应博物时无张茂先此事根源谁与订我有一镜得之天广大规模方且正光明无昼亦无夜照彻乾坤涵动静玉台若要不尘昏别有神方传往圣世间百物总无功唯在闲邪守吾敬
题墨梅有感
杖藜踏雪西湖路为爱梅花几来去暗香踈影月黄昏更遣寒枝啼翠羽十年一梦随东风回首清游覔无处忆梅欲寄断肠诗每恨尘埃无好句他年再与梅相遇定拟花边结茅住江南春色今如何驿使不来空岁暮花光老笔通三昧剩挽阳和发天趣风神良是昔容非应为缁尘染衣素兰轩幽客避繁华终日闭门香一炷瑶台仙子来何方病目增明喜如故相逢便可倒清樽不须更草招魂赋
秦碑
周亡六国归秦嬴祖龙肆欲穷苍生祷祠求仙遍天下翠华万里长征行登封直上泰山顶刋颂功德垂休声侈心未极天命去西归不到咸阳城骊山之藏肉未冷函谷已纳诸侯兵可怜区区亥与婴乞死不得为编氓废兴悠悠二千载閲世只有山无情日观峰头苍石屏我来摩拂叩山英莓苔风雨字残缺彷佛认得臣斯名前王失道致颠覆後王监之宜改更汉唐以来凡几君夸大欲与秦争衡泥金检玉竟何事太平粉饰初非诚唐崖纪号空自衒我心感愤终难平天门回首一长啸落日万壑松风鸣
送杜子荣之官济南【并序】
大德五年冬杜君子荣自太府少监出为济南治中过鲸川留数月因得接光仪奉谈笑君外若同俗而中不苟尤长於诗温丽圆熟入作者之域而未尝以自负其风流藴藉使人乐之盖可与为善而不可与为恶者也东风扇暖仆夫告行诸君攀送可废赠言之义乎
济南山水多清辉我思往游愿辄违尘埃南北五十载引领东望常依依杜君本是云霄客文采风流当世稀一朝展骥作别驾白昼山川衣锦衣送君此行空健羡恨不插翅相随飞人生志在行所学岂是裘马图轻肥餔糟勿羡旁人醉挹彼寒泉有真味吏奸民隐更留心他日甘棠可无愧
送彭仲英
与君昔作金陵客诗酒高楼醉春色风流云散忽三年歌吹相逢广陵陌春风兰省姓名香世有云泥心不隔钱塘三载尤相得暇日欢游即相覔西湖烟雨采莲舟尚记樽前红袖湿簿书到手无繁剧经济才高有余力脚?灵槎可上天看君只恐功名廹我自迂踈堕泥滓千里归来家四壁纒心正有蓼莪悲不待衰年头已白隐身糊口鄃城邑木槁灰寒生意息君来忽若降自天入座神光照珠璧十年聚散江湖梦一笑停盃话畴昔破镜飞空兴未阑行旌又指天西北平生故人今庙堂青眼望君非一日我梦清都隔尘世好趂羣仙朝北极更将长策赞经纶坐使苍生沐仁泽不然衣锦却南归犹有清风继今夕
观海
平生爱山仍爱水培塿蹄涔逢亦喜山登岱岳愿始酬水欠沧溟心未已岁当庚子秋八月偶与鲸川数君子飘然有此观海行正值东风暮潮起冯夷击皷天吴趋白马素车来万里乾坤摇荡雾雨昬走鬼奔神辨奇伟可知河伯昔东游向若望洋羞欲死沙边立马聼天声风云怒吼千雷霆须臾潮退风亦息但见浩渺涵青冥兴尽归来天已夕暗思浮世心还惊潇潇茅屋秋气清梦逐羣仙访蓬瀛珠宫贝阙延我入注酌玉醴烹长鲸金支翠旗映歌舞举手笑谢安期生雄鷄唤人天五更起观日出不可停白虹气射青玻瓈赤玉盘擎红水晶水天上下同一色五彩照耀扶桑国六龙促驾不肯留走上寒空犹带湿双眸眩极浮空花不觉潮生没岸沙从此胷中有东海问津何必待灵槎天吴跃马导冯夷河伯江神首自低日月浮沉为窟宅乾坤轩豁露端倪蟠空蜃气千楼阁卷地潮声万皷鼙我欲醉乘风雨去直寻蓬岛跨鲸鲵
登泰山歌
我生齐鲁间早闻泰山名尘埃五十载始有今日行鸟道盘中溪浮云同上征时节当孟夏风暄雨初晴红绿分夹道禽鸟鸣嘤嘤经过蜕仙岩拜酬玉堂英滹南不复归春隔芙蓉城屡憇到黄岘脚底诸山平於兹观岱宗始见真仪刑壁立五千仞仰看入青冥御帐久寂寞流泉自清泠天门十八?步步喘汗并披云立絶顶囘望还自惊三神之山竟何许但见碧海翻长鲸苍梧虞舜叫不返白日惨惨无光晶望中百二形势强弹丸黑子奚足争烛龙衔光照玄野近向掌上穷幽并眼中天地只如此一笑宜将人世轻高大乾坤五岳四未到想像应知昔抗衡须弥载物书崑仑诧山经二山极高大岂不神且灵然皆荒迷九州外且恐寓言难凖程争如兹山在中国磅礴尊严秀以峥自非谪仙之才少陵笔有句谁敢轻题评夜宿玉女祠天低寒气生羽人谈封禅历历言可听雄华竟安在千古一梦醒天风起夜半万壑松杉鸣欲往观日出峯危足难停披衣还入户坐待东方明取水玉女池调以沆瀣精三漱复三咽洗我物慾情愿从白云半间屋链此九转仙丹成下观人世不归去坐使千岁还童婴从渠争名复争利蜂衙蚁穴纷营营嗟予有志未能遂拂袖空留长啸声
明月歌
明月出兮东方衆星淡兮无光有白云兮飞来暎河汉兮英英英英兮何为备彩色兮成行北风起兮云退藏蕙草歇兮天雨霜嗟所思兮道悠长心郁郁兮增烦伤我樽既酌兮我琴既张献酬无人兮知音渺茫愿明月兮相知永千秋兮不忘
明月皎兮中天挽风露兮留连有高楼兮美人舞霓裳兮慕婵娟袖五色之云兮骑黄鹄之翩翩招彼月中之人兮曰何为乎孤眠仙人笑兮不答倚桂树兮超然托蟾蜍以寄声兮愿清光之永圆
明月落兮西极繁星灿兮如积风潇潇兮四起纷草木兮狼籍玄鹤饥鸣兮潜蛟冻泣衆昏昏兮同梦欲晤语兮安得倘明月兮回光尚佳人兮可觌
明河歌
至元壬辰秋八月二十有九日夜阑酒醒起步於庭仰观明河赋词三章聊寄声於骚人之末
明河在天兮可望不可亲明月出海兮流清光而照人露沾裳兮风吹巾游无侣兮居无邻种瑶草兮堂隂岁悠悠兮未春琴有弦兮樽有酒聊酣歌兮乐吾贫明河在天兮南北西东人生有命兮祸福穷通或风虎兮云龙或雾豹兮冥鸿观古今兮贤哲事何必兮皆同华星皎皎兮云光没素月娟娟兮烟霁空忆美人兮天末折瑶草兮山中岁既晏兮路复遥马玄黄兮车未攻归来兮息驾劳心兮忡忡
明河在天兮莫济吾舟北斗南箕兮事亦悠悠呼天风兮未来叹黄鹤兮淹留瑶水兮崑丘羣僊兮遨游漱沆瀣兮洒甘泽洗黄尘兮清九州乐下土兮逍遥复驾言兮将何求
文孝王庙迎送神歌
天门晓兮玉鎻开朝万灵兮君始来驾云车兮策风马君无为兮久徘徊洁精诚兮荐丹素我民吁兮君所哀瑶芳兮玉醑山吟兮水舞神乐兮民劝祀益隆兮千古灵宫峩峩兮山之幽神方乐兮胡不少留箫鼓咽兮樽俎彻松桂悲吟兮山水愁保康宁兮驱厉疫终千古兮荷神休
登宪陵
陵崔嵬兮映山脚人惆怅兮怀天末天悠悠兮山冥冥云溶溶兮烟漠漠恨翠鸾兮无书怅离情兮莫托兰无馨兮蕙衰我胡为兮空盘礴澹容与以忘归兮招吟魂於寂寞忽鸡犬其何处兮淡夕阳之城郭独翩然以长啸兮振踈风於林薄思贤王之乐善兮恨九原之莫作回愁心於万里兮揽不盈於一握已矣哉古原空兮青草合隂风起兮白日落岁月冥兮行人稀天地荒兮虎狼恶怅茫茫兮何归吾将浩歌长往赴松乔之约
兰轩集卷二

[book_title]卷三
钦定四库全书
兰轩集卷三　　　　　　　元　王旭　撰
五律
西园秋暮
矮榻横踈牖终朝两足盘雨蒸书纸润风饮砚泉亁扇影初辞暑虫声已报寒流年催白髪明镜不堪看
夜坐
柴户掩秋虫藜牀动晚锺光隂易迟暮文字足踈慵晓磬松间寺寒灯雨外舂天明对清镜憔悴有新容倚杖看风色潇潇暮转增滩声连夜枕雨气逼踈灯岁月闲多悞功名拙未能悠悠百年意湖海愧陈登
越中除夕
书剑流年度风霜旅病侵梅花南国梦萱草北堂心鱼雁音书远江湖风浪深故园归未得回首一长吟
杂诗
永夜披衣起离怀酒半醒衆星何历历孤月自亭亭露气三更白天容万古青何当上银汉濯髪谢尘腥家贫甘淡薄地僻寡经过日暮佳人远春深碧草多山川留笑傲湖海入蹉跎明月一樽酒无人聼浩歌尊酒何人在青山落日昏商歌聊寄意楚些未招魂世事频欹枕愁怀独倚门鶺鴒心不断千里共啼痕清风生槁木明月照空尊欝欝歌声断茫茫夜气昏流年翻故纸生理忆前村拟买云山住黄尘谢远奔骨肉三年别云山一梦赊乾坤两神物今古几浮华岭碍横秋鹗林啼返哺鸦帝乡虽可恋争似早归家万虑散还集孤怀行转幽剑歌心事晚灯火鬓华秋岁月水东注关山人北游几时霄汉路黄鹄谢笼囚沧浪亭下水濯足有高人声价乾坤大光容日月新骑鲸今不返覔句欲谁亲忽忆论文夕伤心泪满巾沧浪亭下水囘首未忘情无复尘缨濯何劳波浪清山川元气在风雨暮愁生得句无人和天空孤月明碧涧寒松树庭除未易裁根盘元气在花抱白云开匠石无消息幽人自往来氷霜千岁节桃李莫相猜睡起南牕下吟诗两鬓风惜无尊酒绿聊发醉顔红世事何时了浮名到?空故园归去晚兰菊半蒿蓬帝里三年客麻衣两鬓尘运斤思郢质度曲困巴人薏苡宁辞苦芙蓉不嫁春归来当世事已矣勿重陈藜杖晚风前衡门落木边伤时成短咏引镜惜流年宝剑曾冲斗灵槎可上天谁能甘碌碌尘土没华颠不买酒浇愁唯吟诗送秋黄花开易了青鬓去难留道业知谁重儒冠浪自囚会当鞭彩凤八表恣狂游长歌续短歌歌罢意蹉跎白屋沉风雅青云出揣摩蛰龙寒不起山鬼暮还过莫忆远游赋途穷霜露多人海易风波吾行知奈何乘槎天汉远泣玉涙痕多故苑荒兰菊空山老薜萝青霞千古意白石一声歌玉佩石兰衣手拖明月辉骚人不相待薄俗竟安归阆苑迷苍海琼宫隔紫微世尘三万丈黄鹄要高飞
西溪十首
我爱西溪好将营屋数椽烟霞忘俗累诗酒度残年盖影留晴树琴声泻夜泉须知云屋叟不羡玉堂仙我爱西溪好披云屡往来一川烟景豁三面画屏开薄俗无高隐清诗有逸才近岩多隙地松竹更须栽我爱西溪好泉清石怪奇共言幽胜处偏与隐居宜富贵非吾愿山林及此时生涯黄卷在心事白云知我爱西溪好清无一点尘云霞增胜境猿鹤待幽人杖屦终留此英灵许卜隣从今休更说无地着闲身我爱西溪好常来弄浅清真能忘世虑何止濯尘缨岸石层层出山云细细生诗肠憎火食饮水啖黄精我爱西溪好将来作主人且图薪水便宁畏虎狼嗔地壮蔬应美泉甘酿必醇白云堪伴老何苦恋红尘我爱西溪好潜深有白龙乾坤方苦旱雷雨不应慵石峻水声急岩高云气重谁能窥变化神物本无踪我爱西溪好高垂百文泉若非银汉落即是玉虹悬喷薄映青壁空蒙生白烟来观当六月毛骨亦森然我爱西溪好岩将弄水名谁书三大字傍纪一时英世事从多变人生只此情青山一樽酒醉眼看云生我爱西溪好来登萃美亭泉飞千尺素山叠万层青胜絶诗难状高寒酒易醒他时谁起废留我伴英灵
泊邵伯
江湖春夜永露坐湿征袍水气天星澹风声野树高悲传江客笛愁寄楚臣骚俯仰乾坤内吾生何太劳
送刘左丞分省云南
南诏山川远中朝宰相尊志期均雨露心不负乾坤号令天声振勲名国史存旌幢非久驻台鼎俟调元
送张元振佥事北上
世德继忠清人才与俊英山城欣邂逅樽酒话平生只有风云气都无利欲情圣朝方讲治行矣朂功名一樽离别酒重对泰山开顾我无他技奇君有用才力能超欲海思不介灵台只恐朝班定山城难再来
送叶舜玉北上二首【原注名李召为中书右丞】
万里徵贤诏羣公刮目看道随舒卷易名保始终难民力东南困臣心昼夜寒好将天下事一一奏金銮直节世难掩醉魂今始醒青云非瘴海白日上天庭治乱陈三策皇王止六经更须前席夜辛苦话生灵
寄毅夫鲁瞻
天地新秋雨轩牕昨夜凉闲来添懒病老去惜流光钟鼎宦情薄山林归梦长故人何处是深忆话行藏
村居
老雨收残夏闲云结昼隂鸟啼村坞静人坐草堂深碧树涵秋意青苔对暮吟柴门无好客谁与豁烦襟九日会钱塘诸公饮於梅坡张氏分韵得随字
客里尘埃帽秋风又一吹江山对豪杰诗酒强追随芳草绿已谢寒花香独迟人生几重九长负故园期
娄敬洞
苍山谁凿破幽隐自娄公地处秦坑外人归汉室中一编青史在千载白云空我欲观遗迹单衣怯冷风
有忆
生晚不同世梦中常见公神交初恍忽真际竟冥融未了希天事谁知立极功瑶琴思一鼓风冷月坛空
旅怀
书剑愁羁旅山川动远思依刘心眷眷去鲁意迟迟落日饥鹰怒高风独鹤悲他乡岁还暮深负故人期旅舍秋多感空庭夜独吟悲风传苦调明月照归心清唱谁家酒寒霄何处砧诗成一长叹霜树动栖禽
咏蝉
羣虫喜炎热此独爱高隂薄蜕聊依叶清声已出林人闲感衰节风急杂遥砧虚腹曾何竟常忧螗斧侵
题刘提领诗卷
学术兼儒吏公亷衆所闻胸怀同皎日势利视浮云骥屈驽骀驾鸾随雁鹜羣品题先子在挥涕复何云
赠谈命杜安之
安之精命术推算未常差白日君平肆清风季主家有疑皆剖决无口不传夸更问云河外应知犯斗槎
方竹杖
此君何处得方质出天然物性皆怜直吾心亦恶圆四棱裁碧玉三尺断寒烟大道随安步从他捷径先
野步
人烟远城市村落带林丘牧笛牛羊下丰年黍稷稠狐狸啼倚暮鵰鹗击乘秋落日荒原上长吟独未休鸡犬喧孤墅风烟暗远郊荒池蛙占水高树鸟争巢野性闲中遂尘缘静里抛幽怀吟不尽长啸返衡茅
挽辅提刑
豪杰论当世经纶属我公云霄分绣斧炎海散霜风来去关轻重哀荣备始终高名星日在谁谓百年空甘棠南国政歌颂过三年调鼎方虚位骑箕忽上天祠陈新俎豆宅卜旧山川公去应无憾苍生自可怜澄清心未了瘴毒病还来白日摧天柱青云落夜台灵祠虽共设公道岂重开回首东山暮松风寄我哀
登萃美亭
岱岳西南麓烟霞俯仰间有亭能萃美乘兴辄忘还乐奏半溪水屏开三面山谁能为起废留我伴云闲
生日有感
此身何处得埀涕念吾亲况是劬劳日元非宴乐辰永怀乌返哺空叹棘成薪寿酒君休酌无心学世人
寿长县文会亭杂诗次韵五首
危亭人独往衆木鸟争吟昼永簟三尺暮凉风一襟竹香仍带笋栢小未成隂隐几观元化悠悠物外心小亭花竹里长日梦魂闲风泻檐头水云移屋上山登城舒远目汲井洗尘顔袖有新诗句何妨数往还雨霁净无尘轩窗发兴新燕飜三寸墨蜗篆一鈎银地列嘲吟物天留懒惰人举家蚕事苦独此愧闲身野客献桑椹因知蚕事忙逍遥今始愧辛苦旧曾尝菜饭朝飡饱槐风午睡凉闲身了无补深觉负萱堂竹栢何人种萱榴手自遗盘飡兼枸杞诗句到戎葵有约来尝早无心去每迟登临虽可乐留滞亦堪悲
赠义士李善甫
义士世难得如君非偶然贳逋焚衆劵周急数囊钱乡誉传千里门旌下九天清风激贪鄙何止化鲸川
先君忌日有感
谁夺吾亲去归期竟不闻玄关无白日苍野但愁云气体流传在音容寤寐分昊天恩罔极埀涕对炉薰落日孤云泪春辉寸草心远游当日错悲恨暮年深世业书无恙坟园树有隂他乡难久恋衰老觉侵寻草草盘飱具匆匆祀礼行慕深如有见哀极欲无生浮世光隂速衰年齿髪更苍烟九原树回首最关情
读中庸有感
人心无内外物我自籓篱试看乾坤运何曾造化私寛平仁义路明白圣贤规曲学方蜗战扪膺为尔悲
喜雨
秋旱冬无雪春来日日风云霓方在望雷雨忽成功天意谁窥测民心自感通太平家国事都在一犁中饿殍非天意凶灾扫旱妖甘霖方及尺瑞雪复连宵红湿庭花萼青还陇麦苖东风和气好饥火一时销白璧徒堪玩黄金不救饥民天唯五谷岁计在三时霡霂恩难报丰穰事可期檐声来枕上因喜忽成诗
春日即事
瓶水插花枝堂深花气微春风吹梦觉蝴蝶入帘飞芳草已云绿行人犹未归凝尘满瑶瑟白雪为谁挥
寄王肯堂参议
岱岳到鲸川忽忽又五年朱顔不如旧白髪甚於前霄汉都无梦山林似有缘九原松栢树囘首正凄然
赠曹彦礼教授
豪杰多今士惟君我所知学探千古奥论决六经疑妙理春融後青灯夜话时斯文天意在勉力不须辞
赠王道者【并序】
曹南道者王道深故人子实之子也子实始与予相识於江南後十余年又相会於砀而道深从焉於今又十余年矣道深自魏来长芦谒予於中和书院予见之惊问曰汝父安在而汝自何时若是耶道深惨然曰吾父数年前客死京师而予以多病学修养之术寄身於羽流耳与之酒肉摇手不近问其所得笑不肯言夫道深年甚少有壮妻稚子弃而不顾乃匄食以游斯世其意果何求耶盖道深之亲有在浅土者情事未伸为天地间一罪人而不敢受妻子之养耳其处心亦可怜哉予贫既无以助之因为诗以赠庶世有郭范之流以成子之志乎未可知也
年少抱羸疾黄冠聊寄身三生宁割爱一葬未忘亲舟麦人何在茔园草又春吾诗非漫作特为写酸辛
金山寺
我爱金山好中流势屹然何人工择胜此地坐安禅夜呪龙归鉢晨斋客住船荒诗题姓字聊记过江年我爱金山好乘舟到寺门波神严拱卫佛力见雄尊风雨潮声暮楼台海气昏老僧留话久囘首厌尘喧
雨後城东晚眺二首
落日孤烟外荒城积雨余池蛙喧鼓吹沙鸟聚图书山色浓堪掬云形画不如登临千古意兴废付樵渔落日高城上清风吹素襟晚山晴更近行潦聚还深未濯沧浪足空摇碧落心知音怅何许聊尔一长吟
秋日南城四首
废堞荒荆刺秋风独上迟江山何限好今古几人悲鸟雀争新树蛟龙忆旧池飘零远游子日暮欲何之秋高气洒落岁晏天峥嵘鳬雁寒依渚豺狼晚傍城云山终日好风浪几时平徙倚荒烟外谁知独望情平野风烟濶层城雉堞危路长人去少天迥鸟飞迟宇宙空怀古樵苏欲问谁青山烟雨外落日但愁眉日落羣声动风生四望隂天随秋鴈尽山入暮烟沉岁月惊双鬓功名梗寸心含情一长啸愁色动枫林
晚发钱清渡
落日钱清渡孤帆客子船潮来初解缆风稳不劳牵问俗山川异瞻星宇宙偏蛮歌元不解强聼一凄然
游光化寺
山门森万木俗客到常稀藤葛逢僧话烟霞息世机秋声连涧壑岚气湿裳衣懒入尘中去尘中有是非
送砀山宰尹润之
彼美安阳宰亷能衆所推烹鲜知抚字游刃见施为政事无遗憾民心有去思所闻皆实迹不愧卷中诗
宿瓜州渡
夜宿瓜州渡安排晓过江平生闻此水除海更无双回首家千里寛心酒数缸醉眠谁我伴昏月照船牕
王谦甫郎中生日
海岳英灵聚门阑气象新槐风吹永昼椒酒颂长春报国心金石传家子凤麟湖山虽有力难屈庙堂身玉立尘埃表鸾翔雁鹜羣郎星明碧落英气动青云志在行公道才堪解世纷一樽长寿酒醉卧南薰
梦中送人游江南
与子俱为客还来登别筵寒声泉石地秋色橘霜天泻酒浇鸣剑分诗压去船鱼龙莫歌舞歌舞恐留连
宿杏冈店书河神庙
酣歌送落日回首是他乡瑟瑟风惊树沈沈月隐墙鱼龙悲夜壑鳬雁起寒塘倚柱一长啸所思非一方
节妇赵氏二首
李母贤堪信乡闾语最真松筠元有节珠璧自无尘教子材成器持家富换贫清风传懿范亦足厚人伦鲁女歌黄鹄共姜赋栢舟焉知千载下得见二人俦高节超流俗清风凛素秋谁能编列女将此姓名收
赠张頴庵
市隐不干名聊将艺代耕致身因管氏求友得毛生善价沽皆往斯文用则行一庵堪自乐脱頴未宜轻
赠李谦甫行
积善元多庆如君岂偶然子为天下士身作地行仙寿酒芝兰上春风杖屦前澶渊行乐暇应得忆鲸川天与年龄永人钦德性淳居乡为善士教子作能臣名姓烟霄近恩光雨露新过庭应有训多是在仁民
赠张子素
素也非狂士才高本不羁空怀云壑志未办草堂赀日月催人急文章得力迟京师有豪杰此去定相知
兰轩集卷三

[book_title]卷四
钦定四库全书
兰轩集卷四　　　　　　　元　王旭　撰七律
赠孙伯阳
当年披腹献琅玕曾叩云霄虎豹关共道宾王重出世岂知明逸却还山平生志在经纶内老去身留困厄间命有穷通非我力相逢樽酒且开顔
赠夹谷士常
高歌白雪佩江篱万古骚人气未衰沧海有珠龙出懒碧山无玉凤来迟江淹彩笔人争慕蜀客玄经世岂知他日侯芭问奇字酒车应许过书帷
书劒当年记转蓬芙蓉南国最相从魏王台下黄流急越鄂舟中碧酒浓人道蛟龙困行潦我知云鹤慕长松袖中三策何时献日暮君门望九重
亳州赠瓜尔佳士常
记得沧浪万竹堂壮游书劒又他乡鱼虾海底龙方卧燕雀尘中凤亦忙游子未归魂欲断故人相见话偏长天涯牢落无堪赠只有南丰一瓣香
赠刘叔敬
十年一见喜还惊白髪虽多得老成义气峥嵘轻势利孝心纯笃贯神明从师已得渊源学涉世仍谙事物情风雪寒斋连夕话壮怀抒写尽平生
赠元正卿
一别风尘十五年相逢青眼只依然白云惯作无心出明月还因有数圆蕙帐久抛归隐梦锦囊多贮赠行篇衣冠俯仰人间了何必灵槎更上天
次韵赠周仲和
不泛灵槎上九天寄身人海任飘然风云未了平生事日月空惊薄暮年穷我尽从诗作祟醉君安得酒如川相逢未久还相别肠断朱丝白雪前
赋萧提举宅白牡丹
曾记霓裳舞太真天香依约画栏春既醒千古繁华梦肯染三生色界尘姚魏漫争春富贵黄徐难写玉精神金盘华屋人何在日暮东风客恨新
困眠僧寺
不趂斋钟不问禅云扉偶到兴悠然老僧知我游山倦丈屋开轩借榻眠暂把尘心抛俗累恍如香界到诸天斋童送茗来呼觉销尽罏中柏子烟
寒食风雨舟中
北原烟雨暗松楸南国春光人白头欲写一书传去鴈忽惊双泪落行舟尘埃香断芙蓉佩风浪寒生杜若州岸上人家谁有酒一杯为洗客中愁
寒食
岁月悠悠东逝波他乡春色等闲过要尝桃李新烹粥休唱龙蛇旧怨歌冯铗归来心未老黄垆别後意如何纷纷世事何须问依旧人间乞祭多
朝来惨澹过清明客里光隂只自惊乞祭方看人醉饱迁乔又听鸟鸣嘤万家和气生春日一片愁心倚暮城拜扫情深归未得宪王陵後有先茔
赠宿州尹王晋卿
一别江南又几春每瞻山斗赋停云链丹易得神仙药斵垩难逢匠石斤花絮搅春愁扰扰尘埃遮昼事纷纷眼明今日知何日重向樽前见使君
怀古
梵宇琳宫几处游景多惟是此山头天香缥缈尘埃远水气空蒙雾雨愁舟楫西来连建业风烟北望见扬州诗成欲别山僧去更为江声一倚楼
登淮安城
何处登临动客情天涯寒食楚东城舟通南国多来往地接中原足战争芳草春摇可怜色长淮怒作不平声自惭乞食王孙贱不欲逢人道姓名
寄邳州倅李德徽
彩笔文章不疗饥野情常与物乖离平生只有天知我四海曾无地置锥蓄艾要防身病日栽松留看岁寒时举头东望圯川远赋就停云有所思
食荠
岁晏黄虀食已穷春盘喜有荠苗供只因恬淡为心久故向腥膻下箸慵味苦莫将荼误比性寒应为雪曾封花开留得甜根在犹胜诗人赋采葑
题高堂李氏致乐堂
棣花庭暖映春晖萱草堂深介夀褀孝养已闻三釡足敬心宁许一毫亏灵椿阅世风霜晚彩服承欢日月迟千古南陔谁会得补亡留取卷中诗
上张元帅
郁郁风云动壮图沈沈神鬼秘隂符留侯策略高三杰安肃勲名冠九区画戟香中朝宴士雅歌声里夜投壶穷途亦有谈兵客许道莲花幕下无
上刘元帅
蛟龙鸣匣劒锋寒壮志行将扫百蛮胜负尽归樽俎内风云长在笑谈间三军令肃悬秋月四海名高仰泰山早晚麟台勲业了将星高傍紫宫闲
题三椿堂诗卷
自古灵椿夀最长春风桃李敢同芳谁知造化锺三秀共向君家萃一堂拭目遥瞻南楚日清心时炷漆园香白头昆弟真难得一笑相看万事忘
杭州
前有潮江後太湖百年奢侈宋遗都山川不隔神仙境楼阁相连罨画图春色浓薰花世界香风净扫石街衢繁华拟作千年计争信王孙泣路隅
送李公勉节使还深州
兰轩虽老眼犹明又向云霄识俊英玉雪风标谢尘俗虹蜺气宇见平生不堪萍梗他乡别愿结金兰此日情归去棠隂有余暇更思崇德树修名
孙泰山书院故基诗
鲁史成书自圣人当时三传已纷纭穷经历代非无士立义尊王独有君游客偶来观故迹後贤谁与继斯文钟鱼声起弦歌断落日空山愁白云
燕城留别刘彦卿
辛苦江湖万里来帝城三日又空回挑灯看劒雄心在把酒论文好意乖馆阁功名付时彦山林风月入吟怀紫麟不是栏中物且把黄金鏁掣开
寄景实兄
兰堂同着老莱衣未省人间有别离今日回看前日事长年争似少年时关山夜月频劳梦鸿鴈秋声远寄诗一命粗酬身事了白云南望莫来迟
送申屠大亨燕城省兄
浮云西北望长安一曲离歌惨别顔鸿鴈影寒看独去鶺鴒心苦要同还加餐少饮他乡酒回首频瞻故国山我亦有兄无计往送君空写泪潺潺
苒苒征尘望帝关溶溶春意满吟鞍为思风雨对牀好忘却山川行路难莲社交游须记忆凤城歌酒莫盘桓到时为向尊兄道贡禹尘冠待子弹
上人
圣主恩隆眷遇偏姓名长在百官前风云已际明良会雷雨仍分造化权虎节麟符开府日景钟彝鼎勒功年袖中五色娲皇石要补东南破碎天
南国甘棠满绿隂军民怀德入讴吟位高兰省瞻望远恩在麻衣感泣深今古要谈三寸舌门墙期尽百年心月明乌鹊无归宿愿托寒枝向邓林
袖拂青云下九天台星无恙只依然须知忠孝勤劳久合着君王眷爱偏宠渥仰承新雨露欢声摇动旧山川直教整顿南方了始入中书握化权
自怜尘土一书生曾向平津问路行心为被恩长感激气因闻喜忽峥嵘文章欲使歌功德金石犹堪托姓名万一龙门收旧物敢将谈舌效纵横
蟋蟀
来从郊野到堂阶歌月吟风似有才长夜漫劳催妇织贫家何处得丝来梦回孤枕霜侵户愁满空庭露湿苔幸有潜身无一事感时何苦动悲哀
送道者秦子正西归
孤云出岫鹤辞林去住谁知万里心金骨未经灵药换玉顔宁免素尘侵丹书久秘长生诀绿绮仍传太古音怅望碧桃花底月相思毋吝寄清吟
仙游元不恨东西尘世多情恨别离链气久销丹竈火逢人犹唱玉京词白云有约还山早银汉无槎谒帝迟他日裁成大鹏赋与君同赴赤松期
送朱彦常济南监纳
逆旅相逢对榻眠肺肝倾写笑谈前袖中玉斧能修月脚底灵槎稳上天升斗代耕淹此日功名惊衆看他年莫言管库卑微职委吏犹堪屈圣贤
登鲸川楼
飞楼缥缈碍行云牛斗天低手欲扪杖屦来登乘暇日栏干独倚断吟魂烟涛南望江流阔雾雨东连海气昏日暮乡心愁正絶不堪笳鼓动谯门
客从书肆中得先君遗墨一纸
谁将遗墨到燕都手泽如新世事殊宝玉来归今在否金瓯缺坏付嗟吁吾翁墓木俄然拱先帝山陵早已芜五十三年成一梦天涯流落泪如濡
腊日东园探春
去年度腊泰山前今岁鲸川度腊天自笑此身无定所未知何地遇明年风霜烈烈玄隂底日月悠悠白髪边闻道东园春信近兴来容我杖藜先
我爱嘉平不为仙爱兹时节近春天阳生北陆风霜後兴在东园杖履前未得芳菲酬胜赏且将诗酒送流年人生会合元难得一笑当知不偶然
滕王阁
弹铗长歌断复吟倚栏谁识倦游心东南瘴海炎氛恶西北神州王气深芳草无情春又绿浮云多事暮还隂龙光不必惊牛斗自古英雄有陆沈
资圣阁
金铎声中百尺梯栏干高压万琉璃岁华来往人空老天意兴亡物岂知万里秋风吹短鬓百年人事见残碑登临不用迟迟下恐到江山日暮时
竹丝笔
细缕霜筠束缚牢一朝身入翰林高名传渭水真龙种气压中山老兔毫但得成功亲汗简也胜为筅战云涛此君若论文场用消得韩公一传褒
春望
天气晴明地气温凭高极目动吟魂草铺春色暗平野花带夕阳明远村欲向流形观造化须从生意认乾坤舞雩坛下东风好此乐无人与共论
泰安监州石使君再临郡治适相会於京师因其归赋诗为饯兼简元侃同知一笑
白昼山川衣锦行故乡归去马蹄轻郡人定有壶浆候童子宁无竹马迎千里再歌新德化一朝重续旧声名到时若见张夫子为说相思白髪生
太湖
自古东南说太湖扁舟今日过勾吴画中渔艇长桥晚镜里炊烟震泽孤淼淼四旁天远接悠悠一色练平铺清风不逐鸱夷去长向烟波伴钓徒
秋扇
暑退乾坤爽气生回看纨扇便忘情人心自是无常定天地元来有变更唐室未安尊李郭楚兵才散戮韩彭功成幸得安闲地寂寞西风不用惊
宇宙凉生几日间便将纨扇等闲看须知物到功成了自合身归冷地闲影落羿妃天上月香消秦女雾中鸾弃捐休道长如此会见炎官驾复还
才得人间几日秋便将纨扇暗中投虽无白汗流衣底尚有青蝇在案头提挈犹堪他日用动摇还得此时休炎凉用舍非吾事付与桃笙一处愁
闻角
月落高城露湿衣谁将寒角带愁吹折残杨柳春萧索愁落梅花人别离泣水不应龙独怨入云当与鴈同悲何时四海无征战只听秦箫不听伊
蔬食
炰凤烹龙日万钱就中忧虑大如天争如陋巷穷诗客自撷春蔬煮涧泉茹絶荤羶非佞佛食须烟火尚惭仙故山薇蕨谁争汝留滞江湖又一年
杜止轩先生亲书诗卷
千古南丰一瓣香此心元不限存亡春归浮世空花尽恨入遗阡宿草长纸上龙蛇亲翰墨卷中星斗旧文章挑灯细读人何在庭竹吹风月照廊
东阁梅花
独占春魁压衆芳萧踈清影伴松篁飘烟自觉风俱韵照案疑浮月有香雅致偏饶东阁咏琼姿爱点夀阳粧夜来冷艶侵堦砌恍入罗浮梦里乡
忆梅得昏字
驿使天涯不寄春幽人雪里漫招魂诗成东阁岁华晚梦断西湖烟水昏曳杖谁行山下路吠尨空记竹边门何时瘦影寒香底重对春风酒一尊
苏州
船入阊门水四通画桥三百卧晴虹管弦声咽楼台月罗绮香飘巷陌风舞鹤尚余当日市馆娃无复旧时宫携鲈就买南园酒吴越兴亡醉梦中
早梅
万物收荣避岁寒一枝惊向腊前看都缘鼎鼐和羮晚故使山林得伴难有恨诗人休折去无情羌管莫吹残冰霜窟里阳和露此是乾坤造化端
梅花
黄昏庭院月胧胧折得横枝在手中但觉香从双窍入岂知春与七情通从教驿使音尘隔不与梨花梦寐同惆怅无人共幽赏回头桃李又东风
诗囊
彩笔文章谩自奇百钱谁买一囊诗研摩恰到堪愁处辛苦争如未学时无事暗翻今古遍有灵应被鬼神知他年待满三千首付与沧浪听所之
净慈寺
陆地金莲宝界开九天诸佛现楼台琼宫不合人间有香国疑从物外来幻化茫茫非世务泥沙一一是民财诗人此意谁知得看尽双廊画壁回
送张无咎赴济南教授兼简杨朝舜二首
济南山水最风流恨我平生欠一游君去莫嫌官况冷诗成犹及物华秋他时云路终高举此日芹宫岂久留况有采亭青眼在笑谈真足慰离愁【原注采亭杨之号也】
簿书埋损抱官囚文馆身闲职最优已说湖山多胜槩更闻公府尽名流瑶琴未许朱弦絶宝月宜将玉斧修若见子云烦寄语来春我亦欲东游
送鲁瞻赴襄阳幕
木落山高鲁甸深缺壶歌里送陈琳青云万里冥鸿路黄石三篇烈士心彩笔谩题知己赋布囊谁赠远游金秋风去赴莲花幕爱客征南冠古今
听琴赠高媪
海山辛苦坐移情争似兰闺操自灵妙谱远从千古得清风长傍七弦生昭文鼓罢人谁解锺子亡来世絶听流水高山何限意愧无真耳赏真声
兰轩集卷四

[book_title]卷五
<集部,别集类,金至元,兰轩集>
钦定四库全书
兰轩集卷五　　　　　　　元　王旭　撰七律
饯曹南太守秩满北上
好客长空北海樽登龙曾凿李膺门青松有操心元古白璧无瑕气自温鸾凤书飞天路远鵾鹏秋化海涛翻马头五色丝纶近莫指青山是故园
纪伯新郎中退居仪真十二月十五日生日
桂树芳轮昨夜晴梅花东阁寿星明风云正遇千年会海岳全锺一气英未要急流夸勇退且须春酒颂长生他年四海经纶手凤阁鸾台要姓名
寿张士衡郎中
佩兰餐菊读离骚问和陶诗饮浊醪云气任从苍狗变玉辉依旧白虹高灵椿自可寿千岁清镜从教生二毛醉倚青天长啸罢更须人世问秋毫
长庚流彩下遥天正在元正五日前胷次文章堆锦绣笔头真草落云烟平生玉雪身无污岁晚松筠节愈坚满酌三盃长寿酒醉看浮世且高眠
寿崔令名昶
夏秋金火正交承金性纯刚火性明为有刚明锺气质故於人物诞豪英聊将一邑弦歌试不待三年德政成只恐此中留不住庙堂宣入作公卿
寿刘簿
秋到中元三日前天公特为世生贤因观才气高明甚可见英灵赋与偏人道萧何真昴宿我知梅福是神仙他年经济功名了更享灵椿寿八千
秋送新凉下碧梧寿星光彩照悬弧当年海岳锺英秀此日风云展壮图鸾凤暂来栖枳棘鵾鹏终见奋云衢灵椿树底长生酒能与诗人共醉无
为王万户寿
万里归来昼锦堂春风花草亦辉光素书细讲平生学画戟清凝燕寝香山斗功名方远大江河福禄更灵长麻衣袖有长生颂擕上龙门侑一觞
虎符龙节万夫雄韬略风云笑语中万里威留海南北十年名镇浙西东麟台未画丹青像史册先书战伐功今日南风一盃酒愿公山海寿无穷
鄃城王氏庆九十【并序】
人生七十者稀况九十康宁者乎自非阴功积累之厚元气充养之实则何以臻此予观世之修链以求长生者几人能造期颐之境哉洪范五福以寿为先良有以也今鄃城王君正甫之令祖年侔伏生精神不衰斑衣满前春风遶座诚可羡也诚可庆也某预贺客之末不揆荒陋谨作律诗一章仰赞厥美庶为鄃城他年之一盛事云
衣冠济济皓眉须九十康宁世所无禀赋得非仁者寿丰神元是列仙臞閲残浮世灵椿老伴落长庚明月孤戏彩堂中香一炷不须别展寿星图
隆虑张公庆八十
梦断长安冠盖尘青山杖履白云身心田广种无边福眼界长看不尽春名德要为天下老耆英何羡洛中人高情懒入非熊兆忠孝传家有凤麟
寿李长卿
阴变纯坤月号阳年年春意萃华堂灵椿得寿轻千载仙李蟠根异衆芳赀产本因勤力大姓名元为好贤香滔滔御水东连海应似君家福庆长
寿冯国祥之父【时年八十六】
孝友堂中福寿全更堪阳月得春偏年龄胜彼非熊叟风骨清於跨鹤仙里社庆时宾友盛门闾旌处子孙贤灵椿树?长生酒侑以南陔孝养篇
寿高伯川
规模直拟窦燕山今世求君似者难忧患已随风雨过胷怀宜放海江寛芝兰擢秀呈春色松栢流青傲岁寒我有长生一尊酒中和堂上要同欢
寿刘信之
翛然风骨一癯仙寿比松筠晚更坚四壁任从家业薄万金难买子孙贤身无妄动能安分心有诚存不愧天我欲题诗发潜德姓名长使四方传
寿高正臣
雪鬓霜髯赤玉顔精神合作壮年看栽成梨枣心田熟扫去尘埃眼界寛自有灵椿千岁夀何须仙竈九还丹鲸川异日耆英録醇德如君数亦难
贾元播母太夫人十二月初十日寿席
天上蟠桃会宴稀白云歌远旧瑶池北堂萱草回春地东阁梅花献寿时驻景不须龙虎剂承家元有凤麟儿彩衣前後鱼轩稳长使人间羡母仪
寿王才卿母
戱彩堂深霭瑞烟春风兰玉秀堦前齐家有礼闺门肃敎子无非母道全康健永膺天降福逍遥长坐地行仙欲陪金母瑶池宴须待蟠桃烂熟年
越中除夕赠朱彦常县令
几年甘旨别庭闱重覔南游此计非三百六旬今夜尽二千余里几时归青云志大酬偏晚白雪词高和愈稀赖有故人为郡乐天涯樽酒暂相依
七夕
晚凉秋下碧梧边乞巧儿童似去年乌鹊虚传到河汉女牛安得乱星纒下方纵有流传俗上界应无色慾天万里乘槎非我事北牕风露且高眠
花月楼台夜未阑天孙分巧到人间灵槎误泛星津水钿合空留阆苑山乌鹊桥高云步稳凤凰机冷玉梭闲一年一度还相见犹胜浮生去不还
和刘公泽韵
握手论交二十年心期直到古人边别离思苦言难尽会合情深句可聨万里风尘非故我一樽文字胜华筵相逢且作闲中计富贵功名亦偶然
万卷尘书两鬂霜功名心冷更何望蓼虫纵苦犹堪活刀蜜虽甜不愿尝彩笔有灵通造化藜羮无梦到膏粱归来净洗平生眼要看纷纷傀儡塲
书剑当年赋远游江山探险更穷幽谁知尘土三生疾却对风云一笑瘳碧落莫横修月斧沧溟休掷钓鳌鈎广寒宫阙蓬山路弱水刚风自古愁
送周知事西归
身处脂膏不自濡箪瓢依旧乐顔愚气凌霜云岩松瘦梦想烟云野鹤孤探道已无他念虑养心别有静工夫鲁斋千古渊源学要把遗编起後儒
杂诗
回首东山望白云几时归去谢红尘三生有债穷书客万事无心老道人火候周时丹欲就金精飞後气方神从今一蹴虚空破何必区区问大钧
无题
西北青楼倚绦霄汉宫春色映芳袍佳人独织紫纹绮寒女漫持金剪刀欲采苹蘩供祭祀还思歌舞事游遨五云牢落秋风暮梦断瑶台璧月高
读杜诗
风雅谁堪继後尘少陵诗笔妙通神岱宗独立羣山小元气无私万物春一代兴衰兼国史百年忠义激人臣鸾胶不续朱弦絶北里黄花日日新
偶成
一世匆匆万世长中间尽有事商量初闻寃鸟填沧海又见愚公徙太行天上美人无梦到山中瑶草为谁香两盂薄粥三间屋了却浮生不用忙
断桥晚立
吟筇何处暂逍遥万柳行东第一桥蕙叶烟浓春意远苹花风细暮凉娇僧归翠霭湖边路寺在白云山半腰歌管谁家事游宴锦霞光里驻兰桡
送李清臣之刑部主事
试政棠阴未一年颂声喧起古澶渊高明飞到云霄上宠命颁来日月边分职莫如刑宪重论才谁似使君贤于门冠盖他年事要积阴功动上天
寄司都事
去年相见凤城秋叹我劳生空白头长策欲陈谁见问壮怀将吐竟成休栽松本不为春计力穑唯应待晚收归筑书堂泰山下此心千载正悠悠
益都权府刘公与仆辱通家之旧其後任博州録事因至寿良仆往拜之十年之别青眼依然感激之余赋诗为赠
风骨岩岩峙玉山香名蔼蔼佩春兰尘埃又作十年别樽酒方知一笑难龙忆旧游烟海濶豹惊新隐雾云寒通家数日高明话洗尽三生习气酸
雨夜同赵君宝赋
鬓影鬅鬙烛影寒草堂风雨夜漫漫高谈未觉斯文丧远别应知後会难万里风波连仕路十年尘土暗儒冠相如空有凌云笔谁解黄金买赋看
梦断云霄虎豹关江湖风雨夜漫漫青灯影淡孤吟苦翠被香销独卧寒南去益悲身浩荡北归仍畏岁艰难何时甘旨晨昏了饮水空山咏采兰
破墙饥鼠伴清吟古屋踈灯照夜深愁里恨无浇肺酒雨中谁捣断膓砧崎岖世路惊衰迹落魄尘编惜壮心一笑诗成投笔起隔牕风竹是知音
出京
吟拖藜杖出京华笑拂麻衣上客槎秋气暗催云外鴈夕阳偏照树头鸦饥来白石犹堪饭老去青山渐可家野史有亭书未就不妨留笔伴烟霞
野店荒鸡唤客眠星河寥落五更天一川霜云月临水两岸秋声风送舡萍梗厌漂人海浪繁华多负帝城篇黄金不买凌云赋谁与相如办酒钱
送郭以道入京二首
虎踞龙盘十二门王侯第宅若云屯百蛮入贡天威远四海朝元国势尊晓日旌旗明禁路春风箫皷震名园唐尧虞舜今皇是未必江潭老屈原
凤凰城阙压金汤龙虎旌旗护未央万国衣冠朝玉座百蛮歌舞进瑶觞花迎宫扇红云晓日照天袍翠雾光江海小臣无以报空将诗句美成康
兰轩集卷五

[book_title]卷六
钦定四库全书
兰轩集卷六　　　　　　　元　王旭　撰七律
读紫阳宗旨有感
尘榻翛然坐正襟掩编低首更沉吟百年文字三生债万古乾坤一寸心白屋不妨天爵贵沧溟难比道源深紫阳人去春风在吹尽红香见绿隂
寄阎承旨
陋室神光照夜时锦囊初得寄来诗英灵间气山川在造化春心草木知台筑黄金人自远镜垂华髪老谁欺白云咫尺西溪路回首龙门举步迟
贺阎承旨
白玉堂前第一仙手提星斗步青天银河泛入浮槎稳玉斧修成宝月圆翰职陡从今日重才名谁似我公全山人懒作弹冠梦独为斯文喜不眠
次韵子周见寄三诗
幸非工贾亦非农生理聊充不愿丰老态渐来青镜里归心长在白云中山人食蕨宁论粟海客乘槎岂问蓬他日丹成谢尘世逍遥谁识两仙翁
老去收踪翰墨塲山林闲杀尽无伤眼中知已真金石身外虚名一粃糠世事经来双鬓改尘缘消尽寸心凉东臯秫酒西溪水何必巢由可共觞
老懒耽书不下堂百年穷逹付苍苍拟骚更欲全疎酒读易从教小炷香嫩绿每怜蔬满筯陈红安用粟盈仓来诗剩说山居乐目断飞云忆故乡
次张彦清见赠诗韵
不把薇花植翰林拟将瑶草种云岑黄尘涉世知无益白髪穷经恨未深巧斵争如闲袖手高谈何似静存心感君赠我阳春曲拭拂朱弦和雅音
挽杨庸斋先生
平生讲道向鱣堂春散燕山草木香岁月伤心留不住人琴回首叹俱亡姓名已入翰林传诗礼仍传世业光惆怅百年通德里瓣香何止负陈郎
秋笋
粉香圆腻绿森森玉版风姿照旧林玄豹养胎烟色暖苍龙埋角土痕深匀生喜讶人排指密出惊看朋盍簪指日风霜三百尺暮云沧海钓鳌心
春露曾参玉版师秋风又见锦?儿从教落叶埋藏了莫遣馋夫取次知抱节不妨生世晚背时终觉立身迟岁寒霜雪成竿後管取青青不变移
一夜秋霖?牧塲角存无复见牛羊中藏瘦骨琼三寸外隔寒烟锦半张造物欲留观晚节诗人何暇济饥肠岁寒友得梅松了不识春风尽未妨
梨花
姑射仙人霜雪肤东君施与翠裙襦高情远意十分有冶态妖容半点无未要春风吹散漫且教明月伴清癯虽然不与梅同梦何愧寒香雪里株
读汉文帝纪
汉家纲纪出秦余正要王风痛扫除宣室鬼神安足问贾生才略未全疎可怜当代农桑诏不到先王礼乐书志士悠悠千载下抚心流涕欲何如
雪晴
风袂翩翩杖屦轻登临乘此雪初晴花从望眼穷时得粟向吟肩耸处生宇宙更无尘一点胸怀惟有气同清琼瑶一色三千里谁羡仙人住玉城
满目寒光射晓晴吟肩双耸不胜清一宵谁把尘区换万象还从太素生日月也知天不夜丘陵终觉地难平登临一笑诗成处长记鲸川古废城
敬聚堂
椿桂垂隂护庆门婆娑枝叶本同根堂中琴瑟昼方永阶下芝兰春正蕃宗法不随衰世坏义风长逐敬心存齐家岂在修身外诗礼无忘训子孙
游太清宫
沈沈楼观五云中紫气长生万岁宫华表鹤来沧海变羽衣人去石坛空苔封古篆残碑绿日下疎檐老树红安得玉笙王子晋一樽同醉碧桃风
闻箫
缑山云冷凤台空谁谱遗音泣夜龙兴在碧桃春色里声飘银汉月明中悲来赤壁歌谁和老去青楼梦亦慵唤起愁心眠不得露筇寒倚一帘风
水乐洞
浪翁仙去几何年依旧空山水乐传历历宫商谁次第泠泠音节自清圆尘埃洗我三年耳韶濩还他万古天安得高人玉涧手夜深和月写潺湲
送石子章归省郑南
天上琼宫隔紫微黄尘空染芰荷衣三年客馆鱼歌断千里乡关雁信稀东野自怜诗作祟丰城谁识剑腾辉文章更比黄金重未信还家不下机
诗瓢
莫笑庄生瓠不容一朝分剖属诗翁新篇未厌收来满元气须防挹处空兴在箕山抛掷外春生顔巷笑吟中等闲莫放江湖去留酌天浆伴五穷
汴梁故宫
万岁山前草木烟太平歌舞忆当年难将治乱全归数欲把兴亡细问天飞尽刼灰还故土流穷沧海到平田壮怀安得参军笔拟赋芜城第二篇
桧枕
斵断尼山雨露春吟歌犹想旧凌云曾依东鲁悲麟叟又伴南华梦蝶人一榻清风千古意半窻残烛六经文天民先觉无穷事未要高眠逸此身
妙质含香稳称头千年元圣手亲留吟边物象怀东鲁梦里风云记晚周往事不堪春寂寂斯文空伴夜悠悠杏坛想像平生乐谁羡三山海外游
芹宫
寄迹芹宫静愈便开书终日对前贤一廛自有闲中地万物应无性外天淡淡炉烟门掩昼隂隂庭树鸟呼眠东风也是撩诗兴吹送残花堕我前
眼暗头昬未解医且收黄菊向东篱不教九日浮蛆近惟许中宵梦蝶知秋色满囊横处稳寒香彻脑觉来迟南窻得意高眠了谁问骚人日夕饥
登徐州黄楼
儿时曾诵黄楼赋心在彭城三十年今日扁舟来过此令人怀古却凄然山川故国衣冠後风雨残碑瓦砾前万里青天鸿鹄去空余饥雀啅寒烟
留别杨子敬经历
玉雪风标铁石心性天明达量宏深开樽东阁良朋满拄笏西山爽气侵幕府香清莲吐色庭阶春好桂成隂自惭奏曲非流水误向朱门得赏音
壮心寂寞死灰余感激还因一气嘘托契正深东阁意唤归无奈北堂书豺狼路险人方畏乌鹊巢安我不如从此百年知已梦门墙安敢等闲疎
有寄
昔年诗酒接邻墙今日风云隔庙堂四海阳春随化笔几人潜德发幽光经纶不负平生学姓字当流後世香见说门阑多隙地好乘春雨种羣芳
寄赵君宝三首
手折羣芳佩石兰赏音人在碧云端苍龙秋卧海波濶白鹤夜鸣风露寒泣玉涙穷山寂寂问津人去水漫漫天涯早晚重相见樽酒为歌行路难
气歛青云入酒狂赋成犹未献长杨字形洒落传东晋诗句风流学晚唐长劒一为乡外客清砧三捣月中霜梦归堂上新秋雨犹记相逢说断肠
漫刺东来久未归白云心断太行西一书荐鹗人何在三策怀君日又低云路有朋秋雁去风枝无侣夜乌啼东州满眼交游在且莫哀吟动惨凄
寄张仁甫
曾向山斋对榻眠清谈亹亹足幽玄春融蝉蜕无多事鱼跃鸢飞共此天未用连城沽赵璧且将流水奏牙弦思君重把论文酒惆怅苍山隔暮烟
有寄
奉高三载又鲸川自笑身如泛梗然处困不堪家累重谋生聊藉主人贤玉无善价应藏椟琴有知音未絶弦最是松楸夜来梦风霜吹绕宪陵阡
寄申屠大用
蚩尤台下草还春宾馆淹留滞此身斵垩旧劳思郢质唱歌今觉困巴人悠悠世事关心远历历交游寄念频白屋青灯两行涙功名辛苦候钱神
飞黄腾踏上云烟废井蛙留更可怜剑气未消南斗下文星遥拱北辰边人间种玉嗟无地物外乘槎幸有天一策治安经济在不须辛苦忆林泉
半生辛苦饭山前白石歌成却自怜倦客情怀如中酒故人书信又经年六么争博知谁胜三釡为心觉子贤别後锦囊应拍塞因风无惜堕华笺
长卿邀饮东园大醉而归明日赋此为谢
古来曾说四并难只恐芳华取次残小圃从教名独乐危亭元不碍遐观呼将翠袖歌杨柳围住春风醉牡丹为爱主人深好事题诗留与後人看
虎诗二首
遍体斑文锦织成爪牙伤物利如兵卧身天阙诸神避掉尾山林百兽惊岩下路从行处断谷中风逐啸时生耽耽自有雄威在莫使妖狐假借行
身映苍崖卧锦屏目如白日射金星行时路印蹄踪恶啸处风连吻血腥伥鬼无知供使役妖狐有智假威灵何时罢逐天门守放我披云谒帝庭
病起
病起行吟近水湄水中形影照支离城头老树羣乌集涧下长松独鹤知赖有青氊为旧业不妨白髪待明时卖诗欲买云山隐又恐云山不疗饥
病卧戏成一诗呈张元侃同知
矍铄方矜老据鞍岂知祸出不防间骅骝作怒生三蹶老子翻空就一跧痛为连腰身莫转药因调酒面常殷此时有恨君知否悞却来朝朝泰山
兰轩集卷六

[book_title]卷七
<集部,别集类,金至元,兰轩集>
钦定四库全书
兰轩集卷七　　　　　　　元　王旭　撰七律
良马
足蹑清风傲八荒虎文龙骨气昂藏相无伯乐应嫌瘦御有韩哀始信良奇种旧传青海畔远游曾到白云乡千金买骨人何在落日盐车路正长
螘陈
只知终日慕羶忙岂料槐安有战塲队伍勒成阶下阵干戈拥出穴中王兵端不解渠谁怒物像虽微事可伤山雨忽来踪迹灭回头何处问兴亡
悼鴈
避弋冥飞远祸殃将军神箭竟难防上林无复传书信南国空闻饱稻粱恨满霜天寒日短愁连烟塞暮云长庖羮味美非吾事惆怅西风惜断行
和张绣江见寄闻鴈有感韵
鸿鹄翩翩晚倦飞稻粱稀处网罗稀但教饮啄无相累何处山林不可依日月易催人老大尘埃难察事机微春风来岁家园路絶胜天涯梦里归
归鴈
春风吹緑洞庭波又见归鸿片影过万里随阳勤若此一身怀土意如何别来故国音书少飞向城边射猎多且莫肥身恋粱稻更须高举避云罗
塞北风霜避侣稀江南烟水稻粱肥闲身正好三春住老翅谁教万里归游子念亲惊岁月尺书凭尔寄庭闱人间缯缴无穷事着意东风稳处飞
上贾参政
十年攻武复攻文壮志曾期解世纷碧海有船空载月青山无地可耕云悠悠拟附图南翼碌碌谁分冀北羣闻道龙门爱奇士暂将帆影繋斜曛
留别张参政
丹成原不慕飞昇为谒羣仙到玉京人海涉来风浪恶家山归去白云轻西溪虽有盘桓志东阁能无眷恋情珍重庙堂经济手早将霖雨慰苍生
朝元宫
紫极尘生万象昬谁移玄圃下崑仑当年帝子宫何在此日元君位更尊金狄有时逢蓟子鼎湖无处问轩辕秋风莫上朝元阁一片兴亡断客魂
元日
昨宵守岁坐寒斋今日还添一岁来儿女但知年可贺光阴宁觉老相催乾坤元气谁消长造化神机自阖开知命乐天吾事了闲愁安得到灵台
二月二十七日自鄃城还东平拜扫途中作
连日阴寒近暮春今朝晴色唤行人青天已散云三面老树犹留雪半身野气茫茫如积水日华冉冉动游尘东风羸马荒山道遥忆松楸洒泪频
宿田家
夜凉鸡犬静柴门白露苍苔发兴新落叶数声风绕树瘦筇三尺月随人向来漫托亲朋力此去谁知道路贫甘旨但供晨夕了折腰谁复事红尘
九日
秋风砧杵动芜城旅舍萧萧梦自惊排闷强斟黄菊酒忆归非为紫蓴羮柴桑诗好人何在楚泽兰衰恨未平戏马登龙非我事铗歌声里暮愁生
木落亭皋鴈过初感秋书客意何如蓴鲈有兴乡心重萸菊无情节物疏漠漠风尘惊短褐悠悠天地入闲居相逢赖有知音客时着新诗为起予
宿龛山梦中作
海上清风吹白云闲来独访玉宸君妖氛未洗蛟龙雨逸气空惊鸾鹤羣沧海劫来尘扰扰华胥春老絮纷纷故山有伴合归去浮世功名值几文
诗坛
诗中谁立将坛高不犯人间板锸劳上下自然分等级古今惟许拜风骚旌幢共仰曹刘盛鼓吹曾登李杜豪白玉仙梯三万丈未应平步到吾曹
咏蝉
秽质元甘粪壤埋谁知羽化出尘埃争来碧树高低噪误作银筝断续猜千古恨留千古恨一声哀似一声哀高枝莫道长堪恋会有狂风横雨来
蛙
疥体青圆尾亦无全非蝌蚪旧形模不辞绦老泥涂辱空作仪同鼓吹呼蚀月虽能上霄汉全身何似老江湖荒池正与书斋近尽意争鸣聒老夫
退居
九万扶摇尽未闲鹪鹩何似一枝安人情始向危中见天理终从定处看花隖蝶飞春事晓松梢鹤唳月明寒袖中诗句樽中酒高挂尘冠不用弹
幽居
白发穷经昼掩门就中何事可深论中庸今古圣贤学太极阴阳天地根外物浮云当渐扫此心明月要长存呼儿欲出还惆怅日暮南山雨气昬
秋怀次韵
满意新凉雨後添诗随幽境觉情迁鳞鸿锦字谁堪寄风雨琼芳自可怜枕上青山留倦客镜中华发叹流年离骚说尽独醒意世事无边且醉眠
虎尾鞭
生前曾耻穽中摇死後仍从马上招密节纒筋坚可翫腥风随手劲难消携将北野看驰逐指向南山叹寂寥一笑诗人安用此蹇驴风雪灞陵桥
上史行省
藉藉勲名动九天雄文英武事俱全扇挥白羽军容肃钺拥黄金帝命专遗德嗣音来岘首捷书飞喜入甘泉征南咫尺平吴了麟阁风清一万年
呈王信卿提领
剸治才优刃发硎唱酬诗好玉流声权衡有道心何预冰鉴无私物自平霖雨未随经济展春风常向笑谈生青云万里前途在要与斯文力主盟
留别王子谦
挈累西来一岁余主人恩礼不曾疏人生虽乐英材聚师席终惭道业虚半世行藏身未定中年离别意何如知君积德门将大莫遣贤郎废读书
至元庚寅春留别夏津诸公
西来两见岁华更眷顾留连感衆情深愧无能叨文席何曾有益到诸生心怀雨露沾濡感身迫松楸拜扫行想得还家他夕梦依然长只在鄃城
真州将之杭留别贾元播
春到江湖鴈北归扁舟南去寸心违门阑顾盼前恩重诗酒风流後会稀日月百年双转毂功名千古一危机九臯风露青田鹤未羡乘轩饮啄肥
将之长沙留别建康王宣慰仲思
十年亲友半凋零会面天涯喜复惊载恨帆樯江汉水论心诗酒建康城天门虎豹身难上人海风波事易生後夜长沙千里月可能东阁便忘情
次韵杨朝舜留别三首
不恨生涯伴五穷恨无才学动羣公谁知槁木寒灰外忽堕光风霁月中道义难量胸次妙文章何止笔头工一杯从此论交後肝胆平生了异同
诗似春云态度多高谈滚滚更悬河驽骀欲拟骅骝步下里终慙白雪歌弭节天门愁虎豹停桡人海畏风波相逢只有樽前好奈此关山离别何
忧患年来不自禁蓼莪那忍为君吟行藏未了三生活分义先论一寸心白璧连城无近价朱弦清庙有遗音一枝劝我营巢了谁羡扶桑与邓林
用崔郎中送行韵留别
十年南北与西东世路风波处处同立事我无今日分好贤君有古人风蝇羞骥尾甘钻纸女妬蛾眉懒入宫回首故山春色动采芝归伴白云翁
吕梁洪
波涛相望控黄流万古行舟到此愁声鬭雷霆终日险寒生风雨四时秋路当南北通行处地接徐邳两界头我识古人疏凿意建瓴奔水要停留
送石仲迁还家
泮水秋风木落初归心应不为鲈鱼黄尘游子朝弹铗白发慈亲暮倚闾诗句有灵山鬼泣行囊无物世情疏还家袖取江山笔勉力功名剩着书
还家
布囊探尽远游金物外灵槎懒重寻莫遣家人问主事且留山鬼伴孤吟夜寒邻女机丝苦岁晚幽人岩穴深拟傍梅花种瑶草春风不到草堂阴
枸杞茶
为爱仙岩夜吠灵故将服食助长生和霜捣作丹砂屑入水煎成沆瀣羮颊舌留甘无俗味旗枪通谱亦虚名臞儒要链飞昇骨莫厌秋风古废城
晚宿山家
行过荒山日已昬人家鸡犬隔林闻风声怒撼临头树雨气寒吹过面云借屋眠来人幸许呼灯餐毕夜将分倒身未稳还思句自笑诗翁有许勤
戴花诗
倚栏终日对花吟争似分来坐上簪春色偏宜映纱帽天恩何必宴琼林青春共道留连好白发谁知感慨深非为风流诧儿女一枝遥寓故园心
落花
万点红飞缀已难卷帘空作断肠看緑牕人静苔留在紫陌尘香马踏残长乐梦回风力恶武陵春尽水声寒燕泥蜂蜜飘零外独赋招魂倚画栏
题留侯庙
拟报韩仇散万金当时寄意亦何深撃关本为亡秦事烧栈初无佐汉心黄石教来书不昩赤松游去迹难寻行人再拜荒祠下风义千年激素襟
醉乡
醉乡元只是华胥浩浩淳风一事无风月谁宾复谁主乾坤忘我亦忘渠欲抛尘世来归隐宜向糟丘细问途幸自此中封域阔愁城何恋不移居
醉後
万象茫茫醉眼高泰山元不胜秋毫灵台有守神方逸欲海无边梦亦劳兼善久期天下士屡空谁识圣门豪乾坤上下春容满闲倚春风看桔橰
贤母李氏卷後
女中称孝妇称贤教子成家母道全华发任生青镜里春风长在彩衣前珠明玉洁尘埃远桂秀椿荣造化偏正要高人挥健笔姓名书与四方传
铁拄杖
入手寒生重且坚试拖石上响铮然山川每伴经行处日月谁知始铸年豺虎风尘方满地蛟龙雷雨未还天相逢若说扶颠力藤竹从今不值钱
竹瘦藤轻苦未坚铁君刚质出天然只应锻链成功日便是颠危効力年常爱卫身艰险地却嫌冰手岁寒天相从未厌提携重更拟春风挂百钱
赠易卜程仲扬
太古囊中一卷书情怀无繋任居诸秋毫漫骋离娄目赤水终还象罔珠易讲天人穷逹了道严龟策鬼神趋年来世路机关恶拟就清廉覔坦途
旅怀
鶖在鱼梁鹤在林美人千里重劳心关山历历梦魂远世路悠悠风浪深芳草有情春自緑浮云多事暮还阴归来夜半寒斋雨山鬼青灯伴苦吟
泊舟黄芦港
黄芦湾口夜停船烟雾茫茫水拍天世事关心低首坐病身无力曲肱眠天涯乡国信音远雨後江湖秋气偏倚杖中州看牛斗客星槎上又三年
碧桃
曾种蓬莱海外山仙根谁遣到尘寰细看碧萼风流处当在青梅寄梦间金母宴余春色净玉笙吹罢晚香闲对花一笑三千岁未觉刘郎两鬓斑
读离骚
诗到东周雅颂亡词兴南国自流芳天门日暮灵修远瑶草春深佩服香奸骨百年尘共朽忠名千古日同光呼儿掩卷还欹枕风雨无边夜正长
寄阎学士
海人辛苦不求仙银汉乘槎亦偶然内相肯辉扛鼎笔书生合了住山缘文章自古多憎命穷逹从今不问天只有岁寒心一寸感恩终拟报他年
蓬莱山上玉堂仙一别音容又几年谁辨连城买燕石空思流水和牙弦栖迟正坐贫穷累感激常因记忆篇欲作龙门千里梦寒斋风雨不成眠
欲倚云霄万丈梯阆风高处振尘衣仙游无力情终懒世变惊心事更违岁暮龙蛇归蛰卧天寒禽鸟傍巢飞平生知己人何在遥望文星隔紫微
蓼莪心苦百忧纒挈累西来亦偶然鷃敢窥云外路醯鸡聊舞瓮中天青氊纵有人相问绦帐终无道可传糊口鄃城今岁了未知何处过明年
闻砧
秋夜人家竞捣衣西风断续月徘徊玉门关远寒衣促白帝城高暮景催力尽深闺双杵急声来孤馆寸心摧谁怜季子貂裘敝肠断天涯未得回
守岁
偶书春帖未忘情又向天涯感慨生守岁不能留岁住固穷安用送穷行数茎白发人将老一寸丹心烛自明草草杯盘供祭罢强随儿女坐残更
磨剑
神物千年号太阿土花生澁要重磨凤山石细声如雨龙沼泉清影射波光照雪霜寒不定气冲星斗夜犹多尚方未遂朱云请且伴先生弹铗歌
兰轩集卷七

[book_title]卷八
钦定四库全书
兰轩集卷八　　　　　　　元　王旭撰
七律
芳州亭夜坐呈贾元播诗
菡蓞池边夜气凉幽人逃暑恋吟床乾坤半枕星河影风露一襟花草香便拟将身游汗漫不须濯足问沧浪西园赋客今谁在公子清游兴未央
围炉
多谢良朋不我踈肯来书室共围炉既将莲社盟同结便觉兰轩兴不孤泄泄欢情到樽酒融融春意满团蒲淡中趣味闲中乐说与傍人解得无
西湖
緑波三面浸青山楼阁香围万顷寒蓬岛忽惊尘世外兰舟如在画图间从来富贵欢游处合作风流鸩毒看斗米千钱人饿死近来箫鼓觉声闲
某丞相出示御赐白海青马图
剑翮星眸百鸟雄九天擎出赐元功神姿净刷隂山雪逸气寒吹碧海风掣电惊看千里速下鞲寜许一拳空江湖不隔长杨梦如在君王指顾中
次韵酬王梦臣见赠
寻芳踏遍半人寰近向吾宗得蕙兰才轶青云攀岂易词高白雪和应难谦恭接物人人喜礼法持身步步安更爱风流笑谈处略无一语带寒酸
红叶
春风剪叶作琉璃秋染胭脂又一奇裹树得非吴锦绣萆山仍似汉旌旗林间收去因烧酒水上漂来为寄诗羡杀风流顔色好飘零只是不多时
过淮
万古支祁鎻未开波涛谁遣怒云雷欲随同侣匆匆渡更待长风缓缓来水恠呈形隂惨澹舟人失色浪崔嵬半竿斜日山阳郡愁聼南风鼓角哀
立春
光隂流转若循环白髪催人老不难世事未知何日了土牛还向此时看梅花送腊愁辞树蔬甲供春喜入盘咫尺西园芳意动拟将诗酒慰荒寒
段宰吉甫金坛囘舟有诗次韵
不肯折腰彭泽令清风留与後千年雪残鳷鹊人囘首路近蓬莱风引船故箧书随朝服解老梅枝映烛花燃天下奇才段公子未应归问酉阳田
游竹林寺得裳字韵
岳麓西溪古佛堂尘心到此便清凉隂生禅榻松篁冷春入斋厨笋蕨香但得山灵留杖屦从教岚气湿衣裳高歌欲尽登临兴惆怅碧云遮夕阳
贺张可与郎中
日下天书拆紫泥异恩新拜九重知和阳气转东南域造化春生左右司簿领要清官府事纪纲当正庙堂规经纶才力如公少青史功名好自期
呈张可与郎中
共说庖丁善治庖解牛新试发硎刀逸才骐骥空羣马醉眼螟蛉小二豪云气任从苍狗变玉辉依旧白虹高无穷宇宙无穷事且读离骚饮浊醪
祸福穷通付与天只将名节较前贤孤根傲雪羣芳後一尾追风万马前西北楼高虽可慕东南地下亦堪怜麻衣自笑何为者空抱沈忧夜不眠
百链难消万折东良金流水此心同卷舒由己云谁繋饮啄因人鹤可笼尘土路长霜鬓短江湖天濶月船空南来无限梅花兴正要吹香鼻观风
游甘露寺诗
江山奇观入游遨千古尘心洗欝陶寺好不知临地险诗成方觉倚楼高风霜岁暮南征远乡国情深北望劳我欲问津还自笑人间何地不滔滔
欲访金焦怯怒涛北山招我翠迢嶤中藏古寺名甘露上有飞楼倚碧霄牕几周围纳吴楚栏干直下看金焦诗成寒气生毛发知是江风送晚潮
北固山头甘露寺诗人来此看江涛筇拖翠壁足方倦楼倚白云身最高天地华夷今混一山川吴楚旧雄豪登临得句无人和万里长风吹鬓毛
赠诗人刘叔敬
銮江初识紫芝眉湖海风流气自奇玉斧有神修月早灵槎无力上天迟樽前风月忘怀酒?里山川得意诗千古文章心印在与君深结暮年期
下邳有感诗
圯桥千古旧名存犹指留侯话本因进履不逢秦父老策封安得汉宗臣壮怀欝欝重囘首世事悠悠一欠伸三卷素书传教了不应豪杰便无人
感怀
南游风阻洞庭船书剑曾依贾鹿泉跨鹤意轻金十万登龙名重客三千伤心东阁人何在囘首西江月又圆淮海楼高风雨暮哀歌谁和白云篇
赠人
半夜天风起邓林寒枝无侣堕惊禽茫茫宇宙无穷事郁郁英雄未了心不向青云争得路且将白雪覔知音招?幸有巫阳在山鬼寜忧薜荔深
诗号山鬼漫通灵正事何曾补半星千里江湖南北路三年风雨短长亭乡心杳杳孤云远旅思绵绵宿酒醒赖有黄金台上客不妨弹剑写飘零
龙
背上金鳞九九排驱驰神化走风雷抱珠入海蟠千尺降雨兴云遍九垓夏后庭中空自诉叶公堂上为谁来沉沉贝阙知何处深鎻沧溟叫不开
题灵隐寺
九里松风隔世尘山中别是一乾坤云飘盖影随人脚水写琴声出石根佛刹丹青穷土木檀那香火閙晨昏我来本为游山事懒叩维摩丈室门
怀古
行尽苏公万柳堤却经琳馆上崔嵬蓬莱阁後浑栽竹香月堂前总是梅羽客似为云挽住诗仙不共鹤归来荒祠寂寞清风在敬酌寒泉奠一杯
探梅得前字
月底横枝梦隔年春风无恙想依然天涯驿使音书远雪里幽人杖屦先翠?笼香斜倚竹金铃低水瘦含烟清樽未洗何郎恨聊赋新诗慰眼前
书史陈君孝养诗卷
浚有寒泉树有乌北堂甘旨未尝踈灵椿夀入称觞里萱草春深戏彩余頴叔遗羮心正切毛生捧檄意何如自慙白发庭闱远长向天涯望倚闾
赠冯孝子
美矣冯君以孝名皇家特与赐门旌天心只用诚通贯无目唯将舌舐明青史书中传姓了彩衣堂上看春生有身谁独非人子正要闻风慕效行
读书心在圣贤乡戏彩身居孝友堂俯仰不将天地愧往来争慕姓名香堂中夀酒灵椿老庭下春风玉树芳千古南陔诗意在为君歌此补亡章
落梅
梦里霓裳返月宫酒醒谁与伴师雄探来么凤肠应断舞到山香曲又终晴日惊飞千点雪晚香愁卷一帘风留教烟雨青青子他日调羮别有功
上解万户
奏捷丹霄独列名剑锋终拟戮长鲸素书夜讲神机密白羽朝挥号令明指顾蛮荆落奸胆笑谈樽俎出奇兵龙骧未老楼船在人道江南不足平
剑倚青霄气吐虹声名慷慨冠羣雄九重天上无双誉四海人间第一功金鼓暂将留岘首楼船终拟下江东春风看奏金陵捷不数当年老阿童
游南山寺
为爱南山若画屏白云扶杖上崚嶒香风似到诸天外心印知传佛祖灯诵磬惊回春哢鸟斋鱼呼起昼眠僧一瓯茶罢题诗去懒话渠家旧葛藤
蚯蚓诗
形状蜿蜒任卷舒每因隂雨见庭除能传地底闲歌曲解写泥中古篆书蝼螘得时虽暂困蛟龙失水亦同居饮泉食土平生操未必於陵仲子如
瀛山隐者
瀛洲仙人作隐君山与蓬壶为一羣颷风辗轮不着地海水接天都是云蟠桃结子自足食大枣如瓜谁与分见说阆山有樵者空歌碧落两相闻
送傅梦得
骊龙贪抱海珠眠雷雨成功晚十年羽翼起抟风九万云霄飞拟路三千才名不负金闺彦彩笔行追阆苑仙明月凤楼歌酒夜相思早寄断肠篇
送李清甫
才气纵横本不拘弟兄贤逹更相扶平生思义遵先训此日移忠展壮图身似海鹏初变化势如天马试驰驱功名建立他年了不愧人间大丈夫
蜂衙
常爱蜂儿两度衙海潮相应未尝差也知官府无多事要识君臣自一家考课声喧因酿蜜赴班身晚为寻花百年浮事纷纷里一笑东风日又斜
过彭城
书剑离家第七程扁舟今始过彭城风云不老山川势草木犹疑楚汉兵落日正悲浮世事奔洪忽送怒涛声黄楼有赋人何在读罢残碑解?行
上高侍郎圣举
乐奏钧天备八音羌丝羯皷漫哇淫齐梁扫去文方正洙泗传来道更深黄合素隆当世望白云元有出尘心高门不厌麻衣客试作南山白石吟
雪
去冬无雪旱连春今岁天公不负人风景忽於穷里变物华浑比夜来新敲窻细点时兼雨照眼寒光不受尘欲草丰年太平句可无樽酒助诗神
寒屋潇潇覆夜云梦回惊见月华新开门无复乾坤旧到此方知造化神僵卧冻吟真我事浅斟低唱是何人凭谁为向东君道飞尽杨花不用春
和家兄韵
一夕寒斋卧欲僵起来天已降休祥声兼冻雨初萧飒势逐隂风忽簸扬阆苑有花开玉树仙人无事舞山香农家莫问来年事管取相逢说大穰
雪夜舟行
沙留残雪照平滩舟拥轻氷下急湍两岸清风人语静一川明月橹声寒逢人渐觉乡音异屈指还惊岁序残满眼云山归计在家贫亲老自难安
挽汴长老
空门得法万缘销龙象高名动两朝笔有雷风唐智永诗无蔬笋宋参寥魂抛宇宙云归岫会散人天海罢潮千古龙兴寺前月夜来依旧挂青霄
白髪
点破春风两鬓青素丝长短映梳明愁边旧说三千丈病後新添一两茎苒苒尘埃侵暮景潇潇江海半余生回头宇宙无穷事一笑蓬窻晓日晴
睡境
物外乾坤本渺茫也无城邑限封疆昏昏倦枕投身入荡荡玄风与世忘佛氏号为清净国诗人呼作黑甜乡希夷欲访真消息试问南柯古郡王
送崔令北上
百链钢磨制锦刀吏奸民隐动秋毫三年有作人皆顺五事无亏政可褒云气任从苍狗变玉辉依旧白虹高鸣琴本是经纶手莫遣功名愧二毛
牛刀一试讼庭空大着规模起学宫屈指试将今日数用心谁与我公同应酬官务非无事作养人才别有功闻道九重方构厦栋梁宜在斧斤中
氷花
只道穷冬万物藏玄冥夸巧出琼芳形超衆色空无界面妬春风冷不香桂影分明横璧月梅枝彷佛卧银塘寒斋一笑惊看处未要扶桑上太阳
送杜按察还家
闽海清风扫瘴烟洗寃泽物过三年都将水月澄心地不遣尘埃染性天政有生碑留别国身无余物入归船故乡虽好知难恋共望经纶秉化权
出都
书生情性本踈慵刚被穷愁着力攻自昔何人知相马只今有技漫屠龙可怜寒食风光好又向长安客舍逢看尽红芳一千树归寻秋水种芙蓉
姑苏台
自古奢淫是祸胎姑苏何用起高台属镂才赐忠臣去麋鹿便随春草来风雨尚余遗迹在山川空使後人哀一杯略挽樵翁住共话兴亡坐石苔
长桥夜月
巨浸谁施利涉功飞梁千尺跨长虹拖筇影照吴江月倚柱凉生笠泽风尘土不生氷界内乾坤都在玉壶中渔歌遥听知何处烟水茫茫四望空
歌风台
沛水桥边土一堆行人云是汉王台悲歌一旦风云断往事千年老父哀富贵不忘生处乐英灵犹想梦中来若知猛士真难得盖世韩彭安在哉
蝌蚪
尾细头圆色墨如一生常向水中居不因数粒丘瓯药得见千年孔壁书生菜岂知遗种後震雷方识化形初他时若作蟾蜍去莫上青天恼望舒
读荆轲传
燕弱秦强可奈何区区徒倚一荆轲雄心不了咸阳事余恨空留易水歌立志本将贤自许书名翻与盗同科可怜豪杰千年下犹抚遗编感慨多
欲报燕丹豢养恩直将匕首入强秦君王有变亲环柱壮士无功谩杀身嫌此武阳非我客爱他屠狗是何人千年易水悲歌在长使英雄恨若新
兰轩集卷八

[book_title]卷九
<集部,别集类,金至元,兰轩集>
钦定四库全书
兰轩集卷九　　　　　　　元　王旭　撰五言絶句
蟋蟀
入秋声百种唯尔最知时夜夜催机杼贫家安得丝
梅花絶句梦中作
欲作松筠友寜辞霜雪寒百年佳实在留与子孙看
杂兴
逍遥天地内本是一闲人却笑周嫠妇怀忧浪苦辛我有东山约归欤定几时流年不相待添满镜中丝梦觉闻风雨寒声隔纸牕关心无限事起坐对残缸老废观书眼空闲永夜灯蒲团依壁坐何异一禅僧天理全真实人心去吝骄要知顔子乐元不在箪瓢移得黄花菊开时已过秋一双何处蝶来为晚香留遗羶战羣蚁腐鼠落飞鸢伫目秋风外孤鸿入暮烟雨露青霄远风霜白屋深有心图富贵应不到而今有客谈金马无心羡石渠他年携野史深入白云书懒废交游礼贫踈骨肉恩流年过半百行止任乾坤位重忧方大财多怨亦归人生要无累贫贱一麻衣锦衣思尚絅君子亦何心胡不观谦卦山藏九地深天地虽云大犹将形器拘谁能超物表独与道为徒希圣与希贤工夫不偶然扫除心上地开广性中天炎炎燎原火始自一星然须信情当节谁云怒可迁天地元无蔽人心本至灵奈何将物欲遮塞自顽冥山溜能穿石元非一日功学无坚久力安得圣门通万丈沧溟?神珠尚可求读书不知道安可等闲休宝监尘昏却重磨复旧明人心何异此改过善还生寡欲可延年存心即事天神丹何日就香鼎亦虚然释子谈空寂神仙竟渺茫古今天地里惟有一纲常男女无亲授当知嫂溺援世无邹孟氏谁与辨经权木怪翻基寿龟灵反速刳世情机械外吾亦爱吾愚嗜利和心醉争名至死忙谁能超此累庄子在鱼梁有定乾坤理无私造化心当时鑪冶内枉作不祥金有说皆非道无言乃是天当知六经外别自有真传世儒笺注学愈说愈支离道妙忘言处几人真得知久视能伤目多思亦损心焉知心目外有道自玄深博学资详说当知反约功圣传精一处只在片言中乾坤唯一理无古亦无今不有天忠恕於何观圣心澹泊忘尘虑逍遥养道心愿为无用瓠羞作不祥金白发满青镜功名心已休春风吹梦觉周易在牀头
七絶
九日游灵泉
一山红叶四山秋落日青山水急流记得僧窗旧诗句看题已是五年游
真乐何妨竹与丝緑苔石上两三巵松风一曲无宫徵别是山灵劝酒词
蜘蛛诗
手脚针攒腹弹如物中机巧最怜渠往来杀尽飞虫命犹自添丝恨网疎
又与柔丝满腹多只将结网害虫蛾机心用尽千般巧风雨来时奈尔何
宿州道中
九月今年煖未霜行人犹着裌衣裳道中受用君知否满意西风野菊香
避寒须酒多难饮纵目孤城觉易行前去维扬犹七百黄云衰草宿州城
芙蓉
梦入神仙海外城醉红香拥万娉婷觉来烟雨秋江晚依旧骚人伴独醒
赠中和书院主人高伯川
道衰谁复重斯文书院兴修独有君四海高名千载事繁华囘首一浮云
华屋中藏万卷书更将殊礼聘师儒方当世教陵夷际用意如君更有无
题赞化书院
造化全功体自然一诚之外更无天天人一理流通了更说区区赞化权
笃实辉光日日新自然天理妙无垠从今赞化堂中客勿守千秋纸上尘
寒食舟中有感
舟楫江湖日日风今年寒食去年同九原松栢伤心色长在天涯泪眼中
杂兴
梦入蟾宫倚桂眠觉来风露满寒天霓裳按曲非吾事且趁清光理断弦
读罢西山夜气侵蒲团倚壁静存心清光爱杀牕间月只欠梅花无处寻
纵得梅花月里看吹人无奈北风寒争如外物都忘却只把神珠照玉盘
有客相过论坎离隂阳翻覆竟谁知三杯径造神仙境却笑还丹得效迟
闭目心游万化初工夫非有亦非无平生不解参同契好个濓溪太极图
天包地外地居中天自无穷地有穷地是有形天是气气形皆以道为宗
日里阳禽是月乌月光还是日之余乾坤中气成离坎谁使隂阳互换居
扬州城下
文章辛苦事无成碌碌因人作远行舟繋扬州古城下一宵风雨白头生
燕城书怀
紫垣星月隔红尘桃李朱门次第春日暮东风倦游子袖中瑶草寄何人
四壁相如病更侵青衫尘土倦游心临卭万里秋风殿狗监谁教识上林
万方玉帛走神京四海车书会汉庭宣室夜深前席後不知谁语到生灵
上天行雨说堪愁电掣雷轰不自由留取明珠江海去叶公堂上莫回头
野云孤影落阳台悞看荆人意外猜正使梦中为雨去到头终是等闲来
东湖感事
手栽桃李尽成隂碧沼流泉日已深狼籍东风旧台榭行人谁有故侯心
主人当日重繁华不惜黄金贵买花十载东风成一梦觉来春色是谁家
三十年来种松栢一朝斤斧尽须臾霜枝雪干空无数不及甘棠只一株
碧云苒苒日将暮芳草萋萋人未还感兴诗成谁会得晚风摇动水中山
戌楼残照
废垒无兵鼓角闲小楼空倚夕阳间风帆烟柳危栏外只欠供愁数点山
卢龙久已属神州谁认歌楼作戍楼莫说关头兴废事江山犹为石郎羞
登鲸川楼
莫怪登临着句难谪仙曾此醉凭栏长庚不续人间梦惆怅空梁落月寒
东城春早
鲸川东郭尽园林春到先看柳弄金早晚遐观亭上去细窥天地发生心
晚春途中
径路相搀转处迷林深时听一声鸡料应昨夜东风恶吹落残花满树西
题长春子翰墨
好生能广君王德此是长春第一功仙事有无吾不解且看遗墨颂清风
蟋蟀
草根如泣复如歌愁入西风不奈何莫道贫家无可织机丝虽少鬓丝多
小虫谁遣竞吟秋气动天机不自由岂是有心能恤纬一身也自为寒愁
鲜于伯机出示其祖母太夫人遗墨敬书三絶其後
栢舟高节重当年教子成家母道全彤管有才天路远一簪白髪赋归田
眼中归计田园乐梦里秋云富贵轻故纸尘昏遗墨在细看犹足见高情
春雨关心南涧苹秋风吹恨北堂萱三光不照重泉夜空抱遗书泣孝孙
琼花图
后土祠前玉一株国香曾叹世间无春风十里扬州路争似题诗赏画图
三月扬州车马尘一花惊倒世间春南山雪底孤松树终岁摩挲能几人
题曹彦礼褒德集後
积德初无望报心流长方觉庆源深亲书不减泷阡表更要高名压士林
天上玉堂操笔远人间白雪断弦多黄尘不泯幽人德太史文中有蓼莪
涧阿功不到明堂蝼蚁风霜老栋梁早晚兰台专笔削普将潜德发幽光
我与君家旧往来儿时犹记拜庭阶老成零落乡风变抚卷题诗一怆怀
武王扇暍图
小惠私恩圣所讥武王扇暍事堪疑茫茫万里周天下生死无边可尽知
炮烙乾坤雨露来鹿台财散钜桥开君王扇?清凉少别有仁风徧九垓
夜雨有感
天地云雷夜晦冥急风吹雨入疏棂可怜儿女痴贪睡湿尽衾裯唤不醒
周孔传道图
圣道如天冠古今初无传授可窥寻要知阙里周公梦只是三王四事心
喜雨絶句
香火灵坛日日斋祈天惟恐旱为灾滂沱一尺丰年雨原自使君心上来
苏州
取易安难自古然正须经理付才贤乾坤总是皇家物雨露荣枯莫要偏
画戟清香五字诗韦郎长恨不同时多情一片西楼月照见清樽有所思
伯牙鼓琴图
山海归来操愈奇赏音才得一锺期争如帝舜岩廊上一曲薰风举世知
题山人鼓琴图
风露空山秋气深并将流水入瑶琴时人未洗秦筝耳惆怅谁知此夕心
千古知音一子期子期亡後复谁知朱弦纵有阳春曲鼔向空山为阿谁
赠送徐月洲
梦断渔蓑月满洲灵槎忽作上天游黄金不买相如赋只把生灵作话头
玉簪花
琅玕斜插翠云茎梦觉幽香月满庭白髪欲簪还自愧且收风露入铜瓶
盖大使送行
大贪多假廉为地谁辩真廉不是贪老眼西臯非妄许此名君受可无慙
观李思训幸蜀图
四海兵戈起宴安劔门风雨翠华寒蜀山若比君臣际未是人间行路难
西园秋暮
梦断繁华到晓霜西园从此便凄凉一樽为向游人问谁爱黄花晚节香
吊汉卿
多情造物薄情天只与才华不与年留得送行诗卷子一看名字一澘然
文章辛苦竟无功世事黄粱一梦空日暮骚魂招不返断云流水各西东【原注汉卿尝有诗云家在断云残照底好随流水各西东不数日以疾卒何其?哉】
读丹经
九曲江头玩月归满怀分得玉蟾辉五行颠倒无人识别是乾坤造化机
一气旋乾复转坤黄河逆走上崑仑酿成甘雨从天下润彻人间草木根
徽宗六鹤图
卫国乘轩事已非君王此笔为谁挥只应万里黄沙漠正羡辽天老令威
四皓围棊
羡杀商顔四老翁退身高卧白云中谁知一着机心在便与人间楚汉同
题雪屋围棊
雪屋萧条冷射袍对枰仙客寸心劳眼中有路机关巧正要经营一着高
越中西施滩
苎萝山小映斜阳万古邪溪草木香西子若知亡国罪浣沙应悔嫁吴王
挽陈彦明先生
一生多抱广文穷晚落龙蛇岁转凶日暮骚魂招不返伤怀秋草见遗封
清溪晚步
哀弦断续风吟木古锦斓斑石晕苔日暮清溪无伴侣杖藜独为水声来
落落云山宿雨晴潇潇风柳晚凉生溪头有片苍苔石坐听潺湲泻玉声
宫井
石甃团团宫井深玉栏犹想翠桐隂银瓶汲水今何在落日行人生渇心
杂诗
东流江水不西还六代兴亡一梦间行客有怀谁会得凤凰台上看东山
江声不洗六朝悲又看繁华到黍离力尽英雄春一梦青山依旧夕阳迟
玉树歌残宫井深干戈元自晏安寻黍离不为宗周赋要使骄王一动心
春风芳草緑秦淮商贾行舟日日来曾有故园书信否水边桥上几徘徊
九曲清溪万柳堤镜中楼阁照东西春风无复琼枝梦拄杖寻花避蒺藜
清斯池
碧沼流泉一镜清等闲风浪不曾生池边寄语来游者但濯尘心 胜濯缨
山茶
叶映湖山满翠隂花摇鹤顶更红深谁知氷雪寒梅外独有春风富贵心
晚牧
葛洪泽畔三生梦甯戚山前半夜歌争似太平村落好淡烟衰草夕阳坡
沛宫
置酒重临旧沛宫风云歌舞到儿童当时不遇秦无道也一山东田舍翁
九五龙飞返故乡刘郎非复旧刘郎淮隂夷灭彭英死却恨无人守四方
御赐玉杖诗卷
玉杖扶天价万金赐来恩宠一何深英雄好尽平生力仰副君王倚藉心
圣朝尊老重功臣玉杖惊传宠赐新他日用时君记取先扶家国後扶身
三教煎茶图
石鼎风香松竹林三人同坐不同心从渠七椀浇谈舌争似忘言味更深
异端千载益纵横半是文人羽翼成方丈茶香真饵物钓来何止一书生
晚景
烟霞牢落淡秋容林壑踈明瘦晚峯松竹南溪有幽寺风来忽听一声钟
秋日桃花席上酬王晋卿
霜满黄花蝶也愁一枝春色为谁留相逢不减玄都观独恨诗人两鬓秋
天绅泉
天绅曾束玉皇腰赐与神孙下九霄只恐世间尘土汚白云看守桂山椒
耘轩
庭院春风掩緑苔小轩终日为谁开尘心着力耘锄了不必农家陇上来
六一泉
平生梦寐欧阳子今日经过六一泉笑领松风酌寒碧露芽从此不须煎
书望湖亭
江汉归心日夜东恼人还值打头风今宵剩买吴城酒且着湖山醉眼中
乾坤南北一囊诗湖海胸怀漫自奇日暮君门犹万里麻衣三策鬓成丝
匏瓜亭
水萍风絮寄天涯旅梦经年不到家今日题诗还自愧此身安得似匏瓜
秋日海棠
霜满沉香万事非阿环应悔觉来迟碧罗衫薄秋风恶辛苦重粧却为谁
繁华梦断锦城春多事秋风为返魂燕子不来庭院悄断肠诗里又黄昏
千古诗人恨莫裁只缘香色不同开谁知扰扰狂蜂蝶总是浓香引得来
南湖雨中
淡淡烟中小艇回芙蓉花外有轻雷平湖一目三千顷高卧南风看雨来
气涵云外草堂虚苹末风来午梦余起逐邻翁上船去藕花深处看义鱼
三年身不到江湖惭愧烟波旧钓徒今日扁舟复何日卧听风雨閙黄芦
荷叶青青水湿衣南湖日暮采莲归菱歌一曲风生浦几处冲烟白鸟飞
南浦风高咽櫂歌木兰舟重采莲多青蓑不脱和烟卧细雨斜风奈我何
緑醅新压白鱼鲜日落?香煮碧莲主意殷勤须醉饱夜深同上钓舟眠
黄金不买庙堂忧散发烟波谢远游咫尺鲈鱼高兴动阿谁随我上扁舟
水面云生天气昬望中烟雨暗前村采菱歌罢扁舟去日暮谁招楚客魂
诗酒人夸甫里仙鲈鱼今觉季鹰贤麻衣不谒黄金殿须卧烟波老暮年
白苹烟淡雨蒙蒙蓑笠人归钓艇空安得西斋陈处士水边同醉芰荷风
题明妃图
妲己倾殷褒丧周女戎伐国胜戈矛丹青枉罪毛延寿嫁祸穹庐本善谋
汉宫佳丽知何限去一蛾眉未足哀不见千年靖康後氊车尽载六宫来
无盐丑女后齐宫絶色明妃嫁远戎世事由来有翻覆人生何处问穷通
有怀泰山十絶句寄家兄景明
昨夜山灵入梦来问余何苦恋尘埃几时云月堂前地共拂松华坐石苔
红尘不是不思山世累相萦未得还为谢英灵勿多怪白云终拟暮年闲
春风花落紫藤枝正是山蔬可撷时惆怅故园归未得兴来空咏采薇诗
石上无禾养伯龄种云锄月漫关情饮泉卧听松风曲别是人间一段清
白发相看老弟兄终年离别若为情何时对榻萧斋里共听松杉夜雨声
泰山山下一茅堂松柏青青绕石墙我有读书缘未了他年归守日终长
富贵浮云不动心静缘元只在山林着书饮水成高卧人海从他风浪深
瑶琴不鼔性如痴何必人间觅子期留得山房书万卷此心终有圣贤知
仙翁授我还丹诀火候分明药物全只欠静功三万刻几时真得断尘缘
我与英灵旧有期等闲猿鹤不须悲东风吹觉还山梦又向残春闻子规
黄华先生墨竹
湖州能与竹传神笔到黄华又一新千古苏坟呼不起赏吟谁是後来人
读书有感
夜光明月世难寻只为龙宫锁闭深安得天吴搜海藏尽将奇宝慰君心
观猎
非熊一获渭阳田定鼎宗周八百年千载猎贤人不遇长杨空赋射熊篇
题行台掾刘正卿北归诗卷
三年饮水掾行台醒眼常将静里开明月归舟无别物只携诗卷过江来
题梅雀图
緑毛么凤探来迟先被疎篱冻雀知日暮天寒花易落莫教踏动雪霜枝
题鴈鹭图
鸿雁飞鸣白露寒夕阳招得下前滩弋人缯缴休轻举惊散江湖再聚难
登蚩尤台
蚩尤台上独来时落日临风动远思独鹤不须争燕雀山林元自有闲枝
北极风寒日影微梧桐吹折凤凰枝诗成一笑无人会小院黄昬雀满篱
游金陵保寜寺
梁武空斋十万僧祸来曾不救台城江山留得当年寺依旧秋风铃铎声
晚步
草没行踪一径斜西风开满蒺藜花行歌曳杖不知远转过青林又几家
市桥月色
市声初息水声闻月照虹桥夜未分欲就微澜观玉塔却愁天宇放浮云
对月
素月飞来云亦生浮云过去月还明举头一笑呼儿问知是云行是月行
赠赵钝轩诗二首
名场声利日奔驰举世能甘钝者谁寂寞轩中老居士此心独有斵轮知
龟策堂深万虑安瓦炉香尽易编残乾坤一劔无今古莫向锋鋩露处看
雪中马上口占
阆苑琼花散不收天风吹满玉骅骝朝来一笑成诗处似跨崑山白凤游
梅花絶句梦中作
春风无伴易飘零氷雪寒香似独醒恨杀三闾缘?事不将题品入骚经
感怀
碧海波深不自藏等闲来见叶公堂不成风雨空归去惭愧龙宫见阿香
送成生
家贫亲老室无人三十麻衣未立身闻道朱门爱桃李何妨添此一株春
东家贫女出无衣去傍西邻织锦机堂上主人刀尺在不应风雪抱寒归
记梦
璧月珠星两寂寥五云佳客旧同袍凤笙别後崑山远静听天声是海涛
梦到蓬山顶上来五云春暖碧桃开三杯未尽羣仙酒又被晨鷄唤梦回
留别孙唐卿
涧有长松谷有兰人材休把一般看簿书鞭朴尘埃地元有高人待岁寒
菊花
不将浓艳鬬春红别有清姿带露融笑傲东篱香自远一庭明月半帘风
堆金集锦傲霜华篱落依然处士家自爱清香坚晚节羞将艳逐海棠花
旅怀
萧萧庭菊瘦凌霜丛下幽虫语夜凉两鬓秋风对花坐淡中诗句暗中香
缥缈云衣弄月钩河声低傍屋山流胡床坐我桐隂下风露潇潇两鬓秋
寄李汉卿
碧云天远鴈书迟感旧空吟送别诗记得分襟肠断处满天风雨下楼时
跋唐秦王擒窦建德图
力在英雄命在天降王金锁亦堪怜五年争战成何事虚负漳南二顷田
题李清臣分斋
命有穷通非我力性无加损是天然斋居更要分明看物物中间太极全
一段良田与衆分短长高下各均匀藩篱有限休侵过侵过藩篱是别人
杂诗
平生雅志在山林世事萦人未遂心早晚随他猿鹤去杖藜不厌白云深
长身索米侏儒饱飞将无功妄尉侯世事纷纷本难料云山招隐去来休
贫贱身安富贵忧生涯粗足更何求他年杖屦红尘外只要青山伴白头
问津入海厌风涛归卧云山一布袍人爵得如天爵贵权门争似圣门高
世事无边白发催坐消心火到寒灰相知只有南牕月肯送清光夜夜来
水灯
曾闻水府秘神奸久拟然犀下照看今夜华灯谁点出分明照彻贝宫寒
元夕有感
九陌尘香士女喧旧游灯火忆东原西来忘却鳌山梦一盏吟灯过上元
箕和尚山中元夕怀京都
一灯明处万灯明天上人间不夜城前日惠林洪觉范雪牕孤坐听猿声
幸斋
名场虎穴三千丈仕路羊肠十八盘归占一闲真有幸不应犹自梦长安
梦题僧壁
空负凌云万丈才半生踪迹困尘埃清晨一碗参堂粥也逐山僧例子来
题萧提举所藏马远十色菊图
能将晚节傲霜风顔色何妨外不同却恨世无陶靖节相逢长在寂寥中
二月二十七日自鄃城还东平拜扫途中作
雪消平野净无尘桃杏都无半点春不是陌头杨柳色东君何以慰行人
题杭州废宫
世事春风过眼花湖山空锁旧烟霞故宫留得长生树啼尽流莺到野鸦
词
雪中看梅花【踏莎行】
两种风流一家制作雪花全似梅花萼细看不似雪无香天风吹得香零落　虽是一般惟高一着雪花不似梅花薄梅花散彩向空山雪花随意穿帘幙
端午【水调歌头】
漱齿汲寒井理发趁凉风先生畏暑晨起笑语听儿童说道今年重午节物随宜稍具还与去年同已喜酒樽列更觉粽盘丰　愿人生长醉饱百年中独醒竟复何事憔悴佩兰翁我有青青好艾收蓄已经三载疗病不无功从此更多采莫遣药囊空
鲸川四重午岁月若飘风诗书万卷何事白首课儿童试把楚词高咏更取清樽细酌醒醉竟难同俯仰百年了求足不求丰　愧吾身犹未脱世尘中还丹有诀谁悟囬首忆仙翁我欲乘云归去独与山灵晤语修道倘成功笑谢醯鷄瓮白日看长空
离豫章舟泊吴城山下【大江东】
南游三载只江山不负中原诗客万里行装无别物满意风云泉石牛斗星边灵槎缥缈鬓影银河湿哀歌谁和劔光摇动空碧　囬首帝子长洲洪崖仙去风雨鱼龙泣海外三山何处是黄鹤归飞无力天上佳人袖中瑶草日暮空相忆乾坤遗恨月明吹入长笛
春夜【临江仙】
帘外潇潇风色恶呼儿掩上重门小窗孤坐赋招魂碧梧花落尽篱雀又黄昏　囬首人间行乐事春风过水无痕旅游谁肯重王孙长歌人不解明月照空尊梦里还家喧笑语觉来春色他乡潇潇风雨入离肠有诗还洒壁无酒不传觞　试问凌烟辛苦地争如畎亩南阳谁教山鬼伯龙傍人间无限事歌罢倚绳床
次李公敏梨花韵【满江红】
客里光隂又逢禁烟寒食节花外鸟唤人沽酒一声清切风雨空惊云锦乱尘埃不到氷肌洁对芳华一片惜春心谁边说难便与东君别更莫把繁英折恨山香舞罢玉鸾飞怯休道梅花同梦好黄昏只解供愁絶洗粧来应?老书生头如雪
不爱浮花元只爱松筠高节归去好草堂风雨对牀心切东鲁云山多秀丽西溪泉石尤香洁待英灵重入梦中来分明说　今古异行藏别身易退腰难折信叫阍非勇闭门非怯玉斧已修明月就瑶琴何必朱弦絶试囬看前日利名心红炉雪
听姜惠甫摘阮【木兰花幔】
想高情千古谁得似仲容贤把山海遗音写归玄璧妙絶当年清风竹林人去被哇淫迷却性中天不有黄台公子宁闻清庙朱弦　博山香底坐癯仙幽兴想飘然笑嫋嫋繁声三生儿女恩怨留连囬头月明千里正松风岩壑和流泉座上神游八表知音不在言传
中秋和人韵【氷龙吟】
西风万卷堂空卧听箫鼓谁家宴多情唯有碧霄明月肯来相见因记当年南楼老子座中宾满把清谈当却弹丝吹管谁更问霓裳按梦里仙游惊断怅天涯故人难面空留玉斧修轮斫桂又成衰晚水调歌残壮心都付一声长叹对清光不寐呼儿取酒不妨重煖
和张都运李氏柳塘赏荷韵【水调歌头】
我爱此塘好碧水映红渠垂杨袅袅烟笼緑髪倩风梳医却尘埃俗病换起沧浪幽兴怀抱一时舒更把直鈎钓得意不须鱼忆当年吟北渚醉西湖兰舟撑入云锦未必画中如世事春风一梦回首欢游安在烟海隔蓬壶清赏有今日题壁记来初
贺正词【春从天上来】
斗转寅方正凤历颁春泰应三阳河山衍庆宇宙呈祥瞻帝阙五云乡想千官拜舞萃龙庭圭碧炜煌祝君王愿皇基巩固国祚灵长休言太平无象看武偃文修岁稔时康惠泽横流仁风远被四海歌颂洋洋戴尧天舜日将何报金鼎焚香捧瑶觞奏钧天一曲万寿无疆
为宋太守寿【临江仙】
莫怪今年秋事晚黄花不在重阳天公留泛九霞觞故教争十日风露寿华堂豪杰如公谁得似平生义胆刚肠功名囬首付诸郎灵椿长不老桑梓有余光
为张可子郎寿【大江东】
九秋风露洗尘埃人似华峯孤立兰省东南经济地正赖风流筹画湖海胷襟冰霜气节邈矣公难及苍生望重故园休梦泉石　且对得意江山登临一笑香满黄花席更把西湖都酿酒醉取白云诗客乘兴为公遍游仙府检下长生籍妙毫浓墨书公寿禄无极
寿黄镇抚【临江仙】
莫怪今年秋色晚黄花留过重阳要随仙客九霞觞助添无量寿满意泛清香富贵功名天已了何须更问行藏安排紫绶与金章五云乡不远高举看翺翔
为子周兄寿【临江仙】
童稚相看今白首情因儿女尤深霜天昨夜卷层隂舟中明月照华屋寿星临气敛风云归寂寞谁知经济雄心南阳烟雨卧龙吟行藏安所遇有酒且同斟
寿刘运使【鹊桥仙】
乾坤清气山川英秀锺作人间豪杰年年欢庆九秋时看开到尧蓂一叶　高明器宇经纶手段尽办得功名事业待调元受了庙堂宣更受道长生仙牒
寿砀山蒋令【木兰花幔】
孟春才过了看两叶拆尧蓂正杏蕾包红梅花谢白杨柳回青东风此时须记是当年河岳降英灵刀笔名香禁署丝纶宠佩天庭　夜来南极老人星光彩照前厅见厅上高人鸣琴清坐阖境安宁因来捧杯添寿指庄椿直到八千龄更有无限福禄汪洋别比沧溟
寿泰安石监州【木兰花幔】
泰山雄胜地人物出必豪英看衍庆堂中使君才气磊落高明春风又临初度正梅花香满腊嘉平唤取茅仙送酒樽前共祝长生　青云居第筑初成燕雀亦欢声伫梦协熊罴祥占弧矢兰玉春荣山城岂能淹滞佩飞霞终上紫霄行留着兰轩老笔他年歌颂功名
夀高伯川【临江仙】
蓂荚生三秋八月气溥风露清明诞来人世作豪英性天元广大心地尽寛平　书院兴秋谁得似燕山窦氏齐名一身长向善中行松筠同不老龟鹤共长生
寿张都运父【临江仙】
瑞气充闾朝不散懽声浮动庭槐九天邀下寿星来歌翻白雪调酒泛紫霞杯　八十康强谁得似仙风摆落尘埃斑衣人是栋梁材他时黄阁上同看碧桃开
扬州夀夹谷士常【木兰花幔】
醉西湖夀酒歌旧曲已三年喜万里湖山归来相见淮海楼边春风绣衣无恙唤竹西歌吹共留连世事浮云千变灵台孤月长圆　一官聊办买书钱行橐故萧然有梦里青山词中白雪徽外鸣弦悠悠紫台归路乐因循诗酒堕凡缘借问蓬莱宫府何如平地神仙
扬州夀纪子周【木兰花幔】
皇天忧世难生俊乂佐时来有忠孝诚心文章大手经济雄才他年汉庭三策要青云高步出尘埃儿女徒惊气岸丹青莫状灵台诗人清骨即仙材何处覔蓬莱便唤取何郎一樽同醉东阁官梅充闾欎葱佳气挽春风都入紫霞杯休道夀君无物滔滔万里江淮
夀陈公望【木兰花幔】
问东原豪杰先屈指到元龙看潇洒风标汪洋学海磊落词锋沂川几囬来往把乾坤歌入舞雩风妙理鸢飞鱼跃尘心雪化冰融　梅花香外岁寒松高节谢春容有千岁神膏扶君夀质阅世无穷仍呼九天鸾鹤与王乔相约叩琼宫但使飞霞佩在寜愁白玉堂空
夀高伯川【大江东】
月临南吕正庭阶开到尧蓂三叶风露清明锺气质诞作人间豪杰器宇宏深襟灵阔远物我俱融彻滔滔欲海回头一掉超越　试看南墅开樽西池垂钓此个情怀别记得婆娑亭上酒还到夀君时节我梦登天羣仙相对曾写长生牒见君姓氏分明非是虚说
夀李长卿【临江仙】
十月小春天气好尧蓂五叶初开长庚曾记梦中来襟灵元洒落风骨不尘埃　瑞霭云生香满室安排北海尊罍仙人来献紫霞杯共添山海夀东阁胜蓬莱
登鲸川楼【大江东】
飞楼缥缈碍行云势压鲸川雄杰宾主落成登鲸日正
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 10:24:04-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>