<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="提要,卷一,卷二,卷三,卷四,卷五,卷六,卷七,卷八,卷九,卷十,卷十一,卷十二,卷十三,卷十四,卷十五,卷十六,卷十七,卷十八,卷十九,卷二十,卷二十一,卷二十二,卷二十三,卷二十四,卷二十五,卷二十六,卷二十七,卷二十八,卷二十九,卷三十,卷三十一,卷三十二,卷三十三,卷三十四,卷三十五,原跋,浪语集全文在线阅读,浪语集全文在线下载,大玄古籍书库">
<meta name="description" content="南宋哲学家薛季宣撰。凡三十五卷。诗赋十四卷,文二十一卷。季宣死后,学者皆服膺其学说,而其遗文却不见于世。其侄孙薛旦从其家中清理出若干,编为三十五卷刊行。季宣生平著述今多亡佚,其《中庸解》、《大学解》及《考正握奇经》尚存于集中。他宗程朱理学并兼重事功,提出“求经学之正,讲明时务本末利害”,以及“无为空言,无戾于行”(卷二十五)的实学思想。认为“财者,国用所出”,“利之所在”,应“先正其本”,若“为上有节,为下敦本,财用之出,庸有穷乎?”(卷二十九)提出“道非器可名,然不远物,则常存乎形器之内”(卷二十三)。">
<title>浪语集_薛季宣_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">浪语集</span> <br/>
          作者： <span class="inputVal" id="bkauthor">薛季宣</span> <br/>
          朝代： <span class="inputVal" id="bkdate">宋代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">类书文集,诗文集,完结</span> <br/>
          字数： <span class="inputVal" id="bknum">[book_length]268958</span> <br/>
          说明： <span class="inputVal" id="bkdec">南宋哲学家薛季宣撰。凡三十五卷。诗赋十四卷,文二十一卷。季宣死后,学者皆服膺其学说,而其遗文却不见于世。其侄孙薛旦从其家中清理出若干,编为三十五卷刊行。季宣生平著述今多亡佚,其《中庸解》、《大学解》及《考正握奇经》尚存于集中。他宗程朱理学并兼重事功,提出“求经学之正,讲明时务本末利害”,以及“无为空言,无戾于行”(卷二十五)的实学思想。认为“财者,国用所出”,“利之所在”,应“先正其本”,若“为上有节,为下敦本,财用之出,庸有穷乎?”(卷二十九)提出“道非器可名,然不远物,则常存乎形器之内”(卷二十三)。人们通常所说的“知天”,并非“遗形器”而求之。认为“情生乎性,性本乎天。凡人之情乐得其欲,云情之发是皆原于天性者也”(卷二十七)。这就肯定了人的正当欲望,从而打破了理学家分人性为二的教条。还从“天道”与“人道”、“性”与“教”之关系中探求“本然”与“当然”之间的关系,“本然者未尝不著,由当然以即本然,则本然之性见矣”(卷二十九)。该书还对《中庸》、《大学》进行了详细的分析,并对《河图》、《洛书》、《阴符经》、《古文老子》、《易林》等书进行详尽的考证,颇有新见。是研究宋代永嘉之学渊源、演变的重要著作。《四库全书》收录。另有《永嘉丛书》收录《艮斋先生薛常州浪语集》。</span> <br/>
          封面： <span class="inputVal" id="bkimg">Z_19033.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]浪语集
[book_author]薛季宣
[book_date]宋代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]类书文集,诗文集,完结
[book_length]268958
[book_dec]南宋哲学家薛季宣撰。凡三十五卷。诗赋十四卷,文二十一卷。季宣死后,学者皆服膺其学说,而其遗文却不见于世。其侄孙薛旦从其家中清理出若干,编为三十五卷刊行。季宣生平著述今多亡佚,其《中庸解》、《大学解》及《考正握奇经》尚存于集中。他宗程朱理学并兼重事功,提出“求经学之正,讲明时务本末利害”,以及“无为空言,无戾于行”(卷二十五)的实学思想。认为“财者,国用所出”,“利之所在”,应“先正其本”,若“为上有节,为下敦本,财用之出,庸有穷乎?”(卷二十九)提出“道非器可名,然不远物,则常存乎形器之内”(卷二十三)。人们通常所说的“知天”,并非“遗形器”而求之。认为“情生乎性,性本乎天。凡人之情乐得其欲,云情之发是皆原于天性者也”(卷二十七)。这就肯定了人的正当欲望,从而打破了理学家分人性为二的教条。还从“天道”与“人道”、“性”与“教”之关系中探求“本然”与“当然”之间的关系,“本然者未尝不著,由当然以即本然,则本然之性见矣”(卷二十九)。该书还对《中庸》、《大学》进行了详细的分析,并对《河图》、《洛书》、《阴符经》、《古文老子》、《易林》等书进行详尽的考证,颇有新见。是研究宋代永嘉之学渊源、演变的重要著作。《四库全书》收录。另有《永嘉丛书》收录《艮斋先生薛常州浪语集》。
[book_img]Z_19033.jpg


[book_title]提要
钦定四库全书　　　　　集部四
浪语集　　　　　　　　别集类三【宋】
提要
【臣】等谨案浪语集三十五卷宋薛季宣撰季宣有书古文训已着録季宣少师事袁溉传河南程氏之学晚复与朱子吕祖谦等相往来多所商榷然朱子喜谈心性而季宣则兼重事功所见微异其後陈傅良叶适等逓相祖述永嘉之学遂别为一派盖周行己开其源而季宣导其流也其历官所至调辑兵民兴除利弊皆有成绩在讲学之家可称有体有用者矣平生所着自书古文训外有古文周易古诗说春秋经解春秋指要论语直解小学诗今多亡佚其中庸大学解及考正握奇经则今尚载於集中盖季宣学问最为淹雅自六经诸史天官地理兵农乐律乡遂司马之法以至於隐书小说名物象数之细靡不搜采研贯故其持论明晰考古详核不必依傍儒先余绪而立说精确卓然自成一家於诗则颇工七言极踔厉纵横之致惜其年止四十得夀不永又覃思考证不甚专心於词翰故遗稿止此然即所存者观之其精深闳肆已足凌跨余子矣是集乃宝庆二年其侄孙知抚州事旦所编次刋行旦作後序尚存而自明以来刻本遂絶藏书家辗转传抄譌脱颇甚谨重为校正而卷帙则悉仍其旧焉乾隆四十六年九月恭校上
总纂官【臣】纪昀【臣】陆锡熊【臣】孙士毅
总校官【臣】陆费墀

[book_title]卷一
钦定四库全书
浪语集卷一
宋　薛季宣　撰
赋
灵芝赋
宋兴二百有三年封陲载宁狼烽不惊上乃高揖凝旒栖神泰清天之与子法舜承尧只载夔夔斋栗以朝帝被衮章舁策宝列旌麾罗羽葆太师辅前少师保後工瞽登歌奉常赞道有觉彤庭皇拜稽首上天子之父号曰光尧夀圣太上皇帝母曰夀圣太上皇后宫维德夀康夀其堂色养无违仪型四方二圣相欢用惟其至仰孝俯慈假天凖地二气之精百物之英诞秀灵草乘时挺生隆兴惟甲申岁之阳羲皇御寅斗直东方有茁者芝有粲其房不植不根于殿之梁轮囷扶疎馨香有馝紫色氛氲交光晔日歘腾龙而翥凤追金相而玉质焕燿宸居清明帝闼閲之者神惊瞻之者目夺一本同柯支生十二错地分州蟠天列次瞻彼日月膺期嗣岁亦有律吕八音以谐僊馆玉楼光於泰阶皇帝乃命东观启钥书披瑞命之篇参瑞应之图验通儒於白虎稽神契於孝经佥曰王者孝慈则芝茂又曰养老则芝生深仁是加於草木祥应是接於仙灵故肃宗养亲而产延英之座孝武严帝而秀甘泉之庭於是圣心悦怿称贺諠譁皇上赋玉华之诗太上发芝房之歌君臣动色室家胥庆被之于服章声之于讴咏蜑獠以之输琛海波以之愉静戴白之叟成黄之儿爰及闺房笑语嬉嬉自庆未始识也若岂天降而人为哉粤有狂生小子乐称古德喜溢於顔忧形於色谓和气致祥允天子之慈孝天施地产诚圣人之达德也乃若汉之宣章号称七制仁民得天休符接至桓灵何道而产中黄之藏有芝英之瑞也由是言之妖祥叵测尔雅离骚乃寻乃绎乃列芝兰乃识菌芝或云产於岩阿采於山而有之盖希出堂殿高华之所有沾濡郁结而为曾胡多之可尚青龙之际乃一柯而三十有六支此何敞所称生庭之怪草崔光以谓蒸气而生之也乃其奇祥有取蔑闻往古方士多岐有传汉武逮乎季末谀辞麕至鬼目呈符菌宫贺瑞岂黄精钩吻有时而乱亦鸡苏狶苓有时而帝也於惟我后秉文之德昊天景贶三辰耀色虽无此芝何损於治生禁之庭亦孔之异此不可不察者诚何足以当上意也怅天居之高远羌欲告而谁言聊陈辞而写志庶有发於尘编乱曰灵芝秀兮烁宫庭春秋易色兮随月而生神父慈兮君至孝贶珍符兮天之云告我欲排阊阖兮云路迢遥物怪司阍兮翘折之招爰摅怀兮作赋傥六丁兮下来持去
唐风赋
有唐氏之封国都蟠木之甬东马牛远其不及舟车絶而不通其民穴处比屋开房王宅中都深严九重拓甬道之交驰敞离宫之虚邃猨臂接其钩连拱周庐之环卫举袂歘其风生发语轰其皷合繁邑居之浩穰纷往来之杂遝循有国之彛伦正君臣之上下有一姓之常尊越启邦乎邃古曾篡杀之无闻信战争之无取王属乌姓其民黄氏服色所尚乌黄而已民佩觿以为饰宫室壮而虚居伟敦厖之厚貌极肮脏而睢盱王之仪表特多奇异翘然出类胡然极贵望之不似人君就之而不见可畏王好细腰邦人谨饬王好长裾邦人凭翼上不令之攸行民戴君以为命力作而不敢告劳焉以奉王之同姓所谓主在与在主亡与亡一国待一人而治万室同一家之政者也载朝载夕御於君所有觉彤庭坎其击皷济秩秩之朝仪迅翩?之拚舞胡风雨之萧骚振衣裳之楚楚寄邦刑於警吏法惟牢户之填罚有犯而惟行拉腰膂而蜎蠉上无酤榷之禁民习酿以成风醖百花而家给亶公私之大同赋税之法以腊而征猎取於敖甘如饮????苦辛之卒岁嗟谁为之营营民俗喜游其行无迹御非烟之翕合履空虚之络绎粲芳菲之芬馥一花树之离披交燕赏之骈阗匪寒温之载罹既醉而归式歌且舞纫香葩以为佩惹衣芳而返处惩野宿之王诛用不关於外户粤有渠搜之戎诸种之族由慢藏之致寇以盗招於天禄将扫除之靡力创侵陵之云殆爰巽处於新都有迁民而远害王息生而已长锡茅土而封诸中邦甸而分民即新封於大都送之者至门而返制初絶於交如国之大事莫如卜宅相考隂阳乃谋旧德审舆情之胥悦王揆日而于行瞻一人之鸾翥俨千官之景从峩冠嶪岌进其前佩劔峥踵其後飞骑蓊其如烟翊卫雰其如雨弓弩彀而空张竞周章而御侮载行载止载回载翔王人兴而乐举鏦夔皷与龙钟警从官之行节洵辑集其雍容动不违於车下抑何诛於乱行远而眺之抟如鹏翼之奋长风即而视之宛如云蒸雷起之应翔龙达郊关而近止居整饬於威仪以次即于新城正班列之离离其行有序其至如归大一王而入邑宣新令之无譁攻王室之渠渠力公余而後家百堵翕其皆作更番出而樵苏王巡狩於崇朝徇邦人而有诛凡所以维纲其国者尚同人之疾夫走闻唐人之俗有五善五殆焉以德而王一善也世有常尊二善也上下均一三善也公而後私四善也民勤於力五善也斯五善者所以正王居於南面者也世嫡无统一殆也大都偶国二殆也王族侵民三殆也征之无度或时不取四殆也诸种侵轶五殆也斯五殆者皆人力之所不逮焉者也有兹五善屏除五殆而邦无絶奉衰微之厄俗寡宗姓侵渔之害业无惰而无劳或罔窥其障塞走将见夫可封之俗永无闻於沦败者矣慨有唐之?小可言大国之风无五善之绸缪而五殆之云崇走知其为邦之效不难乎神禹之功也感微生之含性禀忠谅於天然聊托赋於斯文庶夫人之勉旃已焉哉天实为之其又何言
怀骚赋
观竞渡而得屈原之所以死作
江水滔淫兮恢台中阳桂枻兰舟兮泝洄翺翔周章通国兮社里亶出赫奕炳明兮象龙偶济筒粮焕结兮招祭先生今古回环兮显允人之故诚蹇产予心兮缅怀墟郢骐骥伏箱兮驽骀驰骋变缁以为白兮珍宝甘蝇莳艾获兰兮将谁与明蛾眉粲其婵娟兮羌被离於衆丑累蠲埃而为窃饭兮荪孰知其内守视羣轻之折轴兮舟沈於积羽繄直木之致斤兮信夫君之有取尧徂舜陟兮人自为家媢嫉异采兮憎人心之所加耿着夜光兮浮云结而惨黯忘衣裳之昌被兮不自知其顑颔眺丹阳而侘傺兮黄沙之莽莽拔高丘之松桂兮删寄根於非土鸾凤翔於千仞兮来下栖於荆棘豢龙烹兮同鸡鹜於人食鄂渚徜徉兮思要眇之故步永怀流烈兮闻高风於竞渡时移世变地益远而年益迈兮孰孜孜其愈勤飘风发而白雪飞兮兰含香而自焚重曰崦嵫嗟峨前介西兮服翼昌扬玄鸟栖兮子胥鸱夷比干逝兮逍遥沅汨将永世兮崇莠言文在羑兮人吾归知何有兮雷霆奋声輼轮兮拯溺风千万春兮椒兰秽庸有止兮怀留夷曷其已兮
春霖赋
皇八世之隆兴兮元正直於青阳遭霖?之嫣緜兮窃独悲此衆芳氛?郁其缤纷兮蔽皇苍之淟涊既困人以沈着兮又申之以纡轸斡浑天以为盖兮星辰烂其昭灼仰横空之靉靆兮日飞霺余靡乐坤舆磅礴以蒸渍兮涨涂潦之狂流草莽莽以侵堦兮苍藓汨其孔蘨药丹赬以艳顔兮荃胡独罹此患上飘风而下淫注兮霣芬葩於未晏蚕蠢□以三蜕兮麰栖亩之云秋胡彼苍为此沍寒兮产松?之耳头情徊徨余靡遡兮几鸣哀於阊阖羌被离於雾露兮虽衷肠谁与答创余怀而若刈兮涕纷零其如雨庶庚申之辅夏兮锁支祁於淮浦乌乎悲哉兮人生复几春岁流迈而多隂兮皇淈滑於东君不如归嘂鷤鴂之凋万卉兮伤霭昧而幽忧叱神龙俾潜渊兮驭羲和而远游
感沐赋
壬午中春十有九日走沐见二毛焉因感而赋
沐余发兮中春感余心兮泯纷乌头白兮道蒙若不壮年兮兆衰落元始昆仑阅岁华之垓载兮飈如宿昔人生百龄月过千之云积兮羌亏盈之不可度羲和叱驭而莫之挽兮倏焉归於窅漠视权舆为一欠呻兮矧吾生之略约彼顔子二十九而白头兮亲圣师而忘悔思文君於鼓琴兮儃沈吟於本始春归园而秀木兮果觌花而知实人间世兮苟托栖於兹室多文饰兮华发班其可喜一【阙】此之蹔然兮嘻其云异视老彭为非望兮若殇子者吾其至愉皇苍之司夀夭兮繄余何意寄悲歌而写志兮曰生之忽也庶彚由天俱斯物也春萼荣华几其日也班白颠兮犹之一也於乎乐兮终归没也
感除赋
感寸隂之云暮将岁华之就除阳曦赫兮已入天昏昏兮方夜惽余生之沈窒年垂加兮有室蹇无进於成德而徒为乎积日先考去台兮愈远二纪閲兮痛音容之不可见视儿曹之日长惭惨怛而惘惘思既往而沈吟时不同兮实劳我心官匏系之更载下下考兮书之云再悲盛年兮去不我留知有期兮乐舍是而优游傩鼓韸兮震渠屋倡侲童兮逐逐山臊神兮难知爆竹庭除兮夫劳尔为静曰嗟嗟兮若人年暗易兮时新不知驹之过隙旦曰旦兮王春
本生赋
元始鸿蒙兮肈太初惟皇极声色恍其无眹兮希微夷为至德天坠生而滋数兮是分人纪人本生於父母兮体隂阳之萃美羌圆颅而足方兮二仪之性也纷坐作之更王兮惟动静也九窍作而四支行兮孰司其柄也强不息而运乾乾兮於穆惟皇之命也余既克格此至诚兮又将之以至愚冠芙蓉之芳馨兮扈荃兰以为繻佩明玉兮长劔履琼华兮潋灔病世俗之颛蒙兮思将以免畏修名之不立兮悁悁登崇邱而揽桂兮践草茅於沟渎仰高山兮瞰谷既瘏兮我马茫洋兮厌若悠扬兮莫之我持余惝怳而侘傺兮命巫咸以占之巫咸启余以其兆兮曰而慊焉如有失耿营皇之隐忧兮浮切身之疢疾宜沐芷之芳洁兮以归毋昏迷於粪壤兮驱驰宜饮水於华池兮自润毋力争於虎狼兮骋俊宜种菊於篱东兮卒岁优游毋习尝彼野葛兮惧外物之余仇感春秋之川逝兮日与月其相除反视其多过兮越美人之轨度弗忙遽而言旋兮荏苒岁其将莫驾骐骥而骖白虬兮揖旬始其为御勾芒蓐收趋走夹余輈兮祝融用之先路丰隆飞廉共洒扫而从舆兮列玄冥为犇属带浮云而乘太微兮招摇邈其容与凌崑仑而放於六漠兮鼂徜徉而游处九阳驾言夕归兮颢颢洋洋期泰初而为交游兮将叱咄乎黔嬴嫓淑申申其证余兮曰胡为而不为卓行混茫彷像兮徒为訿病求异世之落落兮嗟伦类之缅邈人斯与而不羣於鸟兽兮巍巍乎古之先觉帝鸿氏余鼻祖兮惟大宗曰伯阳侯於薛而姓惟任兮芳泽三王奚仲莱朱之思诚兮左右夏王洎商武诰明明如日月兮祖已追於臣扈挚仲任之京配兮嫔文公而接鲁粲三秀之偕芳兮天香郁乎往古秦汉世之足蓬艾兮丕南辟於丹阳辚七朝而轧唐李兮令之作於闽方牓龙虎之肇名兮天荒是破日晻霭兮粤言旋於故处四百龄兮我祖光禄道兰洲兮远追前躅菊香流兮宜黄中冀体石莲之刚固兮菡萏芬敷而广被右史君兮含月精衣卿云兮带青萍信杜衡兮萦薜芷服荷裳兮腰蕙?冠獬首兮珥汗青武光祖兮在枫庭刚百链兮有折视氛朕兮无刑惧前修兮弗称聊相羊兮往行反曰川渎委蛇道幽通兮波泽沦漪德涵溶兮清静沈潜浸淙鸿兮泥滓堤坊混而穷兮澄澈滔滔反流东兮浩荡汪洋惟太空兮邈其无象将何从兮
浪语集卷一

[book_title]卷二
钦定四库全书
浪语集卷二
宋　薛季宣　撰
赋
吴墟赋
命仆兮巾车驾言出兮东隅指圮堞而掲汨濠兮访吴孙氏之故墟蒙茸烟草兮密罗城郭黍离离兮秀於堑泽苍龙东而西白虬兮屹然象魏高复下兮荆棘塞其堂陛陛戟九重兮列苞稂与蓬艾左宗庙而右社稷兮惽不知其何在井不改而能迁兮榛芜既秽纷万室之鳞鳞兮瓦砾碻磝而布地昼游麋鹿兮想黎庶之纭纭朝与夕而朝夕兮狼虎为之具臣人既去而城存兮念之何巳意忽荒兮徜徉徙倚睠齐侯之游豫兮至於亡郭殒获旧闻兮羌善善而恶恶恶不去善无庸而犹灭兮矧将反是庄蹻为廉兮伯夷为秽黄女充宫兮南威见弃犬为狼兮豕为虎豹貅刚挚而怯名兮谓之首鼠刑无辜而亲有罪兮衣裳反其上下朅如洛之车盖兮伊其自取怀太帝之英雄兮爰经始於是都樊山以为西障兮三面汲於江湖抡材用而建邑屋兮信微罔弃大者栋梁兮扊扅取之至细柱楣榱桷之适当其用兮木札竹头以不废轮奂成此室居兮且以传之万世艨艟焚於赤壁兮北何威於大魏竪豹尾而安一怒兮时非时余有俟迭曹马之泯纷兮蹇代兴而一替嗟厥志之已忘兮民膏脂之是嗜讴吟作兮思金陵而引睇誓不此居而活兮宁归以死此鱼飡兮不如彼之饮水人已去兮君不知水龙来兮斯已矣余此游兮穷远目下不见人兮上不见屋虎之迹兮衡从聚落蛇游故宫兮兽驰大麓寄余意兮四达之衢不知泪之盈襟兮俄失声而以哭乱曰金城汤池草莽莽兮巷无主兮屋倾颓畴告语兮兴废乘除宁有所兮寒与暑兮迭王日而月兮一来一往又安知他日之宫墙不变今之草莽也
鄂墟赋
按籍披图乃窥鄂墟有邑无民荒城已芜鄂渚缭乎其前樊山峙於其北有峰有峦有陂有泽林麓苍苍环流漾碧万顷涟漪际天一色吏指图而告曰此三代之建邦也在楚熊渠始大宗周寖微哉拓东境穷兵极兹乃命子红王而有之已而知其非是红归国废爰始邑焉吴迁以替是为周晚之荆蛮专封之旧地也走蹙然而应之曰是则然矣而非尔之所及感昔伤怀凄然以泣曰蛮宗以大非熊渠之罪也夫天王至贵德统万类犹之在人足元孔异使周王能保文武之基绪不失周公之典制外睦诸侯下安万彚礼乐征伐惟王是出后稷之功有隆不替蠢尔荆蛮胡宁以害伊其自絶何伤日月不见崇侯俄然已灭自彼成康既亡昭缪志荒京邑昏昏仪於四方废法专征诸侯是常楚越徐吴於焉僭王则夫荒服之侵凌为天王之政龎也熊渠何罪哉封红於鄂此其大絫废红而复岂无迁善意邪而王不是改也乃有骊戎犯顺鼎彛屡震楚及郊畿重轻是问则斯僭窃之狂图非当时之大璺也且夫百姓何知观德攸归楚之盛强惟能抚之彼社稷宗庙尚为禾黍夫何鄂侯之覆哉若夫都之故城哲夫是成版筑经营再千尔龄而犹巍峩弗倾今之为城者反是岂夫人之或异版?靡不施工程靡不至在旦落成而夕颓委地观夫僭窃之荆蛮又匪予今之所喟也走尝观中都古先王规橅而今已亡犹存此墟走不知人力斯至邪将皇天之意夫
坊情赋
彼美人兮婉且都容闲闲兮艶春华发堆云兮鬓蝉翼瑳皓颈兮凝酥瞬目兮秋波步弓兮飞鳬束素佩兮琼琚冠集翠兮芙蕖独立兮墙隈顾景兮徘徊笄丹葩兮柳緑寄芳情兮青梅睠予兮脉脉欲往兮还来瞩星眸兮愁予惧一逝兮长乖按辔兮求浆絷马兮垂杨蹇命坐兮少须跪酌我兮金觞欲言兮无语敛羞蛾兮映朱户刚撩鬓兮为我容罥游丝兮若无主启贝齿兮流香与我期兮溱之阳驱辎车兮颭颭情依依兮凭帘税驾兮同行携春笋兮掺掺泛涟漪兮清波航木兰兮素舸惊起兮双鵷共饮兮新荷弄修景兮澄澜皷桂檝兮长歌歌春日之艶阳兮景浩荡而舒长柳袅娜其蕤垂兮百卉开而芬芳燕呢喃以并语兮梭对掷其鹂黄嗟物之各有偶兮怨只凤之无凰泯予心之闵默兮见良人以徊徨羹肥羜之羞珍兮可一脔之能尝载赓曰春景兮熙煕春日兮迟迟愿交颈兮同游羡比翼兮于飞怅形迹之碍夫人兮内也谁欺羌屋漏之足愧兮逝将往而犹疑歌竟兮沈吟迭倡兮嘉音遏行云兮清彻皷朱丝兮鸣琴思招摇兮不持花微吐兮芳心倚兰玉兮明珠欵晖映兮坐隅囏自启兮樱唇聊搔首兮踌躇逝相亲兮莫可正良心兮回我复大礼兮自持倏长揖兮分飞惋怅望兮阻山岳远相思兮云霓乱曰色天下之通好兮心放其收礼正已以参天兮莫见乎幽眎十年犹臭兮薰揉於莸彼鲍鱼之肆兮君子曾是之游紫夺朱兮改色珠有纇兮焉修宁有负於家人兮予心不歉顾不易於去水兮言反其流慨礼教之可乐兮聊卒岁以优游粲秀色而好不吾移兮夫复何求
自释赋
太岁贞於执徐兮涂月季惟方癸农事毕余揆其成兮秕亢阳与襄水飞符命之坌纷兮郡府号余曰有勑缗泉货惟四千兮五千秔其以籴越土性而谓余求兮郡命违其曷可蚤夜民之饲糠籺兮又掇攘之有叵方千里而为畿甸兮茅莩居其百九人景希兮欲多求之孰有荪?右而左陂兮复前堤而後堰万斛舟兮望悠扬而罔见苞苴昌兮根微蠧以弗充君门狗之吠狺狺兮圆月曀於云雾足余进而趦趄兮矢嗫嚅之靡入思徜徉而归印绶兮啜哀伤而雨泣谓何求之喧泯浑兮知此忧云实鲜余中切而深虑兮羌谓之为远亶忧民於以为国兮胡国忧为毋害敢称民而自佚兮以求其安泰侥天命之毕罢休兮余心之有得聊迟留兮敶词而自释
金龟赋
金龟瓜蠧也似龟而小首足介尾咸具色若中金焉惟其冒乎外者轻明若云母有翅附甲而生巨领双髯腹下多足与龟为异弗察乎迩无见也名无能得於古世以形象目之慨其似是而非可为童儿戏翫实无所可用其於灵夀何有多奇异而飞不及远难矣哉因感而赋
春气霭其融和兮东风习习以生庶卉资以茁萌兮屯然而成厥形寂书堂其萧寥兮聊纵步以抒情行瓜田而徜徉兮瞥玉灵之异常蹇至微而贱躯兮遵柔柯而微行体浑金之萃美兮色燿日而舒光巨首顒顒兮神屋岿然以隆足孔舒兮甲隤如以丰员上兮天穹爪旁出兮四方背负盘兮峻邱山之昂藏昭以晣兮列宿嘒其同明吁嗟庶物百其形兮同类殊情不可命兮龟生千年巢夫莲兮万岁木居缘而升兮五色备具为可称兮旷古不闻游蔓藤兮托质精链为见情兮疑神物兮出伦类去泥涂兮将自异岂长年兮於此焉极非仙灵兮兹焉嬉戱情恍漭兮无主立踌躇兮不语龟蹒跚兮如顾倏飜然兮飞去惊予心兮骇目叹瑰奇夫龟者神悠扬兮未安俄翩?兮来下睨而视之若是而非触而止之屈信则微予始怪兮载疑反覆之而究兮知豸之象之喙有髭兮磔竪下纷如兮多足云母薄如翥之覆也灵龟隐如文之着也尾足成形彩之傅也不可觑也矧可度也伊飞蛊之微麽亶资气而含灵感瓜滋而赋性腐草出而同萤等蟪蛄之脆弱知何秋之尝更琐厥躬之譾薄兮禀非常之妙形神有愧於知来兮夀奚极夫千龄惜形似而蔑有兮亦猥当其美名观无德其茫若兮甲疑乎真暧八卦之无象兮千里曷其如绳气靡服兮芘瓜叶之灵蓍潜岂伏兮蠧以济其调饥蠢而蠕兮何识何知内匪明兮莫决乎疑曾可责兮知彰知微泯同形而非类兮性天邈如羌僭窃其虚名兮谁与卜无庸兮藏庙堂宜终年兮於野何亲人而诡以求全兮俨如亡兮愚予德兮安取难兮而後嗟彼服之不称兮适以焚身将儿曹之尔爱兮毙焉无所乱曰伪乱真兮道之贼若胡为兮象之惑内不灵兮死其文受兹服兮其何获感微虫兮作赋庶永监兮夙夜凡百君子念兹无射
信乌赋
南人喜鹊而恶乌北人喜乌而恶鹊好恶之不同有若是故南北更相笑而无有订焉走实南人以北人好恶为正作信乌赋以辨或庶几乎不党也其辞曰
有不有翁言与世违行与衆忤动作云为惟背时是主恒笑傲乎江湖经乎罔直之野爰有雅乌上主人之屋者主人瞠若而唾之曰吉吉利利善人其逢恶人余避次有乾鹊噪於其庭主人持饭一盂一瓯羮嘻嘻喣喣呪祝前行奠诸地而饲之曰而以喜来将无後时於余妇子等之接之不有翁错而顾跃而惊进揖主人请问其情主人曰夫子不是闻乎夫鸟乌之性人灾其幸来集嘂呼盖非吉徵须刻不踰厥有非常之应鹊也无然休祥喜传惟吉惟庆羌来告言应乎弗应行人至惟古说焉夫子曾不是闻乎不有翁哑然笑曰异乎吾所闻君子为善不求福去恶以远祸福之至也固当然其得祸也非此过於此而无乎戚戚何喜鹊而於乌乎迁怒就子之说言之则鹊是而乌非福祸之来固自巳曾何咎於无知然以灾惧我者忠臣之事陈嘉瑞者谀人之辞惧灾过可得而改吉庆之在我者去我将安之不告於余固毋损告何贵於先时又况是非无可必夫何一喜而一悲主人邈然不说曰然则夫子喜乌而恶鹊与此北人之常也风土有不同好恶随以异物不齐者物之情若之何槩之一致不有翁曰否否物情有是知之为贵子自非知我者虽吾言无不既君子惟是之从何容心之有贰北人之好恶尔虽圣人犹无得而弃余小人也於何敢废主人曰乌亦有异於禽乎何夫子爱之之深耶鹊微可尚足契君子之心邪将鹊声郑卫乌为正始之音耶不有翁曰否否子无多言试静听吾为若言乌之为乌格而邪说反之正夫乌之为鸟也体旻天之正色禀阳精之至德县象乎日中而光被乎四表乌呼之声有取於圣人而垂世立则禽之性愚可禽取诸爰名曰禽乌乎则殊察夫人之色异举喑呜而疾去罻罗谩张於郊薮续长讵发於庭除何施何设?保其躯其知如斯为善惟乐太守贤则巢於听事荆蛮遯则上其军幕假神灵则飞而接丸应循吏则肉焉下攫至若人之急难父兄遐弃良平无所施其知仪秦无所张其喙於以夜啼所以释临川之惧於以白头所以出燕丹之质在人则难乌行以易又若昭宗西犇唐鹿东走梁王兴迁鼎之旅冢宰发讴吟之口相也则然於乌何有扈从乘舆以巡岐守朝夕名闻於汉府成此随銮之操守【唐有随驾乌昭宗西幸日亦从】凡此数端乌之伟节琐琐细微无烦竞列粤有大致加大焉请更为吾子详说乌性惟仁生知爱亲念鞠育之施大反本誓以终身无论寒暑反哺劬勤永锡尔类不於其身栖冠见曾子之孝块衔成李母之坟伤口以皷闻远迩舒翼以助哀昔人将以愧不良之子参乎用匹於先民夫乌反哺归飞性天常也辟色知几知识长也出类亲仁物之良也解难从君禽之祥也乌之有是四德也而将之以见事之明执德之刚子不是贵而区区较鹊於利害之场哉夫鹊虽有辟岁知风之技而患不免於夺巢探卵又足与乌方驾而比量哉於是主人豁然若悟轩然而步咽津彻食还其故处
鸢赋
嗟万彚之丛夥庆禀天而自性或同类而殊时亦异情而一命惟孤鸢之挺质兼鹰隼之神俊凛凌烈之宏厉飈飞扬以时奋真鸷鸟之英标而抟扶之匪迅者也岂皇苍之好德毒鵰鹗之靡仁损威棱於搏击余毛羽之形存忍痴肠之屡空旷爪吻其徒云彼燕雀之何知唧啁喧乎大厦怛拳如之文鹞蹇桀然为何者鹘孔微而云讋顾匪甘乎乃下相彼翎之文着观眄瞿其矍落六翮翽其招摇上且凭於无莫何嗜乐之卑汚食孔甘於腐璞舍血饮而毛茹牲体陈而肉攫睢盱漫其何以耿含灵之是度兹有以得侮於羣雏而为禽之彼薄也走观物之资性渺百生之诚一彼目狼以兢战蒙虎皮而羊质舞狮人之为诳阵象轰其骇逸匪叶公之知画覩降龙而心失曾不如小鸟之知不视形而忘实也慨高飞之轩翥远翺翔於寥廓振衣裳其楚楚爽精神之卓荦毋为是鸢识而鹰章近取轻於乌鹊
蛆赋
有腯而腴有滑其躯不翅而飞不足而趋甘带而安於污秽肉食兮肥蝡肤客为余言是曰蝍蛆蝍蛆之形蠢蠢冥冥无鼻之馨无目之明孰沸於汤孰烂为羮繄庖厨之靡清斯微物之化生或以为醯酸而聚蚋食露之来蝇也是故蛆之所萃为修为脍炙湆之味八珍之类食经之贵皆夫人之嗜也设有主宾戒食馔而变色牲殽备荐酒行拜百有蛆蠕而见焉则中筵之上未有不污茵而哕席者矣若夫溷坑圊庐青蝇每集饫飡而蜕蜕生下湿彼为何来之扇者是亦见闻之气习也食器而生嘻其何甚蛆闻而跃托言於噤请以事陈世盖有矢尝而疽饮者曾何加於我哉不招乃来斯须已孳事有急难无施於事甘虫孰生婴童小子蠧心罔觉或滨於死我形我蜕蚕之似耳一杯之水则彼垂亡而倏起矣天胡不仁生此微麽论功於我犹不我可彼龎然八尺之堂堂方蝍蛆而为琐也食食之余君子疾夫君庖已蠲蛆焉所居乃藜园蓬室之士犹粝饭之不饱蛆安得而食诸惟君子儒求诸鄙夫蛆言感子余是以书
哀白鹇赋
辛巳春武昌酒官修岁事植秋千於次有鹇西飞触之以死为恻然赋之
哀白鹇之真特亦性天於纯德冠蓉砂之峩峩素涛飜兮有服林樾居兮幽絶行有常兮时出鷄不仰乎刍豢雉有慙於高洁岁曰改兮王春百卉芳兮物新藏浅草之亡几而奚为乎迩人伤人乐之及时仙半戱兮轻飞秋千建兮蹴蹙聊翺翔兮嬉嬉有来者鹇自彼荒苑疾遡风而西翥昧人为之辗转惟奋焉之靡顾触会遭其东柱碎緌首於倏忽飈□□而舞羽有飃有零涣血流缨降离龙之无首霞烁雾兮丹翎神不及知声不及举俄而毙兮曷其有所我心恻其生远过城市而非宜昧有进而弗视飞灾是以罹之信始之安其故处羌高飞而远举矰弋纵其何施寄哀思兮鄙语
风赋
有物营营有迹无形不喙而呀不趾而行得窍而声撼地雷鸣一息不停千里其程时畏而寒时挹而清万彚以生庶品以零飞砂一怒草偃遐征小夫不识请谒先生先生曰是非虚隙之产号令於天欤至微至密惟力之全欤沈潜静谧可以激致欤发扬隐伏元之噫气欤鸿鸿蒙蒙无得无从皷舞万物名之曰风
浪语集卷二

[book_title]卷三
钦定四库全书
浪语集卷三
宋　薛季宣　撰
赋
种竹赋
沔鄂之都牙堂之背久废弗治污莱有秽徙修竹而莳焉地不改辟堂不改旧萧萧然郁郁然不改时而有拂云之意矣方其竹之始生自彼空谷颀然而修猗然而緑叶秀卿云云兴翠筠直节虚中羌来细风春生凛冬森然万丛及其应人而出树之庭陛修直依然不回不易葳蕤之态困顿美人之春睡洒落之韵谪仙颓乎其尚醉清飈时来振叶凌柯积翠招摇潇洒交加夜风洌掲朦胧素月琐碎兮清隂横斜兮错节吾不知前日之苍凉与如今之烦热也若乃天旻得助繁隂变暑?之以油云沐之以时雨翠干盘根安安尔所稚子承承方流振古斯又类物之攸裁固非人之所处也至若渊明之秫潘岳之花好乐不齐咸宜厥家至人遐观匪同匪异沈酗清芬各从尔志则夫是竹之清风斯子猷之远致也
大榕赋
越瓯而南岭山东麓有七闽之会焉厥都维福福都中闽城山堑水修逵孔直丽谯南指粤有乔木根乎此堂青葱映带经五门而之合江夹经途者凡十余五里其为根也盘桓诘曲势浮平陆隐邱陵斡坤轴如山如坻崟岑蔽亏列岫奇峯幻然默为蜿蜒纠纷虵蟠鹿犇卷舒连鬈油如出云树无全株万本同植萦连拥肿鑚坚露隙畴引畴缘自陵空碧和气郁赘疣生衆丑备百怪形岌如神山冬无落木苍苍九夏森其翠幄枝柯离欹横从出奇翕如其合判如其离嗟如其往歘如其来夭蟜骊龙摩天切空雏翼云垂扶摇下风轮菌无心随之有本孔综根元谁分混沌轩然而大厦成蚴然而恠螭怒骈爪纷拏矗其八柱飞鸟千羣而咸栖有所绸缪束薪不堪以火盘根错节而摧斤缺斧其圆也不中乎规其方也不成乎矩樵夫视而弗斯大匠行而弗顾以无堪而保其天斯所以迩乎人而夀莫之数也若夫景升之牛主人之鴈不善其鸣服箱孔屯以不才而烹者何哉盖丰肌而蠧夫人之刍豢也斯榕木则不然承天之施得生於地不假乎人不离乎类不以直节为高不以孤生为异凌寒而不改其操连理而不称其瑞无庸而庸无尚焉为其全虚愚之义也至於交柯旁薄分根合枝异生同命萦缭相维倚天成盖蔽野成帷迷云而零雨不下畏日而炎天改色邑人之依行人之得不才而才无似焉斯其为大通之德也夫惟有大通之德全虚愚之义守不才之位处无庸之地为物而物莫之陵比人而人适当其意其事也无施其生乃克遂是生乎通邑大都之间尚亦躐千龄而几万岁也走尝闻诸西方之书曰尼俱律陀之木其子芥三之一及其成材?车将五百乘斯榕木者不几於是乎今夫闽中之木榕为大其萌也微物莫之害有蕞其芽蓊然天盖走不知命之者谁邪庸?劣其形而不文其内劣无文於内将或容於外而以成其大
鴈荡山赋
走家东瓯有祠祭田在鴈荡山下行年三十而未之到隆兴初赴调因取途焉爱其岩谷秀异无虞无録莫之能名念其山水奇甲天下而未有文赋欲赋之未可也归得建炎间郡丞谢君升俊山图石本字多漫灭已而得乐清洪丞蒇所鑱新图并赋岁正月望始得皇佑校书郎章君望之山记又假旧图於叶氏以补图缺於是图籍大备顾皆叙次疎阔洪赋工矣而犹有未尽故为集略成赋得而覆瓮诚何望於左思掷地有声信多慙於孙绰聊依凖实寄意山泉云尔
溟渤转乎东南鴈荡嵬其高峙抱层峦之四合耸羣峰之崛起仙凡道絶类隔一尘摩空下望俨若屯云聊登临以寄傲循石磴之萦纡移顾步於观瞻瞥风气之悬殊幽谷之中别有天地玉笋排空而剡翠琼馆凭虚而绮丽微埃不入其方寸纎土不留其度内峰夏云之竞秀均倚劔於空同峥万仭之嵯峨罗巧妙之巃嵸章望之鴈荡山记举山无崖凡山有名号者盖纯石土山不与焉沈存中笔谈鴈荡诸峰皆峭峻险怪上耸千尺穹崖巨谷不类他山皆包在谷中自岭外望之都无所见至谷中则森然干霄
粤若遂初天爱其道灵山秘秀孰知其宝传西域之仙书肇栖神於罗汉
西域书阿罗汉诺矩罗居震旦东南大海际鴈荡山芙蓉峰龙湫
睠人寰之缅邈极希夷之污漫偏为幽独盖始得於唐僧之咏看之不足此樵翁为之浩叹者也
唐僧【缺其名】寻佳山水得鴈荡山而称叹负薪老人遇而笑曰我一生看山意不自足师果何所见而叹邪僧作诗曰天下名山曾过目无如此地偏幽独路傍逢一白头翁自道此生看不足
我国家太平兴国之二祀天下车书始同有禅师曰全了庵庐初结於芙蓉
初全了辞师出游师曰汝缘在淛东当得名山居之山上有鸟山下有花全了抵芙蓉问其山曰鴈荡曰此诺矩罗之居也筑庵曰芙蓉以处今为能仁寺
行亮文吉踵於前甄昂作尉从而後灵岩碧霄漓岏而并露南合白岩孱顔之尽剖起初凡七十又三年而後陇断之不遗盖成终於皇佑之己丑
记太平兴国二年丁丑僧全了始居山之浅者曰芙蓉今承天寺是也至己卯僧行亮神服居山之深者今灵岩寺安禅谷是也天圣九年辛未僧文吉得山之尽东而居者曰碧霄庵今灵峰院是也於是有民居矣皇佑元年己丑县尉甄昂乃发荡隂山水南合地是也由丁丑至皇佑之己丑七十二年白岩寺名在此合
称始开於祥符之伐木者故适当其会谓迁就於贯休之诗者见不臻乎首
僧贯休诺矩罗赞鴈荡经行云漠漠龙湫宴坐雨蒙蒙
是知水凿之为睫论其又何知造化成功之不有笔谈鴈荡山天下奇秀然自古图牒未尝有言者祥符中因造玉清宫伐木取材方有人见之南有芙蓉峰下有芙蓉驿前瞰大海然未知鴈荡龙湫所在後因伐木见山顶大池相传以为鴈荡下有二潭水以为龙湫又有经行峡宴坐峰皆後人以贯休诗名之也谢灵运为永嘉守凡永嘉山水游历殆遍独不言此山盖当时未有鴈荡之名予观此山当是谷中大水冲激沙土尽去惟巨石岿然挺立耳如大小龙湫水帘初月谷之类皆是水凿之穴自下望之则高岩峭壁从上观之适与地平以至诸峰之顶亦低於山顶之地面世间沟壑中水凿之处皆有植土龛岩亦此类耳既非挺出地上则为深谷林莽所蔽故古人未见灵运所不至理不足怪也沈括谓谢康乐时未有鴈荡之名是也按康乐游名山志神子溪南山与七里山分流去斤竹涧数里故其集有从斤竹涧越岭溪行诗今斤竹涧谢公岭具在不得言谢所未至特未覩其邃尔
乃其东望秀岭道属天台山川?带於四明风云呼噏於会稽无非僊人三乘窟之宅谁能见其一日而数相往来其西则盖竹云门白岩白鹤魔军退舍而真宅斯建至神入竹而诚明可作洞天高远以谁讯福地潜通而叵度隂有楠溪其阳际海斡地轴之磐踞望天涯之斯在崖有千里之石壑有万年之松金雀么而不大金猿线而多茸乐官羣处而和声山羊历险而纯素若夫王孙麖麂鹰鸇乌鹊衆兽常禽之类他山既多有之兹故不详其名数
记有禽黄色而差小者谓之金雀禽有羣鸣而声相抑扬者谓之山乐官有兽如鹿大健而能历险谓之山羊白者如雪猿有毛而狨谓之金线此鸟兽之异者也
山之状也崇倚青天峻连霄碧凌霞杰出於疎云叠嶂牵联於紫极工如大巧特若小高三巨相形而岝?独秀孤立而?□瑞星明而治世皆见霹雳轰而瞶者不闻常云舒而莫卷白雨霁而犹雰牛女从桥而星河可度雷张望气而龙泉可得璧月悬空而夜夜长满朝阳薄暮而光明烜赫贯香珠之落落起祥云之叠叠玉峰高并於两峦利孔开通於双宂积翠合於拾羽之衆紫微居而衆星拱列观架海之腾波浩浩望平霞之火炎烈烈
倚天碧霄凌霞疎云紫极大巧小高三巨独秀常云香珠祥云起云两峦双峦双峰双宂积翠合翠架海皆峰名连霄叠叠朝阳平霞皆嶂名翠微紫微皆山名瑞星霹雳白雨腾波火炎皆岩名腾波亦曰藤布火炎亦曰火焰千里龙泉皆石名星河桥名万年松名碧月庵名凡名号皆据记及谢升俊山图洪蒇新图并赋兼闻见云
苞有菡萏菌有灵芝立笋圆而削玉丹桂茂而栾枝莲花分拆而木末可采圆萝纠结而鳞比相差
菡萏灵芝立笋削玉丹桂莲花圆萝皆峰名亦有石名圆萝者
其於人也总者为角直者如指圆者如脐砺者如齿佛掌高而顶可摩神迹巨而武可履诣方丈而问维摩之居士行妙高而见香严之童子龛巧合於佛影树有同於僧宝五通变化之有灵三清逍遥而适道天下朝祭而明堂斯在西真翔集而琼台莫访对人道术之相忘招贤仁义之为尚寻朝贤之旧隐得侍郎之庵居观音行而随形示现罗汉游而飞锡腾虚三杰际风云之会七贤从竹林之下五老来兮书籍校千圣会兮德星聚朝天义重於尊君抱儿爱均於慈母尔乃展旗障日立戟排云弯弓饮羽长劔倚天射垜远而破的马鞍跨而絶尘文笔擅塲於文会戴仁践履於安仁宝印得之而如斗金鼎负之而调羮鼓槖龠而布化鸣锺子而振声碑磨崖而没字镜无心而监形乃有琢双玉献连珠咀文英读灵书对棋枰举覆盂振药杵火茶炉盍簪加导於仙冠折角尚贤於巾子藏珠媚而渊水不涸炉药就而羽人不死行道周遭於石佛栖贞高蹈於迎云空洞虚而无物云雾合而神兴
总角砺齿佛掌香严双童童子五灵三清逍遥天王琼台西真对人招贤朝贤七贤朝天抱儿展旗立戟长劔射垜文笔卓笔戴仁宝印石印金鼎钟子石碑琢玉献珠连珠覆盂药杵石杵茶炉宝簪冠簪仙冠宝冠天冠巾子药炉石佛迎云皆峰名砺齿亦曰蛎齿对人亦曰双人戴仁亦曰对人天王亦曰神王又有影曰神王影排云嶂名侍郎罗汉千圣文会橐龠文英读书羽人空洞覆锺皆岩名石指石脐石龛石明堂石观音石罗汉石印石碑石镜石棊盘居士僧宝三杰饮羽安仁行道皆石名罗汉五通五灵云雾皆洞名仙人罗汉皆坛名维摩室名又罗汉合名石碑崖名藏珠谷名五老台名马鞍岭名神迹巨人迹也佛影石盖龛石有影类佛云
郛有石城度有石梁入有天门窥有天牕有堂有室有斛有仓旌有石表盖有板藏门楼高屹以超云嶤阙对峙以迎阳澡身莫便於浴室修道何乐於禅床考室而柱金矗立蔽风而翠屏是陈版障骈而可隐行廊修而可循
石门石表版藏石屏迎阳板障超云皆峰名紫翠屏翠微屏皆山名石城东石梁西石梁石天窗石室石斛石仓石门大石门小石门石门楼石禅床石屏石屏风大石屏小石屏石行廊皆石名柱金岩名东嶤阙西嶤阙阙名亦曰尧窟浴室室名天门庵名
像有狮子鹿影灵龟鲫鱼三燕颉颃而穿幕戏龙骧攫而含珠飞羣凤之徘徊戏双狮之矍铄猴不可以加冠鱼有时而登陆羚羊挂角以栖止回鸾骞翥以翺翔犬以警而司门猫以游而在堂龙倦游而或卧虎以蹲而更伏御火共施於鸱尾照水孰然於犀角
狮子鹿影灵龟石龟伏龟龟子鲫鱼三燕石燕含珠回鸾双鸾石犬猫儿卧龙龙游虎蹲石虎伏虎犀角石犀灵犀皆峰名又羣凤卧龙戏龙龙游皆山名飞凤凤皇小凤皇皆岩名石猕猴石鱼鸱尾伏虎虎蹲皆石名羚羊洞名戏狮子双石对峙如猊也
天柱之峰上凌空碧其旁无附其趾无跖削贞珉而介出崇高切於青云圆度於规直中於缗望之者目极倚之者惊神疑共工氏之不作不周未触而今存此峰峦之峉立者余盖不得而缕陈彼有同名而不相似者於彼吾又何言
天柱峰有二大天柱小天柱也
其水则二龙之湫东瀑西瀑合掌摩诃劔锋乳酪水帘眩日以舒耀新月弓弯而出谷清凉之滴滴无已照胆之澄泓可瞩彼潭之泳者湖鳗或涧而流之斤竹决而下也银河泻而垂练委而去也锦文鲜而清渌触潜虬而声韵鸾和漱堆埼而皴如皱玉委蛇而动行乎岩石之间者何容穷尽又岂祗清溪之几曲也
大龙湫小龙湫东瀑布西瀑布皆水名合掌摩诃劔锋甘乳清凉滴滴皆泉名水帘新月皆谷名照胆溪名湖鳗洞名斤竹涧名
泉流之冠大者龙湫崖犇如仆气凛如秋界青山而澎湃吸荡水之宗流上拟青空下临无地霏霺雨雾之飘散晃朗白虹之下坠乍垂云而零露怳山崩而川至虽淮流破荆山之堰曾不足以言其彷佛衆水之渊发源鴈荡厉巍峦之骏极浸山椒之修广箴竹丛生以蒙翳娑罗挺干以骈罗征鸿攸聚牡砺生之浮铁船之荡漾沈古钟之逸响
记鸿鴈以时而集故以名上多娑罗树大箴竹案牡蛎铁船古铁钟皆荡中所有盖父老所传云
派旁泄之崩波羌不以五水九旱而为之消长传或谓沧海此遗波焉今固莫详於既往矣
记叙水源荡水南出为大龙湫南东会於天柱飞泉水流东为照胆溪会罗汉院水南入斤竹涧入於海大龙湫分流而下过石门西凌云之宝冠古塔水为长徼原南入於海石城之东其水东流会小龙湫净名水入水帘回峰水南为白溪入於海灵岩之隂其水由真济会灵峰及西北五里宝月庵之水南流於溪西会白溪入於海荡水北出为新溪会寒坑泄上大溪又会湖南坑版藏二大溪东南入於海
乃若浮图天成古塔神造香炉既设宝幢载好楞严飜大乘之典宝陁袭白衣之号高僧梵呗之相和仁祠金碧之相耀惟兹华顶花坛是陟居者有积行者有食山中故事游人皆传食僧舍
无芸仙者之田每驻游人之屐然虽旷世而弥年犹未覩周游而涉历者也
古塔香炉华顶驻履皆峰名宝陁楞严皆岩名宝幢石名花坛亦名罗汉坛仙人芸田在北合
尔乃乐成首路东骛幽寻絶白沙之古塞陟峭岭之芳林秣马於芙蓉之驿驱车於长徼之原招提宝塔屏障横焉千岩万壑是途伊始扶筇竹以自杖屐登山而後齿於是奇峦卓荦怪岫峥傍顾而尘虑都息商羊而油然意生
记载游山由历为详今存之其不见於记者益之记山去县七十里而遥越白沙武缺芳林三岭达芙蓉驿逾姚嶴岭过长徼原至山之古塔庵凡庵皆僧庐也石达之峰有连珠灵犀狮子仙冠立戟石表其岩羽人其石招贤按今庵皆为院院有古塔石屏版嶂峰
登宝冠之兰若跨飞瀑之修梁引仙簪而峩首裛燻炉之袅香前眺诸峰崒焉亭直
记入东北十三里至宝冠庵以岩名其峰宝簪招贤其水瀑布其泉清凉漏岩而下又有石梁石镜案香炉峰在瀑布西
揖双人而问道届凌云而一息九龙垂头而来下梅霖飘洒以雰零洗余心之宿絫拂襟袖之泠泠望衔珠而返顾跨?虎於石门
记东三里至凌云庵以峰名含珠朝阳合翠芝草大石门天柱梅雨双人双人峰相并也今按梅雨岩名九龙头石名记东二里至石门院其峰天冠?虎五灵双穴其岩宝陁其嶂连霄按石门院以门名
里连霄之十五窥荡水之灵源凝神寓目千里为近羣玉浮天全乎一瞬
记出石门院西北过石象登连霄十五里而遥荡顶大泉渚焉此山之甚高目处而羣山层列於左右前後僧云五十里者多辞云四望而及达必千里
度东冈之桐岭礼化士於双峦
记石门东五里至罗汉院其峰童子文英石龟及两峦其嶂朝阳连云其石连生於山腰长覆其下曰石行廊按图石罗汉在焉
指游龙与戏凤镜三京而胆寒
乐清县图经鴈荡山三京湾按隋图经云溪清如镜无所不容黩之不浊唐刺吏张又新有诗今名照胆溪云
大屏之下寺曰能仁四溪交流竝凑天门舞羣凤之垂天俨华阳之挺立吞衆壑以朝宗拱万山之环揖是虽奇峭无多焉故已冠峰峦之嶪岌也羊肠回於六八俯在下之蕖山羌有鸟而有花悟达士之微言
四十八盘岭望芙蓉山其嶂磐错如莲华
回峦之嶂隐若金城汉唐道隔言訒天升惟隐显之有时殆匪由於人力何先古之神閟须後来之刔剔记东北四里至天承寺其寺前之峰耸如卓笔曰戴仁寺西曰栖凤山又东南隅二峰玄沓如屏曰华阳西南一山回合若城曰回峦嶂东北一山势若龙游曰戏龙北应紫极常云西北山曰羣凤皆连揖相望如敷莲环合前溪有大石柱二相向若笋曰石门下一里有龙潭二照胆溪夹道西流西南一水又正南一水会於寺右前流翠云亭西北一水流寺之左会照胆溪流石门龙潭斤竹涧是以九峰四水丛聚之地谓山之宗始云
载旋余步溪浒攸行小柱华严接阜连冈躐曾岩之鹿苑穷逶逦之渊泉屏彩翠之苍葱听天乐之喧阗仰大龙之悬水飞小雨之蒙蒙乐尊者之优游得从容於下风
记西北二里至普明庵西渡溪而入北至天柱庵山曰紫微至华严院峰曰陵霞北至瑞鹿庵以岩名其峰狮子石碑圆罗立笋削玉其山大者曰翠微屏其石?尾凡三庵相去皆二百步而近案瑞鹿院前僧道亲遇老人得龙夀丹之地记瑞鹿西一里谷曰大龙湫瀑布下流百丈而入於湫天乐宴坐香炉三峰在南案湫上今有尊者庵
指普明而回御探龙窟於飞泉
记普明折北六里至飞泉庵有泉自岩飞而下为西龙潭有山中断曰小石门
勒马鞍而东之望奇峰之隐天观音大士如住虚空漠漠行云谁寻旧踪
记东北三里至石城岭岭东北三里而长下岭道二百步有峡曰经行北入十里两山壁立以相向如门阙其石色黄其中峰峦秀抜有溪泉瀑布经行之东其峰笋石茶炉其岩白雨又有卧龙山其石虎蹲覆盂按石城即马鞍岭也北望长云巾子诸峰观音岩等历历明甚
安禅之谷万崿宗焉大笔书空一柱擎天重楼峻杰以连甍双阙当途以相向天聪玲珑其四达自在慈悲而有像龙蜿蜒而归洞离小湫而曳拥在定之熏闻鼻凹洼而出涕奋天然之鳞鬛回玄造之头颅谅兹山之多怪犹斯岩之匪如
记岭行八里至灵岩寺所倚之山曰石屏风其峰天柱独秀宝印招贤师子卓笔
其阙伏龟重楼双峰其岩橐龠金柱石书
神迹楞严龙泉文会砺齿火焰其嶂平霞其崖石碑其湫小龙其石僧宝其洞天聪罗汉其谷安禅藏珠其泉合掌摩诃又有石城石明堂石鱼石仓石斛石龙西石桥按龙鼻又有石观音
摩虎口以东逝瞻石神而近止访浄名於丈室挹乳泉而一洗乃观初月乃下虚帘蛟人织素近在危檐记东二里道北山缺而穴者三相去百步曰宴坐岩虎口岩石龛其嶂排云在道南其峰大巧在道北东二山相对道出两间曰石门峰东三里至净名庵其峰天冠後三峰曰縂角金鼎莲花石神迎阳其名居士西小石屏其谷水帘新月帘状谷也按图有甘乳泉
閲灵峰之景物奇特亚於灵岩犀黑闇而通天龙神游而处潭五云阁道应贞矫矫谷有灵珠歘生芝草入会贤之硿洞仰虚室之谽谺信贞如之可学烹乳茗而生葩
记又三里至回峰庵嶂曰叠叠谷曰灵珠以泉名也又东三里二山之间至灵峰院西方山曰大小石屏嶂曰凌云其峰最高者碧霄五云者以数言其下盖五老台云倚天凤皇超云丹桂香炉朝天其下有白云庵药杵戏狮子石犀架海朝阳灵芝灵龟双峦其岩西真神王石脐修道赤石巾子侍郎腾波其洞龙游罗汉其坛曰花亦曰罗汉其谷会贤其石饮羽观音合珠亦曰神王又有龙潭石猕猴石浮图星河桥石室按图有罗汉阁今罗汉洞烹茶往往如花乳
金掌高呈亭亭空际访三贤而景行遂回车於真济记灵峰之隂一里有峰曰佛掌因其下穴而为庵与
疎云面屏三贤小高蒸蒸玉【阙】　　　　　　而七其岩逼曰隐真又山曰紫翠屏西北四里至真济庵十里而西有石门楼按今惟佛掌【阙】　庵如故
过胡公之栖宅
记侍郎岩为胡兵部居之
遵灵运之迷途
记灵峰东一里谢公岭山之东尽於此矣王十朋白岩院佛殿记谢灵运蜡屐游山而不知有鴈荡至此而返
造石室於东梁高礼佛之勤渠
记岭行一里石梁庵因梁而名按石梁後有石室前对礼佛峰新旧图所谓石佛也
亭白若而下道穷二合於荡隂忘散漫之冈峦荪无隐於追寻北有白岩石溪九折山桥跨焉巉岩影絶斯盖水之奇也履芝田而种玉炼炉火以飞霞羌仙人之不反厌时俗之嚻譁过湖坑於南合峩土藏之孤高壮瀑水之滂流访仙隐而游遨
记东南三里至白若驿西北十里外有南北合二村相去十五里南合西十五里有院曰崇德北合西北一里有院曰白岩相去十里而遥衆山中惟板藏土多石少在南合西七里荡隂之最高也崇德南三里湖南坑盖山之罅接荡三里高泉泻下大龙潭在焉其瀑布为最大有隐仙岩莲花宝幢四照盖大石相倚也寒坑泄去北合十五里其水与台州西界相分九曲行於石溪出白岩东无乱石焉此水胜於山之处也有鸟岩石竹廊炼药炉仙人之田王子晋仙桥散漫远矣其深者去白若五十里而遥去城迂僻好事者莫知故难见也
至穷途而辄哭等游梦於华胥问山僧以前路固有匪吾人之所如者殆不可以穷究又安得而论诸
闻之山僧灵岩山间有石室中有石罗汉十六又罗汉院旁数里有平原弥望双猊戏等皆未考
至若大洞神仙山灵是宅龙湫宴坐者诺矩罗之住世西域书阿罗汉之在世者十六诺矩罗其一人也
虎蹲守护者蔓定僧之衣祴也至人遐造践迹无同运无方之玄化阐不二之宗风说法讵离於在定经行何间於神通
陈州商水人陈觉字梦得游山东峰望西岩一木如盖攀萝扪石至其下藤蔓纒绕如石视之入定僧也触其衣随手而化乃庵其旁閲两月僧欠伸开目曰吾有衣寄岩间有虎守之持吾锡杖取衣虎不加害觉见虎而示之杖虎摇尾去之僧引蔓授衣有入肉数寸者为之说法鸟兽鬼神皆来听受觉因得度世法後人呼其处为说法岩
闻缩地於偷桃之客
近灵岩寺僧游山迷失道路循小径至一处有茅舍数十家皆有方士也见僧笑曰此僧亦知游鴈荡乎方沍冬而桃有实僧折取数枚怀之方士呼童夺取其桃僧因恍惚过山椒则明州天童寺也
神飞於窥镜之童
绍兴末平阳独屿李氏子跌宕不容於父方士将以东游不移时达孝义乡桥下辞不能进方士出一小镜使窥之恍然抵一山寺苦辞不去俄若梦觉视僧舍则灵岩寺去家数百里矣
龙丹成於老父九二?於元丰
元丰五年僧道亲行大龙湫道上逢一老人自山而下履木叶皆无声呼僧与语付药丸如弹一曰尔速入京以进药乃万岁藤膏熬成名龙夀丹以金盂玉盌研之三日九服可保九二之数道亲未行数日又遇之仍趣其行道亲至都闻神宗不豫诣都省言状执政异而不受上闻而取之问所欲道亲言老人但戒太岁本命四立日慎酒乐乞济穷民及禁天下捕龟上命中臣梁从政以焚香至鴈荡山访老人无所见八年立春上得疾病革皇太后得药於睿思殿进之乃上手自封识上崩盖在十八年事见实録
了世缘於国秉
秦太师桧尝梦抵一岩洞有羣僧环坐曰尚忆此乎秦瞿然悟身之为诺矩罗也僧曰公世缘未了姑去後经鴈荡覩罗汉洞如所梦作诗记之有欲了世缘何日了之句
梦颓像之形容
尊者庵经魔贼焚荡废不复理揑像亦坏至绍兴间婺人向氏游山梦僧祴金襴而不见首明日得老父介游大龙湫至则失之视诺矩罗像则梦中所见因为筑室塑像焉
神屠履崖以如地
作尊者庵工有无肉之叹俄有屠鬻豨肉者其去履崖石如平地以为罗汉变见云
闻思光焰以如虹
观音岩时有光怪如虹蜺
盗石而江波激怒
龙鼻下观音石比为一监司持去及渡浙江波恶甚惧而投诸水刻石像送鼻下非复曩时天然者矣
触鼻而?泉不通者
旧传龙鼻二窍有水孕妇或以手触其一泉流遂枯
非人耳目之所到而又乌得以议其洿隆也惟兹山之神秀嗟近在於人间曾跬步之不到乃穷人而上天化石桥於北合企斤竹之飞泉
谢灵运从斤竹涧越岭溪行诗有企石挹飞泉之句
抑子晋未成於羽化而谢客不得擅於游山也今夫天下之山江东居最永嘉富甲於江外而鴈山为大焉可为超羣而抜萃矣他山之秀么麽称妍阳台十二秋浦九莲诗文振古名字喧天仅得此山之一邱一壑犹拳石之夫何足言所谓夷泰山而呑云梦者惟鴈山之荡为然
浪语集卷三

[book_title]卷四
钦定四库全书
浪语集卷四
宋　薛季宣　撰
诗
诚台春色
凤阙西冈郎亭东乳惟竹猗猗诚台有楚苔痕春绿玉李晚风屏山坐对青?数峰颓墙色弄文杏新红争鲜竞秀芳随意远各称时宜自成深浅妙意谁传叵形罨画羲皇晚生先天後卦江湖涨绿旋拍沧洲晴岚翠滴烟瘴悠悠篁鞭破藓柳带萦愁亦有江梅花残未落弄音好鸟笙簧度曲阜如瓦皷幽独是称兀坐颓然邑荒无政新阳多感雷皷轰天清淮咫尺狼烽夕烟暮四朝三谁为第一不知其它且以永日
春江夕泛二首
短棹春江里桃花流水生天高妆镜净岸远笔山横落日无穷意丹霞逐旋明何时遂归志一叶任纵横夕泛春江里扁舟万里心仰头竟空碧疏樾成清隂浩志曷可遂归怀讵能寻波随乱山急意若流水深日落洲上苇霞生雾堆金重渊狎已贯飘风顾难禁嵓峦多李花冰霜积梅林为何纵松舟且以开吾?迎送未云已浮云逐行吟
俞氏园林
茁茁桃与李生花故城山修竹共姢好流水相往还天远峰可续人来心已闲殷红间苍白晚吹催潺湲吾邑在何许沧波对重关烟霞蔽落日蕉苇深前湾送客时一到游人意长悭高风怒涛作卷雪食饷间官禁不可脱归哉望斓斑
石门渔舍
渔家在何许蹖駮岩下石花树几株芳湖山数峰碧窊樽亭遂古双阙天自辟锦綉入茨舍藤萝封筀栅吾为江上游形苦世间役心驰定沙步舟行过檐隙浪翁底镌铭太尉此居宅岂若斯人徒风云相主客
元夕
元夕不作会莲灯相照明影光严铁马讙噪合金城发策闷如醉中庭空自行月娥云镜暗樽酒为谁倾【时唐邓边报方急】
月夜郊行
旷野久晴霁月娥添夜明光浮渰水白寒彻纩衣清颇复蓝关意端为剡县行灏然天宇内应不负平生
读书三首寄景望
春秋
非复东都会书王春又春退风飞宋鷁远狩获西麟孔志知安在豳诗难重陈焚香掩卷坐歌咏忽臣邻
山海经
帝江无目面歌舞识成音形天断厥首操干意岑崟大化浩难量悬解在明心舒啸东臯上薰风五弦琴
韩文
退之强解事刚不信神仙所作古意诗甘心玉井莲沈疴痊不见险絶恸虚传赖得华隂令聱书言岂然
游竹陵善权洞二首
万古英台面云泉响佩环练衣归洞府【涧水倒流入水洞中】香雨落人间蝶舞凝山魄花开想玉顔几如禅观适游魶戏澄湾【寺故祝英台宅唐昭义帅李蠙尝见白龙出水洞而为雷雨今小水洞存鱯鱼四足】
左右蜗蛮战晨昏燕蝠争九星宁曲照三洞独何营世事嗟兴丧人情见死生阿谁能种玉还尔石田耕【山有三洞九斗坛故更寺观者不一再有李後主断还僧寺批札石记语极可笑大水洞有石田数十亩奇絶】都场正月尽未见梅思雪中石门之游作
千里春何晚三旬?不回眼青瞑县柳粉白閟宫梅丽水年时泛桃花雪里开轩辕丘一梦怀往意悠哉【石门之上有轩辕之丘】
谢客穷幽处仙宫隐薜萝二峰峩魏阙双瀑泻天河犺獚应难致猿猴却患多雪中山更好淹岁定如何【犺獚皆出石门山中犺类猿而绿獚类狗而黄盖猴属之大者犺读如广殆所谓狼犺也獚字书音黄土人作去声呼之狼读如朗】
梅花
花实望先进英华标素王【仙家号梅为花王】竹篱眼夜月风雪傲寒塘皎皎曾无对凄凄忽有香和羮须鼎味盛服也霓裳
吴江放船至枫桥湾【所谓越来溪也】
短篷负长虹破?挂明月风马座中生天幕波中出高城多隐映远岫搀罗列少小泛吴江始识仙凡别
读春秋有感
巧辨鸡三足曾窥豹两斑凤衰歌已过麟获涕为澘妄作南柯郡闲争左角蛮梦回无个事风雨度前山
送士昭兄赴南外敦宗院二首
人道温陵郡山川似洛阳怀兄尚淹滞敦族蹔翺翔会见亲先汉方期变有唐万安秋夜月多称古文章忆昔南州去松根眺邑鄽鸟啼云里树人入洞中天载陟今时路须航古渡船地穷巇嶮尽蚤晚济平川
伤淮帅【时战败未知所在】
淮浦天龙战居巢塞马归阵伤军背水机失敌踰淝越石知何在虞君恨曷依都缘生过涉谁为斩何徽
袁口回棹有感
放舟谷里口乘流楚江干钓台亦已堕大舶宁长安春度乱山绿风回平水湍何须问今古刼刼难为观
白发
浮生宁久客罢沐弹冠帻芳树几时红童髪半茎白千月浪飜涛百龄驹过隙多少少年人乌头问华箦
樊口晨泛送程端卿
扁舟送归客万籁寂无风宿雾青郊暗卿云碧岭空水清明去鹭天远入征鸿日脚中流见委虵走白虹
寒溪堂有待
疎雨度西关寒溪亦厚顔风和沈白浪云歛出青山浩荡鸥偏适翔飞鹭自闲可堪泥染鞅行客马班班
元夜斋居
汉家传旧事太一祀中庭宫架崇乔岳银缸耀列星九街尘扰扰万室火荧荧兀坐闻隣叟无人尚典型
读列女传
一避先生席铿然鼓瑟希功名窗纸薄声色路尘微大礼无通问清谈浪解围党人狂斐甚犹有咏雩归
读骨鲠集
几许兴亡事全归喜怒中鹳鸣非雨候花落任春风龙马符虽在檀槐战已空未须悲麦秀王道有车攻
县民诉事有以禅僧见况者
讼庭披诉者道我似禅僧不悟无生理安知最上乘修行心懒慢瞌睡日瞢腾说法还知否宰官非所能
士昭兄琴堂
弄琴函丈者无始到来今韶濩五弦上乾坤三古心荷香流曲沼烟雨抹寒林闵子罢倾听何人知此音
无眠
丙夜不成寐可如心念家人情风上草身世眼中沙宿鸟司更漏黄蜂集晚衙了忘官府事高枕是生涯武昌射圃後山与江接走植柳竹方茂每为民家羊羣所齕日有?羊之事昔赞皇公以祝鸡翁自况走亦可谓牧羊儿矣
有欲即有累无营了无为且非割鸡宰宁是牧羊儿甲解木方遂苞屯芽定萎江山万里道好去莫迟疑乳鹿或得之近山既不可纵畜之更日而驯走命之曰山友
驹鹿何年致它山小水滨??兴念母麌麌熟依人物性初无定野心时亦驯故林迷町疃结友幸相亲
乳猫
乳猫毛披雪卉服絮成衣扼鼠气方盛食牛形但微纷拏殊矍铄上下拟腾飞几许明眸子亏盈望日晖
药
萃拔秀羣芳花间得素王牡丹红树色菡萏碧池香融泄云何乐熙怡日是常问人伊谑事士女熟相忘
殊亭
指掌视吴都游人望已殊清江浮晚岸緑野涨春湖我乏渊明事谁为漫叟徒醉心寻古记始信不虚诬
寒食雨
风雨逢寒食天公涕亦澘柳眉颦绿髪花泪湿朱顔贴峤云横水藏舟雾障湾烧痕青已徧若个子推山客里换春衣寒风带雨霏羡班榆火禁初感塞鸿归柳絮莺啼乱棃花蝶趂飞丘原坛祭耳悲念切更微
袁口舟行值雨
樊楚劳形甚将迎一遡流棹移惊立鸟帆远乱浮沤落漠江臯树依稀荻岸舟乌云鸣雨急还我旧神游
酴醿雨後
晼晚春阑雨酴醿花意秋雪飞香霰集龙鬬玉云浮外户杨青眼中唐浪白头梦回人不见心醉兀悠悠玩世无心子成功不义侯升沈三跃浪聚散一浮沤守郡官槐木王家梦髑髅团团天上月犹自曲如鈎花唐玉蘂花介甫谓之瑒花鲁直谓之山矾武昌山中多有之其叶可供染事土人用之酿酒
绿吐瑶琨泠然郭外村仙人来玉蘂文士立山矾芳泽留丝素风流付酒罇莫言瑒酷似香处不胜繁
春霖未霁澍雨大作
甚雨过清明浸淫不肯晴天占符後甲人意失先庚陌路河鱼上堦塘野草生早来云陡黑流?霫间成
书江表志
株守生财道棊飜正国成周王方虎噬唐後独牛耕军罢心忘战民劳势自倾谁如内史铉求伴大夫平
夏日昼寝
至乐归灵囿栖神得睡乡青奴凉自惬班友梦偏长莫管黄粱熟何须绿醑尝知他人世界若处有虞唐
夏口怀旧
夏口伤前事毛精涙暗垂白龟生不报黄鹄去无期岭雪炎云炽瓜田古岸移战尘愁满眼聊付一篇诗寒溪寺拈香时国丧罢宴赐已三岁二首
社舞莫?姢当修晋白莲林梢开远嶂花片落寒泉钟皷铿锵甚松篁影带妍如来本无象长老亦逃禅【寺无塑佛像主僧移律寺久矣】昔者溪为虎如今突蹔烟万松晨迳滑九曲夏云连畦町苗初实池塘滴尚涓洁齐朝五日清净乐三年要祝南山夀南山夀十千
朝衣结蓝绶古刹礼青莲蒨绚林间树琤瑽竹下泉晨曦方散彩晓宿有余妍聚石应闻道无人为说禅路回荒翳目江远望生烟略彴溪源旧潺顔岭岫连清神山历历洗耳涧??菩萨行观世封人愿祝年更须东亩粟长穗满三千【松溪早禾已秀】
石榴花
国色宜炎夏宫妆染绦纱苍崖陆浑火朱景赤城霞顔驻留琼蘂丹成咽日华东山旧游处遥忆武陵家【福州东山有榴花洞武陵桃花源比也】
自讼
学问非干禄宦游端为贫生慙挽船令羞杀采芝人求牧知平陆无浆卖棘津读书心愧否何日是来春
读李斯传
上蔡游公子真情本自愚五刑身具论七罪法当诛逐兎踪牵狗亡秦效击胡明功与周召为问骊山徒
宿低寨遇雨
酣睡忽惊觉空牀秋气清四垂来雨脚万壑涨滩声飞洒穿戎幕凄凉怅旅情缇幢高卧者应更薄书生至信阳宿萧安抚寨萧乃蔡将去岁【阙】　　陷信阳者
左角语争战南柯闻大犇胡为控弦去犹有覆车存行客应贪路边城不闭门夜眠思往旧空泪湿牀痕
别元可元亨
去矣鸱夷子片帆移夕阳意深三折臂情结九回肠风雨思无晦江湖道可忘死生犹暂别万里未为长县有父子讼者走以鲁人之法听之喜其改悔而作
父子本天性情缘私爱睽宁留今夕忍无作望思悲克己归仁礼回心即孝慈同年千古意圣相不吾欺樊冈雨後弥望皆平芜绿草无复花矣
候客樊冈道新晴致日佳万般诗外意百种梦中花蔓绿铺平野江流袭涨沙无如石头滑龙首粲新芽
浪语集卷四

[book_title]卷五
钦定四库全书
浪语集卷五
宋　薛季宣　撰
诗
渔父二首
踪迹五湖浪生涯千尺纶是非宁入耳荣辱不关身猎猎菰蒲暮凄凄浦溆春何时共蓑笠和雨钓青苹红蓼白苹岸清风江月明万波千尺动四海一沤轻浊酒醉独钓鲜鱼饥旋烹兴来歌欵乃烟雨过前汀
筠郷新笋
根节凌槐夏风霜閲草春此君椽笔健稚子锦綳新有待瞻淇澳行将满渭滨狂鞭任奔迸我不是馋人
白菊
不着金缕衣寒窗弄明月端宜妆淡泊自是香蓬馞臭味真可人风流到华发试为问东篱定得渊明骨
丁香花
别是南州种寒花七里香【鄂人号七里香】玉笄骈宝?金粟缀银铛自得山林趣不为时世妆紫霞休骋瑞未及野梅芳
立春
谁得东君信风生十万家土牛占谷麦灰律动蒹葮嫩绿萌芳蘂新红茁绽芽未能都免俗春胜揷春花
雪
怪得寒风瘦窗明积渐加起来裘泼水逆视竹生花厚貌纷羣品新妆副六珈飘零飞落叶转动绞回车无定从高下忘形变迩遐郊垧铺毳罽堦砌撒江沙洒壁侵修饰填坑旋下洼屋头昂怪兽山脊走长蛇万木枝都亚中庭石尽遮狮符蹲陡踞龙井喷增呀扑面轻盈甚装衣点缀斜础闲开匣镜碑仆揷梳牙同色连千里虚光合万家压灾时世重为瑞老农夸势极云天际威凌冻水涯凹兜坡崿岞条突树牙槎客子衣裳怯王孙酒力奢影浮垂綉幌香带落梅华籭知神女门屯想夜义未能三十韵旋?试烹茶
郊迎赵漕
叱御逆轺车愁先负弩驱虎头晴在望羊角淖盈途草莽迷行迹湖山出画图伤今又怀古坐睡觉吴歈
梅雨
霡霂雨黄梅凝云绾不开心知养苗稼眼见长莓苔蜜箧几如渍崇墉势欲隤郁蒸任炎热谁解酌金罍
游飞霞洞
横塘富花柳杳杳镜中行楼观朱涵壁洞天珉掩闳林深暮云合地僻夏寒生康乐屏岩静鸣榔时一声
龙翔寺
二江涵古寺双屿耸平沙翠浪环流浄金城到眼奢水光摇殿阁塔景动龙蛇不减蓬壶意屯云未许遮
酬张县尉
久客多尘滓心怀为子开文知龙有种名苦雉为媒但得贫无絫何嗟去不来吴门衆多士待尔和羮梅
元夕忆世母【三八母生日】
苍天毒我生顾复自孩婴元夜银花合三山夀斚倾星球明烜赫鳌岛峻峥嵘乐事都如梦伤心母道情
拒霜花
蘸染木芙蓉深红间浅红锦笼烘夕照翠袖揖秋风艶冶归尤物凄凉识化工拒霜高节在丹药谩成丛
早行
旅枕罢残梦明星悬屋椽不辞风露冷欲了东西缘云驭方擎日月轮犹御天波波定何事羞死地行仙
天隂
梅月乍开霁油云闲卷舒溢光穿隙日浮祲出清虚皷吹蛙声乱笙簧竹影疎雨来三四点静觉打籧篨
告归郡不得请倦於将迎之劳
闲居百不忧何事武昌游旦旦三江口时时十里头个中都是妄此外竟何求生被浮名累将迎卒未休
昧爽寒溪送客
攀援长者车昧爽踏汀沙片玉山衔水堆金日蘸霞风来云外岭露重竹间花好景看如客心闲即是家二十三日送客寒溪还视邑事食时过节推周文犹高卧未起愒然嗟羡以诗戏之
惊起周公梦三竿日倍高被氊吟不用州县职徒劳脂辖驱邮置金车困贼曹几如陈处士龙卧楚江臯
夏日江滨
鸟迹铺天篆金波漾日沙鹭拳岩积雪风勺浪飞花江断客帆入岸回山影斜峰云青汉上略约二三家
闻黄仲益云梦辟书报命
三府书交上羣公座尽倾量包云梦泽名动洛阳城鸡肋刀焉用牛腰轴定盈江南望江北无可赠梅英
读萧铣传
不假成田势宁堪麦秀悲青氊梁旧物赤帜汉威仪刚被农家误俄推鼎祚移江湖百郡地只自黍离离
读九国志闷书
吊古因紬卷伤神却皱眉蜂房开自牖蚁穴积成堤不苦南风竞长怀北马悲阳曦曜星月还有饯西时
被甲
儒服便章甫戎装乍铁衣几曾生共乐犹有死同归着屦惟何甚乘车未遽非愧酬军旅问先见少知几
曾阳回棹
沔曲回晨棹惊飞羡水禽波纹沙隐见山影浪浮沈色动芦花雪光摇日脚金扁舟归未得惆怅五湖心
读三国志
左角蛮攻触南柯檀伐槐俳谐记名字人物委尘埃锦里昔曾到樊川今此来遗风不可见观古意悠哉
读史
信乃哙等伍宏与滔比肩飨士未为过出胯真能贤物外体三极环中无二天伤哉千古恨颦蹙翫陈编
仵落回路得家书是夕有归梦
梦入江南路依然识旧庐家人话生计儿子督程书缭绕俗缘在纒绵习气余金鸡惊悮我安问未为疎三月七日按云陂庄还宿旧州寺怀松楸後作
不学老农稼而为田舍翁劬劳方轸虑定集竟何功心测焄蒿气时寒疾甚风年时尚坛祭废絶意奚穷
山舍三首
佛彷依蛮室林端鸟道萦烟疑云异色松接涧同声树古龙蛇蚴岩巍虎豹狞野花舞狂蝶栩栩梦庄生坞阔屠苏小奇峰叠翠屏岩头通鸟迹山脊走龙形峡断风偏劲林幽天欲冥流泉不知处虚谷响泠泠寂寞无尘事茅茨秀岭连密萝蒙灌木乱石隐流泉蝉噪云间树鸟飞山外天孤云自明灭应达主人玄
观碁
战伐徒形似死生俱妄为争先明有法当局自成迷多筭非关刼成功定出奇两情深海若不比看人知
昇山寺
羽翼假真仙飞来秀岭巅道高还自正境寂若为然寓目山如砺昂头浪拍天闽城多少地羃历带平烟
丙子岁春
物极虽云反寒威何大衰东风入帘幕生意满林畦古木含新绿仙葩吐旧枝隂晴苦不定中夜忍闻规
江行即事
春信潮声急滔滔掩岸沙客船离浦溆渔笛起蒹葭荡浆水光碎转山帆影斜篙工指烟树依约有人家
雪销
旬浃雨银花山林尽绮罗东风云气减南纪日光和皓皓汚应易??滴转多氷生又氷释天道竟如何
诚台雪望怀子都五首
不见子都子诚台一壮观烂开梅骨峭高耸玉峰寒谁共云霄日诗亡锦綉肝梦魂千里道应更酒肠寛故人一相遇七返霰瀌瀌辞采应奇甚颠狂即在不寻思落帽会乘兴锦官游皎皎诚台暮诗肠独自搜白也今良嗣千年璧一双文思泉漱石色照月明窗朴樕空樊渚飘零远汉江此情谁与度木介响琤瑽狂游失可人萍聚我和君千里共明月几山空白云击鵰飞堕毳嚼雪冷冰龈百岁无多子离居困索羣【李性刚直同官目为鵰李】
掩胫诚台雪吟头只自昂梅花开岭路冰玉皱池塘良马日千里美人天一方尺书不可寄道义两相忘
和贾簿
官冷君休叹浮名陌路车冰山逢燠泮豆粥并寒除但酌樽中酒从堆架上书未酬题柱志终不羡相如
忌日雪
荼毒惟何甚同时失所天哀伤逢此日怀抱忆初年白雪明心素青松点墓埏不堪陈几席罪罟欲谁寃
大雪
江市弥旬雪人行失旧踪梅藏香骨瘦冰结浪花重彷佛门前柳昏迷郭外峰屋檐天汉在一鴈没遥空
喜雨
麦穗虽乾耳秧苗未吐心正须云泼墨生怕日流金气郁山堂?风回竹迳隂称人三四点争道即为霖
春老雨寒酴醿竟烂
无定若游丝神人荐玉衣飘摇思远举婀娜怯空归晓色檀心重春寒酒力微牵肠无柳眼香絮雪花飞
读史
闲是等闲非沈迷不自知黄粱一夜梦白雪数人诗身後输杯酒生前对局棊几多亡国恨?几静榰颐
延陵感怀
延陵七春梦悲切意更微颇复吴牛喘还多代马依去来纷混混今昨是非非况在辽东鹤千年方始归
雪霁和智叔次诸郎曹韵二首
风洗朔云静愁蠲泪眼晴夜阑灰欲冷目眩室生明客子远乡巷天公偏世情布衾寒泼水坠叶也心惊同云起飞絮忽作无意晴梦破客愁絶魂销天夜明闻鸡悲壮节哀鴈切乡情夜静羣动息空牀时自惊
元日
凤历回龙纪羲和御物新崎岖万里道牢落五年春羇客闻哀鴈伤怀念昔人米盐能几许还自不由身
梦回二首
忆到梯云巷哀伤韡卾丛舞鸾悲引镜伤鴈落空弓清梦回时雨繁声发夏虫情锺在吾辈匡坐泣薰风【梯云走家坊名】
吾宗鲜兄弟何事日飘零凋落皆鵷凤相从谢脊令世缘那可了魂梦也非宁屈指伤心事端如欲曙星
乡思
达仕租千石虚名酒五经岂能千日醉未胜九年耕识取杯中趣知从袋里乘读书无一事官宦汨平生
寒食二首
异县临寒食为情觉大难焄蒿五精气破散六祠坛堕泪纷朝雨回肠减夜餐谁家箫鼓咽懽舞欲盘跚五岁怀归梦言归巳得归未能逃俗累旋复着征衣子贡当何战燕人切自悲无堪一百五春雨作霏微
感事
狐死正丘首鸢飞翰戾天乃如司马晋不若慕容燕济乱须人杰投机赧世贤长江千古恨南北几陈编
鸂?
鸂?沧江外雌雄万里心浪花浮彩翠烟雨弄清音蓼岸无端艶莲塘底处寻鸳鸯谁着色知误几金针
读邸报二首
大漠烟尘静三公计画奇定安唐庙貌行复汉官仪捷奏腾千里除书满四维自然禽颉利蚤晚赞无为世味刀头蜜人情屋上乌荣华叶子格升黜选仙图豺祭知生兽虵衔欲报珠不将魂梦到反是忆蓴鲈
九月十日菊
不改天香细无端人意疎重阳把盃者今夕尚来与白羽摇依旧黄裳笑反初知时自凡俗冷暖欲焉如
夜闻捷音
圆觉声闻夜蒙头大比丘上功来幕府如用复东周行即昇平旧还从汗漫游凭谁问淮蔡元济莫擒不
闷成
春鸟弄轻?凝隂满院飞蚕姑云力作杜宇不如归世变知音少人亡解语希汗顔多反仄溅泪湿单衣
春隂【读王黄州小畜集】
春昼阁春愁无情若隐忧柔肠牵柳眼困泪点花头不放春风度从教暮雨休哀怜无限意小畜闵黄州
灯花
自得天然艶书窗气吐虹有心惟烛物无种到施工不管三春候平分两曜功报人知喜事谁辨悉归空
送郑景望赴国子丞诗二首并序
淛之江潬【但】漫【平声】而委长有山焉截乎江之口其潮也尾闾盈而濆瀑海水溢而羣飞回江之波倒流而反触於山其涛怒冲乎潬其波激委之至也远其为愤也滀崩腾汹汹洄潏藏昂骤蹙而轩乍旋而入竚盈渊谷前无高岸一川矗立突如来如屹如银山犇如陈马轰如雷鼓激如抟鹏子胥奋跃於涛头文种昌扬其暗浪虽共工氏折不周之柱左伯母弹恒山之目拔山如项羽驱石若始皇未足以拟其壮天河裂龙门发吕梁泄汾防决淮堤撤犹不得形模其彷佛也操舟者逆而取之顺而方之呼吸之中恬然已无事矣涛之力也有既故吴儿可狎而弄其去也有时故行人可厉而涉走尝闻诸滨江之老叟曰江之产有烦苛其涉有陷沙烦苛豸也蚝族比也形如飘瓦呀吻衆多狎者遭焉则着身而不寘沙之杂也多淖则人之履践不实涉者俄而陷溺则僵为汐之滥君子者曰操舟者子其神乎凭乎虚舟凌乎巨浪逆而取之不害其为正顺而方之不害吾之止故虽涛水掀天而吾不为之荡横流溢壑而吾不为之挠持危涉险亶默而成之其眎涉者吴儿为有全安之数矣子郑子一乡之望其赴国子丞也固当为时世用乡人又将仪之夫国子清官子郑子和而不流者也既清且和利用安身而崇德矣其行也必将问津於浙走期之以舟檝之利琢诗为赠且序陷沙烦苛之说所闻於父老者而冠诸篇端
风喜樯乌顺知难唤酒杯好溪寒已半京洛暖应回僧舍方飘雪江篱欲放梅不须愁国步之子栋梁材忾我论交晚何堪又索居朝阳鸣必凤清水察无鱼百恼愁成斛羣疑鬼载车否臧亡可道赢得腹诗书
浪语集卷五

[book_title]卷六
钦定四库全书
浪语集卷六
宋　薛季宣　撰
诗
送郑景元赴秀州判官诗并序
走归自武昌始获交於景望景元昆季二郑兄弟不以我之无似不屑与之友居之相远也相从之日少志之相得也相与之意深居数年景望召为国子丞又两踰时景元赴由拳从事走素寡合起薮泽鹪鹏之叹於景元之行也赠以诗而序其意闻之君子送人以言衆人以财走虽小人乐为君子之事方浩浩之会走虽以天而免秋田粒食悉漂泛於洪波既无财以赆公之行不可抗手而别以言为赠犹不害於人情景元既高於才又果於志喜竟其说人不知亦嚣嚣固贤人君子之心非处世之道也古之人敎其子者有曰女戒勿为善曰然则恶之为乎曰善不可为恶将安取有佛学者弟子礼其神像而师杖而起之弟子者曰礼佛亦好事也为师者曰好事不如无世衰道微士鲜中庸之行其从政者非违道以干百姓之誉则咈百姓以从巳之欲要誉者不欲人之加诸巳也穷欲者甚恶人之形巳也此人之常情幕府之官无曹局之分也从容宾主之间其处此亦难矣非无心於为善宁无二者之猜乎鲁人谓孔子东家丘舍者与杨子居争席盛德之至不如是不足以有行也走欲景元事其上官其贤於人者约之於道否则濶其小者以求全其大者掩覆吾迹无为为善以近名聪明睿哲而将之以愚亦充之尔耳景元固无施不可此焉发轫庶乎其善始也以景元之敏於行千里之外能无从此言乎景元景元愿不以人废言也乾道三年四月二十七日友生薛某
恢台煽炎毒万里无来风殿阁少微凉况乃陌路中纨扇可把挥秋高网丝虫冰山岂足恃见睍聿消融进退信惟谷黄尘柰忩忩郑君冰雪姿干将倚崆峒竭蹶救头然巾车佐元戎生人在炽炭吾何惮虫隆往闻开元帝逃暑绣岭宫偪仄政浩叹木隂见姚崇烦溽顿以销语识静胜工相期在此行山泉养童蒙
兄子象先罢公试归知武林动静成古风三首
黄庭有真诣魂升魄入渊知机动以食还反道自然尝闻链色石可用补苍天时哉复时哉宁敎悔在前野鹤入鸡羣猨岂王孙辈之人定忘物未足言身世丹山两凤皇为谁来哕哕灵龟发与肣可以卜隆杀明珠以弹雀得雀亦亡珠扬鹜以当鹰夫岂猎之徒黄金有定价韫椟合藏诸薰风扇余凉吾方爱吾庐
元夜斋居
元夜忆年时忘情居灏灏县斋今夕居曷为伤怀抱都缘人事非不觉年时好世母舍我归屈指忧吾老人亡不可见此心为草草大人月云忌弃我方儿褓呱呱救婴泣安知请丘祷诸父洎诸兄下世吁何早悲伤失所恃涕泪流行潦哀思动时节不见莲灯好乡居计日长松楸倩谁扫诸母侍何期念旧呼穹昊
春雨
春雨不知止新晴旋复隂霏霺散秋毫虚檐水鸣琴琤瑽响疎窗庭除有余音跬步莫可纵苍苔看浸淫县斋知几秋中堂漏相寻??溅人衣黯黯乏胜襟发箧漫如渍明眸暗沈吟翛然薄云开风声到园林坐觉筠筀笌罗鞭粲修森巾车过坊市沟渠涨江浔言归转通渠举头见西岑峰青雾衔白何堪送迎心
春江小雨
小雨春风里澄江满涨痕沙平波渺渺山远雾昏昏短棹烟尘细浮云天地根将迎倦无已羞目旧杯尊
春雨
春光不满百雾雨六旬强眠蚕老脱殻壠麦青已黄愁云密可厌惨澹空沧茫铜盘旦日出障彼天一方寒簇叹巧妇麰蛾会飞茫丰隆况忱祠离毕占是常庚午直甲申此意未遽央使客困羁役行留两亡羊
雨中鹤唳
隂霭结愁思秋霖政霪澍何天唳鸣鹤嘹喨乌云路九臯声甚远底处披冥雾定知君子化不作乘轩污介虮六王师栉沐方暴露刍挽苦不继曷保金汤固涂泥困淹没无计开樊笯伤古听华亭吾心向谁布
种兰
兰生林樾间清芬倍幽远野人坐官曹兹意极不浅西窗蔽斜日松钗架春晚墙隂莳花木憔悴根日损植此山国香坐与前事反扶疎可纫佩心绪端有本芽生仅盈坛高风九成畹羣芳顔色好祗自夸园苑何如淡嚼蜡草莽曾谁混对我静无言忘形如苯?
读东坡和靖节诗
我读渊明诗颇识诗外意坡公继逸响个中有佳思取友百世上古来独二士陶固泉石人苏则廊庙器出处了无同声名都自异往者不可作矧复通姓字神交定忘形饮食尚知味蕤宾中声律片铁犹应类兹文在尼父为复昌旦事今时道古语莫作今世视以我思惟心充彼刚大气芥子纳须弥谁信略相似
欣木亭诗
某适宛陵始识林君择之用中於郑景望司马之馆察其为人肃恭谨敬学而笃志者也出其家欣木亭诗冠以晦庵南轩三山三先生之作索和甚苦金玉其音难乎下俚之继黾勉次晦庵韵其不知量甚矣
寒威折青阳云雨作朝暮槎牙粲新绿寂历晴川树时至物皆春岂在云间露之人於亭上笑歌谁与晤睠此荣与华我亦知嘉慕来游对溪山识取亭中趣
早起次叔瞻韵
日高政好眠披衣意何已不得恋黄紬弩头非所喜厌浥行露多忘却佳山水有客爱闲居被髪吟早起神清到天元静极照物始公乎尚何其我亦偶然耳此事叵立谈剥剥自鸣指动息无端环生人定一理
闻竞渡声
江头閙金钲竞渡记时序欲吊大夫魂正则知何许情缘古今隔况是都无楚悲歌永为戏拯溺凭谁语曰我旧家乡湖上人如堵船战习成风迎神尚投黍家居内忘物废听何城阻风闻不贰事借问为情绪
冬至和燠酴醿有华
我爱酴醿花烂漫春归後薰为美人佩韵胜青州酒溰漼落霜霰摇曳欹风柳别来能几时梦寐依三后一綫长新阳万木新凋朽佳期尚云远盛意胡偏厚秀色笑江梅游丝入窗牖遥知此粲者为瑞朝中否银蟾待交映天上彤云久金樽但高酌身外闲愁剖休言桃李华常阳又何咎
刈兰
东畹刈真香静院篸瓶水高远不胜情时逐微风起和雨剪闲庭谁作骚人语记得旧家山香来无覔处
石盆
髯翁久埋没岁月来成奔当年脍鱼处虀臼徒形存想方高会时猛士侔云屯连鳌觊一钓欲以大口呑尺鲫剉红雪烹葵植兰荪王余弃玉食银刀乱洄沄堕台不禁醉网漏如鲸鲲座中尽羣彦人亡失丛墦吾游怀此都重到郭外村聊兴广武叹裵受辛盆颓然凤凰台路走临津门催归趂人马谁念古帝魂愁无有力者窊樽负云根斯焉共杯饮垂纶具盘飱【富文忠公北使与主客俪句以一大口呑对其竹一十竿】
止斋和七五兄次渊明止酒诗韵
知止良独艰吾兄独安止不知郊园外只止尘埃里修为止至善孝爱止为子眷言兄止之得止以为喜至止内泓澄非心止弗起止静有余欢止中得妙理勿谓止为难止躬徒正已止乎吾未见致知知止矣吾兄止孰似兄止无端涘艮止视兼山止斯千万祀
重阳无菊
二九节重阳高风振羣木彼菊东篱下金英粲清馥中有黄裳美雅称清人服岁旱靡百草芽蘖渠能育冷淡登高会怅望矧可复空酌茱萸酒帽堕慵举目愧乏渊明流诚为渊明缩借使渊明作风景更凄蹙
九月犹煖梅桂有华
两雄木并莳丹被春芳同仁乃一视梅桂华秋阳梅固冰玉姿桂不时世装永言异会遇相从多异香琐屑辟寒金磊落明夜光仙人姑射山墨允期首阳神交际道义语默何曾常
患盗
盗赏自孤卿布亡由令尹政刃可同形杀人在同殒吾非古之徒处世良不尽仁义一蘧庐身心两矛盾坐使邑中民嗸嗸困欺窘刼质与穿窬公行载归稇道路视秦越对此独何忍刑德叹谁施茫洋空内愍仲尼有佳对为发一笑辴
又和元可二篇
阳春倡者谁欲和心已阑故乡千里隔念之一辛酸人生足离合岂在共盘飱胡然儿女情苛留太无端焉得不系舟使我怀抱寛信美非吾家会且即所安後园桃李秋芜径草木繁酒来辄竟醉歌强难为欢风雨打寒食枯芜尽弥漫故乏猜嫌累谁能整其冠惟当适意尔曷贵品极官晋贤泣楚囚卫女赋竹竿愿君悯羁思所友路何曼归哉昔在陈孔圣乏体胖幸非艰棘徒亦复谢栾栾
春风动乡情灯火语夜阑遥闻流星递铃响接悲酸愁人念世事临食或忘飱我有无价珠可以息争端致君昭代隆坐使北顾寛何当内修治迩服远自安呢呢儿女子青蝇语喧繁长怀不尽忧可若一笑欢有酒且强醉莫等白露漫汾阳脱兜鍪高祖溺儒冠此意讵未央抱关乐卑官匡牀足酣眠红日出三竿睠言东瓯道来归路曼曼非行徒尔为寂默体用胖天地一大家中庭树栾栾
得符速走之官
我本乐闲人自得安闲志鄙性习疎散谁识荣华意朅来复旧庐喜获平生志稼穑任佃夫家室归中馈中外若非我卒岁无他事饱饭读诗书瞢腾时困睡嘲啁燕雀懽鸿鹄心应异三皇竟何物况复今官寺寒馁噪妻孥先春输典质兹乃不可常为贫求禄仕版籍一书名野情那得遂官来促我装去作尘埃吏无复有逍遥真为口腹累把板从此行短褐随弃寘素飱良不堪邑有民人寄衆心险山川道微非所暨上恐负朝家终念家声坠吾民政焦嗷为此不能寐格物可为邦旧说今难试泥古诚腐儒惟此知为治仁义舍不为又敢图与利上官如我容刑章得就易庶以遂其生将久苏疲瘁此意尚茫然思之或狂悖
鸂?
鸂?何翩翩镇日烟波里将柰网罗何幽闲从此始一为美人玩毛羽佣复理江湖浩荡意憔悴蹄涔水昔是沧溟游今是樊笯底文章岂是贵步武难无已丈夫感兹念心逐冥鸿起
社後即事
东君识归意社雨零齐沐柳眼向人青草芽随地绿体轻来燕疾声合鸣蛙矗桃李静无言艶丽惊郎目
西山野步
雨夏作晴天浮云带溶泄西山旦驱马踏破苍崖翠寒泉涨新绿决决鸣环佩上有吴郊峙九曲羊肠细筑阁听松风缥渺江无际野僧喜我来一见心已醉竹萌荐飱玉缕切琅玕碎吟哦壁间诗恍与古人对时发一笑粲韶闻殆忘味清游淡何营不知夕将至岸巾步箬谷欲往叵自遂酌此菩萨泉为澣濯恶世
陈思王
乔松产崇岳托迹太高亢飘摇风雪场蜷局蛟龙状干霄竟何事劲节良独壮下有楸桐秀远入烟霞望天意固有在人情亦云妄苦乏柔苗?直傲清霜量居然嗟彼其坐使出其上至哉文身子三以天下让
步抵东坡登舟返石门
为到西阳城侘傺东坡上旧址就荒芜山川写心匠四见耸高寒周遭画屏障万象俨朝昏出没烟霞状元览浩无涯不觉沧溟涨吾行半南州此游诚大壮寸隂良可惜无柰归船舫隤然快哉亭昔梦今知妄吴都一回桡杯饮洼樽浪石门隐渔舍行复殊亭剏叩竭两端倪便可齐得丧
边事方急有中使至雨中出郊候之
雾雨阁天愁秋笳閙人耳不见霍骠摇只见黄尘起蒋城何岹嶢横流混淮水教战閙市人旋栅荒残垒甲道轩修竹亭观罗弓矢长城万里坏衣带江谁恃櫜鞬道左立一介来行使束带迎督邮渊明尚深耻
春隂会闻悬瓠不守
飘风吹百花仰不见天幕浮云何惨惨去我止一握园树暗无色红芳旋凋落摘索晚来雨如丝度城郭愁人故多情对此乃非乐羽书绦囊驰伤春重沈着方镐若泾阳龙吟怨清角归飞看提提纥真问生雀
雪蛆
冷冷雪中蛆皎皎夏之日藉彼凌厉地生此柔脆质冰山共攸远玉筯无定匹安识时有暑但保岁云栗中和叹何居以热信所必火鼠可泽浣朝菌宁晚出伯翳谓更名山经注遗逸
新作殊亭
虎将夏中时旋复怡亭址茅茨覆采椽朴拙亦可喜建斗五移杓殊亭更释子规摹虽少华不陋复不侈元碑碎俗令遗集裒空纸纵步此山椒金声独属耳旧亭苦弗称新亭直殊美书文两奇絶踪蹟存布指古人久不见今人尚殊此能知古今意元始本无始
又读陶靖节诗次前韵傚其体
浊酒自倾尽陶然忘古今横琴寄逸响聊以写我心矫矫两白鹄盘旋下曾林此情谁与传无弦有遗音万籁夕已息宁知身是今浮云翳青空油然起无心寄傲北窗下骤雨落疎林游子为三叹寥寥希太音
开渠
开渠引檐溜??遶茅楹政尔江河流锵如环佩声澄澜漾沦漪曲甃随浅清上有翔飞蚋无殊化抟鹏广狭讵易量大小终强名何从泛天潢同归在寰瀛吾惭论齐物扬波叹平生
瓜期代者不至
禽飞有倦时木落还逢春薄游名利场厌见陌路尘指日得终闲?情难重陈如此代者何不至愁吾人
代者介至
县道简书密束身急於绳初心岂得在反身但兢兢安得事大好官籍知有承屈指计来月瓜期闰云增彼乃未易到吾行重难能百里半九十终更仭阶升社雨晚来急春天雾梦梦清淮万戎马咫尺方沸腾朞年念天远归飞恨无?殷懃谓典吏用之笔缄縢
袁山春望
密雨作春社袁山暂登临迎人多野花对境清道心于以今日态而开去年林平沙没浩荡涨水相浮沈草绿湖万顷峰青天一寻无情云自闲此理吾难任故垒雉明玉寒溪叠重岑朅来听流泉可用资鸣琴新霁石磴滑崩波马蹄涔不知日已暮迂回树生隂归路尚修阻时哉羡灵禽
重阳马上看菊
秋菊粲真色落若千金巵对此好时序馨香散幽奇烂漫在伊昔邂逅不可期吾来倦逢迎玄黄马常驰二子复何事相从意熙熙犇走尘埃间一见蹙我眉向之念佳赏慙顔朶人颐
浮槎
浮槎尔乔木来从何处村托迹久非地湍水撞其根一辞古岸头去去随潺湲上有飞鹭翔下有白浪飜浪激信反覆鹭去无回骞十浮将九沈任彼回风掀飘泊未云已惊落见者魂今凭逝川波故凭川上原原中复何有草木故自蕃洄流溃前汀薄命嗟独存人生尽如此株木奚足论
雪
太素欲还淳熙然万物春封条花烂漫飞絮柳纷缤玉殿神光发金楼火色新檐高天汉接地远蜀江濒西塞云填谷南湖浪拍漘吠厖欣掉尾饥鸟困依人蹑屣踪存齿飜车垩到轮窗开罗岫失槛倚凿池堙罏炭情偏惬冰壶意亦亲郢歌休待和大化席纷纷
桃花
桃花如美人静有娇春态醉眼柰愁何多情破新睡装成开笑靥夭袅腰支细不语傍斜阳鹄立尘寰外烟远锁眉颦东风羞妩媚倏然叹零落灼灼无穷意会访武陵源一饮流霞味
春隂三首
春隂一何甚愁结窗外花细雨打疎竹姢姢草新芽眷此忽中惨吾生浩无涯闲读几上书可叹复可嗟时流谅难追世路亦以賖折腰墨绶卑坐有忧患加官柳粲新绿黄鹂语淫哇把盏但心醉天外日已斜魄月沈半璧归飞噪啼鸦仰头望虚碧冥冥密云遮风尘政昏暗逃形乏浮槎顾影还自笑狂游荡无家弩头强应世钝若倒拔蛇先人营旧庐清池傍蒹葭芳时綉文锦飜涛散晴霞霁色故自好风霾益云嘉何当舍此去忘情傲丹葩
逼社窘隂雨园花就凋零翩翩蝶翅重好鸟无一鸣山头雾露白檐前砌苔青旁瞻隔远到内与愁思并县小文书省氍茵匝莎庭举头叹世事坐有百感生芳林堕玉蘂垂杨结珠缨伤春复已半忽忽难为情朅来发书篢悼往心自冥袖手一凝竚意逐飞鸢行中原政紊乱悲角扬哀声有酒不解饮何以解我酲
社雨打春色催落枝上花天风振疎篁离披亦云嘉为此念畴昔官曹辍飡霞幕苍远梦梦寰中感生涯落花故有时掺掺笋当芽芳菲日已老吾游路何賖宇宙一凄惨桑榆未还家诗情不自禁荒园鼓新蛙
读靖节诗
渊明鸣素琴无弦有遗音善听非子北寥然赏知心声满天地间清越穷幽深游鱼漾澄澜宿鸟投故林忘肉为闻韶羲皇到於今
跋东坡诗案
南方有佳木远在涨海涯沈水产其节鸡舌生其肌结根松栢场龙脑实离离蜑獠岂知贵斧斤斩栾枝?为糠粃槽将食犬与狶条枚恶鬈曲芟除弃江湄沧流荡回波不与朽壤期年代知几閲愈久乃见奇根株到余攊复恐分寸遗终焉盛芬烈兰荪谢芳姿
还返释言
先天有贞数八卦因皆九升降周六虚利见龙无首後天奉天时不在先天後得一定存三元中急须守道人与我言熬水可丹成隂阳忖节度金玉争精明问之谁因尔惟言火力停毫厘谬以消造物亦何情揉木以为轮寘之溪之干微流荡轮辐银涛立飞飜三田接余润九谷归其根灌溉有如此愆阳何足论接竹引岩泉远在寒谷幽然炬火其端高飞北山头可以活三军梅林意悠悠倒置未为戾见之复何求陶甓与熔金火出资坚久炭木已焚如万祀长不朽功成在鑪竈鑪竈凭何有不见古轩辕链实荆山首尝闻曾子书金火中外明圆方递含施二景参黄庭天端月亏盈宛在日之情谁何液浑金坩锅置煎烹律管实葭灰气至飒以升日至□寒泉水花结轻冰应候固应然违天亦何能时哉复时哉尺璧徒自轻襄阳库露真木器涂髹漆髹漆厚以坚札去移凡质蕃戎岂不诈信是真山出所以虵化龙头角非曩日苟曦有逸牛往返日千里烹之剖其脊比竹双筋起强力有由然物性都如此本立而道生人身有真理蚨血可还钱书符能已疟感召有如斯还丹非外作得意以忘言象数求还错无为四时行天游有真乐
浪语集卷六
<集部,别集类,南宋建炎至德佑,浪语集>

[book_title]卷七
钦定四库全书
浪语集卷七
宋　薛季宣　撰
诗
樊口候参政暮归
摇兀孤舟东复西颷从赤鼻下樊溪惊鳞斜日银刀乱飞鹄沧波羽扇低江涨清泠舞洄洑岸颓浩荡汨尘泥黄昏荡桨窊樽上笑指天闺认沐鷖
闻中司还斾清旦踰樊岭候之不遇自黄子矶乘舟而归
万松晨过马蹄疾五水春来湖草长官柳弄烟天已曙山花无人风自香涛痕石碛记江剂桧楫兰舟摇夕阳送我不如归去也啼规夹岸切愁肠
夜忆吴江
虹梁新霁倚东隅还忆松江枕太虚味比蓴羮下盐豉贤为菰菜忆鲈鱼清风帆幔输归客落日蒹葭称晚渔会带笭箵镇浮浪扁舟斜挂一籧篨
过樊山
谁将春信过中江草木无情取次芳妆罢美人梅破额愁成行客柳牵肠江滩凿凿添新涨沙塞茫茫反夕阳欵段趷蹄樊岭道几多畦町杂苍黄
樊山春望
飞出仙人壶外天壶中日月故依然虚明百雉龙鳞动空翠千峦翡羽鲜咫尺画图藏世界侵寻锦綉簇山川归来身入寒谿路恍若瑶林一梦还
济江逆田开府过西阳俞氏家林
轻舟时复到齐安一过渔家一黯顔江打颓墙开野径篁生故垒上家山萧骚城郭尘埃外缥缈烟霞云水间便好系船终日卧官曹不许片时闲
闻吴王城中军戍严鼓
年时芳草碧蒙戎?耳新闻甲夜风军吏误应非进鼔天王锡忍废彤弓刚言苻氏难倾晋不信文王可伐崇击柝杜关无个事钓台江月静朦胧
宿大城寺与寺僧行鄀子故城於壁垒间得铜矢镞土中螺殻往往不坏僧言初作此寺发殿基下有古甎渠宫城中得铜矛矢镞百数南城中土窖积灰埋鹅首骨犹具自瓮城北望有郡王墓僧云其傍墟塚甚多王墓常有巫者发之未开被蜂毒死巫家於怀袖间得蜂乃黄金所化
二千逆数到春秋战国兴亡一转眸垒壁讵销埋蚌殻刼灰宁烬斩鹅头坟缘开发金成范殿为焚修瓦出沟哨矢燋铜伤我意古来争战几曾休
祈晴车中望安乐宫故址
罢休祈雨又祈晴天道难知得好生钟鼓铿锵西佛寺草芽荒秽古王城温舆即就凉舆便阴气潜消煖气盈栖凤未堪云尚密照人日脚尚微明
寒食甚雨中泛东舍溪偶晴游张公石室三首
籧篨烟霭入浮槎罨画溪干阿果家浩荡天风飞羽盖缤纷法雨落昙华阪悬饮涧猿连臂魄褫投牢虎落牙岂是仙翁未神圣笑谈为我放灵鸦
天游无事月中槎物外仙灵别是家老蝠有方精不化白驴絶迹昡生华竈余丹药清毛骨涧吐清泉厉齿牙囘首周郎斩蛟处晚云当面舞神鸦
天河重泛客星槎便好成都访卜家渭水未成浮竹叶武陵犹记落桃华传闻铁骑充牛口暗想楼船破虎牙浊酒一杯山水绿棹歌三叠百啼鸦
周将军庙观岳侯石像【侯祠初毁道士不忍坏侯像沈荆溪中因得不坏】二首
万死何知狱吏尊威名盖代古难存【侯初下大理狱吏执笔请辞大书其纸尾而胁之曰汝观今世乌有大臣系狱而生者趣具成案吾为汝书】二桃岂以功高赐一舸不容身退论几见饮江思道济缪为图像削王敦沈碑千古蛟川恨留与无穷客断?
军声良苦听南风说礼敦诗也不容鬬螘达聪良是病战蜗流血可同宗亲疎间入联镳话真假言从蹑足封趣诏河阳长巳矣隆中悲切起人龙
雨後
搅人无赖是东风扫尽春菲一雨中窗外远山装暗绿眼前佳卉梦新红梅生乐圃枝如缀草合诚台路讵通芍药牡丹知渐老折来瓶水翫芳丛
连日自退谷路抵袁口
晚烟暝雨不胜愁改日仍为退谷游司事守田如有意催归脱袴感行休连营谷里旌旗暮细草杯湖荷芰秋果下马拖泥水去石头路滑且夷犹
雨後忆龙翔寺
好溪东赴海门秋中有禅居涌碧流潮信往来双别屿世缘生灭几浮沤菱歌面面来渔鼓灯火层层到客舟何事瓜期外留滞短窗斜雨不堪愁
春游怀古
登临一度一伤神功业蹉跎万物新飞鸟远归云外岭赏花频对眼前人茸茸雨脚南郊暮种种茅鍼太极春鼓掌只供渔父笑朅来生水拍江漘
寒食遣兴
介子龙蛇亦大灵禁烟犹复雨霖零时风未办作寒食春事无过醉醁酃取士语乾三礼宂延宾为屈五经瓶明年此日家山路沧漠从君看水萍
县舍酴醿始有开意会走迁居簿厅
芳丛累累结珠玑雨後芬香郁麝脐半醉半醒春昼永载行载笑洞仙迷青蛇眼见游飞雾绿绶生愁解佩觹举袂与君为此别幸传薰德绦囊携
落梅【过仲尹於东园随所见而赋】
东风一夕报春来管领羣芳次第开出岫白云如有意照人明月几难囘缟衣聊复归三岛绿醑无辞举百杯真味不须谈鼎寔等闲谁识鏁梁材
折枝水仙
西子苎萝溪浣纱李白捉月千丈波风流东迤去不尽玉钏犹传金叵罗芰荷蒲荇争清泚微香密与和风起可将齐洁祀王明为言酌献持杯水【钱湖有水仙王庙】
月下酴醿
喷人清馥徧闲庭心醉银釭对醁醽高髻月娥呈素面孤云天盖拂明星腰支夭袅愁萦绪玉佩招摇尚典型着意政须延永夜新条明月定飘零
和许簿牡丹二首
天与花王化日舒可堪买酒共提壶荒凉洛苑芳菲甚落寞扬州气味殊倾国几迷狂舞蝶还钱不得迅飞鳬清愁怀抱多春感一苇悬知此意无
清江不解蹋长芦闷向花前问玉壶秀色可飱谁是伴浓装独立自应殊醉倾镜外归锺酒飞尽人间几血鳬多占春风称第一檀心知有谢来无
复和仲蟠二首
开缄豁豁皱眉舒一首新诗酒一壶寒食禁烟春已半佳人倾国态悬殊园荒不减游羣鹿才尽应悲短续鳬有墨牡丹君种否乡邦能借一畦无
一见春红意已舒何须幻化入悬壶含芳镇日香千和作态临风色万殊曲槛乍开金镂凤清池斜照玉为鳬洛阳拟问名园在王石如今解接无
思乡奉和
杯室开门傍石泉平生活计枕书眠但知身世非人界不信方家说洞天陋巷分甘顔子乐一瓢所得许由贤年来把板尘埃去笑杀商山四皓仙
和钱都官
道学从初小况雄丈光万丈吐长虹凌霜壮节生来劲喷玉清诗老更工折槛定须囘日御嘂阍端复悟天聪愿公赤舄安狼?豳国何曾有变风
和元直
畴昔相要学屡空蹉跎行即叹龙锺三千牍欠东方奏十万兵无小范胷大愧入关歌一箭终期出塞传三烽【太宗征辽故事】蓬莱有愿占云气又美江山笔墨供
和元可赠别
惟怜踪迹负平生愧予秋空万里清体道信能忘聚散论交曾复俟将迎愁多人物输前辈恨有天公也世情阳羡买田虽旧约虞歌喜起欲谁赓
王朴
海?煎熬沸鼎时先生静付一支颐单辞隐几三【阙】在大略平边百世知到了勲庸成底事由来用舍出先几长枪不用毛锥子应使毛锥自用为
酬朱张二秀才皆次其首章韵二首
殃民政虐恐风传镇日穷愁蝉腹然化物未能参物格高谈无当若谈天雅歌清唱俱流徵善听多慙可絶弦何事拦腰撞君价絶尘奔逸正吾前
万缘政尔未能佳绘句雕锼直谩夸客里悬知君有谓宦游当念我何奢几时西塞?飞鹭指日东篱采菊花五斗折腰良自苦奈今无粟饭胡麻
观法帖
字学从前小艺林谁论终古可传心毛锥划剨龙蛇动笔阵纵横劒戟森须省六书兼八法由来一字直千金世人不解张颠圣刚把碑文镇日临
夜闻桂香
秋香烈烈锁房栊龙麝腥羶不易同清素月中流夜魄芬芳林下有家风记惟密雪开梅萼忆过疎篱采菊丛独有平泉旧诗句浪夸金粟竟非工
蓼花
不矜秀色傲春风笑倚斜阳露气浓秋草凄凉风索索江天寂静水溶溶岸移晴漪飘仙袂叶起丹霞照玉容可奈少香香似可为传滋味入醺醲
社日
年去年来春复秋田丰土谷浪言醻败家谑善崔文纪宰社均无曲逆侯灯烛灵坛三告祀燕鸿边塞两淹留不须饮福倾樽酒聋过今生方始休
浪语集卷七

[book_title]卷八
钦定四库全书
浪语集卷八
宋　薛季宣　撰
诗
至樊口三首
一霎重为退谷游扁舟一叶浪如舟人生百岁浑如许借问都来几白头
小囘中入大囘中激水那堪括面风退谷未烟聱叟笑钓台宁是不英雄
长安当日碎樊山闻说孙郎凿岘还舴艋架虚掀舞甚可堪破舶问前湾
宿大城寺【寺乃郡王故宫】
断烟疎竹锁楼台鄀子如今安在哉明灭故城无限意紫薇花傍夕阳开
新蝉无数咽新秋无国伊谁伴我愁夜静月明风动竹也疑离殿过歌喉
春草曲
二月二日未旦梦游遇潦旋返见羣女鱼贯舞入大第行歌春草之曲其声宛转清畅不类今之乐府寤而追记其诗
霰雪枝头寒已老平芜一夜铺春草江梅着子怯东风花落满庭浑不扫
樊山春望
东鄂城东安乐宫李花练绚玉玲珑画图长喜平芜绿不觉身归罨画中
追和澹泊楼先祖诗韵
花木萧疎一迳深门前绿柳更森森旁人错比陶潜宅澹泊仍无爱酒心【原韵】
种柳栽花意已深曾楼岳立千丈森可须轮奂翬飞翼会见逍遥天地心
赴调
三年踪迹走泥涂走遍泥涂一事无今日又行当日路旁人为我一揶揄
王征引
盆倾暑雨两襄陵三插苗心悉□生一草不遗禾黍地若为刍秣事王征
喜闻
苦恨碔砆多乱玉几能沙砾尽披金虞庠旧意无多子也有萧韶拊搏音
帐宿幡竿岭
长笑飞刍馈六军也敺疲瘁逐征尘楸林卓帐秋风夜山鸟惊啁可笑人
黄陂县怀古
尼丘非复贰先生逐利滔滔尽舌耕还忆蔡侯当日事郢州知隔几年程
记梦
二月八夜梦侍东坡先生论靖康後事走谓宗泽不死朝廷少假事权究其施为国家决不至是先生未荅坐中或相诘难先生曰是所谓弸抨然者走问其说先生曰有诗人与乐工言乐诗人取琴鼓之其声咿嘤然乐工之琴弸抨然也遂寤不详何谓作诗记之
通梦周公不我欺咿嘤无若太音希谁人伎子知谁在一枕邻鸡曙已晖
病兴即事
东风细细筀牙绿畏日曛曛天昼清万绪不举坐兀兀林端鶗鴃两三声
无题
朦胧夜色暗浮云咫尺氛埃怯战尘深夜鸣榔到庭户江湖知有钓鱼人
魏勃
异姓侯王约重陈谁知兴复自陪臣滕公刚笑轻齐尉大勇直须庸妄人
怒激三军岂足言汉庭股战始能贤齐卿不及公侯贵擎跪偷生雄雉前
书温公集後
不用须藏用即行未分丘壑与朝廷声名怪得生来盛非但潜心醉六经
读舒王日录
立志嘐嘐必致君四方观听一时新周家道备骊戎变流俗元来不悞人
读鬼谷子
捭阖乾坤若有神崎岖长短困仪秦无声无臭文王道应是先生浪鼓唇
新岁病起
墙外梅花浑欲飞萦人无奈柳依依穷愁三识新年面犹喜常陪乳燕归
桔橰
怪得朝来俯仰频王明用汲有深仁无为抱瓮先生笑机械揶揄已玩人
闻鸠
桃李无情花自妍竹根行复破苔痕新妇抱儿未归去愧死鹁姑啼满园
长湖以南李花弥满山谷诚台望之皥如也
层氷峨峨春不融璧月皎皎夜常满明河入望浩无津欲往从之人甚远
酴醿花谢有感
当初曾醉浣花春席地棠梨当锦茵今日酴醿飘似雪闲忙不比旧时人
巴口感事
曙烟带柳日希微一簇鱼虾市井迟莫讶上官深致志云龙曾说锁牙旗
十四日从诸同官登西山郊坛冈次孟监务韵
催人暖律葭飞灰高会莲灯懒重陪闲到苏仙旧游处熙熙不秪登春台
菩萨岩泉湛佛乘澄泓无复现天灯强歌下里酬春雪便好为文吊剡藤
清游无是亦无非陡絶圆坛一强跻赤壁望中公瑾在战尘何日静征鼙
人间万事尽浮埃顾影穷游莫倦陪吴王百世不复在只有九仞郊天台
交神有道非关我元夜虚张太乙灯拟学昌黎恸西华扳援石磴多藟藤
不论人间是与非崇丘礧嵬尚慵跻登临自有无穷意安得闲愁滚地鼙
读史记
公旦征淮难疐尾仲尼去鲁速吹毛圣贤出处平生事间不容针却中膏
黄霸
称职关东汉吏良作公名损浩难量试看鶡雀为神雀无是飞蝗食凤皇
假日
絁被蒙头贪睡足莎庭卧鼔喏衙迟宾僚莫讶吾慵甚忙里偷闲亦暂时
将归
阅世光阴云掣电忘形踪迹浪浮萍翩然行逐西风去聊复人间得此生
戏寄清虚先生
鼾睡懒醒先处士囘光坐照老宾州【陈?王巩皆有清虚之号】西来大笑朝天子一宿不为桑下留
闻前月时事君举象先皆与南宫之选是日读易诗春秋作四首
一阳萌动黄宫下正是寒威合减时闭户先生莫惆怅雷行龙跃定前期
我行永久亦何伤仆马痡瘏不是忙田卒污莱皇甫去憗遗将若守吾王
忧河之浊欲清之每笑周人切见几麟史究观王室乱异情元不是公非
我不知人人知我体交无味亦何为朝阳鸣凤翔千仞却是梧桐寔未离
州图次元修韵三首
导水要穷神禹迹驱山每恨始皇移晋家安石非无事高镇伸头看着棊
瞿聃尽道色非色愚圣共知东是东一纸画图都掌大谁言遮壁意无穷
笺书莫笑虫鱼注善学须通天地心到尽粤南并蓟北始知前古是来今
书敬仲兄枕屏
野趣知兄爱泉石风屏少试秋毫力纎煤点染出云天万里江山安枕席
归计二首
浮云何处是生涯念絶营营即是家洗脚渡头归去也汉津无用逐灵槎
置锥无地也无锥幸可归来特地疑船子月轮贫未破罗浮焉用石头为
青田同七五兄作四首
为闻双鹤访青田便有孤云竟目前滩水自鸣山自绿短蓬斜拄得酣眠
乌云送雨过前山白鸟将雏向远湾独立溪亭无个事湍流泷石镇潺潺
浩歌欵乃客销?一抹烟林瞑远村花为忘忧人一笑不知风雨作黄昏
谿翁夜傍清溪立千尺丝纶一红粒天空月白不见人无声露滴苹蓑湿
追和宝山昼睡
浮生化国总轻尘已自忘真那得真无物从教尽空洞可须容着许多人
戏作赠别效东坡体次其韵
茹菜羮时尝苦忆摴蒱无路塞行期难逢莫恨丝长断金锁开缄自有时
雨中鹤唳
十万虚屯野次兵不逢苻诏夀阳城愁云惨淡雨来急鸣鹤一声天未晴
啄木
蝎噆区区切考求饥肠一饱又何尤要能去蠧无遗种寥落空林死便休
鸎
绵蛮巧语庆清春金线低垂柳色新定自知时厌流荡归来空谷混泥尘
读鬼诗拟作二首
坐对悲风啸晚山征鸿不记几囘还青铜蚀破菱花面慵掠乌云绾髻鬟
王乐纷华苦未真至游无眹亦无身细看浮世多尘坌如我得归能几人
李斯
猎尽山东六暴强修明律令起秦皇还思税驾知无地逐兔应当尔许忙
诗书灰烬便秦文便得秦王却误身斯具五刑秦再世六经还有表章人
刚从荀卿学帝王为羞贫贱速危亡威严无复人居上自处应慙厠鼠方
燕太子
意气宁知错感人姬丹袐计谩危亲亡燕拜送於期首政使荆卿趣帝秦
雨後忆龙翔寺
二峯高峙夹禅扃长路潮音逐磬声老僧睡起絶无事不管波涛四面生
窣堵东西岋两峰王宫今日?王宫潮船八面来勍敌都入禅师燕坐中
秋意
月娥素魄溢婵娟金吹凄凉冷淡天野水暝烟枫叶暮黄花红蓼独嫣然
闻蝉
自辟筠乡五亩阴蝉声无处不相寻炎天唤起秋萧索便拟乘风遶邓林
新蝉无数咽琅玕引惹凉生六月寒已自东山誉高洁未须丹翅拟笙鸾
村居秋暮
风囘偃水縠纹平林末它山笔架横场圃未闲黄叶下鹁鸠啼雨忽啼晴
睡香
君子清心省过祖师噩梦寻香莫问两重公案且须一曲霓裳
摴蒱
一局闲寻五木经橛□卢白意冥冥未能後掷如前掷将奈长亭又短亭
公叔次开窗诗漫荅
不同夷甫坐谈空烂醉鳬鷖灭没中闻说诗豪君是否好磨长劒倚崆峒
幽兰次十八兄韵六言四首
宛在一人空谷居然九畹深林襟袖不盈披拂车辙无踪可寻
有美中郎芝砌言采渊明菊丛会取个中香气萧然林下家风
舞奏八风芗泽颂声焱氏遗音允矣不夷不惠悠哉非古非今
超出世间凡品叵闻鼻观余香春入有花不艶院小无人自芳
浪语集卷八

[book_title]卷九
钦定四库全书
浪语集卷九
宋　薛季宣　撰
诗
诏书屯田湖北相土西乡属暑雨中旬转入洪道时雨初霁谿山葱泚如在缙云荆坑道中子规之声相闻属道
沐雨驱车涉败桥平原渺漫涨江潮华容葭苇凭谁燎赤壁艨艟徒自烧一路规啼情悄悄九臯鹤唳思摇摇道东直指松门去酷似故乡归路遥
书顔子传後
几庶都缘有若无宁论刍狗矧蘧芦要须非复周公梦而亦何为子夏书行苇至仁均草木中孚大信洽豚鱼穷神至命知奚事不远周流意六虚
六月三夜梦观某人诗什其书一章四絶盖絶笔也走读竟太一真人来告语青猿手里得长书静闻丹竈风中雨之句梦而默记之寤矣作诗道意
多谢真人警梦书青猿驯扰尚趦趄任从炉鼎喧风雨争柰神明复古初君乐链形咀丹火我甘饮水灌园蔬惟当敬佩终焉意予欲无言致匪虚
读伊川易传
太极非名岂自然由知辟阖见坤乾先天讵必违中古上古应须得後天至密退藏那有迹惟几成务尚容研从教变易能从道不似神龙得性全
樊口见郑崇阳不遇
经时兀兀坐筠乡命驾崎岖傍夕阳岛屿西陵开罨画湖山东鄂洗新装路侵细草迷繁绿风落闲花忆旧香却上渡船归去也不逢安道故无妨
诚台晚意
麦夏西山日脚斜峯云千里尽丹霞晴岚榱桷水春涨芳草园林路晚花远近子规啼怨抑高低乳燕语淫哇官身归是何年社信美诚台不似家
晨赴寒溪寺乾龙节道场所
晓入招提旋即还去何忙遽到非闲寒溪日出射烟雾退谷路荒埋草菅林尽远峯晴历历丛深流水暗潺潺归途钟鼓依稀似将谓禅居别有山
新晴
起人舒惨作阴晴九十春光只雨零宿草未萌波漠漠落花扫尽叶青青风生远峤衔明月雾敛长江吐涨汀天意乍囘心自广片时云路觉无形
胜亭雪望
上元云路玉尘飞应是虬骖罢会归望合郊原人世变映浮城郭夜灯微连天忘却黄冈县际水平将赤壁矶滚滚长江耐澄挠浪囘沤鸟一惊翬
和贾簿
澄江风定也清寒咫尺浑疑醉梦间雪满後湖真是浪云平西塞且无山轻鸥弄水情无限远鴈书空时自还静极要当随衆乐归来灯火閙朱顔
和贾簿胜亭雪眺
携壶命侣燕江干雪起颓垣甃玉阑减水湖中还素浪明云天际失青山无端大火寒无艶不奈生柴苦不乾断岸芦洲见残月一鈎忤视却前湾
艮止亭即事
艮止危亭欲暮春湖山江外翠眉颦鸟啼夕月清歌扇花发荒原閙舞?吴老洞迷青草暗陶公宅古绿萝新怀归何日成归计不忿端居作主人
泊船
泊船在处即吾家解得熸烹爨有槎弄景日移烟岸柳流香风度野薇花霞飜锦段浮江渚水落涛纹隐岸沙块坐朅来无一事夜深远烧起殷霞
从孙元式假定本韩文
杨墨衰周亦既微仙昙妄欲斁伦彞囘澜岂直万人敌断简传将百世师脱落间亡乌鰂墨蠧残宁免白鱼辞校雠歆向君无愧聊以新诗当一瓻
校毕归之
倒墨扶周复古文清辉万丈醇乎醇七篇奥义远相继六代潜光今又新字假通才识鱼鲁车慙寡学改金银异书喜得君无靳此道中兴知有人
劝农出郊
漫驱戎马说农郊不见田畴见白茅洪道晓晴明水底羊澜春涨长林梢红飜大泽霞方散青入空原草渐苞迎畯示民民自劝可须杯酒荐烹炮
九日龙山之集【荆州作】
年年九日登高会九日登高年岁间萸紫枫丹应共赏橙黄橘緑正宜攀今人不在古人後往意何如兹意闲风帽落檐谁得见龙山还是昔龙山
冒雨渡江吊丧彭氏造雪堂夜归
冲风节雨乱西江吊死裴囘问雪堂丛枳介无春草碧小桥踪在古碑荒人存有政名空大世远囘思恨始长旋棹晚云何限事可堪瑞庆柳成行
月波楼下草芊芊浪拍三江起暝烟愿见古人人又去欲询往事事无传洼樽明灭渔家火樊口依稀估客船妻子迎门应怪笑问君何为苦周煎
酴醿花
东邻处子太优柔醉倚栏干十二楼清白有家传醖籍醇醲无味饮风流带摇翠握苍蛟动佩解虹梁绿蚁浮嘉木自香香到骨困人非酒欲谁醻
牡丹
三春首出衆芳菲笑倚东风蹙翠眉洛浦未翔要玉佩汤泉新浴曳袿衣无双可奈倾城恨第一何堪代命为桑柘不花花乍可清霜谁是不空枝
岩桂
羣芳未许论芳馨独自秋天卧月明赖有幽香洞渊奥宁将雅趣博轻盈德纯不显娥皇怨道大无闻叔度清好向深岩伴黄石可知谁与桂花名
天闺
扁舟一叶转寒溪返照西阳日下西旬浃不来江水涨惊澜几欲上天闺
武昌怀古
漠漠烟村一故城郊坛离殿草茅生青山不解知兴替销黯开顔为雨晴
筠乡入夏野花方折
墙匝丛丛綉舞茵一般顔面各精神筠乡不为东君去野草闲花满路春
艮止亭晚意
山影殊亭日转西墙头历历片帆移何人唤我频归去侧耳疎篁怨子规
艮止亭阻雨旬日
山亭无路少徘徊跬步狂澜涨九垓不是蜃楼浮海外也应弱水限蓬莱
艮止休工未落成故人恨隔雨零零眼前好景到不得便是霄中望极星
晚渡东坡
赤鼻矶头横曙烟吴王城下浪连天闻道东坡妙天下尔来靡日不盘旋
浮生万事尽尘埃瑞庆堂今榜快哉惟有东坡旧烟柳道人犹解指莓苔
行戍西山
帝驱貙虎旧江州旅卜僧坊计少休避暑有宫留不暇游山算却是山游
读萧铣传
可怪梁朝几帝王丘墟万里变农桑修文偃武知何故町疃江陵尽鹿场
块坐
万绪丝棼汨太和终朝所得竟无何放心收却且危坐始觉忘机有味多
读皇极经世书
大易诚知自画前後天不识异先天工夫用尽还无事巧历劳推不尽年
读荆轲传
庙算尝闻胜五侯轻生终不是良谋秦王未许论生刼毕竞还同撩虎头
读刘义集
汤文不作几经春义也贤乎隐泽民古劒胷中尽磨淬宁如觉道乐耕莘
伯丈人盆池开芙蓉十二
闻合天符下玉麟祝融湓浦肆时巡西山讵必须陵井又得飱霞十二人【陵井十二玉女居之西山十二真人上仙处也】
嘲欲借予杂稾者
神文道本可言形退也收藏用即行要得任牵驴狗在无端何似借书生
郎君到底亦何知夺卷书生真数奇恶语固应多艾气残藤无用写来诗
春游
桃红李白辉相曜车马交关递流照墙头半露是秋千不见美人闻语笑
即事
芰荷薿薿抽苹藻风细幽香袭怀抱庭竹琅然振玉音叶落委堦慵不扫
残花
小院银瓶花落枝骊山惊起睡杨妃销?泪滴燕支雨留得霓裳旧舞衣
瓶花尽落而梨花潇洒如故
天帝南游匹马还红云作阵雨阑干驻顔下咽如氷雪一粒清凉得赐丹
寒食雨
言归社鴈已家乡紫燕呢喃识旧梁甚雨疾风寒食夜旅人情绪一思量
江村闻笛
江村风色秋江渺林薄无人閙幽鸟长笛金吹一声寒知有渔舟钓红蓼
远景图
芦花飞鴈烟村静一点青山波万顷人在孤舟唤不譍儿言客写潇湘景
惨澹平烟波浩渺隐月余光飞白鸟依稀一舸是渔舟独钓寒江天未晓
野望
水晶簟冷铺寒玉翠帟高涨染螺绿阵云鸟鹭点棋枰一叶清旗动江曲
衰柳
秋草池塘夹黄缬莫烟淡淡蒙新月拟将攀取赠行人脱叶枯条不堪折
浪语集卷九

[book_title]卷十
钦定四库全书
浪语集卷十
宋　薛季宣　撰
诗
送张漕还停舟樊港访退谷
送客过樊谿停桡退谷口不见元次山静立踌躇久巉嵓两石峯犹疑入户牖杯湖正宜泛堙塞仅盈肘粪壤瘗杯樽勿复堪贮酒扁舟泛然者长歌挈敝笱浩无风尘意将恐是聱叟自知干进客对面弗敢扣从之人甚远慙顔为之厚武昌非昔人望絶不得友它时赋归欤湖谷定吾受此心介如石自誓何樊毋
登怡亭故址
江滨篆真石浑谓有神画闲作故亭游心知古人迹竹疎径微通天远荒自辟长江浩无涯沧溟赢咫尺
行戍西山徒步抵寒溪寺
杖履竹林游陟降西山道悤悤不是闲倍觉寒溪好潭鱼戏凭虚注水喧幽草埋荒古人迹树伐庭如扫桴鼔又相闻我心为之懆
感事
潼华覆哥舒陈涛偾次律赖有李猪儿发愤扶唐室长城贤已远惟岳峻方崇借问南朝事江流第一功
陪刘提点游西山
我家西山下早晚空翠滴漫仕鄂王城西山怅难覔不知寒溪上好景天意锡举趾异川陆千里共岑寂丘原动归念?梦时历历东吴赛瓯粤信美心愈戚古见似人喜乡闻今有觌且作西山游笑顔忻自赥
送中司抵巴口
将迎苦不易浮沈良亦难櫜鞬候使客无时弄江滩上碛下南浦风云怒涛间一叶舞轩昂五水戏观澜朝湖暮淮西此游今等闲看尽楚山碧信宿相与还晴峦挂天衣水石鸣佩环轻舠蓑笠翁勿与人事关相彼尘外意心清绪为阑何时买扁舟从公看潺顔
病起
蒸郁断梅天薰风故微细梦春今已度避暑如何计树老山一色蛙喧草无艺病兴意愕然到眼多芜秽晚雨朝霁林端煜然望之皆宝珠也戏作四十字
晚雨在林麓朝来弄晴曦澜飜漾明月粲烂生摩尼撒殿固无事雨天亦何为少须风景丽去去将安之
赏雪
晃朗长江北天地都无色扁舟撑短蓬一鸟归飞亟遮莫冻凌兢如人酒量增鳌山不是照天地一明灯
二十五日雪
裘褐透肤寒□刺春将半雪作絮花飞滚滚搀零乱天地合清明虚极浮江岸鸟穷栖树端走狗欣跳撺埋路已旬浃四野都弥漫郊行峭无迹惟有神光灿茅檐过尺摧炉火生无炭冻死未能诗达人方大观
和贾簿雪
早起怪吾庐去天才一尺始疑大朴还掩尽几陈迹比屋皆可封列地班圭璧照我烂轻明却似初出日仰头不可见恐是老鸦食拟倩玉川子叫阍闻帝席穹壤合为容事乃非人力心胆为之寒且退然枯荻曲身今已直促织休唧唧此意可告客苦乏郑庄驿履霜至坚氷何当介如石鹁鸪有逐妇相从如娣侄饥蹲苦树颠到夜无入室自蜡登山屐借问何所适我亦无所适皜皜期太乙庶见太昊氏鷁视剖我臆
黄杨生拳石间王彦材以为赠且赋之走命曰孤山真干次韵以酬
孤山有真干不比寻常木蟠根怪石巅亭亭自生育百物进相高位闰知蹙缩散叶傲风霜樛枝外林琴桐峄之阳逍遥两俱足夸父徙我庭如仁示其目股掌翫何言遂可移风俗
夜深
为问夜何其明灭灯将半雨雪溅声繁霆电流光烂初筵向阑珊游子纷缭乱诚知宴乐娯不怕泥涂漶齐居静无他天德全弗畔吟彻借筇头假山余一爟
偶书
天公不好事月夜云埋月游人且勿游辜负良时节霖霪涨涂淖雷电腾飞雪莲花灯可怜对明不同灭
中秋对月戏呈覔举诸兄
君不见决明混沌江之湄含胎吸月怀清辉圆净唾将珠与玑又不见明视中原云月静跳掷囘旋顾形影生儿往往皆毛颖由来逐物未忘机劳生吞吐知惟时观美为人奚以为独坐金风尘虑省皓月斜河星耿耿草头漙露侵肤冷平生不解饮和歌无人对月醉顔酡月朗清秋奈月何睡思朅来刚引领林岫参差弄光景不知月已沈西岭
开窗
溽暑欲成雨密云犹在郊开窗挹凉飈远山见林梢木叶已成阴野鸟鸣啁啁镜静碧池湛清泠无混淆会意纷万途钱荷贯丛茭寂坐一堂上默默神明交
子规恨
风筱扣吾扉有人来我语语好不须多都不如归去开门我见客客子今何许竹下得流虹人言为杜宇杜宇昔王蜀不自安当宁相归密淫游微行时踽踽蛟龙失水困哀怨成飞羽规名释尔雅兹事则然否扬雄蜀本纪望帝亦贤主仙去正啼规去思传往古不妄信斯言王去非轻举苍天悲此民故使规声苦脱屣感斯意八极归客与到今惟一人後躅追无侣所以百世下直指不得数声尽断以血空教沥肝腑其然岂其然臣事君看取
闻齐安杂咏板成从沈守求印蒙以为赠
?县西南弦子国使君昭代文章伯气吞云梦纳东坡心在江湖轻赤壁月波荡漾春山色峥嵘洲草芊芊碧政平讼简暇居多杖屦逍遥神自适到眼风光看如画罨画溪千旧游者高亭矗立画不如坐歗云屏自天写使君好客非春申一忧已足无余人哦诗五百尽清警立使江山景物新江山景物古来有前贤相与天长久近来百草渐埋没赖有此诗为一剖使君好善人如已锓板巾箱波远迩良知何独此麻城天下行闻为商起我拘官禁儃杭苇跋望亭高衣带水高唐想像赋神游游客言诗诗信美空书从学穆清风得见异书人见同解嘲不用潘邠老只在先生指顾中
永嘉行
夷甫清谈平子醉晋俗浮虚轻节义都城万户哭桑林九伯五侯无一至洛阳宫中塞马嘶晋家天子行酒巵驱出如羊晋卿士妇辱面前争敢知势驱威逼入军营不许纷纭但含泣刃加颈上始知忧追悔前时又何及烟尘坌起昏中土人死如麻骼如阜草莱万里无舍烟健马明驼自来去乌旗雾合边笳咽无援边城断肠絶琅琊匹马竟浮江弃寘存心坚片铁回思昔日昭阳殿九鼎迁移如转电禁声不得悲楚囚白版金陵谩龙变数奇督运淳于伯诛斩无名血流逆若思不识是何人却使帅师临祖逖
雪中送客寒溪堂
前年送客寒溪堂桃李璀璨寒生光今年送客寒溪道满望六花形欲槁前岁今年时不同同为送客溪光中寒光山积都相似谁信冬春长有此广寒宫殿不胜寒世界琼瑶无乃是如何名此作寒溪炎天风色镇凄凄不缘送客不易到送客情怀将何为君不见瑶池高宴非不奇穆王犹有赋吾归
可怜
可怜瓯越湖山主厌向黄紬听衙鼔鬭鸭能言名自呼子规归去啼声苦伤情羁鴈却离羣适意驯猫哺相乳端是三年贫客官方春定得离南浦
假山次叶师文韵
大隐城居无世喧疑超尘外非人间武都聊试五丁力一笑天公为解顔翠萝散作麻姑髻枕漱从宜长饭毳青山元自野人物版筑徒然饰东第无论千假须一真坐对北山南起云一丘一壑丈夫事安在穷游探古文平生乐处天其假还视王功犹土苴它时买山归敝庐定须作屐随高下
芦花
秋风摘索铺寒雪败叶枯条互明灭淡荡闲塘摇夕阳横斜断岸凌高节无言咄咄日书空执礼拳拳意绵蕝望极氍毹铺纠结渔歌何处声凄切
柳絮
骀荡风光将欲暮柔条系日萦非雾寂历闲庭芳草路眉开青眼多情度脉脉依依愁不茹欲翔未定邅容与体轻委脱韶华去飘泊晴天离又聚高低上下当何住卷春匪蹴球先赴小院深沉铺月素卿云暗逐凌波步朴樕追随无定处氷霜峭觉为寒沍梁王有客能辞赋苍凉雪苑知谁诉浮玉神山攻宝璐屑屑虚花奈凭据还思道藴惊人语
香棠
旧说海棠无香惟昌州海棠有香验之蜀道信然以为不易之论乐圃有棠三本其花亦香乃知非蜀棠独香香棠自有种耳
世间元有无穷恨海外棠花宫锦烂烧炙东风春未半浓妆独立情缭乱博山鑪冷沈烟断记语洛妃池侧畔袿衣透湿飘香汗舞罢霓裳高烛看吴苑散花滩彼岸亦有当初旧游观棠梨古迳霞光灿蔷薇露冷衣新盥袖卷燕支红入腕喷人兰芷芳都贯天然种性珍奇玩岭海诚知煎可爨拟撷柔柯燃炽炭裛取缃巾永传翫它年留得重公案
浪语集卷十
<集部,别集类,南宋建炎至德佑,浪语集>

[book_title]卷十一
钦定四库全书
浪语集卷十一
宋　薛季宣　撰
诗
元日
星囘斗直寅夏腊变王春否泰反成卦乾坤老逼人元正长日月大化少逡巡世事初无始天时自一新秪愁梅片片不见草欣欣善颂闻椒酒苍天拱北辰
孔子
荡荡东家某百世人叵识出类只夸辞太极无合德尧舜未可过远贤真货殖我欲究遗编言非是奇特从之如有立卓尔既吾力大哉赞乾元一语覔不得
比年士风锐进求荐章者殆如辨狱挤排诋讦无所不至客有劝予干当路者二首
见疾多朝士争名卒未休急流须退勇焉可又随流静退方真乐趋时未遽非不如全道者进退两忘机
痁疾中元式示诗走笔次韵
鄙人病在床政苦风寒侵之子步池上攀条哦柳阴掷我珠玉辞疟鬼毛髪森豁尔脱沉痾翛然洗烦襟何当漾轻舠相与从茂林清兴谅不浅此情殊未禁强歌下俚曲赓和白雪音请问觉轩诗何如梁父吟
江梦孙二首
聿修去天长却泛宫亭水百世友渊明放意匡庐址为爱千金躯不自知臧否非关走庭下腰折慙小子少学怆难行富贵丘所耻一为田园念归思轻脱屣斗大印黄金各各从所美二士志俱得何其尚留此
聿修去天长元亮归彭泽把版岂难能趋庭且非借古之尽心者乐以所求获云已任先知宁当究安宅大舆辐可说无当巵何益君子之所为百世空陈迹
巴口相地作大军仓
南浦纵兰櫂打头清旦风鸟飞图障远人皱縠纹中衔尾过千柁□顔无万丛敖仓能得地转饷定巴东送韩国器登舟至石门视洼樽逮暮乃返
纵步石门下江山主意勤洼樽酌玄酒未饮吾已醺泉明得聱叟万古真同羣坏湖有明齐退谷今莸薰我行到殊亭西日沉就曛阳氷着真蹟秪恐生玄云囘眸望西塞惨澹波无垠洄泛乐之子行舟言采芹
我客
昔我客荆梁从事清蕖幕太仓蠧红腐吹竽滥东郭去作徒劳吏青衫走樊鄂抚字亦何心催科猒笞掠借问差少愧而今不如昨天游内于于纷至攘六凿铸此一错字为费几魏博闲居幸从容琴书有真乐胡然令闲忙远谢乘轩鹤人生百年中藏舟固非壑顾已习迷途如蚕自纒缚作诗懴当来聊以慰蓼落
欲晴又雨终夕震电
日昃望云气西郊将欲开丹霞漾晴晖清风有时来归坐北窗下惊霆殷轰豗流电掣飞雨疾徐鼓岩雷宛转颓屋头终宵响徘徊早起到城市横流绕沿洄伊谁补漏天陈絮与芦灰
跋分定录
人生红树花一谢乃其分春风尽摇荡刚恨分庭粪先贤尚龙豢缺月何灰晕譬如陌上尘要是非关运仲尼示无眹子路穷斯愠此理未容言呼儿课天问
鄂城篇
袁山野火春风吹惊飈万马争奔驰乌龟阪头蕃草木化作灰烬张天飞武昌佐史皆好古煮茗联镳访城府狂生此意复不浅好事大家何尔汝鄂王城阙烟苍苍鄂王宫殿波茫茫今古都卢一饷顷不见古人虚引领亳殷丰镐已丘墟蛮荆兴替将焉如死生建业信徒语石盆古渡犹多鱼古人已去安足齿近事纷纭尚如此君不见淮淝去岁是丰年如今千里无舍烟
谢王尉见赠龙溪集
稔闻韵乡名不识韵乡面班班隐豹文窥管时一见譬彼闼婆城寻逐沧流漩闻韶在齐国九奏何当变王侯韵乡人少长居乡县韵乡指迷涂贻我书一卷森如入武库宝壁纷交荐炭玉屣登临赫日吹风霰家鸡将野?後素诗何绚长安行即到岂在临渊羡千金端不如变色先生馔从可狎江鸥六籍居贯穿
二同舍赋鄂城篇见和文高格古端不可及而仙尉王文措辞侈甚可以参诸台符羽檄间复次元韵戏酬
生春煖律谁能吹寸心万里何当驰威加海内念方国也思猛士歌云飞狂游不识今与古闉闍便作潭潭府试凭野叟问吴婆【俗名鄂城为吴婆城】赐不如囘吾与汝高高无是幕穹苍湖天无云湖水茫吴楚争桑如有顷东鄂几人全首领古时封国今为墟此心观古应焚如归欤衲被盖头卧何妨沸鼎游如鱼舌柔长在强於齿人间万事浑如此君不见老耼彭祖俱长年无忌火化仙乘烟
次韵李浩然喜晴
我愧子康之治密其雨其雨而出日靡神不宗始霈将为有年吾事毕岂其霢霂澍霖霪霮?又为心首疾祝将圭璧走羣望祈社禜门勤屈膝诚知恶积怒神天流毒匪缘寒自慓甫田千亩垂有秋刈获败之方秀实横流场圃浇洋洋茁茁禾头多耳出仰天何怨俯何尤退省过愆知自失牢愁仆仆事吁嗟风雨敢辞频沐栉忱诚虽至虮虱微舒惨苍穹焉可必都缘民困不聊生重以凶荒神以恤羲和叱驭黑龙戮儵忽清明开万室不知帝力固全真谓我贪天宁直笔
河豚
岂其食鱼河之鲂河豚自美江吴乡瞋蛙豕腹被文豹则如无趾黥而王我生瓯东到闽方规鱼贯见梅花装梅青不肯候风雪荻芽静笑垂飞杨古来多鱼吴武昌薄游三月新初尝西施乳嫩可奴酪马肝得酒尤珍良无愁缕缕结中肠丰美肥腯如切肪外皮甘滑里皮厚令人忘却美乌郎举之东海来三江会闻清浊斯沧浪白龙未免豫且困膨脝唯唯浮鱼梁气冲球鞠何彭彭地远都无橄榄香不知深入恣游泳极情性命徒为戕腊毒厚味能人亡何须西子齐文姜甚美由来必甚恶直它一死言为长鮰鱼俗物休相妨良药相传海上方芦根槐子岂足贵生龙之脑黄龙汤
东坡在齐安赋海棠诗为天下絶唱年来絶无此种许仲蟠取之武昌作诗寄示
武昌三月春草生搀红鬭白皆羣英就中一种信奇絶芳菲压尽吴王城侈非丹芍明非玉艳阳天日擎高烛从教深浅色相形不以冰清为不俗文王自昔基灵囿绿绶朱裳燕朋友醺醲心醉鄂裳裳痛饮醇醪不关酒流乌一下新王舟颭从火御乘丹丘传得飞霞在海外千龄只自生炎洲灵砂不到姮娥窃几时赤凤来丹穴赵垒新张汉帜时闉闍满望猩猩血少陵昔漫称诗豪忘言跨鲤输琴高刚被东山兴妖女竹菰未可称蟠桃灵根不分生赤壁远在水南呈赫奕朱鸟凭将寄德邻告言莫看同巾帼【王彦材谓东坡以海棠比妇人非是故此诗皆不言妇人】
寒溪送客时李花盛开山谷弥望
寒溪送客荒径迂玉华璀璨晨光虚仙游在处见李白远山无地寻陶朱雪霜天色际江岸琼瑶世界连廷除飘然几许认故榭恍若一梦惊华胥宝珪环璧会王路铁衣锋刃交兵车三王纯素未云已百姓浑茫方皥如神清洞古世缘在梁园秖是空遗书
蚁啄?【吴人谓雀为?】
啄?玄驹子当缘一食耳雪猫与?俱咽之玄驹乃与?俱靡古人防未然精意本如此相教各自慎岂有失身理?子轻此蚁终焉食於彼蚁亦甘啄?但知?之美宁知腊毒生厚味大小相吞不摇齿蚁微不足食反以食?死不如夏虫独饮露夀不知冬亦良是君不见慕容赫连攘臂起燕夏存亡竟何似
钓台阻风去得风便
先生非钓名鱼钓清泠水太虚长廓然浪迹秋光俟人忧我何忧忘怒亦忘喜建武非汉元讵有留侯起神明旋地轴姓字更七里云台已埋没严濑殊清泚峩峩二钓台高插烟霞里首阳远相比万祀恒不圮我来经旧庐敢卜瞻遗几东风回我舟江步时须舣仰观严像设敬拜豁烦鄙曾台畅登临无复徒仰止萦纡古道屈望望扳萝藟崇基介嵓石特立端不倚削成二山碧平止章如砥衆山郁青葱环合纷碨礧清尘森万象触睫同一视古人不可见可见安仁美旅情殆忘返囘棹西风驶青蒲挂一席入望俄城市瞥如周变秦物物非古始乃知主人意待我非朱紫送迎因下风忙遽均倒屣烹茶出清泉盘馔罗双鲤饫之以珍羞浣濯予尘滓相忘语嘿间不假谈名理去留唯我意今昔交汝尔此情固冥契何必亲之子
乙亥岁东游会稽谒禹陵过马臻祠下询所谓监湖者则已堙塞为民田因赋
登会稽瞰长湖漪涟万顷皆平芜桑田变改唯闻说岂信古今人事殊往时夏后禹道川治水劳驰驱四支疲敝跛其足过门弗视儿呱呱衆流宗海出平陆滋人巨浸因卑洿百神效职来大计勤民远狩崩于峹名山立郡此焉始明明功与日月俱马侯有汉二千石施仁复古苏燋枯浚深培薄拂古镜还使墝埆成膏腴阴邪丑正富权戚居育如鬼捐其躯大君良吏不复见茫茫陈迹日就无玻璃湛湛长芳草蛟龙窟宅生菰蒲前功不录倚隳弃谁何聚敛浮穿窬情非圣禹决陂泽迁移膏润为官租昔人旧事已无在犹有水识□长途高田燥仰下沮洳雨阳无岁均沾濡咄哉荣利归乃室是邦黔首其何辜反令二主神淫祀烦此都王陵委积蠧明币守祠浇酹倾清酤禳祷两无已跳梁饱妖巫享祭缘报诚嘉猷委泥涂神灵血食已非分无为耗黩令人吁复绩怅何从我心徒自慺
张村
皇羲寂已久浇俗无还淳如何张村甿杳杳全其真岂不有妻拏茅茨甘贱贫岂不惮疲劳务时勤耔耘脱俗未为贵而今焉辟秦青城足跻攀那染龟城尘枸杞荐盘蔬殊非关养身安常乐有余熙然阜长春奚其夀而康无知斯体仁静言逐臭夫迷途少知津猥云老人村郊荒絶酸辛筋骨由坚强谁谓存其神井蛙议沧溟夫岂窥崖垠作诗赋张村逝将同野人
舟行樊港望竹间石上李花盛开
天下清且奇无过竹与石安得皎然者素质照人白静立笑东风篁冈蟠罅隙望之轻以明俨似雪初积青草鬭欣欣不比梅花拆矫首不可到独自凭空碧翠帷筱青青岩崿正虚席我疑辟俗翁方外支三益又是秦帝宫传视相如璧人情不易知幽致矧可射相从知未能灰心从此画
游韩魏王书堂
兰生深谷中香不为人采明珠含蚌胎融曜镇长在裛来馨满衣磨琢未曾璀君子行之常出处安有改韩王开此居山立中嵬窈窕二游女易岁昏有待柳下学东门百世人不逮乃心毋自欺匪转焉可怠用之建邦国所宜烹大鼐我来追後尘六逸先驽骀美人意桃李德谊见芳茝瞠若眩吾明五色腾日彩
二女篇
天圣中韩魏公居所生忧从其兄琚守齐安即安国寺西庑为书堂以居恒有二女子夜至衣冠高古容装丽甚公恬不以为怪及去二女告曰妾非人也亦非仙人鬼魅游处再岁而言不及乱公德士也行矣即推此泽天下走读齐安记屈原之死二女慈孝亦于此投江故武昌郡人以五月五日竞渡投角黍迎神舟上二女非仙人鬼魅岂灵均二子之精爽耶不然何知人如此乎而後先居者莫之能见为作二女篇
姈娉二美人幽闲真种性色秀雪窗梅衣冠俪修正岩岩韩稚圭寂寞自清静虚室扫斋居展禽当季孟神游问寒暄不得窥信行怪力视茫茫久要交善敬语之非异类安民公有命盖闻楚灵均汨罗陈死证二子终孝慈双玉澄江暎当初黄鄂人荡桨追游泳端午化成俗龙舸长犇竞事神微有道角黍劳将迎非鬼且非仙世士凭谁侦
被命行田未半而羽书至造砦者万别驾其逼方甚继复有闻
冷火不再燃事成难重言我苦不惮烦兴言念丘园丘园未得归行田县西原暑雨沾我衣莱芜绊我辕熊罴百万衆未易轻营也东征到洪道折柳临津门峩峩凤皇台墟吴际荒村南湖湛沦漪?渺波澜飜路囘间谷溪子规嘂烦寃流血良自悲谁念望帝?不羞五斗腰折支别驾尊松门故乡类去路驰且犇羽书如流星万室崇屏藩荒凉旧村甿亿兆不一存哀声听杜宇侧耳心昏昏山泽久已竭职死何足论
某为令无状不能化服奸盗至加之刑戮仲蟠乡丈不以为过又哦诗以宠之是重某之不肖而播其恶於衆也感愧之剧次韵以酬
汉法在彛鼎三章岂不严奸宄恣暴乱官刑废舂钤未若箕山翁顽夫偃风廉予慙斯人徒为容善谦谦?民陷之辟淫刑视齐殱处事禁太速宜犴非为淹丹书对妇泣职死夫何嫌专诛逮垂尽吾辜倍相兼曾闻邹鲁间礼义人自恬商君就有道绦水惊闾阎念此一叹息归来赋陶潜南山信崇极能无刺岩瞻
记游诗
延陵道士何希全为人坦率狂易居天庆观侪辈以风子目之走初识诸妻家哓哓然一多言人也甲申岁至西淛从妇之昆弟游访何之居则閴无人声扣户移时而後希全者出肃宾而坐不交一谈同行怪之视其斋舍盖凝尘满屋胡床虽设而拖泥之板亡矣意其非苟然於世者客退而主人不送客强之不辞及门谢以无茶遂飜然而入询其行事不语既有年矣晚游崇胜佛寺过僧道一不值眎几案间无非贵人竿牍中庭有枯条不翦谓之龙华考记按图乃野菊之下品王公闻人为之歌谣者至积帙而加多走阅短卷图书谓必法书名画开编而视乃其绘梦成图一日之间所遇如此若希全者可谓身如梦幻而道一者顾以梦幻为真物之不齐有如此者因思列子之言为发一笑而作此诗
先生混物化浩若鹤与猿诘曲此世间翛然脱笼樊宴心遂无物得意亦忘言客至不点茶犹嗔破苔痕相逢蜀成都过我故县村遐观梦中梦南膜佛因缘郑人决真妄子产不能贤寥哉天地间谁省物性偏梦觉各有殊从他见一边浩歌归来乎虚堂好昼眠
跋蜡虎图
刻木牵丝代不乏巧而偃师擅剞劂之技吹箫击石师有其能而后夔名制作之宗何哉盖精义入神则神藏其用至诚假物则物状其形写物之工亦犹是也妇弟元可所藏虎抟豕图其枯条衰柳於莬刚鬛疏毛设色皆极能品之上至状虎之蹲伏批豕颊而呷持之豕唏失声手跑足废精神形度曲尽一时之理视之使人毛发森耸若彷徨乎其右也人以宣城绘人包氏善虎因以包虎名之走谓包虎之形但像虎耳至状真虎之态包氏何足以知之夫真虎之形非全於虎者不能到也故走定为丽归真画而名之曰蜡虎图归真梁人宋太祖时以道士召对自言售画得钱沽酒竟醉此外无能者尝为庐山道人写鹞而燕雀不敢来集其画喜图牛虎常伏草莽以观虎之出入或蒙虎皮而仿其?跃之形故其画虎之工居神品上走知非归真不解作此盖惟归真为能知虎非走无以识归真也因跋以诗为之序
岁云暮矣露为霜枯条脱叶衰柳黄郊原寂历无人乡獖牙之豕充稻粱舍臕以游神气扬有斑者虎蹲在傍低头妥尾不大忙豕行过之不虎防虎往抟之搤豕吭豕忙故步声唤长虎如抱儿未遽央豕形虽在身命亡不如安之充虎肠得之纸本君何从仙人道士形已忘解衣盘礴躶宋王虎冠虎鞹虎跳踉百兽望之怖以惶写鸇鸟雀为罢翔匡庐有洁清祠望请君悬之政事堂坐令帖伏犬与羊君不见大索之祭通八方盛德百世祠是常又不见螳蜋捕蜩雀捕螳死生得丧不可偿虎哉宁知蝟?能尔戕是非远在天一方君其宝之永世藏
孙元可赋张公石室诗句语险怪辞锋秀拔读之如神游洞府而陵果为之犇属也非身行此洞不知此诗之工盖其质似卢仝而文丽多之如又加鞭当千里一瞬其视刘义马异得名浪矣诗文与我过当诚无足以当之牵韵勉酬真添薪煮箦之举
君不见谈天衍有言九州之大惟一州无论青冀并营幽我其放言学邹子将子听之无我尤我骑一纸白驴子趷梯趷走上南山头万里以意行一息不暂留谽谺到空洞且作秉烛游呼来混沌老蝙蝠尔作精怪我则不从教激风怒窍拔木折石一去旬有五日而後返但是有户则可由积苏累块虽云巧达观只与蚁蠰侔我有五云车驾以六苍虬日月行已揭无人触虚舟何曾见尔悬旌鸣佩朗?欲飞动玉柱校立直以修大挠甲子有穷尽尔乃禄命难考求皇天大地仅若一鸡子金乌玉兔衔得晓夜作箭浮我不知尔许事政觉两耳风飂飂托死不复生一死可作道者流况乃汉时五斗米师星河耿双眸石坛一坐一千岁坐视生灭水上沤水上沤且罢休休无休於无作乐无乐於无忧仙人与世人夀夭如相醻清清爰静爰自正此举独步不可俦信是神仙足官府蜂房户牖封君侯我偶作此言不比亦不周为何孙卿子谓我阮与刘为我谢孙子我才愧尔天一陬不如且饮酒耳热徒歌讴可以销遣緜緜不断万古之悲愁悲愁销遣几时尽万古之後重有万古来悠悠
春愁诗効玉川子
春阴苦亡赖巧解穷雕锼入我方寸间酿成一百万斛伤春愁我欲挹此愁寸田无地安愁蒭沃以一石五斗杜康酒醉心还与愁为谋愁肠九转疾车毂扰扰万绪何绸缪愁思傥可织争奈百结不可紬我与愁作恶走上千尺高高楼千尺遡云汉只见四极愁云浮都不见铜盘之日缺月之钩此心莫与明愁来压人头逃形入冥室关闭一已牢周遮四壁间罗幕密以绸愁来无际畔还能为我添幽忧我有龙丈三尺之长劒真刚不作绕指柔匣以明月通天虹玉烛银之宝室可以陆剸犀象水断潜伏之蛟虬云昔黄帝轩辕氏用斩铜头铁额横行天下之蚩尤拟将此劒斮愁断昏迷不见愁之喉若士为我言子识愁意不愁至不亡以愁生有来由闲愁不足计空言学庄周日中之景君莫避处阴息景景不留疾行嫌足音不如莫行休因知万虑为萦愁之繂忘怀为遣累之舟归来衲被盖头坐从他鼻息鸣齁齁取友造物先汗漫相与游朝跻叫阊阖夕驾栖丹丘天公向我笑金毋为我讴酌我以琼浆玉液朝阳沆?之浓齐俾我眉夀长千秋却欲强挽愁作伴愁忽去我无处踪迹寻行輈惟有春华鬭春媚一一蒨绚开明眸又有平芜绿野十百千万头钝闷耕田牛踏破南山特石头
浪语集卷十一

[book_title]卷十二
钦定四库全书
浪语集卷十二
宋　薛季宣　撰
乐府附杂诗
古意
荷芰藕生莲每忆中心苦拟掇断根苗丝结千千缕
侯妇叹三首
侯妇匡坐叹荡子新赐册先自薄恩私嫔嫱几巾帼莫作侯家妇鳲鸠理清瑟几许白头人同心绾同室侯妇且勿叹金玉多满堂蛾眉不让人当奈薄情郎
团扇歌三首
田田白团扇轻绡写蝉雀用之却炎暑生风郎掌握团扇复团扇羞郎引遮面顾景强踌躇隙月云端见团团白纨扇奉君挥素手余凉入长夏结交贵经久
燕然歌
塞上月秋更明银山蹀躞健马羣甲光射目开金鳞镞长飞雨旌填云轰庭雷鼓声辚辚柔然之虵阵囷轮倾河鞭石居逡巡浩歌但来轻比邻白登豳国公常闻蚩尤久作溟漠君高辛狗食吴将军羽林弧矢非周身控弦虽多将累人狼跳鸟击虚游?骄矜一息为微尘枭雏井底蛙弥尊余殃积恶天公嗔乘障人闻不闻卫青去病迹已陈窦侯乳臭椒房亲犂幕庭燕然错落铭王勲
木兰将军祠
闻周黄冈葺木兰将军祠不详其意读杜牧之集乃知唐世齐安已祠木兰用乐府诗考之其关山度若飞之句与今黄之关山偶合不必真在黄也按诗木兰边郡女代父征役定在何许黄河黑山政是北伐观其叙事似燕魏北齐间人名号官称又颇差异但燕魏北齐寔未尝有可汗之名魏齐勲官未备唐始十二级而天子有天可汗之号如兵帖将军尚书郎之类皆南北以还官书通语拟乐府诗唐人拟作然其词意质朴不加藻缋自有迈往不羣之气真北朝人语也要之古者妇人往往有猛士风烈顾今丈夫曾不如一女子可为扼腕木兰以一女子勲业不大显数百年後犹血食江上祠敝而复葺似不偶然感此而作
人怯西山种谁知掌上身猪羊刀霍霍车马道辚辚幕府开娘子旗常纪乱臣梦囘清镜对千古茜裙新
车遥遥
车遥遥兮路逶迤思夫君兮君今知今安适兮南入楚愿为声兮逐君语君不言兮声不闻声何当兮言在君
明妃曲
阙下乌云暗黑旗未央高会送将归天子传觞从官劝奉春建策至今时上林关锁多芳菲王嫱困睡花葳蕤中人惊起道宣唤和戎却自蛾眉徘回顾景伤春啼秀色悞身生不知工师万死未足谢丹青始信君难欺寃莫寃兮长别离盟莫渝兮徒自疑毡车未免下宫殿记得当年初入时眉山淡扫双螺垂拟高门户生光辉姑姊提携父母送不教含涕登丹墀赭黄有泪濡龙衣此身虽是触事非风沙万里少花木龙庭争看真阏氏言语不通心尽悲琵琶琢就弹哀思君门万里不易到檀槽拨断商弦丝穷寒絶塞人踪稀时有天边霜鴈飞凭谁说与汉卿相西施莫忘真元龟
惜花引
七月廿四日将旦梦游废圃作遗忘数句枕上足成之颇与前年春草曲同意辞旨凄怨殆?非佳祥走素不晓音调亦不知何章曲也
废圃晨游旧观历历三径已荒芜歌酒地悄悄无人迹为山倾仄支柱皆名石桃李无言为人岑寂早绿暗红稀春去也叹繁华难覔落花如积谁与东风惜
杨叛儿
杨婆儿共戏来白门杨柳政依依稳称暝鸦栖博山鑪侈沈烟袅侬心懽绪缪纷扰语含别意泪空流未掩宫闱齐合晓齐合晓只伤悲婆儿杀侬那复相思
杨白华
杨白华柳眼自生息风传华落大江东绾球团絮无多力柳眼落落不可见淡荡游丝空万亿由来宫树未成阴踏歌惊断諠笳笛
秋扇词
少妇织流黄织就中秋月上有乘鸾女肌肤皓氷雪装成一携手奉君端暑月感君清凉意薰风为君发落叶下惊秋与君此囘诀素质不胜愁从衡网珠结招摇邈烟露青鸾影辽絶有物感君怀腾口知何说分命故应然不是君心别
秋空辞
秋空净无瑕耿耿挂明月有人捉月试腾身腾身直上黄金阙黄金宫阙高嵯峨骈头从目相谁何仙人顾之拍手笑使我言语能多罗言语多罗还有考天公何言固无口秦书赵史欺我哉紫气充庭是天道通明广殿凝非云日月照曜如环循虾蟇老鸦咨吞啖我欲叱之神羊嗔梦中将谓天难知梦囘尘事故依依天大故能成变化觉梦不劳评是非
拟古
春飞紫燕秋飞鸿双成阿母长相逢谁家窈窕窥绿窗藕花菡萏清池风璧璫翡翠双明月宝钗玉钏衣如雪年可四三当有情语音娇软疑卿卿天公一笑囘金电不似当时不相见
相逢狭邪间
驱车迳长坊长坊劣容綫缭遶狭邪间相逢记君面君家人共知共知不难求朱门扬踈柳虹梁架芳流庭除清且闲驰道直以修中堂真壮哉黄户双蚩头亭亭丹桂华灿烂明人眸主君三男儿三儿例封侯大儿尹京都中儿相凝旒小儿奉朝请笼街进鸣驺三儿俱来归青丝控骅骝三儿俱上堂大人百不忧三儿俱入室四座沈烟浮蛾眉尽妖艶三妇不可侔大妇鼓鸣瑟中妇弹箜篌少妇独凝竚酡顔半娇羞丈夫且踌躇世有此乐不
怨歌行
男儿多负心女子良易知琴音和且谐何以得淫思文君慕相如殷懃效于飞不惜鷫鸘裘愁成远山眉茂陵独何事为颦效东施兴言念畴昔红泪落如玑弹作白头吟深心写琴诗郎听弦上声妾志终不移清商感人情两意亦以非文君获所愿相如悟沉迷宁能已消渴琴台遂同归妄欲理丝桐丝桐亮以悲谓言无终极当非长别离
艶歌行
雝雝云间鴈南飞北轩翥妯娌几多人儿夫独羁旅郎书凭谁寄妾意凭谁语赖有双鲤鱼尺素为怀取欢子今来归还羞入朱户告之莫流宕天静星可数星子何昭昭行不如归去
妾薄命
鱼生蒲藻中河水以为依倾河竭其波鱼藻当何归妾作君家妇君时尚卑微勤身紝丝纩夜午不下机悯君书愰劳宁教食无薇缉缉儿与女号寒复啼饥怜之小顔色飣餖挛斑衣君登名利场妾喜神欲飞今君位通侯蚩头建黄扉忍令家人子举动生光辉妾昔顔如花因君损芳菲君去春无迹澘然泪红玑自怜承事君为他筋头肥妾命薄如纸虚牀但歔欷忆昔在家日憨痴弄庭闱爷娘念娇子深心爱其颀人间愁未知结发为君妃姑嫜时在堂色养亲无违殷懃百憔悴可道才依稀谁言当见君崇高位巍巍君官知渐穹人事觉已非非关君二三妾貌凋寒威恨无长
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 10:27:54-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>