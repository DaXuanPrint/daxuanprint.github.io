<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="御制读白居易诗率题,提要,卷一,卷二,卷三,卷四,卷五,卷六,卷七,卷八,卷九,卷十,卷十一,卷十二,卷十三,卷十四,卷十五,卷十六,卷十七,卷十八,卷十九,卷二十,卷二十一,卷二十二,卷二十三,卷二十四,卷二十五,卷二十六,卷二十七,卷二十八,卷二十九,卷三十,卷三十一,卷三十二,卷三十三,卷三十四,卷三十五,卷三十六,卷三十七,卷三十八,卷三十九,卷四十,卷四十一,卷四十二,卷四十三,卷四十四,卷四十五,卷四十六,卷四十七,卷四十八,卷四十九,卷五十,卷五十一,卷五十二,卷五十三,卷五十四,卷五十五,">
<meta name="description" content="中国古代诗文别集。唐代白居易撰。此集的最早编定者为白氏的好友元稹，约成于穆宗长庆年间。50卷，收有白前半生的作品，除各类诗外，还收有赋赞等散文。白氏生前曾亲自对自己的诗进行多次编集、整理，并请人抄写数份，分存各处，把诗分为讽谕、闲适、感伤、杂律四类，并于会昌五年(845)写有《白氏集后记》，自云：“白氏前著《长庆集》五十卷，元微之为序;后集二十卷，自为序;今又续后集五卷，自为记。前后七十五卷，诗笔大小凡三千八百四十首”，后经兵乱，虽有散佚，但大多完整保存下来，并以《白氏长庆集》、《白氏文集》或《白香山集》">
<title>白氏长庆集_白居易_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">白氏长庆集</span> <br/>
          作者： <span class="inputVal" id="bkauthor">白居易</span> <br/>
          朝代： <span class="inputVal" id="bkdate">唐代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">类书文集,诗文集,完结</span> <br/>
          字数： <span class="inputVal" id="bknum">[book_length]442123</span> <br/>
          说明： <span class="inputVal" id="bkdec">中国古代诗文别集。唐代白居易撰。此集的最早编定者为白氏的好友元稹，约成于穆宗长庆年间。50卷，收有白前半生的作品，除各类诗外，还收有赋赞等散文。白氏生前曾亲自对自己的诗进行多次编集、整理，并请人抄写数份，分存各处，把诗分为讽谕、闲适、感伤、杂律四类，并于会昌五年(845)写有《白氏集后记》，自云：“白氏前著《长庆集》五十卷，元微之为序;后集二十卷，自为序;今又续后集五卷，自为记。前后七十五卷，诗笔大小凡三千八百四十首”，后经兵乱，虽有散佚，但大多完整保存下来，并以《白氏长庆集》、《白氏文集》或《白香山集》之名传世。宋绍兴间刻71卷本《白氏长庆集》是现存最早的白集刻本。又有明万历马元调刻本，71卷，附录1卷;汲古阁本;《四部丛刊》本等。1979年中华书局出版顾学颉校点《白居易集》71卷，外集2卷，书末附有有关白居易的传记和序跋及重新编写的白居易年谱简编等。此集以绍兴本为底本，搜罗较为完备，为今日最流行之版本。其中卷三十八、《外集》下卷共收有赋文18篇。这些赋作华而不艳，美而有度，借物抒情，针贬时弊，体现了他“为文者必当尚质抑淫，著诚去伪”、“文章合为时而著”的主张。</span> <br/>
          封面： <span class="inputVal" id="bkimg">Z_19158.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]白氏长庆集
[book_author]白居易
[book_date]唐代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]类书文集,诗文集,完结
[book_length]442123
[book_dec]中国古代诗文别集。唐代白居易撰。此集的最早编定者为白氏的好友元稹，约成于穆宗长庆年间。50卷，收有白前半生的作品，除各类诗外，还收有赋赞等散文。白氏生前曾亲自对自己的诗进行多次编集、整理，并请人抄写数份，分存各处，把诗分为讽谕、闲适、感伤、杂律四类，并于会昌五年(845)写有《白氏集后记》，自云：“白氏前著《长庆集》五十卷，元微之为序;后集二十卷，自为序;今又续后集五卷，自为记。前后七十五卷，诗笔大小凡三千八百四十首”，后经兵乱，虽有散佚，但大多完整保存下来，并以《白氏长庆集》、《白氏文集》或《白香山集》之名传世。宋绍兴间刻71卷本《白氏长庆集》是现存最早的白集刻本。又有明万历马元调刻本，71卷，附录1卷;汲古阁本;《四部丛刊》本等。1979年中华书局出版顾学颉校点《白居易集》71卷，外集2卷，书末附有有关白居易的传记和序跋及重新编写的白居易年谱简编等。此集以绍兴本为底本，搜罗较为完备，为今日最流行之版本。其中卷三十八、《外集》下卷共收有赋文18篇。这些赋作华而不艳，美而有度，借物抒情，针贬时弊，体现了他“为文者必当尚质抑淫，著诚去伪”、“文章合为时而著”的主张。
[book_img]Z_19158.jpg


[book_title]御制读白居易诗率题
御制读白居易诗率题
立意为平易虞人不知叟千载诵其诗而叟亦知否

[book_title]提要
钦定四库全书　　　　集部二
白氏长庆集　　　　　别集类一【唐】
提要
【臣】等谨案白氏长庆集七十一卷唐白居易撰居易有六帖已着録案钱曾读书敏求记称所见宋刻居易集两本皆题为白氏文集不名长庆集汪立名校刻香山诗集亦谓宝历以後之诗不应概题曰长庆今考居易尝自写其集分置僧寺据所自记太和九年置东林寺者二千九百六十四首勒成六十卷开成元年置于圣善寺者三千二百五十五首勒成六十五卷开成四年置于苏州南禅院者凡三千四百八十七首勒为六十七卷皆题曰白氏文集开成五年置于香山寺者凡八百首合为十卷则别题曰洛中集惟长庆四年元稹作白氏长庆集序称尽徵其文手自排纂成五十卷二千九百九十一首又称明年当改元长庆讫于是因号曰白氏长庆集则长庆一集特穆宗甲辰以前之作曾及立名所辨不为无据然唐志载白氏长庆集七十五卷宋志亦载白氏长庆集七十一卷而白氏文集之名转不着録又高斯得耻堂存稿有白氏长庆集序宋人目録传于今者晁公武读书志尤袤遂初堂书目陈振孙书録解题亦均作白氏长庆集则谓宋刻必作白氏文集亦未尽然况元稹之序本为长庆集作而圣善寺文集记中载有居易自注称元相公先作集序并目録一卷在外则长庆集序已移弁开成新作之目録知宝历以後之诗文均编为续集袭其旧名矣未可遽以总题长庆为非也其卷帙之数晁公武谓前集五十卷後集二十卷续集五卷今亡三卷则当有七十二卷陈振孙为七十一卷之外又有外集一卷亦当有七十二卷而所标总数乃皆仍为七十一卷与今本合则其故不可得详至彭叔夏文苑英华辨证谓集中进士筞问第二道俗本妄有所增又冯班才调集评亦称每卷首古调律诗格诗之目为重刻改窜则今所行本已迥非当日之旧矣乾隆四十四年九月恭校上
总纂官【臣】纪昀【臣】陆锡熊【臣】孙士毅
总校官【臣】陆费墀

[book_title]卷一
钦定四库全书
白氏长庆集卷一
唐　白居易　撰
讽谕一【古调诗五言凡六十五首】
贺雨
皇帝嗣宝历元和三年冬自冬及春暮不雨旱爞爞【持中切】上心念下民惧岁成灾凶遂下罪巳诏殷勤制万邦帝曰予一人继天承祖宗忧勤不遑宁夙夜心忡忡元年诛刘辟一举靖巴邛二年戮李錡不战安江东顾惟眇眇德遽有巍巍功或者天降沴无乃儆予躬上思答天戒下思致时邕莫如率其身慈和与俭?乃命罢进献乃命赈饥穷宥死降五刑责已寛三农宫女出宣徽廏马减飞龙庶政靡不举皆出自宸衷奔腾道路人伛偻田野翁欢呼相告报感泣涕沾胸顺人人心悦先天天意从诏下才七日和气生冲融凝爲油油云散作习习风昼夜三日雨凄凄复蒙蒙万心春熙熙百谷青芃芃【蒲红切】人变愁爲喜岁易俭爲丰乃知王者心忧乐与衆同皇天与后土所感无不通冠佩何锵锵将相及王公蹈舞呼万岁列贺明庭中小臣诚愚陋职忝金銮宫稽首再三拜一言献天聪君以明爲圣臣以直爲忠敢贺有其始亦愿有其终
读张籍古乐府
张君何爲者业文三十春犹工乐府诗举代少其伦爲诗意如何六义互铺陈风雅比兴外未尝着空文读君学仙诗可讽放佚君读君董公诗可诲贪暴臣读君商女诗可感悍妇仁读君勤齐诗可劝薄夫敦上可裨教化舒之济万民下可理情性卷之善一身始从青衿岁迨此白髪新日夜秉笔吟心苦力亦勤时无采诗官委弃如泥尘恐君百岁後灭没人不闻愿藏中秘书百代不湮沦愿播内乐府时得闻至尊言者志之苗行者文之根所以读君诗亦知君爲人如何欲五十官小身贱贫病眼街西住无人行到门
哭孔戡
洛阳谁不死戡死闻长安我是知戡者闻之涕泫然戡佐山东军非义不可干拂衣向西来其道直如弦从事得如此人人以爲难人言明明代合置在朝端或望居谏司有事戡必言或望居宪府有邪戡必弹惜哉两不谐没齿爲闲官竟不得一日謇謇立君前形骸随衆人敛葬北邙山平生刚肠内直气归其闲【居顔切】贤者爲生民生死悬在天谓天不爱人胡爲生其贤谓天果爱民胡爲夺其年茫茫元化中谁执如此权
凶宅
长安多大宅列在街西东往往朱门内房廊相对空枭鸣松桂枝狐藏兰菊?苍苔黄叶地日暮多旋风前主爲将相得罪窜巴庸後主爲公卿寝疾殁其中连延四五主殃祸继相锺自从十年来不利主人翁风雨坏檐隙蛇鼠穿墙墉人疑不敢买日毁土木功嗟嗟俗人心甚矣其愚蒙但恐灾将至不思祸所从我今题此诗欲悟迷者胸凡爲大官人年禄多高崇权重持难久位高势易穷骄者物之盈老者数之终四者如寇盗日夜来相攻假使居吉土孰能保其躬因小以明大借家可谕邦【叶逋蒙切】周秦宅崤函其宅非不同一兴八百年一死望夷宫寄语家与国人凶非宅凶
梦仙
人有梦仙者梦身升上清坐乘一白鹤前引双红旌羽衣忽飘飘玉鸾俄铮铮半空直下视人世尘冥冥渐失乡国处才分山水形东海一片白列岳五点青须臾羣仙来相引朝玉京安期羡门辈列侍如公卿仰谒玉皇帝稽首前致诚帝言汝仙才努力勿自轻却後十五年期汝不死庭再拜受斯言既寤喜且惊秘之不敢泄誓志居岩扃【涓营切】恩爱舍骨肉饮食断羶腥朝飱云母散夜吸沆【何党切】瀣【奚介切】精空山三十载日望辎軿迎前期过已久鸾鹤无来声齿髪日衰白耳目减聪明一朝同物化身与粪壤并神仙信有之俗力非可营苟无金骨相不列丹台名徒传辟谷法虚受烧丹经只自取勤苦百年终不成悲哉梦仙人一梦误一生
观刈麦【时爲盩厔县尉○盩音周厔音质】
田家少闲月五月人倍忙夜来南风起小麦覆陇黄妇姑荷箪食童稚携壶浆相随饷田去丁壮在南冈足蒸暑土气背灼炎天光力尽不知热但惜夏日长复有贫妇人抱子在其傍右手秉遗穗左臂悬敝筐听其相顾言闻者爲悲伤家田输税尽拾此充饥膓今我何功德曾不事农桑吏禄三百石岁晏有余粮念此私自愧尽日不能忘
题海图屏风【元和巳丑年作】
海水无风时波涛安悠悠鳞介无小大遂性各沉浮突兀海底鳌首冠三神丘钓网不能制其来非一秋或者不量力谓兹鳌可求贔【旁谜切】屭【兴计切】牵不动纶絶沈其钩一鳌既顿颔诸鳌齐掉头白涛与黑浪呼吸绕咽喉喷风激飞廉鼓波怒阳侯鲸鲵得其便张口欲吞舟万里无活鳞百川多倒流遂使江汉水朝宗意亦休苍然屏风上此画良有由
羸骏
骅骝失其主羸饿无人牧向风嘶一声莽苍黄河曲蹋冰水畔立卧雪塜间宿岁暮田野空寒草不满腹岂无市骏者尽是凡人目相马失於瘦遂遗千里足村中何扰扰有吏徵刍粟输彼军廏中化作驽骀肉
废琴
丝桐合爲琴中有太古声古声淡无味不称今人情玉徽光彩灭朱弦尘土生废弃来巳久遗音尚泠泠不辞爲君弹纵弹人不听何物使之然羌笛与秦筝
李都尉古劒
古劒寒黯黯铸来几千秋白光纳日月紫气排斗牛有客借一观爱之不敢求湛然玉匣中秋水澄不流至宝有本性精刚无与俦可使寸寸折不能绕指柔愿快直士心将断佞臣头不愿报小怨夜半刺私讐劝君愼所用无作神兵羞
云居寺孤桐
一株青玉立千叶緑云委亭亭五丈余高意犹未已山僧年九十清净老不死自云手种时一颗【苦果切】青桐子直从萌芽拔高自毫末始四面无附枝中心有通理寄言立身者孤直当如此
京兆府新栽莲【时爲盩厔县尉趋府作】
汚沟贮浊水水上叶田田我来一长叹知是东溪莲下有清泥汚馨香无复全上有红尘扑顔色不得鲜物性犹如此人事亦宜然托根非其所不如遭弃捐【干权切】昔在溪中日花叶媚清涟今来不得地顦【音樵】顇【音萃】府门前
月夜登阁避暑
旱久炎气甚中人若燔烧清风隐何处草树不动揺何以避暑气无如出尘嚣行行都门外佛阁正迢嶤清凉近高生烦热委静销开襟当轩坐神泰意飘飘回看归路傍禾黍尽枯焦独善诚有计将何救旱苗
初授拾遗
奉诏登左掖束带参朝议何言初命卑且脱风尘吏杜甫陈子昂才名括天地当时非不遇尚无过斯位况子蹇薄者宠至不自意惊近白日光慙非青云器天子方从谏朝廷无忌讳岂不思匪躬适遇时无事受命巳旬月饱食随班次谏纸忽盈箱对之终自愧
赠元稹
自我从宦游七年在长安所得惟元君乃知定交难岂无山上苗径寸无岁寒岂无要津水咫尺有波澜之子异於是久处誓不谖【音萱】无波古井水有节秋竹竿一爲同心友三及芳岁阑花下鞍马游雪中杯酒欢衡门相逢迎不具带与冠春风日高睡秋月夜深看不爲同登科不爲同署官所合在方寸心源无异端
哭刘敦质
小树两株栢新土三尺坟苍苍白露草此地哭刘君哭君岂无辞辞云君子人如何天不吊穷悴至终身愚者多贵寿贤者独贱迍龙亢彼无悔蠖屈此不伸哭罢持此辞吾将诘羲文
答友问
大圭廉不割利劒用不缺当其斩马时良玉不如铁置铁在洪炉铁消易如雪良玉同其中三日烧不热君疑才与德咏此知优劣
杂兴三首
楚王多内宠倾国选嫔妃又爱从禽乐驰骋每相随锦韝【哥讴切】臂花隼罗袂控金羁遂习宫中女皆如马上儿色禽合爲荒刑政两巳衰【思谁切】云梦春仍猎章华夜不归东风二月天春鴈正离离美人挟银镝一发叠双飞飞鸿惊断行敛翅避蛾眉君王顾之笑弓箭生光辉回眸语君曰昔闻庄王时有一愚夫人其名曰樊姬不有此游乐三载断鲜肥
越国政初荒越天旱不巳风日燥水田水涸尘飞起国中新下令官渠禁流水流水不入田壅入王宫里余波养鱼鸟倒影浮楼雉澹灔九折池萦回十余里四月芰荷发越王日游嬉左右好风来香动芙蓉蘂但爱芙蓉香乂种芙蓉子不念阊门外千里稻苗死
吴王心日侈服玩尽奇瓌【音囘又姑回切】身卧翠羽帐手持红玉杯冠垂明月珠带束通天犀行动自矜顾数步一徘徊小人知所好怀宝四方来奸邪得藉手从此幸门开古称国之宝谷米与贤才今看君王眼视之如尘灰伍员谏已死浮屍去不回姑苏台下草麋鹿闇生麑
宿紫阁山北村
晨游紫阁峯暮宿山下村村老见予喜爲予开一樽举杯未及饮暴卒来入门紫衣挟刀斧草草十余人夺我席上酒掣我盘中飱主人退後立敛手反如宾中庭有奇树种来三十春主人惜不得持斧断其根口称采造家身属神策军主人愼勿语中尉正承恩
读汉书
禾黍与稂莠雨来同日滋桃李与荆棘霜降同夜萎草木既区别荣枯那等夷茫茫天地意无乃太无私小人与君子用置各有宜奈何西汉末忠邪并信之不然尽信忠早絶邪臣窥不然尽信邪早使忠臣知优游两不断盛业日巳衰痛矣萧京辈终令陷祸机【萧望之京房等】每读元成纪愤愤令人悲寄言爲国者不得学天时寄言爲臣者可以鉴於斯
赠樊着作
阳城爲谏议以正事其君其手如屈轶举必指佞臣卒使不仁者不得秉国钧元稹爲御史以直立其身其心如肺石动必达穷民东川八十家寃愤一言伸刘辟肆乱心杀人正纷纷其嫂曰庾氏弃絶不爲亲从史萌逆节隐心潜负恩其佐曰孔戡舍去不爲宾凡此士与女其道天下闻常恐国史上但记凤与麟贤者不爲名名彰教乃敦每惜若人辈身死名亦沦君爲着作郎职废志空存虽有良史才直笔无所申何不自着书实録彼善人编爲一家言以备史阙文
蜀路石妇
道傍一石妇无记亦无铭传是此乡女爲妇孝且贞十五嫁邑人十六夫征行夫行二十载妇独守孤茕其夫有父母老病不安宁其妇执妇道一一如礼经晨昏问起居恭顺发心诚药饵自调节膳羞必甘馨夫行竟不归妇德转光明後人高其节刻石像妇形俨然整衣巾若立在闺庭似见舅姑礼如闻环佩声至今爲妇者见此孝心生不比山头石空有望夫名
折劒头
拾得折劒头不知折之由一握青虵尾数寸碧峯头疑是斩鲸鲵不然刺蛟虬缺落泥土中委弃无人收我有鄙介性好刚不好柔勿轻直折劒犹胜曲全钩
登乐游园望
独上乐游园四望天日曛东北何霭霭宫阙入烟云爱此高处立忽如遗垢氛耳目暂清旷怀抱郁不伸下视十二街绿树间红尘车马徒满眼不见心所亲孔生死洛阳元九谪荆门可怜南北路高盖者何人
酬元九对新栽竹有怀见寄【顷有赠元九诗云有节秋竹竿故元感之因重见寄】
昔我十年前与君始相识曾将秋竹竿比君孤且直中心一以合外事纷无极共保秋竹心风霜侵不得始嫌梧桐树秋至先改色不爱杨柳枝春来软无力怜君别我後见竹长相忆长欲在眼前故栽庭户侧分首今何处君南我在北吟我赠君诗对之心恻恻
感鹤
鹤有不羣者飞飞在野田饥不啄腐鼠渴不饮盗泉贞姿自耿介杂鸟何翩翾【呼渊切】同游不同志如此十余年一兴嗜慾念遂爲矰缴牵委质小池内争食羣鸡前不惟怀稻粱兼亦竞腥羶不惟恋主人兼亦狎乌鸢物心不可知天性有时迁一饱尚如此况乘大夫轩
春雪
元和岁在卯六年春二月月晦寒食天天隂夜飞雪连宵复竟日浩浩殊未歇大似落鵞毛密如飘玉屑寒销春茫【上声】苍【上声】气变风凛冽上林草尽没曲江水复结红乾杏花死绿冻杨枝折所怜物性伤非惜年芳絶上天有时令四序平分别寒燠苟反常物性皆夭阏【阿葛切】我观圣人意鲁史有其说或记水不冰或书霜不杀上将儆政教下以防灾孽兹雪今如何信美非时节
高仆射
富贵人所爱圣人去其泰所以致仕年着在礼经内玄元亦有训知止则不殆二疎独能行遗迹东门外清风久销歇迨此向千载斯人古亦稀何况今之代遑遑名利客白首千百辈唯有高仆射七十悬车盖我年虽未老岁月亦云迈预恐耄及时贪荣不能退中心私自儆何以爲我戒故作仆射诗书之於大带
白牡丹【和钱学士作】
城中看花客旦暮走营营素华人不顾亦占牡丹名闭在深寺中车马无来声唯有钱学士尽日绕?行怜此皓然质无人自芳馨衆嫌我独赏移植在中庭留景夜不暝迎光曙先明对之心亦静虚白相向生唐昌玉蘂花攀翫衆所争折来比顔色一种如瑶琼彼因稀见贵此以多爲轻始知无正色爱恶随人情岂惟花独尔理与人事并君看入眼者紫艶与红英
赠内
生爲同室亲死爲同穴尘他人尚相勉而况我与君黔娄固穷士妻贤忘其贫冀缺一农夫妻敬俨如宾陶潜不营生翟氏自?薪梁鸿不肯仕孟光甘布裙君虽不读书此事耳亦闻至此千载後传是何如人人生未死间不能忘其身所须者衣食不过饱与温蔬食足充饥何必膏粱珍缯絮足御寒何必锦绣文君家有贻训清白遗子孙我亦贞苦士与君新结?庶保贫与素偕老同欣欣
寄唐生
贾谊哭时事阮籍哭路岐唐生今亦哭异代同其悲唐生者何人五十寒且饥不悲口无食不悲身无衣所悲忠与义悲甚则哭之太尉击贼日【段太尉以笏击朱泚】尚书叱盗时【顔尚书叱李希烈】大夫死凶寇【陆大夫爲衆兵所害】谏议谪蛮夷【杨谏议左迁道州】每见如此事声发涕辄随往往闻其风俗士犹或非怜君头半白其志竟不衰我亦君之徒郁郁何所爲不能发声哭转作乐府诗篇篇无空文句句必尽规功高虞人箴痛甚骚人辞非求宫律高不务文字奇惟歌生民病愿得天子知未得天子知甘受时人嗤药良气味苦琴淡音声稀不惧权豪怒亦任亲朋讥人竟无奈何呼作狂男儿每逢羣盗息或遇云雾披但自高声歌庶几天听卑歌哭虽异名所感则同归寄君三十章与君爲哭词
伤唐衢二首
自我心存道外物少能逼常排伤心事不爲长叹息忽闻唐衢死不觉动顔色悲端从东来触我心恻恻伊昔未相知偶游滑台侧同宿李翺家一言如旧识酒酣出送我风雪黄河北日西并马头语别至昬黑君归向东郑我来游上国交心不交面从此重相忆怜君儒家子不得诗书力五十着青衫试官无禄食遗文仅千首六义无差忒散在京洛间何人爲收拾
忆昨元和初忝备谏官位是时兵革後生民正憔悴但伤民病痛不识时忌讳遂作秦中吟一吟悲一事贵人皆怪怒闲人亦非訾天高未及闻荆棘生满地惟有唐衢见知我平生志一读兴叹嗟再吟垂涕泗因和三十韵手题远缄寄致吾陈杜闲赏爱非常意此人无复见此诗犹可贵今日开箧看蠧鱼损文字不知何处葬欲问先歔欷终去哭坟前还君一掬泪【陈杜谓子昂与甫也此诗犹可贵谓唐衢诗也】
问友
种兰不种艾兰生艾亦生根荄相交长茎叶相附荣香茎与臭叶日夜俱长大锄艾恐伤兰溉兰恐滋艾兰亦未能溉艾亦未能除沈吟意不决问君欲何如
悲哉行
悲哉爲儒者力学不知疲读书眼欲闇秉笔手生胝【音支】十上方一第成名常苦迟纵有宦达者两鬓巳成丝可怜少壮日适在穷贱时丈夫老且病焉用富贵爲沈沈朱门宅中有乳臭儿状貌如妇人光明膏粱肌手不把书卷身不擐【胡惯切】戎衣二十袭封爵门承勲戚资春来日日出服御何轻肥朝从博徒饮暮有娼楼期平封还酒债堆金选蛾眉声色狗马外其余一无知山苗与涧松地势随高卑古来无奈何非君独伤悲
紫藤
藤花紫蒙茸藤叶青扶疎谁谓好顔色而爲害有余下如蛇屈盘上若绳萦纡可怜中间树束缚成枯株柔蔓不自胜嫋嫋挂空虚岂知纒树木千夫力不如先柔後爲害有似谀佞徒附着君权势君迷不肯诛又如妖妇人绸缪蛊其夫奇邪坏人室夫惑不能除寄言邦与家所愼在其初毫末不早辨滋蔓信难图愿以藤爲戒铭之於座隅
放鹰
十月鹰出笼草枯雉兔肥下韝【哥讴切】随指顾百掷无一遗鹰翅疾如风鹰爪利如锥本爲鸟所设今爲人所资孰能使之然有术甚易知取其向背性制在饥饱时不可使长饱不可使长饥饥则力不足饱则背人飞乘饥纵搏击未饱须絷维所以爪翅功而人坐收之圣明驭英雄其术亦如斯鄙语不可弃吾闻诸猎师
慈乌夜啼
慈乌失其母哑哑【倚下切】吐哀音昼夜不飞去经年守故林夜夜夜半啼闻者爲沾襟声中如告诉未尽反哺心百鸟岂无母尔独哀怨深应是母慈重使尔悲不任昔有吴起者母殁丧不临嗟哉斯徒辈其心不如禽慈乌复慈乌鸟中之曾参
鷰诗示刘叟【并序】
叟有爱子背叟逃去叟甚悲念之叟少年亦尝如是故作鷰诗以谕之
梁上有双鷰翩翩雄与雌衔泥两椽间一巢生四儿四儿日夜长索食声孜孜青虫不易捕黄口无饱期觜爪虽欲敝心力不知疲须臾十来往犹恐巢中饥辛勤三十日母瘦雏渐肥喃喃教言语一一刷毛衣一旦羽翼成引上庭树枝举翅不回顾随风四散飞雌雄空中鸣声尽呼不归却入空巢里啁啾终夜悲鷰鷰尔勿悲尔当返自思思尔爲雏日高飞背母时当时父母念今日尔应知
采地黄者
麦死春不雨禾损秋早霜岁晏无口食田中采地黄采之将何用持以易餱粮凌晨荷锄去薄暮不盈筐携来朱门家卖与白面郎与君啖肥马可使照地光愿易马残粟救此苦饥膓
初入太行路
天冷日不光太行峯苍莽尝闻此中险今我方独往马蹄冻且滑羊膓不可上若比世路难犹自平於掌
邓鲂张彻落第
古琴无俗韵奏罢无人听寒松无妖花枝下无人行春风十二街轩骑不暂停奔车看牡丹走马听秦筝衆目悦芳艶松独守其贞衆耳喜郑卫琴亦不改声怀哉二夫子念此无自轻
送王处士
王门岂无酒侯门岂无肉主人贵且骄待客礼不足望尘而拜者朝夕走碌碌王生独拂衣遐举如云鹄宁归白云外饮水卧空谷不能随衆人敛手低眉目扣门与我别沽酒留君宿好去采薇人终南山正绿
村居苦寒
八年十二月五日雪纷纷竹柏皆冻死况彼无衣民回观村闾间十室八九贫北风利如劒布絮不蔽身唯烧蒿棘火愁坐夜待晨乃知大寒岁农者尤苦辛顾我当此日草堂深掩门褐裘覆絁【申之切】被坐卧有余温幸免饥冻苦又无壠亩勤念彼深可愧自问是何人
纳粟
有吏夜扣门高声催纳粟家人不待晓塲上张灯烛扬簸净如珠一车三十斛犹忧纳不中鞭责及童仆昔余谬从事内愧才不足连授四命官坐尸十年禄常闻古人语损益周必复今日谅甘心还他太仓谷
薛中丞
百人无一直百直无一遇借问遇者谁正人行得路中丞薛存诚守直心甚固皇明烛如日再使秉王度奸豪与佞巧非不憎且惧直道渐光明邪谋难盖覆每因匪躬节知有匡时具张爲坠网纲倚作颓檐柱悠哉上天意报施纷回互自古巳冥茫从今犹不谕岂与小人意昬然同好恶不然君子人何反如朝露裴相昨已夭薛君今又去以我惜贤心五年如旦暮况闻善人命长短系运数今我一涕零岂爲中丞故
秋池二首
前池秋始半卉物多摧坏欲暮槿先萎未霜荷巳败默然有所感可以从兹诫本不种松筠早凋何足怪凿池贮秋水中有苹与芰天旱水暗消塌然委空地有似泛泛者附丽权与贵一旦恩势移相随共憔悴
夏旱
太隂不离毕太岁仍在午旱日与炎风枯燋我田亩金石欲销铄况兹禾与黍嗷嗷万族中唯农最辛苦悯然望岁者出门何所覩但见棘与茨萝生徧塲圃恶苗承沴【音戾】气欣然得其所感此因问天可能长不雨
谕友
昨夜霜一降杀君庭中槐乾叶不待黄索索飞下来怜君感物节晨起步前阶临风蹋叶立半日顔色哀西望长安城歌钟十二街何人不欢乐君独心悠哉白日头上走朱顔镜中颓平生青云心销化成死灰我今赠一言胜饮酒千杯其言虽甚鄙可破悒悒怀朱门有勲贵陋巷有顔回穷通各有命不系才不才推此自裕裕不必待安排
丘中有一士二首【命首句爲题】
丘中有一士不知其姓名面色不忧苦血气常和平每选隙地居不蹋要路行举动无尤悔物莫与之争藜藿不充膓布褐不蔽形终岁守穷饿而无嗟叹声岂是爱贫贱深知时俗情勿矜罗弋巧鸾鹤在冥冥
丘中有一士守道岁月深行披带索衣坐拍无弦琴不饮浊泉水不息曲木隂所逢苟非义粪土千黄金乡人化其风薰如兰在林智愚与强弱不忍相欺侵我欲访其人将行复沈吟何必见其面但在学其心
新制布裘
桂布白似雪吴绵软於云布重绵且厚爲裘有余温朝拥坐至暮夜覆眠达晨谁知严冬月支体暖如春中夕忽有念抚裘起逡巡丈夫贵兼济岂独善一身安得万里裘盖裹周四垠稳暖皆如我天下无寒人
杏园中枣树
人言百果中唯枣凡且鄙皮皴【七伦切】似龟手叶小如鼠耳胡爲不自知生花此园里岂宜遇攀翫幸免遭伤毁二月曲江头杂英红旖旎枣亦在其间如嫫【莫胡切】对西子东风不择木吹煦长未巳眼看欲合抱得尽生生理寄言游春客乞君一回视君爱绕指柔从君怜柳杞君求悦目艶不敢争桃李君若作大车轮轴材须此
虾蟇【和张十六】
嘉鱼荐宗庙灵龟贡邦家应龙能致雨润我百谷芽蠢蠢水族中无用者虾蟇【谟加切】形秽肌肉腥出没於泥沙六月七月交时雨正滂沱虾蟇得其志快乐无以加地既蕃其生使之族类多天又与其声得以相諠譁岂惟玉池上汚君清冷波何独瑶瑟前乱君鹿鸣歌常恐飞上天跳跃随姮娥往往蚀明月遣君无奈何
寄隐者
卖药向都城行憩青门树道逢驰驿者色有非常惧亲族走相送欲别不敢住私怪问道傍何人复何故云是右丞相当国握枢务禄厚食万钱恩深日三顾昨日延英对今日崖州去由来君臣间宠辱在朝暮青青东郊草中有归山路归去卧云人谋身计非误
放鱼【自此後诗到江州作】
晓日提竹篮家僮买春蔬青青芹蕨下叠卧双白鱼无声但呀呀以气相喣濡倾篮写地上拨剌长尺余岂唯刀机忧坐见蝼蚁图脱泉虽巳久得水犹可苏放之小池中且用救乾枯水小池窄狭动尾触四隅一时幸苟活久远将何如怜其不得所移放於南湖南湖连西江好去勿踟蹰施恩即望报吾非斯人徒不须泥沙底辛苦覔明珠
文柏牀
陵上有老柏柯叶寒苍苍朝爲风烟树暮爲宴寝牀以其多奇文宜升君子堂刮削露节目拂拭生辉光元班状狸首素质如截肪【敷邦切】虽充悦日翫终乏周身防华彩诚可爱生理苦巳伤方知自残者爲有好文章
浔阳三题【并序】
庐山多桂树湓浦多修竹东林寺有白莲花皆植物之贞劲秀异者虽宫囿省寺中未必能尽有夫物以多爲贱故南方人不贵重之至有蒸爨其桂剪弃其竹白眼於莲花者予惜其不生於北土也因赋三题以唁之
庐山桂
偃蹇月中桂结根依青天天风绕月起吹子下人间飘零委何处乃落匡庐山生爲石上桂叶如剪碧鲜枝干日长大根荄日牢坚不归天上月空老山中年庐山去咸阳道里三四千无人爲移植得入上林园不及红花树长栽温室前
湓浦竹
浔阳十月天天气仍温燠有霜不杀草有风不落木玄冥气力薄草木冬犹绿谁肯湓浦头回眼看修竹其有顾盼者持刀斩且束剖劈青琅玕家家盖墙屋吾闻汾晋间竹少重如玉胡爲取轻贱生此西江曲
东林寺白莲
东林北塘水湛湛见底清中生白芙蓉菡萏三百茎白日发光彩清飈散芳馨泄香银囊破泻露玉盘倾我慙尘埃眼见此琼瑶英乃知红莲花虚得清净名夏萼敷未歇秋房结才成夜深衆僧寝独起绕池行欲收一颗子寄向长安城但恐出山去人间种不生
大水
浔阳郊郭间大水岁一至闾阎半漂荡城堞多倾坠苍茫生海色渺漫连空翠风卷白波翻日煎红浪沸工商彻屋去牛马登山避况当率税时颇害农桑事独有佣舟子鼓枻生意气不知万人灾自覔锥刀利吾无奈尔何尔非久得志九月霜降後水涸爲平地
白氏长庆集卷一

[book_title]卷二
钦定四库全书
白氏长庆集卷二
唐　白居易　撰
讽谕二【古调诗五言凡五十八首】
续古诗十首
戚戚复戚戚送君远行役行役非中原海外黄沙碛伶俜独居妾迢递长征客君望功名归妾忧生死隔谁家无夫妇何人不离拆所恨薄命身嫁迟别日迫妾身有存殁妾心无改易生爲闺中妇死作山头石
掩泪别乡里飘颻将远行茫茫绿野中春尽孤客情驱马上丘陇高低路不平风吹棠棃花啼鸟时一声古墓何代人不知姓与名化作路傍土年年春草生感彼忽自悟今我何营营
朝采山上薇暮采山上薇岁晏薇亦尽饥来何所爲坐饮白石水手把青松枝击节独长謌其声清且悲枥马非不肥所苦常絷维豢豕非不饱所忧竟爲牺行行歌此曲以慰常苦饥
雨露长纎草山苗高入云风雪折劲木涧松摧爲薪风摧此何意雨长彼何因百丈涧底死寸茎山上春可怜苦节士感此涕盈巾
窈窕双鬟女容德俱如玉昼居不踰阈夜行常秉烛气如含露兰心如贯霜竹宜当备嫔御胡爲守幽独无媒不得选年忽过三六岁暮望汉宫谁在黄金屋邯郸进娼女能唱黄花曲一曲称君心恩荣连九族
栖栖远方士读书三十年业成无知已徒步来入关长安多王侯英俊竞攀援幸随衆宾末得厠门馆间东阁有旨酒中堂有管弦何爲向隅客对此不开顔富贵无是非主人终日欢贫贱多悔尤客子终夜叹归去复归去故乡贫亦安
凉风飘嘉树日夜减芳华下有感秋妇攀条苦悲嗟我本幽闲女结髪事豪家豪家多婢仆门内颇骄奢良人近封侯出入鸣玉珂自从富贵来恩薄谗言多冢妇独守礼羣妾互奇衺【音斜】但信言有玷不察心无瑕容光未销歇欢爱忽蹉跎何意掌上玉化爲眼中砂盈盈一尺水浩浩千丈河勿言小大异随分有风波闺房犹复尔邦国当如何
心亦无所迫身亦无所拘何爲膓中气郁郁不得舒不舒良有以同心久离居五年不见面三年不得书念此令人老抱膝坐长吁岂无盈樽酒非君谁与娱
揽衣出门行游观遶林渠澹澹春水暖东风生绿蒲上有和鸣鴈下有掉尾鱼飞沈一何乐鳞羽各有徒而我方独处不与之子俱顾彼自伤已禽鱼之不如出游欲遣忧孰知忧有余
春旦日初出曈曈耀晨辉草木照未远浮云已蔽之天地黯以晦当午如昏时虽有东南风力微不能吹中园何所有满地青青葵阳光委云上倾心欲何依
秦中吟十首【并序】
贞元元和之际予在长安闻见之间有足悲者因直歌其事命爲秦中吟
议婚
天下无正声悦耳即爲娱人间无正色悦目即爲姝顔色非相远贫富则有殊贫爲时所弃富爲时所趋红楼富家女金缕绣罗襦见人不敛手娇痴二八初母兄未开口已嫁不须臾绿窗贫家女寂寞二十余荆钗不直钱衣上无真珠几回人欲聘临日又踟蹰主人会良媒置酒满玉壶四座且勿饮听我歌两途富家女易嫁嫁早轻其夫贫家女难嫁嫁晩孝於姑闻君欲娶妇娶妇意何如
重赋
厚地植桑麻所要济生民生民理布帛所求活一身身外充征赋上以奉君亲国家定两税本意在爱人厥初防其淫明敕内外臣税外加一物皆以枉法论奈何岁月久贪吏得因循浚我以求宠敛索无冬春织绢未成疋缫丝未盈斤里胥迫我纳不许蹔逡巡岁暮天地闭隂风生破村夜深烟火尽霰雪白纷纷幼者形不蔽老者体无温悲喘与寒气并入鼻中辛昨日输残税因窥官库门缯帛如山积丝絮如云屯号爲羡余物随月献至尊夺我身上暖买尔眼前恩进入琼林库岁久化爲尘
伤宅
谁家起甲第朱门大道边丰屋中栉比高墙外回环累累六七堂栋宇相连延一堂费百万郁郁起青烟洞房温且清寒暑不能干高堂虚且迥坐卧见南山绕廊紫藤架夹砌红药栏攀枝摘樱桃带花移牡丹主人此中坐十载爲大官厨有臭败肉库有贯朽钱谁能将我语问尔骨肉间岂无穷贱者忍不救饥寒如何奉一身直欲保千年不见马家宅今作奉诚园
伤友【又云伤苦节士】
陋巷孤寒士出门苦栖栖虽云志气在岂免顔色低平生同门友通籍在金闺曩者胶漆契迩来云雨暌正逢下朝归轩骑五门西是时天久隂三日雨凄凄蹇驴避路立肥马当风嘶回头忘相识占道上沙堤昔年洛阳社贫贱相提携今日长安道对面隔云泥近日多如此非君独惨凄死生不变者唯闻任与黎【任公孙黎逢】
不致仕
七十而致仕礼法有明文何乃贪荣者斯言如不闻可怜八九十齿堕双眸昏朝露贪名利夕阳忧子孙挂冠顾翠緌悬车惜朱轮金章腰不胜伛偻入君门谁不爱富贵谁不恋君恩年高须告老名遂合退身少时共嗤诮晩岁多因循贤哉汉二疎彼独是何人寂寞东门路无人继去尘
立碑
勲德既下衰文章亦陵夷但见山中石立作路旁碑铭勲悉太公叙德皆仲尼复以多爲贵千言直万赀爲文彼何人想见下笔时但欲愚者悦不思贤者嗤岂独贤者嗤仍传後代疑古石苍苔字安知是愧词我闻望江县麴令抚惸嫠【麴令名信陵】在官有仁政名不闻京师身殁欲归葬百姓遮路岐攀辕不得去留葬此江湄至今道其名男女涕皆垂无人立碑碣唯有邑人知
轻肥
意气骄满路鞍马光照尘借问何爲者人称是内臣朱绂皆大夫紫绶或将军夸赴军中宴走马去如云罇罍溢九醖水陆罗八珍果擘洞庭橘脍切天池鳞食饱心自若酒酣气益振是岁江南旱衢州人食人
五弦
清歌且罢唱红袂亦停舞赵叟抱五弦宛转当胸抚大声麄若散飒飒【悉合切又音立】风和雨小声细欲絶切切鬼神语又如鹊报喜转作猨啼苦十指无定音顚倒宫徵羽坐客闻此声形神若无主行客闻此声驻足不能举嗟嗟俗人耳好今不好古所以绿窗琴日日生尘土
歌舞
秦城岁云暮大雪满皇州雪中退朝者朱紫尽公侯贵有风雪兴富无饥寒忧所营唯第宅所务在追游朱门车马客红烛歌舞楼欢酣促密坐醉暖脱重裘秋官爲主人廷尉居上头日中爲一乐夜半不能休岂知阌【无分切】乡狱中有冻死囚
买花
帝城春欲暮喧喧车马度共道牡丹时相随买花去贵贱无常价酬直看花数灼灼百朶红戋戋五束素上张幄幕庇旁织笆篱护水洒复泥封移来色如故家家习爲俗人人迷不悟有一田舍翁偶来买花处低头独长叹此叹无人喻一?深色花十户中人赋
赠友五首【并序】
吾友有王佐之才者以致君济人爲巳任识者深许之因赠是诗以广其志云
一年十二月每月有常令君出臣奉行谓之握金镜由兹六气顺以遂万物性时令一反常生灵受其病周汉德下衰王风始不竞又从斩晁错诸侯益强盛百里不同禁四时自爲政盛夏兴土功方春剿人命谁能救其失待君佐邦柄峩峩象魏门悬法彛伦正
银生楚山曲金生鄱溪滨南人弃农业求之多苦辛披砂复凿石矻矻无冬春手足尽皴【七伦切】胝爱利不爱身畲田既慵斫稻田亦懒耘相携作游手皆道求金银毕竟金与银何殊泥与尘且非衣食物不济饥寒人弃本以趋末日富而岁贫所以先圣王弃藏不爲珍谁能反古风待君秉国钧捐金复抵璧勿使劳生民
私家无钱罏平地无铜山胡爲秋夏税岁岁输铜钱钱力日巳重农力日已殚贱粜粟与麦贱贸丝与绵岁暮衣食尽焉得无饥寒吾闻国之初有制垂不刋佣必筭丁口租必计桑田不求土所无不强人所难量入以爲出上足下亦安兵兴一变法兵息遂不还使我农桑人顦顇畎亩间谁能革此弊待君秉利权复彼租庸法令如贞观年
京师四方则王化之本根长吏久於政然後风教敦如何尹京者迁次不逡巡请君屈指数十年十五人科条日相矫吏力亦巳勤寛猛政不一民心安得淳九州雍爲首羣牧之所遵天下率如此何以安吾民谁能变此法待君赞丝纶愼择循良吏令其长子孙
三十男有室二十女有归近代多离乱婚姻多过期嫁娶既不早生育常苦迟儿女未成人父母已衰羸凡人贵逹日多在长大时欲报亲不待孝心无所施哀哉三牲养少得及庭闱惜哉万锺粟多用饱妻儿谁能正?礼待君张国维庶使孝子心皆无风树悲
寓意诗五首
豫樟生深山七年而後知挺高二百尺本末皆十围天子建明堂此材独中规匠人执斤墨采度将有期孟冬草木枯烈火燎山陂疾风吹猛焰从根烧到枝养材三十年方成栋梁姿一朝爲灰烬柯叶无孑遗地虽生尔材天不与尔时不如粪土英犹有人掇之巳矣勿重陈重陈令人悲不悲焚烧苦但悲采用迟
赫赫京内史炎炎中书郎昨传徵拜日恩赐颇殊常貂冠水苍玉紫绶黄金章佩服身未暖巳闻窜遐荒亲戚不得别吞声泣路傍宾客亦巳散门前雀罗张富贵来不久倏如瓦沟霜权势去尤速瞥若石火光不如守贫贱贫贱可久长传语宦游子且来归故乡
促织不成章提壶但闻声嗟哉虫与鸟无实有虚名与君定交日久要如弟兄何以示诚信白水指爲盟云雨一爲别飞沈两难并君爲得风鹏我爲失水鲸音信日巳疎恩分日巳轻穷通尚如此何况死与生乃知择交难须有知人明莫将山上松结托水上萍
翩翩两元鸟本是同巢燕分飞来几时秋夏炎凉变一宿蓬荜庐一栖明光殿偶因衔泥处复得重相见彼矜杏梁贵此嗟茅栋贱眼看秋社至两处俱难恋所托各暂时胡爲相叹羡
婆娑园中树根株大合围蠢尔树间虫形质一何微孰谓虫之微虫蠧巳无期孰谓树之大花叶有衰时花衰夏未实叶病秋先萎树心半爲土观者安得知借问虫何在在身不在枝借问虫何食食心不食皮岂无啄木鸟觜长将何爲
读史五首
楚怀放灵均国政亦荒淫彷徨未忍决遶泽行悲吟汉文疑贾生谪置湘之隂是时刑方措此去难爲心士生一代间谁不有浮沈良时真可惜乱世何足钦乃知汨罗恨未抵长沙深
祸患如棼丝其来无端绪马迁下蚕室嵇康就囹圄抱寃志气屈忍耻形神沮当被戮辱时奋飞无翅羽商山有黄绮颍川有巢许何不从之游超然离网罟山林少羁鞅世路多艰阻寄谢伐檀人愼勿嗟穷处
汉日大将军少爲乞食子秦时故列侯老作锄瓜士春华何暐?园中发桃李秋风忽萧条堂上生荆杞深谷变爲岸桑田成海水势去未须悲时来何足喜寄言荣枯者反复殊未巳
含沙射人影虽病人不知巧言构人罪至死人不疑掇蜂杀爱子掩鼻戮宠姬弘恭陷萧望赵高谋李斯隂德既必报隂祸岂虚施人事虽可罔天道终难欺明则有刑辟幽则有神祗苟免勿私喜鬼得而诛之
季子憔悴时妇见不下机买臣负薪日妻亦弃如遗一朝黄金多佩印衣锦归去妻不敢视妇嫂强依依富贵家人重贫贱妻子欺奈何贫富间可移亲爱志遂使中人心汲汲求富贵又令下人力各竞锥刀利随分归舍来一取妻孥意
和答诗十首【并序】
五年春微之从东台来不数日又左转爲江陵士曹掾诏下日会予下内直归而微之已即路邂逅相遇於街衢中自永寿寺南抵新昌里北得马上话别语不过相勉保方寸外形骸而已因不暇及他是夕足下次于山北寺仆职役不得去命季弟送行且奉新诗一轴致於执事凡二十章率有比兴淫文艳韵无一字焉意者欲足下在途讽读且以遣日时消忧懑又有以张直气而扶壮心也及足下到江陵寄在路所爲诗十七章凡五六千言言有爲章有旨迨于宫律体裁皆得作者风发缄开卷且喜且怪仆思牛僧孺戒不能示他人唯与杓直拒非及樊宗师辈三四人时一吟读心甚贵重然窃思之岂仆所奉者二十章遽能开足下聪明使之然耶抑又不知足下是行也天将屈足下之道激足下之心使感时发愤而臻於此耶若两不然者何立意措辞与足下前时诗如此之相远也仆既羡足下诗又怜足下心尽欲引狂简而和之属直宿拘牵居无暇日故不即时如意旬月来多乞病假假中稍闲且摘卷中尤者继成十章亦不下三千言其间所见同者固不能自异异者亦不能强同同者谓之和异者谓之答并别录和梦游春诗一章各附与本篇之末余未和者亦续致之顷者在科试间尝与足下同笔砚每下笔时辄相顾共患其意太切而理太周故理太周则辞繁意太切则言激然与足下爲文所长在於此所病亦在於此足下来序果有辞犯文繁之说今仆所和者犹前病也待与足下相见日各引所作稍删其繁而晦其义焉余具书白
和思归乐
山中不栖鸟夜半声嘤嘤似道思归乐行人掩泣听皆疑此山路迁客多南征忧愤气不散结化爲精灵我谓此山鸟本不因人生人心自怀土想作思归鸣孟尝平居时娱耳琴泠泠雍门一言感未奏泪沾缨魏武铜雀妓日与欢乐并一旦西陵望欲歌先涕零峡猿亦何意陇水复何情爲入愁人耳皆爲膓断声请看元侍御亦宿此邮亭因听思归鸟神气独安宁问君何以然道胜心自平虽爲南迁客如在长安城云得此道来何虑亦何营穷达有前定忧喜无交争所以事君日持宪立大庭虽有回天力挠之终不倾况始三十余年少有直名心中志气大眼前爵禄轻君恩若雨露君威若雷霆退不苟免难进不曲求荣在火辨玉性经霜识松贞展禽任三黜灵均长独醒获戾自东洛贬官向南荆再拜辞阙下长揖别公卿荆州又非远驿路半月程汉水照天碧楚山挿云青江陵橘似珠宜城酒如????【徐盈切】谁谓谴谪去未妨游赏行人生百岁内天地暂寓形太仓一稊米大海一浮萍身委逍遥篇心付头陀经尚达死生观宁爲宠辱惊中怀苟有主外物安能萦任意思归乐声声啼到明
和阳城驿
商山阳城驿中有叹者谁云是元监察江陵谪去时忽见此驿名良久涕欲垂何故阳道州名姓同於斯怜君一寸心宠辱誓不移疾恶若巷伯好贤如缁衣沈吟不能去意者欲改爲改爲避贤驿大署於门楣荆人爱羊祜户曹改爲辞一字不忍道况兼姓呼之因题八百言言直文甚奇诗成寄与我铿若金和丝上言阳公行友悌无等夷骨肉同衾裯至死不相离次言阳公迹夏邑始栖迟乡人化其风少长皆孝慈次言阳公道终日对酒巵兄弟笑相顾醉貌红怡怡次言阳公节謇謇居谏司誓心除国蠧决死犯天威终言阳公命左迁天一涯道州炎瘴地身不得生归一一皆实录事事无孑遗凡是爲善者闻之恻然悲道州既巳矣往者不可追何世无其人来者亦可思愿以君子文告彼大乐师附於雅歌末奏之白玉墀天子闻此章教化如法施直谏从如流佞臣恶如疵宰相闻此章政柄端正持进贤不知倦去邪勿复疑宪臣闻此章不敢怀依违谏官闻此章不忍纵诡随然後告史氏旧史有前规若作阳公传欲令後世知不劳叙世家不用费文辞但使国史上全录元稹诗
答桐花
山木多蓊郁兹桐独亭亭叶重碧云片花簇紫霞英是时三月天春暖山雨晴夜色向月浅闇香随风轻行者多商贾居者悉黎氓无人解赏爱有客独屏营手攀花枝立足蹋花影行生怜不得所死欲扬其声截爲天子琴刻作古人形云待我成器荐之於穆清诚是君子心恐非草木情胡爲爱其华而反伤其生老龟被刳肠不如无神灵雄鸡自断尾不愿为牺牲况此好顔色花紫叶青青宜遂天地性忍加刀斧刑我思五丁力拔入九重城当正殿栽花叶生光晶上对月中桂下覆堦前蓂泛拂香炉烟隐映斧藻屏为君布緑隂当暑?轩楹沈沈緑满地桃李不敢争爲君发清韵风来如叩琼泠泠声满耳郑卫不足听受君封植力不独吐芬馨助君行春令开花应晴明受君雨露恩不独含芳荣戒君无戏言剪叶封弟兄受君岁月功不独资生成爲君长高枝凤凰上头鸣一鸣君万岁夀如山不倾再鸣万人泰泰阶爲之平如何有此用幽滞在岩垧【涓荧切】岁月不尔驻孤芳坐凋零请向桐枝上爲余题姓名待余有势力移尔献丹庭
和大觜乌
乌者种有二名同性不同觜小者慈孝觜大者贪庸觜大命又长生来十余冬物老顔色变头毛白茸茸飞来庭树上初但惊儿童老巫生奸计与乌意潜通云是非凡鸟遥见起敬恭千岁乃一出喜贺主人翁祥瑞来白日神灵占知风隂作北斗使能爲人吉凶此鸟所止家家产日夜丰上以致寿考下可宜田农主人富家子身老心童蒙随巫拜复祝妇姑亦相从杀鸡荐其肉敬若禋六宗乌喜张大觜飞接在虚空乌既饱羶腥巫亦飨甘浓乌巫互相利不复两西东日日营巢窟稍稍近房栊虽生八九子谁辨其雌雄羣雏又长成衆觜逞残凶探巢吞燕卵入蔟啄蚕虫岂无乘秋隼羁绊委高墉但食乌残肉无施搏击功亦有能言鹦翅碧觜距红暂曾说乌罪囚闭在深笼青青窗前柳郁郁井上桐贪乌占栖息慈乌独不容慈乌尔奚爲来往何憧憧晓去先晨鼓暮归後昏钟辛苦尘土间飞啄禾黍?得食将母哺饥膓不自充主人憎慈乌命子削弹弓弦续会稽竹丸铸荆山铜慈乌求母食飞下尔庭中数粒未入口一丸巳中胸仰天号一声似欲诉苍穹反哺日未足非是惜微躬谁能持此寃一爲问化工胡然大觜乌竟得天年终
答四皓庙
天下有道见无道卷怀之此乃圣人语吾闻诸仲尼矫矫四先生同禀希世资随时有显晦秉道无磷缁秦皇肆暴虐二世遘乱离先生相随去商岭采紫芝君看秦狱中戮辱者李斯刘项争天下谋臣竟悦随先生如鸾鹤出入冥冥飞君看齐鼎中燋烂者郦其子房得沛公自谓相遇迟八难掉舌枢三畧役心机辛苦十数年昼夜形神疲竟杂霸者道徒称帝者师子房尔则能此非吾所宜汉高之季年嬖宠锺所私冢嫡欲废夺骨肉相忧疑岂无子房口口舌无所施亦有陈平心心计将何爲皓皓四先生高冠危映眉从容下南山顾盼入东闱前瞻惠太子左右生羽仪却顾戚夫人楚舞无光辉心不画一计口不吐一词闇定天下本遂安刘氏危子房吾则能此非尔所知先生道既光太子礼甚卑安车留不住功成弃如遗如彼旱天云一雨百谷滋泽则在天下云复归希夷勿高巢与由勿尚吕与伊巢由往不返伊吕去不归岂如四先生出处两逶迤何必长隐逸何必长济时由来圣人道无朕不可窥卷之不盈握舒之亘八陲先生道甚明夫子犹或非愿子辨其惑爲予吟此诗
和雉媒
吟君雉媒什一哂复一叹和之一何晩今日乃成篇岂唯鸟有之抑亦人复然张陈刎颈交竟以势不完至今不平气塞絶泜【旨而切】水源赵襄骨肉亲亦以利相残至今不善名高於磨筓山况此笼中雉志在饮啄间稻?暂入口性巳随人迁身苦亦自忘同族何足言但恨爲媒拙不足以自全劝君今日後养鸟养青鸾青鸾一失侣至死守孤单劝君今日後结客结任安主人宾客去独住在门阑
和松树
亭亭山上松一一生朝阳森耸上参天柯条百尺长漠漠尘中槐两两夹康庄婆娑低覆地枝干亦寻常八月白露降槐叶次第黄岁暮满山雪松色郁青苍彼如君子心秉操贯冰霜此如小人面变态随炎凉共知松胜槐诚欲栽道傍粪土种瑶草瑶草终不芳尚可以斧斤伐之爲栋梁杀身获其所爲君构明堂不然终天年老死在南冈不愿亚枝叶低随槐树行
答箭镞
矢人职司忧爲箭恐不精精在利其镞错磨锋镝成挿以青竹簳【古旱切】羽之赤鴈翎勿言分寸铁爲用乃长兵闻有狗盗者昼伏夜濳行摩弓拭箭镞夜射不待明一盗既流血百犬同吠声狺狺嘷不已主人爲之惊盗心憎主人主人不知情反责镞太利矢人获罪名寄言控弦者愿君少留听何不向西射西天有狼星何不向东射东海有长鲸不然学仁贵三矢平虏廷不然学仲连一发下燕城胡爲射小盗此用无乃轻徒沾一点血虚汚箭头腥
和古社
废村多年树生在古社隈爲作妖狐窟心空身未摧妖狐变美女社树成楼台黄昏行人过见者心徘徊饥鵰竟不捉老犬反爲媒岁媚少年客十去九不回昨夜云雨合烈风驱迅雷风拔树根出雷劈社坛开飞电化爲火妖狐烧作灰天明至其所清旷无氛埃旧地葺村落新田辟荒莱始知天降火不必常爲灾勿谓神默默勿谓天恢恢勿喜犬不捕勿夸鵰不猜寄言狐媚者天火有时来
和分水岭
高岭峻棱棱细泉流亹亹势分合不得东西随所委悠悠草蔓底溅溅石罅里分流来几年昼夜两如此朝宗远不及去海三千里浸润小无功山苗长旱死萦纡用无所奔迫流不已唯作呜咽声夜入行人耳有源殊不竭无坎终难至同出而异流君看何所似有似骨肉亲派别从兹始又似势利交波澜相背起所以赠君诗将君何所比不比山上泉比君井中水
有木诗八首【并序】
余尝读汉书列传见佞顺媕【於检切】娿【於何切】图身忘国如张禹辈者见惑上蛊下交乱君亲如江充辈者见?狠跋扈壅君树党如梁冀辈者见色仁行违先德後贼如王莾辈者又见外状恢弘中无实用者又见附离权势随之覆亡者其初皆有动人之才足以惑衆媚主莫不合於始而败於终也因引风人骚人之兴赋有木八章不独讽前人亦儆後代尔
有木名弱柳结根近清池风烟借顔色雨露助华滋峩峩白雪花嫋嫋青丝枝渐密阴自庇转高梢四垂截枝扶为杖软弱不自持折条用樊圃柔脆非其宜为树信可翫论材何所施可惜金堤地栽之徒尔为
有木名樱桃得地早滋茂叶密独承日花繁偏受露迎风闇揺动引鸟潜来去鸟啄子难成风来枝莫住低软易攀翫佳人屡?顾色求桃李饶心向松筠妬好是映墙花本非当轩树所以姓萧人曾为伐樱赋
有木秋不凋青青在江北谓为洞庭橘美人自移植上受顾盼恩下勤浇溉力实成乃是枳臭苦不堪食物有似是者真伪何由识美人默无言对之长叹息中含害物意外矫凌霜色仍向枝叶间濳生刺如棘
有木名杜棃阴森覆丘壑心蠧已空朽根深尚盘薄媚狐言语巧妖鸟声音恶凭此为巢穴往来互栖托四傍五六本枝叶相交错借问因何生秋风吹子落为长社坛下无人敢芟【师衔切】斫几度野火来风回烧不着有木香苒苒山头生一蕟【方伐切】主人不知名移种近轩闼爱其有芳味因以调麯糵前後曾饮者十人无一活岂徒悔封植兼亦误采掇试问识药人始知名野葛年深已滋蔓刀斧不可伐何时猛风来为我连枝拔有木名水柽远望青童童根株非劲挺柯叶多蒙笼彩翠色如柏鳞皴【七伦切】皮似松为同松柏类得列嘉树中枝弱不胜雪势高常惧风雪压低还举风吹西复东柔芳甚杨柳早落先梧桐惟有一堪赏中心无蠧虫有木名凌霄擢秀非孤标偶依一株树遂抽百尺条托根附树身开花寄树梢自谓得其势无因有动揺一旦树摧倒独立暂飘颻疾风从东起吹折不终朝朝为拂云花暮为委地樵寄言立身者勿学柔弱苗
有木名丹桂四时香馥馥花团夜雪明叶剪春云緑风影清似水霜枝冷如玉独占小山幽不容凡鸟宿匠人爱芳直裁截为厦屋干细力未成用之君自速重任虽大过直心终不曲纵非梁栋材犹胜寻常木
叹鲁二首
季桓心岂忠其富过周公阳货道岂正其权执国命由来富与权不系才与贤所托得其地虽愚亦获安彘肥因粪壤鼠稳依社坛虫兽尚如此岂谓无因缘
展禽胡为者直道竟三黜顔子何如人屡空聊过日皆怀王佐道不践陪臣秩自古无奈何命为时所屈有如草木分天各与其一荔枝非名花牡丹无甘实
反鲍明远白头吟
炎炎者烈火营营者小蝇火不热贞玉蝇不点清氷此苟无所受彼莫能相仍乃知物性中各有能不能古称怨恨死则人有所惩惩淫或应可在道未为弘譬如蜩鷃徒啾啾啅【音卓】龙鹏宜当委之去寥廓高飞腾岂能泥尘下区区酬怨憎胡为坐自苦吞悲仍抚膺
青塚
上有饥鴈号下有枯蓬走茫茫边雪里一掬沙培塿传是昭君墓埋闭蛾眉久凝脂化为泥铅黛复何有时有阴怨气常生坟左右鬰郁如苦雾不随骨销朽妇人无他才荣枯系妍否何乃明妃命独悬画工手丹青一诖误白黑相纷糺【纠同】遂使君眼中西施作嫫母同侪倾宠幸异类为配偶祸福安可知美顔不如丑何言一时事可戒千年後特报後来姝不须倚眉首无辞挿荆钗嫁作贫家妇不见青塚上行人为浇酒
杂感
君子防悔尤贤人戒行藏嫌疑远瓜李言动慎毫芒立教固如此抚事有非常为君持所感仰面问苍苍犬啮桃树根李树反见伤老龟烹不烂延祸及枯桑城门自焚爇池鱼罹其殃阳货肆凶?仲尼畏於匡鲁酒薄如水邯郸【音寒丹】开战塲伯禽鞭见血过失由成王都尉身降虏宫刑加子长吕安兄不道都市杀嵇康斯人死已久其事甚昭彰是非不由已祸患安可防使我千载後涕泗满衣裳
白氏长庆集卷二

[book_title]卷三
<集部,别集类,汉至五代,白氏长庆集>
钦定四库全书
白氏长庆集卷三
唐　白居易　撰
讽谕三【新乐府并序　凡二十首元和四年为左拾遗时作】
序曰凡九千二百五十二言断为五十篇篇无定句句无定字繋於意不繋於文首句标其目卒章显其志诗三百之义也其辞质而径欲见之者易谕也其言直而切欲闻之者深诫也其事核而实使采之者传信也其体顺而肆可以播於乐章歌曲也总而言之为君为臣为民为物为事而作不为文而作也
七德舞　美拨乱陈王业也【武德中天子始作秦王破陈乐以歌太宗之功业贞观初太宗重制破陈乐舞图诏魏徵虞世南等为之歌词名七德舞自龙朔巳後诏郊庙享宴皆先奏之】
七德舞七德歌传自武德至元和元和小臣白居易观舞听歌知乐意乐终稽首陈其事太宗十八举义兵白旄黄钺定两京擒充戮窦四海清二十有四功业成二十有九即帝位三十有五致太平功成理定何神速速在推心置人腹亡卒遗骸散帛收【贞观初诏天下阵死骸骨致祭瘗埋之寻又散帛以求之也】饥人卖子分金赎【贞观五年大饥人有鬻男女者诏出御府金帛尽赎之还其父母】魏徵梦见天子泣【魏徵疾亟太宗梦与徵别既寤流涕是夕徵卒故御亲制碑云昔殷宗得良弼於梦中今朕失贤臣於觉後】张谨哀闻辰日哭【张公谨卒太宗为之举哀有司奏日在辰隂阳所忌不可哭上曰君臣义重父子之情也情发於中安知辰日遂哭之】怨女三千放出宫【太宗常谓侍臣曰妇人幽闭深宫情实可愍今将出之任求伉俪於是令左丞戴胄给事中杜正伦於掖庭宫西门拣出数千人尽放归】死囚四百来归狱【贞观六年亲録囚徒死罪者三百九十放出归家令明年秋来就刑应期毕至诏悉原之】剪须烧药赐功臣李积呜咽思杀身【李积常疾医云得龙须烧灰方可疗之太宗自剪须烧灰赐之服讫而愈积叩头泣涕而谢】含血吮疮抚战士思摩奋呼乞効死【李思摩尝中矢太宗亲为吮血】不独善战善乘时以心感人人心归尔来一百九十载天下至今歌舞之歌七德舞七德圣人有作垂无极岂徒耀神武岂徒夸圣文太宗意在陈王业王业艰难示子孙
法曲歌　美列圣正华声也
法曲法曲歌大定积德重熙有余庆永徽之人舞而咏【永徽之时有贞观之遗风故高宗制一戎大定乐曲也】法曲法曲舞霓裳政和世理音洋洋开元之人乐且康【霓裳羽衣曲起於开元盛於天宝也】法曲法曲歌堂堂堂堂之庆垂无疆中宗肃宗复鸿业唐祚中兴万万叶【永隆元年太常丞李嗣贞善审音律能知兴哀云近者乐府有堂堂之音唐祚再兴之兆】法曲法曲合夷歌夷声邪乱华声和以乱干和天宝末明年胡尘犯宫阙【法曲虽似失雅音盖诸夏之声也故历朝行焉玄宗虽雅好度曲然未尝使蕃汉杂奏天宝十三载始诏诸道调法曲与胡部新声合作识者深异之明年冬而安禄山反也】乃知法曲本华风苟能审音与政通一从胡曲相参错不辨兴衰与哀乐愿求牙旷正华音不令夷夏相交侵
二王後　明祖宗之意也
二王後彼何人介公酅【户圭切】公为国宾周武隋文之子孙古人有言天下者非是一人之天下周亡天下传于隋隋人失之唐得之唐兴十叶岁二百介公酅公世为客明堂太庙朝享时引居宾位备威仪备威仪助郊祭高祖太宗之遗制不独兴灭国不独继絶世欲令嗣位守文君亡国子孙取为戒
海漫漫　戒求仙也
海漫漫直下无底傍无边云涛烟浪最深处人传中有三神山山上多生不死药服之羽化为天仙秦皇汉武信此语方士年年采药去蓬莱今古但闻名烟水茫茫无觅处海漫漫风浩浩眼穿不见蓬莱岛不见蓬莱不敢归童男丱【音惯】女舟中老徐福文成多诳诞上元太一虚祈祷君看骊山顶上茂陵头毕竟悲风吹蔓草何况玄元圣祖五千言不言药不言仙不言白日昇青天立部伎　刺雅乐之替也【太常选坐部伎无性识者退入立部伎乂选立部伎絶无性识者退入雅乐部则雅声可知矣】
立部伎鼓笛諠舞双剑跳七丸嫋巨索掉长竿太常部伎有等级堂上者坐堂下立堂上坐部笙歌清堂下立部鼔笛鸣笙歌一曲衆侧耳鼓笛万曲无人听立部贱坐部贵坐部退为立部伎击鼔吹笙和杂戏立部又退何所任始就乐悬操雅音雅音替坏一至此长令尔辈调宫徵圆丘后土郊祀时言将此乐感神只欲望凤来百兽舞何异北辕将适楚工师愚贱安足云太常三卿尔何人
华原磬　刺乐工非其人也【天宝中始废泗滨磬用华原石代之询诸磬人则曰故老云泗滨磬下调之不能和得华原石考之乃和由是不改】
华原磬华原磬古人不听今人听泗滨石泗滨石今人不击古人击今人古人何不同用之舍之由乐工乐工虽在耳如壁不分清浊卽爲聋梨园弟子调律吕知有新声不如古古称浮磬出泗滨立辩致死声感人宫悬一听华原石君心遂忘封疆臣果然胡寇从燕起武臣少肯封疆死始知乐与时政通岂听铿锵而已矣磬襄入海去不归长安市儿爲乐师华原磬与泗滨石清浊两声谁得知
上阳白髪人　愍怨旷也【天宝五载巳後杨贵妃专宠後宫人无复进幸矣六宫有美色者辄置别所上阳是其一也贞元中尚存焉】
上阳人红颜闇老白髪新緑衣监使守宫门一闭上阳多少春玄宗末岁初选入入时十六今六十同时采择百余人零落年深残此身忆昔吞悲别亲族扶入车中不教哭皆云入内便承恩脸似芙蓉胷似玉未容君王得见面巳被杨妃遥侧目妬令濳配上阳宫一生遂向空房宿宿空房秋夜长夜长无寐天不明耿耿残灯背壁影萧萧暗雨打窗声春日迟日迟独坐天难暮宫鸎百啭愁厌闻梁燕双栖老休妬鸎归燕去长悄然春往秋来不记年唯向深宫望明月东西四五百回圆今日宫中年最老大家遥赐尚书号小头鞋履窄衣裳青黛点眉眉细长外人不见见应笑天宝末年时世粧上阳人苦最多少亦苦老亦苦少苦老苦两如何君不见昔时吕尚美人赋【天宝末有密未艶色者当时号为花鸟使吕尚献美人赋以讽之】又不见今日上阳白髪歌
胡旋女　戒近习也【天宝末康居国献之】
胡旋女胡旋女心应弦手应鼔弦鼔一声双袖举回雪飘颻转蓬舞左旋右转不知疲千匝万周无巳时人闲物类无可比奔车轮缓旋风迟曲终再拜谢天子天子爲之微啓齿胡旋女出康居徒劳东来万里余中原自有胡旋者鬭妙争能尔不如天宝季年时欲变臣妾人人学圆转中有太眞外禄山二人最道能胡旋梨花园中册作妃金鸡障下养爲儿禄山胡旋迷君眼兵过黄河疑未反贵妃胡旋惑君心死弃马嵬念更深从兹地轴天维转五十年来制不禁胡旋女莫空舞数唱此歌悟明主
新丰折臂翁　戒边功也
新丰老翁八十八头鬓眉须皆似雪玄孙扶向店前行左臂凭肩右臂折问翁臂折来几年兼问致折何因缘翁云贯属新丰县生逢圣代无征战惯听梨园歌管声不识旗枪与弓箭无何天宝大徵兵户有三丁点一丁点得驱将何处去五月万里云南行闻道云南有泸水椒花落时瘴烟起大军徒涉水如汤未过十人二三死村南村北哭声哀儿别爷娘夫别妻皆云前後征蛮者千万人行无一回是时翁年二十四兵部牒中有名字夜深不敢使人知偷将大石鎚折臂张弓簸旗俱不堪从兹始免征云南骨碎筋伤非不苦且图拣退归乡土此臂折来六十年一肢虽废一身全至今风雨隂寒夜直到天明痛不眠痛不眠终不悔且喜老身今独在不然当时泸水头身死魂飞骨不收应作云雨望乡鬼万人塜上哭呦呦【云南有万人塜卽鲜于仲通李宓曾覆军之所今塜犹存】老人言君听取君不闻开元宰相宋开府不赏边功防黩武【开元初突厥数寇边时天武军牙将郝灵佺出使因引特勒回鹘部落斩突厥默啜献首于阙下自谓有不世之功时宋璟爲相以天子年少好武恐徼功者生心痛抑其党逾年始授郎将灵佺遂恸哭呕血而死】又不闻天宝宰相杨国忠欲求恩幸立边功边功未立生人怨请问新丰折臂翁【天宝末杨国忠爲相重构阁罗凤之役募人讨之前後二十余万衆发去无返者又捉人连枷赴役天下怨哭人不聊生故禄山得乘人心而盗天下元和初而折臂翁犹存因备歌之】太行路　借夫妇以讽君臣之不终也
太行之路能摧车若比君心是坦途巫峡之水能覆舟若比君心是安流君心好恶苦不常好生毛羽恶生疮与君结发未五载岂期牛女爲参商古称色衰相弃背当时美人犹怨悔何况如今鸾镜中妾颜未改君心改爲君薰衣裳君闻兰麝不馨香爲君盛容饰君看珠翠无颜色行路难难重陈人生莫作妇人身百年苦乐由他人行路难难於山险於水不独人闲夫与妻近代君臣亦如此君不见左纳言右纳史朝承恩暮赐死行路难不在水不在山只在人情反覆闲
司天台　引古以儆今也
司天台仰观俯察天人际羲和死来职事废官不求贤空取艺昔闻西汉元成闲上陵下替谪见天北辰微闇少光色四星煌煌如火赤耀芒动角射三台上台半灭中台坼是时非无太史官眼见心知不敢言明朝趋入明光殿唯奏庆云寿星见天文时变两如斯九重天子不得知不得知安用台高百尺爲
捕蝗　刺长吏也
捕蝗捕蝗谁家子天热日长饥欲死兴元兵後伤隂阳和气蛊蠧化爲蝗始自两河及三辅荐食如蚕飞似雨雨飞蚕食千里间不见靑苖空赤土河南长吏言忧农课人昼夜捕蝗虫是时粟斗钱三百蝗虫之价与粟同捕蝗捕蝗竟何利徒使饥人重劳费一虫虽死百虫来岂将人力定天灾我闻古之良吏有善政以政驱蝗蝗出境又闻贞观之初道欲昌文皇仰天吞一蝗一人有庆兆民赖是岁虽蝗不爲害【贞观二年太宗吞蝗虫事见贞观实录】昆明春水满　思王泽之广被也【贞元中始涨泛】
昆明春昆明春春池岸古春流新影浸南山靑滉瀁波沉西日红奫沦往年因旱灵池竭龟尾曳涂鱼喣沫诏开分水注恩波千介万鳞同日活今来净渌水照天游鱼鱍鱍莲田田洲香杜若抽心短沙暖鸳鸯铺翅眠动植飞沉皆遂性皇泽如春无不被渔者仍丰网罟资贫人久获菰蒲利诏以昆明近帝城宦家不得收其征菰蒲无租鱼无税近水之人感君惠感君惠独何人吾闻率土皆王民远民何疎近何亲愿推此惠及天下无远无近同欣欣吴兴山中罢?茗鄱阳坑里休封银天涯地角无禁利熙熙同似昆明春
城盐州　美圣谟而诮边将也【贞元岁壬申特诏城之】
城盐州城盐州城在五原原上头蕃东节度鉢阐布忽见新城当要路金鸟飞传赞普闻建牙传箭集羣臣君臣頳【音称】面有忧色皆言勿谓唐无人自筑盐州十余载左袵氊裘不犯塞昼牧牛羊夜捉生长去新城百里外诸边急警劳戍人唯此一道无烟尘灵夏濳安谁复辨秦原闇通何处见鄜州驿路好马来长安药肆黄蓍贱城盐州城盐州未城天子忧德宗按图自定计非关将略与庙谋吾闻高宗中宗世北虏猖狂最难制韩公创筑受降城三城鼎峙屯汉兵东西亘絶数千里耳冷不闻胡马声如今边将非无策心笑韩公筑城壁相看养寇爲身谋各握强兵固恩泽愿分今日边将恩褒赠韩公封子孙谁能将此盐州曲翻作歌词闻至尊
道州民　美臣遇明主也
道州民多侏儒长者不过三尺余市作矮奴年进送号爲道州任土贡任土贡宁若斯不闻使人生别离老翁哭孙毋哭儿一自阳城来守郡不进矮奴频诏问城云臣按六典书任土贡有不贡无道州水土所生者只有矮民无矮奴吾君感悟玺书下岁贡矮奴宜悉罢道州民老者幼者何欣欣父子兄弟始相保从此得作良人身道州民民到于今受其赐欲说使君先下泪仍恐儿孙忘使君生男多以阳爲字
驯犀　感爲政之难终也【贞元丙子岁南海进驯犀诏纳苑中至十三年冬大寒驯犀死矣】
驯犀驯犀通天犀躯貌骇人角骇鸡海蛮闻有明天子驱犀乘传来万里一朝得谒大明宫欢呼拜舞自论功五年驯养始堪献六译语言方得通上嘉人兽俱来远蛮舘四方犀入苑?以瑶蒭鏁以金故乡迢逓君门深海鸟不知钟鼓乐池鱼空结江湖心驯犀生处南方热秋无白露冬无雪一入上林三四年又逢今岁苦寒月饮氷卧霰苦蜷局角骨冻伤鳞甲蹜驯犀死蛮儿啼向阙再三颜色低奏乞生归本国去恐身冻死似驯犀君不见建中初驯象生还放林邑【建中元年诏尽出苑中驯象放归南方也】君不见贞元末驯犀冻死蛮儿泣所嗟建中异贞元象生犀死何足言
五弦弹　恶郑之夺雅也
五弦弹五弦弹听者倾耳心寥寥赵璧知君入骨爱五弦一一爲君调第一第二弦索索秋风拂松疎韵落第三第四弦泠泠夜鹤忆子笼中鸣第五弦声最掩抑陇水冻咽流不得五弦并奏君试听凄凄切切复铮铮铁击珊瑚一两曲水写玉盘千万声杀声入耳肤血寒惨气中人肌骨酸曲终声尽欲半日四坐相对愁无言座中有一远方士喞喞咨咨声不巳自叹今朝初得闻始知孤负平生耳唯忧赵璧白发生老死人闲无此声远方士尔听五弦信爲美吾闻正始之音不如是正始之音其若何朱弦疎越清庙歌一弹一唱再三叹曲淡节稀声不多融融曳曳召元气听之不觉心平和人情重今多贱古古琴有弦人不抚更从赵璧艺成来二十五弦不如五
蛮子朝　刺将骄而相备位也
蛮子朝泛皮?兮度绳桥来自嶲【音髓】州道路遥入界先经蜀川过蜀将收功先表贺臣闻云南六诏蛮东连?牱西连蕃六诏星居初鎻碎合爲一诏渐强大开元皇帝虽圣神唯蛮倔强不来宾鲜于仲通六万卒征蛮一阵全军没至今西洱【音二】河?边箭孔刀痕满枯骨【天宝十三载鲜于仲通统兵六万讨云南王合罗凤于西洱河全军覆殁也】谁知今日慕华风不劳一人蛮自通诚由陛下休明德亦赖微臣诱谕功德宗省表知如此笑令中使迎蛮子蛮子导从者谁何摩挲俗羽双隈伽清平官持赤藤杖大将军系金呿【丘加切】嗟【咨邪切】异牟寻男寻合劝特敕召对延英殿上心贵在怀远蛮引临玉座近天颜冕旒不垂亲劳倈赐衣赐食移时对移时对不可得大臣相看有羡色可怜宰相拖紫佩金章朝日唯闻对一刻
骠国乐　欲王化之先迩後远也【贞元十七年来献之】
骠国乐骠国乐出自大海西南角雍羌之子舒难陁来献南音奉正朔德宗立仗御紫庭黈不塞爲尔听玉螺一吹椎?耸铜鼓一击文身踊珠缨炫转星宿摇花鬘【音慢髪饰也】抖擞龙虵动曲终王子啓圣人臣父愿爲唐外臣左右欢呼何翕习至尊德广之所及须臾百辟诣合门俯伏拜表贺至尊伏见骠人献新乐请书国史传子孙时有击壤老农父暗测君心闲独语闻君政化甚圣明欲感人心致太平感人在近不在远太平由实非由声观身理国国可济君如心兮民如体体生疾苦心惨凄民得和平君恺悌贞元之民若未安骠乐虽闻君不欢贞元之民苟无病骠乐不来君亦圣骠乐骠乐徒喧喧不如闻此蒭荛言
缚戎人　逹穷民之情也
缚戎人缚戎人口穿面破驱入秦天子矜怜不忍杀诏徙东南吴与越黄衣小使録姓名领出长安乘逓行身被金疮面多瘠扶病徒行日一驿朝飡饥渴费杯盘夜卧腥臊汚牀席忽逢江水忆交河埀手齐声呜咽歌其中一虏语诸虏尔苦非多我苦多同伴行人因借问欲说喉中气愤愤自云乡管本凉原大历年中没落蕃一落蕃中四十载身着皮裘系毛带唯许正朝服汉仪敛衣整巾濳泪垂誓心密定归乡计不使蕃中妻子知【有李如暹者蓬子将军之子也尝没蕃中自云蕃法唯正岁一日许唐人之没蕃者服唐衣冠由是悲不自胜遂密定归计也】暗思自有残筋骨更恐年衰归不得蕃候严兵鸟不飞脱身冒死奔逃归昼伏宵行经大漠云隂月黑风沙恶惊藏青塜寒草疎偷度黄河夜氷薄忽闻汉军鼙鼓声路傍走出再拜迎游骑不聼能汉语将军遂缚作蕃生配向东南卑湿地定无存恤空防备念此吞声仰诉天若爲辛苦度残年凉原乡井不得见胡地妻儿虚弃捐没蕃被囚思汉土归汉被劫爲蕃虏早知如此悔归来两地宁如一处苦缚戎人戎人之中我苦辛自古此寃应未有汉心汉语吐蕃身
白氏长庆集卷三

[book_title]卷四
钦定四库全书
白氏长庆集卷四
唐　白居易　撰
讽谕四【新乐府三十首】
骊宫高　美天子重惜人之财力也
高高骊山上有宫朱楼紫殿三四重迟迟兮春日玉甃暖兮温泉溢嫋嫋兮秋风山蝉鸣兮宫树红翠华不来岁月久墙有衣兮瓦有松吾君在位已五载何不一幸於其中西去都门几多地吾君不游深有意一人出兮不容易六宫从兮百司备八十一车千万骑朝有宴饮暮有赐中人之产数百家未足充君一日费吾君修已人不知不自逸兮不自嬉吾君爱人人不识不伤财兮不伤力骊宫高兮高入云君之来兮为一身君之不来兮为千万人
百链镜　辨皇王鍳也
百链镜熔范非常规日辰处所灵且祗江心波上舟中铸五月五日日午时琼粉金膏磨莹已化为一片秋潭水镜成将献蓬莱宫扬州长吏手自封人间臣妾不合照背有九五飞天龙人人呼为天子镜我有一言闻太宗太宗常以人为镜鍳古鍳今不鍳容四海安危居掌内百王治乱悬其中乃知天子别有镜不是扬州百链铜
青石　激忠烈也
青石出自蓝田山兼车运载来长安工人磨琢欲何用石不能言我代言不愿作人家墓前神道碣坟土未乾名已灭不愿作官家道傍德政碑不镌实録镌虚辞愿为顔氏段氏碑雕镂太尉与太师刻此两片坚贞质状彼二人忠烈姿义心若石屹不转死节名流确不移如观奋击朱泚日似见叱呵希烈时各於其上题名諡一置高山一沉水陵谷虽迁碑独存骨化为尘名不死长使不忠不烈臣观碑改节慕为人慕为人劝事君
两朱阁　刺佛寺寖多也
两朱阁南北相对起借问何人家贞元双帝子帝子吹箫双得仙五云飘颻飞上天第宅亭台不将去化为佛寺在人间粧阁伎楼何寂静柳似舞腰池似镜花落黄昏悄悄时不闻歌吹闻钟磬寺门敕榜金字书尼院佛庭寛有余青苔明月多闲地比屋疲人无处居忆昨平阳宅初置吞并平人几家地仙去双双作梵宫渐恐人间尽为寺
西凉伎　刺封疆之臣也
西凉伎假面胡人假狮子刻木为头丝作尾金镀眼睛银帖齿奋迅毛衣摆双耳如从流沙来万里紫髯深目两胡儿鼓舞跳梁前致辞应似凉州未陷日安西都护进来时须臾云得新消息安西路絶归不得泣向狮子涕双垂凉州陷没知不知狮子回头向西望哀吼一声观者悲贞元边将爱此曲醉坐笑看看不足享宾犒士宴三军狮子胡儿长在目有一征夫年七十见弄凉州低面泣泣罢敛手白将军主忧臣辱昔所闻自从天宝兵戈起犬戎日夜吞西鄙凉州陷来四十年河陇侵将七千里平时安西万里疆今日边防在凤翔【平时开远门外立堠云去安西九千九百里以示戍人不为万里行其实就盈数也今蕃汉使往来悉在陇州交易】缘边空屯十万卒饱食温衣闲过日遗民肠断在凉州将卒相看无意收天子每思常痛惜将军欲说合慙羞奈何仍看西凉伎取笑资欢无所愧纵无智力未能收忍取西凉弄为戏
八骏图　戒奇物惩佚游也
穆王八骏天马驹後人爱之写为图背如龙兮颈如象骨竦筋高肌肉壮日行万里速如飞穆王独乘何所之四荒八极蹋欲遍三十二蹄无歇时属车轴折趂不及黄屋草生弃若遗瑶池西赴王母宴七庙经年不亲荐璧台南与盛姬游明堂不复朝诸侯白云黄竹歌声动一人荒乐万人愁周从后稷至文武积德累功世勤苦岂知才及四代孙心轻王业如灰土由来尤物不在大能荡君心则为害文帝却之不肯乘千里马去汉道兴穆王得之不为戒八骏驹来周室坏至今此物世称珍不知房星之精下为害八骏图君莫爱
涧底松　念寒儁也
有松百尺大十围生在涧底寒且卑涧深山险人路絶老死不逢工度之天子明堂欠梁木此求彼有两不知谁谕苍苍造物意但与之材不与地金张世禄原宪贫牛衣寒贱貂蝉贵貂蝉与牛衣高下虽有殊高者未必贤下者未必愚君不见沉沉海底生珊瑚历历天上种白榆
牡丹芳　美天子忧农也
牡丹芳牡丹芳黄金蘂绽红玉房千片赤英霞烂烂百枝绦点灯煌煌照地初开锦绣段当风不结兰麝裳仙人琪树白无色王母桃花小不香晓露轻盈泛紫艳朝阳照耀生红光红紫二色间深浅向背万态随低昂映叶多情隐羞面卧丛无力含醉粧低娇笑容疑掩口凝思怨人如断肠穠姿贵彩信奇絶杂卉乱花无比方石竹金钱何细碎芙蓉芍药苦寻常遂使王公与卿士游花冠盖日相望庳车软轝贵公主香衫细马豪家郎卫公宅静闭东院西明寺深开北廊戏蝶双舞看人久残鸎一声春日长共愁日照芳难驻仍张帷幕垂隂凉花开花落二十日一城之人皆若狂三代以还文胜质人心重华不重实重华直至牡丹芳其来有渐非今日元和天子忧农桑恤下动天天降祥去岁嘉禾生九穗田中寂寞无人至今年瑞麦分两岐君心独喜无人知无人知可叹息我愿暂求造化力减却牡丹妖艳色少回卿士爱花心同似吾君忧稼穑
红线毯　忧蚕桑之费也
红线毯【吐敢切】择蠒缲丝清水煮拣丝练线红蓝染染为红线红於蓝织作披香殿上毯披香殿广十丈余红线织成可殿铺彩丝茸茸香拂拂线软花虚不胜物美人蹋上歌舞来罗袜绣鞋随步没太原毯涩毳缕硬蜀都褥薄锦花冷不如此毯温且柔年年十月来宣州宣城太守加样织自谓为臣能竭力百夫同担进宫中线厚丝多卷不得宣城太守知不知一丈毯千两丝地不知寒人要暖少夺人衣作地衣【贞元中宣州进开样加丝毯】
杜陵叟　伤农夫之困也
杜陵叟杜陵居岁种薄田一顷余三月无雨旱风起麦苗不秀多黄死九月降霜秋早寒禾穗未熟皆青乾长吏明知不申破急敛暴徵求考课典桑卖地纳官租明年衣食将何如剥我身上帛夺我口中粟虐人害物即豺狼何必钩爪锯牙食人肉不知何人奏皇帝帝心恻隐知八弊白麻纸上书德音京畿尽放今年税昨日里胥方到门手持尺牒牓乡村十家租税九家毕虚受吾君蠲免恩
缭绫　念女工之劳也
缭【连条切】绫缭绫何所似不似罗绡与纨绮应似天台山上明月前四十五尺瀑布泉中有文章又奇絶地铺白烟花簇雪织者何人衣者谁越溪寒女汉宫姬去年中使宣口敕天上取样人间织织为云外秋鴈行染作江南春水色广裁衫袖长制裙金斗熨波刀剪纹异彩奇文相隐映转侧看花看不定昭阳舞人恩正深春衣一对直千金汗沾粉污不再着曳土踏泥无惜心缭绫织成费工绩莫比寻常缯与帛丝细缲多女手疼扎扎千声不盈尺昭阳殿里歌舞人若见织时应也惜
卖炭翁　苦官市也
卖炭翁伐薪烧炭南山中满面尘灰烟火色两鬓苍苍十指黑卖炭得钱何所营身上衣裳口中食可怜身上衣正单心忧炭贱愿天寒夜来城外一尺雪晓驾炭车辗氷辙牛困人饥日已高市南门外泥中歇翩翩两骑来是谁黄衣使者白衫儿手把文章口称敕回车叱牛率向北一车炭重千余斤官使驱将惜不得半疋红纱一丈绫繋向牛头充炭直
母别子　刺新间旧也
母别子子别母白日无光哭声苦关西骠骑大将军去年破虏新策勳敕赐金钱二百万洛阳迎得如花人新人迎来旧人弃掌上莲花眼中刺迎新弃旧未足悲悲在君家留两儿一始扶行一始坐坐啼行哭牵人衣以汝夫妇新嬿婉使我母子生别离不知林中乌与鹊母不失鶵雄伴雌应似园中桃李树花落随风子在枝新人新人听我语洛阳无限红楼女但愿将军重立功更有新人胜於汝
隂山道　疾贪虏也
隂山道隂山道纥逻敦肥水泉好每至戎人送马时道傍千里无纎草草尽泉枯马病羸飞龙但印骨与皮五十疋缣易一疋缣去马来无了日养无所用去非宜每岁死伤十六七缣丝不足女工苦疎织短截充疋数藕丝蛛网三尺余回鹘诉称无用处咸安公主号可敦远为可汗频奏论元和二年下新敕内出金帛酬马直仍诏江淮马价缣从此不令疎短织合罗将军呼万岁捧授金银与缣彩谁知黠虏启贪心明年马多来一倍缣渐好马渐多隂山虏奈尔何
时世粧　儆戒也
时世粧时世粧出自城中传四方时世流行无远近顋【思哉切】不施朱面无粉乌膏注唇唇似泥双眉画作八字低妍媸黑白失本态粧成尽似含悲啼圆鬟无鬓堆髻样斜红不晕【音运】赭面状昔闻披发伊川中辛有见之知有戎元和粧梳君记取髻堆面赭非华风
李夫人　鍳嬖惑也
汉武帝初丧李夫人夫人病时不肯别死後留得生前恩君恩不尽念未已甘泉殿里令写真丹青写出竟何益不言不笑愁杀人又令方士合灵药玉釡煎链金炉焚九华帐深夜悄悄反魂香降夫人魂夫人之魂在何许香烟引到焚香处既来何苦不须臾缥缈悠扬还灭去去何速兮来何迟是耶非耶两不知翠蛾髣髴平生貌不似昭阳寝疾时魂之不来君心苦魂之来兮君亦悲背灯隔帐不得语安用暂来还见违伤心不独汉武帝自古及今皆若斯君不见穆王三日哭重璧台前伤盛姬又不见泰陵一掬泪马嵬坡下念杨妃纵令妍姿艳质化为土此恨长在无销期生亦惑死亦惑尤物惑人忘不得人非木石皆有情不如不遇倾城色
陵园妾　怜幽闭也
陵园妾顔色如花命如叶命如叶薄将奈何一奉寝宫年月多年月多时光换春愁秋思知何限青丝发落丛鬓疎红玉肤销繋裙缦【莫晏切】忆昔宫中被妒猜因谗得罪配陵来老母啼呼趂【丑忍切】车别中官监送鏁门回山宫一闭无开日此身未死不令出松门到晓月徘徊柏城尽日风萧瑟松门柏城幽闭深闻蝉听燕感光隂眼看菊蘂重阳泪手把梨花寒食心把花掩泪无人见緑芜墙遶青苔院四季徒支粧粉钱三朝不识君王面遥想六宫奉至尊宣徽雪液浴堂春雨露之恩不及者犹闻不啻三千人我尔君恩何厚薄愿令轮转直陵园三岁一来均苦乐
盐商妇　恶幸人也
盐商妇多金帛不事田农与蚕绩南北东西不失家风水为乡?作宅本是扬州小家女嫁得西江大商客緑鬟溜去金钗多皓腕肥来银钏窄前呼苍头後叱婢问尔因何得如此壻作盐商十五年不属州县属天子每年盐利入官时少入官家多入私官家利薄私家厚盐铁尚书远不知何况江头鱼米贱红鱠黄橙香稻饭饱食浓粧倚柂楼两朶红顋花欲绽盐商妇有幸嫁盐商终朝美饭食终岁好衣裳好衣美食来何处亦须慙愧桑弘羊桑弘羊死已久不独汉时今亦有
杏为梁　刺居处奢也
杏为梁桂为柱何人堂室李开府碧砌红轩色未乾去年身没今移主高其墙大其门谁家宅第卢将军素泥朱板光未灭今岁官收别赐人开府之堂将军宅造未成时头已白逆旅重居逆旅中心是主人身是客更有愚夫念身後心虽甚长计非久穷奢极丽越规模付子传孙令保守莫教门外过客闻抚掌回头笑杀君君不见马家宅尚犹存宅门题作奉诚园君不见魏家宅属他人诏赎赐还五代孙【元和四年诏特以官钱赎魏徵胜业坊中旧宅以还其孙用奨忠俭】俭存奢失今在目安用高墙围大屋
井底引银瓶　止淫奔也
井底引银瓶银瓶欲上丝绳絶石上磨玉簪玉簪欲成中央折瓶沉簪折知奈何似妾今朝与君别忆昔在家为女时人言举动有殊姿婵娟两鬓秋蝉翼宛转双蛾远山色笑随戏伴後园中此时与君未相识妾弄青梅凭短墙君骑白马傍垂杨墙头马上遥相顾一见知君即断肠知君断肠共君语君指南山松柏树感君松柏化为心闇合双鬟逐君去到君家舍五六年君家大人频有言聘则为妻奔是妾不堪主祀奉苹蘩终知君家不可住其奈出门无去处岂无父母在高堂亦有亲情满故乡潜来更不通消息今日悲羞归不得为君一日恩悞妾百年身寄言痴小人家女慎勿将身轻许人
官牛　讽执政也
官牛官牛驾官车滻水岸边般载沙一石沙几斤重朝载暮载将何用载向五门官道西緑槐隂下铺沙堤昨来新拜右丞相恐怕泥涂汚马蹄右丞相马蹄蹋沙虽浄洁牛领牵车欲流血右丞相但能济人治国调隂阳官牛领穿亦无妨
紫毫笔　讥失职也
紫毫笔尖如锥兮利如刀江南石上有老兔吃竹饮泉生紫毫宣城之人采为笔千万毛中选一毫毫虽轻功甚重管勒工名充岁贡君兮臣兮勿轻用勿轻用将何如愿赐东西府御史愿颁左右台起居握管趋入黄金阙抽毫立在白玉除臣有奸邪正衙奏君有动言直笔书起居郎侍御史尔知紫毫不易致每岁宣城进笔时紫毫之价如金贵慎勿空将弹失仪慎勿空将録制词
隋堤柳　悯亡国也
隋堤柳岁久年深尽衰朽风飘飘兮雨萧萧三株两株汴河口老枝病叶愁杀人曾经大业年中春大业年中炀天子种柳成行夹流水西自黄河东至淮緑隂一千三百里大业末年春暮月柳色如烟絮如雪南幸江都恣佚游应将此柳繋龙舟紫髯郎将护锦?青蛾御史直迷楼海内财力此时竭舟中歌笑何日休上荒下困势不久宗社之危如缀旒炀天子自言福祚长无穷岂知皇子封酅【户圭切】公龙舟未过彭城合义旗已入长安宫萧墙祸生人事变晏驾不得归秦中土坟数尺何处葬吴公台下多悲风二百年来汴河路沙草和烟朝复暮後王何以鍳前王请看隋堤亡国树
草茫茫　惩厚葬也
草茫茫土苍苍苍苍茫茫在何处骊山脚下秦皇墓墓中下涸三重泉当时自以为深固下流水银象江海上缀珠光作乌兎别为天地於其间拟将富贵随身去一朝盗掘坟陵破龙椁神堂三月火可怜宝玉归人间暂借泉中买身祸奢者狼藉俭者安一凶一吉在眼前凭君回首向南望汉文葬在灞陵原
古塜狐　戒艳色也
古塜狐妖且老化为妇人顔色好头变云鬟面变粧大尾曳作长红裳徐徐行傍荒村路日欲暮时人静处或歌或舞或悲啼翠眉不举花钿低忽然一笑千万态见者十人八九迷假色迷人犹若是真色迷人应过此彼真此假俱迷人人心恶假贵重真狐假女妖害犹浅一朝一夕迷人眼女为狐媚害却深日增月长溺人心何况褒妲之色善蛊惑能丧人家覆人国君看为害浅深间岂将假色同真色
黑潭龙　疾贪吏也
黑潭水深色如墨传有神龙人不识潭上架屋官立祠龙不能神人神之丰凶水旱与疾疫乡里皆言龙所为家家养豚漉清酒朝祈暮赛依巫口神之来兮风飘飘纸钱动兮锦伞摇神之去兮风亦静香火灭兮盃盘冷肉堆潭岸石酒泼庙前草不知龙神享几多林鼠山狐长醉饱狐何幸豚何辜年年杀豚将餧狐狐假神龙食豚尽九重泉底龙无知
天可度　恶诈人也
天可度地可量唯有人心不可防但见丹诚赤如血谁知伪言巧似簧劝君掩鼻君莫掩使君夫妇为参商劝君掇蜂君莫掇使君父子为豺狼海底鱼兮天上鸟高可射兮深可钓唯有人心相对时咫尺之间不能料君不见李义府之辈笑欣欣笑中有刀潜杀人隂阳神变皆可测不测人闲笑是瞋
秦吉了　哀寃民也
秦吉了出南中彩毛青黑花颈红耳聪心慧舌端巧鸟语人言无不通昨日长爪鸢今日大觜乌鸢捎乳燕一窠覆乌啄母鸡双眼枯鸡号堕地燕惊去然後拾卵攫其雏岂无鵰与鹗嗉【音素】中肉饱不肯搏亦有鸾鹤羣闲立扬高如不闻秦吉了人云尔是能言鸟岂不见鸡燕之寃苦吾闻凤凰百鸟主尔竟不为凤凰之前致一言安用噪噪闲言语
鵶九剑　思决壅也
欧冶子死千年後精灵闇授张鵶【於加切】九鵶九剑铸吴山中天与日时神借功金铁腾精火翻焰踊跃求为镆鎁剑剑成未试十余年有客持金买一观谁知闭匣长思用三尺青蛇不肯蟠客有心剑无口客代剑言告鵶九君勿矜我玉可切君勿夸我钟可刜不如持我决浮云无令漫漫蔽白日为君使无私之光及万物蛰虫昭苏萌草出
采诗官　监前王乱亡之由也
采诗官采诗听謌导人言言者无罪闻者诫下流上通上下泰周灭秦兴至隋氏十代采诗官不置郊庙歌登讃君美乐府艳调悦君意若求讽谕规刺言万句千章无一字不是章句无规刺渐及朝廷絶讽议诤臣杜口为冗员谏鼓高县作虚器一人负扆常端默百辟入门皆自媚夕郎所贺皆德音春官每奏唯祥瑞君之堂兮千里远君之门兮九重闭君耳唯闻堂上言君眼不见门前事贪吏害民无所忌奸臣蔽君无所畏君不见厉王胡亥之末年羣臣有利君无利君兮君兮愿听此欲开壅蔽逹人情先向歌诗求讽刺
白氏长庆集卷四

[book_title]卷五
钦定四库全书
白氏长庆卷五
唐　白居易　撰
闲适一【古调诗凡五十三首】
常乐里闲居偶题十六韵兼寄刘十五公舆王十一起吕二炅吕四熲崔十八玄亮元九稹刘三十二敦质张十五仲元时为校书郎
帝都名利场鸡鸣无安居独有懒慢者日高头未梳工拙性不同进退迹遂殊幸逢太平代天子好文儒小才难大用典校在秘书三旬初入省因得养顽疎茅屋四五间一马二仆夫俸钱万六千月给亦有余既无衣食牵亦少人事拘遂使少年心日日常晏如勿言无知巳躁静各有徒兰台七八人出处与之俱旬时阻谈笑旦夕望轩车谁能雠校闲解带卧吾庐窻前有竹翫门外有酒沽何以待君子数竿对一壶
答元八宗简同游曲江後明日见赠
长安千万人出门各有营唯我与夫子信马悠悠行行到曲江头反照草树明南山好颜色病客有心情水禽翻白羽风荷嫋翠茎何必沧浪去即此可濯缨时景不重来赏心难再并坐愁红尘里夕鼓冬冬声归来经一宿世虑稍复生赖闻瑶华唱再得尘襟清
感时
朝见日上天暮见日入地不觉明镜中忽年三十四勿言身未老冉冉行将至白髪虽未生朱顔巳先悴人生讵几何在世犹如寄虽有七十期十人无一二今我犹未晤往往不适意胡为方寸闲不贮浩然气贫贱非不恶道在何足避富贵非不爱时来当自至所以达人心外物不能累唯当饮美酒终日陶陶醉斯言胜金玉佩之无失坠
首夏同诸校正游开元观因宿翫月
我与二三子策名在京师官小无职事闲於为客时沉沉道观中心赏期在兹到门车马回入院巾杖随清和四月初树木正华滋风清寒叶影鸟恋残花枝向夕天又晴东南余霞披置酒西廊下待月盃行迟须臾金魄生若与吾徒期光华一照耀殿角相参差终夜清景前笑歌不知疲长安名利地此兴几人知
永崇里观居
季夏中气候烦暑自此收萧飒风雨天蝉声暮啾啾永崇里巷静华阳观院幽轩车不到处满地槐花秋年光忽冉冉世事本悠悠何必待衰老然後悟浮休真隐岂长远至道在冥捜身虽世界住心与虚无游朝饥有疏食夜寒有布裘幸免冻与馁此外复何求寡慾虽少病乐天心不忧何以明吾志周易在床头
早送举人入试
夙驾送举人东方犹未明自谓出太早巳有车马行骑火高低影街鼓参差声可怜早朝者相看意气生日出尘埃飞羣动互营营营营各何求无非利与名而我常晏起虚住长安城春深官又满日有归山情
招王质夫【自此後诗为盩厔尉时作】
濯足云水客折腰簪笏身谊闲迹相背十里别经旬忽因乘逸兴莫惜访嚣尘窗前故栽竹与君为主人只役骆口因与王质夫同游秋山偶题三韵
石拥百泉合云破千峰开平生烟霞侣此地重徘徊今日勤王意一半为山来
见萧侍御忆旧山草堂诗因和以寄
琢玉以为架缀珠以为笼玉架绊野鹤珠笼鏁冥鸿鸿思云外天鹤忆松上风珠玉信为美鸟不恋其中台中萧侍御心与鸿鹤同晩起慵冠豸闲行厌避骢昨见忆山诗诗思浩无穷归梦杳何处旧居茫水东秋闲杉桂林春老芝术丛自云别山後离抱常忡忡衣绣非不荣持宪非不雄所乐不在此怅望草堂空
病假中南亭闲望
欹枕不视事两日门掩关始知吏役身不病不得闲闲意不在远小亭方丈间西檐竹梢上坐见太白山遥愧峯上云对此尘中颜
仙游寺独宿
沙鹤上堦立潭月当户开此中留我宿两夜不能回幸与静境遇喜无归侣催从今独游後不拟共人来
前亭凉夜
露簟色似玉风幌影如波坐愁树叶落中庭明月多
官舍小亭闲望
风竹散清韵烟槐凝绿姿日高人吏去闲坐在茅茨葛衣御时暑蔬饭疗朝饥持此聊自足心力少营为亭上独吟罢眼前无事时数峯太白雪一卷陶潜诗人心各自是我是良在兹回谢争名客甘从君所嗤
早秋独夜
井梧凉叶动隣杵秋声发独向檐下眠觉来半牀月
听弹古渌水【琴曲名】
闻君古渌水使我心和平欲识慢流意为听疎泛声西窗竹隂下竟日有余清
松斋自题【时为翰林学士】
非老亦非少年过三纪余非贱亦非贵朝登一命初才小分易足心寛体长舒充肠皆美食容膝即安居况此松斋下一琴数帙书书不求甚解琴聊以自娯夜直入君门晩归卧吾庐形骸委顺动方寸付空虚持此将过日自然多晏如昏昏复默默非智亦非愚
冬夜与钱员外同直禁中
夜深草诏罢霜月凄凛凛欲卧暖残盃灯前相对饮连铺青缣被对置通中枕髣髴百余宵与君同此寝
和钱员外禁中夙兴见示
窗白星汉曙牕暖灯火余坐卷朱里幕看封紫泥书窅窅锺漏尽曈曈霞景初楼台红照耀松竹青扶踈君爱此时好囘头特谓余不知上清界晓景复何如
夏日独直寄萧侍御
宪台文法地翰林清切司鹰猜课野鹤骥德责山麋课责虽不同同归非所宜是以方寸内忽忽闇相思夏日独上直日长何所为澹然无他念虚静是吾师形委有事牵心与无事期中臆一以旷外累都若遗地贵身不觉意闲境来随但对松与竹如在山中时情性聊自适吟咏偶成诗此意非夫子余人多不知
松声【修竹里张家宅南亭作】
月好好独坐双松在前轩西南微风来潜入枝叶闲萧寥发为声半夜明月前寒山飒飒雨秋琴泠泠弦一闻涤炎暑再听破昏烦竟夕遂不寐心体俱翛然南陌车马动西隣歌吹繁谁知兹檐下满耳不为喧
禁中
门严九重静窗幽一室闲好是修心处何必在深山
赠吴丹
巧者力苦劳智者心苦忧爱君无巧智终岁闲悠悠尝登御史府亦佐东诸侯手操糺谬简心运决胜筹宦途似风水君心如虚舟泛然而不有进退得自由今来脱豸冠时往侍龙楼官曹称心静居处随迹幽冬负南檐日支体甚温柔夏卧北窗风枕席如凉秋南山入舍下酒瓮在牀头人闲有闲地何必隐林丘顾我愚且昧劳生殊未休一入金门直星霜三四周主恩信难报近地徒久留终当乞闲官退与夫子游
初除户曹喜而言志
诏授户曹掾捧诏感君恩感恩非为己禄养及吾亲弟兄俱簪笏新妇俨衣巾罗列高堂下拜庆正纷纷俸钱四五万月可奉晨昬廪禄二百石岁可盈仓囷喧喧车马来贺客满我门不以我为贪知我家内贫置酒延贺客客容亦欢欣笑云今日後不复忧空樽答云如君言愿君少逡巡我有平生志醉後为君陈人生百岁期七十有几人浮荣及虚位皆是身之宾唯有衣与食此事粗关身苟免饥寒外余物尽浮云
秋居书怀
门前少宾客堦下多松竹秋景下西墙凉风入东屋有琴慵不弄有书闲不读尽日方寸中澹然无所欲何须广居处不用多积蓄丈室可容身斗储可充腹况无治道术坐受官家禄不种一株桑不锄一陇谷终朝饱饭飡卒岁丰衣服持此知愧心自然易为足
禁中晓卧因怀王起居
迟迟禁漏尽悄悄冥鵶喧夜雨槐花落微凉卧北轩曙灯残未灭风帘闲自翻每得一静境思与故人言
养拙
铁柔不为剑木曲不为辕今我亦如此愚蒙不及门甘心谢名利灭迹归丘园坐卧茅茨中但对琴与樽身去缰鏁累耳辞朝市喧逍遥无所为时窥五千言无忧乐性场寡慾清心源始知不才者可以探道根
寄李十建
外事牵我形外物诱我情李君别来久褊恡从中生忆昨访君时立马扣柴荆有时君未起稚子喜先迎连步笑出门衣翻冠或倾扫堦苔纹绿拂榻藤隂清家酝及春熟园葵乘露烹看山东亭坐待月南原行门静唯鸟语坊远少鼓声相对尽日言不及利与名分手来几时明月三四盈别时残花落及此新蝉鸣芳岁忽巳晩离抱怅未平岂不思命驾吏职坐相萦前时君有期访我来山城心赏久云阻言约无自轻相去幸非远走马一日程
旅次华州赠袁右丞
渭水绿溶溶华山青崇崇山水一何丽君子在其中才与世会合物随诚感通德星降人福时雨助岁功化行人无讼囹圄千日空政顺气亦和黍稷三年丰客自帝城来驱马出关东爱此一郡人如见太古风方今天子心忧人正忡忡安得天下守尽得如袁公
酬杨九弘贞长安病中见寄
伏枕君寂寂折腰我营营所嗟经时别相去一宿程携手昨何时昆明春水平离郡来几日太白夏云生之子未得意贫病客帝城贫坚志士节病长高人情隐几自恬淡闭门无送迎龙卧心有待鹤痩貌弥清清机发为文投我如振琼何以慰饥渇捧之吟一声
禁中偶直梦游仙游寺
西轩草诏暇松竹声寂寂月出清风来忽是山中夕因成西南梦梦作游仙客觉闻宫漏声犹谓山泉滴
赠王山人
闻君减寝食日听神仙说闇待非常人潜求长生诀言长本对短未离生死辙假使得长生才能胜夭折松树千年朽槿花一日歇毕竟共虚空何须夸岁月彭生徒自异生死终无别不如学无生无生即无灭
秋山
久病旷心赏今朝一登山山秋云物冷称我清羸颜白石卧可枕青萝行可攀意中如有得尽日不欲还人生无几何如寄天地间心有千载忧身无一日闲何时解尘网此地来掩关
赠能七伦
涧松高百寻四时寒森森临风有清韵向日无曲隂如何时俗人但赏桃李林岂不知坚贞芳馨诱其心能生学为文气高功亦深手中一百篇句句披沙金苦节二十年无人振陆沉今我尚贫贱徒为尔知音
题杨隐士西亭
静得亭上境远谐尘外踪凭轩东南望鸟灭山重重竹露泠烦襟杉风清病容矌然宜贞趣道与心相逢即此可遗世何必蓬壶峯
题赠郑秘书徵君石沟溪隐居【郑生常隐天台徵起而仕今复谢病隐於此】
郑君得自然虚白生心胷吸彼沆【何党切】?【奚介切】精凝为氷雪容大君贞元初求贤致时雍蒲轮入翠微迎下天台峯赤城别松乔黄合交夔龙俛仰受三命从容辞九重出笼鹤翩翩归林凤嗈嗈在火辨良玉经霜识贞松新居寄楚山山碧溪溶溶丹竈烧烟熅黄精花丰茸蕙帐夜琴淡桂樽春酒浓时人不到处苔石无尘踪我今何为者趋世身龙锺不向林壑访无由朝市逢终当解尘缨卜筑来相从
及第後归觐留别诸同年
十年常苦学一上谬成名擢第未为贵贺亲方始荣时辈六七人送我出帝城轩车动行色丝管举离声得意减别恨半酣轻远程翩翩马蹄疾春日归乡情
清夜琴兴
月出鸟栖尽寂然坐空林是时心境闲可以弹素琴清泠由木性恬淡随人心心积和平气木应正始音响余羣动息曲罢秋夜深正声感元化天地清沉沉
效陶潜体诗十六首【并序】
余退居渭上杜门不出时属多雨无以自娯会家酝新熟雨中独饮往往酣醉终日不醒懒放之心弥觉自得故得於此而有以忘於彼者因咏陶渊明诗适与意会遂俲其体成十六篇醉中狂言醒辄自哂然知我者亦无隐焉
不动者厚地不息者高天无穷者日月长在者山川松栢与龟鹤其夀皆千年嗟嗟羣物中而人独不然早出向朝市暮巳归下泉形质及夀命危脆若浮烟尧舜与周孔古来称圣贤借问今何在一去亦不还我无不死药万万随化迁所未定知者修短迟速间幸及身健日当歌一樽前何必待人劝持此自为欢
翳翳踰月隂沉沉连日雨开帘望天色黄云暗如土行潦毁我墉疾风坏我宇蓬莠生庭院泥涂失场圃村深絶宾客窗晦无俦侣尽日不下牀跳鼃时入户出门无所往入室还独处不以酒自娯块然与谁语
朝饮一盃酒冥心合元化兀然无所思日高尚闲卧暮读一卷书会意如嘉话欣然有所遇夜深犹独坐又得琴上趣安弦有余暇复多诗中狂下笔不能罢唯兹三四事特用度昼夜所以隂雨中经旬不出舍始悟独住人心安时亦过
东家采桑妇雨来苦愁悲蔟蚕北堂前雨冷不成丝西家荷锄叟雨来亦怨咨种豆南山下雨多落为箕而我独何幸酝酒本无期及此多雨日正遇新熟时开瓶泻樽中玉液黄金脂持翫巳可悦欢尝有余滋一酌发好容再酌开愁眉速进四五酌酣畅入四肢忽然遗我物谁复分是非是时连夕雨酩酊无所知人心苦颠倒反为忧者嗤
朝亦独醉歌暮亦独醉睡未尽一壶酒巳成三独醉勿言饮太少且喜欢易致一盃复两盃多不过三四便得心中适尽忘身外事更复强一盃陶然遗万累一饮一石者徒以多为贵及其酩酊时与我亦无异笑谢多饮者酒钱徒自费
天秋无片云地静无纎尘团团新晴月林下生白轮忆昨隂霖天连连三四旬赖逢家醖熟不觉过朝昏私言雨霁後可以罢余樽及对新月色不醉亦愁人牀头残酒榼欲尽味弥淳携置南檐下举酌自殷勤清光入盃杓白露生衣巾乃知隂与晴安可无此君我有乐府诗成来人未闻今宵醉有兴狂咏惊四邻独赏犹复尔何况有交亲
中秋三五夜明月在前轩临觞忽不饮忆我平生欢我有同心人邈邈崔与钱我有忘形友迢迢李与元或飞青云上或落江湖闲与我不相见于今三四年我无缩地术君非驭风仙安得明月下四人来晤言良夜信难得佳期杳无缘明月又不住渐下西南天岂无他时会惜此清景前
家酝饮巳尽村中无酒沽坐愁今夜醒其奈秋怀何有客忽叩门言语一何佳云是南村叟挈榼来相过且喜樽不燥安问少与多重阳虽巳过篱菊有残花欢来苦昼短不觉夕阳斜老人忽遽起且待新月华客去有余趣竟夕独酣歌
原生衣百结颜子食一簟欢然乐其志有以忘饥寒今我何人哉德不比先贤衣食幸相属胡为不自安况兹清渭曲居处安且闲榆柳百余树茅茨数十间寒负檐下日热濯涧底泉日出犹未起日入巳复眠西风满村巷清凉八月天但有鸡犬声不闻车马喧时倾一樽酒坐望东南山稚侄初学步牵衣戏我前即此自可乐庶几颜与原
湛湛樽中酒有功不自伐不伐人不知我今代其说良将临大敌前驱千万卒一箪投河饮赴死心如一壮士磨匕首勇愤气咆一酣忘报雠四体如无骨东海杀孝妇天旱踰年月一酌酹其?通宵雨不歇咸阳秦狱气寃痛结为物千岁不肯散一沃亦销失况兹儿女恨及彼幽忧疾快饮无不消如霜得春日方知趜蘖灵万物无与匹
烟霞隔玄圃风波限瀛洲我岂不欲往大海路阻修神仙但闻说灵药不可求长生无得者举世如蜉蝣逝者不重回存者难久留踟蹰未死闲何苦怀百忧念此忽内热坐看成白头举盃还独饮顾影自献酬心与口相约未醉勿言休今朝不尽醉知有明朝不不见郭门外累累坟与丘明月愁杀人黄蒿风飕飕死者若有知悔不秉烛游
吾闻浔阳郡昔有陶徵君受酒不爱名忧醒不忧贫尝为彭泽令在官才八旬愀然忽不乐挂印着公门口吟归去来头戴漉酒巾人吏留不得直入故山云归来五柳下还以酒养真人间荣与利摆落如泥尘先生去已久纸墨有遗文篇篇劝我饮此外无所云我从老大来窃慕其为人其他不可及且俲醉昬昬
楚王疑忠臣江南放屈平晋朝轻高士林下弃刘伶一人常独醉一人常独醒醒者多苦志醉者多欢情欢情信独善苦志竟何成兀傲瓮闲卧憔悴泽畔行彼忧而此乐道理甚分明愿君且饮酒勿思身後名
有一燕赵士言貌甚奇瓌日日酒家去脱衣典数盃问君何落魄云仆生草莱地寒命且薄徒抱王佐才岂无济时策君门乏良媒三献寝不报迟迟空手回亦有同门生先升青云梯贵贱交道絶朱门扣不开及归种禾黍三岁旱为灾入山烧黄白一旦化为灰蹉跎五十余生世苦不偕处处去不得却归酒中来
南巷有贵人高盖驷马车我问何所苦四十垂白须答云君不知位重多忧虞北里有寒士瓮牖绳为枢出扶桑梨杖入卧蜗牛庐散贱无忧患心安体亦舒东邻有富翁藏货徧五都东京收粟帛西市鬻金珠朝营暮计算昼夜不安居西舍有贫者匹妇配匹夫布裙行赁舂裋【音树】褐坐佣书以此求口食一饱欣有余贵贱与贫富高下虽有殊忧乐与利害彼此不相踰是以达人观万化同一途但未知生死胜负两何如迟疑未知闲且以酒为娯
济水澄而洁河水浑而黄交流列四渎清浊不相伤太公战牧野伯夷饿首阳同时号贤圣进退不相妨谓天不爱民胡为生稻粱谓天果爱民胡为生豺狼谓神福善人孔圣竟栖遑谓神祸淫人?秦终霸王颜囘与黄宪何辜早夭亡蝮蛇与鸩鸟何得夀延长物理不可测神道亦难量举头仰问天天色但苍苍唯当多种黍日醉手中觞
白氏长庆集卷五

[book_title]卷六
钦定四库全书
白氏长庆集卷六
唐　白居易　撰
闲适二【古调诗五言凡四十八首】
自题写真【时为翰林学士】
我貌不自识李放写我真静观神与骨合是山中人蒲柳质易朽麋鹿心难驯何事赤墀上五年为侍臣况多刚狷性难与世同尘不惟非贵相但恐生祸因宜当早罢去收取云泉身
遣怀【自此後诗在渭村作】
寓心身体中寓性方寸内此身是外物何足苦忧爱况有假饰者华簪及高盖此又踈於身复在外物外操之多惴栗失之又悲悔乃知名与利得丧俱为害颓然环堵客萝蕙为巾带自得此道来身穷心甚泰
渭上偶钓
渭水如镜色中有鲤与鲂偶持一竿竹悬钓在其傍微风吹钓丝嫋嫋十尺长身虽对鱼坐心在无何乡昔有白头人亦钓此渭阳钓人不钓鱼七十得文王况我垂钓意人鱼亦兼忘无机两不得但弄秋水光兴尽钓亦罢归来饮我觞
隐几
身适忘四支心适忘是非既适又忘适不知吾是谁百体如槁木兀然无所知方寸如死灰寂然无所思今日复明日身心忽两遗行年三十九岁暮日斜时四十心不动吾今其庶几
春眠
新浴肢体畅独寝神魄安况因夜深坐遂成日高眠春被薄亦暖朝窗深更闲却忘人闲事似得枕上仙至适无梦想大和难名言全胜彭泽醉欲敌曹溪禅何物呼我觉伯劳声关关起来妻子笑生计春茫然
闲居
空腹一盏粥饥食有余味南檐半牀日暖卧因成睡绵袍拥两膝竹几支双臂从旦直至昬身心无一事心足即为富身闲乃当贵富贵在此中何必居高位君看裴相国金紫光照地心苦头尽白才年四十四乃知高盖车乘者多忧畏
夏日
东牕晓无热北户凉有风尽日坐复卧不离一室中中心本无系亦与出门同
适意二首
十年为旅客常有饥寒愁三年作谏官复多尸素羞有酒不暇饮有山不得游岂无平生志拘牵不自由一朝归渭上泛如不系舟置心世事外无喜亦无忧终日一蔬食终年一布裘寒来弥懒放数日一梳头朝睡足始起夜酌醉即休人心不过适适外复何求
早岁从旅游颇谙时俗意中年忝班列备见朝廷事作客诚巳难为臣尤不易况予方且介举动多忤累直道速我尤诡遇非吾志胷中十年内消尽浩然气自从反田亩顿觉无忧愧蟠木用难施浮云心易遂悠悠身与世从此两相弃
首夏病闲
我生来几时万有四千日自省於其闲非忧即有疾老去虑渐息年来病初愈忽喜身与心泰然两无苦况兹孟夏月清和好时节微风吹裌衣不寒复不热移榻树隂下竟日何所为或饮一瓯茗或吟两句诗内无忧患迫外无职役羁此日不自适何时是适时
晩春沽酒
百花落如雪两髩垂作丝春去有来日我老无少时人生待富贵为乐常苦迟不如贫贱日随分开愁眉卖我所乘马典我旧朝衣尽将沽酒饮酩酊步行归名姓日隐晦形骸日变衰醉卧黄公肆人知我是谁
兰若寓居
名宦老慵求退身安草野家园病懒归寄居在兰若薜衣换簪组黎杖代车马行止辄自由甚觉身潇洒晨游南坞上夜息东庵下人间千万事无有关心者
麴生访宿
西斋寂巳暮叩门声樀樀知是君宿来自掩尘埃席村家何所有茶果迎来客贫静似僧居竹林依四壁厨灯斜影出檐雨余声滴不是爱闲人肯来同此夕
闻庾七左降因咏所怀
我病居渭北君老谪巴东相悲一长叹薄命与君同既叹还自哂哂叹两未终後心诮前意所见何迷蒙人生大块闲如鸿毛在风或飘青云上或落泥涂中衮服相天下傥来非我通布衣委草莽偶去非吾穷外物不可必中怀须自空无令怏怏气留滞在心胸
答卜者
病眼昬似夜衰鬓?如秋除却须衣食平生百事休知君善易者问我决疑不不卜非他故人闲无所求
归田三首
人生何所欲所欲唯两端中人爱富贵高士慕神仙神仙须有藉富贵亦在天莫恋长安道莫寻方丈山西京尘浩浩东海浪漫漫金门不可入琪树何由攀不如归山下如法种春田
种田意巳决决意复何如卖马买犊使徒步归田庐迎春治耒耜候雨辟菑畲策杖田头立躬亲课仆夫吾闻老农言为稼慎在初所施不卤莽所报必有余上求奉皇税下望备家储安得放慵惰拱手而曳裾学农未为鄙亲友勿笑余更待明年後自拟执犁锄
三十为近臣腰间鸣佩玉四十为野夫田中学锄谷何言十年内变化如此速此理固是常穷通相倚伏为鱼有深水为鸟有高木何必守一方窘然自牵束化吾足为马吾因以行陆化吾手为弹吾因以求肉形骸为异物委顺心犹足幸得且归农安知不为福况吾行欲老瞥【匹灭切】若风中烛孰能俄顷闲将心系荣辱
秋游原上
七月行巳半早凉天气清清晨起巾栉徐步出柴荆露杖筇竹泠风襟越蕉轻闲携弟侄辈同上秋原行新枣未全赤晩瓜有余馨依依田家叟设此相逢迎自我到此村往来白髪生村中相识久老幼皆有情留连向暮归树树风蝉鸣是时新雨足禾黍夹道青见此令人饱何必待西成
九日登西原宴望【同诸兄弟作】
病爱枕席凉日高眠未辍弟兄呼我起今日重阳节起登西原望怀抱同一豁移座就菊丛餻【音高】酒前罗列虽无丝与管歌笑随情发白日未及倾颜酡耳巳热酒酣四向望六合何空濶天地自久长斯人几时活请看原下村村人死不歇一村四十家哭葬无虚月指此各相勉良辰且欢悦
寄同病者
三十生二毛早衰为沉痾四十官七品拙宦非由他面颜日枯槁时命日蹉跎岂独我如此圣贤无柰何囘观亲旧中举目尤可嗟或有终老者沉贱如泥沙或有始壮者飘忽如风花穷饿与天促不如我者多以此反自慰常得心平和寄言同病者回叹且为歌
游蓝田山卜居
脱置腰下组摆落心中尘行歌望山去意似归乡人朝蹋玉峯下暮寻蓝水滨拟求幽僻地安置疎慵身本性便山寺应须旁悟眞
村雪夜坐
南窗背灯坐风散闇纷纷寂寞深村夜残鴈雪中闻
东园翫菊
少年昨巳去芳岁今又阑如何寂寞意复此荒凉园园中独立久日淡风露寒秋蔬尽芜没好树亦凋残唯有数丛菊新开篱落闲携觞聊就酌为尔一留连忆我少小日易为兴所牵见酒无时节未饮心欣然近从年长来渐觉取乐难常恐更衰老强饮亦无欢顾谓尔菊花後时何独鲜诚知不为我借尔暂开颜
观稼
世役不我牵身心常自若晩出看田亩闲行旁村落累累绕场稼啧啧羣飞雀年丰岂独人禽鸟声亦乐田翁逢我喜默起具杯杓敛手笑相延社酒有残酌愧兹勤且敬藜杖为淹泊言动任天真未觉农人恶停盃问生事夫种妻儿获筋力苦疲劳衣食常单薄自慙禄仕者曾不营农作饱食无所劳何殊卫人鹤
闻哭者
昨日南邻哭哭声一何苦云是妻哭夫夫年二十五今朝北里哭哭声又何切云是母哭儿儿年十七八四邻尚如此天下多夭折乃知浮世人少得垂白髪余今过四十念彼聊自悦从此明镜中不嫌头似雪
新构亭台示诸弟侄
平台高数尺台上筑茅茨东西疏二牖南北开两扉芦帘前後卷竹簟当中施清泠白石枕疏凉黄葛衣开襟向风坐夏日如秋时笑傲颇有趣窥临不知疲东牕对华山三峯碧参差南檐当渭水卧见云帆飞仰摘枝上果俯折畦中葵足以充饥渇何必慕甘肥况有好羣从旦夕相追随
自吟拙什因有所怀
懒病每多暇暇来何所为未能抛笔砚时作一篇诗诗成淡无味多被衆人嗤上怪落声韵下嫌拙言词时时自吟咏吟罢有所思苏州及彭泽与我不同时此外复谁爱唯有元微之谪向江陵府三年作判司相去二千里诗成远不知
东坡秋意寄元八
寥落野陂畔独行思有余秋荷病叶上白露大如珠忽忆同赏地曲江南北隅秋池少游客唯我与君俱啼蛩隐红蓼痩马蹋青芜当时与今日俱是暮秋初节物苦相似时景亦无余唯有人分散经年不得书
闲居
深闭竹闲扉静扫松下地独啸晩风前何人知此意看山尽日坐枕帙移时睡谁能从我游使君心无事
咏拙
所禀有巧拙不可改者性所赋有厚薄不可移者命我性拙且憃【书容切】我命薄且屯问我何以知所知良有因亦曾举两足学人蹋红尘从兹知性拙不解转如轮亦曾奋六翩高飞到青云从兹知命薄摧落不逡巡慕贵而厌贱乐富而恶贫同此天地闲我岂异於人性命苟如此反则成苦辛以此自安分虽穷每欣欣葺茅为我庐编蓬为我门缝布作袍被种谷充盘飱静读古人书闲钓清渭滨优哉复游哉聊以终吾身
咏慵
有官慵不选有田慵不农屋穿慵不葺衣裂慵不缝有酒慵不酌无异樽长空有琴慵不弹亦与无弦同家人告饭尽欲炊慵不舂亲朋寄书至欲读慵开封尝闻嵇叔夜一生在慵中弹琴复锻链比我未为慵
冬夜
家贫亲爱散身病交游罢眼前无一人独掩村斋卧冷落灯火闇离披帘幕破策策窗户前又闻新雪下长年渐省睡夜半起端坐不学坐忘心寂寞安可过兀然身寄世浩然心委化如此来四年一千三百夜
村中留李三固言宿
平生早游宦不道无亲故如我与君心相知应有数春明门前别金氏陂中遇村酒两三盃相留寒日暮勿嫌村酒薄聊酌论心素请君少踟蹰系马门前树明年身若健便拟江湖去他日纵相思知君无覔处後会既茫茫今宵君且住
友人夜访
檐闲清风簟松下明月盃幽意正如此况乃故人来
游悟贞寺诗【一百三十韵】
元和九年秋八月月上弦我游悟贞寺寺在王顺山去山四五里先闻水潺湲自兹舍车马始步蓝溪湾手拄青竹杖足蹋白石滩渐怪耳目旷不闻人世喧山下望山上初疑不可攀谁知中有路盘折通岩巅一息幡竿下再休石龛边龛闲长丈余门户无扃关仰窥不见人石髪垂若鬟惊出白蝙蝠双飞如雪翻囘首寺门望青崖夹朱轩如擘山腹开置寺於其闲入门无平地地窄虚空寛房廊与台殿高下随峯峦岩?无撮土树木多痩坚根株抱石长屈曲虫虵蟠松桂乱无行四时郁芊芊【音千】枝梢嫋青翠韵若风中弦日月光不透绿隂相交延幽鸟时一声闻之似寒蝉首憩宾位亭就坐未及安须臾开北户万里明豁然拂檐虹霏微遶栋云回旋赤日间白雨隂晴同一川野绿簇草树眼界吞秦原渭水细不见汉陵小於拳却顾来时路萦纡映朱栏历历上山人一一遥可观前对多宝塔风铎鸣四端栾栌与户牖恰恰金碧繁云昔伽叶佛此地坐湼盘至今铁鉢在当?手迹穿西开玉像殿白佛森比肩抖擞尘埃衣礼拜氷雪颜叠霜为袈裟贯电为华鬘【音瞒】逼观疑鬼功其迹非雕镌次登观音堂未到闻栴檀上堦脱双履敛足升瑶筵六楹排玉镜四座敷金钿黑夜自光明不待灯烛然衆宝互低昂碧佩珊瑚幡风来似天乐相触声珊珊白珠垂露凝赤珠滴血殷点缀佛髻上合为七宝冠双瓶白琉璃色若秋水寒隔瓶见舍利圆转如金丹玉笛何代物天人施只园吹如秋鹤声可以降灵仙是时秋方中三五月正圆宝堂豁三门金魄当其前月与宝相射晶光争鲜妍照人心骨泠竟夕不欲眠晓寻南塔路乱竹低婵娟林幽不逢人寒蝶飞翾翾山果不识名离离夹道蕃足以疗饥乏摘尝味甘酸道南蓝谷神紫伞白纸钱若岁有水旱诏使修苹蘩以地清浄故献奠无荤羶危石叠四五嵬欹且刓造物者何意堆在岩东偏泠滑无人迹苔点如花牋我来登上头下临不测渊目眩手足掉不敢低头看风从石上生薄人而上搏衣服似羽翮开张欲飞骞三面峯峯尖刀劔攅悠悠白云过决开露青天西北日落时夕晖红团团千里翠屏外走下丹砂丸东南月上时夜气清漫漫百丈碧潭?写出黄金盘蓝水色似蓝日夜长潺潺周逥绕山转下视如青环或铺为慢流或激为奔湍弘澄最深处浮出蛟龙涎侧身入其中悬磴犹险难扪萝蹋樛木下逐饮涧猨雪迸起白鹭锦跳惊红鱣【音饘】歇定方盥漱濯去支体烦浅深皆洞彻可照脑与肝但爱清见?欲寻不知源东崖饶怪石积甃苍琅玕温润发於外其间韫璵璠卞和死巳久良玉多弃捐或时泄光彩夜与星月连中顶最高峯拄天青玉竿【音冏令】上不得岂我能攀援上有白莲池紫葩覆清澜闻名不可到处所非人寰又有一片石大如方尺甎插在半壁上其下万仭悬云有过去师坐得无生禅号为定心石长老世所传却上谒仙祠蔓草生绵绵昔闻王氏子羽化升上玄其西晒药台犹对芝术田时复明月夜上闻黄鹤言回寻画龙堂二叟须髪班想见听法时欢喜礼印坛复归泉窟下化作龙蜿【营员切】蜒【夷然切】阶前石孔在欲雨生白烟往有写经僧身浄心精专感彼云外鸽羣飞千翩翩来添砚中水去吸岩下泉一日三往复时节长不????【苦坚切】经成号圣僧弟子名扬难诵此莲花偈数满百亿千身坏口不坏舌根如红莲颅骨今不见石函尚存焉粉壁有吴画笔彩依旧鲜素屏有禇书墨色如新乾名境与异迹周览无不殚一游五昼夜欲返仍盘桓我本山中人误为时网牵牵率使读书推挽令俲官既登文字科又忝谏诤员倔直不合时无益同素飡以此自慙惕戚戚常寡欢无成心力尽未老形骸残今来脱簪组始觉离忧患及为山水游弥得纵疎顽野麋断羁绊行走无拘挛池鱼放入海一往何时还身着居士衣手把南华篇终来此山住永谢区中缘我今四十余从此终身闲若以七十期犹得三十年
酬张十八访宿见赠
昔我为近臣君常稀到门今我官职泠唯君来往频我受狷介性立为顽拙身平生虽寡合合即无缁磷况君秉高义富贵视如云五侯三相家眼冷不见君问其所与游独言韩舍人其次即及我我愧非其伦胡为谬相爱岁晩逾勤勤落然颓檐下一语夜达晨牀单食味薄亦不嫌我贫日高上马去相顾犹逡巡长安久无雨日赤风昏昏怜君将病眼为我犯埃尘远从延康里来访曲江滨所重君子道不独愧相亲
朝归书寄元八
进入阁前拜退就廊下飡归来昭国里人卧马歇鞍却睡至日午起坐心浩然况当好时节雨後清和天柿树绿隂合王家庭院寛瓶中鄠县酒墙上终南山独眠仍独坐开襟当风前禅僧与诗客次第来相看要语连夜语须眠终日眠除非奉朝谒此外无别牵年长身且健官贫心甚安幸无急病痛不至苦饥寒自此聊以适外缘不能干唯为静者信难为动者言台中元待御早晩作郎官未作郎官际无人相伴闲
酬吴七见寄
曲江有病者寻常多掩关又闻马死来不出身更闲闻有送书者自起出门看素缄署丹字中有琼瑶篇口吟耳自听当暑忽翛然似漱寒玉氷如闻商风弦首章叹时节末句思笑言懒慢不相访隔街如隔山尝闻陶潜语心远地自偏君住安邑里左右车徒喧竹药闭深院琴樽开小轩谁知市南地转作壶中天君本上清人名在石堂闲不知有何过谪作人间仙常恐岁月满飘然归紫烟莫忘蜉蝣内进士有同年
昭国闲居
贫闲日高起门巷昼寂寂时暑放朝参天隂少人客槐花满田地仅絶人行迹独在一牀眠清凉风雨夕勿嫌坊曲远近即多牵役勿嫌禄俸薄厚即多忧责平生尚恬旷老大宜安适何以养吾真官闲居处僻
喜陈兄至
黄鸟啼欲歇青梅结半成坐怜春物尽起入东园行携觞懒独酌忽闻叩门声闲人犹喜至何况是陈兄从容尽日语稠叠长年情勿轻一杯酒可以话平生
赠杓直
世路重位禄栖栖者孔宣人情爱年夀夭死者颜渊二人如何人不奈命与天我今信多幸抚巳愧前贤巳年四十四又为五品官况兹知足外别有所安焉早年以身代直赴逍遥篇近岁将心地回向南宗禅外顺世间法内脱区中缘进不厌朝市退不恋人寰自吾得此心投足无不安体非道引适意无江湖闲有兴或饮酒无事多掩关寂静夜深坐安稳日高眠秋不苦长夜春不惜流年委形老小外忘怀生死闲昨日共君语与余心膂然此道不可道因君聊强言
寄张十八
饥止一簟饭渇止一壶浆出入止一马寝兴止一牀此外无长物於我有若亡胡然不知足名利心遑遑念兹弥懒放积习遂为常经旬不出门竟日不下堂同病者张生贫僻住延康慵中每相忆此意未能忘迢迢青槐街相去八九坊秋来未相见应有新诗章早晩来同宿天气转清凉
题玉泉寺
湛湛玉泉色悠悠浮云身闲心对定水清浄两无尘手把青筇杖头戴白纶巾兴尽下山去知我是谁人
朝回游城南
朝退马未困秋初日犹长回辔城南去郊野正清凉水竹夹小径萦回绕川?仰看晩山色俯弄秋泉光青松系我马白石为我牀常时簪组累此日和身忘旦随鵷鹭末暮游鸥鹤傍机心一以尽两处不乱行谁辨心与迹非行亦非藏
舟行江州路上作
帆影日渐高闲眠犹未起起问鼓枻人巳行三十里船头有行竈炊稻烹红鲤饱食起婆娑?漱秋江水平生沧浪意一旦来游此何况不失家舟中载妻子
湓浦早冬
浔阳孟冬月草木未全衰秖秖长安陌凉风八月时日西湓水曲独行吟旧诗蓼花始零落蒲叶稍离披但作城中想何异曲江池
江州雪
新雪满前山初晴好天气日西骑马出忽有京都意城柳方缀花檐氷才结穗须臾风日暖处处皆飘坠行吟赏未足坐叹销何易犹胜岭南看纷纷不到地
白氏长庆集卷六

[book_title]卷七
钦定四库全书
白氏长庆集卷七
唐　白居易　撰
闲适三【古调诗五言凡五十八首】
题浔阳楼【自此後诗江州司马时作】
常爱陶彭泽文思何高玄又怪韦江州诗情亦清闲今朝登此楼有以知其然大江寒见?匡山青倚天深夜湓浦月平旦鑪峯烟清辉与灵气日夕供文篇我无二人才孰为来其间因高偶成句俯仰愧江山
访陶公旧宅【并序】
予夙慕陶渊明为人往岁渭川闲居常有俲陶潜诗十六首今游庐山经柴桑过栗里思其人访其宅不能默默又题此诗云
垢尘不汚玉灵凤不啄羶呜呼陶靖节生彼晋宋闲心实有所守口终不能言永惟孤竹子拂衣首阳山夷齐各一身穷饿未为难先生有五男与之同饥寒肠中食不充身上衣不完连徵竟不起斯可谓真贤我生君之後相去五百年每读五柳传目想心拳拳昔常咏遗风着为十六篇今来访故宅森若君在前不慕樽有酒不慕琴无弦慕君遗荣利老死此丘园柴桑古村落栗里旧山川不见篱下菊但余墟中烟子孙虽无闻族氏犹未迁每逢姓陶人使我心依然
北亭
庐宫山下州湓浦沙边宅宅北倚高冈迢迢数千尺上有青青竹竹闲多白石茅亭居上头豁达门四辟前楹卷帘箔北牖施牀席江风万里来吹我凉淅淅日高公府归巾笏随手掷脱衣恣搔首坐卧任所适时倾一盃酒旷望湖天夕口咏独酌谣目送归飞翮慙无出尘操未免折腰役偶获此闲居谬似高人迹
游湓水
四月未全热麦凉江风秋湖山处处好最爱湓水头湓水从东来一派入江流可怜似萦带中有随风舟命酒一临泛舍鞍扬棹讴放逥岸傍马去逐波闲鸥烟浪始渺渺风襟亦悠悠初疑上河汉中若寻瀛洲汀树绿拂池沙草芳未休青萝与紫葛枝蔓垂相樛繋缆步平岸囘头望江州城雉映水见隐隐如蜃楼日入意未尽将归复少留到官行半岁今日方一游此地来何暮可以写吾忧
答故人
故人对酒叹叹我在天涯见我昔荣遇念我今蹉跎问我为司马官意复如何答云且勿叹听我为君歌我本蓬荜人鄙贱剧泥沙读书未百卷信口嘲风花自从筮仕来禄命三登科顾慙虚劣姿所得亦巳多散员足庇身薄俸可资家省分辄自愧岂为不遇耶烦君对杯酒为我一咨嗟
官舍内新凿小池
帘下开小池盈盈水方积中?铺白沙四隅甃青石勿言不深广但足幽人适泛灔微雨朝泓澄明月夕岂无大江外波浪连天白未如牀席闲方丈深盈尺清浅可狎弄昬烦聊漱涤最爱晓暝时一片秋天碧
宿简寂观
岩白云尚屯林红叶初陨秋光引闲步不知身远近夕投灵洞宿卧觉尘机泯名利心既忘市朝梦亦尽暂来尚如此况乃终身隐何以疗夜饥一匙云母粉
读谢灵运诗
吾闻达士道穷通顺冥数通乃朝廷来穷即江湖去谢公才廓落与世不相遇壮志郁不用须有所泄处泄为山水诗逸韵谐奇趣大必笼天海细不遗草树岂惟翫景物亦欲摅心素往往即事中未能忘兴谕因知康乐作不独在章句
北亭独宿
悄悄壁下牀纱笼耿残烛夜半独眠觉疑在僧房宿
约心
黑鬓丝雪侵青袍尘土涴【乌卧切】兀兀复腾腾江城一上佐朝就高斋上薰然负暄卧晩下小池前澹然临水坐巳约终身心长如今日过
晩望
江城高角动沙洲夕鸟还独坐高亭上西南望远山
早春
雪消氷又释景和风复喧满庭田地湿荠叶生墙根官舍悄无事日西斜掩门不开庄老卷欲与何人言
春寝
何处春暄来微和生血气气薰肌骨畅东窗一昬睡是时正月晦假日无公事烂熳不能休日午将及未缅思少健日甘寝常自恣一从衰疾来枕上无此味
睡起宴坐
後亭昼眠足起坐春景暮新觉眼犹昬无思心正住淡寂归一性虚闲遗万虑了然此时心无物可譬喻本是无有乡亦名不用处行禅与坐忘同归无异路【道书云无何有之乡禅经云不用处二者殊名而同归】
咏怀
尽日松下坐有时池畔行行立与坐卧中怀澹无营不觉流年过亦任白髪生不为世所薄安得遂闲情
春游西林寺
下马西林寺翛然进轻策朝为公府吏暮作灵山客二月匡庐北氷雪始消释阳丛抽茗芽隂窦泄泉脉熙熙风土暖蔼蔼云岚积散作万壑春凝为一气碧身闲易澹泊官散无牵迫缅彼十八人古今同此适【昔远宗雷等十八贤同隐于西林寺】是年淮寇起处处兴兵革智士劳思谋戎臣苦征役独有不才者山中弄泉石
出山吟
朝咏游仙诗暮歌采薇曲卧云坐白石山中十五宿行随出洞水囘别缘岩竹早晩重来游心期瑶草绿
岁暮
巳任时命去亦从岁月除中心一调伏外累尽空虚名宦意巳矣林泉计何如拟近东林寺溪边结一庐
闻早莺
日出眠未起屋头闻早莺忽如上林晓万年枝上鸣忆为近臣时秉笔直承明春深视草暇旦暮闻此声今闻在何处寂寞浔阳城鸟声信如一分别在人情不作天涯意岂殊禁中听
栽杉
劲叶森利剑孤茎挺端标才高四五尺势若干青霄移栽东窗前爱尔寒不凋病夫卧相对日夕闲萧萧昨为山中树今为檐下条虽然遇赏翫无乃近尘嚣犹胜涧谷?埋没随衆樵不见郁郁松委质山上苖
过李生
苹小蒲叶短南湖春水生子近湖边住静境称高情我为郡司马散拙无所营使君知性野衙退任闲行行携小榼去逢花辄独倾半酣到子舍下马扣柴荆何以引我步绕篱竹万茎何以醒我酒吴音吟一声须臾进野饭饭稻茹芹英白瓯青竹筯俭洁无羶腥欲去复徘徊夕鸦巳飞鸣何当从游此待君湖水平
咏意
常闻南华经巧劳智忧愁不如无能者饱食但遨游平生爱慕道今日近此流自来浔阳郡四序忽巳周不分物黑白但与时沉浮朝飱夕安寝用是为身谋此外即闲放时寻山水幽春游慧远寺秋上庾公楼或吟诗一章或饮茶一瓯身心一无繋浩浩如虚舟富贵亦有苦苦在心危忧贫贱亦有乐乐在身自由
食笋
此州乃竹乡春笋满山谷山夫折盈抱抱来早市鬻物以多为贱双钱易一束置之炊甑中与饭同时熟紫箨拆故锦素肌擘新玉每食遂加飱经旬不思肉久为京洛客此味常不足且食勿踟蹰南风吹作竹
游石门涧
石门无旧径披榛访遗迹时逢山水秋清辉如古昔常闻慧远辈题诗此岩壁云覆莓苔封苍然无处觅萧疎野生竹崩剥多年石自从东晋後无复人游历独有秋涧声潺湲空旦夕
招东邻
小榼二升酒新簟六尺牀能来夜话否池畔欲秋凉
题元十八溪亭【亭在庐山东南五老峯下】
怪君不喜仕又游烟霞里今日到幽居了然知所以宿君石溪亭潺湲声满耳饮君螺盃酒醉卧不能起见君五老峯益悔居城市爱君三男儿始叹身无子余方鑪峯下结室为居士山北与山东往来从此始
香鑪峯下新置草堂即事咏怀题於石上
香炉峯北面遗爱寺西偏白石何凿凿清流亦潺潺有松数十株有竹千余竿松张翠伞盖竹倚青琅玕其下无人居悠哉多岁年有时聚猿鸟终日空风烟时有沉冥子姓白字乐天平生无所好见此心依然如获终老地忽乎不知还架岩结茅宇斵壑开茶园何以洗我耳屋头飞落泉何以洗我眼砌下生白莲左手携一壶右手挈五弦傲然意自足箕踞於其闲兴酣仰天歌歌中聊寄言言我本野夫误为世网牵时来昔捧日老去今归山倦鸟得茂树涸鱼反清源舍此欲焉往人闲多险难
草堂前开一池养鱼种荷日有幽趣
淙淙【徂红切】三峡水浩浩万顷陂未如新塘上微风动涟漪小萍加泛泛初蒲正离离红鲤二三寸白莲八九枝遶水欲成径护堤方插篱巳被山中客呼作白家池
白云期【黄石岩下作】
三十气太壮胸中多是非六十身太老四体不支持四十至五十正是退闲时年长识命分心慵少营为见酒兴犹在登山力未衰吾年幸当此且与白云期
登香炉峯
迢迢香炉峯心存耳目想终年牵物役今日方一往攀萝蹋危石手足劳俯仰同游三四人两人不敢上上到峯之顶目眩心怳怳高低有万寻濶狭无数丈不穷视听界焉识宇宙广江水细如绳湓城小於掌纷吾何屑屑未能脱尘鞅归去思自嗟低头入蚁壤
答崔侍郎钱舍人书问因继以诗
旦暮两蔬食日中一闲眠便是了一日如此巳三年心不择时适足不拣地安穷通与远近一贯无两端常见今之人其心或不然在劳则念息处静巳思喧如是用身心无乃自伤残坐输忧恼使安得形神全吾有二道友譪譪崔与钱同飞青云路独堕黄泥泉岁暮物万变故情何不迁应为平生心与我同一源帝乡远於日美人高在天谁谓万里别常若在目前泥泉乐者鱼云路游者鸾勿言云泥异同在逍遥闲因君问心地书後偶成篇慎勿说向人人多笑此言
烹葵
昨卧不夕食今起乃朝炊贫厨何所有炊稻烹秋葵红粒香复软绿英滑且肥饥来止於饱饱後复何思忆昔荣遇日迨今穷退时今亦不冻馁昔亦无余资口既不减食身亦不减衣抚心私自问何者是荣衰勿学常人意其闲分是非
小池二首
昼倦前斋热晩爱小池清映林余景没近水微凉生坐把蒲葵扇闲吟三两声
有意不在大湛湛方丈余荷侧泻清露萍开见游鱼每一临此坐忆归青溪居
闭关
我心忘世久世亦不我干遂成一无事因得长掩关掩关来几时髣髴二三年着书巳盈帙生子欲能言始悟身易老复悲世多艰回顾趋时者役役尘壤闲岁暮竟何得不如且安闲
弄龟罗
有侄始六岁字之为阿龟有女生三年其名曰罗儿一始学笑语一能诵歌诗朝戏抱我足夜眠枕我衣汝生何其晩我年行已衰物情小可念人意老多慈酒美竟须坏月圆终有亏亦如恩爱缘乃是忧恼资举世同此累吾安能去之
截树
种树当前轩树高柯叶繁惜哉远山色隐此蒙笼闲一朝持斧斤手自截其端万叶落头上千峯来面前忽似决云雾豁达覩青天又如所念人久别一欵颜始有清风至稍见飞鸟还开怀东南望目远心辽然人各有偏好物莫能两全岂不爱柔条不如见青山
望江楼上作
江畔百尺楼楼前千里道凭高望平远亦足舒怀抱驿路使憧憧关防兵草草及兹多事日尤觉闲人好我年过不惑休退诚非早从此拂尘衣归山未为老
题座隅
手不任执殳【尚朱切】肩不能荷锄量力揆所用曾不敌一夫幸因笔砚功得升仕进途历官凡五六禄俸及妻孥左右有兼仆出入有单车自奉虽不厚亦不至饥劬若有人及此傍观为何如虽贤亦为幸况我鄙且愚伯夷古贤人鲁山亦其徒时哉无奈何俱化为饿殍【音夫元鲁山山居阻水食絶而终】念彼益自愧不敢忘斯须平生荣利心破灭无遗余犹恐尘妄起题此於座隅
昔与微之在朝日因蓄休退之心迨今十年沦落老大追寻前约且结後期
往子为御史伊余忝拾遗皆逢盛明代俱登清近司予繋玉为佩子曳绣为衣从容香烟下同侍白玉墀朝见宠者辱暮见安者危纷纷无退者相顾令人悲宦情君早厌世事我深知常於荣显日巳约林泉期况今各流落身病齿髪衰不作卧云计携手欲何之待君女嫁後及我官满时稍无骨肉累粗有渔樵资岁晩青山路白首期同归
埀钓
临水一长啸忽思十年初三登甲乙第一入承明庐浮生多变化外事有盈虚今来伴江叟沙头坐钓鱼
晩燕
百鸟乳雏毕秋燕独蹉跎去社日巳近衔泥意如何不悟时节晩徒施工用多人闲事亦尔不独燕营窠
赎鸡
清晨临江望水禽正諠繁鳬鴈与鸥鹭游扬戏朝暾【音吞】适有鬻鸡者挈之来远村飞鸣彼何乐窘束此何寃喔喔十四雏罩缚同一樊足伤金距蹜头抢花冠翻经宿费饮啄日高诣屠门迟逥未死闲饥渇欲相吞常慕古人道仁信及鱼豚见兹生恻隐赎放双竹园开笼解索时鸡鸡听我言与尔镪三百小惠何足论莫学衔环雀崎岖谩报恩
秋日怀杓直【时杓直出牧澧州】
晩来天色好独出江边步忆与李舍人曲江相近住常云遇清景必约同幽趣若不访我来还须觅君去开眉笑相见把手期何处西寺老胡僧南园乱松树携持小酒榼吟咏新诗句同出复同归从朝直至暮风雨忽消散江山眇囬互浔阳与涔阳相望空云雾心期自乖旷时景还如故今日郡斋中秋光谁共度
食後
食罢一觉睡起来两瓯茶举头看日影巳复西南斜乐人惜日促忧人厌年賖无忧无乐者长短任生涯
齐物二首
青松高百尺绿蕙低数寸同生大块闲长短各有分长者不可退短者不可进若用此理推穷通两无闷椿夀八千春槿花不经宿中闲复何有冉冉孤生竹竹身三年老竹色四时绿虽谢椿有余犹胜槿不足
山下宿
独到山下宿静向月中行何处水边碓夜舂云毋声
题旧写真图
我昔三十六写貌在丹青我今四十六衰顇卧江城岂比十年老曾与衆苦并一照旧图画无复昔仪形形影默相顾如弟对老兄况使他人见能不昧平生羲和鞭日走不为我少停形骸属日月老去何足惊所恨凌烟阁不得画功名
闲居
肺病不饮酒眼昬不读书端然无所作身意闲有余鸡栖篱落晩雪映林木疎幽独巳云极何必山中居
对酒示行简
今旦一樽酒欢畅何怡怡此乐从中来他人安得知兄弟唯二人远别恒苦悲今春自巴峡万里平安归复有双幼妹笄年未结褵【邻溪切】昨日嫁娶毕良人皆可依忧念两消释如刀断羁縻身轻心无繋忽欲凌空飞人生苟有累食肉常如饥我心既无苦饮水亦可肥行简劝尔酒停盃听我辞不叹乡国远不嫌官禄微但愿我与尔终老不相离
咏怀
冉牛与颜渊卞和与马迁或罹天六极或被人刑残顾我信为幸百骸且完全五十不为夭吾今欠数年知分心自足委顺身常安故虽穷退日而无戚戚颜昔有荣先生从事於其闲今我不量力举心欲攀援穷通不由巳欢戚不由天命即无奈何心可使泰然且务由巳者省躬谅非难勿问由天者天高难与言
夜琴
蜀琴木性实楚丝音韵清调慢弹且缓夜深十数声入耳淡无味惬心潜有情自弄还自罢亦不要人听
山中独吟
人各有一癖我癖在章句万缘皆巳消此病独未去每逢美风景或对好亲故高声咏一篇怳若与神遇自为江上客半在山中住有时新诗成独上东岩路身倚白石崖手攀青桂树狂吟惊林壑猨鸟皆窥覻恐为世所嗤故就无人处
达理二首
何物壮不老何时穷不通如彼音与律宛转旋为宫我命独何薄多悴而少丰当壮巳先衰暂泰还长穷我无奈命何委顺以待终命无奈我何方寸如虚空瞢然与化俱混然与俗同谁能坐此苦龃龉於其中
舒姑化为泉牛哀病作虎或柳生肘闲或男变为女鸟兽及水木本不与民伍胡然生变迁不待死归土百骸是已物尚不能为主况彼时命闲倚伏何足数时来不可遏命去焉能取唯当养浩然吾闻达人语
湖亭晩望残水
湖上秋泬【呼决切】寥湖边晩萧瑟登亭望湖水水缩湖?出清渟得早霜明灭浮残日流注随地势洼【乌瓜切】坳【於交切】无定质泓澄白龙卧宛转青蛇屈破镜折剑头光茫又非一久为山水客见尽幽奇物及来湖亭望此状难谈悉乃知天地闲胜事殊未毕
郭虚舟相访
朝暖就南轩暮寒归後屋晩酌一两盃夜棊三数局寒灰埋暗火晓焰凝残烛不嫌贫冷人时来同一宿白氏长庆集卷七

[book_title]卷八
<集部,别集类,汉至五代,白氏长庆集>
钦定四库全书
白氏长庆集卷八
唐　白居易　撰
闲适四【古调诗五言凡五十七首】
长庆二年七月自中书舍人出守杭州路次蓝溪作【自此後诗俱赴杭州时作】
太原一男子自顾庸且鄙老逢不次恩洗拔出泥滓既居可言地愿助朝廷理伏合三上章戆愚不称旨圣人存大体优贷容不死凤诏停舍人鱼书除刺史冥怀齐宠辱委顺随行止我自得此心于兹十年矣余杭乃名郡郡郭临江泛【详子切】巳想海门山潮声来入耳昔予贞元末羁旅曾游此甚觉太守尊亦谙鱼酒美因生江海兴每羡沧浪水尚拟拂衣行况今兼禄仕青山峯峦接白日烟尘起东道既不通改辕遂南指自秦穷楚越浩荡五千里闻有贤主人而多好山水是行颇为惬所历良可纪策马渡蓝溪胜游从此始
初出城留别
朝从紫禁归暮出青门去勿言城东陌便是江南路扬鞭簇车马挥手辞亲故我生本无乡心安是归处
过骆山人野居小池【骆生弃官居此二十余年】
茅覆环堵亭泉添方丈沼红芳照水荷白颈观鱼鸟拳石苔苍翠尺波烟杳眇但问有意无勿论池大小门前车马路奔走无昬晓名利驱人心贤愚同扰扰善哉骆处士安置身心了何乃独多君丘园居者少
宿清源寺
往谪浔阳去夜憩朝溪曲今为钱塘行重经兹寺宿尔来几何岁溪草二八绿不见旧房僧苍然新树木虚空走日月世界迁陵谷我生寄其间孰能逃倚伏随缘又南去好住东廊竹
宿蓝溪对月
昨夜凤池头今夜蓝溪口明月本无心行人自囘首新秋松影下半夜钟声後清影不宜昬聊将茶代酒自秦望赴五松驿马上偶睡睡觉成吟
长途发巳久前馆行未至体倦目巳昬瞌【克盍切】然遂成睡右袂尚垂鞭左手暂委辔忽觉问仆夫才行百步地形神分处所迟速相乖异马上几多时梦中无限事诚哉达人语百龄同一寐
邓州路中作
萧萧谁家村秋梨叶半拆漠漠谁家园秋韭花初白路逢故里物使我嗟行役不归渭北村又作江南客去乡徒自苦济世终无益自问波上萍何如涧中石
朱藤杖紫骢马吟
拄上山之上骑下山之下江州去日朱藤杖忠州归日紫骢马天生二物济我穷我生合是栖栖者
桐树馆重题
堦前下马时梁上题诗处惨澹病使君萧疎老松树自嗟还自哂又向杭州去
过紫霞兰若
我爱此山头及此三登历紫霞旧精舍寥落空泉石朝市日喧隘云林长悄寂犹存住寺僧肯有归山客
感旧纱?【?即故李侍郎所赠】
昔君乌纱?赠我白头翁?今在顶上君巳归泉中物故犹堪用人亡不可逢岐山今夜月坟树正秋风
思竹窗
不忆西省松不忆南宫菊【西省大院有松南官本厅有菊】惟忆新昌堂萧萧北窗竹窗闲枕簟在来後何人宿
马上作
处世非不遇荣身颇有余勲为上柱国爵乃朝大夫自问有何才两入承明庐又问有何政再驾朱轮车矧予东山人自性朴且疎弹琴复有酒但慕嵇阮徒闇被乡里荐误上贤能书一列朝士籍遂为世网拘高有罾缴忧下有陷穽虞每觉宇宙窄未尝心体舒蹉跎二十年颔下生白须何言左迁去尚获专城居杭州五千里往若投渊鱼虽未脱簪组且来泛江湖吴中多诗人亦不少酒沽高声咏篇什大笑飞杯盂五十未全老尚可且欢娯用兹送日月君以为何如秋风起江上白日落路隅囬首语五马去矣勿踟蹰
秋蝶
秋花紫蒙蒙秋蝶黄茸茸【而中切】花低蝶新小飞戏丛西东日暮凉风来纷纷花落丛夜深白露冷蝶巳死丛中朝生夕巳死气类各相从不见千年鹤多栖百丈松
登商山最高顶
高高此山顶四望唯烟云下有一条路通达楚与秦或名诱其心或利牵其身乘者与负者来去何纷纭我亦斯人徒未能出嚣尘七年三往复何得笑他人
枯桑
道傍老枯树枯来非一朝皮黄外尚活心黑中先焦有似多忧者非因外火烧
山路偶兴
筋力未全衰仆马不至弱又多山水趣心赏非寂寞扪萝上烟岭蹋石穿云壑谷鸟晚仍啼洞花秋不落提笼复携榼遇胜时停泊泉憇茶数瓯岚行酒一酌独吟还独笑此兴殊未恶假使在城时终年有何乐
山雉
五步一啄草十步一饮水适性遂其生时哉山梁雉梁上无罾缴梁下无鹰鸇雌雄与羣雏皆得终天年嗟嗟笼下鸡及彼池中雁既有稻粱恩必有牺牲患
初下汉江舟中作寄两省给舍
秋水淅红粒朝烟烹白鳞一食饱至夜一卧安达晨晨无朝谒劳夜无直宿勤不知两掖客何似扁舟人尚想到郡日且称守土臣犹须副忧寄恤隐安疲民朞年庶报政三年当退身终使沧浪水濯吾缨上尘
自蜀江至洞庭湖口有感而作
江从西南来浩浩无旦夕长波逐若泻连山凿如劈千年不壅溃万姓无垫溺不尔民为鱼大哉禹之绩导岷【弥邻切】既艰远距海无咫尺胡为不讫功湖水斯委积洞庭与青草大小两相敌混合万丈深淼【渺同】茫千里白每岁秋夏时浩大吞七泽水族窟穴多农人土地窄我今尚嗟叹禹岂不爱惜邈未究其由想古观遗迹疑此苗人顽恃嶮不终役帝亦无奈何留患与今昔水流天地内如身有血脉滞则为疽疣治之在鍼石安得禹复生为唐水官伯手提倚天剑重来亲指画疏河似剪纸决壅如裂帛渗作膏腴田蹋平鱼鼈宅龙宫变闾里水府生禾麦坐添百万户书我司徒籍
初领郡政衙退登东楼作【自此後诗到杭州後作】
鳏惸心所念简牍手自操何言符竹贵未免州县劳赖是余杭郡台榭遶官曹凌晨亲政事向晩恣游遨山冷微有雪波平未生涛水心如镜面千里无纎毫直下江最濶近东楼更高烦襟与滞念一望皆遁逃
清调吟
索索风戒寒沉沉日藏耀劝君饮浊醪听我吟清调芳节变穷隂朝光成夕照与君生此世不合长年少今晨从此游明日安能料若不结跏禅即须开口笑
狂歌词
明月照君席白露沾我衣劝君酒杯满听我狂歌词五十巳後衰二十巳前痴昼夜又分半其闲几何时生前不欢乐死後有余资焉用黄墟下珠衾玉匣为
郡亭
平旦起视事亭午卧掩关除亲簿领外多在琴书前况有虚白亭坐见海门山潮来一凭槛宾至一开筵终朝对云水有时听管弦持此聊过日非忙亦非闲山林太寂寞朝阙空喧烦唯兹郡合内嚣静得中闲
咏怀
昔为凤合郎今为二千石自觉不如今人言不如昔昔虽居近密终日多忧惕有诗不敢吟有酒不敢吃今虽在疎远竟岁无牵役饱食坐终朝长歌醉通夕人生百年内疾速如过隙先务身安闲次要心欢适事有得而失物有损而益所以见道人观心不观迹
立春後五日
立春後五日春态分婀【乌可切】娜【奴可切】白日斜渐长碧云低欲堕残氷拆玉片新萼排红颗遇物尽欣欣爱春非独我迎芳後园立就暖前檐坐还有惆怅心欲别红炉火
郡中即事
漫漫潮初平熙熙春日至空阔远江山晴明好天气外有适意物中无系心事数篇对竹吟一杯望云醉行携杖扶力卧读书取睡久养病形骸深谙闲气味遥思九城陌扰扰趋名利今朝是双日朝谒多轩骑宠者防悔尤权者怀忧畏为报高车盖恐非真富贵
郡斋暇日辱常州陈郎中使君早春晩坐水西馆书事诗十六韵见寄亦以十六韵酬之
新年多暇日晏起褰帘坐睡足心更慵日高头未裹徐倾下药酒稍爇煎茶火谁伴寂寥身无弦琴在左遥思毘陵官春深物嫋娜波拂黄柳梢风揺白梅朶衙门排晓戟铃合开朝鎻太守水西来朱衣垂素舸【贾我切】良辰不易得佳会无由果五马正相望双鱼忽前堕鱼中获瑰宝持翫何磊砢【郎果切】一百六十言字字灵珠颗【苦果切】上申心欵曲下叙时轗【苦绀切】轲【口我切】才富不如君道孤还似我敢辞官远慢且贵身安妥勿复问荣枯冥心无不可
官舍
高树换新叶隂隂覆地隅何言太守宅有似幽人居太守卧其下闲慵两有余起尝一瓯茗行读一卷书早梅结青实残樱落红珠稚女弄庭果嬉戏【一作?】牵人裾是日晩弥静巢禽下相呼啧啧护儿鹊哑哑母子乌岂唯云鸟尔吾亦引吾雏
吾雏
吾雏字阿罗阿罗才七龄嗟吾不才子怜尔无弟兄抚养虽骄騃性识颇聪明学母画眉様効吾咏诗声我齿今欲堕汝齿昨始生我头髪尽落汝顶髻初成老幼不相待父衰汝孩婴缅想古人心慈爱亦不轻蔡邕念文姬于公叹缇萦敢求得汝力但未忘父情
题小桥前新竹招客
鴈齿小红桥垂檐低白屋桥前何所有苒苒新生竹皮开拆褐锦节露抽青玉筠翠如可餐粉霜不忍触闲吟声未巳幽翫心难足管领好风烟轻欺凡草木谁能有月夜伴我林中宿为君倾一杯狂歌竹枝曲
病中逢秋招客夜酌
不见诗酒客卧来半月余合和新药草寻捡旧方书晩霁烟景度早凉牕户虚雪生衰鬓久秋入病心初卧簟蕲竹冷风襟邛葛疎夜来身校健小饮复何如
食饱
食饱拂枕卧睡足起闻吟浅酌一杯酒缓弹数声琴既可畅情性亦足傲光隂谁知名利尽无复长安心严十八郎中在郡日改制东南楼因名清辉未立标榜徵归郎署予既到郡性爱楼居宴游其闲颇有幽致聊成十韵兼戏寄严
严郎制兹楼立名曰清辉未及署花榜遽徵还粉闱去来三四年尘土登者稀今春新太守洒扫施帘帏院柳烟婀娜檐花雪霏微看山倚前户待月阐东扉碧窗戞瑶瑟朱阑飘舞衣烧香卷幕坐风燕双双飞君作不得住我来幸因依始知天地闲灵境有所归
南亭对酒送春
含桃实巳落红薇花尚薰冉冉三月尽晩莺城上闻独持一杯酒南亭送残春半酣忽长歌歌中何所云云我五十余未是苦老人刺史二千石亦不为贱贫天下三品官多老於我身同年登第者零落无一分亲故半为鬼僮仆多见孙念此聊自解逢酒且欢欣
翫新庭树因咏所怀
霭霭四月初新树叶成隂动揺风景丽盖覆庭院深下有无事人竟日此幽寻岂唯翫时物亦可开烦襟时与道人语或听诗客吟度春足芳色入夜多鸣禽偶得幽闲境遂忘尘俗心始知眞隐者不必在山林
仲夏斋戒月
仲夏斋戒月三旬断腥羶自觉心骨爽行起身翩翩始知絶粒人四体更轻便初能脱病患久必成神仙御寇驭冷风赤松游紫烟常疑此说谬今乃知其然我年过半百气衰神不全巳垂两鬓丝难补三丹田但减荤血味稍结清浄缘脱巾且修养聊以终天年
除官去未闲
除官去未闲半月恣游讨朝寻霞外寺暮宿波上岛新树少於松平湖半连草跻攀有次第赏翫无昬早有时骑马醉兀兀冥天造穷通与生死其奈吾怀抱江山信为美齿髪行将老在郡诚未厌归乡去亦好
三年为刺史二首
三年为刺史无政在人口唯向郡城中题诗十余首慙非甘棠咏岂有人思否
三年为刺史饮水复食蘖唯向天竺山取得两片石此抵有千金无乃伤清白
别萱桂
使君竟不住萱桂徒栽种桂有留人名萱无忘忧用不如江畔月步步来相送
自余杭归宿淮口作
为郡巳
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 10:28:34-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>