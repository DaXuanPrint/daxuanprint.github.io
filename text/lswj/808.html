<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="总目,卷一,卷二,卷三,卷四,卷五,卷六,卷七,卷八,卷九,卷十,卷十一,卷十二,卷十三,卷十四,卷十五,水云村稿全文在线阅读,水云村稿全文在线下载,大玄古籍书库">
<meta name="description" content="元文别集。15卷。刘壎撰。《四库全书》曾据江西巡抚采进本编入别集类。刘壎文集另有《水云村泯稿》,但现在已无全本传世。《水云村稿》原目为20卷,但今存本仅15卷,佚去5卷。本集是刘壎裔孙刘凝收拾遗佚,重新编次而成。卷首无序言。卷1为赋,卷2为碑,卷3为记,卷4为传,卷5为序,卷6为赞,卷7为题跋,卷8为墓表志铭,卷9—10为启,卷11为书翰,卷12为祭文,卷13为杂著,卷14为公牍,卷15为表笺,卷16—20有录无文,所收都是青词、祝文。《四库全书总目》指出,所缺5卷“无关体要之作,其存佚无足为轻重,则虽阙">
<title>水云村稿_刘壎_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">水云村稿</span> <br/>
          作者： <span class="inputVal" id="bkauthor">刘壎</span> <br/>
          朝代： <span class="inputVal" id="bkdate">元代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">类书文集,文集,完结</span> <br/>
          字数： <span class="inputVal" id="bknum">[book_length]102809</span> <br/>
          说明： <span class="inputVal" id="bkdec">元文别集。15卷。刘壎撰。《四库全书》曾据江西巡抚采进本编入别集类。刘壎文集另有《水云村泯稿》,但现在已无全本传世。《水云村稿》原目为20卷,但今存本仅15卷,佚去5卷。本集是刘壎裔孙刘凝收拾遗佚,重新编次而成。卷首无序言。卷1为赋,卷2为碑,卷3为记,卷4为传,卷5为序,卷6为赞,卷7为题跋,卷8为墓表志铭,卷9—10为启,卷11为书翰,卷12为祭文,卷13为杂著,卷14为公牍,卷15为表笺,卷16—20有录无文,所收都是青词、祝文。《四库全书总目》指出,所缺5卷“无关体要之作,其存佚无足为轻重,则虽阙犹不阙矣”。但某些在《隐居通议》中引称的得意之作也未收在《水云村稿》15卷里,可见刘壎的文章散佚者不在少数。《水云村泯稿》有元抄残本,存卷15、20—25、35—37等10卷,内容要比《水云村稿》丰富得多。但《水云村泯稿》另有1种不分卷的抄本,其中多有采自《隐居通议》中的文章,编辑比较草率。刘壎另有诗集《水云村吟稿》12卷。</span> <br/>
          封面： <span class="inputVal" id="bkimg">Z_18997.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]水云村稿
[book_author]刘壎
[book_date]元代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]类书文集,文集,完结
[book_length]102809
[book_dec]元文别集。15卷。刘壎撰。《四库全书》曾据江西巡抚采进本编入别集类。刘壎文集另有《水云村泯稿》,但现在已无全本传世。《水云村稿》原目为20卷,但今存本仅15卷,佚去5卷。本集是刘壎裔孙刘凝收拾遗佚,重新编次而成。卷首无序言。卷1为赋,卷2为碑,卷3为记,卷4为传,卷5为序,卷6为赞,卷7为题跋,卷8为墓表志铭,卷9—10为启,卷11为书翰,卷12为祭文,卷13为杂著,卷14为公牍,卷15为表笺,卷16—20有录无文,所收都是青词、祝文。《四库全书总目》指出,所缺5卷“无关体要之作,其存佚无足为轻重,则虽阙犹不阙矣”。但某些在《隐居通议》中引称的得意之作也未收在《水云村稿》15卷里,可见刘壎的文章散佚者不在少数。《水云村泯稿》有元抄残本,存卷15、20—25、35—37等10卷,内容要比《水云村稿》丰富得多。但《水云村泯稿》另有1种不分卷的抄本,其中多有采自《隐居通议》中的文章,编辑比较草率。刘壎另有诗集《水云村吟稿》12卷。
[book_img]Z_18997.jpg


[book_title]总目
钦定四库全书　　　　　集部五
水云村稾总目　　　　　别集类四【元】
卷一
赋
卷二
碑
卷三
记
卷四
传
卷五
序
卷六
赞
卷七
题跋
卷八
墓表志铭
卷九
啓
卷十
啓
卷十一
书翰
卷十二
祭文
卷十三
杂着
卷十四
公牍
卷十五
表牋
臣等谨案水云村稾十五卷元刘埙撰埙字起潜南丰人水云村其所居地名因以自号生於宋嘉熙庚子咸淳庚午本郡试第一入元以荐为延平教授延佑六年卒年八十所着隐居通议颇淹博可取巳别着於録其文集旧有二本一曰水云村冺稿乃明洪武间孙瑛所手抄大抵杂采隐居通议中语缀辑成编其文亦皆与此本相复一即此本乃其裔孙凝收拾遗佚别加排次者所收各体较为详备惟原目二十卷而今本祗存十五卷其十六卷以下已阙当由传抄者失之特按原目此五卷所载本靑词祝文无关体要之作则其存佚亦无足重轻也埙才力雄放尤长於四六绮丽之制集中所载诸啓劄大都皆在宋世所作考隐居通议自述其得意之笔如代吴浚谢建阃表吊吴浚文代赵必岊谢庙堂啓通丁应奎啓今皆不见於集则其散佚者亦自不少然即所存者观之下笔铸词亦复颇见精采埙尝自言赵必岊称其能以散文为四六正是片段议论非若世俗抽黄对白而血脉不贯者虽不无夸诩之词而生平得力所在其甘苦固有能自道者矣至其他古文则入元後所作为多灏瀚流转亦殊有淸隽之气而间以俳句绮语搀杂其间颇乖典则不免稍逊一筹特宋末元初遗闻轶事时见一二亦足以资考据云乾隆四十五年四月恭校上
总纂官【臣】纪昀【臣】陆锡熊【臣】孙士毅
总　校　官【臣】陆费墀

[book_title]卷一
钦定四库全书
水云村槀卷一
元　刘埙　撰
赋
汉高帝庙赋【有引】
丰西山水隈曲处多汉帝庙庙像多古雅里俗岁时致祭乞灵以为常按汉史帝生于丰起于沛战于河南都于秦雍师行所至多循江北暮年以来出师仅至于蕲则大江以西帝之马足固未尝辱其後庙祀相望无亦仁义公恕四百年默有以深入人心者故世祀而弗忍忘与吁三代而降政多以谲而不正庶几无愧者高帝尔盛德必百世祀固宜抑帝也仁明英武度越後王风起云飞威扬海内千秋万岁後黍离麦秀其遂栖神深山之孤庙受野老只鷄豚蹏之祭耶则千古英雄之志有触目而可悲者矣乃引而为之赋曰
陟山曲之坡陁兮有古松之蟠屈积楮镪之纷披兮见庙貌之突兀蛛虫络兮穨檐龙蛇绘兮败壁旒冕俨乎帝王顾劔佩之侍侧始欲谂其何神汔莫覩夫扁额则见瓦砾飘风阶除落照樵牧三五偃蹇言笑遂前询夫故老曰此汉高帝之庙也於赫高皇神武天毓韬光振采美石韫玉巳乃起丰沛王巴蜀战河南入函谷眇西江之僻左未尝辱夫马足顾遗祠之何多徧山隈与水曲将非汉德深厚汉泽悠长皇天后土鍳约法之三章除苛解娆宜万代蒸尝之不忘嗟夫芒砀二界瑞采成龙泗上一亭天开帝宫挥靑萍于酒後夺威斗于月中时则霆迅电掣雾滃风从山石为泐草木失容集士马兮云黑列旗帜兮天红声撼河朔势赫川东羣狡衆黠束手鞠躬开炎祀之四百後三十世而勿穷其威灵可谓甚雄矣哉方其定都咸秦控引伊洛函关巩固陇蜀盘错观阙苕嶤黼扆煇烁万方球珙一统正朔宴未央朝长乐千官舞蹈六师罗络大常奏乐上公执爵祝帝夀之无疆谓与天而相若日月几何山川寂寥长陵无树烟雨萧萧彼寒食松楸之馁竟无人兮为浇则廼栖神古庙慰我黎兆乘彼白云去来缥缈盖星弁牢落而受农夫蚕妇之拜奠象貌凄凉而飨斗酒豚蹏之祭醮何昔盛而今衰俛仰悲歌不觉为之失笑也秋淸兮木雕屋老兮瓦飘石炉烬兮烟断土像穨兮榻揺日色薄兮岚雾冥鸱鴞鸣兮风怒号忆翦嬴而蹶项气盖世而凌霄噫而今果安在哉令人魂断而意消或曰有隆有替从古然矣未烦博采陈编泛引前事姑以近於汉者言之则前有始皇二世後有备权操懿莫不奋威逞?角力鬬智或豪举而席卷或交争而鼎峙极意气于一快骋诡秘以万计第求子孙帝王之业不悟世变轮回之数始焉肩摩毂击云扰波沸已而声销景没缩首丧志雄心歛于片木霸气沈于九地盖石火之晔乎易灭也槿华之飘乎易坠也其横骛絶出耸动华夏生平之夸豪竟不多史官数叶之纸信自古莫不皆然徒以增志伤情于一喟繇是观之威力气势排山倒海穷贪极暴讥讪诋诃然而莫能当数十年寒暑之鍜链日月之消磨虽合古今帝王之杰特无奈此元化之密移何琼宫瑶台荡为浮烟飞埃矣恩浅惠薄岂复有遗庙之嵯峨其仰视高帝弥足增感彼英灵有觉兮宁不心恧而神瘥乎天道人事终有止汔傥盛极而不反则必递迁而周匝惟道德之迓续延洪胜智勇之震讋凌压使当百僚朝会之赫奕而坐念千秋庙祀之毁残知兴废之靡常歛威力而勿殚委历数于代谢置生灵于安闲虽不幸运去物改祚移鼎迁抑感恩怀德终讴思而永叹荒祠野祭正以着人心之腾欢而仁深泽厚廼於是乎可观则覩斯庙也且将庄敬思慕之不暇尚忍讥其祼荐之酸寒乎重凄慨而兴怀爰作赋以矢志请无非其深文期昭垂於永世
夀文堂赋
大元革命初兵祸频仍士学都废往往易节独刘水村翁确守素业如平时故扁其读书之室曰夀文喜其文之犹夀也
两仪肇判三才以分爰有精粹融而成文盖锺秀於海岳宜交瑞於乾坤其在天也星宿罗络燿灵煇焕雾湛烟霏之炳映云光霞采之绚烂其在地也机杼纵横锦绣川原峯峦之丹碧峙丽江湖之漪縠沦涟其在人也精神志气经天纬地大则纲常建立礼乐粲贲宫庙朝市之位官班?爵之制下至州邑以及闾里莫不仪物黼黻等威堂陛有尊有卑有都有鄙有钜有细有纲有纪施诸政刑秩然条理郁郁彬彬立厥统体次则制诏坦明号令传宣出丝纶而章日月走风雷而动山川悍将流涕而向化癃老扶杖而争先又其次则奇人秀士忘餐失寐雕镂才情讨论经史或赓歌以诵太平或哀吟而慨兴废或争先圣之教於衰微或着书以俟百世其尤下者塲屋声华音调委靡猎科名钩富贵是区区者最不足齿然苟为之则亦斯文之一利也颛辛以前存而勿论盖自放勲登极之岁暨乎德佑移鼎之年以历计凡三千六百三十有三矣文脉未始一日而不传噫河洛聿啓世变运殊元化粹精久矣发舒天矜其凿欲夀以愚尔廼刋落其华燿蹙廹其纡徐翳黯其昭明芜薉其芳腴举数年之所尝发挥至是摧剥而焦枯於是泊然反素归於太虚意者犹六月之息将复开斯文之初乎盘桓康食几十载而余诸君其思非天夀吾文而何如或者夙修日寡新习改化典籍寇雠仁义土苴彼有怀跖心而术孔业立可家崇恺而位王谢息我天黥解我天劓若夫沈痼书癖夭阏文气惟吾中年之朋侣屈指东南而有几岁推月移磨灭谁继则飞走同归卉木接趾斯白日之行屍而黄泉之愚鬼也文且弗灵夀乃在是譬犹游方之士志求登僊周行万里出入霞烟神气瓠落足力茧穿觉其丧失之已多乃块守乎泉石之间遗形骸而精固收视听而神全翛然羽化夀也後天呜乎天不忍斯文之丧是以开夀域而演真诠予悟而喜揭扁于楣登斯堂者为予绎之
观雨赋【有引】
某岁夏旱惔焚不可奈一日步江皋纳晩凉乃忽风云交作雷雨踵至予喜谛观因叹化机转旋在呼吸间一何易也将纪以诗客曰诗不如赋赋亦古诗之流且昔人未有因观雨而作赋者盍试为焉予曰诺作观雨赋
鹑火序次祝融涨氛垤鹳沈声畴龟露文暑浸肌兮若烝气塞膺兮如醺予意愦愦散策江村冀受晩凉消此黄昏则见水涸沙壅炎熇顽洞睨千林以招风嘅纤埃之不动予益愦愦而眊瞢矣盘薄顷之西望高山微云冉冉出如穟烟蔽亏斜日荡漾澂天俄如萦缕广袤敷布又如车轮径南以去而南山之南亦见奇峰腾骧蜿蜒如虯如龙又径东以之北忽薲末之生风俄而风威渐劲云气弥黑浓淡砌叠如冈峦之横出倒景晃燿映天地而碧色尔乃排空如城倏忽流铃海光揺闪卷水南溟隂风雄号牛马悲鸣撼枯木扬飞尘彼有浴川登岸如鳬雁乱羣拽衣挟巾狂走兀唐似挥刃之欲逼亟投家而鼠窜予方徐登野亭冯阑倚楹观霮?与汹涌何瞚息而晦冥乃见疏林低枝声战败屋其着地者有如飞镞风益健而疾呼云挟雨於欲垂列缺挥霍霹雳轰飞俄而风力寖息西南转值乎云薄则网密如线至若云屯正厚建瓴决堰又如水帘与飞练是雨也横嶂沿堤循山?谿方直或似乎屏障弯环又类乎罣罳惟骤雨乃始若是盖浮云有以幻之瞻彼远山白雾吐洒飘风霏薄与雨上下眩奇呈秀变忽化天巧所到虽妙笔而不能画雨沾衣单氷凝露寒於愦愦以顿清忽翛翛而欲僊则咏曰此天下之奇观也余尝喜登峯以观雪月喜卧石以观云雾尤喜伊何临江观雨尝试思之风雨云雷交战并集神怪掀舞魑魅为泣衆骇?而无人色我乃浩乎太虚以独立正於此观天地之变又何嫌乎好奇之癖心志激壮精神飞翩劔槊舞钲鼓喧如见乎赤壁走操淝水歼坚唐兵破夹寨之日周师捷高平之年山开石泐河倾海翻将非奇观之尤杰然者耶嗟夫天地焦枯金石俱靡陂泽欲竭黍苗已悴斯人旦暮已矣而昊旻至仁忍遂涸弃骄阳化霖旱虐一洗然则神工之转旋其易特反掌耳海宇之大黎庶之繁一亭毒於苍冥宁俾暍死于是间盖穷则变通大易之义岂惟造化之仁将亦理之所必至吾因观雨而悟夫天道隂阳之机世道升降之际则怃然而起曰如斯而已乎一反掌之转移亦甚易也
养生赋
至元庚寅岁秋暑炽甚予患痢疾良苦既小瘳作养生赋以自警
维炎歊之侵薄兮幸苟免夫陨坠委瘦骨於一席兮亘中宵而不寐展转乏力吐纳短气盖五脏六腑之郁积实九窍百骸之腴腻穷日之力抉而去之故虽有存焉者寡矣情思眇绵支体废捐惟百念之顿清见一真之湛然则反而思之曰羣生赋形危浅脆弱外而皮肤内而筋膜非金非石易朘易削肺肝有似乎羽轻肠胃何殊乎纸薄偶一息之不续不崇朝臭腐而销铄嗟夫幻躯若是其不足恃耶而以此当天地之迁变亦甚岌岌而不觉雪风堕指霜硝裂齿百川凝氷隂毒入髓其酷暑也太空流火山木焦燎汚沱沸波六合烘窰吁可畏己乃以危浅脆弱之质敌此毒烈惨酷之气孰胜孰负可惊可悸矧夫思虑纠结忧乐摧折噭呼损肝劳苦伤骨或疾鞭其神魂或颠荡其气血乃若醇醪沈酣冶容斵丧极口腹之无厌竭精髓於一畅是殆逃生於毒鸩血肉之中寄命於猛虎齿牙之上也寒暑迭冲情欲夹攻曾人生所息之几何乃欲以应夫无穷将见如电光之闪忽曷不为老氏之守中天地生化父母保毓盖至贵者人身难得者夀年安忍以其至贵难得者弃之空缘乎予既疾而获痊抚弱质而凛然愿清浄以养生庶永夀而或僊
剪韭赋
病痊以後榛莽纷纠间步荒畦犹见残韭命老圃以荷锸见陇堘之如旧则乃除其蔽翳芟其老丑加灌溉於既枯不崇朝而吐秀时雨适至生意滋茂万緑翠敷千枝玉?乃剪取而熟之映氷瓷之滑溜既惬予心尤利荐酒於是泽以酽醯佐以老?凡调和其滋味益助发其甘芳盖松脆而适口复洁浄而清肠更易爨而生燎亦旨美之可尝时则腹疾新苏灵府通疏方戒茹荤惟许撷蔬凛百物之多忌惟一韭之是需生意续而不断物性温而无虞每噍之而适畅复何异乎膏腴忆杜陵之夜雨炊黄粱而与俱嗟夫非此韭风味之足嗜者乎彼以二十七品而讥庾郎者又奚恤於此徒
延平新郡赋【有引】
延平闽喉襟郡也上则建安汀邵顺流而趋下则兴福漳泉溯流而会古为镇以延平名厥後镇陞为路至南唐始以劒名至宋又谓西川有劒州加南以别之其得名之初盖曰晋雷华为建安从事佩其父焕所得丰城劒经延平津劒跃入水华募善没者求之不见劒而见双龙焉遂指为张华所失之劒亦会於此而证以神物终合之说然而非也昔张茂先仕西晋诛死于洛终其身未尝至闽劒何由合今则诿曰华祸将作劒倏飞去非诞妄傅会而然耶或谓双谿所滙状类交劒此说近是而郡人则相传谓劒非美名也其字之偏傍从刃从两口三人此名大为不祥往岁尝易置郡扁甫掲于谯而市人忽鬭毙刃下者三乃撤扁迄今弗敢署民实病之至大皇庆间同知郡事赤盏公显忠来讶鼓楼无郡扁询诸耆老耆老以实告且曰厥今时平兵息愿去南劒名复名延平于以避俗忌从民欲可乎於是郡佐盏公以闻於上司上司以闻于朝廷延佑初元三月十有九日显允信阳韩国保前已授南劒路总管矣郡佐盏公时相以为言改授延平路总管八月佩新符牧雄藩差谷布宣封部丕耸方将葺旧谯掲新扁用钦承天子之明命以肃邦人之观聼郡文学掾旴南刘埙赋以美之曰
於皇大元有赫厥声嘉惠远藩申锡美名猗与盛哉允宜扬休命而彰威灵者也眷惟延津形胜天成据七聚之要冲控八闽之纵横衍山峙秀笔峯凝清东望则谿滩石涧势若蛇萦万桨顺流拥泊福城西望则叠嶂层峦螺髻引绳远瞰樵川倚如坐屏南望则千山奔马溯流欲升亘乎三华畀彼临汀北望则芒芒坦涂间以茂林驷传旁午会于建宁既提封之广袤亦生聚之繁兴临以三品之总府卫以万卒之连营闤闠罗星车马喧霆垂杨?乎康庄长桥跨乎清泠寺钟楼鼓朝莫铿鍧此非昔日陈侯诲创辟於荒翳张侯觷扞患於纷纭者乎毓人之英由地之灵则有续道统阐圣学如诸贤之屹山岳又有树名节摅忠鲠如诸老之炳丹青魁儒秀士肤使名卿前引後随佩玉振缨独怪夫郡额之弗称致啓乎羣喙之讥评何以言之夫树屏建侯职重宅生万姓之所具瞻一扁讵容或轻固宜寓公正寛平之意副休养生息之情奈何点画意象之间乃露锋刃斩刻之形杀机隐隐羣心兢兢至骤起胥戕之兆而占者谓字体之宜更也彼西川以劒名者乃其銛峯峻壁之克肖而是邦亦名以劒且祖夫晋说之不经若尔则为世道虑为生民矜可不顺衆志思小惩乎爰有郡佐披襟建明闻于台司达于彤庭乃出纶綍命钧衡其以南劒易以延平於是置邮传命一札万里导迎圣恩涤濯俗忌时则显允韩侯诞膺眷倚指是邦而集牧候临遣於殿陛奉巽命以啓行佩金印而戻止仲秋之月玉宇澄霁差谷旦以宣藩出新令而布治胥吏罗拜僚属环跪箫鼓喧迎旌戟拥卫府寺改观山川助喜风动乎五色云封乎四履而又延平之名方新适与延佑之元相比无亦气数之前定匪由人谋之拟议耶嗟夫名则美矣实亦宜尔傥敷政之失中虽易名而何谓故乃玩平之字绎平之义其於政化大哉关系盖尝青灯继晷考诸汉史吴公之为河南贤守也曰治平第一宣帝之称良二千石也曰政平讼理固知古人治郡惟平则美毋谓名已改而实可弃也且权衡不平则轻重殽波澜不平则舟楫废况夫千里宅牧之权五马金章之贵据案执笔生民命脉所寄者乎是宜守醇闷敦简易酌柔刚戒偏滞勿私喜怒勿违律例吏胥当戢也弗戢则舞文弄法而平者陂豪猾当惩也弗惩则弱肉强食而平者踬谗谄当察也弗察则变白易黑而平者圮矣故聼讼主乎平则无理者不敢以货饵折狱主乎平则无辜者不至於寃死一平广布万善斯备万善所感诸福毕萃由是而贯幽明息沴戾雨阳和调黍稌丰峙斯时也渤海之牛犊勤耕颍川之凤凰呈瑞政绩着闻重加褒玺讵止为公为卿宜孙宜子且邦本所关国祚亦受祉矣傥或昧持平之道亏和平之味私蔽乎公以非易是虐用鞭笞弗饬簠簋华村多吠夜之犬石壕有捉人之吏将见不平其鸣喁喁沸沸勃郁哽塞乖气召沴则否德而?殃咎奚避是故因颂进规式警有位为政不陂太平万岁
迎春赋
仰天运之周流兮殆有似乎环循怅残腊之垂尽兮又将迓夫新春干山积雪八荒屯云正寒气之侵肌俄洪造之转钧岁千易而逢卯月律转而建寅尔乃丹凤颁历土牛祀神盖四时之更端而万象之维新若夫风日酣美燕莺娇媚亭馆欢声畦陇生意园林粲其锦铺笙箫喧而鼎沸此则游人之乐自迎春始也东作届期犂鉏如市夫耕妇饁儿嬉女侍社鼓冬冬秧歌娓娓此则农人之乐自迎春始也晨曦初升春诵勤止坐对圣贤心醉经史讲明政化之原沈酣义理之味此则士学之乐自迎春始也嗟夫一岁之首四德之元芒芒大化旋转乾坤极而必反寒而必温世俗徒见夫时序之改君子独惜夫日月之奔此所以有感于迎而为之销魂也与援笔成赋孰识其故春风已知入我窗户
閲武赋
缥缈浩荡灏气凄爽千骑翼而外围万卒聚而内向牝牡互列方圆殊状神旗豹尾崇牙虎帐戈甲明鋭旌戟鲜强傍罗偏禆中立大将部勒既定沈声息响飞一骑之传呼纷诸军而勇往乃左乃右或下或上试攻伐击刺之技严坐作进退之象陈法合乎孙武隂谋本乎吕望纪律严整气色激壮俄申令而校艺乃拔尤而行赏矢欲破的槊欲穿强或挥刃而略陈或说劒而抵掌莫不骁勇矜奋趫捷纵放炮飞空而星流旗莽野而尘涨风云回合乌鸟悲怆歘飞镝之命中翘万首而齐仰已乃卷斾鸣钲解严休兵奏角兮振扬杀气伐鼓兮激畅军声步骑序行按甲归营我士无譁惟闻马鸣喧市人而拥观羡军容之精明恭天命以征讨必靖乱而致平客有诲予者曰子之谭戎讲武伟矣抑尝思右武之流弊否乎大凡备不设穽胜贵能持天道恶杀国宜畜威倘佳兵而不已必生灵之难支故当轸荆棘凶年之戒宜勿犯不仁焦烂之讥且子独不见夫迩日江乡之苦兵者乎一闻过师麏奔鸿飞踰冈越巘窜伏颠隮荷甑釜而负衣槖擕幼穉而扶老羸或风雨而雪霜竞号嗁於寒饥井竈无烟况闻犬鷄盖其引避之不亟则虏略淫汚而罔遗悍卒纷其肆暴主将伪为不知分甘是务谁恤创痍故乃粟空于廪鱼竭于池或不幸而相遭必执缚而鞭笞其遇敌也率夺气而怯战其贼民也反攘臂而怒驰逮军行而民还则生业之已堕既尽坏其器具且不存於门篱岁如此者数四叹虽生其奚为斯穷黩之贻害虽传闻而已悲嗟夫仁以为城义以爲池循吏布於郡国良将镇乎边陲轻刑薄歛除暴禁非四民乐业五兵何施是以归马华山而天下一干羽两阶而有苗归至是则春秋之閲武特以示弛兵忘战之危而道德礼乐之化自可固子孙帝王之基天子有道守在四夷老子曰兵者不祥之器不得己而用之
云间赋
吉士萧子来旴丰托云间以自表而徵词于水云村之病翁翁爲之言曰夫云也者天地间神化之尤者也而其气生于坎宫出于山川行乎太空翕忽聚散缥缈郁蓊其发舒也肤寸而满六合其变幻也苍白而异始终其附乎日则晃漾远迩其椉乎风则飞扬西东凝而雨露则万物资以润泽藏乎穴洞则窅然莫覩其踪为庆爲祥匪电匪虹云之神化若此也而子寓意于云之间得非慕昔者之陆士龙乎抑予闻之士龙之为士龙一云间也僧住半间云半间亦云之间也子将奚从以予观子闲静守默如云之未离乎崆峒杰出卓立如云之特见乎奇峯留情於诗云态悠悠寄兴于琴云意溶溶是将养其资成其德从龙於云中矣宜足当云间二字之封若予也固乐与云相从但其荒村浅水游氛薄霭又安望云间之下风虽然有一于此子方壮吾且老各安其分尔又何计乎穷通方将蜕吾形凝吾神飘然上溯太淸之蒙蒙斯时也子其云间乎我其云间乎同乎异乎盍应之曰将无同然则孰究其所终姑举弦而挥之目云边之飞鸿
水云村槀卷一

[book_title]卷二
钦定四库全书
水云村稾卷二
元　刘埙　撰
碑
参政陇西公平宼碑
大元运神武以制六合任仁贤以福诸道江南既平阅十有七载南北一家烟火万里海澂岳静风恬日熙彼有负险阻萃渊薮啸呼萑苻或一二见不旋踵而崟?以平杌陧以宁由皇威丕畅遐迩率服厥亦惟蕃得人绥靖有方方式克至于今日休至元二十有五年畲宼锺明亮起临汀拥衆十万声揺数郡江闽广交病焉猱健豕突草萎木枯血肉填谿谷子女充巢穴有旨进讨辄僞降以欵我师明年邱元起广昌与明亮掎角弥漫浸淫遂及我丰丰民素弗贰顾力不克拒则有被胁而从者焉势张甚又明年春贼大至陈河田陈九陂又陈小莱锋交焰炽势益张遂犯州州南门实阚江贼乘桥攻门是时诸军甫集出营黄原城戍单弱蕃垣荡夷事且急乃断桥以拒之守兵飞矢露刃州民擿瓦投石适雨暴江涨贼阻深引退既退势犹张焚戮村落亡虚日州惟闭关自保云沈雨凄官民惴危老穉悲戚救我者谁一日隂霾划开天宇澄霁则参政李公来号令新和气回军声壮风采肃乃啓城关乃发仓粟乃寛刑辟乃缓商征政有便民者罔弗举民始有生意贼亦望风鸟兽散於是责官吏以招来分师旅以讨捕悔过宥之负固诛之州境毕清则率诸将捣邱元之巢歼其渠离其党辑绥其流亡振旅还州州人香旗欢迎感极且泣曰生我者父母全我者参政也自邱元败而明亮孤不数月贼悉平呜呼公之功伟矣公端人也其仁如春其淸如氷其诛赏公平如权衡其在军中手不释卷虽羽檄纷驰犹崇学校修祭礼非其本领正识虑明曷克若是昔公先太保武愍公来救旴旴民尝刻碑府门今丰之危视旴弥甚而公之德视武愍有光焉是宜碑顾碑亦未足以彰公之德也陵谷迁易此德不磨日月晦冥此德不掩肉腐而骨骨朽而土此德不忘屹两碑以相煇垂千载而有永姑借是以寄邦人之思公名世安号龙川家世河西徙居燕为江西等处行中书省参知政事有年矣勲名着闻新膺特旨因任云颂之以诗曰维元受命诞扬厥武有伟混一卓越旷古东洋西崑北漠南溟星拱云从畴敢弗庭蠢彼汀畲乃作疥癣蚍撼不量虺毒肆吮暴骨成邱流血成川浸淫旴丰衅积兵连宼环于疆孤城岌岌幙燕釜鱼孰纡其急德人惠来遂活吾丰其人谓谁参政李公威惠翕孚谋断兼足国手雍容立整败局昔公未来民与死期公既来止和气春熙昔公未来啸阻篁竹公既来止妖氛夜肃功成而东舟载月明父老太息孰如公淸公恩弗替人思弗已纪德于碑名父名子丰峯峻极旴水深长我士我民千载靡忘
丰郡三皇庙碑
鸿蒙分天地位贞元絪緼之气旁薄郁积而无所泄有圣兴焉是为大皥氏逮夫停藴寖久贞元复会即有火土之瑞者出焉是为炎帝又为有?氏世俗第稔闻璧合珠聨口诵习熟谓伏羲神农黄帝实接武以相继逮考古志乃世之相後先殊远由黄帝溯神农中间相去已三百余年又溯而上之盖不可知亦悠远芒芴之极矣而三神人者或显卦画辨隂阳以露神机或尝百草品药性以开医道又或着医经制鍼法以救民生俱能夀斯人欲絶之脉补造化不及之功世咸尊称之曰三皇三皇於江南故未有庙至元混一令郡邑俱建医学始立庙南丰繇县陞州二十载犹未庙也春秋祭朔望拜率侨寓于馆驿于佛堂佥曰弗称顾卒无念及者太守陇西公之来也谓此弗祀非所以承诏令尊圣神得故主簿厅废址於州东北隅卜之食诛茅运甓募匠市材捐已俸率医人致助大德庚子春始构创中为正殿旁为两庑外为医学门又外为棂星门明年庙成卫以梐枑环以垂杨甃砌洁整丹垩明焕三皇塑像南向四正绘像东西向公常躬程课无倦意月朔望公常躬奠谒无废事命医官诸生审究脉病证治交畅互阐雍雍于于又明年公政成衆虑其久而忘也请纪诸碑予尝叹流俗浅识类目医为技术乃未知医之济世功配天地何也天地生人而不能使人之无疾人而疾吁天天漠如也叩地地默如也疾弗瘳则必反而求诸医医得人焉则痿痹蛘痛者止羸瘠者盛壮而垂絶者不死也曰功配天地非邪厥亦惟三神人者发天之机啓医之教然後雷扁和缓仲景华陀叔和思邈之流与凡历代名医得以继作迭兴极神圣工巧之用救虚实冷热之偏脉有诀药有方十三科有传亿兆生灵之命有赖家祀祭而户尸祝礼亦宜之侯邦实司民命可不祀乎是故太守倡义剏建按令式严祀典于医道有光於礼亦宜余尝获从公陪祭清晓班庭中月星朗燿柧桷翬飞覩殿上烛光揺曳灵风肃然献官盛服端笏降登祼荐如礼羣执事无不恪恭就位讫燔瘗罔敢惰余叹曰盛哉祀繇庙兴庙由公兴顾未有表显之者今诸君慨然碑焉益盛己因语之曰庙存祀存即公名常存抑未也继公者心公之心修完缮饰俾勿有坏庙存祀存亦与公之名俱存诸生曰然其述此以志不朽乎遂书以授之李公名彛字宪甫安次人尝佥浙西宪事今以奉直大夫知州事云系以诗曰
三皇圣神开天建极肇基医道跻世夀域洗疴濯痼植仆膏萎造化同功万国祀之自丰曰州医未兴学贤侯涖止新庙是作广殿崇陛威顔凛如生徒在庑时讲方书庙千万年名与俱久勒诗坚珉式克劝後
大田广佑王庙碑
广佑王发灵樵郡之西乾其庙于旴江之鲤湖嘉禾之聿水之大田则支分者也王欧阳其姓佑其名隋时为温陵太守受代归舟次大乾而溺因葬焉地人遂奉之为神受王封列祀典世传其溺时事特异余不能述述今事而已大田之祀盖自鲁氏始旱涝宼疫祷辄应往绍定己丑岁暨至元丙子岁着灵尤伟妖氛以清生聚以完赖王之佑且数十年顾祠弗建羣心郁焉鲁之族恊谋由马鞍山迁祠于村心富者捐赀粟贫者输力役经始于丙子之某月落成于某年某月里中士侯君在复为之加丹雘峙闳墉犹以为未惬也谒余文记其事余惟圣门家怪力乱神不语余亦安知夫世有降灵附语帕首曲踊遂号之为神者余独证诸实理即传有聪明正直依人而行之说在曰神矣无形体无声臭也隂房鬼火古木鸦声昼歘杳冥默若响答者何居曰人耳人而神则神也又何居曰心耳是谓神舍是谓灵府豚蹏盂饭俛伏呫嗫叩若应视若临庸非吾方寸妙用实为之而荒庭古屋绘形象偶直其寄也今夫大田之地不接于西乾王之马足不践于兹土乃肸蠁着明之若是无亦人赖神而安神因人而灵人心信奉之弗替即庙祀亦千载勿替可也大田之人勉乎哉若夫侈神之灵有贡士侯君舜举之述在余故不书特为赋乐神之诗使岁时歌以祀云诗曰
大田之山兮青青大田之水兮泠泠神其来兮驾西乾之云息兵兮殄疫时雨阳兮多稼无蟊螣有永千秋兮于兹庙食鼓坎坎兮舞蹲蹲帣韝鞠兮罗荐芳馨神人相依兮百世是承
贞元万夀宫碑
道观僊宫有甲于南丰者曰贞元万夀盖故灵都观也其初则魏真人元吉祀玄女肇建观号贞元於宋治平中改赐额号灵都於今则大德庚子岁陞观为宫仍灵都贞元之号而加万夀焉兹其建置沿革之大略也其址则据州治之东挹江山倚闤闠夷旷轩豁爲诸观宗其派则支分於桑田而建观者号长生又分於石谿而建观者号栖真甲终乙继咸祖灵都兹其始基与析派之大略也慨思往昔观阙迢嶤像设俨肃徒侣无虚寮而经诵罕暇日盛哉久矣孰知夫丙子刼运南北兵交金文玉字还于大罗月地云阶幻为焦土仅存者寥阳一殿尔环顾阒寂惟觉景之异心之悲则有陇西冲真师出而拯之当榛磔荒残中鞅掌仪图誓复旧观愿力感夫神灵诚意动夫檀信由至元戊寅讫大德戊戌是营是度弗完弗已卒能俾修庑翼如端门屹如三元殿羣道寮整如即今之碧甃丹楹雕珉藻棁昔之断础荒烟磷萤栖息者也今之昬钟晓鼔香薰烬煇昔之空庭日永人物罕景者也兹其兴衰复古之大略也师服勤至矣乃思长生为观实我同原顾穨靡弗修久即益圯於是欲加葺完而命其徒李以观嗣焉复念栖真煨烬则命其徒谢庭芝起废焉一宫二观鼎峙崇隆论者无不多师之功余亦谓师诚有功也一日其徒来前曰吾师之功信然矣後千载孰有知其然者乎干文施垂不朽以观夀也敢请吾闻圣经有曰人能弘道又曰苟非其人道不虚行然则人其道枢矣乎非宫曷阐是道非人曷兴是宫吾故为师着之复作诗以侈之师名逢庆字冲真历本郡道正今提举本宫为道教首诗曰溟涬寥廓大道之原其宏也人昭晢天渊於皇玄元教衍亿世弥久弥昌惟其有继晔奕真宫诞镇吾丰昔何靡靡今何崇崇门阙穹华径涂坦辟琁题干霄金铺燿日僊真列班天丁卫阍威凤盘旋驺虞徼巡西掖专祠玄女吕祖两庑分祀百灵疏附瑶坛整洁琪树鬰苍人静月明笙鹤来翔霞服星冠朝真礼斗磬挟风清皷腾靁吼谁克登兹惟冲真师劫运际逢身翼卫之啓後光前流煇着誉繇师愿力威神协助恢衍遗?长生栖真由师指授缮饰咸新衆庶罔功帝德天覆老臣稽首永祝圣夀
水云村稾卷二

[book_title]卷三
钦定四库全书
水云村稾卷三
元　刘埙　撰
记
南丰州皷角楼记
至元二十有一年甲申岁冬十月南丰州新作谯门成书始也始陞州也丰故壮邑甲江右岁值壬午隆以州权专决直达与旴抚等邦侯超尔自山东来开藩是时阻讧初息磔壤莽苍官寺仅完门观弗峙土垣柴扉过者平视侯曰嘻崇闳丽谯所以存制度耸观瞻也邑皆然州顾若是宁不轻政令而亵等威於是储俸节费致木与石公私丕应楼是以成杰栋巍檐疏棂坚槛云山拱映采垩华焕其下则中通瓮门旁峻石壁壮扉巨键目燿心惕入者鞠躬罔不兴叹何昔卑隘今雄丽也礼诸侯门阿观阙隆杀有经僭侈不可俭陋亦不可郡国视古诸侯侯今能是是谓知礼抑非曰徒以为观美也夫伉门列戟以威远迩鸣角伐皷以警昏昕有官守者盍思焉凡蚤作而聼断莫休而宴息闻声深省仁声得无未徧四封者乎识察得无未极高明者乎闾阎畎亩得无未安於兴寝者乎奔驰赴愬得无戹门禁而未通者乎因斯楼动斯念殆凛然若不能以终日观美云乎哉侯涖州垂六年政绩着闻诏俾传袭行且入觐矣邦人士念侯经始之难请刻文以记故书至元二十有五年四月朔日记
观空堂记
乡先生桂谌佑诗名满江湖而肥遯万山中筑室三间藏书千卷窗明几净将以逸老扁之曰观空诗友刘埙为之记曰空矣奚观观空云者瞿昙氏说也愚不熟贝多语请以意言夫空非无因而得名由不空乃始有空即空与实对矣彼不观实惟空是观将亦厌夫实之不足恃故移其观於空邪顾未悟乎空者正乃实为之尝试求诸一身有五官四体有五藏六腑焉尝试求诸一家有田宅池馆有器用财贿与凡旦莫取具以养生者焉尝试求诸一国与天下有宗庙社稷有朝廷百官有土地人民兵甲府库焉夫焉往而非凿凿精实者日月几何死生兴替往往毛骨皮肉化为抔土乱山寒云嗁鸟夕阳牧竖樵翁相与长吁而太息而其华榱雕梁或後嗣之弗克守或倾颓而灰烬焉南亩东臯岁入佗姓家所藏蓄散落人间其在上者则秦城之金人晋陌之铜驼运去祚移鼎迁物换虎豹九关玉帛万国而秋风禾黍遗老吚嘤虽万乘九州之权曾莫能留观於晷刻悲夫实不足恃乃若此也彼有畏其为吾累者始欲观夫空矣由是言之空由实生实互形而空乃名诡曰观空孰非观实朝莫四三吾累均耳令吾有以药之请无观空而空其观何如且人以实为空非也吾视空实等亦非也其眩於两端若是者将非观为之邪而能颓然释然遗尔形收尔视泊乎反其初无观即无空乃莫吾累矣苟未能废所观而曰空也者虽阒立旷野洞视太虚然心目所及宇宙之内触景皆实物游氛幻色亦足点滓将指何者以为空而又何观斯堂扁以观空达矣又由是而空其观乃真空也已瞿昙氏之说未也先生然愚言请以是为记不然请示吾以空
崇觉报慈禅院修造记
崇觉南丰古刹也在唐名禅祖其易名自宋绍圣二年始历五季摧毁其复兴自曾氏始曾於是邦为望宋初大师密国公致尧首捐赀新佛殿其後南丰先生文定公巩堂封兹山中有司按令甲禁樵牧自是崇护惟谨又其後文肃公布登政府援故事请以为功德院祠其先有旨赐今额崇护加谨又其後参政公渊子帅江西其季刑部公冲子守南安过家上冢展敬先祠当是时旌戟列隧前官吏走道上崇护愈益谨而院亦滋燿矣故虽田入不丰徒衆不蕃而上下三百年间获与名山巨刹齿骚人之所咏歌游宦之所赏称岂无自也初景定壬戌岁主席弗胜任院几废曾之胄玉局公钰与其宗人高询谋於衆选僧於佗院得定亨者使领之亨为人介且勤谓宏教法饬敝事吾责也苦淡节约恳恻祈愬时则玉局公与高为之新其法堂焉桑海俄更方袍蠭鋭鲜不弃本务而逐世好亨独坚确匪懈惟兹院是营命其徒贵聪题募远迩时则有衆缘为之貌诸天构钟楼焉僧寮之创则亨自力也檐楹宿云垩绘燿日皷喧钟鍧薰芬烬煇亨方益思以侈饬其教伤哉逝矣聪也闵乃师兴植之劳惧久且忘谒记於予予考元丰类稾诸志铭书曾氏兆域率曰从周乡之原头从周则今昌後耆原头则院所都也慨思是宗之显荣翕赫时其福兹院也宜甚厚鼎迁物改之余保固宰邱寅奉祠像视昔崇护罔敢替盖院以曾氏兴曾之冢祠以院存勤菑而丰获茂施而裕报理也而亦有惑焉数百年汉唐仁义之泽酣润融浃昭天漏泉宁无一丝髪之足系百世者樊崇温韬辈顾忍之秋风陵树金椀人闲乃弗获下比於兹院之所封植则又理之所不可推何也余数游兹院爱其岚翠葱鬰金碧华焕或时摩挲荒碑睨梁题岁月辄油油然徘徊思古凄楚伤怀为之动无穷之悲而亨能主此以不负曾氏聪能念此以不负其师信可书也为记之且勉之曰尚其善继乃师之志亨萧氏子繇宝峰住兹山凡十有九年而寂徒二人长聪也次贵慈大德四年庚子六月日记
州城隍庙记
大德三年春燕山李公彞以前宪臣来守嘉禾郡甫数月威惠流畅四履丕耸则因事之废坠者补饬之而城隍之祠以新盖故祠毁未复二纪矣斗室名存颓垣败甓间断烟寒镫幽隘寂阒数议修畏隂阳拘忌之说公曰嘻有是哉城隍有神列祀典关政体其非淫厉之谓即废弗祠将无以妥神灵福民物吾守臣何敢慢复何拘忌之畏捐已俸以倡协衆力以助选里望以分任曰邓端汝其督修正殿曰李定汝其督修香亭曰陈拱曰朱敬汝其督修庑与门咸捐赀赴令惟谨耆老率州民致助益谨明年庙成又明年正月丁巳迓神以居崇阁飞檐文砌博础圭衮中峙劒佩傍侍祼荐丰洁妖厉伏息州民大和会蕲余记之按周典以吉礼事邦国之神城隍有祠其殆始此又按史吴以赤乌元年修芜湖城隍祠至高齐慕容俨梁武陵王纪俱祀城隍其祠之寖盛又如此而山隂陆氏谓唐始祠城隍误矣惟南丰徙邑自开元始其祠城隍疑自兹始古志谓故宰游侯茂洪功德在民民祠以为城隍之神余不敢知余独以为画城郭浚沟池建官府聚民庶诛赏於是歌哭於是孕育长养於是地载神气安可无精爽以至神明而又安可无栖神之宫尸祝之庭邪况是神也实与官府分职事共理民物吾有司涖政而无所聚居而无宇则其心将惕然不能以终日彼聪明正直依人而行以扞御患菑一郡寄命乃风雨薄之土草蚀之王仪虚而民志郁踰二十年曾无一为之惕然者独何心邪惟公破羣疑蒐坠典构创一新而民不知役继今官无废祀之讥民有报祈之地神安民亦安是宜书也故书抑是役也非其僚友和谋虑一徵肆牵沮其独无倦乎盖主其议者有长官巴延彻尔而协议者有佐贰杨泽常泰也故并书若其规制广狭之宜支费多寡之目与夫用不足而取给於四提督者刻於碑隂故不书
莲社万缘堂记
佛教入中土繇东汉始溢为莲教由东晋始分为丰郡万缘堂则由至元已卯岁始也远公开莲社更十数代历十数百年远矣而寖盛南北混一盛益加焉历都过邑无不有所谓白莲堂者聚徒多至千百少不下百人更少犹数十栋宇宏丽像设严整乃至与梵宫道殿匹敌盖诚盛矣斯堂特其一焉尔初州东之偏有胜地曰万家冈南城吴氏世业也有乡民曰觉全君莲社道人也断荤血持经法五世矣堂未建觉全期建堂徧走於有力者吴某於是首捐地沿旧冈名更曰万缘己而有过用昭者捐赀以市材有吴文容者捐田以赡衆堂之成久矣记未作觉全来求记余闻毗卢遮那之为佛祖也一清浄法身而已世有嗣佛教者亦惟清浄其身而己种莲结社其非取清浄也乎余特未知嗣之者果能是否夫落须髪释冠巾絶人道弃世务澂寂凝固泊然於无为之境佛之教也有室庐适其温凉有饮食饱其朝莫外无饥寒之忧内得以专一淸浄之学力到机熟心华自发宝月自见入妙悟成正觉佛之意也余益未知居斯堂者果能是否嗟夫彼其须髪荡然冠巾弛然吾犹未见其能然过此以往滋可惧已羣聚而裕处苦志而勤修一席之安至末也一餐之饫至微也顾清浄之学不可惰白莲之名不可玷也人何为而人佛何为而佛其知之乎未也则有吾六经圣贤之训在又将为汝陈说焉
南安路学大成殿记
王者之祀古惟以庙故易曰王假有庙诗曰清庙祀文王殿则未闻也唐祀夫子亦惟曰庙宁非谓殿统於庙不复专称欤乃若安灵以殿名殿以大成焕乎宸奎之昭回则肇於宋迄於今何其盛也永惟庆历诏下凡郡邑无不有学学无不有大成殿枛棱罘罳比隆治朝阊阖梐枑俪美辇道又何盛也横浦古佳郡盛儒风读苏公一记旧亦知南安学为重矣大成有殿屡修屡圮逮迩岁圮益甚荐修完复蠧腐欲圮适符离王侯至暨教授永嘉张君梦桂谋新之徵费於学市材於山募役於佣期岁而殿成堂阁门庑因旧加葺焉建昌郡博士胡君长孺记之久矣推官孙侯来南丰求余作後记余辄因名殿之义谂诸生曰自尧至夫子七圣人者天下之大圣也独称夫子曰大成岂前数圣未溃於成耶尧舜禹汤文王以大圣而为君周公以大圣而为相据崇高享富贵而行其道於礼乐刑政间润泽浃生民声光赫当时夫子泊然一匹夫尔挟其聪明睿知之资与凡经天纬地尊主庇民之学今日鲁卫也明日陈蔡也位不高道不行其曷曰大成然而识者曰贤於尧舜矣生民以来未有矣如仭墙如日月如天之不可阶而升二三子之取譬若是也何居无亦曰身都万椉福泽仅周乎一时道在六经功德可垂於万世二帝不再帝三王不再王当时巍煌直如一点浮云过太虚而今安在哉吾祖述尧舜宪章文武载诸经籍者百世师用百世之唐虞三代也千万世师用千万世之唐虞三代也其孰不曰大成士而游於学也讵止朔望释菜春秋释奠而已兴俛折旋乎殿庭间卬首观焉名殿之旨如之何弗思而况十行新播二字增封所以翼扶章显者益至又如之何弗思对温厉恭安之容而想夫金之声玉之振神游千古与圣同符节虽未识其大成亦岂不可为成人也乎张拱阔步虚气高谈心不存道行不副言上焉者以词章诵说为儒者之极功下焉者虫鼠其态虺蜴其志甚至有不可胜道者登斯殿者吾夫子有灵其诛之矣夫子不汝诛也闻斯言而不悛则身存而心死心死天诛之也即夫子诛之也余恨不获俛伏殿下与其为士者评之孙侯宜因吾记转以勉之可也王侯名虎翼今移镇抚州其在南安也多嘉绩皆可书而知修学为先务宜特书孙侯名万镒由推官擢南丰知州乃不忘旧治而求以表章之知所重也宜并书
南丰州重修东岳行宫记
南丰东岳祠壮丽甲东南四方观者有是言久矣若稽古志祠剏於宋嘉佑中时刘宰令先尸其事营度广袤规制宏深继以治平宣和之充扩又继以绍兴之缮饰繇是寖完美故侍宸王真人文乡应诏归里题於祠曰景物繁丽颇类深宫诚哉是言今僊墨犹存可验也逮淳佑辛亥复修而咸淳戊辰水荡之圣朝至元庚辰又修而弗克终之比岁诏书崇祀岳渎东岱复加大生之号其修理也宜益谨顾犹缺焉大德丙午岁前元侯正努与少尹李侯质数诣祠下覩其湿漏堕圮壁颓像仆谓非所以承上意尊大神也谋一新之捐俸以倡前郡守聂侯从政郡倅于侯时咸捐俸致助属吏州氓亦如之选干敏者董其役而元侯躬涖焉经始於大德丁未之五月落成於至大戊申之三月葺帝後殿构疏妆楼敞端峩嵬两庑因旧而加盖覆涂塈者为屋凡一百五十余间鼎新创造者凡五十有五间塑像因旧而增饰者帝后而下凡五十有一从新雕塑者帝像暨诸像凡二百丹垩煇华甃砌整洁其或未备则今郡侯绰哈实足成之是祠也视嘉佑为有光而壮丽诚为东南甲矣州人属予记之余闻先王制礼诸侯祭封内山川今岱宗峙於齐鲁之境其祀也宜无越其封也後世庙祀乃徧郡邑得无与礼经戾与善为之解者曰东方生气也民物所资生也宜祀以祸福恐动者曰泰山主生死也益宜祀斯言也非愚所敢知然而乐为之记者有以也凡祠庙兴废系乎时尔圣主如尧甸宇淸泰丰虽偏州落万山间而天幸际乐岁官无苛征民无转徙乃得以崇幽灵之宫显升平之象非时也乎耋穉士女瓣香拜庭裵回笑语第以资游观之娱而谁知时和岁丰民安神乐皆上之福泽涵濡以致此也倘如佗州异邑旱蝗频仍流迁迸溢即民有环堵且弗保有司议赈救且弗暇而暇及神祠哉於传有之先成民而後致力於神信矣吾人生此州逢此时覩此事遂得为太平幸民其为此记也非徒侈祠庙之修亦以贺世道之泰云是役之初镇守总管林侯应春亦助费而提督某某助尤多若诸鄊人户题助者别刻石以纪名至大二年己酉岁某月日记
水云村记
余家南丰之西里距治特数十步而近夜聆谯鼓声冬冬如在枕边而深巷无邻幽华疏竹萧闲淡雅俗氛市声所不到或竟日门无辙迹居然类村落间出门数武旴江横陈江外南山孤耸緑水环洲渚白云生洞穴客因名以水云村予亦自谓水云村尝有寇至去之寓旴城八载乃归归而海桑变人民非独村中水云依然窃以为吾之於世也流荡惟所东西飞扬安限南北哉故复自称水云村客亦谓予水云村盖尝酒余书暇散策村中抚水波云气而叹曰人间世孰非水与云邪今夫聚则形散则气倏贵倏贱之楚之秦甫笑语之团栾俄声景之磨灭即有身一水云尔邸第俨乎鼎盛烟草忽其荒寒部曲传呼而烝尝乏人阡陌弥望而後昆丐食即有家一水云尔光景如流生聚易散葱蒨畅茂而槁乾焉富强雄盛而衰谢焉即天事一水云尔水乎云乎名吾村乎谿曲浮波滔汨昼夜山椒游气变灭须臾乃万事万物亦一水云而天地一大村也悲夫水底东流人不知白衣改变为苍狗顾以彼之不可覊而停不可执而玩者恃为长且久千古达观殆将一笑吾於是乎有感矣故笔之为水云村记
水竹佳处记
繇州东门外沿旴水而下二十里其地为梅潭繇梅潭絶江而南其地为查谿濒谿有隐者居焉其人为月潭曾君余尝过其庐乃在翛然水竹间清漪沦涟翠玉丛郁余絶喜之为名曰水竹佳处君徵余记余语君曰竞利名者趋市朝适兴趣者乐山水山水之佳视市朝不大胜乎尝试即君所居而求之韶景冲融桑麻杳霭耕犁如云江鳞游泳春之佳处也梅林诸波舸舰衔尾龙儿解箨禽语宫商夏之佳处也秋之佳处山眉洗黛月浸澂江薲蓼映而鸥鹭飞冬之佳处疏林枯梢琼田玉界行客稀而渔舟沸佳矣哉四时乎且也庭宇深明琴书横陈有舞莱子之彩於堂前者有斟安仁之觞於膝下者则佳处不在水竹而在君之家庭犹未也忠厚培福夀诗礼淑子孙动而不与物忤静而与天者游则佳处不在家庭而在君之方寸间繇方寸推焉善积而庆长其佳处正浩浩乎无涯也余亦居近旴滨庭有疏竹顾倚市而多嚣乃不能如君得佳处余甚羡君矣虽然幸共一江相距且不大远君如许我则酒余书暇乘兴扁舟将时一诣君焉佳处未必不容分半席也君曰诺其为我歌乃歌曰眇清旴兮萦纡森緑竹兮绕庐谁宅其间兮曰月潭翁之攸居俨独据夫佳处兮吾欲绘而为图庭多兰玉兮家富诗书里称善人兮神明翕扶吾祝君以福夀兮君宜懋德以自娱吾欲分席兮君毋笑曰尔何其愚至大庚戌岁嘉平月记
西林院修造记
至大辛亥秋予延平官期至有司给驿促就道西林熔师倏来前曰将为山门干檀施记缮修未遑也而记可乎予曰然师颦蹙亟取幅纸疏颠末见授曰行兹亟需暇为老僧记可乎予曰诺明年春予与诸生接会适小休视幅纸故在因省前诺之不可负也为之记曰吾丰北出揖僊门外有支径繇支径西复北数十武有精蓝其名西林其题扁唐牛丞相笔其竹木深閟有幽趣其檐栋隐映苍翠间有远意至其构创次第则绍定已丑岁成正殿者圆公也宝佑甲寅岁成法堂与钟楼者然坚二公也暨咸淳壬申岁成毘卢藏者淙公也其大略如此而熔则嗣淙者也尝独怅然曰佛殿古矣洊圮洊修圮弥甚吾安得不图新藏殿未古也卑湿朽腐将亦圮吾安得不议徙吾老矣当吾世弗修後将谁修於是持愿力感衆心时则有张某首为之新宝殿饰塑像有邹某继为之徙法轮剏西殿若钟楼则又张某葺焉兴役於大德丙午岁落成於戊申己酉间垩煇而采焕犹神运而鬼输也师勤矣哉西林蕞尔室无寸田可粒无拳土可薪晨昏钟鱼取给铙梵信凄索不易堪矣师清苦所格天龙隂驱仆者起蠧者新继自今当复可支百年亡虑矣乃有名山钜刹匹敌封君而罕克为师所为者非以饱甘鲜侈肥轻即以畜姝丽广孳育於彼法中此辈当堕何狱顾且魁岸倨肆自矜丰泰曾不悟业由此积罪由此炽故曰师勤矣哉予与师为方外友六十年见师沈朴静严壮老弗贰用医术售恬不自私惟兴造是急犹常曰是何足以见吾志邪将澄寂内照勇彻妙悟期超絶乎尘事经营之外乃或可藉手对吾瞿昙氏也予曰师志乃及是乎即法云地笔藏海皆师佗日到处而予亦志是也久矣空劫有家愿分半席因备载师与予素论如右而刻之石
陆文安公祠堂记
延佑某年六月甲子泉南伟特士李君肇建陆文安公祠堂成使友来告於文学掾刘埙曰不肖志圣贤之学勤矣初宗建无所得宗江西洒然若有得也因辟家塾掲绘像日与诸生严事之未有记也敢请予竦立曰言何易邪事关道统予安得而易言之也友重请弗置则举昔所闻於师以复曰鸿蒙未分道涵太极太极既判道属於羣圣贤自尧舜累传而达乎孔孟自孟氏失传而竢夫宋儒故有周张二程濬其原而周则成始者也有朱张吕陆承其流而陆则成终者也脉理贯通心境融彻殆天地重开而河洛复泄也道之统绪略见是矣中原远难具言言其近则朱文公起於闽张宣公振於湘吕成公奋於浙莫不昭回峻极砰轰动荡时则文安公拔起西江而与之齐其志气神其识趣卓其学宗孟而直指本心其禀天得而匪繇师授劈析义利则疾雷破山剖别儒释则明镜照日抉人情之矫伪则飞矢中的破俗学之偏蔽则刚风扫云以至该体用之全壹天人之正探象数之奥究政化之原专涵养之功尚务内之学超笺传之锢戒躐等之非诲人读书必指枢要而示以入圣之户庭勉人立志必如镌凿而聼者至为之感泣告君必以唐虞三代为凖则治郡必以正俗慎罚为先务凡平昔提警学者恳恻英发无非鞭辟近里复其性初救末俗之支离还太极之全体非盖代英豪千龄间气也夫象峰中天百世稽首朱文公尝曰江南未有人如子静八字着脚曰安得如子静堂堂自在曰子静实高伯恭安得似曰子静平日自任正欲身率学者一於天理不以一豪人欲杂其间至閲公奏篇则曰规模广大原流深远所造深所养厚文公斯言盖天下之公言而私诟病者类曰惟务超悟也曰惟尚径捷也分门护党之风炽随声接响之弊滋而卒之盲瞽有不睹天外之光霁者矣嗟夫终日如愚而曰似禅浴沂咏归而曰似僊彼亲承元圣单传正宗议者犹齗齗他奚怪焉抑文安公之训曰宇宙即是吾心吾心即是宇宙千百世之前有圣人出焉同此心同此理也千百世之後有圣人出焉同此心同此理也东海有圣人出焉同此心同此理也南北西海有圣人出焉同此心同此理也此其寥廓高朗会万归一彼此尚同异者不媿死哉李君之洒然有得独异于是吾故书曰泉南伟特士盖褒笔也宏斋包先生尝言文安之学深造自得本之孟氏孟氏之後至是而始一明荆谿吴先生曰贯羣圣贤之旨可以合一身心之妙充一身心之妙可以补羣圣贤之遗合朱张吕陆之说溯而约之周张二程合周张二程之说溯而约之顔曾思孟合顔曾思孟之说溯而约之孔子则孔子之道即尧舜禹汤文武之道孔子之学即臯益伊仲傅箕周召之学百圣而一人万世而一时孰为异孰为同哉味斯言也事既久而论宜定矣若犹未也则又有正心胡氏之说在曰江西之学如取日虞渊洗光咸池太白残月何敢争燿愚不佞敢诵此以成李君之志谨记
方寸地记
存方寸地与子孙耕古贤明训也延平隐士闻君取以名其堂杏林使君为之题其扁予因为之衍其意曰深乎哉君之寄意也方寸地云者诚言耶借喻乎夫人中两间而立为万物之灵其步趋圣贤其建立勲绩其宰制事物其光裕云仍壹是皆以此地为本律以人间世常理即?尺可约步亩可推区区方寸奚适於用惟其隐於中扃似若促狭而离娄弗能视公输弗能度盖荡乎无畦廓乎无垠前无始而後无终也日朗月辉吾地能融云敷雨沛吾地能通天渊飞跃古今代谢吾地能统宗宇宙在此方寸中不过太虚浮云尔抑斯地也人共有之鲜克存之略举古隐逸如马少游欲使乡里称善人有意於存者也如龎德公遗子孙以安有意於存者也吾故曰深乎哉君之寄意也君姿端雅而学富赡翛然高隐涕唾浮荣乡论无不推德人吉士少游德公其匹与所居地与庠宫邻其堂足容数十客乃跪曰方寸地者岂固有羡於金张之第王谢之宅而为是反说约邪噫君意深矣顾君甫中年尔继今夀九龄即九龄存此地夀百岁即百岁存此地匪直斯今??百世宜永存也愚敢以是为君颂则又授君治地之法曰洁淸以洒之毋汚以喜怒之尘泥坦夷以辟之毋隘以深险之谿穽正大直方以藩维之毋堆以利欲之粪壤是固君所优为又加勉焉则此方寸者非地也天也愚敢以是为君规君名济时字几安先世自广信徒延平因家焉延佑三年丙辰岁华朝记
积善堂记
繇延平津而东六十里曰吉谿溯谿而上十里曰芷陂乃舆地胜处有宅兆焉曰游氏墓阡游居吉谿有尚义者曰和中居士其存也爱芷陂之胜将卜墓焉殁诸子以葬于是既葬构创其傍曰积善堂居士长子仲安谒予记予曰昔固未尝履斯地登斯堂也子而欲记为我言之对曰言其岁年乎遵治命而窆於兹者皇庆三年之冬也葺治完美迩日甫讫役者继以二年之力也言其形胜乎则有时贤品题之什咏在先生其为我着之予曰美哉子之名堂乎善之为义宏矣若之何易言之昔者圣人作六经贻万代掲世教辅民彛无不以善为训傍出如诸子百家之说贝多云笈之文亦无不以善为第一义意者彻蟠际贯幽显莫大乎善凡其夀富而安逸位尊隆而宗蕃衍又无不由此乎出也抑世固有知为善之足贵者罕有如子知积善之为贵者噫子何其敏悟邪夫物之积也不丰则其用也不裕譬取帑廪焉财贿日积则帑常充否则易以匮黍稌岁积则廪常实否则易以虚积善犹夫是也子而知所以积则必由一念一事之善至于无一念无一事之非善故纯乎仁爱善乃积间以惨虐非矣纯乎忠厚善乃积杂以刻剸非矣纯乎亷取而优与善乃积参以贪吝非矣予闻易为六经首乾坤为易经首其辞曰积善之家必有余庆积不善之家必有余殃必之为言垂戒峻切凛如科条之不可犯遵之者昌背之者亡善贵乎积盖如此也吾又闻务积善之益宜先除贼善之病病安在利是已利尝与善对始也勇於积善终也流为不善则利心贼之也骨肉财产之争郷邻疆界之竞商贾物直之计校一迷其心万善俱丧夫焉有所积孟子曰欲知舜与跖之分利与善之间也舜跖相距何翅天壤而其分岐止在利善两字吁可畏已亦可戒己子归而与昆弟儿侄会於堂其以吾言告之他日予获登斯堂又当为精言之仲安名以仁弟仲和名以礼而仲安以文学进今为小学训导云
重修学记
南丰为江右文献邦郡有学旧矣毁於至元丙子重剏乙酉距今仅三纪岁月未大远风霜未大偪也柱石犹完牢而采雘犹章明也吾意更百年将亦足以搘柱乃延佑丙辰岁仲秋夜半礼殿压焉霆轰山崩声动远迩咸曰噫异哉诘朝聚观则殿西虹梁遽折为二栋桡瓦解狼籍委地衆骇视博询廼知昔之构剏也责成欲速弗暇择材故今之倾圮也閲岁未深己致蠧朽又咸曰噫宜哉无足异矣当是时南昌辛公方涖讲席帑竭廪虚欲得议修顾役钜费侈趣办无所以舒是忧会东鲁王侯甫领郡政化新风声耸崇文礼士槐芹德色一日语公曰毋徒忧共图所以舒是忧分乃稽簿书蒐遗余有曾贡元梯已庄者故学田也比岁指为贡士庄者谬误也租不入学而有司封贮者两易岁也公谓昔之家居待次也尝闻而愤之誓以隶职之日必复侵疆今其时邪即白侯侯喜遂由州及儒司勘验是实以闻於省遄繇省以下於州匪直捐租乃郓讙皆复侯益喜命发廪易楮焉以定计者踰百儒之助者又什二繇是市良材运巨甓匠资於官丁取於佃侯日诣学忘寒暑指授规画督励工程辛公则早暮从侯竭蹶服劳巳而腐者坚缺者全翳黯者光鲜层构飞檐度越於前且复饰衮冕像新棂星门华焕雄峙中外交暎州人谓昔未覩部使者亦谓他州罕及也公语余曰幸哉吾志遂吾忧释矣永惟葺殿宇复田租太守功也今掾蒙太守赐也吾不忘也郡士友弥不忘也惟是学未有记今虽不忘者久或忘之盍记诸余曰诺因是思郡国不可以无贤牧守也而贤牧守不可以不知学余闻侯尝从乡先生野斋李公游其诲也勤其悟也敏其言论风旨有习闻而默识故於吾学校尽瘁而於南丰先生遗祠复缮饰焉侯之知学可见也已吁僖公之修泮歌於诗文翁之兴学着於史揆今凖昔可书也故书曰延佑四年八月奉议大夫南丰州知州王着重修学殿成学正辛泰来相之是为记若夫协谋集事则达噜噶齐奉直公巴延彻尔同知州事务孙公好直判官从事周公吉俱有功於是役者也宜并记之
南丰州紫霄华阳岩三茅真君祠记
僊道行世无远迩有人焉慕尚崇信之弗懈即远者迩矣江左有郡曰金陵金陵属邑有山曰三茅盖茅僊兄弟成道之地道书所谓华阳洞天者也吾州僻左无知者知亦惮远无游者延佑甲寅岁里善士谌济川檝慨慕元虚始独造焉帆重湖航大江一往复凡三干里受经籙於宗坛分炉薰於灵琐严奉以归归而谋卜地以祀未获也其里之紫霄观侧古称道人岩者临流絶险岁久榛芜而地幽尘淸堪驻僊驭观主张惟善啓之济川是之廼铲廼芟廼辟廼鑱乘夷旷而祠三像于中构别馆而祀锺吕于後苍翠环合风露萧爽咸稽首曰茅僊乃在是何其近也济川徵予记顾予自幼服习孔氏书於老庄氏懵未有闻其何以记则取其所纪载者为述曰姬周公之嗣封于茅後因以为氏秦皇时有讳蒙字初成者隐华山师鬼谷得道冲举传四世而三真出焉长曰盈字叔申生汉景帝时初入恒山学长生遇总真王君方平授大霄隐书九转还丹爱句曲山谓为真洞僊馆也南渡居之哀帝元夀二年叔申年一百四十有五後遇神人授以僊职一日乘鹄去次曰固字季伟幼曰衷字思和仕汉并为郡守高年弃官从兄得道亦僊去邑人为建坛宇祠祀光武献金於庙明帝敕修由晋讫唐帝咸受经籙於茅山逮至前宋崇敬尤谨僊书宸翰煇煌日星鹤帔星冠罗栖岩岫其颐神葆真之士依灵佑而获度世者逮今无虚岁也嗟夫万事万理一方寸尔志所笃向即丹邱玄圃十洲三岛且不远矣济川之於道也专且勤故履危涉险而无倦心道远费侈而无靳色卒能使江左僊真之祀延逮乡邦使一方寡闻之民翕加礼敬茅峯烟霞歘其在目岂吾徒儒迂不化者能及是邪是宜记初三真封号已穹厥今运启圣明弥加崇信於是妙道冲虚圣佑增真应至道冲靖德佑增妙应微妙冲慧仁佑增神应云宜并记延佑四年岁在丁巳十有一月吉日记
一斋记
丰有水村翁者寖老且惫矣犹沈痼书癖不自疗为达人所笑曰尔躬之弗恤而学之是务乎犹石田也有孙曰深弱冠嗜学颇类翁屏处斗室中案书整严研墨精洁癖好亦类翁辨色而兴深更而寐忘寒暑饥渇诵读达於卧内或时妨老人睡翁亦自笑一日语深曰我之沈痼不疗者竟传染至汝邪虽然妨睡事小志学事大吾不以此易彼也吾平生辱交名卿显人魁儒望士济济满朝野当吾齿壮气雄狎玩短景岂识世境之有海田人命之为露电直谓清时常春白日常午也而大化销熔一体归尽曾几何年有不存若敖之祀者有不反湘累之魂者有不归先轸之元而不掩张进之骸者朱门县薄故墟鞠草宗强胄贵苟贱资身令人感念兴替哽塞摧伤已不胜怀旧之悲况使望爽鸠氏之居经田成子之国雍门之叹梁父之吟川原莽苍蛩螿惨戚将有俛仰千载至於流涕者矣今吾陋巷幽栖诗书十世虽疎钟斜月残梦悠扬而昼窗萧闲夜镫靑荧犹获与汝谈经析理抚慨荒凉宁非祖孙之所甚幸又何爱片言不以成汝志也深汝来前今汝少也而志於学似矣抑未省此志壮老如一否凡志贵一一故有成吾惧汝之未达此也故扁汝读书之室曰一斋汝其日对之日思之尝试求其义其知一乎曰未也吾与汝谈一一未易窥而亦未易测也尔充其用即浩乎其无津廓乎其无涯肫肫乎其纯浑浑乎其真天地之所以清且宁以是尧舜禹之传心汤之协德文之纯孔之贯以是不惟是也下至於技若秋之奕牙之琴郢人之斤由基纪昌之射与夫锺王顔柳之书僧繇熙筌道子辈之画凡盖代而絶伦擅名而致利亦以是也深勉乎哉夫并敌乃能杀将多岐必至亡羊宇宙以来人物何限孰非有志者有志孰无成者顾或不溃於成即其志有不一尔盖一则无暴寒而功力完一则无杂悖而精神聚寸念之烈盖天盖地将何事之不可成二焉三焉始鋭者或终懦乐此者复羡彼中道废晚节变杂念纷飞而幸其有成也愚己深勉乎哉昔者汝祖尝志学如汝矣惟其志有不一也故知道义之足贵有时而重事功知博记玩丧之为非有时而溺语言文字知此心尝在腔子里之为妙有时如游骑之四出知圣门学术之为正涂有时而纵谈僊佛知建学之为足尚有时而心慕江西知科举利禄之不足道有时而欣羡乎荣名若此皆不一之病也驯至於老而无得焉有由矣深勉乎哉谓予不信质诸周子有问周子曰圣可学乎曰可问何以学曰要在一呜呼微矣因书之以为记既擿笔覩案间陆子书有曰我这里是刀锯鼎镬底学问斯语也吾伟之并书以坚汝志延佑己未孟秋水村翁记
水云村槀卷三

[book_title]卷四
<集部,别集类,金至元,水云村稾>
钦定四库全书
水云村稾卷四
元　刘埙　撰
传
赵抚州传
宋抚州使君姓赵氏讳戊岊字次山濮安懿王九世孙也建炎南渡由汴徙南丰父崇嶓嘉定进士官大宗正丞忠谠文华搢绅左次有白云谏稾行于时使君蚤慧善属文年甫十七奏名礼部擢淳佑甲辰第授袁州万载县主簿需次服父母丧居闲十数年博通经史声实鬯茂邓大监垧为广西经略安抚辟宾州司法调福建提刑司检法官会憸人陈仁玉为其长使君耻不赴官景定初诸道争辟历江西转运司建宁府节制司福建安抚司皆干官以举者改秩知雩都大庾两县着能声江西安抚使曾侍郎渊子才之辟主管机宜文字安抚归朝荐于上得提辖行在文思院通判临安府咸淳十年也贾似道窃柄误国长江失守朝廷急择江浙守臣擢使君知抚州措置守御德佑元年春至郡政绩着闻诏加干办行在诸军审计司又迁太府寺主簿以重其任时江西湖南已罹蹂践流溃迸溢警报日夜急剽寇纵横使君诛赏惬当抚人德之江西制置使黄万石弃隆兴退驻抚名勤王实为遁降计颇嫉使君修守备数媒孽于朝使君不自安累丐罢九月除大理寺主簿既解郡竟归里十二月建昌失守遂奔赣州明年二月江西提刑杨孖以赣降使君迁避宁都县五月朔景炎帝即位福州密诏吴直院浚为江西制置招讨使使君为参议官兼江西运判协谋兴复六月吴即广昌使君即宁都各建治所宣诏反正纠合旴赣诸邑义勇八月制司兵次南丰遇敌而溃使君遣其属以兵攻赣距城六十里与北兵战破之俘其千户乘胜逐北至城下城中兵大出我师失利引退丧失良多九月制司奔汀州十月使君捐重赏募峒丁廖陈六等进取而北来兵益衆使君亦入汴明年春知汀州黄去疾以城降使君解兵隐迹出畲中发疾卒就殡焉使君皇宗世宦而介然无纨袴习清苦问学勤於寒素词翰政绩卓伟可称既遭时艰志克复事不克就闻者悲之所学尤邃於易有易解十卷吟稾八卷
赞曰何代无才顾时相遇不偶耳彼有器能自表着誉流馨岂其缪巧致通显哉天与以时然也抚州之才际逢昌时宁不足以为治平之州牧敏博之词臣宋历永终黯翳沦谢至弗获正邱首力田不如逢年信夫後二十年其旧幕属赵孟濚始购募走汀畲归其遗骨葬里中嗣竟絶呜呼悲夫
词人吴用章传
吴用章名康南丰人生宋绍兴间敏博逸羣课举子业擅能名而试不利乃留情乐府以舒愤郁当是时去南渡未远汴都正音敎坊遗曲犹流播江南用章博采精探悟彻音律单词短韵字徵协谐性爱梅为赋词自访梅至结实凡十有二阕自红梅至蜡梅凡六阕又取古人梅咏可命题者自南枝先暖至粉薄香残凡四十四阕总为六十有二乡寓公僊源赵学士师有为名之曰雪香絶唱且亟称其红梅之句曰试问海棠健否海棠虽似减清香又称其蜡梅之句曰凌空蠭翼逓香来惊破蜜房幽梦闻者以赵为知言乾道丁亥岁用章携以见刘季高侍郎岑侍郎负重名靳许可特为之序而称其意密词清上达古人用心未到处夷陵尉胡舜良梦赓文士也又序其词为有所感而发盖亦见用章浮沉困厄托之词咏往往借梅自况尔其赋此也年踰强仕矣不知又踰几年而终子孙无述焉悲哉用章殁词盛行于时不惟伶工歌妓以为首唱士大夫风流文雅者酒酣兴发辄歌之由是与姜尧章之暗香疎影李汉老之汉宫春刘行简之夜行船并喧竞丽者殆百十年至咸淳永嘉戏曲出泼少年化之而後淫哇盛正音歇然州里遗老犹歌用章词不置也其苦心盖无负矣用章善谑尝坐系得释或询以狱中风景用章怃然曰种种不便闻者絶倒因是里人祖以为俚语至今云词集久磨灭惟余手钞一本幸存
赞曰韵人胜士刻斵陶冶岂不冀千载之传曾几何年扫空澌泯宇宙间若此何限可为永慨也用章词笔居然罕俦苟不怜其才加袭藏焉谁复知南丰有词人哉用章同时同里有玉壶彭氏亦赋梅花百咏其半则自作其半则集句宝佑中陈文定公宗礼典中秘书下部使者移乡郡钞其诗藏秘府追记其自作有曰一谿烟月无人共吹落棃花晓梦初兴寄远矣里中有刋本余尝蓄此寇毁失之故老凋零不惟无有存其诗者乃亦无有知其名者益可悲夫
义犬传
永嘉江心寺长老祖杰闽人也累任僧录挟赀豪恣会僧选罢营求钜利得主席江心有知识陈某者家城中薄有资产州县利其富而懦数因户役困苦之积不堪与妻谋捐田入寺依杰势苟活请於杰杰欣诺遂弃里居徙家近寺而身任库院之职杰频造其庐窥其妻始犹间往不常久则舆至方丈或累日弥旬乃反妻每怒骂夫曰初为避官府谋庇身今反失身如此汝为人夫甘忍辱邪其夫固恨乃密谋远徙适获房宇於别岛屿屿濒海大聚落也地有巡检司又有一佛阁竟浮家宵遁近阁而居杰闻其逸大怒访知所在厚募恶少年十有四人饫以丰馔饵以重赏使往屠之曰截取妇人双乳来为证恶少年如命夜舟径造尽杀其家七口怀其双乳而还纷扰中俄冲晓恶少年怳窘疾趋舟鼔棹去独一人追逐弗及旁皇失措潜登佛阁隐壁间巡检闻变亟领卒掩捕茫无踪踪留连佛阁前里社役首进饭见事主家一犬跳嗥左右不巳叱去复来嗥愈厉巡检举餐则又跳嗥大跃至冲散其台盘酒食衆怒击犬复不去巡检起犬又随後衔其衣襟引至佛阁仰而嗥若欲言者巡检乃惊讶曰是岂有异乎领卒登阁周视则壁角微有衣露迫之见一夫怀刃立即禽下摉出双乳鞫问备言杰长老主谋因悉捕其党送县引问具伏上於府初府有同知与杰交暇日尝絶江访杰杰辞以出同知还至半途遇总管亦往访同知请无往总管曰我往彼必纳也邀同知偕往因复絶江同入寺杰果迎待置酒而还同知由此衔杰及事露同知即议移檄万户府遣兵围寺杰出迎曰吾既能作事岂不能当事官姑少寛我容入房收衣鉢行矣许之杰囊橐充斥既裒金宝钞货凡四擎授其徒令疾赴都求内援又取所蓄玉器满案置堂上语人曰此固吾所爱者事巳至此复何用举杖一挥堕地尽碎既就逮至有司引伏械送总管犹欲全之故缓其事待京报未几果闻懿旨召杰同知令狱卒曰僧奸良人妇又谋杀七人可恕乎汝速处置明当赏汝卒入狱命杰醉饱起立县枷梢於梁囊沙置脑後?其气遂死人皆快之既死而旨至无及矣同知以是得名省台交称焉延佑甲寅春予往延平延平总管韩君玉国宝之子邦彦从予学一日有所厚泉州敎授林南谷来访韩南谷永嘉平阳人而总管前仕浙东与林旧是以来也予从坐间屡闻二公谈杰长老不巳顾不知其端乃详叩二公具述如上且谓当日非此犬则失此贼七人衔寃无诉矣故传其事以愧世人之不如犬者
赞曰传为义犬作也然因是而思斯人避官府虐害而谋迁迁非其所而蹈祸乃至一家絶祀死刃下者七蔓延奸僧恶少死於官者十有五推?祸原皆当时官吏驱之入死地也人孰不欲安土而乐生非困於虐政必不逃不逃则奸僧之谋必不启谋不启则羣衆必可不死哀哉天道无知则巳诚有知者则彼官吏者伏冥诛祸後嗣决矣
水云村稾卷四

[book_title]卷五
钦定四库全书
水云村稾卷五
元　刘埙　撰
序
陈文定公奏议序
故资政殿学士守签书枢密院事兼权参知政事致仕赠开府仪同三司諡文定陈公讳宗礼字立之初试淳佑殿庭时理皇在御二十年颇事酣宴公对策极言人主不当徇逸乐忘忧勤上嘉剀切擢寘魁三厥後历学馆陞郎闱屡以忠鲠闻逮事度皇由宪府琐闱以至履班弹劾封驳风采凛凛晚登二府甫两月薨於位公之出处本末如此公自韦布即以名节自厉严介絶俗授徒自给外杜门萧然不轻以一武诣人盖冻饥自守如后山静重难合如了翁也进列贵仕则素履靡渝丹心弥壮其有德有言者欤予阅公谏稾尽卷率醇洁劲正严整条畅而原流经术通达国体莫不利害洞悉词理俱到有撄鳞逆耳之旨拊心疾呼之辞忠君爱国油然其味者也尝闻先哲士大夫之言曰近世论谏惟公为冠予亦窃比之包孝肃刘元城辈人斯论殆不可易公之仕在淳佑甲辰至宝佑戊午间是时右相丁大全狂戾恣肆威炎薰灼世以风子目之无敢婴触然特推敬公召为尚书郎兼丞相掾意将引以自重公进朝乃首疏之其曰凤隐麟潜蛇蟠蚓结者指丁也且以四大愿请於上天顔开纳而丁盛怒嗾台劾斥归田方大全威胁朝野百喙俱喑惟公奋不避祸白发其奸缙绅欢传以为朝阳之鸣盖自是直声着矣明年而浒黄渡武昌围诏窜大全贵州以死公遂登用识不识咸曰此当时正人也而责春秋之备者且曰公素尚风节层关铁壁晚轻一出白璧微瑕抑不思大贤为国出处以道咸淳中贾似道久柄国国势岌岌矣仇视端直寄命憸回校风丁无大异常独惮公方严居然礼敬公多远引高卧每以不能致公自歉一旦闻公翻然治任语两浙部使者赵德茂以公出故喜动顔面其钦重若此也天假公年共政而久处摩厉规正之似道必为公动则救败局回危机将宗社生灵实嘉赖焉不然公平生清约高简浮云利禄闲居埽地焚香而坐顾以七十日居政府为足以凂公过矣过矣公所着诗文甚富今某独裒其奏议若干卷将刋以行世知所先也俾予序之昔李序韩苏序欧皆其门人予公门下士也故述其大略焉欲观公者是集见之公家南丰之千绥学者尊称曰千峯先生云
朱陆合辙序
有宋乾道淳熙间金世宗仁厚不用兵复修旧好故大定二十九年东南赖以休息国家闲暇文事聿兴儒先森聚理学炳明衿佩云从接关洛而通洙泗则东莱吕成公兴於浙南轩张宣公起於湘建安朱子金谿陆子则角立杰出号大宗师者也朱陆之学本领实同门户小异故陆学主於超卓直指本心而晦翁以近禅为疑朱学主於着书由下学以造上达而象山翁又以支离少之门分户别伐异党同末流乃至交排互诋譁竞如仇敌遂令千古圣学之意滋郁弗彰矣当是时克堂包公崛起旴江出入二宗师门下其子枢密宏斋先生亲侍讲贯每谓二家宗旨劵契龠合流俗自相矛盾至哉言乎顾踵袭成俗趋附贬驳或者高朱而抑陆私心迷缪寖失和平同里云卧吴先生汝一病之考朱子书凡言论旨趣与陆子同者为一编题曰筦天销磨党偏掀抉瞽聩学者各宗其说门户虽小异本领无不同也夫人惟一心心惟一理羣圣相授继天立极开物成务何莫由斯孔子曰性相近也孟子曰先圣後圣若合符节岂至於学能独异乎追怀景定辛酉岁亲炙云卧先生得闻梗槩咸淳丙寅岁宏翁以尚书造朝约予与诸老往辞先生进予坐侧警诲娓娓亦及兹事抉去籓篱少正卑滞当时驰心科举文字之间弗克叩击及今科举文字念絶思见鸿硕考德问业诸老亦既弃浊世而游太虚先哲弗作晚节无闻为之惆怅自悼不聪乃取象翁文集手钞焉且复取晦翁语录摘其推尊文安者着於篇端以诏来世会而通之水中之月即天上之月也蜀日越雪何为者故更名其集曰朱陆合辙云
禁题絶句序
有律诗而後有絶句絶句至宋而後尚禁体其法以不露题字为工以能融题意为妙盖举子业之余习也世之以文会友者或用此以验才思工拙谓之义试诗其为说曰体物精切者诗家一艺也於是摉幽抉秘穷极锻链其天巧所到精工敏妙有令人赏好不倦者真文人乐事也欤旧时编萃至多乱离之後颇多散逸乃日随所有遴其佳者时课一题以训吾儿由是精思傥能触类而长则通一毕万宁不愈於饱食终日无所用心者邪夫束字二十有八而景色彰表律吕恊和局於模拟而能超疲於缔构而能灵殆亦难矣虽然是特儿童小技而非诗之极致也赓歌昉於舜廷至三百篇以来跨汉魏历晋唐以讫於宋以诗名家者亡虑千百其正派单传上接风雅下逮汉唐宋惟涪翁集厥大成冠冕千古而渊深广博自成一家呜呼至是而後可言诗之极致矣善乎刘玉渊之言曰渊明诗之佛太白诗之僊少陵僊佛备山谷可僊可佛而俨然以六经礼乐临之盖论诗之极致矣学诗不以杜黄为宗岂所谓识其大者且惧吾儿溺於末俗之浅陋以为极致也故因槩举大者使进焉甲申夏五序
新编七言律诗序
七言近体肇基盛唐应虞韶协汉律不传之妙风韵掩映千古花萼夹城汉文有道病中送客秦地山河等篇意旨高骞音节遒丽宋三百年理学接洙泗文章追秦汉视此若不屑为然桃李春风弓刀行色犹堪并辔分镳近世诗宗数大家抜出风尘各擅体致皆自出机轴则工古有人工絶句有人而桂舟谌氏律体尤精咸谓唐律中兴焉故知此道在天地间未易能亦未尝絶夫律圣人制作之初测隂阳定清浊应高下和神人一累黍不中不曰律诗亦如之彼范围五十六字尔清丽或病格力之卑浮沈郁类困语言之钩棘亦一累黍不中不曰律故虽未尝絶亦未易能然熟读妙品自有悟入选古今律诗若千首置几案间日取讽咏之傥私我百年或有见优孟意是叔敖复生未可知也分前後卷前卷俱古人首以唐贤後卷俱今人首以桂舟氏吁蜀之日越之雪定乎未定也逮时久论定矣乃复有如杜刘许李真诗人者出而兴恨不同时之言然惜不令封德彜辈见之耳丁亥暮春序【时公年四十八】
新编絶句序
诗至律难矣至絶句尤难矣至五言絶句又大难矣辞弥寡意弥深格弥严味弥远岂比夫大篇长歌可以浩荡纵横衍之而多者唐人翻空幻奇首变律絶独步一时广寒霓裳节拍余韵飘落人间犹挟青冥浩邈之响後世乃以社鼓渔榔欲追僊韵千古吟魂应为之窃笑矣诗至於唐光岳英灵之气为之汇聚发为风雅殆千年一瑞世为律为絶又为五言絶去唐愈远而光景如新欧苏黄陈诸大家不以不古废其篇什品诣殆未易言世俗士下此数百级乃或卑之昔人天然秀发得独自高仆学诗数十年心地汗马媿无一语髣髴望唐见其愈简而愈难也选絶句若干首置几案间日取柴门静掩天风独清老鹤梳翎晴花迎露等篇一讽诵之楚冠南音翁倡儿和想千古吟魂亦复为之窃笑於地下闻诗声而问子何所得者则将应之曰一洲芦荻残风月自作深林不语僧丁亥季春序
青山文集序
陈君南翁归自庐陵之州庠示余文一帙题曰青山初稾盖吉士赵君仪可所着也赵君往以举文鸣於世虽心久知君独未识君於是阅其记文序跋数十篇往日所鲠戛未能言君乃尽言之欣然有会於予心天表云际想见其人虽未识也更深於识之矣手自钞竟南翁俾序谕之夫今世无所谓工於文章者然文章未始絶於今世视昔第甚少耳惟甚少故能工之也即如往日右文天宇开霁穷阎之子垂巷之士挟典册从师略解会率竞拈摘拾翦裁扬扬里闾自谓能文信甚蕃也工者几何今是事校昔固寥絶矣间有工者往往霜摧雪剥鼎烹鑪鍜之余羁困穷愁槁顶枯须且坚忍清苦翛然神情自谓上帝所赋予者独厚盖所得甚艰且特甚贵异也诚不忍弃其灵明卓荦与一时琐琐相驰骛宁甘澹泊非人所堪絶无怨尤固守古道力争斯文於衰微而着先王之所以宗传照耀羣疑氷雪衆醉若人者天之景星卿云地之醴泉芝草老氏之飞僊释氏之昙华非欤故曰惟甚少故能工之也予读赵君之文甚工而鲜俪以此盖君所着体裁丰茂新意川赴抚事感怆时有千古之愤故其意绪潜藏旨趣沈郁予尝评其风味在近世絶似江古心先生真可志韩欧溯班马是语正未必可君意顾予能无厚望哉文也将坠地矣盟坛荒寒谁执牛耳宋文章之盛欧曾王苏四大家名天下独苏出眉山余三子皆吾江西人则文脉之系江西也重盛则必衰将奈何赵君与予俱家江西将能无感乎愿与南翁商之君名文字仪可尝试成均为天下所推重今退隐庐陵云己丑岁六月序【时公年五十】
雪崖吟稾序
今世虽合百千人与之友往往挟巧竞诈貌敬背憎其知心而相得者弗常有也诚有之又或风镫水沤意长日短暌离沦殁继之自予少壮取友四方老矣知心而相得者不乏天地为鑪销熔就尽仅存如雪崖易君与予定交久号知心相得年小於我逝乃先我使思心成结壹郁而谁语不悲伤得邪君家南城之竹田辛卯秋约予度谿赏桂因共载山行历访旴城耆旧冲雾入云穿幽透深竟日如行画屏中是游也极欢将别则为盟曰幸俱萧闲岁一会聚若是绸缪也今年夏君归自洪复约予城北论文甫半月婴疾仅数日而卒悲夫交游缘也此会乃为此别乎君未病时授予近吟曰为我料简可存者作辛卯壬辰诗序未及序而君死虽死安忍忘之君将家景胄也磊落英发勇决迁善其於朋友诚以义合有所匡正辞意竭尽其论古今成败南北离合援引辨驳议论特出卓卓超人意至其诗则能抑而入理醇雅圆熟一不作怪宕豪险语蔼然风人趣味也其为文章充畅闳遂即汉魏气骨晋宋风度唐宋格法当奄有之以集大成惜哉不逮矣忆尝与君登峯远眺竹树晚凉星河夜横君索予说诗予为言杜黄音响又为言陶柳风味又为溯江沱汝濆之旧生民瓜瓞之遗又为极论天地根原生人性情语未竟君叹曰旨哉敢不勉噫方将与君独立事外终其说践其言今已矣良友沦谢白髪茕然宁复有知心如斯人者良用凄怆云辛卯集料简共五十四首词一阕壬辰岁十五首其和平山翁盖絶笔也君讳仲信号雪崖仕宋为武节大夫【时公年五十三】
重题雪崖吟稾序
雪崖俾序时尝有言曰毋徒序吾诗序吾父子交情庶有考也今既序其诗於前矣忍不述吾乔梓交情之本末君骁卫大将军士英子也初将军以戎功入仕勲立江淮名动蜀广意气倾一时士无不愿登龙者及得见少傅又无不意满君固蚤有誉闻继其家声咸淳间予避地旴城一日於故人赵抚州坐上识将军将军顾予论时事一语契惬谓予有当世志良喜诘朝亟邀予共论滋喜特为知巳不繇绍介予感将军意良深也将军之入城府也必访予或约予细语忼慨家国神会意合率夜分不能休特相亲重盖定交始此其後将军金陵之卒予哭焉葬於松原予又哭焉海枯尘扬氷雪断道俊杰之士多不复为时出予方韬閟掩抑常恐声影落人间不相闻问亦既久矣会庚寅春寇起汀畲支党漫溢遂震惊我丰今宰相龙川公来讨贼君以客从予岌岌危惧闷不自聊兵前遇君执手欢甚君入则陪帅出则诣吾庐围棋赋诗历历谈世事又谈世外事遂相与游石僊礼冷真踰月解兵乃散去其复密又始此君乔梓交情本末盖如此也呜呼巳矣序成而君不复见矣自伐木停云之不歌而友道薄君独笃金兰之雅乃复止於此巳矣又何言因志其意
金刚经解序
金刚经佛书骨髓也达摩西来始传中土训释凡数百家而浅者滞卑近不契经意深者骛高虚适负经旨其有如普觉如纯阳诸大宗师卓卓超诣盖寡乃复有一种葛藤话屋下架屋牀上叠牀井底窥天牕外窥景使覧者惘然滋益障碍瞿昙氏梯航羣迷愿人人作佛意不孤邪吁不自通人孰祛其蔽吾州里有居士曰静庵刘君元璋以儒会释根器不凡隐处云蔼苍翠间澂寂妙悟直证本心尝曰西方圣人说经救世本自正大本自明白注家或以奇奥泥之多背真乘不见实相於是考核古今训释采其与佛意合者而削其不合者参以已意别为直解一日示予徵序予读焉句分字析刃游缕解持正见执中道浅不卑近深不高虚八牕玲珑见者开悟其出新意处虽间用举子言议而大纲领则与经意无异且复总以一语曰离相明心见本有性呜呼尽矣傥遂梓行广布三千大千界中远传百万亿劫後咸见本地风光超升正觉此功德应如经中所说传於身命七宝布施恒河沙界者可敬也巳可敬也巳予自幼知读孔氏书未知学佛年且踰五日汨客尘往往訒六如为真实了不觉流浪之可哀君独精悟如此足敌生死予不惟自羞且自悼乃堪为君作序邪抑予闻别传宗旨贵在性命双圆则身外生身亲为佛子曰性君巳得之显露经注曰命未必不得也能如是显露否二圭四真重关密意君如不秘我请面参岁在丁酉弥陀生日南丰水云村散人序【时公年五十八】
无名先生藏山诗稾序
先生无姓氏亦莫知何许人或曰世家徐避乱徙江南年孰乡之西里所居浅村中委巷菰芦面江背市得水云胜处花竹夹径萧闲无营劝之仕不应询其志则笑曰吾将俟时者闲为诗诗不求甚工亦不示人顾时时不辍手曰诗以吟咏性情非以求时人知也彚常所吟诗数十叶鐍寘山窦幽絶处藏焉曰陵谷变迁诗出乃当有知我者衆笑其迂尝得良金刀及汉之大刚卯佩之人莫测其旨又以土为器类锤然熏以火和以笛闲吹之则村中草树禽鸟皆摇曳飞舞曰是谓黄锺动而万物潜起者矣果自以其窍鸣倡和者莫不求之人亦终莫测後转徙无常居不定处仅仅故老相传如此国朝右文诏郡国购遗书适有野人耕山中得所圅诗上之下博士校论编次篇目由是其诗始大行於世然以莫得其人之姓氏爵里故题曰无名先生藏山诗稾云
赠黄道人序
樵郡黄道人以地理术名自旴造吾门予奇之为瀹茗谈龙穴大旨未竟一丹士自外至再瀹茗细语移晷颇及烧炼点化事丹士不应予卒然问风水事有之乎丹士曰山中若有王侯地何不归家葬祖宗道人凝然又问点化事有之乎丹士曰道人若有烧金术何不烧金养自身於是道人奋然大言曰噫误矣未论风水点化事安得言无予曰何如道人曰我十有七岁即知此今四十有七矣顷侍舅氏出入贾平章门下目击方士造作曰句庚曰点茆曰浇淋曰槮制贾公面试无不成予窃学亦无不成顾利有多寡术有真伪耳安得言无予曰多寡之数真伪之辨可得闻乎道人曰句庚利博点茆次之浇淋本三而利一或不及一槮制勿复道此多寡之数也真术不传邂逅至人得之者深秘而自养间有宿缘契遇即传而不售售即非真也神化秘诀造化妙用岂若百工技艺可轻传市区货物可求售邪是殆江湖骗局耳请言情状彼有平日知其人之好奇也则先结一同志者游谈诱致佯若效忠名曰布水及诱之而中也则先试其术之半以取信然後徼其重赂卜日传授曰我元传亦若是也名曰整本则又倾银以为毋厚赀以市药炉炭器具酒殽缣帛日费不可胜计及?其效则或有首而无尾或屡作而辄败日引月长产荡家破矣可怜哉予近寓旴城日见十数辈羣来如狂竞谈烧炼亦有知吾之能此而乞传者饮以酒饵以财予窃鄙笑是何言之易也而旴之人有乍学未精相承缪种急於取偿及用整本布水之策焉张机设穽?人不少若是者天刑人祸所不贷甚可惧也我则异於是我虽能此不传也苟得人可传邪以心传不以利传也此真伪之辨也予起拜曰道人语真实不愧天不误人可敬巳请序其言以表道人之德道人又曰世间常业自足致财顾命何如耳毋拘烧炼劳且费又多败阙命苟应富商贾贸易利更广也呜呼斯言尤真实矣故并序之彼有以鑪火诱利而?人者闻之宜愧死也巳宜愧死也巳
水云村稾卷五

[book_title]卷六
钦定四库全书
水云村稾卷六
元　刘埙　撰
赞铭
前朝遗像赞
元气妙运有时醖停天地将泰圣神乃生五季糜溃天厌腥秽龙翔汴洛始识真帝马营红光陈桥黄袍不杀之誓昭彻盖高踰三百年传十六圣日角凤姿采眉隆凖际天其仁何罪至斯遗民哀哀无穷之思陵阙久荒图绘是贵稽首威顔如在其世
自赞【咸淳年中　时公年三十余】
眸不炯炯貌不堂堂勲业未建鬓毛巳苍其卓乎有立以胸中粗识大道理其未能免俗以笔下间为小文章斯人也使展其霖雨之手固当忠君父而泽民物而着之水云之村亦能咏风月而歌沧浪虽然此犹其小者也若其方寸之耿耿终不以死生而存亡
又
谓为似邪吾固无可谓不似邪亦无不可婴忽而癃浮云景过更後三数十年我亦不知其为我
故人真赞【吴浚也字允文】
名张都督之名字虞舍人之讳裁缝云雾之文采照映日月之忠义语时艰则流涕沾襟愤仇敌则怒目裂眦空劵兴师誓雪国耻运去祚移功不酬志君子以为有补於世敎小人议其无救於时事使东南镇戍皆然则宗社亦何至此呜呼斯人晚节巳矣其初心终足以媿天下之乱臣贼子
谿隐图赞
青林蔽屋白云满谿高隐者谁勿过桥西
巴山龙赞
鳞族之宗宜宅海宫胡为乎巴峰扬鬐奋爪霆奔云从撼动坤轴作霖兆丰孰能貌其真昔惟所翁此画与同人亦曰所翁之龙
四禽赞【田赣】
似慵非慵跷足谿东勿叹无鱼有时会逢
二【鸲鹆】
藏头入羽莫作人语若学鹦?被人笼取
三【雪姑】
汝名雪姑谁为汝夫确守贞白休入画图
四【翡翠】
何怨於人以翎累身怀璧者谁见之伤神
哑子观音赞
篮鱼休卖璎珞休带若以色见误人罪大且离相明心观自在
渡海罗汉赞
平步海水谩不会底我识得汝是个影子
又
足踏海浪不沈不荡逞大神通弄小伎俩和尚和尚画形聊可娱人成佛直须离相
扫心图赞【有引】
少读水心文集有扫心图一诗莫谕其旨後於一贵家见小轴绘一人青巾黄衣手提扫帚而有百十心字环绕其身繇是始悟水心公所题殆为此邪回首四五十年矣为追赞之
杂念纷飞与粪壤等随扫随有弗浄弗莹何以止之无思而定云散天空放却帚柄
观我赞
我既是我观者是谁骑牛寻牛笑倒牧儿
观心赞
心观万物又谁观心牀上疉牀向何处寻
朱光禄阴德图赞【有引】
记儿时行郭西门外有木合抱蔽翳江濆片版书朱光禄阴德树六字数见之未省也长而闻诸老先生道光禄公捐金救人事粗知其槩又长而閲图志观阴德记始得其详不知何年岸崩木拔每经行辄追思嗟惜不置非惜是树惜树之所以名而名不传也天昌善庆乃令闻孙秀出绍绪貌而图之展开眼明如见当日何其慰人意邪予因是图以垂世戒揭以赞曰
赋命自天天德好生体天活人福报川增为善在我我岂希报形动影随自然天造谓吾廷汝视光禄公公活人命心与天通公心伊何为善弗贰忍贫倾赀救死於缢彼富或靳吾贫安行阴功孰知太虚神明森其阶兰执珪鸣玉种勤获丰冥报何速彩侍官游真行地僊上寿之褒大哉王言施及云来铮铮楚楚貌入丹青宛其若睹善积庆长岁二百余忍人薄夫愧此画图
河西宪使寿容赞
眉宇如神襟度如春澂清闽海庆会风云岂非应上元甲子之会而辅皇极太平之君者乎一幅丹青千载麒麟真宰相器大福德人
指书心经赞【有引】
古厓饶生能用指头蘸墨写心经而不用笔求赞语
经以心名盖由心出字以指书亦心所役心不好书指何所为汝识心否在运指时体认要真勿作字看波罗密多此巳得半
聋哑翁赞【为旴江童耆卿作】
弗听而已遽曰聋弗语而已遽曰哑神明内充寓言外假避世知几随波上下嗟夫使其挹後元贞观之风囿庆历元佑之化未必不倾耳以聆咸韶哆口而谈王霸退然木鸡是曰智者虽然犹未免夫有迹也并聋哑之名而空之始造夫浄倮倮而赤洒洒
寿昌院钟铭【有引　时公年五十六】
元贞元年夏四月南丰州夀昌院新铸大钟县诸层楼将以节昬昕警迷聩也为之铭曰
惟大觉尊矜哀羣蒙何以牖之爰有洪钟考击以时耳闻心通廼眷寿昌范此新镛层构钜钮法音随风为彼闻者破其昬聋缘声而觉万境悉空衆生成佛繄钟之功
州狱钟铭【有引　时公年六十八】
大德十有一年岁在丁未暮春之月南丰郡铸洪钟以严奉州狱士师之神所以昭神功答阴贶也为之铭曰
赫赫士师万世神灵作福於丰尤大彰明阴驱猾囚民寃底平何以报之有钟在庭朝昬考击闻者皆兴丕显神功永扬厥声
陈氏琴铭【琴名吹万】
灵音自然妙在无弦一巳多何万言
益斋铭【有引】
古洪熊文卿取鲁论三益之义以名其斋嘉禾刘埙参以大易益卦之象而为之铭将以广文卿之志也夫直谅多闻益之自外者也迁善改过益之自内者也内外相养缺一不可文卿勉乎哉交阐互畅笃志力行其益无疆矣然予则媿之因斯铭也且以自警焉
人有五伦友与其一以友辅仁允资尔益益有卦象维风及雷以谕进德勇决勿回斋以益名文卿雅志我广其说宜该仁义尔求尔友直谅多闻匡救夹持日陶以薰尔迁尔善飈驰霆迅与天同功日新以进内外交养其益洋洋真积力久有大煇光顾我未能常觉日损赋此铭诗因警老钝
小朱砚铭【有引　时公年七十四】
宋宝佑癸丑岁予年甫十有四获一小砚於同舍友谭伯玉砚鄱陶也修广三指许盖以渍朱胶而备点校者复有一盖以掩尘亦陶也与予相从一周甲子矣晨窻夕镫考经史作文章未尝不吾俱也欣喜忧悲酬接宴息未尝不吾俱也廼至遭罹革命避锋镝窜林薮亦未尝不吾俱也其盖尝堕地毁为二遄补完之今更毁为三不堪补又强补之书曰器非求旧固也其不忍与瓦砾擿者以其从吾久耳夫物无情人安得而无情一或无情焉充是心以往即窃位苟禄者一旦临难而君可弃也父母困老病子弟倦奉养而亲可弃也亲迎成礼偕老相期及其色衰而爱弛则妻可弃也嗟夫一砚微矣三纲寓焉人安可无耐久情乎既完之复铭之
砚以受丹其细三指盖以掩尘伤哉屡毁毁使复全用终吾年久要忍忘寄吾情焉旁观谓予成败勿顾子且朽矣情牵徒苦高天厚地犹有坏时任运自然舟行岸移
傅生墨铭【有引】
昔旴江士大夫评墨竞推傅云心制作精实色黟而光莹云既归岫墨难复得乃不知秘传胶法巳付其宗人某矣顷予仕闽是子囊所制求售好事竞市谓胜云心予时欲为作铭弗果也村居小暇辄予之铭
谁琢元玉繄云心翁翁去子来杵制弥工贡蓬莱宫定有赏识挥洒玉牋一点如漆
水云村稾卷六

[book_title]卷七
<集部,别集类,金至元,水云村稾>
钦定四库全书
水云村稾卷七
元　刘埙　撰
题跋
家藏太宗御书赐卢多逊
太宗皇帝御书敦朴为天下先六字遒劲醖藉虽工书者莫及且立国之初便以敦朴为务盖知所先後矣宗社命脉由此出彼卢多逊何足以知之
度皇御批
令旨付藏一所有陈世崇诗文稾都好可再简几首来在来日定要千万千万
四月五日辰初批付陈藏一　御押
恭惟度宗皇帝圣学缉熙垂衣而治为咸淳太平天子者十年此其在东宫时令旨也盛年潜跃无园囿狗马博塞之娱独汲汲斯文岂汉唐末世昬主所及盖列圣相承以古文为家法然尔宸毫飞动?墙如见万世其永宝之惜也不遇园绮羽翼乃下访藏一父子之卑陋不遇伊吕周召为辅乃仰成於亡国之似道呜呼悲夫跋安子文丙杨子渊巨源诛吴曦矫诏
诏曰敕门下惟干戈省厥躬朕既昧圣贤之戒虽犬马识其主尔乃甘仇敌之臣邦有常刑罪在弗赦太尉昭信军节度使利州西路安抚使兴州驻劄御前诸军都统制四川宣抚使兼陕西河东路招抚使吴曦早冯世禄久缀朝班以其为三朝忠孝之家必无反侧故授以四川宣招之柄俾?设施乃阴结於敌人遂窃窥於神器将士成功而吝赏搢绅献议而弗从委弃四州焚烧积聚廹胁多士列置官僚僭名号以自居裂衣冠而不耻既挟干戈而背君父且盗疆土以予寇讐静言思之孰可忍也彼敢效敬瑭刘豫之作朕宁无绦侯曲逆之臣自奏报之忽来即寝食之俱废痛心疾首拊髀噬脐不图家贼之难防遂使萧墙之遗患尚赖祖宗德泽之未冺与夫军民心志之未离况今江南诸军巳着平淮之勲业眷兹坤维列郡宁无思汉之讴吟想皆左袒以为刘咸思举笏而击泚随军转运安丙可特权四川宣抚使陕西河东路招抚使招集义士诛戮叛臣有能仗义以奋呼即与旌忠而显擢王封节钺次第褒嘉库藏金赀尽皆锡予於戏赵奢之有赵括犹止杀身霍光之有霍云岂期灭族慨叹勲庸之後尚存涵爱之仁吴曦一门凡附於逆党者并皆诛戮其余胁从置之不问除巳命帅分兵西讨外故兹密诏想宜知悉
右安丙杨巨源诛逆曦矫诏也建绍中兴二吴有大功於蜀蜀赖以存者百余年曦以世将坠厥勲名是时朝廷无事边隅解兵遽闻警报俱失措巨源益昌人以右选为忠州管下合江之仓官密与丙谋举义此诏盖彭子申所草【或曰白某】竟用合江仓印诛翦逆俦再造四蜀庙堂方议西讨而捷书至矣朝野动色夸颂隽功丙由是擅勲名极富贵以终其身此举实自巨源发之乃遄为谗疾所杀然区区一仓官能作如许事信奇特哉细读此诏至今凛凛有生气
题李翰林像
锦袍玉色神游八极真崑阆蓬瀛中人落月照梁诚非虚语醉眼一视殊有傲睨万物态似是金銮洒墨命力士脱靴时貌也
跋顔平原怗
鲁公笔法妙千古戏作草楷俱自成妍今观此帖凛有生意岂忠义梗梗散入翰墨故与天地相长久邪其怒笔处令人毛髪俱竦想见呵叱李希烈临死不屈时气象
题干禄字书
晋以前字书醇朴至右军首出新意尽变古体如神龙骏马超妙入神故千载而下以王书为第一历六朝而为隋唐书学日靡穠纎竞胜鲁公出而救之尽本古意一变至道如纯金美玉见者贵尚故千载而下又以顔书配王书俱为第一书家谓数百年之间质文相救惟此二贤而已然鲁公之屋漏?即右军之锥画沙同出一法各极其工是故欲学王请自顔入
跋石洲诗卷
余尝从耕桑陇上见耋穉追随熙熙然鼔腹以游又尝经丛市别村遇元宵镫火鼓吹歌舞每恨真趣佳景无能摸写今閲石洲诗卷风味何甚似也富哉诗乎石洲不自李杜更求赠言余生几年犹未知学诗也何言抑尝闻之师曰诗不易作亦不可苟作且当使胷中有数百卷书韵度不俗乃可下笔子归试取六经子史精读之又取诸传记百家杂说博读之又取骚选陶韦柳与李杜盛唐诸作国朝黄陈诸作熟读之山谷先生所谓用一事如军中之令置一字如关门之键涵泳变化优孟似叔敖矣子若然吾言士别三日更当刮目否则请谢曰卿自用卿法云【景定甲子　时公年二十五】
九皋苍山诗选後
九皋苍山两诗翁生同时学同志吟同调者也皋之诗少於山而工过之其清峻不尘大略相似而风骨劲峭兴味沈郁则龙翁铁笛似胜湘灵鼔瑟知音试其评何如
跋阮子良孤岚集
流水村中秋风落木无聊赖时读阮君孤岚絶句如初月出云新篁解箨明润不尘可与言诗巳矣由是而之焉轶四灵轧半山并唐人无难也余尤爱其集中句如中秋云今年看月依前好一片清光总属谁闻莺云清吟不改平生调似笑南人学北音呜呼是又未易与俗言可为痛哭流涕者此也甲申仲秋跋【时公年四十五】
题古心文後
古心先生江文忠公文章名节重前朝淳佑中弹击风生号真御史今读其文想其人正自凛然故吏部侍郎矩斋曾公尝语予昔丞都昌日公新擢第授池阳敎授归里识之轩然魁硕气盖一时尝广坐剧饮大醉吐卧茵席上巳而醒醒复引满纵谈也曾公称子远豪士豪士噫是固伟然者而今巳矣予幼独酷好公时文每见一篇熟玩不释梦寐犹记今见公古文尤喜手钞焉要之万世不朽者不在是乙亥番?公谊不辱自投池以死远近忠之盖近年进士为宰相能守节作全人者二人焉洁然清流而不汚者公也毅然朔庭而不屈者文山公也安得聨二公之文而题之曰宋朝大忠集丙戌八月十有八日谨题【时公年四十七】
书南居陈君丁亥集後
天地为鑪金石并流时南居诗伯以丁亥集示展读觉清风徐来怳然坐我水僊府也风雅宗旨古今世变君皆探赜造微妙入梱域故为古为律愈多愈工独尝以用兵观诗淮阴汉大将以背水一战传公瑾江东豪杰以赤壁一捷传谢安石风流宰相以淮淝一胜传传者不以多也中其肯綮以是收名定价有余若项羽之百战百胜陈庆之之四十七战皆捷?其所就视前二三子何如衆皆羡君之诗多而工仆独愿见君之诗工而少也世有识者当曰雍之言然
题曾厚可咏春集
摆脱江湖窠臼接续大历元和气脉前十数篇无可拟议近後间有涉俗境者恐当删去使少而精乃善昔云舍桂舟论诗时仆尝得周旋其间当日二公若见此编亦当与君分席
雪笠诗跋
雪笠翁曾元伯诗精丽妥帖各当其体而乐府尤工琢句如长吉熔意如飞卿殆駸駸逼籍建校今同社夫谁与敌辄为料简令儿辈钞焉而元伯方徵予评其诗予曰古体乎唐律乎抑乐府乎古也律也予虽不武犹能出偏师陈平原为鱼丽鹅鹳之势与君相当否则短兵接战未知鹿死谁手乐府也予有深沟高垒偃旗仆鼓而已君当上马掀髯揺手曰不战而屈人兵矣因相与一笑而还其帙
南居五志跋
日予观南居四志羡其诗工且多别财半年又观五志则弥工弥多弥可羡予自别君埃氛滃结清趣枯落强吟不上十数篇甚矣吾衰也抑君航南浦帆螺川皋比鹭洲水竹间江云送迎山霏映罩宜诗思如百川之赴海若予者乃且龟缩蓬茨下日惟见咫尺天与熟面谿山草树顾吟思何许得来因念史记一部在天下名山大川非诞妄也韩将军多多益办彼不过能将十万者非特羡尔且将媿之卷锦以还敬志岁月己丑五晦【时公年五十】
李梅谿燕台吟跋【潭州人】
梅谿诗秀句层出不染尘土更竖风骨使沈着痛快味深以长则骚坛百级人人左次让先登矣然其人极高谊怜才居然有湖海襟度虽微诗犹将使人爱重之不巳况吟笔如许哉今客燕云弥使人远想竟日
月厓吟月稾跋
月厓范君去非被服宝璐云行太虚俊頴胜特宛若晋宋间人宏斋包公尝称其精神如鸾鹤风韵如飞僊与予为文字友十余年死别且二十余年思其人味其诗古体肖古唐体逼唐清丽圆活言言冰雪今世以诗鸣者喧啾聒耳何曾有似吾故人者噫茫茫九原爱莫起之岁在癸巳孟陬月归自锺陵杜门谢客因閲吟月稾书之犹想玉立翛然如在其左右【时公年五十四】
跋朱梅边西湖欵乃集
日落云昬西窻翦烛玩梅边欵乃集正似出涌金门行湖光山色间柔风媚日画船细柳开元事分明在眼展转三复情致流丽句律妥熟奕奕有富贵气非三家村中夫子语盖治世之音如此视唐人挑野菜摘山柴气味万万独惜未见蘷州以後作也噫此士落江湖熟思令人瘿
琴泉诗稾跋
扁舟载愁寒水四碧予昼卧白云堆中正恨无可人共语临川邓德光以琴泉集来意特快甚客谓德光洒落人也喜接四方豪俊?尾三尺云根一泓日陶写得天趣宜其诗和平无暴气清醇无险语傥更振缨濯尘入悟境夺活机世间好语尽当奄有少陵曰读书破万卷下笔如有神天风雁翎新句频寄
画梅跋
寒梢冻蕊居然夺真华光补之复生不能敌也一客从外来徵予判断予曰形神俱妙只欠香耳客笑曰此语虽痴此画妙矣
象山语类题辞
象山先生陆文安公语录一册遗训二册门弟子各为编次语多复出幼儿为仿晦翁语类分门钞纂然後复出者乃尽见而删之始稍可观埙三肃而叹曰先生真天人也单辞片语洗凡破陋其英悟超卓足与孟配顾其学不如朱学之盛行者盖先生不夀文公则高年先生简易不着书文公则多述作先生门人不大显朱门则多达官羽翼其敎是以若不逮而?其实则天高日精千古独步文公有言江南未有人如陆子静八字着脚诚哉是言今世道更时好泯公论且定矣陆氏之学将大明於世彼薶头书册寻行数墨尚袭故说以诋先哲则蚍蜉撼树井蛙观天者尔呜呼悲夫
题曾留远作陈遂初墓志後
管幼安避汉末之乱渡海居辽东三十七年乃归归而隐於田庐不受魏命年八十四而殁史称之遂初陈公亦避乱安南竟客死不得归哀哉公为太常寺主簿时轮对一疏讥切当国贾似道恶之弃官去当时巳称重名节曾公虽与之俱避地然大节殊不及殆似老韩同传
题赵大年小景
此大年赵氏所作小景也秋芦鴈集雪柳鹊栖虽缣素故暗野意依然天家公子多才艺可爱哉玩斯画怀斯人想斯时为之凄然废卷
刘春谷行稾跋
读春谷文赡蔚中奇崛错出如陈列平原鱼丽偃月部勒严整乃时出奇兵张两翼绕出匈奴後读春谷诗新意凑集而气脉端正上接风雅如钧天广乐故是僊家节拍至八音谐处真可令凤仪而兽舞予幸三年宫槐泮藻间日常快读读竟予辄谢曰退三舍服矣其行也索予评予就徵所未见君出行稾使读且笑曰卖菜乎求多也予曰不然旌节吾自有之直要长安本色因复一笑而书之大德壬寅菊节跋【时公年六十三】
题杨妃齿痛图
昭阳殿里一齿痛马嵬坡下一身痛渔阳鼙鼔天下痛昔人以此评太真齿痛予爱其语俊拈出共赏良工善丹青者能并後二痛总作一图垂鍳万世即此图不朽
题懒绣图
昼长院静孤倚绣牀放下金鍼支颐似病此画手堪入妙品抑予尝宝一图曰伏女授书孟母断机又一图曰木兰代戍凝妻断臂今亡矣未知校此孰胜也客谓予毋多言且为此图赋诗手托香腮倚绣牀一庭绿荫映红牕停鍼脉脉知何意欲刺鸾凰怕见双
屯田员外郎刘公敕黄後跋
中书门下　牒
乡贡进士刘嘏
牒奉
敕宜赐同学?出身牒至准
敕故牒
景佑五年三月　　　日牒
工　部　侍　郎　参知政事李右　谏　议　大夫参知政事王尚　书　左　丞　参知政事程户　部　侍　郎　平　章事张门下侍郎兼兵部尚书平章事张
七世族祖屯田员外郎廿四府君嘏江楼居士八府君次子也景佑五年三月仁皇御殿亲试举人赐吕溱等及第出身公在其中宋制士人登科即授敕牒以厚黄纸书之名曰敕黄然後赴部铨注给诰授官自是脱韦布而列簪绅矣昭陵以乾兴元年壬戌岁二月即位明年改元天圣至是年戊寅距登极甫十有六年宋极治时也公於是时擢科入仕荣庆可知范蜀公镇是岁为礼部第一人殿廷赐第在七十九名实第二甲尤为一榜之重是月也王陈二相【随　尧佐】罢政押敕者首相张邓公【士逊】章郇公【得象】也三参政不可考程疑讳琳是年十一月庚戌帝郊见天地改元宝元而元昊僭号西事蝟兴自此为康定为庆历皇佑为至和嘉佑虽韩范杜富进用而扰扰多故不得如景佑太平时矣中渠宗人十一兄世藏此牒踰二百年虽敝弗失此家宝也出以示埙辄加补完而归之追想盛时宛转凄断大德癸卯孟春谨跋【时公年六十四】
宣德郎致仕刘公转通直郎诰跋
宣德郎致仕刘况
右可特授通直郎致仕
敕朝散大夫致仕李书等天以八宝贶朕使增重社稷宗庙而为神民主故恭受於正月之吉又推天贶以敷锡百工廼自九品以上进秩一等虽仕而告老者亦与焉惟率德厉行俾里人有所矜式以助朕风化则予汝嘉尚其懋哉可依前件
大观二年十月四日
中　　书　　令　　阙
中　书　侍　郎　臣林摅宣奉
中　书　舍　人　臣俞?行
奉
敕如右牒到奉行
大观二年十月五日
侍　　　　　　　中　阙
太　师　兼　门　下侍郎京
门　下　侍　　郎【执中】
给　　事　　中　　崈
十月六日戌时都事康继隆受
尚　　书　　令　　阙
尚　书　　左　　仆射京
尚　书　　右　　仆射阙
尚　书　　左　　丞　深
尚　书　　右　丞　阙
告通直郎致仕刘况奉
敕如右符到奉行
左　司　郎　中　亮
大观二年十月七日下
屯田公四子长曰六府君溉不仕次曰八府君湜皇佑五年癸巳岁三月郑獬榜进士仕为南劒州都曹又次曰二十府君洵终儒林郎新建县主簿幼曰廿一府君况通直公也元佑六年马涓榜授颍州文学八年为宁德县簿尉崇宁中为泰宁县主簿久之诰授宁德县令以宣德郎致仕大观二年徽皇恭受八宝敷恩四海转通直郎致仕此其诰也中渠宗人七一兄於通直公为七世孙藏其家宝洊历世变不失殊可喜诰绫高阔八寸长近七尺白色小花纹精莹如新字画印色亦犹焕然背以皮纸护以褐绫有脱落处为粘缀而归之通直公父子兄弟聨翩禄仕可想当时门户之盛昔尝拜其遗像朱衣象简凛凛如生葬于中渠堂封犹突兀盖昔所谓南庄者也因并志之大德癸卯孟春谨跋以示我宗盟之後来者
又跋
宋制中书造命门下审驳尚书奉行故中书省有舍人主书黄行告词苟命有不当即不书谓之缴黄舍人书行矣然後过门下省有给事中主读黄苟命有不当虽巳书亦缴驳谓之留黄盖以维持纪纲杜絶侥滥也故今诰中有三节初日造命则书名皆中书省官次日过中则书名皆门下省官又次日告行则书名皆尚书省官至是乃为成命其付出者左司郎中郎尚书省属官犹古之丞相掾也其时又有三省同奉圣旨之法此则命出即行无复论驳意谓三省官同在榻前事有难行一时议定矣因閲此诰并记旧家典故如此宣德郎後改宣敎郎盖论者谓汴都有宣德门臣子宜避故易之
题友人诗稾
凡作诗天分頴脱加以笃学无不超然与古人并君资质既不凡又自六经以来至诸子百家昼研覃夜钞纂融?通畅宜下笔有神如此若仆则老且病卷旗櫜弓久矣君盛年壮志其亟进师筑三受降城使凡学者投戈面缚仆虽惫犹思洗濯圑华旧袍提偏师从大将旗鼓後君如许我即贾余勇期折馘摩垒否则三揖而退曰朔方老将风流在不取河西石堡城
送法怗与曾原青就跋
法帖五帙颇古雅或曰绦也景定中龙兴通守云洞赵公时奚以献矩斋侍郎曾公赵盖虚斋端明以夫之子精字学有古风卷中朱字其亲笔也侍郎公知予嗜古帖转以见畀藏之四十年今以授其侄孙原青得所归矣君家所有更赠君其永宝之连城璧勿换也
跋平远樗稾
寒云愁惨中掩关拥罏闻剥啄亟倒屣一客下马气吐如虹乃吾宗平远翁以樗稾示快展疾读如玉壶冰露不受纎尘如千峰峭立云光霞采绚烂五色最妙处摆脱窠臼自作标致江西诗国不为兄筑将坛乎前辈有识诗人於库务中者今亦宁无顾郁郁不惬飘然弃去自此诗当大进深入理窟异日寄示续稾仆应反走兄应一笑曰季咸巳被壶邱压倒矣大德甲辰仲冬聊记岁月且当云萍【时公年六十有五】
题盗马图
右盗马图盗者七人马十有五匹追者四人人骑马一匹人马态度俱精妙有意惜不着何人笔尔沙场渺莽千蹄踶跂何可迩此媮儿善夺而去若素所控驭无一逸者奇巳然不知追袭踵至又不知描画诒羞至今也其絷之捽之廹而坠之情状皇窘正似可怜而亦无足念者世有乘骏拥驺魁岸贵倨而有为亦若是眡此卷将无同安得名笔出新意作神品曰媮儿在此
再题【代】
黄云白草间追风瞥电之状居然飞动心目其袭逐搏执处意态更活岂画师前生尝在其队伍中故神会天得落笔廹真邪虽然昔有劝人勿习画马者谓恐堕驴胎马腹中去况盗乃三戒之首可留情乎若见斯人当唤醒曰急须改艺休误他生
南丰朱氏家谱跋
南丰故多文献家曾朱为盛曾自沂密至文定公叔季下逮金谿一派贵胄蝉聨如昔韩吕朱亦笔橐□节赫奕明世虽视曾差劣其在於今朱氏云来犹习诗书别利善如近世道山翁耆艾典刑为里模楷其子德升更秀立杰出世其家声閲所着世家本末志在光昭足以动孝子慈孙之念名家望族流润遗芳有不在乎禄爵田宅而清风古气自有一种令人贵重者岂光禄公种德深长故贤子孙弥远弥不乏欤嗟夫光禄公以二十五百之钱而能易数代之富贵又能易代代之贤子孙朱文公云天人之际不隔毫厘诚哉是言记予少时行郭西门外见巨木一株蔽芾江浒好事者版书钉之曰朱光禄阴德树正其捐赀活命之地而海桑既易树久不存每过其所未尝不裵回想叹以寄无穷之思而仰朱氏之世德也因并志以补阙大德乙巳岁日南至【时公年六十有六】
跋王清观所画姚玉像并词【景定间公年仅廿余所赋花间僊集今亦不存】
王郎妙人貌丽质填新腔为姚华出色诸才子敲金戛玉从之天风何来醒我病目便如坐花前听檀版因忆景定间老照为旴城诸名伎写真成轴号花间僊集予时年少与秋潭月观月厓月林共赋焉今非用此故事乎观猎心情笔翩翩复欲下顾夕阳在山慨然而废未能免俗聊附氏名寄语王郎幸勿笑曰汝非西州皇甫规何为耻不入党大德丁未夏五【时公年六十八】
跋王清观题洞宾醉桃源像
邯郸梦里武陵谿春色醉冥迷花压帽檐欹谩嬴得红尘满衣　青蛇飞起黄龙喝住才是酒醒时和露饮刀圭待月满长空鹤归【太常引】
此词斵冰积雪不翅如自回僊口中出王郎真妙笔也持此见解亦可学僊
题五忠侯礼文後
予里世事五忠侯甚谨然莫详所始也相传侯发灵於南安之五昌峰初有义兄弟五人刚正雄勇俱以忠死死有灵邦人祠於古樟下称曰樟槎五郎又或称曰五殇南丰古未有庙宋庆历间邑宰周公燮家所严事为建庙於河东之张公岩时未受封泛称曰五昌威烈侯灵响赫奕常见虎迹淳熙乙酉秋旱邑宰陈公隆礼迎侯至公庭雨四日周浃为新其祠邑士彭纪为文刻碑焉其後又分灵於西理坊之江滨嘉定中始赐庙额曰灵显久之始颁五忠之封又久之始加五昭之封开庆己未岁先舅掲公明叔客南安拜其祖庙录封诰以归然後知五侯俱有姓名有姓周名安邦者有姓刘名安世者於今不记其全矣咸淳戊辰岁五月洪水决堤西理之祠滨江漂荡壬申癸酉间徙祠於安禅寺之右今祠是也岁以六月十九日为忠嘉侯生辰咸修庆典而文词缺州有礼佛会尝邀五侯为监坛会友吴居士以予居密迩求予文庄严予侵寻稀年才尽笔弱既不能发扬明神之威烈又惧无以副居士之盛心勉缀芜词为一章命吾儿麟瑞书以授居士佛会千载而不废庙祀百世而永存斯文与之相长久矣又记丙子年为侯作籖五十首以应士民之卜祝屡经世变籖不复存里人欲予修理而未能何里人汲汲於此乎并载於此以寄一叹大德丁未六月十有八日书於水村道院【时公年六十八】
跋戴松牛
戴牛品入神妙然世远难得真此卷缣素故暗四牛二童几不可辨及凝视远覧居然有趣似春林烟雾冥蒙无限意度殆真蹟邪昧者病其深晦乃不知此画天趣正在苍茫杳霭中可以神会难与俗言也谓予不信请质之九方皋大德丁未岁为傅君跋所藏卷末系以诗曰谁貌春栏觳觫闲馍糊难认色犂斑庖丁成佛田单老饱卧轻烟薄雾间【时公年六十八】
罗季文诗跋
北窻秋静发故箧得蔡忠襄字书一幅明润婉熟笔意可人正爱玩不忍置忽季文以吟稾示亟读尽卷亦明润婉熟趣味甚似此日何日乃二美适相遭如此明日閲书评又见书家最重屋漏痕铁钩锁推为顔筋柳骨即君谟笔意未是止泊处噫此特学书法耳而以语为文则将曰吾於解牛得养生焉
傅庭茂诗跋
庭茂诗和平醖藉云闲霭润虽未溃於成而已识雅人深致评者俱谓乃祖通守公六义正传流芳至此信哉忆咸淳间从矩斋武城侯夜宴於来薰亭听通守公与云舍赵抚州说诗槩以读书为本领其言深严微婉具有节度而於寻常容易者无取焉君家所有更赠君敢举此语庭茂宜猛进深造以钩其元会见摆脱窠臼超入悟境
侯诚翁清啸集跋
诚翁为人温柔敦厚有诗人资质为诗清丽激壮合诗家律度閲清啸集星煇雾霭醒人心眼而古体更有风味至若赋独孤琴台序甘克俊诗则造诣益深余子落下风矣诚翁吾同里也同庠也又世契也而见君集独晚乌得无媿抑予老气鼓不作愿为深林不语僧久矣君如不弃尚时起予不然请谢曰无人为视昭华管自卷秋芦片叶吹
跋道堂壁间诗
门前尽日走黄尘夜叩山房寄此身在太极先元有道除神僊外少闲人沙填方石千年梦水绕南台几度春纵得桑田谁解守海枯尘起更伤神
右至大戊申元夕後四日霁景清酣诣南山访友信步陟巘愒玉虚寮见壁题此诗风味可人因记而钞之不着姓氏友曰某人作也顾某人者村中一譁民乃吟笔如许故曰不以人废言
附录宿南台道院
门前满眼是黄尘夜叩山房寄此身在太极先元有道除神僊外少闲人沙填方石千年?水到南台几度春纵得金丹真不死海枯尘起更伤神
记十年前闲步到南台僊宅见壁间新题一首不着姓名兴致高远句律清雅恨不知为何人所作又不见其他作春赏翫桃园邂逅危诚可出示吟卷首篇即前所题始知出翁老笔余爱慕巳十年矣捧读尽卷余北面欲和翁首篇而笔秃墨残诚难对垒因一笑效欧公语曰且敎退之独步云
官文翁所作性命论跋
性命双圆之妙大明一录披剥见髓莱山官兄静彻妙悟融二敎而为之评圭堂复生一笑首肯然二圭四真重关密意从何下手盍为我言之今世妙龄俊秀无不蒙头塞耳钻入汚泥中寻死窟子独超然自拔求脱杻械所谓百花閙处松千尺羣鸟声中凤一鸣抑细玩评论似伤浮虚刋削就实乃善近见王月田一诗谈性命简实可爱他日当录寄为一助
跋吴贯道所藏邓月巢与吴云卧书
月巢云卧二先生俱昔江西诗伯也月巢冲澹闲雅云卧简洁清修而诗各如其人焉予生晚犹幸获亲二吟翁而月巢奬爱之尤深夕阳在山风吹海立安得复见乡邦有如斯人者贯道示予此幅怀旧凄然犹想风流老泪一洒
跋吴云卧与包文肃公荐士书
云卧翁清高简澹翛然如蓬阆间人学问精深为包门高第弟子文肃公特敬异之此书真淳笃实见前辈风范而拳拳荐士意尤足厉俗矣计此书当是宝佑戊午春公以秘阁修撰为江西转运副使兼守隆兴其夏以事归里云
徐孝子诗卷跋
建安徐氏子和幼有至性尝刲股愈二亲疾以是得孝子名时贤为诗文美之是诚可美也而或疑於圣门毁伤之戒矣予曰事安可执一律论邪孝经所谓毁伤意其为鬬狠危父母者言非必为忘身救亲者言也亲疾委顿命县丝髪医弗痊祷弗应为子者惊忧震栗旁皇窘束不获巳而出此庶几伏一念之诚延一旦之命而遑恤其他天地鬼神犹为之感格回生起死如鼓应枹谁忍复以毁伤议之其得孝子名固宜或又曰为是事者天知地知鬼神知然不必求人知
杨则阳覆瓿集跋
则阳杨君临汝名士也里居与吾旴壤接犹台雁然予故知君未识君识君乃在劒谿上相看俱老色矣恨见晚也出所着覆瓿集示予予快覩疾读其文如广长舌谈微妙法横说竖说奔霆卷海而理趣特深其诗如老将持重之师营垒部伍各按节度而时出奇兵邀截取胜执此以往缫藉圭璧荐之清庙宜矣顾曰覆瓿窃所未喻拟起吾家歆於九原而诘之延佑甲寅中秋【时公年七十五】
黄蕖屋?玉楼记跋
记玉楼事唐人寓言尔黄君为文以补阙寓之寓也辞清意远真若登丹霄而与之遇良工心独苦哉然反覆玩閲辞有賸处更刋落熔链峻洁峭紧即神聚气完又尽善也赞以诗曰白玉楼成记不传至今人惜锦囊仙羡君独步萧台境携取琼章下九天
文丞相家传跋
旧钞文丞相纪年一帙正与此同今蕖屋此编比旧加详岂当时相从兵闲目其事不忍遗从而附益之邪丞相至公血诚贯金石而燿日月居然与张许二顔分席追数仗节死义之年倏閲三十有三矣昔人有云中原之於晋日远日忘思之令人陨涕恃死不朽赖存此编其广传之使忠臣义士流芳千古非民彜世敎一助乎噫可哀也巳延佑甲寅三月晦题【时公年七十五】
跋曹忠达公守汴奇策
宋靖康中金再入寇既渡河御史中丞曹公辅奏谓去岁敌寨城外西北地势卑下不知决水灌之最失策今宜分城中兵数万出据东南劄连珠寨以接外援候敌营西北引水以灌必获利钦宗以为然宰相唐恪曰水可决兵留为根本不可出公曰兵留城中用兵之死法尔恪坚持不出兵反先决水灌西北而东南乃无兵竟被敌据遂絶外援以致亡国悲夫曹公之策奇策也奸臣误国颠倒妄施可胜诛哉公字载德南劒沙县人龟山杨文靖公时志墓书此事足以发千古之愤志又书汴失守後敌再邀上出郊议未决宰相何?奏事出云车驾翼日出郊公遽云敌意不可测此行恐与前日不同?厉声诟公公又率冯澥同说盖谓澥乃?同乡且齿长冀幸一听?不从及驾幸敌营帝果北狩然则二相庙谟若是弃君卖国俱奸臣也後百世忠义士犹宜奋笔诛之时公签书枢密院事尔讵能夺宰相之议或谓此时驾欲不出亦不可得盖事势溃决至此巳无可为者其失在不用公之初议出兵据东南引水灌西北此为误国之大者延佑乙卯九月晦日书其家传後以寄三叹【时公年七十六】
梅湖道人墨梅跋
自和靖香影句传天下遂令梅增万世重乃知西湖寒碧是此华成名处今老僊濡毫吮墨为此花写真而以梅湖自号盖是本色展卷一览粲粲万玉神采逼真只形色缁素别尔客复徵予下一转语予无语只朗吟曰近来黑白无分晓墨作梅花卖得行
题范蠡泛湖图
老范霸越沼吴功存宗社盖一代智士也世论率谓有大勲劳宜享大富贵顾乃虑及乌喙翩其鸿冥不旋踵弃钟鼎等敝屣何大早计邪噫以功名自见易以功名自终难古今功臣弗令终正坐挟勲吝权不思勇退傥此老亦然即黄金之铸将易为属镂之赐焉得智易曰知几其神乎蠡也得之老子曰功成名遂身退蠡又得之展卷快覩神采如生故为之赋诗曰霸越功成早见几春风一舸泛鸱夷丹青半幅人千载胜似黄金铸就时
赵宗丞奏稾跋
大宗正丞白云先生赵公崇嶓忠鲠如汉更生词华如唐太白幼尝挹其光霁蓬瀛崑阆中人品也记宝佑乙卯岁犬马齿甫十有六时朝野推公奏牍切直愿见弗获厥後临汝侯高安公从容出示屡见之今云居翁卓荦济美重加缇袭又悉取陛对封事钞纂弗遗复使愚得见而垂白巳望八矣慨乡哲之益远幸遗稾之仅存直气棱棱重我哽咽不觉形之咏歌且语翁曰此君家隋珠和璧也非君不能存此惟君之曾元能永宝此後或有编前代直臣传者将采诸此其诗曰六十年前梦渺茫宗臣谏稾墨犹香夕阳影落肠空断门掩东风看海棠
曾从道诗跋
年时閲曾君思道诗爱其珠明玉锵心目为快今又閲金昆从道诗觉元丰稾更胜曲阜集何曾氏羣从多材艺也荆华萎蕤重我吟社细读五古佳处造诣似韦七古佳处部勒似韩杜律虽小劣句亦多佳虽则云然予更有肘後为君助混合陶韦柳三家以昌其五古孰复少陵诸大篇以昌其七古则又取法少陵五律以昌其五律取牧锡浑沧诸作以昌其七律如登华岳不止於中峰寺解包驻锡必登絶顶望见沧海日出处不亦善夫属有远役无暇剧谈他日归来畀我新句
题渊明漉酒图
若复不快饮空负头上巾逹论也然亦何至用巾漉酒不避汚垢渍薉邪韵人胜士托此寓高致乃认为真即痴人听说梦耳微茫杳霭中露顶运臂急酒之状宛然一展卷知是名笔动人醉兴舌本流津
济川吟稾跋
吾州谌氏多诗人有南牕澹稾有桂舟遗稾今又有济川欸乃集盛哉南牕兴致雅澹不尚雕镂桂舟功力精深妙入梱域济川兼二体而时出之且徧游南北名山洞府与僊官贵神默会紫霞翠雾中故新吟更挟清气唐宋诗人山出棊置率一鸣即巳今独谌三世有集岂非盛哉予生晚不逮识南牕老诗伯幸识桂舟翁其与予讲评毛郑诗必上溯江沱汝坟下逮匪风下泉探索深音神情倾豁今老矣诗巳束阁读济川集洒然曰周礼尽在鲁矣
题陆生贵山吟稾
贵山性情集韵度清而句律妥熔链所到无欠无余予客闽久罕见善吟若此问何人曰尤谿陆某也问何在曰年甫二十有五殁巳三载矣悲夫不及半面也灵葩异卉不耐风日此李长吉邢惇夫辈所以令人悲愤慨惜者乎生儿难儿能诗尤难诗工而夀永又大难吾意怜才览卷欲泪延佑丙辰孟秋陈子正出此集因志数语聊慰九原魂如有知当曰幸逢身後知音更胜生前识面【时公年七十七】
蜀江图跋
右颍川德英父所藏蜀江图也广仅半尺修踰四丈西起威州东讫江陵跨十有八郡其间山川城垒人物聚落僊宫梵宇风颿浪舶历历在眼真奇笔也忆少日閲舆地志极爱西州风景形势雅欲溯巫峡阚劒关周视古英雄争战处略慰胸中之奇顾蹉跎浸老付来生矣展玩伤怀因寄一叹并赋之谁挈坤维入画图东西川合汇荆湖金汤夹岸提封接玉帛连樯贡赋输劒阁几烦豪杰梦锦城曾是帝王都如今混一兵氛息闻道烟花渐似吴
读曾丹潭梦吉家谱【名申本里人徼职】
余家宅西里与先哲曾南丰先生子固南轩相距数武自江楼居士以来与诸曾世讲有婚媾之好焉一日梦吉元吉昆季步余水云深处叙寒暄道今故已出世谱视余曰此我祖文昭子开先生元丰所手编而从祖文肃所参订者也追惟遭罹衰乱分崩荡祈园庐荒废旧业萧条独是编出入必俱岿然灵光某等绍承无状藉此少逭不孝之罪公其为我序而存之俾我子孙世有考焉予三薰沐读之则见编辑犂然整比有纪至存献一录悉当代名公钜卿之作披对不觉起敬顾谓曾君曰斯谱之存人事乎天道邪夫以有宋仁厚之泽垂三百年大经细目绸缪曲尽非有浚削也一旦风飈惨动半壁谁撑岂无文武大吏张韩岳陆之俦效命贾勇九死不回乃竟弗能留祥兴之社之不屋何也岂非皇穹易向人力无如何哉公家哲祖父既谨缄誊固扃鐍力岂尽轶诸君子上而用能保全永世者天赞之矣余居同里閈知公家世以忠孝长厚相传绳绳勿替间尝一再展文昭祠下精爽昭回与谿光相映发祖德孙谋真可为百世祚天之默相曾氏岂有量也既书其尾并录展墓诗遗之
水云村稾卷七

[book_title]卷八
<集部,别集类,金至元,水云村稾>
钦定四库全书
水云村槀卷八
元　刘埙　撰
墓表志铭
始祖工曹刘公墓表
南丰刘氏之始祖曰工曹郎中讳希逖世仕南唐曾祖濠州刺史讳金祖清淮节度使赠太师諡忠肃讳仁赡考怀州刺史讳崇赞怀州而上未有葬南丰者葬南丰者自工曹始故南丰刘氏祖工曹以为始也工曹殁垂四百年迹远且湮历官行事不复存存者一坏之土可哀也已按家谱书工曹葬九陂耆牛头坑地形若蛇蛤然国师陈孟阳实卜之坐离向子癸书之记其墓也又按旧史大师南唐亷镇寿春周世宗拥重师来攻大师抗节死守与城存亡世宗哀其死而忠之追爵彭城郡王诏改清淮为忠正军以旌厉於万世而唐主亦赠公太师封越王赐諡忠肃故今子孙称忠肃世家示不忘也呜呼五代远矣数百年间位将相列方面英杰材武崝轧颉颃顾一再传或数传即荡冺澌断吾宗幸不陨坠汔于今荐更乱离文献犹相仍为臣死忠天实昌之不然其曷克如是之久亦曷克使诗书一脉常緜緜也噫其盛哉工曹子二长曙次昭昇州通判孙三人长元亨次元常次江楼府君讳元载是为三位三大位析二十一派二十一派存者五而出于江楼位者四焉至今存也大宋宝佑中埙等常侍诸叔拜工曹墓下思有表之後三十年为至元丙戌岁三月又拜焉念昔甫冠今望五矣岁月几何人事难齐惧浸老无所复能为负追远志凄然执笔刻石墓上用昭来裔墓距城三里孔迩且便风日佳时一往展省曰吾始祖也世世子孙宜勿忘是日叔长镗前拜埙次之孙龙瑞麟瑞鸾瑞凤瑞又次之五月朔日九世孙埙表时公年四十七
昇州通判刘公墓表
埙既表始祖工曹之墓自是而下墓远且湮者将例表之以彰先德隆世本也於是表通判公之墓焉公於工曹公为季子於埙为八世祖讳昭仕至通判昇州殁葬南丰河东之驷马窠今为昌厚耆冷水坑夫人黄氏祔其左钜阜隆然丛萃蔚然至元丙戌岁清明节率诸幼剪荆棘访兆域突起坡陀中堂封不坏意山灵诃护之剗削平治罗拜酧奠荐楮镪野老环视骇叹曰墓古矣何後嗣长远乃若是也公德善政绩无所於考我後人蒙赖余庆数百年文献弗坠非积善不至此此固可考也呜呼盛哉曾祖讳仁赡唐清淮节度使赠太师諡忠肃祖讳崇赞怀州刺史父讳希逖工曹也母邵氏葬郭北僊君岭子三人长元亨次元常次江楼府君讳元载孙男四人长曰汝舟次曰用滋守秘书省着作郎次嘏登宝元元年进士第?州石城县尉赠屯田员外郎次汝霖曾孙二十有八人其可稽者十七长某次某次某次某次某次辅尧次某次某次某次某次灌次德纯次德?次仲轲次德煇次溉次湜儒林郎秘书省校书郎南劒州都曹次洵儒林郎洪州新建县主簿次况福州宁德县令终通直郎赐绯袋银鱼次德象次某次源次某次济次容次演汀州户曹次渭次潼重刻石窴塜前曰昇州通判刘公二府君夫人黄氏墓而别买石书此以表云世世万子孙毋忘八世孙埙表
本州教授曾月崖墓表
故南丰州儒学教授曾君殁期岁葬州西长者耆之神窠行有状墓有志矣老友刘埙哀其平生复为文以表诸墓曰自唐?进士科宋因之成俗凡齿章缝亲觚翰率以词章科目为儒者之极功而它不皇务其得之也於人家国正亦未知其何如而偶失之即愁苦怨抑如不欲生如学佛而不臻疾证如修僊而不遂冲举甚至垂絶犹耿耿凄断为终古之恨若吾故人曾君者诚可哀也君名友龙字云叔家南丰之市山曾故望族也七世祖曰偕裕而好施施久寖贫贫犹施弗厌厚德耆龄里称曰长者及见其子发决科为名进士孙樽亦踵决科善积庆緜而君出焉当盛年时颀而晳仪矩顒昂犹班行中人也器识开扩不为拘儒局士而所笃尙专精赋律践世科颛固沈酣犹嗜饴蜜咸淳初特荐书试礼部鋭取一中不利益奋发期再进则世俄易而科且废矣科废犹琅琅诵哦舌本流津曰吾志也间遇尝擢第成名者辄倾倒礼敬曰吾羡也君素重厚至临事处变则定且果方南北兵交篁啸震野有司藉君声望进乡社既被命即严保伍束丁壮有白昼攫医囊者亷得实送官尸诸市凶狡破胆一方以宁至元丁亥行省命教授本州学?佩得师者五年剡上将改调厌烦径隐其小试止此大德甲辰岁年六十有九一日怅然曰吾试礼部时吾与某人俱吾赋与某人正同然某人得之吾竟失此一领緑衫吾遗恨也吾闻之流涕盖距科废已三十年距属纩几日耳愤闷未平犹若此吾故曰可哀也繇唐虞迄洙泗圣贤迭兴其垂世立教良有在人之所以为人士之所以树立不朽疑不专在科目得失间彼电火槿荂何与千载顾流俗驱靡之致令吾徒坐此郁勃至于老且死犹悲愤憔悴不自解盖世之通患而亦未有若君甚切者滋可哀也公殁是年七月之十日葬以次年八月之九日其世次与其佗可书者志已具不重述述其所重者着之以慰吾知巳於九泉而申之词曰
苦思长哦胡不高科归来乎神窠遗恨不磨天乎奈何
宋太史刘公墓志铭
予宗兄太史公方石先生既葬十有五年其子镇访予盻城南寓舍出尙斋刘君所为行实惨怆而言曰先人之冢木拱矣顾未有铭铭先人者不在当世达显人而在深知先人之文者抑知之於生者趣附焉耳特浅之为知今先人殁且久昔知之者希趋附之情见矣叔也乃且网罗先集片幅靡遗深嗜笃尚犹韩与柳是真知也已铭非叔而谁予力量不敢当顾其情悲其言当而予真深知公之文者矣故铭弗让公刘氏掞名信翁字方石其别号世为南丰人幼英敏嗜学读书深根极能赋有风骨丹霞张先生自明居旴江从朱陆明性理尤精先天之学鸿文大夫名为学者师一见奇公纳为壻尽倾所学以授公公繇是尽闻过江与老儒言论宗旨文章大法语出心契警发融畅当是时项平庵安世柯东海梦得方孚若信孺陈鲁叟?曾景建极诸公俱东南奇人而公游从其间充其识度以昌其文遂大有名於世既荐於乡而累不利於春官乃退而深求圣经贤传诸史百家益肆力於古学其进如川其文如渊当路争致礼聘公气岸峭劲自持若氷雪与人交必惟道义不狥时俗好尚诸公贵人以是加严惮晩用累恩授迪功郎监建康府粮料院宝佑初有诏修中兴四朝信史於时元老大儒木石先生尤公焴以端明殿学士提纲史舘得自辟属一时鸿笔名流咸豫笔削公特起远外入舘为校勘初南丰自曾文定公典元丰史事越百七十余年而公继之里人以为公荣公不慊也公时年七十有四矣龎皓登畿肃然泽臞而刚直之气见乎顔面既挟老笔分修诸志传成同舘英隽俱倾伏礼下之甚尤公以公高年言于台免朝参行香异礼也明年书成将奏御而公故有寒喘疾疾大作四月六日卒於位朝野知公者啧啧惌惜悲夫吾宗文章宿老所施奈何仅若是也子镇护其柩归卜抚州之金潭葬焉予於公为羣从尝一再见见时年甫冠固未知公之学之文也既壮则知之而公已逝然其後尽读公之文知公之心盖公之言曰儒者之学不专文字要在识本体济世用文章之妙司马子长不必论也近世惟韩曾风味不可及故公所着往往佀之呜呼公已矣吾宗三百年文章家不乏人然能如公者几人今也又特无人恨不逮从公考质也傥今而幸获从焉公当不予靳予亦有以受矣每读公氷玉集方石漫编慨然思吾兄之不可作则思瓣香巵酒以拜公墓而未能也故叙其生平而为之铭予知己云舍赵公次山见而矍然曰予昔侍先宗丞识此老敬此老亦以晩後未知凑泊故不及参此老今殊恨失此老也子为铭吾为子丹书可乎予谢不敢当赵公竟欲书之其世次则刻之碑隂铭曰
世贵者文而孰为祖惟韩惟曾与经作辅公本二人展也高古笔削汗青猗嗟迟暮悠悠金潭苍苍宰树悲夫呜呼是为宝佑太史公之墓
先母揭氏孺人圹志
先母揭氏孺人世居南丰生於宋开禧乙丑岁六月十有五日终於至元甲申岁十一月十六日享年八十吾宗自宋初昇州通判生江楼府君以德义儒雅大其门子孙擢科列仕文献相承至我曾大父登绍兴第为道州宁远县丞没於王事以承事郎致仕大父与先君世济文学为三百年诗礼故家先母归于我先君先君没不孝孤甫五晬依外氏寡母孤儿凄凉万苦先母勤妇工致束修遣从师问学率自督课每孤灯青荧母纫缝儿讲习讫夜分或鷄鸣乃已尝曰汝家世名儒吾望汝毋失为儒也是时仁圣在御世运文明不孝孤既长获以斯文受知魁儒名卿硕师胜友常车盖盈门先母闻其讲义理评文章退辄喜其获齿士流免沦落由母教也常以严毅总家政以勤约理家务以肃洁奉家祭而於坟陇时省尤谨会权奸覆国三宫北迁先母流涕曰噫无望矣抚诸孙必谈旧事切切以狥时废书为戒素多疾常露祷觊临终无重苦八袠庆寿视听不衰是冬俄盛寒喘卧疾五六日历历嘱後事不少乱医进药似少瘳忽顾不孝孤曰觉颇怳惚亟扶坐进鬻复就枕而逝於乎痛哉男不孝孤埙孙龙瑞麟瑞治命卜兆於塘原耆恩口之汪山乙酉岁九月丙申葬焉先母令德寿考法应得铭顾鸿笔故人凋谢殆尽乃忍死纪实掩诸幽永惟养志有亏志圹奚益吾负吾母惭愧痛心昔也嫠孤茕茕相依为命世未有此悲也今也儿无母怜堂空景寂世未有此哀也呜呼痛哉哀乎已矣哀乎已矣吾母不可见吾哀与天终矣呜呼山灵守护百世不堕陵谷或移有见此碑谁无母乎尚封崇之
自志
江之南有州曰丰丰之濒有民曰刘埙字起潜父家浅村水云间性寛静忍辱然浸成堕弛见事迟而课效疏所丧败常什九初不改其尤骇特者无位而思救时无责而喜论事无财而乐施予道不行守道不易学不用嗜学不厌衆迂之自亦迂之终不改早参名辈大老槩有闻故於书不务拘束章句惟圣贤深旨是求曰书以理身心达政治也穿凿破碎无益也用即治经博士身耳诗不求甚工亦不轻示人曰寄吾兴陶吾情奚用人知读易至革读诗至黍离匪风诸篇常凄怨不胜情曰孰知我哀自恨孝养不尽当生旦即晨拜祢庙香一炷泪数行曰哀哀劬劳忍举觞乎世易道隐羣弟子率改化奔放乃独倏然理残书训饬如素深夜寒镫父子谈古今商义理槁乾苦澹非人所堪犹欣然曰陋巷读书对圣贤语未为非乐其迂盖如此生嘉熙庚子岁年六十有三矣诵陶诗自挽羡其达成自志且成示二子曰生弗克显扬吾亲死毋葬先人墓下葬道旁当有识者曰是非痴人耶不易节媚世取富贵而止於是葬于是邪吾或有知聊志吾媿也自始祖工曹葬南丰一传昇州通判通判公六传曾大父讳铎登进士科官承事郎大父炎父严俱治经教授州里母揭氏昔太史慈临终叹曰大丈夫当佩七尺劒升天子之堂奈何而死乎悲哉斯言抑穷达命也死生理也安命顺理正也正而毙已矣而又何悲铭曰
生何来死何归百无成顽且痴岂无奇命制之有不死者後天巍巍
赵深道墓志铭
呜呼运祚迁革臣子不奋忠力囘危机哉成败天也自襄失守江左东南日夜告急议者疑必亡忠臣讳言亡亡矣复图存仅存卒不免亡崎岖万险期有所建立眷命不佑川决氷消使人沈愤郁郁抟手就尽至于无可奈何而後为不得已之举盖志士所不忍言而千载所共哀也初德佑乙亥冬毗陵以不屈屠苏湖风靡明年孟春行都震文丞相使北营谋讲解兵覊留不反而辅臣吴谢刘贾辈献玺输国矣丞相至京口用义士刘浒策得逸去走西淮涉东浙遵海趋闽从景炎时则有抚州幕属赵公深道亦由赣趋闽从丞相丞相异之留佐都督府江淮劲勇多恋旧亦趋闽入广公部军且募义丁为助示以赏罚激以忠义间出偏师复故地屡捷於是岭南云合霆震撼动江西东公美髭髯敌称赵胡子名喧一时惊谓异人也已而精健日集南下萃全力攻一隅丞相掩袭北去公收散卒鼔行转鬬将进卫厓山行朝逮己卯春厓山倾覆公覊岚雾中四顾傍徨曰孤臣畴依乎然犹强自立至庚辰岁则至元之十七年矣度无可支柱始提其精兵万衆内附皆恸哭投戈闻者为公悲怆呜呼公逝矣日远日忘谁知之予老且死不书谁书之故今特为公表之公讳孟濚深道其字宋秀安僖王六世孙也建炎自汴徙南丰曾祖师拱承忠郎祖希赵朝奉郎考与则广州通判公以经学登咸淳乙丑科进士为江州湖口县主簿兴国军司理德佑初元计院赵公必岊守抚州辟为节制司干官罢归里急警报奔赣未几南趋督府凡三年累擢要职主兵事最後请换武授澧州观察使龙神卫都指挥使左金吾卫上将军兼江西提刑都督谏议官改福建江西招捕使陞闽广制置使久之兵解北觐赐宴赐袍授通议大夫礼部尚书徽州路总管兼府尹不赴再入觐授杭州路总管再授桂阳路总管罢归里大德乙巳岁九月二十有一日疾终於正寝享年六十有四娶曾氏子男二由崧由桤女一浣奴陈公谅其婿也明年四月丙辰葬染原耆天心坪之先莹又明年求予铭予夙厚公义应铭公之始任州县也以勤敏受荐举晩而为郡也洁亷自律秉清於吏拉朽于奸譁荐者表公风宪予谓是皆常事毋容详予所详者为其初心有足辅民彛扶世教也公起儒绅闲将略精扞頛出意气轩轩於文闳肆劲伟援经据史於事明鋭勇果中机合变於财也素轻其抚将士周宾友率倾倒不计乏絶至宴享必丰耻作寒俭态也由是从之者皆意满少善格鬬击刺尤精弯孤又能跣践榛莾如履坦故于兵间艰阻荐经恬不为病性习则然而亦诚异哉其赞抚幕予适诣赵抚州署予掌书记与公共官舍会制置使驻抚予日游阃郡间目公调娱帅守绥辑诸将饬城守理戎器绰绰有策昼夜即与予閲军书论缓急兴亡为之相视以悲尝曰脱有不幸予当拥衆保险少延庙祀耳予悲其言暨归自粤谈景炎祥兴事尤悲或时相顾堕泪也噫非烈丈夫奇男子也乎而九原不可作矣深文者犹曰诛杀多滥曰操执不完悲夫书曰责人斯无难诚使诸君易地而处之能为公所为乎吾有以知其不能也不能为公所为而訾其所未易为诚何心也今夫提孤军起坠绪既非素拊循且迸裂溃决时苟弗戢即自焚矣谓诚滥耶婴疾委顿中得无魏其侯之守田蚡者乎何其神宇属纩不乱而歘若嚘嘤有弗间也至评公出处则箕子商之胄也臣于周范质周之贤也相乎宋圣人固列箕于三仁而考亭先贤亦跻质于名臣之録何也孟子曰男女不亲授受礼也援溺权也亦天也吾如天何姑舍是而论公尤有大难者厥初一郡幕下僚耳正何与军国事直忠愤坚劲汔至鼎移祚终既三四年厥後不当小恕邪事既久而论未定何由得释公初入见钦承宣谕有曰而非看家狗乎主人殁矣犹守着一片田地不去乎稽首三复令人陨涕盖千载犹有余哀也吁流俗不见知明主独知之请以是间执议者之口铭曰
才英且奇而时不逢志闳以鋭而施不洪家国阻讧丹心有冲南服膺扬敌慑髯翁期晩西颓复于旦中哀哀彼苍运数易终傍皇畴依惟时之踪於赫明训独识孤忠湘南再麾绥良戢凶曷不驾牡曷不乘骢曷不迭鵷超然太空生也奇男没也鬼雄其升於天灿然长虹老友作铭直笔生风
建宁推官邓公墓志铭
邓君元实讳德秀世居南丰生而早慧未冠俊声着矣性坦率不务炫饰而谈词英发精神流动閲书双眸历落数行俱下为文飞翰翩翩靡待构思其明义理推治乱皆頴出深诣由是两取乡荐登咸淳戊辰进士科初景定庚申辛酉间三山陈令君琥来莅邑令君成均名流邑之士望琴堂希一盻如渴令君鍳裁特精拔尤加礼敬焉时辈如汤斯立曾唯仲及君俱列上宾余最钝朴亦厠蹟末坐令君尝曰诸君异日皆?笏中人也已而斯立无成先殁唯仲亦徒四举礼部亦无成予更落莫独君取青尔初调澧州司户参军事宪使青阳公梦炎器能策略号西州奇杰於僚属靳许可察君亷敏独委任无貮案牍非经君閲不署也宪兼郡事檄君决常德狱狱有寃根连充斥君一閲得实纵舍殆尽澧阳尉逐捕弗获应黜君怜其初仕白宪使寛之止校尉吏人称长者制置使李公庭芝郡守赵公汝兰亦知君遂与宪使交荐於朝会考满留君助而君以便养丐归调建宁府节度推官需次国事去矣悲夫君乃祖素厚我先君故予与君弥厚聚辨倾豁无尔汝也君齿长予才敏复胜予予每多君君乃不自足记癸酉岁予家盱珹中君从湖外沿檄归省因过予曰近得君策一篇真可读且可法也其谦奬如此丙子兵交大势未一有仗名义图兴复者君与其谋军声震邻君语予曰一兴复即一糜烂奈何予不敢应居数日益震且逼君笼镫夜叩吾门决策予曰兴复义也抑乌合非素练势必扰盍少避乎君曰然俱散避已乃果扰且溃败明年复见君相对欷歔而已又明年君避地□山俄疾终至元戊寅岁七月四日也年止四十有七官止从政郎君所厚如月厓曾教友龙正心彭倅履道清逸赵使君孟潆躬吊皆悲吒失声知君深者复称君孝事母母所爱诸女诸孙君能顺承加厚岁入惟母命弗私又称君勇为善邑吏吴宗忤令尹罪且死哀祈君救君为昭雪得不死馈谢拒不受人益贤之呜呼才难古今所叹如君温蓄何可多得哉傥不以时能不卓卓树立以自见鳌动鲸奔淹郁就尽彼妄庸人无赖子起鼠壤蚁垤间乘时昼昏枭鸣虎啸至于丰大煇赫埓封君而侪世卿何德致然耶东郭先生谓西门子曰汝之达非知得也北宫子之竆非愚失也皆天也非人也而盐车服骥章父荐屦贾傅亦尝悒愤於此君其奈何君葬九坡耆之杨梅踰三十年有孙继昭轩然振立一日袖君所着秀山小稿蕲予诠次将锓梓且丐铭予喜君之有後又念君之不可无述也遂铭之曾祖达祖玠父应祥母任氏娶张氏男显孙先卒继昭次男子也治命为显孙後铭曰
黄文节公有言王良秣骥子而问涂气已无万里矣未出门而车轴折可为陨涕吁嗟元实不幸类此岂曰无才岂曰无志时阸命制一第中废不朽有铭千载少慰
王氏夫人墓志
夫人王氏讳延童其先渤海人徙居京兆资德大夫浙东道宣慰使兼两淮都转运使阿里布其祖也武德将军琼州路安抚使图噜布哈其父也至元中宣武将军超尔守南丰安抚公来为判官僚谊素笃会宣武公纳禄其子绰哈忠翊继来领郡因请婚於安抚公故夫人归焉夫人生长世家而寛慈慧淑克尽妇道事长敬训子严治家有度恤下有恩组绣缝织无不精习至於服俭勤甘劳苦乐施予踰二十年不懈至大三年四月一日以疾逝年四十有一忠翊公哭之恸谓予曰已矣今而後无复为予助者矣顷予连岁留京师无暇理家事吾妻纲维户门增广赀产应接旅费无乏絶予处万里外无後顾之忧皆其力也今也已矣又谓予曰吾累世家宁海礼应归葬於先茔顾官守无敢离次也卜兆南丰州新源耆之僊君岭将以是月十有三日从权殡焉先生为我志之予闻夫人殁之日无问中外亲疏称其德怀其恩皆恸哭失声而忠翊公以失助尤悲予是以知夫人贤行为不易得也遂书之子男三人哈喇布哈彻尔布哈实喇布哈女三人秀儿玉儿钮钮惟玉儿许嫁栾某余在室孙一人玖珠是为志
聂母曾氏墓志铭
至大元年岁戊申三月某日里友聂自得母夫人曾氏殁明年五月乙酉祔其柩於先莹又明年自得袖圹志踵吾门泣请铭夫人儒家女也世居州西之峰岭其父江泉翁翔龙尝受经於乡达尊华谷先生严中书粲宋端平甲午岁举进士翁齐家有礼子若女俱循循服庭训里称之夫人讳庆云适南停聂君某婉淑俭勤克相夫子尤笃义方训尝篝灯夜绩课儿书不怠其事尊抚卑睦内辑外惟儒家矩度是循里益称之大德甲辰岁以八袠该赐帛恩会生旦自得率卑属拜舞称觞婣族闾党咸在赋咏成巨轴里又称焉曾几何年乃一旦无疾逝矣悲哉自王泽既息内则弗修贤淑贞顺往往罕闻於天下然尝閲汉晋以来诸列女传时有足为闺门法者未至防决川奔经沦纪蠧若近世之不可道也当是时独有号为儒家者犹或笃守古迂时以先王之教私淑家庭故儿女薰陶未与俗混至於妇道母仪有若斯母得非圣经有法戒在邪由是推之斯母可铭也乃翁亦可敬也已子男某某孙某铭曰
蹈父训贞以静寿且康全正命子光昭孙继盛世诗书勿替陨
陈仓使墓志铭
吾州里近岁称善人必曰陈月卿询月卿所以善必曰急义出天性不矫昆弟同堂二十年其赀产不私由役赋输率先奉令不懈族婣交朋假贷或疾丧乏絶周恤不拒岁歉发廪辄杀其直不校乡隣忿争讼鬬常持平排解不激舘师加礼踰倍不靳游士与凡挟术艺踵门各满意去不厌至自奉即缺然禇衾敝絮一榻不侈也噫如是而曰善斯可矣圣贤以善律人其纲条固不止此然度君所能至复何以加此愚夫鄙人吝一金至亡躯捐命其抟噬无厌足若饥虎者安得不媿此也月卿名评世居南丰之桥南能拔起洗濯大其家声复能观书识大义教子习文事尤喜与方士游郡尝选为丰储仓使以材称卒不愿仕年五十六以疾终至大二年十一月七日也明年七月丁酉其子奉柩葬集贤耆之黄家塘与厥配徐氏同垄而异坎既葬来求铭予闻古有马少游者以乡里善人着名汉史君善人也吾铭以补史铭曰
流光未颓而遽重昏歛其福报遗留嗣昆善人之坟以铭永存
孺人传氏墓志铭
予妻傅氏建昌南城人宋都官某之孙云麓隐君某之女母罗氏宋咸淳丁卯岁归於我归附後大德癸卯岁十月七日终於正寝年六十有三至大辛亥岁闰七月己未葬于州北二都韩坊之蕨亷窠男三人龙瑞鳞瑞鸾瑞而龙瑞先十五年殁孙男二人浑深而深为龙瑞後女一人德三娘尙幼其山龙自兑来坐未向丑与僊女峰对书此所以记其墓也其平生贞淑柔静不妄言语孝事姑敬待夫教子寛恤下慈亷取而乐予勇为善而好观书与夫缝紝绣组精巧过人烝尝馈祀丰洁靡惰是皆可书而未有名世如欧曾者请之书予不得不略书也悲夫铭曰
三十七年同我甘苦所愧为夫何辞铭墓
前将仕郎赵伯宣墓志铭
皇庆壬子岁秋八月予坐延平广文舍小暇览谿南诸峰有佳色动吟兴俄经生赵若洽趋而跪惨怆而言曰吾先君不幸殁未克葬将以九月丙申葬不孝孤思欲阐幽潜示光昭然傍皇无可托也敢以托先生先生而念吾先君之隶讲下也赐以铭非私友情乎予哀其请为述焉君讳时播字伯宣宋广陵郡王裔孙也世居福州今为延平人曾祖公芾金紫光禄大夫祖彦挺武经大夫父澰夫泉州观察推官终宣教郎伯宣尝举进士咸淳癸酉岁试福建运司中其选明年援登极恩授将仕郎甫待铨值革命径归隐至大四年十有一月某日以疾终年七十有一娶林氏子男一若洽也女二孙二卜兆剑浦县之黄煎坑予所书止此若洽复来前曰吾先君平生寛慈而谦谨勇为善而乐闻过恤族婣邻社而乡誉归之居间三纪典籍自怡退然庠序间恬不作荣进想
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 10:27:41-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>