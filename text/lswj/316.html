<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="提要,后村居士集原序,卷一,卷二,卷三,卷四,卷五,卷六,卷七,卷八,卷九,卷十,卷十一,卷十二,卷十三,卷十四,卷十五,卷十六,卷十七,卷十八,卷十九,卷二十,卷二十一,卷二十二,卷二十三,卷二十四,卷二十五,卷二十六,卷二十七,卷二十八,卷二十九,卷三十,卷三十一,卷三十二,卷三十三,卷三十四,卷三十五,卷三十六,卷三十七,卷三十八,卷三十九,卷四十,卷四十一,卷四十二,卷四十三,卷四十四,卷四十五,卷四十六,卷四十七,卷四十八,卷四十九,卷五十,后村集全文在线阅读,后村集全文在线下载,大玄古籍书库">
<meta name="description" content="50卷,宋刘克庄(号后村居士)撰。克庄为宋江湖派重要作家。其诗初受“永嘉四灵”之影响,也学晚唐姚合、贾岛、李商隐等,后主要学陆游,律诗好用典故。文章雅洁,较诗为胜。题跋诸作,乃独擅胜场,有《四部。丛刊》本。上海古籍版《后村诗笺注》4卷,综合各传本之长,重新加以编排注释,可供研究参考。_后村集_全文在线阅读_后村集_全文在线下载_大玄古籍书库">
<title>后村集_刘克庄_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">后村集</span> <br/>
          作者： <span class="inputVal" id="bkauthor">刘克庄</span> <br/>
          朝代： <span class="inputVal" id="bkdate">宋代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">类书文集,诗文集,完结</span> <br/>
          字数： <span class="inputVal" id="bknum">[book_length]317515</span> <br/>
          说明： <span class="inputVal" id="bkdec">50卷,宋刘克庄(号后村居士)撰。克庄为宋江湖派重要作家。其诗初受“永嘉四灵”之影响,也学晚唐姚合、贾岛、李商隐等,后主要学陆游,律诗好用典故。文章雅洁,较诗为胜。题跋诸作,乃独擅胜场,有《四部 丛刊》本。上海古籍版《后村诗笺注》4卷,综合各传本之长,重新加以编排注释,可供研究参考。</span> <br/>
          封面： <span class="inputVal" id="bkimg">Z_18505.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]后村集
[book_author]刘克庄
[book_date]宋代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]类书文集,诗文集,完结
[book_length]317515
[book_dec]50卷,宋刘克庄(号后村居士)撰。克庄为宋江湖派重要作家。其诗初受“永嘉四灵”之影响,也学晚唐姚合、贾岛、李商隐等,后主要学陆游,律诗好用典故。文章雅洁,较诗为胜。题跋诸作,乃独擅胜场,有《四部 丛刊》本。上海古籍版《后村诗笺注》4卷,综合各传本之长,重新加以编排注释,可供研究参考。
[book_img]Z_18505.jpg


[book_title]提要
钦定四库全书　　　　　集部四
後村集　　　　　　　　别集类三【宋】
提要
【臣】等谨案後村集五十卷宋刘克庄撰克庄字潜夫莆田人以?入仕官终龙图阁直学士諡文定克庄受业於真德秀而晚节不终颇为当时所讥诗派近杨万里大抵词病质俚而意伤浅露故方回作瀛奎律髓极不满之然其清新独到之处要亦有未可尽废者律髓载其十老诗最为俗格今南岳第二稿惟存三首而删其七则此集亦尝经订定矣文章古洁较胜其诗坊本所刻诗十六卷诗话诗余各二卷毛晋津逮秘书又刻其题跋二卷而文集三十卷并阙焉此为抄传足本第四十三四十四两卷载玉牒初草纪宁宗嘉定十一十二年事盖用韩愈集编顺宗实录例也乾隆四十六年五月恭校上
总纂官【臣】纪昀【臣】陆锡熊【臣】孙士毅
总校官【臣】陆费墀

[book_title]后村居士集原序
後村居士集原序
作者不祈人之知知之者常在数十年之後自古诸名人皆然盖未有其人之好恶未齐而其文之声价已定者摘其小疵而指为大谬悠悠穹壤异喙同词昔之人固有愤恨於时而弃掷其平生所作者或瘗以塜或泛以瓢岂非痛识真之难耶独我祖宗盛时儒学明而士具眼文章家之品目未尝以穷逹为高下若欧曾苏之名以文梅黄陈之名以诗虽其身困踬寂寥诮者詈者附和同声而片文只字人人赏重其传则自若也中兴百年以文字行於今者其最大亦十数家大半手自编次一时或遇或否互为升沉於文何加损焉此我朝人物议论之公有非前代所可及者後村先生刘公得文名最蚤排觝於时亦最甚仆才少公七岁而畴昔受学乐轩时已尝诵公南岳稿盖吾师一日得之喜甚呼而语仆曰子於时喜义山禹锡二氏是编犹有刘李所未到者余受而味之曰此世所称二刘诸孙者耶此章泉涧泉诸老之所畏者耶此水心所谓可建大将旗鼓者耶两乡相望虽未能数舍而其人则未之识也既而仆走江淮後村以谗废十年矣身虽诎而文日传时从数千里外有能道其名而诵其诗语以为今人率不信亦知公之诗名久而传者远矣端平初余留太学偶谒计幕汤公巾後村时以西府掾对晦静语余曰子得潜夫对疏乎言所难言非特词章为妙西山之门此为巨擘余于是知公于诗之外尤有过人者然犹未及登门也余成进士南归後村旋亦去国始克见於其居挟策过从凡一再岁颇常闻所未闻中间暌携时蒙寄以新稿闻者必争求之丙午余待罪校讐府公自江左召甫见上即赐第长蓬山专史事未几日又入经幄直纶省仆於公为列属遂得时见讲卷词草诸篇每每精妙絶出无何乃以留黄不奉诏去而掖垣诸稿脍炙於人好文者至传写以相遗是公之连蹇不得志虽甚於诸贤而文字之传亦非意见不同嗜好相背者所可得而抑遏也昔者李定之於东坡且以奇才见予况他人乎然世犹以全集不尽见为恨去秋余补外此来间得语从容屡以此请而公谦避再三不之许余曰莆名郡也前辈诸闻人文字散落不少夹祭着书最多可名者七百种今之存无一二艾轩没五十年遗文始裒集仅得二十卷放失知几何他如次云之诗西轩之赋与先正二刘所作则世无复见者矣前之守於斯者能无愧乎仆将逃此媿於後公独何所靳於今此非为仆赐为国人赐也公於是不得已而出之余既尽得公所藏刋之郡斋且连月讽咏不去手乃敛衽而叹曰夫文章非一体能者互有短长王粲他文不如赋子美无韵者难读温公不习四六南丰文过其诗此皆前辈评论也以余观於後村自非天禀迥殊学力深到何其多能哉诗虽会衆作而自为一宗文不主一家而兼备衆体摹写之笔工妙援据之论精详其错综也严其兴寄也远或舂容而多态或峭拔以为奇融贯古今自入炉鞲有谷梁之洁而寓离骚之幽有相如之丽而得退之之正霜明玉莹虎跃龙骧闳肆瑰奇超迈特立千载而下必与欧梅六子并行当为中兴一大家数也公名克庄字潜夫莆阳人後村者因其居以自号也淳佑九年龙集已酉中春既望竹溪林希逸书

[book_title]卷一
钦定四库全书
後村集卷一　　　　　　宋　刘克庄　撰诗【南岳旧稿】
郭璞墓
先生精数学卜穴未应?因捋虎须死还寻鱼腹居如何师鬼谷却去友灵胥此理凭谁诘人方宝葬书
魏太武庙
荒凉瓜步市尚有佛狸祠俚俗传来久行人信复疑乱鸦争祭处万马饮江时意气今安在城笳暮更悲
徐孺子墓
今晓安坟意梅仙旧廨傍醢成龙不至罗设凤高翔党锢人俱烬先生骨尚香小诗拈未出何以侑椒浆
宿庄家二首
初秋风露变偶出憇庄家原稼无全穗陂荷有晩花?钟踰涧响微月转林斜邻媪头如雪灯前自绩麻茅茨迷诘曲度谷复踰陂世上事如许山中人不知牛羊晴卧野鵞鹜晩归池粗识为农意秋输每及时
北山作
骨法枯闲甚惟堪作隐君山行忘路脉野坐认天文字瘦偏题石诗寒半说云近来仍喜聩闲事不曾闻
早行
店妪明灯送前村认未真山头云似雪陌上树如人渐觉高星少才分远烧新何烦看堠子来往暗知津
黄蘖山
出县半程遥松间认粉标峯排神女峡寺创德宗朝观老巢高木僧寒晒堕樵早知人世淡来往退居寮
第三龙湫
絶顶谒龙公森寒石作宫路盘青壁上瀑泻白云中僧说闻雷出人疑与海通几时阴晦夜来此看拏空
客中作
漂泊何须远离乡即旅人吹薪尝海品书刺谒田隣家寄寒衣少山来晓梦频小儿仍病疟诗句竟无神
小寺
小寺无蹊迳行时认藓痕犬寒鸣似豹僧老瘦於猿涧水来旋磨山童出闭门城中梅未见已有数株繁
晩春
花事匆匆了人家割麦初雨多田有鹳潮小市无鱼秃笔回僧简褒衣看古书经年稀见客磬折转生疎
哭叶孝锡教授
瘴云深处死太息奈君何诗友俱来吊埋铭久未磨箕裘无子继书画落人多旧宅今移主斜阳掩涕过
夜过瑞香庵作
夜深扪絶顶童子旋开扉问客来何暮云僧去未归山空闻瀑泻林黑见萤飞此境惟予爱他人到想稀
送薛明府
长官三载内屡被督邮嗔镇静笞刑少公清县库贫减租沾野老扫榻待诗人祗恐鳬飞後民间事事新
蒜岭
到此思家切寒衣半泪痕烧余山顶秃潮至海波浑仆怕昬无店人言近有村吾生输野老笑语掩柴门
示观老
住山仍黑瘦瓶锡极萧然顶髪千茎雪跏趺一缕烟禅堪拈出衆诗亦长於前烧尽西窻烛相看各不眠
武步道中
一路荒凉极无端过此频官於盐起税俗事蛊为神瞑色初逢驿溪声只隔隣留题空满壁不见有诗人
浦城道中
才入仙霞路重裘尚不支居人收桕实客子办梅诗地湿然箕坐霜寒隔被知向来真错计不买草堂基
幽居寺
相传有儒者唐季隐兹峯电已收遗藁云方锁暮钟木碑无世次石洞断人踪此士何曾死林深不可逢
大目寺
来人云虎出留此到昬钟寺小於诸刹山高似衆峯未寒先得雪已夏尚如冬老子曾游浙微微有辨锋
哭容倅舅氏二首
老赴容州辟移书劝不回客迎萧寺哭丧附海舟来瘴雨铭旌暗空山梵磬哀未知坟上栢此去几时栽尚记陪言笑如今叫不譍儿分身後俸僧上殡前灯宅有遗基在田无一亩增问天何至此在日以亷称
吴大帝庙
露坐空山里英灵唤不回久无祠祭至曾作帝王来坏壁虫伤画残炉鼠印灰今人浑忘却江左是谁开
铁塔寺
细认苔间字方知铸塔时不因兵废坏似有物扶持古殿人开少深窻日上迟僧言明受事相对各攅眉
聪老
聪老才堪将髠缁意未平僧中能结客禅外又谈兵喜听诗家话多知边地情何当长须髪遣戍国西营
哭薛子舒二首
医自金坛至犹言疾可为濒危人未信闻死世皆疑友共收残藁妻能读殓仪借来旧册子掩泪付孤儿忍死教磨墨留书诀父兄读来堪下泪寄去怕伤情墓要师为志诗於世有名夜阑秋枕上犹梦共山行
赠川郭
川郭颠狂甚平生挟术游老犹携侍女贫不謟公侯用药多投病詶钱或掉头金陵官酒贵应典旧貂裘
赠钱道人
除了布裘外都无物自随跣能行大雪饥但咽华池说相言多验嫌钱事更奇一般难晓处装背贵人诗
张丽华墓
台上栢萧萧空堂闭寂寥芳魂三尺土往事几回潮堕翠寻难见埋红恨未消犹胜江令在白首入隋朝
送邹景仁
冲寒何处去新戍尚来年客劝休辞幙君言已买船霜清江有蟹叶脱木无蝉若过东林寺携家往问禅
二将【石侯韩仔】
二将同时死路人闻亦哀力穷鏖转急围厚突难开战骨寻应在残兵间有回伤心邮递里隔日捷书来
陈虚一
几载皖山耕忽提孤劒行战场中有骨尺籍尚无名马自寻归路身空试贼营却疑兵解去曾说炼丹成
扬州作
几多精甲没黄沙野哭遥怜战士家瓜渡月明空粉堞芜城烟断只昏鸦似闻禁使传颁醢尚喜边人获赐羓怊怅两淮蚕织地春风不复长桑芽
南浦亭寄所思
只是从前瘦病身官卑活计太清贫买来晋帖多成赝吟得唐诗转逼真生拟弃家寻劒客死当移塚近骚人秋风烂漫吹双鬓目送停云欲怆神
蒜岭夜行
岭头无复一人来渔店收灯户不开松气满山凉似雨海声中夜近如雷拟披醉髪横箫去只寄乡书与劒回他日有人传肘後尚堪收拾作诗材
别敖器之
旧说闽人苦节稀先生独抱岁寒姿老年绦帐聊开讲当日乌台要勘诗东合不游缘有气草堂未架为无赀轻烟小雪孤山路折?梅花寄一枝
哭杨吏部通老
白首除郎已晩哉民间桑柘手亲栽盖棺只着深衣去行李空担语録回主祭遗?犹未冠着书残藁漫成堆可怜薄命飘蓬客虚事江西莫府来
老叹
肘後奇书懒更开只今年鬂已相催但闻方士腾空去不见童男入海回无药能留炎帝在有人曾哭老聃来醉乡一路差堪向终拟刘伶冢畔埋
荅友生
读易参禅事事奇高情已恨挂冠迟清於楚客滋兰日贫似唐人乞米时家为买琴添旧债厨因养鹤减晨炊君看江表英雄传何似?山一卷诗
赵清献墓
南渡先贤迹已稀萧然华表立山陂可曾长吏修祠宇便恐樵人落树枝几度过坟偏下马向来出蜀只携龟自怜日暮天寒客不到林间读隧碑
乌石山
客子家山亦此峯可堪投宿听?钟旋沽村酒开霜柿欲访禅扉隔暮松乡信写成无便寄寒衣着绽倩谁缝远来只为营瓜圃不是贪渠万户封
除夕
忆昔都城值岁除高楼张烛戱呼卢久依净社参尊宿难向新丰认酒徒天子未知工草赋邻人或倩写桃符夜寒别有穷生活点勘离骚拥地炉
呈袁秘监
近日频闻有峻除人传君相重师儒细旃坐稳方轮讲羣玉峯高未要扶别後曾过东合否新来亦乞监湖无几时供帐都门外真写先生作画图
渔梁
春泥滑滑雨丝丝一路阴寒少霁时水入陂渠喧似瀑云从山崦上如炊燎衣去傍田家火炙烛来看野店诗落尽梅花心事恶独掻蓬鬂遶残枝
小梓人家
生来拙性嗜清幽因过山家为小留顶笠儿归行?杪提瓶妇去汲溪头参天老竹当门碧尽日寒泉遶舍流我料草堂犹未架规模已被野人偷
送拄杖还僧
头白高僧行脚嬾一枝筇竹久生苔不逢太乙然藜照时借山翁荷蓧回夜挂多寻萧寺壁晓拈恐化葛陂雷还师此物禅须进曾入诗人手内来
云峯寺
七里深林集暮鸦挿空金碧被林遮华堂何止容千衲菜地犹堪置万家虎去有灵知伏弩僧来叙旧约分茶世人要识峯头冷六月重绵坐结跏
盖竹庙
借榻丛祠日已曛瓣香频此谒灵君傥来梦事休重卜向去诗材进几分明主不消人谏猎故山空使客移文寄书报与荆妻说十袭荷衣莫要焚
瓜州城
先朝筑此要防边不遣边人见战船遮断难传河朔檄修来大费水衡钱书生空抱闻鸡志故老能言饮马年慙愧戍兵身手健箔楼各占一间眠
送仲白
官舍萧条苇盖檐拾薪独有一长髯同来社友因饥瘦远作参军得俸亷国士交情穷乃见古人诗律晚方严中年各要身强健别後寒衣切记添
凤凰台晩眺
经月疎行台上路秣陵城郭忽秋风马嘶卫霍空营里萤起齐梁废苑中野寺旧曾开玉帐翠华久不幸离宫小儒记得隆兴事闲对山僧说魏公
赠玉隆刘道士
观中曾访老黄冠尔尚为童立醮坛新染?衣披得称旧泥丹竈出来寒诗非易作须勤读琴亦难精莫废弹忆上洪崖题瀑布因游试为拂尘看
晋元帝庙
元帝新祠西郭外野人吊古独来游阴阴画壁开冠劒寂寂丝窠上璪旒势比龙盘犹在眼事随鸿去不回头叶碑廊下无人看欲去摩娑又少留
清凉寺
塔庙当年甲一方千层金碧万缁郎开山佛已成胡鬼住院僧犹说李王遗象有尘龛坏壁断碑无首立斜阳惟应驻马坡头月曾见金舆夜纳凉
冶城
断镞遗枪不可求西风古意满原头孙刘数子如春梦王谢千年有旧游高塔不知何代作暮笳似说昔人愁神州只在阑干北度度来时怕上楼
雨华台
昔日讲师何处在高台犹以雨华名有时宝向泥寻得一片山无草敢生落日磬残隣寺闭晴天牛上废陵耕登临不用深怀古君看锺山几个争
新亭
此是晋人游集处当时风景与今同不干铁鏁楼船力似是蒲葵麈柄功几簇旌旗秋色里百年陵阙泪痕中兴亡毕竟缘何事专罪清谈恐未公
魏胜庙
天与精忠不与时堂堂心在路人悲龙顔帝子方推毂猿臂将军忽死绥洒泣我来瞻画像断头公耻立降旗海州故老凋零尽重见王师定几时
真州北山
忆昔边庭入控弦官军迎战北山前笳箫有主安新葬蓑笠无人垦废田兵散荒营吹戍笛僧从败屋起茶烟遥怜锺阜诸峯好闲鎻行宫九十年
故宅
故宅炎炎未百年今看枯柳着?蝉庄田置後频移主书画残来亦卖钱春日有花开废圃岁时无酒滴荒阡朱门从古多如此想见魂归也怆然
送余子寿
去岁与君同聘召何曾杯酒暂相离兵谋元帅多亲访心事同官尽得知三釡忽怀归去檄一枰未了着残棋此生聚散须牢记记上扬州战舰时
送周监门
一领青衫似败荷奈君母老秩卑何三年幕府无人荐常日柴门有客过身畔担轻藏俸少江头船重载书多故人若问军中事为说防秋夜枕戈
挽黄岩赵郎中二首
朱公徒弟丘公壻标致虽高气宇和心向奏篇尤暴白髪因时事欲苍皤讣传淮甸边情惜路出萧山巷祭多最长郎君师友盛我知墓碣有人磨
青衫昔作督邮时赏鉴除公更有谁勘狱不嫌人守法撰文常对衆称奇筑台虚辱生前意穿冢难詶地下知欲写哀思传挽者身今戎服不能诗
寄赵昌父
世上久无遗逸礼此翁白首不弹冠一生官职监南岳四海诗盟主玉山经岁着书人少见有时入郭俗争看何因樵服供薪水得附高名野史间
寄韩仲止
昨仕京华豪未减脱鞾不问贵游嗔诗家争欲推盟主丞相差教作散人闭户自为千载计入山又忍十年贫几思投劾从公去背笈肩琴涧水滨
戊辰书事
诗人安得有春衫今岁和戎百万缣从此西湖休挿柳剩栽桑树养吴蚕
晩春
书幌泠泠子夜风杜?啼月小墙东江南词客惜春老清晓披衣拾堕红
临溪寺二首
緑染庭芜一尺深老师閲世几驹阴自言不看传灯了只读楞严见佛心
一径松花颭紫苔东风落尽佛前梅道人深掩禅关坐莫听莺声出定来
即事
自汲新泉养牡丹银壶满贮怕春残画檐一向东风恶为掩窻绡护晩寒
孺子祠
孺子祠堂挿酒旗游人那解荐江蓠白鸥欲下还惊起曾见陈蕃解榻时
碧波亭
了却文书上马迟白苹洲畔有心期斜阳忽到传觞处落尽梨花啼子规
豫章沟
沟水泠泠草?香独穿支径入垂杨荠花满地无人见唯有山蜂度短墙
野店萧萧掩竹门岸沙犹记履綦痕东风枉是吹花急緑尽平芜却断魂
题寺壁二首
栢子薰衣眉晕销女垣榆影冷萧萧屏山一枕游方梦横锡飘然过石桥
素练寛裁白社衣普陀烟里现幽姿日长读彻楞伽了闲折柑花供祖师
西山
絶顶遥知有隐君飡芝种术鹿为羣多应午竈茶烟起山下看来是白云
宫词四首
出海新蟾玉半鈎风翻荷荡起栖鸥女郎定有穿针约偷看明河记立秋
凉殿吹笙露满天木犀花发月初圆君王少御珊瑚枕多就宫人玉臂眠
一夜秋风入碧梧蝉声永巷月华孤几回梦里羊车过又是银牀转辘轳
先帝宫人总道妆遥瞻陵柏泪成行旧恩恰似蔷薇水滴在罗衣到死香
秋风
黄叶萧萧忽满堦独骑瘦马豫章台莫将宋玉心中事吹向潘郎鬂畔来
跋小寺旧题
禅几曾陪白氎巾柑花似雪鬬芳新而今柑子圆如弹不见浇花供佛人
忆殇女
灵照覊魂章水西冷风残雪古招提老怀已作空花看更把楞严晓病妻
报恩寺
一抹斜阳上缭垣芫花满地栢阴繁城中客子闻钟去独立空山听断猿
归至武阳渡作
夹岸盲风扫栋花高城已近被云遮遮时留取城西塔篷底归人要认家
舟中寄景建
低篷小雨梦残时忽忆同寻楚老祠夜过丰城占斗气想公别後有新诗
书山壁
劚地栽林自起坟一灯精舍疏玄文诗成莫洒酒家壁题徧青山题白云
华严寺逢旧苍头
曾向丛林寄幅巾十年尘涴卧云身侍琴童子长於竹去礼山僧作主人
田舍
稚子呼牛女拾薪莱妻自鱠小溪鳞安知曝背庭中老不是渊明一辈人
古墓
石麟阙耳笋生苔要读丰碑与客来精舍荒凉僧已出瓦墙一朶佛桑开
题本草
勤读方书不为身里中耆旧半成尘几时作个荒山主多种黄精售与人
下蜀驿
幄殿荒凉屋欠扶绍兴遗老故应无旧来曾识高皇帝尚有庭前柳一株
出郭
江边一雨洗秋容北郭东郊野意浓老大怕它人检点隔溪隔柳看芙蓉
病起
病起登楼怯晓风爱他残雪映前峯傍人休问何郎瘦不见梅花过一冬
再赠钱道人二首
拙貌慙君仔细看镜中我自觉神寒直从杜甫编排起几个吟人作大官
寻师入蜀未曾逢要看罗浮晓日红若见仙人知去处却来相引到山中
後村集卷一

[book_title]卷二
钦定四库全书
後村集卷二　　　　　　宋　刘克庄　撰诗【南岳第一稿】
蒙恩监南岳庙
久问嫖姚乞退闲今朝准勅放生还人欺解罢青油幕帝遣监临紫盖山营卒展辞回玉帐林僧讲贺到柴关丈夫不办封侯事犹要名标处士间
乌石山
儿时逃学频来此一一重寻尽有踪因漉戱鱼羣下水缘敲响石鬬登峯熟知旧事帷邻叟催去韶华是暮钟毕竟世间何物寿寺前雷仆百年松
葺居一首
兵火间关鬂欲丝归来聊卜草堂基架留手泽书堪看?有躬耕米可炊畏湿先开通水窦贪明稍斫近檐枝旋移梅树临窻下准备花时要索诗
挽郭处士
昔闻东郭先生者处士寜非是远孙空有新诗喧一邑竟无明诏老?村雷琹酷爱应同殉草字尤工惜不存复说归从葱岭去骚成何路可招魂
老将一首
昨解兵符归故里耳听边事几番新偶逢戱下来犹识欲说辽阳记不真儿覔宝刀偏爱惜奴吹芦管辄悲辛夜寒忽作关山梦万一君王起旧人
老马一首
脊疮蹄蹇瘦阑干火印年深字已漫野磵有氷朝洗怯破坊无壁夜嘶寒身同退卒支残料眼见新驹鞁宝鞍昔走塞垣如抹电安知末路出门难
老妓一首
籍中歌舞昔驰声憔悴犹存态与情爱说旧官当日宠偏呼狎客小时名薄鬟易脱梳难就半被常空睡不成却羡邻姬门户热隔楼张烛到天明
挽赵仲白二首
生被才名谴摧残到死休家留遗稿在棺问故人求对月悲?咏逢山忆共游昔年携手地今送入松楸昨吊寝门外莱妻泣最悲因言儿上学复为墓求碑零落烧丹诀凄凉哭鹤诗托?朋友事非谓九泉知
赠风水僧
向人说葬又谈空郭璞瞿昙并入宗背得山经如诵呪顶将禅笠去寻龙徧为檀越裁生圹预定公侯出某峯想亦自营归寂处一丘卯塔种青松
挽郑夫人二首【李尚书母】
九秩复何憾生荣没更哀闺门天下则地位佛中来贝叶从头看庭槐一手栽侍儿闻晓磬犹恐坐禅回昔事征西幕年年拜寿闱那知丹旐至曾劝板舆归元帅抛金印诸生返布衣感恩惟有泪来向路傍挥
除夕
除夕隂寒怕卷帘雨声断续下疎檐壁穿自和乾泥补窻损教寻废纸粘只有青灯相守定纵无白发亦生添更残自筭明年事不就君平卦肆占
挽郑淑人【李尚书内】
忆在军中为记室谢公门馆事皆知谦卑若妇初嫔日俭素犹夫未贵时病了死生惟点首晩忧家国每颦眉旧人独有任安在揽涕西风献些词
悼阿昇
宝惜吾儿如拱壁那知变灭只须臾畏啼尚宿通宵火涂?犹残隔日朱坐客相寛云梦幻故人来吊讶清癯荒山岁晚无行迹心折原头树影孤
送真舍人帅江西八首
谏书元不为求名上有穹苍鍳至诚徼外传观皆动色岂知难悟汉公卿
闻道泉人截????留翰林从此去吾州村中父老相持泣但祝今侯似故侯
舶客珠犀凑郡城向来点涴几名卿海神亦叹公清德少见归舟个様轻
应对诙谐路亦开汉家天子日招徕当时惟有胶西相不向平津合里来
淮汉沄沄战血腥蜀山鬼哭不堪听如何一綫江西路独现奎星与福星
自昔安危等置棋系人着数匪天为何因国手来当局要看开奁布子时
少小闻人说复雠至今禾黍徧宗周自怜谢病离军去始听王师下海州
身已为民与世?的无一步离村居昨朝出郭迟公至废了窻间数叶书
与客送仲白葬回登石室
絶顶荒寒断客过偶携之子共扪萝纵观天外皆鲸浸下视城中等螘窠悼友孤怀方濩落逢僧逆境暂销磨夜归剩乞松明火霜满前山滑处多
立春二首
恰归旧隐再逢春村巷荒凉草没人犬坏园中门作窦盗规坟上树为薪官如巫祝难羞贱家似樵渔敢讳贫闻说邻醅低价卖病夫一滴未沾唇
今岁春盘始住家也胜覊旅走天涯圃晴菜拆经霜甲林暖梅飞徧地花闲有工夫忧世事老无勲业惜年华近来死尽吟诗者得句聊从野叟夸
去春
去春烽火照江边曾草军书夕废眠万里旌旗真属命一丘耕钓且随缘偶然谢客元非病间亦寻僧不为禅尚有惜花清味在铜瓶终日玩芳妍
灯夕
千炬金栀映玉蕖台城昨梦又年余断无弦索鸣华屋惟见炊烟起草庐儿报瓶空因止酒婢言油尽暂停书蓬窻亦有精勤士何必然藜向石渠
戱孙季蕃
少日逢春一味痴轻鞭小袖趂芳时常过茶邸租船出或在禅林借枕欹名妓难呼多占定好花易落况开迟身今憔悴投空谷悔不当年秉烛嬉
匹马
匹马曾经小店炊一株玉雪映疎篱无言谁识含情处有韵全看背面时乍见心方惊絶艶重来人已折繁枝断烟残照山村路消得刘郎一首诗
宿囊山怀洪岳二上人
忆在山中识二僧一亡一已拂衣行壁间笠徙名篮挂寺外松过寿塔生陇月定知今夕恨涧泉犹咽旧时声隔房侍者皆新剃不以闲人却有情
访辟支岩絶顶二僧值两
闻有比丘隐絶巅多年无迹下山前僧称功行几如佛樵说神通复近仙食少仅炊盈握米身寒不挂半铢绵重岩风雨妨游陟囘眺苍烟一惘然
送王实之赴长沙幕【殿试第四人】
贾傅遗踪在君於此泛莲不应卑湿地犹着广寒仙策好人争诵名高士责全衡山余所管拟结草鞵缘
哭丰宅之吏部二首
江表依公稍自强讣闻朝野共凄凉纛移北府兵皆散笳返西州宅已荒旧戍交锋淮水赤新坟埋劒越山苍此身虚作田横客血泪无因滴壠旁
康时才业未全伸晚见油幢白发新畚土为城尘满面握拳犹战胆通身一生徧任公家怨四海皆知後事贫多少贵交方厚禄恤孤吊墓属何人
深村
身老深村负岁华青苔迳里是贫家晚风一阵无端急不为山人惜柚花
挽林进士
一门皆擢第君独老儒冠试卷年年纳经书日日看文为前辈赏命合主司难遥想泉台恨铭旌未写官
柬人求驴子
闻在江寜得小驴价高人说是名驹行时亦肯过桥否饥後还能饮涧无不称金鞍驮侍女只宜席帽载贫儒灞陵雨雪诗家事乞与他年做画图
寄汉阳守王中甫
自辞莫府径归耕同舍分携阙寄声帐下飞书空有草军中上级独无名山深仆不闻时事塞近君应得敌情闻道汉东堪卧治讯来依旧说招兵
与客登壶山絶顶
十里稀逢寸地平且无木影?人行鳬飞难学王乔舄鱼贯全如邓艾兵樵子献花簪帽重山灵供水入瓢清扪萝莫怪匆匆下恐赚林僧束炬迎
戱荅同游
君到中峯力不加却疑絶顶事皆夸烟含晚市微分塔日照邻州近隔沙
次方武城壶山韵
图经云此有神仙曾见壶公跳入年斫木人多山渐瘦结庵僧去石谁眠鸟归半岭衔斜日樵返疎村起远烟君若能抛尘里事一龛共占野云边
挽林推官内方孺人【艾轩侍郎子妇】
身畔无钗泽何由葬礼奢明时选人妇先帝近臣家白首持巾帨青灯缉苎麻寺西同窆处风日怆寒笳
方湖泛舟得南字
湖波烟雨緑如蓝小闲携客二三坠絮颭萍生细浪惊鱼避鹭没深潭入荷似觉傍无岸穿石方知上有岩却凭朱楼同望海一规寒玉帖西南
空寂院
院名谁遣称空寂入得门来寂又空旧有田园官户占别无衣鉢老尼穷砌倾苔色侵堂上厨废炊烟起草中或说古碑巢寇写栖禽不下似伤弓
紫泽观
修持尽是女黄冠自小辞家学住山帘影静垂斜日里磬声徐出落花间祭星緑简亲书字避客青衣密掩关最爱粉墙堪试笔苦无才思又空还
灵宝道院
两行松绕垣数个竹当轩山主出何处道人知不言只携诗草至尚觉磬声烦俗奉医仙谨儒家有舍旛
方寺丞新第二首
宅成天下借图看始笑书生眼力悭地占百弓多是水楼无一面不当山荷深似入苕溪路石怪疑行鴈荡间只恐中原方鼎沸天心未遣主人闲
一生不蓄买田钱华屋何心亦偶然客至多逢僧在坐钓归惟许鹤随船按行花木皆僚友主掌湖山即事权京洛贵人金谷里安知世上有林泉
小斋
小斋自理画并琴匣贮香薰怕蠧侵出塞已忘传檄梦入山犹有着书心南船不至城无米北货难通药阙参却为贫居还往少门前留得緑芜深
东岩寺避暑
若非来寺里无地避炎蒸经雨房基润依山井气冰榻虚凉睡客松湿滴归僧对此专宜静为诗亦不应
方寺丞子初成
船成莫厌野人过久欲从公具钓蓑积雨晴来湖面濶残花落尽树隂多新营野店皆依柳旧有危亭尚隔荷所恨前峯含暝色不然和月宿烟波
友人病疮
自检方书坐一牀教寻蒿白采蒲黄画眉连日疎妆合链气通宵住道房倦听瀑声令睡醒闷拈诗卷遣心凉犹胜华髪从军客归卧茅檐养战疮
乍暑一首
南州四月气如蒸却忆吴中始卖冰緑浦游船常载妓画廊浴鼓或随僧梦过水榭闻凉笛身在山房伴晓灯怊怅乌丝栏上笔蓬窻学写字如蝇
卫生
卫生草草昧周防小郡无医自处方采下菊宜为枕睡碾来芎可入茶尝身因病转添萧飒人到衰难再盛强旧喜读书今亦懒铜炉漫炷一铢香
先儒
先儒绪业有师承非谓闻风便服膺康节易传於隐者濂溪学得自高僧衆宗虚誉相贤圣独守遗编当友朋门掩荒村人扫迹空钞小字对?灯
同孙季蕃游浄居诸庵
舍俗依空事梵王韶顔寂寂度年芳门前草色迷行径院里花隂接步廊弓様展来靴尚窄黛痕剃出顶新凉当时若使窥鸾镜一步何因出洞房
又一首
满院静沉沉微闻有梵音不来陪客语应恐坏禅心母处归全少师边悟已深戒衣皆自衲因讲始停针
孟夏泛方湖得同字
长笛横吹露满空柂行浑不辨西东岸回初见遥峯出浦尽新疏别港通月照鹭身明石畔风翻萤影没荷中书生此乐关时命叹息无因夜夜同
又得湖字
帝赐先生一曲湖画船领客汛菰蒲覆茅亭子寻犹远隔柳人家看似无渇嗜瀑泉频遣汲醉行钓岸屡嗔扶假令不立功名死史笔须编入酒徒
问友人病
病来清瘦欲通仙深炷香篝扫地眠野客劝寻廉药买外人偷出近诗传术庸难靠医求效俗陋多依鬼乞怜鸥鹭如欺行迹少分明溪上占渔船
偶赋
身已深藏畏俗知客来邻曲善为辞偶弹冠起成何事径拂衣归自一奇村饮妇常留烛待山行童亦挟书随明时性学尤通显却悔从初业小诗
沧浪馆夜归二首
万疋沙场似电奔轰天笳吹簇辕门而今出借东家马烟雨?行小麦村
立马飞书万衆看雪花满砚指皆寒自怜衰惫今如此枕上裁诗字未安
赠翁定
相逢乍似生朋友坐久方惊隔濶余徧问诸郎皆冠带自言别业可樵渔住邻秦系曾居里老读文公所着书十七年间如电瞥君须我鬂两萧踈
送孙季蕃
家在吴中处处移的於何地结茅茨囊空不肯投牋乞程远多应税马骑短劒易钱平近债长缾倾酒话余悲衡山老祝凄凉甚明日无人共讲诗
哭毛易甫
至尊殿上主文衡谁料台中有异评垂二十年犹入幙後三四榜尽登瀛白头亲痛终天诀丹穴雏方隔岁生策比诸儒无媿色自缘命不到公卿
月下听孙季蕃吹笛
孙郎痛饮横长笛玉雪胸襟铁石顔解喷清霜飞座上能呼凉月出云间病创冻马嘶荒塞失侣穷猿叫乱山可惜调高无听者紫髯白尽鬂毛斑
哀陈璹
满怀干世策自请戍边城不得兵书力翻成礼部名妓方调锦瑟客已吊丹旌都下人来说还因喜丧生
题方武城诗草
性僻爱诗如至宝借君诗卷百回看吟来体犯诸家少改定人移一字难束瀑为题犹夭矫吞山入句尚苍寒嗟余老钝资磨琢安得同衾语夜阑
送刘连江之官
旧说土风淳今闻未易驯势侵官府弱税去县衙贫襆印辞州远开轩与海邻中朝峩豸者多用满归人
挽柯东海
不持寸铁覇斯文畴昔曾将胆许君撰出骚词奴宋玉写成帖字婢羊欣丧无归费人争赙诗有高名敌亦闻昨覧埋铭增感怆累累旧友去为坟
送客
骑驴送客一壶随汗透中单热似炊客又不来天落雨路边茅舍坐移时
哭王宗可
昨现官身往今迎影子回摠云鳬入觐谁料鵩为灾巷静公人去门荒吊客来故园花满架犹似去年开
书考一首
香火精勤閲一朞孤臣无路荅鸿私衔如已废陈人様俸比初开小学时世上升沉姑付酒考中供状是吟诗五钱买得羊毛笔自写年劳送有司
哭常权【予主靖安县簿君为令】
曾佐下风山县里长官贵重若神明行香野寺徐方至白事琹堂久始迎远递无书悲契濶老襟有泪怆生平郎君如玉闻先天谁护丹旌问去程
穴蚁一首
穴蚁能防患常於未雨时聚如营洛日散似去邠时断续缘高壁周遭避浅池谁为谋国者见事反伤迟
方寺丞除云台观
河岳沦胥愤未忘羡公遥领旧灵光草荒太白骑驴迹云冷希夷委蜕裳定有遗民来献土可无散吏去焚香吾闻同华多奇观不比炎州寂寞乡
哭方主簿汲
鹑衣不似拥千金用破灯窻一世心太学空闻能赋久春官未察读书深柴车巾出身犹健槐简拈归病已侵寂寞殡宫来客少故人野外独沾襟
陈寺丞续荔枝谱
蔡公絶笔山川歇荔子萧条二百年选貌略如唐进士慕名几似晋诸贤岂无品劣声虚得亦有形佳味不然题徧贵家台沼後请君物色到林泉
棋
十年学奕天机浅技不能高谩自娱远听子声疑有着近看局势始知输危如巡远支?垒狭似孙刘保一隅未肯人间称拙手夜斋明烛按新图
宿千岁庵听泉
因爱庵前一脉泉襆衾来此借房眠骤闻将谓溪当户久听翻疑屋是船变作怒声犹壮伟滴成细点更清圆君看昔日兰亭帖亦把湍流替管弦
题方寺丞西重山瀑布亭
与客穷源上尽山林霏初卷岭泥乾似嫌甲第施朱戟别筑茅亭俯碧湍龙怒岂容缘磴汲瀑寒不敢近崖看平生粗有登临胆今日凭高立未安
秋夜有怀傅至叔太博父子
忆昔游君父子间高才穷力莫追攀读书衆壑归沧海下笔微云起太山幼嗣尚存宗武在遗文难附所忠还荒丘衰草埋双璧兀坐空斋涕自?
书小窻所见
干接枝分整复斜随缘装点野人家小窻有喜无人见兰在林中出一花
哭宋君辅【倚】
早题淡墨魁多士晚着青衫事护军方见叔孙来议礼已传子夏去修文先朝缫藉为圭璧近世摧残用斧斤回首冶城棋饮地鴈凄蝉咽不堪闻
曝书一首
秋斋近午气尤炎命仆开厢更发奁虫蚀阙文劳注乙岚侵脱叶费装黏云迷玉帝藏书府日在山人炙背檐谁道闲居无一事袒衣挥扇曝芸籖
观元佑党籍碑
岭外瘴魂多不返冢中枯骨亦加刑稍寛末後因奎宿暂仆中间得彗星蚤日大程知反覆莫年小范要调停书生几点残碑泪一吊诸贤地下灵
荅翁定
牢落祠官冷似秋赖诗消遣一襟愁喜延明月常开户贪对青山懒下楼客诧瀑奇邀往看僧夸寺僻约来游何当与子分峯隐饥嗅岩花渇饮流
挽陈潮州伯霆
当年舍选最居优上到青云亦白头律赋数篇天下诵遗书几卷馆中留入游太乙曾临地出牧昌黎所典州耆旧凋零今欲尽伤心笳吹掩新丘
闻城中募兵有感
调发年多籍半空虎符招补至闽中庄农戎服来操戟太守儒装学拍弓去日初辞乡?緑到时愁见戌旗红募金莫作纒头费留制衣袍御北风
昔在军中日募兵万夫鱼贯立行营悬金都市招徕广立的辕门去取精二石开弓犹恨少双重被铠尚嫌轻五符今属他人手历历空能记姓名
哭张玉父
华发客朱门文高道又尊十分穷不屈一片气长存篱掩湖边宅坟依郭外村二孤弹旧铗泣感孟尝君
友人病痁
昔闻诗可驱痁疾今日诗人疾自婴势似边兵鏖未解根同野草剗还生能蠲热障惟山色解洗烦襟只涧声溪友祝君如虎健督僧栽种课奴耕
书事二首
黄旗旁午责军需括匠搜船遍里闾士稚去时无铠仗武侯屯处有储胥粟空都内忧难继甲出民间策恐疎昔补戎行令简汰空搔短髪看兵书
人道山东入职方书生胆小虑空长遗民似蚁饥难给侠士如鹰饱易扬未见驰车修寝庙先闻铸印拜侯王青斋父老应流涕何日鸾旗驻路傍
李文饶一首
画取维州如槁叶策禽潞将似婴儿九原精爽人犹畏想见中书秉笔时
西风二首
性爱芙蓉淡复穠倚栏日日待西风池边数本无消息愁絶东家半树红
老业犹存事苦吟或投野店憇寒林西风何处无诗料水际山巅亦去寻
昔仕
昔仕年伤早今归计恨迟赖存南岳草可荅北山移
後村集卷二
<集部,别集类,南宋建炎至德佑,後村集>

[book_title]卷三
钦定四库全书
後村集卷三　　　　　　宋　刘克庄　撰诗【南岳第二稿】
九日次方寺丞韵
木落山凋水见涯感时短髪半苍华人陪桓大将军宴谁管陶潜处士家砧动寒衣贫未剪杯空邻酒贵难賖病身索漠如黄蝶绕匝篱边未有花
戱郑闽清灼艾
点穴不须医针经手自披既云丹熟後焉用火攻为简出创牵步端居痛上眉闭门功行满应有解飞时
暝色
暝色千村静遥峯带浅霞荷锄归别墅乞火到隣家?鼓闻更远昏灯见字斜小轩风露冷自起灌兰花
示宝上人
昔寻老岳到庵西岳死庵空路已迷师举旧诗余不记茫然恐是梦中题
海口官舍
晓起斋中望千家未启扉潮能驱海走风欲挟人飞烟寺钟初定霜林叶半稀客身偏畏冷着尽带来衣
瑞峯寺
寺在高山顶天寒偶一登?僧营粥饭诸佛阙香灯潮落洲分????林?塔见层危栏宜老眼欲去几回凭
瑞岩
金碧千间尽惟庵免刼灰佛归何国去僧自别峯来巨石神鞭至悬崖帝凿开幽情寻未已木杪夕阳催
荅汤升伯因悼紫芝
紫芝曾说子能诗开卷如亲玉?枝古佛写成翻水偈天仙遗下步虚祠的然沈谢何难识逝矣应刘不可追寂寞西湖三尺墓谁携斗酒一浇之【有中贵人葬紫芝于西湖之上】
挽林宜人
曾究西方学儒书亦习闻赐金存日施遗珥病时分白首夫同穴青山子结坟吾诗非溢美字字考埋文
送叶知郡【禾】
家在春风住二年借侯无路意凄然到来不饮官中水归去难谋郭外田灯远村民多点塔担轻津吏易排船壶公亦似追程送青过囊山古寺前
送人赴庐陵尉
闻说江西路而今不宿师省民来着业少府去吟诗夜月营门鼔春风射圃旗虽然溪峒事闲暇要先知
别翁定宿瀑上
偶送诗人共宿山拥炉吹烛听潺湲已修茗事将安枕因看梅花复启关崖色无苔通磵底月光如练抺林间平生所历同邮寄独到庵中不忍还
身在一首
身在樵村鈎濑行秋毫不与市朝争目云嗜酒相绳急谤到吟诗所犯轻沉水一铢销永昼蠧书数叶伴残更闭门?学无穷味笑杀韩公接後生
腊月十日至外祖尚书家
古?暗朱门空堦篆藓?昔容万间屋今止数家村泉少池因废田荒廪尚存遗书零落尽身愧史迁孙
命拙
命拙躬耕逢歉岁旋营水菽度晨昏晴天田舍禾归窖腊日山家酒满盆护竹短墙修复坏浇花小井汲来浑早知不是封侯相蓑笠何因肯出村
忆真州梅园
当年飞盖此追随惨淡淮天月上时树密径铺氊共饮花寒常怕笛先吹心怜玉雪空成梦尘暗关山阻寄诗纵使京东兵暂过可无一二斫残枝
岁晩书事十首
荒苔野蔓上篱笆客至多疑不在家病眼看人殊草草隔林迢递见梅花
日日抄书懒出门小窻弄笔到黄昏了头婢子忙匀粉不管先生砚水浑
踏破侬家一迳苔双鱼去换只鸡回幸然不识聱牙字省得闲人载酒来
书生元不信禨祥老去无端虑事详白髪社巫云日吉明朝渫井更苫墙
鬰垒锺馗尚改更青云变幻几公卿人间止有章泉叟扑断衡山了一生
细君炊秫婢缲丝彩胜酥花摠不知窻下老儒衣露肘挑灯自拣一年诗
门冷如氷尽不妨由来富贵属苍苍谁能却学痴儿女深夜潜烧祭竈香
岁晩村居苦寂寥日高盐酪去城遥深深榕迳苔墙里忽有银钗叫卖樵
主公晩节治家寛婢惯奴骄号令难圃在屋边慵种菜井临砌畔怕浇兰
丐客鹑衣立户前岂知侬自窘残年染人酒媪逋犹缓且送添丁上学钱
元日
元日家僮催蚤起起搔令髪惜残眠未将柏叶簪新岁且与梅花叙隔年甥侄拜多身老矣亲朋来少屋萧然人生智力难求处惟有称觞阿母前
寄题李尚书秀野堂一首
江上归来两鬂丝倒囊惟剩草堂赀云山有态争呈献天海无边入指麾怪石远从商舶至名花多是别州移寄声独乐先生说世事而今尚可为
又真止堂一首
作堂肯以止为名出处遥知讲已精纵使胷中横緑野未应度外置苍生波颓公独能山立漏尽人方喜夜行千载英雄须冷笑孔明回首学渊明
晩悟
晚悟才为祟深居学养生乃知景升子差胜少游兄絶涧携缾汲空山抱耒耕儿孙听苦语世世勿谈兵
书灯
童子糊新就笼纱碧色深唤回少年梦照见古人心每对忘甘寝频挑伴苦吟与君交到老莫虑弃墙隂
书感
髧髦驰逐少年场晩向深山入老庄名以马牛犹不校嘲为?犬极何妨性踈熟客来难记意懒生书读易忘却笑痴人误标榜贤愚千古共茫茫
山茶
青女行霜下晓空山茶独殿衆花丛不知户外千林缟且看盆中一本红性晚每经寒始折色深却受日微烘人言此树尤难养暮溉晨浇自课僮
落梅
一片能教一断肠可堪平砌更堆墙飘如迁客来过岭垂似骚人去赴湘乱点莓苔多莫数偶黏衣袖久犹香东风谬掌花权柄却忌孤高不主张
又一首
昨夜东风几阵寒心知尤物久留难枝疎似被金刀剪片细疑经玉杵残痛叱山童持帚去苛留野客坐苔看月中徙倚凭空树也胜吴儿赏牡丹
野性
野性无覊束人间毁誉轻客言诗惹谤妻谏酒伤生窻纳邻峯碧瓢分远涧清近来尤少睡打坐到钟声
怀保寜聪老
秣陵一见叹魁梧每恨斯人不业儒几度剧谈俱抵掌有时大醉劝留须探梅尚忆陪山屐煨芋何因共地炉我已休官师退院肯来林下卓庵无
哭五一弟二首
未冠辞家出麻衣不肯回瘦因身久客贫为性疎财精力书中去科名病里来空传场屋义留与铺家开自小即相依天涯影伴飞共灯抄细字分俸赎寒衣已痛身长诀犹疑客未归素帏惟幼女断续哭声稀
腰痛
偶得休文病行迟卧不安益绵身尚怯加剂脉犹寒扶出看山易驱教立雪难边头方募士自愧已衰残
上冢
落梅万点晓泥乾擘纸携家去上山寜与先君游地下肯随謟子乞墦间墼墙渍雨颓偏易沙土栽松长极艰毕竟有慙庐墓士林扉夜只付僧关
平牀岭【以下十二首辛已游山作】
一动非容易三年议始成倩人挑旅槖买纸劄山程下岭峯如拜登崖树若迎暂无尘事汩便觉长吟情
溪西
暮止溪西宿喧呼聒四隣满村无别姓比屋喜生人解榻勤为黍烘衣许覔薪客房惟有月偏照不眠人
夹漈草堂
岭絶瀑源穷曾於此筑宫得知千载上因住万山中废址苔荒尽遗书电取空高皇南渡始却议及招弓
祺山院
昔日祺山院今惟认土丘有僧逃债去无主施钱修野叟樵难禁嵓僊奕未休何须悲幻境佛比作浮沤
西林寺
将谓如庐阜因迂数里行问俱无古迹来等慕虚名借榻眠难熟逢碑眼暂明残僧逃似鼠难结社中盟
兴化县
绕县百千峯初疑路不通居民犹太古令尹似春风筝远呼难至杯寒吸易空却从归路望飞榭半天中
麦斜
谚比武夷君来游称所闻嵓开花似染洞出气如云屋老残诗在崖枯小篆焚只疑龛室内犹有艾轩文
鲤湖
凡是龙居处皆难敌此泉下穷源至海上有穴通天小派犹成瀑低峯亦起烟莫疑乘鲤事能住即能仙
蔡溪岩【陈聘君隐处】
爱瀑恋苔矶难招出翠微死因岩作墓生以石为扉巳叹逃名是犹嫌学佛非後来无此士不但鹤书稀
九座山
化尽开山物惟存窣堵坡俗传潭出雨僧说火因魔旧给唐绫暗新镌蔡字讹岩前观蟒石尤觉可疑多
香山寺
佛废何关儒者事要知开创亦辛勤居人公拆纯椤柱巨室深藏旧记文钟已毁楼移出寺石犹镌字徙为坟吾诗句句通阴隲安得檀那子细闻
仙游县
不见层岗与复嵓眼中夷旷似江南烟收緑野连青嶂树阙朱桥映碧潭丞相无家曾住寺聘君有字尚留庵荒山数亩如堪买径欲诛茆老一龛
观溪西子弟降仙
似有物凭箕傍观竞卜疑曾从师授易肯问鬼求诗嵓穴虽高枕乾坤尚奕碁老儒心下事未必紫姑知
自昔
自昔英豪忌苟同此身易尽学难穷习为联絶真唐体讲到玄虚有晋风螘子尽云参妙喜乞儿自许议荆公安知斯世无顔闵到死浮沉里巷中
耕仕
耕不逢年仕背时萧然井臼掩茅茨贫求生墓为谋早病学还丹见事迟马上功名成画饼林间身世似持碁未应对客呈饥面尚有荒园可种葵
真母吴氏挽词二首
系出自华宗来嫔隐约中贫能安苦节贵愈积隂功立志如欧母生儿似富公如闻新窆处神告在溪东族昔多名壻今观子更奇他年槐树?早岁栢舟诗割股延姑寿抽簪活衆饥事皆堪入史何必墓傍碑
兰
深林不语抱幽贞赖有微风递远馨开处何妨依藓砌折来未肯恋金缾孤高可挹供诗卷素淡堪移入卧屏莫笑门无佳子弟数株濯濯映堦庭
感昔二首
谈攻说守漫多端谁把先朝事细看弃夏西陲忘险要失燕北面受风寒傍无公议扶种李中有流言沮范韩寄语深衣挥麈者身经目击始知难
先皇立国用文儒奇士多为礼法拘澶水归来边奏少熙河捷外战功无生前上亦知强至死後人方诔尹洙蝼蚁小臣孤愤意夜窻和泪看舆图
山丹
偶然避暑过民舍一本山丹恰盛开种久树身樛似盖浇频花面大如杯怪疑朱草非时出惊问红云甚处来可惜书生无事力千金移入画栏栽
燕二首
曾客乌衣看落花春风吹影傍天涯茅檐亦有安巢地何必王家与谢家
野老柴门日日开且无栏槛碍飞回劝君莫入珠帘去羯鼓如雷打出来
过永福精舍有怀仲白二首
永福招提小步廊忆携诗卷共追凉年来行处常迂路才近君家即断肠
一树梅花掩旧居主人仙去客来疎白头留得吟诗友每见郎君勉读书
咏史二首
敌入中原力不支洛阳名胜浪相推可怜挥麈人如璧半夜排墙尚未知
保惜金瓯未必非台城至竟亦灰飞隐侯老任梁朝事却为闲情减带围
韩曾一首
道散斯文体尚浮韩曾力与化工侔山瞻泰华岩岩耸河出崑仑混混流长庆从官销不得熙寜丞相挽难留沧州奏疏潮州表犹被人拈作话头
春旱四首
一春闵雨动龙顔晓殿权停贺雪班林下散人看邸报也疎把酒废游山
去冬玉塞静无埃春雪虽迟亦压灾大士送归天竺去相公宣入浙江来
屋山无笋圃无蔬釡冷尊空客至疎说与厨人稀作粥老夫留腹要盛书
清明未雨下秧难小麦低低似剪残穷巷萧然惟饮水家童忽报井源乾
黄天谷赠诗次韵二首
浪迹徧齐州曾从劒侠游尚嫌秦政臭肯要郅支头客礼朝三殿儿嬉弄五侯吾犹看不破何况道家流世无仙则已有必属斯人丹熟将分友云游每念亲小窻时读易静室夜修真符篆皆余事题诗亦出尘
得曾景建书一首
闻君别後买倾城酒戒中年亦放行远使忽来知病起近书全未说丹成莫嫌身去依刘表曾有人甘杀祢衡何日断原荒涧畔一间茅屋对寒檠
示儿
瓜芋村边一亩宫闭门不复问穷通生羞奏技伶人里死怕标名侠客中讲学有谁明太极吟诗无路和薰风身今老矣空追悔但祝吾儿勿似翁
撷阳塘
塘水年时似练湖春来亦已化平芜农官久废存遗址樵子公行作坦途苇折鹭藏身不得萍乾鱼以沬相濡桔橰輣轧声如泣借问龙公睡稳无
春日二首
睡起无人小院空南华一卷磬声中鼻端老去齐香臭分别柑花是晩风
隙地新鉏一迳通野中手自植芳丛生来不惯游金谷屋角花开也自红
忆毛易甫薛子舒
昔在江东会集时二君独许话心期春风萧寺同登塔落日荒台共读碑百史染毫供草檄万花围席看题诗那知数尺无情土别後双埋玉树枝
有感
残敌如蜂暂寄窠十年南北问干戈穹庐昔少曾居汴莫府今犹未过河越石不生谁可将奉春再出亦难和忧时元是诗人职莫怪吟中感慨多
哭赵紫芝
夺到斯人处词林亦可悲世间空有字天下便无诗尽出香分妓惟留砚付儿伤心湖上冢谁葬复谁碑
哭周晋仙
君在诗人里功夫用最深古如神禹铸清似鬼仙吟死定无高塚生惟有破衾长安酒楼上犹记昔相寻
中先茔
昔遇重华席屡前因排贵近去翩然叩墀袖有神球疏易箦囊无沐椁钱当日传家惟谏草至今赡族赖祠田原头宰木苍如此才见山庵葺数椽
被酒
酒户当年颇着声可堪病起困飞觥醉呼褚令为伧父狂唤桓公作老兵旧有峥嵘皆铲去新无垒块可浇平投牀懒取骚经看只嗅梨花解宿酲
小园即事二首
何处瑶姬欵户来蔷薇花下暂徘徊分明粉蝶通消息未有人知一朶开
因听萧声一念差碧云遮断阿环家春来无遣闲愁处玉面纱巾出看花
梦丰宅之二首
一别茫茫隔九京梦中慷慨语如生老犹奋笔排和议病尚登陴募救兵天夺伟人关气数时无好汉共功名边尘未靖王师老宝剑虽埋愤岂平
斯人古少况於今每恨诸贤识未深朝给赙钱方掩骨家无余帛可为衾向来夫子真知已近世门生喜负心惟有天涯华发掾独挥衰涕望山隂
汉儒二首
执戟浮沉亦未迂无端着颂美新都白头所得能多少枉被人书莽大夫
卖赋长安偶遇知後车归载远山眉可怜犬子真穷相不见刘郎过沛时
暮春
燕子来时春事空杖黎来往緑隂中静怜朱槿无根蒂开落惟销一阵风
哭吴杞
七十未陞舍目深双鬂残病中依佛寺死处近严滩俗薄挥金少家贫返骨难遗言令火葬闻者鼻皆酸
橘花
一种灵根有异芬初开尤胜结丹蕡白于薝卜林中见清似旃檀国里闻淡月珠胎明璀璨微风玉屑撼缤纷平生荀令薰衣癖露坐花间至夜分
蔷薇花
浥露含风匝未开呼童净扫架边苔湘红染就高张起蜀锦机成乍剪来公子但贪桃夹道贵人自爱药翻堦寜知野老茅茨下亦有繁英送一盃
荅郑闽清
多着襦帬少裹巾形容苍槁意清真旧时论语都忘记难做深衣社里人
前辈
前辈日以远斯文吁可悲古人皆尚友近世例无师晚节初寮集中年务观诗虽云南渡体俗子未容窥
铁塔院
铁塔荒凉院年深失主名昔游基已废今至屋皆成人出私钱施僧凭愿力营如何榆塞上却有未包城
柬方寺丞病足
西北名山未徧经讵宜倚杖至竛竮脉通气数医难晓病在皮肤药易灵昔走战场常纵靶今居内室更施屛平生受用嵇康论欲献公为座右铭
後村集卷三

[book_title]卷四
钦定四库全书
後村集卷四　　　　　　宋　刘克庄　撰诗【南岳第三稿】
赠徐相师
许负遗书果是非子凭何处说精微使君岂必如椰大丞相元来要瓠肥袖濶日常笼短刺肩寒春未换单衣半头布袋挑诗卷也道游方卖术归
送孙梦宫
大帝开江左无锥与远孙自言埋战地也胜活侯门短褐边风紧?舟海浪翻知他三尺劒携去报谁恩
寄何立可提刑
故人握节守齐安闻说边头事愈难赤手募丁修险隘白头擐甲御风寒半腰城甫包围毕一把兵皆点摘残收得去年书在架忆君灯下展来看
和曾使君喜雨
雄乌忽变作雌霓太守为坛水畔祠多谢龙公来挹彼寄声风伯莫吹之麦残黑穟差伤晚秧出青鍼未过期想见铃斋闻点滴银鈎满纸又成诗
送饶司理端学
一郡夸饶掾才名果不虚忽闻归去勇极恨往还疎囚戴公平德奴担性理书京华逢旧友为说闭门居
赠防江卒六首
陌上行人甲在身营中少妇泪痕新边城柳色连天碧何必家山始有春
壮士如驹出渥洼死眠牖下等虫沙老儒细为儿郎说名将皆因战起家
昨者邳徐表奏通圣朝除吏遍山东新来调卒防秋浦又与山东报不同
身属嫖姚性命轻君看一蚁尚贪生无因唤取谈兵者来向桥边听哭声
战地春来血尚流残烽缺堠满淮头明时颇牧居深禁若见关山也自愁
一炬曹瞒仅脱身谢郎棋畔走苻秦年年拈起防江字地下诸贤为笑人
哭黄直卿寺丞二首
久在文公几杖旁暮年所得最精详贫甘香火辞符竹病整衣冠坐箦牀壮士军中悲亮死先师地下惜回亡法云破寺三间屋却有门人远赴丧
当年出塞共临戎箭满行营戍火红督府凯旋先请去坚城筑就独无功身谋彼此皆迂濶国事中间偶异同莫怪些词含哽噎在时曾赏小诗工
不寐
万户千门尽拥衾据梧展转看横参不知身已成衰朽枉被人疑是苦吟周汉全书盲记忆乾坤外事强思寻华山山老差堪语安得呼来论此心
寄夔漕王中甫
旧岁书犹至汉阳新年梦已隔瞿塘西人久苦供军费南士专营出峡装尘暗三边途尚梗身游万里鬂应苍蜀山闻说多仙者试为余求辟谷方
送章通判
半刺已官尊常时读鲁论身居恭叔里心在晦翁门贫士来遮路诗人送出村君能齐得丧何必恋华轩
旱莲
晴久方池可跣行萍枯惟有草纵横朱葩未见丛丛拆緑柄才看寸寸生悴若放臣临楚泽厄於学士蹈秦坑输他杭越花如锦画舫名姝夜按笙
辞桂帅辟书作
一昨闻公莫府开梦魂频绕岭头梅久抛鞾袴辞军去忽有弓旌扣户来茅舍相过争借问荷衣欲出却徘徊旧时檄笔今焚弃孤负黄金百尺台
闻何立可李茂钦讣二首
初闻边报暗吞声想见登谯与敌争世俗今犹疑许远君王元未识真卿伤心百口同临穴极目孤城絶救兵多少虎臣提将印谁知战死是书生
何老长身李白须传闻死尚握州符战场便合营双庙太学今方出二儒史馆何人徵逸士羽林无日访遗孤病夫畴昔曾同幕西望关山涕自濡【二君皆旧同官】
夏旱
满望梅天雨谁知日转骄畦蔬新住摘盆树久停浇米贵粮囷尽泉乾汲路遥未遑忧世事灾已到顔瓢
忆藕
昔过临平召伯时小舟就买藕尤奇如拈玉麈凉双手似泻金茎咽上池好事染红无意绪痴人蒸熟减风姿炎州地狭陂塘少渇死相如欠药医
夜饮方湖
贪听月下小丛歌掷去金焦吸碧荷四面凉如浮震泽五更渇欲挽斜河古称贤逹谁存者今不懽娱奈老何长笑岘山空感慨羊公湛辈两消磨
哀江帅张常二首
关破垒犹坚伤心援不前生居诸将下死在衆人先愤极拳双握创多体少全岂无人策应拥纛坐江边昔我居戎幕为侯论战勲斋旄俄烜赫书札尚殷勤国难忠方见天高事未闻九江残部曲暗哭故将军
瀑上值雨
絶顶岚烟合危亭略见檐不知山雨过但觉瀑流添悲壮张瑶瑟迷蒙展画缣野人双草屦来往任泥沾
懒
病入中年百事阑颓然一榻倦衣冠客方接话俄辞起书未终编已辍看架坏尽教花卧藓砌荒亦任草侵兰力求香火非无意疎散明知涉事难
送沈僴【考亭门人】
建学多通显何为尚布衣不闻行聘久始悟设科非落日君寻店深山我掩扉几时残烛下重听讲精微
紫微花
风标雅合对词臣映砚窥窻伴演纶忽发一枝深谷里似知茅屋有诗人
书第二考
遥领丛祠乂一年何功月请水衡钱江南塞北虽无分林下山间尚有缘兵去未妨行酒令印收不碍掌诗权只嫌海峤登临少梦绕朱陵紫盖边
送郑君瑞知闽清
兹邑犹淳古君行作长官假令三尺密终有一分寛栗里归差易桐乡爱极难千峯青绕郭暇日想凭栏
猫捕燕
文采如彪胆智非画堂巧伺燕雏微梁空宾客来俱讶巢破雌雄去不归莺闭深笼防鸷性蝶飞高树远危机主人寘在花墪上饱卧徐行自养威
次方寺丞方湖韵
晚来吉语到茅椽太华诗翁约泛莲况有邹枚同预讌可能李郭独如仙帝犹给我还山俸天不需人买月钱挥手闯门冠盖客急归勿扰瓮间眠
隣家孔雀
初来毛羽锦青葱今与家鸡饮啄同童子有时偷剪翅主人常日少开笼峤南岁月幽囚里陇右山川梦寐中因笑世间真赝错綉身翻得上屏风
荅傅监仓
少豪颇似括谈兵老去方慙理未明窻下残书千遍读?中一字几回更捻髭人尽嗤吾拙?血谁当豫此盟肯啖菜根抄脱粟许君十载共经营
蟾蜍砚滴
铸出爬沙状儿童竞抚摩背如千岁者腹奈一轮何器较缾罂小功於几砚多所盛涓滴水後世赖余波
读崇寜後长编二首
自入崇寜政已荒由来治忽系毫茫初为御笔行中旨渐取兵权付右璫玉带解来颁贵幸珠袍脱下赐降羌诸公日侍钧天讌不道流人死瘴乡
陈迹分明断简中才看卷首可占终兵来尚恐妨恭谢事去徒知悔夹攻丞相自言芝产地太师频奏鹤翔空如何直到宣和季始忆元城与了翁
午窻
恩赋支离粟一囊午牕卧看世人忙东家学究穷於我六月褒衣上讲堂
书感
仲尼已没世无师新学专门各自私死守不为它说胜秘藏似恐外人窥欲招程子看通典兼起欧公讲系辞浩叹迩来耆旧尽绪言分付与羣儿
答客
谁谓贫难忍三年闭户居老兵能合药小仆会抄书白髪羞弹铗青山去荷鉏既於吟得趣功业合乘除
卭杖
珍重卭山鹤膝枝十年南北惯携持扶登石壁寜嫌峻拄过溪桥肯避危昔涉畏途麾不去今行平地弃如遗主人尚要防衰老会有重拈入手时
寄泉僧真济
师邃於医者闻诸谏议然若非禅性悟必有脉书传药贵逢人施方灵尅日痊西风缾锡冷傥肯访沉绵
羊毫笔
拔到髯生族多因兔頴稀只宜茅舍用难向玉堂挥弄翰虚名似吹毛本质非儿曹贪价贱鵶蚓扫如飞
空村
弃置在空村浮名岂复论因思戎服窄方悟緼袍尊城远鸡司晓家贫犬守阍常怜刘越石辛苦戌并门
题斋壁
浩如烟海积如山纸上陈人叫不还白首书生无事业一生精力费牕间
题系年録
炎绍诸贤虑未精今追遗恨尚难平区区王谢营南渡草草江徐议北征往日中丞甘结好暮年都督始知兵可怜白髪宗留守力请銮舆幸旧京
晚出
晩出别村干夜深徒步归饭犹悬早稼衣尚有隣机关塞秋防急田园岁入微喟然投耒叹事事与心违
伏日
屋山竹树带疎蝉浄扫风轩散髪眠老子平生无长物陶诗一卷枕屏边
自警
笔枯砚燥自伤悲文体全关气盛衰倚马纵难挥万字骑驴尚足课千诗奉盘谁可推盟主撼树人方谤老师疑有更深於此者入山十载试精思
咏隣人兰花
两盆去岁共移来一置雕阑一委苔我拙事持令叶瘦君能调护遣花开隷人挑蠧巡千匝稚子浇泉走几回亦欲效颦耘小圃地荒终恐费栽培
夏夜
热极不可度起行林影中开窻需过月移簟就来风豪鼠喧深夜高蝉响半空永言时物变露已湿莎丛
书田舍所见
漠漠睛埃起远畴仰占云日几家愁细民方虑填中壑巨室何心堰上流斩木由来基小衅浇瓜谁为解私仇寜知送老茅檐下犹抱书生畎亩忧
郊垧
所住在郊垧田园事遍经浅沟晴後塞高壠雨余青屋润隣翁富祠新社鬼灵南州无酒禁十户九旗亭
客过
客过柴门叹寂寥旋挑野菜拾风樵无钱辍赠开衣笈有病来求探药瓢偶憇荒郊思种树每逢断涧欲营桥书生一念终迂濶犹闵苍黔与肖翘
孟浩然骑驴图
坏墨残缣閲几春灞桥风味尚如真摩挲只可夸同社装饰应难奉贵人旧向集中窥一面今於画里识前身世间老手惟工部曾伏先生句句新
有兴
有兴驾柴车无心起草庐浅倾家酿酒细读手抄书门巷慵耘草园篱课种蔬虽非黄叔度未易得亲疎
闻笛二首
少年球马逐秋风笛起连营响裂空今夕梦回村墅冷一枝?奏月明中
初如废将哭穷边又似孤臣诉左迁何必谢公双泪落野人听罢亦凄然
健忘一首
昏昏健忘废专精默坐空斋忽自惊少作回头如两手旧书重读似前生却疑安世知三箧不晓睢阳记一城莫怪诗成呼烛写晓窻追忆欠分明
妄想
妄想如氷已尽消朱顔日向镜中凋玉关万里曾投笔草市三家却负樵弱水古来无路到小山岁晩有人招吾庐寂寂何须笑君看闲僧住退寮
白社迓客一首
贫食官仓不自由强扶衰病坐荒邮送迎不是祠官事偶见青山急下头
七月九日二首
海激天翻电雹嗔苍松十丈劈为薪须臾龙卷它山去误杀田头望雨人
樵子俄从间路回因言溪谷响如雷分明雨怕城中去只隔前峯不过来
梦赏心亭
梦与诸贤会赏心恍然佳日共登临酒边多说乌衣事曲里犹残玉树音江水淮山明历历孙陵晋庙冷沉沉晓钟呼觉俱忘却独记干门柳色深
郊行
一雨饯残热忻然思杖藜野田沙鹤立古木庙鸦啼失仆行迷路逢樵负过溪独游吾有趣何必问栖栖
怀友
老鹤?飞久失羣天涯怀友寸心勤狂生似腻寜堪近佳士如香故可薰无复拏舟乘大雪有时倚杖送停云秋来迳草深三尺谁伴青灯缉旧闻
牢落
牢落吾何恨先贤未免穷寜为田舍子不作国师公萤影穿窻隙蛩声出壁中残书殊有味读到角吹终
跋方云台文藁二十韵
文人何琐碎夫子独雄尊击水移南海追风出大宛黑潭龙怒起碧宇鹘?骞翕曶波涛涌须臾电雹奔笔锋山突兀墨渖雨倾飜轩豁青天露凄迷白昼昏至微该草?极大括乾坤金鼓条侯壁旌旗渭上屯聚如羣玉圃散似建章门覧岱亲临顶穷河直至源檄书传絶漠诗句落中原猛虎堪须捋修鲸可气吞寂寥时数语浩荡或千言神与经营力谁窥斧凿痕流行通象桂模刻遍湘沅欲拣皆逢宝将芟不见繁居然开窔奥讵肯闯篱籓坎井疑天大溪流笑海浑不妨儿辈撼姑付後人论拙咏虽卑弱因公傥并存
云
农家望汝卜年丰似絮如峰?不同纵有浓阴工阁雨略无定态喜随风往来与月为仇敌舒卷和天尽蔽蒙安得竦身腾汗漫叫开阊阖扫长空
?冠
羽士过门卖新翻様愈奇坚如龟屋制精似鹿胎为卭杖扶相称唐衣戴最宜笑他蝉冕客忧畏白须眉
方寺丞招宿瀑上不果
久与瀑泉疎劳公下檄书极知居陋巷不似宿精庐奴客辞看犊隣人畏借驴何时儿子壮聊为举篮舆
诗镜楼观月
人世应无第二楼暮云飞不到帘鈎未开宝监青冥里先涌氷轮碧海头白似雪涛翻赤壁壮如夜日出罗浮酒醒何处吹横玉径欲乘风万里游
野望
稍有西风起孤筇挟自随名山多着寺古木必为祠鸟过投林急樵归度嶂迟相寻惟有月搔首待移时
西淙山观雨
与客同登万仭崖蔽天风雨蓦然来六丁白昼诛炎魃百怪苍渊起热雷毒蟒喷时林尽黑怒龙裂处石中开吾生不及观河决得赋斯游亦壮哉
宿庄家二首
初秋风露变偶出憇庄家原稼无全穗陂荷有晩花疎钟踰涧响微月转林斜邻媪头如雪灯前自绩麻茅?迷野径度谷复踰陂世上事如许山中人不知牛羊晴卧野鵞鹜晩归池粗识为农意秋输每及时
宿山中十首
城中人怪我清旦买芒鞋君若知其趣还应日日来玉辔上沙堤金鞍戍碛西何如寒涧底落日蹇驴嘶就泉为碓屋累石作书龛有意耕汾曲无心起水南市脯店犹远刈刍人未归夜深语童子且掩半边扉路危防陟远溪黑阻穷深凉月如高士频招未出林嵓僧殊好事絶顶庙龙君勿笑一泓水能生六合云崖居供给少不用犬防篱只恐偷儿黠来窥壁上诗山中无价宝月色与泉声莫向贵人说将为有力争玉筋篆文古银鈎楷法精得知千载下时有打碑声凄风转林杪露坐感衣单不道山中冷翻忧世上寒七月二十日自瀑上先归方寺丞遗诗夸雷雨之壮次韵一首
城里遥看雨出时想公笔墨发雄奇山深龙虎飞腾变海运鲲鹏瞬息移凛凛前锋如赴敌堂堂回势似归师驱还始悟山灵意怕向苍崖写恶诗
秋望二首
暮色苍然上野台废塘尚有数荷开望中爱杀城南柳只怕霜风一夜来
舍南舍北种芙蓉及到秋来次第红自是诗人才思窘清风明月有何穷
村校书
短衣穿结半飘空所住茅檐仅蔽风久诵经书皆默记试挑史传亦旁通青灯窻下研?学白首山中聚小童却羡安昌师弟子只谈论语至三公
圣贤
圣贤自牧极卑谦後学才高胆力兼悔赋不妨排贾谊谤诗遂至劾陶潜【事见政和御史章疏】取人最忌规模狭絶物常因议论严君看国风三百首小夫贱隷采何嫌
怀李敬子
此士今徐孺柴扉肯妄开空闻羔鴈去不见凤麟来庐阜寻僧出东湖赴讲回何由操杖屦林下再相陪
华严知客寮
檐外苍榕六月秋小年来此爱深幽坏墙萤出如渔火古壁蜂穿似射侯涉世昏昏忘旧话入山历历记前游故人埋玉僧归塔独听疎钟起暮愁【第四句亡友赵仲白所作今补足之】
闻黄德常除德安倅
幕下相从若弟兄当年曾悔误谈兵足行江北生重趼髪为山东白几茎病拥琴书专一壑老携檄笔付?城暮云不见关山路空有天涯故旧情
闲居即事
性偶安林薮元非慕独清米从仁祖乞粟是伯夷耕废井通邻汲深墙隔市声却因虚澹极亦自觉身轻
自勉
海滨荒浅幼无师前哲籓篱尚未窥玄咏易流西晋学苦吟不脱晩唐诗远僧庵就勤求记亡友坟成累索碑天若假余金石寿所为讵肯止於斯
少日
少日关河要指呼晩归田里似囚拘气衰不敢高声语腕弱才能小楷书座有老兵持共饮路逢醉尉避前驱子元兄弟何为者自是嵇康处世疎
贫病
默默守柴门人间事颇更病方知养性贫始欲谋生尚有狂奴态元无老婢声迩来尘虑尽勿怪小诗清
示同志一首
满身秋月满襟风敢叹栖迟一壑中除目解令丹竈坏诏书能使草堂空岂无高士招难出曾有先贤隐不终说与同袍二三子下山未可太匆匆
後村集卷四
<集部,别集类,南宋建炎至德佑,後村集>

[book_title]卷五
钦定四库全书
後村集卷五　　　　　　宋　刘克庄　撰诗【南岳旧稿】
和方孚若瀑上种梅五首
仙翁小试春风手高拂茅檐矮映窻选胜多依岩罅种爱奇或并树身扛海山大士寒蒙衲月殿仙姝夜拥幢啇略此花宜茗饮不消银烛彩纒缸
天赐梅花为受用缤纷玉雪被层矼素芳林下超羣品繁蕊枝头巧叠双陇月照时霜翦翦涧风吹处水淙淙主人笔力回元化催发何须杖鼓腔
瀑映梅花何所似蚌胎蟾彩浴寒江梦回东阁频牵兴吟到西湖始?降雪屋恋香开纸帐月窻怜影掩书缸若将汉晋间人比不是渊明即老龎
百匝千回看不足管他急雪溅奔泷琼林错立明梁苑宝璐横陈照楚邦爱杀嚼芳仍嗅蕊吟狂哆口更疎厖晓来翠羽惊飞去应为烟钟树杪撞
欲赋梅花材藻尽公分生意到枯桩钜题昔只韩聨孟妙手今唯羿愈逢守谷尚烦看杏虎护花难少吠篱尨丹崖翠壁宜挥扫止要游人笔似杠
再和五首
先生多在山中宿为爱横斜影上窻茁髪僧从深涧徙頳肩奴过别峯扛和羹宰相调金鼎止渇将军拥碧幢空谷不知如许事沽来村酒且开缸
厌看花开平地上故攀絶磴履危矼节方静女尤专一韵比高人更少双堪伴愚公居北谷宜偕漫叟隐南淙素标尚恐诗轻媟敢犯人间曲子腔
手选千株高下种似行庾岭泛湘江只消一朶南枝折尽受羣花北面降自爱空山吹缟袂絶羞华屋照银缸主林神禁人残毁深夜应无斫树龎
絶巅岁晚无人到但见山风激岭泷高蘤恍如珠照乘深葩还似宝迷邦巢居公未甘枯槁鼎实朝方起硕厖诗在简斋和靖里追攀真以寸筳撞
杖屦暇时常检点细分枝干数株桩试呼童子调霜弄絶胜奴兵擂鼔逢色映岩松寒引鹤根连园杞夜闻尨社中作者銛锋頴甘?降旛束短杠
赋西淙瀑布得断字
苍山七百亩主人新买断于时积雾开素瀑挂青汉泠泠瑟初铿璀璀珠乍贯久晴雨瓢翻忽暖氷柱泮恍如白浪涌翔舞下鳬雁又疑黄河决禜祭沉玉瓒不然蟒出穴或是虹吸涧客言下有潭龙伏不可玩攫拏起云气喷薄苏岁旱平生爱奇心欲此筑飞观沿流踏浅清陟巘腾汗漫低头拜主人分此华山半
送陈寺丞守南劒
诏免延英对轻裘见吏民极知忙救旱岂是急颁春邑为捜空坏州因献羡贫此行休戚系未敢贺朱轮
送丁元晖知南海
不用急符催先行要看梅岁时亲祭海休沐必登台鲍井聊供饮韩碑待拭苔遥知蛮俗喜令尹带琴来
医
脉差死活悬三指灸误风挛废四支寜饵生金飱野葛有身不可试庸医
哭囊山觉初长老
岂谓茶毗速龛前一怆情空留尊宿貌难问小师名骨已迎归塔衣多唱入城百年如此过何异不曾生
又
雪峯寺里曾相识面皱颧高五十余削髪入山参最久白头出世瘦如初觉心不共真身坏遗偈犹能战手书何必塔铭并语録吾诗自可表幽墟
题锺贤良咏归堂【水心为赋诗】
细绎华堂扁徵君志可知策弘无圣诏与点有明师忽枉贤良刺频需拙恶诗续貂吾岂敢泪落水心碑
挽李端
要识君操履全如字画真病能妨献赋穷不废修身月旦推先辈春官失此人如闻埋玉速里巷共酸辛
黄檗寺
犹记垂髫到此山重游客鬂已雕残寺经水後增轮奂僧比年时减钵单絶壑云兴潭影黑疎林霜下叶声乾平生酷嗜朱翁字细看荒碑倚石栏
和西外赵知宗
斤妙斵如神源深汲愈新岱宗疑有趾海若忽无津传远须公等钻坚尽此身平生师友意非为雨中巾
悼秦医
最晓阴阳证於身独不灵有妻持旧肆无子学遗经虫蚀抄方箧莎生晒药庭城中医絶少堪惜尔雕零十月二十二夜同方寺丞宿瀑庵读刘宾客集
瀑山木落霜寒夜共读吾家梦得诗坐对遗篇忘漏尽手遮残烛怕风吹森严似听元戎令机警如看国手棋千载愚溪相对垒未应地下友微之
久旱即事
阳乌下饮百川空民自祠龙祷社公岂是长官浑忘却水车声不到城中
输租常占一村先不望明时举力田老畏里胥如畏虎败人诗思搅人眠
送杨休文
初惊字与隐侯同徐读文编始叹工似倩麻姑?背痒能令孟德愈头风元机固已超三昧副本何因写一通消得刘君诗送路西归未可叹囊空
哭陈钥主簿
不但心?介生形已怪奇在为官长骂没使邑人思魂远乡犹隔名微世未知空存朋友谊到此力何施傅谏议和余所赠傅监仓诗复用前韵
谏草如山不论兵当年出处最分明中朝安可无耆旧故事犹应问老更敢与凤毛评句法素知牛耳执文盟诗坛亦合先生筑遥望偏师已拔营
宿别瀑上二首
十里荒荆手共开屐痕历历在青苔山中猨鸟愁予去争问先生几日回
两日相疎鄙吝生今当远别若为情夜窻看到千峯黑枕上犹贪落涧声
初宿囊山和方云台韵
客游万里践霜氷旦旦披衣坐待明累黍功名成未易跳丸岁月去堪惊即今纸被携寻宿当日油幢听报更赖有云台公好事追程来送老门生
白鹿寺
岁晚霜林落叶稠携家来作鹿门游偈言恍似前生说诗稿犹烦侍者收身上征衫抛未得山中灵药采无由十年不独行人老入定高僧白尽头【谓长老洪公】
答妇兄林公遇四首
霜下石桥滑蛩吟茅店清梦回残月在错认是天明恨予行李速愧子酒杯长日暮于谁屋天寒陟彼冈自笑如穷鬼相从不记年每烦诗饯送不止办车船挹君如玉雪未易得亲疎何日深山里同灯共读书
发枕峯
苍顔奉辟书严装犯萧辰岂不谋出处岁俭水菽贫曛黑投山中明发趋江滨渔父隐者欤叶舟方垂缗相逢飘然逝似笑来往频白鸥我同盟青山吾故人即之欲与言邈若不可亲昔迎归軿喜今见行槖嗔素愿怅未谐抱惭终此身先贤远志喻千载犹如新
嵩溪驿
舟子初辞去风吹薄酒醒一茎新鬂白数点晩山青潦倒弹长铗荒凉宿短亭邻鸡空喔喔不似昔年听
环翠阁【阁上有宣和二陆诗】
大陆题诗小陆和宝鞍画戟传呼过两片顽碑未百年已有牧儿来打破
崇化麻沙道中
经行爱此人烟好面俯青溪背负山半何妨呼渡去小桥不碍负薪还远闻清磬来林杪忽有朱栏出竹间深处安知无隐者卜邻容我设柴关
过刘尚书墓【建人葬邵武】
士林方卜道穷通一旦骑鲸万事空帷下有人师董相墓旁无客哭乔公白头稍得谈经力青简尤高絶币功尚记长衣横麈柄今看华表立西风
谢坟
一月山行未有梅晓来戱着小诗催谢家坟寺更衣处初见墙西半?开
大乾记梦【辛酉年梦予方十五】
昔梦游湘水琴书寄叶舟安知三十载真作梦中游
馆头
雨雪潇潇驿堠长不堪流潦入车箱抚州城外黄泥路即是人间小太行
发临川
始我丱角来家君绾铜墨县斋多休暇县圃足戱剧虽云嗜梨栗亦颇窥简册弟妹俱孩幼亲髪方如漆後予捧檄至轩盖候广陌於时志气鋭门户况烜赫郡花照席红湖柳拂鞍碧耆老互问讯酒饩纷狼籍今予挑包过城郭宛如昔高年凋落尽满眼少朋识管子仕瘴烟屈叟掩泉穸荜门访旧师日闇面黧黑买醪与之酌往事话历历既生异县感复起故乡忆吾翁墓草深高堂已斑白贫居滫髓空远游温凊隔二季官海滨女子各有适曾不如阿奴碌碌在母侧回思盛壮时去矣难复得因成临川吟吟罢泪横臆
曾景建自临川送予至丰城示诗为别次韵
追程送我劒池边亹亹清谈晋宋前岂意白头趋幕日乃逢紫气出关年夜深续炬俱忘寝地冷吹薪久未然临别祝君加帽絮高峯雪後尚童颠
自抚至袁连日雨霰风雪
穷腊天地闭云气匝野垂何况袁抚间积潦盈路岐寸晷拔寸步一堠费一时忽跌落深淖有似鸟着寒日已西匿游子方南驰?店渺烟际僮马饥以羸霏霏雪没骭憯憯风裂肌古人贵遗体不肯临深危儿行风雪中慈母安得知终当投?去重补南陔诗
安仁驿
偶向溪边洗客尘数株如玉照青苹凄风冷雨分宜县赖有梅花管领人
萍乡
闻说萍乡县家家有绢机荒年丝价贵未敢议寒衣
牛田舖大寒【萍乡境内】
瞑色蟠空起狞飈激地吹渐看云布濩稍有霰纷披蔌蓛初飘瓦轻轻已点池居人朝未觉客子夜先知巧似庄严就匀如剪刻为充庭氷氏喜缟户染人疑洒密苔缄遍擎多树压垂高峯迷顶踵远渡失津涯窘兎低蹲草僵禽默堕枝马难分牝牡乌不辨雄雌倏忽斜还整冥蒙合又离半埋官路堠乱打寺廊碑猛势欺袍絮寒光照鬂丝店荒敲尽闭桥滑步尤危破釡羹霜菜残炉燎湿萁废妆怜妇怯露骭笑儿痴乍起毛皆蝟深藏手亦龟犬惊邻吠急鸡噤野鸣迟偏滞南辕路翻思北戍时旌旗明雁塞刁斗乱鹅池呵笔堪飞檄收灯可覆棋暮云蒙虎卧晓猎臂鹰随浴銕成何事披簔自一奇空山吟忍冻穷巷囓充饥授简悲才退烘衣感气衰稍欣茅瘴薄已觉麦畦滋病怕村茶冷愁嫌寺酒醨带间三十韵聊补昔人遗
醴陵客店
县郭依稀隔渡头解鞍来倚店家楼已攀桂树吟招隐因看梅花赋远游市上俚音多楚语桥边碧色是湘流直南乡国三千里目送羁鸿起暮愁
湘潭道中即事
败絮龙锺拥病身十分寒事在湘滨若非野店粘官历不记今朝是立春
傩皷??匝庙门可怜楚俗至今存屈原章句无人诵别有山歌侑酒尊
谒南岳
中原昔分裂五岳仅存一嗟余生东南有眼乃未觌清晨犯寒栗马上青历历怪云何处来对面失崷崒午投胜业寺僧讶予不怿茗余因献嘲君定非韩匹彼来既轩露君至若封鐍余谓僧无躁兹可以理诘止僧坐悦亭霾翳忽氷释石廪先呈身?嵝俄见脊须臾天柱开最後祝融出高峯七十二固已得彷佛邺侯何尝死懒残元非寂恍疑在山中明当往寻覔咄哉三尺雪孤此一双屐驾言欵灵琐楼堞晃丹赤柏深不见人尽妙如新笔珠栊千娉婷弹棊抚瑶瑟茫茫鬼神事荒幻难究悉吾师太史公江淮徧浪迹兹焉又浮湘汗漫恣游陟虽然乏毫端亦颇增目力规摹五字体蟠曲万丈碧诗成投褚中何必题庙壁
胜业寺
寺创於何代问僧皆不知槎牙夏后柏残缺柳侯碑雪过禅堂冷氷余岳路危上封犹未到太息负心期
发岳寺三首
岳下无耆老何从访旧闻不知紫岩墓更隔几重云明仲窜蛮烟钦夫弃妙年空令後死者有泪滴遗编昔者监香火今焉裂芰荷祝融应冷笑还肯再来麽
湘江【六言】
屈贾死将千载刘君来泛湘江沽酒偶留村店看山不掩船窻
烟竹舖
野迥村疎起暮寒偶逢废驿卸征鞍主人家比渔舟小客子房如鹤栅寛灯与邻通眠未易风从隙入避尤难似闻南去加萧索一夜披衣坐不安
衡永道中二首
一舍常分作两程雪鞭雨袖少逢晴平生不识终南迳来傍湖南堠子行
过了衡阳雁北回乡书迢递托谁哉岳山石鼓皆辞去唯有湘江作伴来
黄熊岭
黄茅迷远近不见一人行信步未知险回头方可惊路由高顶过云在半腰生落日无栖止飘飘自问程
祁阳县
入境少人烟寒江碧际天小留因买石久立待呼船笛起渔汀上鸥飞县郭前若无州帖至令尹即神仙
零陵
画图曾识零陵郡今日方知画未如城郭恰临湘水上山川犹是柳侯余驿亭幽絶堪垂钓岩室虚明可读书欲买冉溪三亩地手苫茅栋径移居
深溪驿【去广右界一程】
苔满朱扉半阖开更无人迹独徘徊湘江临别如相语早买扁舟出岭来
全州
寂寂全州路家家荻竹扉异僧留塔在过客入城稀传舍临清泚官亭占翠微沙头泊船者多自岭南归
炎关【亦名严关】
关北关南气候分雪飞不过古来云若非曾发看山愿老大何因入瘴云
秦城
缺甓残砖无处寻当年筑此虑尤深君王自向沙丘死何必区区戍桂林
未至桂州叶潜仲以诗相迎次韵
柘冈西路别君时几见天涯柳弄丝横草壮心空忼慨覆蕉残梦懒寻思羞将白髪趋新府却忆青山领旧祠犹有南来奇特事马头先得故人诗
游水东诸洞次同游韵二首
桂山前未到今日是初游招鹤登青巘呼龙俯碧湫深溪通秉炬小窦劣容舟岂敢轻题咏同官尽柳刘旧闻岩洞胜欲往自髫年耸秀过灵隐幽深似善权远环州堞外近献屋檐边倘有登临约甘为子执鞭
春日五絶
眼边桃李过匆匆镜里衰顔岂再红久觉胃寒疎建焙新因血热戒郫筒
步入西风不见人数声涧鸟自啼春下山欲与唐碑语先遣奴兵细拂尘
归到城门欲发更马头唯有暮鸦迎小窻了却观书课几首残诗旋补成
老懒何心更出嬉闭门终日读陶诗湘南二月花如扫恰似扶疎遶屋时
晓风细细雨斜斜僝僽书生屋角花想见水南僧寺里一株落尽病山茶
訾家洲二首
来访唐时事荒洲暮霭青遍生新草棘难认旧池亭毁记欺无主存祠怕有灵今人轻古迹此地少曾经裴柳英灵渺莽中鹤归应不记辽东遗基只有蛩鸣雨往事全如鸟印空溪水无情流??海山依旧碧丛丛断碑莫怪千回读今代何人笔力同
舜庙
粤俗安知帝遗祠亦至今青山人寂寂朱户柏森森雨打荒碑缺苔封古洞深曾闻张侍讲来此想韶音
得家讯
不觉离乡久南来驿使疎羁臣一掬泪慈母两行书租税闻输毕田园说歉余何时真宦逹处处奉潘舆
上已与二客游水月洞分韵得事字
胜践造物悭贫交世情弃昔戒十客来旦无一人至唯我暨两君鼎足坐水次欢言天气佳谁谓风土异高吟杂骚选序酌逮髫穉涤厓去恶诗扪石认缺字古来几禊饮传者才一二兰亭感慨多未了生死事杜陵更酸辛穷眼眩珠翠旨哉兹日游超然遗尘累消摇千载後尚有浴沂意岩扉滑如玉岁月可镌识
出城二絶
日日铜瓶挿数枝瓶空颇讶折来稀出城忽见樱桃熟始信无花可买归
小憇城西卖酒家緑隂深处有啼鸦主人叹息官来晩谢了荼蘼一架花
三月十四日陪帅卿出游
未出尧山云既出云徐开君侯与天通造化力可回驾言访岩扉羣彦森然陪旗钺映川原笳吹喧蒿莱扫石坐夷旷扪葛窥崔嵬訾洲久芜没草树皆新培范张数君子遗刻苍藓埋方羊不忍去返照明千崖沙禽就栖宿彩鷁犹泝洄眷言宇宙间此乐何常哉邺都会应刘梁园命邹枚主公富贵人襟抱尤雄猜当年篇翰存往往邻俳谐英英大都督羔雁招遗才云烟生妙笔氷雪悬灵台况复是夕霁素魄海上来一碧九万里空洞无纎埃临风惜饮量孤负黄金罍座中尽文豪授简何徘徊吾诗固拙速聊为石生媒
武冈叶使君寄诗次韵二首
词客纷纷载後车谁能远寄病相如双旌已拜湖南牧尺素犹题岭外书诗句骑驴游蜀後情怀赋鵩吊湘余似闻阖郡春风暖便拟移家占籍居
北戌逢君岁建寅岂知今作落南人瘴来客病邻山鬼舶去乡书托海神目送飞鸢偏恋土梦随画隼共行春谢家兄弟如双璧交契寜非有宿因
移居
庭下蔷薇?花开玉雪球主人明日去相对似含愁隣曲无来往何由有别情谁应小窻下长记读书声
吊锦鸡一首呈叶任道
炎州产文鸡毛羽固天禀朱丹饰尾距彩绣错襟袵主人极珍怜龠合分俸廪置诸後园中小奴司啄饮地荒笼栅疎客见辄危懔黠狸出没精豪鼠窥伺稔谅垂彼馋涎或瞰君高枕骇机中夕发果以毙来谂裂冠首立碎啮嗉声已噤酷哉三尺喙残此一段锦长嗟命瘗埋讵忍付烹餁始为文采累终欠智虑审老瞒?孔公千载愤凛凛黄祖杀处士麄暴犯流品况兹毒鸷物尤索防闲甚善视双翠衣夜凉勿嗜寝
哭孙行之二首
已了灯窻债心知举业非立朝多谏草取友必深衣虀瓮贫时共书筒贵後稀病身偏惜泪一为故人挥世上高科衆君尤自贵珍如何一夕里忽尽百年身双旐齐眉友孤灯拥髻人伤心唯孟母头白送归闽
即事
峤南气候异中州多病谁令作远游瘴土不因梅亦湿风能变夏为秋方眠坏絮俄敷簟已着轻絺又索裘自叹幻身非铁石天涯岂得久淹留
楮?
楮树婆娑覆小斋更无日影午窻开一端能败幽人意夜夜墙西碍月来
象奕一首呈叶潜仲
小艺无难精上智有未解君看橘中戱妙不出局外屹然两国立限以大河界连营禀中权四壁设坚械三十二子者一一具变态先登如挑敌分布如备塞尽鋭贾吾勇持重伺彼怠或迟如围莒或速如入蔡远炮勿虚发冗卒要精汰负非繇寡少胜岂系强大昆阳以象奔陈涛以车败匹马郭令来一士汲黯在献俘将策勋得隽衆称快我欲筑坛场孰可建旗盖叶侯天机深临阵识向背纵未及国手其高亦可对狃捷敢饶先诲输每索再寜为握节死安肯屈膝拜有时横槊吟句法尤雄迈愚虑仅一得君才乃十倍覊图务并弱兵志贵攻昧虽然屡克获讵可自侈汰吕蒙能胜蜀卫瓘足缚艾南师未宜轻夜半防斫寨
送陶仁父
自古送行情味恶君行快似泛仙槎新班人少先投卷下水船轻易到家南浦不堪看草色西湖尚可及荷花诸公若问栖栖者为说吟诗两鬂华
书壁
练衣蒲屦小纶巾四壁清风一榻尘谁谓先生贫到骨百金新聘竹夫人
移竹
借居未定先栽竹为爱疎声与薄隂一日暂无能鄙吝数竿虽小亦萧森窻间对了添诗料郭外移来费俸金自笑明年何处在虚檐风至且披襟
後村集卷五

[book_title]卷六
钦定四库全书
後村集卷六　　　　　　宋　刘克庄　撰诗【南岳旧稿】
癸水亭观荷花
执热屏人事偃卧慵巾裳过门二三友失喜跣下牀鸣驺出华陌聨辔遵野塘崇轩俯万荷濯濯涵波光都忘瘴海中疑堕玉井傍远无膏粉气近有氷霜凉制叶可以衣采菂可以尝离骚谱灵草品?列衆芳似曾识三闾安肯肖六郎词人更儇薄比咏犹妃嫱曷不观兹华意色和而庄风吹月露洗岂若冶与倡衆方慕絶艶谁能参微香余诗纵枯淡一扫时世妆
栖霞洞
往闻耆老言兹洞深无际闇中或失路尘外别有世几思絶人事齎粮穷所诣棋终出易迷炬絶入难继孤亭渺云端于焉小休憇凭高眺城阙扰扰如聚蚋尽捐滓秽念遂有飞举势山灵媢清游雨意来极鋭蒙蒙湿沙草浥浥凉松桂瞑色不可留怅望岩扉闭
尧庙
帝与天同大天存帝亦存桑麻通絶徼箫鼔出深村水至孤亭合山居列岫尊尚余土阶意樵牧践篱樊
五月二十七日游诸洞
来南百虑拙所得唯幽寻矧余玉雪友共此丘壑心江亭俯虚旷穴室穷邃深是时薄雨收白霭笼青岑弃筇追野步却扇开风襟炎方岂必好差远鼙鼓音且愿海道清莫问神州沉徘徊惜景短留滞畏老侵昨游感莺哢今至闻蝉吟常恐官事絷佳日妨登临譬如逃学儿汲汲贪寸隂何因释胶扰把臂偕入林
泛西湖
桂湖亦在西岂减颍与杭丹桥抗崇榭渌波浮轻航休沐陪胜饯轩盖何炜煌停桡藕花中一目千红裳讵知白昼永但觉朱夏凉古洞半芜废仙人今在亡踞石散醉髪吸涧浇吟肠延缘缭溪步诘曲经禅房野鸟啼密竹高蝉嘒踈杨虽无丝管乐谈论谐宫商诸君敏于诗援笔如飞翔顾余乏华藻山鸡追鸾皇颇能读古碑所恨侵夕阳明发复扰扰前游未可忘
题许介之诗藁【益公称其诗】
我留鸢跕外君住雁回边走仆行千里敲门授一编真妍非粉黛至巧谢雕镌何必周丞相男儿要自传
慈氏阁【马氏建】
阁建五季时丹碧见层累吾行半区中钜丽莫与比想方营综时伯心极雄侈但思穷耳目寜论竭膏髓一朝陵谷变飞电扫僭垒湘波日夜流不洗争篡耻唯存浮屠居愿力久未毁夕阳吊陈迹危槛聊徙倚遥怜下界热高处凉如水若非逼严钥坐待钟声起
翛然亭
每到阑干外徘徊暮始还为怜隣水寺尽见隔城山墙缭青苔里舟藏緑树间松扉宜步月只是限重关
辰山
一峯叠三洞乃似弘景楼下洞初俯入藓室寒飕飕中洞忽跃出有迳通玄幽豁然崖谷判万态谁镌锼或植如宝幢或缀如珠旒或如鲲鲸飞或如龙鳞游石桥状天台木栈疑蜀州稍憇大士岩遂经羽人丘力穷至上洞身载云气浮未必山水缘勉为尘世留平生避地心兹焉宜菟裘长斧樵青壁短簔耘緑畴独恨汲路远溪涧皆背流会当逢异人卓锡成灵湫
千山观
西巘林峦擅一城渺然飞观入青冥于湖数字题华栋阳朔千山献画屏境胜小诗难写尽天寒薄酒易吹醒独游不恨无人语满壑松声可细听
曾公岩
广室内嵌空层峯外崔嵬仰视骇悬石俯践愁滑苔古窦风肃肃隂涧泉洄洄飞梁跨其间上可陈樽垒爱凉复畏湿当暑重裘来名岩者谁欤兄固弟子开忆昔建中初国论几一回惜也祖荆舒卒为清议排至今出牧地姓字留苍崖踌躇增嘅叹日入禽声哀
郊行
薄有西风意郊行得自娯山晴全体出树老半身枯林转亭方见江侵路欲无何妨桥?断小艇故堪呼
秋日会远华馆呈胡仲威
岭表岂必热庚伏频滂沱薄莫辱招要盆李参瓶荷君侯如长松折节交藤萝奇字识夏鼎古音弹云和今日素商至高屋凉意多夜清羣籁息已有蛩鸣莎人生不饮酒贤愚同消磨拍手问湘累独醒欲如何谬承青眼顾讵惜苍顔酡客散我亦归耿耿看斜河
老大
老大重登聘士台客怀牢落可曾开临流往往看鸢堕入署时时见马来有约青山何日去无根白髪是谁栽自嫌不带功名骨只合眠莎与坐苔
伏波岩
悬崖万仭余江流绕其趾仰观不见天森秀拔地起中洞既深豁旁窦皆奇诡惜哉题识多苍玉半鑱毁安得巨灵凿永削崖谷耻缅怀两伏波往事可追纪铜柱戍浪泊楼船下湟水时异非一朝地去亦万里山头博德庙今为文渊矣谓我诗弗信君请订诸史
诘猫
古人养客乏车鱼今汝何功客不如饭有溪鳞眠有毯忍教鼠啮案头书
八桂堂呈叶潜仲【金华丞相之孙】
之子初度日畏客如避?朱门禁入谒青山招出游置醴泉石间凉意生觥筹风槛绦华馥氷盘丹实游起诵眉寿篇酌君介千秋煌煌丞相孙少也宜袭侯黑头去云远白髪来何稠君言权位盛孰若志意修静观钟鼎族起灭犹轻沤祝君象韩吕不羡熺与攸
挽聂孺人【平乐董令之内】
已病犹蔬素西归不复疑飞鳬踰岭远别鹤返乡迟箴史传贤女巾褠付侍姬白头潘令在应有悼亡诗
题胡仲威文藁
熟读执事文恍如入宝山瑰异千万种一一无可删瑶草既俯拾珠树亦仰攀美玉不知数照映穹壤间大者中圭瓒小者堪佩环居然郊庙器胡为委荆菅嗟余颇识宝对之清涕澘携寘蔀屋内虹气惊市闤常恐阳虎辈窃去亡繇还何当变姓名袖出函谷关
戴秀岩【戴秀者兵卒也得道于此】
兹岩视诸峯厥状尤峥嵘旧为碧藓封新有朱栈横縻腰尚恐坠束炬劣可行外狭中乃寛始闇俄忽明仰窥神魄悸俯顾形殻轻遂覧丹炉基微闻玉鼔声源深足力尽路黑云气生不辨昼夜分恍疑世代更尝闻学神仙所得由专精岂吾诸名士羡彼一老兵欣然约同志嗣此将寻盟安知无白鹿絶顶来相迎
寄左次魏二首
多谢齐安牧交情未濶踈方筹江北事肯寄海南书开幙交锋处修城刼火余别来各添岁筋力近何如同事征西府闻君已绣衣小侵今视昔大捷是耶非酋长舆尸返偏禆奏凯归六关天様险莫遣敌能飞
中秋湘南楼饯张昭州
台使选良牧诏下帝曰俞高牙植华舰饯者来倾郛明月满丽谯寒光映尊壶桂人愿少留昭人望疾驱一室可为政况乃有国都岭民日以耗丁口强半无洋洋紫云诏侯其勒座隅道乡游息处暇日披榛芜鄙拙忝投分临风独踟躇颇念友离索寜论鬼揶揄何繇扣铃阁百榼倾兵厨【郡酒絶佳】
榕溪阁【山谷南迁维舟榕下】
榕声竹影一溪风迁客曾来系短篷我与竹君俱晩出两榕犹及识涪翁
哭谭户録二首
读过书皆记非唯善属文有名登进士无命作参军白髪行秋署青衫殓瘴云可怜膏火下虚费一生勤胷次有千年囊中乏一钱客来论旅殡官为雇归船通德梳新髻童乌拾旧编伤心隣巷里废宅鎻寒烟
风
风于天地间唯桂尤其雄将由岩窍多或是地形穹不知起何处但觉来无穷浮埃晦白昼奇响激半空一怒动旬浃小亦数日中城堞凛欲压况此半亩宫尝闻古至人御气犹轻鸿刘季晩可怜击筑悲沛丰我老断恐怖视身等枯蓬飘掷付大块奚必分西东
观射
浪箭束如林傍观笑不禁蛮平无事久卒惰可忧深各自分牛脔何曾贯蝨心种侯清涧法能废几黄金
荔支岩【洞内小石如荔支者无数】
异境閟神奇一罅通深阻呀然张蟾吻光怪腹中贮始来尚觌面稍进但聆语回头失尘世束緼行里所石房容丁客石柱径丈许眠獒若将吠坠果疑可咀平生闻化城今见玉楼橹陟高既趫捷循狭或伛偻忽逢路穷处浅浪隔洲渚心知仙圣居欲到无飞羽向非薪烛力往返何异瞽重游倘未卜聊向诗中覩
再游栖霞洞
直路幽阴侧路明玉为墙壁雪为城殷勤报有诗翁到万一仙人肯出迎
佛子岩
环郭洞府多所患在卑湿斯岩独虚敞他境未易及穹如层屋构广可百客集开窦送云出扫壑延月入穴居倘堪谋径欲老樵汲絶顶犹玲珑苔磴不记级惜为僧所涴飞栋缘嶪岌佞佛堕痴想明鬼趋陋习遂令登眺者欲往足若絷何当一燎空尽见万仭立
刘仙岩
絶顶来寻练药踪老仙端的是吾宗寄声月白风清夜定许相期第几峰
龙隐洞
先贤评桂山推尔居第一豁然碧瑶户夹以双玉壁中有无底渊黑浪常荡潏谅当剖判初倍费造化力雷嗔斧山开龙怒裂石出至今絶顶上千丈留尾脊寜论儿女子壮夫股为栗我来欲题名腕弱墨不食摩挲狄李碑文字尚简质今人未知贵後代加宝惜洑流工骇舟久游觉萧瑟岩室寛如家回棹聊愒息【狄武襄公平蛮碑李师中待制宋颂在焉】
哭梁运管汲【丞相克家之孙】
忆共游山如昨日奄归白昼隔存亡宅深外不知何病医杂人争试一方吊客伤心同沥酒爱姬收泪各分香淳熙丞相潭潭府今日门庭冷似霜
琴潭
山形若覆奁潭面如拭镜奇哉几案物千古弃荒夐了无扳跻劳坐惬幽野性泉源黑难穷崖色碧相映闯深畏龙蛰窥浅见鱼泳可怜风水声空山谁来听我欲居兹丘扫迹逃嚣竞未言葺茆斋先可理渔艇
清惠庙
来访古祠宫迢迢过水东一条溪不断数里竹方通巫拜分余胙商行祷顺风妆楼空百尺半仆夕阳中
辰山道人
道人何为者寒暑一破衫髪白具老态口讷稀冗谈我陪小队来猿鸟窥层峦道人方掩户燕坐弥陀龛迎客不下山送客不出庵即之疑槁木面目寒巉岩赠钱漠然谢有若投诸潭微言岁计熟收芋已满篮斯人未识字岂必曾遍参所立偶自高可儆佞与贪
玄山观【宋之问别墅】
来瞻石像看唐碑一径苍松映碧漪闻说宋公曾住此寄声过客细吟诗
榕溪隐者
榕溪有隐者幽事在溪曲治地可十亩方整如棊局始行入荆扉渐进至茅屋树之百盆兰缭以万竿竹解衣憇繁隂拥鼻参微馥主人闻客来引避若骇鹿却询守舍儿云已出卖墨壁间见其像绦褐巾一幅安知非回仙寄迹混尘俗矢诗慕高风君归倘肯读
褉亭【南轩所立】
年年春草上亭基父老犹能说左司寂寞当时修褉处一间老屋两残碑
自用台字韵一首
脱了荷衣事将台羁留又见岭梅开诗因癸水辰山作讼自雷州电县来架上书从人借读墙边竹是俸移栽小窻睡起无情味闲听饥禽啄砌苔
篸带亭
上到青林杪凭栏尽桂州千峰环野立一水抱城流沙际分渔艇烟中见寺楼不知垂去客更得几回游
程公岩
石室外甚狭中广如球场伟哉钜丽居天造无栋梁严冬既深燠盛夏尤虚凉偶至不忍去杖屦犹方羊人能专此壑何必政事堂先须置禅龛次第营丹房烟霞入几席尘土麾门墙学道纵未得着书亦可藏
哭林推官晋之
去岁冲寒赴辟时感君骑马远追随一春不得梅花信万里空题薤露诗小简佩壶邀士友大铛煮粥活流移平生二事犹堪记应有公名与撰碑
鹊
久不闻乌鹊朝来噪不休殊乡无喜事应为买归舟
榕台二首
拔地高崖如铁色拂天老?作寒声他年记宿榕台夜便是南归第一程
囊无金累贫如故镜有丝生老奈何一事尚堪夸北客来时诗少去时多
岩关新洞
羽客初寻见因于此葺庐未能平险峻先拟架空虚磴路樵相引山名尉自书看来临驿道未必有仙居
乳洞
千峯梦里尚崔嵬不记青鞋走几回天恐锦囊犹欠缺又添乳洞入诗来
发湘源驿寄府公
走本山中人感激趋燕台谬辱弓旌招愧乏谏议陪先生如春风盎然嘘陈荄晓入开玉帐夕话扃铃斋下塌惊一府撰杖穷千崖岂曰君畜汲实唯子视回岁晚谋北辕凄其难为怀欲言先菀结既决犹徘徊是日戒行李送者皆邹枚兵厨遣珍饷祖席罗宝钗下令许卜夜寜畏街鼓催诘旦枉茸纛山亭陈金罍都人如堵墙谓我何荣哉未闻从事去亲致元戎来缱绻谈至夜霜月照露苔长跪抱马足离绪焉能裁丽谯落天杪怅望空倚桅昔人死知己骨朽名不埋公有管乐姿愚非温石才他时倘後雕安敢忘栽培
铧觜【史禄渠至此分水】
世传灵渠自秦始南引漓江会湘水楚山忧赭石畏鞭凿崖通堑三百里篙师安知有史禄割牲沉币祀渎鬼我舟阁浅怀若人要是天下奇男子只今渠坏无人修嗟乎秦吏未易訾
书堂山【柳开守清湘读书处】
子厚文章宗仲涂岂後身不肯作崑体寜来牧湘滨咏茅翠麓巅日与书卷亲剗去五季衰挽回六籍醇欧尹相继出?唱繇伊人风流喟已远尚喜栋宇新千峰高丛丛一江碧??禽鱼暨草树纎悉几案陈涧泉既可汲山木亦可薪熟读壁间藏痛扫毫端尘朂哉山中友勿厌泉石贫
湘中口占四首
少年裘马事清狂晩看梅花到瘴乡一任海风吹面黑免教人谤作何郎
船头吹火卢仝婢马後肩书頴士奴安得世间名画手写余出岭泛湘图
江边金碧谩层层户口稀踈塔庙增楚俗不知黄面老家家香火事湘僧【无量寿佛是也】
津吏沙边立指呼放船出鎻要州符书生行李堪抽点薏苡明珠一例无
见方云台题壁
寄书迢递梦参差每见留题慰所思不论驿亭僧寺里有山水处有君诗
土马村
村墟薪湿米如金犹记来时腊雪深曾有小诗题岁月店荒无壁可追寻
祁阳道中
昨过知岑寂重来况雪天人居鸡栅里路在鸟巢边草市开还闭茅山断复连潇湘清似镜悔不问归船
愚溪二首
草圣木奴安在哉荒榛无处认池台伤心唯有溪头月曾识仪曹半面来
青云失脚谪零陵十载溪边意未平溪不预人家国事可能一例受愚名
浯溪二首
上置书堂下钓矶漫郎陈迹尚依稀无端一首黄诗在长与江山起是非
形容唐事片言中元子文犹有古风莫管看碑人指点写碑人是太师公
石鼓
石鼔名天下州庠画不如古祠犹汉旧石刻半唐余翠巘供凭几寒江照读书恨余非楚产来借一房居
湘南江西道中十首
独醒公子去沉湘未识人间有醉乡酒与离骚难揑合不如痛饮是单方
贾生废宅草芊芊路出长沙一怅然今日洛阳归不得招魂合在楚江边
少陵阻水诗难继子厚游山记絶工断璧残圭零落锦新碑无数满湘中
去年冬至投僧寺今岁阳生宿店家独夜无人堪晤语青灯相对结寒花
蛮府参军鬓髪苍自调欵乃荅渔郎从今诗律应超脱尽吸潇湘入肺肠
丁男放犊草间嬉少妇看蚕不画眉岁暮家家禾绢熟平乡风物似豳诗
每嘲介甫行新法常恨欧公不读书浩叹诸刘今已矣路傍乔木日凋踈
茫茫衰草与云平斗气千年不复明唯有多情江上月相随客子过丰城
派里人人有集开竟师山谷友诚斋只饶白下骑驴叟不敢勾牵入社来
上封已失岳僧期客问丹霞谢不知懒到登山临水处始惊筋力减来时
晓鸡
绦帻昂然韵节清不因风雪废长鸣初闻烟岫犹衔月久听山城渐杀更惊起征夫茅店梦唤回老将玉关情年来无复中宵舞自笑功名一念轻
哭裘司直元量
筑室西山下孤标未易亲长闲如野鹤偶出似祥麟属者陪髦士嗟呼瘗玉人北风吹老泪空滴暮江滨
豫章二首
湖光如镜了无尘照见先生白髪新岁晩骑驴行万里始知孺子是高人
交游回首散如烟重过洪州隔世然手种垂杨皆合抱朱顔安得似当年
还杜子埜诗卷
老眼昏花废课程小窻久矣断书声夜来忽得君诗卷自起挑灯读到明
访李公晦山居
乌州在桥北我仆云路迂语仆尔何知彼有高士庐问樵得处所林樾尤扶踈修竹仅万个古梅非一株小畦植蔬果复有水可渔下马式篱藩摄袂寻庭除不闻鸡犬声茶烟起庖厨伊人道义富岂比山泽癯萧然蓬蒿中尚友泗与洙古来连云第翕赫衆竞趋渐台暨郿坞变灭才须臾圣门不朽事乃属陋巷儒愿君长保此是亦顔之徒
道傍梅花
风吹千片点征裘犹记相逢在岭头岁晩建州城外见向人似欲诉离愁
戏书客舍
已去光阴挽不回渐惊老态逼人来决河犹有方堪塞脱髪应无术可栽北戍宝藏唯檄草南游稇载是诗材客愁何物禁当得聊向旗亭买一杯
怀安道中
闽溪瘴岭客程赊晓泊怀安喜近家大屋书旗夸酒米小舟鸣橹竞鱼虾溪移驿已临高岸潮退帆多聚浅沙快着征衫鞭瘦马要看二十里梅花
哭方泽孺先生二首
弟子成名衆先生独命穷广场双鬓秃陋巷一瓢空鸡馔为亲设牛衣与妇同嗟乎犹啬寿神理竟难通方讶书来少殊乡讣忽闻素帏无祭主破笥散遗文已闭三间屋谁封四尺坟旧存传业者南北各离羣
真隐寺
出郭斜阳已在山夜深乘月到江干奴敲小店牢扃户僧借虚堂径挂单骇浪急回因胆薄逆风小住为心寛投牀一枕潇湘梦无奈霜钟苦唤残
道傍松
入闽多古松夹道踈复密未尝识兵火既久蔽云日蠢兹惰游民深夜腰斧出斸根取脂肪窃负如鬼疾譬如人刖趾僵卧立可必供君一瞬光天彼千岁质暴殄圣垂诫樵采官着律徼吏嗜鸡豚熟视不诃诘登高俯逵路巨干日萧瑟哀哉暑行人暍死谁汝恤
枕峯寺
夜深投寺解行装一点寒灯照上方老宿问余何处去年年来此借禅牀
乍归九首
官满无南物飘然匹马还唯应诗卷里偷画桂州山儿童娱膝下母子话灯前却忆江湖上家书动隔年北戍边城下南游瘴海头不知天地内何处可逃愁絶爱墙隂橘花开满院香邻人欺不在稍觉北枝伤孚若如天马轩昂不可羁为贫踈饮客因病出名姬弛担逢除夕檀栾共拥炉把如为客看还得自家无架书多散乱信手偶拈开匹似前生读茫然记不来手种梅无恙苍苔满树身可怜开较早不待远归人格力穷方进功夫老始知尽教人贬驳唤作岭南诗
题坡公赠郑介夫诗三首
玉座见图叹累累菜色民如何崔白辈只写蔡奴真向来与相国投分自锺山不入翘材馆甘为老抱关下吏语尤硬投荒身转轻不然玉局老肯唤作先生
後村集卷六
<集部,别集类,南宋建炎至德佑,後村集>

[book_title]卷七
钦定四库全书
後村集卷七　　　　　　宋　刘克庄　撰诗
蔡忠惠家观墨蹟
维蔡郡之望过者必式庐严严端明厅遗像犹肃如颇闻手泽富倘许窥珍储主人命发笥棐儿同卷舒比顔倍秀丽眂柳加敷腴亳杭两记在妙与蜡本殊洛桥字尤佳其大径尺余班班名臣帖煌煌昭陵书坐令承学士若覩庆历初向来故家物聚散何忽诸祭器抱他适玉轴弃路隅端明梦奠时譍门唯一孤厥裔日以蕃庙院蜂房居寸纸惜如命不博明月珠乃知儒泽远浮荣无根株朂哉守视者巾袭防蠧鱼
昔方孚若主管云台予监衡岳每岁瑞庆节常聚广化寺拈香癸未此日独至寺中辄题一絶
同作祠官荷圣朝年年相待放生桥精庐此日来无伴稽首炉熏自祝尧
有感
策策秋声起树枝遥怜塞下雁来时宁闻中夜荒鸡舞肯拾他人竹马骑短剑旧曾交侠客小诗犹足将偏师无情却是青铜镜刚照书生两鬓丝
挽水心先生二首
一梦孝皇初凄然四纪余国人莫知我天下孰宗余散地虽无柄名山尽有书呜呼传万世犹足矫玄虚所学如山海吁嗟不一施未闻访箕子但见诔宣尼空郡来陪哭无人敢撰碑纷纷门弟子若个解称师
林容州别墅
出郭五里强治地十亩寛奇峯面朝挹高阜背屈蟠忽献若神授久閟由天悭兹焉卜寿宫朱垩浮林端使君世虑澹出岭顔如丹静思三窟危孰如一丘安莳松既森秀引泉亦甘寒愿言奉巾屦暇日来盘桓
哭林山人
僵卧茅檐下怡然八十春竟无衾覆首唯有锸随身赙吊稀来客封崇托外亲自言坟出贵後必产奇人
挽方孚若寺丞二首
使君神隽似龙麟行地飞空不可驯诗里得朋卿与我酒边争覇世无人宝钗去尽中年病珠履来疎晩节贫昔共诛茅听瀑处溪云谷月亦悲辛
斯人讵意掩斯丘六合茫茫不可求射虎山中如昨日骑鲸海上忽千秋帝方欲老长沙傅世尚能言博望侯回首瀬溪溪畔路跛驴无复从公游
挽方武成二首【左钺】
颇有翁标致唐衣折角巾虽疑头小鋭极爱腹精神阔矣云霄志悲哉露电身世间无妙质一痛惜斯人丱角诗名出流传海内夸师称起予者翁问倩人邪惜未参诸老犹堪擅一家从今崖瀑上谁共访梅花
福州道山亭【南丰作记】
絶顶烟开霁色新万家台观密如鳞城中楚楚银袍子来读曾碑有几人
建州
风紧云高雪尚悭建州城北倚栏干林梢淡日红如綫应为梅花煖晩寒
起来
起来呵手检衣篝烛影蛩声伴小楼赖有梦中堪细说锦牋写不尽离愁
入浙
浦城南畔只轻隂入浙方惊雪许深梅皜枫丹三百里笑人短幅写寒林
寄人
老携诗卷入京华覔店先须近酒家白髪但能妨进取未妨痛饮挿梅花
寿昌
山路泥深雪未乾病身初怕浙西寒新年台历无人寄且就邨翁壁上看
桐庐
桐庐道上雪花飞一客骑驴覔雪诗亦有扁舟簔笠兴行吟却怕子陵知
富阳
便着羊裘也不难山林未有一枝安富春耕种桐江钓却羡先生别墅寛
记梦
父兄诲我髧髦初老不成名鬓髪疎纸帐铁檠风雪夜梦中犹诵小时书
出都
客子来时腊雪飞出城忽已试单衣湖边移店非无意要共林逋话别归
题砚
吾砚平生极自珍涂云抹月?清新临归携就西湖洗不受东华一点尘
杜丞
忆冒重围入?城赖不亡战功何日赏 檄草至今藏旧事归诗卷新寒入箭创江边闻杜杲髪鬂各苍苍
久客
久客长安市人情薄似云宁为絶交论不着送穷文白髪长千丈黄金尽百斤故山春事动深恐废耕耘
赠陈起
陈侯生长纷华地却以芸香自沐薰链句岂非林处士鬻书莫是穆参军雨檐兀坐忘春去雪案清谈至夜分何日我闲君闭肆扁舟同泛北山云
赠翁卷
非止擅唐风尤於选体工有时千载事只在一聨中世自轻前辈天犹活此翁江湖不相见才见又西东
路傍桃树
为爱桥边半树斜解衣贳酒隔桥家唐人苦死无标致只识玄都观里花
题壁
儿时挟弹长安市不信人间果有愁行遍江南江北路始知愁会白人头
马上口占
陌上秋千索渐收金鞭?逐少年游晩风细落梅花点飞上春衫总是愁
挽李尚书二首
韩范止如此公乎事又艰不陪冶城庙合殉定军山玺出千官贺弓藏一老闲琱戈提十万犹记凯歌还幕下多材隽於今尽策勲可怜狂处士曾揖大将军久戍儿郎老新招部曲分此生甘寂寞有泪湿高坟
桥西
昔饮桥西岁月多梨花深处侍郎过垂鞭欲访湔裙约奈此萧萧鬓雪何
黄田人家别墅缭山种海棠为赋二絶
万红扶路笑相迎彷佛前身石曼卿若向花中论富贵芙蓉城劣海棠城
海棠妙处有谁知全在臙脂乍染时试问玉环堪比否玉环犹自觉离披
郭熙山水障子
高为峯岚下涛江极目森秀涵沧浪始知着色未造极一似丑女施铅黄惊泉骇石聚幽怪巨楠穹柏蟠老苍鹿门寺华子冈是耶非耶远莫详疑闻钟声起晻霭似有帆影来微茫陌穷渡絶雪满坂驴鞍钓笠分毫芒炎曦亭午试展玩坐觉烟雨生缣缃古来絶艺必名士俗史辟易安敢当大年脂粉米老狂先朝仅数燕侍郎吾闻河阳子贵购父画一笔不许他人藏矮屏短岫已可宝况此四幅垂华堂呜呼主人谨护守神雷鬼电或取将
挽林夫人【方孚若母】
奉使年三十声名满四夷奇哉何物媪生此丈夫儿墓竟同孙窆家犹有妇持向来称寿地忍听鼓琴悲
挽叶夫人【丞相女孙孚若内子】
年与藁砧齐来嫔自始笄典刑丞相子礼法大夫妻怪鵩惊频集离鸾忍只栖伤心衾含等犹是嫁时齎
题洪使君诗卷【陈师复为序】
刻于芹泮士争披传到茅庐我切窥突过韦郎森戟句高如柳恽采苹诗日唯坐啸薰沉水间亦挥毫品荔支况有太丘为小序遥知流布满京师
关仝骤雨图
四山昏昏如泼墨行人对面不相觌凄乎太隂布肃杀闇然混沌未开辟千丈挐空蛰龙起一声破柱春雷疾我疑人间瓠子决或是天上银河溢异哉烟霏变态中山川墟市明历历茅寮竹寺互掩映疎舂残磬渺愁寂叟提鱼出寒裂面童叱牛归泥没膝羊肠峻坂去天尺驴饥仆瘦行安适林僧卸笠窘回步海商抛矴忧形色纵览鲲鹏信奇伟戱看鳬雁亦萧瑟乃知画妙与天通模写万殊由寸笔大而海岳既尽包细如针粟皆可识向来关生何似人想见丘壑横胸臆鸣呼使移此手为文章岂不擅场称巨擘
哭左次魏二首【謩】
少日一编书中年丈二殳乃知杜预智谁谓狄山愚小试飞箝策方为进筑图到头麟阁上终不着臞儒甫痛何郎天丘明亦复然因思题墓上不若鬬樽前剑马为谁得琴书有女传唯应千载下配食雪堂仙【君与何立可皆江淮同幕相继没於齐安】
寄永嘉王侍郎
珍重西清老书来访薜萝为邦应好在作佛竟如何花押常衙少柑香静坐多闻公须尚黑未害小婆娑
秋热忆旧游二首
忆昔浮江更涉淮早秋天气最佳哉塞垣榆落蝉初少泽国芦疎雁已来风露入怀诗笔健关山满目笛声哀南州九月犹絺綌纵有清樽底处开
塞上秋光冷似氷当年豪举气凭陵打球不用炎方马按猎初调异国鹰山塞凄凉闻戍鼓水村摇落见渔灯而今病暍茅檐底追记犹堪洗郁蒸
哭李景温架阁【大有】
挟策说荆州那知亦暗投漫招温处士几杀杜参谋出幕有清议还乡空白头人间容不得下与阿翁游【建炎丞相其祖也】
送郑端州【起沃】
想入漳潮境牙旗夹路红帝方忧瘴俗君可惠清风海有沉珠户岩无斵砚工他年循吏传要杂古人中
送方子约赴衢教【符】
博士非如吏巍然道自居诸生趋避席太守揖升车朱笔浓批卷青灯细勘书汉庭重文藻行矣召严徐
李园有怀孚若
曾与山公醉不归李园水竹尚依稀钿车疾取春莺唱铁笛潜惊宿鸟飞昔把蟹螯同酒琖今持马策叩城扉溪头一片无情月偏照愁人泪满衣
送方阜高赴衡州法掾
仕不论高下丝毫要及民君其守三尺古有活千人岳树侵云杪江蓠满水滨楚芳饥可荐切莫叹清贫
答敖茂才【器之犹子】
太傅品胡儿樊川誉阿宜既为诸父赏焉用外人知晓月家山梦秋风客舍诗桐城逢汝伯一为说相思
失猫
饲养年深性已驯攀墙上树可曾嗔击鲜偶羡隣翁富食淡因嫌旧主贫蛙跳堦庭殊得意鼠行几案若无人篱间薄荷堪谋醉何必区区慕细鳞
送张应斗还番阳
蕉荔漫山雾雨繁虬须客子悔南辕久留闽囝谁堪语却忆番君可与言豪杰虽穷留气在圣贤不死有书存归时洗换征衣了拣个深山紧闭门
为圃二首
屋边废地稍平治装点风光要自怡爱敬古梅如宿士护持新笋似婴儿花窠易买姑添价亭子难营且筑基老矣四科无入处旋鉏小圃学樊迟
衰病归来占把茅譬如僧葺退居寮因存橘树斜通径怕碍荷花小着桥古有功名兴钓筑今无物色到渔樵可怜岁晩闲双手种罢芜菁撷菊苖
送黄舒文赴钦教【璧】
博士文中虎垂髫已定交雅宜对红药胡乃涉黄茅薄有先生饭全无弟子嘲犹胜迂濶者荷锸垦荒郊
挽袁侍郎二首
华髪始遭逢其如道不同可曾留孟叟俄已罢申公谏草多传出经疑尽解通岂无南董氏奋笔纪孤忠遗诰兼新讣同时至荜门龙髯先帝远鲐背几公存方恨三旌晩俄惊一监昏澘然关世道不是哭私恩
敖器之宅子落成
臞翁卜筑向东臯小憩江湖半世劳遶屋树隂供杖屦登楼山色发诗骚客来贺厦杯行阔市写抛梁纸价高白虎渐台何处在不如茅舍尚坚牢
答陈珍
寂寂少游从斯人未易逢清贫今仲子疎隽小元龙君谨题诗笔吾当避箭锋勉旃鸣盛世切勿效寒蛩
挽表叔赵君任安抚二首【纶忠简孙】
丞相规恢策家庭已习闻宁论乘一障真可帅中军玉麈无能对金钱有即分心知伏波病多半为忠勤叔在兵间日书常笑我孱初云机会易晩叹事功难寂寞郎官省荒凉上将坛遥怜会稽窆新种短松寒
池上榴花一本盛开
炎州气序异十月榴始华是谁初植此石罅抽根斜緑隂蔽朝曦朱艳夺暮霞始犹一二枝俄已千百葩染人不能就画史无以加洛阳擅牡丹久已埋龙沙蜀州夸海棠邈然隔夔巴安知篱壁间亦有尤物耶坐令农圃室化为金张家诗人好摸拟冻蕊并寒槎斯篇倘令见无乃讥吾奢
苏李泣别图【方孚若故物近为人取去】
风云惨凄草树枯死笳鸣马嘶弦惊鹘起熟看境色非人间祁连山下想如此手持尊酒别故人此生再面真无因匈奴汉使俱动色路旁观者为悲辛归来暗洒茂陵泪子孟少叔方用事白头属国冷如氷空使穹庐叹忠义茫茫事往赖画存每愁岁久缣素昏即今画亦落人手古意凄凉谁复论
芙蓉二絶
湖上秋风起棹歌万株映柳更依荷老来不作繁华梦一树池边已觉多
池上秋开一两丛未妨冷淡伴诗翁而今纵有看花意不爱深红爱浅红
邹莆田见传葬书【应博】
令君葬说其传远一字真堪直一缣惜似辨才藏褉帖爱如房相笔楞严略疎脱误烦重校尽扣精微恐不亷欲卜寝丘何处是凭高试为指东崦
挽郑参议【浦】
同榜飞腾尽君初拜小侯地寒推易去天远借难留新壠家山畔生祠岭海头历官如杜老白首止参谋
同郑君瑞出濑溪即事十首【方孚若新阡】
汗血名驹白玉鞭本初父子喜华鲜只今无复狂游侣自卸驴鞍古店前
妓有香分客有鱼主君头白总因渠枯杨此日悲风起寂寞无人哭墓庐
元凯平生以智推今看往事一何痴山头螭首犹芜没那有人看水底碑
昔结精庐在半崖苔扉无主阖还开近闻有虎为看守应是防闲俗子来
豪士宁沦鬼趣中曼卿昔去管芙蓉君今定作梅花主来往山间倘一逢
虆梩而掩古无讥何必封崇掲祸机到得珠襦金盌出始知臝葬不为非
古于生死验交情何况台欹沼渐平不是刘君同郑老苔深草合断人行
铁马防秋记昔曾晩途消缩似寒蝇同时校尉俱封拜谁伴将军猎霸陵
北耗而今杳不知路旁羽檄走无时自怜满镜星星髪羞见官中募士旗
老奴昔逐我西东捷似猿猱跳絶峯今日道旁扶一拐乃公安得不龙锺
敖茂才论诗
诗道不胜玄难於问性天莫求隣媪诵姑付後儒笺至质翻如俚尤癯始似仙吾非肝肺异先得子同然
锁谏图
谠言直触大单于赖有阏氏上谏书若把汉唐宫苑比玉环飞燕总输渠
哭刘连江【世钧】
晩唐才调晋风期一片胸襟颇涉奇每过隣家因贳酒偶添别墅为赢棋议郎秩浅无超拜令尹官清有去思种得花成身不见江边父老至今悲
明皇按乐图
莺啼花开春昼迟掖庭无事方遨嬉广平策免曲江去十郎谈笑居台司屏间无逸不复覩教鸡能鬬马能舞呜呼宁哥吹玉笛催唤花奴打羯鼓南衙羣臣朝玉陛老伶巨璫前後趋阿瞒半醉倚玉座袖有曲谱无谏书金盆皇孙真龙种浴罢六宫竞围拥惜哉傍有锦綳儿蹴破咸秦跳河陇古来治乱本无常东封未了西幸忙辇边贵人亦何罪祸胎似在偃月堂今人不识前朝事但见断缣妆束异岂知当日乱离人说着开元总垂泪
哭李公晦二首【没於辰州】
不会苍天意令君死五谿小曾留洛下晩乃相胶西白首尊师说丹心对御题悲乎成底事路远客魂迷洲边三亩宅有竹有梅花岂不堪名世如何勿起家身才着朱绶州谩出丹砂渺渺重湖外悲风咽暮笳
送邹莆田
日日焚香出天知令尹心租符环境少花判入人深发路唯诗卷搬家亦俸金极为乡井惜不是怆分襟
即事四首
买得荒郊五亩余旋营花木置琹书柳能樊囿犹须种兰纵当门亦不锄无力改墙姑覆草多方存井要浇蔬区区才志聊如此谁谓先生广且疎
目为诗客不胜惭唤作园翁定自堪抱瓮荷锄非鄙事栽花移竹似清谈野人只识羮芹美相国安知食笋甘【富郑公事】晩觉齐民书最要惜无幽士肯同参
墙角新开白版扉时寻樵牧弄烟霏代耕岂若收躬稼赐帛何如出自机湖海浪游今已倦山林独往未全非百年只愿身强健长为慈亲负米归
待凿新池引一湾更规高阜敞三间缩墙恐犯邻家地减树图看屋後山身隐免贻千载笑书成犹要十年闲门前蓦有相寻者只说翁今怕往还
梅花五首
彷佛瑶姬拥仗来茆檐化作玉楼台平明遶砌圆残梦元是梅花数树开
糁地纷纷着树稀岁华摇落惨将归世间尤物难调护寒怕开迟暖怕飞
篱边屋角立多时试为骚人拾弃遗不信西湖高士死梅花寂寞便无诗
肯因冷淡怨年芳霜满寒林月满塘至白世间唯玉雪不如伊处为无香
夜来几阵隔窗风便恐明朝已扫空点在青苔真可惜不如吹入酒杯中
送邢仙游【兴祖】
彼美邢侯者逢人满口夸有恩沾小户无势挠公家拔尽民间薤栽添境内花吾诗采清论一字不曾加
夜登甘露山二首
小家三两户荒巘万千重有月犬时吠无人泉自舂月落宿禽起幽人殊未回不知何处磬迢递过山来
书事二首
竭海夷山气力雄只愁无术驻顔红却须擘划千余岁多买丹砂置女僮【章子厚云人生岂不能擘划得二三百岁】
因治陶朱术太精世间无物足经营更将郭璞书频看只恐青山尽凿平
後村集卷七

[book_title]卷八
钦定四库全书
後村集卷八　　　　　　宋　刘克庄　撰诗
送权郡詹通判
镇静一如无颁条甫月余来唯居传舍去不识兵厨健判风生笔精祈雨洒车丈夫何必假行矣两轮朱
再题锺贤良咏归堂
伏羲以来凡几年六经之外凡几书人间简册渺烟海君以约法包无余往年华毂临敝庐舌端霆卷俄电舒平欺贾董等下驷冷笑伏郑真蠧鱼千询万扣答如响扪腹始媿吾空虚伯高辟易季度走六论三策何时摅又言诸子皆大夫经笥府库随所须观君毛骨老犹尔惜也未见雏与驹方今主相求极谏君曷不携轼辙俱自云素鄙纵横学尚友洙泗谈古初堂堂冕辂岂不好却慕点也宁非迂行当端委秉周礼未可春服从鲁儒
送洪使君
虽拥朱轓贵清癯两鬂霜判花人竞诵诗草士深藏农饱因蠲赋州贫为救荒公归无媿面应可见严光
送陈鲁叟使君赴广西漕
阖郡留无计匆匆夺父师使君三月政遗老百年思远宦生华髪轻装载旧碑海山应有恨未得谢公诗韩杜曾游处君行得细寻那知瘴烟里忽有福星临竭海求珠蚌捜山采翠禽定将氷与檗一洗浊夫心
永嘉黄九万见访
避暑推高卧柴门闭不通子来佩明月予起濯清风有墅犹当赠无城可得攻灵舒如见问今作灌园翁
别宋斌文叔
天下书无数君专治四书因留精舍久遂向举场疎山路挑包去秋风罢讲余故园荒草合似欠一番锄熊主簿示梅花十絶至梅花已过因观海棠辄次其韵
万蕊千葩染似红停盃无语恨东风薄寒且为花愁恼何况开时值雨中
红点霏霏似撒沙荒园幻作五侯家自怜改尽青青鬂无力栽花且看花
几树繁红映碧湾苎萝山下见芳顔分明消得黄金屋却堕荒谿野径间
颠风猛雨阻追攀欲问春留数日间过眼红云成白雪到晴祗恐没花看
梅太酸寒兰太清海棠方可入丹青赵昌骨朽徐熙死谁写春风上锦屏
特以穠纎压衆芳痴人痴杀恨无香问渠妩媚房栊里何似庄严几研傍
共倒残尊过日西重来花事想参差建阳主簿今才子焉可无诗补杜诗
归骑何须抵死催且拈落蕊藉苍苔平生酷喜坡长句笔力今谁可夺胎
暮雨亷纎似入梅一春花月欠攀陪草生後圃深三尺也道身为县令来
海棠洞下醉忘归岁月如驰不可追想得千株今合抱此生未卜再游时
再和十首
色深乍捣守宫红片细俄随蛱蝶风到得离披无意绪精神全在半开中
蔷薇难比况金沙一种风标富贵家我有公评君记取惜花须惜海棠花
千株绦雪照沧湾应笑刘郎带老顔尚有少年情味在戱搜绮语续花间
凤州宫柳昔曾攀亦醉琼花芍药间独有海棠心未足每逢多处必来看
别园水竹絶幽清花径繁红藓砌青何处贵游开步障谁家生色画深屏
徙倚溪亭惜坠芳恨无异域返魂香残枝并恐风吹去挿在金瓶置座旁
忽忆聨鞍过水西重寻前约未参差只愁人识风流罪屡出看花数赋诗
淡赏无烦羯鼓催解鞍便可坐莓苔莫将花与杨妃比能与三郎作祸胎
旋挑野菜拾青梅又向花边得暂陪各选一枝簪白髪明年知与阿谁来
君忆东湖不久归我思陈迹恍难追殷勤为报莺花说止有诗情似旧时
水心先生为赵振文作马堘歌次韵
洛阳牡丹隔万里棘荒姚魏扶不起马堘近在杭州陌野人只向诗中识匀朱傅粉初窥墙海棠为屋辛夷房千林春色已呈露一株国艶犹閟藏多情荀令香透袖俊游恐落都人後摇鞭深入红云乡解衣旋贳黄幐酒淮南芍药初过兵人生何必塞上行坠茵委壤各有命肯学冻士鸣不平移家欲傍园翁住手开芜地通苹渚寻芳栩栩趂蝶飞逐臭纷纷怜蚋聚君不见玄都吟笔妙燕许诗人却遣世人怒君若拏舟独往时我亦荷锄从此去
赠高九万并寄孙季蕃二首
诸人凋落尽高叟亦中年行世有千首买山无一钱紫髯长拂地白眼冷看天古道微如綫吾侪各勉旃菊磵说花翁飘蓬向浙中无书上皇帝有句恼天公世事年年异诗人个个穷筑台并下榻今岂乏英雄
题何秀才诗禅方丈
景建谈之子诗禅丈室寛能将铅椠事止作葛藤看坏衲蒙头易玄机得髓难何因清夜话分我一蒲团
挽邵武洪倅
不识监州面闻名似旧知空余商榷恨竟失合并时昔作大苏客今观小谢诗西风丹旐过一为士林悲
挽夔漕王中甫二首
羽书堆里挟遗编往古来今尽粲然白髪晩持川口节丹旌暑下峡门船生前多半游榆塞身後才方领木天老去一双怀旧泪谁知滴向建溪边
半瓢丹药一筇枝万里西来抚字悲绶着藏中公事定劒鸣匣内我年衰可怜檄笔今零落尚记纶巾共指麾身在沧洲掻白首断肠吟就八哀诗
挽叶潜仲运干二首【知刚】
虽出自貂蝉清贫雪满颠若无槐简後一似布衣然读久遗编絶藏深拱璧全悲呼如此士不贵又无年俱入平蛮幙同登出岭舟交情倾盖尽世事阖棺休客致生刍去家唯断藁留遥知风雨夜愁絶老参谋
送熊主簿
邑事多商?唯诗未暇论母慈催扇枕父老谩攀辕新戍谋何地初程宿某村西风有来雁书札倘相存
送徐夏叔
昔与长君亲今方识少君极知皆造理何止并能文读罢湘中雪吟开岳顶云老余才思竭掻首念离羣
和答北山
北山当代文章祖孔思周情幸未冺弟子力疲心尚在先生齿宿意逾新今无斵鼻成风手古有埋腰立雪人不向师门勤稽首一生怀抱对谁伸
挽楼阳叔二首
白首临凋瘵虀盐似旧时仅持一麾止安用五车为库有留州赋家无葬地资空余清俭字长使郡人思平生所历最崎嶔不觉周南岁月深拙宦元无金润屋悼亡新有雪盈簪凄凄德曜齐眉案草草黔娄覆首衾曾忝郡民渐教化眼看双旐一沾襟
劳农二首
江浙膏腴动渺然唯闽硗薄少平川可怜老子扶凋邑絶似吾民垦瘠田稍喜一犁翻宿雨聊为三爵礼高年太平主相调元气春在桑畦麦陇边
画檐一夜雨飘萧际晓隂霾扫碧霄有日暂看旗脚展无风初觉鼓声调纷纷竭作趋南亩稍稍新妆出北桥白髪长官尘土杀尚能覔句补风謡
答惠州曾使君韵二首
潇洒使君风度峻神仙谪堕在人间只今坐歗凝香处帝赐罗浮作镇山
先贤平易以观诗不晓尖新与崛奇若似後儒穿凿说古人字字总堪疑
送参议滕告院挂冠
由来恬退士史册亦稀疎唐有杨少尹汉唯疏大夫翁能辞禄去我欲杀青书今世无名笔谁为写作图
挽建昌詹使君二首【乂民】
南渡钧枢後宣和节义门依然窭人子不似贵公孙苦李无谁采甘棠在处存遥知宦游地巷哭更招魂稍喜佩铜鱼邅回四纪余早无人料理晩有鬼揶揄把酒言犹在凝香梦竟虚斯人只如此恐坐太清臞
和叶尚书解印二首
郡人不识疾呼声甘雨和风徧一城岁久偏多遗爱事天高未察借留情舟行精舍渔歌晩家近华亭鹤唳清莫比归云并倦翼先生此念素来轻
倦入承明聼履声朱轓今复厌专城荡胷太华供吟兴照眼伊川洗宦情蓴鱠何惭高士决琴龟不减昔贤清未应便葺东山墅出处方关世重轻
送叶尚书奉祠二首
先生清梦绕林泉黄纸除书拜地仙报答吾君吾相了徜徉某水某丘边事光白傅求闲後衔似温公约史年【温公领崇福祠十五年】笑向故山猿鹤说古来晩节几人全身於七邑最孤寒每辱黄堂刮眼看乍可郡无九年蓄要令民受一分寛公闲去伴种司谏我?思寻靖长官曾出龙门称弟子感知微有寸心丹
挽卢母黄太孺人【少逸之妻】
太孺贤声衆论推府君经学里人师牛衣隐约能偕老萤火凄凉自课儿畴昔黄虀曾百瓮只今丹桂已双枝呜呼卢母哀荣甚何必人题墓上碑
寄熊主簿
一出悬知计已非更堪留滞未成归只今白首负松菊何处青山无蕨薇不恨老从中岁至但悲事与素心违当斋寂寞生青草几度临风忆杜微【簿厅有当斋取会计当之义朱文公书扁】
寄徐夏叔
曾识徐卿二子奇秋来往往梦琼枝明时莫作沉湘赋暇日应题望岳诗主爱客卿宁忍舍兄嗟余季若为思湖南岁晩多回雁频寄书归慰别离
赠赵医立之
世医多孟浪赵子独专精术稳常无悞能高素有名方书真烂熟裘马极鲜明自笑贫兼病将何赠宋清
与北山陈龙图
小儿胆大说文章萤火难争两曜光侍讲先生今寂寂龙图老子尚堂堂隣无羊仲并求仲家有元方与季方想见瘦梅疎竹下深衣如雪鬂须苍
答陈龙图
耆旧凋零尽吾犹及太丘岂云清易挹自是广难周尚絅烦翁教书绅到老休何由陪几杖共看海山秋
和赵吉州三首
学者当穷理工诗岂美名不能裨采访徒自取讥评责已希韦孟休官慕向平如今成病鹤垂首噤无声憔悴东阳令区区谩自疲断无问牛智宁受放鱼欺俭陋交游笑低平父老知向来子元子彷佛是吾师今代庐陵牧苍生属意深胸中丝补衮肘後药成金仆自操齐瑟公宜和舜琴篝灯精舍里何日共论心
挽傅谏议三首
昔事先皇帝堂堂立玉墀进怀伏蒲疏退诵考盘诗哀郢遗言切忧周素髪垂他年耆旧传此笔属诸谁今上龙飞始先生驿召频颇闻曾草疏终不就蒲轮勘破邯郸梦抽回洛社身也令千载下知世有全人忆昔南山寺微言叩未终晩犹温荐语病尚寄书筒骏廐谁收我蟇陵合殉公春风溪上泪还与海潮东
寄二徐
珍重渠家大小君分明二陆是前身遥知洛下倾城看锦様文章玉様人
答留通判元崇
不见龙骧与骥驰纷纷虫篆鬬蛛丝君侯杰出南方者老仆终当北面之忆玉树枝劳远梦薰蔷薇水读来诗自惭眼力非关令紫气浮空懵不知
以王家酒寄陈北山得二絶句诮酒味不如旧日之劲峭用韵二首
先生诗酒令俱严一扫哇簧与市帘户大才高今吏部故应笑少更嫌甜
醇醪易入醉人乡劲酒难逢醒者尝王媪区区真小黠随时增损瓮中方
和北山一首
幅巾高蹈挹洪崖闲洒银鈎着玉杯文律不论先汉後诗源远自国风来却愁小子方攻冉未必吾师肯铸回极欲去修牀下拜扁舟归梦绕南台
送建安郑尉
路人能说尉一似建溪清寸锦不擕去束书相伴行无心干举将有面见贤兄应笑东阳令淹留白髪生
答范叔范
阔矣别离久飒焉顔髪苍殷勤大范子问讯老刘郎渇睡添新嬾清谈减昔狂今无望气者宝剑且深藏
送杨休文
寂寞鳏翁揜县斋吏传刺字睡惊回自从黄鹤仙人去谁遣青牛道士来适梦羽衣良有验共吟石鼎媿无才殷勤问讯西山老何日山中伴访梅
答罗天骥
乃祖曾吞凤郎君岂後身颇闻精选理何必慕唐人玉麈王夷甫乌縧吕洞宾客谈溪墅胜终拟卜比隣
太守林太博赠瑞香花
一树婆娑整复斜使君辍赠到田家自惭瓮牖绳枢子不称香囊锦伞花小借煖风为破萼旋浇新水待抽芽丁宁童子勤封植留与甘棠一様夸
再和
坏径泥深古槛斜居然幻作贵游家小亭自课僮鉏草空室俄惊女散花便觉麝囊无远韵频挑蚁蠧有新芽紫微红药催公去独许诗留野老夸
三和
吏散庭空戟影斜吟牋飞到野人家隋珠和璧难酧价禅榻茶瓯忒负花谱欠名人为品藻诗因尤物始萌芽近公匹似薰班马荀令风流未足夸
四和
吟讽攀翻到月斜衆惊奇宝聚贫家高才盍视宫中草退士聊看屋角花未必园丁谙树性更愁墨客笑姜芽画堂金鼎薰兰麝岂有天然韵可夸
五和
几点朝来小雨斜未应造物妬山家陡惊春报千林信拟问天留数日花写物只今须老笔染根何处有灵芽彩云过眼真如梦着意追攀岂好夸
六和
拙笔芜辞字半斜情知见笑大方家放教吉甫独哦句除却微之谁别花勾引亲朋需果核提防风日损根芽玉津应制须公等林下樵歌敢自夸
七和
短牋小草墨痕斜句法来从和靖家吟赏岂无神助笔护持疑有物司花莫因山鸟题榕树便忆河豚饱荻芽多少邦人沾賸馥愿碑遗爱永传夸
和赵南塘离支五絶
侧生海畔远难将风日犹能变色浆借问驿驰丞相府何如辇致道山堂
却贡无因送上天漫山如锦但堪怜罗浮所产真奴隶只为曾逢玉局仙
十颗千钱品最珍北人鲐背未濡唇若生京洛豪华土买断丹林肯算缗【皱玉盛时颗值百钱】
辇毂尝新着价高土人弃掷等弁髦不嗔园客工偷窃絶喜天公享老饕
风韵能令百果低难将卢橘鬭新奇品题自合还诗祖摸写何须覔画师
筑城行
万夫喧喧不停杵杵声丁丁惊后土徧村开田起窰竈望青斫木作楼橹天寒日短工役急白棒诃责如风雨汉家丞相方忧边筑城功高除美官旧时广野无城处而今烽火列屯戍君不见高城齾齾如鱼鳞城中萧疎空无人
开壕行
前人筑城爵巳高後人下车来开壕画图先至中书省诸公聚看称贤劳壕深数丈周十里役兵大半化为鬼传闻又起旁县夫凿教四面皆成水何时此地不为边使我地脉重相连
运粮行
极边官军守战场次边丁壮俱运粮县符旁午催调发大车小车声轧轧霜寒晷短路又滑担夫肩穿牛蹄脱呜呼汉军何日屯渭滨营中子弟皆耕人
苦寒行
十月边头风色恶官军身上衣裘薄押衣勅使来不来夜长甲冷睡难着长安城中多热官朱门日高未啓关重重帏箔施屏山中酒不知屏外寒
国殇行
官军半夜血战来平明军中收遗骸埋时先剥身上甲标成丛塚高崔嵬姓名虚挂阵亡籍家寒无俸?无泽鸣呼诸将官日穹岂知万鬼号隂风
军中乐
行营面面设刁斗帐门深深万人守将军贵重不据鞍夜夜发兵防隘口自言敌畏不敢犯射麋捕鹿来行酒更阑酒醒山月落彩缣百段支女乐谁知营中血战人无钱得合金疮药
寄衣曲
征夫去时着紵葛征夫未回天雨雪夜呵刀尺制寒衣儿小却倩人封题上有泪痕不教洗征夫见时认针指殷勤着向边城里莫遣寒风吹腠理江南江北一水间古人万里戍玉关
大梁老人行
大梁宫中设毡屋大梁少年新结束少年嘻笑老人悲尚记二帝蒙尘时呜呼国君之?通百世无人按剑决大议
朝陵行
国家诸陵?河北盗发宝衣斧陵木或言陵下往来人夜闻翁仲草间哭何年却遣朝陵官含桃璀粲登金盘悲哉人家坟塚各有主谁修永昌一抔土
破阵曲
黄旗一片边头回两河百郡送欵来至尊御殿受捷奏六军张凯声如雷元戎剑履云台上麾下偏禆皆将相腐儒笔力尚跌宕燕山之铭高十丈
村居书事四首
有客相逢说坎离葫芦中药不容窥扣头无力营丹竈聊奉先生一醉资
新剃闍?顶尚青满村看说法华经安知世有弥天释万衲如云座下聼
卜叟囊书系肘边儿童尊信等神仙立谈算尽平生事问到封侯拜相年
刮膜神方直万金国医曾费一生心可怜髽髻提篮者也有盲人问点鍼
後村集卷八
<集部,别集类,南宋建炎至德佑,後村集>

[book_title]卷九
钦定四库全书
後村集卷九　　　　　　宋　刘克庄　撰诗
挽陈北山二首
虽拜龙图号自称盘涧翁生难招此老死可见文公断简工夫久深衣笑语终空余藏藁在虹气贯山中握笔临池惯残书映雪勤今宁无古篆宋复有唐文荒草周顒宅空山董相坟作时携斗酒一酹墨溪云
送五六弟赴四明仓官【?】
子去为仓氏人应重客卿须怜舂簸苦勿爱釡锺赢羊贵脾神厄葠佳肺气平亲闱最关念频寄雁传声
挽龚汀州二首
早日曾庐墓中年?建牙的无金遗子仅有笏传家穷巷观时事丛祠閲岁华天乎清白吏名位止斯耶所守老犹刚清风凛不亡洞房无粉黛垩室屏缁黄东阁遵遗令南山献吉藏百年耆旧尽里社转凄凉
送戴复古谒陈延平
仓部当今第一流艰难有诏起分忧城危如卵支羣盗胆大於身蔽上游应是孔明亲治事岂无子美可参谋君行必上辕门谒为说披蓑弄钓舟
挽外舅林明道二首
閙处功名少闲中岁月长汉曾招绮季鲁仅有灵光玉雪生难涴渊氷死未忘两州残父老怀惠各悲凉少小亲函丈而今白髪生居然明我秽久矣愧翁清川逝悲贤淑山颓惜老成年来得瘖疾相挽不能鸣
柬陈寺丞筑城
事变相寻智亦新烂泥堆起石嶙峋断无余力谋蒸土颇有旁观哂寘薪自古虚心容议者即今枵腹役耕民姑尤聊摄皆齐境莫遣郊封有诅人
答杨羿
一生忠孝发於诗不为桃根与柳枝枣本流传容有伪笺家穿凿苦求奇偶全要领惭轻典虚呕心肝悔少时泽畔累臣搔白首孤吟不敢累亲知
挽方岳倅
昨解巴陵?将寻洛社盟璧埋真可惜玉立尚如生旧辙氷天远新茔雪瀬清唯应带来鹤解作断肠声
梅雨隳城自用前韵
叠石黏灰事尚新忽因沾渍减嶙峋晋阳昔仅存三板瓠子今谁助束薪恃陋窃忧难御寇加工却恐倍劳民狂生亦岂前知者曾是边城荷杵人
跋某人诗卷
元佑赋律古熙宁经义新请君忙改艺诗好误终身
城坏复修又赋
补罅扶倾手段新举头千丈又嶙峋主谋何止堪尸祝妄议真当抵鬼薪见说传更增逻卒巳闻犯夜少奸民小偷不办公输械遥望须惊彼有人
留山间种艺十絶
梅
鄙事关人智浅深漆堪成器楮堪衾自怜到死犹迂阔纯种梅花作墓林
菊
羞与春花艳冶同殷勤培溉待秋风不须牵引渊明比随分篱边要几丛
松
一生着数落人先白髪栽松故可怜待得伏苓堪采掘此翁久矣作飞仙
兰
萧艾敷荣各有时深藏芳洁欲奚为世间鼻孔无凭据且伴幽窻读楚词
桃
岁岁春风花覆墙摘来红实亦甘香当时若种瑶池本却恐河清未得尝
桂
谗言自昔架空虚薏苡非珠偶似珠半夜庭中金屑满老夫明日费分疏
柚
满树亭亭藓砌傍未论包贡奉君王世无班马堪薰炙且嗅幽花亦自香
笑花
春风满面喜津津纵有嗔拳不忍嗔尚恐傍观安注脚笑他何事与何人
茉莉
一卉能令一室香炎天犹觉玉肌凉野人不敢烦天女自折琼枝置枕傍
芭蕉
搅醉方眠挟雨声碧丛宜看不宜听而今一任潇潇滴华髪鳏翁彻夜醒
寄题邵武死事胡将祠堂
士各全躯命唯侯视死轻张廵须尽怒先轸面如生短刃犹枭寇空弮尚背城新祠箫鼓盛人敬比神明
寄题沙县死事祝将祠堂【文尉之子】
淮右多良将吾犹识祝侯虎生能肉食豹死有皮留铁汉为挥涕氷翁与雪?【童侯获贼剖心以祭】标名忠义传荣甚复何求
挽王简卿侍郎三首
先帝初更化公曾以谏闻身虽迁柱史袖尚有弹文晩境图成佛他山预作坟那知非变幻止在石桥云末着犹奇特杯行忽坐亡无香分侍女有砚遗诸郎长乐旌旗改平泉竹石荒公今呼不应浮议果何伤巳矣?知巳顔苍鬂髪稀虽曾参话柄终未契禅机尚欲扁舟访俄传只履归无因拜公墓稽首懴前非
题高九万菊磵
胡公饮菊潭八十冠貂蝉高叟饮菊磵六十雪满颠胡公死无名高叟生无权权随粪土尽名与穹壤传刘生劝高叟世事不两全饥且拾落英渇且?寒泉快吟三千篇多活五百年
挽陈师复寺丞二首
巳奏囊封墨尚新又擕袖疏榻前陈小臣忧国言无隐先帝如天笑不嗔阙下举幡空太学路傍卧辙几遗民愚儒未解天公意偏寿他人夭此人
晩岁沧洲筑草堂却将逢掖换轩裳市朝共叹凤高翥世俗或疑麟不祥童子举扶犹忼慨门人要絰各凄凉衰残无复相镌切遗墨常留几案傍
别高九万
花翁徒步悲诗境菊磵舂粮哭复斋衆客食鱼弹铗去几人白马素车来寻思旧事成三叹断送诸贤入八哀信矣两生俱烈士有金当为筑高台
赠建阳医士杨椿老二首
当年琴调絶平平妄意先贤宰武城邑有澹台犹欠识始知令尹未聪明
晩爱聃书义味长无身始与患相忘残年颇觉饥难忍未敢贪君不死方
挽潘柄
复斋之客潘夫子生死相从未忍分薛守颇曾参道洁志完何可欠承君鲁生邀饮犹同去龎嫂来呼巳不闻菆舍一巵真永诀老无脚力拜翁坟【袁溉字道洁薛常州季宣从之学易】
赠辉书记二首
野老柴门不惯开有僧飞锡自天台前身莫是寒山子擕得清诗满袖来
棒喝机锋捷似飞推敲事业费寻思师归定被丛林笑腹里无禅却有诗
答黄镛
少年妄意假韶鸣忧患欺人两鬂星此去真当盟社友向来不合诳山灵百年似夜何由旦万古如天只麽青若到桐城逢旧友为言多醉少曾醒
答陈珽主簿
主簿佳公子何曾染绮纨果能磨铁砚真可歃铜盘君壮雷惊蛰吾衰月阙团【太玄云月缺其团不如开明於西】家贫无珤贝珍贶欲酧难
寄题南康胡氏春风堂
芋魁菜甲必同食石田茅屋不忍析有时对牀聼风雨有时共灯窥简册大兄独抱古人道羣季各修弟子职一门和气常如春紫荆花开庭草碧宛然生在舞雩时又若坐於明道侧吾尝三复棠棣诗周公千载有惭色共梨分枣能几何摘瓜煮豆堪太息区区锥刀未足让伯夷逊国采薇吃君能聚族真卓行余亦为兄愧凉德暮年有意观庐山因作春风堂上客
送孙明府【兄弟继为邑宰】
三年於赤子摩拊极殷勤令尹留方寸吾民受一分宛如小滕国突过大冯君四境风謡美诸公必采闻
答陈璘司户
丞相诗高妙诸孙亦复奇惠连康乐弟子美审言儿三舍犹当避偏师未易支老来怯酧唱欲速反成迟
辛卯满散天基节即事六首
老作黄冠返旧山尚支驿料破衙官?臣毫髪皆君赐独坐风廊不觉寒
门庑无人殿未开白头散吏久徘徊年年岁岁千秋节长占羣官第一来
闻说都人竞出嬉御街箫鼓倍年时相公入奏天顔喜半夜扬州送捷旗
约巳隆亲礼不同钧天无讌锡臣工太皇勲德侔高帝陛下谦恭似孝宗
野衲云云祝圣躬亦拈拂子演宗风恨渠僻陋无闻见不识光公与杲公
小臣无状挂丹书还着青袍两载余物色依然如碧鹳阶衔久矣削绯鱼
挽王华甫提刑二首【兄作行状】
丱角从诸老麻衣客五侯风云疑反手江海不回头寂寂生堪笑皇皇死未酧空余老知识闭户着穷愁何必求佳传家庭论自工颍滨碑玉局曲阜状南丰辔远方追电筝调每值风深知有遗恨不见捷旗红
还黄镛诗卷
曾伴灵芝湖上吟当年一悟至如今源流不乱知归趣篇什无多见苦心贯虱功夫须切近脍鲸力量要雄深暮年谁可谈兹事盎有村醪且自斟
徐懋功饷酒用其韵
少时酒伴尽豪雄岁晩缾罍一并空方叹独醒吟泽畔忽勤分饷到篱东鲲鲸有量真溟涬螟蠃无知妄异同老矣此身何处着便应埋向醉乡中
答陈琯修职
陈氏源流远吾犹及纪羣昔唯知伯氏今又识郎君後学尊师友先贤贱艺文沧洲书册在努力缉前闻
挽陈孺人
昨吊空闺涕未收忍闻绋翣向斯丘不为尚子了家事似与龎公圆话头天下断无胶可续人间最有劒难求潘郎文笔犹宜诔想见亲碑字字愁
壬辰春上冢五首
城南
一闭幽堂十九年万松手种巳参天?随人乞郭东祭自与母耕绵上田试问拂云施鹤表何如藉地荐豚肩此身只合安闾里长为先君扫墓阡
西楼
溪草林花争碧红伤心黄壤閟芳容短松明月易陈迹断雨残云难覔踪伊昔老盆常共酌即今败絮倩谁缝臼间一斗仓陈粟薄暮归来独自舂
郭西【高大父】
自古佳城属吉人郭书王?岂能神扫松稍喜衣冠衆荐芰何妨俎豆贫委巷起家基世德分山葬友等天伦墓旁即是黄香冢冥漠之中尚卜邻【黄刍季埜名士也死而无子大父葬之於高祖墓旁】
中
忆昨隆乾致太平诸贤耸聼凤先鸣奏篇不愧登瀛选拂袖难留出昼行当日伯夷兄弟瘦至今杨震子孙清定知千载蟇陵路尚有行人酹董生
寿溪
水如绶带山如抱画手难摹一段奇松下可浇三奠去墓傍安用万家为虹来昂首宁非瑞蛟徙无踪若有知总角钓游今白髪重寻陈迹不胜悲【曾大父临终有虹入室墓前昔皆深潭蛟所窟宅也】
访李钢草堂不遇
细路萦纡入野田遥瞻竹树巳欣然青苔地滑跌卢老苍耳林深迷谪仙不羡玉堂在天上径须茅屋占云边极知谢客非为亢贪看林花聼涧泉
题陈遂卿隐居
蚤日称雄翰墨林暮年里巷且浮沉诸公自负遗贤媿处士元无谤国心【杜牧送薛处士序处士之名自负也谤国也】子佩子衿输少俊某丘某水拣幽深明时莫作逃尧计忽有弓旌底处寻
绵亭林逸人扁所居室曰藏晖求诗
先生读易注参同筑室云山第几重昔遇壶丘疑见怪今於老子信犹龙方灵有物司丹竈符验无妖血剑峰只恐欲藏藏未得世人往往或知踪
题白渡方氏聼蛙亭
塘水拍堤蝌蚪生想君亭子俯幽清黄梅雨足野田润牡麴烟收村墅晴莫信人嫌无理閙颇疑渠有不平鸣画堂方喜调琴院谁爱天然律吕声
赠锺主簿父子
旗铃接迹向西驰丹桂灵椿并一时竞说郎君能跨竈顿令老子欲笞儿妙年不患锥无頴前辈曾言木就规相国晏公元楚产何须千里远求师
寄赵简叔知宗
造物方将贵此翁煌煌三印屈盘红牋天下受珠犀涴表海新兼鈇钺雄诗满名山留妙墨舶归外国说清风何当把臂登云榭共看鲸波浸碧空
赠豫知子
隔腹能知人肺肝了如烛照与龟钻敏於一行推碁子妙似尧夫测牡丹道是鬼来疑太黠蓦然仙去覔应难身今槁木寒灰様惭愧巫咸子细看
简叔和诗再寄
弃置而今成秃翁君恩量给太仓红着鞭纵落诸公後挥麈犹堪一世雄花月三千篇絶唱海天九万里刚风胸中本自无氷炭况读君诗一扫空
寄章贡姚别驾
贑江当日血成川谁肯身驰不测渊尺檄约降诸峒静单车擒畔一城全带刀俗染唯新化横槊诗看第几编想与元龙谈世事亦怜疎拙老林泉
三寄简叔
屡有诗贻田舍翁灯花常至夜深红莫嫌云榭文书冗稍喜氷衔职任雄健吏安知元结事贪夫愧死伯夷风得君厚禄吾何患从此樽中酒不空
寄章贡姚使君
贑在江西尤钜丽极知君相选侯难昔多法从怀州绂今少诗人上将坛敛戍官兵申拆洗放衙溪洞报平安衰颓欲纳辕门谒却怕崆峒腊雪寒
蒋迈说易
新图别义初拈出四座皆惊昔未闻定是胸中通象数或於梦里见羲文向来夫子编三絶近世名儒说七分自笑腐生尊古注可能挟策便从君
读金銮密记
仗下千官走似麕仓皇谁扈属车尘禁中陆九艰危共殿上朱三苦死嗔当日横身抗岐汴暮年避地客瓯闽小窻细读金銮记始信香奁属别人【香奁集和凝作非致光也】
哭郑君瑞长官二首
自解铜章後终身耻折腰偶然安旧隐非不恋清朝薪水才能给弓旌未易招坟山梅似雪犹足配清标史着陶潜卒何妨爵秩卑竟无乞米帖止有采薇诗旧友曾为诔新阡尚欠碑中年哭同志?立可胜悲
获砚
二砚温如玉琢成信知天地有精英马肝紫润犹宜沐鹆眼青圆宛似生未爱潘郎呼作友便教米老拜为兄今年几案多奇获应是穷儒命渐亨
再获一砚自和
三砚聨翩买劵成絶胜玉杵聘云英拊摩无粟向肌起涂抺有花从笔生韫匵每愁逢暴客倾囊或笑费方兄古来事业由勤苦不信摩穿道不亨
蔡伟叔讲通书
蒋君易学高无助蔡子重来讲杏坛绦帐先生移席聼青衿学士堵墙观举扬霁月光风易笺注先天太极难稳坐虎皮挥麈尾岂知春雨客毡寒
遗编
短髪萧萧老日侵遗编未敢废研寻薰莸理欲迷通义衮斧忠邪害恕心笃信圣贤常事左稍知治乱每忧深人生有腹当盛酒谁遣吾侪着古今
一念
一念才萌帝巴临岂容纎芥自欺心夜犹养气操存熟晨偶科头警惧深跌宕少曾希管葛敛藏晩欲学柴参小窻稍觉春宵冷自设篝鑪置楮衾
贫居自警三首
昨者匆匆掷印归六年岑寂闭柴扉岁荒奴仅拾残穗日晏婢方羮苦薇宁渇莫赊邻近酒尽寒不着借来衣中年但祝身强健要卧松风坐钓矶
赤粟黄虀味最深此生不恨老云林鬼神每矙高明室天地皆知暮夜金夸士燃脐犹殉货先贤覆首或无衾一瓢千驷同归尽莫为浮云错动心
客过吾庐语至晡旋营盐酪刈生刍酒兼麟脯不时有饭与鱼羮何处无【荆公云何处无鱼羮饭吃】力穑勿忘家世俭堆金能使子孙愚俗儿未识贫中乐妄议书生骨相臞
寒食
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 10:25:03-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>