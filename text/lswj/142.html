<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="提要,傅与砺诗集原序,傅与砺诗集卷一,傅与蛎诗集卷二,傅与砺诗集卷三,傅与砺诗集卷四,傅与砺诗集卷五,傅与砺诗集卷六,傅与砺诗集卷七,傅与砺诗集卷八,傅与砺文集原序,傅与砺文集卷一,傅与砺文集卷二,傅与砺文集卷三,傅与砺文集卷四,傅与砺文集卷五,傅与砺文集卷六,傅与砺文集卷七,傅与砺文集卷八,傅与砺文集卷九,傅与砺文集卷十,傅与砺文集卷十一,附录,傅与砺诗文集全文在线阅读,傅与砺诗文集全文在线下载,大玄古籍书库">
<meta name="description" content="元代诗文别集。文集11卷,诗集8卷。傅若金撰。傅若金初字汝砺,由揭傒斯改为字与砺。《四库全书》曾据江苏巡抚采进本编入别集类。文集为傅若川编,卷首有洪武十七年(1384)梁寅序。卷1为赋、诏、策、制、表,卷2—3为记,卷4—5为序,卷6为说、解,卷7为题跋,卷8为赞、颂、铭、戒,卷9—10为行状,卷11为志、传、文。卷末附录有关诗文20余篇。诗集为宋应祥点校、傅若川编次。傅与砺生前将所写的诗编为《初稿》、《南征稿》、《使还新稿》、《牛铎音》诸集,傅若川又统编为《清江集》。后人将诗文合刊时,又改名为《傅与砺诗">
<title>傅与砺诗文集_傅若金_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">傅与砺诗文集</span> <br/>
          作者： <span class="inputVal" id="bkauthor">傅若金</span> <br/>
          朝代： <span class="inputVal" id="bkdate">元代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">类书文集,诗文集,完结</span> <br/>
          字数： <span class="inputVal" id="bknum">[book_length]105831</span> <br/>
          说明： <span class="inputVal" id="bkdec">元代诗文别集。文集11卷,诗集8卷。傅若金撰。傅若金初字汝砺,由揭傒斯改为字与砺。《四库全书》曾据江苏巡抚采进本编入别集类。文集为傅若川编,卷首有洪武十七年(1384)梁寅序。卷1为赋、诏、策、制、表,卷2—3为记,卷4—5为序,卷6为说、解,卷7为题跋,卷8为赞、颂、铭、戒,卷9—10为行状,卷11为志、传、文。卷末附录有关诗文20余篇。诗集为宋应祥点校、傅若川编次。傅与砺生前将所写的诗编为《初稿》、《南征稿》、《使还新稿》、《牛铎音》诸集,傅若川又统编为《清江集》。后人将诗文合刊时,又改名为《傅与砺诗集》,以与文集相匹配。卷首有天历二年(1329)范梈序(为《牛铎音》作),元统三年(1335)揭傒斯序,至正元年(1341)虞集序(为《使还新稿》作),至正十八年(1358)胡行简序(为《清江集》作)。卷1为杂著(赋、引、辞、四言诗等),卷2为五言古诗,卷3为七言古诗,卷4为五言律诗,卷5-6为七言律诗,卷7为五言长律,卷8为五言、六言、七言绝句。卷末有明洪武十六年(1383)傅若川跋语。傅若金曾学诗于范梈,诗风力追范作,以至时人有读他的诗“如复见德机(范梈)”之语(揭傒斯序)。《傅与砺文集》11卷与《傅与砺诗集》8卷都有明洪武年间建溪精舍刻本传世。</span> <br/>
          封面： <span class="inputVal" id="bkimg">Z_18331.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]傅与砺诗文集
[book_author]傅若金
[book_date]元代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]类书文集,诗文集,完结
[book_length]105831
[book_dec]元代诗文别集。文集11卷,诗集8卷。傅若金撰。傅若金初字汝砺,由揭傒斯改为字与砺。《四库全书》曾据江苏巡抚采进本编入别集类。文集为傅若川编,卷首有洪武十七年(1384)梁寅序。卷1为赋、诏、策、制、表,卷2—3为记,卷4—5为序,卷6为说、解,卷7为题跋,卷8为赞、颂、铭、戒,卷9—10为行状,卷11为志、传、文。卷末附录有关诗文20余篇。诗集为宋应祥点校、傅若川编次。傅与砺生前将所写的诗编为《初稿》、《南征稿》、《使还新稿》、《牛铎音》诸集,傅若川又统编为《清江集》。后人将诗文合刊时,又改名为《傅与砺诗集》,以与文集相匹配。卷首有天历二年(1329)范梈序(为《牛铎音》作),元统三年(1335)揭傒斯序,至正元年(1341)虞集序(为《使还新稿》作),至正十八年(1358)胡行简序(为《清江集》作)。卷1为杂著(赋、引、辞、四言诗等),卷2为五言古诗,卷3为七言古诗,卷4为五言律诗,卷5-6为七言律诗,卷7为五言长律,卷8为五言、六言、七言绝句。卷末有明洪武十六年(1383)傅若川跋语。傅若金曾学诗于范梈,诗风力追范作,以至时人有读他的诗“如复见德机(范梈)”之语(揭傒斯序)。《傅与砺文集》11卷与《傅与砺诗集》8卷都有明洪武年间建溪精舍刻本传世。
[book_img]Z_18331.jpg


[book_title]提要
钦定四库全书　　　　　集部五
傅与砺诗文集　　　　　别集类五【元】
提要
臣等谨案傅与砺诗文集二十卷元傅若金撰若金字汝砺改字与砺江西新喻人幼力学为同郡范梈所知得其诗法虞集宋褧以异材荐之台省馆阁交称无异辞佐使安南归除广州文学教授所着诗集有南征稿使还新稿牛铎音等编范虞诸人皆尝为之序至正间其弟若川彚锓之名曰清江集至明洪武中又刻其文集十一卷附録一卷今诗文总为一编不知何时所并若金当元极盛之时亲承宿老指授故其诗极有轨度而文亦和平雅正无棘吻蛰舌之音虽不能雄视词坛然亦可以劘诸家之垒矣乾隆四十六年三月恭校上
总纂官【臣】纪昀【臣】陆锡熊【臣】孙士毅
总校官【臣】陆费墀

[book_title]傅与砺诗集原序
孔子曰诗可以兴可以观可以羣可以怨朱氏释曰兴者感发志意观者考见得失羣者和而不流怨者怨而不怒四者之事不同而其序宜有先後盖见他日论诗礼乐则首曰兴於诗诗者志之所之以其志感人之志者孰不足以有所感发哉然则兴者岂非居先乎感人之道莫尚乎声音入焉寂然冺然忽而歆起震奋动荡沦浃入之深而化之敏者斯其效曷从而至哉古人云声音之道与政通夫声者合天地之大气轧乎物而生焉人声之为言又其妙者则其因於一时盛衰之运发乎情性之正而形见乎辞者可觇已故曰治世之音安以乐其政和乱世之音怨以怒其政乖亡国之音哀以思其民困正得失动天地感鬼神莫近於诗夫诗道岂不博大哉要其归主于咏歌感动而已斯义也司马太史尝闻之矣其言曰三百篇孔子皆弦歌之以合韶武雅颂之音夫既合之则当时存什一而去千百必其不合者也深矣哉声音之於政也圣人盖取之矣新喻傅汝砺妙年工诗自古今体五七言皆厪厪焉力追古人有唯恐不及意间示余以所着编曰牛铎音者读之连日不厌闻其音而乐焉以为诚识所尚者因揭孔子之言诗徵以师说遂演绎以告之天历二年四月一日范梈书于百丈山房
自至元建极大德承化天下文士乘兴运迪往哲稍知复古至于诗去故常絶模拟高风远韵纯而不杂朔南所共推而无异论者盖得江西范德机焉德机没後又得其乡傅与砺焉德机盛矣余每读与砺诗风格不殊神情俱诣如复见德机也然德机七言歌行胜与砺五言古律胜余亦在伯仲之间而德机得盛名时年已过与砺使与砺及德机之年不知又当何如也天下文章莫难於诗刘会孟尝序余族兄以直诗其言曰诗欲离欲近夫欲离欲近如水中月如镜中花谓之真不可谓之非真亦不可谓之真即不可索谓之非真无复真者惟德机与砺知之及此言之及此得之及此故余倾倒於二君焉而德机已矣余无能为矣庶几犹有若与砺者他日足为学诗者之依归也傅君初字汝砺余以天下同其姓字者衆也而易之曰与砺且以与与汝声相近而便於改称也元统三年七月辛巳朔揭徯斯序诗之为学盛于汉魏者三曹七子至於诸谢侪矣唐人诸体之作与代终始而李杜为正宗子美论太白比之隂常侍庾开府鲍参军极其风流之所至赞咏之意远矣浅浅者未足以知子美之所以为言也崔颢人品非雅驯太白见其黄鹤之篇自以为不可及至金陵而後彷佛焉其高怀慕尚如此谁谓其恃才傲物者乎求诸子美之所自谓盛称文选而远师苏李咏歌之不足者王右丞孟浩然而所与者岑参高适实相羽翼後之学杜者多矣有能旁求其所以自致自得者乎是以前宋之盛亦有所不逮矣国初中州袭赵礼部元裕之之遗风宗尚眉山之体至涿郡卢公稍变其法始以诗名东南宋季衰陋之气亦已销尽大德中文章辈出赫然鸣其治平集所与游者亦衆而贫寒相望发明斯事者则浦城杨仲弘江右范德机其人也杨之合作吴兴赵公最先知之而德机之高古神妙诸君子未有不许之者也其後马伯庸中丞用意深刻思致高远亦自成一家观者无间言而进士萨天锡者最长於情流丽清婉作者皆爱之而与前之诸公先後沦逝识者然後知其不可复得也德机之里人傅君与蛎始以布衣至京师数日之间词章传诵名胜之士无不倒屣而迎之以为上客台省馆阁以文名者称之无异辞岂非以其风韵足以及於予所道诸君也哉予去国十年与砺自交趾使还以家贫亲老授南海文学以归嗟夫上林千树岂无一枝以栖朝阳之羽哉而一官岭海之不厌何也前数年诸公相知者多散出於外今明良一廷无所忌讳清涧之蒲海湾之水不足以久烦吟咏也必矣书其别後稿如此迟其北还则沉郁顿挫从容温厚有可起予者何幸於余生亲见之哉作傅君与砺使还新稿序至正辛巳六月朔虞集伯生序
傅与砺诗集原序

[book_title]傅与砺诗集卷一
钦定四库全书
傅与砺诗集卷一　　　　元　傅若金　撰杂着
清安堂赋为思南李经历作
夫何兹堂之静佳谿谷缭以窈深泉历除而细响树交户而緐隂世溷浊其汶汶咸役体而劳心爱顺时以息养况显敞而开襟羌怡寂以御烦谅君子之所庐感人生之长勤寒暑迭而相驱靡徇逸而非害孰忘患而恒舒虽燕乐其何伤将不见之是图庶依仁以自止洁吾秽而休居
敬业斋铭
惟兹生人均厥受命莫贵惟德莫尊惟性惟性如何万善斯全君子于学思罔或愆惟德如何有积乃大君子于学思罔或懈诗书六艺进退洒扫近思弗遗上逹有道夙兴夜寐惟一乃心毋终食弗念毋闇室弗临毋若彼教奕鸿鹄是惑譬兹服田力乃有得圣或罔念亦之于狂孰曰予玩而圣之望敬之敬之远实迩是基有节高山君子之仪
楚辞
楚渔父渡伍胥辞劔图歌
江有阻兮路有岐时将迫兮来何迟子弗渡兮我心悲既渡子兮我何以劔为吁嗟行兮子毋我疑
黄鹄歌为刘母王氏作
黄鹄孤飞兮伤其匹俦生则同巢兮冥处何求死宁敢爱兮孰将其雏山则有木兮隰有泉流翾飞何知兮惟饱以娯虽既羽翼兮将母来休毋诒母辱兮无使心忧
寄题袁氏具庆堂
高堂兮巍巍华采衣兮芳菲瞻父母兮夀岂兄弟翕兮孔【一作永】怀出则仕兮自公入则养兮于堂之中昊天兮福尔锡眉寿兮未巳夫人兮自有美子曰子归兮将父与母
松涧引【并叙】
松涧引者为林氏子晋作也晋父信卿本中山人客游衡阳乐其土遂居焉信卿死晋复筑室其居之偏题曰松涧志其师之言也晋读书善鼓琴元统初过家上冢因北至京师无何思其所居即慨然别故旧而去为作琴操三叠以赠之
涧之水兮泠泠上有松兮郁青青嗟衡之居兮吾所宁胡淹留兮于帝京
涧之水兮扬清波上有松兮被女萝我啸兮我歌胡不归兮岁蹉跎
涧之水兮石楚楚上有松兮以风以雨筑吾居兮其下谁将归兮来吾与处
归来三曲送李建中
月皎皎兮河汉长黄鹄在天兮招我以翺翔天气凉兮夜未央援鸣琴兮托宫商商声作兮风摵摵归来兮天路杳渺不可以终极
月皎皎兮夜既寒白露下兮衣裳单南风一去兮何时还援鸣琴兮曲再弹曲再弹兮天地为秋归来兮清都之上不可以久留
月皎皎兮寒风作猿啾啾兮怨鸣鹤常恐秋遂为冬兮羣物以萧索援鸣琴兮忽不乐忽不乐兮思吾土归来兮山中之人不可以无父
芳草辞为杜若洲作
乘吾舟兮沅湘揽芳草兮朝行缤衆美兮在予怀灵氛氛【一作芬】兮不能忘进予舟兮极浦将谁思兮远者采杜【此下或有若字】兮葺蘅杂之兮宿莽羌姣服兮夷犹抚予带兮宜修榝何充兮佩帏荃何化兮为茅沅何为兮汤汤湘何为兮浩浩满庭兮艾萧衆纷进兮谓予不好望洞庭兮楚之野路漫漫兮夕愁予思君子兮孰後来结芳菲兮吾谁与
芝草歌
元化顺兮日月昌至和蒸兮地发祥煜灵草兮贲斋房云缤缤兮流玉英五色烂兮昭文章何所徵兮德芬芳爰作歌兮着勿忘我君子兮思永臧
三言
滋之水奉题苏氏滋溪书堂
滋之水濬且长流安极沛洋洋　滋之涘德所履缤芬芳萃厥美　滋之水澹而文丰乃积淑後昆　腾声诗播金石逾千祀永昭德
右四章章四句
五杂组
五杂组机上丝往复还城中儿不获已生别离　五杂组园中花往复还将雏鸦不获已贫去家
右二章章六句
四言
吉月美君子有德以夀也正月二十日夀掲学士
吉月之正日既阳止君子之生辰亦昌止天锡之德孔茂且植允善弗易君子之福　其善伊何如芬如芳如芬如芳于前人勿忘其福伊何如山如冈眉寿以康时君子之庆　庆维云矣亦施于天华之藴矣亦被于人君子有言有斐其文允也令人德音振振　德音振振民之正矣百禄既臻神之听矣饮我春酒寿考是承彼厦之安于木之凭曰有君子时邦家之兴
右四章三章章八句一章章十句
东臯诗题长沙易君美存耕卷
瞻彼东臯每每其田孰其甸之维古之人　其田每每其稼緜緜日月以治厥有丰年　维田弗治维莠生之维心弗制维欲倾之　我思古人有播斯获子孙其承庶茂厥德
右四章章四句
傅与砺诗集卷一

[book_title]傅与蛎诗集卷二
钦定四库全书
傅与蛎诗集卷二　　　　元　傅若金　撰五言古诗
杂诗五首
夭夭园中桃郁郁松上枝春阳发新荣贞脆谁能知一朝繁霜坠百卉各已萎青青乃自保不为时所移向非厄岁寒何以别奇姿
植兰弥九畹种菊被三径幽芳固殊姿馨德良可竝搴兰以为佩餐菊以资命睠言理芜秽恒使枝叶净芜秽苦易侵枝叶苦不盛岂无桃与李贵此谐野性
穷巷有畸人夙夜勤古道敝衣适至骭疏食恒不饱歌声若金石顔色终岁好岂无当世念所趋恶佻巧美玉不足珍怀义以为宝
闲夜坐中庭素月流我怀鸣琴发玄思俗音难与谐微颸经前楹余响正裴囘欲歌南风曲听者良已希愿言荐清庙复感凤来仪
异人言种石可以致双璧千金受玄秘辛苦乃有获温其比君子韫椟良爱惜青蝇易为污恒恐伤厥德连城不愿售思以置君侧终岁无与言持之将安适
从军行
征夫远从军徒旅无时还炎晖薄五岭修蛇横道间朝食未遑饱夕寝焉能安驾舟涉广川驱马登崇山生别已不惜矧畏道路艰岂不怀室家王事有急难生当同富贵没当同忧患
少年行
长衢【一作衍】若平川轻车驰流波上有都人子明肌艳朝霞芳尘扬远风白日耀舞罗少年轻薄儿调笑相经过狎坐酌美酒日莫酣且歌千金罄一笑豪右焉能加时俗夸朱顔美女悦春华春革岂不好迟暮当如何
经采石
未明发芜湖终饭次采石大江天同泻巨浪山与敌松寒苍虯姿厓古老铁色其傍有仙冢云是李太白生为长庚精没与大块息因思开元中出入蒙帝泽御羮白瑶杯宫砚青玉滴恩荣日深重意气何赫奕酣歌泰华小豪饮渤澥窄颇闻宫中怒遂有天上谪殷乱微子行楚昏屈平斥嗟哉唐家帝同姓逝安适何年为兹游千载但故迹骑鲸信缥缈捉月讵昏惑得非厌尘羇无乃达寄客翻然委之去富贵何足惜杜陵平生友梦寐频见忆白骨焉所求青山亦岑寂相去嗟已远令人心悲塞举酒欲酹之帆去招不得
晚憩
朝济黄河流莫驰长路尘路长无时已河险难具陈高歌激层霄缅怀古之人刳木以为舟斵木以为轮自非制作圣何以通万民飘飘远游子勿用叹苦辛
杂诗四首
皎皎素明月娟娟含令姿浮云遽起灭圆景遂参差山川莽囘互天地亦相疑焉知冥昧中明洁终不移弦望有恒运清光宁久亏
寸隙尘所投片言害所藏行徒恶蹶马岂复惜其良荣辱具自致否通亦靡常修正未蒙福为邪欲何望天道岂远人抚心徒自伤
温温匣中玉什袭慎自持荆和始见赏举国竞慕之青蝇遽言集鱼目亦相嗤昔为人所宝今为人所疵保终谅庶几逝者已如斯
白璧易为毁常惧世所捐忧心日悄悄自好反成愆君子远嫌疑胡为偷自安始知丘山累乃在半辞间盗金信不疑攫尘惑子渊故心苟不易既往复何言
飞雪篇
北风厉中宵明晨散飞雪连翩素彩动泱漭玄隂结羣林互腾耀衆景纷变灭既增寒竹姿复宜青松节因高始成势遇坎俄就缺东西衢路间来往昧深辙衆秽交凌践幽光自娯悦皎皎恒易污无为恃清洁
寒竹篇
寒竹依涧阿石生何磊磊滋息因厚地生成藉玄宰春阳散华景枝叶被光彩及兹芳岁阑使我忧心痗遽悲凛节变但恐惊尘浼寒燠既异宜迟莫复何悔淇园?未息嶰谷音犹在君子夙相好深怀邈云海竹性谅靡迁人心惧中改愿言卒封植勿使伤樵采
梅花曲
素芳何婉婉姣服耀江湄美人慕佳植托根乃在兹朔风振严冬孤花难自持流尘复浩浩焉得不为缁芳筵坐积思急管夕伤杂顷筐塈佳实所愿及良时感彼李下人正冠乃见疑礼义夙所敦人事偶乖暌抚树倚增叹中心谁复知
刑部王主事幕尝有菊一蔕三花尚书僚属咸异之号三台瑞品属朝之太天士能文辞者传咏其事至是奎章赵授经以其卷见及为赋五言一首
西曹应秋商庭户肃以清金行戒时令嘉菊正罗生台精丽前除流耀发华英三萼专夕秀衆芳谢春荣连枝靡阿比同气斯合并匪兹恤明刑何以获休徵愿言保初服永怀歌德馨
勤耕亭
日月靡闲暇四序【一作时】更运之斯人务作业矧敢怠遑时负耒适西畴恒患耕作迟仲春时雨至羣物具含姿牛食青涧阿鸟鸣芳树枝兴言播嘉谷夙夜将耘耔岂不怀逸居亦念寒与饥但使秋税毕聊乐及吾私羲农虽已远沮溺不吾欺努力顺时令素餐非所知
右诗为邹福作也福丰城田家子事艺文揭先生余力能读书为声诗又喜国语习通其学然朴慎不忘乎勤先生甚喜之尝手书福自为诗七首叙其所从出京师为文词者福多得其题述是何福之能使人爱若是也学者果皆系所出乎於是益知艺文为有德矣
寄题奉元张氏望松亭
青松翳高坟重壤闭玄隂孤亭何郁郁林气肃已深白云翔其巅悲鸟相与吟伫立以瞻望哀思不能任时祭罗豆觞祖考聿来歆岁晏寒风至零露亦在林危柯起凄怆令人生悲心逝者已如古来者复为今
清明日游城西诗并叙
予资嗜幽澹所遇名山水兴至辄翛然径造兴尽即休无留滞之意客京师三年闻西山之胜未至焉乃元统二年二月二十五日为清明节风和景舒卉木妍丽金华王叔善父四明俞绍芳同里范诚之与予从一小苍头载酒殽共出游城西遂至先皇帝所创大承天护圣寺纵观行望寿安香山而还先是约信宿徧历山麓诸寺乃止至是谓三子曰是行适意尔即一诣而穷其胜岂更有余兴哉相与登高丘藉草而坐酒数行约赋古诗五言六韵五章道所得之趣书二十字乱器中人探五字以为韵时诚之止酒予又性不饮叔善绍芳脱冠纵酌旁若无人予亦吟啸自若都人士游者车服声技相阗咽金壶玉盘罗列照烂意若甚薄余数子者而又有若甚慕者焉既夕罢归所赋诗各缮写为一卷明日会余于杜氏馆中夫予在同游间年最少而好任意兴三子不以予年少而夺之诚之与予俱不举酒而能从二子之饮不厌其醉是游不已乐哉叙以识之
曜灵动若木晨鸟鸣东窗兴言集俦侣西郊出翺翔登高望荆吴延目极三江密林何庵薆【或作掩蔼】嘉树翳苍苍感此时节迁慨然思旧邦乘风即清旷薄使我心降出自城西门未知道所穷竝驱陟长阜山川郁何雄累累道边坟四顾生悲风茫昧万物始晏晏天地终隂阳相推化焉知抟埴工谁能同朽木俱尽委蒿蓬
梵宫何巍巍白日耀流藻前楹交网树隂阶被灵草宿昔构华丽河沙施七宝丹霞通飞阁清颷激驰道车马纵【一作从音同】横至虚空漫浩浩飞龙逝不返令人伤怀抱游子爱良辰出门各有擕阳春发惠气好鸟鸣喈喈芳花明曲陼【一作渚】新杨拂大堤羣物纷相悦斯人多所怀飘彼陌上尘化为水底泥百年亮如此不乐复奚为长风度广泽清辉泛遥甸曾宫岌崔嵬落景驻遐眷羣观各侈靡金宝列丰膳幽赏聊共娯谁云极游衍唼唼水中鳬翩翩云间燕微生亦何勤志足【或作七非】非所羡
寄题吴兴马氏清华堂
丰堂翼华构阳景丽前楹曲流相纡带轩牖一何清微波涵素晖嘉卉发丹荣中庭列图史芝柱亦罗生有酒介眉寿内无忧患并朝弄石泉水夕采玄玉英从之不可得愿欲濯尘缨
题渊明漉酒图
渊明性嗜饮所遇适其真漉酒东篱下邈若旁无人捐绂非所吝焉爱头上巾田园日成趣松菊相与亲百年何为尔酩酊及兹【一作此】辰【或作晨非】陶然至和内混沌以为邻
送陈助教衆仲赴江淛儒学提举二首
登高送将归车马横道周白日明大河远望怅悠悠宿昔违乡国慷慨事行游怀宝非固售同气乃相求兹焉去皇邑被命赴南州诜诜胄子徒恻恻不能留逝将敷文教迩可被遐陬我无千金赠临别恒怀愁独有清商曲可以慰【一作喻】绸缪
秋风吹浮云鸣鴈复南翔山川【一作水】何憀栗草木日夜黄客游岁云除【直虑切一作莫】僶俛怀旧乡君行即吴会执别此河梁淮泗多奔流云海浩茫茫灵颷翼飞舻驰景曜征裳去途日已远来会日已长援之不可得踯躅情内伤
瑞芝曲【并叙】
瑞芝曲者为麻阳簿任君作也君掾顺元帅阃时芝产於所寓之地以为瑞图之以传四方思州刘文学来京师持以示余求咏其事按王充论衡土气和则芝草生又鶡冠子曰王者德盛则芝草生醴泉出然则祥瑞之至有以也任君是图岂私有之哉亦将以侈国家之瑞也吾闻古者以君子在位贤人衆多为国休祥任君继自今相率其僚为岂弟之政以布天子之德于民则为祥莫大焉草木之瑞云乎哉
圣人运元化和泽被遐方黄灵启幽秘朱草发嘉【或作佳】祥晔晔晨敷秀蔼蔼夕含芳庆云流瑞露丹霞沃天阳絪緼所凝结玄造亦何常夷居勿云陋斯人乐以康继今崇令德诸福应时昌
题陈氏菊所
陶公逝已远举俗慕高情之子厌尘杂开径挹其清晨起除翳菑【或作?】种菊蔽【一作满】前楹结根固其所独立谁为荣中园何棻敷绮席?朱甍车马日自臻丝竹腾妙声凝霜既被野緐露复盈庭百卉岂不佳朝敷夕已零东篱信凄索可以托幽贞
题董氏具乐堂
董生筑高堂于以养其亲温轩纳飞旭凉牖谢流尘大椿蔽庭前慈竹映冠巾中厨足甘脆可以奉昬晨有酒及嘉宾余欢洽四邻生当隆盛时至德复无垠羣动各蠢蠢灵明贵斯人既复为男子夙夜怀苦辛年命恒【或作能】几何胡为劳其神所以荣公者乐世乃忘贫矧兹堂上翁安富殊等伦夫妇齐寿考遐福日以臻有子才且贤有孙复诜诜如何不为乐言笑及良辰好鸟四时鸣佳花萎复新黄髪日娯戱焉知冬与春
挽张隐君
峩峩浮栅山郁郁彭蠡滨中有隐居者逍遥毕冬春读书偭城府杖履率耕耘鸡黍会田家酒醪合四邻既醉亦咏歌富贵如埃尘一朝厌浮世含笑返其真贵贱同一尽各为丘与坟所立苟不忘浮荣焉足珍
彭叔璵得杏花一枝归置小斋同居王叔善甫邀余同赋杏花曲人一章约五言五韵
朱葩含朝景流芳自中园顔色一何丽【一作媚】灼烁耀棂【或作灵非】轩嘉宾从外来临赏各欣然同根岂不好异处乃殊妍贞心谅自知脉脉终不言
题丛蕙
蕙叶何青青罗生被岩陬中庭忽邂逅四顾风萧萧含翘纷旖旎怀馨洁以修时俗苟不佩芳草或为茅微物恒易迁君子内伤忧愿从芝兰化庶异薰与莸
题草虫图
大气流天地动植纷自形阳卉耀春华隂条敷夕荣昆虫信微细于以托生成守宫夫何慕蛮触战奚争蚩蚩伏青蕤跂跂缘紫茎促织焉念寒牵牛不事耕蜈蚣性含毒多足复能行庄周齐蝶化晋惠昧蟇鸣玄蝉翳高枝君子慕其清螗蜣溺所嗜污秽不能灵感兹动中怀变幻焉足凭羣生各有命鸿化亦何情
送张景阳归觐
鸿鹄怀远举骐骥慕高驰志士多慷慨文墨徒相羇挟舟行远游翩翩至京畿京畿四方会冠佩交陆离紫宫承星辰高盖岌云霓圣人内垂拱至德徧羣黎求言逮微贱一善思罔遗君子道既达胡为忽言归严冬霜霰零晨起候鸣鸡送者亦在门南望各逶迤愿君自贵重岁寒勿相违
题【原阙】
太虚凭絪緼万化更往还涵生虽异灵藴德谅斯全圣人系周易兹道廓以宣鬼神无逃情天地泄幽玄稽微内无象举大穷八埏研思何能极精义乃不烦来者纷讨求窈窈元气端君子依恒运小人昧至言忧道不可忘正利非所先需进良有时知命复何患
使至真定赴都计事遇大雹伤谷时逆臣唐其势诛
午发滹阳城莫投郭村店人烟树相错分野昴所占连屋临古涂幽花垂深堑行旅各已息下马缷征韂形容风日槁衣服尘土染倚牀秋萧萧汲井月灩灩舍翁得客喜亭长见官厌田家始收获勤苦供税敛夜来大雨雹妇子忧食歉还闻公侯家终岁酒肉餍天子今圣明诛锄尽奢僭覆车监前辙焚室戒微焰祸淫良已速福善终必验区区子何人行役奚足念
中山北道傍丘阜
自出城北门平野亘长云道傍多高阜累累若丘坟丰草为不生白日何氤氲焉知非陵墓下有长逝人棺椁化为土衣冠腐为尘既往不可见来者不可闻百岁何足恃为生良自勤
八月十三日至京
孟秋凉飊至驱车出西门去京始弥月白露忽已繁兹行亦何为于役义所敦山川既悠远晨夕违凊温我马北以南岂不慕丘园努力在王事贤劳奚足论
九日夷山驿
驰驱涉长道时节良易更去日能几何商飊飒以盈玄蝉号且息羣鴈翩南征兹辰发重九在俗岂殊情抗袂出虚馆登高望旧京圆穹无留翳素颢有余清延瞩周四遐但见古时城颓宫委蔓草乔岳袭前名茫茫隂阳间感此百虑并我性不解饮虚觞聊自倾
使还至长沙侍严亲及外舅孙公游
仲春景气妍卉木具萋萋中园凝芳晖时鸟鸣且喈游子远于役岁晏乃旋归父母日瞻望亲戚久暌违及兹时物佳少长翕相宜擕壶出东郭聊以舒永怀鸿鹄随天风焉能忘旧栖王事亦可念朂哉以驱驰愿言饮春酒各保黄髪期
歌风台
黔首厌秦暴龙德奋炎刘英雄乘天诛拔劔起相仇天风隳陵谷飞云扬九州天下事既定怀土未遑休置酒宴高台中厨进庶羞悲歌落林木父老皆涕流功臣日葅醢壮士复何求至今丰沛间长顾使人愁故乡帝所爱零落遗旧丘大运各有终圣贤谁能留焉知万岁後魂魄复来游
云松巢为镏益之题
青松矗云际此有巢居者心清谢秦爵根远思夏社斤斧庶不戕栋梁谁能舍常怀太古世木处人事寡高步凌靉靆幽楼据潇洒星河入户动雾露当虚泻重霄纷相属九域莽在下磅礴俯大气微茫见平野飞仙遇相即风翮时可把浩浩区中尘流景若驰马凤鸾或丛枳燕雀乃大厦所以安一枝万事齐土苴
送范悦古再之江西宪史二首
客行辞国都南望越山河燕赵宛相距吴楚为我家别离生永叹送子以长歌长歌慷以慨忧愤一何多大道日隳坠逝川无还波浮云翳中天明月乃为瑕君子烛微词小人祗自阿素心苟不渝非意焉足加严霜厉松柏日出当奈何岁晏将自见慎勿改其柯
疾风暴陵谷所触为我仇林木无宁枝大江汨其流悄悄君子心荧荧增隐忧岁月忽驰迈行道阻且修白日临九围环照靡穷陬卞生献奇璞再刖始见收不有固穷节焉能忘怨尤行矣勿重陈居易复何求
送别宋子与
人生若浮云冉冉各四驰居同桑与梓会合乃在兹华月洞灵襟高霞敷丽词晤言永相好暂失系怀思矧当万里行策马从此辞旧乡未同返胡能忘嗟咨仲春景气妍翔鸟悦深枝弭节湘川澨迂辔俯江湄及家洵云乐怀土非所期荣名务不朽慎勿弃良时
用谢玄晖入朝曲分韵送马中丞赴南台得收字就用其体
金陵郁迢递行斾暧悠悠兰台清露集松庭晴霭收白鹭回修渚朱凤矫崇丘离离曳青绶晔晔振彤驺远甸芳风散神都旭景浮临轩结冲想还车寜久留
朝出国南门
朝出国南门北顾望重城紫宫承星辰双阙岌云兴贵贱各有安孰知昔所营天地忽震荡山川皆沸腾虹霓贯白日鸟兽相号鸣达士多忧伤贪夫偷自生伫立何长叹天道安可明
西行出周道
西行出周道历览坐平原瀍涧何寂寥丰镐着浮烟二公营洛邑王业亦已艰禾黍忽杂离麦秀复芊芊不见旧宫室但感书所言嬴氏灭诸侯雄跨六合间商君用法令一朝废井田赫赫彼宗周在昔多圣贤消歇无复余何况恃强坚
和周伯温翰林斋宿
英颢散微飈圆灵夕清穆词林届严祀斋房敞空曲临下赫明明在公诚属属风条象九奏露树彰三沐书告蠲柔翰陈诗列明烛从昬礼既?迨旦兴犹夙皇德亮时歆景命恍有仆升气清萧间奠币玄纁束神休对精享至和敷百禄将事庶无懈来祀永相瞩
秋日怀揭翰林二首
凉风吹庭树天地何萧索玄蝉寂不鸣羣鸟飞相失寒气日以至谁能无处室驱车望江介道路焉可述河济无安流原野皆荡潏稷黍宁复遗草木但蒙密虎豹无时号蛇龙多夜出对此不能言怀人易成疾
远行去乡邑单栖无匹俦黄鹄鸣中天夙昔乖所求东西无恒舍南北异遨游同居更杂处谁能心不妯日月游无厌弦望疾若流咫尺踰千里翘思若三秋白露凄以降寒风忽我遒兰芳委岩谷蔓草靡道周君子多思念感物谅怀愁海河岂无梁风波安可由且复加飡饭无为增隐忧
送仇继善归光州
季秋寒风发时物日凄凄鸿鴈鸣索羣野鸟求其栖寒暑不贷人客游多所怀昔为山上云今若水中泥曲躬徇微禄时俗谁能谐大道良阻修中路顾低囘朝发城南门日莫淮水西归哉从吾志贵贱焉可齐
送萧介石
游子慕名都负志辞草莱驱车望国门宫阙何神哉月入轩车动鸡鸣阊阖开王侯多宴集弦管切云哀燕俗信豪雄自古皆爱才黄金致贤士宾客四方来俛仰时既迁蔓草没荒台不见古时人何以舒永怀舍兹复南去怊怅不能裁【怊一作惆】
冉冉岁将莫寒气下严霜征夫怀往路执手野旁徨草木既萧条山川悠且长念子今何向言适邹鲁乡泰山郁崔嵬沂泗浩洋洋自昔生圣人衣冠宿所藏诗书被遗俗礼乐未云亡岂不念时命斯道不可忘愿求同心者擕手与翺翔
题胡氏存菊堂
素商薄庭户丰草日易萎晨兴顾林薄百卉无复遗丛菊依前除迟莫独相宜清飈振绿叶零露发幽姿淹留谅有俟暴盛非所期对此时物佳欣然赋新诗嘉宾既在门有酒复盈巵日莫采其英斟酌及兹时四序委元化焉知荣与衰
九日会饮和胡古愚并简诸公
凛秋肃已至荣木遗故枝萧萧鞠在庭泛泛酒盈巵兴言爱重九良会欣及期饮酒非所性杯至聊共持天地啬余闲羲和逝若驰隂阳纷离合变化杂神奇太古不可还淳风日已漓佳辰乐清讌言咏竟余晖微月忽在楹惊飈满裳衣斯兴良未极擕手且同归
题【原阙】
圣人肇宫室制作配隂阳般输守规矩经画故有常营构在斯须斤斧若飞扬深林产乔木可以胜栋梁大材谅不遗细者各相当青云岌华厦丹疏通曲房日月齐晦朔天地儗圆方茨塈既具周丹垩亦辉煌居处信崇高先民不可忘君知太古世巢穴以为堂
和赵德隆秋夕雨
落景翳重城凝隂起初夕萧条飞雨至散漫轻飈激洒幌静弥多喧檐暴复息清商乱急管遥怨生离席游子恒念乡气凄感时易既兴北风叹亦抱南山戚晨鸡不废度征鴈无宁翼向道乖夙期寸隂违所惜咏歌良可兴幽怀坐填积
和韩都事秋夜
招摇指西北河汉被天东四节自成岁衰荣焉可同阳卉日萧条隂林不复浓慷慨夜多念太息惊凄风鵰鹗【一作巨鹏】蔽中天野草集蜚鸿【即虮蠓】羣物各有适焉知心所从
雪中送宋上舍仲敏归滑州省亲
北风何烈烈雨雪亦雱雱游子去成均将归【一作往】古灵昌诗书岂不乐岁宴怀我乡我乡伊可怀父母在中堂休告亦有时定省焉可忘浮云踰大伾白日照宣防子行日已至送者各尽觞当歌念远游令我愧中肠
寄题番易刘氏静观斋
万化纷往还隂阳相终始人生齐性命谁能独离此寂寂山中士冥冥会其旨大穷六合外细摄秋毫里因兹达变化何尝惑生死林春野花发庭雨流云起对坐终日间悠然阅图史
菊坡为白公严赋
嘉菊生林下含英覆坡陁离离带长坂苒苒间层阿灵飈度鲜蕊浓露濯寒柯静者爱幽姿对之行且歌朝作常不忘夕息以婆娑凛秋薄原野百卉忽已过伟兹霜中秀独立谅殊科始志苟无违芳菲岂在多
四月十四日发京
六龙西北驰羣鸟东南翔感我客游士心神随飞扬迢迢踰大河怳怳越崇冈已惊时序易复念道路长驱车出东门浩歌慨以慷燕蓟岂不乐吴楚为我乡父母久违侍兄弟不在旁当兹遂归志聊可慰中肠
劔门图
险门天下险亦复天下壮峥嵘扼西南气欲轧万象石壁摩往来风湍束奔放深蟠虚无底峭出日月上二仪含崎万古设眺望一夫或当关强敌不敢傍胡为昔人国恃此亦倾丧圣朝今无外皇化极浩荡势狭秦汉争治同唐虞让乃知不在险六合德可王前年南中行其地少平旷悬车度重隘束马下叠嶂翻疑蜀道坦劔阁固殊状及此观画图间关愁西向浮云从中来日莫一惆怅
城西墓田【题下或有和罗若川韵】
世传神仙寿举俗争慕之不见松与乔高坟但累累松柏?路衢行者惨逶迟遥遥千载心只为後世悲春秋更代谢万化谅如兹自古皆有尽令名百世遗生时不努力死後竟何为
送何志友抱琴远游
客从东南来辞我将远征九州何辽邈道路纵复横商飈振长林露气凄以清感此岁月变念子将何行闻有太古琴鼓之南风生一奏天地和再奏万物成知音亦已寡持此感人情愿言【或作由】荐宗庙可以备咸英
题胡质夫更好山亭
盘盘青山阿苒苒嘉树林中园谁所治亭榭蔼沉沉贞松?奇石修竹乱珍禽朝雨濯丹葩春阳敷绿隂游观日成趣岩谷有清音他山岂不好谁能同幽襟矧兹蓄灵秀芳气蔚以深油云始肤寸可以致甘霖沛然泽羣物乃复返高岑始知兹山静仁者谐夙心即此得逍遥浮名何足钦
题胡信夫一川风月亭
斜川多佳山流水会中园华亭郁深秀卉木茂且蕃明月贲林幽清风行树间流彩散复定微云中往还幽人坐平石日夕观其澜素晖回衣巾爽气在棂轩会心时自知意得复何言
赠揲蓍萧达则
太极函二仪万象昔未形隂阳倏变化奇耦互相乘羣生六合中动作何营营吉凶纷自致忧吝焉所徵天道良已微人事岂无恒圣神发蓍策揲仂见其情大易摅玄秘至言不可更俗流师异端恠妄昧前经达生乃藉古兹义日修明愿言善其用庶以道自成
挽刘雨卿
达人慕高隐乃在北山陲感昔生离乱弱龄已自持在世何所营课子以书诗秋桂擢丹葩春兰敷紫蕤既寿亦且康浮名何足羁一朝乘化尽溘然与世辞天地亦有终圣贤各如兹生存苟无憾委顺复奚疑
玉芝曲为邓或之作
圣人履昌运至德配方员郁郁休气翔粲粲灵草鲜英云被素趾甘露洒华颠上有飞凤凰下有涌醴泉铜池讵方秀瑶圃谅齐妍闻昔松与乔采之以得仙愿因献天子服食致长年【汉宣帝时金芝九茎产於函德殿铜池中芝色如金铜池承溜也】
题顔友立耕乐堂
深居谢轮鞅毕力事田园生世食其勤谁能同久安晨兴负耒出日夕乃来还时雨集丘隅灵禽鸣树间桑麻蔚【一作郁】北牖稼穑蔼南阡邻曲多往来斗酒数为欢诵书不求解契道乃忘言在昔讥素餐畎亩多圣贤箪食苟无忧作劳非所叹
琵琶怨
美人挥哀弦上客叹蛾眉急响多悲思孰知心所之感者奉绸缪不言生别杂誓将桃李顔结君长相思如何双栖翼中路忽乖暌不怨欢会难但恐恩爱亏含情冀同顾中曲多苦辞君子苟不听贱妾欲奚为
团扇辞
团扇昔在时素手不相离凉温得君意动息亦有仪炎暑良未徂恩爱讵中衰何言遽相失一旦弃如遗旧物谅非贵故心不可移愿因新人得持以置君怀
题过氏适安堂
营营俗间务莽莽城中尘疑冰悲夏虫恶影笑涂人远者悟兹言思还乐我真生世嗟物役谁能劳其神过足谅非慕为欢聊及辰深居无尘杂丰屋丽且新庭柯集翔鸟池藻散游鳞观化获自然戚戚非所遵庶将依仁宅处乐以终身
题苏氏耕乐堂
少年思薄宦既老思田里耦耕非吾事素食良所耻时雨行东臯平畴被流水兴言命童稚东作从兹始饭牛乖苎隂秉耒郊原里旧麦既青青新苖复靡靡升堂举杯酌闲暇阅经史有秋庶可待敦本聊自喜古人不复存斯士亦云已食力吾所安夜行贵知止
题王元载御史为潘彦宾作幽人瞻绿图
曳杖缘芳沚引睇涉前林修篁郁葱蒨亭构邃沉沉零露发春姿流云滋夏隂苍辉度行袂碧影赴横琴美色非所贵高节良可钦岁月自流迈霜霰日交侵青青乃不渝瑟瑟有余音比物思卫风瞻望意何深爰求诗人体实获君子心永言托嘉喻聊用写幽襟
徐氏生意亭
芳春会阳景佳气蔚前楹春泽亦已和时物日滋荣茫茫大钧轴圠坱四时成孰知万象先甲者悉未萌隂阳无停化元气以流行观兹悟生理人道亦有恒百谷播始获【一作获】太仓积乃盈愿言树丰德奕世永其生
题【原阙】
圣人御天下九五应乾元神物何矫矫精气久乃全屈信隂阳际出入有无间风云一时合雷雨相後先下顾周八方上行穷青天流泽无愆候原野以丰年功成不自居寂然归九渊
观外偈为天宁讲主慈公赋
团团虚白室了了圆通士心观乃非目性定犹止水羣动纷自形诸缘逓相倚譬如中堂上坐见前林里空方无定在内外非可拟凡此分别见皆缘识根起微尘含空畍玄象标月指应现本无方恒不离所止世人执邪见外骛何时已应当离诸相玄悟从此始
题宜春锺清卿清露轩【清卿能琴】
秋气集太虚夕光溥高树时闻隂液坠暗识商飈度旎旎星动林英英月霏雾凉扃息尘想幽琴寄玄悟寂历松上声逍遥丘中趣钧天澹斜景银河暧微素古调今所稀太音谁能喻仙人饮沆瀣寿命金石固千岁不可期空歌徒延慕
挽谈孝子采【采字文卿清江人侍父尹零陵父病吁天乞以已年益父寿已而采卒而父安葬茂材乡常山】
白璧伤易毁幽兰悼先顇隂阳孰吹嘘修短从所制伊人邦之秀少小拔其萃孝友积和顺辞华着光丽青春何忽忽韶景晔云逝爱亲希长年保已非素志至今常山下行客挥涕泪芳风吹谖草英云被丛桂去者日以长来者日以继立世务不朽生死徒歔欷顔殇易为感跖寿何足贵
挽廖节妇【孝子妻】
关雎有恒匹别鹄不更双婉婉令母仪煌煌君子堂事夫死同穴谁能易其常臯兰殒夕露庭菊厉朝霜芳龄誓靡适暮齿终弗忘懿德耀高闾清风弥大邦哀荣一朝异缟素发道傍虚窗委断织重壤煜幽釭高山上峩峩流水下汤汤瞻言歌卫风三叹我心降
题柏友亭二首
交道日沦丧结恩不结诚朝为春华发夕已秋叶零薄俗伤易迁使我慕清贞深居谢朋游嘉树旅前庭影直静相偶心通潜有聆霜霰依时至雨露互滋荣下根附旁薄上枝拂窈冥兴言着歌咏伐木感嘤鸣德义古所敦切琢庶相成友已苟无益不如草木生
种木必种坚取友必取端泛友无完节常木有凋残彬彬魏亭士古柏意所欢封植嗣前规斧斤违世患衆芳或摇落修干郁桓桓旧本亦已固新枝日复蕃夏?交座隅秋影溢檐间薰濡致馨德采服资妙顔不有後凋操谁兹同岁寒
题登瀛洲图
龙姿御昌历词馆萃羣贤对问日优暇更番时後先退集乐余闲谁能徒食眠游艺亦云末寓情谅匪专十洲不可求瀛海以言传遂令是中士望者称若仙丹青孰是非翰墨互腾宣才难古所叹後者或求全
和虞公同李伯宗赋昱公四珠精舍
泠泠清涧流磊磊碧山岑岩栖遗纷竞禅憩悦幽深雨过虚室寒宝气发前林明月交珠柱微风来乐音圆明摄诸境空观明宿【一作夙】心嗟兹远行客怅望结冲襟
渊明图
渊明高世姿禀性良寡谐出仕谅云偶忽去亦奚疑人生驱衣食微禄恒累之枉已既非志在俗固多违万锺不足顾五斗奚以为卓兹千载中作者与为期
题麋架阁所藏故人新竹图
参差?奇石磥砢连孤树初箨既从风新枝复承露瞻兹时物化感彼芳辰度故人思久要夙昔乖良晤山阮讵非伦求羊谅同趣虚心愿自比从今至迟莫
九鹭图
鲜鲜白鹭羽振振清江澨露草寒已衰风芦近相蔽飞鸣各自适离居亦有次虽惬江海情终怀云霄志君子思有则画者工取譬仪羽庶可希修洁诚所贵
羣鴈图
微茫洞庭野隐约潇湘岸鸿鴈将栖息飞鸣求其伴先集良未安後至凄欲断使我怀弟兄因之中肠乱留连江海远惨淡秋晖晏常恐随天风高飞入云汉
题袁宏泊渚图
秋气集空渚月彩泛微波夕坐起遥思中流闻咏歌移舟近相即酌酒望银河高怀世稀偶良会岂更多未知百岁下视此复如何
题袁安卧雪图
积雪既填户冲风或入衣空庐独僵卧岂不念寒饥薄俗何足干固穷良自为自非洛令贤谁能顾荆扉兹事已云往高风今絶稀
刈兰棘图【为了上人题】
树兰勿近棘剪棘或伤兰恶木翦复生芳草树不蕃空门一诸幻君子殊衆观薰莸戒同器玉石忌俱燔不见致刍人怀馨增永叹
题张仲衍书屋图
茅屋闭柴荆度桥闻读书风含万谷动云集两座虚松叶走山犬花源通夜渔世俗自多违林泉非见踈他时或相忆来就北山居
题云崖图
高崖含青空云气所出入絪緼日千态崭絶恒特立雨合龙挂低风回鸟飞急寄言为山者进篑庶可及
题张伯龙书屋图
清江带茅宇絶壁连松寺溪响渔未归桥声客应至数鸦林外落一犬庭隂睡终日对羣书焉知俗间事
题墨竹
吾闻崑仑竹可截黄锺管千尺云外姿数寸烟中断时人拘两目所见何自短抚卷方寂寥清风坐来满
题石榴画
汉使致石榴千秋见嘉实浆寒玛瑙破枝重珊瑚屈忆昔闻大宛疑将薄西日丹青有微喻意岂贵远物
题山水小景杂画九首
晴烟翳高树野水连幽草浑疑辋川业复似斜川岛鹭下白波闲莺啼绿隂好安得买田庐相从是中老空村断行迹深雪连昏暮惨淡既平冈坡陀复盈路时闻一树折犹见羣鸟去中有映书人柴扉对何处江白云稍归山青树如沐轻舟渔石渚独骑经林麓野气昏已明衆声断犹续坐忆泛湘时村西见茅屋云烟状幽絶丘壑怀栖遯新雨松树凉轻飈竹林晚闭门堆乱石曳杖行修坂寂寞垂钓翁扁舟去人远云归山欲暝月出泉相映石影生夜寒松声起僧定遥疑露下立或发风中咏幽境何閴寥长廊罢钟磬平湖写山影远屿来花气鱼鸟终日闲琴书有时至风樯出仿佛云水生迢逓对此独逍遥谁能识幽意云山不可极野水多相似古木生夏凉幽篁起秋思渔舟石下出归骑山隂至中有隐君庐苍茫何处是盘盘苍山根泉出如素练含风静复响触石惊相溅竹回秋气来松凉夏隂转山翁阅妙理独立无人见野树?轻舟晴波照层巘平桥昔未断孤客来何晚坐使春思多应怀暮山远
题墨梅
老树亚晴空踈花带寒野风流不自惜澹泊从人写岁晏孰相娯空山少来者
孤花何婉娩玉立含幽素短短时出桥疎疎或临路坐疑檐下月半照墙西树
傅与砺诗集卷二

[book_title]傅与砺诗集卷三
<集部,别集类,金至元,傅与砺诗文集__诗集>
钦定四库全书
傅与砺诗集卷三　　　　元　传若金　撰七言长短句古诗
奉题仇工部壁间古松图歌
苍松在山自奇古沟水翳之人不惊忽然图向堂上壁满坐叹息长风生交柯盘郁森昼晦其下将疑鬼神会雾雨寒霏虎豹毛雷霆怒坼蛟鼍背乃知巨笔老且神力斡造化雄千钧皇天不天栋梁具后土潜回霜雪春尔松已为人爱惜见尔为尔生顔色山中岂无材木倚絶壁未逢匠石嗟何益【虞公见之题云絶妙絶妙吾人新来第一手由是名动京师】
题卫知事广衍仓西轩墨竹歌
吾闻渭川竹如箦太仓欲致那可得开眼晴烟落户牖透裳冰雪生胸臆爱之借问作者谁毋乃与竹同标格自是君怀足清致故须好事留真迹隂森雨气发中林飒爽秋声起前席微坡直具百亩意老干真凭万钧力玄豹犹含隐雾章苍龙已奋干霄翼火云六月思远避安得坐我林间石待实谁怜彩凤饥钓鳌未试长竿直为君歌罢久叹息羣玉萧萧动高壁【百一作千】
猛虎行
长林瑟瑟多悲风猛兽引子戏林中白昼横行动山谷周遭十里无麋鹿路暗樵夫畏独归行人愁向山家宿近山日日取牛羊更囓居民横路傍民要耕田给仓庾官家得知射杀汝
寄题岳阳萧氏四亭
舍南舍北佳山水虚檐黛緑【一作翠黛】浮空起明月秋生坐榻前白云暮落屏风里微茫远色带晴湖造物径营趣独殊世上徒传摩诘画胸中谁得辋川图
右天开图画
山人住山尘鞅断草色看见流年换叶落长林鹰过清花开杂树莺啼乱秋去春来醉复醒常时玄鹤下青冥岳阳道士应相过千岁松根煮茯苓【看一作屡鹰一作?】
右山间四时
流泉??出地底稍切行云翻日光环山已历千峰窈到海宁辞百折长波涛日夜相摧激户牖凭高兴何极风雨冥冥声合时蛟龙变化那得知
右百川伟观
长松当檐拥高盖翠色浮光照庭内天矫声从霄汉回苍茫气与风云会柴扉昼寂思共倚藜杖秋闲知独对辛苦移根待雪霜江头种柳三年大
右倚云独秀
墨蒲桃歌为俞绍芳题【绍芳名述祖四明鄞县人】
大宛蒲桃连万区贝丘蒲桃员十大宿昔仍闻植汉苑见之坐右神森爽露余大实垂堪?烟际危藤引初上度海疑从博望槎入林恐【一作似】倚昙霄杖流沙飘颻岂易致【一作到】别馆芜废今谁赏萧萧素壁走龙须风雨蜿蜓日应长忆作挥毫云正愁炎天忽若对清秋玄珠满把君能得緑酒千锺【一作樽】不用求古来豪富夸蓄积肯贵翰墨相传留君不见扶风孟氏子笑谈一斛买凉州【後汉扶风孟佗以蒲桃酒一斗遗张纕拜凉州刺史】
赋得秋夜长送方叔高
秋夜长长如岁长如岁尚可夜凉薄人不能寐羣鴈各南翔一鳬尚北飞团团素明月流光照我衣当歌正激烈慷慨送将归丈夫成名微亦足焉能终夜悲刾促秋月皎皎夜何长念君客游思故乡当垆美人惜年芳遥【一作长】夜起舞歌清商歌清商送急管为君酌美酒请君勿辞满夜长迢迢漏未终离思比之何时断离思长夜犹短
浑沌石行【九江方叔高得武侯鱼复八阵碛中小石于其处白质而黄章状若鸡子字曰小浑沌掲艺文为作浑沌公传云】
浑沌以来不可数万八千岁生盘古絪緼乃在卷石间光恠潜通落星渚来从鱼复人尽讶坐念武侯心独苦八阵图成泣鬼神三江石转凋寒暑苍波喷清圆且坚鸡子结成生理全久当化鸟非为恠大未成羊亦可仙元气犹涵太素前英雄事往唯存石天衡【一作冲】地轴今谁识虹上当疑雾雨寒坐中歘恐风雷黑摩挲直如见溟涬位置岂肯同沙砾长路相将拂劒随天隂勿使精灵得
奉题逹兼善御史壁间刘伯希所画古木图
远树含幽姿近树亦古【一作老】色水傍常【一作长】见画不得乃在君家【一有中堂字】之素壁青林寂寞行人窈白涧微茫断烟隔入门萧萧云气生落日便恐归禽争耳後飒爽行【一作发】风声知君夜眠愁雨黑留客昼坐宜秋清刘侯学李侯画手称独步【一云画者刘伯希近此称絶艺】时见作古松盘屈百怪聚【一作奇形势】中林一株直且良安得刘侯写其趣【一作安得挥毫纵奇气】
慈乌謡仿乌生子为刘氏子作晋宁刘氏母王蚤寡育其子成人仕为艺文监筦库吏得禄以养其亲士大夫皆歌咏之
慈乌慈乌阿母养汝时乃在刘氏庭树间唶尔乌子尚乳时安知阿母宛颈独宿日夜畏汝生忧患唶尔乌母自劳苦令汝逸虽有风雨巢坏阿母身蔽覆不使乌子寒唶尔乌子身已大高飞入上林苑使阿母端坐身反哺者我天子至仁罗网不令及尔身尔一身更得食太仓粟阿母与尔朝食粟夕止舍唶彼乌生子何必八九雏阿母长饥不知彼乌子处唶尔慈乌尔母子慈且孝愿尔生子如尔孝尔身何须复忧其後凡今之人各各有父母
送邓朝阳归赴分宁州杉市巡检
男儿生当游八区焉能郁郁守座隅往昔滞留湘中日我兄翺翔天子都先皇崇文坐垂拱平明西阁千官拥琼岛称觞日月闲玉阶奏赋星辰动後来执笔随天官纂述大典垂不刋书成入对紫微曙宴罢归辞青琐寒兄今得官二釜足惜乘逻骑【一作腰弓骑马】南山麓我有家书欲寄将柴门回映清江曲
朝阳余同里天历初至京师尝因天夀节献万岁山赋後以能书助修大典当得内郡校官借江西司警之职近家故也南山在宁州境修水之上杉市宁属故及之
送危尊师奉香还龙虎山
蓬莱使人朝帝阙驭风上下何超忽青节春辞雾阁还紫箫夜送天香发山上蟠桃应着花五云何处是仙家【一作太清家】但祈下界多年谷长共羣仙饭熟麻
白紵词
白苎白白如霜美人玉手亲自浣制作春衣宜短长春衣成有时远行归无期愿君着衣重爱惜风尘变白能为黑
题太白玩月图
明月出高树上悬青天中下有万顷之澄江扬波泛彩清若空江风吹人色凄凛此时对月谁能寝十千斗酒何足论举杯直就花前饮花前饮酒无与俦酒酣意气轻王侯仰招行云不可得但见月与河汉俱西流仙人伐桂树玉女倚琼楼顾盼蹔相悦弃去终莫留昨日已浩浩来日复悠悠人生如飞光及时不饮空白头君不见月中玉兎捣灵药不能医此万古之闲愁何如尽醉江石上【一作醉卧长不醒】天地与我同虚舟长啸【一作兼兼】六合间浩然何所求
黄鹄山人歌
黄鹄之山仙者所游上有万里之云气下有千古之江流日月往来扬光於絶顶崔嵬崒嵂横高秋山人隐其下奇气与等侔时逢王子乔白日相邀留口授长生诀吹笙缑岭头玉京羣仙朝帝所合沓风云会龙虎中有一人王子徒上帝命之司紫府长跪谢山【一作仙】人引之凌九霞左攀琪树枝右接蟠桃花逍遥佩明月出入太清家有时乘獬豸下界触羣邪帝令司民命祸福无舛差坐调隂阳运帝车文昌六星示光华光华??照地维凤凰麒麟班陆离仙人飘翩翠霓旗手把云裾宴瑶池宴瑶池饮緑酒玉童东来献长夀下顾黄鹄山苍苍年命与之同永久
送奎章阁广成局副杨元成奉旨之徽州染纸因道便过家钱塘二首
新安江水清见底水边作纸明於水兎旧霜残晓【一作夜】月空【一作夜月隐】鲛宫练出秋风起五云高阁染宸章最忆吴牋照墨光明朝驿使江南去诏许千番贡玉堂
緑槐五月高云冷行人辞阙瞻乡井奎璧秋回帝座深斗牛夜隔天河永君今【一作今君】衔命出江关却到徽州几日还天上应须朝绦节湖边何得爱青山
忆昔行送雅勒呼正卿【初名雅古登天历第御笔改雅勒呼】参书南归参书闲居京师行中书调广西选以为静江同知比上其名中书正奏授高邮时广西寇盗而参书母老即移家归武昌待次遂作此奉送兼问讯江汉故人
忆昔文皇御天历知君已是青冥客宝气经年动斗牛璇光彻夜通奎璧比来蹇剥人所叹况复贫病家多厄【一作当路宣昭气斯直】忽闻除书双及门老亲白发生顔色秦邮近水足秔稻桂林只今多盗贼待次且食武昌鱼携家不过湘南驿王祥旧来驱别乘贾谊未久遭前席此时父老怨来迟他日攀辕会沾臆骐骥那愁九州大凤凰蚤恨三山隔秋浮江汉云木清夜过淮河月波白新诗屡成知自诵远道即见何由得黄鹤楼南【一作前】遇故人因君为致长相忆
立春日对雪【乙亥】
帝城东风作春雪千花堕地吹还灭云气微分五凤楼日华稍动苍龙阙天涯对节每思亲况复愁中数见春坐忆【一作?】高堂献生菜朝来说着远行人
古杉行题陈兵曹所藏李遵道画灵隐道中二杉【题下一有图字】
灵隐道中古杉树上与云雾相胶葛【一作轇轕】李侯一见为写真霜雪萧萧起毫末此杉苍茫几百年鬼物扶持人所怜贞心岂容蝼蚁蚀老干或有蛟龙纒山林万里那得致见者皆惊栋梁器暗壁寻常度雨声晴窗彷佛生秋气【一作晴轩恍惚来秋气】吾闻大厦衆力持此杉谁能久弃之君不见道边不材木拥肿百围安所施
陇西节妇歌为阎母田氏作【夫汝明客死剑南子为帅府经历】
陇西节妇生何苦二十夫亡子方乳琴底愁闻黄鹄音镜中畏见青鸾舞自从十八嫁良人年年【一作三年】离索怨征尘叶落啼看陇西月花开【一作飞】坐忆劒南春劒南忽报消息至生死那知蚤相弃寒日秋明化石心悲风夜落崩城泪誓将埋玉归同穴终拟遗珠照来世谖草萋萋种北堂柏舟渺渺临东逝于今门户有光辉八十红顔世所稀郎君佐府纡朱绂年老辞官着彩衣当时哀苦痛欲絶晚节尊荣忍能【一作更堪】说寒织犹残断後机香巾未解来时结人间万事可胜悲肠断江波日夜驰君不见会稽愚妇轻贫贱不待白头生别离
奉题陈参议溪山四雅图
陈公退食一事无开阁【一作合】示我溪山图晴林当昼发烟雾顷刻松隂生坐隅恍闻鸣琴动踈【一作修】竹一亭宛在清溪曲树下风声出舸舡石间水影摇棋局隔溪高空郁森爽丈人避世嗟长往嗜书无论终日读爱画时更临风赏可怜九老幽致同欲往从之不可通我贫何时见此屋怅望林壑生清风【一作谿谷来清风】
题顺元帅府都事杨君昭雪卷後
至大间夷寇野鹊刘弄兵鬼方肆杀敓为民害至白昼入城登元帅庭大呼狎视镇兵若无人者时杨君为幕白府僚发卒捕之获其渠魁七人贼衆溃走南边以宁事闻会执政有衔元帅者以专制论罪凡在府者坐之後八年朝廷亦知其枉命在坐咸复予旧官属关陕之变杨君适居蜀不得通今年始来京师因靖州刘从事持其邦人士所送赠文若诗为言状及其为人才能遂共感激作忆昔行一首以赠之
忆昔南夷瞰罗鬼魑魅魍魉何为尔夺马朝驱大市中椎牛夜啸长林里公然入城欺守帅况论过邑残居里府僚会谋饬将卒杀捕渠魁衆皆靡事闻执政议专制忍使羣盗轻过鄙明罚终能逹帝聪复官更遣司军纪幕中杨君西蜀彦宿者同患今须起感时每欲泪沾膺论事犹闻血生齿寇盗【一作贼】风烟互骚屑朝廷爵禄思任使至尊日夜忧四方安得边臣尽谋士
用王着作【字骨之】见寄韵奉题其所寓听竹轩
王家好种青琅玕四壁秋声生夏寒朝回每独风前立客至时同烟际看北牕数竿最幽胜满耳萧萧客【成作世非】尘净截管休将学凤鸣【学一作作】世间古曲无人听
邯郸行
邯郸城头下白日邯郸市上风萧瑟故垒空余鸟雀悲荒垣只见狐狸出何王坟墓对山阿尚忆诸侯争战多赵客归来重毛遂秦军老去畏亷颇黄尘白草宫前道鬼火如灯夜相照公子秋来不见歌【一作过】美人月下那闻笑当时冠盖激浮云挝钟考鼓宴青春只今惟有邮亭树还送年年行路人
伤哉行
伤哉何伤哉出门闻天语掩袂不敢哀道傍行者但踯躅使我寸肠为之摧呜呼上天生下民下民何多灾玉龙驾若木奄忽复西回吾闻女娲断鳌立四极胡不使之万古不动长崔嵬天高苍苍不可及下民号之空仰泣
广西謡
广西謡一何悲水泠泠山凄凄宁逢猺贼过莫逢官军来猺贼尚可死官军掠我妻与子
八十里山行
桂林之区猺贼杂处南有八十里之高山絶天绵延开险阻贼人倚之【一作山】作巢砦刼掠经年势还大官军收【一作征】捕费供给主将逡巡竟【一作意】何待居民近山昼夜愁山下行人皆白头况闻良家半为贼官府贪横仍诛求安得大聚边头兵甲铸田器尽锄高山作平地高山平猺贼毙
南屯老翁行
南屯老翁年七十官府征徭困供给大男送粮赴军前次男守寨不得眠盗贼时时刼生口东隣西舍日夜走今朝喜见朝廷使持酒含凄说前事筋力虽微不敢休辛勤更备官军至教儿应役莫逃亡祝男成长身日强但愿明年尽杀贼耕种官田得儿力
泰宇篇
元气浑沦物之先至道周流充大圆洪覆六合完以坚旷刼不坏体自全真人乘清驭紫烟坐摄羣动观化迁手持玉芝授至言恬澹无为游泰园太虚之室洞玄玄绦衣神君宅中间开阖两扉日月旋列星离离耀棂轩玉枢金龠固灵关物物不干妙自然崇台中峙朝列仙内景含照洞无边以虚为牖静为垣子能居之神永安
云庄行为将作院使约约正德赋
房山山川蓄清美参错田庐间流水中有万顷之白云划然变化开奇伟纷纶北贯居庸合缥缈西连太行起映日初缘赤县来乘风忽被青冥里云庄主人起庄中亦如云气随天风从龙已取应时运作雨犹【一作尤】资成岁功一朝进退卓然异衆人浮沉那得同乃知其善发天性况复所由承世忠身居富贵心何有马上看云数回首别墅思临谢傅棋故园忆对陶公酒朝有旧臣人所贤即今未得辞归田颇闻醉後王摩诘乘兴时能画辋川
东溪行为滁州万户杨俊卿作
东溪主者杨将军少年领兵多树勲心将富贵同流水身以承平住白云闻道云深是溪处扶桑直对门前路青山左抱日光回寒瀑西连雨声注将军临溪乐诗酒沙鸥水鹤相亲久蜾蠃经年缀鼓鼙蠨蛸尽日蒙刁斗白团羽扇小纶巾闲携棋局过比隣舟中有客时寻戴花底逢人非避秦人间何所无丘壑车马憧憧走城郭红叶空藏秋渚断緑萝自傍春岩落近者征南兵未休荒村穷谷多罹忧愿移部曲隳残寇却向溪边娱碧流
送袁庆远赴潮州经历【庆远淦西人号景山】
结庐清江山与隣帝里留连冬复春南陌花开临别酒东城柳发送行人行人直望潮阳馆水驿过家风日暖天入沧溟袅?长路经庾岭题诗满桑浦人家炊晚烟昌黎祠庙草芊芊候吏立当榕树底烝徒列及荔枝前府中文牍纷相积官长权迎幕宾客母秋还岛雾清鳄鱼夜徙溪云黑游子天涯兴转孤明朝相忆定何如上林无日无来雁会有邹人寄帛书
栾城节妇词
栾城妇郭氏子一生生长闺门底少年嫁夫夫早死牀头明镜不复治落花深院鸟声悲昔时山前哭夫处辛苦携持葬姑去一身未亡儿女小儿今长大身益老大行行舟河水枯妾心皎皎终不渝县官旌门人见好死生离别那可道
秋夜曲
草木摇落鴈南飞文牕皎洁承月辉凄风入房露沾扉红顔含彩垂佩褘簪金鸣玉扬舞衣兰釭射耀照君帏远行胡为未言归
七星砚子歌
吾闻飞星堕地时匿彩含光或为石坯凝适与精气会采斵犹疑鬼神惜君家文房七星砚坐令识者嗟难得天上还愁失白榆匣中歘见开玄璧寻常传观润生手造次何忍污以墨孤月秋悬列宿稀五云夜堕三台拆新晴试笔当广庭顷刻烟雾生青冥忽忆前年渡河汉奉使不识天文经归来空有支机石长使人间知客星
送笃敬夫御史之南台
布衣忧国人共嗤有时沉思坐终日不愁贤才进用尽但恐吾道经纶屈忽闻故人拜御史走读除书百忧失文气寒依北极回德星夜径中天出故人昔在天历岁忆送君行把君袂潇湘洞庭霜始清蓬莱弱水风能至董生对策遭英主韦相明经起高第丹阁终看集凤凰青云早见驱骐骥一生忠义心所留身至霜台仍黑头感君气槩重交分令我怀抱开羇愁绣衣南下动江海宝剑东行次斗牛吾闻獬豸憎魑魅肯使鸱鴞为寇雠
天师张大玄祈雪歌
至元二年冬不雪天子夙夜忧黎民宫庭择日诏方士台观通天求百神留侯之孙住龙虎世领祠官列圭组鳬雁经时诣紫微凤章半夜飞玄武皇天爱民祈可必腊雪依微应三日望拜还闻在竹宫受厘忽报临宣室天地杳默韬玄功赐予纷纭恩赐【一作数】隆请和六气辅元化常使九州歌岁丰
铜爵砚歌
邺中文砖天下奇流传为砚亦堪悲月砌寒倾古台莫雨犁耕出断钗时荒凉火烧狐兎窟金棺别葬奸雄骨石麟暗刻魏春秋铜爵空题汉年月可怜此砚依浮世曾见高筵美人醉行迹犹沾旧韈尘啼痕已灭新粧泪向来登践日纷纷即会磨洗见奇文题诗为吊西陵树地下曹瞒那得闻
禾簇簇题邹福所藏勤耕图
未簇簇禾簇簇去年缺雨今年足人家耕种少得闲一春强半田中宿塘上水生禾欲齐春禽爱近落花啼出入无人看门户野庭一任人来去有时耕罢亦长吟归来不记入村深书编从挂牛角上诗卷闲留桑树隂田家小心畏法令常愿秋租得余剩隣翁昨日到城还闻说官家有新政民间禁马不禁牛有牛耕田君莫愁喜有後题罗天则鹊见尾图云得子?也
喜有後喜有後酌君酒为君夀丹青百年知为谁今人不及古人手是谁幻此灵鹊解人意坐令见者嗟神异鹊兮鹊兮尔何慧既不学海上精卫禽衔石填海恨海深又不学蜀中子规鸟空山夜啼愁逹晓黎花乱开春日晴喳喳来踏树枝鸣风里花开时见尾烟中树合但闻声深闺少妇听倍喜却忆春来郎远行郎远行儿在腹郎归来儿在目想君得画归有期正是闺中闻鹊时
题萨天锡岁寒图
松树青冥气千丈野梅幽竹连萧爽月下微风缟袂开尘前大雨苍鳞长看君墉壁有此奇君更与此同霜姿乍闻清瀬泻悬石忽若流云生石陂
乌全子为晁安儿作後母害之刘长道者生之
乌施施尾褷褷生时作巢养子雄乐雌一雌死一雌来三雏待母食一雏长独饥彼母胡不仁子不雠母将奈何雏在树母啄逐雏去树百鸟利雏?常恐身毙巢亦颠母虽爱二雏巢坏宁独安忽有黄鹄从东来挟雏置树间含哺以食教以言今日羽翼成黄鹄不言恩
武氏节孝篇武用妻苏氏子名德政
孰不有妇武氏有妇贞且慈夫疾自刲股夫亡守空帷志不可夺义不可亏命子有遣言千载为母仪孰不有子苏氏有子孝以顺生时养母不违母母没长思奉遗训负土为坟广茔域东西筑台高百尺二泉出地蛇所导神物冥冥寸心格泉废尚可发土夷尚可增吁嗟苏氏子同传身死有名人鲜能
远将归
远将归恨归晚通州河头有韶雇行人将归不言远人家生子少离乡一生长在父母傍自怜出入无年月北走京师南走越他人富贵轻贫贱一日金多弃乡县小官禄薄何足为得及父母康强时说着还家客心喜此身虽贫亦不耻
覆舟叹
吴中富儿扬州客一生射利多金【一作钱】帛去年贩茶湓江东今年载术黄河北远行香火倚神明从来风水少遭惊近日舡行御河里顺流日日南风喜笑人上水风打头岂拟自家船入水前船各自向前行後者还来逢哭【或作笑】声妻子家中未知死同侣将书报乡里道傍叹者独何为昨日宁闻今日悲岂不见他平地上风波顷刻少人知
书阳罗堡
微雨萧萧湿行李马头即见长江水烟浦明侵白鸟边风帆乱入青天里故人南北久离居况复经年无素书明日重吟汉阳树何须不食武昌鱼
双剑图歌
莫邪干将古神劒得水化作双龙翔斗间宝气入江灭波里金鳞翻日光道人笔锋如剑利亦能化龙致神异黑风屭屭涛欲立白日隂隂雨将至忽然逢之不敢窥爪甲云气常淋漓便愁中夜雷霆怒两龙乘云尽飞去
金人击鞠图
古来北方善骑射材力往往矜豪雄吾观金人击鞠图意气已欲横土中黄旗鵰羽措天黑绣柱龙鳞掀日红鸣鞭纵辔捷一发左回右折如旋风流星逆乱拂衣里飞电翕忽生马鬃极知此艺较轻矫驰骋亦似观成功後来唇齿不自惜纵习武勇终亡国当时得失争一丸百岁安危复何益
题笃御史海鹘图
空庭海鹘谁所状海气初高鹘神王云脚西腾弱水涯湖头东出飞霞上此时扶桑色始分下视百鸷空其羣日中金鸟侧相避篱下凡禽何足论
醉仙图
吾闻真人絶嗜欲酒有何好仙好之八人坐饮崖树下沉醉千日无醒时梦中冥冥浩刼始世人不知其所以苍梧洞庭孤月生阆风玄圃羣飈起猿啼鹤翥无聊赖颠倒烟霞在冠屦壶中尽是长生日物外无非共游处醒时所执醉若遗万事纷纭何足恃呜呼仙道或在酒於我不饮生何有
武夷山雨图怀杜徵君
武夷山中春浩浩疾风满地翻瑶草云来九曲川欲平雨发千峰树如扫谷口车轮不能辨水边茆屋终相保可怜卿相多黑头空谷斯人着书老
孙伯大山居图
洞庭之区水所瀦波涛四时舂太虚故人卜筑乃厌此因遣好事图山居昨日开图见山色坐中烟云生顷刻峭石雄争华岳青飞湍怒截天河白衡门鸡犬仙源里野径山桥宛相似扫花可以坐白云采药谁能记流水知君爱山不在山画者所见非人间竹隂对客自吟啸松下闻泉时往还我生食贫若奔走石田茅屋今安有招隐空怀小山桂读书未种先生柳看君此志真絶尘只今功名始发身会须买田增筑室迟莫有意来相亲
伯大山水图
斋居胡为见云壑白日虚岚满秋幌何水深蟠地底回层崖险历空中上苍茫不知开辟始咫尺须论数千丈林端远岫微有无岩畔精蓝欝萧爽杂树悬罗拂轻黛寒松覆谷含清响仙源或在人间世洞口孤舟欲长往嗟我生平最漂泊中年万事何鞅掌忆昨征行多所径至今絶境怀幽想雷霆半夜山忽至风雨三春石应长对坐聊歌隐士芝无因一试仙人杖
方少府云山图
岳阳方君嗜山水妙墨千金不论价好事林生偶相得乘兴能为米家画云壑幽森愁翠虚风林飒爽宜朱夏石桥对面寒泉落茅屋无人午烟罢知君家居洞庭左亦有别筑东山下乡者入侍白鹤宫终日奔随六龙驾谷中白云昼自满石上青松岁当化为怜东驾事趋谒常拟还山事【一作治】耕稼我亦平生贪胜境谁其未老身闲暇就君买山安得钱愿乞长缣扫嵩华
送蒙古学正杨茂先归
古来篆籀久不作圣代同文变新学近者秦书废旧传诸生汉诂求先觉岳阳官舍冷於秋微禄淹人岁月流已闻给告还乡县明日风帆失郡楼
题宋道震皇都春色图
客居栖霞山自号栖霞子平生好诗仍好画诗兴苍茫画图里昨日山中开酒壼酒酣听我说皇都坐闻皇都好春色引至东家观古图东家古图长一匹数字犹题马麟笔上有宋皇飞白之草书舞凤回鸾弄【一作耀】云日此卷临摹用心苦犹恨生绡不如古歘从坐上见平芜便恐征衫湿微雨雨中如闻人语声彷佛谓是长安城水波已暖浴归雁宫柳初长啼早莺阊阖霏微五云起楼台隐约千花底是中冠盖多贵人想见行车若流水岂无礼乐成教化亦有文章待闲暇山人胡为独长往或问长安指图画君不见古来出处称逹生山林朝市各有名百年适意无不乐聊醉春风歌太平
题章存诚十二马图
韩干画马天下闻笔力远到曹将军忽从座右见神骏落日萧萧愁暮云雄姿利气闲且逸雾鬛风鬃十二匹神龙变化未可知天驷光芒有时失去年刷马喧都鄙纷纷杀马输马耳骐骥遥依沙漠寒驽骀尽向江南死江南近来一匹无君家乃得存此图便当持献穆天子上下八骏同驰驱【江南死一作风尘死】
题刘焕宗明皇四骏图
明皇昔时爱名马天廐所育皆神龙今君画图有四匹无乃神骏来九重圉人控御愁阊阖千里长安草萧飒沙苑昼疑云雾昏渥洼夜恐风雷合因思蜀栈銮舆苦那见唐宫教坊舞老骥飘摇弃长道美人寂寞归黄土开元旧事谁复陈独使此马传其真今人观画心所忽古者千金市骏骨
梧皋行为淦张会庆赋
玉山桐林君故乡闻有梧树参天长高枝苍茫会风雨老干偃蹇殊隂阳江皋颢气接翠飞屋下春泉流细香敬侯种木晚为用少陵移居恒不忘只今城中池水侧还植遗根志先德鸾凤楼枝渐长翎蛟龙伏窽终生翼飞英拂砚春常满落叶当庭晚逾积避暑时开背日牕听风或坐临流石兰台御史玄圃僊高风劲节时所贤直将文章着始末坐使泉石生光妍昨者寻君坐梧下为君诵诗神?然他时清庙制琴瑟君有长材宁弃捐
刘宗海山水歌
吾郡山水邑材艺皆絶伦昔时稚川善游戱妙墨往往追前人後之作者非一士刘生妙年下笔新意营惨淡窃元气功接虚无通鬼神一生精勤嗜奇古十年不见今楚楚忽然遗我四老图白日云烟起牕户头上松花坐处落手中芝草饥时咀此翁眉骨非世人踪迹何因到城府谁依涧石开茅屋亦遣踈花映修竹樵斧时冲白鹿归渔舟独系青枫宿嗟余奔走贪长道见画幽人愧尘俗近时诏下徵隐沦兹士胡为置空谷
牧牛去题袁庆远经历所藏画
牧牛去千山复万山上山日出愁起晚下山日入苦行难手中鸲鹆牛伴侣养来多日能人语纵牛不牵绳自垂听他行食母苦之欲归尚忧牛不饱更近前溪多水草但愿年年牛尽肥主翁足食身足衣农家养牛国所赖恶少城中杀牛卖
赠相士潘碧山
安城碧山子所居以色自取夫何如眼同秋水照絶壁心与浮云行翠虚古来善相称许负子有藏书服膺久直言往往惊四坐乃使世人畏其口呜呼万物同一气妍丑於人岂天意蜂目谁知不可亲虎头自信终能贵近者遇子岳阳城知我贫薄谓我清顔回屡空吾岂敢猗顿多赀非所荣潘生潘生子非佞我生久已安微命君不见松栢空自材岁晏萧萧雪霜盛
赠医士谢茂德
淦江远近皆名山仙翁羽客多往还玉田辉辉生宝气丹竈往往留人间谢君逢之得其道家积羣书日探讨上池饮水能知物东海得方还却老早时玉桂照庭阶世俗纷华志寡谐几回酒到能倾座何处诗成不放怀古来医术资造化内足看君貌闲暇市上悬壶岂近名城中得药应同价种来林杏日青青猛虎环行衆不惊岂无诏使求弘景亦有词人传宋清近者江城喜邂逅人生那得长相就丹砂见说可轻身迟子南行觅勾漏
题胡志同所藏牧牛图【志同名泰豫章人善书】
逹官肥马饱欲死农家畜牛恒苦饥春田百亩用牛力出入饲之须以时平林苍苍雨如雾散牧前坡自知路今年作苦牛勿辞去岁凶荒阙王赋
题香室僧所藏简天碧松桧图
孤松直立苔满身皮骨老作苍龙鳞墨池得水怒穿壁屋上垂髯寒近人傍有双桧左纹皴短蛟下蹲不敢伸神灵变化或有日雷电时时撼香室
牧牛图歌【并叙】
牧牛图者袁氏之族送其经历君赴潮阳而作也图有竹木水草其间一牛食且饱由由然弛其绳以憇牧者弄禽於其侧而各自得焉盖民之就牧者有类是牛善养之而不害焉则可终岁食其力矣经历君既去潮而归余始获观图於其第且闻潮民多德君者图果有补於是行哉请作歌以题其後後至元四年十月某再拜
我生田间食牛力牛为民命古所惜汉相行逢躬自问齐王坐见心先戚看君此图谁所画牛傍牧者何闲暇哺禽独坐芳草中归遥应过竹林下牛饥或【一作自】食饱或眠养之勿害天者全服箱可以致远道力穑由来知有年吾问长民如此牧养民得肥国当足君不见去年东海头家家卖刀买黄犊
傅与砺诗集卷三

[book_title]傅与砺诗集卷四
钦定四库全书
傅与砺诗集卷四　　　　元　傅若金　撰五言律诗
发武昌留别诸友
客子南来久京华北望遥交游惊远别文物庆清朝江汉春先动幽燕雪渐消芳年各努力流岁不相饶
江州社日阻风
社日长为客行人总念羣湓江春过雨庐阜晚生云渌酒治聋饮清弦送别闻风樯未得动坚坐且论文
大雾过安庆
水郭浮鲛室云帆度客星江空连海白山远入淮青访古聊须到乘流未可停遥疑天柱晓风雾飒精灵
吕梁洪
巨石中流伏盘涡尽日旋善游因土俗近住有人烟险或过三峡深疑及九渊轻舟脱鱼腹锦?得徐牵
下邳怀留侯
豪杰关休运乾坤属远猷自须成汉业岂独报韩仇黄石嗟长往青山感昔游同时多草莽事定覔王侯
对雨
到京余二月听雨独今朝暝压高城暗凉通积水遥犹宜深润泽已足净尘嚣万里甘为客讴歌乐圣朝
七夕
耿耿玉京夜迢迢银汉流影斜乌鹊树光隐凤凰楼云锦虚张月星房冷闭秋遥怜天帝子辛苦为牵牛
八月十四夜闻雷
京华万里客已念久离羣月幸中秋见雷惊静夜闻奔腾回朔野黯淡带南云百感西风里星河子细分
中秋有感
万里中秋月孤斋病客心庭闱兼喜惧书问隔浮沉地出西江永天旋北极深苍茫家国意搔首独长吟今夜霓裳曲宫中遂不闻乾坤划惨淡河汉错缤纷鸾背霏寒雾龙髯湿断云巡游多近侍宗社倚元勲日夜瞻銮驾生灵系圣躬都门一骑至血泪万行红桂月虚秋殿梧云冷暮宫孤臣重北望掩袖立西风翠华游幸地怅望感清尘洒竹啼宫女持弓泣野臣金盘残月露玉座倚星辰独有龙鸾气长令草木春
海子上
独步金河上遥看碧海隅桥疑通月窟船或到方壶鲛室寒投杼龙宫夜出珠浮槎八月晚应念客星孤
即事
目断虞渊日心伤魏阙秋霍光元在汉周勃固安刘庙社多佳气公卿足远猷辰居终不改覊旅莫深忧未有龙庭使犹严虎卫兵云山秋色远星月夜楼明逆旅多防盗迁居竞入城窃闻定神器且可慰羣情闻有西宫使还从北极来日浮三岛动天抱五陵回羣志安中土繁星总上台深知社稷计须仗栋梁材
客舍
清商忽已动大暑欲全苏竹响秋声合松凉雨气俱玄蝉依木静苍隼入云孤画扇宁忘汝只伤节候殊
诘陈宗道酒不至淹高刘诸公坐
酒许今晨至灯从昨夜花遣人听击马留客过栖鸦高适邀同坐刘伶兴转賖不成投辖饮怅望隔风沙
赋得天际舟送兵部张孟功治河
日下行人发春晨去鷁催?侵斜月解帆向断云开度鸟窥诗卷垂红映酒杯寻源不可尽奉使几时回
幽居即事
夏木隂森合晴牕隐映开青禽翻露起紫鸽上云回酒自隣人送书因过客裁非关傲朝士真畏犯炎埃地僻连高树庭虚集晚烟鸟衔朱果落虫曳碧丝悬扣户鸣空盎开渠得古钱深惭穷巷客时枉故人牋
咏大树答靳御史
大树高风集惊潮四面【一作静夜】来轮囷蟠厚地萧瑟撼平台雨暗蛟龙出天清鹳鹤回明堂须重负岁晚见奇材造化涵滋息神灵会渺茫色分羣木秀隂覆数家凉白昼鸣风雨玄冬度雪霜因知免樵采故解拂云长
送别汪仲罕赴处州丽水簿
栝苍晴树里远色正氛【一作氤】氲江白连苍海山青入缙云俱传习主簿兼似鲍参军县路多行客看诗定覔君
夜宿掲监丞斋馆
旅舍尘都满斋居意自幽花时晴独往树底暮相留诗许家僮学书从坐客求何因谢拘东来往屋东头山东王佥事君实数因书问讯以诗代答三首
都门相送别千里只驰情寄鴈经时到乘?累月行春浮海岱阔风入泗沂清遥忆题诗处花开乱晓莺闻道轺车出观风处处临汶流春雨净梁甫夕烟沉书到能相问诗成想独吟京华万里客牢落损乡心君家琼树好斋馆旧相辉客至看皆惜春来见亦稀迟迟数字往悄悄寸心违无限临风意何能把绣衣
送金华王琴士还山
年少京华客【一作士】囊琴暂出山忽闻春水满径逐暮云还三洞飘玄鹤双溪下白鹇应寻牧羊子时过緑萝关
寒江独钓图
岁暮渔竿客天寒向水云孤舟清泛泛双鬂白纷纷雪树微茫见风篁缥缈闻王车如出猎何处定逢君
次孙伯刚鹤雏诗韵二首
弱羽为人养卑栖每自归步苔依坐石窥竹映开扉絶岛秋云回空庭夕露微纷纷野田雀终日稻梁肥青田伏始出华屋到如归水立风行沼庭凄月入扉已含仙气足犹混羽虫微寥廓终高去轩墀岂自肥
题画扇
絶境羣峰合深居积水蟠俗人来已少山客见犹难朱阁凭风回青林蓄雨寒此中宜野服何事欲朝冠
挽苏郎中
蚤岁攻铅椠长材异斗筲如何违画省即复返青郊朝士伤任隗乡人慕薛包新城风树晚行客泪痕交时世事多违乾坤露易曦斯人嗟已远令子足相辉白日明珠树青云起绣衣能令墓前石终古照山扉
得舍弟书有喜
忽有乡关客能传舍弟书披衣喜不定倒屣问何如竹巷新容马花溪夜得鱼吾亲足自慰邻舍总安居
和雨中桃
烂漫多临水霏微乱塞蹊燕轻沾叶喜莺满坐枝低歌袖归时湿行舟望处送夜闻春涨发因忆武陵溪
中秋分题赋广寒殿
月殿悬银榜云阶倚玉梯泬寥天上出回合雾中迷御气通黄道仙音合白霓行人不敢近桂树长皆齐
奉和掲监丞立春病中之作
京华频立春年老更迎新汗竹从官事储参养病身乾坤万化出日月四时均小阁长吟里清诗独过人相思梅蘂春复见柳条新霜雪频过眼云霄各置身感时怀子美违俗忆灵均肺病今何似朝来未见人
近日
近日人皆弃方春客未还忆寻云外路吟看雨余山庭草通行屐檐花对掩关萧然坐离索此物慰覊顔独客书空坐惊尘过眼飞亦知穷巷窈能使故人稀雪树晴犹湿春苗暖渐肥风光历庭户多谢不相违
掲监丞枉和仍韵奉谢
花树莺初乱江城鴈欲还春愁兼独坐暮色更千山风雨蛟龙宅星辰虎豹关年华将世故不用损朱顔城阙春风起楼台雾雨飞杂花移欲遍幽树种仍稀水鸟时时狎林乌个个肥独怜生事拙常与世情违
寄题余泰昌隐居
闻说幽栖处遥连郁水天径开移竹地渠饮灌花泉坐客留倾酿隣人访草玄京华远游子那得共盘旋
挽徐希韩【浦城人性好竹号筠山】
少日遭离乱经年葺丧亡吟诗自可老好竹未能忘学舍余春雨封丘对夕阳传经仍不冺遗泽故应长
挽徐春山【浦城人葬岩岭】
道路干戈後田园积累余族賙年歉粟儿课夜分书岩树成新冢山花落故居欲从高士传潜德在乡闾
和王着作晓起偶成
宿雨过前林微风泛客襟螘沾槐下屐蛛挂竹间琴同巷常疑远过门转觉深知君挥玉麈挥罢更长吟
卢沟桥
古道旷秋色平桥卧夕阳水声西下急山气北来长数骑凌空阔孤烟入渺茫人传耕种地宿昔战争场
拒马河
落日苍茫里秋风慷慨多燕云余古色易水尚寒波岸絶舡通马沙交路入河行人悲旧事含愤说荆轲
萨天锡画屏
入坐闻流水开屏见远山路通烟树窈门对野桥闲拄杖晴俱出渔舟暝独还祗慙万里客尘土污朱顔姢姢幽竹好个个倚天长白日含烟雨清秋动雪霜浑疑过云梦犹忆对潇湘何日开三径吹笙引凤凰
延津渡河
驿路南征远河津晓渡危风霆划荡云日互参差鸣橹中流急悬帆出洑迟交州却回日应及水清时
金竹道中书题驿壁
征南万里使行道畏蹉跎平壤踰淮少青山入楚多田依深谷转路廹断厓过後夜南楼月覊离奈尔何
对雨
飞雨飘颻至庭树发余荣随云纵渡阁从风杂入楹依微方露密羃历配丝轻繁思良难理虚襟坐复清
道傍松
欝欝羣松里萧萧数骑行色愁侵?碧寒畏入衣清远雾看时合微风听处生栋梁须汝在来往莫相轻
石塘驿
道路清秋莫林峦白昼昏入松云气满傍竹雨声繁信马知前驿闻鸡识近村偶然逢水石真使慕田园
蒲圻道
萧瑟行松竹蜿蜒出薜萝地临江北重水近岳阳多赤壁残云去青山宿雨过登高望不极怀古意如何
港口晓行
早起星犹在前行路稍分人家隔树见山鸟过桥闻涧响多於雨林昏半是云晓逢力田者愧尔一生勤
临湘
宿雨愁泥滑长途畏日斜黄归断径犊青聚古祠鸦野屋时依竹山园各种茶巴陵看渐近遥识故人家
平江道中
洞庭南去路幕阜翠崚嶒走马千峯过哦诗万谷譍竹深围乱棘松老落寒藤明日长沙道梅花发未曾
熊罴岭
百折疲登顿羣峯互接联风烟含古木云日射寒泉路出飞猱上江流去鸟前据鞍临絶顶注目尽遥天
柳先生祠
江抱零陵郡山藏钴鉧潭古人如水去祠树与天参述作笼诸子风骚过二南後来窃时誉吾辈得无惭才大常为累居深允自安虫蛇沾翰墨鱼鸟识衣冠息壤风烟古愚溪月露寒经过怀故迹系马重盘桓
桂林
桂林南望远山路与云连浅水清涵石攅峯乱刺天干戈仍岁月瘴疠接风烟蛮寇何能定边氓亦可怜
宾州
过岭冬犹热缘山夜未宁树残兵後赭草发烧余青西寇迷仙雾南人恨使星民居日稀少唯见短长亭
仙奕山
絶壁青天里危亭緑树中云封丹竈冷日照石平空五岭尘犹暗三山路岂通黎民忧盗贼何处覔仙翁
大小石垒
崭絶山如削崎岖路欲荒竹繁兼雾暗藤落与风长鸣鸟时相近垂猿巧自藏只疑人事隔随处药苗香
腊日入安南
冬入安南国云迎使者轺郡闻秦日置柱想汉时标江路篁犹箨山田稻始苗皇恩涵远迩行役不辞遥
凭高
世祖初开业安南早贡琛国蟠蜗角小地接犬牙深使节犹频入蛮兵莫见侵数州须拯恤万感寄登临
佗覧驿
日月低铜柱云霄下玺书山通汉使道田统马人居文字雕题後衣裳断发余槟榔杂鸡黍相迓满郊墟
将归
道路南驰远山河北望深班超晚投笔杨震夜辞金事往徒劳问诗成只自吟昔人闲倚柱谁谢此时心
答别龙州萧从事韶
北极丝纶下南陲政化通灵槎浮度斗瘴草偃随风殊俗难为别清谈喜屡同驰驱不可住心切大明宫使节明金虎腰弓偃画蛇蛮夷趋号令原隰见光华边树犹含緑江梅各放花忆君依幕府何日定还家
还闻柳州破道阻将泝江
交趾方通使宾州忽被围还闻山路塞径就水程归上府空金椀前军老铁衣谁能平政化不事总戎机
梧州嘉鱼亭
舟楫囬沙驿旌旗驻郡亭江通五筦白天落九疑青此日瞻云气谁家见客星军须昼夜急寇盗【一作掠】几时宁
崇仁峡元日思亲
野宿逢新岁乡书隔故园树间深倚棹沙际迥开樽水影摇江獭岩声应峡猿高堂鹤发在万里忆儿孙
别静江文学诸公
乍见先愁去将行未忍分字期归後寄歌畏别时闻驿树通春雨江船隔夜云驱驰念吾弟羽翼待诸君
和智礼部早发兴安
早发兴安道人瞻奉使槎雨来鸣近树云去落谁家解?眠看竹哦诗独煮茶归程足幽意莫向市朝夸
浯溪
舣棹依江岸寻桥过寺门竹深题字满苔古刻文昏石色兼云冷溪声杂雨喧浯亭正何处为覔漫郎孙
石镜
方石开玄鍳寒辉截古铜映天浑欲回含物坐疑空云影无时度江光尽日通往来多自照妍丑莫相蒙
衡湘驿
烽火连诸郡旌旗转百蛮野莺先客至江鴈及春还吴楚青天回潇湘白日闲登临慰怀抱况复近乡关
长沙见严亲
游子方春至严亲尽日怜别来忧道路喜定问山川百粤元过岭三湘总入天归朝诚努力江上莫留连
金陵晚睡
金陵古形胜晚望思迢遥白日余孤塔青山见六朝燕迷花底巷鸦散柳隂桥城下秦淮水年年自落潮
沛县
县路迷青草行人?緑杨时逢沛父老能说汉君王芒砀来秋气彭城送夕阳凭高发慷慨远色正苍苍
六月二十八日至京
使节违双阙天书下百蛮雨蒸归日路云合去时山岭表兵犹动滦阳驾未还安边数策在不得犯龙顔
中秋同王叔善诸公分韵得中书字
皓月开良夜清□洗大空气浮银阙动光与玉壶通雾露分毫末河山得镜中寂寥今夕会欢喜故人同城阙临秋迥庭轩抱月虚桂枝凉可把桐叶净堪书会合惊时序飘零忆里闾壶觞聨共引文字足相於
题陈大禧山水
古木风烟底遥山雾露余野船依渡小村舍隔林虚路暗疑闻犬江清或见鱼行人向何处应就白云居
赋赠秋海楼埏
长天尽碧海远色赴高楼日涌层波夜风回絶岛秋鈎帘逢鹤度倚柱见龙游何日临空濶从君望十洲
胡廷英箕山别业
高年余菊水别筑在箕山野鹤行相逐溪云出自还树隂迎客健花下引孙闲游子京尘底闻风欲汗顔
酬黎别驾
远道勤相忆明时愧不才偶乘天藻出亲到越裳来离别留诗卷登临罢酒杯尺书非敢爱南鴈或迟回
酬景德载
迂濶长忧世覊离久任天春归万里别腊尽一书传江汉讴歌底潇湘盗贼前相思未即见真愧德公贤
和王申伯寄子伯昌叔善
闻有闽中使遥怜阙下寒客袍装恐薄宾馆住宜安天廐千金足霜空万里翰丁宁重远业留简後来观尺素题封远骊珠满把寒长吟中夜起清梦几时安霜雪惊华发风尘惜彩翰王家子弟好吾辈得相观骨?拘游宦田园隔旧乡竹闻删後美松见种来苍着述工何用驱驰苦备尝承家不可坠季子?相望一老淹闽海三年忆帝乡珠非照乘赤璧是礼天苍文物归朝觐声诗托禘尝周南不必恨有子慰深望
挽栝苍姚君卫
南宋倾危日东园隐逸年芝云瀑泉外松月烂柯前自决生营葬人疑坐得仙犹闻化去日能写示儿篇处士樵歌远空山宰木寒田生晚传易陶令早辞官白日开琪树青天下玉棺看君真不死文采映芝兰
挽李森高夫妇
厚德乡评在高情世事违孟光能共隐萧史不同归夜雨悲悬榻秋风忆断机承家足文采同穴有光辉
挽刘侍御
台省思耆旧朝廷失老成遂悲刘寔死犹拟谢安荣星落长沙白霜留建业清湘山夜来月还照泪纵横
京师守岁
日月催时序乾坤隔晦明残年万里梦今夕几人情久客烦朋友双亲倚弟兄深惭须薄禄不得谢浮名
次黄次举韵
寻君已出俗久立向空庭把袂惊相得开樽愧独醒雪余梁树白山忆故园青未有同归日哦诗且共听蚤岁违乡里终年恋阙庭久同今日俗敢谓古人醒奉使心常赤逢人眼倍青纪行多近事愁思不堪听
送罗宪使
双阙除书下三山綉使来荔枝迎马拆茉莉近人开轻箑行时把单衣上日裁不须愁湿热氷雪满乌台使节安邦郡轺车出帝京星连百粤动风过七闽清贡赋东南入疮痍日夜生到官频访问常使慰羣情
发通州
燕骑经旬发吴船此日行树知风起色帆识雨来声骤转长林暗斜分絶塞明河流今夜满无复滞归程野树龙葱合官桥屈曲通入天迷远近看日得西东酒斾青摇水渔罾白映空时还问村落何必似城中
河西务
驿路通畿甸敖仓俯漕河骑瞻南日去帆听北风过燕蓟舟车会江淮贡赋多近闻愁米价素食定如何
直沽口
远漕通诸岛深流会两河鸟依沙树小鱼傍海潮多转粟昏秋入行舟日夜过兵民杂居久一半解吴歌海戍沙为堡人家苇织帘使催通漕米兵捕入京盐蟹忆霜时贱蚊愁夏夜添归人倚船坐闲爱草纎纎
五月二日青州
舟行旦复莫愁坐惜离羣斜日看帆影微风爱水纹乡心增渺渺节物渐纷纷何处榴花色如今似舞裙
长芦
水国常含卤沙场业煮盐转输分使出征榷置官监桥坏仍通市船来总落帆依依道傍柳无赖拂征衫
秦邮
缥缈平湖白微茫远树青田分高下水道俯短长亭鹅鸭烟中乱鱼虾雨里腥秦邮看渐近城郭记曾经
湖中方洲即景
野屋垂杨里方洲积水回船通菰叶过门对藕花开岂是嫌城府真疑断往来居人惜未学诗句不能裁
安庆
驿路通淮甸归人及皖城山围天柱起江赴海门倾孤塔凌风回危楼近水明舟中频怅望犹忆去时程
初归
远道起乡国中宵梦弟兄松篁数里见桑柘十年成慈母惊相问隣儿笑共迎无钱未是恨骨?慰离情
送罗克一为李太守之金陵市书
泮水诸侯学名山太史书万籖悬日乱层阁伫云虚发帑增收蓄升堂备卷舒知君远行役不敢独怀居银汉通秋使金陵入晓行人称蜀太守士得鲁诸生画舫归时重青编到日成惟应问俗者因尔得风声
灿明叟修崇庆寺
坏刹连嚣市新功啓施财斧斤云外集楼殿日中开绀树明珠网青莲映宝台极知龙象法终倚栋梁材银汉兴危构金轮转大车像严香是国僧至饭如家半岭晨飞锡诸天昼雨花林泉浑欲改城市忽疑賖
西隐庵
大隐还依市空林旧结庐犹闻拔宅去谁见入壶居阖树围僧衲山花落梵书幽人数来往高兴定何如
送巩志道桂宪使
宪使才名旧南还岁月迟湘中独发夜岭外早行时暑雨过榕树凉风起桂枝殊方慎寝食莫遣发成丝相见嗟已晚相知情独真一生多好直终岁少言贫岂是经微禄祗应念老亲送君徒怅望心迹不堪陈五岭连乌府羣贤列綉衣闭门文史足巡郡简书稀日月明丹徼风雪满翠微时劳念踈远吾道亦光辉
卧病
风雨长沙郡泥涂陋巷居病嗟眠食少贫觉往还踈杨柳低牕湿莓苔映座虚淹留未足恨昆弟久无书
志道雨中留饭
急雨侵危坐长衢滞独行乾坤一气塞沟壑衆流生巢鸟忧漂户江鸥喜结盟主人因饭客对此未忘情箕毕星多好江湖水乱行暑兼云气湿秋共客愁生东海犹闻变南夷数背盟相逢得相慰世故莫关情
张振卿见访和韵
漂泊怜生事经过念索居紫苔归鹤晚青竹照萤踈避俗门多掩期人席久虚题诗拟相属桐叶正堪书近闻长者辙能到故人居青眼非关傲苍头或见踈孤城秋水回高树夕阳虚想见池亭里归来试草书
挽黄君政
弃吏初安业遗荣乐莫年药同康伯价书异石公传庭月余秋树湖云隔夜泉岳阳耆旧在挥泪鄂山前
竹树图
匠石求林尽伶伦制律余画图开莽苍牕户起萧踈江汉秋云迥潇湘夜月虚故山泉石在种植意如何
挽朱斗南
乡里生离乱丘园老治平读书长嗜义推食岂求名南斗龙光在西冈马鬛成儿孙哭遗业寒日黯铭旌
常宁刘百户园林
胜地通虚馆遥天出乱峯市声临水絶云影到池逢溪筱摇飞凤庭柯走蜕龙田庐应可老尊俎日相从颇爱将军第幽同处士园石浮春雨翠溪抱夕阳喧虎韔空悬壁熊居数过门遥疑花树底鸡犬近仙源少壮从戎事归休遂野情鶡冠时自着龙剑夜犹鸣竹下思羊仲瓜前感邵平知君纵幽赏心已薄浮名春日名园好常时俗客稀树间斜引径花外别开扉沙鸟随行热池鱼上钓肥往来祗适兴出处已忘机小隐依侯甸芳筵照客星傍梅杯泻白当竹座含青山气分南岳江光赴北亭暂游聨自记重到忆曾经
善原道弟原性处问舍弟信
令弟来衡岳何时出桂林干戈百粤外舟楫五湖深惜别长回首言归总慰心岭南子季在书问岂浮沉
送巴陵谕张复心
化俗须文物成功録岁年禄微那避事官冷亦称贤俎豆诸生在弦歌一邑传洞庭临别日总有送行篇
挽杨都曹
都县师秦吏江湖屈楚材上官劳荐引中路坐迂回宾幙秋莲废仙源夕树开佳儿旧相好闻问不胜哀
美齐东王师献
圣代昭耆德王家重伯兄性疑元亮简心见伯夷清海岱成高隐江淮罢远行潜夫堪着论处士岂虚名太史书遗逸今时见古人曾参无更娶原宪有长贫粮絶宁终饿庐焚竟自陈高情嗟已矣薄俗愧真淳
乂上人求母沔阳
开士辞家早慈亲割爱深倚门思一见飞锡誓相寻鴈度云移寺乌啼月照林此时忧白发长路政关心受法从西竺怀恩限北堂书来一洒泪经罢九回肠汉沔连春水江湖散夕阳袈裟柁楼底远色正苍苍
答杨闻礼
家学存先业囊书受异人江湖行欲徧山水宿相亲黄壤罗翁仲青云满缙绅百年多宅兆融结任鸿钧城市逢君地庭轩为客开花隂通杖屦木末见楼台对雨传飞觯看云抚画罍淹留未觉久犹恐过黄梅
和赠陈与之
午日清江道南风满緑苹暮年为客健长路对人贫忆弟余双鬓还家称一身有孙堪慰眼莫厌把盃频
桃源图
闻说避秦地花间忘岁年偶逢渔父问长使世人传丘壑浑疑幻林庐或近仙至今图画里惆怅武陵船
送云间师游淛
杖锡违萧水风帆向武林海红秋树远江黑暮钟深云起通香气潮来合梵音亦知无住着随处得安心吴越青山乱隋唐古寺多雨中持钵去松下棹船过业净唯诗在心空奈法何故山明月夜犹恐忆烟萝
傅与砺诗集卷四

[book_title]傅与砺诗集卷五
<集部,别集类,金至元,傅与砺诗文集__诗集>
钦定四库全书
传与砺诗集卷五　　　　元　傅若金　撰七言律诗
道士矶阻风过吕相墓
危樯风急晚相依闲谒荒坟吊落晖白酒暂谋同辈饮青山因感昔人非荆襄万里空残堞吴楚千帆掠断矶今古高门总丘墓英雄何用苦沾衣
韩淮隂庙
淮隂万古英雄恨楚树荒荒夕照残水夹废城春草合云昏遗庙野花寒封齐安用真王印兴汉空余大将坛高帝旌旗俱寂寞断碑零落後人看
桃源道中
忆曾亲到武陵回忽遇桃源偶自猜岂有水通仙洞去只疑花映县门开日明画戟官船上风猎黄旗御膳来想得故园寒食节共言游子近燕台
宿迁舟行
天涯风物最关情每问舟人计驿程几处新蔬随晏食谁家艳杏照春晴水通淮海波涛壮地入青徐土壤平正忆袚除逢上已可惭寥落过清明
黄河
黄河万古来天上白日千雷鬬地中浮水巨鼋时出曝傍巢灵鹊自知风神珠化浊何由得仙木寻源或可通闻道千年圣人出此生何幸见时丰
徐州
断山数里见浮图水树微茫映日踈舟楫尽经危石过人烟稍近白云居朱陈村远思遗俗楚汉台荒想故墟万古风帆自来往新诗吟罢独踌躇
沛公亭
遥山寂寂对危亭坏础欹沙柳自青四海久非刘社禝千秋犹有汉精灵丰西水散烟沉浦砀北云迷雨入庭坐想酒酣思猛士歌风台下晚冥冥
济州遇大风
黑风扬海舟欲翻黄尘蔽天白日昏牵江百丈有寒色转野孤蓬无定根少年涉历深世故长路艰难销客魂坐笑杞人真不慧浮生久已信乾坤
会通河伯祠晚眺
水神祠下晚维舟闲倚穹碑诵远游西日射云明兽几北风吹土集貂裘漳川近绕幽燕出汶水分兼济漯流过客岂知疏凿苦当时荷锸几人愁
至京
京国古为形胜地野人今识帝王居无时云气浮金阙尽夜奎文映玉除岂复常何须论事蚤闻司马已成书?中独有长杨赋欲向何门曳客裾
咏怀
一春风浪淹行客六月尘埃满上京邻馆朝烟同杵臼故园暮雨隔柴荆西州近日犹防寇南诏经年久用兵独夜起瞻龙虎气五云终绕凤凰城
驾发
天门晓启黄金鏁路马遥翻碧玉蹄银烛荧荧花外出翠蕤冉冉柳边迷千官劔佩屯云合五卫旌旗拥日齐後夜龙沙驻清跸侍臣不寝听鸣鸡
呈王继学大参特领江东宪二首
丈人文律擅风骚往昔朝中属望劳宣室近闻徵贾傅汉廷重见遣王褒苍松雪後森森直玉树风前凛凛高几处疮痍待苏息遥瞻使节下江臯
蚤年弄笔向山阿行径春深长薜萝逸驾未能攀屈宋苦心虚拟过隂何南游泽国黄尘满北望都门紫气多最说蓬莱旧仙侣妙音时复奏云和
登楼
楼上秋风吹画屏楼前秋思满都亭金河水去涓涓碧琼岛云来冉冉青近见萧何成第宅旧闻汲黯在朝廷明时进用多英杰迂腐深惭守一经
秋兴五首
天上旌旗卷莫寒人间鼓角送悲酸瑶池日落回青鸟月殿浮云掩素鸾杨柳渐稀秋瑟瑟芙蓉已老露漙漙砧声苦近南隣客寥落羁怀强自寛
落木萧萧满帝畿候虫飞处趣寒机客星入斗秋深见神女行云日晏归复喜诸公扶社禝祗怜弱弟奉庭闱短章讽罢频回首目送江南鸿鴈飞
梧桐树晚细含烟阊阖门深总映天龙去鼎湖云漠漠鹤吟华表月涓涓东都日望金舆发南徼犹惊羽檄传只在忠良勤夙夜五陵佳气故依然
白日遥看锦绣悬重重楼阁隐青烟化城或在诸天外方丈长疑积水连每说神僧飞杖锡更闻童女上楼舡西风日暮何萧瑟一度凭高一惘然
敝裘已畏早寒侵岁月祗惊久客心莫倚长卿能作赋始知季子故多金天门守虎星辰冷云气从龙雾雨深直北关山时极目背人聊复短长吟
题张齐公祠
将军结髪事先朝百战山河血未消总说霁云能慷慨兼闻去病最嫖姚烟尘剑戟迷秋峒风雨旌旗落暮潮自古英雄须庙食精灵何待楚辞招
送湘中李从事赴郴幕
长沙上游山水窟郴阳自古说名邦天围翠岳连三楚地合清湘赴九江归去收书经石室坐来拄版对寒窗西风惨淡都门别莫爱青楼倒玉缸
和宋子与病中
知君憔悴对医师总为庭闱接梦思去国休题王粲赋忧时苦爱杜陵诗关河落日传飞箭城阙高秋遶画旗自有羣公勤辅翊不妨羁旅暂栖迟
寄汉阳黎暹州
郎官湖头秋月辉大别山下莫烟微隣家竹好题诗到别墅花浓放棹归稚子摊书黄叶下野人送酒白鱼肥惟应对客多清兴解念征尘染素衣
寄冯架阁
风沙独走燕台路秋思长悬楚观云直北槖驼终日见向南鸿鴈几回闻过门每忆逢春雨迂辔能应坐夕曛数就行人问消息知名总说汉冯君
崇天门朝贺
辇路尘清列羽林侍臣鹄立肃森森风含凤吹青冥阔日射龙旗紫极深两庑佩趋临水玉九门诏出映泥金从来汤武须传业更在伊周老尽心
雪中次元茂才
北阙今晨雪满墀腐儒忧国畏人知月寒弱水迷三岛云暗苍梧失九疑瑞木细飘天上叶梅花潜发岭南枝山隂那得乘佳兴起遶前轩自咏诗
客馆对雪
主人并马清晨出独客挥毫白昼吟空院雪花时近眼故园梅蕊总关心天迷汉节南征远目冷燕台北望深但使年丰成国用敢论游子少黄金
元日
漂零京国逢元日俯仰乾坤任四时天上椒花虚作颂江南梅蕊废题诗三山日动苍龙阙六管云回翠凤旗元老议成周典礼小儒思见汉官仪
正月十七日丽正门观迎接口号
南徼旌旗万里回中天城阙九重开龙门仗簇青云起鹤禁香通紫气来父老多流去日泪公卿不乏济时材已闻奉玺归金室早听趋朝进玉杯
和宋架阁病後出游
近说能诗宋之问还同多病汉相如出门跨马惊春晚临水闻莺似梦余柳边苑路通飞观花底宫泉溜决渠每历凤城多杂兴须君把笔更来书
送贺尚书致仕後赴召上都
使者徵行立晓风宰臣传诏守离宫关中旧忆留萧相江左俱看赴谢公路经琴峡秋声满天绕滦河御气通闻说至尊劳睿想莫令行色後宾鸿
送唐子华赴嘉兴照磨【子华名棣吴兴人善画】
闻君秋思满南湖行李今晨发帝都幙府初乘从事马江城还忆步兵鲈树浮白日山侵越潮蹴青天海入吴闲暇凴高动诗兴须成一醉扫新图
和孙太常元日
日射天门海雾晴云飘仙路岛风轻柳边仗出开旗影花底朝回散佩声为客频占新岁事思亲复起故乡情不论万里羁离苦惟愿朝中政化平
澧阳桥
谢家作桥涔水上行客题诗江雾中天接五溪南去永地连三楚北来通青龙莫见云汀湿乌鹊秋闲月渚空闻说道傍多骏马何人环佩立西风
春雪次韵
才见天花散碧寥即看庭树失青条侵香静向金虬?拂舞轻兼彩燕飘只怪春丛俱烂漫可知年谷最丰饶蹇驴莫出多诗思却恐傍人拟灞桥
出郭
晴光缥缈泛青春远色氤氲动紫尘出郭自因芳意早寻幽兼得野情新花边古寺翔金爵树底高坟卧石麟却倚层丘望城阙上方云气绕龙鳞
送会稽方泳道之松阳令
松阳令尹之官去三月都门柳拂衣作郡旧闻成式在去乡今见买臣归春光绕县居人满秋柿连村过卒稀从此管弦遍闾里看君鳬舄近云飞
寄河间赵运使
雪尽官河春水生移家还出凤凰城竹间退食占灵鹊花外题诗听早莺盐井青烟晨缥缈漕沟素月夜分明京华久客遥相忆欲托音书不称情
送临川僧明极
天寜堂中云所居生公聚石意何如山前振锡应逢鹤池上开函或召鱼有时风树鸣珠网当昼天花坠宝书岂忆今晨送师处蓟门南望说乡闾
送马伯成书大典恩授学官待次归
蚤闻献赋拟扬雄晚说传经出马融载笔旧登天禄阁将书能到大明宫苑花送酒归时发江树迎舡去处通会待诗书化干橹青灯重约故人同
送杜德常御史赴西台二首
御史才华旧省郎翩翩云路起鵷行天回紫阁明奎壁地切乌台动雪霜分陕定存周礼乐过秦犹有汉文章欲因巡郡还搜访别酒临风意独长
绣衣此别定如何骢马西行处处过驿树苍茫连灞滻江花浩荡过岷峨三秦久诉诛求尽六诏仍闻警急多早听封章切肝胆为怜编户困兵戈
忆到京华未相识将诗往往向人传只慙燕石登重柜岂有骊珠出九渊青云满路逢倾盖白日临岐送着鞭好去南城访遗谱杜陵自古盛才贤
送方从事赴潮州二首
阙下风流秘省郎移官万里向潮阳树边海气浮天阔云底泷流出地长见客惟应辞薏苡思亲定复忆桄榔诸公佐郡多能事日对韩山送酒觞
都门十月把征衣肠断千峯木叶飞江上也知鲈鱠美岭南还恐鴈书稀梅花月落晨趋府榕树云生昼掩扉幕下故人如问讯帝乡为客未能归
寄潮州袁经历
去岁京华叹别离千回坐想到州时潮人载酒昌黎宅海客移船广利祠南去只凭相忆字北来频问近题诗岭梅处处开应好何得春前送一枝
送蒙古潘学正
奎宿凝华协帝符龟图呈画照坤舆衣冠治定通重译竹帛文同变六书分教已从官独冷致身寜论术犹踈明朝鼓棹潇湘去处处秋秔荐白鱼
次韵元日朝贺
宫漏催朝烛影斜千官鸣玉动晨鸦交龙拥日明丹扆飞凤随云绕画车宴罢戴花经苑路诗成传草到山家小儒未得随冠冕遥听钧天隔彩霞
对雨怀掲监丞病起
微雨霏空坐转添把书终日对廉纎雾交忽复深连海风引时能近拂帘树底征鞍愁易湿花边坐席喜相沾孰知病起多幽思行乐时时过画檐
答张自观自江右赠诗至燕
十年江国苦淹留万里京华恣远游坐客浪传鹦鹉赋市人争指驌驦裘久疑傅说骑箕尾空使张华望斗牛此日朝廷盛文物春来相望莫深愁
和掲监丞闻王少监宅二月梅花盛开
南州腊近梅偏盛北地寒多暖始繁总为萧疎含冷色独判迟暮答春恩谁家爱树开幽径此日逢花忆故园何逊能诗意无限莫将愁思绕孤根
送周士稚归旴江二首
华子冈头春色幽麻姑洞口好山稠天晴暗草生归思日暮浓花唤别愁岐路不堪长送客故乡那得便同舟知君文力驱江海岂学苏秦着弊裘
为客京华岁易迁看君游倦独幡然更同夜语何由得不漫春还也自贤作赋未成前殿奏论经犹拟後生传仲舒况有贤良策汉主经营最盛年
和孔学文从奏延春阁
宫漏沉沉晓仗移衮衣当殿听朝时风含鸡舌飘青琐日射龙鳞动赤墀奏对御筵多密近退趋春院总委蛇喜闻近日稀游幸阁下儒臣出每迟
题王晋之崆峒山房
君家堂上小崆峒开凿犹疑见禹功青润每愁灵雨至白虚常喜细泉通缑山远色来琴底艮岳余姿落座中欲侍轩辕亲问道广成何许倚秋风【小空同石名】
秋日巡山和王君实四首
大驾常年幸旧都守臣廵徼礼如初西山云气来仙岛北极天文绕帝居龙去欲腾秋水剑鴈囘疑得上林书山河满目今全盛戢武才多国未虚
九重城阙拟清都万井闾阎倍国初但见貔貅无急警始知鸡犬亦安居鈎陈月转秋移仗太一天低夜降书圣主肃兴思辅治由来廊庙不宜虚
廵山千骑接神都谷满秋田露下初烽火不闻乘夜警人烟多见入云居百年礼乐成周典万古山河列汉书喜有新诗继风雅诸公才气总凌虚
衣冠如雨耀神都郊甸新凉拂马初日月近临黄阁贵风云遥限紫宸居少陵谩拟陈三赋司马先能着八书想见九关严守虎玉堂金殿最清虚
七月十一日赴安南
燕城秋早五云开路入南交几月回奉使始从天上出行人争看日边来班超万里终投笔郭隗千金更筑台圣主恩深极炎海伏波铜柱任苍苔
马上
四牡光华照早秋路人传看使交州青云北起飞龙阙白日西明洗马沟山上浮图兵後石道边斤堠古时丘据鞍欲访前朝业沙草微茫水自流
涿州楼桑村先主庙二首
先主君臣并材杰天倾炎汉苦须扶曹瞒力尽才分国葛亮谋成竟托孤道路只今通陇蜀山河无复限荆吴行人为指楼桑庙肠断西风散白乌
孤村缥缈见灵祠废宅苍茫失故基蜀鬼夜还风满盖涿人朝祭雨沾旗玺文定复归寒水桑影犹疑覆短篱终古乡闾有遗恨衣冠空想汉威仪
登真定龙兴寺阁
网户层层映日开宝栏曲曲近云回水连钜鹿河流合山走封龙岳气来天乐有时飘下界佛香终日覆前台微躯新病宜高爽倚柱长吟莫却回
公事毕重发京师
故人送别古城头已去重来不敢留司马旧为持节使洪乔今作置书邮路蟠冀魏通江汉山尽荆吴入斗牛却到日南应万里早春还忆凤凰楼
范阳
督亢陂前草没沙武安庙下客思家西风落日犹驱马北地秋隂亦见蛇不劳邹衍重吹律何得张骞独泛槎从此南征思何限象林铜柱更天涯
栾城驿
极目荒城断复连古人遗迹种为田陈余墓没秋云里栾武台荒夕照前岂有声名惊絶域惟将文字纪流年西风传舍尘萧瑟南北经行亦可怜
赵州石梁隋李春造上有张果老驴迹
赵州南梁石壮哉李春旧刻暗尘埃水流日月隋唐去山卷风烟冀魏开白驴谁见仙翁度?马今迎使者来却恨秦人驾东海谩劳心力望蓬莱【梁作桥】
磁州
晓出邯郸露满空武安红树起西风鼓山路向云间落滏水船从地底通秋草尚疑曹氏塜野花无复赵王宫古来富贵皆黄土莫笑行人忆梦中
武城
武城村南十丈尘百回立马问行人古台坏雨埋铜爵高冢移云卧石麟三分早恨英雄死九锡深悲命数频万古漳河自来往秋来临眺最伤神
淇州
汤隂县前秋气悲路人为说纣亡时比干死谏犹存墓西伯拘幽尚有祠草没废城牛牧远树侵官道乌飞迟西风落叶成多感行过朝歌却赋诗
汴梁
汴上荒城绕故宫山头危石堕秋风夷门市起闻嘶马梁苑樵归见断鸿鬬草尚余残後碧进花无复盛时红欲登高处肠先断满目闲愁赋未工
上蔡
上蔡城头黄叶多闻鸡看剑起长歌徒怜丞相东门犬犹忆将军半夜鹅树底衣裳沾雾雨马前灯火动星河凉风满路吹行铎那似金门听玉珂
汝南
驿骑如云远自天眼中陈蔡郁相连高尘映日飞黄雾乱木含风舞翠烟汝水近通城北路礶山遥带郡西田经过莫怪频囬首无限秋怀揽辔前
武昌
武昌城中山气凉欲行还住意何长荆衡树暗来狄雨江汉栖高下夕阳祢衡作赋愁鹦鹉李白题诗忆凤凰此去朝廷今未远南征烟火日相望
登南岳二首
衡阳烟树翠重重知有僊居近古松采药犹嫌山鬼识诵经不使世人逢日光冷射朱陵洞云气晴熏紫盖峰惟恨南征逼霜雪未能相逐徧携筇
万壑千峰次第开祝融最上气崔嵬九江水尽荆扬去百粤山连翼轸来入树恐侵玄帝宅牵萝思上赤灵台明年更拟寻春兴应及潇湘鴈北回
兴安县
乱峰如剑不知名篁竹萧萧送驿程转粟未休离水役负戈犹发夜郎兵百蛮日落朱旗暗九岭风来画角清空使腐儒多感慨西南羣盗几时平
谒罗池庙
柳州刺史爱罗池庙食千秋傍水涯隔坐桄榔风瑟瑟近檐橄?露垂垂唐碑载事班前史楚曲迎神叶古词欲借题籖卜行役祗慙无礼强知诗
书南寜驿
岁晚驰驱忆帝京北风回首重关情中天日月回金阙南极星辰绕玉衡父老尚烦司马檄蛮夷须用伏波兵也知文德能柔远传道新恩欲罢征
次韵智礼部赠黄忠州
旧临边镇早从戎新遣诸郎亦有功留在豹韬知合变佩来龙剑识英?西山几月烽烟定南土当年贡赋通会见文翁化成俗不劳壮士挽强弓
书如月江桥市驿
迢迢旌节指天隅历历山川载地图市发朝霞晴卷布江生明月【珠名】夜还珠礼从陆贾来时定俗自任延去後殊亲见蛮邦慕冠冕只今圣德似唐虞
泸江
泸江之水发南诏龙编古城居下流冯夷伐鼓迎汉节泉客弄珠随越舟鲸海遥连白日动鳌山近戴青天浮层波莫据鼋鼍险日夜东归未敢休
题天使馆
元统三年颁正朔诏书还到极南开使旌入馆青云动仙盖临江白日回谕蜀岂劳司马檄朝周终见越裳来还家耆旧应相问文化如今遍九垓
却侍姫【连夕蒙遣侍姫皆即辞却我辈非陶谷辈人不宜以此见】
夜宿安南天使馆主人供帐烂相辉宝香【一作熏】烬起风过席银烛花偏月照帏王母谩劳青鸟至文箫先放彩鸾归书生自是心如铁莫遣行云乱湿夜
落梅
梅蕊纷纷落小池粉墙犹护折残枝临风见影时堪惜步月闻香每自疑万点扑檐飘乍急数囘沾帽拂还迟北来羌管多愁思好谢行人且莫吹
华林村
华林步头江径迂晴烟渺渺见村墟水边茆屋围青竹树底柴扉掩緑蔬国老把杯齐送别馆人操纸解求书归程正遇寒花发满处清香逐使车
崇仁峡
扁舟夜宿鱼龙窟久客长怀虎豹关岁暮思家成白发天涯持酒得青山张骞浪喜蒲萄入马援终嫌薏苡还天子只今劳遣使将军何日遂平蛮
赠黄天瑞【临江人善奕棋当路喜之遂得巡徼之职】
岭外相逢春正寒知君能奕动衣冠风帘落子花摇席夜烛收枰月转阑松下或寻仙客对竹间应任野樵看由来此道通兵法即遣筹边也未难
寄雅正卿
送别都门秋叶飞临岐犹记把征衣峤南岁月莺啼早江北风沙鴈过稀张骞奉使经年至马援平戎几日归却望旌麾倍惆怅往来人事苦相违
桂林喜吕仲实佥宪至
正月交州奉使归忽闻鞍马发王畿岭南障雨开铜柱江上春云逐绣衣草热虫蛇常并出树深豺虎近皆肥明朝按节劳谘访边郡于今未解围
寄湖广佥宪姚子徵
忆君骢马赴金陵送别题诗久未能秋後也知鹰自击春来惟恨鴈无凭洞庭地坼连青草林邑天回带白藤南北驰驱只相望飞霜何处濯炎蒸
过故妻墓
湘皋烟草緑纷纷洒泪东风忆细君每恨姮娥工入月虚疑神女解为云花隂午坐闲金剪竹里春愁冷翠裙留得旧时残绣在伤心不忍读回文
洞庭连天楼
崔嵬古庙压危沙缥缈飞楼入断霞南极千峯迷楚越西江衆水混渝巴鲛人夜出风低草龙女春还雨湿花北倚阑干望京国故人何处认星槎
和黎别驾飘然楼
老子楼居颇近僊楼东常系泛湖船衣冠已任隣人识文字兼从过客传桂夕把杯还问月花时吹管欲乘烟登临莫苦怀乡国着述犹堪托莫年
送罗用宾靖州教官兼简诸从事
柳色新袍照洞庭西南几夜候文星水浮七泽通黔白山拥三苖过峡青铜鼓不劳归铸马绦帷还见坐横经府中从事君知巳应共哦诗使六丁
龙翔寺
梵王宫殿倚青冥先帝旌幢拥百灵宝网自鸣空里乐琅函时出赐来经近山凤去花仍碧遥海龙归树独青玉辇宸游竟寥廓行人挥泪读新铭
凤凰台
太白题诗凤游处古台萧索换流年风流偶出齐梁後文藻犹含晋宋前淮水夜明沧海月石城春暗秣陵烟古来宫殿俱无迹风雨凭高独黯然
候友人不至戏作
仪真城下菖蒲节晴日江头锦绣文旗影送船侵树过笛声催鼓隔花闻双龙镜化闲风雨五马歌沉暗水云日莫故人期未至谁家看舞石榴裙
送奎章典书王可宾归陈
儒臣侍讲黄金殿阁吏依光白玉除亲在未沾三釜禄使囘先寄数行书丛台日莫啼乌鸟蔡水霜清见鲤鱼归到高堂说文治五云遥指帝王都
送张良佐归乡
知君京国久飘零旧隐南宫树色青平子莫年能作赋志和初岁已明经石田每恐荒秋雨银汉虚劳问客星闻道乡心与诗思夜随寒月遶柴扃
挽刘汉璋
旧游京国梦林泉老就扬州筑墓田海上遂疑徐市去济南谁得伏生传药栏寂寂临春水松馆萧萧对莫烟身後愧君名或泯故人哀思倍凄然
送笃御史之南台二首
旅馆天寒尽日空绣衣临访走儿童已闻俗客惊题凤更讶隣人失避骢短铗实愁归後见清樽虚拟别时同明朝振筞秦淮道惆怅燕云隔断虹
金陵台畔栢森森马首飞霜已满林定有文章兼论建岂无风采属登临东隅地限诸夷远南服天围五岭深吴楚诛求极困敝干戈饥馑转关心
送赵仲礼御史兼呈王侍御五首
文章御史久为郎南赴金陵道路长百粤云山连楚大六朝烟树入隋荒清秋按郡行骢马落日登台咏凤凰新喜诸公振风采早闻当道去豺狼
都门相送意踌蹰别路秋生白羽车霜雪总看鵰去疾风烟那问燕来踈岭南斥堠愁烽燧江左诛求畏简书白面少年空解事绣衣行县定何如
建业城头乌乱啼知君感古夜闻鸡荆杨贡赋元趋鲁晋宋文章渐入齐草疏或依松影坐哦诗应就竹隂题书来宜忆京华客日日长衢听马嘶
衮衮晴云塞要津终闻圣主用儒臣蜀都文物来西汉奎阁图书近北辰此日赐官簪獬廌暮年留像画麒麟极知风俗须扬激肯使贤才但隐沦
赐车南粤初归日驻楫秦淮欲莫天啸咏偶经梁旧寺登临犹忆晋诸贤谢安别墅虫鸣里王导新台鸟去前多谢府中贤侍御别时能作送行篇
和马中丞送丑子元按部湖广
法星夜入斗南天人候乘骢动隔年岭外转输疲郡邑海隅征戍废田园马援定地思标柱苏武归朝恨啮氊想见巡行得风俗尚论信赏劝才贤
题奥屯主簿藏其叔沧江公翰墨
从父旧为湖北使老年亦就汉阳居晴登大别题黄鹤暖立沧江翫白鱼杜佐未忘工部学庾郎休慕右军书只今耆旧凋零尽抚养伤怀涙满裾
次韵曾士敏寄其子经筵典书元杰二首
南丰老人鹤髪稀遥怜令子客邦畿步随玉佩趋延阁书发金绳对衮衣休怪赤駵终日去也知苍隼得秋飞江边吟罢无人见拄杖时能陟翠微
天涯游子日思归行李何时发帝畿司马未论金换赋买臣终欲锦为衣紫駞车动秋尘合黄犬书回莫雪飞我亦乡心满江浦千山烟树正霏微
宋氏西亭
宋家亭子渭城西宾主幽寻每杖藜把酒柱间桑树远披衣墙下麦苖齐雷霆暝闭龙门石烟雾晴生瓠子堤何日相从览奇胜新诗还对野人题
重午寓掲公馆
翰林宅中值重午节物惊人心欲摧汨罗万古烟波去幽蓟今朝风雨来山中菖蒲已可服庭下石榴犹未开主人总有故园意与客慰藉共倾杯
送熊天瑞南归
豫章先生筋力优既老携书能远游风烟迤逦燕蓟晚日月蹉跎梁宋秋青灯独夜有归梦白髪终年无客愁京国今晨却南去将诗万卷更何求
送林彦广祠南北镇
中使传香下玉墀儒臣代祀出金闺旛幢北起开恒岳舟楫东回入会稽望海也知晨驻马渡江休信夜然犀名山见说多仙气应得从容散杖藜
咏林广文种竹
高斋丛竹珍如玉手种堦前看发生故土已兼云带至新稍都谢雨催成坐中曙接淇园緑檐下秋含嶰谷声见说主人多野趣客来从看不通名
旧叶萧萧槁复青新丛细细斩还生斸当醉日愁仍损浇过炎天讶忽成步月独归贪翫影临风闲坐喜闻声相过况是无尘俗青简留题最盛名
寄王君实二首
北望衣冠忆省郎远随车驾幸滦阳苑中苜蓿空骐骥池上梧桐起凤凰中使有时传赐酒近臣何处避含香上林此日无来鴈吟罢题书欲断肠
游子江南生事微五年京国梦柴扉弹冠总为王阳在垂櫜虚随陆贾归藜藿已秋仍寄食芰荷当暑未成衣诸公也念求升斗日夜高堂白髪稀
送王思文上舍
京华日夜忆庭闱路接南天思欲飞衡岳数峰开缥缈洞庭千树入霏微馆中共惜何蕃去江上应逢宋玉归来岁花开拟相覔预愁烟雨湿春衣
题陈从古寿藏可居亭二首
浮世百年那得知丘原同尽不须悲云间拔宅星河冷海上求仙日月迟盖棺只合生前定荷锸徒劳醉後随絶爱可居亭下客青山相好即相期
山中筑室真堪老身後知归即是仙预断竹根开秘壤亲栽松树遶空阡一生慷慨飞鸢外千岁风流化鹤前想见登临增旷逹酒壶棋局任流年
送孙伯起掾岭北二首
久为掾吏趋公府忽去亲朋赴朔城黑水旧闻龙北起青天惟见鴈南征苍茫部落连诸邸迤逦山河接两京王室由来重藩屏省郎切莫负才名
北去频闻霜雪多驿程犹是过滦河悲风絶幕回苍隼落日穹庐卧紫駞行色且谋寒夜饮别怀休忆醉时?都门已隔千行柳况复乡山老薜萝
题纪静卿竹围
闻君种竹今成围绕舍青青手自治花坞犯根休听斸韭畦妨笋更教移即通好客深开径稍断行人远挿篱因忆故园荒欲尽为君怅望一题诗
寄鄂季弟幼霖并寄仲弟次舟二首
弟兄终岁长羇旅南北何时却定居春至数瞻衡岳鴈秋来犹食武昌鱼每愁年长须经事即恐家贫废读书仲氏应门独辛苦平安消息近何如
吾亲霜髩日纷纷为客艰难不使闻养老只须常善饭生儿何必总能文书同洛下思黄耳心似河阳见白云季弟还家报兄好归期犹恐过春分
闻张吏部督海运归咏怀奉简二首
日边双节下沧溟云际千艘赴驿亭直为邦畿须转粟也因江海念流萍玉京永夜瞻卿月银汉清秋识使星待尽西风始相见客愁如酒一时醒
絶域归来岁月过应怜辛苦涉风波楚人不得轻毛遂汉使因能屈赵佗自古诸溪连盗贼祗今五岭徧干戈微官乞就江南地直念庭闱白髪多
别山北宪掾傅子通二首
边城置驿往来通宪府临藩政化同三语忽传收荐鹗一经犹得佐乘骢辽东地尽玄菟阔漠北天寒白霫空此去行秋勿容易吾先台阁旧生风
北望车尘损客顔涂阳万水复千山乾坤岁莫多离别道路天青忽往还海鹤朝吟风满斾冥鸿夜度月临关此时马上应相忆却羡寒云尽日闲
九日同陈道之携酒过揭公
每岁登高喜重九今秋天地独堪惊青山即恐西风满白日长愁北极倾【时地动】故人对酒思陶令今上求言忆贾生忽见新诗使肠断看云对菊泪纵横
安南使馈香因分送京下诸公
南粤名香屑异材远人持赠比琼瑰采经铜柱秋云湿熏对珠崖夕雨开入朝喜见朱鸢定充贡还随白雉来久忆诸公拟分送却愁薏苡误相猜
送着书曹裕之赴铨
京国风尘共起居朝廷文物用吹嘘不缘张斐能推律谁识虞卿解着书江路月明梅渐发蓟门霜落柳全疎看君被檄南州去即见青云动里闾
酬黎别驾
天涯为别动经年空有音书托鴈传时见远人来阙下不忘孤客去江边青山访竹云生褐埜寺寻僧雪拥氊想得郎官湖上月清辉长共此心悬
送东宫说书周仁袁归里
知子京华厌久居慈闱多病忆江鱼云深鹤禁辞通藉月暗螺江梦倚闾别骑冷随沙树远归舟晴照埜梅踈独惭岁莫仍羇旅肠断千峰隔敝庐
傅与砺诗集卷五

[book_title]傅与砺诗集卷六
钦定四库全书
傅与砺诗集卷六　　　　元　傅若金　撰七言律诗
元日朝贺後闻赦
紫殿风云会搢绅荣光又逐岁华新近时铁马清南海昨夜金鸡动北辰法令已行秦郡县礼仪仍见汉君臣独劳圣主哀黔首还以殊恩服远人
春蒐和贺伯更
竹殿千旗拂紫宫臂鹰年少喜遭逢子云赋好谁能荐司马才高不得从天外帛书无过鴈苑边云气尽成龙金舆早晚还双阙玉体寻常镇九重
鹰隼晨飞马正骄驾鹅春过雪初消鸣鞘捷应金鞲脱荐鼎肥胜玉筯挑朱袖拂云归苑近翠华吹雨度山遥即今谁入熊罴兆空使愁心似柳条
送临川黄次举南岳巡检
客游帝城今几春忽闻归思满江滨谁怜日月淹文举自爱云山入徼巡潇湘树合瞻南岳临汝花开忆北人若过长沙访耆旧更因囘鴈寄书频
送赵宗吉御史兼寄笃敬夫
只今台阁用文儒几处疮痍待扫除念我北游同社燕看君南去食鲥鱼云霄旧载郎官笔江海新乘御史车若值故人凭寄语金陵诗思近何如
和危山臞寄弟四首
天子开朝策治安近臣每入漏初残香飘紫殿回金爵仗下彤庭度玉鸾御苑纵田春正乐边城吹角夜犹酸腐儒未省经邦计直道休歌行路难
画戟连云甲第高内官如雨送春醪贡金半铸分封印赐锦多裁侍宴袍自古圣明非独治至今材武系相遭文章且共安微命廊庙由今録旧劳
故园兄弟总相思久客怀归屡失期司马却惭题柱早东方翻恨上书迟都门树暗愁中见乡国花繁别後知昨日南桥访春水望云回首独多时
天涯骨肉久离居京国风尘鬓欲踈娱日强倾开岁酒忆家频看隔年书路通一水花开里门掩千峰木秀初便拟邀君此时发归舟同食楚江鱼
送梁实翁免催铁归乡
几年催铁困吾州乡井供输日夜愁废冶月明谁鼓铸空村民散更诛求岂闻兔肾成干莫虚拟龙光在斗牛此日罢征君倍喜楚江春色满归舟
夀王左丞
南极诸星映赤霄东风二月满青条焚香凤阁春开宴鸣玉龙墀午散朝但使经纶齐稷契不劳服食慕松乔日长自度昇平曲闻听云间合九韶
野航亭
孤亭闻道小如舟来客闲能学棹讴常疑竹里通归桨只拟花间弄钓鈎月明入剡宁论夜风起思吴不待秋城市谁知有江海烟波祗在屋东头
送卢茂实之广东宪幙二首
僊城近接衆山回宪府遥临百粤开海上喜通持节使幙中兼得济时材鲛宫织罢鱼龙出蜑户珠还蚌蛤来预想到官多暇日清诗题徧岭头梅
京国相逢念客游微官初试岭南州越裳白雉亲曾识勾漏丹砂岂愿求荒径久违元亮宅故山犹隔仲宣楼瓜期况在经年後未得相从狎海鸥
城东遇雨
四月銮舆出凤城此时游子动归程蓬莱一水通云气阊阖千门度雨声书卷喜从船尾载酒盃愁就马头倾长年三老欢相语沙际河流一夜生
送张尚德改除雩都苹头巡检
儒官乘障气飘飘章贡南边路不遥纵使人烟连百粤也胜风俗混三苖春行近市盃随手夜逻前山箭在腰直以诗书化强御不劳铜柱入云标
寄王君实张孟功赵子期三首【子期名期至顺进士篆书冠世】
左司衡监冠时流忆昨相逢早见收介子初还汉使节鄂君又泛越人舟诗因海燕犹须寄书换池鵞或可求不有文章夸异俗天涯何以慰羇愁
吏部先为画省郎独怜驱马向殊方越裳万里来中国楚客三年忆故乡度岭敢辞南海热溯江终忆北风长清诗诵罢频回首愁絶都门柳万行
兵部风标映海霞只今人物数才华六书尽学周王鼓重译亲通汉使槎每喜名公能荐士最怜游子独思家诗成定覔何人寄日日江头访鴈沙
寄李仲伦孙伯刚兼呈张吏部
微官万里向南溟却望京华树色青最忆故人能作赋只怜多士废明经孙阳遂使知名马李白虚传是列星东道喜逢贤吏部岂无余力致青冥
寄王叔善兼呈子山内相二首
为客长歌行路难得君真使旅愁寛也知文气来西汉敢以诗名敌建安秋榻每当明月下春山闲就乱云看只今清兴谁能共纵有朱弦不肯弹
学士高操今罕俦主人与客俱风流花连紫阁天文动树隔青宫月影稠长杨献赋仍须荐曲几行书不待求楚客南归苦相忆系船时复忆江楼
寄陈维祯兼呈掲公公许为故妻作传二首
官树青青隔帝阍维舟北望每消魂风来独使占云气雨罢频劳测水痕下榻往时同假馆吟诗清夜忆过门君家太史今司马着述时应教外孙
太史临文笔最精一闻往事独伤情每怜对镜窥鸾舞犹怪吹箫逐凤鸣列女未终刘向传故妻虚瘗柳州铭书成定寄湘江浦预拟招魂学楚声
漷州示同舟
来时岐路满沙边囬首何堪问岁年槎上独乘犹是客坐中同载或疑仙风鸥乱起还依草雨燕卑飞却避船旧见垂杨已如此往来能使几人怜
眉山图
眉山自古闻天下此日逢君出画图空翠忽浮云气合江流还浸月轮孤独疑参井通秦塞始信岷峨限蜀都见说直西多鸟道懒从开国问鱼凫
送王检校止善二首【前海道经历】
海上三年幕府开日边万里荐书来却承雨露归南省还接星辰绕上台负弩应怜县令至怀章莫使郡人猜京华昨日同时发惭愧扁舟独後回
江左名藩天下雄吴中贡赋与闽通转输旧倚萧丞相检校新烦魏侍中画省芙蓉深映雨碧湖杨柳近含风於今幕府多名胜闲暇登临定得同
赠黄仕任地理
蚤岁为儒颇恨踈中年游艺独何如谢公自制登山屐郭氏亲留相地书丹壑夜营仙客苑青溪晨访野人居他时期子千峯下为卜云林更结庐
题阮谦仲客子光隂集游吴小稿後二首
江上经年别故林天涯何物写乡心长亭莽苍含朝莫岐路峥嵘对古今行世共怜车辙满忧时恒恐鬓毛侵嗣宗文采诸孙在亦有幽怀托苦吟
江左传君处处过六朝文物近如何齐梁祖述风流尽吴越登临感慨多雨暗海门秋对酒天晴江浦夜闻歌此行賸喜添诗兴莫向流年叹逝波
题山谷萧峡诗後【为阮谦仲所得】
太史遗风不可寻祗饶遗墨重千金云烟惨淡连萧峡风雨苍茫入阮林持翫每淹孤客坐买藏终见两贤心向来豪夺今何在抚卷长歌百感深
题罗士哲画送张仲简谒虞杜二先生
满幅晴烟写别离行人江浦放歌时树深一水通临汝花发千峰到武夷问字只携门外酒寻仙岂看洞中碁扁舟却出名山路应得藏书慰所思
方壶
蓬莱员峤对嵯峨知有羣仙日日过琪树晓通云气近羽轮秋会月明多秦人采药空依海汉使乘槎但入河谁识高斋有仙岛不劳万里涉风波
围春亭
暖风迟日布云林中有华亭结构深窗户每兼山翠合衣巾无复市尘侵居人隔坞求花气游客巡墙得树隂始信桃园浑不远欲从渔父一相寻
送胡一清北游
早闻闭户读春秋近说辞家赋远游怀玉空迷父母国贡金终入帝王州中天城阙连阊阖东壁图书近冕旒自是圣明思至理可无俊彦应旁求
清意斋为一清题
高斋闻道无尘俗好客惟应数往来幽共白云秋缥缈迥同玄鹤夜裵徊水边坐石时依竹雪後寻溪独见梅况有文章每相发也知韦柳最多才
答何好礼
凤凰城中花若烟客游多是感流年春生江汉思南国雪尽幽并见北边远使岂贪归有槖微官仍苦坐无氊相逢未恨今晨别满把骊珠慰目前
赠相地姚立雪
闻君早得青囊秘藜杖登临日几峯花?或寻仙洞出树间时与异人逢只疑东海闻归鹤莫怪南阳有卧龙吾郡古称山水国白云常伴往来踪
送何时春北上
何郎早赋远游篇忼慷题诗向别筵自古衣冠多爱士只今台阁况求贤秦吴道路元通楚赵魏人才总入燕好向明时致勲业莫将风雨负华年
送何时学游湖南北
涔阳极浦远帆多忆昨狂游是处过今日送君如梦寐少年为客莫蹉跎沅湘日落明秋叶江汉风回乱夕波若过楚累凭借问沙头芳草近如何
送朱道夫浔州伏化巡检三首
郁林文学负才华刀笔三年滞海涯乘障复趋丹徼远问途应傍碧虚斜山中绿酒开浮螘石上雕弓照画蛇南望桂枝相忆苦使来先许寄长沙
伏化官居倚竹棚此邦幽絶少炎蒸洞穿白石通勾漏江泛清浔转猛陵挥翰有时风在竹罢琴中夜月侵藤遥知盗贼今全息独使才情得见称
去年京国欲离羣前日潇湘喜见君边吏只今多用武世儒何事独能文湘南作客迷春草岭表思亲隔莫云莫怪书生佩弓矢起家犹忆汉将军
西江石梁二首
西江断桥不可渡好事架石横清泠遂疑云海通三岛无复天河限两星夜涉不愁风满瀬晓行还爱月浮汀遥知溪客多幽兴炎夏频来倚画亭
西江波浪日沄沄驱石成桥事出羣常怜乌鹊空依月只怪蛟龙未得云中流屋影晴先见别浦滩声夜转闻知有驷车当过此蜀中司马最能文
送蒙税使【江东人为新淦务使】
闻君监税独多年行旅皆称使者贤江岭近通南海货市门深聚北风船金陵晓雨归帆外玉笥晴云祖帐前若到京华论国计莫令官府重缗钱
刘汉中张天彛邀饮
二子才情自不羣座中宾客总能文酒壶烂漫倾春露歌扇留连驻暮云湘树别时春冉冉江蓠归处緑纷纷闲门此日偏相忆风雨萧条不共闻
同孔学敏游仙游观二首
凤音亭下草如熏谁见仙姝倚翠裙环佩忽疑游处得笙箫犹想去时闻湘江竹暗连春雨衡岳花开隔莫云千古游人自来往登高回首思纷纷
恒仙宅前江水盈凤凰山下野禽鸣犹闻采药辞空谷无复焚香礼上清云里并游金节冷月中同载羽轮轻登临尽日多惆怅欲倚鸾箫和楚声
题裴思敬别业
宦游江国久为家况有田园楚水涯直为思亲劳梦寐不堪行役向风沙故池引径元依竹春院开门总映花尽道此中多野趣肯因微禄负年华
送严允恭北上
严氏风流着汗青看君年少复明经上书自拟干天子垂钓谁能问客星燕蓟北回天漠漠潇湘南下雨冥冥远游直为明时出自古贤良重汉廷
送薛仲方归涿省墓
淮海飘零忆范阳南来踪迹转苍茫幽燕日落悲长道江汉春深梦故乡家在惟供一洒泪书来祗使百囘肠明年何处求先塜北望松楸满路傍
汉江衔山图
西来一水浮襄汉上有羣峯截杳冥层构回临沙渚白乱帆斜?石林青地雄缥缈连嶓冢天险微茫带洞庭咫尺风烟应万里无因一上岘山亭
寄许参政
相第巍巍画省东布衣时许往来通忽闻冠盖辞三殿犹有文章在两宫故园抚树思陶令别墅看花忆谢公楚客南游最相忆扁舟前月到湘中
题夀寜观
夀寜林壑抱清虚上有羣仙旧隐居花里昼愁云失洞竹根晴爱水鸣渠山人自着茅君传弟子亲持柱史书游客暂来还径去未能真与世情疏
题画船入蜀图送黄尚质赴夔州蒙古教授
楚客之官泛蜀船画图盈尺见山川九江树色潇湘外三峡猿声灧澦前方译渐通巴俗语国书新纪汉人传岂无好事能携酒问字时时集讲筵
送平乐尹宋彦礼
湖南大府收羣彦岭表名区得令才边吏赋田疲战伐古人为邑慎怀徕昭潭树傍鸣禽合仙岭花临倚棹开此去风烟隔湘浦知君时忆楚王台
送蒋廷良归省因简袁潮阳
送客湘江见白苹登高怀远况思亲斗牛紫气临三楚吴越青山到七闽南下恰逢香稻熟东游仍忆荔枝新扁舟定过袁宏渚烦寄殷勤问故人
送赵璋甫
名家之驹不易得昔人传业子如何花飞南岳客游远水落西江乡思多太息长怜汉傅筞独醒谁和楚累歌归舟岂爱鲈鱼美应恐秋山损薜萝
寄卢经历
去年阙下遇君时御柳千条拂马垂楚客南来空有赋汉臣北望每能诗月生庾岭思梅树霜薄交州见荔枝溟海迢迢苦相忆培风犹倚故人知
送姚子微二首
双阙除书下玉阶三湘回棹拂珠厓天垂铜柱南低海地入金陵北近淮江国鴈来秋肃肃驿楼鸡动晓喈喈大家定有东征赋鲑菜随船慰老怀
野人忆别寸心倾台宪频闻被宠荣湖外树围乌府立岭头花夹绣衣行平原未得收毛遂北海亲劳荐祢衡惭愧驽骀後骐骥西风回首独长鸣
宜江岁晏柬余太守樊别驾
梁楚烟尘日未寜故园迢逓感流萍北风岁暮闻乌鹊南浦天寒见鶺鴒游子未归心转切故人相爱眼终青羇栖自喜依仙馆不爲笼鹅写道经
宜江元旦
北望天门拜冕旒宜江晴色满云浮故人作郡分铜虎新岁行春见土牛花外乐催银瓮出宴余香逐彩旗收喜闻近日平诸寇坐使今晨散百忧
和余太守对雪见怀二首
江雪寒连驿树遥鹤裘清坐听萧萧中天月避光芒合南国云含瘴疠消因忆玉田春种石乍疑银汉夕通桥使君辛苦迎骢马也念幽居寄閴寥
闻道停车傍水宫登高怀远赋能工野寒鹰隼回西日沙晚鳬鷖聚北风留客每劳分禄米忆家时拟问归篷阳春欲和休论寡且共长歌答岁丰
送元景说赴茶陵学正二首
一官分教古云阳十月携家过武昌枫下系舟晴望岳竹间闻瑟暝浮湘炎灵日落思前帝汉庙风悲感故王见说此州多士族看君琼树映琳琅
忆在京华跨蹇驴每怜穷巷致囘车嗣宗旷达元耽酒曼倩诙谐早上书万里尽瞻黄鹄举三年空忆卧龙居今晨振铎仍南去预拟归来会石渠
题李子亿梅屋
闻君绕屋梅花好絶似孤山处士居雪里夜疑香隔坞月中晴爱影当书洛阳富贵伤华阀江国风流忆故庐昨日宜溪芳树底相逢春思独何如
送邓仁康赴龙泉延庆巡检二首
一官万里思求盗南浦扁舟日夜东岁莫荆扬江尽落时平瓯越路全通龙文远弃泉中剑蛇影高悬壁上弓但使一乡称善俗断无豪客啸秋风
武功频起汉将军儒术徒淹郑广文也为奉亲需薄禄便堪乘障累微勲同舟夜梦巴陵月行李秋瞻鴈荡云来岁岭南逢驿使松舟消息许相闻
别孔学礼
感君相爱复相亲岂有文章解过人书法未通吴郡草诗名虚拟杜陵贫晴游别谷留兼日夜宿幽斋语达晨别後湘江见回鴈帛书无惜寄衣频
送刘子谦赴广西帅幕
湖南相倚最相知惆怅征帆欲去时感事每持清论在怜才犹与故人期边城南过低榕叶幕府春来长桂枝舍弟南游借披拂书回应得慰离思
刘焕章山居图
司空山前处士居白云千顷映田庐桃花近隔秦人洞松树深回汉使车涧底録觞浮出酒牀头青简着残书画图昨日看茅草因忆春畦久未鉏
别刘焕宗
长沙城中夏木清长沙城外楚江明归人尽日思临水过客常时问入京空有使查通外国每无宾俎置前荣相逢又作长途别多谢西山主送迎
答刘云章
忆昨浮槎傍海回只今幽馆向江开马卿去蜀夸题柱郭隗居燕媿筑台将诗岂敢逢人诵载酒空劳共客来况复扁舟雨中别为君临发重徘徊
巫峡图
十二峰前江水东上疑三蜀路相通青天鸟影连巴峡落日猿声近楚宫每有客舟来系树岂无仙袂去乘风古来奇絶空传尽今日何人赋最工
覔白鸡
君家白鸡异凡种变化恐是西方精食寻丹臼过云影栖近书窗乱月明山鸡映水徒相疾野鹤同林总不惊许寄双双趂画舫竹棚先称雪毛轻
寄方君恕
闻君卧疾近如何闭户时应赋短歌安石或能携妓出子猷常拟棹船过微风倚槛宜修竹落日临池爱緑荷也念湖边未归客秋山回首白云多
送张秀才北上时将赴海南
身逐征帆赴海涯道逢行李问京华涓人解致燕王马卜史工占蜀客槎冠盖早朝星在树管弦春宴月当花盛时繁丽应如昨把酒闻莺肯忆家
夏仁仲兰坡精舍
君家别筑兰坡上好事能来共读书九畹入云秋色迥八牕通月夜光虚唯须杀竹传科斗不待收芸辟蠧鱼闻说四方来已衆买材更拟广楼居
岳阳中秋值安南贡使因怀旧游
洞庭秋气满龙堆为客偏惊节序催铁笛乍闻云外过琼楼应傍月中开越裳重译三年至溟海浮槎八月来忽忆旧游今万里天涯长见鴈飞囘
送叶天惠
岳阳学舍古城隂岁晏怜君赋子衿传业岂忧名未立爱亲恒畏老相侵天门挂月乌啼冷梦泽连云鴈去深忆我旧游如昨日逢人离别损乡心
归舟阻风
洞庭十日风势号沙头客舟如系匏沅湘九道白波立衡霍千峯玄雾交神龙欲蛰无定窟黄鹄将归愁故巢咫尺城楼不得上何因一望楚江郊
潘彦宾双剑图
延平津头两神物自是丰城金铁精一朝变化风雷合八极轰腾烟雾生黑蟠海气通无底白射虹光簸大明岩穴谁能识霖雨形求先已慰羣情
余嘉宾伴送南使因过家岳阳有诗寄牋和答
越裳贡使出皇州送节南来满路秋乘传过家须倍喜拥旄归国莫深愁南宫雨露通仙馆东壁星辰接御楼也念故人炎海去都门何日却相求
王氏相师山庄三首
相师之山云窈冥千崖万壑倚空青上方雷雨藏天井南极风烟落洞庭溪客去迷花蔼蔼野人居爱竹泠泠何时遂买登山屐乘兴还来叩石扃
王子高标玉树秋是中泉石称风流胜同辋口居摩诘清似山隂过子猷一壑风烟临载酒百年才思接登楼田园日涉今成趣还忆前人感钓游
茆堂闻在断崖居耕凿真疑与世踈黄石洞依秋树冷子房祠映古苔虚山人自述潜夫论部使空求处士书见说田间多野兴每惭为客负犁鉏
雪中舟过武昌寄黎别驾二首
日南老子擅文章自昔来朝住汉阳二顷赐田家仅给百年归国路偏长藏书每欲存科斗吹管犹能学凤凰近日还闻厌城市题诗多在水西庄
八十之翁恒苦吟一怀故国一伤心千兵入越年犹少九译朝周岁已深汗竹功成青史後结茅兴聚白云隂江头归客劳相忆雪夜扁舟何处寻
答何大成
别来短发不胜搔千里还家一緼袍开径自惊春竹冷过门犹记古松高云中得鴈通书疏雨里笼鹅致酒醪寂寞腐儒村舍晚烦君文字数相褒
送月明德经历赴工部主事三首
清江地狭仍凋弊上府文繁费剚裁忽报郎官天上召遂烦使者日边来考工夙已明周礼利用犹宜致楚材忽有去思情万叠数占云气望蓬莱
明公为政已多闻久客还家喜识君始信明珠能破浊也知良骥蚤空羣分明汉策存经术零落秦书见籀文此去扁舟各南北天涯相忆万重云
俭府才华夺上宾各官僚属近清尘月寒乌鹊愁依树日落狐狸喜瞰人乡校久歌公在泮兴梁今见客知津独令文字存遗爱此日谁能借寇恂
赠陈与之
处士穷居已白头春来思泛五湖舟不逢太守知徐孺空使时人惜邓攸一代衣冠余老大百年文物见风流承家独恃诸孙好奉杖相逢慰客愁
赠夀上人之五台约归同虞学士游匡庐
飞锡初闻度岭头看山复作五台游天花杂还来狮座海树微茫?蜃楼即可是中依上首更於何处覔同流颇闻李白匡庐下迟子归来共泛舟
赠黄仲宣
君家城南当市喧昔者读书恒闭门三年作吏淹下邑一日辞亲远故园尘里骊驹久困辱云间黄鹄即飞翻业成愿子勿留滞堂上春来思树萱
送孔伯吾拜祖林
三孔风流谱牒存祖林迢逓隔中原家全科斗经秦世路逐爰居过鲁门阙里苍苍云树合閟宫寂寂雨烟昏始知圣德同天地长使恩波及子孙
和杨支直度岭韵
使君三月岭南还五马翩翩晓度关郡邑去思多下泪道途安稳一开顔粤音劝酒通殊俗汉隶题诗徧近山圣主求贤念耆旧丘园那得便投闲
高明楼
江上孤城映水回市中层构出尘开衡庐树入青天尽章贡波翻白日来每曰陈登门有客最传王粲赋多才阑千百尺应能借乘兴谁同月下杯
赠刘天予
每闻章贡多奇术不独杨曾得异书龙忆葬时天子至鹤疑仙後世人踈几家华屋成高冢千载青山照倚闾此日因君聊借问刘郎荷揷意何如
送纯德中
翩翩杖锡响空飞五月松风满翠微禅悟已将诗共入道孤元与俗相违匡庐迤逦盘秋雾禹穴苍茫散夕晖此外名山何日徧优昙花发及时归
题胡伯有官溪山阁
湖上羣山浮翠隂山阿高阁涌清浔天虚彭蠡风帆尽地下锺陵雾雨深文字数从名士得壶觞频约故人临却怜城府无仙分咫尺溪源不可寻
赠侯务本
异人墨诀世稀闻病起论方喜见君即贡尚方知不媿偶来萧寺许同分匵开玄豹春含雾图戏骊龙昼起云从此临池增笔势书成祗恐费鵞羣
洪都再赠
忆昨相过惬素闻锺陵五月更逢君题诗岂敢传千里学字空能爱八分树里叩门衣带雨竹间试墨砚生云送行忽起青冥思黄鹄高飞自不羣
送杨仲刚之藤州学正
苍梧之南多树林石州黉舍郁萧森紫藤影落书帷静青桂香依礼殿深殊俗干戈恒满眼古人庠序最关心亲逢舍弟烦相语日望乡书抵万金
题陈可立所藏邵庵书画後
丹青不见王中允歌赋长怀杜拾遗一代风流传妙墨百年胜迹寄清词骊珠出海人能得白璧连城世鲜知从此华峰多宝气斗南中夜起相思
美陈兰宝州判新修高风书院
圣贤祠宇高峰下风雨漂摇感慨多兴学遂烦新柱石来游不使废弦歌旗临碧水晴云动碑映苍山夕照过遗爱百年何所系诸生朝夕诵菁莪
罗济川百鴈图
天南鸿鴈百为羣泽国微茫岛屿分飞逐稻粱时共集宿惊蒲苇近相闻潇湘夜渡霜浮月渤澥春还水映云坐数修程感行客挥弦目送总纷纷
答张德晖
昔年为客上燕台身负虚名媿不才处士有星今始识故人如雨日同来应怜薄宦趋南海岂有雄文动上台欲答新吟正惆怅渇心先近岭头梅
送普上人游浙柬柯学士
寒山寺前江气深吴王池苑正萧森枫根系艇秋重到竹里悬灯夜独吟禅客往还无定蹟古人兴废不关心将诗为访柯供奉想见挥毫风满林
答张仲韩
君家华鄂映堦除红颊修髯画不如树下酒香留客醉竹间诗就遣儿书高飞每喜瞻黄鹄远别亲劳赋白驹海上他年却归日维舟还覔故人居
送释道原游方
九江东去尽沧溟无数云山拥地灵金屐春游云满路木林夜渡月浮灯有时鹤下愁冲锡何处龙来喜听经踏遍诸方应得道故乡烟树正青青
周尚志同归寓所适寺门已闭会宿张伯龙宅
清秋为客依僧寺落日逢君过客窗并座总看人似玉临觞反畏酒如江曲终别院归银烛钟罢回郎闭石幢已去却还仍不恶论诗未觉寸心降
和韵送虎恕斋侍父降香玉笥
萧水东南翠作堆洞天飞路蹑崔嵬晴林守虎花含雾【或作舞非】隂壑行龙树起雷使者旌幢天上至仙人环佩月中回随车况有双珠在【一作树】灵雨霏霏濯暮埃
王顔复丹墨
妙墨早传乌玉玦洪炉更伏紫金丹研磨尽日资文字服食何时致羽翰云中鸡犬飞皆去灯下虫鱼注未乾此诀定从方士得异书寜遣俗人看
题渝南黄敬道耕饁所
州桥南畔足田庐应避嚣尘远卜居傍舍水泉通釡錡隔林烟火映犁锄行人午值田中饭过使春停树下车见说全家咸隐服【或作趣】白头宾敬晚如初
赠陈乘溟【善相地理星命】
闻子奇胸贮海涛逢人氷监察秋毫浮槎夜历飞星近扶木朝回出日高预知仙冢来孤鹤亲见神山戴六鳌河伯尚来空自负拟垂鹏翼共游遨
送胡汉杰北上
我昔尚幼君壮年下笔看君词涌泉离羣每独吟招隐怀旧何因访草玄长卿志大新还蜀乐毅才多晚入燕此遇贵游如见问烦君为出赠行篇
寄别林允恭兼简其子锺英
为客常年去里闾归来踪迹到城疎期人每恨违鸡黍忆弟频劳致鴈书逐禄今晨濒海去卜隣何日对门居知君膝下斑衣好看竹焚香意自如
赴广经九牛驿次文居安韵
自怜薄宦尚南游共载人疑李郭舟传舍风烟停驿马使槎河汉犯牵牛雨篷对语恒连夜霜角同听况值秋海上到时应岁莫知心独倚慰离愁
奉陈怡庵宪使二首
故家持宪起儒流远道观风控上游采择旧缘明主识操存须与古人侔西江紫气收龙剑南海清霜薄蜃楼从此殊方无反侧坐令重译颂咨诹
奉使南行载玺书小儒从役谩崎岖解?不顾千金槖题柱祗惭驷马车此日微官犹蹭蹬蚤年独学况萧疎目今泮水亲时雨会激长江起涸鱼
次韵刘侍中春怀
天涯怀抱非春事海上晴光忽暖风万里厌随游宦远一樽喜得故人同树隂展席闲挥麈松外停车远避骢想得故园寒食近榆烟花雾近蒙蒙
武昌送友入蜀访故
黄鹤楼南水接天送君西溯锦江船风高马阁苍霞乱日澹龙门白雨悬慷慨欲题司马柱辛勤应预子云玄故人置榻遥相迟明夜春山隔杜鹃
题栖碧山为淦龚舜咨赋
掲文安公云予欲赋栖碧久矣兴无由起一日临江傅与砺来开卷同赋之余诗未成与砺已就非不可更作念无可以过与砺也遂易结语而已
山人爱山如李白幽栖还在碧云深松杉绕屋清宵响雷雨悬崖白昼隂石上每同仙客坐花间犹恐世人寻京华日日多尘土终拟投簪话夙心
傅与砺诗集卷六

[book_title]傅与砺诗集卷七
<集部,别集类,金至元,傅与砺诗文集__诗集>
钦定四库全书
傅与砺诗集卷七　　　　元　傅若金　撰五言长律
夀陈景让都事四十韵【四月十八日】
种德由来远流芳信有苗名门多令器夫子最高标地迥瞻崧岳天清见斗杓声名从结髪问学自垂髫江汉栖迟久林亭兴致饶紫兰敷【一作依】月露苍竹倚风飇画艇移书放秋灯把剑挑微名寜屑屑高志独嚣嚣五气乘昌运羣英集圣朝武功收赫怒文治付宣昭历数初歌禹聪明已赞尧求贤当晏食梦帝起中宵石室仍高隐金台歘见招赐书悬日月乘传出云霄议论纡三顾荣光【或作名非】动百僚入宫催护玺趋府听鸣镳郊社陈周礼神人协舜韶出关春衣绣分陕夜乘轺獬觞心弥壮豺吞胆共销封章犹恳切归思遽飘颻衮职江湖隔锋车道路遥凝旒思穆穆行李发萧萧典祀尊原庙承厘洽大寥步依文石进香近黼裳飘白日明骢马清霜急皁鵰帝裾遮道引谏草避人烧佐省持三尺绳民究八条兵曹多暇豫郎位益崇超所向才华冠何曾意气骄台评推妙画士望慰深翘引拔【一作进】连茅茹芬芳杂桂椒银章看且佩金鼎竟须调小草方惭出浮萍久恨漂文章殊豹隐篆刻近虫雕徐稺矜悬榻苏秦惜敝貂敢期充砥砺犹幸致刍荛黄鹄追高举青松托後凋火行占孟月星聚识生朝夀酒开云液仙音出凤箫祗应成远业未可慕松乔【多一作置】
送孔惟中再谒祖林
吾郡称文物君家续圣贤尼山悬日月野树隔云烟追远逢昭代游方及盛年北通三仲谱南下九江船雁起垂纶外鸥飞解缆前水凉闻雨坐沙暝望星眠岱岳遥临海河流远自天路询洙泗境人指郓讙田日观朝辉接风雩暮色连閟宫偏寂寂阙里独绵绵翠合知林墓翬飞识庙堧趋庭槐气润拜下柏隂圆蝌蚪残书帙旋虫坏乐县图稽始祖出世别小宗传远近论昭穆尊卑齿後先杖裁楷木净冠截桧皮坚旧俗闻诗礼遗仪见豆笾玉倾当别酒珠写赠行篇古道嗟环辙长途劝着鞭京师同逆旅瀛海限飞仙赋或君王问贫应故旧怜苦唫氷合砚危坐雪侵毡鱼目从人贵蛾眉祗自妍犹怀薛氏剑未絶伯牙弦卒业思归鲁离羣遽发燕霜蹄终奋迅风翼蹔回旋文忆来时把诗要去日联绿芜羇思满青柳别愁牵为客慙乌鸟因君感杜鹘兖城多驿使频寄彩云笺
送彭叔屿归临川却之尼山山长
毓圣由天纵锺祥絶地灵文开周宇宙神照鲁郊垧泗水烟中白尼山日下青古祠留草创遗躅接音形绵蕞来诸子膋萧享二丁祭田侵後废植木乱中零嗣续仍诗礼衣冠足典型麒麟思系绂蝌蚪慨遗经建学谋官守推贤慎委令百年兴旷典一语动明廷有客真英选多才更妙龄每看明匣剑羞对读书萤北极凭【一作凭】元气中台会德星骏收燕市马甘荐楚江萍紫电纒鰌鬛清霜整鹤翎久疑沦浩荡忽作附青冥被檄趋鄹邑从人访孔庭高堂须觐省归路正伶俜里父窥萝迳家人闭竹扃壶觞春灧灧憕火曙荧荧还舍虽云乐之官不可停云高瞻泰岳雪尽见沧溟骥服长驱阪牛刀始发硎宫墙上日建弦诵坐时听岁月登仓庾春秋其鼎鉶市通槐下道坛筑杏隂亭银汉侵题榜丹霄映勒铭育材须杞梓医国备参苓木铎流声教粢盛着德馨乾坤吾道在常使万邦宁
寄题番昜周子震金漳山居
大气生磅礴元功接杳冥江开吴楚白山矗斗牛青玉牒呈天秘金潭泄地灵百盘工取势千叠互殊形石吐高低笋峰罗大小屏忽如森队仗复似倚娉婷六六移诸
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 10:23:46-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>