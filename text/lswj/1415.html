<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="提要,序,卷一,卷二,卷三,卷四,卷五,卷六,卷七上,卷七下,卷八上,卷八下,卷九上,卷九下,卷十上,卷十下,黄文献集全文在线阅读,黄文献集全文在线下载,大玄古籍书库">
<meta name="description" content="元黄溍所撰之诗文集。其主要版本有:《四库全书·集部别集类》。黄溍，字晋卿，义乌(今浙江义乌县）人，博学工文辞。延祐二年(1315)登进士第，授宁海县丞，历诸暨州判、翰林应奉，转国子博士，出为江浙儒学提举。至正七年(1347)起为翰林直学士，升侍讲，十年复归。卒谥文献。著有《日损斋笔记》、《文献集》。《文献集》10卷，黄潜有《日损斋笔记》已著录。卷1为五言古诗，卷2为七言古诗，卷3为赋，卷4为题跋，卷5、卷6为序，卷7为记，卷8、卷9为墓记和墓志铭，卷10为碑文。黄溍曾自称：“文辞各载夫学术者也。”学问渊博">
<title>黄文献集_黄溍_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">黄文献集</span> <br/>
          作者： <span class="inputVal" id="bkauthor">黄溍</span> <br/>
          朝代： <span class="inputVal" id="bkdate">元代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">类书文集,诗文集,完结</span> <br/>
          字数： <span class="inputVal" id="bknum">[book_length]274417</span> <br/>
          说明： <span class="inputVal" id="bkdec">元黄溍所撰之诗文集。其主要版本有:《四库全书·集部别集类》。黄溍，字晋卿，义乌(今浙江义乌县）人，博学工文辞。延祐二年(1315)登进士第，授宁海县丞，历诸暨州判、翰林应奉，转国子博士，出为江浙儒学提举。至正七年(1347)起为翰林直学士，升侍讲，十年复归。卒谥文献。著有《日损斋笔记》、《文献集》。《文献集》10卷，黄潛有《日损斋笔记》已著录。卷1为五言古诗，卷2为七言古诗，卷3为赋，卷4为题跋，卷5、卷6为序，卷7为记，卷8、卷9为墓记和墓志铭，卷10为碑文。黄溍曾自称：“文辞各载夫学术者也。”学问渊博，善于养气，故其文不同凡响。其门人宋濂在《文献集序》中说：“天地之气日新而无穷，文辞亦与之无穷，盖其升降翕张俯仰变化，皆一神之所为。神也者形之而弗竭，用之而弥章，气之枢，文之所囿也。”宋濂并且把黄滔的诗文比作气势磅礴而又多变的大海。他说：“蹄涔之水，其流不能寻尺，通河巨海则涵浴日月，一朝而万变。”纪昀在《四库全书·文献集提要》中说：“其为文原本经术，应绳引墨，动中法度，学者承其指授多所成就，宋濂、王祎尝受业焉。”黄溍的诗作以五古和七律见好，杨维桢为黄溍写的墓志铭说黄溍诗歌“多冲淡简远之情”，大抵即指其五古而言。</span> <br/>
          封面： <span class="inputVal" id="bkimg">Z_19604.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]黄文献集
[book_author]黄溍
[book_date]元代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]类书文集,诗文集,完结
[book_length]274417
[book_dec]元黄溍所撰之诗文集。其主要版本有:《四库全书·集部别集类》。黄溍，字晋卿，义乌(今浙江义乌县）人，博学工文辞。延祐二年(1315)登进士第，授宁海县丞，历诸暨州判、翰林应奉，转国子博士，出为江浙儒学提举。至正七年(1347)起为翰林直学士，升侍讲，十年复归。卒谥文献。著有《日损斋笔记》、《文献集》。《文献集》10卷，黄潛有《日损斋笔记》已著录。卷1为五言古诗，卷2为七言古诗，卷3为赋，卷4为题跋，卷5、卷6为序，卷7为记，卷8、卷9为墓记和墓志铭，卷10为碑文。黄溍曾自称：“文辞各载夫学术者也。”学问渊博，善于养气，故其文不同凡响。其门人宋濂在《文献集序》中说：“天地之气日新而无穷，文辞亦与之无穷，盖其升降翕张俯仰变化，皆一神之所为。神也者形之而弗竭，用之而弥章，气之枢，文之所囿也。”宋濂并且把黄滔的诗文比作气势磅礴而又多变的大海。他说：“蹄涔之水，其流不能寻尺，通河巨海则涵浴日月，一朝而万变。”纪昀在《四库全书·文献集提要》中说：“其为文原本经术，应绳引墨，动中法度，学者承其指授多所成就，宋濂、王祎尝受业焉。”黄溍的诗作以五古和七律见好，杨维桢为黄溍写的墓志铭说黄溍诗歌“多冲淡简远之情”，大抵即指其五古而言。
[book_img]Z_19604.jpg


[book_title]提要
钦定四库全书　　　　　集部五
文献集　　　　　　　　别集类四【元】
提要
【臣】等谨案文献集十卷元黄溍撰溍有日损斋笔记已着録其为文原本经术应绳引墨动中法度学者承其指授多所成就宋濓王禕皆尝受业焉濓序称所着日损斋藁二十五卷溍殁後县尹胡惟信锲梓以传又有危素所编本为二十三卷今皆未见此本止十卷前仍冠以濓序然卷数减十之六则後人有所刋削非濓所序之本卷首题虞守愚张俭同校一行又题温陵张维枢重选会稽王廷曾补订一行则二人又有所窜易并非俭所刻之本卷数不同有自来矣明人诞妄凡古书经一刋刻必遭一涂改数变之後遂失其真盖往往如此然有所私损未必有所私益虽残缺不完尚可见溍之崖略也乾隆四十六年十二月恭校上
总纂官【臣】纪昀【臣】陆锡熊【臣】孙士毅
总校官【臣】陆费墀

[book_title]序
文献集序
天地之气日新而无穷文辞亦与之无穷盖其升降翕张俯仰变化皆一神之所为神也者形之而弗竭用之而弥章气之枢文之所囿也成周而上六艺兴焉礼不同乎春秋春秋不同乎诗诗不同乎书书不同乎易成周以下诸家言虽不能如经亦各以所学鸣龙门则异於河汾河汾则异於昌黎昌黎则异於庐陵庐陵则异於伊洛夫岂欲骋异哉文与气资神以生其势则然也近代自宝庆之後文弊滋极唯陈腐之言是袭前人未发者则不能啓一喙精魄沦亡气局荒靡澌焉如弱卉之泛绪风文果何在乎逮入国朝羣工叠出□华而践朴革以趋真烂然五色之文照耀於天下沿至先生号为极盛先生之所学雝其本根则师羣经扬其波澜则友迁固沈浸之久超然有会於心尝自诵曰文辞各载夫学术者也吾敢为苟同乎无悖先圣人斯可已故其形诸譔述委蛇曲折必鬯所欲言出用于时则由进士第教成均典儒台直禁林侍讲经帏以文字为职业者殆三十年精明俊朗雄盖一世可谓大雅弗羣者矣今之论者徒知先生之文清圆切密动中法度如孙吴用兵神出鬼没而部伍整然不乱至先生之独得者又焉能察其端倪哉於戏蹄涔之水其流不能寻尺通河巨海则涵浴日月一朝而万变土鼓之声其闻弗及百武迅风惊霆则振撼万物衡纵下上无幽而不被此无它神与不神也文辞之出与天地之气相为无穷奈何不河海风霆之若而瞡瞡蹄涔土鼓闲果谁之过也上而六艺下而诸家言所倡虽有大小之殊其生色之融液至今犹津津然是诚何道哉学者尚以是而求先生也先生薨後之五年家藏日损斋藳共二十五卷县大夫胡君惟信恐其堙殁亟取锲梓以传谓濓尝从先生学俾为之序濓也不敏何足以知先生追念畴昔侍几杖华川之上先生酒微酡历论文辞原乎学术每至数百言自顾於道无闻溺志汗漫无根之域不足上承明训方将刻厉剔去陈腐以振华英而九京不可作矣俯仰今古能无感乎姑诵所闻以书于篇端若先生所以擅一代之盛者则不待序而後见也先生讳溍字晋卿姓黄氏婺之义乌人其官序行业具见临川危公所撰神道碑铭兹不着门人同郡宋濓谨序

[book_title]卷一
钦定四库全书
文献集卷一
元　黄溍　撰
五言古诗
杂诗五首
日月东西行羣动亦不息寄身万物中宁独谢兹役所以鲁中叟遑遑走南北圣哲谅已然旅人能久宅晨起步南园旭日朗以清葵花衆草中晔晔敷丹荣流光非汝私独尔心自倾览物有深怀竚立方含情璞玉与宝劒沦落初未偶君看被湔祓各在千年後将身比金石谁当独长久悠悠百代下相知复何有孤云澹无心出山偶为雨长风忽吹散渺渺归无处唯余向来山突兀青如故慷哉鲁仲连功成身已去春风着万物欣欣皆自私可怜儿女花荣悴更相持独有涧底松偃蹇如不知何疑杨执戟草玄鬓若丝
效古五首
上山见明月下山月相随月岂知爱我我行自见之故山日已远故人不可思殷勤谢明月愿尔无时亏女美衆所悦士穷世所轻轻重安足言泥尽水自清淮隂初寄食曲腰跨下行季子黄金多妻嫂来相迎自古已复然叹息空吞声
击石乃有火石火光不扬攀天亦有路天高路何长嵯峨万古云下覆歌哭塲富贵诚足多贫贱不可忘落花随风吹各自东西飞花飞既不息水流复无极同生不同归能勿异顔色木生则有枝豹死则有皮悠悠岐路间多言亦奚为
饮酒莫尽醉尽醉无余懽读书莫吊古吊古多悲酸萧艾蔽中野白露摧芳兰凤饥不得死鸱枭食琅玕去去复去去采芝青云端
人事如草木
人事如草木一气荣悴之外物何预人而寘喜与悲堂堂异姓王昔者跨下儿穷通本邂逅达者固不疑阮生亦隘人恸哭真奚爲
煌煌明月珠
煌煌明月珠未害居浊水君看黄河黄岂解汚清济我方遗吾形宠辱齐一指悬知破琴戴未若掺挝祢
微云翳白日
微云翳白日羣动何喧喧呜呼麒麟儿化为猴与猿登高望四荒但见黄河奔谁哉泝其流与我归崐崘萎蕤青桂花霜霰日已繁岂不有桃李对之有忘言
古意
荆人初得玉跅足辞岩阿持献万乘君君门正嵯峨谁其尸国工谬以石见诃迷邦诚不忍欺君反同科臣口不自明臣心终靡它抱璞重再拜呼天泪滂沱泪尽血可续玉在良已多是事古则然呜呼今奈何
连雨襍书五首
萧萧十日雨出门竟何之不愁道路难所惧沾我衣悠悠看屋梁作计诚已非有酒不解饮且遂哦吾诗昔慕栗里翁颇复志耕耘偶入翰墨塲把笔学为文偃蹇独何成喧啾浪云云念彼荷蓑子穷年愧其勤虚堂坐无言缱绻悲宿昔常时眼中人已如不相识剥啄者谁子令我喜折屐忽去已莫追一笑岸玄帻我思仇山人山川莽回互十书九不到木叶岁频暮颇闻近移居并失梦中路得无挈妻儿倒载入山去今日曷不乐孤倡无与酬兀坐把书卷展玩不自休借问谁所为其人已千秋山雨政可听拨书置牀头
晚晴
泄云散积雨林水含余清披衣有奇怀偶从林叟行新晴远峰丽夕隂孤花明旷日固所虞聊兹息营营
夜归
空山四寥寥落日翳榛莽蜿蜒草中径蹑屩度寒雨楠杉窈深黑忽忽疑伏虎林穷涧水明稍听归人语
陪诸老夜饮
世故不可料忽若浮云移坐令百年内颠倒殊欢悲顾惟我与公异代同一时览古既深嘅抚今亦余噫长川去悠悠青山莫委蛇向来远游意我行方迟迟咄哉有志士卒岁恒寒饥况复托渺茫欲与千载期盈虚信天运废兴岂人为愿公姑舍是一觞聊可持
读忠简宗公遗事
公初起滏阳艰危属多垒苍然国家意委身干戈里隂飈卷翠华朔雪被南纪悠悠虞渊日力尽挥不止寅恭秉斋钺际会开朱邸长安付冯异汉业中兴始宫庭数汛扫跸路无荆杞疚心望銮舆感激涕如水上表方出师呜呼孔明死宴安不可怀肉食毋乃鄙巨舟竟未焚三语犹在耳萧然旧祠下碧草垂堦戺登堂挹光仪赤舄仍几几千载堕泪碑一夫敢残毁传家有遗书叙事非虚美勖哉慎失坠庶以禆信史
晓行湖上
晓行重湖上旭日青林半雾露寒未除鳬鷖静初散寅缘际余景闪倏多遗玩会心乍有得抚已还成叹夙予丹霞约久兹芳洲畔独往愿易违离居岁方换沙暄芷芽动春远川华乱存期乃寂寞取适岂烂漫小隐倘见招渔樵共昬旦
西岘峰
层云抱春岑急瀬泄嵌窦修蹊入窈窕衆緑蔚以茂名亭标水乐柱折荒碑仆幽寻得缁庐乱石扶结构青精午堪饭碧涧寒可漱平生慕真赏及此成邂逅冥探指絶顶有路忽通透缘萝度蒙密翠气湿衣?寄身泬寥内下睨人寰陋清讴杂风竹大啸落岩狖东峰在眉睫可望不可就同游却何时瑶草春已秀
夜兴
秋气入病骨残梦翛然惊芭蕉叶间露风过皆成声揽衣泬寥内搔首天河横饥虫语不休中宵谁汝令孤鸿亦何苦犯霜度微明悠悠念羣动百感忽我并大化倘不尔吾其免营营
寒星挂踈林夜色翳余暝鷄声驱行客出门路方永亦有山中人熟睡初未醒而我立於独婆娑玩光景一笑天宇青此意君自领
举头见残月叶脱知深秋今我曷不乐岁月如惊鸥常怜古志士辛苦歌饭牛空山夜曼曼政合秉烛游临风振吾衣萧瑟不得留小立殊复佳涧水鸣幽幽
陈生诗
陈生少也孤秉志何轩轩读书奉慈母承顔郁春温兀然处膝下不间晨与昏丛丛万井中陈生深闭门晖晖百花时陈生不窥园常恐去左右或乖覆育恩一朝抱长痛飞霜陨秋萱盐酪不入口日夜涕倾盆欲娶弗及养矢言终不昏尚赖百岁後兄子父所孙朝来游子衣忽逐东风翻世方醉糟粕何庸荐犠尊陈生顾谓我是事安足论幸托山水窟放情咏兰荪嗟今学步者触险争飞奔愿尔利锄钁深斸六籍根愿尔进竿橹高泝百圣源源长流自远根大枝乃蕃勿揺崔嵬笔夸作磥磈言弘惟孝与悌百行兹其元咄哉行勿休日月方沄沄赠言岂予敢情真觉辞繁匪为陈生荣庶感薄俗敦
述怀
端居有多感求志无余营夙违金门路缅爱丹丘名谬忝君子顾捧已厠羣英卑栖念远引窘步迷先征俛默敦宿尚低徊阻平生伏枕倦中夜揽衣寄遐情上天廓澄穆列宿扬光晶俯视林木改仰悲鸿鴈鸣跂子秉微素十年守柴荆希世乖近务慕隐余衷诚愿言良时晚庶保幽人贞
寄方子践子发
穷居怅无遂徂岁聿载隂飞翘陨芳华候虫厉哀音急颸扇丛薄泫露栖乔林抚景慨往古端操思继今折兰间幽佩解缨濯清浔石林窅葱蒨佳柏郁萧森遗世岂予敢匡时非我任览已谢高轨即事念所钦缠绵阻道里缅邈眺冈岑委怀竚芳讯贻好在规箴
寄俞子易
闲居寡欢豫枉驾忻周旋清言迈修夜朱火销余烟嘉会良不易郁抱罄所宣揆余徇微业春冬屡徂迁着徽怍往哲驰芳谢时贤睠兹企三益挥袂增慨然杪秋凄且厉郊圻旷阡眠振飈卷飞藿积雾迷遐川契阔岁复流瞻望情所牵存期尚勿夺辅仁庶不諐紫芝无新曲白驹有遗篇矢心遂招要赠言比芳荃
东园晚归
淟涊婴近务超遥爱佳辰兴言望东菑良苗蔼津津鄙人昧时趋旷途夙所遵幸远?组累稍欣田圃邻兀兀登故畦悠悠睇城闉理秽出新竹撼枯落荆薪夕日逗远川余晖散衣巾亹亹观物变依依念农人渠渠长者言恻恻非贱贫
送凌吉叟杭州教授
浙水西八州惟杭实名都古来万人海逐逐无贤愚况兹百年後淳朴古不如翩翩谁家儿白马骄路隅春风樊楼醉一笑百斛珠亦有朱门家齐讴间吴歈绡绮散烟霞缤纷被童奴可怜彼蚩蚩久为红尘驱颓俗如波澜孰障羣流趋又如败屋壁风雨须人扶博士非冗官岂即无良图当今歌舞场化作弦诵区行矣循所务辞章信其余春风掺别衣晴沙秀寒芦何以赠子行白云不可呼聊持狂者言用比貂襜褕
送朱仲山之京
麒麟出渥洼意欲周八极刍豆岂不多未便甘伏枥念君抱耿耿坐视暄凉易忽辞白髪亲去作青云客应恐邓仲华笑尔长寂寂鄙人属有念未办经世策青灯雨如綫穷巷方偪仄县知掺斧斤不必睨樗栎往哉布汝怀庶用副前席勿云万户侯自可谈笑覔百年滔滔内岐路足南北出处会有为聚散奚暇惜歌我辛苦词送子远行役峥嵘壮士志惨淡游子色那无平生期慎尔保金石莫将贾生泪先为离别滴
赠叶审言别
昔人称好士乃有黄金台黄金亦何物顾用骄贤才叶君披短褐志力何雄哉北走叫阊阖红尘指崔嵬终然无苟售自保同婴孩车服非吾荣黄金直浮埃十年今何官茅屋歌苍苔岂无琅玕树凤飞故低徊一朝脱身去歘观云路开叶君善自爱往矣毋嫌猜迷邦古所诮岂弟贵不回愿言吐奇胷落落排风雷尚念穷贱者衡门守蒿莱
舟中偶书
我舟合江浒水清石頟頟念此殊可嬉如何有行役沙头白髪翁扪蝨了晨夕茅茨八九椽终岁阅过客
晚泊钓台下
四山环一水遗台故漓岏那无渔樵居政复不敢安舍舟冲微雨凭轩俯清湾念昔乘兴来无从寄游观今我有行役乃尔容跻攀山灵岂爱我为解尘土顔落日奠苹藻清风闻佩环幽寻不可极林暝吾当还却去望层碧孤舟生晚寒
登锺山最高顶以三山半落青天外为韵得天字
平陆漫千里兹山乃穹然犹怜布金地未即辞喧阗严液散珠琲春冈走蜿蜒稍欣涉幽邃登顿衣屡褰路细石礧礧崖深竹娟娟洞扉剨开敞峻峰指中天冥探历嶔崟垂萝弱容牵碧潭隐光怪华雨摽崇筵下睨飞鸟背茫茫但苍烟眇默园圃期凄凉云峤篇休驾将未能惆怅春风前
休日集于城南
投耒从远游牵世乖明略岂不有简书未能置丘壑崇冈近盘互春物纷照灼休沐集诸彦迂趾惠前诺稍空林中尊复咏霞上作迢迢历墟壠靡靡瞰城郭修阳?晴渚野樱散朱萼抚时悼推斥毕景顾栖托损益向子明才能贾生薄睠言观岁寒无将媿场藿
卞忠贞公墓
江左失其御强臣玩天诛欢娱一以乖狂猘无趦趄黄屋播革野彤庭交剑殳事枢始谁秉捧首如奔狐伟兹百世士死与二子俱孤哀耿未沫足以孚豚鱼义旗果东指白日开天衢孰最拨乱功之人或其徒伊昔大雅废清言鄙文儒禾黍已横委衣冠尚舒徐屹然见砥柱独障狂澜趋高风邈难攀捐生乃区区青简焕遗烈苍榛閟幽墟日夕悲吹多天高年运徂世方用骫骳犹将愧玄虚江涛渺在望雪涕空涟如
制司马公祠堂
朔风破沧溟白浪无余地可怜甘棠树乃尔能蔽芾借问谁所遗马公古能吏当年印累累庶务剧于蝟藏龟不待灼骋骏无留辔偪仄兵马区蔼然承平意晏安亦聊尔国步方不易至尊久尝胆壮士频裂眦煌煌青冥钺可同牛刀试呜呼豪俊人竟偃风云志致身岂云卑生世已其季安知颍川守遂非庙堂器严祠闭寂寥古木合苍翠平生瓣香祝毋乃儿女事如何百载下能堕看碑泪永惟茂陵翁苦心抱天艺力耘宜有收黾勉观来裔渠渠桑梓恭喋喋市井议庶哉瞻前修树德毋自畏
送人赴卢阳学官
播非人所居潭阳实其邻荒淫杂巫鬼哀怨余骚臣念予有行役水陆弥数旬乃知臯比座伫承文翰宾遐徼指天末男邦控城闉俎豆当在列冠裳定来臻足明理化盛演溢周穷垠广陌望八荒出车日辚辚蛮荆孰无适忠信惟书绅简书有程期取别无逡巡扬镳触炎热振铎惊远人沅水春荡潏楚峰莫嶙峋行行慎其度离别何苦辛
晓望
城头鸦鸣曙起坐理冠帻开窗写遥望烟雾竟川泽喧喧市声动漠漠井气白如何山中人岁莫尘埃客
发金陵留别一二同志
盛名不易居直道我所遵虽枉嘉遯志未渝白圭言罢钓出沧海迥帆遡江濆城闉远灭没风水屡崩奔萧条故交地怆悢游子魂始雷茂阳泽孤生限穷鳞沈翔自殊势衰荣实同根战胜物可遗目击道已存乘桴讵无取絶弦难具论寄言同心子毋徒念加餐
龙湾夜泊
乘潮出远浦日莫北风平高亭不可望遥遥笳鼔声月明寒鴈下江空夕烟生非关川途念沈忧坐自盈
敬亭山
昔窥谢公作今陟敬亭寺徵素忻始游赏胜资深诣翛翛缘水木宛宛交蹊术緑缛涧草丰幽颸松飈驶微钟响香障高阁浮花气聿熏旃檀妙岂爱岑壑媚凭生实内惕即事多冥契息隂睠松檟褰芳怀芝桂海岳期屡迁石林路深閟经营乖道要迫窄余物累稽首调御尊尚饮无生惠
宿云黄山作
束髪弄文史挂席去瀛壖邂逅乖良会摈落迨兹年息景念生理洗心宾象筵恭惟上皇代异人秘灵诠宗师既逾海兹山亦栖贤金棺灭双树宝箧缄红莲仰窥摄诱功信知愿力坚内愧实菲薄冥通未精专褰裳碧峰雨焚香石林烟彩翠何纷糺苔涧窅洄沿寻幽匪外适栖真冀重宣二边离有无五浊空腥羶岂伊俄顷用庶谢平生缘
重登云黄山
兹山实灵奇吐纳变舒惨太常阙弗录名号何黭黮重华秩山川盛典轶封?蒐遗侈纶綍蠲洁罗醢酖腐儒世所贷薄艺守铅椠无能旅骏奔徒取肆游览霖潦时始收天地余蔼晻岚光乍璘?石状终黤黪行行恣芒屩往往得洼坎冒进诚近贪自画将岂敢久之雰埃豁秀色坐可揽青荧插锋锷翕赩披菡萏崖奔马騑騑石踞虎耽耽高寻指天路幽瞩极玄窞前行几台背後或两髦髧缘冈既踸踔登岭仍轁□举头塔庙涌地平忽如毯天人所食息璚玖化余糂林辉宝灯烧风语金铎撼败壁诗者谁渍墨乱浓淡险尽乃复佳疲极复何憾是节蕤宾初野荐首昌歜煮瀑茶可啜剖石蜜堪噉名谈析毫发苦语沥肝胆理冥心自珍机凑首屡顉阳乌砉西翥衆色齐惨澹崔巍识楩楠苍莽辨葭菼暮投僧所寰钟镗鼓紞紞羣居肃不吴其饭声有嗿回睨夸夺场抚事丛百感趋名蛾赴烛逐利鱼投糁何时脱火宅霍若頿去颔绮言息諵諵妙供纷馣馣于焉寄相羊庶以忘坎谁云入道苦余味需橄?
秋夜观书作
闲居感时驶独学难为功眷言思古人幽怀极忡忡秉烛起中夜揽卷来清风恭惟千载心皎洁悬无穷氓俗自升降道妙非污隆後来亦奚为黑白纷相攻华芳昨可悦轨辙何由通吾将离言说庶以观其同所忧明为累不惧蓄不丰开轩视明河白月当天中怡然掩书坐夜气方鸿蒙
览元次山舂陵行有感近事追和其韵以寓鄙怀
惟王始建官民命有所司奈何阅流□束手无一施属者秋夏交上牀殊酸悲赤日纷按行人马同时疲连阡见标榜不救饥与羸仍闻咨鞭筹惨忉伤肤皮捡核须再三供张常恐迟哀哀鬻儿女贸贸行安之感兹欲无愬既往何由追尚惭噢咻恩稍缓租税期云胡有仓卒徵敛更相随但将充其数肯复计尔赀肉食不自鄙谓我非敢知栖栖甔石储剥割无或遗言是邻壤凶藉此敷恩慈宁知是州人俟死他无为出语余喘息行步须扶持犹令比乐土疾苦喘谓谁俛首州县问逭责自其宜况迫大府令联络飞符移豺狼方在郊鹰隼宜用时区区猕狐兎政尔何增亏吾贱不及议为君陈苦辞
登钱山望菰城慨然而赋
吴兴水为州诸山若浮萍况此一培塿琐屑世未名所欣渔樵居乃与缁锡并种竹有万竿结茅无十楹老僧解人意蹝履能相迎芳草被行迳朱藤暗岩扃萧条空阶暮日照莓苔青犹嫌所历卑未极游眺情耸身白云上始见春申城想当高会时楼观飞青冥竭海荐罍勺穷山羞鼎鉶安知千载後寂寞无人行煌煌冠盖区壤壤狐兎茔归来朱门客听此松风声
逸山过姚紫英别业
逸山诚复佳逸人不可逢何言一笑顷得此苍髯翁今晨过其庐碧苔灭行踪坐我松竹间野蔌罗甘丰初无惊世谈颇多旷士风念昔去岩壑辍耕白云中白云故无恙我乃羞樊笼祗应山林癖未易药石攻高期出邂逅意气将无同十年旧泉石忽忽蟠吾胷起视白日低归禽乱西东拔地森四壁搀天唯一峰复闻麻谷幽近与金盖通山态方屡改泉源殊未穷湫然一区内嗟我何憧憧
次韵答蒋明府先生
文章不经济耽书或成淫偶从长者游稍窥古人心不琢岂非玉无弦孰为琴岁宴灯火微江阔鱼龙深愿言报嘉贶安得双南金
和方韶父先生以满城风雨近重阳为韵七首
掩书坐中宵堦空叶落满不见书中人苍灯梦秋馆岂不有膏沐所慕非倾城翠?日以薄朂哉岁寒情栖迟怜系瓜梦寐追飞蓬去去羊荆州吴帆渺霜风当年白衣人赖以慰风雨不饮政复佳有酒无用湑江瑶配荔枝胜处终不近好丑且勿争天道有定分聋丞遂已矣目断山千重烟霞故无志胜会何由逢寒华衰复荣东篱几残阳蟠桃亦何好千年期一尝
金华北山纪游八首
灵源
偶为山中游远过云关宿苍灯闪初夜雨气蒸深屋时闻清梵音窈眇松林曲
草堂
迢迢上方界水木翳清景山深不可留日暮衣裳冷凄其怀昔游百岁嗟俄顷
三洞
仙山高不极万古积苍翠清兴薄暮移遗迹洞天秘岩阿春寂寥羣仙勿予迟
鹿田
披榛度空荒突兀崖寺古幽花杂红白老屋亚云雨前瞻石径微咫尺不得取
宝峰
下山复上山蹑屩行沮洳宿云冒长岭旭日映高树山僧亦何为独向城闉去
濳岳
潘公古达人陈迹閟丘壑草生春昼长鸟啼岩花落神交千载上未敢付冥漠
山桥
行行指木末路逐飞云上时登巨石憩共听春泉响寻源竟莫穷即事成幽赏
宝石
暮投招提境明发首归路举头望山椒遥认经行处重重岩壑间苍然正烟雾
中秋会宿浦阳江上分韵得仰字
尝窥仙华录胜践心所仰蹉跎二十秋故尔劳梦想名谈出邂逅高槩余佛彷节至月仍圆别来山似长百年空中絮此会知难两欲去吾未能不饮君宜强露蔓多夕滋风竹留晚响岐路方悠悠云何税尘鞅
龙山九日
鬓色沧海澨弥年窘将迎属兹九日至缅爱龙山名欣然得胜践况乃羣彦并碧萝引幽策凉泉度飞觥志适?可忘神舒体逾轻鄙劣竟何取腼顔结华缨登高谢能赋狥禄慙归耕幸此农事休万宝咸告成庶竭一饷乐持用夸昇平月出衆山静天空夕云惊先民贵无荒简书今有程怅焉难久留振袂松风生
石台分韵得下字
苍山面长溪势若饮奔马层台跨其脊万古挹潇洒登临兹维要朋从未云寡迢迢历榛莽靡靡眺原野白云与翠雾夐在履屐下穷秋向揺落霜菊故堪把赏心孰无同幽抱欣已写邈矣千载期铭山傒来者
雍熙僧舍偶书
幽窗悄无寐落叶不可数风惊叶间露中宵听成雨起视天正碧万里若垂宇兹予亦何为兀兀守环堵
送杨学正还余姚
舜江吾旧游风物殊不恶江水天际来宛宛带郊郭云帆渺沙漵翠幛森楼阁别离不可念此日忽已昨想见春水生烟柳仍濯濯君胡久去此三径独盘礴空斋耿灯火月冷潮声落近闻故人书远致江上作白驹幸无遐淮阳讵云薄招要忻良会緑酒春可酌采芹有遗篇风雩多新乐因君讯同志何用慰离索
奉府帖赐高年帛晚宿孝义山中赋
捧檄去州邑承筐布明恩讵敢期税驾惟知惧乘轩时春雨新已嘉木隂正繁农人有耕作羽虫亦飞翻感彼物情适念此王事敦悠悠迫长路靡靡穷郊原庶与遗老逢幸聆长者言持以荐芹曝无慙贲丘园低徊白日晚寂寞苍山根吾行匪游衍此怀谁与论
游西山同项可立宿灵隐西庵
薄游厌人境振策穷幽躅理公所开凿遗迹在岩麓秋杪霜叶丹石而寒泉渌仰窥条上猿攀萝去相逐物情一何适人事有羁束却过猊峰迥遥望松林曲前山夜来雨湿云涨崖谷缥缈辨朱甍禅房带修竹故人丹丘彦抱被能同宿名篇聊一咏异书欣共读蹉跎未闻道黾勉尚干禄夙有丘壑期吾居几时卜
送祝蕃远北上
春风吹九衢卑卑桃李门明堂待松柏未失山林尊相逢今岁寒是事无深论念子抱远志此道夙所敦刊条落其叶将使见本根痛恨日月微毅然辟浮云奈何夸毗子聚讼生纷纭瀛洲富才彦冠盖如云屯去去当遇合美价倾璵璠惟须用卿法力行尊所闻丈夫必有事寤主在一言上以禆圣学下以安元元我如鹤俛啄岂复思乘轩子如抟风鹏本是天池鲲栖栖文学掾平世何足云朂哉保令德契阔期无谖
陈孝子诗
南仲杭陈氏斗龙父所名家临百丈溪父书传考亭夫亦人之子胡独以孝称维仲适母盛王实生宁馨盛谓我已出无殊祝螟蛉仲父讳弗言王卒不自明睠然舍之去呱呱闻泣声年运日已往头角稍峥嵘吁天乞殒灭愿以益父龄父没盛亦亡吊影伤孤?或乃告之故曰汝王所生王居清湖上去此无十程时仲新捧檄精庐拟横经悲号弃其官肩舆亲奉迎安知世代易人非余故城邻有鹤发妪叩之久始譍言我与汝母少小俱娉婷汝母生汝归去作江东行不知今在无老我尤零丁仲也闻益悲赢粮事晨征六年困逆旅冷雨啼青灯譬彼无母雏投林辄哀鸣永丰有施氏大屋深重扃於焉得母处一夕相合并母子更抱持泪如九河倾三日负母还盗贼方抢撄仓黄与之遇白刃纷交横顿首前致辞覼缕陈衷诚能令激高义相戒勿敢惊仲昔以至行上天降休祯灵雁既羣集嘉瓜复冬荣区区彼蝱蟁岂遂无人情圣门语纯孝厥有闵与曾未闻树奇节謡诵传轰轰此道古或希此事今可徵我歌虽云俚庶感蚩蚩氓
上京道中杂诗十二首
发大都
辞亲独行迈遥遥抵京国胡为突不黔驱马更远适至尊有时巡树羽殷阡陌宿卫必近臣顾问须耆德陋儒亦何知冗从同执戟草深原野青雨暗关塞黑寥寥盛年意眷眷游子色一身万人中敢不思努力
刘蕡祠堂
刘君古遗直祠堂在丘园嗟此豪侠窟文雄歘孤骞平生二三策匪徼明主恩琐琐谈得失无乃市井言凭高一长朢苦厌车马喧微风过疎雨青山满前轩隂晴倏异态浮云实无根悠悠千载心去去勿复论
居庸关
连山东北趋中断忽如凿万古争一门天险不可薄圣人大无外善闭非楗钥车行已方轨关吏徒击柝居民动成市庐井互联络幽龛白云聚石磑清泉落地虽临要冲俗乃近淳朴政须记桃源不必铭劒阁仆夫跽谓我无为久淹泊山川岂不好但闻风雨恶
榆林
崇崇道傍土云是古长城却寻长城窟饮马水不腥斯人亦何幸生时属休明向来边陲地今见风尘清禾黍被行路牛羊散郊垧儒臣忝载笔帝力猗难名
枪竽岭
忆昔赐第归吾母适初度蹉跎岁月晚今辰乃中路居人夸具庆游子慙叱驭兹山称最高扬鞭入烟雾矗矗多峭峰蒙蒙饶杂树崎岖共攀援踯躅频返顾陈情未成表登高讵能赋独怜山下水远向卢沟去
李老谷
缘崖一径微入谷双崦窄密林日易曛况乃云雨积行人望烟火客舍依山色家僮为张灯野老烦避席未觉风俗殊秪惊关河隔严程不可缓子规勿劝客
赤城
鸡鸣秣吾马晚饭山中行何以慰旅怀赤城有嘉名滩长石齿齿树细风泠泠时见岩壁间粲若丹砂明温泉发其阳撝诃勤百灵前峰指金阁真境标殊庭白道人迹稀青崖云气生信美无少留缅焉起深情
龙门
竦身望龙门缓辔行兀兀溪回愁屡渡雨横惊暴溢两崖俨相向百水怒争出人言马上郎快意每多失自非渥洼种不得矜捷疾飘飘虮蝨臣凛凛鼋鼍窟皇灵重覆冒利涉用终吉回睨向所经千嶂隐朝日青林外盘纡黄流中荡潏後来未渠央君子宜战栗
独石
解鞍及亭午稍欣烟雾收苍然衆山出历历如雕锼前瞻一石独灵宫居上头颇闻去年夏水激龙腾湫走避登屋上夜半齐呀咻幸兹溪涧中今作清浅流宴安不可怀变化诚难求翠华渺在望行矣毋淹留
担子□
自从始出关数日走崖谷迢迢度偏岭险尽得平陆坡陀皆土山高下纷起伏连天暗丰草不复见林木行人烟际来牛羊雨中牧飒然衣裳单咫尺异寒燠伫立方有怀相逢仍问俗畏途宜疾驱更傍滦河宿
李陵台
日暮官道边土室容小憩汉将安在哉荒台犹髣髴低徊为之久怀古增歔欷长风吹旷野飞雨千里至萧条苍山根草木余爽气常怜司马公予夺多深意奏对实至情论録存大义史臣司述作遗则敢失坠
上都分院
晨兴过桓州旭日生苍凉举头见觚棱金碧何巍煌洪河贯其前青山环四傍暮投玉堂署鳌峰屹中央趋跄旅羣彦官烛分余光琴册森在侧谈笑来清觞列坐无所为陈诗咏黄唐帝乡岂不乐父母远莫将起视云汉低垂星烂寒芒南飞有冥鸿邈哉天际翔
游宝陀寺
十年望沧海临流不能度苍茫岁华晚邂逅舟楫具拂衣乘天风挂席随烟雾且从蛟门发暝投翁洲住前瞻积水深岛屿青无数梅岑特孤絶遥见日出处寄身人境外矫首禅关路粲粲金砂石离离白花树高期惬幽抱历览增遐慕俯伏苔磴间庶与真灵遇二边非可取三观何时悟?然坐忘言目送寒潮去
雪窦纪游八首
移舟泊泉口我行已信宿天寒洲渚生峰回川途曲烟霞兰若高别墅在林麓
揽衣待明发石路何幽阻日出不见人林深但多虎乳峰稍已近恐惧那复数
高人欣相迎山门带流水风生珠树间月窥镜池里触景遂成迷应接殊未已
幽寻指山椒崖倾忽如泻俯身视木末悬水在足下冥冥岩岫中宴坐奚为者
亭亭妙高台迥出千峰上怪松多十围巨石非一状心赏孰与同昔贤有余唱
萧然上方境人稀知地僻中峰路难辨丹山云仍积徒闻古仙人石上余足迹
诘旦逾西冈草木益深秀梯苔下絶巘坐石看飞溜隂灵多窟宅欲往不敢又
兴移初出山系缆长汀树夜来雪已深溪风水难度犹疑钟磬音遥遥白云处
送曾止善孔庙司乐
周官重司乐典教专成均如何千载下实去惟名存之子负远志被褐徂冬春低徊不自衒保此席上珍小试特豪末食禄同庶人幸与骏奔齿位卑号仍尊既殊仕伶官况及游圣门金石方在耳颂声未崩沦闻风苟有作薄俗斯还淳嗟予领胄子四术空遗文铿锵尚莫辨论说将何云临分用自愧赠言聊具陈
同王章甫待制校文上京八月十五夜宿龙门驿
凉风堕黄榆万马皆南驰而我方北首度关及鸣鸡石路更幽阻仆夫惨不怡徐驱待明发泱漭穷烟霏貂裘者谁子怪我逢掖衣为言霜露多遑遑独安之我非不自爱简书今有期忆昔州县间折腰向小儿荏苒二十年白首初登畿同袍如燕鸿去住恒相违悠然慨平生与世何参差暝投龙门驿高馆临迥溪青崕拱白月水木含余辉秋色故潇洒我行殊未迟相从况魁彦炯若珊瑚枝衰暮奚足云一觞聊共持
送郑以道
郑君不羁客漫仕常优游故人满天上独佐岭南州岭南风土异去天将万里馹骑如流星衆手挽不止到官定多暇坐对梅花时溪石秀可砚泚笔成新诗诗成付回鴈动是春冬隔用儒行召君努力崇明德
送王君冕同年归长安
昔忝膺荐送被褐趋上京蒙恩赐清问彚进陪时英束带仕州县暂为闾里荣蹉跎二十年来拂旧题名升沈久已判存没复堪惊忽逢王明府话旧欣合并萧条逆旅中书帙乱纵横坐阅车马喧澹焉若无营虽怀帝乡乐不受世网婴宠辱端可齐去就一何轻空余绨袍恋犹轸故人情予方徇微禄未能返柴荆终然无补报白髪日夜生如何同游处饯此千里行度关秋风起落木寒蝉鸣相思阻良觌恻怆何由平
题杜左司西岩诗卷後
吾闻古逹士大隐非山林如何鵷鹭间白驹起遐心遥遥望故山紫塞缭以深峰峦势交集积翠千万寻园庐在其下门巷常愔愔轩窗带流泉花木久成隂舂秫足新酿亦有书与琴终然恋魏阙未忍投华簪平明奉朝退粉署郁沈沈披襟坐高阁独对西山岑爽气坐可致尘虑安能侵勿云须吾土始用穷登临异方苟同得视古犹视今聊为招隐篇往和岩中唫
题象山环溪图
崇山标地灵万古聚清淑堂堂故相家高风在乔木仙翁上天去逸响今谁续优哉四千石接轸飞华毂夫君冰雪姿乃尔抱幽独翩然来帝旁霞裾俨初服侍祠明廷上厌直斋庐宿睠言怀旧居结构依山麓轩窗对晴岚林杪出悬瀑散为百道泉喷薄翻珠玉余润之所蒙秔稻丰比屋春事日向深桃源酒方熟往来无俗驾异书仍可读归欤定何时专此溪一曲相逢京洛间红尘眯人目披图觌佳致山水增新緑先贤止息处杖屦存遗躅爱山锡嘉名惠幸及樵牧于于後来者犹或被膏馥安得从君游青云两黄鹄
题赵凉公瑞瓜图
庆门集嘉况异瑞呈瓜田生五而成十奇偶出自然观物可知德发祥匪由天愿言植灵苑永奉君王前合形表同休雅咏流绵绵
岁晏
岁晏木叶落遥见东城隅雉堞郁苕荛列屋何萧疎悠悠西南望赫赫金张庐退朝集冠盖鸣珂沸通衢合遝多俊游并辔飞华裾顾盼有光彩行者为踟蹰俯慙筋力微无从效驰驱日斜坐官舍还拂案上书缅彼川路长感此年运阻迟回不能去叹息将焉如
送陈太祝
夫君青云彦早通金闺籍弁服劳骏奔执事谨朝夕忽乘使者车意气何辉赫将指固有严为务本非剧经营礼文事讵曰期会迫定知多余暇时复肆游历向来佳丽地触目成陈迹西山独偃蹇不改太古色相逢几遗老慷慨语畴昔芙蓉君子花足以语使客我方守一官兀坐如龟息当归更淹留临别增感激长风吹远尘浩浩千里白欲附南飞鸿安能生羽翼
送王链师归四明
飘飘采真侣乃在四明山霞裾朝帝所琼馆留人间忽闻双鳬舄却向东南还望之若流星邈然不可攀海月照堦戺天风飞佩环我何苦羁旅冰雪生朱顔
集渊明句题李中甫员外稼亭
东方有一士客养千金躯束带候鸣鸡出则陪文舆代耕本非望暂与园田疎园田日梦想投冠旋旧墟兴言在兹春新畴复应畲田父有好怀过门更相呼披草共来往履历周故居悠悠待秋稼时还读我书虽未量岁功栖迟固多娱此事真复乐此语真不虚饯送倾皇朝归子念前涂前涂当几许直至东海隅古时功名士事事在中都遥遥沮溺心君情定何如
集渊明句题胡生嘉树轩
孟夏草木长霜露憔悴之蔼蔼堂前林冬夏常如兹严霜九月中卓然见高枝如何舍此去白日掩荆扉深谷久应芜此?独不哀黾免六九年怀此贞秀姿常恐负此怀未足为高栖及时当勉励慷慨思南归亲戚共一处日夕欢相持披榛步荒墟登高赋新诗坐止高?下一觞聊可挥从今至岁寒纵心复何疑
永嘉王君自制挽歌辞盖能安死生而未忘情乎死生者也集渊明句以释之
自古皆有没我今始知之居常待其尽逝将不复疑人生无根蔕去来何依依既来孰不去奄去靡归期复得返自然人间良可辞何事空立言念此怀悲凄日醉或能忘一觞聊可挥且极今朝乐千载非所知
丙子七月十七日同辉公登紫微岩汪生元明许生存仁来会遂宿鹿田寺明日乃由山桥回至芙蓉峰而别追念数十年间并游之士往者已不可作在者又莫之与同两生顾能不惮其勤相从蹑屩行风雨中诚一时清事也第未知後游为何日同游为何人抚事述情成二十韵邀两生同赋奉呈审言子长
吾年未及谢倦飞已知还乃复婴近务无由纵清欢幸与方外士相从岩壑间小憩遂深入诘曲披茅菅昔人有遗躅缥缈青云端高居匪结构异状如雕镌志怪固无取怀贤邈难攀停策访旧游欲去仍盘桓迅飈发中夜衆木号惊湍凉秋变袢暑山深气先寒泉石无改色四时自推迁交朋半新故念之增慨然两生亦可人环佩来珊珊携手恣幽步流目穷遐观时於林缺处遥见城南山行行度危磴悠悠睇层巅凝隂閟朝采玄泽酾神渊嘉穟日已丰蔼焉满中田览物多所欣赏心殊未阑後期孰与同良会当何年
湖上即事
垂云昼蒙蒙湖面惟一色薄暮风更生际夜雪初积凝隂势方盛尘境喧暂息坐久闻梵音忽然破寥閴
试院诸公西湖同泛分韵得仪字
秋杪景将晏天高雾仍披漾舟西城曲散策南山陲重棘幸已撤累觞欣共持及兹酒不空未害席共移会合非可常简书各有期念之动予怀朂哉慎其仪
题清华亭
名区汇修渚流望俯平陆飞雨天际来远峰净如沐生香余晚华繁隂蔼嘉木秀色坐可揽终然不盈掬触景幽兴多接物道机熟谁能与之游食芳饮山渌
题松声楼
长松四檐间落落无与伍天清啸歌发肯作儿女语道人有真听无迎亦无拒尚不知有耳况覔声处所起视南山高明月在庭户应念朝市人闻鸡走风雨
送宁上人归吴中
我如云问鹤久厌雕笼养子如海上鸥初不婴世网胡为逐吾辈饮啄劳俛仰得无坐书痴遂尔生技痒欲於一毫端而现诸万象重云连夏秋雨点大如掌三州成巨浸百水犹怒长仓忙揖我去风蒲映飞桨有形天地问浮萍依浩荡向也本非来今焉亦非往临岐将何赠诗境方渺莽幸子颇聪明莫作离别想
至正丁亥春二月起自休致入直翰林夏四月抵京师六月赴上京述怀五首
夙予抱微尚漫仕遂浮沈决去不复疑甘以投华簪春天动使星空谷发跫音仓忙遣就道载笔归词林弱质幸未朽茂恩一何深义当不俟驾事乃违初心揖与亲友别长眺故山岑临觞不能御朗咏岩中吟
扬帆越江淮河水来活活吕梁扼其冲石芒殊峭拔泝河柁忽摧度洪缆遽絶前途总安流风劲桅复折兼旬涉险艰脱命争毫髪行行薄畿甸值此正阳月皇舆方北狩前旌晓已发疾驱望清尘我马不及秣出关历峻阪下视原野阔磵谿多萦迥冈岭互盈缺旧游如梦寐古道无改辙经时春草变久旱夏云热远行诚苦辛傥免蒙霜雪
信宿憩虚馆平明玉堂开微风散灵雨阶戺无纎埃良会秩初筵芳醪湛罇罍内官出黄封飞鞚天际来承平多故事鄙劣惭非才拚跃向宸廷庆云欝崔嵬乞身惧再凟恋阙空徘徊
日出旦气清斋祓趋行宫周阹夹驰道大帐垂穹窿鸣鞘下霄汉别殿临薰风摄衣升玉除穆穆瞻睟容谒拜未及已回光赫重瞳诏使侍经幄通籍丹禁中斯荣非所希十载庶一逢怵惕久复前旅进陪羣公愿因奉清燕忼慷输微忠衰迟力不逮劳心但忡忡
圆象无停运日驭转西陆原野多归人翩翩共驰逐念昔居闲曹未老先纳禄蒙恩列外监放浪湖一曲薄田皆旧畲敝庐非新卜白首重见招英游并华毂寒松虽复凋幽兰岂再馥宣尼讥患失伯阳贵止足时暮复何言终期返初服
仙华方先生析简斋杏花消息雨声中之句为韵赋山中社雨七章和者四人先生於第四章见及顾未能属和今五十余年诸老皆已下地先生门人在者惟朱仙仲山年八十矣偶逢春社兴怀存殁追次前韵以抒鄙情
贞居远人寰屋老四山静一翁屹灵光二季亦秀整晓闻枫林鼔雨过邻墙杏翛然发孤咏语尽意方永昔年恸哭地古劒生铜花凄其怀故交中情乱如麻仝彼盛壮时缓辔扬轻挝吁嗟长星坠无复出汉巴淮隂权奇士髀肉老始消长眉已雪色頩顔尚红潮朋游三数公於焉共逍遥平生经济策忘言付诗瓢卓哉全归子离尘返冥极却观人世间千载犹一息赠言在吾耳风规良可则欲叩封禅书探囊竟无得忆别青岩翁归进江上橹书札未相忘岁月遽如许山长春树深地濶云涛阻诗筒杳不来今雨非旧雨仙华几千仞峻絶临紫清天坛瑶草合石穴隂风生踆踆杖屦末眷眷丘壑情幸有一夔足雅歌续遗声前修遂不作良友孰我同兀坐守章句独学无全功徒操五色笔随人画虚空悠悠感存殁惆怅百年中
五言律诗
寄方韶父先生
牢落江南赋知音寄渺茫鹿麋行处有芝草梦中香遥兴沧溟濶悲歌白髪长平生今古泪滴破緑萝裳
雨二首
兀坐九十日雨声殊未收花时翻益睡茅屋不禁愁生事吾何望春寒晚故留江波青满眼万里付双鸥泥潦今如此出门知路难蓬蒿春自长桃李梦曾看未觉龙公倦谁怜燕子寒青灯耿萧瑟千载入忧端
雪
急雪下不止朔风终夜鸣饥虫应蚤蛰老鴈故南征生理真何计沈吟独此情山中岁酒熟不饮竟须倾
送友人
乡路三百里独归衣正单凉风紫洲水斜月白沙滩灯火期方远关山岁欲阑倚门应望汝莫慢驻征鞍
寄友人
怜君山水意局促守柴扉故里悲秋草凉风满褐衣沧洲斜日晚白社几人归寂寞分遥念天寒木叶稀
秋怀五首
天末云犹去山中岁欲徂周流吾道在叹息古人无野鹊疑秋树新驹怯暝途苍茫念同志微薄忝为儒对酒高天豁登楼落日曛乱蝉悲暮叶老鴈赴长云落拓嵇中散栖迟郑广文身名竟如此碌碌复何云稍稍秋河落姢姢宿露微天清江不息野迥树相依回首狂歌数经心昨梦非流萤无思极巧入绦帷飞仰古嗟无及关情极可哀祢生才见忌贾傅直为灾世肯怜樗栎吾曾悔草莱小诗聊戏耳何乃并生猜风雨仍揺落江山且滞留懒从生事拙闲惜壮心休弱蔓萦欹石空槎卧洑流兴怀到微物世故剧悠悠
柴荆
赤日薄乌?柴荆无定栖可能诗似锦乍取醉如泥薄业惭渔艇深衣逐马蹄萧条江海兴芳草故萋萋
凭轩
信有儒冠误凭轩意欲迷山深风雨恶天濶羽毛低他日开炎瘴连城送鼔鼙荷殳吾媿尔未敢叹涂泥
风雨
风雨忽如此闭门方昼眠故应为计拙可复要人怜灯火羌村路桑麻杜曲田悠悠今视昔把卷一茫然
山中怀友七首
大府趋羣彦修才复壮龄波澜开白昼羽翼动青冥弱质悲殊调明时敢独醒未妨茅屋底寂寞抱遗经望远空山里天寒夕梦孤林昏行魍魉江晚变蘼芜风雨怜同病尘沙感壮图向来怀古意回首未能无疎放谁容我交游重得君论文轻咳唾问俗到耕耘一笑能青眼相思有白云春风动闾巷还往漫纷纷何事虚斋里犹分苜蓿盘高林容偃蹇衆翼避扶抟黑夜文星动青天劒气寒终南山正好那得悔儒冠自是麒麟种卑栖又几年故庐南雪下短褐北风前岁暮山林瘦天高雨露偏肯同儿女辈俛仰事春妍卓荦恒山秀相逢几抱琴五年风雨别四海弟兄心雪外梅花远山中桂树深定知嵇叔夜高兴薄云林洛社推年少清才照士林春风何处客芳草独行深遗墨收秦刻新吟学楚音别离无一字目断白云岑
悼双林栗上人
飞锡遍诸方栖身复故乡年随双树老人与一琴亡暗草迷春塔凝烟鎻夜堂潇潇今日雨谁炷影前香
社日重过方子践
东风吹客衣长忆见君时一别惊云散重来与燕期春深今雨夕花老去年枝莫待空山里青灯有所思
闻子践卧疾
吾子仍多病何人共解顔水声和药臼春色闭松关积雨连三月怀人剧万山同游况零落浩荡可追攀
和吴赞府斋居十咏十首
焦桐
怜尔抱奇质无香亦自焚材高初偶得音苦竟谁闻天海空遗操氷霜见裂纹中?方煮鹤终得舍夫君
蠧简
六籍灰寒久名山余旧藏漆痕微有字芸草寂无香後死嗟犹及斯文岂遽亡世方珍贝叶掩卷一凄凉
破砚
巨璞何年凿磨穿偶至今线纹虚緑润雨气失玄隂瓦砾看无异尘埃积转深明光几携入往事复何心
残画
胜境不可得微绡余旧图丹青初彷佛尘土半馍糊蛱蝶飞疑去波涛坼渐无良工今岂有为尔一长吁
旧劒
忆啓蛟龙匣提携径出门红尘走马处白日报人恩岁月铜花澁云烟斗气昏凄凉中夜舞回首暗销魂
尘镜
古镜色如墨千年独此留玉台尘网暗珠匣土花浮莫笑尘埃满曾令鬼魅愁盘龙惊已化云雨梦悠悠
废檠
不解照珠翠早同文字盟何言中路弃无复向人明雨宿高斋梦秋吟废馆情相看几今夕及此慨平生
败裘
袭尔亦已久霜风两袖穿甘从穉子笑未受故人怜雅制余前古深期在暮年素丝今化尽念汝独依然
断碑
零落秋风卧何年废庙碑图经愁莫载耆旧说频移野烧龟趺失荒苔鸟迹疑遥知千载後拂拭转堪悲
卧钟
龙虡久摧折沈埋奈尔何畊民谁睥睨野衲自摩挲雅奏多年歇铭文几字譌斜阳荆棘里长伴旧铜驼
过谢臯羽墓
识子今无日风流可复寻山林余楚制弟子解闽音沧海他年梦青天後夜心平生匣中劒零落遂如今
元日即事
回首人频异兴怀谁与同尘埃欺白苎岁月入青铜雨急苍茫外春生浩荡中长怜故园树一一受东风
八咏楼
怀古荒碑在登楼晚望賖秋隂垂野薄江势抱城斜天地悲游子氷霜感岁华红尘吹裋褐归兴及清笳
溪南即事
莽莽长川去行行薄暮时山光连睥睨寒色入旌旗夕鸟归飞急风帆逆上迟世情关物理俯仰寄长思
明月楼
遗堞何年有飞甍压上头鼓鼙分大幙香火望灵湫曲岸舟如失遥沙树欲浮登临且吾土未敢恨淹留
含香道中
残日亭犹远轻风帽易斜稻畦低没鹤草迳曲行蛇经世知无策谋生会有涯殷勤理黄菊留眼待秋花
怀杨仲弘
离别惊如雨蹉跎媿後尘秪今才有数多尔术能神玉唾春风湿烟霄碧树新谬惭推吏事吾敢望平津
八咏楼遇方子践
风雨三年别登临一笑同緑莎垂古井碧瓦映踈桐世故违高枕吾生剧转蓬相逢感畴昔出处愧匆匆
杭州寄子践
樽酒何人共春光着处同乾坤容野马岁月失飞鸿俗眼能无白风花故自红向来常处士早已负诸公
次韵答子践
不谓飞霞佩珊然寂寞滨相看今雨夕渐近长年人往事惊如梦何峯拟卜隣平生千里驾还往得辞频
刘声之炉亭夜话
儒冠宁误我壮志自多违昭代尊经术先生尚布衣清言今夕共大隐昔人稀预恐苍山麓无从候少微
雨三首
湖阔云如积天空雨正豪风飈兼昼夜井邑带波涛茅屋垂垂破渔舟故故高何妨张仲蔚环堵自蓬蒿穉子吾怜汝泥行去不难凭阑真自笑高枕敢求安天地三辰远江湖五月寒好将遮日手却把钓鱼竿田父愁何诉龙公怒未休千畦沈翠羽百水散黄流小市犹长闭孤城并欲浮谁夸补天漏此事恐悠悠
金陵客舍漫书
不拟芙蓉佩终然挂寂寥百年多事始千里一身遥巢燕惊华屋韝鹰望赤霄苍苍丛桂树愁絶小山招
陪仇仁父先生登石头城
谈笑逢诸老登临失故亭薄游成汗漫高步觉竛竮峡水通吴白淮山入楚青平生一盃酒及此慰飘零
抱琴
三尺枯桐树相随年岁深此行端有意何处托知音隐隐青山夜寥寥太古心空擕水仙曲更向海中岑
吴赞府挽诗三首
鹤去愁沧海鸿飞困朔风冥冥方独往已已竟长终莫挂还乡劒真随厌世弓向来曾恸哭不是为途穷百代龙川子风流见外孙余生唯白帽旧业自青门浩荡期千载苍茫哭九原仙华云缥缈愁絶刻舟痕怀古余哀思怜君尚典刑清谈无俗子白髪死遗经客社荒春汐乡山陨夜星夕阳隣舍笛凄切可堪听
春日郊行杂兴三首
忽忽时频异垂垂花正繁登临聊极目出处可忘言风急江光乱春浓野色昬旧游嗟契阔览物思空存五亩清江曲为农计末踈那无经世策宜付絶交书野笛吹频歇渔舟去若虚卜居能有待天地本吾庐高兴真谁共佳辰秪屡经天清风细细花远树??胜事今非昔狂歌醉欲醒终南飞鸟外一髪向来青
次韵答友人
十载论交地才皆第一豪江湖嗟契阔风雨梦萧骚趋走知无力标题敢自高期君养翎羽一击可徒劳
九日登石头城
背郭嚣尘远高秋川岳清幽怀初旷荡陈迹故纵横遥望龙盘旧长怜蚁穴争绀园随处辟粉堞向来倾发草窥眢井看碑验故茔门开苍耳路亭爱翠微名远树淮南出沧江鸟外明人烟川浩渺风物岁峥嵘吹帽仍佳节传觞但老兵愚生杂蛙黾浪走媿璜珩去去帆樯尽萧萧芦苇鸣登高未成赋览古独含情政复哀王粲何堪厌祢衡敝庐沧海曲目断白云生
寄李生
有美维仙李孤标见碧梧高门留雨露短褐混泥途姿悍宁为小机深或类愚洗心须贝叶游艺及摴蒱政尔难藏頴幡然独抱竽从容观近效僶俛事羣趋稍废琴心曲能操犊背书谁将穷罔象莫使避珊瑚它日逢何暮清谈动至晡醉醒劳问我喜怒得令渠契阔江湖迥漂零岁月徂青云悲捷径白日仰亨衢秋社枌榆外南包橘柚初飞腾如借顺能勿笑蟾蜍
次韵答陈君采兼简一二同志六首
忆昔双溪上相逢暮雨时交游倾意气谈笑挹丰仪草草中年别寥寥大雅诗受材知有分丰啬竟谁司不谓飘零日求贤网四张胡然卑小技乃尔閟孤芳宝唾非无色江鸿讵有行散材何所以徒愧饰青黄十载西州客论交着处新时时谈述作一一望光尘澹月银河晓暄风玉树春幸令窥髣髴微薄尚何伸默守知存道清言不废儒身方同木石名已在江湖此士须前席何人属後车唯应畊钓者缥缈识霞裾尚想南归始簪花出禁围尘沙迷故步桃李借余辉有日酬天造终身返布衣风流成二老巾屦倘相依亦有贞居子难忘太古情诗筒来絶响茗椀出新烹磊落单传意萧条异代名无为念离别惆怅不能平
洋山夜发
肃肃洋山暮仓忙拜水神吹嘘端有力漂泊竟无津黑夜鱼龙界皇天蚁蝨臣生还如偶遂敢惮历微辛
陆氏水轩分韵得扬字
高会轩楹敞清秋笑语凉行云随度曲野水映飞觞坐挹才华盛衰慙鬓髪苍新诗穿窈眇何力共游扬
寄黄伯阳
掺别逢春雨移舟落夜涛忽惊沧海大转觉碧云高杨子多奇字王祥忝佩刀深情空缱绻短髪正刁骚
送陈养直归四明
迢迢淛河水同渡不同归执袂方成别惊帆已若飞野桥行处酒风雪去时衣瞻望嗟何及天长鸿鴈微
送胡允文绍兴録事
斯文千载後一髪渺存亡尚喜衣冠旧能传翰墨香春秋严助对富贵买臣乡莫厌官曹剧诸生在鴈行
读陈制干遗事
历历青云上飞扬彼一时深春曲江宴清夜郾城诗老去山河在仙成日月迟空言徒有托千载欲谁期
隆山牟先生挽章
井络收英气文昌返列星能官须伐阅仍世觌仪刑漂转逾三峡森扶并五丁芝兰纷满砌橘柚歘充庭它日看空枥羣公羡发硎鼎湖惊扫迹华表讶摧翎风物嗟王粲心期托管宁乘桴良已後抱瑟匪求听此道诚何病明时忌独醒迢迢胆北极衮衮化南溟荐剡多新墨恩袍只旧青故应毡座冷不愧草堂灵食檗余深味县车及暮龄一朝伤永诀千古闷遗经谬忝鸿私久徒增雪涕零无辞歌薤露有恨寄泉扃
入京道中寄同里诸友
十年州县底及此望京华客路时时雨春江岸岸花何方堪报国将老更浮家可得同携手山颠复水涯
送句龙提举之云南
独抱文章印驱车背朔风行歌万里别声教百蛮通列郡创残後诸生色笑中谁当偕计吏封殖待新功
题天童叠秀轩
名山标巨刹楼阁在青冥别路通禅窟当轩列翠屏暝禽多雪色偃树尽龙形负土新成塔非才愧勒铭癸酉四月同子长至赤松子长先去遂独宿智者之草堂已而子长与正传俱来同出灵源诣鹿田游三洞远过山桥至潜岳谒故中书舍人潘公之墓复回智者而别
昔共张公子翩翩访赤松重来经两纪独去宿孤峯古木苍陂映襌房侧径通夕隂千嶂黑人静一灯红幸及轩车会宁辞杖履从相看如梦寐健走愧儿童春尽山仍好林深磵忽穷天低时堕雨寺远但闻锺吊古田无鹿探奇洞有龙幽寻穿?窱高步踏玲珑灵草多成药踈篁不作丛岚光凝晻暧野色在空蒙下瞰疑无底言旋复向东岩阿栖断础烟外落飞淙细路缘苔磴危桥跨石谼泉依山曲曲云与树重重巨刹縺名岳穹垣护亩宫倚阑斜日下入室老僧逢零落螭头黑荒凉马鬛封不才待薄禄终古望遗风弛担云关里传觞雪峡中追随寻道侣述作付文雄急景真流电浮生尚转蓬後期观岁晏来往意憧憧
送简县尹
简氏多兄弟才名萃一家嗟君本朝士出宰向天涯度岭三冬雪行春一县花应怜未归客鞍马尚风沙
送赵仲理御史
籍甚声华旧频年沐盛恩校书天禄阁执法太微垣揽辔炎埃豁挥毫玉露繁庸踈徒自笑投赠欲何言
送赵宗吉御史
忆共趋龙禁惊闻正豸冠汗顔居馆下矫首望台端去路黄河直飞霜白日寒仙舟如可托归理钓鱼竿
送马伯忱教授
卓荦青云彦飞腾及妙年书成天禄阁座有广文氊九陌车尘外千军笔阵前白头惭倚席临别思茫然
送王道一郎中
使者下青冥郎官动列星扬旌开瘴疠持斧用雷霆远俗难驯化儒臣解引经无如多诖误能勿望平亭
送宋显夫宪佥分题得邵伯埭
谢公千载後陈迹在淮壖遗爱传终古嘉名配昔贤藕花方烂漫使节莫留连移取甘棠树分栽郢水边
送宋翼卿照磨
莽莽关河路西征独据鞍借材莲幕底养望栢台端指日传温诏朝天正法冠广平心铁石宁惮朔风寒
送潮阳苏县尹
夜水藏蛟鰐秋天卷瘴云田多陶令秫石有大苏文巧宦诚为乐修才况不羣尚烦驱笔阵时复张吾军同刘遂初修撰周伯温编修任大瞻经历王继志架阁西山行香次初韵
仙驭宾天久衣冠此出游祗园金地古汾水白云秋谒拜陪诸彦跻攀展寸眸始知山水窟近在帝王州深岫藏青霭平芜映緑畴层台临太液环海像瀛洲粤自遗弓剑无从望黈旒明庭虚次舍彩缆旧维舟陛戟盈千列灵舆副九斿祠官侦伺谨中使往来稠备礼兼今昔求神遍显幽琅函开贝叶玉瓒荐黄流肹蠁人天合辉光日月侔遥看陈羽卫疑是问龙楼花雨缤纷落香烟泱漭浮重关罗虎兕簇仗拥螭虯去去箫声远微微扇影收清都成梦境尘刼等浮沤归迳缘湖尾残阳挂树头举盃相慰藉分席暂淹留物色迓行辔风寒袭敝裘回曕天路永坐感岁时周恋阙慙衰朽非才堕谬悠【缺】休富鸿藻珍赠若为酬
题道士熊君夀母诗卷
跨鹤出山中春衣密密缝度关占紫气赐酒拆黄封介夀慈顔喜承家积庆重苏耽却来否石上有仙踪
题石门净胜寺
十顷苍陂上山回地势偏屋栖黄面老碑挂赤乌年叶叶风荷颤层层雪瀑悬青灯夜寥閴独照一僧禅
秋至宁海
地至东南尽城孤邑屡迁行山云作路累石海为田蜃炭村村白?林树树圆桃源名更美何处有神仙缥缈蛟龙宅风雷隔杳冥人家多面水岛屿若浮萍煮海盐烟黑淘沙铁气腥停骖方问俗渔唱起前汀
试院同诸公为主试官作
右辖升庸日秋闱献艺初端居烦坐镇妙柬备贤书忆昔兴文运惟天啓圣谟教条行九有学业出三余儒术俄中否词塲遂久虚纶言何噩噩髦士共于于吐握承谦德飞扬感壮图至公留藻监成物待洪炉肃穆华星聚涵容化日舒谁欤随计吏行矣听传胪橘柚天庭贡参苓相府储铺张须钜笔衰朽媿荒踈
试院同诸公为监试官作
文治回亨运羣言协睿谋设科存坠典传诏及遐陬风动黄帘晓霜飞白简秋迂临宣上化精察副旁求怀牒鱼鳞集摛辞茧絍抽按行承奬饬鼓舞望甄收氷监垂清照渊珠免暗投充庭先品物入彀总英游奏自兰台上名依桂籍留神仙司下土桃李在南州使节光华盛公堂礼数优无能禆末论倾咏独绸缪
游法华山回宿楼氏书房遥望嵩头陀智者国师道塲上清五云龙夀诸山而未及至其处赠同游傅生国章
故庐湖水曲门对法华山百里空荒外三峯晻霭间倦游烦汲引阔步强跻攀老怯高寒境非缘兴尽还小憇虚斋夕何人笑语同青云一才子白髪两衰翁节物逢春好名区有路通未能穷胜践健走媿儿童
过永康桃岩
立石平如削飞云近可梯莫穷千古胜但惜衆山低灵草经春长珍禽隔树啼人言旧朝士感事有留题
五言絶句
山中偶题
古苔隐石色寒花明药丛有时白磵雨终日青松风
夜坐
凉风动千里孤坐思沧洲白露洗明月青天此夜秋
题赵公画兰竹
猗兰幽人操緑竹君子德夭夭彼棘心胡为久吾侧
题马虚中画
人在白云处舟在清溪曲不闻欵乃声但见山水緑
文献集卷一

[book_title]卷二
<集部,别集类,金至元,文献集>
钦定四库全书
文献集卷二
元　黄溍　撰
七言古诗
可怜行
红顔白面可怜子杖藜饥走荒山里翠眉新妇雪色儿掩袖娇啼瘦如鬼道傍朱门照霜戟肠断汝翁呼不起金鱼象笏供摴蒱纨袴终然愁饿死春风秋月哀思多嗟汝少年奈老何
崑仑歌寄吾丘子行
翠鸾啼云天四垂花龙双双神姥归金僊忆君泪如水昌阳落花青蘂蘂曾城珠阙扬素氛开明狺狺环九门羲和走马不待人鲸鱼吸海海生尘若有人兮怅修阻紫玉参差老凤语笑挥如意敎云舞云间鹤雏生两羽归来归来勿蹉跎秋风吹折玗琪柯
梓山行赠桑生
昔闻山中采药翁问姓但指檐前桐君家本以桑为氏胡不种桑翻种梓桐君采药不学医桑君学医兼采诗朝来索我歌梓山使我阁笔频支颐问君梓树家何处青山难寻梦中路但见清风两袖寛诗筒戢戢多於树长歌短歌亦奚为坐看药笼悬蛛丝种桑种梓俱有术也应无术医君痴
采芝曲赠永嘉林道士
碧峯矗起三十六老芝千年琢红玉帝遣仙人下采芝迷花失石憺忘归忘归几载无消息蟠桃积核高数尺何日青牛驾尔还肯念金华牧羊客
金华山赠同游者三十韵
杖藜初出城西门万株红叶如云屯芙蓉峯前问行路宛宛一线随潺湲水声渐远山渐近弱萝纎葛手所扪须臾横侧变峯岭高岸忽复为平原细泉浏浏竹竿直石树骈立疑同根剥金败碧逢废刹犹以第一名其轩天明独去吊遗迹玉女委蜕空丘墦楼居西起望明灭石扉呀若山之樊罅幽穴险径沮洳膝行匍匐不得奔剨观崖广架寥泬双龙遶溜蟠蜿蜿纷纶怪状满岩腹熊虎踞伏鸾凤骞其余琐细无不有形求像索难具言前趋林麓却下缒俯瞩九地穷涯垠青枝翠羽不复辩但听风水声喧喧高烧松炬度其背珠箔忽随华灯繁耸身上出指絶顶碧桐高下弥山园遥穿蓬艾蹋云雨险艰从此不易论秋毫细路莫容足下瞰不测傍无藩怪藤如钩草如劒举首仰叹愁攀援山翁顾之笑引臂前牵後接猴与猿驰坑跨谷欹侧过背汗喘息逾包燔阴沈古洞閟星日虽有寒暑无朝昏却行左转复深入愈觉憀慓摇心魂珠缨缥缈现满月稽首大士天人尊拂衣径逐飞鸟下青山出没波涛翻或云汉人隐身处彷佛肩背余苔痕蛇蟠磬折又数里龛岩十丈开墉垣夜归草堂殿突兀坐看云月吐复吞怡然携手尽文士颇觉笔下来源源名山石室如可托幸子岁晏来无谖
送俞观光
寒窗读书吻政悲坐闻剥啄走啓扉冲风蹋冻至者谁俞子访我繇剡溪相逢把臂语移时妇女惊笑群儿疑俗物病我不可医眼明见此珊瑚枝朝来赠我天马诗忽然掉头去莫羁鼻端气息干虹蜺讵能折腰向小儿文章技痒聊尔嬉策勲圣处今毋迟繄我爱子莫助之临跂踯躅徒嗟咨
读清江集
元佑儒臣焕星斗後有作者非其偶二龙三凤何缤纷况乃渊源鲁中叟适从尘编识英爽想见世泽余忠厚长公平生二三策大廷披腹惊羣后风流斑斑仲与季茅茨采椽絶丹黝独追古昔寓阳秋稍抉疵瑕到琼玖却蟠余力归赋咏古硬清圆无不有爰初人文啓河洛下逮百氏分户牖空言可托匪末艺巨笔待援须好手典刑未坠乃至今吾生已幸何云後青灯照夜雨如线奥论微辞烦击剖追慕政复慙捧心赞美胡能付钳口从游起死不敢期傥挹残膏注空朽
题李坦之诗卷
神仙中人世莫识政以文章为戏剧李生也复可怜人手种蟠桃待春色山空岁寒谁念汝青枫堕影霜露白远游赋成一朝去翠盖云旗暮何适蓬莱烟雾秋冥冥邓君白鹿无消息袖中骊珠三百颗夜深勿近蛟龙宅金华之山青矗天山人看山忘岁年黄精芝草幸可食安得与子巢其间石牀醉听松风眠无为长歌怨如哭使汝恻怆凋朱顔
甲辰清明日陪诸公入南山拜胡侍郎墓囘泛舟湖中作
日终甲子斗直辰持觞远酹胡侯坟两桨趂鸥背城闉四十有四同州人半为吴语如季真湖穷岸出水陆分舍舟登途指嶙峋少年健走黄犊奔或乃喝道惊春云老翁茧足仍後尘解衣径眠草为茵前趋一里趋庙门杖藜不得辞微辛严祠高居絶四隣傍为一邱标石麟升阶鞠躬羞藻苹拜兴有相祝有文亦或稽首称诸孙归途探幽抉荒榛下睨尘土多蝱蟁放舟催发无逡巡胜赏莫许穷涯垠开篷列坐罗羶荤托名乡饮无主宾谁欤解事强讨论欲以穷达为卑尊美人今代王右军口吐秀句天葩芬鴈行拱立何纷纷争言我公诗絶伦龎眉被褐两山民闭目宴坐方申申舣舟黑亭鵶噪昏晴杨吹花洒衣巾裁诗纪实聊云云慎勿浪传来怒嗔
送傅主簿
吾闻上古之世比屋皆可封有材不必登王公可怜卫青日尊贵飞将自老风尘中傅公平生经济手却抱一生今白首随人骑马着青衫爽气如虹射牛斗出门大笑望长安长安万里行路难行路难知柰何赠君一杯酒请公听我歌崑仑之山兮高巍巍黄河之水兮清有时洛阳少年休太息东山谢公来未迟燕昭之事不足云陛下圣德如华勋愿公功成名遂身早退鲁连小儿能笑人
苕溪风雨中章德茂同泛
黑风翻江白雨倾樯欹柂侧断人行此时惟我与章子孤舟荡漾烟波里苍苍杨柳黄浩歌击舷兴弥长翩然一叶恣掀舞青山白塔频低昂朝过城南暮城北舟人问我将谁适章子掉头作吴语秋水夜来深几尺忽看大字标竹林寺门对水仍阴阴敲门见竹不见人竹间翠石何萧森回舟少林雨如注四顾冥茫但烟雾鱼惊龙跃吾不知披蓑却入菰蒲去岸傍羣儿拍手呼笑言狂客世所无呜呼古人今则无後来视我知何如为君留此有声画题作扁舟烟雨图
由苕溪出大湖抵阳羡十四韵
首阳山人饿至死陶公乃为饥所驱大贤出处自有意腐鼠何得疑鵷雏谁初令我堕世网久抱磥砢行崎岖今晨笑与亲友别烟波泱漭扁舟孤穹天大泽合为一囘睨人境茫如无向来蚁聚安足恋而取窘束同囚拘暮投高馆灯闪闪坐谈姬孔歌黄虞是间幸可容一息孰与臣朔肩侏儒汗顔俛首饱腥腐咄子所乐非我娱故人殷勤入我梦云我作计陋且愚此生通塞久自断岂忧一勺忘江湖春风二月花蔽野珊瑚玉树唯空株丈夫儿女各有事为君起坐生长吁
次韵方子践雪中见寄
前年江南雪一尺腐儒共走夸三白宁知有客卧欲僵冻骨棱层撑铁石今年复此雪塞门江湖无处浮言樽野风萧萧日色死看人射虎苍山根牛衣覆寒夜复夜金石余音慙慰藉平生万卷定安施一瓻送我当渠借
题陵阳牟公紫阳方公诗卷
两翁风流埽地无文章光焰埋丘墟纷纷小儿政疾走安用佩玉飞长裾忆昔登堂三十载梦想时复瞻眉须昆虫闭关水返壑孰使骊龙道颔珠愿言保此勿轻出幸免儿辈相睢盱
题大瀛海道院
丹山之山青崔嵬隐居旧隐山之隈千年土鼎为谁出深崖古像松声哀鸿飞天上爪在雪过者莫睨君能来想当月斧乍挥霍奔走属役皆仙才卷藏瀛海归一粟顾盼瞬息生风雷森然幻有啓神界白日照耀金银台昔闻使者兹入海楼船烟雾何时回君其置此勿复念少须碧水扬黄埃九重蠖濩陛下圣方士未易夸蓬莱琳宫贝阙长望幸天高海濶心悠哉
阳山昱上人访予吴门寓舍求为湘竹诗予辞以未见竹上人不远六十里自山中舁其竹而来好事有如此者欣然为赋长句
道人来自阳山麓手携旧种千竿竹小裁方斛不盈尺中有潇湘江一曲未信天工能尔奇不知地脉从谁缩晴窗翛翛散烟雾眼底森然立羣玉岂期我乃累此君蒙犯风埃走尘俗故山方远重愁絶新句未成慙迫促黄冈之产大中椽政用材美刳其腹愿言保此终天年岁莫山中伴幽独
杭州送儿侄归里
空江月满潮声怒二儿勇踏潮头去故园天末渺予怀梦中识汝归时路起向江楼遥望汝江上青枫正霜露凉风飒飒吹汝急橹摇背指龙山渡翩然一叶舞中流嗟汝童心得无惧自我西游历三纪举目交朋半新故下车相揖何纷纷白头朝士犹徒步玄都观里旧桃花见我重来能几度缅思畴昔仍念汝倚徙阑干日将暮前潮方断後潮续层波复浪无重数鱼龙出没相後先疾雷槌山雨如注隔岸峯峦空复多沙际冥茫但烟雾计程知汝已登陆息肩弛担今何处明朝过我三釡山能勿徘徊起哀暮近闻旱魃肆为虐杀吾手植千株树且须为我语比隣莫遣牛羊上丘墓
题松溪图
独骑瘦马走赤日忽对画图双眼明想见高人茅屋底石牀卧听松风声秋风渐高霜露白松根茯苓已堪食欝纡迟暮祗自怜卷图还客三叹息
题周链师云崖图
我本山中牧羊客偶然失脚红尘陌矫首丹崖不可攀但见层空暮云碧楼居仙人元不死天长地久无消息骑麟翳凤者为谁道上相逢不相识披图示我旧游处流水桃花尚春色为言白石久已烂茯苓无复成琥珀忽然长揖不肯住飘若流星去无迹若为握手赋归来永与人间风雨隔
赠熊天瑞先辈
熊君南州山泽臞敝衣不满六尺躯年丁七十气尚粗拨弃舟楫违江湖尘埃掠面冰生须北走梁宋至皇都举头仰瞻天子居姓名无由达公车何王之门无长裾君惟抱瑟王好竽寒风萧萧雪塞庐退从诸生咏唐虞诗成篝灯手自书字如冻蝇密复踈食可无肉出无驴为我蹝履来于于曰予其归无所须一言用比明月珠我方守官橛株拘嗒然忘言据槁梧童子穰穰环座隅笑我腹笥太空虚感君远来增叹吁爱莫助之将何如翰林主人揭大夫与君少若同队鱼岩栖穴处多其徒君归而求宜有余长歌鼔?声呜呜青天自高云自孤
番昜周节士歌
周君生长番君里长身俣俣须仍美师张先生业孔氏夏萤冬雪频继晷先生爱君不骪骳君谓先生我知已遭时战伐多疮痏贼衆乘之作奸轨郡檄先生俾一洗先生慷慨为之起曰彼蚩蚩聚蜂蚁?渠本我家奴尔我将笞之用折箠披其角毛脱距觜奴挟兵来速如鬼反噬其主先生死先生诸子俱幼稚周君闻之失箸匕曰古复讐盖有礼师长之讐视兄弟我今必也书于士走告郡府伏以俟府公义之弗敢止授以殳斨与弧矢或云彼衆我无几尽募援兵为表里君奋不顾行益驶贾勇直前无与比贼穷掷金计何诡得金失贼堕其饵亟取贪夫尸诸市士气复振贼乃靡追奔逐北劘贼垒迅雷不及掩其耳一栅既覆衆栅毁生致贼奴洎妻子刌其心肺献俎几告于先生辞亹亹凯旋公庭旗旖旎散遣部伍归耘耔天戈耀日方南指郡将効死弗拜跪周君堂堂衆所恃人咸谓君今可仕细书降表仅尺纸大哉公侯小刺史君言我本不获已出为吾师刷讐耻罪人已得贼已弭东村西落无荆杞不义富贵宁饮水公毋多谈且休矣闭门高卧肉生脾白驹空谷余四纪殁葬金潭有庙祀乡人岁时击羊豕子暾来与胄子齿踵门泣涕言如此嗟君壮节甚奇伟播兹歌诗侑哀诔
送李宪使赴燕南分题得乌飞曲
台中树枝上乌无数当年元只为公来今日从公却飞去赵北际燕南垂道傍緑树多好枝公之所憩乌所依公毋亟行乌勿飞问公此去何时归上林春深树如织公归但听乌消息
赠夏德颂
夏君怀抱何磊落卜居不肯依城郭丙舍新开近墓田雪柏霜松翳丘壑一朝兴来不可遏万里黄尘走京洛叩门遗我尺素书俪玉骈珠相照灼为言家世本臞儒余力惟知事畊凿穷年甘与鹿豕游敢希鸿鹄翔寥廓秪今远来亦有意求诗元不求官爵华星秋月幸分辉持向山家慰萧索我闻君言重太息感君望我殊不薄清时杂遝富才彦笞凤鞭鸾趍馆阁挥毫成风墨成雨瑞锦披张分制作一言引重力千钧青云骥尾端堪托顾我方为句读师掇拾残编味糟粕坐隅童子日呶呶平生雅意浑销铄奚暇清吟发天巧剪红刻紫供嘲谑君归卉木尚余春况值新篁初解箨传家有书故可读有石可眠泉可酌大胜山人来索价低头欲就微官缚我虽龌龊坐无氊有客如此良不恶戏拈笔管和竈煤为君聊赋山中乐
风树唫为李生作
返照入深林牛羊在丘垄风吹白杨树叶叶各自动如何当此时孤子万里归有琴未成声遽欲弦吾诗吾懒言诗子姑去抱琴听子风中树
题钱舜举画
鸟雀鹰鸇皆羽族强之食乃弱之肉两雀亦分弱与强一遭搏噬一高翔画师描貌劳意匠诗人见画齐惆怅人间万事无不然鸡虫得失安足言
题李氏白石山房
名山秀出鄱江曲上有立石如立玉尚书履声忽已远隐者新居在盘谷花开鸟鸣春昼永白云重重养乔木夫君亦复称其家有书能藏且能读露钞雪纂久愈富何啻邺侯三万轴山灵翕霍谨呵护夜半虹光发深屋引泉天井助芳润大胜吴侬饮山渌我欲从之不可到细字长书俄满幅毫分缕析极根柢大义森然见条目鄙人媿莫知所对叩请安得留更仆颇闻石洞閟遗音龙门余韵须君续临风倾咏寄绸缪衰朽终期挹膏馥
题张清夫心远堂
吾闻古来贤达士不择山林与朝市百年尘瓮两醯鸡鹏鷃逍遥俱可尔夫君平生潇洒意俯睨轩裳犹敝屣翩然一舸鲈鱼乡归来不待秋风起忘言兀兀坐终日天地古今齐一指但见山高湖水深青螺荡漾银盃里柴桑之人去我久风味何妨略相似神交冥寞云海长目送归鸿眇千里
题醉歌图
翰林主人天上来布帆不为鲈鱼开江湖渺渺天一色朝光暮色相徘徊昔贤心赏余胜处秪有水竹无亭台碑材久已没荆棘屐齿不复留莓苔後来视今犹视昔今我不乐胡为哉太官马湩远莫致邻翁緑蚁浮新醅欣然一饮便终夕鼻端气息如云雷是间别有一天地不知何处为蓬莱回观方内海一粟醯鸡尘瓮何喧豗黄冠秘监太狂态骑鲸供奉非仙才挥毫政要真学士锋车流水行相催瑶池曲宴多雨露归欤酌彼黄金罍
七言律诗
送孙君文判官
笑语匆匆似梦中衣裳俄复判西风残蝉落日那堪别瘦马长途喜未穷岁事已空南亩稼归期应老故山桐兴来尚有平生棹载酒何时覔钓翁
感旧
华屋山丘不可期岘峯依旧緑参差空怀下榻延徐孺无复乘舟访戴逵日暮更闻隣舍笛岁寒赖有角弓诗旧游寂寞成今古冷石秋花处处悲
凤凰山
沧海桑田事渺茫行逢遗老色凄凉为言故国游麋鹿漫指空山号凤凰春尽緑莎迷赞遒雨多苍荠上宫墙遥知汴水东流畔更有平无与夕阳
开元宫
谁使藏舟一夕移红楼翠幕未全非曾闻帝子乘鸾去疑有仙人化鹤归烟迳月明瑶草歇石坛露冷碧桃稀赤阑桥畔多时立闲看杨花作雪飞
早起
漠漠晴檐散薄云独搔短发立清晨春风入树无行迹晓月窥帘欲近人旋觉新吟随梦寐不知清雾湿衣巾何人正踏长安陌想见看花拂面尘
寄陈君采
江淹文采碧云消潘岳才华玉树雕後尔千年开捷钥森然作者见风标琪花夕日辉相并金匮名山路未遥賸欲倾心数还往高期无使竟萧条
次韵答吴正传
诸老雕零半九原後来英发见苍然高标能复居人下缓步犹须出我前天马为谁生月窟仙禽有日到芝田论心待取同倾盖可使空囘雪夜船
寄叶审言
千里相思黄叶初喜传消息慰离居姓名漫入山公啓怀袖元无贾谊书已分畊芸供赋敛胡令汲引到樵渔临歧踯躅频囘首风雨萧萧鴈正踈
独立
数尽飞花一怆然壮心迢逓夕云边十年人事空流水二月风光已杜鹃过眼青春宁复得汚人黄土絶堪怜故园尚有平生约可使苍苔到石田
即事
南陌东阡草色齐愔愔门巷客来稀受风燕子轻相逐着雨杨花湿更飞緑树无言春又尽红尘如雾手频挥浮生莽莽吾何计独立香云竟落晖
予与刘君师鲁为文字交十有四年而固未尝相识也兹过武林偶遂良觌有喜而赋
邂逅神交十载余青枫落月几愁予何言此日同倾盖胜读平生未见书天上玉堂容可到山中金匮得长虚故多余事宜商略可待秋风怨索居
九日
独立凭高发兴新霜清露白复佳辰緑樽到手不解醉黄花满头应笑人檮边老僧幽期失岩南【阙】　新句频秋犬此日并囘首鹅鴈寄书愁未因
次韵山南先生遣兴【二首】
稍觉春风入剪裁更无魂梦到尘埃苔枝自送黄昏影宝篆频销白昼灰世态渐应随日别老怀可复向人开拥炉坐听萧萧雪载酒携琴也莫来
蒲团兀坐久忘机何暇重寻是与非老鴈长云天渺渺晚花寒蝶思依依起看丹竈春无恙欲试青鞋雪未曦鹏鷃逍遥端可耳玉堂何必媿柴扉
寄仇仁父先生
一官十载尚沉沦门巷萧萧白屋贫自有陶公为社友从呼杜老作诗人儿曹故复轻前辈儁步谁当出後尘招隐诗成无处寄莫云凝碧坐愁神
寄朱十八丈判官
金榜凄凉已十年风流文采故依然香山老去谁同社栗里归来尚有田怀古坐看西日落得春宁问北枝偏清泉白石多深趣千载心期入近篇
寄朱仲山
异县关心朔鴈飞酒灯棋雨计频违寄书全觉嵇康懒入梦多疑李白非黄叶闭门方寂寂碧云囘首故依依相逢赖有梅花约试蹋东风走翠微
寄友人
系舟一别云水乡暮川葭菼空苍苍漳滨卧病它年忆渭北题诗春日长芜菁作花已烂漫杨柳飞絮苦颠狂闻道茯苓已堪斸迟子青鞋经涧冈
夏日漫书
枕上初残柏子香鸟声帘外已斜阳碧山过雨晴逾好緑树无风晚自凉芳岁背人成荏苒好诗和梦落苍茫求羊何不来三径门掩残书满石牀
逢叶伯几
水烟沙雨送归航枫叶芦花已十霜瑶曲天风春梦远墨池秋草故游荒碧峯又是新回鴈白石依然旧化羊一笑相逢却成别暮云千里思茫茫
宿贾氏山房
暝色苍茫赴远岑独追灯火下荒浔寒沙细水通幽径修竹高楠走翠阴草草悲欢中夜语悠悠醒醉百年心石霜烟月寒无寐坐听踈钟出二林
送友人之京
偶缘送远接清游烟雨东城晚树幽离别自应多感慨笑谈未害各风流百年芳草频频合万事孤云故故浮大华黄河入囘首春风愁絶李膺舟
答友人
芝掌峰前一盃酒别离岁晚逓相望野梅如雪遥入眼晓鴈连天寒叫霜闭门穷巷灯火冷囘首苍山云树长几时抱被却同宿愧尔诗筒远送将
忆友人
无复高谈慰索居壮心零落竟何如人间漫有金台梦身後谁传玉枕书半亩苍苔埋璧地一声白雪断弦初芙蓉峯下闻吹笛泪滴春天草木踈
哭李无逸
青春未受二毛侵谈笑俄闻变古今千日却醒徒有望九原莫作遂何心平生欠荷刘伶锸此夜谁弹子敬琴水乐亭西烟草碧旧游囘首重沾襟
过乌伤墓
丹青像设始何年翁仲遗墟自古传时有北人来下马不知秦树几啼?牧童解指看碑路野衲分畊祭墓田囘首长安西日外茂陵松柏正苍烟
杂兴【三首】
昔从六客堂前客共买何山渡口船杉松夹道得古寺风雨漫山连杜鹃忆别老僧如昨日待分幽事及他年春江正緑不能去胜践萧条秪可怜
几囘拟作送春诗出户春风去不知叶底孤花犹入眼竹根穉笋欲过眉久抛书卷都如梦闲看香烟偶似痴寄语平生张仲蔚一欢相属竟何期
刘生去涤相如器朱子新裁贾谊书百代风流今视昔十年怀抱我怜渠故应曾对谈谐乐也复能容礼法疎风雨潇潇守环堵秪今可望故人车
山中夜归
漫山松叶行迳迷独穿荦确幽步迟惊风低草山虎过寒月挂树天星垂泉鸣荒冢夜牢落露洗青林光陆离茅檐抱膝者谁子歌阕饭牛声正悲
旅夜
历历飞萤度眼明独搘高枕数残更薄游已倦新弹铗旧业犹余未弃檠一雨送晴初月色百虫专夜故秋声情知三十非年少已觉人间有後生
三月三日西湖舟中
黄尘奔走媿平生对客犹称旧姓名此事正堪三太息秪今忍负四难并放舟乍落空蒙境送酒元无窈窕声金谷兰亭嗟已矣不妨时暂濯吾缨
金陵天津桥
五云零落渺天涯陈迹苍茫日自斜画角已吹边塞曲红蓝新长内园花可怜遗老埋黄壤曾倚春风望翠华好在北山猿与鹤依然同住旧烟霞
送人归豫章
已觉栖迟懒曳裾可能为我强踌躇一帆秋色红尘外千里江关白鴈初建业水清谁共饮浔阳潮断定无书黄金未尽朱顔在笑种桃花学隐居
哭陈茂卿
多病文园鬓未霜可人风味故难忘岂期夜壑舟无定竟使春天草不芳卖药几时来海上遗文须我访襄阳谁怜後死仍漂泊云白山青自故乡
宣城客中偶书
眼看春霄拥胜流漂零囘首媿沙鸥黄尘乌帽知谁为白饭青刍复此留未必嵇康能作吏何妨李广不封侯敬亭云鸟知无恙欵段惟须逐俊游
梳头得白髪
偶逐飞云别磵冈解缨聊尔濯沧浪襟怀久已无山水客鬓谁令有雪霜未必丹砂真却老【阙】　　首更为郎前修未远斯文在努力无愁歧路长
送韶父先生游京
不到南徐三十春好将梦寐吊遗民【阙】知往古【阙】流水秪想重来是後身棹响官河风色暮云离野服鬓毛新旧游偶失扶桑路烦向沧江一问津
山南先生挽诗
仰惊乔岳失嶙峋千载风流可复闻鼎有丹砂轻县令囊无薏苡诧将军苎袍岁月孤青简石室文章閟白云泪尽侯芭悲独立短衣高马秪纷纷
喜方韶父先生至兼怀山南先生
梦觉秋宵失薜萝尚烦青简慰蹉跎山中旧别期犹在岁晚相逢感易多华表神仙成寂寞灵光风雨见嵳峩百年珍重斯文寄趼足修程可柰何
韶父先生有诗复次韵以和
两翁故复可怜人倾盖长安四十春华屋山丘如隔日夜牀风雨得弥旬书籖药裹仍仍在橘刺藤梢一一新漫写余哀寄冥漠大荒谁见下麒麟
寄张如心
谬羡侏儒饱一囊旧游搔首独凄凉连天断鴈初沈日匝地寒花欲有霜闻道为郎须白髪未殊高枕待黄梁红顔好在张公子坐听松风春昼长
送王傅朋静江教授二首
丞相威名震百蛮萧条异代得吾贤宦游忽过三湘去家学应令四海传北望犬牙连上国夜占鹑尾直中天炎风朔雪皆王土未觉青春雨露偏
碧莲峰下驻飞骖风土遥知久自谙会有新书禆禹贡坐闻旧俗化周南深篁尽日迷山鬼毒草无时起瘴岚珍重斯文强飡饭漫夸丹荔与黄柑
送扬州傅学正
全淮控制列城遥尚想青春虎豹骄一日江山走珠玉万家灯火沸笙箫喜逢才俊登文署好颂升平答圣朝芍药琼花儿女事可缘风月逗华镳
余山
春云牢落鴈无声沙岸参差石有棱双屐漫穷芳草迳一龛长愧白头僧晴涛闪闪翻孤日山木昏昏卷翠藤後夜清风满遥念梦游空指上方灯
龙潭山
二月清江照眼明避风舟檝满回汀断云挟雨时时黑密叶藏花树树青习隐未成陶令赋行歌聊共屈原醒碧潭光景无消息坐看鱼儿点翠萍
遣兴
青云如梦慨平生白髪惊春忽数茎渐觉交游随日别强知顔色逐人行百年松檟谁能去五亩烟霞故可耕妄念扫除浑欲尽少游何得尚相轻
次韵方子践观潮
潮生潮落有时休朝暮吴儿几白头被髪祗夸迎骇浪侧身宁解障奔流江吹碧瓦人声晓云闪朱旗海气秋後夜月明天在水有谁能此试登楼
次韵子践秋社归岩南
久悟清都是梦中未嫌短褐任飞蓬时情冉冉心如醉世议纷纷耳欲聋会种枌榆依汉社共谈禾稼续豳风蹉跎偶负平生约已复人间岁一终
杭州寄里中一二同志
故山有路去无从灯火关心梦不通浪走红尘真自笑旧游白社竟谁同胷中好贮千岩秀眼底徐观万马空风雨未休鸿鴈断此怀渺渺故难穷
客楼雨中
江城飘泊动经年尽日高楼閲过船睡起小窗初听雨岸旁垂柳已生烟坐抛岁月今如此每望云山欲泫然尚喜游从得诸彦时将乐事寄新篇
次韵答蒋春卿
不谓红尘拂面时轩然谈笑一舒眉晴风石鼎浮花乳夜雨春盘冷碧丝握手遽成三宿恋论心那觉十年迟酒船渔网归无计未必山前白鹭知
送杨山长归钱塘
百里乡心海鴈飞三年官况野鸥知儿童早已占归信弟子应能颂去思茅屋荒田春草草杏花深巷雨丝丝人生适意须行乐驷马高车恐未迟
章德懋同登车盖山
城南日日望苏湾碧树童童盖一山何意兹辰成邂逅与君携手共跻攀鈎衣乱石通高步着面和风啓醉顔尚爱铭碑多楷则俗书且勿鬬妖?
重游毗山
十载重来思惘然胜游邂逅一开顔高林有色烟云净曲迳无香草树闲漫遣金樽催白日絶怜红粉涴青山南朝旧迹今谁记肠断风流不可攀
湖州遇叶士心因寄郭祥卿架阁
谢公城下蹋春晖最忆东园夜不归落月清樽波潋潋高花银烛雾霏霏未愁强醉罗衣湿政恐重来燕麦稀大地风涛竟如料九霄一鹄看横飞
大卿牟公挽诗【二首】
云光一夕失崔嵬多上相逢泪雨推夹道共看丹旐去遗民犹忆绣衣来萧萧悲吹苹花冷渺渺乡山杜宇哀哭尽贞元旧朝士临歧无语重徘徊
後生无复望仪刑青史徒烦列姓名穷有遗文成钜冡死无新爵上铭旌瓜田方任蓬蒿没玉树偏依雨露生旧笏满牀知未坠翰林风月向来清
次韵牟主簿南湖客中
遥望仙桡度碧湖翩然高兴不枝梧也知白髪行相待无奈青山不受呼过眼光风殊猎猎沾衣多露已涂涂相逢幸及南枝好一笑聊须引百壶
次韵姚子敬教授筠庵别业
故园烟树渺江关长愧求闲未得闲客路独愁黄叶下高人正在白云间【阙】隣傥遂容依止载酒终期共往还未害看山仍拄笏一竿付我钓沧湾
次韵别程晋辅敎授
落拓江湖久不归相逢还及试春衣忽闻烟际兰桡动谁共花前玉斚飞青眼故多知已在黑头未觉壮心违赤霄孔翠吾何望喔喔隣鸡尔自肥
花信
已觉?芳去较迟千林红紫想纷披几经夜雨能无恙试问春风竟不知斜日游蜂应有梦野亭立马已多时殷勤却是江南客曾擘冰霜寄一枝
草意
澹烟斜照旧离离吐漫芳心欲向谯可是忘忧能自得若教指佞定无私东风江上何人识南国春来有梦知留取青青承雨露术应红紫浪相疑
阙下口号
遹骏先猷在作人忝陪多士奉明纶端闱乍啓清光近胪句高传茂典新奎璧照临囘景运风雷鼓舞契昌辰不才何以酬天造徒咏菁莪乐至仁
赐第後归谒郡府承为置宴口号
拜赐才沾雨露香又惊盛典出黄堂鸣驺合遝迂千骑坐席雍容累百觞他日同乡修故事不才终古被余光承宣得意逢明牧诸彦能无共激扬
郡厅宴集之明日乡先生复为置酒重述口号
去年此日宴琼林雨露光华映古今称庆谬承宾礼重徼荣弥觉主恩深少须天诏从容至坐看宫花取次簪千载斯文寄来哲可应外物累初心
北山归路呈古心师兼简方外诸友
?幽偶向灵源宿却过云关望翠微初日映空千树立惊风遶磵百泉飞旧题岁月人频异乍别烟霞路易非幸有潘郎遗事在何时一鉢去如归
喜赵继道至有怀陈君采
匆匆聚散定何常耿耿心期故未忘草木关情人事异云霄回首路岐长交游历落银河隔制作纷纶瑞锦张为语何时共倾倒秋床风露已生凉
寄曹子讷于寿道二同年
忆同鹄立簉天关清漏无声虎豹闲黄榜未开齐望拜紫衣高唱遽分班已惊恩出寻常表更羡身居季孟间海国邻疆幸无远可容接武向蓬山
寄别宋推官
目断仙帆去莫从翩然心逐北飞鸿未忘緑幕追游盛况忝黄堂礼数崇南国几人歌召伯汉廷有日相于公悠悠聚散何堪计趋走终期出下风
送姜学録
短褐萧条两鬓苍逢人犹解说春坊云霄有路新推毂风月传家旧佩囊此去官曹虽冷落不妨门户暂辉光况闻寮友多华胄休暇过从乐未央
送盐官傅都目
春风匹马去翩翩老佐名州鬓未班遥数驿程知到日坐令官府静如山河塘灯火机声里墟落盐烟海气间历历旧游如梦寐可容乘【阙】一追攀
送贡教授致仕归里
宦情乡思两依依独裹寒氊去若飞岁晏忍为千里别林间惊见一人归官河远树迎仙棹夕日暄风扬彩衣漫使临歧生怅望可容泉石借余辉
陈山晚泊
一拄孤撑杳霭间人言此是客星山流风百世今谁嗣应诏诸生故未还荒冢草深迂石路高斋月满閟松关穷年漫迹沧江上及此维舟独厚顔
送三高祠陆主奉
垂虹古祠烟树新昔贤高致久无闻画图想像空陈迹谱谍流传喜到君春水白鸥分座席寒泉秋菊荐炉熏临歧何限沧洲意目断风帆天际云
送陈推官之信州
三朝两世掌丝纶异代仍瞻玉树新尚喜传家余宦谱又闻议狱用儒臣中年离别情何限南渡风流迹未陈遥想郡斋多暇日肯怜州县正劳人
送胡古愚兼简道传博士
坐拥臯比十载余忽闻飞鹗上公车此行未可轻投笔随处犹须小曳裾灯火尚慙余事在云霄转觉故人踈为言留滞今头白无用诸公荐子虚
送淮海书院丘山长
遥望官河驻彩桡春深绦帐不萧条已惊雨露恩光厚还喜山川物色饶尽日楼台人载酒隔江灯火夜吹箫定知馆下多才彦政乐风雩对一瓢
留别钱翼之
矫首清标二十霜白头倾盖郑公乡忘形肯厌追游数借润频飞翰墨香世态浮云看不定别情流水去方长杏花时节霏霏雨谁共春风举一觞
诸暨休日偶书
一室萧然似冷官更无车马驻江干天清不断丝丝雨春浅犹生阵阵寒公事痴儿何日了云山图画要人看轻风正满微黄柳谁与相从试凭栏
湖心寺夜坐
萧萧凉月满池台水槛风棂四面开一柱残灯何熠煜半檐衰柳故崔嵬谬持微禄知无补未谢余缘得重来尘土马蹄何日事可容良夜废衔杯
次韵答徐文蔚
一别溪头十五春归来乌帽尚黄尘故应用意崎岖外未忍忘情寂寞滨图画云台非我事挂冠神武独何人也知州县徒劳耳相见空慙白髪新
送顾仁甫上计京师
忆昔曾随计吏行浮湛州县竟何成凉风嫋嫋仙舟去夕日依依魏阙情金匮故藏多钜典石渠高论尽鸿生栖身朱墨非君事早晚公车上姓名
送沙彦文架阁分题得西山
忆昔寒江破浪归西山回首落烟霏忍逢朝士登舟去如望仙人拔宅飞游戏何妨依緑水追趋早已到黄扉公余若过滕王阁为卷朱帘挹翠微
题金明宴游图
危楼缥缈碧波中曲槛方棂面面通云气傍花如欲雨柳丝垂地不惊风千年华表人非是九奏钧天乐未终更有残山并剩水烦君回首六桥东
上岩寺访一公
晓色微茫尚带星修蹊荦确断人行独支瘦竹身犹健高入重云地忽平落月正当山缺处细泉频作雨来声上方灯火青林曲隐隐踈钟一再鸣
寄题高远楼
闻道危楼架泬寥楼前物色不萧条窗临谢傅祠边树门对曹娥渡口潮解使诗人争应接也知老子极风标倦游已忘山阴路胜饯仍须折简招
题东柯谷图
长松密竹翠交加洞府新开碧海涯石上仙人留足迹春深磵水出桃花流传图画来千里生长儿孙只一家目断飞鸿那可到旧游空指赤城霞
闻赵继清调安陆县尹
慈恩塔上墨犹鲜一别重来十七年相见都门惊判袂又闻泽国去鸣弦素衣久出风尘外青琐行依雨露边跂马望君先数日县花虽好莫留连
送毕县尹
归途环佩晓珊珊白日青天映羽翰疑是省亲辞太学惊闻出宰用郎官花迎墨绶春光暮风引仙舟海色寒想见捧觞仍彩戏乡人争作锦衣看
题雪窦妙高台
偶为清游宿梵宫凌晨试上最高峯水翻雪色寒犹落云掩丹光远更重旧有一僧能跨虎近闻三洞尽藏龙下方车马应难到烟际唯听日暮钟
题观海图
昔年解缆岑江上初日团团水底红鼍吼忽摇千尺浪鷁飞仍挟半帆风遥看岛屿如星散祗谓神仙有路通及此栖身万人海旧游却在画图中
次韵题刘氏石壁精舍
佳城杳杳隔千峰精舍寥寥一径通夜静寒泉犹映月秋深老树不惊风旧题尚喜苔碑在高卧无令蕙帐空我已倦游今白髪有山如此愿长终
送叶仲舆巡检
重着儒冠望帝乡翩然一舸犯晨霜秋来鬓髪依前黑日射河流彻底黄此去乘槎须有路可容执戟更为郎丝纶阁下多知已握手应分满袖香
和外舅主簿公自为挽诗
五十年前马上飞青春如水去难追一从玉树歌残後数到黄粱梦觉时李贺元无楼可记刘伶漫有锸相随少须海上蟠桃熟归簉仙班恐未迟
留别一公琳公
浪走红尘髩已丝此身端合老岩扉兴来复举山阴棹别去仍留海上衣夜听泉声如雨落晴看天末有云归浮萍飞絮何时定空使诗人赋式微
送赵继清潮州推官
相国南迁有故居理官高选出新除承恩特与金鱼袋访旧争迎驷马车春入圜扉庭草暗天低驿路岭梅踈凤池不隔同年面归及梅花鴈影初
送傅汝砺之安南
南徼车书路不遥秋风使节下青霄颇闻僚佐登才彦应有文章达教条日照楼船江水活天低铜柱瘴云消归时岭上梅花发想见诗囊未寂寥
送式公归高丽
一锡凌空海上飞星河荡漾宿云披颇惊辽鹤归来晚正值骊龙睡觉时百尺珊瑚无地种六花薝卜任风吹高秋兰若烟波外此乐应须久自知
题甯节妇诗卷
春旗柳色映门闾华扁新题节妇居作传小裁青竹简疏封近降紫泥书河壖松柏风烟外阶戺芝兰雨露初三釡及亲殊未晚花前何日奉安舆
送孔御史归曲阜
清流共喜聚羣贤新渥时闻下九天东观紬书何日了中丞遗笏要人传过家莫久依林庙封事先须彻御筵千载斯文寄来哲临分握手重悬悬
送龙南欧阳县尹
丝纶阁下半同袍独上南船去莫招出宰不嫌官俸薄过家未觉驿程遥长溪白石晴雷转深洞黄茅毒雾消想见行春有佳句坐令远俗变风谣
送谢仲连小鹿巡检
而翁许史旧家声遗子黄金不满籝坐拥斋炉惊岁晏出乘边障属时清游山定复多新句饮酒何妨得老兵媿我白头官尚冷夜深仍对读书檠
送乌编修代祀海岳南镇兼简明善隐君
承明退直马如龙将指祠庭礼数崇岳色非烟生近甸川灵藏器出幽宫周原共识皇华使禹穴谁陪太史公亦见安阳韩处士为言客髩已秋蓬
赠黄资深
凉风萧萧吹敝裘三年小作周南留相逢倾盖尽青眼肯抱遗经空白头捧檄定知毛义喜着书非有虞卿愁春秋次事待公等莫恋寒氊成久游
题张武定公死事诗卷後
古称马革裹尸还祗有空言世共传一死如公良伟甚百年遗庙独巍然要从身後观余烈试听军中奏凯还文武衣冠方迭起後先奕叶更绵绵
题王君冕同年芳润亭
花县归来昼寂寥终南山翠涌亭臯林深未觉兰荪变天远何妨雨露高此去溉根须食实谁分賸馥与残膏行看小试挥毫手香雾霏霏滴凤毛
题丁文苑同年哀词後
自别琼林雨露边江湖目断绣衣前禹门尚想龙初化辽海惊闻鹤已仙烈日秋霜空耿耿重山宿草正芊芊不才後死知何用坐对诸郎独泫然
送尉彦诚道州经历
一别垂垂四十年朔风吹鬓两苍然寒氊久坐归何日上幕初登望若仙莫使催科书下考盛谈名理继前贤春生马首逢回鴈并写相思入近篇
送陈季和
高斋灯火正萧条忽溯天风上泬寥共喜弹冠如贡禹岂期投笔学班超时清桴鼓元无用岁晚弓旌倘见招雪後江南春水活重来莫厌驿程遥
送陈君归江西
咫尺清光近玉除姓名何不达公车也知贾傅今无策犹幸虞卿旧有书江上归帆随去鴈年来旅食厌骑驴诸公正索山人价能勿相招学隐居
送张良卿学士之淮南
坐厌流尘拂面红行携凉月下青空三千里外扬州鹤四十年前御史骢先庙铁衣犹挂壁儿郎玉帐已生风贞元朝士今无几归及花时一笑同
次韵苏侍郎平村暮归
中台多暇独仪曹退食归来路不遥扶老未须苍玉杖行春聊过赤阑桥挥毫风雨倾三峡听履星辰接九霄媿我白头方倚席敢将巴曲和仙韶
送尚子正理问
上相分临控列州理官高选用儒流风生使节声华旧地近台垣宠数优南土政平多暇日西山气爽入新秋公余若过滕王阁烦为题诗在上头
送苏伯修宪使
久参法从侍凝旒忽拥幨轺按列州太史山川皆熟路淮南草木自生秋遥瞻龙节辞中禁尚想鳌峯接儁游樗散郑?无所用幸搜岩壑副旁求
送王止善检挍
官无失政吏无私鈎挍宁烦事细微遥想名曹多暇日不妨高咏发清晖潮生江上仙舟迥春到湖边驿使稀送尽北来南去客石田茅屋几时归
送高唐李知州
来登延阁预时髦出守名州领敎条已羡汉儒知吏事要观齐俗变风谣双旌前路方迢逓八座家声未寂寥此去行须归报政鸣珂几日造昕朝
送傅汝砺广州教授
耻学山人赴辟书勇随使者驾轺车横经久合居高座上冢应须过旧庐黑夜文星南斗外青冥鹏路北风初来期莫落梅花後待诏先生席正虚
送刘遂初修撰
近闻退直自承明忽报扬镳出凤城未老已嫌金带重暂归不着绣衣行故人尚作瀛州客岁晚无忘魏阙情临别赠言聊复尔谁能持酒劝公荣
送于指挥归密州
故山东望路何长远奉灵輀返寿藏予告公朝存旧典疏封泉壤发幽光总戎行复开油幕儤直仍须赴玉堂它日过家如上冢岁寒松柏正苍苍
书巢张君挽章
岁晚巢居寄一枝上林无树可相依不随叶县飞鳬去竟作辽东化鹤归架上牙籖书在否门前珠履客来稀春江如箭船如马忍见舟旗扬落晖
题莫氏山庄图
旋移小隐傍南峰远有咸平处士风山态近人犹偃蹇湖光无雨亦空蒙行春杖屦时时到临水轩窗面面通别作新亭供戏剧青帘摇曳杏花中
次韵伯雨腊月八日雪中同登来鹤亭
兴来欲泛山阴雪不奈舟胶野水凝朝士白头愁独步仙人赤脚傲层冰招来尽是鸡羣鹤趍附空慙骥尾蝇夜久松龛同拥毳絶胜儤值有青绫
予与江阴何鼎叔铉别三十六年乃相见於钱塘感旧述情漫成四韵
月寒霜树久相依春去风花各自飞远信已随潮水断故交浑若晓星稀绨袍可恋知谁在青镜频看叹昨非正欲从君共倾倒莫言兴尽便须归
至大庚戌正月二十一日予与儒公禅师谒松瀑真人于龙翔上方翰林邓先生适至予为赋诗四韵诸老皆属和焉後三十一年是为至元辛已正月二十三日过伯雨尊师之贞居无外式公刘君衍卿不期而集辄追用前韵以纪一时之高会云
庐山旧事谁能继三十年前此会同偶尔共来今日雨萧然犹有古人风坐深遥对花如雾兴尽徐归月在空仰止前修那堪作聊追余响托无穷
送内史府孙知事还京
春风朱邸雪初消野宿貔貅静不骄緑水芙蓉分上幕青云騕褭度轻轺龙庭会祭包茅贡豹尾宸居佩玉朝下土微臣今老矣淹留敢望小山招
送史景福
十年相望各天涯上幕新开鬓未华日出公庭来鴈鹜风生老笔动龙蛇蜀乡路远春多雨江国云深树有花若见君家彭泽令为言且莫问桑麻
府判谢公挽章
换得朝衣不称身勇辞新爵号遗民链成偃月炉中药閲遍铜驼陌上人鲁国灵光俄委地谢家玉树正伤春忽闻旧唱贞元曲衰涕能无洒石麟
六月十二日上京翰林开院喜雨院长开府公俾为诗以志之
雨浥鳌峰长緑苔佳辰良会玉堂开凉生薰殿宸居近恩予官壶诏使来尽醉不愁骑马滑新诗可待片云催作霖正尔须公等行见文星入上台
安南遣使入朝用故事奉贽纳谒于翰林其归也上介黎括以赠言为请赋诗四韵以遗之
上圣敷文格远人外藩修职用儒臣并驰使介踰丹徼特设朝班觐紫宸炎海计程归路永都亭燕饯宠光新祗承德意勤宣布鼔舞鸢鱼咏至仁
送徐志尹赴安乡县尹
自为从史直銮坡几见乡山烂斧柯能事正宜参笔削借才聊复试弦歌屈原故国兰都长陶令公田秫最多应笑衰翁苦留滞汗青无日欲如何
送陈元达代祠补怛洛迦山
天下名山小白花鲸波帖帖度仙槎函香秘宇祈灵贶出节宸廷振使华殿榜旧夸韦诞笔锦衣重过买臣家相门乔木殊无恙万古清风碧海涯
次韵答胡古愚博士
麻衣草坐老仙翁曾及清时侈际逢行殿晓趋开豹尾禁林秋宴出駞峯休官尚想英游并爱客何嫌异味重况乃东阳山水窟主张风月有诗宗
送李师曾蒋仲善赴春官
忆随飞鹗上秋天梦断慈恩四十年及此鬓毛俱秃尽见君头角共崭然计偕已趣轺车动胪句行听卫士传紫陌红尘衣易化看花得意莫留连
七言絶句
寒食舟中
东风溪水碧涟涟溪上青萝独系船正是落花寒食夜水烟沙月又鸣鹃
哭御史王公【十首】
有人新自甬东来别後音书第一囘欲问布帆无恙否岂知尘世隔蓬莱
被髪胡为竟渡河由来魑魅喜人过不须待听山阳笛一曲箜篌哀思多
早岁栖身拟凤池桑田为海已多时路人方为乘骢止流水生涯遽可悲
玉堂政要谪仙人何意先成采石坟人物渺然时事异漫今平地有青云
金阜原头草未生儿郎俄已去骑鲸黄泉会有相逢处转见人间母子情
掉头东下苦匆匆径挟羣仙入贝宫眼底珊瑚高百尺钓竿吹折一丝风
胶液中流事可叹海云飞雨失青天陆郎地下惊相见应讶来迟二十年
孤儿思父母怜儿忍见铭旌独返时毕竟江鱼与蝼蚁世间何物最堪悲
楚客犹疑刻劒痕秋风已到孟尝门残潮落月天涯夜剪纸谁招万里魂
天吴罔象正纵横谁认鳌山顶上行海气昏昏风雨恶梦中无路吊先生
金陵客中送友人归里
青阳河畔杜鹃啼归路如弦定不迷应到故山丛桂里笑人骑马学听鸡
有感二首
橘柚青黄照眼垂秋风篱落自纷披颇闻玉食登蛮果不独涪州有荔枝
汉室需材拔隐沦鼔刀屠狗正求伸可怜风雪南山下未有他年射虎人
叶审言张子长同游北山知者寺既归复与子长至赤松由小桃源登炼子山谒二皇君祠回宿宝积观赋絶句十首
天风吹我度峥嵘春着千峦滃滃青紫陌红尘寜有此十年空负北山灵
芙蓉峰下南朝寺水秀山明两絶奇更向水穷山尽处一庵高贮碧云师
却问仙山去几程白云如簇近相迎直须不脱登山屐行尽松声与水声
山中今是太平民尚与人间隔几尘流水桃花三百曲莫教重误武陵人
偶看飞花逐水红不知身过乱云东囘头旋觉峰峦别惟有青天面面同
双鹤冲天岁月多至今香火压嵳峩刘郎不是无兄弟奈此丹鸡白犬何
坐爱春泉响翠微玉花吹湿薜萝衣何人为擘冰壶破共看青天白练飞
削立城心双白塔几疑日月费撑支一朝顿在阑干底始悟从来见处卑
遥忆仙华鹤髪翁清泉白石满奇胸若为此日千峰顶更试平生九节筇
一宿山中竟莫留可能长伴赤松游殷勤好去张公子休爱人间万户侯
避暑图
一丘一壑古遗民十里清风不属人闲对青山挥白羽世间何物是红尘
围棋图
有客围棋洞口归天荒地老已多时人言此客殊痴絶画里看棋我更痴
陶学士驿舍图
一笑相逢亦偶然浪将恩怨向人传无端更被丹青汚狼籍春风数百年
次韵章兄雨中
卧听风水共喧喧起视青空白雨悬秪谓桑田可无恙不知江势欲吞天
茫茫平陆一尺水瑟瑟凉飇五月秋莫谓天公无皂白误将阴雨怨鸣鸠
故山回首杜鹃啼客舍谁怜寄一枝赖有四门章博士不缘风雨废谈诗
春尽余寒去却囘江天五月未闻雷南风秪在浮云外弹折朱弦唤不来
草长故山怀独往苔生今雨叹离居谁能共饮桃源酒一醉千年不愿余
偈二首
久谓声闻难作佛今知龙女解成男分明信有旁人分五十三身第一参
息心无想成无记有见还同有相存不尽普贤殊胜行随方愿啓一城门
松江舟中偶书【二首】
山房偶为故人留又领飞云过别州白浪千花帆一叶茫茫天地此生浮
移舟夜泊华亭县却听吴歌思渺然最忆淀山湖北寺白云堆里看青天
青山白云图
十年失脚走红尘忘却山中有白云忽见画图疑是梦冷花凉叶思纷纷
桃竹画眉图
说尽春愁貌不成翠深红远若为情江南有客头空白肠断东风百啭声
追和景传新店客舍壁间韵
我梦方酣子遽醒絶弦可复要人听梨花寒食东风恶泪尽重山宿草青
滦阳邢君隐於药市制芍药芽代茗饮号曰?芽先朝尝以进御云
君家药笼有新储苦口时供茗饮须一味醍醐充佐使从今合唤酪为奴
芳苗簇簇遍山阿珠蕾金芽未足多千载茶经有遗恨吴侬元不过滦河
春风北苑鬭时新万里函封效贡珍羡尔托根天尺五不劳飞骑走红尘
次韵虞阁学上京道中
欲去仍为一日留玉堂中夜有词头归鞍晓逐南飞鴈犹及西山半夜秋
题李早画马
平沙如雪草如烟想见春风士马闲玉勒锦鞯尘土化画图流落尚人间
水僊图
翛翛翠羽映鸣璫谁遣乘风过我傍岁晏高堂空四壁一帘烟雨梦潇湘
石节妇诗
伯也南征去不归舅姑长恸小儿悲元戎奏彻铙歌曲来听完州节妇诗
宣和画木石
石边古木尚青枝地老天荒石不知故国小臣谁在者苍梧落照不成悲
题高公画竹木
木叶萧萧半欲空竹竿袅袅不成丛絶怜意匠经营处都在风烟惨澹中
山水图
老树无阴石有棱乱山高下白云层梦中犹识江南路惟恨舟人唤不应
海月图
忆曾夜叩潮音洞海濶天高月正中坐对画图如梦寐六街尘土昼蒙蒙
送许参政归武昌别业
九衢荡荡緑槐风旌斾摇摇马首东惆怅凤凰池上客青天万里一冥鸿
待漏东华霜满靴挂冠神武意如何也知久历中书考若比汾阳恐未多
毡笔书题墨尚新杏花零落故园春一从今日公归後身到黄扉复几人
晓日都门祖帐开路人啧啧叹贤哉东风无限新桃李不敢烦公手自栽
片云为雨出山时羣物欣欣各自私收敛神功去无迹寻常草木竟何知
住近韩家昼锦堂不将牙纛诧同乡翻嫌相国归来日腰下犹悬太守章
白?鹄立漫纷纷遥听车音共候门相见唯须饮醇酒看山看水坐忘言
南游聊食武昌鱼莫学骚人赋卜居天子若思真汉相可云吾亦爱吾庐
五十人间富贵年山中道士早求仙石田茅屋归无计愁絶灯前老郑虔
龙门尚想旧同游药笼深惭晚见收新筑沙堤却何日欲归且复为公留
饮後示陈生
岁终博士不超迁便腹先生醉欲眠匡鼎若来犹自可後堂无处着彭宣
题金德原所藏元晖小景
床头书画正纵横忽值今朝醉眼醒起向米家船上看青山元是旧仪刑
题洪崖出游图
灵仙飞化事难言驴背春风度市门不到人间今已久多应醉卧古藤根
赠写真
自是清时翰墨流水边林下莫淹留汉皇正在麒麟阁欲画将军博陆侯
送傅梅溪迁任福州
往岁从君直禁林相於道义最情深公车承诏庄行日莫怪频频酒屡斟
题王南谷大夫自作墨梅诗送傅君时教授南归
何逊扬州迹未陈染衣不是洛城尘毫端一綫阳和力中有江南万斛春
题宣和御画
青城尘土昼蒙蒙百二山河一夕空收敛神功归化笔野花啼鸟尚春风
题陆山长柳州
簇簇春山紫翠围弥弥烟水白鸥飞东被正作西湖长一曲空慙贺监归
题清镜阁
投老归来贺监船何时结屋镜湖边羡公高坐毗卢阁万水同波一月圆
题赵伯容鹤巢
平原公子去翩翩独遡刚风直上天家近孤山春树好归期莫落後千年
次韵答济公【三首】
旧游零落如星散坐对孤山似守株听彻贞元供奉曲羞将短髪照西湖
病须药饵亲丹竈老厌书帷彻绦纱幸有文殊来见问更无天女散天花
白头朝士方徒步欲过六桥愁路賖目断红云花鸟上楼居缥缈梵王家
桃源图
山容惨惨将为雨云气垂垂欲傍花莫问前村何处覔垂萝盘石即吾家
瑶池春宴图
西飞青雀几时还贝阙琳宫缥缈间笔底春风殊未老蟠桃积核已如山
次韵题墨梅
一自携家湖水东放舟时度玉花丛因君貌得横斜影闲却孤山月一篷
题先照楼
初日团团出海东凌晨先照最高峰不知今日华严界楼阁新开第几重
武王扇暍图
一夫偶尔获清凉四海仁风孰奉扬有道曾孙不忘远幸均此施遍羣方
题平章康里公春日杏园西即事诗後
锵金戛玉音声古抉石奔泉气势雄目断云车天路永小楼春雨杏花风
题明公画兰
吴僧戏笔点生绡嫋嫋幽花欲动摇梦断楚江烟雨外秋风滦水暮潇潇
东阳县西道中
柿叶成阴緑满村桐花覆地草连云百年旧事无人记犹指前朝御史坟
壬辰春三月游左溪癸巳春三月游天宫有感而赋
频年谒拜祖师庭祗有山光与水声尚想玄珠密相付免令我漫肆讥评
文献集卷二

[book_title]卷三
<集部,别集类,金至元,文献集>
钦定四库全书
文献集卷三
元　黄溍　撰
赋
离居赋
慨予後古人而生兮恒洁志以好修凭祖先之遗业兮援往烈之余休粤总角以授经兮岁行汨其已周独贸贸吾何故兮庶远悔而违邮揽隽哲以我弼兮懿前志之为谋非夫人察予之衷兮孰蹭蹬而见收胡闵勉抱兹独兮矌周旋於穷陬廓si处而莫伍兮怆增思以怀愁昔囘路之相赠兮竭所获以交投卒并辔以疾驱兮入圣域而弥优彼独何人兮予顾忍耻而蒙羞惟昔者之择从兮极远讨而旁搜衆杂遝其既多兮邈异趣之交钩纷诩诩以徵逐兮咸胥顾而劝忧曰予行之不可兮矧将朂予以良猷居怏悒其谁语兮弦予歌之幽幽恫惚慌以顾怀兮耿孤倡而无酬哀下土之坌浊兮骇奔飞其呀咻大龟视予以吉卜兮曷去之而遐游广轮曼曼而靡极兮忽又惑其所由非识路为之先道兮惧九折之摧吾輈羌冗豫以?疑兮怅临岐而夷犹轸中情之恋嫪兮思勃郁而莫抽噫遗行之已累兮固吾以为赘疣弗瞑眩之是图兮何厥疾之能瘳坚所秉犹未怠兮悼年岁之易遒谅予怀之既骋兮虽坎壈其敢偷苟非予之所存兮夫又何求结烦言而招要兮遂矢心以绸缪夫有恃以为善兮讵无成而淹留
太极赋
厥初冯翼以瞢闇兮维玄黄其孰分爰掲掲予中立兮配天地以为人曩既学而有志兮纷遑遑其求索曰道不可名兮孰无徵而有获繄皇羲之神圣兮感龙马之负图得妙契於俯仰兮何有画而无书岂至道之玄远兮非名言之可摹懿尼丘之降神兮廓人文以宣朗掲日月於中天兮启羣昏之罔象指道妙於难名兮曰以一而生两是谓太极兮非虚无与惚恍高下以位兮天尊地卑燥湿以类兮五行顺施南乾北坤兮西坎东离万物错综兮殊钜细与妍蚩孰主张是兮兹一本之所为历两都而江左兮胡乱说之纷霏岂清言之弗美兮去道远而伟先哲之独诣兮重指掌於无极掲座右以为图兮开盲聋於千亿谓斯道之匪它兮在夫人而曰诚几善恶犹隂阳兮兹吉凶之所生嗟奇论之後出兮穴墙坦为户牖析同异於一言兮或曰无而曰有莸终不可使薰兮垩终不可使黝道惟辨而愈明兮贻话言於不朽昔圣门之多贤兮缤入室而升堂端木氏之颖悟兮仅有覩其文章虽亚圣之挺生兮犹叹其前後之无方畴敢索无声於窅默兮孰能求无形於渺茫惟下学而上达兮炳圣谟之洋洋诸生之贸贸兮方钩深而摘隐探赐也之所未闻兮夸神奇而捷敏持空言如系影兮曾不满夫一哂曰予未有知兮何太极之敢言秉思诚之遗训兮矢颠沛而弗谖庶返观而有得兮明万里之一原申诵言以自诏兮聊抒意於斯文
赞
闲间赞【并序】
客有谈玄教嗣师闲闲公於仆者曰夫闲无为也无事也公固方外士亦既登钧天之庭而主列僊之籍乌乎闲仆闻而笑曰嘻蠛蠓不足以语扶摇之高蛭螾不足以语溟渤之广安得执迂儒曲士之见以窥夫强名者哉请赞公之道以祛子之惑可乎客曰唯唯乃为之赞曰
谓之仕也而委廊庙於泥涂谓之隐也而等山林於蘧庐衆方昭昭我且于于孰知夫大白若辱大方无隅出入消摇与道为俱放情八紘之表游心万彚之初是固轩裳所不能系丘壑所不能拘夫闲之又闲者非斯人之徒也欤
击蛇笏赞
於烈孔公硕大且方麟凤在郊百怪敛藏尔虫何知乃罔畏忌怵彼蚩蚩改听易视维是手版犹古璧圭千钧则重鼷鼠则微愤激於中有弗遑计宁使妖血狼籍沾渍展也先觉俾民不迷九原莫作物是人非人之非兮鰌鳝之舞尚其闻孙曰予御侮
李御史画像赞
瞳如点漆顔如渥丹法冠朝服望之俨然人见其有威之可畏容止之可观而孰知其精神心术之妙非画史所得而传耶
学轩赞
器必琢而後成道必学而後知玉之不琢不失其为玉人之不学不失其为人也几希是以有志之士莫不务学而求师虚以为受教之地明以察进善之几盖深造以道固贵於升堂而入室取其虚明则於轩为宜居焉朝斯向晦宴息尚要其归请为学轩之赞乱以心斋之诗
程楚公小像赞【并序】
故楚国文宪程公以宏材硕学被遇世祖历事四朝为时名臣延佑纪元之初溍举进士至京师因拜公於安贞里第後三十有三年溍起自休致入直词林则公捐馆已久幸从公之孙世京获覩公遗像抚时运之推迁慨前修之莫作赞以一辞非敢曰美盛德之形容聊志岁月云尔赞
褐衣角巾潇洒出尘仰羡夫消摇於丘壑缅想其际会於风云觊一言之寤意罄崇论而敷陈灼灼乎龟蓍之可覆洋洋乎鱼水之相亲激扬奋励以纪纲乎宪度铺张润色以黼黻乎人文虽不以进退百官为职未始一日忘吐握之勤凡楚材之晋用皆药笼之储珍咸怀诚而秉忠共尊主而庇民奚必坐乎庙堂之上然後大展其经纶嗟仪刑之已远俨丰彩之如新古称逹贤者有後是将在其来昆
董御史画像赞
质厚而丰神完而充生乎相阀初无贵骄之色立乎朝着常存肃穆之容挺拔於翠竹碧梧之表泳游於祥云丽日之中挹其光仪者犹可想见夫乔木世臣黄阁清风也
骚
讼魃
皇亶正直兮冒下惟仁肇毓嘉种兮诞生烝人胡汝魃之暴亢兮盗威柄以自神祸凶是司兮俾阏厥伸穷千里以逞毒兮岂此土为匪民岁丁未而孕孽兮俶九戹之遘凶乘阳窃出兮霍霍隆隆斥弃舆马兮谓肥其犹龙绦?彤靷兮疾走如风扬氛於浍涂兮瞻我野其童童餱粮殚於草木兮搏块砾之不可食旄倪僵尸兮强敚死力首丘而弗遑兮胡愍隶之可得狐狸饱而跳踉兮腐胔纵横藜藿出户兮室无哭声野蓁蓁其谁辟兮粦火煜其宵行皇保下人兮曷椓丧而极斯乐人之死兮职魃所为耗贼大和兮遏玄泽於既施朋殃友厉兮出入敖娭仰九关而往愬兮予踆踆其屡止曰无往而勿复兮其悔祸之汝竢胡披猖而荐肆兮将穷菑乎今兹扇虐?於荧荧兮导伯强使先之怒气?其如饙兮憯薄人之四肢挺刃歘至兮狼顾睽睽曾遗民其几何兮矧有秋以为期咨汝魃兮诚忮忍而险愎凭妖矜孽兮畔戾圣则谓吾莫汝烛兮何裸身顶目而辟易有赫临汝兮顾微臣其何力命不可久斁兮威不可久乘孰怙终而稔毒兮能自逭於天刑皇斯震怒兮叱咤雷霆斧钺孔利兮百神效灵害?屏絶兮鬯嘉生於百龄磔弃妖膂兮沈溺清冷嗟魃弗悛兮後虽悔其何惩
答问
答客问
仆大德中忝被选举一时後进之士多见拔擢而仆方退居田里或讥其苞苴不修以为迂濶乃仿昔贤述其问答之辞云客问主人曰盖闻周於道者不贞於小谅通乎变者不偭於俗度所以超寻常而建荣名者也是故刘泽捐百金而王全燕不韦资奇玩以相强秦由此言之岂非仁者固以财发身邪今吾子餐醇龢袭芳华毕弋文翰之林而藩道德以为家有日矣生逢熙洽之朝名厠英俊之例曾不能披金闺历绦阙腾骧翕赩扬眉鼓舌使闻之者胆寒炙之者手热下是犹不得输筋力效智能於斗食之末然且僶勉?趄择地而趋持下执雌以踸踔乎泥涂子之为术不既疏乎於是主人瞠然而眎冁然而笑曰若客之言毋乃眩势交之荣悴昧俗化之隆庳赌撵橇之利用而将乘之阶戺也曩者王途墋浊狡接足恈恈婞婞壤壤矗矗川奔猋驰爪拏角触富者蹈显荣贫者婴贱辱当是之时毁廉爽行怀膏润以贾媚悦者盖不可胜录也一旦恩移势夺权倾位轧金销石毁星离电灭信夫以膏沃火者膏尽则火微以利锢交者利尽则交絶尔其便翾捷疾更起迭仆朝躆要津夕僒羇旅曾得丧之几何而蒙诟於终古是宜顔子殉志於箪瓢鲁连唾睨於商贾长鹜独立蝉蜕滓溷而勿顾也今国家陶泰和?淳源轶燧农轹羲轩龎恩濊泽旁魄布濩圆颅方趾之民濯沐神化者无不抱信让掲贞素籍礼义之袵席服中正之冠屦时则羣公庶尹济济鳞列腾声发采作世玉雪譬若以伯夷为太傅曾参为司徒公仪休为御史孟公绰为尚书原思为博士於陵仲子为大夫鲍焦给事於黄门黔娄待诏於公车邈哉此非常之际亘亿龄之所无由是遐陬裔壤嵬岸之士莫不舒翘振华缨冠縰履喁喁于于以观羔币之所抵虽以眇?邅迍朝占夕呻亦且睢盱批捩羞没齿而无闻也然而淹速有时显默有宜故甘生以童孺都上卿而太公白首乃为万乘师此理之固然而物之不可必齐者也今吾子处盛时而谈叔季当羣居而言财利柰之何笑鸣玉曳履之舒徐而欲挟纤离騕褭以助其驶邪客乃怃然有间曰夫市井之言不足以陈於先生之前固也敢问君子之将售其志者亦洁名以为高矜已以自熹而已乎主人曰何为其然也昔百里用秦鬻身五羊鞅介嬖竖厥开富疆毛生重赵引锥脱?孔舍鲁而历聘挚匿媵以要汤是皆韫不世之闳略将图伯而谋王诚惧夫厥志之弗究宁毕已而遑遑夫以鲰生黭浅豪补缕拾退若失九牛之一毛进若增太仓之一粒固宜量篑而容度绠而汲亦安敢肩圣喆而骈立哉乃若树不贪以为名宋司城之宝也弗枉寻以合污邹孟氏之道也斯吾徒之所知而百世之师表也且予闻之时盈时虚天理之常乃仁乃义人道之纲是以君子立不易方故曰勿行尔悔无患名不大勿信尔欺无患禄不随客独不观夫兰滋九畹珠媚重渊无胫以自致无舌以自宣至其流光晶吐郁烈则人亦莫得而弃捐也若夫卜生投间於乏兴张季藉势於雄赀相如发轫於武骑次公奋迹於沈黎是亦非窭人子之可几独共已竢命而奚疑
策问
上都乡试蒙古色目人策问
问天下事可言者多矣未易以遽数也姑举其一二言之可乎人材有短长而惟限於资格民力有高下而同困於征徭儒术非不尊而未能崇雅黜浮吏治非不严而未能发奸摘伏因循积久莫知所以为变通之方识时务之俊杰讵可默默而已乎愿摅所藴以俟为政者择而行焉母徒为甚高论也
国学蒙古色目人策问
问学者将以行之也所学何道欤所行何事欤弦歌之化本於四科之文学後世专门名家犹有以儒术饰吏者以经义决事者夫何古道湮坠士习日媮羣居则玩思空言而指簿书钱糓为细务从政则苟逭吏议而视仁义礼乐为虚文不几於所养非所用而所用非所养欤二三子蒙被乐育以幼学为壮行之地可无所熟讲而素定欤孔门远矣西汉之士有不可企而及者欤愿试陈之无以让为也
问钦惟天朝建国学为育材之地二三子以公卿贵胄而齿於诸生其相与言者无非天人性命之理若夫五射六御干戈羽龠凡古所用以为教者皆未尝以接於心目岂不曰彼所习者器之末此所讲者道之本欤是宜成材就实有卓乎其特异者乃或不能无媿於古何欤先儒之论学盖曰不可厌末而求本古人为教之具亦有可用於今者否欤愿推求其遗法将以复于上而与二三子讲习焉毋徒以空言为也
问国家之患盗自古而然矣方今朝廷清明天下无事而民间椎埋搏掩之习犹有存者以为养之未至穷而无赖欤教之未尽愚而无识欤则农桑学校之政尝举矣以为郡县之治有未善苦吏急而致然欤则守令之选又未尝不精也愿推言夫不能使民不为盗者其失安在弭之之方宜何如毋诿曰此有司者之事非诸生所知也
问进贤退不肖古之道也国家设官分职以理庶务而俾持风纪者司其黜陟夫何州县问絓於吏议者往往而是登于版牍者曾不多见欤有虞氏所举十有六人所去四人而已由是推之三载之所黜陟概可知矣岂今不古若贤者寡而不肖者衆欤孔子曰十室之邑必有忠信安可厚诬天下无君子欤愿试陈之以袪所惑焉
问君子小人如隂阳之相反用君子则治用小人则乱不待智者而後知也然稽之前古虽治世未尝无小人果可尽去乎夫所以处之者必有其道矣圣人推隂阳之消长以为处小人之法或尚刚决或贵於不恶而严何其不同乎方今明良相逢君子道长时之所以为泰也欲保其泰有急於处小人者乎圣人所为刚决与不恶而严者今宜何先二者以对
问养士将以致用也养之於未用之前者有教法焉用之既养之後者有选法焉为法虽不同而首尾相资有不可偏任者夫向今也拘於法守莫能相通汉之徒三千不尽登於铨曹唐之吏八百不皆出於学馆所养非所用而所用非所养选法在今为甚密教法视古则已疏法制之疏密既殊事任之重轻不得不异此势之所必至欤是果出於立法之初意否欤品调消息之使无彼此轻重之偏亦有道欤此区区之所欲闻也
问古之为国者必务训农其民富而俗醇良有以也方今朝廷重臣既专领司农之官郡县长吏又兼任劝农之职而田里之间地有遗力人多游心谈者率以为田不井则背本而趍末者衆是固然矣夫井地之法既未易卒复若何而能使守本业者有以尽其力遂末作者有以易其心幸试陈之
问古之为治者必正习俗夏之忠商之质周之文所尚不同故其为俗亦异董生为汉宜损周之文用夏之忠汉人所习尚者果周之文否欤方今之俗以为文耶则士多因陋而就寡以为质耶则民多浇淳而散朴以为忠耶则为吏者又往往舞智以御人所尚果安在欤欲救其弊宜何先欤诸君子他日获备官使出而任承流宣化之责於当代所宜损益者可无夙讲欤试言其略问除盗捄荒非无良法然莫思患而豫防之乃今圣仁在上威行惠孚蚁聚之衆固已肃清菜色之民殆将苏息及是时也儆戒无虞蓄积备具有不可不素讲者二三子傥有志焉於从政乎何有请试陈之以俟有司之采
问昔者孔门弟子之问答言必以实听其言而其志之所趍学之所造可知也去圣日远後生小子类以空言相高端木氏之所不得闻者若已有闻漆雕氏之所未能信者若已可信雷同剿说并为一谈虽有知言之君子亦莫能察其所志之远近所学之浅深也惟自知之明者其为言也实二三子宜审於自知矣幸因答问少摅其素藴以见夫所志所学之实何如也
问为国者皆欲吏之亷不知所以致其廉皆患吏之贪而不知所以去其贪谈者谓禄秩厚则廉者有所劝禁令严则贪者有所惩是固然矣今之禄秩非不厚而廉吏不为之多禁令非不严而贪吏不为之少其理安在乎问圣贤之论治未尝不取法於古顔渊问为邦而孔子告以四代之礼乐滕文公问为国而孟子告以三代之井田学校何所取之不同欤由施设次第言之必养之以井田教之以学校而後礼乐可兴也其法果可偏废欤孔孟所言布在方册顔渊无其位而不得行滕文公有其志而不能行後世虽或行之而未尽也今亦有当讲者欤尚毕其说
问民贫则国无独富民富则国无独贫此理势之必然而无可疑者今天下之民以为贫耶木土被文锦犬马余肉粟者亦或有之以为富耶裋褐不完含菽饮水而不免於饥寒者盖已多矣国家之调度将一切取赡於富家固不能无朘削之患欲使均无贫而皆有以待公上之须又虑夫兼并之弊终未易除然则为国计者如之何其可也
问盖闻君子学道则爱人小人学道则易使今之君子知学道者诚有之矣小人而能学道者初不多见也伊欲以斯道觉斯民使化行俗美而比屋可封则为君子者不得不任其责请试言之以观二三子之自任者何如也
问为法必有先後之序知所先後则举而措之斯易耳盖昔之言治者曰明黜陟也抑侥幸也精贡举也择官长也均公田也厚农桑也修武备也减徭役也覃恩信也重命令也此十事者孰於今为急而在所当先孰於今为缓而在所当後二三子习为明体逹用之学必尝深究其要矣盍悉陈之
问昔安定先生之教学者有经义斋有治事斋治事者人治一事又兼一事故其出而仕多适於世用若老於吏事者由讲习有素也夫穷经而不能致用则经为空言矣作事而不师于古训则其为事亦苟焉而已矣是果可岐而二之欤然以其成效观之则又如彼何欤诸君子朝斯夕斯所谈者无非经义也所治果何事欤幸试以素所讲习者言之毋让
问钱出於古而交会创於近代然所谓交会者必以钱为之本盖合券所以取钱非以彼易此使之舍实钱而守虚券也方今钞法独行而钱遂积於无用之地立法之初固有因有革及其既久亦宜有变通之道焉请试言之以待执事者之财择
问禹汤文武其道一也而有忠质文之异尚子丑寅之异建何欤至若夫子又有行夏从周之说其去取之旨可得而闻欤记礼者有曰虞夏之质殷周之文至矣由是言之有虞氏亦有所尚欤殷之前夏已尚质周之前殷已尚文欤三代而下以迄于今所用固夏时也今之为文果皆周之文否欤时务盖莫有大於此者不可以不讲也幸究其说
国学汉人策问
问选举之法其来尚矣说者率以为古之取士以实不以文後世反是故其人才不古若也稽之经史则有虞氏之敷纳以言近於文成周之宾兴以六德六行近於实谓有虞氏之法不及成周可乎若汉之以孝亷察於有司者即古之所谓德行唐之以直言极谏对於天子之廷者即古所谓言也然以唐人词章之习较之西汉之儒术东汉之名节固自不侔夫岂文胜其实诚如谈者所云虽有虞氏之遗法亦不能无弊乎此皆有司所甚惑也幸相与推言其故
问汉儒言灾异者焦延夀京房以易夏侯胜刘向歆父子以洪范五行故延夀作易林而向作洪范五行传论至班固始述歆言以为河图雒书相为经纬八卦九章相为表里盖二者莫可偏废也曷为而古书独五行有志乎近世学士大夫皆以易言吉凶而不复以洪范言休咎岂非欲矫其偏乎汉儒之牵合拘泥诚若未足尽信固所序次祸福徵应之实果可废乎然考之周官则太卜所掌三易之外无所谓洪范五行者岂古之隂阳占验一以易为断而洪范不预乎箕子之言安所用汉儒之言何所本乎易洪范并列於六艺五行灾异之学岂但小道可观而已今亦有能通其说者乎请闻其略问为学必求师而取友师之尊未若友之亲也樊迟问仁与知夫子既告之矣退复质诸子夏始喻夫子告之之意当时学者既问於师又辨诸友其务实如此非後进所宜取法欤二三子羣居终日求於师者为甚详而取於友者则已略是固知师之可尊矣亦知友之当亲欤在易丽泽兑君子以朋友讲习释之者曰兑为说朋友讲习说之大者也知讲习之为说则知友之当亲矣其相滋相益岂浅浅欤愿以古者须友而成之义相与荗明之毋苟曰归而求之有余师也
问成周乡饮酒之礼历汉唐犹存汉唐行於郡邑而西晋行於辟雍今顾以非着令所及莫之敢举惟偏州下邑守令之有志於古者乃或讲行之固未必能尽合於旧典也盖古之乡饮酒或以蜡祭或以习射或饮国中之贤者唐惟三岁宾兴略用其仪今又废矣升歌笙入问歌各三终皆以小雅合乐三终则周南召两汉惟鹿鸣驺虞仅传其声今亦亡矣然则古礼之存者几希伊欲蒐辑遗文以谂於朝而肄习於庠序之间诸君子倘有意焉幸相与商订之
问汉耿夀昌奏设常平仓萧望之非之而宣帝不听常平法既行民果以为便後世因之莫敢废也夫以望之论议有余材任宰相岂迂阔於事情而不知变通者欤若夀昌者徒以能商功利得幸於上何以使法施於人如是之久欤近代常平义仓领以专使逮至我朝乃有义仓而无常平顷尝有以复常平为请者事下有司将行而辄止或者夀昌之遗法至是不能无弊而望之之言为不谬欤徵古验今以究其得失而折衷之有司之所愿闻也
问班固志地理条其风俗最为详悉按禹贡周官职方氏辨九州山川土地所宜皆未始反乎风俗而十三国风之变独见於诗说者谓盛治之世天下大同故无风俗之可言国异政家殊俗而风声气习随之故不得不论其风俗作史者兼而取之所以备着古今之本末云尔然以其时考之禹有反道败德之苖民周有怙侈灭义之殷士则於其同之中有未尽同也曹之失奢魏之失褊郑卫之失淫而唐有尧之遗风则於其变之中有未尽变也文翁倡其教相如为之师而蜀之文章冠天下韩延夀先之以敬让黄霸继之而颍川之教化大行则风有时而移俗有时而易似未可专以地分为断也夫语时务者莫大於移风易俗而於经史之指若有未喻幸有以袪所惑焉
问尚论昔之言治者必推贾谊董仲舒而刘向称仲舒虽伊吕无以加谊虽伊管未能远过则是谊仲舒皆伊尹之流也然而一则曰伊吕一则曰伊管岂仲舒所言纯乎王道谊所言杂出於霸道欤向子歆不以向之称仲舒者为然而於谊无所贬谊果非仲舒所及欤至歆叙七略谊仲舒又何以与伊尹太公管子并列於诸子欤若夫治安之策天人之对乃班固所谓功於当世之事而二三子所夙讲以待问者也请摭其言之无怍於古人可施於今日者条陈之
问职田之制其来尚矣而今也谓之养亷职田职田而以养廉为名则是吏之廉否特视夫所养何如耳然以田之在官者有限有田则给焉无田则弗给也不几於谷禄不平乎若夫人品之不齐又未易以槩论廉者固不待养而有养者未必皆能廉也岂非无恒产而有恒心者惟士为能乎伊欲使上之所养也均下之自养也厚其道何由可得而闻乎
问曹参避正堂舍盖公而齐国安集周亚夫得剧孟若一敌国而知吴楚无能为班固於本传备着之者以其有关於治乱成败云尔至为司马迁传赞乃讥其先黄老而後六经退处士而进奸雄其旨安在乎固又谓道家者流清虚以自持卑弱以自守合於尧之克让易之谦谦布衣游侠之伦温良泛爱振穷周急谦退不伐亦皆有纯异之姿其称之如此岂犹有取於迁之遗意乎方今治教休明风俗醇美为士者既不屑道虚无之言为民者又莫敢以豪桀自任诸君子亦尝览古今习尚之变而考前史论议之同异得失乎愿闻其说
问古者士有常业官有常守故其为事专而成效易见也夫何後世之用人惟以岁月序迁而不复审其能否至於官数易其守而士数易其业以儒名家者不得专意於稽古礼文以吏为师者不得专力於簿书期会自非以数术方技执艺事为世守鲜有久於其职业者授以不素习之事而欲委任责成焉亦难矣岂当世之士皆有非常之材而措诸事业者无施不可欤抑为士者徒知计官资之崇卑而未能如数术方技执艺事者之安其所守欤不然则古者任人之道不可行於後世欤必有其说
问谈者谓秦尚申韩故其治刻薄而少恩晋尚庄列故其俗浮华而无实其说是也我国家尊尚儒术褒孔子之道以昭示乎四方缙绅先生言必以孔子诗书执礼而非敢为申韩法家之言也教必以孔子之文行忠信而非敢为庄列道家之教也是宜刻薄之风流於世者为之丕变乃犹有一二之或存而未尽去者何百家邪说入人之深而儒者之效顾若是缓欤夫岂为士者溺於口耳之末而昧於当世之所尚欤不然则承流宣化者未能谕上旨欤愿闻所以转移而兴起之者其道何由也
问昔之大儒盖有以习文法吏事见称於史氏者然则文法吏事亦君子之所宜知也安可忽乎孔子曰古之知法者能省刑本也今之知法者不失有罪末矣惟夫使之无讼而後可以省刑是诚难能也苟非有以得其情鲜或不失有罪者岂易然乎律学之废已久理官所掌固非诸生所得与闻乃若先王立法之意考诸载籍犹可见也二三子姑以所知者究其本未而极言之可乎
问自古有国者不能去刑必设官以主之虞之九官明刑者有士焉而折民惟刑者秩宗之官也周之六官掌刑者有司寇焉而以乡入刑纠万民者司徒之官也既有刑官而又以它官分任其职何欤岂其为事固有不同欤今之刑曹即古之士与司寇也礼官无所谓折民之刑而教官无所谓纠民之刑职任可谓专而不分矣夫职任专则事易治何古之人虑不及此欤二三子姑为之解
问古者家有塾党有庠术有序国有学盖无地而无学亦无时而不学也王制诸侯天子命之教然後为学则凡天子之命所未及者不得有学矣将辍而弗教欤千乘之国为乡术与二十五家之闾者有几而建学立师悉听命於天子为法何若是之烦欤小学在公宫南之左大学在郊此诸侯之国学也岂当时国学须天子之命乃立乡学之设不待禀命欤夫学校之政亦时务之大者也考经传之遗文以祛所惑敢俟来对
问古之造士必以四术而莫尚於乐有虞胄子之教典乐专焉成周国子之教司乐总焉考其名官而所重可知也岂不以乐者学之所以成终欤汉唐去古日远诗书礼之文虽仅存而乐之缺有间矣然犹有以乐立於学官者有请以乐教诸生者其为乐果皆出於古欤我朝沿袭近制雅乐之设於成均者惟释奠乃有合乐而未始用以为教也其为乐果不通於今欤孔子适齐以童子视端行直而知韶乐之作乐之善人心其效如此而可希阔弗讲欤伊欲如帝王盛时俾为士者无不成於乐亦有其道欤二三子游於庠序之间蹈德咏仁不为不久愿具陈古乐之本末与其可施於今者有司得以详择焉
问若昔三代之士论於乡者必升於学然後官爵加焉其取之也详故其为材也备汉之四科不皆养於学校唐之六馆不皆择於乡闾至宋之方州舍法遂判焉两途而亦足以得人何欤洪惟国朝自至元间建首善之地於京师以风四方逮延佑初乃以科目取士着於令如种之获适适其时三岁登贤能之书於天府仅百人以博士弟子而预其列恒不若偕计吏者之衆岂取之有未尽欤抑教之有未至欤或者阀閲贵游耻与寒畯争长欤伊欲考古之制自乡而学自学而官爵之其可行於今否欤後世之法亦有可参用者欤幸试陈之毋隐
问国朝之制策士必以经史时务时务诚未易知经出於圣人亦不容拟议也姑以史事言之左氏之所传太史公之所纪立法何不同欤班固荀悦范晔袁宏陈夀之流互有祖述孰为得失欤欧阳子唐书法太史公者也司马公通监法左氏者也而皆不能免先儒之讥是盖有其说矣然纲目之作或因其旧或革而正之其是非去取可得而闻欤方今六馆之士奋自儒科而居编摩论撰之列者踵武相接也二三子於昔人之是非得失安可无夙讲而为之折衷欤愿试陈之以观所学问古之为国者四曰井田曰封建曰学校曰内刑其存於今者学校而已夫阡陌之已开者不可复矣何以使民无甚贫而遂其生欤郡县之已置者不可变矣何以使吏无数易而成其治乎箠令已定则法之轻者不可加重矣何以使人无易犯而不?於罪戾乎若夫学校虽以着令仅存而知仁圣义忠和之教不及於万民直温寛栗刚简之教不行於胄子何以使之成其材就其实乎先生之遗制废而莫之举者既如彼存於今者又如此其弛张损益亦有可议者乎二三子游於庠序之间而务为有用之学得无夙讲於此乎其酌古今之宜以对毋以剿说为也
问一代之兴必有一代之俗风声既立气习繄焉东汉尚清议而名节日以崇西晋好清谈而礼法日以朁得非好尚之殊遂以成俗欤然夷考其人无所囘挠戮力王室者清议激之也而亦有逊辞恭色取媚於时者焉清议果安在欤任放为逹废弛軄业者清谈启之也而亦有捡摄衆事未尝少闲者焉清谈何尝为之累欤岂士君子之制行有不随风声气习转移者欤稽前言往行之得失以自鉴而防其好尚之偏不亦学者之切务欤幸试陈之以观所趋向者安在
江西乡试汉人策问
问三代法制见於经者惟周官一书大纲小纪详略相因其言人事悉矣然稽之尚书王制孟子之书有不能尽同者何欤或以为周公致太平之迹或以为六国隂谋之书果何所折衷欤周衰诸侯恶其害已而皆去其籍是书何以独存欤汉除挟书之律是书最後出而冬官亡矣时以考工记足之或者排其非是考工有记果出於谁欤或又谓三百六十之属已散见於五官冬官果未尝亡欤国家以经术取士而是书不列於科目岂以刘歆苏绰王安石辈用之而不验欤抑他有可议者欤厥今朝廷内建六曹盖古六官之遗意也岂其成法固在所取欤抑犹有可举而行者欤诸君子为有用之学宜熟讲之矣愿闻其说
江浙乡试蒙古色目人策问
问先儒以经义治道分斋教诸生而水利居其一然则水利亦儒者之所当知也古所谓水利曰河渠曰沟洫沟洫施於田间故其效易见河渠限於地势故其功难成方今言东南之水利莫大於吴松江视古之河渠与沟洫其为力孰难而孰易其为利孰少而孰多诸君子习为先儒之学必夙讲而深知之矣幸试陈之以禆有司之余议
江淛郷试南人策问
问事有不本於古而可施於今者君子所不废也然亦安可徒守故常而不究其始终乎汉之取民者有更繇有筭赋而除天下田租之令时出焉唐之两税与之孰轻孰重而迄今以为定制乎汉之任人者有察亷有课最而举可为将相之诏间见焉唐之循资与之孰得孰失而迄今以为定格乎其果皆无弊乎推本而言则取民莫善於井田任人莫重於封建自秦开阡陌置郡县千载之下迄今遵为成宪者大抵皆秦之旧也何以能使其法施於人久而不变乎汉之限民名田唐之袭封刺史非尽泥於古也亦莫有坚持其说而卒行之者岂时殊事异通於古者或戾於今而上下之所便安者无古今之间乎民苦於兼并而无以乐其生吏病於数易而不得善其治又非可谓便安之也其弛张损益犹有当议者乎它如交钞引盐近仿於宋以立法者又未可遽数也请姑以其大者考历代之沿革原其始要其终而折衷之庸俟上之人采择焉毋苟谓此儒者之常言而雷同剿说以对
策题
会试汉人南人策题
问孔子告门人以既庶加富既富加教牧民而事具则王道成矣其设施之略可得而知欤稽之周官则所以庶之者有九两保息本俗所以富之者有九职土会土宜土均荒政职事所以教之者有八统十二教三物八刑五礼六乐其经制之详可得而闻欤孟子之语时君无非周公之法孔子之意也推而行之果可通於今欤汉唐盛时亦云庶且富矣君子或以为其教无闻焉或以为未知所以教也伊欲尽三事之责若何而可以去汉唐之陋若何而可以比成周之隆抑有其道欤其酌古今之宜而折衷之以对
杂着
贾谕
曷尝观於贾区乎吴之盐蜀之布会稽之美箭代之名马至於漆枲巵茜筋胶药物之衆无不丛聚区别而贝玑丹银重渊邃谷怪珍之产又皆篝火腰组冒百死之祸乃能夺而出诸虎豹蛟鼍之宅亦且毕致而错陈焉彼其役佣工费舟车遑遑顒顒心计目察笥者闲者在个筥者匵而藏者辨之患弗良聚之患弗丰耳辨而良则售益博聚而丰则获益厚其货诚千金也人且以千金至矣求其张虚肆负枵槖自厠其间而能以操奇赢者无有也於是日昃鼓起?金适市者莫不鳞集蚁合辨物以奠贾焉方嚣譁烟之中一旦有委千金於贩夫贩妇而未尝少见德色者诚将交致其利而向之千金非以施爱云尔也仁义忠信士之大宝而爵禄车服国家之千金矣夫其为宝也非必烛幽缒深涉死地而後能有也彼饰虚怀枵号呼以望售者何憧憧耶傥人之直而能无德色者又几人耶呜呼市井之事学士大夫所共贱鄙而羞以汚齿牙也今之称乎大人君子者果何如哉果何如哉
读贾生传
屈原死後百有余年而汉有贾生贾生以谪去过湘水乃投书以吊屈原太史公盖合二子以为传夫亦徒见生之为文愁痛无聊发愤壹郁不殊於原而未极其趣者也夫怀王受欺於张仪疏屈原而不用身?国蹙为天下笑顿襄亲值其乱而曾不悟反怒原迁之江南而楚亦寻灭彼屈原者诚悼夫存君兴国之志终无所伸而为是发愤无聊也生之在汉非有肺腑之亲历试之久顾於卒然过王之顷欲尽去其旧而惟已之所欲为一不见用则遂自附於原而待其君以亡国之主诚何理耶夫改正朔易服色法制度定官名兴礼乐事至不轻也大臣不闻议士不与而遽自草具其仪法可不可哉绦灌之属皆先帝旧臣苟远嫌而不言则谁当言者且此三四公位为将相爵为通侯权宠之盛岂复有过於是亦何忌而不容一新进之贾生耶然则谓生以谗去而遂以配於屈原者甚不然也夫生之始欲改定制度也将无以天下为既和洽与至其论厝火积薪之势顾在乎数年之後凡其言之可行而必效者大抵皆南迁之余也吾意生以忧患?廹习於世故未必不悔其前言之易而尚肯尤人之短已哉然则今之疾视绦灌之属而比之上官子兰者又非必生之志也周人之诗曰肆成人有德小人有造绦灌之属安足以知此徒使如贾生者不得尽其材反以年少初学而见斥远则其蒙蔽贤之讥非不幸哉
陆君实传後叙【仆为此叙时固已不敢悉以客语为信及来京师将取正於太史氏而新史所纪二王事乃与皇朝经世大典自有不尽合者史既成而邓氏光荐家始以其填海録等书上进又不能无所见所闻之异辞谨摭其一二附注於旧文之下以订其讹舛补其阙逸】
陆公秀夫之死楚人龚先生开既为立传且曰君实死事得之里人尹应许尹得之翟招讨国秀翟得之辛侍郎来莘而君实在海上乃有手书日记日记藏邓礼部光荐家数从邓取之不得故传所登载殊弗能详至公之官位为丞相为枢密使亦且贰其传而莫能定因字称之曰君实而不爵盖阙疑也仆往在金陵客有来自番禺者颇能道崖山事云宋益王之践帝位也不踰年而改称景炎【岁丙子五月乙末朔宋丞相陈宜中等立益王於福州以为宋主改元景炎升福州为福安府新史所书无非其实而大典据传闻之辞误以景炎为咸熙云】明年南迁化之?洲【景炎改元之十一月御舟入海□泉而潮十二月次甲子门明年正月次梅蔚四月移广州境次官富塲六月次古墐九月次浅湾十二月驻秀山一名武山一名虎头山入海至井澳一名仙女澳风大作舟败几溺复入海至七州洋欲往占城不果遂驻碙洲镇碙洲屹立海中当南北道隶化州见新史及填海録】又明年四月戊辰殂於舟中【自井澳遇风惊悸成疾以至太渐遇风之日新史以为丙子填海录以为丙寅】越三日庚午卫王袭位是日黄龙见海上羣臣皆贺乃升其地为翔龙县【庚午龙见海中书於新史而填海録以为是日午登坛礼毕还宫御辇所向有龙拏空而上身首角日俱全暨入宫云隂不见非见於海中也翔龙县填海録以为祥龙又以为龙兴】拜张世杰少傅枢密使苏刘义开府仪同三司殿前都指挥使陆秀夫端明殿学士签书枢密院事余进官有差【景炎新造之初世杰为检校少傅两镇节度使枢密副使兼福建广南宣抚大使刘义为检校少保节度使主管殿前司公事兼诸路经制镇抚大使广东西策应大使秀夫为中书舍人兼直学士院累迁权尚书加端明殿学士寻谪潮州明年七月刘义能经制等使免兼殿司十月秀夫还行朝除同签书枢密院事祥兴嗣立世杰以枢副秉国政秀夫以签枢禆助之皆木书进拜惟刘义以□官累加开府仪冋三司填海録所载视新史为详而秀夫之官位与新史异】会雷州失守而六军所泊居雷化犬牙处乃稍北徙广州之境五月寓梓宫於香山县寻葬其地上庙号曰端宗陈宜中以宰相为山陵使事毕宜中一夕浮海去莫知所之【上庙号以四月辛巳梓宫发引以八月乙亥永福陵攅宫复土以九月壬午朔皆非五月亦非先寓於香山先是宜中辞相位而以枢密使都督诸路军马御舟次碙洲衆舟皆来会惟宜中自南蕃洋转拖往古城累召竟不至山陵使乃观文殿学士曾渊於非宜中也见填海镇而新史不书】六月世杰等遂奉御舟抵崖山崖山者在新会县南八十里钜海中与奇石山相对立如两扉潮汐之所出入也山故有镇戍世杰以为此天险可扼以自固始不复事转徙矣【六月己未御州发碙洲乙亥至新会县潮居里之崖山起行殿庚辰升广州为祥兴府见填海録而新史谓升广州为翔龙府】宜中之去刘义追之不能及夜泊仙女湾俄有天火飞集其舟延烧衆舟几尽【刘义追宜中事无可考】八月庚申月贯南斗己巳夜复有星大如缶衆小星千百随之自西北流堕东南海水中声隆隆如雷盖天狗云【己巳星坠海中书於新史而填海録以为癸亥夜一鼓後堕广州南初陨红大如箕中爆裂为五既堕地殷如鸣鼓一时顷止非坠於海中也】其年十月蒙古汉军数路并进江东宣慰使张弘范以舟师由海道出漳潮江西行省参知政事季恒以步骑出梅岭【弘范拜蒙古汉军都元帅恒为副元帅大典所书可考而恒庙碑谓恒为都元帅江淮省亦遣弘范至自漳潮】明年正月乙酉朔宋改年祥兴行元会礼丁已登海舟【世杰就崖山港碁结巨舰千余艘为方陈中舻外舳贯以大索四围起楼橹如城堞以待敌见大典新史及填海録】已未弘范兵至崖山庚午恒亦以兵来会乃先遣断其汲道舟人茹乾糗余十日渇甚则下掬海水饮之海咸不可饮饮者亦辄病呕泄军中大困【事见大典及填海録新史不书】二月戊寅朔世杰部将陈宝降【陈宝以二月戊寅朔降见新史而填海録及其所撰祥兴本纪於正月乙丑书统制陈宝与拨发张逹忿争而降又书统制陈忠与拨发张成不协而降其实一事而月日亦与新史不同】癸未大战恒南向随潮下弘范北向随潮上夹攻之【恒乘早潮退改其北至午潮上弘范攻其南见新史恒庙碑碑书而弘范庙碑详书之但误以癸未为癸未之明日云】自朝至日中战未决会日莫雨暴作昬雾四塞宋师部伍大乱秀夫朝服抱宋主赴水死【世杰命小舟取幼主入已舟秀夫惧世杰舟或不免或反为人所卖被执辱於是拥之负玺绶自沈】後宫及百吏士从死者以万数国秀等文武班行之降者犹百余人是岁实至元之十六年也【国秀官承宣使见大典其父贵以复州递降而国秀在海上为神龙卫四厢都指挥使沿江招抚使时贵已死填海録所载已详至叙国秀事乃多误书其名曰贵云】世杰知大事已去乃挟鬭舰十八溃围奔南恩州五月庚戌远至海陵港遇风舟败死焉余衆尽没自是岭海间无复宋军帜旗矣【世杰刘义等三十余艘斩缆乘潮而遁世杰出仙女澳得风入洋追兵不及而还舟至山东欲向占城土豪强之囘广东乃囘舟舣南恩之海陵山散溃稍集谋入广择宗室子立之六月庚辰风大作将士劝世杰登岸世杰虑为人所图即登拖楼露香以祝风涛愈甚随水溺死诸将焚其尸圅骨葬潮居里赤坎村刘义出海洋後为其下所杀见填海録】其事往往传所不书窃尝有志论録附传而行以备本事然恨其不能记陆公终何官【秀夫终於端明殿学士同签书枢密院事见填海録新史书秀夫景炎之初为签书枢密院事祥兴之初为左丞相而大典於秀夫之死第称之曰端明殿学士尽丞相文天祥家传谓秀夫以枢密兼宰相者言其以签枢行相事耳恒庙碑又误以端明为资政云】又虑所谈三十年前事道里时日不容无小失谬故久未敢称述後游宣城有苏宝章者县小吏也仆邂逅见之戏谓曰前朝贴軄乃有宝章谁以是字汝县吏亦带軄耶其人无所对旁一人曰是人乃苏刘义之子以恩补官尝直宝章阁人习呼之而莫能变非字也【刘义次子景由直宝章阁见填海録】仆为之矍然起将以向所记客语质之其人故为不闻者径去仆嗟惋久之因念曰祀宋大国也其不足徵久矣它何讥焉姑叙客语传末庶几传疑之义云尔至大二年春二月东阳布衣黄溍谨叙
说水赠蒋春卿
阳羡蒋君春卿嗣主安定教事於吴兴以秩满去友生金华黄溍送之苕溪之阳酌之水而与之言曰君知水之为物乎嵌岩礨空一掬之多遗针堕芥可指而取非不冷然氷骨雪齿也无摇焉无溷焉斯可耳及其去而为湍为磵也蓦山跨谷历百折而弗顾不既壮欤然而迫於风则惊扼於石则怒矣若夫酾为三江锺为七泽茫洋演溢?烟霏而滔日星者漫不知其几百里泊乎其休汨乎其不可留沈沈乎黄龙之所宫穹龟钜鱼之所家虾蛤生焉而不以为隘也来牛去马饮焉而不以为耗也鳬鸥出没焉而不以为?也蛲蚘投焉而不以为汚且辱也神妖物怪居焉游焉而不以为异也千沤万泡交起互灭瀇滉尔浡潏尔泄之莫能害其蓄挠之莫能乱其澄潜渊之珍参错朗耀而荒查丑石屑琐附丽之物亦无所不容也嗟乎水一而已其量之相远顾如此非夫所处者异势耶今君之去山谷也久矣接天潢度瀛海且有日盍亦拓七泽以为襟舒三江以为带而无以是氷雪者沾沾自喜哉虽然水行天地间其适也逾远则其趋也愈下孔子盖称智者乐水夫不激不流非智者不足以与此君非智者欤
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 10:30:45-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>