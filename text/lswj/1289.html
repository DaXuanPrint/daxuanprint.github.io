<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="提要,卷一,卷二,卷三,卷四,卷五,卷六,卷七,卷八,卷九,卷十,卷十一,卷十二,钱塘集全文在线阅读,钱塘集全文在线下载,大玄古籍书库">
<meta name="description" content="诗文别集。宋韦骧(籍钱塘)著。骧生前料理平生文稿,集成二十卷,藏于家。又有赋二十卷,行于世(《钱塘集》后附陈师锡《墓志铭》)。文集后佚末二卷,存十八卷。孝宗乾道中,其孙能定命工锓木于临汀郡庠(《钱塘集》后附能定题识)。《直斋书录解题》著录十八卷,《宋史·艺文志》著录同。清修《四库全书》,得明吴宽家藏宋版《韦骧集》,又缺一、二、一七、一八卷。遂厘改目次,定为十四卷。卷一至卷七为古近体诗,卷八至卷一四为表、启、疏、奏、书等。陆心源所藏宋乾道刊本有十七、十八两卷,因以补录(载《群书校补》卷七○至卷七一)。所补《">
<title>钱塘集_韦骧_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">钱塘集</span> <br/>
          作者： <span class="inputVal" id="bkauthor">韦骧</span> <br/>
          朝代： <span class="inputVal" id="bkdate">宋代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">类书文集,诗文集,完结</span> <br/>
          字数： <span class="inputVal" id="bknum">[book_length]137463</span> <br/>
          说明： <span class="inputVal" id="bkdec">诗文别集。宋韦骧(籍钱塘)著。骧生前料理平生文稿,集成二十卷,藏于家。又有赋二十卷,行于世(《钱塘集》后附陈师锡《墓志铭》)。文集后佚末二卷,存十八卷。孝宗乾道中,其孙能定命工锓木于临汀郡庠(《钱塘集》后附能定题识)。《直斋书录解题》著录十八卷,《宋史·艺文志》著录同。清修《四库全书》,得明吴宽家藏宋版《韦骧集》,又缺一、二、一七、一八卷。遂厘改目次,定为十四卷。卷一至卷七为古近体诗,卷八至卷一四为表、启、疏、奏、书等。陆心源所藏宋乾道刊本有十七、十八两卷,因以补录(载《群书校补》卷七○至卷七一)。所补《钱塘韦先生文集》卷一七为记、序、传、论、策问;卷一八为杂著、歌词。后附陈师锡所撰《墓志铭》、骧孙韦能定乾道四年(1168)刊成韦集后所撰题识。</span> <br/>
          封面： <span class="inputVal" id="bkimg">Z_19478.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]钱塘集
[book_author]韦骧
[book_date]宋代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]类书文集,诗文集,完结
[book_length]137463
[book_dec]诗文别集。宋韦骧(籍钱塘)著。骧生前料理平生文稿,集成二十卷,藏于家。又有赋二十卷,行于世(《钱塘集》后附陈师锡《墓志铭》)。文集后佚末二卷,存十八卷。孝宗乾道中,其孙能定命工锓木于临汀郡庠(《钱塘集》后附能定题识)。《直斋书录解题》著录十八卷,《宋史·艺文志》著录同。清修《四库全书》,得明吴宽家藏宋版《韦骧集》,又缺一、二、一七、一八卷。遂厘改目次,定为十四卷。卷一至卷七为古近体诗,卷八至卷一四为表、启、疏、奏、书等。陆心源所藏宋乾道刊本有十七、十八两卷,因以补录(载《群书校补》卷七○至卷七一)。所补《钱塘韦先生文集》卷一七为记、序、传、论、策问;卷一八为杂著、歌词。后附陈师锡所撰《墓志铭》、骧孙韦能定乾道四年(1168)刊成韦集后所撰题识。
[book_img]Z_19478.jpg


[book_title]提要
钦定四库全书　　　　　集部三
钱塘集　　　　　　　　别集类二【宋】
提要
【臣】等谨案钱塘集十四卷宋韦骧撰骧字子骏钱塘人皇佑五年进士除知袁州萍乡县历福建转运判官主官主中出为夔路提刑建中靖国初除知明州丐宫祠以左朝议大夫提举杭州洞霄宫卒其事蹟不见於宋史而集中所载袁状祭文诸篇署衔尚存可以得其大概焉端临经籍考有钱塘韦先生集十八卷宋史艺文志卷数亦同是编原本十六卷前有收藏家题识宋板韦骧集系明吴寛家藏本原关第一第二卷实止十四卷检勘书中凡构字皆空阙而注其下云太上皇帝御名当由孝宗时刋本抄传特所阙两卷诸本皆同今已末由考补耳骧少以词赋知名王安石最称其借箸赋而集中未见考宋史艺文志骧别有赋二十卷当别在赋集之内而今佚之矣其古体诗亦已不完而梗概尚具观其气格大抵不屑屑于规橅唐人而密咏恬吟颇有自然之趣杂文多安雅有法而四六表啓为尤工其精丽流逸已阙南宋一派虽未能接迹欧梅要亦一时才杰之士也谨厘改目次即所存之本以第三卷为第一定为一十四卷着之於録屡经传写脱落颇多世无别本其可知者随文校正其不可知者则姑从阙疑之义焉乾隆四十六年五月恭校上
总纂官【臣】纪昀【臣】陆锡熊【臣】孙士毅
总校官【臣】陆费墀

[book_title]卷一
钦定四库全书
钱塘集卷一
宋　韦骧　撰
和邓舍人读之罘碑二十韵
之罘之碑何所刻昔者秦人纪秦德风锼日铄断璞昬雨暴氷残老龟坼微芒遗字三四行容易历年千五百文词事实可考求赖有子长修简策始皇末年气益矜轻视天下夸功名玉墀金户厌宫殿不远万里为游行鼓锺帷帐不移徙所至毫发皆如情温寒凊暑回造化絶深度险安经营徐市卢生巧窥测浪语神仙致君惑东巡亟欲见三山从此海壖来辙迹神仙杳邈不可攀六龙回首沧波碧从臣无以慰踌躇请陈勲业刋诸石高文大句如形容将以荣耀传无穷银鈎玉箸勒未久变故恍忽如飘风人心恚望鬼神怒滈池神恠俄符同祸秦非胡胡在国长城未毕咸阳空空遗此石苍崖里万古悠悠辨终始虽然篆刻半缺讹至今不得藏虚美世人往往爱瑰奇蜡泽松烟印之纸览观莫不哀所为岂独玩焉而已矣
送皮献臣郎中赴河朔【提按便籴袁州作】
明公器业真无敌术学精深贯今昔胸中应变勇所为韬养许谁窥畛域立朝壮齿名已高君相都俞采风迹擢从畿邑超等伦寘之计府凭宣力古来才盛多见排议论波涛起寻尺剖符江表虽左迁愤恤何尝动顔色惟思补报诚益勤奚翅循墙惊宠锡锄奸整敝皆得要百事详求不容隙宜阳编户十万余疲瘵弥年逢药石旄倪爱戴忧公去口颂心祈继朝夕除书忽尔天上来借寇无缘徒怅惜汝曹固恨夺慈父上意其如念河北河北近罹灾变深垫溺之余病艰食经营调度难其任正是庙堂精选择此时委寄非平时贤者岂辞当远适长川六月风云爽苒苒双旌标画鷁送行拥岸车马稠恋德尤多泪沾臆袁民慎勿挽公舟蚤看公归广膏泽
观劈石
篮舆远冒西山色宛转羊肠踏寒碧岩涯深处屡腾声何事晴云多霹雳寻声迤逦过枯林始见羣工劈山石斧斤锋刃奚足云铁楔纵横乃为力随文察理以段致大或寻常小盈尺心冥手应出自然不啻庖丁操騞砉问其勤苦将胡为驱车运致希酬直牛山濯濯罹采伐萌蘖悄如无夜息此山遭值甚牛山攻撃何年可终极石顽人智其奈何智巧反为天地贼
和残腊幽谷西游适
晴光泛泛山之阿谷禽朝飞声己和溪面氷消玉沙活临溪逆想春风过忽来忽往只随兴驺从屏寘殊无多略挽梅梢数繊蘂後日重来添几何
赋金橘得曲字
结根长江左移植清流曲朝晖歛夜霜香苞间寒绿落落黄金丸堆盘照明玉远想洞庭姿宜慙风韵俗咀嚼聊一评嗜甘母见辱
即席
金炉兽焰回春律碧琖螘花资野逸腊枝剪断玉莲光歌扇舞茵争秀出主人醉宾宾醉德倾兀不慙冠武侧一时陈迹去莫追此段清欢宁易得
复用前韵谢和鄙篇以送行县
耐冲晓雾狐裘密乱踏寒霜马蹄逸徧行属邑敢惮劳乐岁偿逋民易出云间想恋双旌色跋辔长坡首频侧更怀珍句重见酬一颗骊珠探颔得
和待梅花从一字至十字句
梅迟回雪己消花未开傍山林馆近水亭台相期白玉蘂数费碧云才况有氷霜对偶且无蜂蝶嫌猜含蓄清香知自负包藏幽艶俟谁来岭头信兮使骑未至楼间怨兮角声已哀提壶秉笔兮酣咏其侧花神有知兮得不留心哉
陪宜春守皮献臣游化成岩
城闉北出春江濶铁锁聨舟波浪截驱车度岸得幽岑半带云隂青欲活何年造化成此岩谁为高阁依巉巉穿岩登阁意思豁气象百种相交参双旌远映苍烟色山鸟江花俱自得使君暇豫真适然万室鸣弦不知极江南旧美传庾公浩辈爽逸陪游从风流不减当时盛独愧非才列座中
和新晴
晴溪渌于蓝舴艋随风泛春光一何明山川在轩槛杖履登青臯牵条繋柔缆追攀尽幽兴寻源达觞滥早春游王氏园看牡丹约花开再游探韵赋诗得早字
蜿蜒溪岸寻芳草似觉城东春色早并溪穿竹入幽林已爱和风养华藻参差雕槛木芍药细叶新抽看渐好花开使节傥尚留愿奉清樽为花倒
和留春亭席上送苏判官
淮野征途人邻邦莲幕客飞鸟逸鞭声遥山引行色归欤况春近林芳多甲拆投宿可收灯囊中夜光白【以君得翰林新句故有是云】
饮樱桃园
拂闾尖出樱桃表花枝巧向春风袅四座交飞白玉船一声相劝提壶鸟揺揺画隼青天杳落日酣歌近芳草拨开尘淟从清游安得樽前辞醉倒
州宅牡丹盛开蒙剪栏中奇品见赠仍属为短歌於席上
永阳州宅如仙隐花药粧春有畦畛牡丹开处彩为栏翠幕障风怯风紧日高花醒一开筵酒琖照花花自哂东君不负禁林人猛放滂葩肆鈎引莫教狂雨妬清欢狂雨来时似秋槿主人爱客令剪送一朶彩云离玉笋饮量恨非千丈陂欲吸百嘲还噪吻殷勤厚意不可酬谩作短歌羞不敏
新泉
美泉在山人不知美泉出山还有时琅邪之东幽谷西公来发此清涟漪搜寻土脉示山叟霜钁入土荆榛披逡巡方丈露澄莹十目争看青琉璃一之二之来觱沸岭猿惊啸溪禽飞呼工藂手甃白石玉匣宝鉴生光辉自从开凿贮寒碧朝云夜月常迟迟春华将近天气爽公携宾从何逶迤回环栏楯照丹碧颠倒旌斾浮葳蕤飞觞弄翰不胜乐梅柳恨不先芳菲此时玩泉爱清切异日饮德钦规为甘香润泽济枯槁源源难絶滁人思
赋酴醿短歌少留行斾
酴醿高架凌春风飘然疑与天香同琼英绿叶何玲珑开樽烂赏情无穷把酒祝花花且记玉堂仙人将整辔柔条好为挽云軿少慰邦人恋轩意
晓雨离铜山驿
北风吹云顽不散山雨萧萧夜将旦起来勉强着征衣索马踌躇就途宴冈泥渐滑沮遄迈林霭正浓迷远盼旅怀惨鬰亦所宜安得秋阳露霄汉
宿景德方丈
尘迹走尘途禅林少禅客我来宿方丈但爱秋月白夜分始就寝万籁同一默清辉满纱幌归梦徒反侧木鱼虽无心桹桹动吾息
鵞湖仁夀寺
环抱烟云峯坦夷杉松迳古寺聊税鞅忻然遇幽胜跻攀上崖阁足以远眺听秋花或丹紫残蝉尚呼应着处有佳趣征途自无定临风诵韩诗两事皆害性
石井泉
浅浅山下洞澄澄洞中泉泉声寂无闻泉色碧於天解缨不欲濯莹澈殊可怜掬饮聊漱甘頋我心常蠲
上饶祥符寺山亭【时太守刘载酒率游】
聨舟以为梁度溪即幽寺危亭蹑层云远日得以肆城中楼阁多水外峯峦翠地主喜载酒相从车马萃客心正悠悠严闉促回辔
月岩
一等造化功此岩何异絶其高仅齐云中空杳如月如月月不圆望之光芒全何人植苍桂婆娑亦相缘凡物偶有象爱好独难偏强名虽自人所得重天然诗者衒巧思或比蚀与弦由来假借中奚必加鑚研
九日凤凰寺
节物惊重九区区尚山行固无登高约迟明即修程下马入古寺牓悬凤凰名来巢古所传至今得徽称拂席坐其堂耳目一以清歘然壮稺集往往持盘甖问其何以至云此谢秋成年年当此时村落相经营薄具飣餖所将惟至诚感此良自叹吾生殆如萍从仕徒衮衮退归亦无田去岁尝为客今晨复遄征佳节眼前过有酒难独倾紫萸金菊花何以为芳馨岂如羣野人蹄涔自纾情行矣姑勉强义命心所明
过婺源诸岭
古言行路难非独在险阻兹焉婺源道登岭足劳苦何谓路之难其他未足数跻攀上崎岖仅与猿狖伍下临万丈崖险黑不可睹马蹄长及腹仆颔几着土俛盼飞鸟背仰蹑游云缕藤萝为所依用力必审举终日践羊肠天寒汗如雨凝结本无心开凿知强取君不见世情嶮恶未易论此岭虽高前孰御
古金章【全椒民问二稚子得金章于野分而竞焉入于县县以献州】
黄金铸印龟为纽埋没郊原已绵久春泥深处衬耕蹄腊雪销时经猎走腊去春来几百年年年寂寞无寅缘不知何代何王赐於此奚为独坠捐由来至宝宁长弃一旦光辉难自秘牧儿荛子两窥观不识雕章只知利里胥白官官为收歘从下邑归之州发囊启袭生精彩十目争视寒星流粲然五字分明在苍龙副将军所佩将军安在惟空名方寸坚刚终不溃物否而通理所宜在人谁谓殊於斯请看金印杂瓦砾未逢采拾毋轻嗤
中和堂
秋阳远泛秋山色越峤连云耸深碧廓然千里会一堂势压全吴迥无敌古今贵耳不贵目方丈蓬莱徒记籍安知严丽非壶中登览浑疑脱尘迹芙蓉耐霜红两行杉桧凌空翠千尺卷帘樽俎当清风大白一飞羣虑释??辉光生旧牓公以中和乐邦职又钦德操必有邻朝夕堂隂看七石
寒菊【仲冬十三日】
皎皎园中霜鲜鲜砌间菊长至破旬来兹芳乃幽独岂其时使然寒威未加肃又岂各有命荣谢分迟速如何繊柔质坚可敌松竹绿叶共葳蕤金英相陆续究之得所自养助为之福去蠧诱童稚剪蒿专野仆恐弱即枝扶忧乾必浇沃北风赖密樊朝晖借余燠侵牟絶蜂蝶蹴蹂无鸡骛得以保天材隆冬尚芬馥一溉必後枯嵆生论尤笃孟轲亦尝叹濯濯牛山木奚独物有是在人宜慎毓关节防疾疢驱除先嗜慾所养重於心非徒口与腹所履正乎道非徒险与曲纷华靡交战忮害尽消逐自然致冲和久夀不遭促持兹养生理可继乔松躅兴作寒菊诗葩浮宁传俗
题君佐寓翁庵
人生扰扰无非寓以寓名庵深得趣寓翁之庵年月多一日持文索诗句乃知主意不在诗欲以斯言昭未悟吾侪又作寓翁庵附赘悬疣聊复赋
观江都王画拳毛騧
忆昔曾观名画记画马独贵江都王当时所画拳毛騧声名气格凌有唐太宗爱之自题识缣素翕赩生辉光何年流落传人间至今不冺犹珍藏高堂邂逅一注目髣髴神骏如腾骧拳毛騧非凡马匹天驷之精为时出虬须英主数跨鞍出入戈鋋势飘逸谷州洺水血战酣电转风驰万人屈欃枪扫尽社稷牢归来始觉金创密江都能事妙入神落笔夺得造化真星瞳月颊批竹耳一毫不谬诚絶伦时移物化丹青在後世乃识真骐驎寂寥莫继数百年其间唯有曹将军将军画马超俦侣於此区区奚足数为图谩杂师子花忍使龙姝失其处予知此画名实兼虚美安能动今古叹嗟不足聊一歌却愧辞华非杜甫
求陈和叔草书千文
伯英临池池水黑世称草圣真无敌逸少奇踪昔所珍曾为换鵞书道德晩有张颠尤恠伟意自公孙剑中得由来传播千百年笔法至今为准的近时此学虽凋零妙絶何尝虚赏识唯公气格出天然挥埽能兼古人蹟纵如烟海鱼龙游?若秋天鹰隼撃斡旋舒惨在术内心通手应难窥测曩传法帖久己寘安得千文饱矜式越溪明楮白於霜昼永愿公飞电墨
谢中书张侍郎分惠赐氷
蒸云炽结炎威稔紫禁传宣驰内品颁氷首及辅臣家三伏歘成秋气凛寒光莹澈带恩辉圭角峥嵘出天禀红尘不敢傍朱门溽暑何由近华寝无瑕独惬水精盘荐冷潜被文石枕池凤应思引轻喙鼎梅亦觊清余餁蜗庐穷处厌烦酷嘉惠分沾幸尤甚儿童惊目且相懽蝇蚋窜身宁自审荷公借润变焦枯食蘖肺肠方渴饮强持累句冒钧衡深愧才华非鲍沈
暮夜还家得清叟所留二诗因以谢
暑云结雨殊蒸郁骑马天街尘土沕汗渍巾冠溜墨珠两目昏眵情忽忽入门下马意歘纾一派清风偶飘拂豁然自喜方自疑短轴碧牋僮捧出开卷知为清叟诗濯热蠲烦一何疾清叟之诗豪且丽笔力滂葩少俦匹上篇首吟东府西壁之画竹髣髴龙孙见奇质继言手植湘川斑一一琅玕露萧瑟次篇追忆钱塘西湖之荷花十里红香梦难必形容摸写极繊妙造物无心为之屈繄余何幸并获观氷饮玉壶清澈骨须臾狂霔轰雷车至宝似难安陋室欲还却记古人言在处护藏宜有物且摅鄙思酢所贻无以续貂还见诘
昨日辄以鄙句奉谢重辱长篇为贶再藉来韵和荅
屋梁晓影初日暾银潢下沃崑冈焚铁骑腾突方追奔璵璠入水体自温翩翩梦翼飞天门异香气力能返魂真珠倾写琉璃盆青铜古镜磨尘昏知音听凤裁龙孙重然宝剑垂荒坟扶揺九万观化鲲君诗体格能并存大言软语清兼浑搜索物象穷乾坤琼牋碾出花无根字字馥郁如芳荪至宝无价难轻论洪波荡纵长鲸吞元化运转通崑仑探颐不见雕镌痕胡为及我穷陋门守护固乏育与贲美材谁荐为牺樽羃之疏布饰以琨致用清庙非常恩
和彦常看月
双扉窈窕疑仙穴锁宿弥旬尘事絶夜色萧然鼓二中联步空庭望寒月衆星掩抑天无云万瓦鳞鳞带霜雪俯看腐草亦光辉仰数冥鸿自行列瑶台十二好裴徊银界三千孰分别钩帘却坐未欲寝况有高谈助清澈忩忩置酒当虚櫩肴蔌飣餖殊微繊长檠彻去不复用岂假密炬徒炎炎追思李杜篇章妙亦有狂语时相兼举杯劝饮一何怪斫桂浪慾尤难厌岂如我辈赏以意一觞一咏情何恬兴阑影侧各分散心月两适俱无嫌
谢郑州张资政惠书寄酥十四韵
峥嵘岁律垂更旧芜室萧然度清昼追想牙旌欲首途策羸取别尝重复踌躇去德不胜情归迫严闉仅能走歘惊霜月再弦望西向拳拳使心疚心之疚兮日益深使者踵门书忽授璨然诲语盈累幅字字煇华敌琼琇殷勤睠与奚所贻纸尾复题酥以侑开缄珍视未敢尝捧重临风且三嗅初疑黄玉可如泥和以露华凝不溜又讶仙膏久链成自有光芒发昏瞀轻言岂学陆机对以况蓴羮一何谬依稀乳酒下青云诗慕少陵慙浅陋汪洋惠意不可酬匕箸姑停聊密覆留向春朝助後觞却望台星祝公夀
之文【十月十四日离益昌十九日卭提馆作】
薄晩出城闉江桥渡清澈暝投僧居宿虚阁对圆月收灯纳寒光莹净见毫末久之未即卧爽气爱轩豁既眠复辗转竟夕滩声聒嘐嘐辨初鸣隶报马己秣就途诹所历七驿皆岑絶自兹五昏晓寝食乃其歇肩舁及揽辔必步由险辍侧身经崎岖仰首睨嵽嵲萦栈远如綫危处甚髫髪独榷跨不测震足殊卼臲履之为不疑无乃徼幸切缘崖瞩飞涛尽眼喷霜雪往往生眩转收昐不敢瞥间或得佳趣终多备惊蹶高峯?玉枕日射增皎洁因以名其村野老能指说蘧庐尽流泉夜响每凄咽哀吟听猿狖残星半明?边城行渐近山势如削铁跋历愈艰苦气象且凋缺萧条道旁舍编版代瓦设田妇负所汲鸢肩语嘲哳对此动叹嗟闾里念远别我行缘所职期会尤慎发指日鸠羣衆乡兵谨冬閲腰弓盈半万着令明赏罚颛颛觊讫事且惮粮糗竭唯予敢自暇憇止养关节所以图兼程僶勉强羸劣读书贵行志王事无琐屑致身非青云努力乏奇烈天涯适驰走使指亦忝窃何当成岁课归奏黄金阙解组虽未能乞麾蕲歛拙优游近吾土庶便松楸谒遐想无以止作诗纾郁结
小仲渡
山椒积雪尚堆琼山下桃花己开锦若教传画入中州便谓仙家事难审
得鹿【利州蒿平道】
呦呦山中鹿仓卒出深薮车徒歘以至惊顾却冲走荷箧适当之觝触难措手一夫不能胜掎角赖前後我马止其所险隘不敢骤思欲纵之去腾突惧反受絷四足愤气徒隂吼更番耦八肩双只度九堠顺风率汗背暮达行馆右解徽置中庭微息己絶脰事殊注虞旗难以公私剖脔割遇善屠騞砉声随肘均沾及兵隶不使或薄厚投醪古所重况此徧羣口闻音不食肉兹义予独守猗嗟鹿之微共命殆非偶不由驰猎窘不以罟擭诱逡巡赴死地有若杵投臼无乃失所向猖狂自贻咎彼类榛莽间知而能警否
百堂寺
巍峩江之干故迹百堂寺寺垫徙於旁遗构十一二百堂依岩崖像貌宛以备间虽或雕缺亦足起敬畏江流几浅深江木几荣悴舟车日往还兴寝谁复议鑪香有余烬无乃妄侥觊独叹镌凿功绵历何所自
石柜阁
一登石柜阁载读石柜诗诗人不可作诗思清可思至今江水流哀响犹依依佳趣想如古物是惟人非孤烟起林坳夕鸟相与归揽辔复前征长言解歔欷
石鏊
石鏊久己传往还迷所自下马诘亭卒指以水之涘徐行即其旁执钁俟我至问其将胡为云此久埋秘泥沙亦易发应手可立致逡巡肆挥举两鏊露精粹青如碧琅玕光莹非琢治圆模出自然小大羌有贰石根不可穷名鏊乃以类象物固其偶芜没良可喟傥非以名求何以见珍异頋我乏高才为诗强标识
过龙洞
晓过龙洞口秋雨寒江急?炬撒星飞随风光熠熠危阁势凌空履滑难择澁特特马蹄声谷虚良易入秖恐惊神恠轰雷起蟠蛰岂不念怀安自公忘岌岌
和苏进之同游乌奴山告成寺
长风掠疎林残叶何凄凄浮云带远山半压愁眉低纵游乌奴寺乃在嘉陵西嘉陵清且湍依约剡中溪十月未成梁傍舟祛挈提篙工上下手往往咍州犂系缆即肩舁踏石避角圭诘屈上嵯峨恍若登云梯下视飞鸟背仰听惊猿啼参差列佳境画幅展不齐峥嵘楼殿雄势欲凌烟霓香穗暗金像岚光映璇题宝函发神翰熣灿壁与奎圣言远如天至理岂易稽洗目幸荣观讵止徒攀跻四座敬无譁寂默桃李蹊遗韶动衆听司南警羣迷兹辰尤乐只并合又将暌鹏抟九万程鹪鹩一枝栖其适固均耳安中养天倪
喜雨和曹子方
班超己老入玉关仲子欲絶得螬李洗肠术妙久疾愈拜井诚危涌泉起较之今日遇滂沱彼情未足方吾喜自从三月变旱暵百日嗸嗸沸田里豚蹄榼醑谩祷求朝夕丛祠致拳跪苗根土乾类龟坼愁望油云杳无涘富忧攘敓贫忧踣疾首蹙额谁不尔噫予岂独钧尔忧反覆万端思所以察寃遣滞督郡邑焚巫暴尫固非理精?赖我同僚贤甘泽应祈烖可弭沛然倾注数十刻沟畎皆盈一何伟闽山草木亦增辉万口懽声宁遽止翌朝又复得高篇磊落珠玑光满纸强酬珍贶愧拙踈两喜相投当不鄙
武夷游仙咏
崔嵬倚天苍翠匀罗列百里清无尘气象不与凡山钧举目己讶非前闻悠悠官道行溪滨不陟峻险仙源分穿松度竹微荆榛古观壮丽依嶙峋道人鹤氅乌纱巾引我举棹乘长津横滩激浪花如银舟子敏捷妙入神萦纡逆泝山之根两壁万仭干青云如庵如室如仓囷奇踪恠状何纷纷仰观持久头酸辛开蓬偃卧望始真遗机断脱罏不熏漆棺不朽藏何身鸡窠乱草宛若新舟航六七排鱼鳞半入崖广谁施陈辄疑构置因昔人留此诡异矜常伦却看危峭无攀扪下挿万丈深潭沦虽有智力何由伸此莫谩诘徒自勤手披旧记烦咨询逖想会仙奚所存两峯最大势最尊当时曾集三千宾幔亭铺设紫云茵酒味醇洁肴羞珍凤儿荷香艺絶羣宾云奏彻更几春饮散只以夸曾孙神仙渺茫难重论此会此语相传云俨然遗迹尚不冺严祠唯奉武夷君潜有惠泽均斯民我游自午至夕醺目力所能才逡巡长言记录濡毫频师仙术异非所欣但怅胜槩无缘隣
行役一首【离建寜县宿缘心院】
浮梁跨寒溪出郭十余里暝投僧舍宿月影清如水剪烛吏文退孤坐俄隐几逡巡念岁月凋疎惊髩齿少学虽自勇壮行何不伟胡为浪奔走岂足称使指许国徒有心归田尚无拟徘徊仕路间老大良可耻气弱不耐饮诗多常累纸一吟聊破闷再咏渐臻理以及百千言往往不能己且以养情性固非争绮靡此乐非丝竹美听不在耳纡欝得以纾易直油然起所以驱驰中冥搜未尝弛今宵幸夷旷似匪尘纷迩悠悠万感集销烁欲何以遂为行役篇篇成姑自喜挥毫复吟讽若与嘉宾比疏泉以养泉所益不在彼蛟蚓间相杂要之适吾己傥或不吾知奚恤讥狂斐
别李世美
御茶贡了文书閴静坐一堂生昼寂木兰花谢叶成隂霁日辉辉荡轻碧主人为我开芳筵灧灔金樽泛春色举杯相属念我行赠以长篇重圭璧联官共职诚意钧踰岁光隂驹过隙自慙老钝於事疎每幸高才见禆益招携地宝溢课输立遣讼筒平欝抑隔州移粟赈疲甿指日敺兵斩狂贼走章驰檄公事外闲有赓酬副清适搜罗絶景穷造化铺写幽情露胸臆今朝饮别接殷勤判袂分岐在朝夕萍蓬邂逅难期度鱼鴈附托宜频的愿聆三节促归轩聊慰驰情想风格
和礼部苏尚书稺栝
渊明植五柳万古清风传子猷种修竹幽况亦飘然峥嵘韩退之甘受庭楸牵由来高爽姿气欲凌云烟嗜好脱凡近孰能窥後先岳岳尚书公声华天下贤仪曹经昼闲春日方暄妍不思葩蘤妖惟喜操节坚呼工斩恶木买松种堂前培溉劳朝夕霜雪期千年北垣有余地虚锸徒自怜名卿送珍材类至诚所缘稺栝仅踰尺标致怀参天拱把念所养扶持必周旋孤根旧土随不使知其迁逡巡十旬浃生意何鲜鲜栋梁他日功頋遇此辰偏清诗为题品光芒耀星躔栝荣诗不朽流芳共绵延後来戒剪伐当继甘棠篇
和孔彦常侍郎癸酉冬雪
淳深等彭泽瑰恠轻玉川读公冬雪吟爽气何飘然斋祠宿华省对此同云天坐看积琼瑶光辉想蓝田泥滓歘藏垢朽枯顿增妍纷纷布寒空往往迷飞仙狐裘閷余温薰炉凝【平】微烟清冷彻心骨复谁嘲昼眠雄词笔下驱若放春水船庆丰仍记岁讽咏期他年
留题忠州丰都景德观
丰都县北岷江侧古观峥嵘耀金碧层峦秀拔异羣山乔木侵云竞千尺二仙去久丹灶冷【王方平隂长生丹竈尚存】空载遗文在碑刻俗士纷纷徒叹嗟曾有何人继真迹
岑公洞
耽耽石洞天开镌岑公之隐来何年一朝仙去名晦然商人受香忘所传舟抑不进方省諐奉香入洞舟乃前灵踪自此人拳拳至今乾溢皆致?恍忽应祷殊无偏我来敬谒岁欲迁?泊沙碛登舁肩蹴踏锦石行江壖洞门屣步侵云烟瞻望塑像钦华颠挺之作记夸唐贤勒珉虽昏辞尚全却恨戾止非炎天不见百尺悬飞泉唯有岩窦声涓涓顷之自可遗尘缘况乃投隙图留连嗟予远宦方拘挛搜奇寻胜姑勉旃此日得此澄心渊安能摆脱追神僊临崖浪笔书长篇
追咏西园海棠
西园正月月欲残海棠一株花正繁滂葩艶艶鬭朝日露洗蜀锦红光寒回环桃李竞无色卓尔独秀当朱栏两春行役不及见今日偶幸官身闲拟开金罇恣懽赏酬酢宿恨开衰顔无何职事忽牵制遽戒舟楫乘波澜却嗟逐物犹蔕芥未免回首兴长叹悠悠清夜入寤寐往往蝶梦曾飞还归来绿叶空满枝正与老态相追攀须知乐事少如欲谁谓天意於人悭
杨内翰读书堂
无为山色参天碧翰林旧隐多遗迹跨鹤凌风去几年独有文章光翕赩构堂续志广所存善矣鴒原足余力清白永随风月久形容杳与尘埃隔伊尔歘忆四纪前曾蹑云梯附鹏翼此堂坐想不获登谩寄长言勒岩石
八月十八日观潮
浙湍浩溔连溟渤宵昼潮头卷沙出中秋三日日欲西一岁之潮盛今日雪山横亘截江来巨浪翻空生倏忽吴儿当此夸善泅执炬扬旗徐出没旁观奚止动精爽壮士为之犹股栗由来习俗竞兹辰士女欣然勇相率纷纷毕集遶长堤翠盖成隂何栉密邦侯乐衆为开筵歌管凌虚遏云物玉堂钜公临右席宾主交辉映簪绂注目应同济川念赏心仍寓和民术区区下客久不逢二纪光隂容易失幸陪高会还旧观聊解叹嗟挥老笔
谗龙
退之昔日谗风伯今日吾友谗应龙应龙闻之两耳卓急卷海水飞长空隂云曀曀为後先变化赫日成昏曚田间槁穗有生意虢子属纩卢医逢望霓万口动一喜往往备赛求豜豵顷之气象复舒霁飘洒尚不遭溟蒙龙乎奚尔不努力遽若有禀还收踪天岂虐斯民不欲为年丰林林未必皆咎戾必有任责当其凶蕲君勿谗龙谗龙非无从旱乾水溢各有召应荅不谬如洪钟昭昭之鉴明且威讵敢旷久而忘功一欲窃弄权霶霈私羣农震怒起旋踵葅醢烖谁躬慎无凝土像夭矫昼夜狂舞青衣童精诚修警感毕听朝暮膏泽盈寰中
和董都官登城南楼
危楼百尺据城堧徙倚浑疑到紫烟卑湿岂愁梅雨地清和尤喜麦秋天一川晩照飞孤鹜满袖薰风听杜鹃乡思揺揺白云外官拘唯幸际尧年
思养
懒登危阁望天东山外风烟隔几重白髪庭闱未归侍青纶尘土若为悰故乡辽夐踰千里薄宦拘挛等万锺指数瓜期尚稽远悠悠斗粟为谁舂
上太守陈少卿十韵
风流富川盛善政久濡沾市价童无惑关讥盗不潜卖刀人向本让路俗知谦明府精区处圜扉絶滞淹青纶方调补内屏幸趋瞻直道爰来遇孤踪岂自嫌有时申谳议仰见霁威严志得宁辞贱公闲倍养恬奚须祈汲引足以慰清廉静念官居乐长言孰可箝
董都官索署中山亭诗
突兀灵亭倚翠微纷然尘境此中遗高明颇惬星郎意邃密如嫌俗客知吟对青山揺玉麈醉临华月解银龟襟怀蹇蹇安闲久偃卧多应梦赤墀
荅董都官索去年诗债
轸下传音旨胸中长忸怩如何终日暇犹负隔年诗寡和知声妙难抽恨思迟殷勤还见趣荒鄙敢为辞
和闻新制间岁贡士
五载兴贤日月疎间关多是老闲居朝廷远虑淹才弊郡国新颁间岁书士子将期贺空谷诗人当复兴嘉鱼无能自愧逢辰早己脱犂锄就栈车
和江亭春半
亭压长江气象雄清明时节夕阳中天边远嶂横深翠花外余霞没乱红鸥鹭飞鸣得闲趣渔樵歌唱有淳风谁能共向春光醉穷达多忘学塞翁
和久雨
隂霖继月酷相因旱魃今年遽丧神膏泽翻忧害东作芳期那敢爱青春非无官政还蒿目奈有民咨易动唇天听甚卑羣语切雨师何事未回轮
和寒食在富川
城关咫尺到春郊跃马行春固不劳寒食萧疎观物态楚歌嘲哳聚儿曹平湖漾日扁舟满芳榭迎风画鼔高薄暮田翁醉归乐山花倒插挈余醪
杂咏五首
一【提壶】
长林栖息自安如谩劝闲人挈酒壶世治有谁从醉隐徒劳健吻汝知无
二【竹鸡】
切切声呼泥滑滑强关人事最无机安知巧舌为身累锁向雕笼不得飞
三【闻蛙】
蝈氏官亡种类滋脰鸣连党欲何为喧然无理令人恶忆着昌黎吏部诗
四【忘忧草】
忧乐由来繋所存强名微草不须论箪瓢悦道顔渊德陋巷当时岂种萱
五【杜鹃】
啼血辛勤尔自贻百花时节好闲飞行人日日春山过相劝相呼縂不归
惜花
玉人携酒对花枝怅息红芳己半稀楚帐歌中别虞氏马嵬丘里頋杨妃
清明闻楚歌
髣髴渔阳鼓掺挝依稀江左後庭花清明旧俗无佳尚唯此喧声杂暮蛙
初晴复雨感事
朝晖还复变蒙蒙过尽韶华冷落中媚紫妖红如病悴也应无暇笑春风
对雨怀陶掾
雨气侵池馆清如秋向深遥知修敌具潇洒不关心
钱塘集卷一

[book_title]卷二
钦定四库全书
钱塘集卷二
宋　韦骧　撰
和聂充甫水南见寄
衮衮孤城里惟君离俗居车鱼絶嗟叹诗酒养冲虚掩面羞龙断澄心对古书天其假幽寂停滀合何如
又和
诗来盛说溪山好局事萧萧似隐流闲对文枰销白日勇持吟笔战清秋城中事逐渔樵得门外客无车马留而我拘挛但增羡强酬佳句思难抽
和酬聂充甫新寄
霜叶乘风舞秋云盖野平南溪尘境絶东道玉壶清佳处怜君得新篇慰我情无缘一擕手相共濯冠缨
送李尉解任归庐陵
官冷余才晦涂清得代还维舟纷扰外行酒别离间水落蛟鼋伏沙空鴈鹜闲归欤风味好天末辨家山
摄户纠二曹事因自戏
三参军事归权握贱务区区日倍增却笑近贤衔署贵时人虚号一条氷
贾尉见迫给廪因以诗戏
月粟见须何太迫贱生奔走正无聊蕲君勿虑晨炊絶吾党而今解折腰
送浦大会甫赴榆次
平生落落多豪气万里区区赴冷官今日送君非故閈一樽为我尽情欢解舟吴浦江云重策马并门塞雪寒富贵功名行孰御古来新沐必弹冠
贾庆甫示山中梅诗因继成
雪意将成腊欲来乱山深处见寒梅化工若与人情比此树多应未及开
荅鲁虞部见寄
鄙才效职便穷僻忽忽天星殆二周系狱空虚民讼少幸门堙塞吏心忧琴书永日清无际草树逢春绿正柔惊坐高宾如见頋幽懽何惜贳貂裘
又荅惠诗并新鱓
珠玑盈纸将新味方丈分甘及贱夫大啜一杯乡思动却嗤张翰只思鲈
独登临清阁
阳阳何处一逍遥朱阁临清兴味高翠霭相连结春态澄光下视监秋毫绿杨静舞腰初困白鸟闲栖目不逃独到独归俱有意暂期尘土落只裯
得董都官书因为寄四首
晩来音驿拜勤渠咫尺拘挛万里踈却羡浔阳堤上柳长条往往拂贤车
七年恬寞坐江濒今日登途气象春请剧书成为泽大马蹄无惜入红尘
花表危楼远目穷华轩不见见春浓春山缭绕无重数还在春山第几重
登临何以慰相思把酒开编读旧诗正是去年酬唱景春风花草半离披
椶花
叶落不随羣花开亦趂春初包莲蘂白半折粟文皴蜂蝶遥相笑儿童冷不亲华丹君勿责劲直在吾身
和太守临清阁一首
朱阁新前构峥嵘枕水端地饶千顷秀天付四时寒波蹙龙鳞活山斜凤翼攅晴光照毛发翠霭夺华丹贺老空游监严公浪记滩轩窻通浩荡榱桷变雕残静极尘机丧清多饵钓难来当思洁白意不在游盘气爽如开凌堤环若刈兰绘工忧措手诗将勇濡翰远目穷层汉澄心俯曲栏鸢鱼皆自得宇宙始知寛神物应相护贤侯与衆懽政声喧盛美隅泣解辛酸登览临春昼雍容兀醉冠千龄幸臣宋五袴正歌潘环佩锵芳席旌麾掲画竿笳箫音嘒嘒貔虎势桓桓俗乐芹争采宾归铗不弹落成今日事遗爱咏斯干
榴花
本根树立宜坚厚韡韡佳花号石榴丹赤终能尽敷吐馨香何必事飘浮晴光照处火欲烈雨气凝时血不流莫怨春风施力晩天教美实冠清秋
乾元节口号
祥电当年绕斗明岩廊今日享隆平三朝功业山河固万国讴歌宇宙清湛露均恩锡华宴薰风入奏阜羣生庶官愿祝无疆夀葵藿心齐向日倾
观棊
不卜天时不背山枯棊遇敌战谈间藏机闇伏三千楯侵道雄闚百二关羣语虽咻难改听一先偶失若无顔人心勇善能如此谁谓渊骞未易攀
剪金花一首和陶掾韵
花神委曲竞光隂特向低丛剪寸金买断园林初夏景意教蜂蝶慰寒心玲珑圆影风前舞寂寞红芳雨後深稚子知名不知实采之掷地听余音
枇杷
美种盛东南园林十二三金丸方磊落琼液正包含采熟鸣禽怨?多稚子贪岂须江国重天下嗜柔甘
和陶掾同登晓亭
芳蹊诘曲上亭南小树萦纡若舞骖直对苍山班席坐旋寻幽卉满头篸楮皮裁幅明如玉竹叶浮杯渌似蓝共酌共诗其乐胜俗忧应是不能堪
庆甫借棊子
碾玉为棊黑白明临枰思策且须精莫教败衂空如扫却出枝辞辄罪兵
和贾尉女真花
秪恐繁云炽碧空火龙昼跃汗随风飘来翠叶亭亭处滴出芳葩点点红最美虚心如有待直饶润色更无浓主人为尔邀宾醉狼藉杯盘晩照中
昨暮会饮庆甫署观女真花因求一二诺以厥明至期不至遂戏成一首
见许黎明和露剪日高何事尚稽期也知更欲延宾履次第开时固未迟
谢太守惠家园瓜
种继青门气类嘉恩传铃阁动光华含滋虽本生成力采实难胜宠赐加冽若层氷破蒸鬰明如碧玉照玼瑕贱官咀嚼深衔恋代至明年正及瓜
萧洒参军宇六首
萧洒参军宇临庭客不过秋花生意渐夏木昼隂多坦腹羣书榥搘藜一径莎尘泥奔走外得此兴如何萧洒参军宇年来讼狱稀凝尘掩丹笔苍藓半圜扉晩树鸣蝉沸虚檐闘雀飞何须溪谷隐即此是忘机萧洒参军宇郊原咫尺分门前涨溪水屋角露山云白鸟斜阳见鸣桹半夜闻安知名利境驰骋共纷纷萧洒参军宇回环百亩间山光侵户牖柳色锁门阑尽爱清风满相仍白日闲只赢诗思勇濡笔溅青纶萧洒参军宇疏池小圃东风荷朝披靡月竹夜玲珑樽酒有时满囊钱计日空养恬真得地捽茹乐融融萧洒参军宇幽轩占一隅栟榈双翡翠薜荔绿氍毹偃息三年计炎歊六月无跧藏晦疎拙违俗任卢胡
八月泛江送客
送客欲逡巡方舟?棹频夕阳千嶂外秋色一江匀酒面红烟惨歌眉翠黛颦昔年离别恨今日并如新
送浦倅之阙
翘翘别乘出吴关吏俗随辕不敢攀此日谩淹飞盖住明时那许壮才闲秋花几处逢孤驿凉月相迊过暮山请剧书成双阙近伫闻忠论解天顔
酷暑初夜
尽日炎炎酷暑蒸黄昏气象未全清天风难值树浑静海月不见云空明羣蚋得时方伺隙噪蝉何事懒收声噫予自有安恬趣岂废林间坦腹行
十月
风脚无时定霜花昼亦飞天愁云四合树冷鸟相依陋室羣书满衡门俗客稀饥肠何以疗园芋正丰肥
望
木落望始远隂沈其奈何遥山云四闭飞雪两相和天惨景愈短楼高寒更多凝然空引睇鸿鹄不知过
和吴常甫移石
千夫挽车载无计奈人灵惊起蛟蟠迹空遗鸟篆腥莫歌山有栲始信物如萍只爱坚姿峭予眸为尔青
再和
突兀见升平前非望汝灵尘途虽阖眼血刃不磨腥气格希神岳漂浮贱水萍遇迁何足讣唯守自然青
残春
家近西湖日往还恬然不觉到春阑水边花发华丹尽水面清光终未残
休王其如各有时开荣方徧又春归东君忧在阳功乏多少闲云天上飞
塞上
塞草游驹犊边城夜不关健儿心亦礼老将没於闲岂见兵符走唯闻象贡还从兹徐积比不得塜前山
初上汴舟思归
夜气凄清星斗全倚樯引望东南天怀归重念秋垂尽倦目羞看月又圆况是汴流投浅涸夫何单舸尚留连京华岂谓无心恋自恨孤踪远邃延
小饮楼上作
西风吹酒面楼阁近重阳悔把菊枝挿幡思乡路长比来求熟醉到了减清狂不是纷华少纷华我所忘
舟晩行
汴水日就浅篙师心不皇扁舟若无滞旧里亦非长残叶余秋色明霞接暮光黄昏未停泊独自倚危樯
汴上榆柳
栽培芟治责官曹官牒书为第一劳擢干不知多少树施功唯系万千艘斧斤畏法谁能近雨露流恩气转豪今岁河堤新决坏森然安用拂云高
归兴
船头破浪疾如云船上篙工勇力分行色纵无笳鼓竞归心急在旨甘勤远山偶向斜阳见幽鴈偏从半夜闻安得巨觥为大饮乱浇乡思作醺醺
初入淮上
汴水方穷到淮水大船蹇蹇拒风行不知静里千帆过唯喜空中一派清秋气己残山态老夕阳未尽浪花明牧儿随队闲无事强作歌声和橹声
自守
薄仕功名未计高懒随时辈强譊譊推诚本在求诸内害义何如寡所交岂为初官寻要路唯忧旧学长心茅清贫我乐人毋诮不独扬雄解解嘲
骧每恶晏起强酒二癖因作诗自警
晏起己嗟为惰甚讵堪酒病复相婴未忧居养能移气当念怀安实败名便腹亦尝嘲睡癖腐肠非是醉时清辰乎径去谁能止壮志毋宜恃晩成
感梦
真人无梦梦非真自愧通宵所梦频凶吉有来皆系命岂须占讯复劳神
将赴富川
去年乾没道途间今岁官期日月悭学古虽然非为禄食贫宁不厌居闲利心汲汲人皆是巧宦悠悠我不关三尺若能多所活尘泥何必贱青纶
驻轩亭
下马得危亭江晴气象清潮头千顷白柳色万株明风物应如古登临独有情行春始今日今日不虚行
过桐庐郡
舟倚桐庐岸春风草树明经由今假道潇洒旧闻名山势侵云上溪流见底清兹行得佳味夜枕听滩声
过七里泷
溪流一道突羣峯耆旧传为七里泷唯喜幽佳忘世俗不忧湍险赖篙工鸟声喧滑春风里人影稀疎翠色中却惜扁舟不停泊全输好趣属山翁
和红蕉
欲赋红蕉拟象难等夷未必下芝兰霞飞翠岭分余彩凤宿青梧半露冠举目尽知惊特秀推诚谁解比含丹莫教俗笔空传画也作寻常润色看
和公余言怀
荆扉栖息久壮志未能摅昨绾半通绶新持三尺书虽然烦听讯何足挠冲虚伺隙余公局开编入燕居敢希成大器唯恐近汚渠心欲平寃狱情奚病滑胥贤门不多地贱子幸投裾每得高文贶翻嗟旧业疎自滋忘弃学岂复怅离蔬若使华无实宁为蔽芾樗
和访古
古人抱道重行志未肯轻从碌碌居孟子历为侯国客退之三上相君书心忘险厄高苏武言极兴衰仰仲舒试问渭滨如不遇直鈎何日得生鱼
五月到官七月八日始并得家问二
琐琐尘泥迹悠悠远宦心一朝何喜甚连客得家音义训通千里人情贱万金斜阳复东望依旧暮云深
红文苋
色若栖文雉圆如挿綉幢春葩应有并秋卉合无双
和董公肃十日菊二首
自是重阳过重阳菊不迟幽芳始经宿羣好奈随时未减黄金蘂何妨白玉巵赏花非赏节衰谢直为期昨日堕乌纱游懽等孟嘉今晨举青眼独自竞黄花香冷朝犹盛人疎势可嗟明年又重九何以面芳葩
和苦吟二首
夫子吟何切辞源泻不枯秋山凿寒玉夜蚌抉明珠感叹通前古风情满五湖只忧长寡和白雪本高孤骧也饶诗癖才疎思每艰持毫欲临纸逐兽不知山着意穷三百唯时见一班羡他唐老杜气格独优闲
厅前丛竹
软枝轻翠近檐垂朝暮清风不失期明月满庭无隐伏夜深惟有此君知
八月十四日夜月
中秋垂一宿延颈望金波素魄虽微缺清光己觉多圆来殊俯近观者尚蹉跎明夕当如鉴光华更几何
十五夜
八月得中节今宵秋又中由来金气王向尽月华充翫与多方共清非别夜同明皇如未死依旧惑蟾宫
十六夜
明月上天稽中秋己过期十分初减处万目共怜时不见昨宵盛安知今夜衰清光比他夕犹胜满如规
咏萤
诗作东山事己賖宵行今复动谁嗟秋高党类纵横出月黑光芒斗顿加风触羣飞迸星火水澄乱影漾金沙区区曾有分辉客晋室寒儒本姓车
咏水
泽物施工讵可名涓涓以及大川成更逢卑处须流惠有不平时即发声倾侧只将盈上凖毫厘宁向外边明宣尼所取尤深远盖取原充昼夜行
咏竹
此君坚直本天然岂学妖花艶主轩筠带轻霜凝不落干瑳圆玉碧无痕非春长自繁枝叶有地终须大本根谁为裁音荐清庙定胜嘉木就牺樽
残灯
寒窻夜将艾一点映萧萧焰向鸡声短花随蝶梦凋何须惜余照且喜近清朝老婢不知此荆钗屡屡挑
谢董都官见寄
区区贱质耻无闻深荷明公曲爱存谈席方忻接余论诗筒多谢遗佳言辞源浩若江河泻文意过于布帛温听狱平反愿承教异时安敢议高门
再贶诗复以前韵荅之
媿将鄙句报多闻操纸安能蔽所存砚墨未乾忧见罪牋封还枉却酬言长吟不觉手之舞熟览方知即也温长者如兴起予叹摄齐时愿一登门
咏草
萋萋广原上苒苒曲江湄人迹不到处春风似有期勾牵碧成阵蒙蔽密如丝待看野火烈百虫悲不悲
闻新鴈
夜堂危坐气凄清秋月光中新鴈鸣出塞不知多少路穿云才听两三声归时行列应如旧来处风烟合认程今夕沙汀好栖息弋人诡计未能成
仙掌峯
巨灵前事杳难评融结皆由造化成山历古今常似掌地当西北是扶倾擘开太华几千仭指出飞鹏数万程岁旱定须先展效力推云雨救苍生
剪刀
一身分二首一首一銛鋩遇物无微细交锋即断伤剪齐繄汝鋭任用在君详大抵便柔脆毋令过所长
秋怀
西风潇洒作轻寒黄叶楼中强解顔画角几声催晩照乱云何处是家山宦途有立宁辞贱局事无多岂厌闲浊酒一杯休万虑长林烟暝暮鵶还
汴河
通济名渠古到今当时疏导用功深源高直接黄河泻流去遥归碧海浔护塜尚存芳草乱隋舟安在绿杨隂年年漕运无穷己谁谓东南力不任
黄河
四载收功故道循滔滔千古势无垠流知江海涵容大静觉乾坤覆焘均未必崑仑独倾注秪应河汉共濆沦如何骑得鲸鱼背直到天涯一问津
和聂充甫晨霜
勿异繁霜早园林己具腓陨时兼夜气凝处张寒威月落初分白阳升还尽曦棱棱不终日由此识天机
东庵院
闻说东庵在庐岳浮屠百数独无双堂隂翠色连危嶂门外清光挹大江怪石漓岏坐龙虎老松突兀树旌幢何时得对幽佳趣摆脱尘襟酒满缸
和聂充甫冬晓初起
霜月孤光在寒鸡一唱催晨兴衣未煖夜诵帙犹开乡梦还千里愁肠过九回浚明何所立缇室又飞灰习曹何君屡有引年之语而未暇请今兹官满解去骧作诗言其荣以壮其志惟僚友不异幸同辞以助之
营营贵富此胡为可止能归即可师家住岭南谋退老官休江左正其时相从禄仕随诸子得谢乡闾似者谁赢取林泉长日月为君潜计乐无涯
司马南楼纳凉
溪外层楼入翠微登临炎酷杳如遗千山相掩云争出万浪欲光风倒吹摆脱尘纷得危坐牢笼清旷就新诗短衣野老遥相目应怪官闲亦有时
贾中甫送庆甫弟来尉永兴久之告归仆多其来而重其去乃为诗以送之
仲弟安居後先庐忆故乡暌离何足惜气义己为光远趾他年见归心千里长西风吹别酒为赋鶺鴒章贾庆甫以局事乘小船犯风波感其危而为诗且以相示仆亦於舟字韵和呈其卒章盖言有俟以慰贤劳之叹也
万顷风波一苇浮发巢犹稳羡蒙鸠唯余忘胆惊其说况子轻身坐此舟轲戒立墙虽孝节尊曾驱阪本忠谋小官辛苦宜无念自古高贤达以忧
公闲念诗社之废寄陶贾二同僚一首
地僻少将迎溪山一概清秋深孟嘉宅岁古阖闾城吏隐全输我诗豪半属卿社坛何冷落濡笔请寻盟
雨後
西风吹雨过江城林馆秋浓气转清埽叶堆枯阶半没步畦经润履无声拒霜欲蘂扶疎翠暮雀争栖格磔鸣贱局安闲出天幸未须多口论功名
见省符知有代官一首
寸禄固拘挛区区顿豁然比来符檄至代者姓名传公事多闲日归期不及年喜情通梦寐累夕拜亲前
和陶掾见寄
寂默公闲外新诗忽见撞比来知燕坐时得近秋窻临奕夸能胜持杯学诈降【此二句陶君之言且中其病也】相逢怯此病继晷请然釭
待拒霜开一首
予怜拒霜好独立冠凋穷故腊新移至经年曲爱隆栽培曾倩圃灌溉每呼僮覆护障炎日枝撑御暴风欲高殱隘叶待盛拓芳丛不取蒿莱蔽那妨雨露蒙翠行疎密等微径往来通恐折频敺雀忧衰屡?虫清秋方淡薄碧蘂己玲珑占表如争胜藏身若养蒙绿幢擎蓶扈圆玉琢青葱美操寒中辨丹心日己充不甘为菊後渐见出篱东虽本生成力宁非养治功从容延晩节次第待轻红肯学杨花雪悠悠负主翁
陶掾书齐小饮
学非焉用赘多多养浩当须继孟轲把酒相懽外纷扰吟诗大句破妖魔坐中谁作向隅泣天下今无扣角歌圭绂巍巍君勿羡安知此乐不如他
秋日即事呈同僚
潇洒临霜夕清居守决曹严城吹角罢隔壠听猿号警卒持更切呼囚报钥牢讼庭澄一水尘事戢千毛檐閴蚊雷絶池虚蛙吹逃逍遥静襟虑抖擞敞只裯树木凋零尽星辰气焰豪月微棕影薄风急鴈声高忆昔随羣学当时髧二髦读书图皦皦感古动忉忉意趣青云近煇光白玉韬百钱宁问卜一钓冀连鳌直谅谋相与回邪欲尽鏖自期非干蛊幸遇岂屯膏翻媿雕文陋难逢异数褒葳蕤从末宦淟涊着青袍歛翅鹰栖臂垂头骥伏槽安能枉寻尺犹得饱藜蒿但恃心如砥那矜目察毫穷通任甄冶险恶远波涛养浩虽潜孟折腰诚愧陶常嗤强蛇足敢叹抑牛刀衮衮途泥里悠悠日月慆居然成俗态何足谓贤劳贫贱非无赖清平况夙遭边隅虚障候弓矢载鞬櫜途易家音数官闲坐食叨人皆讥野僻我独固持掺寂寞几尘甑包并或餔糟趋时聊勉勉乐道每嚣嚣肺腑兹尤慰朋从义不謟相逢甚优渥得兴且游遨胜赏当随地秋郊况附壕山嵠正堪屐溪曲尚容舠莫计空清俸须令贳浊醪菊香分嚼蘂蟹美共持螯谈席争挥麈诗坛让拥旄纵横新义论嗣续旧风骚气鋭千戈立词抽万茧缫功名休挂齿志业本夔臯
宣赦回马上口占
黄纸恩书下紫宸岂惟羣罪许从新其间多少寛民意四海承宣有几人
十月暮登延夀阁
湖水渐如带扁舟渡亦艰山空翠屏浅荻老雪花残立马寒烟际登楼霭暮间严闉促回辔吏隐乐终悭
晓坐
晓鼓韸韸日欲升寒厅危坐对前楹霜威着树琼瑶色鴈阵横空风雨声自喜优游服王事那嗟寂寞滞山城凄凄院吏公衙退却就书帷万虑清
夜射通叔虞曹圃
束苇然膏百炬红夜堂寒气变春融流星半没飞金镞缺月初圆引角弓赏罚明如棘门上和容远过泽宫中平心不为长眉醉慷慨真成壮士风
辨诈
远俗无知祗慕恩凿山踰岭献麒麟诸儒不用区区辨多少难明伪似真
田叔
冒死随敖衣赭衣当时踪迹己几希忠哉相鲁扶君过不使民情向我归
感事
治体清明己久成世途欹侧未全平憸人仗势千钧重直士无媒一缕轻忍视凿墉高外观更嗟画饼窃虚名山林岂是多扃鐍自为区区志欲行
和鲁成之兄弟见谢
新文来复数旧观顿然还愿助羣锋鋭那慙底石顽辞豪虽欲抑理属不容删废懒翻多媿衰迟近学山迎亲来毕幼妹之嫁久雨稽阻思望而作一首
江南二月尚春寒千里安舆冒险艰远想长岐同积雨不知今日过何山出迎应喜诸孙慧奉夀须惊两髩班从此莫轻离膝下茹蔬坚乞侍高闲
董公肃都官被命倅南海以当分符之寄南归道中贶书因以诗为寄一首
痟中邂逅饮寒氷未及公书慰鄙情脂辖近离双凤阙拜恩新倅五羊城旌旗晓过山川秀笳鼓春归里落荣诗社荒凉怀旧将不知何日可寻盟
荅鲁成之兄弟以诗惠牡丹
品冠名园盖物尤主人分惠若为酬摘兼残雨妖娆甚将以新诗意义优几树天香盈翠笼一栏春色想鸿沟满头恣挿成狂醉为恐花神恨暗投
闻诏寄鲁成之兄弟
天子需贤虑逸遗诏书间岁出丹墀嗟予衮衮成无状羡子飘飘正得时能将必先期敌胜善占当自照心疑相将岐路青云近莫厌萧条更下帷
代官未至泊舟颁条门独宿署中
独宿官居静维舟古岸斜尘埃犹吏局烟水寄吾家乡梦连宵动归心计日差何晨望星斗晓橹趣呕哑
南湖晩霁
雨脚随云断湖光带日还微虹初照水余雾尚怀山理网渔歌喜支篷孤棹闲萧然安舣泊尽室画图间
过白公堂
四百余年兵火後至今遗构葺如新谪官岂是多恩惠谁谓文章不动人
庾楼
仗节当年分国寄危楼千古压江浔山川风月宜如旧踈旷还同庾老心
狄公祠
数间冷屋苍山觜忠孝功名万载师曲俗佞神惟畏祸停舟祗谒小姑祠
陶令祠
莫笑先生犹假醉先生于道未宜轻门前五柳今何在唯有江流百丈清
舍绮霞阁五首呈石丈职方
绮霞阁
美构冠名城区区喜与登澄泉朝窃鉴爽气夜相陵物象方倾盖襟怀过饮氷苍葭此何幸玉树是依凭
水中亭
回环水面碧于蓝晓夕清虚万象涵佳趣不容为独榷史君横彴在亭南
枯荷
绿萍漂合旧根斜独恨来迟过了花不见离披照秋水尽依名阁作余霞
蕉迳
两行对植接低圯弱质毋嫌费?治十月绿隂犹满迳也胜蒲柳望秋衰
小山
嵌空寻尺立池津池北池南孰可邻草树自羞还自笑凋荣一节任天真
和石丈职方长春花
舄奕红芳续皇皇若竞辰尽居羣卉右独得四时春孤节寒方见滂葩日又新笑梅侵腊候欺菊冒萧晨值赋知均被生成此特频咨咨偏惠意天听杳难尘
待令移寓赵氏园亭
待次乡闾计索然故人亭馆寓跧折腰五斗羞彭泽破屋数间如玉川晓竹冒霜清节苦夜禽啼月小声圆萧条真趣非无赖捽茹箪瓢素所便
贺简夫石丈罢令先期请老
七十能归世己稀挂冠况在壮龄时休风远过疏公上清节未甘陶令卑门枕白云朝睡美席函明月夜杯迟区区胶禄宁无耳漏尽钟鸣合自思
遣兴一絶
睡思容易醒辗转衾裯单今宵听风竹始觉窻外寒
得陈安道书知移邑名次
安道枉书自东都报我外移春可凖予方寂处藜藿空蓄缩仅同枯壤蚓闻之虽喜良自嗟仕岂为贫今颇近男儿有志期必行五斗折腰何足愍
初睡
冻云卷尽月华清寒气棱棱夜转生一卷古书齐万虑满杯醇酎卧三更附炎鄙态悲时薄养僻孤踪任俗评旷逸最便朝睡美邻鸡不用再三鸣
忆富川四首
渴忆富川好官居似隐潜江山慰情淡鱼稻养贫亷旅传无将送狴牢絶滞淹踈闲真自得何恤远炎炎渇忆富川好孤城挿翠屏淳风在人物真趣满郊垧野屋千间古晴山四壁清别来平鄙思偃卧閲图经渴忆富川好优游度岁时白云藏治署苍竹对书帷奕战侵遗筭诗坛让拥麾还乡固佳况畴昔尚深思渴忆富川好官休欲放船垂囊买村酿掷饵得溪鲜迹寄纷嚣外情摅旷逸全交游日相醉屡以去期迁
陪胡公奕碁
区区席末侍枯碁臆计苍黄胆欲飞制胜固难施小智冥行多是触沈机狂谋殊愧千无得鋭气何劳十即围贱子衂归深自庆只裯荣带老人辉
清明
去岁清明富水滨今年旧里遘芳辰风流萧洒殊前日花木依稀似故人游览不宜辞烂熳别离还复在逡巡蹔闲幸可频吟醉春色当于我辈亲
阻雨
清明未远正春浓澍雨无情苦见攻沽酒穷垆应减价障泥豪锦若为功轮蹄寂寞湖山闇桃杏凋疎台榭空唯有居闲足幽况晏眠冷屋似山翁
病目未愈
病目私庐药足治【平】茫然盈月尚多眵易平本远风埃路难愈应缘笋蕨时花入书编飞扑扑星攅檐隙转累累古今是否消深虑视少唯便默以思
即事
云物半隂晴春罍酒气清花空叶自隘梅重核初成噱论无柔语酣歌有壮声翠眉应见笑先老掷风情
杜鹃
杜鹃叫林表晓窻色初分却忆动乡思去年江外闻
周生哀辞
所到固为命嗟君志不通未施稽古效遽遘及泉凶玉毁垂成际兰摧共茂中哀歌闭新垄寂寞四山空
致政胡郎中生日
未容广受擅余徽远嗣亲荣二十期【先尚书前归休於杭地】山岳有神储秀日朝廷无事乞身时挂车濯濯吴风厚奉夀诜诜夏景迟贱士葭莩敢为献愿光南国过期颐
和简夫游南岩
古寺因山半翠微跻攀危蹬上云扉只应秀色随秋吹还似红尘染客衣子贱鸣弦方暇逸渊明解绶己来归吾侪幸得陪清览相与优游养道肥
又和见招鼓山游
气凉天淡正时秋野兴山情猝未休承召驩于鳬藻甚但忧尘迹累清游
又和闲居
雨余秋气逼幽斋时动新篇雅奏谐不是溪山清耳目自缘氷雪满襟怀荣名疣赘心都弃世事毫毛力己排唯有鉴湖风月近贺公前迹可为侪
和扑满
一等出钧陶唯便儿女曹诲悭材甚小扑满祸难逃所忌同欹器为忧在错刀物微诚谕远招损警贪饕
送处道丈之台任民掾
辞曹新调补术学久坚完有位欲行志爱民无小官脂车乘短日山国动微寒即听佳声满贤劳岂或叹简夫丈昔遗老杜别集而骧以外集当之久而亡去近承多本因以诗请
昔日交传集外诗规模虽记旧编遗近闻机格多兼副可赐闲中一解颐
赠项子後处士
介似於陵可谓清老来志操益坚成胁肩傅会羞衰俗捽茹优游尽此生只以图书养高性不繇林薮市虚名谁编野史防遗逸当为先生作独行
去年今日
去年今日到宣州舟倚昭亭晩雨收鸭脚飣盘随土物蟹鳌将酒掩珍羞溪间鴈集菰蒲老田外人歌?稏稠此际剡游还忆旧闲中情味两悠悠
忆江上
故岁官还势亦勤飘然单舸下长津风江无定收帆早夜浦多虞撃柝频俸辍稻粱虽怕之直轻鱼蟹不嫌贫苍波古木应如旧惆怅经由又隔春
千佛岩读书寄内
官期未迫蹔闲身斆学岩居及夜分霜落空山寒切骨风号万木响连云有民勿谓书休读无术当知政必棼独宿不辞应会我功名富贵本辛勤
石夫人挽辞
有子任清时夫人新拂衣人生到此乐天数奈相违壼肃风规在奁闲粉泽微云愁寒垄暮何处是魂归
石经老挽辞
己矣九泉归嗟君值短期胸襟遗草在孝友阖门悲学谢生前用名多没後知幽冥当自慰造物本无私咏唐史
李卫公【靖本名乐师】
能作膏肓遗萧辅【高祖曰李靖是萧铣辅公佑膏肓谓破之也】更於西北振威雄【北谓突厥西谓立大宁王慕容顺】若非明主矜羸老几向高丽弃旧功【末年欲征高丽太宗不许】
李英公【积本徐世积】
威加突厥胜长城【太宗曰今委李世积于并州岂不胜远筑长城】药赐须灰感圣情垂没训言非不虑奈何坟土竟遭平
尹思正
执笔威踰知一杖忤权活得月将身位终八座非为幸埋戟相符岂不神
李朝隐
拽宦鞭奴蔑贵权当时风角?衣冠及为御史声名减岂是官高便欲安
张中令【九龄】
金镜文高压万珍开元宠遇号知人范阳奏日言如用安得西蒙蜀道尘
李适之
鑛金言率遇参商罢相还歌乐圣章怖死宜春中奸贼令人扼掔痛其亡
二阎【立德立本】
八座蝉联属弟兄当年门地足辉荣可嗟不富经纶业唯着丹青制造名
苏世长
披香殿上叹隋君校猎营闲劝十旬莫谓口忠心则诈何如胶口不言人
刘知几
五说三长历历陈坚辞史任斥因循若教直笔专归手褒贬应能慰後人
卢怀慎
言极公忠器业清死犹勤恳荐时英贤哉度己推姚相不幸幡成伴食名
李林甫
国忠祸衅根芽日此贼倾唐势己先构陷名臣寃且衆天乎何意与终全
杨国忠
权由宠盛危宗社天子倾心日自如十万北来犹未悟潼关尚听促哥舒
王珪
斥姬援祖沃君心贞观箴规器独深私庙因循遭纠劾可嗟玼玷在球琳
戴胄
持平远继张廷尉献议尝班魏郑公谁谓尚书无学术没身何媿谥为忠
戴至德
神翰飞英纪至贤谓如舟楫济洪源偷名岂学刘仁?专向朝堂卖主恩
魏郑公
东宫尝吠非其主贞观终高献纳臣不独齐桓忘射带太宗当日最知人
虞世南
太宗宠异号名臣五絶当年赐目新亡也重嗟文物去石渠东观谓无人
韦见素
入相年余值狂寇独随车驾岂非忠奸凶萌祸根荄远史笔如何罪及公
契苾何力
自称烈士受唐恩宁死延陀不屈身莫陋将军本蕃种中朝似此几何人
李光弼
阃外分忧屡积勳间言几欲变深恩十年三觐劳方面荣耀双旌并在门
邓景山
并门雄镇军权重歛怨残躯不足伤偏将赎身由纳马贱人贵畜自为殃
韦坚
勿诧崔生得【丁纥反】体【都董反】歌运潭聚歛一何多术虽可鄙非其死甚矣奸臣恣网罗
房琯
蜀途赴难忠虽固车战亡师咎己深天子未归京未复不知何暇有琴心
崔荛
大臣许国当由道执政如何事佛淫身附奸邪不知祸却谈报应感君心
杨绾
总政中书月未期郭崔奢侈遽中移代宗勿叹天亡早用相斯人己後时
郭子仪
凌烟阁上中兴後勲德光全属令公鱼辈也知深用力其如谦巽悟宸衷
萧复
面排卢杞兴言佞背沮刘公受旨私真相不知知彼相便容辞疾等闲司
柳浑
刑寛毁玉回天怒智料渝盟识虏情延赏见跻终不愠陶陶谁似柳宜城
李揆
献替初虽有可贤忌能遭贬是谁愆麞头鼠目言何易重困江湖十五年
忆双栟榈
忆昔厚栽培怜双异衆材青青江外色往往梦中来未得甘棠比宁随弱柳衰春华摅劲质冷淡为谁开
送刘诚夫江隂狱掾
学老才优底里精青衫今始掾江城高门积德功须倍三尺持平道可行听决即能诚吏俗名声安用势公卿相逢未几还相去赠别非言岂慰情
石龟
磨琢成龟智不虚天然体理画难如世珍未许论荆璞神迹当曾负洛书山泽秘奇西蜀远星辰分气北方余坚完自得灵身计安用区区免余且
县斋即事
作邑慙无术怀民赖有年讼筒消不逞宾席汰非贤奉养庭闱稳论求典册全谁言非吏隐山水匝城堧
喜德甫彦文至
昏昏山雨锁春晖褊邑萧条客至稀怜子远来求所益愧予无术慰焉依文章未易论高出行谊当须及庶几幽阁羣书足游意圣贤虽邈欲谁归
雨池荷花
云翳前山雨脚长洒然清气动莲塘花中润色添来美叶上繁声过去忙红面浑羞泣珠泪翠盘微重泻琼浆萧萧古县无公事赢得澄神坐冷床
金华按覆回止普净
雨止山路滑肩舁进亦难官拘当勉力室处岂非安浅涧流还急鸣禽意自寛来归虽薄暮古寺且盘桓
登楼
邑落皆山水登楼远目通从容民事外游息圣经中画饼羞虚誉持衡尚至公此心难语俗举袂挹松风
离邑之衢按狱
出野暴雨作迟晴方戒行溪山百里秀气象一番清于役途虽远祛虑意自平民田况交隶足以慰予情
野塘白莲
路转方塘口塘莲云不如孤芳己难值秀色况非余及鉴波平後飘香雨过初泥途忧溅汚顽鹜仗谁祛
石龙
隐隐苍山壁蜿蜒此蛰身物生多有象人附即为神头角千年古威灵一境伸确然难以诘立马为逡巡
还邑遇雨
一阵隂云一雨来驱除烦暑洒尘埃山川固不为迎合岂是先知地主回
闻国哀
欲及乾元节登遐诏忽飜万方钧疾痛三纪被仁恩气象河山惨光华日月昏小臣忠未效饮泣望崑仑
县圃刈禾
林下圭田一亩余春耕秋歛亦勤渠年丰独喜能钧衆月给谁嗤薄助吾己愧拔葵贤鲁相更羞尘甑诵莱芜字民固合知民事稼穑艰难坐可图
荅吕秀才
恻微賙急意虽完势力锱铢岂自安畎亩君忧家计迫风波我畏宦途难敝衣非不怜原宪尘甑其如类范丹情礼甚勤无以谢愧将珉石报琅玕
荅顔长道见寄
花溪前日还辕处惆怅高贤又阻陪山雨在云方惨淡野烟笼水正低徊别离轻似风飘絮迟想多於渴望梅胸腹殷勤岂无感果然缄寄好诗来
同邑簿检?堤柳乘兴游保夀僧舍
拨置簿书看种柳等闲联辔入云岐山僧莫道疎迎候我辈行行不自知
过紫霄宫
先春曾宿紫霄宫今日重游春正融谁道居官便跧缩也能偷暇向忙中
游夀山
蹔离簿领来邻邑旋访灵踪到夀山乘间一游真未易岂论身寄此中闲
下山复题二首
頫望羣峯目己惊山僧更解说山情夕阳归去心难足未听飞泉雨後声
宛转松蹊入五峯更临危阁半晴空山花鸟语皆真趣谁是韬光傲世翁
望方岩
路过方岩未及游肩舆回首兴难收野桃带日遥相笑笑我山情不自由
宿灵岩
坐邑传闻此岩好心疑好事张浮辞及来胜境穷游览却悟前言有漏遗触石烟云如障俗倚崖殿阁半乘危自嗟吏治多牵制只作清虚一宿期
百丈苍岩入杳冥高低气象本天成藤蟠翠壁龙蛇动涧泻断崖风雨声不许画工为润色只应诗伯长余情栖鵶乱墨题僧室车马何时再此行
自灵岩回途中寄顔令
吏役谁撄绕寻幽得二三穿云离古观冒月宿灵岩乘兴诗何择孤游语自缄寄言酬地主清赏可无慙
冒雨游石室
陟磴苔痕滑穿岩雨脚收爱山隣邑令来作雨中游
鸡人峯
石室前头一片春天然形象附嶙峋山家况味无晨夕安用鸡人赋此身
雨止
雨止单蹊步可通寻春天气似迎逢山花有意飘行盖野水无情照瘦容挈榼竟难成独饮抽毫犹得当朋从逡巡且尽今朝兴数阖归来趂暮钟
晓霁归邑
夜枕轻寒睡思衰迟明方霁促归来车徒虽患泥行蹇林麓还逢秀色回山雨定非天意足溪云应为主人开野花零乱春禽閙此兴何如鼓吹陪
钱塘集卷二

[book_title]卷三
<集部,别集类,北宋建隆至靖康,钱塘集>
钦定四库全书
钱塘集卷三
宋　韦骧　撰
戏别顔令
趣驭不遑辞地主趂晴唯且荷天公县楼归去劳东望早就新篇寄好风
将及熟溪
东风吹散黑云轻渐望吾疆野色青料得熟溪滩响急到时聊为驻轩听
邨落
轻寒切切战春阳村落人家意自遑老妇画眉窥止水痴儿曝背坐颓墙牛归小径蹄痕叠犬吠空山响荅长夏赋未来秋赋了片时优佚胜膏梁
途中寄县斋诸士子
花发蒙亭画景舒浩歌应叹食无鱼灵岩恨不同真赏且把新诗慰子居
离石室
九十阳春兴已酬登山穿谷尽清幽闲田不是无多让故遣尘劳作胜游
离邑寄顔长道
县城不出已逾月出爱秀野浮青春前时枯株变深翠对我意气如欣欣肩舆渐入南康道溪山清旷交吾邻簿书拨置固可喜又况雅谊还相亲
闻诏士呈同僚朱伯英
圣神虑遗士豪俊思致身诏书一飞传上下交欢忻吾侪职山邑步局志未伸缅想风云会廓然忘我勤
和亭
前贤重交际世俗竞将迎用礼皆由正知和始可行候亭增旧构题榜易先名训激非存远还当鍳鄙情
和伯英初霁
日出乾坤静隂霖革累旬前溪声未减绿野秀如新人意犹祛病物心疑再春此情谁解赋先手属东邻
和顔令见寄
孤城四面挿羣峯云翳经旬雨气雄自愧不才为县尹近来无事若山翁几思羽翼飞腾去幸有英豪咫尺中独上高楼方引脰喜逢嘉句载清风
洗出郊原物象明积隂祛尽喜天晴东邻长道诗新寄增我溪山一倍清
权东阳既久求归武川上守倅
章守
剧邑虚官偶承乏字民何术慰林林文翁化被虽无事巫马才悭惧不任樽俎弗踰宗祝计牛羊自守乘田心愿归山邑逃瘝旷养拙寒儒荷赐深
沈倅
星火州符气势豪敢辞承乏赋贤劳设施每恐无能及旷责还忧不可逃捕鼠孰淹希骥足解牛难任割鸡刀愿令樗散归闲邑更使潜心缘饰高
衢梁试院呈同事
秋风动林叶山国早寒轻较艺精神暇持杯语论清勿辞淹鎻院未用尅归程留意如求举终当不误评
依前韵酬张屯田和诗
落笔流星缓醻言白璧轻鄙辞翻可媿老格有余清择士无精鍳糊名况旧程更烦为大句使我壮文评
试士毕同长道东归
相将冒晓出郊原但值佳山即驻轩投午未行三十里和诗已及半千言黄云被野田禾熟白雪飜空溪浪奔高旷襟怀共为乐此情难与俗人论
上睦州刘工部
政行荆楚百蛮怀却拥旌旄向此来自喜平生无枉道岂论千里复淹才恩苏疲瘵精神返威慑奸憸胆气摧秋晩子陵溪上好樽罍风雅许谁陪
桐庐古郡压乌龙潇洒佳名信不空傲世曾栖隐君子谪官多属钜贤公连云城郭残秋外近水楼台返照中太守公余登覧胜始知天意养其衷
和朱尉见招
作尉由来本仙局况能投隙会僚朋开怀自适人须美治具虽踈客不憎雨意初收天爽快田工将毕岁丰登高吟大饮无羞澁祗恐秋风苦不胜
和顔令见寄
别後经宵各到家别时岐路两萦斜相期巵酒重何日独对秋林浪有花攻墨却思同整具择金犹记共澄沙语言髣髴如朝暮但怅暌离似海涯
观穑
霜风卷叶度高楼楼上萧然对晚秋坐看野人收?稏相将尽室在田畴赴晴汲汲如防寇望岁区区已见酬遗棅多忘歌笑去乃心应亦傲轻裘
寄长道
诗筒寂寞过残秋望断前山暮霭收共简犹思石岩句连镳悔失烂柯游晴溪激浅声还细栖鸟争深閙未休野兴与君当不异不知今日在层楼
县斋即事
比来?讼少拙令称幽潜爱日开朝幌看云卷画帘澄神烹茗粥忆古检书籖菽水清多乐溪山意自恬韬光异耕钓苦志念渔塩骥足空思展牛刀敢谓淹民心久当信佐局美相兼笑傲言祛隘赓酬韵鬭严囊钱如未乏樽酒尚能添园笋新成绿池荷半露尖共谋怀坦坦母恤远炎炎此兴欢无敌逢人语必箝
永康徐尉次寄顔令诗韵见寄因以前韵酧答
柅车为别始中秋遽见霜朝爱景浮自愧马期无少暇祗应梅福有清游殷勤好句能相寄哦咏幽斋岂便休此段情怀何所似月明更上庾公楼
和朱伯英後圃见招
爱君邀客以清诗会我公?诟讼稀卷白到时须自勉乱红飞处是春归
初夏公余
公?日无事民伍正蚕耕夏浅寒犹在云浓雨易成图书存远古诗酒有余情傲吏居幽僻其谁诮近名
和朱伯英迓送还示
怜君连蹇从初仕慰我萧条典一同莫为尘劳便兴叹所施无负即为功
和太守郡阁望羣山有雪
郊原霁後晩寒清残雪笼山望处明尽道凝留因地冷当知粉饰藉天成崑冈玉聚微云歛沧海潮横返照轻解赋属谁诗格老贤侯登覧在层城
自郡还寄长道
故岁局重城填然思不清归来见春老何处慰诗情顾我几茅塞知君已帙盈社坛当未废旧约可寻盟
和顔长道见寄
宛转溪山邑落深春归云物易成隂莺穿别坞遗新子花谢前村失旧林自厌簿书为滞迹未应轩冕足关心东邻幸有顔明府清旷襟怀且共吟
谢朱伯英遗诗
我辈清怀善自将不须才与古人当佳辰美槩无穷尽险语高词亦转相隐吏未能离扰扰诗情犹得慰皇皇如君逸格谁忘羡騕褭终难困服箱
和顔长道寄三首
首夏
秀邑发丛萱清隂泛新竹园林足幽思阳阳曲池曲奚独念春归爱此未炎燠
县斋肆笔
簿领区区岂惬情尘纷安得眼长青且希五柳先生醉莫似清江使者灵临政每慙非善治随时尤愧【阙】谁能与我同幽旷陇上耦耕还带经
閲武川倡酬
往还赓唱百余篇草草编联後或前语气有时凌夜月词源何啻泻春泉须知吏隐能遗俗不独山栖解乐天屈指代期秋信逼封人莫厌屡驰牋
扫蒙亭
芜亭一扫媿陈蕃松柏隂森翠竹环閙蝈尽殴澄曲水横柯旋斫望青山人归畎亩醇风在我近图书白日闲樗散自知成独乐惭无善效及民间
次韵和顔令见寄
再来东白日无休剸割唯忧或滞留满眼烟尘真可厌幸而涵碧见清秋
伯瞻郎中生日
瑞气飘飘贯斗牛当时贻庆在南州太平势盛高贤出造化功成万物秋侯国几年凝课最相门今日足风流祝公寿与灵椿等庶得胷中尽壮犹
中秋南康夜会得天字
宿隂初卷尽万状正萧然夜色兼秋半人情爱月圆禠巾洒浊酒露坐幕青天佳节还相遇阳阳忆去年假道南康长道语今夕中秋正故岁聚并喜乐时也遂留以夜饮饮半和所示诗
月华乘颢气人竞此宵明旧会嗟经岁修途为辍程凉飘襟袖爽秋入管弦清莫诮红裙饮新诗亦间成
睦州千峯榭二首
千峰围绕自苍然古榭凄凉不记年搜索旧名逢雅尚主张佳境有豪篇坐凌翠霭羣嚣隔眼入清秋万状全芜废不唯兴此地当知民物尽陶甄
层基突兀倚晴空碧嶂回环势复重秀色有时侵画隼苍烟尽日卧乌龙严公滩近增幽槩方叟诗存得旧踪贤守葺遗殊衆好政闲把酒看千峯
宿广严靖阁
久为簿领废登临一宿禅扃万虑沉半夜松声惊梦枕琴书幡起故园心
过法寜僧舍
积隂卷尽见朝阳更入云林古道塲踈旷襟怀终久在暂离簿领已清狂
题虎峯真师壁
虎踞山形路屈盘烟云过尽到禅关老僧得地真安稳不向人间趂往还
检覆鸡啼源还虎峯
到此崎岖力已疲肩舆西去更乘危始知不及闲人好避险从安任所之
寒雨夜会得歌字
佳客来相遇衔杯语论和夜寒兼雨甚酒色向人多泪烛揺红萼风帷动翠波漏声催举白檐溜混微歌朋契谈间合诗锋闇里磨十年方一笑不醉奈情何
呈范子镇同年
白日当时共得仙清樽未倒且留连间关益部君今去後会轻论又几年
劝元功饮
昔时同閈今同郡气义相懽此最亲莫向酒杯成偃蹇醉来诗格合清新
再和范同年得厅字
人生难计拟并合若漂萍稀濶同年会萧条古县厅冒寒欺雨势卜夜托龟灵漏转歌声促风余烛烬零主樽慙北海客量过沧溟愿且留车马离弦未可听
涵碧池
原泉有本养渊渟更似端人见底清竹色山光朝暮在当知涵碧不虚名
涵碧亭
座隅平地是云山爽气无穷六月寒梦得祗知图未善不知能画不能完
瀑泉
堂堂一道出山腰色似垂缣响似潮何必枕流图洗耳坐观已觉俗尘消
双石鱼
谁磨紫石作双鱼绕以清流泛酒觚祗使幽人添醉逸山林未快忆江湖
傲亭
峩然危构冠山巅以傲名亭傲可贤不与世人论是否谁能来此卧云烟
双峰
我爱双峰若竝趋钧然苍翠傲荣枯定应天意成真槩磊落相依道不孤
击瓯
箫鼔厌喧豗瓯声可荐杯鸣珂秋猎骏锵佩晓朝回挹注虽为助甄陶别有胚玉纎敲击鋭惊起玉山颓
和朱尉示亲老生日
臈残朝夕是新春秀入溪山碧万寻白髪亲逢蓬矢庆彩衣人奉玉杯深风回?砌弦簧宛日上帘旌挿珥森敢谓小官无足慰尽懽菽水亦甘任
和朱伯英元夕
燃灯结彩学春山佳节还逢邑事闲僚佐相从真我侣旄齯共乐在其间月中风味当无比醉里尘劳似不关祗以清罇期漏尽明朝应悔主才悭
席间和向辟之元夜
令节伸眉且自寛与民同乐是民官宴酣岂为残更促醉兀何妨万目观舞袖飘飘凌夜月灯山闪闪战春寒孤城谁谓萧踈甚无愧途人即可懽
无愧涂人即可欢【原阙】　　　　　月华莹澈通春夕民气融和却暮寒捃摭肴蔬成曲会扶携老稚任环观邑农他日逢今日往往应能话旧官
回长道中论
【原阙】　　　　纷吾子文章有本根此说独能通正【原
阙】　　　　专门剖开先圣难明旨羞杀拘儒既【原阙】
才何足议但凭余焰发冥昏
和长道候使者宿龙窟见寄
【原阙】幽寺傍【原阙】　　昂藏顶翠螺县尹候迎车蹔【阙】田甿观【原阙】　　潭间水黑应龙卧松表风清独鹤过
【原阙】　　　　我萧斋倚柱祗长歌
寄【原阙】长道将罢邑借前韵以寄
山【原阙】　　　　　对春风把酒螺况是安甿嚣讼少何【原阙】　　怀多眼看野色烟云秀指数瓜期日月过闻说【原阙】将解印追攀无计且酣歌
和见贻
拘挛山邑四【原阙】　滞徒嗟薄宦身忆昨同时来视事羡君先我作闲【原阙】心虽记多佳议寒齿还忧失旧邻安得追攀如素约舳舻衔尾倚江滨
送章郎中赴阙
【原阙】　　治已成还台荣望本峥嵘朝廷不许淹贤【原阙】　　借守情晓日旌旗动行色春风笳鼔作【原阙】
阏城西道祗恐朱轓欲迅征
【原阙】　　孰可俦弟兄麾节占三州疲甿救尽方为【原阙】　　还岂自由仁似周侯小棠在清嫌汉守大【原阙】应静夜双溪月远挂公心未得休
探得海棠送章仲成
高低海棠枝交结离人思离披海棠花烂熳离人醉醉来离思轻看花【阙】有情一片随春风悠悠逐君行
和长道交道释见招同趋府
北出城闉【原阙】明待驱款段趂君行归时亦欲偕吟醉寄语【原阙】　落英
同长道游惠僧翠樾堂
覃覃洁宇【阙】城阿车马知名始见过邃密莫嫌春态浅牢笼不【阙】翠隂多玩心爽槩真偏得冺迹空山去几何今日【原阙】　禠带暂将尘扰就消磨
清明雨
隂云散漫与山平草暗花昏匝古城定是大心恶游放故将雨脚鎻清明谁知静圃无穷趣独有幽禽不住鸣况值清明归去客共樽谈笑有余情
四月一日西池作
【原阙】荷叶大如钱拙令无功又一年六月京尘传流【原阙】嫌池上更迁延
和朱尉首夏偶书见寄
蹭蹬瓜期失山城独滞留驰驱更万态寒暑过三周底里繇前固堤崖懒外修仅能违吐茹岂谓足阳秋所幸偷安佚兹心在讨求门阑方事隙园落见春休秀色孤花载晴光隘叶浮池鱼行有队林鸟语多羞芦笋青簪密丁香翠幄稠藏身嗤野茧露角笑蜗牛?拥芭蕉扇墙披薜荔裘清风如远俗危坐自忘忧目极山兼水云飞越与瓯官曹虽鞅掌野兴易牵鈎缿絶侵疆讼阍无覆刺投优闲为佐局邂逅得吾流酒薄犹思共诗成罔不酬肺怀非异致议论讵相矛受代何辞晩谋懽且自由他时遂暌阻徒尔念英游
游金柱观瀑泉
源高云表许谁穷飞出岩前百丈雄岂是山神作灵恠解将烟雨变晴空
和伯英赋
【原阙】隐恠少人知非是山僧别有机漏泄一朝逢地【原阙】　终不似前稀
同朱尉游普宁僧舍
讼庭无事出南城来扣禅关万虑平强作优闲羞宓子自成清淡爱梅生棊敲玉局林莺窜诗落苔牋山鬼惊却说去年违此约老僧应解管宫营
和初夏雨中
瞥然春去浃旬余积雨乘隂气节殊旷野石泉飞白练虚?檐溜激明珠茧因寒晩羣情病麦候晴收万室须空解登楼伺云色爱民拙令愧偷儒
端午雨饮伯英池舘
山城重午遭隂晦谢氏池亭亦自堪野色映来歌舞好炎威消去酒肴甘手中菖屑随杯泛头上榴花带雨篸且尽主人留客兴明年谁北复谁南
送王学士赴京东漕
重寄属名卿除书拜宠荣山东移使节天上动星明经画几三载恩威尽列城询求皆疾苦课入自丰盈酣宴咍无取焦心悯未宏孟阳?已愧刘晏誉还轻报国胷襟壮纾民术学精休风鼔羣吏高论满诸生岂敢身干进难排翼传声褒功形圣诏易地近王京捧檄将新命遮车见衆诚拳拳思远托冉冉即修程电闪旌旗活云收鼔吹清山川开爽气草木有余情行健途疑促吟豪思欲倾越吴钧慕恋齐鲁乐奔迎万里宣材力中朝倚辨营佥谐犹有待舆议岂能平器尚虚兼济谋终赞仰成宸衷方外藉安可忆登?
晓出候按察
未晓驱车出炎蒸畏日高苍茫侵雾气隐约听鸡号流滞还尸禄奔驰敢叹劳苦吟随处有未始废陶陶
自和
将旦云天惨前瞻使斾高田翁持火走山鸟向人号自哂折腰久谁怜负弩劳解从归去乐空愧不如陶
偶作
纱巾踈爽葛衣寛簿领无多笑傲间黄卷仰持眠昼榻白云斜歛见晴山风荷泻露池声激烟柳藏蝉野趣闲日月淹留非不幸柅车休叹未西还
予莅制济民药朱尉掌粜常平粟因以记
火日炎炎五月天邑中分事力相完君当庾廪司平粜我近方书辑衆丹共识朝廷欲为惠岂图居处自偷安谁言忠谊须谋大未合谋时且恪官
和新竹
根本坚深岂费培龙蛇蜕尽见天材斜穿似爱幽人到踈列还容小径开凉月骤添新影密清风不减旧枝来岁穷自有凌霜节宁比秋衰恶草莱
和独钓
苍葭欺緑髩白水照朱顔掷饵渊渟处牵鈎荡漾间亦知鱼呴沬肯学雀衔环且欲资清旷消磨永日闲古人多隐钓意不在微求稽海曾垂犗磻溪旧直鈎声名当日晦德业後来收莫笑临流者持竿迹更幽
送刘睦州移京西漕
贤杰恬荣进朝廷睠旧材优闲辍为郡按举复行台忆昨巡荆北于时会岁菑转输忧国计假易缓民财吏议乌能避邦条不可裁谪迁知咎戾忠信即基胎解印离江浒分麾泝浙洄列城遗厚爱千里沛余才火玉坚难变霜松翠弗摧壮行心所勇胶禄素尝咍履道期终固谋身絶外猜子文忘愠色严助乐归来抚俗专求瘼提纲独整颓察幽穷蔕芥屏恶自渠魁犴狱春多草宾堦雨不苔溪山围几席风月侑樽罍毫痩清吟苦弦高雅曲哀黄堂成卧治青律再飞灰况味安符竹胷襟傲面槐桐庐声绩远蓂陛宠光催近部劳经画兼资藉玮瑰使旌蜺夭矫宸诏凤毰毸肃肃途将戒元兀慕若孩车攀朝轴舟遁夜张桅被命恭虽益封章恳以推让亷仪组绂贪冒愯驽骀京辅非轻寄天衷未易回功名当盛获藴蓄岂空培舆论蕲皆惬高怀愿更恢壮猷那久抑早晩咏良哉
双莲二首
池间鞢红特尔不雷同共本青跗痩骈头秀色充湘娥心并恨江女佩双空忍负流觞乐虚教逐暮风临风皆独媚同蔕忽相亲擢秀材宜合飘香势自钧虽慙两岐瑞已掩百花春定是怜濡滞殷勤悦主人
和朱伯英以诗庆将代
非材安敢叹淹留吏外尤忻共雅游欲代虽知归去乐相看还动解携愁襟期岂逐炎凉变谈笑应随簿领休来岁黄花何处好怀思把琖对霜秋
再和
区区邑落四逢秋敢诧归期占上游似得葵丘瓜代信如销都护玉关愁琴弹夜月声还变诗写溪山兴未休幸有台池且同醉别离到後更何由
将归
代期渐可数光隂掉鞅归时秋已深篱菊正牵元亮眼江鲈还动季鹰心迎新送故人徒扰兴利除残我不任唯有溪山不辜尔未尝旷日废清吟
效谢宣城体呈同事
秋风鼓长松声来何飕飕衆鸟相与还山椒落景收吏冗得所隙笑傲偕优游虽无杯中物亦足忘余忧
呈孙东美【睦州试院】
露气侵帘幕萧然夜已分括囊停较艺倚几重论文邂逅成相际从容慰所闻溪船行各去回首只秋云
试罢
沓沓纷袍去寥寥鎻院中云收晴野旷潮卷夜江空难尽文章鍳终输议论公敢辞淹旦暮归翼尚覊笼
和东美示内乐亭诗
养恬真有得逐俗固无心月沼秋如监风松夜当琴公余偏坐晩客至不谈今张我名亭意慙君寄好音
和东美见寄
子陵溪上各危樯心逐君归到故乡回首苍茫空鹤望乱山萦绕似羊肠评文酷爱胷襟远坐邑还忧事业荒忽得新篇开鄙塞甚于潍水决沙囊
钧爱亭
簿领支离每竞辰退思当亦在吾民抑扶为术如偏取字养存心固一均杖履数来消迳藓笙歌久阕聚梁尘天公岂复遗踈拙风月随时不负人
内乐亭
谁谓兹亭浪得名寥寥气象副深诚地饶松竹千年色天与云山四合清靖节固尝为傲吏子真元不势名卿伊余窃慕恬然乐肯以纷华战性情
凌翠阁
凌翠阁翠光寒不落公事余闲日日来檐前好鸟无惊作
凌翠阁突兀撑寥廓满眼苍烟万里春忍负十分金凿落
凌翠阁四面祛棂箔千里无云看月明何必庾家楼上乐
凌翠阁山绕如城郭风味都侔陶令居所慙犹被青纶缚
木芙蓉词
木芙蓉墙头浅浅红秋林枝叶十九空独此蓶扈当秋风秋风无意开俗眼俗眼不开须在侬接?斜欹勿嫌重满篸何恤惊儿童岂必黄金菊难辜白玉钟
国哀
天地有大故朝庭凶讣来五年再罹苦臣民若为哀钜贤荷遗托梦泽滂九垓衣冠又新命收泪心悠哉
离乡
不走京尘已十年治任西去兴悠然功名欲立非人致才宦未伸还自怜路柳得春多意思野禽批水共连翩孤舟独载无人语唯把空书考圣贤
过千金怀陆刚叔许顾道
记得当年泛小舟相将随计冒残秋故人笑语无缘合今日烟波独此由老木战风春尚浅断云笼日雨方收自惟我辈襟期在碌碌谁甘便白头
平望阻风
大风嘷空声烈烈小舸逆牵饶甈交跗拥鼻坐其中蚤暮恍然难以别利名无?人自萦山林无扃人自絶区区冷官何足赖奔走勤劳可嗟咄
题周开祖丛翠轩
所居知所向种竹接前櫩翠色无时减清风引日添萧踈共谈麈辉映祗书籖碌碌夏畦病输君此养恬
汴上遇孙楚材
春隂蔽日多飘风二月凛冽犹穷冬驭夫凌兢踏泥冻旅况索莫填心胸淑人邂逅获交马语言浃洽欣相从夜投孤驿共清饮安得复诉瑠璃锺
再和所酬
苌弘?迹已绵久谁于二月为隆冬相逢诗酒得贤侣遽使炎燠生吾胸饮酣真趣不可坏诗狂险韵皆能从殷勤鄙句复叩激自喜牙琴还遇锺
早行
晓鸡三唱已戒驭复长郊残雪笼河岸初阳射柳梢野人犹闭户宿鸟?依巢而我何为者区区足自嘲
宿零壁驿
凄寒动春夕覆被益重袍乡梦惊还远征途久觉劳破牕留月影古木任风号闻戒无兵馈刚肠独佩刀予枕屏书叔夜养生论而孙楚材观之有诗相示遂次来韵以答
枕外霜屏手自书数千微指慰焦枯乘时岂羡鹏飞海悖理须讥马守闾治气养心予所慕长生久视古非无喜君与我同兹好免蠧当终学尸枢
和黄彦文示诗
执经今日相从快若鸿毛翼疾风持已已怜仍旧好力文还喜後来充平蹊安肯容茅塞美玉寜辞以石砻顾我空空当考击愧无术学似河东
岩斋晓起
晓起郊原寂清风盥栉傍松梢泫微露岩顶泛初阳髣髴山禽语飘零古殿香携书寓踈拙三伏化寒凉
寄陈安道
同年同第复同门计治同为待次人一纪清时共濡滞两身孤宦各艰辛不要钟鼎须耕道未遂山林为食贫吾党襟期当自信且随天意养轮囷
又和所示
布鼔微声强自信两篇响答语惊人连城自我忻怀宝八字凭谁叹受辛岂为傥来轻有动但能恬守即安贫相期厚养忘多欲莫似豚蹄祝满囷
七夕
此夕流传久不磨相逢樽酒且酣歌竿垂阮服终成强腹晒隆书頋几何漫道银潢能限隔未闻河鼔畏风波楼闲安用穿针乞世上纷纷巧已多
七夕寄安道
去年此夕我拘官君挟鱼轩到此安自尔分驰数千里岂图今日一交懽风萍离合光隂速月桂交游契分完不倒玉壶终未已待将河汉夜深看
附郭照邻舟还乡一首
国门回首气葱葱拜了君恩去意浓故里华舟幸同载邻邦嘉士喜相从高谈浃洽情无畛新句纵横笔有锋往往旁人多羡慕主人况是郭林宗
送郭照邻赴南雄签幕
浅汴萦回减迅流緑榆踈薄弄残秋兰舟去指三千里梅岭前头第一州幕府久须贤者画朝廷最重远民忧近来选擢多超迈竚听君才不次酬
汴舟早行二首
隐约短窗明呕哑两橹声晓寒衾外觉乡梦枕中惊心喜亲闱近身从宦路轻男儿棺未盖安可叹虚生容足岂无处浮名浪自牵通宵不安寝湍水正鸣船旅况情何赖家音远未传凌晨飞棹急聊以慰迁延
延和引对
昔年便殿拜恩光今日重来惨肺肠螭陛载瞻新侍从龙顔如仰旧君王星霜一纪逡巡过膏泽三朝次第当埃壒尚能禆泰岳岂无忠谊报明昌
至泗即天长独归叙别照邻
长淮十月北风高判袂临津首屡搔草草旅装方揽辔勤勤别酒更持螯扁舟君去良多况间道子归岂惮劳行矣余杭期会在早来江上看寒涛
再回前韵
画船东下橹声高闪见旁舟堕玉搔张翰归心鲈满箸毕公狂兴蟹双螯朝飡餖飣唯论饱夜语诙谐岂厌劳乍聚乍离当不恠夫君多可似山涛
无脚桥【汴上】
枘凿关连壮横空不可揺激波无鴈齿跨岸只虹腰改制千年取倾舟衆患消乘舆济人者为惠固相辽
离泗上
晓雾鎻长淮初阳熨未开造舟行险滑舁竹势迟徊迥野苍茫合严风浩荡来归耕如有地劳苦曷为哉
避雨大明寺
去时骤雨忽兼风歇马曾留此寺中今日来归复如此始知事有偶然同
和简夫游鼔山
气肃乾坤万物秋久违真槩喜重游高闲况奉挂冠乐旷逸惭非蜡屐流狂饮何羞吹?落时鲜岂必置船头鹏抟鷃集逍遥等醉眼冥冥百事休
申园席上口占
凉秋池舘燕闲身密席荣驩主与宾白日神仙分两牓青云兄弟占三人东篱潇洒黄花好北海风流渌酒醇投辖更须防壤坐夜深共醉月精神
和李信臣游南岩
秋云沓沓鎻秋岩恠木森森?碧潭游骑去时平壄晓老僧迎处满衣岚何人自塑临泓水近古遗棺?石龛我忆昔年曾此醉却嗟今日辍陪参
答信臣遗诗以失南岩约
闲里萦愁不自由驰心空想碧岩秋连镳独远朱蹄骏酾酒还辜緑螘浮嗟我数年遗覧历属君一尺更迟留定知清兴难穷尽莫便轻回访戴舟
和南岩回
心舒还爱日境胜欲忘归茶战弱一水棊兵尚十围秋山终易冷暮坐只添衣上马回首数霜蟾逐盖飞简夫丈约游南岩时以妇翁室会遂渝爽依韵和其来篇
巨源常少恠第五岂无私酒食先为困溪山辄负期七年思旧赏隔日诵新诗康乐清游在随轩别有时
和信臣游简夫太丞申园
洞门流水地仙家弃禄归来饵晓霞不比锺山多怨语未饶金谷足名花风弦静舞千龄鹤夜枕闲听一部蛙此乐人间无覔处只应天畔有灵槎
又和
一门清训黄金贱三叶荣名翠琰题杨雀语言先世得荀龙头角後来齐聨姻君喜重交好高閈予惭早独跻试听野人歌盛事满床牙笏当公圭
和简夫送信臣同年次韵
龙凤当年共力攀参辰异迹十年间相逢邂逅身为客叙别踌躇色动顔北冀马羣先骏逸南山豹隐旧文斑而今百里还淹止行听佳声似鲁山
庐陵待试士呈伯升郎中
重门昼鎻碧梧隂秋气凌虚日向深耳目蹔清抛吏局情怀终乐近书林安排一月拘挛计酬酢千人进取心未牓试期饶暇逸倚罇尤喜听高吟
中秋夜
人间此节号佳辰鎻宿文塲意自伸雨脚洒开秋气象云头放出月精神坐无红?何妨乐琖有芳醪不计巡数句愿歌今夕事主人才力似阳春
赠别伯升
士林佳誉久飞扬脱迹初筵本异常尽道清朝隐方朔不知白髪困冯唐古今议论千端胜南北风情万里长乍会乍离劳景向萍江楼上独相望
又和来篇
贡闱将毕意扬扬日夕炎凉亦未尝几听秋声废高枕屡乘月色坐中唐云牋写句慙非敌玉尘挥谈服所长款段匪朝归冷僻未知何以慰邻望
陪吉守范淳元观玉虚观灵芝席上口占
庐陵盛事照明昌浩荡西风八月凉宾履共随红斾去仙宫新报紫芝芳成非雨露寜无感出近星辰别有祥谁谓古书难尽信眼看珍异答龚黄
寄题吉州三瑞堂
珍祥叠叠遗庐陵芝秀莲双瑞露清天意独偏三物应人心胥庆一堂成壁间篇咏辞多实席上樽罍势自荣早晩玺书褒治行颍川遗美为销声
送章少卿赴阙
老成风迹蔼中朝威惠南边久已劳三节召归方汲汲列城怀恋尚嗷嗷郊原雨止车尘少霄汉云空斾影高太上定嗟相见晩伫闻秋觐拜恩襃
和龚簿同辨金剑源
两源溪水弄清音百丈山峰削翠琳不顾衣冠当赤日共看沙砾辨黄金自缘世态嫌遗利岂是吾侪枉用心却忆去年并会乐相逢又得叙离襟
刘仲诚以武夷记见借
自从见借武夷编每一开编思渺然使我胸怀厌尘滓羡君家世乐神仙漫亭曾会千余客石洞元居十六天何日访灵寻翠壁待将名字谩雕镌
寄上高宰孙世则
乡间游处景醇全忽忽光隂二十年官局旧嗟踪迹远封人今喜信音传才驱繁剸君应易事夺清闲我独然畏简未能成会合且持诗句写拳拳
道中寄景升仲诚二同官
两道几千里残炎七月天累囚念濡滞匹马重迁延夜宿荆榛际朝行虎豹前幡思竹轩好拥事亦神仙
巴陵讯囚所居附岳阳楼前
双扉昼鎻夜传呼讯鞫劳心迹也拘祗有清虚慰怀抱开轩即是洞庭湖
洞庭湖上岳阳楼旧走声名徧九州今日偶来犹吏事幸当风月近中秋
洞庭秋四首
洞庭秋旦好余雾尚怀山日色一竿际波光万顷间宿商鸣橹去夜网得鱼还佳趣知多少濡毫恨思悭洞庭秋昼永气象坐中分浩荡三江水苍茫万里云君山压波面民舍傍城根自昔看图画今焉过所闻洞庭秋薄暮日脚返沧溟云气天涯赤峯峦水上青归舟来隐隐夕鸟去冥冥鼔瑟音何在空闻帝子灵洞庭秋夕爽皎月莹长空颢气重湖接清光四望通楼开云母扇人在水晶宫胜絶无穷景萧条万古同
寄示二小子
学自辛勤富名从旷怠休痴慵回尔意扞格慰吾忧股刺难须着邻光岂用偷当知汉唐世家绪有公侯
洞庭即事
日车闪闪下山椒风阵萧萧掠柳条湖上晩秋天气爽楼间极目客?销湘妃哀怨冯谁听楚屈英灵何处招窃禄无田归未得浪吟当此愧渔樵
浪头卷白去无垠山面舖青一色匀气象清雄无处比情怀局促此中伸欹危钓艇唯堪望仓猝商帆不用嗔顾我遽来非自任也知牵制为官身
君山
洞庭波上崪高峰翠色难将别岫同真籍从来标福地大钧于此费神功蛟龙拗怒深深避星月流光面面通尘迹未能乘兴往据鞍回首正秋风
岳阳楼
岳阳楼句旧空传今日登临一慨然不是洪钧有偏党岂容胜概独完全山川形势三千里基构声华五百年襟带西南太平世收罗风月属私权
晓起
落月光微暝霭收一轩潇洒旅怀幽湘君山外波涛晓麋子城边草木秋俗吏区区情易倦古人皦皦志空求且希月廪从官给仰事孤亲洁膳羞
閲金科
得情犹勿喜圣训所宜钦取正存三尺持平在一心摭文唯恨密丽罪莫求深岂必于虞辈源流定可寻
和朱伯英新州诗见寄二首
武川当日一分襟会合乖期向武林从此参辰不相比由来岁月渐加深书邮远道烦新寄诗社前盟约再寻何以报君双白璧南楼高处独萦心
吏冗拘人好思悭怜君远远发昏顽梅花岭外题诗寄萍实江边继韵还数幅密缄迢递去寸诚都写别离间翻思旧日赓酬乐鼔噪当时更有顔
送潘簿还侍下
四见霜花始解官彩衣还侍肯盘桓胸中事业仍加益箧里经书不废看立马仙山风?侧移舟秀水露帆寒铨衡论奏恩辉近早寄佳声遗我懽
送周广之令桂阳
犹余残雪凝山椒已见新春上柳条引领不能成面别寄诗空欲减魂消为言民社迁官重莫叹湖湘去路遥早向县廷舒所学如君风迹定翘翘
安远道中
晩穿乱水踏欹危晓度空山瘴雾飞今日戒途甘险阻古来谋事重依违行询野叟观其欲静究州图记所非走徧封疆收定议黄花时节合东归
金精岩
回岩万仞透青暝造化功偏窍凿精自是神仙乘福地岂因谖诈诱愚兵金牀旧迹知何在石鼓遗歌仅可评尘淟蹔来心已悟灵场千古为苍生
游金精回书朝阳岩观壁
秋入羣峰气象清朝阳才过到金精胜游却向尘劳得此日情怀慰此行
板石驿
童山皆戴石浅水屡萦村路接猿猱险云兼瘴雾昏披榛投舍馆藉草展行樽吏役身无定天涯一断?
中秋午夜和溪看月
去岁中秋别岳阳洞庭湖外望清光今年衮衮仍行役此日萧萧复异乡林叶泛辉兼玉露水波揺影接银潢出船聊踞胡床坐远负高楼列酒觞
登欎孤台
区区倦翼傍旌旄独上名台滞思逃章水背流余????合崆山前隐独峯高万家井落氛埃絶千里喉襟气象豪一见荆川胜侯印况将佳趣慰尘劳
去年秋宿洞庭湖今日登临在欎孤两处风流皆胜絶一身奔走亦崎岖光揺二水看云断翠滴千山爱日晡吏役不容清兴足放船回首望城隅
过贑石
乘危趋疾固轻身却羡操舟妙入神石罅安船石头立渔人谩笑往来人
天柱滩
密密贑滩三百里此滩崛起最峥嵘中原柱石知多少安用江心滥得名
九月八日离?
明日重阳日章江独放船岂无时节兴固有简书牵残暑犹争际余雷忽霈然诘朝晴气爽忍负菊花天九月八日薄晩离贑城十余里而雷雨作遂倚舟以宿九日晓行又十余里而逆风暴甚乃泊于白鹇滩侧?之史君相留不可屡以亟行见谑今日会宾席间当语及濡滞以为笑矣因书以自戱云
佳辰来可喜久客去难论为忆东篱菊因辞北海罇逆风吹急浪单舸泊孤邨缅想茱萸宴卢胡有後言
至万安
西风萧瑟作秋声远客归心信水程双石尖尖双鹭立一滩渺渺一舟行酒杯无侣难成饮诗句非奇谩写情晩泊沙头从杖履故乡何在眼空明
和孙世则着作新年见寄
不奉清谭一纪余相期情分愈于初数篇秀句锋谁敌累幅华牋手自书芸省联曹虽喜共萍江制邑独慙踈如君才术当超卓安见飞黄困守闾
剸繁芟弊力无余行学存心负厥初冻笔方驱嚣讼牒解颐忽得故人书分襟固久情还密领邑虽邻迹也踈安得同时俱代去相从山水乐吾闾
行年
行年四十志方刚一任蓬松两髩苍道在忽愁施设地心恬寜惑利名塲本无畎为私计只有诗书可自强努力终非素餐辈未堪回首顾沧浪
宿新乐驿
去秋村北宿僧床今夕村南寓驿堂官仆颇谙蹊迳熟野人应笑往来忙敝裘不耐春寒甚老马犹堪山路长独酌独吟还独寐此中清况亦难忘
之?推劾道远雨甚念从隶之劳
山雨淋头急冈泥没骭深从驱尔何罪行役我甘心柳鞚忧难趂分装恐不任苏樵复稀遇寒气少相侵
安福驿
作邑多离邑去家如去乡三年三过驿一别一回肠治绩安能胜征途乃备尝何时腰解印长啸入余杭
喜晴
今年未见日指数两经旬清旦初开霁元功始布新溪流徐变緑林啭便知春吏役方长道油云莫更嗔
南昌铁柱
南昌昔谓水浮州铁柱持持事更幽天地有鑪劳一铸蛟螭无穴解羣忧槎牙露处几三尺揺撼徒然踣万牛人赖旌阳恩力大此功何愧禹功优
寒食
春来二十日寒气尚棱棱万甲殊未拆新雷徒已曾山禽鸣瑟缩道马足凌兢节候无惊异江南旧所称
贑州鞫劾呈同事邓宰德夫
二月春寒倍觉深双扉昼鎻栢庭隂修途远至劳虽甚雅谊相亲喜不任穷核须繄颛用智哀矜当亦共存心累囚未引犹纾暇浊酒那辞细细斟
次韵和同时到院
各沿台檄会平番萍水金谿隔万山两处相期仗官驿一时交际到江关如何远趾符同甚岂是诚心脗合间案牍牵仍毋易视囚情未得莫优闲
鎻院深寂夭桃独芳有可怜之色为诗要德夫共赋以赏之
静院深扃霁雨新小桃墙侧弄精神只知春色归吾眼不悟他乡寄此身露蕊妖韶真自得胭脂浓淡属谁匀共将短句酬幽艶奚独东风是主人
二月十六日感雨示同事
烛烬遗朝几炉烟出昼帘时春惊一半山雨怅相兼吏局如巢寄家音以鹊占敢思游观乐同患滞囚淹
钱塘集卷三

[book_title]卷四
钦定四库全书
钱塘集卷四
宋　韦骧　撰
讯鞫有间呈德夫
同时鎻深院轮日直寒厅所得期无喜忘情在不经桃心随雨碎柳眼向人青早晩连镳去春郊约罄瓶案积云堆影庭虚谷应声搒笞非所事杖履有余清静迳牵情数芳林照眼明相逢得佳侣尤足慰营营
次韵德夫推院有感
薄宦予嗟少定踪贤劳君叹久西东相从山国春多雨共忆公园花已丛酒约倒杯忻有伴诗寻险韵惧无功勤乘闲隙酬清兴便与分襟櫂短篷
惜春
皦皦春阳上柳尖轻轻朝雾亦相兼教雏老雀穿雕栱失伴狂?入翠帘深院难将飞絮鎻空阶且任落花黏惜春情味从来甚今日江城兴倍添
二月已破三月来吟诗空忆少陵才檐前有意残花堕云里无情旅鴈回何处轮蹄蹂芳草谁家丝管上高台吾侪局外添婴绕此段襟怀强自开
次韵社日且以善谑
社日江南眼屡经春天峤北寄春城双飞海鷰知时节半醉田翁舞太平谩把杯盘为小饮频催案牍况垂成却思亷割东方朔归遗那无动旅情
复假前韵为即事二诗且言别于卒章
烟花苒苒裹江亭云霭纷纷接暮城物态除非诗可写旅怀唯藉酒能平燕知社节来何早莺怯春寒语未成非晩与君分袂去他时当记此时情
浩如潮水出东溟勇似云梯破铁城谈麈交挥逾月久吟毫相抗几时平清驩返向尘劳得佳集元非计构成还守邑疆相望远陇烟江月若为情
上巳日贑川忆东湖【湖在宜春】
韶光强半已消除峤北芳华眼不辜黄鸟穿林金闪铄紫荆舖地锦馍糊持循畏简催胥吏整顿归鞍戒仆夫传语东风为加意少留花卉在东湖
晓风吹雨过溪南春色晴光三月三燕觜啄泥方汲汲杏梢欹水正酣酣樽庖冷落俱能耐刀笔萦仍岂自甘珠阁帘堂应好在待教门外系归骖
再用前韵为感春喜会二首酬德夫
五侯门馆映交衢点检春光肯蹔辜教舞庭除红锦藉看花牕牗碧纱糊侈心忘理虽儿女乐事乘时亦丈夫而我拘挛过佳节岂无船在贺家湖
感春
东风烂漫巨江南林薄余花十二三隐隐游丝飞日影娟娟戱蝶舞春酣独旗共爱茶芽嫰佳境俱怜芋蔗甘谈屑不宜虚永昼长岐分背谩停骖
春杪书怀三十韵呈同事邓令
覆囚将讫事春杪兴蹉跎亭馆依游好云天气候和江山秀色远桃李緑隂多燕熟巢仍补莺新语尚讹迳深无过辙门閴可张罗雨渍苔钱积风旋柳絮涡落花冲蚁阵侧叶露蜂窠朝雾开如埽晴丝荡若梭鸣禽多了了舞蝶并傞傞物意良俱得人情亦自阿轩窗资坐啸杖履起行歌屋角骞飞翼帘旌动翠波画图连壁带香穗接庭萝笔颖牵诗癖茶枪战睡魔清谈屡挥麈酣饮必空螺语射怜当鹄论书忆换鹅九霄明日月万国富山河轻减中原役韬藏絶塞戈壮犹摅濶略崇论辟么麽束帛丘园走封轺驿传过拔才方迅疾养拙且婆娑鳬鹤形难壹鹪鹏好自颇痔医荣足贱墦乞诈宜诃投步安夷坦存心谢揣摩势穷嗟屈贾道乐慕渊轲豹隐潜加泽牛山戒执柯忘非羞搏虎招议畏鸣鼍末宦难萦束高怀固岌峩踏青筵已旷镊白镜慵磨聊作逍遥咏君其谓我何
次韵和邓德夫再和书怀别用三十韵
飞文侔羽檄执议有金科于役同之贑夫君仅自鄱相逢多所乐末礼去其苛鱼咏蒸然罩材忻茂者莪穷奸摧狡穴辨枉愈绵痾日食肴几变宵忧寐欲吪恤寃防夏旱驱害逐春傩核实当由已指踪奚自他囚衣应足蝨吏案已胜驼居似蛇存蛰归如茧化蛾险途须屡叱行旅勿轻呵白雪风中絮青钱水上荷佳辰怜爽旷秀句好雕瑳束卷儒风旧严装武貌番分岐兹泮涣回首则猗那蚁酒慵为酌藜羮糁不鹾轻遗逸士?倒踏谪仙靴恍忽东西驿踌躇上下坡嘤鸣忻得侣妖?况方瘥引脰邻于鹤离肠迥若沱版徒犹相武笔吏解封鄼易失时兼势难淹轴与薖莘耕方释耒磻钓亦收蓑勉力攀翔凤何心跃遁骡养躯宜气适乘兴且顔酡淡泊延诗伯咿嚘远舞娥加功草封岱着意吊沉罗即是金扉对无辞墨绶拖仳违临晩蘀声问约新禾何日瞻天驭同听白玉珂
紫荆花
紫?暮春庭少陵诗思清老蛟蟠曲干丹矿缀繁英花谱元无品春工别有情不随桃李色俗眼莫相轻
寄元真州
春隂荡尽见春妍立马长坡思渺然望断双旌已难见声闻五袴只空传遥知裁剧常虚刃应赏风光蚤布筵不省玉人歌阕处红梅多少落樽前
荆林道中示孙张二君
西风掠雨作朝寒联马相将入乱山愧从使车无补助敢辞征驭历间关日边帝阙瞻犹远云下亲闱念未还旅思纷纷何以慰间求佳论一开顔
再用前韵和孙正甫所示
画船同出汴渠湾天末云收数点山共应辟书离魏阙谁持别酒唱阳关间论浙右经年事此去胶东几日还男子有为须远趾谁能辕下久低顔
胶水道中逢九日呈温伯舍人
绣衣奉使出东州九日旌轩不蹔留固有诚心当倚注肯缘佳节废询求马蹄远践天涯路鴈翼横飞海角秋安得一樽黄菊酒代公冰饮过宵休
再用前韵谢和诗二首
虽知自古有言酬倍获佳篇却重留袭璞固宜资一笑报瑶何意足多求词源浩若江河注笔力成如造化秋询度余闲吟咏作岂非夫子德公休
九月十八夜宿莱州海庙夜分登亭望月观海呈伯温舍人
昼从旌旗过碧山夜陪巾履望漫漫蛟龙睡着风波静鸿鴈影低星月寒不极清光分岛屿无边爽气接栏干此时此兴真夷旷莫作闲游一等看
出东莱城示海傍观者
老稚相携出翳林玉沙堤上听车音便安赤子朝廷意补助清时使者心畎亩均休无一役岁时赈乏有千金东人只见东溟濶不识君恩似海深
再和孙正甫音字韵呈舍人
峩峩气格冠书林落落文章叩玉音蹔别谏垣虚谠论聊持使节慰焦心红尘翠霭飘衣绣紫幅黄油护印金采尽舆情将入告谋谟谁得见精深
九月二十二日黄县道中遇雪
九日登州路西风暴作威黄桑犹半在白雪已交飞惯见邦人眼难当旅客衣来思尚稽咏遽此对霏霏
将至登州
长途冉冉马萧萧风势横来带雪飘鴈队去成铧觜阵螘樽行向剑头挑气清肝膈诗还健寒切肌肤酒易消顾我不才无寸补徒瞻使骑斾旌揺
闻潮
钱塘江上吾家近惯听秋潮动地鸣今日蓬莱于役处却疑身在故乡行
和淮阳顔长道见寄
冉冉征途似梦间相从未几又先还却思前日同清会不若当年醉碧山别去载怀眉宇旧书来重说髩毛斑吾侪固有襟期远肯向明时容易闲
登蓬莱阁
行尽东州到此州登临更尽北山头孤城突兀连沧海三岛参差耸暮秋广座下疑鳌负石危檐远学蜃为楼蓬莱方丈虽冥邈高阁今朝亦胜游
和孙正甫二首
马头今日向西行不比来时道路生与子联镳下长坂无人回首望高城踈林积叶牛闲卧衰草牵风兎自惊诗思过于归思好征鸿斜衬落霞明
马头今日向西行仆驭欣欣脚力生白雪波涛离海国黄金宫阙想京城墙间笑语羣儿集木末冲飞独鸟惊从此归程宜倍道解鞍须到衆星明
路疑
晓起仍行迈征途一梦新鴈低如有信马急似无尘青讶山长雨黄疑柳自春此身从衮衮奔走岂由人莫夜仍投宿邮亭葺半新风帷如涨海烟幕似征尘白讶牕催晓红疑炉变春归期尚淹晚鞅绊可尤人
游齐州灵岩四首
征尘汹汹顿消磨路入灵岩好趣多崖穴透空疑书月泉池凝渌似春波锦帷香细薰千佛金殿灯明觉衆魔一宿禅房幸安稳明朝骑马又长坡
东国名高独此岩羣峰环抱自韬钤道场岑寂规风古禅室空踈杖喝严木落有时飘殿角云寒终日蔽山尖不知双鹤归何处留得灵泉与衆甜
区区不觉路岐难尘土衣冠喜动顔已见成书归上国更逢便道覧名山随轩幸涉三时久弭节仍陪半日闲却与禅翁自相悦绣衣云步共追攀
鸡鸣峯外日曈曨欲去踌躇兴未穷索笔请题青石柱留名愿附碧纱笼重裘?触千山雾回辔轻随一径风跋马频频望苍翠他时应与梦?通
再和顔长道见寄
行役牵挛好思悭诗筒旬浃未能还驱驰东国黄尘路梦想南乡碧玉山顾我俗情方滚滚爱君佳句独班班再吟再和都缄寄幸有冥鸿羽翼闲
小雪後牡丹号朝天红者开于县宅西圃
西林枯枿着繁霜一品仙葩独自芳天意似教惊世俗岁寒方信属花王才迎晓日仍添色不得春风也倍香修竹茂松应内愧後凋从此是寻常
八月二十四日州牡丹
八月西风动地来枯株衰卉惨池台如何春色花王品独对霜威御史开冷艶自然欺竹栢清香足以荐樽罍岂非千里寛羸俗召得阳和暗里回
寄橙与孙叔康
金包磊落冒朝阳煇映秋林气?长带露摘来盈翠笼披云擎去荐黄堂野芹谩欲分微意盃菊应嫌夺异香沙上木奴还可贡题书须待洞庭霜
按水旱之烖将毕呈叔康太守
使符星火急骑马徧郊原水旱生灵瘁朝廷惠泽存纵横来履亩高下必分村欣牒秋云积批毫墨电奔岂无忧岁计何敢隘君恩不许胥徒欬寜从仆驭繁恐惊民室困愁蹴路尘飜县令非能此邦侯预戒言流离乌忍去恺悌莫轻论辄代疲甿手为诗谢戟门
喜潘通甫回郡
传道前驺入郡城白狼山外一驰情谈锋暌远踰三月使指间关涉几程我独贤劳肯嗟叹国之武备藉经营公余未省诗多少愿借沧浪许濯缨
和潘通甫芍药十韵
衆卉已萧索朱栏始盛开尚先秋後菊肯羡腊前梅秀出丝头软红深脍缕堆踈明怜点缬巧丽爱重台倍得花神力偏当吏部才雨枝成堕髻风叶自扶腮彩笔真难写金刀未易裁狂香晴转暴醒态晓方回议品须推贵论功鄙接栽仙宫疑髣髴安得不徘徊
暑雨言怀和潘倅十八韵
暑雨应时至年来民气和池塘假灔澦畎亩小滹沱跧缩栖梁鷰淋浪贴水荷一番新涤垢何处不盈科旦市犹无迹寒门愈可罗庭柯均见濯檐溜独成波猎子愁收弋田翁喜荷蓑蜂衙忘刻候蛙吹恣吟哦箧恨书生蠧场忧麦化蛾凉风飒以度清兴?然多公退书帷寂诗余道服拖虽非侔击玉仅可比鸣鼍屡促低弦轸频倾浊酒螺自存惟浩气兼养类菁莪衣葛踈仍补羮藜淡不鹾百瓴舒足力六字习心呵未有焚鱼兴寜为扣角歌兹辰拜高咏适足慰蹉跎
和孙叔康九日三首
楼压西城埤堄重使君才思浩无穷芳罇泛出陶潜菊健笔吟成老杜风西座一时飞大白双旌尽晩卷深红自怜远迹违高会九月篇章亦幸同
使斾登高拂晓来贤宾道旧喜追陪东篱黄菊因时盛北海清樽趂节开帘幕云收见洲渚笙箫风引下楼台新诗侑酒穷佳兴不惜当筵耻执罍
区区冷色度凉秋不得乘时奉胜游九日杯觞虽独远一番珠玉幸兼收紫萸随分浮金盏明月还能照荻洲欲写萧条才思拙临牋尤愧乏银鈎
和潘通甫芍药
牡丹谢後觉荒凉此艶中兴百步香莫诮雕栏当晩节须知名卉絶羣芳金刀剪处云霞破翠笼擎来锦绣装别乘殷勤华府宴应将花谱议前王
和叔康侍亲游琅山
晩扬红斾出郊关昼奉安舆上碧山野色苍茫云色外岚光飞动水光间行庖荐馔烹金鼎荷剑挑罇结玉环归路邦人瞻庆侍银龟朱绂照酡顔
五十如婴孝慕难公余彩服侍登山回头民社千闾密引望乡关一水间暂奉清游临佛界都将尘事付庄环凭谁画与东州看刺史何如闵与顔
和孙叔康以诗寄芋
清淳一阕听埙篪磊落堆盘享芋鸱拙令此时心饫足蹔忘野外有民饥
琅山听窦山人琴
秋深危阁气凄清来听先生促轸声一曲写成君子操七弦传尽古人情游云檐外如将合幽鸟枝间不敢鸣未省琴心在何处高山流水对前楹
又和孙太守琅山席上
薄雾轻笼暁日黄攀从旌斾到禅坊坐怜古木荣枯惯仰笑秋云聚散忙酒约覆盆分甲乙诗成击鉢互宫商兴酣犹恨严闉逼少促归鞭趂月光
和潘通甫六月十二夜月
去望犹三夕光华宛矣同炎天几及半午夜喜当中爽气乾坤满清辉宇宙通恍瞻银界白遽失火云红庭叶霜花泛池波雪色融闾阎消烈暑寥廓散轻风快若离深甑飘然出大笼秋毫归一鉴宿翳却千重谁弄桓伊笛徒思范蠡篷魁杓俄转北箕尾渐回东林静踈瑶圃桥虚卧玉虹余凉入幽室暗雾泫深丛纬象光仍小银河????自洪依希太清境髣髴广寒宫鸟宿羣疑定人闲万虑空调琴闲对客酌酒旋呼童莫语身兼世休论萍与蓬且来明月下举白听梧桐
送潘通甫沿牒淮东
火云焰焰野无风浅澁河流小舸通尺纸遽传朝命下翌朝齐送使旌东道间覧物应多感职外成诗寓几筒王事念深忘畏景贤劳安肯动胷中
和通甫见赠二首
几年持养副天成造次云为必中程乐内何希傥来贵畏知唯有白丝清蓬瀛尚欠文章手寰海徒传学行声今日诗筒互酬唱他时回记岂忘情
肝胆区区岂足矜抟风寜复计鹏程未能名迹如山重且喜心诚似水清学譬治蛙犹失溉文参击缶不成声感君篇贶虚褒借强抉蓁芜写鄙情
和通甫道中先寄
神明不爽久跧一望旌轩旧观旋残臈光隂江海上新春消息柳梅间倾风固喜同披雾窃禄仍羞似抱关更奉诗筒先寄贶解颐高句动苍顔
和通甫同登庆和寺阁
佛宫楼阁倚云端人世尘埃杳不干万里海光生目眩半天风势切肌寒老僧指境依稀辨往客题名次第看一奉胜游承健句诗魔暗里为摧肝
和潘通甫寄孙太守
五马传呼尽避骢二车行县海壖东歌声被筦腾新曲酒盏垂莲学倒蓬回驭望仙双斾晩戒程余庆一帆风拘挛不得陪供帐只许区区鄙句通
和潘通甫陈贴港道中作
飞空恨乏王乔舄拥弊几如晏子裘兴利略行田际港冒寒仍上海边楼草埋古迹存荒垒云漏阳光见远洲不独区区祗吏役又随轩斾作清游
寄孙叔康
岁华垂改月犹圆寒夜长思一欿然从政谩图行幼学济民何术御凶年消忧姑酌贤人酒托德唯瞻刺史天安得居诸如过隙早看麰麦被原田
寄邓舍人二首
顷随旌斾按东州一别门阑物再秋内诵德言如在耳仰瞻云步但昂头掖垣遥想丝纶暇海角方深赈恤忧安得此身如泛梗区区能傍济川舟
白髪书生意气完确然行学效民官九天宫阙心长在万里江河分亦安屡愧姓名尘荐牍岂论明类必弹冠感公知遇如何报唯有霜筠敌岁寒
廷评庆寿口号
纳庆新春八十年更逢诞日一开筵童顔鹤髪人间贵道服乌巾地上仙玉盏煇煇擎寿酒金炉苒苒泛香烟暂停丝管听祈颂愿见恩书历九迁
乙卯十二月十四日夜宿东禅僧舍
簿书虽是不离身一宿精庐兴味真莫道後栏花未拆夜来霜月岂惭春
又题僧壁即事
天地收功固欲全朝廷恩惠岂容偏饥羸大衆粟不足县令胡顔入俸钱
和潘通甫中春即事
杂花交错裹楼台二月向残三月来尘迹遇时随分乐酒樽逢景等闲开幽禽有意名相唤飞絮无情舞自回游覧莫为频数厌逡廵便举送春杯
和季春初牡丹花
遶栏矜赏日千回赋咏惭无卓荦才天意似嫌羣卉杂花王留在暁春开曾经唐苑声歌後不是隋园剪彩来安用繁言警躭惑爱奇能有几人栽
暮春对景书怀
一番新雨洗楼台何处红芳不烂开春色渐随流水去薰风还入弄琴来梁巢戢戢鸣雏鷰林叶隂隂覆老梅遇景乘时须自适江头每到日西回
和晩春雨霁
油云卷尽暁天明风色融和日色轻着处余花知有命一番绵雨喜初晴园林经润春难老庭馆无尘气转清谁道东君忘所属此时於物特垂情
和落花
春风几日为催开却趂春风委翠苔莫讶花王留不住本缘真宰傥然来暗随蝶梦飘书榻半逐莺声落吹台緑叶依依犹可爱吟肠终日为萦回
和木香花
架竹引繁英青罗簇素琼濳卑宝相色远过瑞香清被雨凝云重因风舞雪轻凭谁变花谱陞在最高名
和以双头牡丹赠叔康太守
盈盈仙蘤忽双开似把轻罗一样裁緑蔕相扶真艶出芳心齐送异香来浪吟莫惜诗千首烂赏何妨酒百盃剪寄黄堂有余爱也应蝶梦不空回
和登琅山为民祈福
佛宫突兀枕琅山金碧楼台诘曲栏霁雨愿收田潦积盛阳祈变麦秋寒红旌苒苒来何肃赤子林林意自寛早晚丰登应精恳行看展报上层峦
和书怀
朴拙从来附会踈恬然养内肯求无自怜结髪遭平世不愧孤踪在坦途一意固当知趣舍百钱寜复问荣枯钟鸣鼎食非吾动所得须论象罔珠
和晚晴书事
圆荷贴水翠钱稀风掠余花片片飞细雨有情容易歇青春无系等闲归楼头晩鼓牵声远海上云山乱点微坐喜民田见丰兆幅巾谈笑对残晖
和孙叔康探梅二十八韵
臈过春将近江梅想已苞逢时在南国探信出东郊径雪晴初埽河氷薄易敲寻香望林隙惊素辨山坳跃马回宾鴈飞旟慑蜡猫初芳得消息喜气自并包岂待莺声促寜忧蝶足跑先容为桃李脱迹远萧茅此日花神睠他年驿使譊前驺传已的後乘听犹声独被阳功早奚论地势硗新葩同衆阅秀句仗谁抄湛湛尘缨濯纎纎痒背抓金丝才出莟珠琲遍攅梢攀折诚难忍将承亦旋教重疑仙界种复过岁寒交莹洁疏情窦精神动目窅贪幽频倚杖薄晩倦回鞘有酒安辞釂无鱼孰叹庖轻裘忘拥腋短发任垂髾坐不娯歌舞盘非贵烙炮量尊锺与鼎器隘斗兼筲勇作先春计甘从逐物嘲琼英行渐盛玲赏莫轻抛次第篘家酿随宜馔野肴投闲集簪履尽日卷旌旓陇笛终当起涂歌或载呶空枝徒取恨片片若为胶
和观雪二十韵
纷纷随朔吹及物任洪纎足以称为瑞踈哉比撒盐朝飞收羽翼夜象晦鈎钤农望先知喜童心岂易厌对疑银界色啖胜露华甜寸隙期皆徧微埃迥不兼豪筵宾酒壮远塞虏兵殱长坂愁羇旅空山困隐潜尘怀经岁挠清兴此时添已变琼铺砌还惊絮扑帘扁舟谁念戴采笔自追淹野思生犹浅诗情雅若爓凝眸万顷白引?六花尖和寡思琴操赀高忆酒帘江潮云盖水楼阁玉粧檐折竹惊寒雀衰葭拥暮鹣冷官饶寂寞僻邑养安恬坐患凶年久行忧疠气渐探深评尺咫均庆及闾阎仰恃贤侯德无劳太史占
和叔康席上
两麾相遇百花春烟海漫漫共此垠席上笑谈成秀句一番传咏乐邦人
海上风光入暮春使轩轻过古城垠琴台此去犹千里已有先声慰昔人
哭路长吉
器业本青云泥涂竟屈身盖棺穷海角还葬大江滨子幼今无怙家清正苦贫传闻动归旐西望一沾巾
和潘通甫颐斋书事
簿领羁拘日少休江山清兴未能酬宓琴希弄缘谁咎陶柳不栽还自谋谩道庸庸多後福岂甘泛泛祗随流高轩一过尘襟爽旋折堂萱记酒筹
和中夏清虚堂
碧玉阑干白石除虚堂潇洒聚书图窗明昼可窥蚊睫檐静时闻噪雀雏凉吹东南生砌竹繁隂朝夕在庭梧主人襟量清如水此段幽佳称得无
中夏偶成
地交淮浙属通川官守区区改岁年鍳照自惊生髩雪感时还听噪林蝉锺鸣鼎食何为动鹤引熊经似有缘内乐无穷奚恤外便便休诮孝先眠
和凌霄花
翠蔓缘株上红芳冒暑开凌霄诚有谓托质岂无媒
和余庆道中
荒凉古邑近东溟时喜轩车出按行水鸟逆风如有向晩霓收雨似多情心探畎浍丰年兆目极云沙远思生佳句更从清旷得肯由尘事汩聪明
和孙叔康中秋寄运判胡秘丞
郡堞危楼夜气清江光海色接天平凉秋一半无边爽皓月十分何太明使者星轺行蹔远令君兵酿恨徒倾自怜负弩区区迹却向澄霄望斾旌
又借韵寄太守叔康
城近江山夕霭澄楼开栏槛与山平秋光正似鸿沟判月影圆如白璧明诗压东阳台上句酒曦北海座中倾荒壖拙令方匏系引脰西风画隼旌
和太守叔康以诗荅桃
铃阁挥毫写浩才云牋艶艶发松煤桃投愧匪千年种瑶报荣夸十袭开目送武陵佳实去耳听清庙雅音来不龟献药尝封地未似芹诚致赠瑰
又借前韵谢惠茶
灵芽产自越岩限精制须调焙下煤隐士寄题缄且密使君分惠重其开点疑白雪盈瓯泛啜恐清风两腋来却和短章酬雅贶画墁何以谢琼瑰
寄橘柚
海门橘柚胜湖湘采献铃斋有意将旧岁空希杜陵句今年方报董泾霜敢私磊落充宾豆愿贡甘香佐寿觞蕰可羞诚所致厥包况是重维扬
送王圣途得代还青社
坐撄簿领久纷纷解印终更兴味新尽室图书离海角一船风雪渡淮滨家山远认云门暁里社行看孟宅春术学似君须得路早教马足踏京尘
孙太守席赋催粧
萝蔓新懽可重夸葭莩旧契转增华闺门素守先生训牢卺来归御史家直户三星乘节候迎车百两减浮奢鹊桥深夜飞霜冷早对菱花整髩花
和孙叔康寄示上元
闻说邦人庆上元使君同乐具宾筵朱轓不得陪清赏明月空能共此圆和气暗随香穗散微风轻送烛花偏谩将鄙句追高会已负当时白玉船
和雪三十韵
密雪连空散同云盖野繁朝晖掩羲驭暮象蔽天垠皦皦漫长陌霏霏集短垣杉松苍翠夺禽鸟语声吞病樵斤歛寻踪猎骑奔金茎迷沆瀣银界变崑仑光借寒儒牖威消贵胄门酤帘表深巷?屋露幽村可向红炉烬难忘醁酒樽竹梢低欲折梅萼重犹存没谷吟当楚离江咏去袁高才题不尽妙曲写仍飜旅鴈宵飞戢栖鸡晓舌扪塞严添玉垒林?化琼园远岸舟藏鷁高楼瓦匿鸳秋涛千浪叠夜甲万军屯缀若凝酥洁堆如琢虎蹲脂车休旅传锵佩放天阍不以多为瑞谁言即也温神锋剪何利地轴卷无痕暗与春工敌清随朔吹喷朽株银作叶圆沼璧为盆照耀偏宜月侵陵只有萱藩篱白羽挿略彴素虬蜿汀鹭难求侣城乌不辨昏流年垂改龠危坐祗销?自视丰和兆心穷造化元纷纷沾动植渺渺助乾坤屏盭殊强力滋枯独养原芸然知矣否雨露未成恩
又和倒韵
匿疵真有德值物不偏恩细或穿幽隙悠然被广原皑皑均旦暮浩浩壹乾坤凛冽添寒气苍茫返混元鹄鸥潜失影狐狢暗忘魂竹重风旌褭池凝晓监昏飞毫玉兎脱蟠径素龙蜿陵弱侵庭柳埋青抑砌萱屑琼谁措手炼粉若为盆当?墙头积回飈瓦口喷羣飞停啅噪万丑掩瘢痕穷巷情方惮豪堂势自温萧条孤驿路冷落古祠阍乱辙分明印双鸱髣髴蹲何时飘絮定着处白云屯酒榼倾浮螘吟牋染戏鸳妙才窥赋象佳兴袭游园氷监清相照瑶枝俯可扪剡舟那遽载郢唱且重飜啖啮深怜武栖迟酷爱袁韩诗高孰抗谢赋久仍存肃肃东方骑优优北海樽危楼登郡堞远目瞰江邨摛踰梁苑中严过棘门雄辞端獬豸险句崪崑仑缀韵金声恊挥毫墨电奔丰年见先兆沴气已横吞氛霭销中夜球琳冒短垣清光交素魄余润浃枯根嘉瑞由嘉政舆歌莫厌繁
陈次全长春轩
闻道新轩外长春日日花幽人自薖轴佳卉对葩华波浪千重险烟云一望賖徒思故园旧短句寄君家
太守孙叔康下车
荣过故里拥朱轮乞得偏城便奉亲道路尚惊持斧使衣冠犹是避騘人下车恳恳唯宣泽濒海元元正食贫草木无情还自喜霜威不见见阳春
别叔康
数年为邑幸焉依德论源源每霁威瓜代逡廵惊易及棠隂踯躅忍轻违勌踪方此从尘路旅梦多应遶绣衣回首海城烟雾杳愿闻三节召公归
复用叔康送篇韵和答
岸柳参差影画桥云横日薄斾旌高赠言有宠荣襃衮制锦无功愧释刀苒苒征途行渐远拳拳德表望空劳仰衔顾遇知何似负戴丘山过巨鳌
京口别叔康
舳舻幸会舣江干再别情悰岂易安坐邑三年师恺悌归程累日奉盘桓金山寺外波涛晓铁瓮城头草木寒欲上孤舟又南望何时重戴触邪冠
昨日以事不得陪赴和甫学士之召
藩侯遣亊风霆疾御史高谈宇宙寛千里几年成远别一樽相对尽清懽知无红?飜新曲想有琱弓敌暮寒尘迹鈎牵违燕集坐追佳兴入毫端
蒜山酒
蒜山高阁直连云酒以山名味独醇玉盏横飞光照眼金垒满泛气回春幕天欲似刘生颂卧瓮寜为毕卓身须信主人如此酒酣酣千里醉深仁
和潘倅通甫游狼山寺三首【次韵】
川原浩荡杳回环附郭苍然独此山殿阁栖云长冉冉庵岩度日自闲闲凋零花草三春後髣髴阎闾十里间远邑拘挛闻胜覧驰心闇逐斾旌还
参天云木覆危冈下瞰藂林释氏坊图按古今询露井水分淮浙看风樯清才得景吟还健浩气登高力更强公暇此游真可乐纷纷何算少年塲
谯门南向是狼山车马朝行意思寛风散落花红糁糁日随飞盖翠团团望穷沧海尘寰小坐逼空岩昼景寒三伏生秋有余地无人画与雍州看
和行海门
画船轻过緑杨湾风掠双旗势自飜笔吏濡毫写新句厨人鱠玉荐行樽翩翩舞燕随樯影一一惊鸥破水痕按部从容有佳趣苍烟落日肯销?
和金沙道中晚景
海鷰飞如织红花巧胜裁春光随水去野色向人来苇薄农家露林踈古寺开扁舟暂跧缩旷望指层台
谢通甫寄交藤方并气术图
仰高诚府日钦钦翰墨飞光忽见临练气指迷先六字饵丹传诀胜千金仁人锡类多推已尘迹知非早有心聊咏小诗酬厚赐自惭布鼔若为音
和叔康首夏书怀五首
催得春归始自安杜鹃啼血血应乾晴林日永午隂重烟海风多晓气寒壮志经时嗟冉冉苍顔覧照愧团团公余且学田家饮也胜沙场引椟丸
清和气候爽衣冠海邑稀逢柱础乾朝拂玉徽琴韵紧夜开宝匣剑光寒肺肠似石终难变利禄如沙岂易团行学但知无所负奚为逢射与僚丸
阮屐因山固少完陶巾缘酒未尝乾庭踈红药三春过地近沧溟四月寒堂燕语酣如有诉林蜂衙退自分团太平吏隐真夷旷安用机心寓腊丸
区区并海作民官手里鱼须竹已乾仕路蹉跎诚计拙世情巇险为心寒但全冲气充丹府莫问灵苗采紫团夏景渐长民事简静开黄卷爇香丸
诗坛老将气桓桓招集同盟挿未乾句险直从天上落辞清能使座中寒勇挥健笔蛟生角旋劈华笺凤破团更爱一时皆善和声声严鼔中隤丸
次韵和孙世则以诗送别
解印踰旬君已知新诗相寄重相违由来从宦无期定不得同时受代归揽辔益嗟贤谊远异乡况是故人稀宜春台外空回首独整区区勌翼飞
介亭二十韵呈杭守祖龙图
列石何年出危亭不日成两行分磊落八顾壮经营表里山川秀朝晡气象清江湖俱有趣天地岂无情聚井看棊布重城视带萦望通鱼鼈远势压凤凰轻鸟背飞来见云头过去平屈盘疏一迳浩荡接双盈难秘神僊境兹逢赏识精元侯挟余裕乐俗沸休声物外笼真槩胸中惬雅诚有时陵翠霭极暮耸红旌九万鹏程近三千客履荣樽罍卑北海篇咏小宣城岘首空多嗜蓬莱谩自评古今为絶观风月快平生覧景聪明旷书铭意思宏优游傲圭衮端正等权衡恺悌均吾衆中和得所行此心非苟豫奚愧介之名
和陈和叔内翰忆梅花因手植数本又命画工作生枝于屏间
翰林清兴满江乡尤忆梅花趂臈芳已写幽屏外桃李更摅思压班扬自期造化加先意岂待婵娟借末光幸预樽前此佳赏还祈手植早飘香
丛山堂
经营新自翰林公势压南谯气象雄四顾高明千里近一团苍翠万山丛琅邪路入青林转丰乐泉疏白石空唐相若能前此制当时应不暇怀嵩
次韵答和叔见招茅庵奕棊
岂弟移风州事稀何妨退食自委蛇新阳来复茅庵暖喜奉高篇促对棊
和同游溪北竹园
追攀却忆谪仙诗曾向东城倒接?此日清游非痛饮一时幽趣有枯棊鸟声似逐新阳啭竹色如便晚景迟胜槩佳辰莫轻寘看看召节动归期
咏雪
密雪乘新腊凝隂混太清洒空寒送色着物静无声舞恨庭除隘铺宜原野平枯株资点缀朽壤藉包并价踊村罏酒愁添古塞兵巧裁梁苑赋幽动剡溪情可庆丰年兆何虞盭气生行看穷岁龠坐喜覆山城远祖篇章在元侯德政成与民为福外阊阖一心倾
咏雪霁月夜见简
百尺城头雪月间城楼更向碧霄干优游野步来危坐髣髴仙踪在广寒幽致独为中夜赏清辉分与近隣看瑶台十二传佳句潇洒高情岂易阑
和雪前数刻迎郊赦口占
君恩无远近千里到山城人意方均喜天心为降霙旌旗增德色箫鼔变和声盛际千年会谁将史册评
明月庵
南谯郡古牙城壮城上楼台屹相向晴天落日碧山横登覧依稀在屏障从容北步上茅庵圆如氊帐幽如岩眼前竹石皆自得物外气象容谁探公余时来兴清切幅巾道服双筇节廓然遗照坐可忘更向庵心画明月
和闲步城上率游城南
城南古木未全凋溪里寒鱼正可撩红斾追攀真得趣尘怀万斛等闲消
和夜登东阁
夜初乘兴上城头白玉蟾蜍碧玉天爽旷襟怀谁得似谪仙身世岂非前
辞劝饮
主意固殷懃须辞酒味醇愿为投辖客不作吐茵人
雪後游琅邪山联句
南溪约幽寻西岭极遐观【绎】初阳色朦胧残雪光汗漫【骧】相望楼殿间宛在云霄半【绎】泉声减琤淙山势欲飞窜【骧】岩寒雨花霏谷暖烟絮乱【绎】幽鸟度乔林惊猿折枯干【骧】决决涨溪流辉辉披野岸【绎】兰芽吐尚微氷乳凝未泮佛屋对峯尖禅庵倚崖断【骧】轩窗爱虚豁赤白从漫漶行敲玉玲琅松溜珠璀璨【绎】寜将琼砾分未省兰蒿判行幽兎迹深瞩远鵶翅缓登宜阮孚屐隐称嵇康锻【骧】结游贤躅多鑱石清诗烂极目穷跻攀投隙违羇绊荣观太帝书暂憇飞仙馆【绎】石立翠屏张霞收丹锦散觇坐客炉拥负暄僧衲换选胜唯务得陟危寜复惮【骧】谁乘泛海槎直欲傍银汉【绎】况有凌云才何妨举风翰【骧】景多苦冥搜欢解惬佳玩【绎】乃情慰悬想昔传非谩谰【骧】题舆真莫俦刻烛愧非伴【绎】玉局共藏机瑶琴越操缦【骧】謡谚喜年丰评文同月旦【绎】大笔肆滂葩小巫成泚汗【骧】造适寓林泉贪萦任氷炭【绎】通侻去末礼从容占奇段【骧】促节歌更新衔杯酌无筭【绎】敢谓良会难堪为画图看【骧】感慨非独醒赓酬每三叹【绎】翔步虽异途清懽归一贯【骧】洒落似青冥拘挛岂狴犴絶顶所见稀清狂兹兴罕【绎】立饫谢珍鲜行庖後樵?唯恐三节来难留千骑駻【骧】何时金鳌客重亲玉皇案回首念斯游驰精杳无畔
和会峯亭
千峰环聚翠馍糊欲卜为邻岂易图且使缣绡画将去披观未必後仙都
和喜奉御札改元元丰口号
改号泥封下碧空天光远烛郡城中禁林旧德承宣重预向偏州致岁丰
又和
元丰嘉号改明年万里江山色愈鲜侍从旧臣承紫诏拜恩如在御床前
幽谷回口占呈和叔内翰
五骑行歌五马前乱云轻点乱峯巅此时佳兴此中醉一阕清诗一玉船
和山郡早起
牙城晓色动旌旗笔吏来抄枕上诗溪柳山梅应闇觉先春芳意肯迟迟
铃斋书几烛花消帘外寒霜暁尚飘却忆夜来行乐处烟村云坞听农謡
和腊日初晴会同僚射饮投壶
暁风吹雨作晴云腊日山城已似春林木欣欣初有趣郡斋皦皦?无尘祭军雅戱齐酣战矍圃环观密布鳞此乐得为知所自天将丰岁与滁人
和雪意
冻云惨淡连吴野舞雪缤纷鬬楚宫郡守华堂方置酒山翁鹤驭忽乘风未看夜月光辉助已喜寒梅气息通欲把新诗解嗟叹强随高韵愧无功
坐中闻击鼔殴傩声戱联数韵
故岁妖疠逐新春祥庆多【绎】旌旗催出猎箫鼔引殴傩【骧】将军至鬅鬙罗刹过【宪】丹书神按籍白昼士挥戈【绎】革面徒为异清门岂有魔【骧】成功在搜厌正气满天龢【宪】
行县坐野馆食次得所贶手墨兼惠雀鮓兎馔因以鄙句驰谢
清江雀鮓冠江南罝兎鲜腴美可餐旅食寻常疑指动铃斋方丈忽分甘行庖飣餖珍非八下筯矜持嗅必三知味便知公意重属餍寜以小人贪
和郡斋即事
郡斋铃索静无声风引香烟入翠屏棊胜文枰子收玉诗成汗简竹书青治民不害为高卧对客何尝衒独醒他日凤凰池上乐也应难忘养生经
和岁除
莫惜年华此夕凋漫漫将旦即春朝缇帷指刻更残律析木循环复建杓玉琖椒花投暁荐银檠蜡炬隔年消祗应幽谷知时早已欲飞迁翠木乔
元丰改元元日登行春阁
夜尽铜壶漏朝生玉律春日称元最重年与号俱新郡阁晴光早山城喜气均椒觞初献寿仙木已书神鹰隼心难止龙蛇蛰欲神溪氷仍泛泛园柳自欣欣物意幡然作人情岂不伦区区添甲子歛拙任洪钧
和岁节见招城上闲步
山头宿霭微微见木末春风细细生动植逢时俱有意乾坤造物本无情拘挛未易逃?检休暇何方解组缨所幸得吟潇洒句又随旌斾上牙城
和天庆观醮宿
璧月团团彻暁明琳宫深邃寂无声传闻此夜曾斋宿读着新诗骨也清
和因观罩鱼斫鱠
一丈深溪一丈鱼不论高价只愁无携来缕作霜盘鱠美玉纷纷得所沽
昔咏洗刀鱼眼红少陵才思摩秋空今朝大嚼有余兴佳句复出文章翁
和野步
追随仙舫南溪去欲向春波掷钓竿无奈东风揽清兴却吹晴霭作溪寒
和柳眼
觇烟窥月早于梅不待东风着意催应为朱轮屡回顾未春先向道傍开
小桧球
裁芳剪嫩巧间关屈叶蟠枝不可攀抛掷似遗春女戱一团轻翠在朱栏
和见招
仙馆憇旌舆清篇手自书拨烦虽欲往俗吏得休无
竹径
萦纡一道贯檀栾入翠穿斜步履悭俗客也应无暇到不烦春笋为遮拦
和宝严阁
佛宫高阁踞城东巾履闲来面碧峰风却云头护清景春催柳眼作先容溪傍几簇红梢露竹外谁家翠幕重玉局棊收归路近昏鸦惊溃一声锺
钱塘集卷四

[book_title]卷五
<集部,别集类,北宋建隆至靖康,钱塘集>
钦定四库全书
钱塘集卷五
宋　韦骧　撰
和立春日东风雪意偶作
紞紞城头五鼔催东风连夜逐春回物心方喜寒威改云色犹将雪意来戟户劝农牛破土琴堂介夀螘浮醅何妨盈尺饶嘉瑞发滞开萌有迅雷
和山城灯夜
山城灯夕兴厌厌俗乐年丰令节参竿首挂星还拱北云中回鴈倦图南笙箫度曲喧芳席彩翠交光结秀岩邦伯欲归人恋恋帐兵休报皷声三
上元後南溪泛舟联句
野渡半篙水春风一苇航【绎】柳梢舒嫩緑梅萼泛幽香【骧】绣羽惊波起翠鳞跳日光【绎】环城得佳趣清思满高塘【骧】
和适意
阳春催物态清暇养天和求外於情薄陶真所得多梅苞新烂熳松影旧婆娑此日衔盃乐何如鼓腹歌
和春隂倦游
铃阁兴何幽公庭讼不留未能清昼寝偶作夹城游竹色仍烟翠梅香趂水流持杯听暮角一任起楼头
和新晴
泛鷁兼乘竹高低秀色间鸭头生野水凤翼展晴山纪摭青春态消磨白日闲郡园双白鹭投晩逐人还
谢惠瓦墩
百尺危亭旧路榛自公呼吸变兰荪更怜数奉亲舆到分惠芳斋碧瓦墩
谢惠山花菜
铃下琱盘送山蔬雅惠沾乱丝银鲫鱠交叠玉龙髯日膳荣分美晨羞荷见添题诗授来使珍重岂知餍
和见招游城东园
东城老圃埽青苔竹栢深中一迳开桃蘂柳芽俱有意安排春态待公来
赋新笋【用杜子美诗语为首句】
竹里行厨洗玉盘旋抽新笋正檀栾柔鞭乍断泥犹湿嫩箨初苞藓未乾象箸偶存遗様短琼林才拆冷光寒如何且缓琱觞荐留作青林虎豹看【退之诗云看皮虎豹存】
迎春花
欺梅压柳肯相然佳号迎春岂浪传细叶茸茸垂緑髪繁英璨璨簇金钿先时不入林莺妬晩节唯容露菊鲜绣在罗衣真有趣不将红紫累婵娟
以前韵作春寒攀迓
春寒山色似昏烟风度谯门昼漏传露柳软条金缀纽雨苔圆点翠遗钿登楼引领情方远行帐来诗墨尚鲜坐想琅邪归路晩两行红蜡代婵娟
再和春寒
云迷暁日山头闇风落春梅水面香十里郊原皆有趣一番歌吹从寻芳佳辰浩荡情怀惬化国优游晷刻长更把高才酬胜景他年吟诵信难忘
赋石棊子以机字韵
灵岩山下石采拾比珠玑圜璞生虽小文楸数可围纷纭星并霣黑白玉争辉赋质神工妙磨礲俗巧非透关经手耐争道转心稀落落无情甚谁为胜负机
滁上间日隂晴联句
隂晴淮海气何殊一昔风光互惨舒【绎】大块养春禆造化繁云间日蔽居诸【骧】暖回沙碛催来鴈寒彻冰池怯上鱼【绎】山色晦明如代谢花枝凉曝似相於【骧】朝暾忽荡川原净夕翳还笼井落踈【骧】快适得朋酾醁酒困眠无兴读残书虹霞灼灼飞琳馆烟霭蒙蒙袭隼?【绎】定与物情均燥湿殆非星好有盈虚【骧】连空雪意迷高柳遶舍阳和坼嫩蔬【绎】林外昏鵶啼野尽城头新月上帘初【骧】
和观新历
玉琯初回太蔟春新颁中朔到淮滨眼前节物南来鴈出处知时似智人
龙蛇蛰久待春雷鸿雁图南去却回山国不惊时节改九天新赐历书来
雨後城上种蜀葵效辘轳体联句
不惮移根远姑怜向日姿春风从自得【绎】夜雨况相资敏速飞霜钁婆娑拥碧枝幽葩兹有待【骧】杂卉漫多奇野藿非余尙庭兰盍尔知【绎】倾心安所守卫足岂其私得地何妨徙【骧】干霄固可疑采幢须夏节緑饼与秋期莫以藂生陋【绎】唯其秀出宜迁非拔茅进爱岂揠苖为【骧】色解凌溪锦花应当酒巵遶栏窠尙小【绎】傍砌影犹卑援护情宜倍栽培力已施【骧】桃蹊容烂熳竹迳耸参差不待毛嫱妬【绎】何嫌鲁相辞土培忧压嫩竹挿为扶欹踈密齐行列【骧】芳华逓疾迟纎茎簪间导繁蘂珥交垂【绎】恐践禽须逐防侵草必夷养完先固本采折俟乘时屡戒园夫守【骧】频烦墨客窥拾来同地芥吟就比江蓠泛与萧蒿长偏饶雨露滋何如君子德修直任荣衰【绎】
和答代简二絶
远想隂云鎻碧山坐听檐溜响潺潺却惊漏泄洪钧妙变化风雷顷刻间
暁风吹聚几山云掩抑朝晖气候昏想望城头飞盖阻郡斋应乐旧书温
和城头相望
雨余山溜涨春沟欲上危亭奉燕游前望篮舆转城角恍疑仙步在鳌头
画舫泛春偶联一絶
近郭风光日日新城头溪上互寻春【骧】欲知昨日篮舆客便是今朝画舫人【绎】
和野步自幽谷之寺庄
出郭爱暄韶芳蹊接涧桥轻车侵草色飞盖拂林梢自得行春乐且无眠昼嘲浅黄看柳嫩淡碧辨山遥此院游曾记他林隐倦招放怀天地濶落日听歌樵
茅亭观雨中杏花得中字
茅亭高对杏花丛漠漠隂云小雨中蜀锦濯来添润色燕脂洗出变轻红幽香肯怯残梅妬腻艶尤便弱柳笼不改晴阳老芳态令人曲意度春工
幽谷谢惠新酿家馔奉亲
花里深深使语传银壶乘酒副珍鲜翰林旧德垂情至鹤髪慈亲荷惠偏寿琖此时添乐只彩衣今日倍忻然却吟鄙句通铃阁匪报尤慙木李篇
和樱桃花开帐饮口占
樱桃花里置行厨一榼琼浆数尾鲈勇趂红芳集宾履玉山倾倚照氷壶
又和行字二韵
东风如酒醉朱樱终日酣酣弄秀英天上谪仙乘兴赏一番歌吹傍云行
和正闰晦日
孟陬闰晦半春光夜刻初消昼刻强谷鸟有声皆得意林花无处不飘香池经夕雨添新渌柳舞东风发故狂亭压高城延过躅湛然清兴引盃长
和春晩过幽谷口占
先春当日探芳芽瞬息而今已落花碧实有心应见笑岂须新艶引流霞
又和至丛山堂口占
残红新緑媚朝晴脚到丛山眼倍明春老物情皆有趣只因犹欠早莺声
和小雨乘兴游城西竹园
冷逼林坳笋未筠润通花底砌无尘且倾文举盈樽酒莫惜林宗折角巾
和会饮牡丹丛间
移樽近槛就香多辄效花前小子歌愿扩酒肠无惜醉淡红楼子独嵯峨
倒用前韵
宛转眉山效蜀峨花前执板为清歌歌声暗与春风合催折芳心不厌多
再和前韵仍以峨字为首尾
峨冠莫惜挿花多多挿名花壮醉歌歌罢襟怀肆夷旷愿平羣险剗嵯峨
和山行回坐临清桥啜茶
云軿回处引笙箫疑向春宵度鹊桥桥上茗杯烹白雪枯肠搜遍俗缘消
再和
醉向溪头按洞箫夜瞻略彴似星桥清欢未足班荆坐一任纱笼爉炬消
暮角清声杂凤箫一时冠带似圜桥谪仙诗句春泉涌万斛量愁顷刻消
偶疾未平不得预龙蟠之游辄成诗以迓还斾
山城春物已阑珊病肺朝来强自寛疲薾未堪随骥尾高明空想到龙蟠日烘栏楯花枝卧风衮阶除柳絮团索笔题诗待回驭肯将尘语累清欢
牙城话别口占
移节名藩去有期牙城重上思依依落花也似人情恋扑袂飘香不浪飞
饯别劝饮
垂杨楼上卷珠帘歌扇轻揺落絮黏邦伯指期移绦节州人终日拥彤襜危弦脆筦催金盏芳草青山照画檐酩酊愿公无惜醉祗应羲驭驻峯尖
送别回作
祖饯初还重仳违懒鞭款段入城扉旌旗人去山川晚台榭春归花药稀鼓吹渐遥空望望旄倪相顾共依依自怜无以纾诚恋唯有诗筒殆庶几
和耿天隲翦彩梅花得开字
根如芝草不因栽叶似春云容易开应有靓粧偷艶去且无狂蝶为香来殷勤玉盏频飞举酬酢金刀巧剪裁烂赏更於何处好蟾光雪色在瑶台
元日
蔟律新声应寅杓旧观还三朝思北阙万寿祝南山谬忝金闺籍遐违玉笋班山城濡滞迹望日想天顔
席上劝仲元着作勿辞酒
百盏先尝一盏醇三分才破一分春花间剔火香烟细竹外垂缣画笔新落日穿林照檐额绪风吹草动堦唇莫愁酩酊辞公劝金斚空时迹已陈
和苏正甫劝饮之作
芳陌草萋萋相逢又解携柳梢迷緑酒歌韵怨春低兰菊时难一鹪鹏乐自齐送君须满饮未放锦障泥
赋迎赏欲开杏花得花字
闰月春光助物华杏园迎赏欲开花昼慵闺绣工犹浅暁起宫粧色渐佳嫋嫋风枝偏弄送酣酣烟蘂自交加对君安得辞昏醉更作狂歌恣所夸
又用花字为即席
春色漫漫不可涯谪仙亭馆最幽佳歌声闇逐风中絮酒筭旁看盏里花击鉢题诗助清旷藏?传令止喧哗他年追念从真适炊熟黄粱一梦賖
陪秋叔游幽谷即席赋一川花
城南幽谷去非賖踏石穿云境趣佳门下车鱼情浃洽道旁旌斾影鬖髿笙箫宛转随风远台榭参差对日斜白玉为船载琼醑未容轻负一川花
和社日小饮
挑菜佳辰过夕醺又逢春社举清罇不为归遗东方态且对韶妍一醉昏
赋牡丹黄虀
依栏凋谢若为情旋拾残红入鼎烹吞秀嚼香须细细送春唯此一杯羮
和范子功学士留题二贤堂
屹然榱桷傍云烟榜揭堂名以二贤翰苑钜公存往躅集仙肤使出新篇寒光共杳山椒月幽韵相投陇下泉一等声辉惊海内後先踪迹似忘年
真守侯公辅见留之勤因辞以诗言欲遽往早还之意
洗涤炎蒸夕雨凉瞥然行役过邻邦旅怀耿耿通秋漏征舸萧萧倚暮江礼豆辄辞蕲义许绪言倾听秪心降莫疑踪迹便奔走云下孤亲雪髩双
夜宿淤丘
古岸维舟夜向深胡床踞坐絶嚣音烟林隐隐成孤垒水月辉辉滉碎金勉强官途情易厌冲蒙狙诈力难任予心欲道从谁语祗有清宵一苦吟
泛滁河
十里之间五六湾行舟终日绕青山更为先後枫林翠互出东西古屋闲酒为孤斟心易倦诗非共赋思仍悭秋风飒飒吹襟袂可是无情促髩斑
出滁口入江峡
逆风吹浪雪花翻舟出滁河浩荡间柂转一声鸣似鼓橹揺数丈漩如环路通淮右千源水望断江南一带山莫恨区区缘吏役此时清旷亦开顔
和徐仲元以诗见送
火云涌起势崔嵬行舸纱窗一一开自是宦途无定迹莫嫌台檄属非材往还倏忽南柯梦离合殷勤北海罍更谢人为离别语果然朝暮得归来
吴六合道原席上
单舸西来六月初偶逃远役且踌躇幽寻古寺尘怀放高会虚堂暑气除地主延留情已厚故人邂逅乐何如回头陈迹无寻处姓字闲於壁上书
李白祠堂
祠宇前临姑熟溪溪流湛湛清无泥春来秋去几百载朝云夜月长相繄堂间画像氷玉质高风爽气何凄凄文章光?本万丈来此寂寞由谗挤当时放荡沉清骨因有声名不漂没莫论楚屈与吴胥谁有高才追髣髴
姑熟州宅後泛舟清饮
古郡萧萧草木秋牙城北出上扁舟乔林有隙山微见曲岸无风水自流竹色雅如侵筦研鸟声时似劝觥筹勿咍吏役行拘束酒兴诗肠亦自由
过九华山
旌骑前头是九华未能游历已咨嗟好将秀色开尘眼又被浮云一半遮
冠帻峰
渡江行役走埃尘路过名山兴味新冠帻危峯勿相笑俨然云外亦辛勤
閲九华録
仙居岩巘几千重秀入青冥气势崇他日却来寻胜境且将图録记诸峯
宿九华驿阻雨
喜无檐溜滴空堦秣马轻装入夜催一阵松风惊暁枕又疑天外雨声来
又过九华山
昔年尝慕此山游今日经行不暇留好意尙为尘迹累碧鸡山凤勿相尤
登齐山
临岐跋马向齐山苒苒烟萝试一攀恠石何年居物表白云终日伴僧闲气吞城郭纷嚣外势接江湖浩荡间况是重阳时节近紫微前咏好开顔
弄水亭
清溪翠巘两相宜雄构峥嵘压贵池弄水得名应有谓登山留咏想同时【弄水亭本唐刺史杜牧所作牧於此有登齐山诗】角声北起秋云动桥影西横晚照迟佳趣古今看不尽前人遗美後人思
离池州过长围岭
孤城西出夕阳偏岭上行行思渺然草木高低共秋色江湖左右各天边凌风短髩无由掠投宿轻蹄不用鞭一簇人烟紫岩驿解鞍聊看月婵娟
别滕元发侍郎
尘役间关旅思收幸瞻旌戟少淹留多年目断丹霄步再拜心轻万户侯三节行催虎符去双毛将近凤池游门阑欲别徒惆怅吟对江山?不休
宿杨梅驿
两壁万千嶂一邨三四家度桥逢古驿下马踏秋花夜永蛩尤苦云空月自华冷官无好趣安用五书车
早行
鸡声喔喔似相催秣马登途酒一杯海日欲升山顶赤林霏初散岭头开自怜旅梦经千变谁谓离肠只九回苟禄奔驰还窃笑未能容易赋归来
暁离杨梅驿
长坡峻阪足崎岖暁出杨梅古驿孤山腹带云如曳练稻梢垂露欲流珠穿篱鸭脚深深碧近水鸡冠小小株行役虽劳遇佳境且将幽句慰瘏痡
即事
舞蝶双飞穿宿露鸣禽相唤弄朝暾涧盘石迳长蛇转山入秋空翠凤骞枫叶园林看自好菊花时节与谁论高怀不为尘劳减安用笙箫簇酒樽
过面山渡
碧溪深水不胜篙船尾呕哑一橹揺岸北岸南秋色好西风吹叶马萧萧
食鳜
踰尺秋江鳜赀轻愧自深穿腮窥秣頳引鬛讶涂金调鼎情虽鋭飞刀爱不任何须鲈满箸始动季鹰心
对监
寒光满尺余拂拭在朝晡敌面知相应纎毫肯见诬壮顔随岁老短髪任秋枯皦皦胸中事君能照得无
建德道中感兴
穿云度水涉修程日日长亭复短亭秋老声音闻过鴈夜凉精彩见飞萤羇怀遇物如萦絮诗思投闲似建瓴却羡野人收刈毕寂然无事掩柴扃
思侍
旅宦经秋厌路尘家书累日寂无闻劳身江左驰单传极目淮东望白云俚听难将至音悦天和不学衆人焚趋庭往往逢寒律叱驭回辕两未分
感怀
埃壒满祗禂谁矜意气豪独知安履坦宁复叹屯膏剑气藏秋匣弓声闭古弢临风浩歌罢短髪不胜搔
忆後城覧秀亭登望
村落园林有几家隔墙遥出拒霜花自怜马上看秋色不似城头覧物华
过查林
路向山腰转云从陇首飞晓天初衣裌村驿罕乘肥覧物惊秋老论心悟境非归期且寛计雨雪或霏霏
落日
郊原爽气入衣巾佳趣源源立马频落日山川无限思秋风江海未闲身
阐阳驿观中秋月
却扫隂云藉晚风十分圆月挂天东中秋此夜光华盛万国钧情喜翫同何处楼台恨偏照几家樽俎对寒空自怜独宿荒山驿浩兴长歌未易穷
宿坛石驿六首
秋高征袂怯西风寂寞邮亭倍旅悰独有无心清夜月更深山里也相逢
山馆萧条冷似氷黄昏四壁但蛩声无端更恶飞萤点强起前檐鬭月明
归期尙远路程賖已觉秋林菊渐花莫恠临风多北望琅邪山外寄吾家
求官穷僻本藏头远冒风霜不自由岂是有才如硕鼠可能无术似蜗牛
纷纷贵贱则锱铢义命由来共取诸推已及人人所慕不然何以称襟裾
独贤安敢辄咨嗟靡盬当知载旧诗回辔未堪期早晚望云终日起亲思
想庐山三首
昔年曾过九江秋引睇庐山不及游行役今朝垂欲到无端牵制又回輈
访水寻山好已迂胜游难必果何如二林咫尺还淹兴空读匡庐易覧书
走徧江南二十州庐山未到谩悠悠故知人事相邀阻唯想他年取次游
适江表
水落山高古渡幽马蹄轻健蹴溪流朝行暮止三千里叙旧逢新一十州倦听乱蝉催落日喜看黄菊助残秋不才於世无禆补强就奔驰祗自羞
中秋十八夜雨望月阻兴
赏过中秋才两夕人心独待月华多也知不惜饶光照争奈闲云好事何
饶守游晋老席上偶成
西风吹叶影悠悠行役江城旅思收名慕荆州忻一见道经鄱水爱三秋芙蓉欲蘂斜阳转鸿鴈初飞爽气浮不用樽前苦相劝斗筲唯恨怯觥筹
再答和篇
落日山川晩鼓休西风楼阁远烟收清谈亶亶忘尘役醁酒深深战暮秋独恨去当霜草路不能留见菊花浮更慙健句酬衰唱刻烛甘输第一筹
又和答并叙别
风骞绣额炉香转江照金樽宿霭收尘客轻装渡寒水主人佳句压清秋自忘远驭瘏兼病岂顾闲书沉与浮回首高城空企望驰情无筭不堪筹
龟峯
偶向尘劳得胜游纵观三十六峯秋巢云负月几千岁欲问神龟不转头
龟凤猿鳌各定名峯峰峭恠倚青冥也知造物无情甚凝结如何特肖形
别铅山杨公济
征尘淟涊暮秋时税鞅登堂暗澣衣久别自怜心欝欝相逢今喜语霏霏池中尽谓蛟难畜塞上行看马自
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 10:30:06-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>