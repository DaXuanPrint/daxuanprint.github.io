<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="提要,卷一,卷二,卷三,卷四,卷五,卷六,卷七,梧溪集全文在线阅读,梧溪集全文在线下载,大玄古籍书库">
<meta name="description" content="元诗文集。7卷。王逢撰。《四库全书》曾据浙江鲍士恭家藏本编入别集类。《梧溪集》原名《澂江棹歌》,系王逢生前自编。前6卷刊行于元末,第7卷则是王逢死后由其子王掖刊行于明洪武年间。景泰七年(1456)陈敏政据元至正及明洪武旧板补刻,刊行于世。卷首有元至正十九年(1359)周伯琦序,杨维桢序,至正六年汪泽民序。本集未按诗的体裁类编。卷末有明景泰七年陈敏政后序。王逢是元代遗民,他集中常有咏历代尽忠守节之事的诗,其中有涉及南宋亡国史实的,但这并不是表示他有民族意识,而正是以胜国遗民自居的一种表现形式。他还有不少作品">
<title>梧溪集_王逢_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">梧溪集</span> <br/>
          作者： <span class="inputVal" id="bkauthor">王逢</span> <br/>
          朝代： <span class="inputVal" id="bkdate">元代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">类书文集,诗文集,完结</span> <br/>
          字数： <span class="inputVal" id="bknum">[book_length]158081</span> <br/>
          说明： <span class="inputVal" id="bkdec">元诗文集。7卷。王逢撰。《四库全书》曾据浙江鲍士恭家藏本编入别集类。《梧溪集》原名《澂江棹歌》,系王逢生前自编。前6卷刊行于元末,第7卷则是王逢死后由其子王掖刊行于明洪武年间。景泰七年(1456)陈敏政据元至正及明洪武旧板补刻,刊行于世。卷首有元至正十九年(1359)周伯琦序,杨维桢序,至正六年汪泽民序。本集未按诗的体裁类编。卷末有明景泰七年陈敏政后序。王逢是元代遗民,他集中常有咏历代尽忠守节之事的诗,其中有涉及南宋亡国史实的,但这并不是表示他有民族意识,而正是以胜国遗民自居的一种表现形式。他还有不少作品写元末的社会动乱,而且往往以小序注出本事,所以杨维桢曾将他与杜甫作比较,并说:“《梧溪集》者,江阴王逢氏遭丧乱之所作也。予读其诗,悼家难,悯国难,采摭贞操,访求死节,纲罗俗谣与民讴,……亦杜史之流欤!”(《梧溪集序》)尽管王逢的诗无法与杜诗比肩,元末战乱的性质也与“安史之乱”不同,但这部分作品的确是《梧溪集》的精华所在。目前较常见的版本,有《知不足斋丛书》本(被收入《丛书集成》)。</span> <br/>
          封面： <span class="inputVal" id="bkimg">Z_18956.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]梧溪集
[book_author]王逢
[book_date]元代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]类书文集,诗文集,完结
[book_length]158081
[book_dec]元诗文集。7卷。王逢撰。《四库全书》曾据浙江鲍士恭家藏本编入别集类。《梧溪集》原名《澂江棹歌》,系王逢生前自编。前6卷刊行于元末,第7卷则是王逢死后由其子王掖刊行于明洪武年间。景泰七年(1456)陈敏政据元至正及明洪武旧板补刻,刊行于世。卷首有元至正十九年(1359)周伯琦序,杨维桢序,至正六年汪泽民序。本集未按诗的体裁类编。卷末有明景泰七年陈敏政后序。王逢是元代遗民,他集中常有咏历代尽忠守节之事的诗,其中有涉及南宋亡国史实的,但这并不是表示他有民族意识,而正是以胜国遗民自居的一种表现形式。他还有不少作品写元末的社会动乱,而且往往以小序注出本事,所以杨维桢曾将他与杜甫作比较,并说:“《梧溪集》者,江阴王逢氏遭丧乱之所作也。予读其诗,悼家难,悯国难,采摭贞操,访求死节,纲罗俗谣与民讴,……亦杜史之流欤!”(《梧溪集序》)尽管王逢的诗无法与杜诗比肩,元末战乱的性质也与“安史之乱”不同,但这部分作品的确是《梧溪集》的精华所在。目前较常见的版本,有《知不足斋丛书》本(被收入《丛书集成》)。
[book_img]Z_18956.jpg


[book_title]提要
钦定四库全书　　　　　集部五
梧溪集　　　　　　　　别集类四【元】
提要
【臣】等谨案梧溪集七卷元王逢撰逢字原吉自号席帽山人江阴人当至正间被荐不就避地吴淞江筑室上海之乌泥泾适张氏据吴东南之士咸为之用逢独高蹈远引及洪武初徵召甚迫又以老疾辞逢少学诗于陈汉卿得虞集之传才气宏敞而不失谨严集中载宋元之际忠孝节义之事甚备每於诗首作小序以标其崖略足补史传所未及盖其微意所寓也是书传本差稀王士祯属其乡人杨名时访得明末江阴老儒周荣起手録本乃盛传于世荣起号砚农究心六书毛晋汲古阁刋板多其所校定云乾隆四十四年三月恭校上
总纂官【臣】纪昀【臣】陆锡熊【臣】孙士毅
总校官【臣】陆费墀

[book_title]卷一
钦定四库全书
梧溪集卷一
元　王逢　撰
孔子琴操四首
去鲁作
汶泗交流兮龟蒙相缪兮郁乎尼丘兮礼乐赐自周兮大夫好修兮吾将返吾輈兮
过匡作
文王徂兮道在予兮天盖常时则渝兮二三子毋徐徐兮伊草露之濡兮
去卫作
我行於卫有淇汤汤彼或知本伊流则长载儃载徊禾黍芒芒匪邶鄘予伤武公其亡
厄陈作
天地塞兮日月食兮君子厄兮周公云远心不知所底极兮
顔子琴操一首
居陋巷作
陋巷我居孰隘湫兮薄田我田孰啬收兮我顺我安亲同休兮仲尼圣也道孰侔兮孰愈予身从其游兮
吴季子琴操一首
聘鲁作
白日晚兮浮云滋马吾秣兮车吾脂望岐周兮不见念泰伯兮在兹惟山有龟兮惟水有沂礼乐在鲁兮高深如斯圣不我弃兮吴其庶几
卫女琴操一首
思归作【有序】
琴操曰卫有贤女邵王闻其贤请聘之未至而王薨太子曰吾闻齐桓公得卫姬而霸今卫女贤欲留之大夫曰不可若贤女必不我听若听必不贤不可取也太子留之果不听拘於深宫思归不得援琴作歌曲终缢而死古有弦无歌今弦亦絶矣因补一章
恭承母命兮奉先王晐姓後宫兮备酒浆中路王薨兮妾或未亡遂太子之过兮何有三纲淇水沄沄兮菀乎女桑目冷弦絶兮义也难忘
席帽山辞
席帽山兮迢亭山之人兮朝鉏暮经日月往来兮云下上俯万物兮尘冥冥尘冥冥兮江介黑彼山人兮衣苎白带杜蘅兮咀松柏心周流兮影斯息出无节兮入无时猿鸟胥乐兮樵牧我知学苟修兮行着槁死岩壑兮予焉悲
寄所思二首
七泽连三湘衆水相沿洄青青江蓠草缘生洲渚隈苍梧下白日佳人独徘徊容光与香艳幸好未衰摧采采盈襜裳寄子楚王台愿表贞素节路纡难自来
处女难自媒才士难自荐自荐时尚可自媒令人贱猗傩牵牛花弱蔓缘蒹葭光风拂衢路兰自老幽遐岂无上尊酒灧灧倾紫霞公庭大酺暇傥寄天之涯
龎公携家图引为张橘隐题
鸿鹄巢高林鼋鼍穴深渊所以龎德公躬耕岘山田当时刘表侪雄材万金足置燕王台台成禽荒甘鸩毒醉韝臂锦呼鹰来鹰饥受呼饱则去非熊之伦孰得驭诸儿豚犬遗以危况复苍生天下虑苏岭石鹿双耸然霞日绚烂芝茎鲜囊衣裹粻车连连白骡青牸骖後先举家相携入长烟竟托采药终天年至今事迹有在心无传呜呼孔明不遇大耳主亦必老而隆中眠
虞美人行赠邵倅
大王气盖世力拔山七十余战龙蛇间得人为霸失人虏有妾如花无死所夜寒苍苍星月高不惜倾身帐中舞大王恩深浅东海青血荧荧春草在当时早化劒双飞四面楚歌那慷慨芒砀山开五色云雌雉竟与雄鸾羣呜呼後世乱纷纷非君择臣臣亦当择君【芒砀山山字一作天】
唐马引
明皇乐极天宝年拏舟将求海上仙一朝神游跨八极数十万骑屯云烟赤文绿字不复见锦幪黄帕争来献衆中一匹目如电膺门沫赭珠流汗龙顔眷爱不肯骑萧萧弄影华清池奚官日给三品料教駣攻驹随所之是时羊车行幸早柳暗花柔忘却晓梦惊鼙鼓遂播迁凝碧空凉遗宿草颠危注意大将贤有马如此无人前至今悲风起毫素濩略欲饮长城泉书生亦自心嗒然
危脑帽歌读五代前蜀史有感作
白兜罗青衲襫金鸦翠翎七宝饰圆方反正无定式国人戴之天下惜後宫如花醉妆美名王无心冠带理大木昼拔贪狼风犹泛楼船济江水承平礼乐亦草草岂但当时帽危脑可怜来者忘丧元红缨末乱如云扰君不见玉帛万国先王朝会弁如星丽九霄凤凰麒麟在郊棷夔龙前殿奏箫韶
天门引
天门高高俯四极寸田尺地登版籍泽梁无禁渔者多瀚海横戈恣充斥去年官饟私敓攘今年私醝官价偿屠烧县邑诚细事大将不死鲸鲵乡【谓博罗特穆尔左丞】烹羊椎牛醉以酒腰纒白带红帕首定盟歃血许自新御寇征蛮复何有国家承平岁月久念汝纷纷廹餬口羽林坚锐莫汝撄慎勿轻夸好身手春风柳黄开阵云号令始见真将军
银缾娘子辞【有引】
娘子宋岳鄂王女闻王被收负银缾投井死祠今在浙西宪司之左逢感其节孝敬为之辞
苍梧月落乌号霜寒泉幽凝金井牀绮疏光流大星白梦惊万里长城亡女郎报父收囹圄匍匐将身赎无所官家圣明如汉主妾心愧死缇萦女井临交衢下通海海枯衢迁井不改银缾同沈意有在万岁千春露神采魂今归来风泠然思陵无树容啼鹃先王墓木西湖边江浙平章萨木丹巴勒宅观勅赐龙电剑引
有剑有剑龙电名白水为质金为精虹光夜贯斗牛气玉匣昼起波涛声藏之九庙社稷重用之六合风尘清英宗皇帝加抚惜八十一鳞寒动色滦阳氷泮卧蜿蜒海子雨来翻霹雳神物自从前代宝国公亲授彤庭锡鸊鹈膏莹今几年淮汴襄汉兴妖祆吕?大刀霜雪锷顿芒挫锋莫敢前公身佩之下幽燕独当一面东南天马蹄所过春草歇百里青见孤炊烟古来克敌与制胜未有如公忠勇盛主将无惭李贰师偏裨亦是花敬定四郡九州聨贡篚千村万落归亡命剑当是时成大勲凯旋却挂吴山云歌长奔腾木石怪酒酣激烈貔虎羣复欲叩阍斩佞臣以谢父老安生民於乎此剑实与国公出处相类也不久踊跃变化延平津
任月山少监职贡图引
好风东来快雨俱夫须亭观职贡图厥酋高鼻深目胡冠插翟尾服绣襦革带鞮鞻貂襜褕左女执盏右执壶手容恭如下大夫酋妻髻椎将湛卢五采杂佩相萦纡转顾飞虎飞龙旟锼耳者殿帕首驱璎珞袒跣两侏儒一擎木难珊瑚株一戴玉琢狻猊罏神獒髬髵状乳貙复谁牵之鬈发须最後峩弁饰宝珠若将入朝谨进趋秃奚踉蹡亦在途锦膊骢带汗血驹尊贵卑贱各尔殊经营意匠穷锱铢唐称二阎道元吴今也少监称京都少监材抱岂画史禹迹曾为帝亲理河伯川后备任使无支祈氏甘胥靡大德延佑贞观比辇陆航海填筐篚鸟言夷面远能迩少监临古不无以赵公商公暨高李颉颃霄汉嗟已矣霱云曙开俨斧扆包茅不入颡谁泚周编大书王会礼安得臣臣奉天纪陋儒作歌歌正始
淮南忠武王箭歌题埀虹桥亭
淮王昔下江南城万竈兵拥双霓旌锦裘绣帽白玉带金戈铁马红鞶缨皂鵰羽箭三十六一一插向鲨鱼箙鹿麛昼号猿抱木王师所过全生育彤弓亲授圣天子弓影射入东吴水水波恍浸铜柱标仰见浮屠半霄起王当是时戢武功指顾草树生春风宋家降玺朝暮得思罢贯革埀无穷浮屠上层龙所宫宝盘绀碧莲花同弦张满月报驺发忽露半笴芗云中铙歌啁轰鼓笳竞父老顿足驩声应泗州使返睢阳亡汉关将入天山定两贤成败关衰盛雄材逸气王谁并我浮扁舟五湖兴载拜何由重安靖猛士经过合深省
僧莲松桧图歌书遂昌山人郑明德序後
莲公画称东吴精草蔓花房未尝写森张意象亭毒表辄有神人助挥洒常州貌得剑井松剑气曣?相郁葱膏流节离祸幸免至今顔色青於铜孔庙之桧尤硉矹地媪所守龙所窟栾柯落荫根走石疑是忠臣旧埋骨松兮桧兮岂偶然凌霜铄雪兵燹年箭痕刀瘢尽皲裂用命欲拄将崩天王姚【王安节姚訔】凭城亲被坚身殱城破百代传无人上请配张许日夜二物风雷纒郑君郑君古君子此文此画良有以我题短章非鬭靡用吊忠魂附遗史吁嗟烈士长已矣
敬题杨山居太史所藏文皇帝御书奎章阁碑本後
先皇龙凤姿谈笑夷内难万方贺清宁人文划昭焕奎章崇延阁天藻发宸翰字画拟庖牺赞咏缺姬旦璇霄丽日月华露濯河汉流腴蓬莱池埀辉鳷鹊观今王广旧制碑本无点窜玺封赐臣瑀岂是世所玩为尔忠义心可与金石贯虫蛇探禹穴蝉蚋飞简汗宝藏风尘外永夜卿云烂相逢感头白展卷复长叹游鯈怀故渊老骥恋余栈谁昔侍经筵流连忘笔谏
七里滩夜泊
山经富春来百里紫翠接严滩十八曲曲曲屏数叠两崖负金鳌一水流氷硖直上石作台梯磴缘嶻嶪云霏变朝夕天地齐浩刼缅怀巢许徒适【一作遁】此诚所惬千秋钓游地不属汉臣妾客星在泬寥五纬光相协澄潭龙偃卧影带沙棠楫风吹涧沚毛露洒松桂叶先民不可见思从汉臯涉夜久蜻蛚高长歌振疲苶
王贞白墓【在信州永丰县】
道出县西门躧履可百步岿然翠石表有唐校书墓校书吾宗人天马谢馽御首登上昇名晚获乡曲誉至今坊改贯当时官复赋流传折杨柳婉婉春态度载拜还汛扫良非汾阳慕龙贵德自潜豹贵文不露邱园望京洛豺犬方反顾竟抱孤臣忧白日空复暮樵童指梧檟往往冠盖驻珠襦玉匣葬麦饭曾不具神飊荐林响公意答知遇惟南丰山高灵溪浩东注
马洲望孤山
海门窥长江钜浸天浩淼山根纒坤轴百里见孤杪风披阴霾昼露洒石黛晓龙来碧【一作苍】林湿鸥舞白浪杳居然蔽中洲隐若压外徼幽贞水仙态轩特国士表时时降天人旌斾光缥缈予将展高步兵气秋见兆严霜草不杀怅望翠溃悄浮云非无蔕薄暮心袅袅
扬子舟中望鵞鼻山时闻黔南消息
山环芙蓉城私怪鵞鼻状奔涛锁长薄大石【山名】凛相抗势雄千军垒气敓万锺藏草树春不蕃莓苔滑难傍刚风过灵雨复值桃花涨破暝鸥鹭盘乘阴龙鱼王飘鼔一苇间揽之胆增壮谢安晋元臣岂局江海量苍生方颠连其敢遂疎放黔阳百粤地黄雾吹虎韔再观神秀姿不止西北向焞焞苍精出闪闪白月漾三叫冯夷宫吾奚独惆怅
奉题高宗答刑部侍郎卫肤敏诏後为其七世孙仁近赋【诏文附】
勑卫肤敏省所奏辞免尚书刑部侍郎恩命事具悉朕仓卒渡江图籍散亡深虑吏缘为奸奏牍稽留平谳失当以卿平日正色偘偘论议坚明据理守节屡触权贵必能为朕分别隐微章明枉直与其杀不辜宁失不经钦哉汝谐毋废朕命所请宜不允故兹诏示想宜知悉【七日】
建炎龙渡江中外极观仰赫焉志恢复寖尔滥刑赏公时命秋官固辞表三上夙忝丝纶日春班朝元仗乘舆今播迁宗社亦震荡空言忤权贵曷以错诸枉放弃樗栎材庶全雨露养皇览赐手诏於昭日月朗大禹舍臯陶钦恤义谁广巍巍白云司濯濯金仙掌玄阴閟棘木一旦风飒爽省疏甚诋佛无愧十八丈佘山俨遗墓世世敦礼享文光掩虹霞精气慑夔魍卓落羣松冷萎蕤丛兰长经过率下马谓有神还往我昨歌大招空谷答灵响衣冠久徘徊氛壒方坱莽愿公降生申吾得操几杖
处女篇奉寄靳奉使
东州有处女门户代清白七岁承母训十岁遵内则及筓秉机杼縠锦云雾色蟋蟀秋梨阴想像龙凤织双星望埀近河汉终阻隔不遗猗兰佩香艳窃比德世无梁伯鸾死化山下石日薄黄尘暮谁任补衮职凡百慎裁量愿售古刀尺三叹掩明妆迟君心鉴识
题烈女庙【有引】
女何江阴人少有容操五季时避乱前湖舟中贼持兵犯之何泣曰吾身堕汝手肯从吾祷之於天於父母乎贼由是少懈何乃起立且拜且祈乘间竟投水死後里父梦见何曰吾当血食此地伺湖成田则庙貌祀我既而果然今庙在华藏寺南郡志所载略异逢盖得先大母所传云
遗庙湖阴四百年斑斑江竹映婵娟鱼龙水落萑蒲外鸡犬村成檿柘边不待清名埀女史尚存贞魄降神弦君王社稷今焉在伏腊粢盛自俨然帷箔夜凉临月榻佩环晨响起云軿湘灵鼓瑟虞风盛蔡琰闻笳汉鼎迁嗟彼生还羞故国何如死节报皇天明妆靓服黄尘里重为伤时涕泗涟
钱塘春感六首
紫罽軿车从六龙尽随仙曲度青空苍山楼阙旃林里赤羽旌麾野庙中百姓未忘周大赉成都元有汉遗风流莺不管伤春恨冲落桃花满树红
王气凌虚散晓霞虎闱麟阁静烟花中天日月迂黄道沧海风云冷翠华望帝神游夔子国乌衣梦隔野人家当时举目山河异岂但红顔泣塞笳
周南风俗汉衣冠五色云中忆驻銮璎珞桧高藏白兽蕊珠花发降文鸾河通织女机丝湿雨歇巫娥翠黛寒满地吴山谁洒泪一江春水独凭阑
日华初动衮衣明剑佩千官隐绣楹五色黼函开玉座九重汤药下银罂书题凤尾仙曹喜恩浃螭坳学士荣文化有余戎事略铜驼草露不胜情
瑶池青鸟集觚棱白塔金鳬閟夜灯云母帐虚星采动水晶宫冷露华凝骊山草暗墟周业郿坞花繁失汉陵白马素车江海上依然潮汐撼西兴
金爵觚棱月向低泠泠清磬万松西五门曙色开龙尾十日春寒健马蹄红雾不收花气合绿波初涨柳条齐遗民暗忆名都会尚绕湖漘唱大堤
读谢太皇诏藳
半壁星河两鬓丝月华长照素帘埀衣冠在野收亡命烽火连营倒义旗天地昼昏忧社稷江淮春涨泣孤?十行哀诏无多字落叶虚窗万古思
读德佑元年悔过诏藳
赵壁潜张赤帜旗东南民物苦流离白毛地冷阳春歇天目山崩王气移罪在股肱知太晚患成心腹悔何追两宫无复西湖路落日伤心草诏时
题宋进士谢安节故堂【有引】
公为晋太傅二十九世孙讳国光字观夫登宋进士补太学上舍江南内附侍御史程钜夫荐召不起以隐德终於松江之立极所居安节堂翰林应奉宇文子贞尝为记至是孙晋徵题是诗晋字彦明善医有文行
安节堂开秋浦湄戋戋束帛聘当时星辰尽拱天枢象鸿鹄终巢越树枝多士颂周成庙乐两生辞汉阙朝仪云霄一去高风在手折芙蓉为所【一作仰】思
登飞龙亭【在集庆永夀宫文皇帝潜邸时尝幸焉】
冶城新筑紫金台亭俯青松面面开南国风云龙凤起隂山霜雪鴈鸿来秦王大业知无敌泰伯高名动九垓天意竟乖方寸愿遗民搔首重兴哀
寄题张太玄天师素华台二首
玉台岌嶪上氷轮风露清虚隔几尘珠树鹤羣长绕夜金茎仙掌静融春斗牛星澹临南极龙虎山高俯七闽中外晏安祠事少一瓢明水独朝真
星斗阑干露气清神飊吹动佩环声云封玉兔长生药人在丹邱不夜城隐隐笙来王子晋迢迢梦隔许飞琼世间福地俱仙境何日从容散发行
寄偰公远应奉【一作应举】
桂树团团不易攀吹香堕子月中间君家总在蟾蜍窟朝士同趋虎豹关夜秉金莲当阁道时承玉食自天顔别来已觉升沈异休问牛歌未出山
简毅夫同知【简字下一本有帖字】
三月春云拂殿低千官喜气溢金闺策陈谠议龙顔悦表谢殊恩虎拜齐南国几年沾化雨朔州今日现文奎故人身在江湖上不拟看花信马蹄
读国信大使郝公帛书【有序】
霜落风高恣所如归期回首是春初上林天子援弓缴穷海累臣有帛书中统十五年九月一日放鴈获者勿杀国信大使郝经书于真州忠勇军营新馆书盖如此公字伯常仕世祖皇帝庚申岁使宋为贾似道拘幽十有六年此书当在至元十一年是时南北隔絶但知纪元为中统也先是公羁旅日有以鴈四十饷公内一鴈体质稍异命畜之於後鴈见公辄张翮引吭而鸣公感悟择日率从者三十七人具香北拜二人舁鴈跽其前手书尺帛亲繋鴈足且致祝曰累臣某敢烦鴈卿通信朝廷鴈其保重欲再拜鴈奋身入云而去未几虞人获之苑中以所繋帛书托近侍以闻上恻然曰四十骑留江南曾无一人鴈比乎遂进师南伐越二年宋亡书今藏诸秘监河南主客刘澹斋云
西北皇华早东南白发侵雪霜苏武节江海魏牟心独夜占秦分清秋动越吟蒹葭黄叶暮苜蓿紫云深野旷风鸣籁河横月映参择巢幽鸟远催织候虫临衣揽重裁褐貂余旧赐金不知年号改那计使音沈国久虚皮币家应咏藳砧豚鱼曾信及鸿鴈岂难任素帛辞新馆敦弓入上林虞人天与便奇事感来今
忆旧游三首
醉酒高阳里题诗左氏庄碧云埀草带红旭散花房流水循除活飞丝拂鬓长座中谁潦倒遗却紫香囊台迥林光合峯孤岳影分势从平地涌心与异人羣解佩春相赠鸣榔夜忽闻时来面风渚潇洒诵吾文紫藟妨过马青苔委佩鱼名通天上籍腹有架间书春水浮斋舰山云落板车尚怀仁里好耕凿对休居
过余刚中常清云林二首
灵草绿含烟桃花红满川澹餐云外粥清供石间泉雨响注春酒风鸣弹夜弦经过恐难觅养鹤洞门前一亩闲斋馆三年守道心乍来惊野鹿久住识山禽乱石浮春气长松落昼阴世人知【一作如】有此翻畏白云深
光相洞
光相何年有元和勅赐名金天灵鹫下黑雨石龙鸣莎草迷行迹桃花隔櫂声神游到仙境童子恍吾迎
同周南野游雨石山洞
地主周顒後邀游【一作登】雨石山风岩寒六月云岫辟重关珠阁参差是芝田傥莽【一作曭?】间洞天仙有籍君得上清班
重游光相洞
霜叶下枫楠苍青石洞六丁非假凿大禹若为探下接炎州海幽生白日岚人传古尊宿曾此作禅龛
洞虚观翫月
独立鬓萧骚天风吹绮袍石林秋後薄香殿月中高句落丹山凤神游沧海鳌仙人渺何所灵响度云璈靳士达宪幙遣从子惟正邀饮西湖二首
楼舰围青幙宫壶络锦丝忘形犀首饮留意鹿鸣诗十里天开画双峯月上眉涌金饶夜色歌吹送行迟湖山千古胜富贵一时心茉莉花浮酒芙蓉火炷沈骢文停岸马绣羽并沙禽再度云回曲萧萧鹤满林
题埀虹桥亭
长虹埀絶岸形势压东吴风雨三江合梯航百粤趋葑田连沮洳鲛室乱鱼鳬私怪鸱夷子初心握霸图
感宋遗事二首【有引】
至元十三年正月巴延丞相入杭二月起宋三宫赴上都五月见世祖皇帝寻命幼主为检校大司徒封瀛国公十二日内人安康朱夫人安定陈夫人二侍儿失其姓浴罢肃襟闭门焚香於地并雉经死衣中有清江纸书云不免辱国幸免辱身不辱父母免辱六亲艺祖受命立国以仁中兴南渡踰三百春躬受宋禄羞为北臣大难既至守於一贞焚香设誓代书诸绅忠臣义士期以自新丙子五月吉日泣血书
五月无花草满原天回南极夜当门龙香一篆魂同返犹藉君王旧赐恩
天遣南姝死北燕宋朝家法最堪传当时赐葬崇双阙混一当过亿万年
题马远小景二首
半天飞殿压金鳌一岛春云护小桃争捧夜香薰御榻君王来听月中涛
斑管书残女史箴水精深殿乐登临荷花大得薰风意一夏吹香上玉琴
题赵文敏兰
邯郸梦觉策羸骖蓟雪幽霜味饱谙手写蕙兰天上满归来春草暗江南
题林和靖诗意图
研池氷合草堂深月在梅花鹤在阴一日盛传诗句好百年谁识紫芝心【和靖未尝娶传经业于犹子至登第以其事如元鲁山故云】
题柯博士墨竹
奎章博士写苍筤叶叶中含雨露香华发归来无限思九疑山远暮云长
题四皓图二首
皓首龎眉四隐家商顔山下远秦蛇未应羽翼高飞鹄回愧东陵五色瓜
万古乾坤一局棋五文云采九茎芝高皇自堕张良计肯下山来进谏辞
题南园菜亭下竹
此君同我出林丘自有清风一种秋不作长鞭及马腹却持贞节过人头
乡人丁佑妻没不再娶号有发僧予喜其有子为赠絶句以发其微意
传家有子日将车散发从容候晓霞若也断弦胶可续後堂风雨暗楟花
题画牛
南山春草碧油油夕阳在背余光留仅容甯戚歌扣角不受梁武金笼头
题杉溪老人家壁六言四首
十角犁牛前巷一机黄绢比邻妇事姑嫜婉顺儿看宾客情亲
朝夕一盂白饭东西几緉青鞋邀客烹葵别墅课儿题竹高斋
红白花明水寺青苍树遶沙村夜多凉月照席日有清风扫门
挂巾藤萝石上濯足芙蓉水头落日不逢过马东风忽乱惊鸥
题李後主墨竹
斩斩金错刀棱棱铁钩锁写尽江南春曾不得蓬颗
题赵子固兰
月冷湘江佩风传郑国香气同尧二女秀比谢诸郎
题李息斋竹
雨露恩深沐风霜节愈高本无斑染泪秋思满湘臯
斋居
云来长川白雨歇高林青正自扪膝坐况有太玄经
怀燕操
七国孰大兮金孰与多燕最小兮金台峩峩地高天下兮桑田海波昭王礼贤兮台用不磨於乎有志忧世兮它心谓何
西日操
日之暹兮四海苍凉日既中兮万彚宠光中不我临兮西下不照我桑白虹上奸兮妖氛肆扬於乎授戈于天兮人谁鲁阳
望乡操
春水兮滑柔春林兮蓊稠春莫不好兮我心则忧徘徊顾瞻兮非先子所钓游於乎人生不归兮狐死之羞
精卫辞
维山兮有石维木兮有枝朝衔暮衔兮填无已时形瘁翮铩兮口血淋漓海之大兮天倪海之浸兮天池海变田兮天实我为身甚微渺兮心莫海窥於乎如精卫之人兮谁其汝悲
涵泳斋辞【有引】
云间谢仲允架阁扁所居斋曰涵泳以延其师以教其子而属予为之辞辞曰
圣教其渊兮圣化其天兮于跃于飞其鱼鸢兮道不言而传兮涵泳名斋为学然兮心游六经左右逢原兮时雨春风尚咏叹乎斯弦兮
题俞氏锦野亭诗意图【有序】
锦野亭诗者宋吏部侍郎临安俞公烈若晦伤在昔钱氏为国敛重民困而作也公登淳熙初第累迁中书舍人会宗室希誾由官所奔丧归误伐韩侂胄祖壠傍竹为造墓具法司承侂胄意旨援持仗窃盗例公曰墟墓非人室比兼未尝持仗今追两资送它州安置罪涉太重夫有官之家犹得赎例矧希誾在属籍特不得赎乎遂独以闻止罪伐竹者侂胄痛衔之寻嗾言事者论去家食凡五年起知贑明镇江三郡时饥疫并兴活淮民流移者不可胜计又捐己田倡义役乡人多德之後召为吏部卒麐盖其裔也麐筑室松江之青龙存志畎亩曰不忘先泽因取诗意绘图属予序而歌之用啓孝子顺孙之永慕也
孰有血气兮不知所天孰知礼义兮而忘其先钱社既屋兮锦野草莽俞有诗存兮风系吴土万支一本兮何间今古顾瞻畎亩兮匪稌伊黍黍稌播兮亩锺日鼔腹兮歌雍雍谓燕雀兮毋远尔鷇子若孙兮肯构
张叔夜衣冠墓
高林度疎风僧迎黄叶行兴言张叔夜遂谒衣冠茔白河几横流宝气余峥嵘傍开洞若堂周抱山如城无时旌棨下中夜珂佩鸣得非忠义魄遥过谢先生【叠山】先生死固晚并有夷齐清越禽巢相依岁岁乐生成微物知所止见护虞与衡我来属盛世浩思秋云平留夷糅衆草瀼露亦以盈未知百载下谁复践其形
题墨禾
先王厚稼穑训言载书诗後贤惧荒怠图以鉴来兹呜呼人文弊遂有丹青师甚至被龙衮殿上染花枝纎穠极天真何益家国为相氏【一作柏氏】代北胄乃背世俗驰手写一穟稻自比九茎芝浥浥瀼露漙袅袅秋云埀所愿天下民与帝躬耘耔殊乡布谷歇稊稗揺风漪稊稗熟尚可蟊贼害方滋作歌歌道周庶几良牧知
宿淛江馆
云脚霾日车石角鬭潮音朔风回薄暮故故吹我襟我始适大邦思快父母心置酒商女馆送目浙江浔歌钟殷广陌楼阁带遥岑颿轳聨亹亹驷牡驰駸駸明王都在昔上相镇斯今本将元方车岂为庄舄吟梅花耿玉雪坐久香满林终宵乐清梦不记岁华阴
草萍值雪
蒋莲云四合草萍雪纷雨飂飂山寒劲惨惨野色暮茅茨道傍舍槎枿溪口树猿猱凭深林仆马疲中路双亲各埀老顾我仍百虑天啬孝养欢徒携甘旨具薪蒸燎衣褐筐筥陈薯蓣穷冬且加餐无为廹前骛
玉山道中
羣山奠南服秀色竞东迤我迎怀玉来一雪浄百里氷溪驰昼夜湍激石齿齿风林回苍寒云日开绣绮役夫前呼拚缭绕入峻峗时无盗贼虞地有形胜美沽帘矗深崦灯鼔动虚市时时斑白民出售狸与麂乾封古名镇烟火望中是何得一囊钱亲筵致甘醴
自乾封归省祖壠过大南岭向玉山
从亲客殊乡所忻尘事屏兹乘有方役愿言千里骋朝辞县北山午踰虚南岭湿岚沍浮阴高日下疎耿乱田麦蕃膴絶壁松秀整登登箯舆劳委委萝径永异迹辨夔足独往见僧影冲襟畅寛旷玄趣集深静邱墓躬泛扫庭闱念定省仆夫戒期程乌啼复予警
感托上任中丞秦治书四首
西北雄都城迢嶤苍龙阙御沟纡河汉端闱夹日月穹窿复道上剑佩俨森立声教被不毛琛?来穷发始驼白马经载降瑶池节华音流僸佅庭舞散浑脱陛下鼎盛年行矣纂谟烈
西日下五城归骑飞轻盖美人游兰苑公子车同载哕哕八鸾音裔裔双珠佩华星烂复阁翠岛涵清濑鸣弦文鱼泳飞觞王雎迈佳期乐焉极芳年谅难再谁其守寒闺寤寐衣裳会
长安多列侯甲第青云衢熊罴布画戟贔屭承铜铺恩分玉液酒勅赐虎文驹香尘霏步障光风转流苏朝除大黄门夕拜执金吾器盈靡善持车败良疾驱钟鼎宜享德贵宠只祸愚由来明哲士兢惕保身图
车鸣何彭彭马驰亦啾啾轻裾从长盖相适江南州江南信乐土璇题丽飞楼王余吴下脍春雪郢中讴故里难重怀震駴决河流桑枣岁渐薪风俗日复媮华夏何由实杞臣【一作民】徒烦忧
灵岩涵空阁望太湖怀隐士
具区古震泽壮丽东南州长风地轴动初旭鼂采浮白榆根株悬夜久光相缪三江混一气四湖汇支流横从鳬鴈沙晦昧蛟龙湫葱青匝水树丹碧涵岑楼盘盘洞庭山橘如秔稌稠余甘酿旨酒亦博千户侯讵无英豪士产兹山泽陬手披金薤文身被翠羽裘苍生不当问於焉以遨游遨游道有在谁将候虚舟
分题得剑池送张吴县之嘉定同知
东吴古泽国虎丘萃磅礴泰媪閟神秀巨灵为开凿嶻嶭立苍翠?呀露齗齶两崖日色寒一道天光落阖闾葬其下风雨夜移壑至今斗牛间紫气常炳若我尝俯瞰之或恐蛟龙跃令尹儒家子物理素精博五年饮此水遂苏吴民瘼迁官槎江上百鸷见一鹗宿暝褰汶济秋容浄伊洛行须颂河清休声着延阁
复如乾封晚经渔浦
穷曛经渔浦寒水白於练总总星东出猎猎风北转眼中兽蹄过笛里鱼状变稍闻刁斗应渐喜烟火见谁家长林根繋艇沙渚面天含潇湘思山错吴越甸承平谢忧患少壮忘羇贱瓜桥往未遑云源访殊便明涉子陵滩桂酒同一奠
韩醴泉先辈余麯车道士邀游东欢桥钓矶岩壁既赴郑漕台宴衆谓予有高世志属赋进酒歌遂走笔
我志千载前而生千载後间劳济胜具或寓醉乡酒东郊秀壁参错明螮蝀下饮波神惊看云衣上落照赤放櫂却赴漕台盟漕台筵开戛秦筑霜寒入帘吹绦烛沈香刳槽压蔗露风过细浪生纹縠水精盌苍玉船载酬载酢陶自然鼻头火出逐麞未必乐髀里肉消骑马良可怜五侯七贵莫粪土蜀?越【蜀越一作蜀?】仉如飘烟闻鸡懒舞饭牛耻中清中浊方圣贤岂不闻县谯更阑漏迟滴又不见天汉星疎月孤白几家门锁友【一作瓦】松青仅留校书坟上石坟上石终若何醴泉麯车更进双叵罗
寄程岭程撝谦
忆君城南同笔研别来十载不相见好风吹我千里行又得游从永丰县永丰县前山崇牙永丰溪头水啮沙栗留乱叫格磔语庭雪落尽樱桃花迩【一作遥】知肥遯云深里猩闻酒香屐折齿青草陂塘鱼噞喁黄泥茇舍蚕眠起尊翁【其父名桢】颁白弃手板弟郎羁贯亲文史沧浪或接莞尔笑空谷只待跫然喜我亦长歌求友章时【一作昨】复梦对月满牀明河埀地斗转曙蒋家尖刺青微茫三楼岩六峯石释杨仙陈此其宅洞歌幼眇天呗殷木蜜甘馨土瓜白安得胎禽各一只下上烟霞纵心迹却过程岭论程易
笃敬夫御史夜过萝月山房
我侨县北西岩阿石上夭矫皆藤萝缘墙蔓屋带松桂夜有霁月相婆娑苍苔露湿籁逾静颠倒空明天地影天孙桥渡鹊休飞木客壶倾鹤初醒此时嫦娥朝广阙太乙仙游杖烟热漆书竹简动蝌蚪布袜青鞋冷霜雪御史邻居偶扣扉攀萝弄月乐忘归萝与月两无违愿月慎敌太阳体愿萝常缉幽人衣山灵指示邑可改税驾息马惟子待
陪曲达噜噶齐主簿游平门山还饮郑氏水阁
阶前神骏骄逸羣席上宾客多能文千瓢酒泻椰子露一岸红浸桃花云行庖香狸面如玉筚篥乌兔【一作羌】眼瞳绿鈎帘不下山四寒绦纱历乱风林烛
三岩行宋邑人蒋夔僧杨氏咸隐此
皎皎停白驹翩翩上双鳬槁项黄馘相候呼草木为我咸敷腴峡然黝色壁厓起王孙罢吟鹤来跂径纡石角斜断锋溪染花香浄流泚混沌之窍三层开呀若叠浪龙门来得非地设仙境界无乃天造真楼台云关岫幌谢斧迹露下岚生翠成滴我方肮脏对奇赏僧何因缘此长寂西偏寻丈基阶荒读书尝隐蒋贤良松根久冷青磷火觚棱还飞金凤凰世上繁华易尘土可叹山间亦非古樵儿安知时代序争和牛歌出林莽
僧慧畹亩同芳图引【慧沈姓嘉定儒家子今名复字复之隐居教授乡里】
君山秀蔚大江白慧书记者山椒宅爱吟楚词画楚兰宿世应为独醒客灵均独醒那复见见兰犹见灵均面迩来兰亦少见之骚人志士良心眷一春天气今日美思揽山云櫂江水席帽飘萧苍隼林松腴烂漫氷蚕纸澧花沅蕊澹不娇光风入帘佩影揺婉乎凌波之微步隐然拔俗之清标孤竹孑孑节自持似与玉树宾朝晖女萝妇寺态倒舞厓石青裳衣却忆骖鸾梦远驰洞庭弥茫吞九疑蒺藜平接贾傅井鹧鸪叫断湘妃祠湘妃祠贾傅井跽招魂兮魂莫省先民不作兮淳风曷回木魅前跳兮山鬼後骋慧也释氏英意匠撋染赵弟兄子愿除结习我愿离梦想方驾太史窥荆衡桂酒奠芳烈琴丝发商声以写我旷世感慕之中情
奉寄王丁二御史
春风浩荡东南来吊古访旧金陵台龙蟠锺山石虎踞二十四豸临三台其中弸彪两柱史饭疏日饮青溪水女牛翼轸避法星文章礼乐罗贤士玉宸帝居霱云乡一尘不动间琳琅煮茶数对冶亭晚黄雪满地松花香君不见六朝前後三百霜当时王气回天章瓦棺阁废辱井在王谢宅燕他家翔又不见自唐逮宋为政好顔张二吕程公颢劳劳故址蟪蛄鸣几多人迹埋烟草荣华如梦足惊心惟有清名世共钦愿言白马之生且复谏庶使丹鸡之盟良可寻
前六峯行贻叶舜可【有引】
信州永丰县东下五十里地名柘川有峯六笔圭屛蟾鳌抱儿是也陈真人祠龙井并在灵雨岩下陈五代末得道者甲申春二月予同道士余常清访其地主叶舜可为兹峯游适大雷雨因赋是诗舜可负材德弗仕咸称之为长者云
客楼拂曙岚光入起见千山万山集紫骝小纵春风缰六峯秀拔当前立六峯僻处始我遭井翻霹雳龙为逃斯须灵雨过絶巘呈态献状争雄高老蟾膨脝飞不得巨鳌凭陵气相食屛开琉璃圭拱璧抱儿娇媠愁无色惟余孤銛之笔势卓然倒影画破清泠泉王珣江淹梦已远紫翠长扫烟云天天低石林籁自响攂具拄颐神独往泥蕨丛生虎迹间岩花却堕鹰巢上乍来毛骨恍尘蜕久憩衣巾飒秋爽日静时飘大梵音月明忽降瑶台仗武夷九曲仙所都江郎参倚尤魁梧南东相望德不孤足配岳牧临方隅子何尚友山泽癯涵泳圣真咀道腴许我画入幽居图
寄王率初
野人性僻贪出游不知我者云何求仙风道骨本来有诗债未了今生酬去年匹马当春色作赋天山动山碧君家银缾五尺高日西横卧青苔石高斋三宿人事纷掉头又入三岩云棠梨花开叫杜宇思归便发长江橹弥旬路近芙蓉城却望乾封涕如雨乾封亲老拘微官芙蓉城外松楸寒艰难卧病傍乡戚去住两意含辛酸辛酸有时已去住何由已笛楼雁过林满霜织户蛩嘶月涵水衣装萧萧余药饵放怀且眺东南美泰伯祠高阊阖门尧天宅化弦歌里承平况是官府好甲第埀槐拂除道相逢英采识周郎任掷金钱唤苏小苏小裙拖湘汉烟蜚襳埀髾珠翠钿敛蛾含贝立在前檀槽玉轴鸣鵾弦弦声膓断暂停手君佐新欢命行酒野人旷诞礼法疎自起呜呜衆撃缶如泥之醉不省知就睡梦绕丰溪泥鲤鱼竹笋彷佛见怆怳重与君携离携离二三月君尚留西浙岁晏问君回顿解忧思结今年天山我再来海棠暖照吹笙台巫峯一半落杖屦【地有六峯】竟为十日终徘徊终徘徊太潦倒世上悠悠似君少高盟端可同死生细故那能挂怀抱会当通家复通谱更共拜亲仍拜嫂自此襟期霄汉间尺书长寄南飞鸟
敬题谕淮安朱安抚诏後【诏文附】
大元【一本上有上天眷命四字】皇帝圣旨谕淮安州安抚朱焕据陈楚客奏臣与朱安抚同年又有通家之好自戊午归顺之後不相见者十有八载今王师吊伐诸道并进数内一路领涟河清河将士攻取淮东未附州郡窃恐城陷之日玉石俱焚臣於故人情分不容缄默且彼所以婴城自守者无它原其本心但未知趋向之方初无执迷抗拒之意今大江南北西至全蜀悉入版图若蒙圣慈特发使命宣示德音开其生路彼亦识时达变之士也宁不以数万生灵为念乎臣昧死上言伏候勅旨准奏今遣使持旨前去宣布大信若能识时达变可保富贵应在城守御将帅同谋归顺者意不殊此故兹诏示想宜知悉至元十二年七月【汉儿字书】
九鼎沸莫止大厦倾莫支太阴初阳不得烛下土小龙望望闽之陲六宫掩泣向北去孤臣凭城尚南顾也知天命有所归忍为生灵贷生路当时不死良为此至今人说姜与李君家富贵八十年露台风馆啼猩鬼世事茫茫难具论遗诏幸得传诸孙乌丝细字书题罢黄叶乘秋正打门
题张彦升省掾所藏代马图
绿睛鬈发黄须儿翠裘锦帽当轩墀紫丝游缰玉花马意气八极同驱驰浮云满身雪满足阿母瑶池向曾浴霜风萧萧八尺影在野犹自空天育吾闻真龙非豢牧一食或尽一石粟天寒日暮长楸间钝质驽材当頫伏为君三叹三祝之慎勿轻受黄金羁
听郑廷美弹琴
画栏月照芙蓉霜博山水暖蔷薇香石屏石几青黛光郑乡君子琴中堂榴裙蕙带辞罗洞玉佩珠璎脱飞鞚何处春深云满林小巢并语梧花凤君不见湘灵鼔瑟湘江浒苦竹祠荒愁暮雨遗音一听增感伤使我无言重怀古重怀古鸡喔喔明星烂漫东城角谁家尚奏桑间乐
妇董行【有前後引】
妇董滕人刘进妻也进与兄顺并以勇称金季山东乱盗蜂起因共募丁壮保里閈天兵驻峄山进单骑觇之中流矢死顺徙家淮南举室溺淮水董为宋招抚吕文德禆将所获欲犯之度不免乃谓曰夫丧不远家难荐臻一身流离?在旦暮死生非我有愿将军勿疑夜果生一男先是顺已入济州愬于石太尉珪曰顺有弟不幸没于敌其妻在孕为南军拘幽舟中万一不得收遗息使弟为厉实顺之罪也惟明公是图石为发步卒三百人迹其所往次淮扬始知董所在阴使人侦之生子盖三日矣及见具道顺意董悲感不自胜且擦泪【一作收涕】曰妾以姙不得先夫死今幸不辱先所天使有後皆伯赐敢名此子曰伯佑以志不忘遂抱授侦者目送数十步投江以死至正五年秋进玄孙士行语其事於逢逢高其节义作诗哀之
北军南军和议时两垒对立龙鸾旗羣雄棋峙国瓦解乃与妇董光门楣星辰错乱风云气乾坤造就氷雪姿浑家性命葬鱼腹一舸涕泪随鸱夷长眠自足为义鬼後死只望余孤儿儿在腹中兵在目忆夫心头臂消肉日昼惨惨阴灵归夜黑冥冥波浪触马驼碛远暗尘土鸡犬村空疎树木峄山谁收白玉骨蔡州地陷黄金屋太尉前归明主化招抚姑存寡妻宿羞看人面问消息强通语笑寛羁束伯顺见义勇着鞭锐士协力锋争先道傍弩伏荆棘底掌上珠还江海边将门有後传世世墓祭无所从年年湘妃掺袂【一作袪】遡寥廓汉女结佩穷幽玄缟衣綦巾共缥缈文鱼赤鯶长周旋唇亡未久齿亦丧独闻其风犹凛然中原山河想如故目断几点滕州烟
逢为是诗已士行复述顺一事尤卓卓顺既得伯佑以行时董死事觉招抚发步卒亟追之赖左右弓弩手散去还白太尉甚义之处之麾下凡两致太尉命往觐太祖皇帝于鱼儿泊之行营赐金币鞍马且命抚循邢磁赞黄十余城用宁谧上功受黄金符官昭勇大将军行右副元帅济兖单州等处管民长官在官十余年士民翕服晚有子五人未老弃官以伯佑袭其爵为奉训大夫济州管民长官是年至元元年也故录於诗後并以俟执史笔者采焉
後六峯行【一名六石】
去年六石游礟车云合龙起湫滂然雨过景新沐爽气欲与胸次侔今年游六石燕子风轻好春色坡陀下马入崦坳怪木长萝始扪历巫峯失却青半壁方蓬倍列神仙域泰阶南斗遥相望夜夜分光委空碧高寒积阴自太古此日羣峦霁亭午桃花千树鹧鸪鸣柏叶深林麝香舞五季陈道者道成竟霞举闲骑苏耽鹤或跨茅君虎祠前溪流窅窕通蒲牙短刺沙抹红声闻天乐觅无处鸡犬尚隔烟葱茏岩呀谷露转清絶女丝男薪总忻悦山中乐土无代谢世上朱门有倾夺我时纵观心神舒授简忝後诸大儒兴发不顾三足蜍尺箠愿策金鳌鱼东踰扶桑南苍梧回辔北谒承明庐圭以面龙衮笔以草谏书屏以坐至尊下令黎民同晏如独怜抱儿之小姑身死犹望边征夫乾坤终穷亦不免万物变化无时无抚掌自笑愚公愚
高景山【一本山下有中字】蟠松歌
朝廷无遗材而我观蟠松松高仅寻丈足当高景山奇雄外惟英华发内实神秀锺气食白额虎势挟苍睛【一作精】龙鳞张鬛奋角爪露兔丝累络苔花封支离偃蹇盘礴倨骜百千状叶拥车盖万个青童童东柯西干尤不同隐若云鹏离溟渤六翮始举扶揺风几欲径上天摧碎霹雳锋夔魖獝狂莫敢近上帝素有生全功贞姿森森凛铁石灵响殷殷来笙钟流膏伏晶化苓珀屡起凋瘵苏疲癃胡乃甘自屈迹吴沼中我持美酒玻瓈红三酹载拜十八公今之拳挛突梯世不容公其正身直节以答上帝衷三辰复朗曜四海无困穷野夫献颂蓬莱宫
奉寄刘廷干都漕【名贞终南台侍御史】
东南蕃殖数吴疆太府均输百万粮夜对紫微星直上晓经黑海路弥长商蛮载肉蕲神嘏父老倾都望米樯黄帕越罗天水色玉缾官酒郁金香殊恩厚锡当霄汉盛德高名着庙堂刘晏从容邦国富萧何谈笑甲兵强士林争售来禽帖故郡犹歌召伯棠花底佩行清染露柏边旄节迥含霜每忧野逸为牛後思正朝仪接鹭行他日与闻当世事山林朝市孰相忘
奉送董孟起水军赴枢密判官【名抟霄】
馹使传宣下紫冥阳侯随节渡沧溟雕题外服思文化白发中原望将星秋入羽林兵卫肃夜经龙岛剑花腥久怀令闻如杨素今喜威名过卫青猛士固应烦练习【时奉旨练习军马】遗黎终得慰飘零依稀桑枣空原野苍莽茅篁接塞庭此日朝廷深倚注百年河岳载清宁陋儒材力慙无补惟待燕然续汉铭
题宋太学郑上舍墨兰【有序】
公讳思肖字所南肖与南何居义不忘赵北面他姓也世家三山曾大父咸仕宋父起淳佑道学君子公太学上舍应博学宏辞科会元兵南叩阙上宋太皇幼主疏不报国初诸父老犹能记诵之语切直犯时禁俗以是争目公公遂变今名隐吴下所居萧然坐必南向遇岁时伏腊辄野哭南向拜而返人莫测识焉有田三十亩邑宰素闻其精墨兰不妄与人因绐以赋役取之公怒曰头可得兰不可得宰奇而释之又嗜诗题兰云玉佩清风挽不回暮云长合楚王台青春好在幽花里招得香从笔研来过齐子芳书塾云天埀古色照柴门昔日传家事具存此世但除君父外不曾别受一人恩寒菊云宁可枝头抱香死何曾吹落北风中御寒不藉水为命去国自同金铸心其为文操行率类此晚年益究天人性命之学竟以夀终
旧传独行老康成文物衣冠鲁两生甘与秦民同【一作潜】避世耻为殷士祼如京天池水浅鲲南息衡岳峯高雁北征三百运终遗墨在秋风九畹不胜情
【王公诗盖赋於元时已作避秦耻殷语若见所南心史当更有深服处】
题信州总管耶律舆诵卷【此首原本在送贾静安後】
苍翠千峯拱上游地同吴楚控南州茧丝岁贡亲王赋风俗今移列郡侯春日歌钟停舞燕晨星鼓角动鸣驺四民共话深仁泽桑柘连云麦蔽邱
简卢起先御史【名嗣宗疎斋之後】
御史承恩出帝庐弓裘文采照图书云烟飞动龙香剂风日雍容豹尾车青草瘴消炎海外碧桃春透故园初悬知袖有征蛮策不学卢鸿遂隐居
送贾静安员外之行都水丞
水部中朝世胄家两曾画省对薇花九关好附升天翼万里初乘贯月槎龙返故宫遗蚬蜯民移高阜失桑麻宣防何似河清颂早播皇风被迩遐
登信州溪山第一亭【亭扁晦庵先生书】
第一溪山属考亭周遭樛木自林垧中流半夜飞星白絶壁高寒过雨青上界异香双凤下仙家横玉小龙听登临偶忆徐元杰为摘梅花荐爽灵
寄理幕蔡君美兼简东流陈尹
羣山龙凤仰重晖一水芙蓉近紫薇南渡流风文墨盛北来王化简书稀黄须白马凌晨出乌榜红舷犯月归思得东流陈令尹裹茶相与看烟霏
喜朱子才知事迎太夫人至二首
白马青袍幕下宾楼船迎养太夫人关山迢递孤云暮雨露涵濡寸草春屏障久虚金孔雀儿孙俱长玉麒麟知君顺色非难事心待平反答至亲
画舫青帘驻日斜彩衣白发照江沙风尘忽见老莱子庭院正开蘐草花鸾锦载颁新诰命鱼轩稳称小香车珍膎调罢亲弦颂盛事由来出故家
题汪叔志贤母传後
母陵阳陈氏宁国郡尉孙和父妻也
阿?强健发如新重阁修帘坐锦茵萱草雪霜深待腊桃花风雨暗移春儿成近续潘郎赋女大还依孟氏邻舆诵总归慈训力史褒贞节更无伦
贡泰甫待制降香南闽中途有司业之命北还奉赠
千里闽江宿瘴开九重天使降香来风云箧笥芝兰气星斗文章馆阁才金节本随神驭下彩船仍被圣恩回诸生顒望阳司业化雨行分到草莱
寄杨铁厓司令
先生就隐东南地罢赋甘泉奏汉皇春雨正来龙尾道长鑱犹斸禹余粮天孙无奈宗元拙力士安知太白狂清夜一星江汉里几人云是少微光
寄堵无傲宣使
云开斗北凤鸾飞天入江南馹骑肥星月五更丞相府风烟万里使臣衣薇花露冷香浑湿柿叶秋深树半稀新比郑?诗画好草堂野趣莫辞挥
寄边伯京帅史
六朝故地起秋烟并马清游记昔年消息近传闽海上襟期犹在斗牛边元臣外阃旌旗合从事多才赞画贤二月榕阴叫鹦鹉题诗兼寄百蛮笺
邵伯冈县尉有一奇石子【一作予】名为蘂珠峯为题【一作复题】是诗
君家石笋光於雪秀与昆仑一气锺云液暖蒸珠蓓蕾月波凉浸玉芙蓉根移瀚海三千刼影入天门第九重不待奇章识神品研池春水化游龙
闻武冈消息
万里南荒瘴未消桄榔椰叶啸鸱枭石头饮羽终疑虎蛋【一作蜑】种称臣尚姓猫金铸甲衣悬丑地黄封乳酒下青霄三军再【一作戴】荷天王德拟奏铙歌协舜韶
题明妃图书乡先达陆子方诗後【诗附】
忍辞汉月戴胡天鴈带边声落马前地出黑河非故国草生青塚自常年朔风寒雪凋双鬓旧思新愁写四弦闻道至今魂不返夜深直上气苍然【青塚在黑河傍夜四更气苍然直上江阴万户完仁山为余言】
当时随例与黄金不遣君王有悔心近使来传延夀死回思终是汉恩深妍丑何须问画工美人终日侍宫中奉春初计真堪恨欲望单于敬外翁青塚千年恨不埋琵琶马上几时回宇文高氏争雄日突厥柔然献女来已恨丹青误妾身何烦更与妾传神那知塞北风霜貌不似昭阳殿里人啮雪中郎妾不如脱身无计漫相於劝君莫射南飞雁欲寄思乡万里书寄陈东流
幅巾萧散外形骸春日花明画舫斋从事屡陪山简马休居新馔庾郎鲑中天列宿依宸极万国丰年仰泰阶来岁东流喧父老故应文采动江淮
奉简黄大痴尊师
十年淞上籍【一作筑】仙关猿鹤如童守大还故旧尽骑箕尾去渔樵长共水云闲吹笙夜半桃花碧倚杖春深竹笋斑顾我丹台名有在几时来隐陆机山
简班恕斋提学
一官湖上似闲居酒满匏尊架满书庭草春深眠叱拨研池月上影蟾蜍犹闻桂树歌招隐未可丹厓赋遂初汉主久思班氏学定虚天禄召安车
同李用中掾郎访鲁至道总管值游西山口号书石屏上
一双峯插湖西阁五尺童譍柳下门日上云霄忘倚马风清泉洞乐呼猿落花漫漫迷行迹白发依依抱酒尊多却腰间玄玉佩不无惊犬吠前村
简刘仲斌总管
角巾归第内湖边无事频开避暑筵荷叶露香侵宝鸭薇花月色烂觥船风流醖藉过全晋慷慨悲歌陷旧燕天子遥应念遗老赐来灵夀伴高年
寄郑志道教谕兼简其子宗晦
鸬鷀陂上发舟航沙石荧荧乱水光一雁远沈天似海三人相对月如霜风琴清泻琼瑶峡岚壁深开紫翠房拂曙分携又春晚几回翘首郑公乡
谢陈元昭宪史奉分宪举文枉过江上
霜落江潭万木空天回阁道五云通山人似识郎官象【陈尝为录判】宪府新陪御史骢玉斧绣衣清议在青灯黄卷素心同还司莫话栖迟乐亦欲看花汉苑中
谢浙省诸僚友见招
百年茅舍俯梧溪梧叶阴阴水竹齐方整钓丝疎雨後忽承书使五云西春明左掖闲朱墨天险重关息鼓鼙即拟一来冠盖里相携柑酒听莺啼
九日先妣远忌日示儿掖摄拊
年年九日罢登高凄怆心存鞠养劳三宿奉斋闻謦欬一杯酹酒湿焄蒿不辞乱世依龙【一作亲】垄正用遗言训汝曹黄菊紫萸看易厌碧梧风露满庭臯
寄杨太史
青猿铁獭伴幽寻多在岩阿或涧阴中岁心情高鸟上清时钟鼓落花深马徽雅有知人鍳韦相元无遗子金闻道别来还废寝北瞻太乙整朝簪
送蔡君美推官之袁州时奉使王子文为总管
奉使乘轺出蓟邱又驱五马入袁州石田秔稻【一作稌】秋风熟仙掌芙蓉颢气浮蛮蜑山川通治化呻吟儿女变歌讴理官佐郡祥刑日应识龙光上斗牛
过丘以敬管勾吴山别业
梓潼祠畔敞林扉隐隐鸡声落翠微铜篆解将还省署银鱼忘却挂朝衣石厓溜雨藤根白篱落缘云瓠子肥想见秋风遂高隐中原野马正狂飞
赠别赵杭州伯器时奉家君谢事还江阴
仁庙埀衣日儒门筮仕辰奎躔连五纬文运啓千春累榜颁龙虎中原出凤麟声名蜚半刺议论卷重裀刘向讐书早东方待诏频宫壶恩赐重郎署替来新露积三吴粟山输百岛珍香炉辞画省皂盖拥朱轮宋苑花迎节苏堤柳映绅湖开西潋灧峯倚北嶙峋幽远民安堵浇漓俗返淳澹无鱼入馔清有鹤随身魏笏牀头在崔铭座右陈礼容加属吏燕衎及嘉宾赵拚才何忝王戎意独伸雪添亲舍发桂束客厨薪菽水归舟晚封章伏阙晨火狐方聚啸海鳄未全驯王业深磐石天河烂泻银愿言登黼衮大为展经纶
奉题济里哈坦平章丹山隐玉峯石时寓江阴
昭代优勲旧平章谢鬭班堂开新绿野玉隐小丹山曣晥文崔错孚尹气往还崑邱玄圃畔台峤赤城间不假工琱琢元承帝宠颁静容宾从仰明烛鬼神奸秩礼均恒岱谦光俯粤蛮俨持周勃节秀拥楚巫鬟树错珊瑚朶苔封翡翠斑座裀聨绮縠车毂映朱殷或跂双么凤时窥一白鹇炉香岚勃勃檐雨瀑潺潺地缩三鳌岛天长九虎关文饶淫翫好灵运癖跻攀日月由来绕风云不暂闲殷曾求傅说汉亦聘商顔金匮盟藏券青春诏赐环皇基同永固国步罢多艰馆阁题千首琮璜价百锾愿移铭盛烈褒史着人寰
送赵寛父之江西省掾【名元裕里人】
翼轸珠聨璧匡庐翠入云地班鵷鹭序阃制虎貔羣鈇钺恩威重谋谟掌握分显曹今巳辟盛蹟比来闻靖密参机要从容敛垢氛全彰梯入贡诸校凯旋军汉吏卑缘饰齐臣重解纷西垣居养异上相礼文勤芍药春看雨芙蓉日待曛白花双井荈香饭九江芹壮观滕王阁丰碑孺子坟柱标囚蜃许渚表寄书殷吊古舒心目怀贤荐苾芬世家光汴派吾道晦河汾田薄红栖粒斋虚碧映芸亨衢深望友沧海谩忧君有志观周乐无材觊郢斤鶢居仍本性騕褭自兰筋北斗三台列南风一气薰行纡虢州锦归耀故乡枌
奉陪何秘监贡司业宴吴司令士明棣华园【名惟诚里人】
园居贤伯仲堂宴列仙儒陆地生盘谷三山失翠壶池文春藻浄峯影夏云孤鹤陇威纡入鹈梁?窱铺竹森淇澳士花拥洛阳姝黄鸟尊浮蚁清风脍斫鲈罂鵞惩李监薪蜡贱齐奴潦倒粗疎隔风流醖藉俱游丝高柳碍醉袖小蛮扶兴入香山社诗题曲水图阳城徵起晋贺老赐归湖佩讶金龟重官宜白马癯诸生遥在望故吏暂休趋和气埙箎叶佳时几杖娱情敦宾客礼身服古先模衣共非文绣经明是典谟八龙騛里色三凤颉天衢棠棣名专美芝兰实并敷一邱吾独忝四海道相於径造兹成癖毋烦折简呼
奉寄赵伯器参政王时中员外五十韵
诏立淮南省符张阃外兵风雷朝焕发牛斗夜精明参政材超伟元僚器老成武林多树政禁籞旧蜚英凤暖文章蔚鲲秋羽翼横天池今并奋嶰管复和鸣地要尤膏沃时危必战争辅车依海岱衣带限蛮荆玉叶开王邸烟花匝子城万艘盐雪积千里稻云平织贝殊珍粲红楼艳曲萦并缘胥狡黠货殖驵骄盈汝祲初萌起河流寖妄行镇绥增屏翰赞画授权衡爱稼须除螣怜牛贵搏蝱式蛙曾霸主斩马乃书生青汗三千牍丹心一寸诚相臣连万骑郡邑望双旌甓社湖移蚌缲丝井露鲸里无安堵乐野有望尘惊舄卤烟侵燧孤?胆碎钲五贤迷古辙六咏歇新赓瓦砾皆王土逋逃本尔氓长驱劳组练尽扫愧欃枪喻拟相如檄降惩白起坑跋胡狼曷备毒尾虿难撄济猛收神略疏恩涣虏情伫闻鹿栅下莫作鬼方征回鹘卑唐室天骄挠汉营乾坤一羽扇社稷几羊羮杕杜交加影芙蓉褭娜茎超然延爽笏肃若卫寒更虑念真如是功勲孰与京誓清怀晋逖虚左慕齐婴好定龙蟠价毋登狗盗名石洪重胤辟韩愈建封迎故典何其盛斯文与有荣中州襟陕陇上国掖幽并麟阁将来绘鸡坛宿昔盟刍荛言慎择葵藿义同倾契阔商参恨栖迟畎亩耕小斋余苜蓿四境半芜菁酒忆涓涓缥鲂炊个个赬悲歌埀短褐慷慨睠长缨亲病长忧惧身奇鲜弟兄君公终隐迹充国燀家声楚角关山晚吴陵草树晴莺知幽谷候雁识大江程报政梅全发封诗月迥清遥应语何逊开合少阴铿
奉题杨同佥山居【山居今上御书】
湖上仙翁岭周南太史家烟霞分半壁日月粲重华宸翰彰殊礼山灵被宠嘉有云皆紫气无树不珠葩私印存班玉宫牌护赐牙地遥天象马【太史院日给天象马】海近斗牛槎翠凿岩扉静梯悬藓磴斜金光浮药草涧影带胡麻潘阆神相接林逋望弗賖壑移怜贾蟒【世传似道为蟒精】石在叹秦蛇【地有秦皇?船石】世事东西蝶人生左右蜗累官浑似隐一饭不曾奢庶矣千头橘优哉五色瓜秪愁使者至林下有惊麚
赠别浙省赫赫左丞国宝自常州移镇徽州三十韵时岁癸已【查系至正十三年】
武德兴元运文恬近百年一隅初难作四境遂兵连斧扆朝元早彤弓授命专冯岑材并济李郭驾争先路入延陵邑星分左辖躔着名黄阁上虚位紫宫前汗血驹千匹跿跔士两甄帐寒龙守剑城曙虎飞旃迹扫齐门瑟身亲楚醴筵惠山屏列野震泽镜涵天刁斗军中堠鉏犁乱後田白无遗朽骨青有续炊烟插羽书间署封泥诏抚边阵容催画鼔蠭气动楼船旧政犹霜肃新安素地偏蜃精尝感梦帝子或逢仙漆叶云羞密茶花雪妬妍诵弦家栉比冠盖里班聨邹鲁流风洽瓯蛮习俗迁比来疲赋敛况复值戈鋋饩稍官曹待讴歌父老传挽屯吴幼节总体汉文渊裴度归休近羊公卧治便鼎彛今燀赫韦布数周旋小合牛行炙长楸鹘试拳王融五杂俎孙武十三篇华夏残河汴神州岿蓟燕殄除才蚋蠓睥睨满鲸鱣狂斐言姑及高明义莫捐忧君尚有疏倘寄麦光牋
寄题汪尚书堪老园
夫子功名遂何人位望如汉朝疏太傅唐日孔尚书山绕玄晖阁门悬广德车青箱家乘在白发世情疎衆讶逃空谷吾知厌直庐瓮余天赐酒盘盛圃栽蔬野鹤随鸠杖宫莺隔燕居行春花信里占雨乐苗【疑药苗】初古传时眠读长竿或坐渔溪毛频自荐庭草不教除洛社今司马经帷昔仲舒短檠帘幙护甔石斗升储首阐宣尼学寻传乙第胪渥生周騄駬崑出鲁璠璵焜耀三阶列清明一气嘘史编尊宋统子训属倪鉏晚食师顔蠋狂歌陋接舆俸仍官侍从闲似老村墟故吏金罏鹊诸生玉佩鱼候安连礼馈奉教及菑畲朋旧欢弥洽君王席遂虚乾坤方用武江海独愁予大手烦诗序私心式巷闾行应赴三老为国补遗余
梧溪有怀二首
薄云天欲晚微雨水先凉燕子交飞处梧花满树香怀人路非永对酒世相忘不怪衣裳湿中宵延露光虚馆凉气集方池白水生幽花含晚艳嘉木有余清酒绿尊中泻琴丝膝上横疎帘映微雨益起故人情
题沈氏别墅
小筑回塘上春阴水暂寒柳遮莲叶艇花碍竹皮冠生理寻常足闲心一寸寛知予厌奔走絶口不言官
寄何宪幕
令弟来吴下从容问起居客来笼放鹤官在釡生鱼江汉心同向风尘迹自疎冀州十万户谁引魏文裾
简任子良县尹
儒雅南陵尹归吴赋遂初画传韩干马羮煮季鹰鱼柳暗凝香阁花交织翠裾能令两童子为我导行车杭城陈德全架阁录示至正十一年大小死节臣属其都济尔以下凡十三人王侯以下凡九人徵诗二首并後序
累朝承泰运四海构兵屯报国谁谋主输忠独远臣苍梧愁思竭青竹汗痕新少赐当时姓华风接後尘是年盗麻起二月山东副都元帅都济尔师出邹平县中流矢死五月徐州兵马指挥使图噜亳州陷阵死六月广德翼万户关珠舍塘洋水战死汴梁路同知黄头项城县被执不屈死时尚乘卿那海戍项城语子布固图侄阿喇布哈等曰彼人新执黄头势駻突甚与其应敌孰若进讨苟天未厌乱吾一门不忝卞尚书矣布固图等曰大人誓许国儿辈何爱死遂戮力战多所斩获卒以援絶咸死之七月广东奏差发里率白徒拒周塘或劝之走发曰禄位无小大见危则致死焉亦死之安东万户都噶尔千户高安图并中流矢死颍州九月汝宁知府旺扎勒府判福禄护国连抗十日城埀陷仰天呼曰臣等义不辱竟投水死西城司副使塔海守徐州既捷【一作大捷】转战死东壁【一作东盘】十二月宣徽院使特穆尔河南万户察罕相继鏖战死南阳卧龙冈下托卜戬赠辽阳左丞諡襄愍图噜赠河南参政諡忠勇关住赠浙东宣慰使諡遂愍黄头赠兵部尚书諡忠介那海赠河南右丞諡壮勇发里赠南海县簿尉都噶尔赠淮东宣慰使諡忠果福禄赠兵部尚书諡忠遂安图赠淮东宣慰司同知諡介愍旺扎勒赠淮东宣慰使諡壮愍塔海赠辽阳参政諡忠勇特穆尔赠河南平章諡桓愍察罕赠山东宣慰使諡恪愍
王臣名在目野史泪沾襟榛棘生周道楩楠灭邓林乾坤英气合河海湛恩深尚有诸新鬼瞻天嗣玉音二月广州推官王宗显香山寨巡检曾元吉戮力死石岐六月沿海弈百户尹宗泽战死黄岩八月封州吏目唐国宝俘贼中卒死不屈西台御史张桓谢职居确山县被执大骂逆党怒缚妻孥胁之降桓骂益厉囚旬日妻孥九人俱遇害九月刺场岭义兵千户宋如玉迎敌於西大岭死蕲州总管李孝先分守蕲水亦死之十月雅州司吏刘处岩守南关巷战死十二月榷【一作权】香山巡检张德兴以不从叛亦死宗显赠广州总管諡良愍元吉赠香山县尹宗泽赠松江府判官国宝赠南海县簿尉桓赠礼部尚书諡忠洁如玉赠平乐府判官孝先赠河南参政諡义愍处岩赠睢阳县尉德兴赠奉元府判官
右前後二十二人呜呼殉死者大传偷生者不大愧耶
送谭仲张知事
儒官登幕府胜地数郴州五岭深开壁三湘远合流文兴由孟绾城筑始杨璆雪普民丰乐秪应坐啸秋
题静安寺云汉昭回之阁【有引】
阁本光宗皇帝在潜邸时书赐安抚使钱良臣後阁废子孙舍石刻置寺阁昙琛二上人徵题诗云
云汉昭回夜新登最上头丛林几度腊片石百年秋爽气随天尽疎星带月流身今在析木无暇顾牵牛
句容县望三茅峯
斗邑抱重冈三茅峯颉颃地呈青玉案云羃翠璎房灵籁殷天乐大丹流月光神游猛虎外身与意都忘
衢州华丰楼望柯山江郎石
华丰楼信美登望久踟蹰木落偃王庙天寒姑蔑墟屏开山石远青锁洞霞虚不有从亲役乘风振佩琚送张子恭宪史还乡迁母葬复之婺州
张仲霜台彦还乡妥母灵山人携絮酒太史撰埋铭【黄先生清】佳气云霞色芳羞沼沚馨慈乌感孝行飞候最高亭
送邓伯林判官还江西
黄田寒浪稀衣锦上船归天上梅开徧山中桂合围邺侯书具在孺子宅相依便好全高节东湖玩夕晖壬辰冬十一月避乱绮山简邱文中贡原父二教授
云掩金戈日风生铁马尘乱离谁事主贫贱独为民鸡犬人烟絶鼪鼯草木邻喜闻同舍语天已厌荆榛【至正十二年】
题内兄李四彦梁所遗温日观蒲萄【有序】
逢与内兄遭乙未乱相失又五年始邂逅娄上劳问间见僧温蒲萄图益为怆惕尝记埀髫至十五六时侍大母徐氏【讳闰芳】侧累闻之曰吾舍西旧有蒲萄因树为架凉天佳月而祖【讳亮字潜昭】偕四三友朋歌乐其下醉乃休而祖殁蒲萄亦【一作从而】枯殆二纪矣间又诲曰而祖上自高曾逮而父咸独植门户汝仅有弟唐宝又早丧使汝苟富而玷宗不若素贫而承祀薄田敝庐可粗守也汝其毋忘大母夀八十六卒且二十稔内兄久辞阃曹年已六十逢窃伏江海亦四十余矣触物感心不自觉涕泗泫然也内兄以图遗逢因序而诗之是年至正己亥【乙未至正十五年己亥十九年】
吾家先大父尝爱草龙珠一树紫烟湿八窗清露濡干戈形远梦江海见斯图历历重闱训终身誓不渝台州吴子中过侍郎桥客楼夜话为赠八句
主簿别来久挂名材杰间挑灯且说剑忧世未归山石柜波上阁玉门天外关心期遂雄览华顶厠仙班
仙茅坞
夜宿仙茅坞金鳌涌乱山天风来海外烟火落人间白石思同煮青萝喜独攀絺衣弄华月公子亦忘还
韩蕲王墓
道过韩王墓停骖泪满巾中兴无辅相恢复有勲臣碑冷灵岩月山还古寺春云仍尚诗礼时荐碧溪苹
题贾性之市隐卷
帘户隔尘闤幽花坐可攀题诗江令宅采药越王山日觉云林隘春余漏水闲龎公谢刘表何事不知还
题沈龢斋尊师水西亭
高人沈东老亭在水西头光涌金波月凉分白帝秋芙蓉连桂馆翡翠立莲舟独许浣花客时来同钓游
题毕天池道士太霞楼
毕卓太霞楼霜清【一作晴】锦树稠天光开日观海色动崑丘织女机横夜仙人坐对秋时将白玉尺醉拥翠云裘
常州分省席上二首
玉帐虎文茵弓旌左右陈鸾刀分脔炙龙勺灧浮春舞困珠璎脱歌深翠黛颦心存大臣体授简属嘉宾兵戈时事改贫贱道心同泥饮悲长夜高歌忆大风龙衔剑花白凤绕烛莲红犹得斯须间宾僚语即戎
题西施洞响?廊二首
石扇天开蔓草平断云残雨古今情洞灵花【一作抱】月长幽泣不与西施受恶名
金莲步冷草啼螿罗袜尘空叶满廊独忆爱姬为队长一双鸾血衅干将
乾封西山状神秀予名曰青猊书絶句厓石上
青猊狰狞孕金精为王爪牙足扞城我岂龙蟠凤逸士醉来背上蹑云行
溪山第一亭望灵山兼辞闻云道士【辞一作寄一作茇】
天高亭空霜鹤盘乌桕落子枫香乾千六百里断乡信七十二峯来翠寒
灵山道者碧瞳方抱琴一童如鹤长云根羊卧水晶【一作精】璞木杪磬悬蜂蜜房
赠龙秀【一作虎】山人郑良楚【有引】
良楚修洁士也癸未春来乾封及还教谕许仲宣偕儒先郑叔芳韩养正徐明立黄以道等饮饯鸬鷀陂上咸咏歌之予亦【一作姑】赘絶句二首【一本明立下有徐明善韩积之施国祯韩大正四人无等字】
太行黄河快壮游归田无复梦神州苍龙朱鸟挂庭户诗罢满林风露秋
百药笼头余一琴病夫不拒爱知音石田岁稔茅屋好种菊乞诗虞翰林
谢睢阳朱泽民为画六和塔前放船图【有後序】
青城丹丘旧所贤画图曾惹御炉烟一官归老天宫里为写浙江秋水船
六和塔前江水流天清无云风始秋夕阳半落锦万顷着我一个发仙舟行行绿水莺花供吴山越山作驺从乘壶美酒鲈十头只少桓伊笛三弄右歌逢丁亥岁作也越一纪君访逢吴门偶见而叹咏久之翌日逢谒君天宫坊寓隐案间笔研楚楚然徐示图曰烽烟良阻子其意游乎逢喜而持归敬题絶句青城丹丘谓虞柯二公旧推重君者君名德润尝受知英宗寻远引去
题鲜于太常食脍诗後
白鵞羣聚碧溪浔青李来禽满院阴临罢太常鲈脍帖日斜无限故园心
题李陵泣别图
节毛风动马騑騑塞日无光汉月辉不谓家声竟隤落壮心曾待斩关归
登越城故基
吴王台对越王城岁岁春风燕麦生一片范家湖上月照人心事独分明
重装黄荃雀哺雏卷题梁先生序赞後【序赞附】
江阴王库使家藏黄荃雀哺雏後有後村诗跋尝闻古院画率皆有名义是三雀者殆取诗礼春秋传三爵之义欤荃蜀人故云浣花溪耳虽然姑置老荃而论後村方宋氏叔末时王臞轩刘後村文章声铮铮相颉颃臞轩元宵诗首押秤科末押民膏後村此雀诗和韵乃窜入雏韵王以词赋高科第二人及第刘以名臣子孙有文辞赐及第真西山为中舍举之自代皆非不谙韵者直狃于闽人【一本有语言二字】声音不觉跌宕当不以过余既赘论且赘赞云观雀哺雏可以知仁仁於曷知於雀之身雀知有子子知有母饥焉思哺食在母口嗟彼雀矣以鞠以育矧伊人矣孰无天属幼资于亲长养其亲天属至亲朂哉世人庚辰三月三山梁益
黄荃三雀寓官规刘笔梁文重秉彛野浄草薰风日美冥鸿亭上看多时
和张率性经历竹枝词二首
溪上鵞儿柳色黄溪边花树妾身长浮薸可是无情物采得归来好遗郎【无情物一作无根蒂】
道傍花发野蔷薇绿刺长条绊客衣不及沙边水杨柳叶间开眼望郎归【叶间一作叶叶】
送卢希尹之金华兼简其兄希闵宪郎
路入兰溪第一程满船月色听滩声雍渠飞傍青骢马最爱君家好弟兄
丙戌二月廿六日夜梦游异境见碧玉楼三字为赋二首
山开玉峡泻清湍风挟微霜洒面寒春树两边条怒发一羣仙鹤从文鸾
梦上仙家碧玉楼靓桃纎柳带春洲天风微动帘齐卷银汉中间璧月流
马大沙独游
沙路泥乾信马蹄水村风静迥闻鸡春光揺荡无人见满眼苍烟竹树齐
题墨芙蕖
太华峯开玉井未央殿立金茎谁甘六郎风度不爱君子令名
马大沙陈氏席上走笔赠镇南王府史府尉四首
骅骝白玉珂蒲萄紫金椀半醉卧花间宫袍月华满吹笳风动木走马雷盈谷笑拈金仆姑射杀一白鹿鼓行沙漠风鞍卧关山月老矣归去来心神夜飞越貂襜狐白裘苍鹰锦臂韝据鞍笑上马驰入长林楸
梧溪集卷一

[book_title]卷二
钦定四库全书
梧溪集卷二
元　王逢　撰
题徐孺子小像
士何以居乱世兮言欲逊而行危苟背夫圣哲之明训兮罹刑戮也固宜昔汉室犹大木将颠兮非一绳之能维故先生有见於斯兮蕃琼辟而悉辞蚌以珠而腹披兮孰若閟采於川坻金不为燥湿而变渝兮常介然而自持夫穷达之道同兮乐天命而焉悲矧高风轶节之不可攀兮足以振顽懦而羞污卑像载拜酒载荐兮微先生而吾谁师
怀贤【怀王光大　有引】
光大宣州太平县人世大族从文节汪公明春秋科举罢学古诗文於逢有神交之道因慕梁鸿之怀高恢也作怀贤一章
姓吾同兮道吾同神相交兮见无从孰谓今人兮无国士之风
怀德【怀王道山　有序】
王先生讳森字道山建德人性机警夙丧父得废疾母患其生业未植闻有道士黄云西自陕来推人命若神俾先生贽见之白其故黄慨然纳为弟子尽传其学後【一本无後字有冠游二字】术大行母赖以夀终江西省达官侧室被幽置数年一日召先生推其命先生曰是妇当因子而贵且容德全真贤媛也达官感悟见其子欢如初内御史笃敬夫之父靖江公居信州永丰素无子後得御史於其侍婢母夫人嫉之先生时挈家是邑得所生辰辄扬言曰异日状元也夫人知爱若已出年十九果及第世服先生长者也至正壬午逢侍先君之永丰首币见问所奥喜谓曰子姑习儒俟子旋里当不辞千里行以授所藴竟如其言留江阴三阅月逢送至钱塘先生诀别曰吾瞑目有日子行负大名幸毋忘逢受命惟谨先生抵家大会亲友凡七日无疾而卒夀六十七子三先生貌古怪明洪范易素问名公卿道过信率遣使致书馈或即其庐礼焉先生多本君平之言答之始先生薄游永丰丰之人尊信恐後为筑室娶妇买田园畀之或?出闾巷人争候欵间留旬日而返犹洛人之事康节翁也如是者三十年特为逢一出及还遂长逝呜呼哀哉作怀德一章
发种种兮衣巾道吾传兮忘吾贫来为死别兮毕初志山迢路修兮再见无因於乎孰谓先生兮今世之人
命妇词二首
凉风洒鱼轩纎月照蛾眉瑶琴歇清奏更点何其迟鲲鲸深跋浪良人海中坻不死盗贼手为是千金儿隐忍就功名末路将有为念昔从征日堂堂天王师星罗乌蜑船云布蚩尤旗号令非已出三军血流澌秋高气苍然萧藿零露滋河汉横阁道孤鸿鸣多时夜阑灯结花试卜归来期
寒月照象服乃在深房栊兰蕤馥甲帐忧心独冲冲良人忠孝门载笔明光宫日赐水晶盐夜继莲炬红推恩到箕帚双阙尤穹隆燕鸿天北南牛女河西东补衮无失遗抱衾甘长终兵戈寖蜂起篁竹啸悲风山川路相缪十信还一通云台汉光业石鼓周宣功相望善终始目冷青青松
旧衣篇唁失位者
旧衣丘中麻新衣陌上桑桑蚕输茧丝潆【一作染】织云锦裳【一作章】麻成布在轴皎白如雪霜皎白贫贱宜妻着奉姑嫜夫今位上公纨绮鱼贯行身被龙五爪赐自吾天王既贵习乃移旧衣弃固当沐猴且冠带舆台尚银黄腐儒余束书芰制松桂航薄游沧江岸事至涕忽滂狐裘三十年德盛国益强青氊一微物偷儿亦惊惶愿言收所弃澣濯还晖光颠倒忆【一作慎】鸡鸣厌浥防露瀼椸笥复虚设鼠蠧卒坏伤春风花落时盍记双上堂古来敝帷盖犹备狗马藏新衣窄从短旧衣寛较长闲歌旧衣篇旧人讵终忘
奉谢杨山居宣慰寄遗茧纸
明公枉珍遗开缄霜雪色自非玉女舂必假天孙织剡藤失浮薄海苔无光泽元是秘府藏亲向御手得秋风柿叶馆笔研久荒寂飞来一朶云列第厌金碧如何上所赐波及沧浪客焚香再封裹还坐翻太息盗发唐昭陵无复晋墨蹟顾兹抱贞素恬阅世代易尚怜先代时龙翰溢邦国蚕丝【一作缲】尽输征鹑结曾不惕吾元本恭俭世祖膺圣德羊鞹代白麻遂尔混区域侈用几何年离乱亦以极明星烂河岳鸡叫扶桑白当写大宝箴直上玉阶侧讵敢轻点涴令人却湔涤
无家燕
嗟嗟无家燕飞上商人舟商人南北心舟影东西流芹漂春雨外花落暮云头岂不怀故栖烽暗黄鹤楼楼有十二帘一一谁见收衆雏被焚荡双翅亦敛揫含情盼鬼蝶失意依训猴茅茨固低小理势难久留昔本乌衣君今学南冠囚燕燕何足道重贻王孙忧
题天台陶宗仪母赵县主德真墓志铭後赵系出汴宋至今人犹以县主称云
陶母赵宗室贞静白云姿明璫秋水佩幼小比光辉自通良人姓三星天一涯孔雀金绣褥十年梦参差手制丹霞帔及嫁不称时造次井臼间跬步必中规良人既禄仕婉娩黄发期落月鉴绮疏春霜薄罗帷生而贤且淑焉用夀考为铭旌书县号琬琰瘗华辞念昔岐山鸾其德未云衰王风遽沦变抚卷慨如【一作今】斯乌鹊桥银河青鸟使瑶池何如五采羽来仪竹梧枝梧竹日夜长雨露深孝思孝思人子慕为述二南诗
古孝篇赠军曹陈贞【军曹例视为军役不丁忧贞独能行之贞睦人】
走有跪乳羝飞有反哺乌谁使人无亲不以丧制拘卓哉军曹掾尝事乡大儒亲老得抱关尚敢辞卑污寒城落叶暮闻讣即就途公侯苦遮留泣告奚他图孝居百行首违孝忠焉输三军各缟素送别恐踟蹰我适遇诸野感动复叹吁国家犹大木百世雨露濡不知卫本根立见枝悴枯吾元敦孝治王风谅交孚苟能大一统悖犯无足诛着兹古孝篇河当鉴狂愚
秋夜叹
大星芒鬛张小星光华开皇天示兵象胜地今蒿莱河岳气不分烛龙安在哉参赞道岂谬积阴故迟回疎风夜萧萧野磷纷往来安知非游魂相视白骨哀汨汨饮马窟云冥【一作冥冥】望乡台於时负肝胆慷慨思雄材
积雨斋居
积雨生夏寒盛阴失朝景白鸟巢依阁青梧叶埀井幽观知候变远引忘世梗淮水方浸淫吾甘繋烟艇
独夜
独夜卧斋馆斜月半窗白露草湿荧荧水禽啼啧啧神超赴清漏慾寡忘久客蓬莱在市朝弱水非所隔
帖侯歌【有引】
昌国州达噜噶齐高昌特穆尔平章敏珠尔之犹子也海寇犯境侯连与战破之衆寡不敌或劝侯遁去侯曰是吾死所也遂死之江浙省参政樊执敬为文遣使致祭请諡于朝逢为作歌云
仙居县丞寇海邦白昼突入干矛鏦帖侯亲骑大宛马快剑跃出苍龙双须张眦裂赫如虎杀气雄风助虓武髑髅掷地血飞雨短兵未接寇偃鼓天南弧矢夜掩光狼角赭赤云玄黄洪涛鲸鲵去咫尺再战身与城存亡艨艟千百水犀手主者谁欤仆旗走岳立不转鏦杀之殉忠国家良亦厚君不见台州牧长金兜鍪气节自是名臣流情锺儿女挫坚锐卒堕贼计空贻羞男儿真伪那料得长松古柏寒增色鸿飞冥冥我何及落日荒山泪横臆
孝僧行
天姥山中好慈竹竹上慈乌雏并宿小雏飞随白鹦鹉学念观音淞水曲观音念得孝感生一啄一饮难为情故园花满紫荆树春雨春风啼野莺僧康辞亲今十载堂上手缝衣带在关梁阻絶音问疎霜露侵寻鬓根改鬓根改儿身长儿身徒长无羽翼儿心不定空飘扬祗有瞻云双眼泪夜洒黄金狮座傍
孟郡王印歌【有引】
宋太师信安郡王讳忠厚六世孙崇明同知集复得王所佩印於中吴里第古墙下逢歌曰
黄叶道左秋风前故人邂逅何怆然手持古印不敢释却立载拜徵诗篇印铜空青几风雨近出故居墙下土堂燕频移百姓家官物犹存郡王府宋朝前後十六王外戚功臣三四数至今孟氏孙独贤为有诗书继邹鲁我试拂拭生耿光篆文蔚然龙凤骧归而宝之金玉相公侯复始世其昌
则天皇后玉玺歌杨山居宣慰徵赋
皇朝内府多旧玺尽畀太师作鹰坠【至元巴延丞相】党臣势焰同薰天亦得分为玉押字武后佩玺雪莹如璞薄文深难改图当时还收艺文监此独善後咸惊呼唐家诸陵宝气息后墓至今华表直天遗尤物鉴来者我歌君闻秋四壁月落鸡鸣大江白
松石歌夀刘澹斋总管
吾闻丣山【在处州】之上松林稠樛枝连蜷阴蔽牛储英孕秀三千秋精灵夜逐仙人游仙人氏叶乔松俦栖神链魄道并修功成朝帝白玉楼鸡犬亦得沾余休彼辞斧斤谢薪槱化为异石森琳球好事深入穷冥搜不远千里贡刘侯刘侯置之轩槛侧波涛之痕云雾色盘根错节不肯直戴瘿衔瘤裁咫尺瓌奇合有神护惜偃蹇欲与天终极阊阖风来翠欲滴昆仑日下光相射春生寒尽土花蚀骥伏龙骧势俱敌时时青岚紫烟羃沆瀣淋漓收不得翻愁雷公鞭霹雳取向鸿蒙女娲国刘侯自是天门客大手真能补天坼乘槎路远银潢隔老卧江南一区宅宾筵大开浮大白香重光寒凝琥珀霓裳曲停第三拍听我狂歌堕巾帻松兮石兮夀千百
故将军歌【有序】
故将军歌哀上万户蒙古氏察苏侯也侯字静如以世勲佩三珠金虎符官昭勇大将军镇江阴谦恪尚义人悦慕之至正十一年淮西乱督军九江取道安庆时湖广威顺王在道王闻侯顿兵即帐下以退守地虚弱强侯为张饮之会宣让王遣使谕旨曰安庆控江淮要冲命侯就镇前後出师凡二十九捷十二年冬十一月寇悉衆水陆并进侯连破之翼日复大破轻舟追後中流矢卒是月二十九日也二王哭之哀给白银五十两赙其葬先是逢与宴侯第时海内无事尝谓侯曰太岁在辰侯当保障一方战胜恐後不利盍慎诸侯曰大丈夫戮力王室死无憾也侯事亲孝征闽寇卫滨咸有功云【一本无滨字有海漕二字】
将军旧乘青驌驦苍龙金虎双辉光扬旌伐鼓靖闽徼山鬼迸落黄茅冈长鲸喊呀欲东噬以身扞海民乐康十年杨柳荫环堵一夜苜蓿空沙场淮江萧条咽流水杀气妖氛亘彭蠡提兵假道古舒州亲王遮留劳玉趾王言三边盗缘蚁将军不止我其死月氏髑髅酒数升诺重泰华轻邱陵储胥孤悬使杂守睥睨危急期先登萑蒲猎猎开金翅篁竹深深攒铁菱长驱大捷二十九生俘千人枭万首狰狞健儿骏奔走电掣雷訇若神授东南疮痍合未苏终焉性命豺狼有仲冬炎风动地吹太阳血赤芒星埀将军百射百中之弓拨矢鈎天尔为黄蕉丹荔芳菲菲保障千里今谁祠霜繁雪稠侯我思
送宋宗道归洛阳
选郎分手楚天涯万里春明稳到家庭下已生书带草马头初见米囊花汴淮湠漫经梁苑星斗参差犯汉槎中国正应风俗美旧京宁觉路途賖鲛宫献佩当明月鹄殿【一作鹤驭】吹笙隐大霞貂弊世怜苏季子赋成人哭贾长沙若为抚事伤遗迹正用怀才待物华闻道乡闾诸父母【一作父老】杖藜期看马卿车
寄谢靳士达分宪过举遗逸
朱绂银鱼古谏臣紫髥骢马异常伦百司扬厉风霜节一道涵濡雨露辰幕静柏阴高转午庭深花萼暖辉春台评屡动天朝听社署曾聨宰相裀云路久随鹏直上泥涂今见蠖初伸行囊何有惟书剑岁晚相携愿卜邻
毘陵秋怀【有後序】
老兵为说刘都统起坐舟中思满襟玄武城危寒日短紫驼尘暗朔风临江山不尽新亭泪天地长悬即墨心宋祚未移中道死至今剑井蛰龙吟
至正甲申秋八月逢金陵归泊常城下有老兵能道刘都统事刘名师勇山东文安县人少英锐涉猎经史包恢平长兴盗师勇与有功授都统制守濠至元十一年王师渡江过常州时宋德佑元年春三月知州赵汝鉴遁通判钱彬以城降【与宋监少异】师勇前已入卫至是与都统王安节殿帅张彦受命克复之以姚訔知州事因共树栅凿濠为扞御计夏五月安节自吕城出迎王师战不利彦寻以衆降且廹彦招訔訔骂曰若食国厚禄不能死难反说我耶狗彘辱吾甚矣唾之冬十月大军围城数重宋丞相文天祥发兵来援连战不利降臣吕文焕射书入城谕以祸福流矢中之文焕怒白巴延丞相建鈎援之属昼夜力攻余五十日师勇登陴裹创拒战且曰吾城即破金山长矣丞相因?其语命舁金山寺沙门问计沙门实无计猥言城状如龟撃其尾则四足披露矣十一月用牛马革为屋以蔽矢石趋死士相衔辇土填堑灌脂炮中焱焰栝发急攻南门城遂陷訔战死安节被执终死不屈师勇从八骑手杀哨骑数十百人易其衣甲以混北军禆将张超坠马师勇斩其头以绐衆曰亟追刘都统所向披靡得从间道赴行在扈二王入闽至绍兴愤懑疽发背卒江阴孙谟所传亦然特少异耳师勇尝经江阴悟空寺时烈寒氷血胶手汤解之射一箭于寺塔意气慷慨复题一诗于壁乃去孙能记诵之或曰国初吴城外僧舍有一老僧长七尺许居十余年未尝面北坐人诘其姓名辄不答死之日僧开其箧笥得师勇官诰岂其人耶抑其骑士耶不可考矣逢论曰赵宋苟安吴会奸臣擅权国以殄瘁天兵所临望风溃散襄阳一文焕以孤军抗守六年卒以援兵不至而降失江汉蔽因以危亡师勇与訔等【一本师勇与訔智足以济难职分所寄仅得收复一城无等字】率创残之卒以御百万之师虽古雄烈蔑以加此訔之死绥亦足愧死汝鉴彬彦之徒矣师勇智略絶人其轶出重围可谓骁将战之不利天也扈王入闽犹昔人即墨之志事之成败君子有不论焉文丞相尝谓满城皆忠义鬼是诚德化所致若安节出处大略更强毅不屈凛然有烈士之风呜呼伟哉
送任子羽赴太医院辟
天医台院五云深曳紫腰犀杂佩音中使日供驼背酒六宫时赐褭蹄金丹砂锺乳来南国赤箭青芝满上林知尔去乡承荐剡赠言慙比太和箴
寄谢贡司业枉访
碧鸡坊里皇华使沈香亭前宫锦袍五月江城驻车辙百岁老翁观节旄不及将迎具茶果应讶环堵翳蓬蒿至今骊珠照箧笥夜夜令人魂梦劳
赠显上人
阴阴万木荫孤村鸡犬无声日闭门河海自随儒化远山林惟识梵王尊石潭龟上青莲遍玉笈虫书贝叶昏偶说汉家来白马欲从葱岭访崑仑
夜宴叶氏庄晓登悠然楼作
百尺飞楼俯碧湍六峯秀色绕阑干杏花落尽东风恶燕子归来社雨寒梦里香烟生绣幌酒醒红蜡腻铜盘一春乐意朝来好千里家书席上看
送朱自明辟闽宪奏差
闽中乌府小清都列郡山峦紫翠纡王化直来天北极文星多聚海南隅暖尘花气随骢马春日榕阴满鹧鸪况有翰林持使节宪郎应得效驰驱【翰林指欧阳学士时除闽使】
奉简刘澹斋总管
南极高天动壁奎青山落日梦金闺花间春并连钱马竹下晴看吐绶鸡汉室二疏遗迹在建安诸子大名齐阑干角畔梧桐叶吟得宫词细细题
送吴伯顒游武当山得试心石命题
紫霄之岩千仞高上有一石悬根牢剑客无地露肝胆肉身昔年生羽毛北极虚危夜气肃中州豫雍风物豪送君此去揽神秀应鄙望夫双眼劳
夜宿宗阳宫简俞明元县尹时自德兴弃官将归吴门
六月仙家氷雪壶一帘荷气簟纹铺图书天府占东壁道德清光揖老儒五柳传成超晋宋三苗民化乐唐虞【公尝为荆湖帅幕】归舟谁尽传经礼玉佩金鱼拥道隅
奉题先世所藏严子陵小像【有後跋】
千仞台临七里滩羊裘鹤发老鱼竿客星帝座分天象颍水箕山并晓寒遂起後尘甘党锢尚存余烈愧南冠桂丛苯?苹花薄怅望高风一羽翰
客星犯帝座当时天象已示光武之为帝座子陵之为客星太史又奏如此虽让万乘位与之不屑也博士范叔之奏固谬拜子陵谏议大夫不大失欤然则子陵盖巢许其人也
题马州书院【有序】
马州书院者孔圣五十二代孙元?昆季所建也其五世祖若罕高抗不羣长於春秋当宋南渡自阙里将之衢留滞泰兴见河流达南江询之老人曰此龙开河也西北通淮泗因叹曰吾洙泗龙泉之支流其在兹乎遂筑室河上与其子端志各授弟子业从游日衆乃有菑田百亩人助以力官复其税戒子孙治生勿求富读书勿求荣邑大夫嘉之易名龙开河曰敭教示崇化也年六十卒葬河之阳端志克守父道荐辟不起淳佑元年冬邑毁于北兵元?避地是州咸淳间书院落成教授复如初然皆无後今崇圣寺旁惟破屋蔓草遗像瓦炉而已逢惧变迁殆尽故叙其槩於壁间庶後之起废者得以考焉诗曰
蝌蚪秦皆废灵光鲁独存豆笾漂海国丹雘暗淮村苔藓花侵础蒲芦叶拥门青春深雾潦白日老乾坤德化三王并威仪百代尊郊麟初隐遁野兕遂崩奔先辈俱冥漠诸生罢讲论断编尘树冷遗像网虫昏不改弦歌俗终归礼义源江南游学士瞻拜敢忘言
送郡知事李仲常还金华
列郡歌岑晊孤城颂李膺文华仙掌露人品玉壶氷画本黄荃学诗兼毕曜能关河千里道风雨十年灯荐鹗知无忝登龙贵早承朔云低紫禁东壁映青绫郎署新帷幄儒门古豆登鼋梁初隐见羽檄遂飞腾军事诸曹服元僚太守称芙蓉秋独卧骠骑日同兴衆仰寛民力谁堪作帝肱扫除尘澒洞屛蔽雪侵陵野戌销锋镝田家罢棘矜昆仑天柱正宸极泰阶升顾此心常切多君兴远乘崇桃红雾敛丰草绿波增谕蜀汉司马归吴张季鹰宦情轻比蜕行色澹於僧三洞金晶发双溪白练澄过家饶赏咏来纸细缄縢
奉题薛茂弘所示张仲举承旨藏经序铭後【序铭附】
北斗道经一卷故太史清江范梈所书贵溪薛毅夫奉而藏诸禹穴承母命也母倪姓讳瑞贞世大族生於至元之庚寅生之夕父母覩北斗光烛於庭故长而事斗极?日诵其经年十九归薛昶氏昶早卒时甫二十【一作三十】孀节卓伟训毅夫诗礼为名士毅夫一日过清江谒太史告以故太史为书经俾归遗母母得之喜曰比夜梦汝执经我侧今致此非偶然也吾百岁後可藏诸名山慎毋忘暨毅夫终母丧乃上会稽诣禹穴藏经已而属太史氏襄陵张翥为之铭铭曰禹陵之洞阳明虚中閟玉匮遁甲图孰敢窥之神所徂有孝子毅精诚孚斗七宿经史梈书玄黓摄提月在如翥也作铭古作谟历厥世百文弗渝後有道者其徵且
薛母高门女生时斗烛庭红顔斑竹泪白首蕊珠经鹤绕香千匝龙辞海独听妙音遗杳眇阴德着幽冥月堕朝朝镜云生夜夜輧翰林留制作禹穴护精灵地接曹娥庙天低婺女星辉光同百世事迹有余馨
送太常奉礼郎刘仲庸以二宫命使南省织金段龙帐还京师二首
泽国李膺舟风霜季子裘家依南越鸟身适大宛骝甲乙帷虚夜蓬莱殿敞秋到京王母喜休语万方忧秋风吹蕨薇宫使别乡闱中夏苍黄色孤舟锦绣辉勾骊龙昼偃瑶水鸟云飞万一回天睠均裁大布衣
辛卯仲冬廿四日吴山游望
虹霓生海国薄暮太阳通径掩广寒殿经横长乐宫晕浮蛾黛绿气杂蜃楼红愿得为龙衮端埀我圣躬
鷊
苍莽炎州地生成五色文不司天上晓常吐日边云孔翠名双重鵷鸾类孰分祗宜骇巨室切莫诳明君
藤
诘曲紫藤树檀栾苍叶敷时时上蝘蜓夜夜走鼪鼯雨露不偏沐风霜先自枯深求造化理重笑水中蒲送靳利安之常州同知经横林洛社舟中作二首
金汤迟建节斑白半为鱼烟冷渔商市霜晴鸟雀墟丹心忧国遍画舫上官初素着循良蹟绥民早驾车败氷流满川茅舍啄乌鸢埀丧期颐老犹伤乙亥年乱离今日继风俗几时迁洛下衣冠族宜先解倒悬
感宋遗事二首【有引】
文【一作支】渐资阳县民元丰间母丧躬负土葬赖锡山中庐於墓侧布素粝食而已日三时号恸有白黑雀各双巢坟松间斑狸白蛇兔每自山下来顾视渐久之乃去又有白鸦及五色雀千万余围绕飞鸣县令以闻勅赐粟帛
文渐元丰士浮沈四百年孝曾蒙帝宠名复待予传白兔归蟾窟青松合墓田感怀龎礼部不忍释遗编高处士名绎长安人有古人絶行庆历中召至京师欲命以官固辞归山特赐安素处士家贫妻子寒馁乡人或馈以财终不受闭门读书而已昔王霸怜其子蓬发投米愧卧不起前贤之所难处士蹈之裕如也尝见古老说种放隐终南山召拜起居舍人赐告西归有一高士隐居三世以野?一盘诗一篇赠放云接得山人号舍人朱衣前引到蓬门莫嫌野菜无多味我是三追处士孙放国史有传若夫志意修则忘富贵惟安素可以无愧矣南安龎元英文昌录中所纪如此英尝为神宗仪曹官
长安高处士气得伯夷清安素承殊渥归来遂隐名雪寒深屋卧雨夜一经横太白鸿飞阔思瞻紫翠晴
塞上曲五首
木叶满关河辕门肃佩珂将军提剑舞烈士撃壶歌月黑辉铜兽风高啸紫驼不堪城上角五夜落梅多将令传中阃交驩浃两军地形龙虎踞阵伍鸟蛇分清野辉燕日黄河泻岱云生灵如有赖绦灌不无文月照小长安风生大将坛虎皮开玉帐牛耳割铜盘伯气寒逾肃军声夜不讙皇天眷西顾慎取一泥丸鞗革带钩膺聨镳猎楚陵白肥霜後兔青没海东鹰千里榛芜辟三年稆谷登中郎示闲暇呼酒出房烝诸夏皇威立三边敌气衰角弓分虎圈乳酒下龙墀蠭午歊氛远鼍更窟宅移舆图欲尽入中道勿班师
闻武昌庐州二藩王渡海归朝
茅土分封在金章渡海归事殊生马角心愧着戎衣星月晶光并山河带砺非秋风紫塞上依旧雁南飞
赠李宣使
秋水浄菰蒲天风送舳舻海云红日近江国使星孤帝运无盆子戎行有亚夫伤时恨离别林下重咨诹
和张率性推官小游仙词四首
西王春宴百娉婷玉碧桃花满洞扃自饮一杯琼屑露东风吹梦不曾醒
银河澹澹月辉辉洞草岩花夕露微笑踏青鸾作龙马九天凉动五铢衣
云幢烟节紫霞裾齐御泠风集步虚若受人间尘一点长门又属汉相如
双成今是五云仙得捧长书玉帝前天上星河春似海人间风雨夜如年
登双凤普福宫东楼赠吴道传时周境存隐君同席
道人独坐览辉楼海底青天入座流燕子飞来又飞去游丝挂在玉帘鈎
楼殿迢嶤上赤霞水纹蟠凤卧灵槎石棊盘静香烟直帘下双头百合花
题王若水墨鸠
澹竹花开碧草丛日暄风静见沙虫鹁鸠不忘相呼逐偶与孤臣饮啄同
送坚上人归省
高堂白【一作鹤】发不胜簪大地丛林已遍参好去雕阑认春草草中萱是旧宜男
题焦白所画其父奉礼府君夜直诗意图【有引】
忆昨停骖便殿西柳沟风软絮沾泥一弯月子梨花上冷浸香云伴鸟栖右社稷署奉礼郎焦君追念先朝眷遇之隆而作也君讳文炯字仲明淮扬人少通敏由文皇东宫时说书为前职而卒白君之次子也日诵其诗尤拳拳孝思不忘於心乃手写诗意图属予和其上诗曰
露湿金茎月转西披香太液浄无泥朶【一作梨】云散尽千官影独见桐花小凤栖
题林芝隐所藏龚翠岩临昭陵什伐赤马图【龚诗附】
龚名关宋季淮阴人自题云赤骥驼僧去玉关换他白马载经还谁怜什伐蜚龙子赢得金创卧帝闲
风雨昭陵战伐秋赤流汗血尚成沟画工解貌千金骨不抵东家【缺】戴牛【缺文一本亦作牛字】
题马和之园有桃诗意图
华发无情赋黍离何堪尽托卫风诗汉皇日宴西王母合赐东方酒一卮
避地梁鸿山六言四首
舍边新花夜合井上老树冬青孟光齐眉举案倪寛携锄带经
三百铜钱斗酒一双蜡屐千山莫问云浮富贵且消天与清闲
北里戎衣袴褶南邻墨勅斜封多我幽居水竹有谁高卧云松
风尘涉五六载忠孝录数十人已判诗移白日更须药驻青春
重题余常清云林四首
花揺暖溪云萝袅春辉月高坐无人来清琴数声发葛巾洒风凉桃笙卧月色意行嘉树林浓露如雨滴鹤鸣山馆晨鱼跳野塘午如何凉已深菰蒲数声雨积雪攲岩松回风簸溪筱道人不知寒焚香坐来晓
秦孝友先生迎享送神辞【有引】
先生讳玉字德卿少游之裔受学於蛟峯方公隐居崇明淑门弟子若干人先生卒门弟子以行业私諡孝友请祠于州庠其子崇德儒学教授徵迎享送神辞於逢辞曰
海东隅兮三洲宅鼋鼍兮蛟龙湫羌声教兮邈悠灵斯藏兮道斯修道不行兮长迈祀学宫兮子孙永赖日薄渚兮风林鸣如闻声之謦欬楚葵青兮靡靡牲甚肥兮酒甚旨皎白驹兮焱驰俨衣冠兮戾止有圣贤兮依归川鱼泳兮鸟云飞靡潜伏兮弗昭着灵自今兮钦孰违维杭美沈省掾从董参政出师有功【沈名兼善】
维杭大藩阻江负山千秋独松昱岭其关草风则尘潦水则澜帝十二载民胁寇蛮遂据天险遂肆冥顽相命董公以靖以安公威岩岩公师桓桓公佐孔文弗猛而寛曰彼霜露天用戒寒非寇倒戈胡宁野丹民信不疑骈壶聨箪市如其归堵如其观既肉我骨复完我残昔颠而饥今坐而餐羊牛鸡豚亦充于阑社赛庙享鬼神具欢佐我父母公我王官匪父母私佐才实难溪激其湍岭嶪其盘陵夷谷湮德功不刋
复三关美沈都事
帝十六载盗起昱岭蛟蚋坌人蟭螟附逞黔黎煽变郡县传警相臣先见兵且徐整乃询于涂乃咨于省佥谓沈公遗爱是境俾佐庙谟往则绥靖公勇承命星驾露舍有单其童有只其马扶携偶旅叩首马下始公未来龙蛇草野及公复来鸡豚井社冥顽不灵陶之坯冶颠连无愬庇之大厦摧轮于攲蹶踶于危王良韩衮【一作哀】安乎驱驰既贷以生又训以辞常人之恩仅止父师鲲鱼跃矣必遨天池欲祝之福有诏在逵重关峻厓含精耀曦勒兹颂言永我去思
望江郎石
仲春天气佳万象欣改色我行六峯外遥见江郎石二仪辟混沌牵牛委晶魄鼎立台辅姿玉藴珪璋德三神浮瀛海喷薄东一极钜鳌因戴之仙宫晃金碧斯连厚坤轴乃弃姑蔑域直上青莲花或陨樵舍侧安知非异境自与三神敌于时揽深秀云雾忽巾羃微风稍飘颻空翠疑乱滴杂英敷阳艳嘉木生午寂交交黄鸟音好在千丈壁三年思晤对百里今咫尺烟波动落照道路阴已夕尚恋女娲功踌躇望西北
周处读书台
偶游鹿苑寺遂登孝侯台当时斩蛟虎折节事贤材诗书夜继日奥义旋兼该篝灯委红炧挂剑蚀青苔默语三十篇若出造化裁纯诚被幽魄劲气慑上台翘翘毋望深急急将命催孟明哭蹇叔子路死孔悝天不恤忠良宁馨真祸胎吾侪千载下野眺相徘徊秋原风藿惨夕殿芗花开白马从素车恍渡秦淮来故都凡几姓丑地余刼灰此台异呼鹰灵光共崔嵬私伤过英武不得尽奇才
送笃御史自永丰迁生母葬北还
春城澹欲秋昼日黯不辉谏官素车马南州护丧归归程数千里居庸山光紫野桑鸣雉鷇津柳巢乌子时清无虎豺薤露歌徘徊生刍岂无人亲戚罗上台淑魂久郁郁今得欢从匹丰碑凌云霄墓道临警跸为母有此郎百世余耿光愿言移孝节终始奉君王
题程员外撰汪夫人传後【传附】
弱龄身服苴盛年髻束髽孤生况新寡不谓夀命遐墙阴断膓草墙外合欢花衰荣异本根且复艺桑麻桑麻日以长雨露日以养夫幸从弟贤命子承祭飨洋洋灵在天苍苍天在上忍为奔月娥冥心共泉壤
夫人名悌婺源下港里程昌文女也四岁父死于兵事母汪以孝闻伯父草亭先生怜之选嫁名家子汪德裕生一女而寡公始惧其不能安也使问之对曰妾不幸夫亡尚幸公姑在得备奉养何忍更适人或劝之曰夫人年少无子不以此时从良人後将何悔夫人曰吾闻女不事二夫夫天也天一而已夫死而遂去之是背天也背天不祥或又曰夫人今嫁幸而有子不犹愈於持孤身托冷室乎公姑固不汝望也何乃自苦夫人泣曰虽然吾父早世吾母守志数十年至今吾身一为汪家妇知死汪家而已奚恤其他里之富人因媒妁具聘币伺间以请者数辈卒不许家贫纺绩自给课童奴树萟岁时奉祭祀如夫在时公姑殁丧葬尽礼今年已七十余老矣犹执女工不倦闾里姻戚称夫人之德无间言初德裕从弟泽民幼附夫人夫人子畜之及泽民长乃立其子梓为裕後以奉夫人梓事夫人益孝谨如实生已程文曰予从阁老着书睹春官旌表节义事甚悉率多京畿内郡之民闾阎幽远盖罕焉及读陈助教绎曾作夏侯玉珍传许汻卿善录载许伯冬妻颇与汪夫人类皆节义卓卓可以羽翼名教朝廷着旌表之令风劝天下而有司莫之省使志行湮郁不显白於世悲夫予弟尝为平江幕官尝言某帅妻诣官自陈愿上所受封比齐民得再嫁呜呼以礼坊民民犹有踰者若是哉予故论着汪夫人之事以俟察民风者览焉题华亭吕德恒德厚伯仲市义卷
百里不贩樵千里不贩籴君家独市义人用羞货殖璜溪流汤汤合境咸饮德颀然先处士首倡扞寇敌生死肉骨余老稚仍仰食时平倏淹逝二子承世泽焚葬贵【当作券责】报天焉计鉏【当作钜】万石田文昔举此史称多贤客岂若伯仲间惠施本心臆我浮五湖舸抚卷增叹息日青野苍凉靡靡渐【一作新】烟白昔如鹿犄角今比乌戢翼襁负归流亡来游复阡陌官曹得公辈自足苏民力重怀吴泰伯三以让去国淮南尺布謡同气有遗戚赠言广孝爱福禄将永锡
赠钱掾衮
钱塘钱庆余系出吴越後眉丰目秀广质矿气冲厚家乘久旷【一作圹】僚青氊遵世守放胆论道义小心取升斗晨昏曲奉养及亲未白首亲终表其墓翠琰照林薮宗弟为人奴恐辱大父母赎归故闾里甘苦愿同受孝诚出天性薄俗所未有儿也弄文墨妇也躬井臼衣冠俎豆间揖逊动曰某千载不平事醒醉常在口镇西陆将军【逊】庙食采地久松人媚淫祀加置神木偶上疏乞去之以时致牲酒豺狼恣跋扈鹰犬廹飞走衆方立殊勲而甘伏田亩行藏悉无愧所愧寡知友竹光青连榻兰艳绿当牖篇诗涉教化每讽宾客右我尝驶风帆卧数峯过九鲈蓴一水外念子非狗苟遭乱颠踬余始得屡握手高盟俎金石雅兴谢尘垢偃蹇七尺躯相视觉老丑春芳到鶗鴂生意付蒲柳勖哉令善名是则穷谷叟
观钱塘江潮时嘉珲平章大讌江上
苍苍吴越山对峙东江腹江开白银瓮一浪天四蹴金晶王高秋风露气转肃当年骇壮观委巷雷撃毂今年官增威旌麾被川陆罗衣绣龙凤玉带瑑蚕粟牙牀锦屏帷蛮毯随步蹙温温香卷阵婉婉眉鬭绿微闻伊凉音渌酒光动縠鲜醲片晌尽望姓空侧目惧成庾郎哀窃效杜陵哭冥顽鳞【一作鳄】鱼彚屡覆舟万斛枭雄扈将军【谓福建扈海元帅】竟作机上肉大浸交烽火血胔腥草木地媪为之愁兼恐河源缩熟闻灵胥庙岁祭莫敢黩三叫三酹觞愿与赤水族钱王射强弩至今有遗镞何当起英魂少助八州督【时汝颍等州陷】中原日无事海?蒙景福尚虞多戕残洒泪逃亡屋
月夜醉归舟中二首
推篷满船霜长啸仰见月清光溢怀袖披拂青磷灭身不在陇头无救水呜咽
水田一万顷龙鱼舞空明醉坐大莲叶水底招台衡台衡光远却散发自吹笙
题观瀑图
中天泻雪瀑清气涵涧谷余溅落人间犹作珠万斛负手者谁子於焉送遐瞩
天池石壁
翠微蓄天池白昼积水黑洼涵南斗天峡束太古石初月猿下饮先雷龙起蛰濯足者何人袖中有溟渤
鹳山下厉老人饷墨蕈【一本墨字上有研字】
老人饷墨蕈殷勤贵适口形微桑上鵞味胜杞下狗山肴杂秬黍【一本作粔籹】瓦盆注醇酒问我兵兴来此乐可曾有
观兵娄城
震雷过高城草木咸敷荣大江流春气一雨畅民情靡靡冠盖会萧萧车马鸣无劳汉天子系敌赐长缨
古从军行七首
少年快恩讐辞家建边勲手中弄铣鋧目空万马羣转壁入不毛水咽山留云槥还亲抚哭悔识李将军义结豪侠塲日趋燕赵风攻城数掠地帝赉主将功玉带十球马金镝双騂弓弓马分赐谁赤脉千绿瞳大旗萧萧寒长槊列万夫令下簸逻鸣铁骑分四驱尘黄日黑惨相视人色无锋交血溅野首将方援枹白月流银河三五星芒寒牛马卧草上帐幔罗云端錞鼓舂容鸣衆飨独鲜驩羣敌在吾目九地攒吾肝彼敌或有人我师岂无名上计贵伐谋掩袭非示征草塞狼反顾一水西流声寇恂斩皇甫余子乌足程郤縠敦诗书祭遵事雅歌非才衒空名覆败诚不多小范真我师匹马双导戈笑拥兵十万夜下白鹿坡大钧播万物无言自功成郦生掉寸舌不智遭鼎烹非熊为王师饭牛慙客卿辕门鼓角动整驾河汉横
摅怀六首
阴风动长淮叹【一作喷】奋三江漘羁人滞中谷郁郁忧弥臻踯躅就长道延企望清尘吴天回银河魏阙直鈎陈西来一黄鹄翼欲覆八垠中焉离矰缴孝鸟共悲辛南服奠会稽西江导峨岷休明始华夏揽辔谅有人促织啧啧啼布谷交交鸣士无济世念品庶同每生阴阳运四时日月丽太清如何流离鸟卒不反善名沧江增深波黄叶委前荣漏半笳始寂嘒彼星东横天命自厄穷民情何怔营怀哉古大圣待旦整朝缨
大星动欲落草木气含霜惊风薄前营步骑势翕张美哉同心友剑佩相徊徨游鸿噭荒徼毚兔窜崇冈旁顾阻太湖不见舟与梁苟容谅非道单居念流光寒菊已复花蟋蟀鸣我牀结交两忧患夙好终不忘
征尘一何黄征衣一何素衣素易染尘况复冠带具忽忽叶变秋瀼瀼草漙露莽莽关山长悒悒岁月度岂无新相知恋恋情如故范叔未至寒绨袍受良难
曜灵升扶桑万彚希朝采故山互蔽亏新阴复晻霭楚楚园葵花倾心若为待凯风幸时拂天道从小改客有采珠人远渡鸭绿海归恋【一作悬】双明月家丧踰十载兵烽何日息素念无时怠引领望反照桑榆四三在猗兰生穷谷偶与恶木邻恶木集鴞鶬一旦摧斧斤归人白日晚躧履盼余春滋露留古艳好风荐幽芬东君义相望大夫恶得纫大夫纫秋佩卒染清路尘九节石上蒲服食良葆真蒲也真自葆兰甘谷中老
题梅花士女
彼美空谷人梅花是前身手披先天易心融大地春素衣杲霜雪孤根坚石铁不梦赵师雄长终抱明月
往敭名开化二乡掩骼
分藩多贤劳不敏忝宾客虽无官守縻亦复与言责二乡?刘祸惨甚长平厄先王制礼经孟春当掩骼仆夫有难色欵段才任策駸駸度冈坂眇眇循薮泽稍稍烟微青历历野四白游魂行草上遗老候道侧我岂物役徒兹来出心臆皇天久下悯赤子非寇敌鸱鸟何不仁衔啄血更沥因歌战城南风悲泪狼籍
题沈氏死节卷【有引】
沈苕溪邵妇艾而美至正十六年为淮兵所逼投水埀死适浙省都事张英过之命其下拯救得活且谕曰汝配张官人不荣幸乎沈谢曰幸诸君活我我以夫遇害知殉夫而已忍他闻也既置舟中夜四鼓阴纳束筯口中面舟木触喉而死张葬焉
黄金无留矿白璧难混瑕坤裳义安贞适然暗尘沙宁死呜咽水不望菖蒲花感君回存妾妾命薄如叶此心许所天罗带难再合君殊野鸳鸯妾非鬼蝴蝶清风何揺揺吹彼溪上苕山光浮茞佩空响度琼箫至今一坏土民自戒刍樵
题福天然开士水木轩
轩荣弥清华一水带嘉木幽光湛深黝余润裛高绿名缁结长夏居然媚孤独春辞灼灼芳日冷疎疎煜云行天体卧境静物理烛时讽霞上篇远纵林下躅本源苟途舛文字徒形牿我来两忘言山童报茶熟
题邹常伯雪文阁
斋阁嘉树寂幽径绿苔滋美人琴尊暇焚香聊自怡天书谲诡篆峯回袅窕姿因花红变雾度草碧萦丝鹊尾黄金铸螭头紫袖携神徂荣愿俱意适清赏随疎漏下深迥余馥尚委蛇宴安谅加儆移以奉亲知
题黄常叔友古斋【一本常叔下有?字意黄名也】
彼美特立士素为乡里钦蝉蜕谢污浊凤歌迈遐深宿云晓承宇洄溪日循林囊余不琢玉壁有无弦琴琴贵长藴古玉贵弗售今羲皇陶所慕管乐葛同心是山出地中来者仰崟岑圣绪存着述试扣洪钟音
过杨员外别业【有序】
至正十六年今大府开中吴时公先以杭州陷非罪被黜依故人彰德路同知上海章元泽居或传大府将起公笑曰吾岂事二姓使果至公知不免往辞章曰某行矣敢以家累君章曰友责当尔也既归诲二子卣卓事君立身之道乃就寝久之卣卓入见则缢死矣案上得遗训云死生如昼必有夜何足介怀吾老矣获全臣节死固甘心卣卓其以麻衣屦为敛岁时祭止蔬食此盖晚年至愿卣卓益宜修省勿贻人诮也章殡之公名乘字文载济南人少负气博涉经史由参议府掾累官拜监察御史迁浙省员外郎十八年中外台臣昭雪其前後事赠某諡某卣廕山东宣慰司都事卓清忠书院山长
翠羽无深巢麝香无隐穴由来老蚌珠泪泣沧海月於乎杨员外竟类膏自爇忆昨佐南省四境正骚屑朝廷忌汉人军事莫敢说遂罹池鱼殃遄被柳惠黜寄身傍江潭乃心在王室星躔错吴分气候乖邹律天风揺青薲徒步空短发谯玄初谢遣龚胜终守节譬如百链钢不挠从寸折又如合抱松岂藉涧底蘖我时浮扁舟鸥外候朝日荒郊无留景别业自深郁时清议劝忠公寃果昭晰大名流天地当与河水竭结交卣卓间遗言见余烈
三孀辞书陈衆仲监丞传後【有引】
相人李柔母陈兄嫂王王之女三妇咸早寡守节里称三孀云【一本无三妇二字】
相州城中三羁雌相依相呼李树枝青春雪白花照帷泪痕点点鬓丝丝鬓丝日夜短泪痕无时断将影对孤月同亏不同满鸾兮【一作分】忍闻胶可煎旧御尚挂鸳鸯弦一门孀居天使然辱天何敢况辱先生当同室死同穴史笔遂属陈莆田呜呼岁暮空谷里佳人无媒埀老矣
徐本童权陈濓三友陪游飞来峯还宴濂面峯溪堂
东南名都萃炳灵山出万朶芙蓉青其峯飞来最崭絶见之身欲生羽翎金晶藴结天地秀石楼盘囷岩洞扃风高力鬼负鳌极月黑毛女扪牛星时维奔雷急雨歇涧合源泉鱼藻活数声清磬猿啸外百尺浮图鹳巢末重江复湖气溟涬阴岚晴霏翠轇轕挺拔多异材可望不可识得非共命鸟衔种自西域古松曾经尊宿坐怪藤一似蛟龙踣三友今日无凡忧探奇览胜忘少休锵然衿佩崖壁面咳吐散落空中沤传车官马素不到到此乃是高人俦牧樵往往误题志焉用某职烦雕镂人生贵富如云浮乘兴再登云上头桂香载道酒波泻还坐大牀酣晏秋於乎安得三友为我常追游
北丘耕隐歌赠簳山谢逸人
九山西南来簳为北道主郁积气饙馏盘薄秀锺聚神丁刲却蓬莱股一鳌首戴奠兹土平原内史曾未覩崑阴答阳仅容与谢逸人者晋相孙玉树其皎天球温素歆李渤栖少室近比杜甫居东屯大田?稏横跨泖高埭杨柳全遮门有作古诗好有酿新酒浑酒从席帽醉诗对铁笛论【指杨亷夫号铁笛翁】月下萝茑尝同扪风露响落秋林根崖颠夷旷拟筑卧游阁泉窦寒冽愿凿抔饮尊频年目苦兵尘昏长材美箭无几存雨花洞锁白蝠舞试剑石泐苍精奔苏吴为沼亦复见龎公遗安良可羡自今三老云霞交他日无劳真隐传
新旧庵辞
新庵丹垩辉庭户旧庵四壁穿风雨新旧庵僧自相语新者父葬旧者祖诜诜玉佩紫金鱼青松花开笑杀渠
连环歌【有序】
连环歌为杜先生夫妇而作也先生讳文【一作友】开字阳父世居江阴之君山教授数十年资束修自奉妻吴辟纑以助之天历间菑荒学徒散去先生竟饿死初吴昆弟屡劝斩邱木鬻墓地可少延性命先生在羸惫中坚持不可继欲挈吴以归吴曰夫既尽孝妾独不能以义自处宁不食若粟遂相枕籍而卒後十一年逢过其里获见一古研乃先生故物其铭曰置之而水凝凄然其似秋嘘之而露泫熙然其似春惟有德以自润能不言而诏人何以观之吐墨如云观此益信其行噫先生之计善矣当是时谷价踊贵人食树皮糠核非困於饥则殆乎沴矧二者罹於埀老待尽之日料邱木墓地不过易斗斛粟活旬日而死寄客土且身受不孝之名尚从父母为地下游乎先生卓然先见者以此吴生为士妻共患难同贫贱道也夫既委顺于正又肯爱余龄就昆弟食哉抑以【一作归于二字】昆弟之言非导人以义者也吴判然不移下从良人者以此噫亦义矣哉使二人有一裹饭君子则天理人伦反未必章章如此【一本无如此二字有乡里况天下耶六字】逢惧岁远而事泯也故序而歌之歌曰
白玉双连环瘗在春申山山前夫妇义同死心与连环镇相似日月合照无欠亏天地相依共终始天地日月非弹丸环兮环兮氷雪寒
张春儿【有引】
春儿叶县军士李青妻也至正戊子青病革时年甫二十青曰吾殆矣汝善事後人张截发示信曰妾生寒门颇晓夫妇大义万一不讳惟有死耳青卒哭之垢面流血且谕匠者造大棺将尽纳其衣服剑器匠如其旨既敛张自缢庭树下闾里遂同葬之有司上於省旌其墓复其家独未有形容其心者故予补歌一章
红顔夫妇【当作壻】羽林儿污马未骑身早萎娶时衣装不忍见及将殉葬心思徧衣装凭妾得归土妾今无从苦复苦誓为月魄入九泉长与地下夫团圆
忧伤四首上樊时中参政苏伯修运使
古青徐十连五属桑枣墟黄河失经人化鱼吕梁设险豺为徒船多才通玉帛贡车多始登牛马途守无官军法度疎居无钜室城隍虚欲去掳掠当何如【合置官军合实郡县】古青徐岁久致君心烦纡
竹笠黄【时有盗戴竹笠拒官军】黄金兜鍪势相当兜鍪本居大将坛左剑右印增威光边隅将校望尘拜州县曹佐闻风僵况从元首授元柄稍忤言意违军令不因旧疫自焚船乃【一作那】致生灵轻陨命竹笠黄兜鍪相当鸡【一作难】走藏兜鍪旦晚先戎行
官柳场青芒芒野鹰交飞扑马骧年年十月辕门张元戎始来坐虎牀翼舒箕哆鱼丽行鼓进金退兵家常起伏见讥孙武子勾卒贻笑曹成王千夫散尽旌旗定偏禆队伍相呼应几处私恩误主恩一回酒令行军令酒醉边隅事不闻边隅扰扰多烟氛
江海壖家家浮生多在船船居无租出无禁竞卖田宅行盐钱私盐渐多法渐密隩里干戈攘白日寻常恶孽不肯除本固枝蕃祸非一虎符龙节王者师赦过录功先自欺谏臣上疏劾已晚蔓延及今归咎谁地官合为弘远计盐价减徵同赋税盗源既清民瘼除五风十雨歌康衢
送童子阳北上
中天繁星如撒沙婺女独与金争华金华山人应星象闭户读书飡紫霞铜盘沆瀣碧于水瑶草石芝香薿薿袖藏明月双骊珠愿献元臣作充耳今年手分五朶云染成五色组绣文上期黼黻圣明帝下欲覆帱穷荒民风寒雪暮阴曀昏梅花江国留兼旬春潮一夜上沙尾拂剑笑问黄河津黄河动地翻海浑银汉滉瀁通昆仑太行羊肠路九折不有壮志俱消魂吾王之门虎豹蹲舔舕?睒毛甡甡楯郎戟士露肝胆不有意气难为伦君才具美合致身少壮易老毋逡巡商翁佐汉还遁去鲁连却秦终隐沦功成名遂信有在赠言聊识平生亲
小匕首歌
水精生苗月牙直彗芒披云电流隙蛰蛇断尾短草间海鹘褪翎霜雪色宋斤鲁削让陗刻金错锥刀岂其敌吴鸿扈稽飞着体不曾为主开边鄙嗟兹神物久泥滓用之可以报国士檐氷卓筯日黯空稍玩股掌生雄风鲛鱼室卧缟带影长铍辟易万雉墉古昔客揕秦王胸几什翠凤咸阳宫由来意气泰山重命甘燎毛不旋踵谁隳古制铸小之佩称衣冠加珌琫我歌三叹泪满裾曹鱄豫聂无时无
孙道绚【有引】
龙江曾见可家藏宋乐府中载缙华鬼仙汝州官妓词皆淫靡後读建安黄云轩知县妻孙氏醉思仙调曰霁霞红看山凝暮紫烟暗孤松动霓裾风袂翩若惊鸿心似鉴鬓如蓬弄清影月明中谩悲凉岁冉冉蕣花潜改衰容前事消凝久十年光景匆匆念云轩一梦回首春空采凤远玉箫寒夜悄悄恨无穷叹黄尘久埋玉断肠挥泪东风殆见孤凰於百鸟羣也因表而出之孙名道绚中原人能文词盛年孀节卓伟乡族尊之
白鹤山中雪衣女花静春移绮窗户梦逐双鳬天外飞影作孤鸾镜中舞镜中舞鸣声悲残编留得断肠词天寒翠袖渺何所日暮碧云无限思
丁清风【有序】
余作卫女引之明日於宋乐府复得一妇人焉曰蜀士大夫妻丁氏美姿色善诗文自号清风居士宣和间夫浮家赴闽求调王黼荐丁姓名於禁中时尚文女郎才慧者多得选【一作进】於是有旨召见丁曰吾夫庶官吾非命妇安有入内见君之理不敢拜命且谓夫曰君素非贪冒富贵者何苦自辱题诗汴邸竟不知所往诗曰西岭雌雄鸟双双览德辉阳台迟雨散沧海会尘飞夜月参差玉春云窈窕衣君王宴阿母却寄碧桃归是日客有谈都城事者有感并补一章
河洲氷胶云塞野林栖雎鸠归牝马收书惊见双青鸾萧郎弄玉风斯下金水暗侵燕地氛明月长挂真珠裙靓桃花碧宴紫府双星在天灵夜语宣和皇帝何如主
投赠柯博士
锺阜天回王气新忆君扈从入枫宸旋平内难櫜弓矢遂沐殊恩列缙绅元宰或同司雨露史官曾拟奏星辰羽旌影动宫花日龙鼎香传禁树春白马独游丝鞚好缥醪双赐玉壶醇委蛇退食收金钥怵惕存心表翠珉【文皇常赐其父江西提学谦训忠碑】三絶郑?亲帝许四愁平子旧谁伦侨居暂作东吴客奉引依然上国宾稔岁葑田饶蟹稻高秋松水长鲈蒓神驰紫塞风生角梦隔瑶池月照裀白首冯唐仍晚遇青袍杜甫岂长贫明河近望清如洗行驾仙槎复问津
客金陵遇有以茂才异等为荐者以病归泊龙湾二首寄丁仲容娄行所二先辈
柂楼酾酒出金陵病後衣裳体不胜风雨满江寒贔屭庭闱何处发鬅鬙周璆实下诸侯榻王式虚蒙博士徵一曲离歌凝客思几行疎树隔渔灯
凤凰台上酒如川醉拟题诗李谪仙凿齿已成耆旧传真长空觅孝亷船十年萤案书连屋八月龙湾浪拍天无那病怀兼旅思白云遥望夕阳边
游永夀宫【文皇帝潜邸时幸临】
六朝龙虎气回春草木均沾雨露新羽葆盖车雄万乘金银观阙现三神楼船不见归童女桂馆徒劳立从臣深幸先皇潜邸日祝厘无乃为生民
简谢性源
同是风流王谢家云萍漂转各天涯忽逢落日乌衣巷并立东风白鼻騧蕉叶深杯情潦倒桃花团扇墨横斜贤人在位亲无恙八月须乘奉使槎
题下砂场丞韩景阳世彩堂时亲年八十
桐木韩家世彩堂五更环立佩苍苍晚年梦与鸡声远春日情无鹤发长风细弦歌生暖响花交帘幙散清香圣朝孝治恩尤洽儿得焚鱼进夀觞
敬题直学士周公书赞先君库使遗训後【赞附】
吾平生持畏遇小事如大事面欺人不忍为心欺神明尤不忍为也右库使江阴王君惠之常以是言自警其子逢求予书以为家训既为作篆又为赞曰人心即天天即神明一欺吾心天罚是惩允矣王君持心孔平戒慎於微弗歉弗盈有子克绍学古行清铭其庭训终底于成番阳周伯琦书
先君遗训几经时大篆新承阁老书三代鼎彛宗史籀泰山铭刻陋秦斯云霄上日瞻文藻雨露濡春起孝思乡里未归身骨立揺揺寸草独天知
题邹旅云青山老隐图【有引】
青山老隐图者予友邹君时昌追慕其先道乡先生而作也先生有墓有祠在毗陵青山门外中书左丞吕公思诚为浙宪时尝展拜祠下命有司禁樵采後毗陵失守时昌避池海上欲归省不可得乃绘是图复自号曰青山老隐以示不忘首邱之义予敬题以诗
青山郭外道乡祠宰木溪毛几岁时绣史罢伸刍牧禁画图深寓钓游思疎星皓【一作皎】月飞乌鹊细雨东风过子规更有张翰首邱赋倩予盥露写乌丝
送何伯大判官辟中书掾从丞相出师
丞相兴师出蓟邱万蹄千乘压中州旌旗露湿星河晓鼓角风高草木秋号令不闻鵞鹳列谋谟初定鬼神愁献俘太庙陈歌颂独有儒曹业最优
送于子实辟淮阃掾
淮海风高急鼓鼙颍川烽起照淮西餱粻几道通流马楼橹重城望火鸡星入夜寒芒角动地连秋暝瘴氛低君今掉鞅元戎幕肯慰流亡父老啼
寄邓筠谷链师
别後雷岩结构成灵风洒扫四时清经繙白石天人下屐响青林木客迎万叶动星幽气合三花埀露薄寒生鹤雏长就车轮羽好在高秋载玉笙
题卫叔静乐静山房【名仁复七世从祖肤敏宋参政七世祖上达礼部尚书】
新营别业远风埃山绿湖光故故来四壁有时闻叶坠一门无事看花开图传龙马尊家学冠护貂蝉忆相才巢燕不随浮世变将雏依旧拂苍苔
寄题琐宪臣万户星湖钓隐图
笳鼓归来理钓丝星连文石漾沦漪征袍渐喜团花暗小艇还从细柳维边地雪霜怜马革五湖烟雨梦鸱夷野人不待传双鲤钓出珊瑚寄一枝
和沈掾中秋月
月入高天更漏迟天香消尽桂花枝金晶气爽飘风露银汉波翻动鼓旗【二星名】蟋蟀满林罗袖湿骆驼千帐笛声悲柴门此夜光如练喜与休文一咏诗
送陈昌道北上
江海才名二十年振衣吴楚上幽燕交游岂在夔龙後梦寐常居虎豹前天入紫微瞻爽气野空黄落见疎烟从征早下陈琳檄遂使三军乐晏眠
题叶子澄雪蓬轩
岁晚天寒雪一蓑满船书画压银河鲛人室露双氷鲤神女峯沈几翠螺梦里客星辞帝座尊前小海渡渔歌高明益进中庸学日看东家绿树多
清碧轩晏坐简汪文裕学正
万竹无声风露微野夫相对遂忘归琴弹流水神鱼出目送遥天鹳雀飞自煮蓴丝同晚饭肯分苔色上春衣广文盛说休官好更觉闲情与世违
题夏士文书声斋
璜溪溪上鲁东家四壁无尘护绦纱春水研池窥乳燕午香帘幙度飞花宾筵优礼同三釡秘阁遗书共五车总羡韦贤家教美满籯金碧视泥沙
题松江府学训导胡师善遗迹後【有後序】
春回泽国草青青不见斯人旧典型守庙义同全赵璧御灾心似哭秦庭蜗行藓壁留题字燕入芸帷罢讲经百世祀从先哲後可能无憾久沈冥
师善名存道越人通春秋礼游吴二十年无知之者晚益奇顿意晏如也至正乙未冬佥宪赵承禧廉问松江知其贤命知府崔思诚延之於学善曰吾不得用於世亦庶几以淑诸人明年春二月叛将熸城善亲冒烟焰吁天呼地愿捐生卫庙学俄大风返火未几参政杨完者调苗丁来守堕掠尤甚善语同舍林以庄宋处元曰诸侯死社稷吾儒视学校毁于兵可乎既矢石声迫近善出与苗言学校不可毁於是遇害明年逢避地海上谒先圣庙见善志救火於庑壁得临死事实於进士潘元庆洎见予友孙作而又闻尝谓作曰城池多艰君有亲可亟去吾以死扞庙学庙学不存士日不竞因感泣而别於乎善之死盖不待决於仓卒患难之间或者乃弗是之过矣夫朱泚之乱何蕃一叱叛者遂为传宗今苗阚庙学士於其时如礼所谓朝不坐燕不与洁身引去固无可罪若胡先生不从然其死其志盖可哀也逢以其生既不偶死复泯泯乃为赋诗且论列于左
和吉州何节妇诗韵【有序】
何妇贺永新人至正十二年蕲兵杀其夫将污之贺曰窃闻师令严淫虐者斩以徇汝独不惧徇乎兵以【一作退】言诸帅帅议聘焉贺曰彼禁淫虐乃欲委禽未亡人耶未几聘至贺闭户不纳啮指血题诗曰泾渭难分清与浊妾身不幸厄红巾孤儿尚忍更他姓烈女何曾嫁二人白刃自挥心似铁黄泉欲到骨如银荒村日落猿啼处过客闻之亦怆神遂自刎死东海徐蹇赵郡赵锡各赋古风予和韵云
风尘旦暮未亡身厖吠何堪动帨巾斗血倒流三尺剑九泉下见一心人竹祠长夏飞苍雪月阙中天烂白银闻道琵琶亭在望卖降旧鬼独伤神
题张会嘉桶底图【有後序】
道者深藏玉斧才罢修明月下蓬莱笑随流水天台去袖裹登州海市来雾幌云窗开翠壁异芗灵响接瑶台神游万里愁回首故国苍凉独雁哀
右图出吾乡葛氏葛世居青阳乡宋名臣邲之後内附初家贫惟母在夫妇资卖酒以养凡为具务罄利之入极母所嗜好或雨雪晦暮庭户扫迹屡倾赀如所奉一夕有一老道士酤百钱已宿焉明晨夫妇蚤作候道士不见问诸保者曰道士酣寝时见一弹丸丹光奕奕射木榻外既闻爪甲声若虫食叶藿然余不知也夫妇惊惋熟视卧内惟有所刻画桶底耳当是时好事者购墨本惟恐後而母氏卒赖以夀终君子谓葛夫妇孝感所致云
送陈检校从藩臣分镇淮安
阖闾城外阵云兴草木依微杀气凝雪霁长淮齐饮马烟消清野疾飞鹰羽林密号传符刻幕府初筵列豆登有道折冲千里外牙旗小队看春灯
题天竺妙侍者所藏欣笑隐张伯雨倡和什後
汤休丽藻世无多修静清名孰有过赤水玄珠归象罔宝花丈室散维摩日边并倚凌云作林下新传撃壤歌句曲长干旧游地鹊飞无奈月明何
山行二首【有序】
庚子十月二日董竹林居士邀予出吴城西游十余里舍舟循花鹿白鹤等山度凤凰岘观紫牛洞遂登宋张监遐观亭故基断冈残陇四顾蔓草五世孙天佑读书力穑其下忻然接予曰自兵兴来学士大夫罕有至此者因题诗壁间
水送山迎风满衣荈花栀子散林扉紫牛一去洞云合白鹤重来人世非亭倚高寒瓴甋在仙游长夜佩环辉诸孙为具蒸藜饷自笑登临不当归
是午由牛圈坞南行数里得觉林院少憩既西折登百余步林楚就暝遂止兴教寺僧源肃吾二人具酒馔沾醉乃寝五夜惊闻雨点声甚繁载听之盖钟振木叶坠露耳徐起盥栉源备汤供延坐小轩轩面苍峭壁泉玉色瀦壁下仅寻墨许指笑曰是足供千百衆然未有名予名曰咸泉取泽在山也移时过竹院饭偕眺尤美亭巘崿斗絶扪萝茑而上仰莲华峯殊神秀乱石虎搏人立杉楠枫榆相参错为丹厓翠壑天风泠泠回见鸟背使人作凌虚想源曰亭右埀有石扉侧开陿隘才容身中则寛广时云气上齐若葆盖羽车然意必灵异所宫欲下烛幽隐辞姑名曰灵云之洞又言峯絶顶俯太湖洞庭光爽满面宜吾二人者老此或与飞仙接二人者董竹林居士其一也居士吴产累迁儒官晚慕晋七贤用是号潜其名云源爱文章因居士首倡四韵恳求和并纪泉洞得名自予始诗曰
袖中诗卷杖头钱十里云山一宿缘曙钟响振珠林露天供香分石壁泉葆盖羽车灵岫出丹厓翠壑小亭连拟吸具区三万顷颉颃飞上大青莲
题程达观外史洞云深处
洞云深处神仙宅空翠不收常昼暝金鹊尾横香案静青蛇影卧土花腥天坛瑞草敷雷雨石窦寒泉注月星更辟一氊高爽地迟予来守内黄庭
同郑遂昌山人张谷贤俞樵夫舣舟石湖登拜郊台留题上方寺
高秋木落紫岚开载酒登临第一回京国不无西子恨拜郊犹有借王台上方楼阁中天倚直北风云几日来三老班荆话闲乐石湖鱼鸟莫惊猜
故封安陆府同知飞骑尉华亭县男谢公德嘉挽词
执友怀材德人皆长者呼官封安陆府宅抱淀山湖华胄遥通晋荣光近接吴书诗陈典雅环珥侍瑶瑜襟量黄生匹交情鲍叔俱墓山依客鬼【有义山葬寓公死者】金帑贷家奴【奴尝盗金置不问】鲈钓蒓波阔池惊草露濡兵戈十年内不忘礼王符
龙江治圃
原宪安贫久樊迟学圃初总名江泌菜不是鲍焦蔬甲坼烽烧外心承雨泽余酒香兼果蓏羮美带虾鱼华发氷壶传茅斋种树书鹑衣分晚摘肉食鄙春锄嗜欲情除妄逍遥道集虚妻孥防岁馑瓮盎备冬储
洛阳靳惟正信州总管利安公之子太平总管处宜公之从子太平先殉节死丞相达公以惟正廕太平同知将有事中朝枉顾海上时予病聊短述以赠
梧竹鵷鸾羽兰苕翡翠衿舲船淞泖入圭窦草莱深药煆芙蓉火冠投玳瑁簪山人非索价公子素存心天府周南国霓旌汉上林高秋使命返金玉俟徽音
送僧兰古春乱後还省先茔
儒行兰开士先茔在富春摸金无校尉挂剑有行人薤露伤歌早松风入梦频杯浮罗刹渡酒酹客星邻天地啼鹃血庭闱战马尘式瞻追远义孝治若为臻
哭吕贞惠处士
南国长林楚西崑片玉英周旋乡里难终始岁寒盟甲第风尘合璜溪月露清义声驩勇弁私试集文衡屡散千金积还辞七品荣性中天爵重身外野袍轻柳送浮春鷁花邀啭曙莺深期陪几杖俄报举铭旌世乱嗟新俊秋高哭老成名公题翠石来裔照华缨
节妇谢淑秀诗【有序】
淑秀宋太学上舍国光孙隐居教授进修女淑性闓敏年二十赘里中许楙室家雍穆逾十年楙早世有女孟柔子龙囦皆幼或讽使再适图终养计淑曰吾不幸早寡犹幸生诗礼家不见夺于共姜之父母又幸不见迫于妫览吕超之权势况有母恃养无足忧者吾惟志是守子是鞠承乃宗祀而已尚何言讽者赧而退淑清苦自持及终母制孟柔归某氏龙囦知树立亟命学医因诲曰夫医治乱不废之业且树德莫医若汝其毋怠後果乱龙囦以医母独优裕今六十余矣人又以许贤母称云
贞居妇谢氏名重陆云乡头雪机犹织眉青瑟罢张野霜遗秉浄池雨沤麻香团镜收来匣长檠弃在墙壼闱恬布素家庙肃珩璜祖泽诗书远儿医德业昌柏舟多後劝柳絮有余芳水落新鱼罶春回旧燕堂中庭孀月白四野战尘黄倍感陶婴操因之补一章
赵长者诗【有序】
长者名礼字信父泰州之丁溪人生而寛厚未冠父闻同里孟翁女有容德为聘之时女年十四矣初翁有子女辄殇夭晚得是女锺爱之及笄以目疾瞽翁病焉辞婚于其父父以语长者长者曰不可始孟氏许我时目固明非诳我也今不幸致此而悖常渝盟远近知其为瞽女谁乎娶翁夫妇老且死女无适从人必责我大义不若坚前好焉父喜谓其母曰吾儿直有华隂吕氏之风後其昌乎既娶相敬如宾生子女十一人玉其中子也中年家益饶迎翁夫妇就养翁殁葬犹父母乡大夫士咸称赵长者赵长者云长者事亲孝与兄裕弟璧无间言以夀终于家玉之外祖母尝以子抚育之长而知读书奉外祖母如其父母卒服衰三年岁时不絶其祀今为水军都万户
淑女春兰秀仙郎玉树姿目从何日瞽义守百年期团月开纨扇双星结彩褵韬辉唐镜匣流响蜀琴丝遂叶熊占梦旋生燕颔儿德齐中馈礼恩出外家慈蒿薤俄霜露苹蘩数岁时留题长者传庶望厚民彛
宫中行乐词六首
羽猎罢长杨宸游入未央鸾开双画扇鹤舞百霓裳玉盏琼花露金盘紫蔗霜长门谁闭月流影在仓琅望幸影娥池微吟纨扇词露盘迎月早宫漏出花迟佩杂銮和响云连雉尾移君王肯时顾从爱赵昭仪明月窥彤管双星直罽軿宴分王母乐诏拟薛涛笺谷雨亲蚕近花朝拾翠连鱼龙曼衍戏次进玉阶前积翠微波阔披香暖殿开天低烽火树日动蔓金苔獭髓匀犹湿羊车过不回賸陈列女史万一汉皇来芍药为离草鸳鸯是匹禽君无神女梦妾有楚王心日短黄金屋宵长绿绮琴相将戒霜露拜月绣帘阴金钥鱼司夜瑶筝雁列春後庭通绮阁清路接芳尘同备三千数谁辞第一人君王夀万岁行乐此时均
听叶琴师观光操【有序】
观光操者三衢毛敏仲所作也至元间仲偕武林叶兰坡徐秋仙【一作山】游京师三人者咸能琴受知宰执荐名世祖皇帝仲以为士之道莫尚於宾王先王之化尤莫尚有虞氏之教故缘徵度声作是操以应制比召客死馆舍予闻其音激越凄惋不纯乎徵传曰徵乱则哀仲其自哀也夫虽然仲之心至矣是时海内外羣生万物方旁达交畅仲首拟南薰之歌用啓圣聪比隆有虞中道而止岂先王之乐未当复欤於乎先王之乐不见复于世皇制作之日毕竟何时兴耶使後有吴季子必曰乐有在也兰坡孙惟一弹是操且语是言因序其事而系以诗
夜听观光操心神四座开马驼千里道龙虎五云台长养南薰入纡徐【一作余】白雪来世皇虚席待竟起伯牙哀
观杨一枝外史鸣球琴【元赞附】
温润而实玉其质也清越不淫磬其音也朝阳之桐弦徽被之彼美天球维其似之
骊龙珠四八共尔久浮沈造化深藏器神明密赏音水苍寒轸玉星纬暗徽金拂拭烦君手朝阳作凤吟
得尚书汪公凶问
凶问落江边儒林气怆然乱中天未定身後日同悬孝甚曾三釡廉殊宠一钱樗材荷推奬思报辑遗编
钱公义舟中同赋
薄暮扁舟发春阴生野寒赤茎看水柳清响送风湍诗好频分札篷低屡整冠松鲈九峯酒烂漫罄余欢
倡妇徐【序诗附】
至正壬辰冬【缺】人寇常召其妇佐饮愤骂弗听寇驰杀之龙江章湖孟文诗曰平康巷里掌中身翠舞珠歌玉树春不得籍除今义死天容倡妇愧降臣逢诗云
妾非花月旧时妖曾事忠良乐圣朝今日黄巾刀下死阳城下蔡莫魂消
束带朝衣供奉孙虏庭歕死报皇恩妾今一唱贞元曲孰溅西风碧血痕
和戍妇陈闻雁有感四首【有引】
浪喜灯花落又生夜寒频放剪刀声游鸿不寄征夫信顾影娉婷无限情右妇陈闻雁而作也题于华亭戍壁逢友张洙宗鲁和云青苹风起别鸿生寒尽春来不寄声多少离羣归欲尽天涯抛弃独何情谢嘉维则拟答陈二首军里何曾髀肉生陇头日夜血流声内人莫怨孤征雁纵寄安书莫寄情缺月微明瘴雾生两乡梦断玉箫声无由并跨秦台凤夜夜离鸿别鹤情宗鲁曰陈钱塘儒家女夫本县曹吏国兵乱隶军籍久在外或劝之曰若质美性慧往富室为女红不犹愈守空戍忍饥寒乎陈答曰饥寒小事耳不已察而汝听失节莫大焉或者慙而退未几夫挈归里人至今称之
羁雌见月可怜生月落江昏过雁声不特题诗想夫壻汉家多少玉关情
介胄多年虮虱生客窗今夜落边声螭头钗子鸳鸯股独自挑灯万里情
两地何知死与生雁来愁听月边声多应万里孤飞影只抵长门一片情
江南江北荻花生妾处君边第一声何似春风湖上宅银筝玉柱白头情
海宴轩前双鴐鵞歌为曹泾分镇朱芹湖作
盛明天子狩有期鴐鵞若有神灵司刚风高寒翅尽直鹰师纵鹰云眼碧斯须毛血洒行辇大官亲庖奉玉膳当时畿甸禁罟严此日江淮矰弋满朱然将军兴义风雌雄养之庭苑中文王沼上古月白房相池头春草丰饮泉啄谷观者美愿尔双飞上筵几乱离无复凤来仪雄多被杀留其雌将军必也放归北天子厌兵今节食
题杨元诚太史宫词後【有後序】
玉佩琼琚雅颂词流传中禁万方知独怜夜草除奸诏亲奉纶音改到时
公尝与范汇同草黜逐巴延太师之诏草文云诏书到日上曰自早至暮皆一日也可改作到时结句故云
题谢太傅小像
一起扶维半壁天未应丝竹醉婵娟八公北下风云冷想见山河月影全
吴江书所见
虬髥使者银貂裘胡牀醉酒芙蓉舟文章太守不敢近一声水调动【一作勤】回头
撅头船儿叶不如渔郎冲风暮打鱼傍人心怖自歌笑老龙正在江潭居
题郡守翟仲直太白问月图
玉醪和露泻颇黎鲸吸秋空万象低奈尔浮云翳明月清光不照夜郎西
景阳井
踏臂歌残璧月昏骊【一作骄】龙犹藉井生存石阑漫涴臙脂色不似湘筠染泪【一作泪洒】痕
简任伯温检校
旌旗交影凤池边退食微闻午漏传犹比至元无事日印文铜绿长苔钱
官厨日送葡萄酒画省春看芍药阑不忘旧为丞相掾手图天马献金銮
丙申正月十八夜吴门雨黑雨廿二日午见日中黑子刘都漕贡总管留不果既出舟次口号
始忧黑雨夜倾城又骇无云日晦明百口亲邻船倚着仲宣去住独含情
仲雍墓侧晚峯青头白乌啼满驿亭太守心旌悬大树故人书剑逐浮萍
静安招提八咏为无为上人作
碑存赤乌年僧指青灯夜风雨寒萧萧黄旗俨来下【右赤乌碑】
水怪移象罔野火飞熠燿丈夫殉节荣足免行殡诮【右沪渎垒】
故国空蚯蚓老桧余璎珞根地终系陈不与庭花落【右陈朝桧】
神僧聊示现肉眼为惊睅水浄天空云何缘同一筦【右鰕子禅】
缥帙白象籖金书贝多叶稍披四句偈已断七支业【右金经台】
甘香蚁邱浆清凉杨枝露一勺遍大千天龙不敢吐【右酒泉亭】
秋风两岸着野水千家遶只履自东归零乱霜天晓【右芦子渡】
龙归骤觉寒鸡远不知午长年四檐阴颸颸竹疑雨【右绿云洞】
梧溪集卷二

[book_title]卷三
<集部,别集类,金至元,梧溪集>
钦定四库全书
梧溪集卷三
元　王逢　撰
菜亭四咏【有引】
菜亭者先君库使之所作也赐进士及第内御史图烈图敬夫书扁江隂儒学教授阆中邢泰亨翁为记先君年六十辄不仕日课童治圃为径必直艺蔬必方尝指谓逢曰小子识之此类吾性也先君没之二年逢忝部使者荐又明年江南务殷由是无仕进意而以先志是守并赋四诗揭亭间或寻声于琴或倚歌于缶退然自乐殆相遗于人世也
其黄独曰猗欤黄独质土德玉惟德惟质是以有叶有实凯风至矣青青始蔓雨雪既雱烂其几案富贵无常人或汝忘予敢食言长鑱在傍长鑱在傍贫贱之光匪贫贱之光隐沦之庆
其蕨曰彼美者蕨歧蹄而茁齐鲁之人谓菜之鼈雷风发春竞撷于山久独不食神往来于山间慨昔君子夷齐园绮夀考以终犹愈饥死饥弗忍师考终是期衣薜带萝聊从而嬉兮
其黄精曰叶之菁菁如竹叶之青厥根孔美食之可以长生朝阳之燠时雨之沃君子有之以备旨蓄吴之野土力贫培隐德乐弥臻孰谓芝也不如薇也
其蓴曰蓴之洁贞蕰藻其朋蓴之芳烈苹蘩其列曰丝曰【阙】可羮可菹君子素贫念不到鲈五侯之鲭大官之羊鼎折餗覆溪毛无伤登我笾矣荐我先矣载被我弦永弗谖矣
黄河一首赠胡琏师贡
黄河浊流其源自天四方交乱莫知谁愆靡乱弗宁靡浊弗清小人之亨君子之贞君子之贞惟道是友小人之亨乃罪之首虽曰无家有琴有书朝诵暮弦何乐之如鹂黄其羽集于嘉林愿言似之永怀德音
小山招隐辞【有引】
小山招隐者云间孙稷长庆别业之名义则左太冲反招隐也长庆言行谨饬尝为文学官兵兴遂不复仕读书卖药于横云山之支陇有壁峭立泉涓然出壁下有石空中击之有声日歌乐于是盖期与明哲士终老焉辞曰
横云分兮一股壁铁立兮石奏鼓桂樛枝兮荃有芳吟玄狖兮白鹤舞君胡为兮尘土弦我琴兮歌我招泉冽寒兮天泬寥月高露瀼兮车音远迢心怅惘兮不成消揺君之盟兮孔昭言采兮可菹言钓兮维鲈渭滨商顔兮其道匪殊治乱使然兮出处异趋载弦载歌兮兹山之砠君之来兮毋迟其驱
故内御史尼格氏图公挽词【有序】
公尼格氏名图烈图字敬夫燕山人国初大父长信州永丰县因家焉父布哩叶图萨从文皇帝潜邸官至靖江路总管素无子至是媵产公有异年甫冠及第上亲览策曰必世臣佳子弟也何以知吾家事若是其详耶授集贤修撰中丞马公伯庸妻以妹累迁南台御史按治湖广江浙咸有声威顺王素不法渔夺山泽之利尤甚民苦之出数百里告渔夺状公一无所贷还之民论奏王罪乃降爵土王忧悸不知所为会赦免福建亷访司凡御史至堂幄地衣盛设金绣公命撤去及视事莫不震慑曰慎毋犯状元御史比还内御史某挟私劾某官公以失纠察去职寻三台辨明除湖广省副理问不赴迁生母潘氏县君葬北上拜内御史以疽卒寿三十七公短小凝重眉目秀朗官居巷处言行一致爱豫章山水留寓颇久岁一至丰为女兄寿女兄誓不嫁悉以已租赡之异母弟早孤长以廕让族弟特格尔依公学登乙酉进士第朔州同知子某
笃公产南州胞有紫白异襁襁未胜觿生母痛先逝操危虑也深十九面廷试词旨极恳切奏读惊侍卫文皇至亲览天眷迈恩例琼林宴状元银屏会佳婿花交归香署草偃迂丝辔要职寻屡迁中朝适无事南台按三省文物纪纲地御史象执法独见公不愧先时威顺王畋渔尽民利昔纵鱼鸟乐复夺士马气闽部俯交广蠙犀?榕荔从容撤堂幄蜑海肃秋霁誉重谤由兴才大衆所忌繙然遂孝思迁葬返北冀女兄老闺阁誓不通采币岁展骨肉欢均财及诸季最幼陟龙【阙】家学益名世顾予驽钝姿激越千里志还乡理书剑承拜内骢使将依东道光竟洒西州泪修文得顔回前席失贾谊山房悬萝月【公尝为予书萝月山房扁】神采形梦寐盛蹟在董狐兹焉述交义
故东流尹陈公挽词【有序】
公讳文杰字汉卿号默斋毘陵人也父业医母张氏怜其好学每质簪珥奉师会宜兴钜室蒋竹径病公侍父往就留其塾卒业久之客有寓公过蒋一见纳为友寓公赴浙宪使遂荐授庆元儒学正至则浙东帅重之俾二子从二子挟贵胄无弟子礼又羣苍头臂鹰鹞日躏躤无度公麾苍头去弗听乃朴教二子曰吾授堂帖一通班官耳义犹受天子命天子有圣旨诸王驸马不得扰学校汝敢是乎因夺一大鹰纵之苍头走白其帅帅怒唤公衆为公惧止之公曰吾有圣旨在竟往帅诘曰纵鹰有之乎公曰鹰不纵帅有罪具言云云帅竦立曰是爱我也遣苍头出谢竟护公归既辟为其掾一郡大惊满考除本学教授再辟掾淮东陞两浙运司知事丁母艰服阕改江隂知事三载擢东流尹推赠父宜兴判官母宜人即谢病归逾年卒寿六十九先是公长郡幕里人殷数请托先君拒絶之殷衔恨诬行赂告分宪属公逮系公复宪官曰典史王某者清谨人也杰交其子逢亦未始识一面万万无是事惟体察之宪官韪公言独不问後逢见公于家无一言及之其平生行义率类此公负诗名监丞陈公旅以兄弟礼最亲善尝志其母宜人墓子在有文学遭乱忧悸死孙一
东流家本医少贫困闾伍卖药粗给身力学忍刺股祖莹良苦志黄宪早称许参术收狄笼芝兰羞谢墅绣衣骢马郎遂有茂才举寻典四明教弦诵喧两庑元帅勋旧臣遣儿授训诂其奴臂鹰鹞躏躤圣宫宇毅然掣锦绦麾去莫敢侮同舍为公惧公且白大府帅叹礼遇加擢掾器三语再迁东淮阃参赞妙材諝郗超幙两登单父琴一鼓先茔罢焚黄长啸即解组桑榆晚留景奄忽悴风雨送丧阻范式能诗失阮瑀忆昔忘年交瓦缶视锺吕虞掲欧黄辈恨不与披覩间话良天时盆缲罄余绪况于鲁连义历历在肺腑遗孤丧乱中揆分合予抚呜呼同漂零清秋益愁伫
故空谷俞先生挽词【有序】
先生讳远字之近号空谷江隂凤歌乡人也其先儒起家至先生贫隐居教授能行古道毘陵孙岵以先世旧依先生待如新知卒殡焉顷年疫佣奴病乞归先生曰慎毋疑疫气相染其善调护踰旬死时兵兴山林尽赭人死多委之壑或以是请先生曰生尽其力死弃之沟中不义也单出为棺窆岁暮春里氓舁木偶神遨井落间至先生门适所舁重而止舁夫告家姥曰神灵报施影响捷宜急祭燎旗下否则殃及矣姥笑曰木偶何能为主人归吾家爨下物耳衆?眙去族侄裕亲殁有佛者以佛事为解裕毅然曰吾诸父尝谓形神既离地狱何有今乃自诬亲有罪不孝孰甚佛者惭而退其善行及人率类此先生骨貌清卓类有道者长于古文尤嗜诗乱中吟咏不辍尝自叙诗曰虫之鸟之嘤嘤机动籁鸣岂得已而不已乎不得已乎耳于以见其出乎性也寿七十二子樵孙庠序
空谷俞先生言行慥慥尔襄阳一耆旧东鲁古君子奕叶兰桂芳晚见长松倚野鹤夕警露天鸡晴影水神清凝高寒眼碧照乌儿州闾董善良工俗变淳美削迹门徒僧罢迎藂祠鬼贫交有孙岵推食养没齿义声及畊奴亦免沟壑委遭乱接淅行带索并萑苇儿樵性至孝承顺若居里先生但微吟落句益奇诡玄洲摘芝秀翠岳决石髓咸瞻星应庚忽梦岁在已栝羽镞砺道蠠勿甚提耳忘年感孔融赴吊愧徐穉霜晨高鸿迈独櫂五湖涘为歌双梧歌【先生作此尝挽先君後附】林哀朔风起
客行天下半波流日滔滔卓然王幙长独诣见所操西风吹黄鹄瞥眼云中翺无彼升天翼欲飞讵能高读律三十年弗离州县劳归休青山郭缘溪置屋牢种瓜以为业不复求其曹馔甘盘有鱼饮旨尊有醪儿贤曲奉养末暮乐陶陶奈何百年期懽忻变号咷望见双梧树我每涕沾袍梧树奚足悲迥躅于焉韬故赠江西省左丞諡文节汪公挽词【有序】
公讳泽民字叔志号堪老真逸以春秋登戊午进士第累官致仕礼部尚书归宣城淮人闯境公倡乡子弟保里閈会城陷遂遇害越七年诏赠江西省左丞諡文节逢见大夫士每称公性亷学尤慎许可尝推官平江任法恕允狱多平反埀代题春帖云及瓜当此日行李似来时迨今为实録再推信州太夫人道病公扉屦扶箯舆以行比至总管秦从龙谒谓曰今晚可就职脱太夫人不讳吾能率僚属赙襚之不然丧谁与举公曰匿亲病而上官是遗亲也遗亲不孝觊官敛而私亲是货官也货官不忠不敢惟命太守苟推仁汤药是馈则母氏更生是望某拜德侈矣秦腼而退太夫人卒服阕起知兖州文教大行僦庐问学者数十百人流民过其治劝义赈之能闻召待制翰林与修国史当时大臣有传旨奉金币鞍马求撰其勋功之碑者卒辞既大臣罪谪倾朝服公先知陞国子司业集贤直学士寻告老云逢于公无半面雅荷不鄙夷尝赐诗序窃愧蔑以报称也姑述其槩系以挽词
嵇康贵神交梁鸿重怀贤古来知已遇讵在相摩肩仰惟文节公清白忠孝全天禧光禄後五世衣冠绵读书敬亭里射策香案前半刺久凤栖一麾遂鹏骞宫壶酒赐缥太乙杖吹烟鬼泣修史笔门泊问字船疏广忽引去倾都望如仙浼浼宛溪水畇畇溪上田鰕菜荐嘉豆鸎花照堂筵至正乙未间星狗光孛然首倡扞乡井淮人竟扼咽侯伯窜草间丁壮死墓边执公义不屈子侄尚控拳詈言今顔杲劲气昔郑畋臣素奏我皇褒赠着史编忆昔太平日高名南斗悬忘我袜线才赠我琼琚篇陋鼎饰金铉爨桐被朱弦鼠朴免售郑骏骨期市燕空谷一蛾眉衣袖馥兰荃思君限楚水日夕鱼风颠青灯耿漆室裋褐望杞天老成嗟已矣客泪双迸泉再歌宋玉些黄鹄高回旋
寄丘都事
曩侨西湖西遂识东家丘平生五经笥声价千金裘借地营茅堂湫隘不容輈文犀水苍佩无时顾岩幽畦蔬何青青一饭常苦留推论当世事过许倜傥俦别经丧乱年庐墓兼百忧上马即击贼恐贻孝子羞伏承从大军烽火空三州生还总剺面望拜多白头荒原露草根举鞭枯骨收捷闻诏东讨朱夏行清秋黄池正观兵移戍浙上流触轮避螳螂撼树怜蜉蝣祭遵日雅歌道济夜唱筹所在成相业正自出军谋月落红苍莽荧惑光射牛白蛇桥长淮睥睨龙骧舟君怀靖四海且复挂吴鈎机务信有暇缄诗寄沧洲
寄李守道【有後引】
西湖有奇士少负不羁才酒外嗜八分席地画青苔妻忧缾储罄虀瓮【阙】　开煮雪白石窝扪腹视三台久安素贫贱惟恐富贵来风尘澒东南衣冠就衰隤恸哭岳王墓北走燕昭台平章造次见符檄随所裁徵兵复三州疾如破山雷无辜起涂炭寸管万牛回释褐慕董生玉帛让舆擡丈夫誓【阙】　　良可哀时予客左丞远愧邹与枚御寇书【阙】　翩然返蒿莱籋云仰骅骝失道甘驽骀天风蕣花落离思浩江淮愿言辍予想旷野多贤材
守道讳介石性爽迈【阙】
以书见省臣命草符檄遂器重之授松江府提控案牍从守镇江後镇江失守以不屈辱而死煮雪虀瓮白石窝皆其斋居室名
三贞篇寄纳琳哈喇参政幕下僚友
梧西女陈氏顔色絶胜玉阿耶灯牕下古传常暗读义须嫁宦【作官】人麻枲心所足兵麾忽东指烽火蔓平陆鱼鼈遭颠连鸡狗同迫迎【作逐】猰?哆其口反噬机上肉母子泣相誓宁死不汝辱春辉黯门?寒日照鬼録皇天实鉴临家庙为惨肃【陈氏母曾宋直讲确之七世孙女】髽妇【惠妇吴俱县人一作里人】亦在难自判受命独臂血溅贼袵贼叹为敛缩差差白刃间伟节惊耳目荒野云雪暮缅想会深竹水流风悲鸣星迸万羽镞回首陷没地何限委沟渎大参行当来恤典具简牍前湖百世祀【谓五代时烈女何氏】明妆俨车服从以双素鸾配享畴敢黩孤蓬任漂转余齿寄草木倡兹三贞篇庶用矫浮俗
奉【阙】　左丞观射石幢门外
前徒驱干旄後乘咽短箫君侯美裘带白马金辔揺道出石幢门春始转柳条公堂俯平旷武士集英翘离立控角弓百步建锦标眼空熊渠虎臂落李广鵰登降礼数新赏罚号令饶忘归迸寒星决拾迎鲜飈失鹄固自耻破的奚庸骄先王用观德今此乐宾僚龙勺暎彞尊玉帐【阙】　　客卿忝末至属赋军中謡川泽鱼上氷野烟尚萧【阙】　　询幽隐聊以示逍遥民情自兹得无复虑三苗
送杨子明知事从观孙元帅分制沿江州郡
寒日动大江鞍马散沧洲沤光灭没外迥见氷梁浮壮士无人色旗羽风飂飂杨君志弧矢笑被黑貂裘祭軷千仞冈掉鞅万斛舟先声掠淮甸遥制三边州元帅统将权言责在军谋一言关兴丧跬步分阳秋天地属闭塞波伏蛟龙湫孤烟起天际薄暮青转幽百里静鸡犬岂但穷兵由雪贸荠麦生犹闻铸戈矛频年竭土壤经时委川沟行其所无事凋瘵或少瘳耀德不观兵当今第一筹君昔甚恻隐曲宥千俘囚归装轻于叶亷价重琳球敝邑蒙荐临多暇获讌游凤凰巢阿阁黄鹄直远投菉竹霜实繁知止畴与侔芦根短刺水鸒斯空啾啾顾予麋鹿姿蓬藋翳林丘行藏任本性道义期加修
雨坐梧溪精舍
青梧隂四合长夏含秋清及兹积雨晦【阙】　水衣生别巷莺声歇香烟鹊尾横【阙】　溪上思千载一时并
夜坐
落日秋气昏回溪夜喷薄幽花欹露榭孤萤陨风阁冲襟谢烦歊广簟生离索躧履望明河南天正飞鹊
缪孝子【有引】
孝子名伦字叔彞年甫冠博识能文本东平人侍父宦游于杭至正十六年淮兵执其父将杀之伦哀号乞免弗听倾家赀赎父命又弗听乃自缚请以身代于是父见释而杀伦前乡贡进士樊浚言之予悲伦之志行不大显也为作琴操一首期声传无穷焉
父存儿死兮儿可再得父死儿存兮儿其天殛听代父死全儿职於乎人心不泯兮乱有底极
葵兰赠孙孝子彬【有引】
彬值扬州兵变负母而逃儿女散失颂者美其有慈乌之义而未及舐犊之爱焉故予赋葵兰一章
葵卫其根日月烛之兰茁其芽雨露沃之兵变仓卒兮负亲而逃山川险阻兮无乃亲劳上天孔仁兮命也儿遭
义僧行
世降道沦丧盛事罕见之我歌义僧行蕲取国士知僧臻生夏浦俗号徐大师勇敢重意气赤手可猎麋张忠郭解流任侠不计赀臻愿出门下致【一作效】死誓不移盗寻寇马洲鱼肉乎蒸黎元戎坚营壁大姓深沟池壮哉张父子分率脱项儿父擒子死难家不得敛屍臻闻切齿恨恨死不同时夜即操斧刀奋身斫籓篱径入牛宫内斧断张絷维手杀盗六人力挽间道归妻孥拜堂下金币谢所私上公赐巾裳欲以好爵縻幡然掉臂辞还山弄摩尼方今国步艰中外罹疮痍铜虎尽悬绶铁马谁搴旗嗟尔匹夫臻足张三军威何不食君禄为君靖淮夷收名鲁仲连千载为等期天秋黄叶脱日暮玄云驰歌诗节鼓吹用壮吾熊罴
壮士歌
明月皎皎白玉盘大星煌煌黄金丸壮士解甲投马鞍蒺藜草深衣夜寒剑头饮血何时乾
义兵謡
春虹白冬草碧八月黄河火云赤将衣我衣更食我食望尘走马当杀贼
寒机女辞
鸳鸯机满东西舍雪茧缲来日相射世俗竞染红蓝花妾心锺爱金丝柘君王锦绣焚殿前天孙凤梭蛛网悬织成云雾制龙衮万一薰香分御筵
朱夫人【有序】
夫人讳元琇江隂知事朱道存之妻都漕万户费雄之女也至正十六年江隂乱夫人依其父居松江之上海未几上海县陷苗军复县大掠夫人惊遽出卧内时苗手刃以入将犯之夫人怒叱曰吾贵家女贵家妇夫君见勤王汝本官兵奚为犯我投钗珥于地苗攫之去既苗沓至索赀无有遂驱迫就道夫人揆不免乃攀堂楹厉声曰吾义不辱苗狗忍辱我耶比遇害爪入楹木血沁于指哀哉始先君库使解官归里逢适主于其家每与盛宴辄缺然若不甘者知事言其故于夫人他日复宴夫人亲为别具馔命子文博文礼舁示逢曰此奉尊翁自是以为常明年逢过其地嗟夫人之生也柔惠足以德于人殁也贞烈足以表于世谨为辞以吊之辞曰
青薲花白浦水黄云日黤惨风悲凉停轳西向三酹觞旗旌葆幢来混茫若有人兮凛如霜星流电驰惟【一作谁】可望微言夙习大洞章功成拔宅居帝乡鹊河蟾竁肆翺翔笑援北斗挹酒浆帝曰钦哉无太康下为叔世扶纲常进规退矩礼自防钗荆裙布今孟光尊姑养之植德堂【朱氏堂名】堂阶珠树联瑶芳明璫苍佩森琳琅挝钟考鼓乐未央楚氛遮天耀天狼飘然归宁父母傍正坐漆室忧葵伤官兵寇我加剑鋩昊天倚杵忽变桑身有溅血无回肠稽首再拜泪两滂冁焉直上骖鸾凰【以下原阙】
杀君之余春风紫燕停紫衢锦纒绣络舞鹧鸪胡琴秦筝间吴歈酒面花影红扶疎君乐满座容顔舒再拜寿君明月珠愿君世世金虎符县籍无我甘樵渔
君家柳
君家柳万株一色鵞黄酒龙鳞波暖袅翠烟飞花直渡江南天仓庚立晓燕穿午薄暮啄木声丁然腹中螙蚀皮啮马旧隂半减金城下长条短条属行人犹有持斤睨之者秋来大地落叶鸣心忆阳春泪如泻
赵氏双珠辞
游鲤山石高孱顔游鲤溪水清洄湾中有峩峩青结鬟望如春云不可攀壬辰仲冬寇蜂起乳臭将军先披靡民人颠连社稷圯我固当为贞白鬼後来【乙未年】小妹复
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 10:27:30-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>