<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="东方大中集,东方大中集全文在线阅读,东方大中集全文在线下载,大玄古籍书库">
<meta name="description" content="诗文集。西汉东方朔(前154—前93)撰,一卷。朔有《海内十洲记》已著录。文集久佚,明张溥辑本收骚、疏、书、序、论、设难、颂、铭、诗共九类,凡十五篇。本传附后。有的直言切谏,反对武帝修上林苑;有的劝帝王虚心纳谏,励精图治,表现出对国计民生的关心。亦有抒写才智之士怀才不遇的苦闷。其文亦庄亦谑,风格多变。如是上书天子,谏止上林苑堂堂正正,慷慨陈词;应诏上书则高自称誉,诙谐之至。所收长篇短章,均有风趣极佳者。表现方式,或采用主客问答、互相辩难,或因袭楚辞旧制、稍加改造。尤其是设辞类作品,气势浩大,感情充沛,辟阖">
<title>东方大中集_东方朔_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">东方大中集</span> <br/>
          作者： <span class="inputVal" id="bkauthor">东方朔</span> <br/>
          朝代： <span class="inputVal" id="bkdate">汉代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">类书文集,诗文集,完结</span> <br/>
          字数： <span class="inputVal" id="bknum">[book_length]8343</span> <br/>
          说明： <span class="inputVal" id="bkdec">诗文集。西汉东方朔(前154—前93)撰,一卷。朔有《海内十洲记》已著录。文集久佚,明张溥辑本收骚、疏、书、序、论、设难、颂、铭、诗共九类,凡十五篇。本传附后。有的直言切谏,反对武帝修上林苑;有的劝帝王虚心纳谏,励精图治,表现出对国计民生的关心。亦有抒写才智之士怀才不遇的苦闷。其文亦庄亦谑,风格多变。如是上书天子,谏止上林苑堂堂正正,慷慨陈词;应诏上书则高自称誉,诙谐之至。所收长篇短章,均有风趣极佳者。表现方式,或采用主客问答、互相辩难,或因袭楚辞旧制、稍加改造。尤其是设辞类作品,气势浩大,感情充沛,辟阖自然。有清光绪五年(1879)信述堂刻本。</span> <br/>
          封面： <span class="inputVal" id="bkimg">Z_18224.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]东方大中集
[book_author]东方朔
[book_date]汉代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]类书文集,诗文集,完结
[book_length]8343
[book_dec]诗文集。西汉东方朔(前154—前93)撰,一卷。朔有《海内十洲记》已著录。文集久佚,明张溥辑本收骚、疏、书、序、论、设难、颂、铭、诗共九类,凡十五篇。本传附后。有的直言切谏,反对武帝修上林苑;有的劝帝王虚心纳谏,励精图治,表现出对国计民生的关心。亦有抒写才智之士怀才不遇的苦闷。其文亦庄亦谑,风格多变。如是上书天子,谏止上林苑堂堂正正,慷慨陈词;应诏上书则高自称誉,诙谐之至。所收长篇短章,均有风趣极佳者。表现方式,或采用主客问答、互相辩难,或因袭楚辞旧制、稍加改造。尤其是设辞类作品,气势浩大,感情充沛,辟阖自然。有清光绪五年(1879)信述堂刻本。
[book_img]Z_18224.jpg


[book_title]东方大中集
題辭
東方曼倩求大官不得，始設客難楊子，雲草太玄乃作解嘲，學者爭慕效仿之。假主客遣抑鬱者，篇章叠見，無當玉，巵世亦頗厭觀之。其體不尊同于遊戲，然二文初立，詞鋒競起，以蘇張輪攻，以荀鄒爲墨守。作者之心，寔命奇偉。隨者自貧，彼不任咎。未可薄連珠而笑士衡，鄙七體而譏枚叔也。
曼倩別傳多神怪，不足盡信。即史書所記拔劍割肉、醉遺殿上、射覆隱語、榜楚舍人、侏儒徘優，其跡相近。及諫起上林、面責董偃、正言嶽嶽，汲長儒猶病不如，何況公孫丞相。
以下誡子一詩，義包道德兩篇。其藏身之智具焉，而皆不知漢武歎？
其歲星劉向次於列仙事，或有之。非此浮沉莫行直諫，事雄主，其誡難哉。
婁東張浦題
騒
七諫
平生於國兮長於原壄，言語訥譅兮又無疆輔。
淺智褊能兮聞見又寡，數言便事兮見怨鬥下。
王不察其利兮卒見棄乎原壄，伏念思過兮無可改者。
羣衆成明兮上浸以惑，巧佞在前兮賢者滅息。
堯舜聖已沒兮孰爲忠直，高山崔巍兮水流湯湯。
死日將至兮與麋鹿衕坑，塊鞠兮當道宿。
舉世皆然兮余將誰告，斥逐鴻鵠兮近習鴟梟。
橘柚兮列樹苦桃，便娟之脩竹兮寄生乎江潭。
上葳蕤而防露兮下泠泠而來，孰知其不合兮若竹栢之異心。
徃者不可及兮來者不可待，悠悠蒼天兮莫我振理。
竊怨君之不窹兮吾獨死而后已。
初放
惟徃古之得失兮覽私微之所傷，堯舜聖而慈仁兮後世稱而弗忘。
齊桓失於專任兮夷吾忠而名彰，晉獻惑於驪姬兮申生孝而被殃。
偃王行其仁義兮荊交寤而徐亡，紂暴虐以失位兮周得佐乎呂望。
修徃古以行恩兮封比干之邱壠，賢俊慕而自附兮日浸淫而合同。
明法令而修理兮蘭芷幽而有芳，苦衆人而姤予兮箕子寤而佯狂。
不顧地以貪名兮心怫鬱而內傷，聯蕙芷以爲佩兮過鮑肆而失香。
正臣端其操行兮反離謗而見攘，世俗更而變化兮伯夷餓於首陽。
獨廉潔而不容兮叔齊久而逾明，浮雲陳而蔽晦兮使日月乎無光。
忠臣貞而欲諫兮讒諛毀而在旁，秋草榮其將實兮微霜下而夜降。
商風肅而害生兮百草育而不長，衆竝諧以姤賢兮孤聖特而易傷。
懷計謀而不見用兮巖穴處而隱藏，成功隳而不足兮子胥死而不葬。
世從俗而變化兮隨風舞而成行，信直退而毀敗兮虛僞進而得當。
追悔過之無及兮豈盡忠而有功，廢制度而不用兮務行私而去公。
終不變而死節兮惜年齒之未央，將方舟而下流兮冀幸君之發朦。
痛忠言之逆耳兮恨申子之沈江，願悉心之所聞兮遭值君之不聰。
不開寤麪難道兮不別橫之與縱，聽奸臣之浮說兮絕國傢之久長。
滅規榘而不用兮背繩墨之正方，離憂患而乃寤兮若縱火於秋蓬。
業失之而不救兮尚何論乎禍凶，彼離畔而朋黨兮獨行之士其何望？
日漸染而不知兮秋毫微哉而變容，衆輕積而折軸兮原咎雜而累重。
赴湘沅之流澌兮恐逐波而復東，懷沙礫而自沈兮不忍見君之蔽壅。
沈江
世沈淖而難論兮，俗岒峨而嵾嵯。
清泠泠而殲滅兮，溷湛湛而日多。
梟鴞既以成群兮，玄鶴弭翼而屏移。
蓬艾親入御於床笫兮，馬蘭踸踔而日加。
棄捐葯芷與杜衡兮，余柰世之不知芳何？
何周道之平易兮，然蕪穢而險戲。
高陽無故而委塵兮，唐虞點灼而毀議。
誰使正其真是兮，雖有八師而不可為。
皇天保其高兮，后土持其久。
服清白以逍遙兮，偏與乎玄英異色。
西施媞媞而不得見兮，𡠜母勃屑而日侍。
桂蠹不知所淹留兮，蓼蟲不知徙乎葵菜。
處湣湣之濁世兮，今安所達乎吾志。
意有所載而遠逝兮，固非眾人之所識。
驥躊躇於弊輂兮，遇孫陽而得代。
呂望窮困而不聊生兮，遭周文而舒志。
甯戚飯牛而商歌兮，桓公聞而弗置。
路室女之方桑兮，孔子過之以自侍。
吾獨乖剌而無當兮，心悼怵而耄思。
思比干之恲恲兮，哀子胥之慎事。
悲楚人之和氏兮，獻寶玉以為石。
遇厲武之不察兮，羌兩足以畢斮。
小人之居勢兮，視忠正之何若？
改前聖之法度兮，喜囁嚅而妄作。
親讒諛而疏賢聖兮，訟謂閭娵為醜惡。
愉近習而蔽遠兮，孰知察其黑白？
卒不得效其心容兮，安眇眇而無所歸薄。
專精爽以自明兮，晦冥冥而壅蔽。
年既已過太半兮，然埳軻而留滯。
欲高飛而遠集兮，恐離罔而滅敗。
獨冤抑而無極兮，傷精神而壽夭。
皇天既不純命兮，余生終無所依。
願自沈於江流兮，絕橫流而徑逝。
寧為江海之泥塗兮，安能久見此濁世？
怨世
賢士窮而隱處兮，廉方正而不容。
子胥諫而靡軀兮，比干忠而剖心。
子推自割而饲君兮，德日忘而怨深。
行明白而曰黑兮，荊棘聚而成林。
江離棄於窮巷兮，蒺藜蔓乎東廂。
賢者蔽而不見兮，讒諛進而相朋。
梟鴞並進而俱鳴兮，鳳皇飛而高翔。
願壹往而徑逝兮，道壅絕而不通。
怨思
居愁懃其誰告兮，獨永思而憂悲。
內自省而不俟兮，操愈堅而不衰。
隱三年而無決兮，歲忽忽其若頹。
憐余身不足以卒意兮，冀一見而復歸。
哀人事之不幸兮，屬天命而委之咸池。
身被疾而不閒兮，心沸熱其若湯。
冰炭不可以相並兮，吾固知乎命之不長。
哀獨苦死之無樂兮，惜余年之未央。
悲不反余之所居兮，恨離予之故鄉。
鳥獸驚而失群兮，猶高飛而哀鳴。
狐死必首丘兮，夫人孰能不反其真情？
故人疏而日忘兮，新人近而俞好。
莫能行於杳冥兮，孰能施於無報？
苦眾人之皆然兮，乘回風而遠游。
淩恆山其若陋兮，聊愉娛以忘憂。
悲虛言之無實兮，苦眾口之鑠金。
遇故鄉而一顧兮，泣歔欷而霑衿。
厭白玉以為面兮，懷琬琰以為心。
邪氣入而感內兮，施玉色而外淫。
何青雲之流瀾兮，微霜降之蒙蒙。
徐風至而徘徊兮，疾風過之湯湯。
聞南藩樂而欲往兮，至會稽而且止。
見韓眾而宿之兮，問天道之所在？
借浮雲以送予兮，載雌霓而為旌。
駕青龍以馳騖兮，班衍衍之冥冥。
忽容容其安之兮，超慌忽其焉如？
苦眾人之難信兮，願離群而遠舉。
登巒山而遠望兮，好桂樹之冬榮。
觀天火之炎煬兮，聽大壑之波聲。
引八維以自道兮，含沆瀣以長生。
居不樂以時思兮，食草木之秋實。
飲菌若之朝露兮，構桂木而為室。
雜橘柚以為囿兮，列新夷與椒楨。
鵾鶴孤而夜號兮，哀居者之誠貞。
自悲
哀時命之不合兮，傷楚國之多憂。
內懷情之潔白兮，遭亂世而離尤。
惡耿介之直行兮，世溷濁而不知。
何君臣之相失兮，上沅湘而分離。
測汨羅之湘水兮，知時固而不反。
傷離散之交亂兮，遂側身而既遠。
處玄舍之幽門兮，穴巖石而窟伏。
從水蛟而為徙兮，與神龍乎休息。
何山石之嶄巖兮，靈魂屈而偃蹇。
含素水而蒙深兮，日眇眇而既遠。
哀形體之離解兮，神罔兩而無舍。
惟椒蘭之不反兮，魂迷惑而不知路。
願無過之設行兮，雖滅沒之自樂。
痛楚國之流亡兮，哀靈修之過到。
固時俗之溷濁兮，志瞀迷而不知路。
念私門之正匠兮，遙涉江而遠去。
念女嬃之嬋媛兮，涕泣流乎於悒。
我決死而不生兮，雖重追吾何及。
戲疾瀨之素水兮，望高山之蹇產。
哀高丘之赤岸兮，遂沒身而不反。
哀命
怨靈修之浩蕩兮，夫何執操之不固？
悲太山之為隍兮，孰江河之可涸？
願承閒而效志兮，恐犯忌而干諱。
卒撫情以寂寞兮，然怊悵而自悲。
玉與石其同匱兮，貫魚眼與珠璣。
駑駿雜而不分兮，服罷牛而驂驥。
年滔滔而自遠兮，壽冉冉而愈衰。
心悇憛而煩冤兮，蹇超搖而無冀。
固時俗之工巧兮，滅規矩而改錯。
卻騏驥而不乘兮，策駑駘而取路。
當世豈無騏驥兮，誠無王良之善馭。
見執轡者非其人兮，故駒跳而遠去。
不量鑿而正枘兮，恐矩矱之不同。
不論世而高舉兮，恐操行之不調。
弧弓弛而不張兮，孰云知其所至？
無傾危之患難兮，焉知賢士之所死？
俗推佞而進富兮，節行張而不著。
賢良蔽而不群兮，朋曹比而黨譽。
邪說飾而多曲兮，正法弧而不公。
直士隱而避匿兮，讒諛登乎明堂。
棄彭咸之娛樂兮，滅巧倕之繩墨。
菎蕗雜於黀蒸兮，機蓬矢以射革。
駕蹇驢而無策兮，又何路之能極？
以直鍼而為釣兮，又何魚之能得？
伯牙之絕弦兮，無鍾子期而聽之。
和抱璞而泣血兮，安得良工而剖之？
同音者相和兮，同類者相似。
飛鳥號其群兮，鹿鳴求其友。
故叩宮而宮應兮，彈角而角動。
虎嘯而谷風至兮，龍舉而景雲往。
音聲之相和兮，言物類之相感也。
夫方圜之異形兮，勢不可以相錯。
列子隱身而窮處兮，世莫可以寄託。
眾鳥皆有行列兮，鳳獨翔翔而無所薄。
經濁世而不得志兮，願側身巖穴而自託。
欲闔口而無言兮，嘗被君之厚德。
獨便悁而懷毒兮，愁鬱鬱之焉極？
念三年之積思兮，願壹見而陳辭。
不及君而騁說兮，世孰可為明之？
身寢疾而日愁兮，情沈抑而不揚。
眾人莫可與論道兮，悲精神之不通。
謬諫
亂曰：
鸞皇孔鳳日以遠兮，畜鳧駕鵝。
雞鶩滿堂壇兮，鼁黽游乎華池。
要褭奔亡兮，騰駕橐駝。
鉛刀進御兮，遙棄太阿。
拔搴玄芝兮，列樹芋荷。
橘柚萎枯兮，苦李旖旎。
甂甌登於明堂兮，周鼎潛乎深淵。
自古而固然兮，吾又何怨乎今之人。
疏
諫起上林苑疏
臣聞謙遜靜慤，天表之應，應之以福。驕溢靡麗，天表之應，應之以異。今陛下累郎臺，恐其不高也，弋獵之處，恐其不廣也。如天不爲變則三輔之地盡可以爲苑，何必盩厔、鄠、杜乎？奢侈越制，天為之變。上林雖小，臣尚以為大也。
夫南山，天下之阻也，南有江淮，北有河渭，其地從汧隴以東，商雒以西，厥壤肥饒。漢興，去三河之地，止霸産以西，都涇渭之南，此所謂天下陸海之地，秦之所以虜西戎兼山東者也。其山出玉石，金、銀、銅、鐵，豫章、檀、柘，異類之物，不可勝原，此百工所取給，萬民所仰足也。又有秔稻梨栗桑麻竹箭之饒，土宜薑芋，水多鼃魚，貧者得以人給家足，無饑寒之憂。故酆鎬之間，號為土膏，其賈畝一金。今規以為苑，絕陂池水澤之利，而取民膏腴之地，上乏國家之用，下奪農桑之業，棄成功，就敗事，損耗五穀，是其不可一也。且盛荊棘之林，而長養麋鹿，廣狐兔之苑，大虎狼之墟，又壞人冢墓，發人室廬，令幼弱懷土而思，耆老泣涕而悲，是其不可二也。斥而營之，垣而囿之，騎馳東西，車騖南北，又有深溝大渠，夫一日之樂，不足以危無隄之輿，是其不可三也。故務苑囿之大，不恤農時，非所以彊國富人也。
夫殷作九巿之宮而諸侯畔，靈王起章華之臺而楚民散，秦興阿房之殿而天下亂。糞土愚臣，忘生觸死，逆盛意，犯隆指，罪當萬死，不勝大願，願陳泰階六符，以觀天變，不可不省。
應詔上書
臣朔少失父母，長養兄嫂，年十二學書，三冬交史足用。十五學擊劍，十六學讀書，誦二十二萬言。十九學孫吳兵法，戰陣之具，鉦鼓之教亦誦二十二萬言。凡臣朔固已誦四十四萬言，又常服子路之言。臣朔年二十二，長九尺三寸，目若懸珠，齒若編貝，勇若孟賁，捷若慶忌，廉若鮑叔，信若尾生，若此可以爲天子大臣矣！臣朔昧死再拜以聞。
書
與公孫弘書
蓋聞爵祿不相責以禮，同類之遊不以遠近爲初。是故東門先生居蓬戶空門之中，而魏公子一朝以百騎馳造之。呂望未嘗與文王同席而坐，一朝讓以天下半，大丈夫相知何必以撫塵而遊？垂髮齊年，偃伏以日數哉。
從公孫弘借車馬書
朔當從甘泉，願借外廄之後乘。木槿夕死而朝榮者，士亦不必長貧也。
公孫弘答東方朔書附
譬猶龍之未升，與魚龍爲伍。及其升天，鱗不可覩。
與友人書
不可使塵網名，韁拘鎖怡。然長笑，脫去十洲三島，期捨瑤草，吞日月之光華，共輕舉耳。
序
十洲記序
臣學仙者耳，非得道之人。以國家盛美，特招延儒墨於文綱之內，抑絕俗之道，擯虛詭之跡，臣故韜隱逸而赴王庭，藏養生而侍硃闕矣。亦由尊上好道，且復欲徜徉威儀也。曾隨師之主履行，比至硃陵扶桑之闕，溽海冥液之丘；純陽之陵，始青之下，月宮之間；內游七丘，中旋十洲；踐赤縣而遨五嶽，行陂澤而息名山。臣自少及今，周流六天，涉歷八極於是矣。未若陵靈之子，聽真之官，上下九天，洞視百方；北極鉤陳而並華蓋，南翔太丹而棲火夏；東之通陽之霞，西薄寒穴之野；日月所不逮，星漢所不與；其上無復物，其下無復底。臣之所識，如愧不足以酬廣〈百三家集衍「訪」一字〉矣。
論
非有先生論
非有先生仕於吳，進不能稱往古以廣主意，退不能揚君美以顯其功，默然無言者三年矣。吳王怪而問之，曰：「寡人獲先人之功，寄於衆賢之上，夙興夜寐，未嘗敢怠也。今先生率然高舉，遠集吳地，將以輔治寡人，誠竊嘉之，體不安席，食不甘味，目不視靡曼之色，耳不聽鐘鼓之音，虛心定志，欲聞流議者三年於茲矣。今先生進無以輔治，退不揚主譽，竊為先生不取也。蓋懷能而不見，是不忠也，見而不行，主不明也。意者寡人殆不明乎？」非有先生伏而唯唯。吳王曰：「可以談矣，寡人將竦意而聽焉。」先生曰：「於戲！可乎哉？可乎哉？談何容易！夫談者有悖於目而佛於耳，謬於心而便於身者，或有說於目、順於耳、快於心而毀於行者，非有明王聖主，孰能聽之矣？」吳王曰：「何為其然也？『中人以上可以語上也』，先生試言，寡人將覽焉。」
先生對曰：「昔關龍逢深諫於桀，而王子比干直言於紂，此二臣者，皆極慮盡忠，閔主澤不下流，而萬民騷動，故直言其失，切諫其邪者，將以為君之榮，除主之禍也。今則不然，反以為誹謗君之行，無人臣之禮，果紛然傷於身，蒙不辜之名，戮及先人，為天下笑，故曰談何容易！是以輔弼之臣瓦解，而邪諂之人並進，遂及飛廉、惡來革等。三人皆詐偽，巧言利口，以進其身，陰奉彫琢刻鏤之好，以納其心，務快耳目之欲，以苟容為度，遂往不戒，身沒被戮，宗廟崩弛，國家為墟，殺戮賢臣，親近讒夫。詩不云乎？『讒人罔極，交亂四國』，此之謂也。故卑身賤體，說色微辭，愉愉喣喣終無益於主上之治，即志士仁人不忍為也。將儼然作矜莊之色，深言直諫，上以拂人主之邪，下以損百姓之害，則忤於邪主之心，歷於衰世之法。故養壽命之士莫肯進也，遂居深山之間，積土為室，編蓬為戶，彈琴其中，以詠先王之風，亦可以樂而忘死矣。是以伯夷叔齊避周，餓於首陽之下，後世稱其仁。如是，邪主之行固足畏也，故曰談何容易！」
於是吳王戄然易容，捐薦去幾，危坐而聽。先生曰：「接輿避世，箕子被髮佯狂，此二子者，皆避濁世以全其身者也。使遇明王聖主，得賜清讌之閑，寬和之色，發憤畢誠，圖畫安危，揆度得失，上以安主體，下以便萬民，則五帝三王之道可幾而見也。故伊尹蒙恥辱、負鼎俎、和五味以干湯，太公釣於渭之陽以見文王。心合意同，謀無不成，計無不從，誠得其君也。深念遠慮，引義以正其身，推恩以廣其下，本仁祖誼，褒有德，祿賢能，誅惡亂，摠遠方，壹統類，美風俗，此帝王所由昌也。上不變天性，下不奪人倫，則天地和洽，遠方懷之，故號聖王。臣子之職既加矣，於是裂地定封，爵為公侯，傳國子孫，名顯後世，民到於今稱之，以遇湯與文王也。太公伊尹以如此，龍逢比干獨如彼，豈不哀哉！故曰談何容易！」
於是吳王穆然，俛而深惟，仰而泣下交頤，曰：「嗟乎！余國之不亡也，綿綿連連，殆哉，世之不絕也！」於是正明堂之朝，齊君臣之位，舉賢才，布德惠，施仁義，賞有功；躬親節儉，減後宮之費，損車馬之用；放鄭聲，遠佞人，省庖廚，去侈靡，卑宮館，壞苑囿，填池塹，以與貧民無產業者；開內藏，振貧窮，存耆老，恤孤獨，薄賦歛，省刑罰。行此三年，海內晏然，天下大洽，陰陽和調，萬物鹹得其宜；國無災害之變，民無飢寒之色，家給人足，畜積有餘，囹圄空虛；鳳皇來集，麒麟在郊，甘露既降，朱草萌芽，遠方異俗之人，嚮風慕義，各奉其職而來朝賀。故治亂之道，存亡之端，若此易見，而君人者莫肯為也，臣愚竊以為過。故詩曰「王國克生，惟周之貞，濟濟多士，文王以寗」，此之謂也。
設難
答客難
客難東方朔曰：「蘇秦、張儀，壹當萬乘之主，而身都卿相之位，澤及後世。今子大夫脩先生之術，慕聖人之義，諷誦詩書百家之言，不可勝記，著於竹帛，唇腐齒落，服膺而不可釋，好學樂道之效，明白甚矣，自以為智能海內無雙，則可謂博聞辯智矣。然悉力盡忠，以事聖帝，曠日持久，積數十年，官不過侍郎，位不過執戟，意者尚有遺行邪？同胞之徒，無所容居，其故何也？」
東方先生喟然長息，仰而應之曰：「是故非子之所能備。彼一時也，此一時也，豈可同哉？夫蘇秦張儀之時，周室大壞，諸侯不朝，力政爭權，相擒以兵，並為十二國，未有雌雄，得士者強，失士者亡，故說得行焉。身處尊位，珍寶充內，外有倉廩，澤及後世，子孫長享。今則不然。聖帝德流，天下震慴，諸侯賓服，連四海之外以為帶，安於覆盂，天下平均，合為一家，動發舉事，猶運之掌，賢與不肖，何以異哉？遵天之道，順地之理，物無不得其所。故綏之則安，動之則苦；尊之則為將，卑之則為虜；抗之則在青雲之上，抑之則在深淵之下；用之則為虎，不用則為鼠；雖欲盡節效情，安知前後？夫天地之大，士民之衆，竭精馳說，並進輻湊者，不可勝數，悉力慕之，困於衣食，或失門戶。使蘇秦張儀與僕並生於今之世，曾不得掌故，安敢望侍郎乎！傳曰：『天下無害，雖有聖人無所施才；上下和同，雖有賢者無所立功。』故曰時異事異。
「雖然，安可以不務脩身乎哉？詩曰：『鼓鍾於宮，聲聞於外。』『鶴鳴九皋，聲聞於天。』苟能脩身，何患不榮？太公體行仁義，七十有二，乃設用於文武，得信厥說，封於齊，七百歲而不絕。此士所以日夜孳孳，脩學敏行而不敢怠也。譬若鶺鴒，飛且鳴矣。傳曰：『天不為人之惡寒而輟其冬，地不為人之惡險而輟其廣，君子不為小人之匈匈而易其行。』『天有常度，地有常形，君子有常行；君子道其常，小人計其功。』詩云：『禮義之不愆，何恤人之言？』『水至清則無魚，人至察則無徒，冕而前旒，所以蔽明；黈纊充耳，所以塞聰。』明有所不見，聰有所不聞，舉大德，赦小過，無求備於一人之義也。枉而直之，使自得之；優而柔之，使自求之；揆而度之，使自索之。蓋聖人之教化如此，欲其自得之；自得之，則敏且廣矣。
「今世之處士，時雖不用，塊然無徒，廓然獨居，上觀許由，下察接輿，計同范蠡，忠合子胥，天下和平，與義相扶，寡偶少徒，固其宜也，子何疑於予哉？若夫燕之用樂毅，秦之任李斯，酈食其之下齊，說行如流，曲從如環，所欲必得，功若丘山，海內定，國家安，是遇其時者也，子又何怪之邪？語曰：『以筦窺天，以蠡測海，以筳撞鍾』，豈能通其條貫，考其文理，發其音聲哉！猶是觀之，譬由鼱鼩之襲狗，孤豚之咋虎，至則靡耳，何功之有？今以下愚而非處士，雖欲勿困，固不得已。此適足以明其不知權變，而終惑於大道也。」
答驃騎難
干將、莫邪，天下之利劍也，水斷鵠雁，陸斷馬牛。將以補履，曾不如一錢之錐。騏麟綠耳、蜚鴻驊騮，天下良馬也，將以捕鼠於深宮之中，曾不如跛貓。
頌
旱頌
維旱天之大旱，失精和之正理。
遙望白雲之酆湻，滃瞳瞳而亡止。
陽風吸習而熇熇，群生閔懣而愁憤。
隴畝枯槁而允布，壤石相聚爲害農。
夫垂拱而無爲，擇其耰鉏而下涕。
悲壇畔之遭禍，痛皇天之靡濟。
銘
寶甕銘
寶雲生於露壇，祥風起於月館。望三壺如盈尺，視八鴻如縈帶。
詩
據地歌
陸沈於俗，避世金馬門，宮殿中可以避世全身，何必深山之中，蒿盧之下？
誡子詩
明者處世莫尚於中，優哉游哉於道相從。
首陽爲拙柳惠爲工，飽食安步以仕代農。
隱玩世詭時不逢才，盡身危好名盡得華。
有羣累生孤貴失和，遺餘不匱自盡無多。
聖人之道一龍一蛇，形見神藏與物變化。
隨時之宜無有家常。
嗟伯夷
窮隱處兮窟穴自藏，與其承佞而得志不若從孤竹於首陽。

        </div>
      </div>
    </div>
  </div>
</div>
<!--update:2025-08-30 10:23:06-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>