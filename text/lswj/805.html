<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="提要,卷一,卷二,卷三,卷四,卷五,卷六,卷七,卷八,卷九,卷十,卷十一,卷十二,卷十三,卷十四,卷十五,毘陵集全文在线阅读,毘陵集全文在线下载,大玄古籍书库">
<meta name="description" content="诗文别集。宋张守著。十五卷。是集《直斋书录解题》著录为五十卷。原集久佚,清修《四库全书》,四库馆臣从《永乐大典》中搜集编缀,厘为十五卷。现存《永乐大典》录《毘陵集》四十八条,馆臣漏辑十四条,见栾贵明《四库辑本别集拾遗》。除《四库全书》本外,有《武英殿聚珍版书》(十六卷)本、《常州先哲遗书》(十六卷、补遗一卷、附录一卷)本、《丛书集成初编》(十六卷、拾遗一卷)本等。_毘陵集_全文在线阅读_毘陵集_全文在线下载_大玄古籍书库">
<title>毘陵集_张守_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">毘陵集</span> <br/>
          作者： <span class="inputVal" id="bkauthor">张守</span> <br/>
          朝代： <span class="inputVal" id="bkdate">宋代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">类书文集,诗文集,完结</span> <br/>
          字数： <span class="inputVal" id="bknum">[book_length]107586</span> <br/>
          说明： <span class="inputVal" id="bkdec">诗文别集。宋张守著。十五卷。是集《直斋书录解题》著录为五十卷。原集久佚,清修《四库全书》,四库馆臣从《永乐大典》中搜集编缀,厘为十五卷。现存《永乐大典》录《毘陵集》四十八条,馆臣漏辑十四条,见栾贵明《四库辑本别集拾遗》。除《四库全书》本外,有《武英殿聚珍版书》(十六卷)本、《常州先哲遗书》(十六卷、补遗一卷、附录一卷)本、《丛书集成初编》(十六卷、拾遗一卷)本等。</span> <br/>
          封面： <span class="inputVal" id="bkimg">Z_18993.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]毘陵集
[book_author]张守
[book_date]宋代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]类书文集,诗文集,完结
[book_length]107586
[book_dec]诗文别集。宋张守著。十五卷。是集《直斋书录解题》著录为五十卷。原集久佚,清修《四库全书》,四库馆臣从《永乐大典》中搜集编缀,厘为十五卷。现存《永乐大典》录《毘陵集》四十八条,馆臣漏辑十四条,见栾贵明《四库辑本别集拾遗》。除《四库全书》本外,有《武英殿聚珍版书》(十六卷)本、《常州先哲遗书》(十六卷、补遗一卷、附录一卷)本、《丛书集成初编》(十六卷、拾遗一卷)本等。
[book_img]Z_18993.jpg


[book_title]提要
钦定四库全书　　　　集部四
提要
毘陵集十五卷　　　　别集类三【宋】
【臣】等谨案毘陵集宋张守撰守字全真一字子固常州晋陵人崇寜元年进士高宗即位召为监察御史绍兴中历官参知政事兼权枢密院事以资政殿学士知建康府卒諡文靖事蹟具宋史本传所着毘陵集见於陈振孙书録解题者为五十卷其本久巳失传故文章世不槩见仅前贤小集拾遗中载有其诗一首而已今从永乐大典各韵中蒐辑编缀约计尚存什之三四谨校订排次厘为十五卷而以娄机等所作守諡议文二篇附之於後史称守家贫好学过目不忘故所为文具有体干而论列国家大事是非利害如指诸掌绰有经世之才尤非儒生泥古者所可及史传载其建白诸事如论防淮渡江利害论金人侵淮有四路宜择帅扞御论大臣宜以选将治兵为急不急之务付之六曹论幸蜀十害论宰相非人论敌退後措置二事今其文俱在集中他如论守御事宜乞以大河州军为藩镇乞修德诸劄子为史所不载者尚多无不揣切时势动合机宜其大旨在经营淮北以规复中原而不欲画江自守为退缩苟安之计洵可谓一时正论特高宗孱懦不能究其用耳至其尝荐汪伯彦秦桧颇乏知人之明而忠荩足称要不容以一眚掩也乾隆四十一年十月恭校上
总纂官【臣】纪昀【臣】陆锡熊【臣】孙士毅
总校官【臣】陆费墀

[book_title]卷一
钦定四库全书
毘陵集卷一　　　　　　宋　张守　撰
诏
赐江南安抚大使吕颐浩诏
卿以元勳旧弼出殿大藩奸宄乱常提师薄伐冒犯锋镝跋履山川虽未收斩将搴旗之功亦可见推躯徇国之谊方时艰棘寒气滋隆次舍之间节宣是慎今遣中使赐卿银合茶药想宜知悉
赐吕颐浩乞宫观不允诏
省所奏乞宫观事卿出偃外藩力扞强敌卧护诸将蔽遮行朝隐然长城中外倚重忽览来奏引疾丐闲虽高冲退之怀殊拂倚毘之意今诸将进兵鏖击军声巳张精神折冲政有资於元老药石自辅其务究於远猷协济多艰毋复有请所乞不允
又
省所奏乞宫祠事具悉比者李成越境南渡抗逆王师有吞噬江左之心卿以旧弼卧护诸将扼其奔冲使诸将尽鋭征讨克复郡县而贼不敢出一骑以窥饶信行朝恃以无恐者卿之功也朕方倚毗共灭此贼露章引疾殊拂朕闻朕之待卿自谓无媿至於兵将分合务济事机非关轻重殆不得已谅卿体国必悉朕怀卿宜少安厥次勉卒乃功以称朕始终眷遇之意勿复有请
又
朕以卿勲旧委卿江南所赖精神折冲仪刑百辟亦非专以吏事责卿向闻移疾求去数遣使轺手笔开谕至於再三朕之待卿尽矣比览来奏犹未视事欲遂前请何未体朕眷委之意也以卿平日志不辞难乃贻避事之讥忠以事上而蹈慢令之戒朕窃为卿惜之况今寇攘未除防秋在迩远近百执宜惜寸阴卿为大臣与国同休而必欲求去何以责将士之用命率臣庶以赴功朕顾江南非卿谁可卿虽力请朕志不移今遣内侍某抚问候卿视事讫奏卿宜深亮勿复有辞
赐吕颐浩诏
卿以元宰出殿藩州慨然帅师援九江之围引义竭诚不择剧易比览捷报已收奇功斩馘执俘前後非一战舰旗鼓获致亦多缅想忠劳良极嘉叹辅臣奏卿出入行间冲冒风雨稍愆调护尤用恻然今专遣内侍抚问仍赐卿马一匹并镀金银鞍辔一副至可领也
赐浙东制置使张俊诏
朕比委卿提重兵制置两浙事宜本图数日间与卿会於明州今闻明州钱粮空乏岂能聚兵又闻敌人或由常州或由宣徽或由衢婺以犯越州设谋措意专在朕躬若失浙邦朕将焉避中夜思念寝食靡宁今已委郭仲荀辛企宗同力扞御惟卿忠勇事朕累年共尝险艰备着劳绩昨者提兵勤王定计复辟朕非卿则倡义谁先卿舍朕则前功俱弃君臣之际休戚是同今则水陆道穷宗社危甚卿宜协谋戮力共扞北兵若能破敌保我越州当加王爵以酬忠荩卿宜深悉朕不食言
又
朕自艰难以来竭国帑以养士捐好爵以劝功缓急之际鲜复为用或望风畏怯或临敌奔溃朕甚悼之今者敌骑遽犯浙东朕方避地海隅远迩震愳卿独奋忠谊请留明州秣马厉兵为决战计剡章来上三军贾勇载观志画良极叹嘉比闻敌遣偏师止数百辈涉远劳敝势宜易图卿以精甲十倍阻险迎击必可万全朕有不次之赏以待卿下及将士次第褒擢更宜申严纪律毋致侵扰官私惟卿心腹之将朕所倚毗必副眷怀宁俟多训故兹示谕想宜知悉
赐两浙制置使韩世忠诏
迩者金人南渡遽陷建康复遣偏师径趋杭越朕以宗社之重暂避其锋然念敌人劳师深入冒犯阻险残暴亡厌殆天亡之时也比在会稽吕颐浩献议欲会京口邀截归路以为永图方须卿来讲究利害遽览来奏及图上方略实契朕怀惟卿忠愤之诚谋虑之审千里之外不谋而同载观规图深所嘉叹倘能投机一战取胜则中兴宋祚惟卿之功不次之赏朕不敢靳凡获敌所有资财玉帛尽予将士已令降空名告劄二百道用资激赏及助军需勉践尔言以副期待故兹告示想宜知悉
又
卿比统率舟师邀击敌兵忠勇之节远近所闻相距大江殆将两月杀伤莫计俘馘良多兹捷奏之屡闻嘉茂勲之鲜俪岂谓济师之失援致隳定乱之全功然成败者天理之难知而胜负亦兵家之常事度尚所亡之少少岂足介怀淮阴益办於多多尚观来效卿其抚伤痍之衆上俘馘之功以及战亡并当赏赉今差内侍某前去抚问如欲便赴行在即仰疾速起发前来或且驻师江阴休养士卒即令下户部行下所属应副钱粮故兹示谕想宜知悉
赐福建制置使辛企宗诏
朕眷七闽险远瘠薄俗既纎啬以趋利间多椎剽而为奸州县之吏初既失於拊循盗贼之萌又复稽於弹戢驯致纷扰莫获奠居朕比委卿制置一路入境问俗不惮险艰折馘执俘洊闻胜捷士卒之气既振奸宄之锋自摧缅想忠勤良极嘉叹益翦除於党类期绥靖於里闾讫其外庸竚有褒陟故兹示谕想宜知悉
赐陕西宣抚处置使张浚诏
金人去冬两路深入南蹂洪抚以至筠袁东陷昇杭以及明越朕以宗社至重父兄未还远避敌锋图保基绪而我将士怀积年愤欝之志乘骄敌劳敝之师各输厥忠人自为怒张俊迎战於鄞水刘光世邀击於江西周望以大军控御於嘉禾赵立拥义旅驱攘於淮甸捷书日报俘馘踵来敌人挫伤前所未有爰念既得地利之险以保江浙兼亦因天时之便以规河山惟卿忠翊朕躬勲在王室宣风边徼备着勤劳宜属壮猷共恢远略盖闻敌人用兵深忌暑月要即骑卒解甲弛鞍之际稍资秦兵投石超距之余於五月间引兵深入一由同州渡渭以取蒲解一由鄜延界渡河以取晋隰俯从战胜百倍之气仰符前王六月之征用我计之未尝出敌人之不意窃谓一举可图万全卿宜审度事机益深筹虑勉卒贤业无规近功庶几尽复两河迎还二圣以底中兴之烈岂不伟欤
又
朕以疆场多虞风尘未静东廵江左倏已逾年西顾秦中邈焉万里念王灵之阻濶将使指以宣风卿位冠枢衡勲昭社稷挺忠精之特操早被简知秉经济之远猷靡辞烦剧曩畴咨而临遣独慷慨以请行载涉炎凉备宣忠力蒐卒补乘既大振於军声摘伏发奸复少苏於民瘼每閲封章之上具形忧国之诚爰遣使轺往宣德意载念高秋在候残敌未还恐尚肆於贪谋盖有资於外援宜提劲旅预控上流谅惟心德之同必体国家之急朕所倚重宁烦训辞故兹亲笔示谕想宜知悉
又
卿宣威关陕备着忠劳遣将出师屡闻胜捷昨得七月奏已复鄜延一路及京兆府等载观规画良极叹嘉仍期八月进兵图取蒲解自是以後音驿不闻夙夜惟念颇深西顾之忧盖闻金人会兵进鋭以窥陕右深恐万一或堕敌计更宜珍重以收全功今朕留会稽沿江扞御颇严淮甸敌人不敢南渡但江南诸盗未静已遣张俊同池帅吕颐浩悉力翦除皆不足虑计卿欲知因令密院遣人问卿动息军事曲折可悉以闻
又【斩赵哲待罪】
比闻金人纠合重兵力图关陕惟卿倚重寛我顾忧虽提五路之全师乃当百战之勍敌非赏罚信号令明不挠不疑鲜克有济尔来纵敌玩兵骄惰成风卿能明节制之权正逗挠之律罚一劝百孰谓不然引咎露章益见忠谨况乃一胜一负兵家之常所亡不多无足介意更图後举以收全功其坚乃心益务持重庶几尽复境土以成中兴之烈朕之所望也所待罪放想宜知悉
又
朕眷关中天下根本卿将使指为朕远行载涉岁华具宣忠力自得去年九月所上章寻降亲笔放罪去讫比览吕颐浩奏谓卿失利之後退保兴州欲取间道至熙河点兵以图再举朕复闻此宵旰增忧重以山川阻修道路榛梗音驿不至已踰半年机事之间难於隃度复念自古成败不可必期卿宜审量事机择利而处敌人既悉重兵以窥秦蜀而我师挫伤之余或未能长驱而深入也第宜谨守关塞益务持重傥或牵制强敌不能南侵则亦惟卿之功当忍小忿徐为後图近者李成跳梁剽残江南数州已委吕颐浩张俊犄角进兵大获胜捷想此逆贼不日剿除而淮甸残敌亦稍引去谅卿闻之当亦少寛忧国之意人回宜悉具彼中事宜曲折一一闻奏
又
比得卿三月四日奏待罪及乞选委重臣镇抚关陕事具悉卿宣风陕服久着忠勤失地丧师颇增忧顾夫敌以乘胜不可当之锋我以新集不素练之卒衆寡坚脆固不可侔欲一战以收功岂万全之可必天未悔旤既往莫追然敌人既得志於三秦必垂涎於全蜀而又南牧之兵尚顿淮扬则吞噬江左之心犹未已也卿宜收合痍散养鋭待时但能据险坚壁谨守要害既以保固四川之地又能牵制南下之师则亦惟卿之功兵忿者亡古人所戒毋疾战以规近利毋深入以蹈覆车益远乃猷毋忽朕命相去万里音驿罕通次舍之间更宜尚慎所待罪放免
浙西亲征诏
朕念中原之微弱愤强敌之凭陵固尝屈已以请和尚复阻兵而肆虐比由海徼还次越邦赤子流离殆失耕桑之候聚庐焚荡尽为瓦砾之塲咎在朕躬旤贻尔衆幸民心之未替知天命之攸归然而残敌尚假息於江堧溃卒复肆行於近境坐念伤痛讵容怀安是思晋文桑下之谋远迹汉高马上之略斥嫔御膳羞之奉躬鞍马甲胄之劳董率六师廵行列部既欲抚绥於雕瘵又将弹戢於奸偷庶几消弭祸灾图回基绪尚赖朝廷将士州县吏民戮力奉公忘家徇国各务殚於忠赤用宏济於艰难朕以四月某日廵幸浙西所有六官百司并留越州
赐门下诏
朕顾德弗类遭时多虞临民驭朽索之危涉道济巨川之远向者敌师深入国步载艰永惟责躬避位之图专为讲好息兵之计力祈大国冀迎二圣以遄归庶保丕基可致四方之绥静今则奉太母之慈训念嗣君之幼冲致兵民推戴之诚谕内外请祈之切谓防秋在迩当爱日以有为谓遣使出疆恐寻盟而未遂露章狎至复辟为期朕以太后之旨不敢违羣下之情不可却逊辞靡获任重难堪仰太母之慈仁许同听断肆眇躬之寡昧敢惮忧勤朕以东朝有垂帘保佑之劳元子有践祚纂承之托上徽称於长乐以致四海之驩正冢嗣於青宫以系万民之望式颁温诏诞告多方呜呼有臣三千实倚同心之助卜年七百复开过历之期更资中外之交修庶格天神之恊佑咨尔有衆咸体至怀太后宜上尊号曰隆佑皇太后令有司择日奏请嗣君宜立为皇太子令有司择日备礼册命施行所有三月六日赦文应干恩赏等事有司疾速施行如有稽迟重寘典刑故兹诏示想宜知悉
又
朕遭时艰危两宫北狩实赖隆佑皇太后母仪天下保佑朕躬菲德寡佑奄臻祸变伏读遗诰贬降礼仪固宜仰遵慈仁之训爰念太上皇帝继统於哲宗靖康垂帘授位於冲眇中更苖刘之变尤高社稷之功虽正隆名未极大养非尽尊崇之典曷昭仰报之诚隆佑皇太后应干典礼可比拟钦圣宪肃皇后故事令有司讨论详定以闻朕以继体之重当从重服以称孝思之意故兹诏示想宜知悉
又
朕惟隆佑皇太后坤仪如昨?奉有期永怀夫保佑之功务极其哀荣之典爰念蒙垢於绍圣之末即瑶华而退居复位於上皇之初实钦圣之慈旨值奸谀之当制乃隐没而不言未洗谤伤久淹岁月肆朕纂绍逢时艰难虽正隆名未伸褒册将即庙庭而登配岂容典礼之久稽用诏攸司载加追贲可令礼部太常寺讨论合行典礼及奏告天地宗庙等事申尚书省
太后赐门下诏
勅门下以公灭私者哲王之明训右贤左戚者治世之远图吾以寡昧之资际艰难之运永惟付托之重宁辞保佑之劳听政垂帘非眇躬之得已抚时多垒岂故事之敢遵已裁御府之膳羞仍损家庭之恩数靡敢伸於私讳恐涉僭踰复申勅於本宗以防干挠乃掌兵於内外或庀职於朝廷事属嫌疑理宜避免克自抑畏期感格於天心始於忧勤庶缉熙於治道咨尔有衆咸体至怀除膳羞已裁减外其因垂帘应干恩数痛行减省故事当讳父名亦更不避以称吾恭已抑畏之意本宗子弟已降诏旨不任要职不於私第见宰执不干于朝政可令今後不得任内外掌兵官及在京并行阙职事官忠厚见提举廵幸一行事务亦罢故兹诏示想宜知悉赐中书侍郎王孝廸尚书左丞卢益赴阙诏
勅孝廸朕遭时艰危宵旰求治寔赖左右前後恊恭戮力以图康功卿誉望才猷简於朕志图任共政时惟旧人召还庙堂允资经济固宜朝闻命夕引道也倚注兹久未闻造朝其悉大臣体国之诚无徇匹夫小廉之节亟祗新命以副虚怀已除卿中书侍郎诏书到日卿星夜起发前来赴行阙不得更有辞免故兹诏示想宜知悉春暄卿比平安好遣书指不多及
赐浙西安抚大使刘光世诏
承州残敌攻围山阳诸镇之师逗挠不进以卿任兼将相勲望特隆已即指挥并听节制比见探报王师砦栅皆在高邮之南去楚尚远势不相及深虑淹久致失事机唇亡之忧于卿为重宜速渡大江以身督战庶使诸镇用命戮力尽忠亟解山阳之围一扫垂尽之敌朕亦议遣大军以为卿援谅卿体国必悉朕怀
赐张浚特进学士院诏
浚躬率将士列屯两淮以至经理上流皆中机会迩者强敌拥衆深入蹂践淮西浚亲临大江以身督战将士贾勇一剿无遗而襄汉之间捷书屡上勲劳显着深用叹嘉宜有褒陞以劝列位
赐江南西路安抚大使朱胜非诏
朕比裂江北之地分置镇抚以扞外敌眷惟江南密迩行在复择勲望之臣建三大帅所赖心德惟一精神折冲稽之公言蔽自朕志卿惟旧弼朕所眷知九江上流倚卿为重意其朝闻命夕引道也抗章逊避殊咈朕怀朕以艰难累岁夙夜究图小大之臣所宜戮力吕颐浩刘光世皆以复辟之勲当一面之重授任而往罔敢惮行庶几公忠表倡列位卿其体国勿复固辞除已令学士院降诏并遣使抚问外故兹亲笔宜悉朕怀
又
朕建三大帅控临两淮率用勲德大臣以隆方面之寄卿惟故相朕所眷知畀卿九江选任寔重除命之下已淹岁时犹未奉诏之藩搴帷视事弹章累上谓朕失刑命令倘或废於大臣法度岂复申於百执朕亦恐道途尚梗或致愆期而典宪遽加有伤体貌益思全度务极始终卿宜念九江收复之初百姓雕敝之极即日引道往见吏民抚摩疮痍招辑流冗不独逭卿逋慢之责亦得以副朕勤恤之心毋复稽留重招物议故兹诏示其体至怀
赐威武大将军曲端诏
朕遭时多艰移跸暂避眷关中阻山带河之势为天下劲兵健马之区扞我边虞倚时将略邈在遐外惕然顾怀曩临遣于枢臣俾昭宣于德意惟卿姿禀沈毅世笃忠勲久提貔虎之师式着疆场之略比览行台之近奏益知分阃之贤劳已建殊名俾护诸将旁兼制於五路外折冲於二边用彰推毂之诚复峻廉车之秩宠嘉特异眷倚可知庶图展尽於猷为岂复致疑於谗间朕念隆上都而观万国孰踰关陕之雄得猛士以守四方远相韩彭之烈其体朕志无愧前修
赐孔彦舟诏
汝顷事朕藩邸具知忠勤从军累年颇着劳绩比闻提兵遽入湖南公肆侵扰远近惊疑以谓汝有攀附之恩亦复如此为天下笑朕为汝惜之谅因军兵阙粮非汝本意昨已除汝正任观察使湖南副总管想已祗受今闻李成遣马进攻围江州江南大扰吕颐浩已统万人问罪朕以行在防秋未欲继发大兵汝可统率部曲解围江州并力以讨马进候剿除净尽入觐行在不特以功赎过朕当以节度使授卿勉立大功务全终始故兹亲笔宜悉朕怀
赐浙东宣抚副使郭仲荀诏
朕以金人渡江移幸傍郡委卿宣抚浙部统率将士以扞强敌始欲俟朕驻跸明州期卿等来今会到钱谷数极微少深忧乏絶以饥我师而又探闻敌师已围建康分兵由常或宣徽或衢婺以窥会稽则区区之意专在朕躬又思敌人虽强劳师远袭已非所利而况吴越阻山带江地皆沮洳道径隘狭得地之利于兹为多若以逸待劳以少击衆资卿忠智诚非所难又思国家艰难以来裁损百费竭力养兵若俟缓急以保卫为名不复接战已非本意而又君臣聚首窜身海隅纵获生存岂不有愧朕中夜思念寝食靡遑今卿与张俊辛企宗有甲兵二万并李邺所聚民兵亦约万人西阻涛江南依山险以此衆战谁能御之卿宜审思以身督战大将以下有不用命当以军法从事俟卿战退大敌功状来上即除卿同知枢密院事故兹亲笔卿宜知悉
赐严州柳约诏
金人入寇遽犯临安复遣偏师远及明越朕方避地遵海而南将士惰骄鲜复用命卿守偏邦慨然请行欲与诸郡合从尅复吴会比览来文良用嘉叹今张俊在明州已闻捷报韩世忠全军在檇李杜充在仪真各图邀击已令周望遣陈思恭统兵前去收复临安卿更审量事宜统率将士土豪以决进讨如不可躬行即选将官前去候立功绩当不次褒擢其余将士土豪等第推恩故兹亲笔想宜知悉
赐新除端明殿学士同签书枢密院事郑?辞免恩命不允诏
勅郑?省所奏辞免恩命事具悉朕纂承丕绪蒙训东朝国步多艰允赖股肱之力边邮制胜尤先帷幄之筹博选人豪俾参兵柄卿纯心许国厚德镇时谏垣多补过之规宪府着摧刚之节直而不挠屹砥柱於中流行其所知灼元龟之先见已信顾言之行兼图济武之文宜密赞於枢机亟延登於廊庙允符公望何事撝谦往即官常毋替朕命所请宜不允故兹诏示想宜知悉赐新除端明殿学士同签书枢密院事李邴辞免恩命不允诏
勅李邴省所奏辞免恩命事具悉朕以寡昧属兹艰虞内侮外陵国有阽危之势将骄卒惰人无贾勇之心顾经世之鸿才付本兵之重寄卿器姿闳达问学渊深粲然华国之文籍甚映时之望复登鳌禁小心盖得於郑絪肆演纶言大手每烦於德裕已赖挥毫之助更资借筯之谋入赞鸿枢实谐清议曷过形於奏牍欲恳避於恩章往即钦承体兹眷待所请宜不允故兹诏示想宜知悉
赐新除户部尚书孙觌辞免恩命不允诏
勅孙觌省所奏劄子辞免户部尚书恩命事具悉文学政事昔为两科文学之士患於虚浮而无实用政事之才患於固陋而无远谋求其兼全付以剧任卿以文学则博古通今而有可用之实以政事则练达利害而有经远之谋惟时地官实总国用制多寡之数以节其出入斡盈虚之权以通其有无卿盖优为何足逊避惟长与贰事任略同循次而迁公议佥穆亟祗成命务体眷怀所请宜不允故兹诏示想宜知悉
赐新除翰林院学士李邴辞免恩命不允诏
勅李邴省所奏辞免恩命具悉朕惟缵承大统虽有事於戎昭鼓动多方亦莫先於文告简求隽老寓直禁林卿学探本原文参经纬发挥七制曩闻黄绢之词流落两朝宜复青氊之旧仍竚论思之益岂专润色之工成命既颁公言胥穆宁烦冲挹亟体眷怀所请宜不允故兹诏示想宜知悉
赐右谏议大夫郑?乞待罪不允诏
勅郑?省所奏乞待罪事具悉比以强敌岁侵中原日削奄入淮甸驻跸吴中引咎责躬以弭祸变卿以忠义之节謇谔之言宏益居多庸臣沮伤不悉听用肆予寡昧方赖箴规屏居固辞非朕之志往安厥次益罄乃忠所辞宜不允故兹诏示想宜知悉
赐新除御史中丞郑?辞免恩命不允诏
勅郑?省所奏辞免恩命事具悉朕闻良药有苦口之利明监无见疵之尤惟求谠言有补治道方竚告猷之益式图已试之功卿远识造微纯诚许国践扬谏省箴规久着於青蒲擢长台端弹击竚观於白简宜亟殚於忠赤以宏济於艰虞何执撝谦尚形逊避往祗成命益体眷怀所请宜不允故兹诏示想宜知悉
赐新除中书侍郎王孝廸辞免恩命不允诏
勅孝廸省所奏辞免恩命事具悉天下有缓急之势君子有行藏之时上既求贤而图济於艰虞下思行道以自期於着见则君臣相得而治功可成卿望临一时身兼数器顾予眇质允赖於交修惟尔旧人廼先於图任况兹国势未振政本久虚何弗体於眷怀尚曲形於谦挹亟践厥次无复有辞所请宜不允故兹诏示想宜知悉春暄卿比平安好遣书指不多及
赐新除徽猷阁待制康允之辞免恩命不允诏
勅允之省所奏劄子辞免恩命事具悉朕省方观民録德定位式示臣工之劝岂容名器之私卿识虑精明风力强敏夀春假守而羣偷辟易隐若长城之贤武林开藩而千室晏安熏然慈父之政肆加询考备见忠劳可无劝赏之公以慰借留之愿赐金增秩颁汉室之玺书簪笔持荷缀甘泉之法从增华使节允恊师言何必撝谦尚仍固避往祗成命亟体至怀所请宜不允故兹诏示想宜知悉
赐资政殿学士叶梦得辞免知洪州恩命不允诏
勅梦得省所奏劄子辞免知洪州恩命事具悉朕惟才能之士可与有为而或失之轻道德之士可与有守而或失之缓乃选於衆兼用所长卿学问深博而道德足以镇浮识虑精明而才能足以办剧眷南昌之都会寔行阙之藩维辍吾重臣殿此南服惟镇浮而不扰乃能绥靖兵民惟办剧而不劳乃能镇服奸暴允穆清议宁烦固辞式遄其行无替朕命所请宜不允故兹诏示想宜知悉
赐淮南诸镇诏
朕秉德弗类遭时多虞敌骑凭陵贪残滋甚乘舆播越艰险备尝永怀祖宗积德之勤远念父兄刼迁之难下悯黎元之荼毒近伤井邑之陵夷局地蹐天痛心疾首比旋师於江浙尚牧马於淮堧静言淹久之因复有窥伺之意爰念肇分列镇实控敌巢奋忠谊以致身必思贾勇顾敌人之在境谅已疚心矧盛夏之抗阳属羣雄之解甲弓弩弛缓鞍马疲羸事亦易图机不容失宜倡齐公九合之义共成宣王六月之征击其惰归庶有符於往志贵乎拙速当毋失於天时懋建非常之勲即膺不次之赏候诏书到日可会合诸镇同共剿除淮甸金人余党以成大功故兹亲笔示谕想宜知悉
赐御营都统制辛企宗诏
朕比委卿於会稽固非得已始图驻跸驰驿召卿今闻敌师之东专於窥朕四明空乏无以聚兵朕之精兵皆会吴越若不依地利之险阻作士气以驱攘则君臣窜身去将焉避中夜思念图济艰危已诏仲荀俊戮力协谋以扞远敌况闻分兵而来其徒必不衆多惟卿宗族被遇累朝卿之忠嘉朕所体悉告辞之际屡布悃诚谅不以入卫为心则天下非朕所有卿宜体国家之急忘位貌之殊贾勇争先无致嫌隙赏罚之柄朕不敢私傥有成功即颁旄钺示兹亲笔朕不食言
明州奏捷赐诏
朕观国家自金人入寇以来士气沮丧莫敢撄其锋者今复遣轻兵深入四明卿贾勇先登以身督战大获胜捷忠谊之节俘馘之功独高一时载览封章良极嘉叹已令张公裕具海船二百只前去以俟凯还更宜勉励以全大功毋使匹马生还是所望於卿者懋功之赏朕不敢私故兹亲笔奬谕想宜知悉

[book_title]卷二
钦定四库全书
毘陵集卷二　　　　　　　宋　张守　撰制
叶适宝谟阁待制知建康府兼沿江制置使制
朕缅怀函夏式重陪京维昔秣陵有孙仲谋刘元德之论在於今江左与汉河内唐东都之地均惟时保厘必在俊杰具官叶某天才英迈神虑安闲学广问多务辑先民之绪任重道远不蕲近俗之名嘉挹注之不盈趣延登而入侍而志计恳到禆益宏多嗟议论之折衷实献纳之攸赖朕惟藜藿之不采莫强樽俎之折冲方图制胜之自中重惜尔身之在外然念石头之形势实为江左之重轻爰陞次对之班允副居留之望噫览神州之风景勿谓无人抚地险之山川亦足用武其往敷於声教以思启於封疆
刘光世除太尉淮南制置使制
门下履至尊而制六合莫先御侮之图赏有功而劝百僚敢後酬庸之典顾予寡昧抚时艰虞眷右武之辰思复隆平之业矧本兵之寄尤资英杰之才咸造于庭明听朕计具官某识虑精敏性资沈雄久宣卫社之忠茂着干城之略禀山西之劲气事不辞难运堂上之奇兵算无遗策蚤颁将钺祗扈殿岩外总制於元戎内视仪於公保威名播於夷夏嘉绩蔼於旗常爰念敌骑北侵銮舆南渡衆披靡而引避独慷慨而请行扞蔽江流屹若长城之固折冲淮甸隐然敌国之威繄控扼之殊劳曾褒崇之未称是用酌诏功之上赏进掌武之崇资位盖久虚器非轻授若古命数有加印绶之荣视今官仪实亚台衡之俊增衍爰田之赋并加真食之封下佥穆於师言外增华於帅阃於戏有常德而立武事朕方依尔猷为无宠利以居成功卿何劳於戒训尚恢远略嗣有宠章
叶梦得除尚书左丞制
勑朕惟天下之事总於文昌纲维政几实赖丞辖日者敌骑北乘匹马南渡政事衡决图籍散亡朕欲经理庶务舍其旧而新是图非得耆明慱通之士而谋之鲜克有济具官某精微之学兼明乎古今强敏之材不择乎剧易两直銮禁蔚为词宗再领版?实藉心计论思献纳宏益居多朕方深共政之图宜正频虚之位摅发底藴革弊扶衰以助朕有为是所望於尔也其体眷怀无废朕命
卢益除尚书左丞制
朕以眇眇之身奉丕丕之绪虽临御听断仰法祖宗而谋谟赞襄实赖丞弼眷求旧德恊图康功具官某德度粹夷英姿亮达经济之才足以决巨细之务淹该之学足以通古今之宜中外践扬望实休显昨登右府参斡枢衡尝共济於艰难未少摅於素藴遽辞机政殊咈师言念强敌之凭陵想旧人之风采载惟二辖实总万几有嘉难进之风申畀频虚之位尚期展略以副虚怀
张澂除尚书右丞制
朕闻古人有云未至而言固常为虚及其已至又无所及此人之所以难言言所以难听而上下蔽塞祸乱相寻人主往往悔悟而不能救朕遭时多艰匹马南渡登用贤俊庶几改图具官某学造古人之全才周当世之用赤心事上有孜孜奉国之公正色立朝有蹇蹇匪躬之节曩由词掖擢长宪台进药石之良规发蓍龟之先见南渡之事卿尝预言庸臣蒙蔽以及於难中夜悼念流涕何追今方易柱改弦鼎新百度揆之清议蔽於朕心进辖文昌参决大政朕盖有愧於初而图功於後也益罄远猷以济大业朕意所属尔其钦哉
翟汝文资政殿大学士薛昂除尚书左丞制
立后王君公之职维以乂民须股肱心膂之臣共为同体不有君子孰成厥功眷我旧人乃心王室俾复预政罔有间言具官某为老成人以儒术用柔亦不茹秉大雅之明和而不流蹈中庸之德乃者释位丞辖宣劳辅藩思闻嘉猷复畀旧物用臯陶不仁者远国其庶几闻乐正好善则优人有所恃尔其谨守国是克恊典常使六官羣卿并序厥位四方庶俗永底於成尔亦休哉
季陵除中书舍人制
朕惟艰难之时虽从事军旅以图恢复然亦必有威责之令文告之词风动四方使之退听言之不文行之不远具官某学博而贯於古才敏而宜於今文词之工士论推美郎?宰属洊更剧烦奉常螭坳载历华近兹畴人望俾代予言庶几播告之修不匿厥指抚循疲民而父老惜须臾之死鼓舞流俗而武夫怀感激之心则於当今乃为称职
范宗尹除中书舍人制
朕观三代而上训诰誓命载为六经後世老师宿儒白首不能究至唐奉天诏书虽一时武夫悍卒至於挥涕感激何三代之言难明而奉天之诏易谕也盖三代之言醇质简古贻万世之训奉天之诏哀痛深切济一时之危精粗浅深固不相凖其有补於世亦岂异也朕博求誉髦寘之词掖具官某学该综而能文气刚方而有守发宣和之册具闻謇谔之言立靖康之朝尤着论思之益兹久淹於湖海谅弥富於经纶乃复赐环俾从掌制盖将求药言於季辅问古事於仲舒不特取词命之有补於世而已也尚勉之哉
叶梦得除知洪州制
朕惟大江之西为支郡十悉统於豫章郡盖?九江上流凡由荆襄顺流而下有建瓴之势顾朕时廵建康严饬备御而豫章之地实为襟喉简求时髦作我藩翰具官某稽古之学足以济时应变之才足以拨剧登廊庙而赞经纶之业制国用而斡盈虚之权无施不宜有言底绩辍从迩列殿此大邦使隐然长城有以折冲制胜於无形实朕所以用尔之意也祗服朕命往其懋哉
贾安宅落致仕除吏部侍郎制
天下无事则猎缨整襟以进取而有余天下有事则褰裳濡足以驰救而不足君子之行藏进退适於义而已矣厥今海内绎骚国势卑弱羣聚天下之英隽而共图之盖褰裳濡足之时也具官某才周而用博学富而词工奉对广廷文冠多士陞华从橐望临一时顾当强仕之年而有乞身之请虽挥金娱老有慕於古人念仄席求贤盍存於王室况天官高选铨叙羣才佥曰汝谐勉为朕起其体眷待务罄论思
中书舍人黄唐传林遹除待制宫祠制
朕以冲眇属兹艰危加惠臣工使之均劳逸而全进退不吝名器所以兴豪杰而图治功矧予迩联以疾来谂式颁宠渥庸示眷私具官某学术粹醇操履端洁掌纶言於西掖方竚於论思扈銮驭以南廵偶愆於卫养重违勤请俾即便安爰陞次对之华乃畀真祠之逸顾朕宵衣旴食於上羣臣缨冠濡足之时谅雅意於朝廷当不忘於畎亩往服朕命思罄乃忠
张浚除礼部尚书制
六经之道同归而礼乐之用为急记礼者必曰军旅有礼故武功成用兵者必曰少长有礼而师可用则礼岂端为治世设哉朕遭时多艰方以马上治天下而不敢忘俎豆意出如此具官某高明而重厚刚毅而裕和慱敏之学足以济时清修之节足以励世论事则婴鳞而不愳治剧则游刃而有余曩由台端擢贰宗伯因时绵蕝咸适所宜以至赞军画以居中总戎旃而殿後智勇之略尤简朕心长兹春官亶穆羣听然岂特用尔以礼文之事而已哉论思献纳以助朕有为盖所望於尔也往祗厥官无替朕命
孙觌除户部尚书制
朕获承至尊适际艰运郡邑残破而赋入滋削边邮俶扰而费出无穷将因陋就寡而不为远图则有国不足之忧将仰取俯拾而不遗余力则有民不堪之患欲付是任实难其人具官某学问醇深言奇而适於用智虑英敏遭变而知其权才无不宜用然後见当乘舆一旦南渡之後而行阙百须并起之时斡旋盈虚指顾办给效见已试亟陞八座之崇国恃以强伫富九年之积周冢宰制国用盖垂量入为出之规唐宰相兼度支乃贻剥下媚上之诮其体慈俭之意益图均节之方尔所优为宁俟多训
观文殿学士中太一宫使兼侍读除应道军节度上清宝籙宫使制
门下参华秘殿久陪清禁之严锡命斋坛就易真祠之逸岂名器之可假实文武之兼资允穆师言诞扬涣号具官某器博而用远实茂而声宏硕学贯乎九流敏识通乎万务资以忠荩知无不为安於行藏绰有余裕夙懋践扬之绩浸阶华近之途顷参秉於政机赖翊襄於帝载式是百辟揉此万邦俯从均逸之求益闵宣劳之旧肆加显职雍容琳馆之游仍侍中宸紬绎金华之业閲日滋久告猷益嘉是用载畴显庸申锡徽号眷东吴之奥壤肇建节旄繄上清之殊庭实藏金简岂独侯藩之倚重亦惟道化之由兴并奬耆明庸劝羣下於戏专节制於外朕方隆礼貌之诚侍燕闲於中尔尚罄论思之美顾惟旧德宁俟训辞
郑?除中丞制
晋叔向曰大臣重禄而不谏小臣畏罪而不言此患之大者肆予寡昧奉列圣丕基重罹多艰大啓言路思得直谅之士付耳目之寄肆加询考实难其人具官某以刚毅敢言之姿怀精忠向上之志践历谏省规益居多深明治乱之机力办忠贤之实已试之效着乎朝佥执法於中蔽自朕志尔其展尽底藴入告嘉猷朕虚心委已以听焉必体至怀宁俟多训
表
代皇子贺冬表十道
载临天统物迎六气之元参亚岁仪廷备八能之奏【中贺】恭惟尊号皇帝陛下道侔天大福与阳昇茂膺滋至之休永御舒长之日臣职依紫禁倍沾雨露之私时正黄宫愿上冈陵之祝
天统为元历重三正之首云官告瑞台先五物之占【中贺】恭惟皇帝陛下盛德懋昭神功不宰福与阳而浸长明并日以常昇臣位忝後星拱密依於北极礼逢亚岁夀窃拟於南山
气至以和合八能而备奏阳舒而复推五福以类昇【中贺】恭惟皇帝陛下以天为宗对时育物运陶钧之独化嗣历服以无疆臣托迹宸闱望天顔而密迩迎阳候管识君道之方昌
气锺於子潜通嶰谷之和天统为元允恊周时之正【中贺】恭惟皇帝陛下德进十日序合四时丁复旦之初阳茂履长之景福臣趋庭佩训欣观亚岁之仪舞手称觞敢上後天之算
占五物於鲁台休祥绍至合八能於汉殿恊气昭宣【中贺】恭惟皇帝陛下端命穆清宅心昭旷於四时而序合宜五福之类昇臣身托璿源觌嘉时之有淑庆符神筴知景祚之无疆
气锺於下知万宝之潜萌道兼於天与一阳而来复【中贺】恭惟皇帝陛下神心经纬休德昭清祥开御辨之辰宠受履长之庆臣谬依宸极获迩天顔实殚善颂之诚弥永无疆之历
宝历延鸿启迎阳之恊气昕朝告庆蒇亚岁之盛仪中【贺】恭惟皇帝陛下德与时亨道侔天运膺万年之景贶滋庶类以潜萌臣身托璿源仰玷宠光之厚时调玉烛第殚鼔舞之诚
嶰律布和时重三正之首鲁台观象祥先五物之占【中贺】恭惟皇帝陛下刚健乾行文明贲饰体四时之不忒膺万夀之无疆臣欣遘嘉辰居慙弱植庆但深於螽跃欢敢後於嵩呼
星连月合载临天统之元阳长阴消允恊云官之瑞【中贺】恭惟皇帝陛下神躬万变道体二仪滋生育之初阳廓舒长之化日臣仙源毓质既欣千载之逢帝所称觞敢後万年之祝
圭躔舒景台先五物之占律本导和乐备八能之奏【中贺】恭惟皇帝陛下功侔乾覆德与阳亨坐臻有永之年以御无为之化臣分辉霄极身获迩於威顔称庆宸庭心实勤於祷颂
代皇子贺正表十道
考天度於珠躔斗回寅次验人时於玉烛气袭东郊【中贺】恭惟皇帝陛下钦奉三无惠绥九有运陶钧之独化体历数以在躬暖然似春气和臻万物之应就之如日阳明知五德之升臣夙侍慈闱亲逢谷旦第慙弱植阻陪鸳鹭之班敢罄丹诚共上冈陵之祝
受图籍於三朝礼行献岁执玉帛者万国共庆北辰【中贺】恭惟皇帝陛下汤圣日跻尧功天大抚辰以凝庶绩受福以浸黎元曰阳而阳行四时而不忒出甲於甲育万物以皆昌臣谬忝藩封恪循子职鸳行拚舞未陪东合之班云幄靓深徒切北辰之拱
汉受图籍於四海会以三朝周垂治象於万民敛以挟日【中贺】恭惟皇帝陛下躬禹勤俭体汤寛仁诚克奉於三无时屡臻於大有得天之纪坐守不宰之功维春之祺永受无疆之福臣齿方穉弱身托盖容淑景宴温窃庆逢辰之幸天顔悦豫益深就日之忱
端月始和垂周官之治象发春东作授尧历之人时【中贺】恭惟皇帝陛下道冒无方化孚有截天地位而万物育日月照而四时行迎谷旦之光华後天不老纳苍生於仁夀与物为春臣猥以穉蒙获逢熙盛受图籍於四海窃预观瞻膺夀考之万年第形祝颂
历本夏正定四时而成岁礼隆汉会旅万国以受图【中贺】恭惟皇帝陛下舜治巍巍周文郁郁德应期於木盛岁预卜於金穰维春之祺已仰膺於眷顾向明而治斯永御於升平臣顾以弱龄亲逢献岁慈闱曳彩阻陪东阁之班秘殿称觞敢罄南山之祝
汉殿受图丕讲三朝之会周邦布象肇新挟日之观【中贺】恭惟皇帝陛下乾德资生离明继照际天所覆逢熙旦之光华与物为春播至和於动植臣蚤依霄极欣履岁端谬分茅土之荣敢後冈陵之祝
夏时恊正物资引达之和汉会受图朝旅贡珍之盛【中贺】恭惟皇帝陛下配德天地玩心神明抚于五辰致四时之不忒申以百福绵万夀於无疆臣谬忝天支尤荷照临之德欣同星弁共殚呼舞之诚
鲁史以正次王式谨履端之序夏时以人为统盖先引达之功【中贺】恭惟皇帝陛下一德享心四时合序配天其泽既丕冒以无私维春之祺复垂庥於罔极臣居慙弱植获际休辰欣凤历之载新簉鸳行而窃拚
旅图籍於汉京肆蒇云龙之会垂治教於象魏一新邦国之观【中贺】恭惟皇帝陛下治格太宁功深不宰包?徧覆繄妙化之范围引达孳萌由至神之鼓舞臣仙源毓质欣逢四序之新帝所承顔愿上万年之祝
尧历更端定四时而成岁汉仪高会膺万国之贡珍【中贺】恭惟皇帝陛下德懋日新道侔乾始施恩动植仁已浃於嘉生比夀冈陵数莫穷於巧历臣猥缘弱植获侍天顔时乘端月之和弥格後天之祝
天申节贺表
伏以炎德中兴祥发明离之旦虹光下烛欣逢出震之期凡属含生率形善颂【中贺】恭惟皇帝陛下聪明宪古勤俭保邦德刑体冬夏之常信顺获天人之助义师云集已清汝颍之风尘凯奏星驰行复关河之气象顺迎嘉节茂拥纯休拱衆星於北辰但虔封祝占老人於南极益永尧龄臣一去天墀两更岁龠奉玺书之一札方恪守於藩条上金监於千秋讵敢忘於家训
伏以大火中天恊寖明寖昌之运祥虹流渚启载震载夙之期庆笃宗祧福均夷夏【中贺】恭惟皇帝陛下躬汤勇智服禹俭勤念久履於屯蒙期力图於丰泰省观风俗烛幽远於耳目之前緫揽权纲运寰区於指掌之上兹天休之申命见王化之复行伫垂拱於岩廊永照临於远迩臣猥分帅阃邈在海隅拱北极以驰神莫簉鸳鸿之列指南山而献夀敢殚犬马之忠
贺册皇后礼成表
臣某言伏覩进奏院报状今月二日制书某人可立为皇后仍令有司备礼册命者枫宸敷号椒极正仪展盛礼於内朝溢欢声於率土【中贺】窃以四星垂象仰占天极之明万物流形咸赖坤成之育欲格人伦之正是先王化之基恭惟皇帝陛下修已以安人齐家而治国念赞烝尝於九庙而从温凊於东朝中壼久虚舆情觖望钦承太母之训俯徇羣工之言金玺盘螭正隆名於宝册褘衣重翟昭懿范於威容伫开梦日之祥以表俔天之异臣顷叨政路久窃仰於徽音今际休辰怅莫瞻於盛事望云不及击壤惟均
代皇子贺亲蚕礼成表五道
德茂刑家播徽音於椒禁政先敦本蒇盛事於桑坛【中贺】恭惟皇帝陛下仁以厚民治惟稽古乃至褘褕之重不忘织袵之劳臣猥以弱龄觌兹钜典王化自近已大竦於观瞻民生在勤当不烦於劝课
治本俭勤礼载行於织室化孚观听驩遂浃於绵区【中贺】恭惟皇帝陛下德以身先治由近始帝耤既终於千亩公桑复始于三条臣托迹慈闱分封外壤鞠衣从事欣瞻三洒之仪红女劝功行奉八绵之贡
治本农桑爱着躬行之实礼成宫壼聿观神化之驰【中贺】恭惟皇帝陛下德茂勤邦仁深厚下载讲蚕宫之事增严龙衮之华臣胙土藩方托身宸极三宫布茧已瞻阴教之修五亩植桑更卜民财之裕
载开帝耤既终一墢之功从事公桑申讲三条之礼【中贺】恭惟皇帝陛下若稽旧典敦劝庶邦粤季春之吉辰示长秋之懿德臣猥缘穉齿欣觌上仪茧馆献功行庆三宫之布丝人载绩更深五彩之施
负扆端朝坐阐不言之教载鈎就室用彰敦本之仁【中贺】恭惟皇帝陛下恭俭爱人钦明若古曾是椒宫之懿不忘茧馆之勤臣早被皇慈亲逢盛礼织絍组紃庸是劝於女功朱绿元黄竚克成於帝服
代皇子贺北郊礼成表五道
翠华就次极帝意之寅恭黄玉奠方仰灵心之嘉飨备成懿典同切欢悰恭惟皇帝陛下膺命溥将凝谋丕显天地明察达礼乐之中和中外办严蒇威容之祲盛臣居慙弱植祗觌上仪虽微显相之勤均赖荣怀之庆朱夏适中饬属车而严辨方丘蒇事欣盛礼之嘉成灵祗宴娱寰海呼舞恭惟皇帝陛下宅中立极正历握符道兼於天斡万邦而独化祭重於地谨三岁之亲祠臣属忝天支亲逢圣旦觌文明而窃拚庆福祚之增隆离明御治极圣孝以宁神坤载亲祠接神娭而竣事灵祗歆佑海宇欢康恭惟皇帝陛下道配二仪化驰九有克禋克祀勤天步於六飞来燕来宜识飈游於八变臣猥慙弱植亲遇圣时仰缛典之嘉成激懦衷而拚跃至日躬祠秩上仪而蒐举方丘竣事仰恊气之流通神人恊和内外交庆恭惟皇帝陛下道高太极孝格羣神乐奏摐金已备函钟之八变礼成奠玉想闻乔岳之三呼臣谬托璿源获观缛礼莫预鸳行之列第深螽跃之诚
万物资生礼不忘於本始百神受职诚自浃於幽明嘉事休成湛恩汪濊恭惟皇帝陛下道侔坤载明并日升泰折亲祠内尽志而外尽物灵祗昭答山出车而河出图臣仰托焘临莫陪显相祗觌文明之化第深鼓舞之诚
代皇子北郊斋宫起居表五道
星火谨时秩紫坛之禋祀郊宫夙驾躬盛服之斋明恭惟皇帝陛下德茂盖容诚通幽显嘉栗以奉旨酒式严坤载之承精洁以昭馨香遐想灵斿之下臣叨依宸极暂远寝门冒兹袢暑之期宜有纯禧之佑
刚日载临奉令芳之嘉荐柔祗只事昭衷正於馨香恭惟皇帝陛下大道无私至诚不息躬行典礼辅相於天地之宜夙次郊丘斋戒以神明其德臣暂违问寝第极驰心履兹炎酷之辰茂介兴居之福
只建郊丘本坤元之博厚夙临斋幄极母事之寅恭恭惟皇帝陛下德合旡疆化孚有截抑成贬定每亲事於坛场斋心服形用肃将於圭币臣礼愆夏凊心极葵倾谅幽显之恊绥宜寝饔之恬适
夙陈法驾靡辞蒸溽之勤前即郊宫备极精禋之享恭惟皇帝陛下高明体道恭俭宅心讲希阔之弥文增光丕祚罄斋明之盛服只见方舆臣阙侍寝门驰心斋幄茂想寝兴之适允宜福嘏之绥
亲祠泰折丕昭希阔之仪夙驾郊宫备极斋明之意恭惟皇帝陛下神心经纬道体静渊怀博厚持载之功礼仪既备罄精洁惠和之意夙夜惟寅臣猥托宸闱暂违寝膳式履炎歊之候茂膺福祉之绥
代皇子贺明堂礼成表五道
孝隆严父涓吉旦於九秋礼洽宁神得欢心於四表【中贺】恭惟皇帝陛下仪刑旧典祓饰弥文既严布政之居尤谨亲祠之德臣居慙穉弱莫预骏奔天其右之既谨我将之祀神之至矣但歌天保之诗
九秋涓吉肃修严配之祠百执骏奔式庆熙成之典【中贺】恭惟皇帝陛下丕厘帝命躬奉天经讲旷古之上仪享太平之备礼臣叨封列国托芘慈闱宗祀明堂慙莫陪於显相受厘宣室但同极於欢呼
季秋恊吉躬展事於合宫嘉礼告成坐受厘於宣室【中贺】恭惟皇帝陛下昭哉嗣服大矣孝熙极事帝之小心尽严父之达孝臣居慙弱植欣际弥文奔走豆笾初无显相之効搏拊琴瑟但形率舞之容
阳馆亲祠竭诚心於严配彤庭胥庆欣盛礼之嘉成【中贺】恭惟皇帝陛下尧德允恭禹功致孝岁讲合宫之享坐臻四表之欢臣猥以弱龄欣逢华旦告嘉栗而奉酒醴具获神灵之歆骏奔走而执豆笾莫预臣工之列粢盛丰备卜吉日於九秋圭币肃将合高灵於五室【中贺】恭惟皇帝陛下功追先烈道匹天休岁当万物之成礼严上帝之配臣叨膺胙土莫预执笾对越在天仰精禋之克飨并受其福繄庆赖之维均
贺明堂礼成表
清跸时廵深轸四方之多事合宫大飨恪遵三岁之彜章诚既格而神娱庆遂行而民赖【中贺】臣闻礼或隆而或杀祀有报而有祈属敌骑之肆行致庸典之几坠未暇备隆於百礼特杀其文虽曰大报於三神以祈为主爰举绍兴之近制实遵皇佑之成模天地合祛祖宗并侑圣明之能述作尽说拘挛衷正以昭馨香自膺顾享恭惟皇帝陛下生知恭俭躬履艰危菲禹食以宁神土尧阶而率下斋明盛服蒐讲上仪五室九筵制就严於路寝三牲八簋诚自接於高灵臣忝帷幄之旧臣备藩垣之烦使再逢熙旦独远周行骏事受厘莫赞鬼神之问疏恩作解获沾雷雨之施
代皇子明堂致斋起居表五道
合宫毖祀载蒐讲於上仪路寝先期致斋明之盛服恭惟皇帝陛下孝惟严父明以事天欲通幽显之情爰极精诚之享臣夙居宸禁暂去寝门道默感於三灵动宜膺於百顺
合宫蒇事礼欲竭於孝思路寝斋居享用昭於精意恭惟皇帝陛下率时昭考对越在天凄怆於霜露之时斋戒以神明其德臣暂违定省第极瞻依谅幽显之恊绥宜寝饔之怡适
展事明堂大备九秋之享饬躬秘殿载严三日之斋恭惟皇帝陛下孝以奉先圣能飨帝告嘉栗以奉旨酒致精洁以昭馨香臣久获趋庭暂违问寝想神明之调护宜福嘏之来绥
太室亲祠本孝思之罔极路朝夙次竭精意於先期恭惟皇帝陛下飨帝尽恭宁亲为大将奉旨酒之嘉栗乃躬盛服之斋明臣仰窃焘临暂违定省昭受上天之佑允膺多福之贻
飨帝明堂肃致精明之德储神斋幄靡辞夙夜之勤恭惟皇帝陛下礼备情文诚通幽显欲奉令芳之嘉荐必昭忠信之馨香臣暂去慈顔但驰丹悃仰冀灵心之格茂膺福履之绥

[book_title]卷三
<集部,别集类,南宋建炎至德佑,毘陵集>
钦定四库全书
毘陵集卷三　　　　　　宋　张守　撰
表
谢宣谕诏书表
临遣星轺抚伤痍之远俗俯颁帝綍形恻怛之温言仰睿治之东渐腾驩声而北拱中谢恭惟皇帝陛下躬禹勤俭性汤寛仁总揽权纲体德刑於冬夏廵行方岳省耕敛於春秋顾黎元久困於干戈虑诏令徒施於墙壁深求民瘼益固邦基尚忧圣泽之未宣分遣使华而申谕选求时望假之宪府以重其事权赐对便朝付以玺书而稽其课最欲大苏於凋瘵期尽扫於烦苛武夫感涕以衔恩癃老扶携而观化臣猥司屏翰谬布教条念久侍於清光亦粗知於德意坦然明白奉以周旋何止楚王拊三军而挟纩敢师汉吏期千室之鸣弦
应诏论事诏书表
臣某言伏奉诏书以却敌之初图善後之计凡今攻战之利守备之宜措置之方绥怀之略可悉条具来上者残孽宵奔慨念治安之策虚怀昼访宠颁深厚之词命既重而难胜口欲陈而罔措中谢伏念臣学胶古始智昧几先葵藿之心虽不忘於存阙刍荛之论曾何补於筹帷属寇乱之丕平廓规模而远览岂伊衰谢亦预咨询兹盖伏遇皇帝陛下果断而大有为指麾而无不服信顺得天人之助安强本道德之威汤政克寛亦大昭於圣武禹功不伐仍下拜於昌言益思善後之图以复无前之绩涣丝纶之温诏畀簪履之旧臣德意所存中兴可必愚衷虽竭下策何施仰清问之不遗庶片言之或补终虞蹇浅莫赞都俞只玩细书忝盛文之赐札慙非亲语可称善於终篇
谢南郊大礼加食邑表
臣某言凖告以郊祀大礼赦恩加食邑三百户寻具辞免奉诏书不允者蒇礼对天曾豆笾之莫预疏恩加地尚簪履之弗遗未获恳辞亟闻申命伏念臣壮心凋落病骨支离理故国之丘园稍休暮景奉真祠之香火少报天恩会三岁之亲祠蒐多仪之久废礼乐明备神只宴娱竣事圜丘想灵斿之来下均厘寰宇仰睿泽之旁流欣际难逢之辰叨蒙多与之邑此盖伏遇皇帝陛下受天全付跻世中兴孝允格於幽明诚克参於高厚卜年卜世符三代有道之长飨帝飨亲致四海以职来祭虽莫瞻於盛典亦窃冒於殊荣旷然三宥之仁普沾赤子假以一成之地增贲陈人未填沟壑之间终效?埃之报
谢加食邑表
臣某言凖告食邑三百户寻具辞免伏奉诏书不允已望阙谢恩只受讫配天之泽光被绵区加地之荣猥沾衰质控辞靡获登受惟慙中谢伏念臣学不造於渊源器仅容於圭撮虚名浮实宠禄逾涯蕞然颓暮之余惕若满盈之惧际中兴之盛旦庆絶古今廓丕冒之深仁荣均远迩抱疾久尸於祠廪申恩复衍於爰田此盖伏遇皇帝陛下聪明以有临神武而不杀兢兢业业外销北顾之忧泄泄融融内尽东朝之乐兹蒙休於上帝遂加惠於微臣明试以功曾乏丝毫之补多与之邑尤惭纶綍之华誓?香火之缘仰効冈陵之祝
谢明堂加食邑表
臣某言凖告以明堂礼食邑三百户寻具辞免今月二十三日凖诏书不允已即时望阙谢恩只受讫者缛礼熙成莫预执笾之列湛恩漙博叨蒙加地之荣恳避弗谐钦承有腼中谢伏念臣凡材蹇浅病质龙锺膺奨用之过隆惧满盈之必覆周旋近服壤连三辅之优蒐讲上仪目断九筵之邃念祖宗之故事眷帷幄之旧臣或计陪祠预颁召节自敌骑长驱之後非礼文备举之时虽未靖於艰虞犹不忘於庆赉此盖伏遇皇帝陛下恩被动植孝通神明循息马论道之规正严父配天之义灵斿来燕知多福之永膺沾泽旁流合庶民而敷锡肆衍爰田之赋增荣分阃之严汉石二千已冒孝宣之重寄齐邑三百终忧伯氏之非宜尚勉效於糜捐期仰酬於优渥
谢中使传宣抚问兼赐夏药表
臣某言伏蒙圣恩差入内内侍省东头供奉官史彬传宣抚问兼赐臣夏药一银合者辍九重之近密俯贲温言轸三伏之炎歊宠颁珍剂恩非常拟感溢情涯中谢伏念臣一去阙庭再罹寒暑余龄晼晚病骨支离未酬覆焘之私每迫隂阳之寇欲逃瘝败归乘下泽之车敢谓记怜加赐上池之药此盖伏遇皇帝陛下坐恢远略力致中兴在知人在安民不泄迩不忘远察臣久陪帷幄粗忠朴以无它以臣远守江湖假威灵而增重閲岁华之始半辱使驿之洊临敢不勉竭疲驽少图补报俗期无犯田收卖劒之牛病或有瘳身效衔环之雀
谢中使传宣抚问赐腊药表
臣某言伏蒙圣恩差入内内侍省黄门干办只候库罗公彦传宣抚问兼赐臣腊药一银合者叨分阃寄政未报於期年申遣使轺来不远於千里纶言假宠奁剂分珍枯朽生光湖山改观【中谢】伏念臣初无术业误辱奬知两陪帷幄之严四领藩垣之重光隂易失悲急景於虞渊疾病相仍类窜身於漳澨屡辞剧寄尚閟俞音轸岁晏之严凝辍禁庭之近密细书一札具昭体貌之诚良药万金庶起膏肓之疾此盖伏遇皇帝陛下日月容光之必照天地成物而不遗垂怜簪履之余曲沾雨露之施顾天威在上不咫尺之违顔观德化之成愿须臾而母死已铭心而戴德誓陨首以酬恩
谢宫观表
引分投闲实缘衰病吁天有请仰沐慈怜名参秘殿之清职在真祠之佚拜恩优渥抚已兢惭【中谢】伏念臣禀性至愚谋身甚拙早从言责寖冒奬知初无借助之游谈遍历高华之妙选得时则驾岂虞富贵之危机直道而行窃慕圣贤之往躅奚经纶之小补积尸素之深忧况迫衰残久妨贤路辄伸悃愊屡凟宸旒敢谓天明不违人欲许辞荣於政地俾就禄於祠庭虽三径已荒无复乡闾之旧业而一瓢可乐终为圣世之幸民此盖伏遇皇帝陛下体徧物之尧仁懋勤邦之禹绩兼收羣策宏济多艰於小大之臣各极其器能而进退之礼曲全於体貌遂令孤藐终获便安繄天盖地容莫报君亲之赐虽山深林密敢忘畎亩之忠
谢提举临安府洞霄宫任便居住表
臣某言昨知平江府以疾病奏乞宫观五月十九日凖勅提举临安府洞霄宫任便居住即时望阙谢恩只受交割府事与次官讫沉疴淹久屡控忱辞盛德包荒曲从私欲释蕃宣之丛剧即陇亩之便安朝拜茂恩夕有生意【中谢】伏念臣夙禀尫残之质复乖卫养之宜李广数奇第知安分马卿多病每惧瘝官方圣主大有为之辰宜羣工思自尽於下亦图策励少答恩私事与愿违气随志索况以郡处股肱之要其可冒居岂伊病在膏肓之间而能卧治获伸危悃仰恃至明此盖伏遇皇帝陛下治格九功武昭七德责成近弼坐收破竹之功加惠旧臣深轸负薪之疾故虽衰谢不替初终获依晚景於松楸庶遂首丘之愿尚保余生於蒲柳敢忘体国之心
谢除知绍兴府到任表
臣某言伏奉告命除臣知绍兴府充两浙东路安抚使臣已於今月二十四日到任交割职事讫释上流之重寄善状无闻分近辅之名藩宠灵加渥扶衰就道触热到官父老咨嗟岂意十年而复至教条习熟不烦三令而自孚既便且优以荣为悸【中谢】伏念臣两叨政地四窃藩符皆逭旷瘝率由全度年龄晼晚道德有负於初心疾病沉绵神明未还於旧观加以朞功之惨相仍於私室军旅之事未靖於中原积忧所熏生理几尽欲褰裳濡足则力有不逮欲处?休影而志有未谐固思漫效於糜捐终恐无禆於政化下陈蕃之榻已莫继於前修怀买臣之章惧难图於後效此盖伏遇皇帝陛下绍隆丕祚力致中兴圣自日跻殆五帝其功不及顺由天助符三代有道之长捷音累闻敌气遄沮益务培於基本尤遴简於藩宣察臣处心朴忠而无他可以布宣德意谓臣为政静治而不扰粗能销弭奸偷不忍遐遗特从内徙顾技能已试类既祭之土龙而齿髪更衰愧来迎之竹马图报傥伸於毫髪养疴期返於邱园
谢宫祠表
臣某言昨知绍兴府以衰疾再具奏乞宫祠凖勅提举临安府洞霄宫任便居住者痼疾益侵弗容强勉忱词继上遂沐矜从释剧郡米盐之劳即真祠香火之奉感深增悸恩大莫酬中谢伏念臣蚤误奬知备更华近五分郡绂两玷辅藩属抱病以连年叹卫生之无术以汤剂为饮食以方论为诗书身虑亡聊第觉余生之可厌王事靡盬更怀失职之深忧沥危悃以叩阍赐俞音而出綍既寛百谪复俾再生此盖伏遇皇帝陛下明大烛幽仁深念旧指麾却敌坐申道德之威器使随才内扩中和之化处臣之礼每隆於体貌察臣之疾欲至於膏肓稍假便安曲全终始桑榆之景虽已遂於燕闲葵藿之心敢少忘於倾向
谢乞宫祠赐诏不允表
婴疾病之支离吁天有请拜训词之温厚?地难胜恩未憖而技穷感既深而涕陨中谢伏念臣一违轩陛遽閲三秋数奉丝纶连牧两郡宣布中和之政抚循雕瘵之民期德意之遐孚岂劳心之敢惮久纒羸疾窜身已类於清漳不任剧烦卧阁殆同於东海深虞瘝旷遂露忱诚非敢专图安便之私实恐上误使令之意未蒙赐可更假褒荣此盖伏遇皇帝陛下德大包荒仁深念旧以尝承乏於帷幄或可借重於藩垣故虽衰迟不忍捐弃报乏期年之政宜即谴诃赐先一札之书猥叨劳勉傥未先於沟壑誓仰荅於乾坤
谢再乞宫祠赐诏不允表
晚境卧痾忱词屡凟至仁藏疾温诏嗣颁恩既渥而言殚感益深而涕陨中谢伏念臣起自三吴之故里洊更两越之名藩意广才踈心劳政拙顾七闽虽稍远在诸路为最优奸盗翦除民方奠枕雨阳顺适岁有积仓使臣自择以居易地岂复加此况於衰谢岂不怀安但以禀气素孱卫生仍拙节宣无术致六沴之隂乘汤剂罔功逮三医之徧谒遂披情赤仰叩穆清庶几少避剧烦暂休羸瘵亦匪专为便私之计诚恐自贻旷职之诛岂谓慈怜尚閟俞旨颁坦明之帝制申贲孤踪瞻咫尺之天威敢违睿训兹盖伏遇皇帝陛下尧仁天大汤圣日跻久任以责成功兼容而收衆智故虽病瘁不忍弃捐再念臣视息仅保於余生精爽未还於旧观愧丙少卿之德寜复飨封非汲长孺之贤讵能卧治终虞瘝败上玷使令誓殚体国之诚庶几搦朽而摩钝尚有首丘之志终期置散以投闲
谢乞宫祠赐诏不允表
臣某言近具奏乞在外宫观一次今月五日伏凖诏书所请宜不允者冒贡忱词期遂养疴之素志俯颁温诏猥蒙藏疾之深仁假宠便蕃抚怀震惕中谢伏念臣名浮於实用过所长二府徧更守朴忠而自信三州详试慙善状以无闻福既过而延灾气早衰而被病兹睿哲大有为之旦正臣工思自尽之时固将效州县之微劳庶或佐朝廷之大计心劳政拙欲陈力而不能外强中亁叹卫生之无术与其坐俟旷瘝之责曷若亟披悃愊之愚暂解麾符庶少亲於药石未颁俞旨复申锡於丝纶此盖伏遇皇帝陛下廓上圣之英姿建中兴之伟业雅重牧民之寄不忘念旧之心知臣粗历藩宣当更责成於悠久谓臣虽婴疾恙犹堪卧治於平时坦然深厚之词贲此藐孤之迹疏恩至渥况瞻咫尺之威避事有嫌且惧再三之凟钦承睿训勉竭驽材傥後效之可图岂余生之足惜
谢乞宫祠诏不允表
臣某言近以衰病具奏乞在外宫观先凖诏书所请不允寻两具奏乞检会前奏施行各凖尚书省劄子奉圣旨依已降诏旨不允不得再有陈请者既衰且病屡控忱辞宜去而留实迫威命被恩感涕省已兢慙中谢伏念臣初知许国之小忠终乏济时之远略误蒙劝奬受任超逾悲朽质之凋零重私门之灾衅兹备员於修水真卧治於清漳人弃干戈幸少休於卒岁日从汤剂几不保於余生诚恐终误使令力陈悃愊纡十行之赐札曲形厚下之私拜三命於循墙犹负凟尊之惧此盖伏遇皇帝陛下立国以德用人无私知远民之难安共理为重戒郡符之数易久任是图察臣有翦除奸盗之微劳悯臣尝参预政机之累岁虽云抱疾未忍投闲敢不俯策驽材仰只明训黾勉从事姑稍效於捐躯疾痛呼天尚必期於从欲
谢除知福州到任表
召还经幄猥荷记怜就易藩封谬叨委寄布宣圣德慰谕远民皆云遣政事之旧臣可以识朝廷之至意望云仰戴夹道欢呼始拜命以兢惶既入疆而感涕惟昔瓯粤险远之地为今东西全盛之邦八郡分支封圻袤广三山鼎峙形势尊雄向由剧盗之震惊寻苦戍兵之供亿公私垂罄井邑就荒加以田畴亢旱之余仍当海峤防秋之日宜有拨烦之略以为善後之图伏念臣才历试而不长命数奇而寡与政图三载曾莫纪於勲劳辅郡两时亦未闻於课最既逭谴诃之域遽陪清燕之间第迫病衰力祈退缩岂谓中宸之眷复分南顾之忧不敢固避以贻择事之讥尚期力行以勉报德之效此盖伏遇皇帝陛下廓盖容於天地躬勤俭於家邦明以见几仁不遗察念臣久侍帷幄知勤恤之为先怜臣尝备藩维粗安静而不扰濬发独断申加茂恩再念臣本出睿知最为孤藐粗由直道不敢爱身顾惟闽中稍远行阙俗既纎啬以趋利士多请寄以为奸固当守法奉公以絶贪冒之私不敢违道干誉而怀畏避之计专求民瘼以固邦基谅无远而不闻幸容光之必照挟知马问牛之术虽愧昔贤易带牛佩犊之风愿师循吏
谢走失编管人放罪表
徙乡之恶宜谨防闲失职之愆自甘窜斥敢谓兼容之度曲推善贷之仁中谢伏念臣才不足以达庶事之经权智不足以察小人之情伪况乃病瘁困於剧烦顾奸慝逋逃虽有司之不戒而教条踈濶亦长吏之非才欲警官常宜从吏议方席藁以俟命遽出綍以疏恩不汝疵瑕犹天覆焘此盖伏遇皇帝陛下宥过无大御衆以寛谓建厦非止於一枝故张网必开其三面原情定罪既严主守之科观过知仁曲全体貌之意敢不鞭其不及图以自新仰思全度之施俯誓捐躯之报
代徐州太守谢上表
窜名谪籍已分弃捐假守要邦复叨甄叙省循汗下感激涕流中谢伏念臣智不足以周身才不足以出衆徒以遭逢熙旦冒昧睿知追上国之俊游缀甘泉之法从曾无小补自抵大诃积衅一身投闲七载仰明时而自絶望天何异于戴盆悲涉世之多虞视地常同於跣足莫完玷缺倍费洗湔终赖乾坤之私复叨民社之寄矧是彭城督府禹贡旧封当汴泗二水交流之冲实楚汉羣雄角遂之地气锺慓悍俗喜寇攘必择能臣以当重镇岂伊衰晚可称使令此盖伏遇皇帝陛下道极盖容仁均动植典礼复元丰之旧赏刑契神考之心念臣尝侍冕旈可以推原德意察臣久安田里或能绥靖远民乃于起废之初付以承流之重臣敢不奉赐书之一札体以爱民凡宣力于四方孰非报国誓勤夙夜仰答生成
代人谢礼部侍郎表
出临浦郡未闻报政於期年入贰春官复幸承顔於咫尺兼金增贲命服疏荣拜宠数之有加揆庸虚而曷胜牢辞靡获窃据惟慙中谢伏念臣门地不高天资极陋奋身寒远遭世盛明偶缘一日之长遂际千龄之会拔从韦布骤越搢绅掖垣愧书命之才琐闼冒论思之职旋总成均之教继参宗伯之司恩积丘山效微毫髪丐承流於支郡勉试吏能逮尸禄以周星讫无善状方俟黜幽之典敢图锡命之申骤膺汉札之十行再觐尧眉之八彩复叨旧物益愧初心此盖伏遇皇帝陛下大智旁明至仁兼济运钧陶之独化坱圠无垠参覆载以成能区萌有状致兹孱琐亦预生成臣敢不退激懦衷钦承新命体渊氷临履之戒只慎百为报天地盖容之私誓坚九殒
谢除礼部侍郎表
病衰自列念无补於艰危量广兼容尚叨尘於严近循墙莫获?地难胜中谢伏念臣窃第於上皇临御之初久服劳於州县赐对於陛下中兴之旦遂叨侍於冕旒洊充耳目之官图竭股肱之力愚无一得穷有百罹精神疲於思虑之烦病瘁甚於惊忧之後力致吁天之恳仰丐投闲敢怀择地之私但期逭责逮辞荣於专席乃承乏於贰卿将使论思则已试罔功复有旷瘝之惧止充员品则于时多故岂无尸素之慙具沥危衷继申前请敢谓包荒之度特寛犯上之诛传温诏之襃扬曲烦近弼察寒踪之孤藐留寘本朝仰厚德之不赀揆初心而有腼强颜就列力疾造庭此盖伏遇皇帝陛下驾御英豪而大有为拔去凶邪而罔不服优容台谏廓通遐迩之情眷礼臣邻曲尽始终之遇顾惟蕞质亦玷鸿私念正人端士之言书绅自励报厚地隆天之施刻骨为铭
代谢抚问表
承乏藩维未周岁龠疏恩宸扆洊遣星轺宠灵载加荣悸交集伏念臣猥缘章句之学误辱圣神之知虽中外之屡更蔑事功之可纪进贰九列已愧空餐假守四州讫无善状方偷安於岁月期少逭於典刑敢谓慈怜申加抚谕使华俯暨德意具宣此盖伏遇皇帝陛下量极包容仁均动植已格盈成之治不忘宵旰之忧念臣下之勤劳发训词之温厚三军挟纩千室鸣弦臣敢不益竭智能仰宣条教王度已同於金玉惟在奉行圣言更炳于丹青未知称塞
谢传宣抚问表
臣某言今月十六日伏蒙圣恩差入内内侍省东头供奉官睿思殿只候黄克柔传宣抚问者未能五月而报政方怀尸素之羞仰惟一视以同仁洊沐抚存之渥使华洎馆舆诵载涂岂惟寒陋之增华咸识圣明之念旧中谢伏念臣才疏锺窳景迫衰残继叨剖竹之荣虽殚志力数困负薪之疾蔑着事功已荷优容更垂简记临遣王人之重俯传天语之温此盖伏遇皇帝陛下正五事以承天心推赤心而置人腹眷股肱之辅郡德泽宜先轸帷幄之近臣宠私未憗每曲形於慰藉以增重於观瞻而臣体方中於沉疴神未还於旧观固当自力思称所蒙倦鸟知还终冀逃於旷责灵蛇衔报庶获免於後图
又
臣某言今月初二日伏蒙圣恩差入内内侍省东头供奉官主管史馆诸司郑毅传宣抚问者泽国承流蔑着蕃宣之效星轺传命洊颁深厚之词仰圣眷之有加顾微踪之岂称中谢伏念臣猥以凡器早践要津荷丹扆之误知入陪二府叨朱轓之重寄出殿三州志大何为性?寡与毫发莫闻於补报筋骸屡困於沉绵周旋郡舍之几时络绎使车之及境温言甚宠重拜知荣此盖伏遇皇帝陛下道大兼容智明旁烛怜簪履之旧物曾侍燕闲録屏翰之微劳益隆体貌衰迟自省荣惧交并虽抚字为勤未有及民之善政而宠光若此敢忘致主之初心当益励於後图誓无慙於晚节
谢中使传宣抚问表
臣某言今月初二日伏蒙圣恩差入内内侍省东头供奉官林茂传宣抚问者叨纡郡组未闻襦袴之謡就遣使轺俯贲丝纶之宠吏民改观山水增辉中谢伏念臣夙被简知久陪严近洊临帅阃録屏翰之微劳还侍经帷极儒生之荣遇而臣久苦隂阳之寇复冒风波之涂力丐就闲屡投诚於黼扆曲蒙从欲更假宠於藩垣慙德意之未宣辱温言之遽及此盖伏遇皇帝陛下天临寰海子惠臣工爱民务极於抚绥念旧加隆於礼貌尤轸羇孤之迹特颁深厚之词煖然似春载荣蒲柳之质就之如日但倾葵藿之心誓勉効於微劳庶仰酬於异眷
贺金人退遁表
皇威惮赫雷霆大震於要荒敌衆奔亡氛祲一清於淮海传置邮而播告庆寰宇以腾欢中贺兹强敌之侵疆本逆臣之借势天意悔旤人谋与能亲御戎衣发至神之独断俯临郊垒飞万旅之先声猛将星罗营屯衆整偏师电扫凯奏累闻螳莫拒于隆车鱼尚游於沸鼎前窥天堑骇巨浸之春生侧听风声曳疲兵而宵遁占彼鸟乌之乐由兹貔虎之威我方贾勇以鹰扬敌遂望风而星散江淮静谧庙社奠安此盖伏遇皇帝陛下建大中以承天心有常德以立武事树包荒之大度建拨乱之良图戎骑肆行烽火虽连於三月銮舆一动羽干自格於七旬固将恢复中原而回六飞荡平朔野而迎二圣繄天所相指日以须臣谬忝蕃宣获观露布屈人兵於不战仰庙算之无遗数军实以饮归想天顔之有喜限以守藩在远不获称庆阙庭
谢生日礼物表
门弧在旦方深顾复之恩宸綍自天叨被便蕃之锡家庭荣耀里巷惊嗟中谢伏念臣谬忝政涂洊更岁龠虽勉殚於浅拙曾无补於艰危惭惧空餐侵寻晚景劬劳罔极复悲载育之辰恩纪有加更窃大烹之礼此盖伏遇皇帝陛下天临海宇子惠臣工曲推体貌之诚俾尽股肱之力虽兹多故不废彛仪佐家食以属厌无复及亲之养拜鸿私而励翼永肩报主之身
代李宪贺检法厅生芝草表【时三府狱空】
至仁善贷丛棘屡空和气发祥灵芝毓秀吐柯甚异按牒鲜闻事越往初庆传遐迩中贺窃以画於衣冠而民不犯独称圣帝之时德至草木则芝自生式着前贤之训眷东南之袤广称吴越之浩穰俗习悍顽人轻抵冒故庶狱罕闻于衰息而比年数记于空虚曾是会稽亦无留讼本圣神之钦恤格天地之休嘉故兹璀璨之英发于详谳之所盘根磊砢耸干扶?焕金彩以陆离零露华而沾湑究观黄泽自符火德之昌式遘诞弥仍表椿龄之茂历稽青简之载故多朱草之珍铜池尝记于九茎山涧亦夸于三秀曾未有当圜扉鞠草之後见华渚流虹之时实掩前闻亶为盛事兹盖伏遇皇帝陛下道高太极泽被绵区徽功恊于登三治具明于画一好生之德蠲察察之繁文长发其祥显煌煌之上瑞用集封峦之庆益光载籍之书臣愧无明敏之才获际熙洽之运星占贯索共欣千载之逢歌奏芝房永播万年之颂望云虽远击壤惟均

[book_title]卷四
钦定四库全书
毘陵集卷四　　　　　　宋　张守　撰
表
代内相谢入伏早出表
流金之候上轸渊衷出綍之丝俯优近列早容退食俾遂燕居事虽袭於故常恩实超于夷等中谢伏念臣才非东里籍忝北门坐惊寒暑之往来莫赞风雷之鼓舞奔驰触热获逃褦襶之讥进退自公每效委蛇之节而况烛莲夜直人以为荣怀肉早归心焉窃愧敢谓四聪之洞察特忧三伏之炎熹礼视股肱之崇爱均父母之厚此盖伏遇皇帝陛下仁天至大慈宝为先念暑暍之侵时酌人情而均适虽朝日至昃躬无逸之忧勤而薰风自南广余凉於黎庶臣等敢不体如天之诏深惩畏日之严侍清燕之间更励饮氷之志
谢除御史中丞表
代言西掖未施翰墨之劳执法南台复叨耳目之寄已试无状拜恩有加中谢臣闻国败由於官邪必借重於纪纲之地主圣然後臣直故乐闻於药石之规兹明辟反正之初当宝祚阽危之际要使奸邪不起凛如猛兽之在山论说无疑沛若巨鱼之纵壑庶拾遗而补过或救溢而扶衰如臣性甚戅而不移技易穷而寡偶早从吏役久已敝於精神晚缀朝绅老不堪於忧患因缘遭遇冒昧奬知践两省之近班曾乏论思之益更三院之要任但增仇怨之多傥非假宠於盖容何以分忧於宵旰此盖伏遇皇帝陛下神思经纬圣武布昭任贤使能以图中兴广览兼听以通羣下鼎新庶政方瞻浴日之光克受衆长俾尽回天之力致兹么麽亦有叨逾戒虚美之薰心敢觊容容之福利忠言之逆耳尚几谔谔之昌或有效於万分誓不辞於九殒
代云南节度使大理国王谢赐历日表
盛德宅中欣际禹声之暨远君面内叨蒙尧历之颁臣仰被宠灵俯深荣悸中谢窃以舜齐七政治罔逮於要荒武通八蛮赐不闻於正朔岂伊絶域辄预颁时伏念臣族本九隆地连六诏自厌巢南之陋不忘拱北之心惟中国有至仁无思不服故小邦怀其德莫敢不来祗修賨幪之勤寜惮梯航之远云天引领阻陪鸣玉之朝岭海不毛惭预献琛之列岂图优假不以遐遗贲之纶綍之荣获披周诰赐以节旄之重遂识汉仪赉予有加恩华絶拟乃属清台之课历复同方国之赐书知岁律之肇新动蛮邦之荣观此盖伏遇皇帝陛下文明进日惠泽昭天莅中国而抚四夷坐明堂而朝羣后体隂阳於刑德同文轨於车书序臻玉烛之和岁恊金穰之庆毕献方物已闻四海之皆来钦授人时岂惟五赋之所养推此占天之要达於率土之氓亶是荒陬亦沾茂渥臣敢不恪遵侯度恭布王正春发秋成莫测璇玑之运寒耕暑耨愿从火食之风
代提刑谢赐茶表
使华远暨遽沐温言睿渥俯加更叨宠锡宠灵载集荣悸交深伏念臣猥以妄庸误蒙器使入聨省闼出领使台已再阅于星霜曾莫禆于毫髪只虞罪戾难逭典刑敢意宸衷特涣中天之宠夙驰使指分沾北苑之珍此盖伏遇皇帝陛下子育臣工天临遐迩特颁恩纪俯慰衰迟仰拜皇慈愧素餐之叨冒退尝仙品流燥吻以清甘未知报德之方誓竭捐躯之节
代太守谢赐茶表
使传经从曲轸中宸之眷诏函抚谕分颁北苑之珍仁不遐遗恩非常拟拜兴登受退省兢荣中谢伏念臣早缀艺文误蒙奬拔越从罪籍复殿藩维更旌河陇之微劳还畀蓬瀛之旧职念已周於岁律计无补於秋毫纡使指之光华发帝纶之温厚繄丹衷念旧之笃出银台荐新之余弱茗浮英想灵芽之濯茂浅膏賸馥流燥吻以清甘已期两腋之生风曷啻百金之洎馆此盖伏遇皇帝陛下海涵遐迩子惠臣工故虽驽蹇之姿亦被宠光之施拜嘉独幸玩味无厌札下十行莫称循良之效赐加一级只怀陨越之忧
谢除提举万夀观兼侍读表
臣某言凖告授提举万夀观兼侍读者三年怀绶讫无外屏之庸一节赐环宠预迩英之列抚病躯之晼晚省旧学之荒唐虽屡凟於聪闻曾莫回於涣汗中谢窃以本朝崇讲读之制盖容因事以建言上圣啓恢复之图尤欲酌今而稽古自非学该流略识洞经权何以上广睿明少禆政化臣之已试寜不自知初误辱於奬怜遂徧更於华要周旋二府每惭意广而才踈师帅一方自笑心劳而政拙向非圣明之照烛久为谗惎之甘心既逭谴诃复叨收召庀职琳馆既无倥偬之劳敷经露门仍奉清闲之燕谁与为地命实自天此盖伏遇皇帝陛下睿智有临缉熙是力禀既高於天纵德更就於日新安用诗书陋高皇之不学先访儒雅知光武之中兴致兹孤藐之踪获备详延之数受三锺十束终自媿於支离读八索九邱讵能追於倚相试图自竭仰称殊私尚期从欲之深仁俾遂投闲之素志
谢除知建康府到任表
臣某言伏奉告命除臣江南东路安抚制置大使兼知建康府兼行宫留守司公事两具辞免伏蒙赐诏不允及降圣旨不得再有陈请臣已於今月二十六日到本路界交割安抚使印二十九日交割府印讫奉香火於真祠甫及三年之久怀印章於帅阃不踰数舍之遥力疾到官感恩出涕中谢伏念臣赋分至薄受宠过优南渡艰难之初实从於羁靮中兴暇豫之旦已迫於桑榆嗟膂力之既愆敢壮心之不已况复抱疴於漳澨岂能卧治于淮扬惟是陪都独高诸郡龙蟠虎踞想一时建国之?凤翥鸾回仰初幸赐名之诏有行宫管钥之重有列戌师徒之雄烽燧不惊耕桑渐复岂图推择俯及衰迟此盖伏遇皇帝陛下躬孝悌以通神致中和而育物每简求於循吏以绥抚於疲氓曲轸遗簪猥叨出綍察臣去国虽久不敢忘畎亩之忠谓臣更事稍多或可付兵民之寄起之闲散委以蕃宣敢不仰体眷怀俯殚驽钝力行所学思善後图惟诚可以动天用固封疆之守惟公可以服物庶销奸宄之心少寛顾忧是为报効
谢除知平江府到任表
臣某言伏奉告命除知平江府已于十二月十三日到任交割职事讫者忱辞屡凟方甘斧钺之诛睿睠有加更冒藩维之寄布宣德意周览民风咸云辍帷幄之旧臣所以惠朝廷之近地虽伤痍之未复知休息之有期责望甚深兢慙罔措中谢伏念臣才不足以任重智不足以见微向以朴忠亲逢睿奬周旋政路但知数马之恭镇抚帅垣仅戢带牛之俗甫去朝而再闰蒙趣召于三秋温诏嗣颁修途夙驾密陪清燕荣冠迩联第廹衰残久苦负薪之疾坐尸宠禄蔑闻横草之劳再三沥危悃于冕旒万一报大恩于香火岂谓隆天之博施未忍弃捐复分便地之名藩曲加任使况阖庐之故国为行殿之陪都门号龙蛇恍已迷于陈迹台游麋鹿惊复见于明时地名富庶而帑廪屡空岁幸丰登而莩亡载道夫岂既愆之力可收共治之功此盖伏遇皇帝陛下勤俭守邦钦明廸德网罗衆俊休休焉如有容体貌大臣下下以成其政谓臣守两越之地粗免瘝官付臣以三吴之民更观来效亲承褒语不许辞荣臣敢不瘽身以字民力疾以从事傥能小补其敢告劳骤远枫宸实驰?于象阙頋瞻梓里庶经始于菟裘尚期终惠之私俾遂养疴之志
谢除知绍兴府到任表
领大涤之洞天方养疴于故里怀会稽之印绶承异宠于名藩拜恩不赀省已增惧中谢伏念臣奋身寒远操术迂?早辱圣神之知寖阶政事之选曲学泥古既已昧于经权直道事君初不择于夷险果由踰分遂蹈危机争前而媒糵者煽浮言之百车附下而文致者溢谤书之一箧告曾参而三至理或可疑畏杨震之四知初无甚愧赖睿明之洞照察愚悃之无他卒蒙全度之仁俾遂投闲之请不能者止乃分之宜重缘多病早衰永甘弃置敢谓曲成善贷复预使令眷怀帷幄之旧臣荣畀股肱之近郡矧是肇新府号久驻跸声履句践之故栖厉尝胆枕戈之志想神禹之遗迹服卑宫菲食之劳故此回銮之初示同留钥之重再命而偻曾逊避之靡容一节已趋岂衰迟之敢惮经由行阙赐对便朝进瞻法座之顒昂恍若钧天之梦想亲被训辞之温厚粲然华衮之褒荣近比所无叨蒙至渥此盖伏遇皇帝陛下躬虞舜之孝悌可通神明法文王之忧勤能治内外博求良翰共济康功念兹遗簪坠履之余付以皂盖朱轓之宠纡丈二之组视印云初瞻尺五之天望云伊迩谨当黾勉从事平易近民宣布恩言庶少苏于雕瘵申严条教期渐弭于奸偷报国之心捐躯是力
代内相谢侍读表
代言坡禁曾无深厚之词进直经帷复侍清闲之燕宠灵狎至荣悸参并中谢窃以荷槖论思固推荣於从列金华讲读尤密迩於清光自非学足以贯流略而不遗才足以赞谋猷而可用则何以仰承访问少助见闻而臣学既昧於大方才不周於世务偶以遭逢之异拔於冗散之中遍历清华居慙懵陋三锺十束粗厌足於支离八索九邱讵追参於倚相复陪迩缀寔忝睿知此盖伏遇皇帝陛下道冒域中识超物表光明之学初无假於缉熙盈成之功又不忘於持守参稽治忽於前世博采耆明之大儒盖将裒益於多闻岂止奉行於故事遂容一介辄簉羣英固当深体慈怜弥加勉励念润色讨论之重微一得之可称当燕见紬绎之求庶万分之或补
代大理寺卿断絶奏案表
不令而行黎民於变有耻且格比屋可封曾无请谳之辞或下平亭之吏颂声交作协气旁流中贺窃以作律止于九章示简用惩於密网求情必以五听致详惧失於单辞尤谨罪疑更从中覆惟上圣以列用中罚而斯民不犯於有司咸蹈四维自忘五过下逮八荒之远亦停三覆之烦置辞既息於邮传当罪不劳於吏议事无倥偬日以舒长恭惟皇帝陛下端命穆清宅心昭旷治具明于画一化工恊于登三放德而行物被昭天之施惟刑之恤狱无画地之讥致囚系之屡空亶刑章之几措臣等获承嘉会亲覩极功絶笔丹书安用惠文之弹【原本缺三字】青史下卑宣室之斋居
牋
冬至贺皇后牋【九道】
斗杓回子斡万宝以潜萌天统为元恊三阳之肇复中贺恭惟皇后殿下化隆内治德茂坤承时乘荔挺之和福萃椒涂之懿臣蚤依慈训欣遘嘉辰丕承滋至之休永赞无为之化
周正应律是为三统之元汉殿迎阳大合八能之奏中贺恭惟皇后殿下柔明逮下博厚丕天夀偕爱日之长福衍大川之至臣猥缘弱质获侍慈顔冀乘荔挺之和永播葛覃之颂
珠躔正度圭延爱日之长缇室飞灰律表微阳之动中贺恭惟皇后殿下坤仪博厚隂教修明顺履芸芳之辰大集椒涂之庆臣托踪霄极佩训慈闱夀永配於天长喜实增於鳌拚
穷隂变陆肇建统于天元爱日临圭复迎长於宝历中贺恭惟皇后殿下柔明秉德慈俭饬躬乘嘉旦之芸芳拥遐龄而椿茂臣疏荣茅土承训椒宫庆方锡於龎鸿喜第深於鼔舞
嶰龠均时播黄宫之恊气洛圭正度延北陆之祥曦中贺恭惟皇后殿下位正坤承道随阳长乘荔华之萌动拥椿夀之龎鸿臣谬列藩封钦承壼训式际光华之旦第深鼓舞之诚
定景圭躔衍祥曦於北陆飞灰玉琯动恊气於黄宫中贺恭惟皇后殿下德厚坤元化隆内则顺复三阳之应茂迎五福之升臣毓质璿源承顔椒幄欣际践长之旦敢殚善颂之私
天正肇序时惟万物之元律本道和气应一阳之复中贺恭惟皇后殿下宝慈逮下顺德承天乘荔挺之芳辰辑椒涂之景福臣猥缘弱质密侍慈顔敢殚善颂之诚益茂无疆之庆
鲁台占象先五物以观云嶰律播时庆一阳之袭管中贺恭惟皇后殿下道全翕辟躬履俭慈逢至日以践长宜降年之有永臣久依慈诲谬分茅土之封昭受鸿休克配冈陵之固
斗回建子重一统於天正隂极生阳滋太和於律本中贺恭惟皇后殿下坤仪静顺隂教修明载临亚岁之仪益茂承天之德臣分封藩国窃芘宸庭瞻谷旦之光华抚微躬而拚跃
贺皇后新正牋【十道】
玉琯移春淑气潜回於动植椒觞献夀驩心自格於华夷中贺恭惟皇后殿下德配坤元化隆内则顺履更端之旦茂迎长发之祥臣猥以弱龄获承於慈诲欣逢献岁第极於?祈
履端於始邦存鲁史之规引达於寅气得夏时之正中贺恭惟皇后殿下坤仪静顺隂教修明践王春之至和集长秋之多福臣璿源毓质椒屋承顔欣吉日之来临抚微躬而窃拚
气恊青阳啓四时之首祚祥生紫禁均万国之欢心中贺恭惟皇后殿下躬俭齐家宝慈逮下受椒觞之醇旨锡椿夀之龎鸿臣谬列藩封获依宸极式际光华之旦尤深拚跃之诚
一岁更端布始和之治象九仪辨位蒇元会於昕朝中贺恭惟皇后殿下渊静在躬俭慈为德体阳和之引达赞圣治之重熙臣毓质天源疏封侯服式讲三朝之会实同四表之欢
肇新宝历仰观七政之齐告庆大庭丕展三朝之会中贺恭惟皇后殿下母仪万国坤载羣生属玉律之回春宜椒宫之锡羡臣夙依慈?莫报鸿私欣吉旦之亲逢竭诚心而请祝
一岁更端验微阳於缇室三朝蒇会荐景福於椒觞中贺恭惟皇后殿下厚德承天徽音迈古迎四时之首气裒百顺於懿躬臣毓质仙源承顔秘掖隂消六沴寜烦苇索之禳欢动九宫共上椒盘之庆
三元首祚迎淑景於东郊六服会朝旅贡珍於北阙中贺恭惟皇后殿下气凝翕辟德体俭慈履端月之至和膺永年之景贶臣居慙弱植获侍慈顔苇索饯寒已潜消於疠疫椒盘献岁敢自竭於忱诚
隂穷寒律已毕就於岁功气袭春郊复更新於历纪中贺恭惟皇后殿下化隆隂教顺体坤承茂迎引达之期益大资生之德臣居惭穉齿获际昌宸桐叶赐珪谬疏封於名壤椒花献颂共伸祷於慈闱
凤历更端允恊夏时之正龙廷告庆复新汉会之仪中贺恭惟皇后殿下体顺承天宝慈逮下迎岁元之啓旦俪宸极以同休臣毓质璿源承顔紫禁分荣茅土早误忝於疏封只荐椒觞敢竭诚於善颂
璇玑审度日始正於虚躔珠纬宣精斗载临於寅次中贺恭惟皇后殿下至诚宝俭厚德资生乘引达之阳和赞重熙之圣治臣分辉霄极窃庇宸帏彩服承顔欣际光华之会椒觞举夀永期福禄之绥
代宰臣夫人贺皇后亲蚕牋
戒蚕事以身先式示庶民之劝择妇官而卜言遂成三洒之仪仰盛德之时行蔼芳声而远播窃以勤则不匮安实败名制彼裳衣是乃御寒之赖休其蚕织可忘卒岁之虞允资躬率之方用广风行之效矧郊庙神灵之奉礼必贵於肃雍则缁裘丝枲之功身宜致其诚信为时淑哲克佐圣明恭惟皇后殿下继天道以正坤元助阳功而理隂德秉耒耜於帝籍既观万乘之行载鈎莒于公桑肆及三宫之盛勤劳一日衣被四方妾等获奉徽音与瞻懿范教刑茧馆共知妇职之修人用丝身永赖母仪之化

[book_title]卷五
钦定四库全书
毘陵集卷五　　　　　　宋　张守　撰
劄子
经筵上殿时务劄子
臣久去轩陛孤陋寡闻比蒙召寘经幄复瞻穆穆之清光千载之遇敢不竭愚虑以凟天听窃惟今日之先务有六而外患不与焉盖敌国相争莫先自治试为陛下毕其说一曰立国二曰察言三曰任贤四曰使能五曰抑侥幸六曰破朋党何谓立国陛下廵幸江浙行且十年去冬金人不能渡江入秋以来复无他警议者便谓长驱深入恢复中原以立大功时不可失臣以谓今日之骁将励兵蓄愤养鋭固可折箠而笞刘豫顿辔而还旧京然不过策勲第赏为一时美观而未为国家长久之利也何者敌国尚强藩篱未立秦晋韩魏之地强兵健马之区悉属於彼就使尅复州县能保有其土地而抚奄其人民乎千里馈粮能不乏乎为今之计当一意经理淮甸以壮屏翰驻跸建康暂为别都储粟练兵自为不可攻之计然後待时而动一举而图万全此立国之谋也何谓察言伏自陛下大开言路谋行计从上之宰执进呈次之台谏论事下之百官转对远之草茅上书发言盈庭未易决择又况知言自古所难臣顷承乏台属首尝以伊尹之言告陛下矣曰有言逆心必求诸道有言逊志必求诸非道臣每谓听言莫要於此盖不知人主所向而言鲜有不逆者迎合人主所向而言鲜有不顺者因逆心而求其是因逊志而求其非则十已得五六然後考核其邪正参订其虚实於是或用或舍鲜有不当矣此听言之要也何谓任贤宣王之中兴任贤使能而已禹之戒舜则曰任贤勿贰所谓任者非止崇以爵位富以禄廪而已求之欲审付之欲专疑则勿用可也用则勿疑可也求之审则当其才付之专则尽其用孟子所谓左右诸大夫国人皆曰贤而後用之则求之审矣齐威之用管仲一则仲父二则仲父则付之专矣不然则畏首畏尾救过不给何暇展四体而修职业乎夫求之既审付之既专又在久任以责其成功尧之用鲧而陻洪水为害大矣必俟九载绩用弗成而後黜尧岂不恤昏垫之民哉盖守当时三考黜陟之法也况或一时之举措有纎芥之失一人之爱憎有毁誉之私随即废置不惟不尽其材而法令弛张莫知其端恩讐报复各快其意徒为纷纷无补治道臣愿陛下苟得真贤则略其细故不规近效以责成於持久此任贤之道也何谓使能能则与贤者异矣使之则与任者异矣贤者而役使之则无以尽其心能者而信任之则必有误於国盖才可以办事者未必贤也左右近习百司庶府各因其能使办一职则事无不举然非当信任也又在弃其小瑕録其大略舍其旧恶许其自新故使智使勇使贪使愚如封伦裴矩以奸亡隋也而以智佐唐李佑贼将也而卒缚吴元济天下之才未尝不可用也顾使之如何耳若乃以春秋责备之义以使能则能者不可得而用矣能者不得而用则不过取夫碌碌闒茸不才之人夫闒茸不才之人虽无显过而败事必矣不可不戒也此使能之方也何谓抑侥幸艰难以来风俗败坏贪怀苟得炽於前日在下者既启侥幸之心在上者遂行姑息之惠名器日轻费出日广民力愈困国势愈弱朝受一命则夕图堂除一有除授则继求迁擢除代至三四辈待次至十余年稍加裁抑则谤起於下而怨归於上甚至以危言上惑宸聪卒如所欲而後已为今日之计痛加裁抑势或难行如内外官吏足以任使矣不必更增员阙也既有代人矣不必更有除授也官吏将士之俸廪足以赡养矣不必更有增益也人既习安无所归咎至於为人而设官有求而必予於是纷纷竞起人有觊觎而纪纲日隳无以善後矣要在稍严资格奬用静退之士以息浮竞之风凡妄行申请攀援不已者痛惩而申儆之则息侥幸之渐也何谓破朋党朋党之祸尚矣孔子曰君子羣而不党则君子固无党也然义理所尚不谋而同故闻善而相称誉见善而相荐引未必有心而近於为党唐虞九官济济相逊武王十乱同心同德帝王之盛节也小人欲排陷君子将一举而尽去之求其过而不得则一指以为党耳善乎欧阳修之论曰欲空人之国而去其君子者必进朋党之说欲孤人主之势而蔽其耳目者必进朋党之说欲夺国而予人者必进朋党之说汉之末以朋党禁锢天下贤人君子而立其朝者皆小人也然後汉从而亡唐之末又先以朋党尽杀朝廷之士而其从者皆庸懦倾险之人也然後唐从而亡所谓一言丧邦者如此岂不痛哉古者上以直道用人故殛鲧而兴禹诛蔡叔而封蔡仲下以直道自任故祁奚举其子崔佑甫多除亲旧载在经史号为美谈况非父子亲旧而以其类逐之曰朋党此何谓也本朝庆历之间韩琦范仲淹杜衍富弼辈尝以为党而尽逐之矣以至元佑之间又以司马光等命之曰奸党而禁锢之矣大抵人指以为党者多贤士凡进朋党之论亦必痛惩而申儆之此破朋党之策也陛下於此六者每致意焉则中兴之期指日可待其他细故不足为陛下道也然以陛下之英睿天纵固深明乎此而区区以为献者特在於果断而不疑力行而不怠又必以诚意先焉大学曰欲治其国先齐其家欲齐其家先正其身欲正其身先诚其意故诚者天之道也臣愿陛下正心诚意造次不忘终始惟一董仲舒曰事在强勉而己矣强勉学问则闻见博而智益明强勉行道则德日起而大有功书称汤德日新盖欲常新而不蔽也诗称汤圣敬日跻盖圣欲有进而无已也傥强勉而行之则圣帝明王异世同符人自归心天自悔祸天下不足治四裔不足平中兴之业不难致矣顾虽书生常谈无新奇可喜之论而臣区区平昔笃信而可行者不过如此惟留神裁择天下幸甚取进止
应诏论事劄子
臣某今月二日伏奉诏书以却敌之初图善後之计凡今攻战之利守备之宜措置之方绥怀之略可悉条具来上者仰惟陛下体虞舜之逹聪迈成汤之好问不间遐迩务闻至言窥德意之所存则中兴之功指日可俟臣虽固陋不肖疾病久衰受恩至深论报无所敢不竭所闻以对然言方盈庭不当枝词蔓说广援古今以烦乙夜之观姑论利害之实愿留神裁择议者必谓敌人既遁当追奔逐北恢复中原以快宿愤臣谓中原固可唾手而取也倘一战收复而能保固其土地阜安其民人则善矣得土地而未能保固得民人而未能阜安是自困之道也明诏四事臣以谓莫急於措置措置苟当则余不足为陛下道也盖措置失宜则不能守备守备不固则不能攻战攻战不胜则不能绥怀去冬敌人长驱以抵淮甸盖以措置未能无失故也夫防江不若防淮防淮然後可以驻跸建康驻跸建康然後可以经营中原此缓急之序也臣请言措置之大略其一措置军旅其二措置军食何谓措置军旅神武中军当专卫行在而以余军分戌三路一军驻於淮东一军驻於淮西一军驻於鄂岳或荆南择要害之地以处之使北至关辅西抵川陕血脉相通号令相闻唇齿辅车之势则自江而南可以奠枕而卧也然今之大将皆握重兵贵极富溢前无利禄之望退无诛罚之忧故朝廷之势日削兵将之权日重而又为大将者万一有称病而赐罢或卒然不讳则所统之衆将安属耶臣谓宜拔擢麾下之将使为统制每将不过五千棊布三路朝廷号令径逹其军分合使令悉由於朝廷优假朝廷之权以用之然後可以有为也何谓措置军食诸军既已分屯诸路则所患者钱谷也然所费多寡在彼犹在此尔则所患者转输也然祖宗以来每岁上供六百余万户悉出於东南而转输未尝以为患也今宜以两浙之粟专供行在而江东之粟以饷淮东江西之粟以饷淮西荆湖之粟以饷鄂岳荆南量所用之数责漕臣输将而归其余於行在钱帛亦然恐未至於不足也然自艰难以来漕运之船悉归漕司仍与诸路各造一二百只专充粮饷如有官司或诸军拘留则令漕臣州县闻诸朝而痛惩之诸军钱粮既无乏絶之患然後特降诏书戒饬诸将申严纪律不得秋毫侵扰州县以复业之民户口多寡为诸将殿最岁终遣官核实而升黜之则民得以还其乡里而田野日辟生齿日滋江北州县有兴复之期矣如是措置既定候至防秋复遣大臣为之都督使诸路之兵进相援退相保如常山之蛇首尾相应居则可以守备进则可以攻战可以传檄而定伪齐可以折箠而笞强敌可以保固其土地而阜安其民人绥怀之略亦在是矣然臣复有区区之愚诚敢因清问之及而冒贡一二敌人之轻中国尚矣去秋之来妄意车驾远避则大入江浙如曩岁之易也今既挫衂怅然而归後必不敢轻入使其复来计须悉兵举国以取必胜是宜陛下留神於善後之策也如前所陈措置大略臣熟计之犹为末也究其本原则在陛下内修德而外修政耳召公之告武王曰明王慎德四裔咸宾惟修德可以服四裔也周诗之颂宣王曰内修政事外攘不庭惟修政可以攘不庭也此皆书生常谈初无惊人可喜之论然简约易行悠久见效则未有此二端之为要也盖所谓慎德不过正心诚意畏天爱民俭於家勤於邦远声色屏货利兢兢业业凡可以累德者无不戒也持久不勌盛德日新四海爱戴而不忍去何患四裔不服乎所谓修政不过任贤使能信赏必罚任贤者非止崇以爵位苟知其贤则一切信任而不复致疑使能者不必信任苟有一能则随其才分俾尽其才信赏以劝功不以所喜而与之必罚以治罪不以所恶而夺之以至抑权幸裁冗滥谨法度兴亷耻凡可以害治者无不去也正朝廷而正四方何患域外之不治乎伏愿陛下果断而力行之臣言狂瞽不足以称塞明诏俯伏以俟诛殛取进止
乞吏部破格差注劄子
臣伏见吏部员多阙少差注不行盖缘西北多系金人或盗贼残破去处士大夫惟欲官於东南东南之阙不足以给之反有留滞失职之叹而西北州县遂致久阙正官职事旷废今取会到侍郎左选见在部人四百九十员而河东河北陕西京东西经使阙三百余处无人注授则其他三选亦可知也臣愚欲乞将应残破州县并令吏部破格差注一次候任满日与转官资以示劝奬庶几人有寸进之望不辞险阻之劳上无旷官下无失职如有可采即乞特降睿旨施行取进止
乞裁损买翎毛劄子
臣近凖转运司牒福州凖备户工部符提领军器官申请合用翎毛依打造箭头体例令两浙江南东西福建路每州并大县各买四万二千茎小县二万九千四百茎并随箭头赴行在送纳臣契勘福州先凖枢密院劄子备奉圣旨打造箭头每月大县一万小县七千每季赴行在送纳已遵依施行外本州每月虽打箭镞十万五千只人力工料可以督责取办不敢更有申陈惟翎毛一事则不获已须至奏禀如福州十二县内大县七并本州每月共买三十三万六千茎小县五每月买一十四万七千茎一月总计四十八万三千茎一年总计五百七十九万六千茎均大小一月约买四百万茎一岁近五千万茎缘翎毛惟鹅鴈可用而两浙江东西等路出产在本路惟漳泉州稍稍有之数亦不多而鹅鴈之属福州又絶难得民间或养一二鹅已为奇物一鹅可用者才十余翎本州一年买发五百七十余万委是难以计置昨绍兴元年二月朝廷抛买三十万茎限半年起发为非出产具申都省续蒙指挥只买七万五千茎去年二月亦抛买二十万茎是时臣多方措置招邀漳泉客贩增价收买仅得数足今则诸路州县皆有抛降而又数目浩瀚无缘可得窃恐有误朝廷指凖使用他日虽黜责官吏恐亦无益欲望睿慈诏有司裁损数目行下出产州军寛限计置庶几可以办集臣备员一路目见利害不敢缄默取进止
贴黄
臣本路节次承凖指挥打造甲叶箭镞及变卖度牒起发海船制造战舰皆已遵禀施行凡人力可办者不敢择事独有月买翎毛无从可办实恐有悞军期使用伏乞睿照
臣契勘翎毛本不直钱只因官买小人乘时射利踊贵可骇访闻目今一茎已三十足钱若科买民户则倍费骚扰然亦卒无可纳必致枉加刑责若置场依价和买则亦枉费财用兼会计诸四十州军所买一月无虑六七百万数目太多恐卒使用不尽当财用窘阙之际高价收买诚亦可惜?本州作院共鹅翎十八茎可供弓箭十只今来所抛翎毛比见大箭镞数巳倍多兼体问得弩箭神臂弓神劲弓箭皆可用鸭翎并乞下军器所相度施行
乞安养宗室劄子
臣伏见自陛下廵幸东南内外宗室流落州县虽有存恤指挥所得请给或有或无颇多失所以至或寓旅邸或在市?与民庶杂居饮博鬭讼不能自爱诚可嗟悯盖缘待之未尽善也契勘两京旧有敦宗院有屋宇以居止有钱粮以赡养有官吏以检察宗子各有统属稍获安处今来车驾驻跸临安臣愚欲乞仿两京旧制於两浙东西路各权置敦宗院各就大郡踏逐寺院或官舍擗截以充每院差近上有年德宗室一员知宗正司置主管财用一员兼知宗正丞监门官两员取会诸州以见今赡宗子钱米尽数发赴财用所按月支给如不愿入院或往别州居住者并罢支钱米等如合圣意即乞下有司讨论条制议酌施行不惟使天支不至失所亦渐就检束不至为非仰称陛下敦叙之意臣忝侍帷幄假守近藩目覩利害不敢缄默惟陛下裁择取进止
论禁军逃亡劄子
臣访闻行在禁军近日颇有逃亡数目不少亦或将带器甲前去其本营寨避免责问不敢画时尽数申报深属不便兼闻衆军日逐食钱干办部辖人减尅乞取仍不即时给散因致逃亡方陛下选将练兵以图中兴拊循士卒廪赐优厚惟恐失所而小人冒利使陛下实惠有所不及窃恐逃亡不巳为害甚大欲望睿慈诏三省密院取会五军日近逃亡数目内数多者本寨将校以及统制并赐责降施行所有今後减尅乞取五军食钱分文以上并以军法从事许人告说所贵军情少安人思自効其申报逃亡不实不尽亦乞严立法禁谨録奏闻伏候勅旨
论防秋士大夫求去劄子
臣闻事其亲者不择地而安之孝之至也事其君者不择事而安之忠之盛也臣子无二义忠孝无两心利害休戚莫不同之比年以来纪纲隳坏风俗雕薄士大夫无奉公守节之诚有全身远害之计一旦缓急委君父而不顾此靖康之末可为痛哭流涕者也陛下践祚训敕丁宁德音屡下固宜操心励行一洗余习而怀利後君其风未殄比者防秋在期方事备御而行在职事官或求外任或丐宫祠或托故谒告各欲便私而去则国家何所赖於士大夫耶夫以陛下不惮勤劳冒犯寒暑驻跸淮甸思济艰难而策名委质享有禄位者顾宜戮力勉死各効所长今乃才涉秋冬人自为计委君父而去之原其心忠义安在则缓急之际卖国奸利可以灼见而不疑也昔汉高祖起丰沛与诸将间关战鬭之中以定汉业至论功行赏则曰诸君独以身从我多者三两人惟萧何举宗数十人从我功不可忘也故萧何之功遂冠诸将夫从高祖者受上赏则今日委陛下而去者可置而不问耶欲望圣慈揭牓朝堂明示勅戒使士大夫徇公忘私先义後利协心尽节以图中兴庶几纪纲稍振风俗少变上副陛下有为之意取进止
又乞疾速讲求防秋事务劄子
臣仰惟陛下修政事练军实慨然有意於中兴之盛然今之最大且急者莫过於军政本朝之兵自童贯高俅等坏之而劝沮之法废骄惰之风成出戌则亡遇敌则溃小则荷戈攘夺以逞大则杀掠婴城而叛天下可用之兵无几矣唐史有云置兵所以止乱及其弊也适足为乱又其甚也至困天下以养乱今日之势盖几於此改弦易调顾可缓乎伏覩建炎元年十一月诏侍从以上各具所见考古军政可行於今者条具以闻逮今累月未闻有所献纳以副陛下大有为之意者今朝廷虽有置振华新军指挥议者尚虑招集选择未易充数循习效尤或蹈前辙及所以给养之具训练之要节制之方亦当讲求臣窃过计以谓防秋之期止三数月寸隂可惜穷日力以图之尚恐不及欲望睿慈申严去冬之诏或责以旬月使悉意开陈或召至中书给笔札条具庶几博采衆智宜有可行而陛下诏令不至虚出取进止
又论大臣当讲究防秋劄子
臣伏见陛下驻跸建康已四十日敌师止於东平防秋近在旬月而经画设施未见端绪中外忧恐不知所出近尝颁降防秋之策十有六条人未以为然内外臣寮駮论甚多臣亦尝条上其失特蒙开纳未闻施行而前日指挥布在远迩扰而无补恐必误事兼又江北未有措置官吏兵民莫不疑沮以为朝廷置之度外矣臣窃惟今日保有江南宜图万全一有蹉跌覆水不救非若前日维扬尚有南渡之计也访闻大臣在政事堂虽穷日力颇亦困於文书之冗宾客之劳不得专意於经济之务盖所谓文书者多常行细事所谓宾客者率干求差遣敝精神於无补使其少休仅容食息而已岂复更能有所经画日月逝矣臣窃惜之臣欲望睿慈诏谕大臣拨置常行文书付之都司或六曹长贰一面行下除授差遣则更加考核引用恬退之士以息奔竞庶得凝神静虑思所以备御之策若之何而拒战若之何而固守若之何而将士用命若之何而资粮不乏朝夕讲究以次施行不然则与去年秋冬无以异也昔汉王吉言於宣帝曰欲治之主不世出公卿幸得遭遇其时未有万世之长策举明主於三代之隆其务在於簿书期会断狱听讼非太平之基也唐太宗谓房玄龄杜如晦曰比闻听受词讼日不暇给安能助朕求贤乎因敕尚书细务属左右丞惟大事应奏者乃关仆射此皆前世之明法又况今日艰难多故尤当急所先务惟陛下留神天下幸甚取进止
又论江北知州防秋劄子
臣窃谓防秋之策莫先於江北而措置备御莫急於郡守今去防秋才一两月淮甸之间郡守阙而未除者扬州黄州是也除而未到者光州之吕某寿春之张某楚州之刘某是也有耄昏而无能为者蕲州王某是也有罢懦而不事事者无为军之王某是也欲乞睿慈将见阙去处早赐差除未到之人促令之任其日月已久计程未到者量加谪罢不可倚仗者别行选差庶几秋冬不致误事取进止
又应诏论防秋利害劄子
臣凖本台牒凖尚书省劄子奉圣旨防秋在近朝廷虽已措画尚虑未尽令行在侍从职事官条具利害实可施行事闻者臣伏覩朝廷措画防江利害止是江南一岸事宜臣以谓江北先为之防然後江南可守何以言之江北诸州类经残破无兵可用无粮可食他日敌至官吏遁逃则敌?城市修器械具船筏与我对垒磨以岁月为患实大臣故曰江北先为之防然後江南可守也然而江流绵远南自荆南而至平江北自汉阳而至通泰当国家伤残之余兵有所不足力有所不逮而又高邮楚泗干戈未静诚亦难矣今日之计当并力招捕淮南之寇一面措置防拓以为限隔且示朝廷不以江北之地置度外也夫江流虽远古人以谓犹人之一身皆可受病而备御风寒不过数处盖亦先其所急後其所缓耳使敌由襄阳荆南顺流而来则南岸之兵及水军战船如今所画足矣若由京东而来则当御於楚泗若由京西而来则当御於庐寿光濠以拒其冲次於蕲黄舒和以断其渡此皆所急之地也仍各差兵将量给钱粮付两路制置使同守倅监司参以民兵相地形之险易随宜措置务要明远斥堠预知敌情然後在我之计可行矣古之都江南者岂专大江之险而能却敌哉亦必有制胜之道而强弱衆寡盖不论也苻坚以百万之师而窥晋室自谓投鞭於江足断其流可谓强矣晋令谢玄兵才八千乃絶淝水决战而胜之今使敌由京东西淮南为南渡之计则当效东晋之拒苻坚然後为得也曹操入荆州得船步兵数十万而下吴会水陆俱进可谓强矣吴遣周瑜才精兵三万逆战於赤壁而胜之今使敌由汉江荆南上流为南下之计则当效孙权之距曹操然後为得也若止区区自守江岸不为进取之谋窃恐未为得策又况敌人长技唯恃鞍马彼舍鞍马从舟楫已非所利我以舟师御之则以我所易攻彼所难击於上流诚为至计若庐寿光楚泗蕲黄舒和不能防遏或不幸而渡江则亦当急击於中流使不得济若其及岸则势力十倍矣昔魏文帝以十余万衆欲渡江见波涛汹涌而叹曰嗟乎固天所以隔南北也遂归则江亦未易渡也所可深虑者将骄卒惰望风畏怯敌人未至曳兵而走则虽大江之险亦不足恃也今必上自御营使下委制置使督厉将士三令五申上下连接左右应援一有逃避不问大小衆寡必正军法然後此弊庶可去也且以前日诸处郡守或望风弃城或开门投拜皆当正典刑也今虽至甚者不过贬官二等极止放罢窃恐他日敌至皆不复固守矣前日所遣将帅或不战而遽返於中途或无功而徘徊於他路皆当正典刑也今既置而不问又从而超加爵秩极於尊崇窃恐他日遣将亦不复拒战矣此在今日最为可忧臣愚欲望陛下诏诸路帅守及防秋所遣将帅谕以前日逃遁失守逗遛无功之人盖缘朝廷已前号令不明失於申警聊示寛恩以责後效自今以往复蹈前辙必诛无赦亦复三令而五申之庶使玩法废职之人有所警惧防秋利害莫大於此狂愚之言惟陛下裁择取进止
乞?决狱囚劄子
臣伏以国家自祖宗以来哀矜庶狱盛夏之月必御便殿踈决在京见禁罪人以及三京行之积年未始或废比自金人俶扰去岁陛下即位於艰难之初不及举行人虽不能无疑犹以谓陛下龙飞已肆大霈或可暂罢至如近日暑气渐隆囚禁不少祖宗令典不宜废阁虽云銮舆暂驻淮甸而京师诸夏之本已降诏聚粮以图还阙德泽所先宜不可後伏望圣慈检会故事施行缘大理寺狱并在行在所有扬州亦乞权依四京施行谨録奏闻伏候勅旨
论盗发本路监司帅臣不即捕治劄子
臣伏以盗贼窃发责之廵尉廵尉不能制责之守倅守倅不能制责之监司帅臣监司帅臣又不能制然後命将出师以致天讨此祖宗以来上下内外维持治功不易之理也近缘金人绎骚草窃时起合党婴城以逞其暴廵尉守贰或不能制则监司帅臣之责也而监司帅臣往往隂拱坐视一方之鱼肉涂炭而莫之恤必待王师之至然後敢前则朝廷何所望於监司帅臣耶近者秀州军贼为变本路监司固当帅先统一路之兵薄於城下攻围殄灭借其未能犹可以折奸锋而备冲突也殆逾旬月大兵将至而提刑王翿尚留湖州赵哲尚留平江府界上漕臣留杭州无一人肯至秀州城下者必待张俊大军入境而後稍集夫以秀贼才四百余人而浙西八州厢禁将兵新旧弓手无虑万人合从扑灭直差易耳而乃环视不进若非陛下驻跸在迩出师遣将捷於建瓴岂不滋恶稔祸养成大寇以贻朝廷之深忧耶盖缘异时钱塘镇江之寇尽仰成於王师而一时监司皆置不问遂乃玩习顾望以为当然臣恐他日六飞回驭而江浙之间复有狗吠之警则国家本根之地一委之度外矣日者建州之寇亦以监司非人涵养半年有余卒不能制苟玩之弊不可不惩所有浙路监司等不即会合城下讨灭秀贼之罪伏望睿断特赐施行不可谓贼已平荡而忘後来之患也取进止
论淮西科率劄子
臣伏自陛下践祚以来询求民瘼德音屡下丁寜恻怛凡扰於民者一切蠲罢所以固结人心而建中兴之大业也近复有臣僚上言州县於百姓户下科率金银钱米巳蒙圣慈令监司按劾重寘典刑臣窃闻淮西提刑司缘寿春府霍丘县屯驻高武略人马公行文移於寿春府庐光濠州每人户家业钱一千贯逐人月纳钱一贯米一石前去霍丘县送纳其小贴子云如本县不即均敷必定分拨高统制人马於本县驻劄虽至小县亦令每月认定千缗千石臣契勘今之家业及千缗者仅有百亩之田税役之外十口之家未必餬口今更使之岁别出钱一十二千米一十二石而送纳脚剩之费因缘乞取之弊又在数外理难供输供输不前必亡而为盗矣又况淮西数州皆遭丁进及羣盗经过民力已乏而重困之体国爱民者固如是乎初无朝旨擅行科率德音踵至恬不为念奉法遵职者固如是乎且州县科率为监司者即当奏劾而躬自为之何以亷按一路既自知非法虑州县不从乃欲移屯人马以恐制之又岂部使者所以待部属之理也欲乞圣慈特赐究治施行窃虑诸路更有似此去处亦乞申严戒约所有霍丘县高武略人马闻亦系招安贼徒亦早赐措置分屯庶几不至奸吏因缘侵扰良民而陛下之德意实惠不为虚文也取进止
又论淮西科率劄子
臣近覩舒州太湖县税户程继亨等经御史台呈诉称本县追唤劝谕出备人夫钱粮材植甎瓦等赴州筑城今来舒州城基东北两壁尽临溪河沙堧之地逐年山水泛涨冲荡不常虽有古迹半在沟浸之处难以回互设或成就即基址不坚至春夏间山水复泛随即颓毁所费浩大实为搔扰具到画一事件内太湖一县总计费钱四十八万八千余贯本县自第一等至第四等人户家业止有四十九万五千余贯今竭尽本县人户累世所积活业仅能当上项所科之数委是破荡百姓家产及自靖康元年以来为军兴之时官司节次於人户名下备贷钱银粮斛应副本县弓手民兵战马及诸处勤王兵马经过又经贼盗烧刼人户失业甚多今来筑城所费以民间实直约用钱三百五十万七千余贯虽蒙朝廷结降度牒一百道计二万贯文尚不及百分之一其余月尽出民间不惟人户困乏又盗贼未息商旅阻隔亦无人承买缓急官司催督枉遭刑责等事臣访问舒州自军兴以来累经科率及盗贼经过人户至今未敢归业而修城之费数倍他州竭民之产未必可成又闻提刑司节次催督未见毫髪之利而害巳不赀设使竭民力以成之未必有能守之人可守之粮也今?人户所陈欲望睿慈委官体究诣实或稍候人归业检计实费渐次修整庶免搔扰离散之患取进止
又论军期科率劄子
臣伏见州县军兴以来用度不继或缘修城或缘犒赏劝委人户各出钱米廹以军期恐以军法莫敢稽缓民力重困虽朝廷禁约三令五申然一时之急冒法趣办或不能免故法令或有时而不行加以州县贪吏诛求无艺费出无节以所裒率谓不系省司钱物收支不明私自润入监司无由按察情弊欲乞圣慈申严旧法如有缓急收到军期钱米并仰本州收附赤历分明支遣知通书押结转监司所至取索点检驱磨庶几不至重敛困民以称陛下惠绥元元之意取进止

[book_title]卷六
<集部,别集类,南宋建炎至德佑,毘陵集>
钦定四库全书
毘陵集卷六　　　　　　宋　张守　撰
劄子
乞诏大臣讲求政事之大者劄子
臣闻天下之势运数修短存乎天强弱治乱本乎政事在天者不可为而政事之在人者不可不勉也窃惟国家承平之久振古未有而播越之祸亦振古之所无然而祖宗德泽之深基本之固运数延洪与天无极陛下以神武纂承四方延颈拭目以观中兴则内修政事外议战守在於因时设施以隆不拔之势仰惟陛下忧勤仄席日再御朝而公卿羣臣上体焦劳废休澣穷日力孜孜奉国不为不至矣然未见赫然有所施设以慰天下之望也夫扶颠必期於正持危必期於安援天下之溺必期於获济固宜贤者尽其虑智者竭其策勇士奋其节怯士勉其死若乃遵常守故济济相逊而劳形怵心於簿书米盐之间臣恐未足以致太平也恭闻太宗皇帝常谓大臣曰卿等所奏簿书乃是常事惟时务不便尤须极言其失又以在位诸臣自负才术既用之後罕有悉心当事者以责任大臣今兹艰虞圣哲驰骛不遑之时尤当爱惜寸隂以急先务又况今春金人践蹂京西残及陕右意其秋冬之间必大举深入汲汲为备犹恐不及也臣愿陛下诏执政大臣惟以治军旅选将帅严守御广储积捜求人材慰安人心系政事之大者专意讲求凡细微不急之务付之都司六曹长贰检详祖宗法令处决行下庶几精神心术不致烦劳目力不致虚费有以上助陛下大有为之意仰答太宗所以为子孙无疆之图也汉王吉有云欲治之主不世出公卿大臣幸得遭遇其时言听计从而未有建万世之长策举明主於三代之隆务在簿书期会听断讼狱此非太平之基也宣帝用是总核庶政以致中兴臣之区区诚有望於今日臣言狂瞽惟陛下裁择取进止
乞戒谕诸将劄子
臣近者具奏乞预为备御之计颇蒙圣恩特赐采纳今者伏闻敌兵遽入复夺河南驱率诸叛分据要地远近惊骇流窜失所恭想深轸圣虑臣不胜悚惧当炎暑之际未必长驱而深入然无恃其不来可也仰惟陛下神谋内断必无遗策然朝廷所恃者三大将之兵使其协谋同力则敌国虽强岂能窥觎然远近之论犹虑大将所见不一或失其机会今日之忧无大於此者臣本路钤辖张琦者顷在伪齐踰年而归臣尝询考彼国事宜琦云彼所谓四太子者每见必问本朝曲折尝言本朝诸将不和若兴兵攻之决不相救援遂有轻视本朝之意是知诸将协心则破之必矣欲望圣慈特降亲笔授以成算仍遣大臣谕旨见可而进不分彼此务在破敌虽地界之远近钱粮之有无亦许相通首尾应援如常山之蛇则以此衆战何往而不克矣臣衰病不足以策大事区区过计实以国之休戚大臣所同故敢冒献狂瞽惟陛下裁赦取进止
谏车驾亲征劄子
臣伏闻金人窥伺淮甸遣将出兵俟有警急陛下亲统六师往临大江臣窃惟骄敌恃胜凭陵为日已久陛下引避累年练兵蓄锐将士思奋人百其勇而又暂迂清跸亲临江浒殆天心悔祸恢复中原之时也臣限以守藩在远不获执靮以扈属车瞻望行殿神魂飞扬伏望睿慈上念祖宗社稷之重俯察亿兆爱戴之切量敌制宜以为进退时序尚严窃恐蒙犯霜露少劳圣躬更乞次舍之间益严卫养六军在行所须或阙愿効区区犬马之诚敢不竭尽图报大恩臣无任感泣之至取进止
乞访复徽称劄子
臣伏见自渡江以来图籍散亡祖宗諡号有司不复省记故於节朔祭享止称庙号贬去徽称于义未安臣窃恐行在臣寮之家或有收得祖宗諡号乞从朝廷访问抄录付太常以称陛下寅奉宗庙之意取进止
论守御劄子
臣伏读六月二十八日诏书其略以谓隆佑太后以及六宫前去江表百司庶府并令从行与二三谋臣宿将士庶军人戮力备敌进援中原念社稷之与存蹈锋镝而罔避远近感悦以为陛下志存社稷先民後已顒顒之望遂得所属今则六宫百司启行半月防秋之事未甚就绪而淮甸之间余烽未靖贻将来之忧辇毂之下人心动揺无保聚之意窃谓陛下欲移跸以避其锋远近忧疑殊无固志臣固知庙堂之议未必然然而士庶之情不能户晓悠悠之谈牢不可破盖以但见江上守御未有措置虽已点集民兵恐不可恃也建康城池未甚深峻虽已本府修治恐不能成也兼谓江北贼路不一而一杜充不能尽御也以此三者便谓六飞不为固守之计前日之诏恐成虚文臣亦私忧备御之策亦有未至今日已迫矣姑举其简易可行者愿早为之所臣闻兵有先声而後实者今日官兵微弱盍不大振起之行在之兵不计多少宜於建康府城之外以至江下分置营寨多设旗鼓星列碁布责之将领抚循训练早晚教閲使钲鼓之声常闻於数百里外仍又间於虚寨设疑兵以助声势则大江之北侦戒有备默销奸谋日遣御营使副一员躬行按閲事艺稍精立加旌赏小不如令必正军法每旬日则陛下一亲临按閲而又大赏罚之则士气激扬人自贾勇必有可用之实岂惟先声而已哉所有沿江防拓即乞先用本州县厢禁土军弓手如或不足则益以民兵庶不专恃不教之民以扞方炽之敌也所有建康府修筑城壁楼橹即乞暂那诸军并力修治责以旬日毕工庶不以辇毂之重而同州县之役也如此则行在军民必有为陛下効死弗去之意如有缓急徐为进退然而所向之方亦当预定以防袭逐之患尤所不可忽者今日之事大且急无以加此其他琐琐皆不足为陛下道如有可采即乞睿断早赐施行取进止
论守御劄子
臣伏见陛下上念宗社之重远怀二圣母后思还京都形之诏音中外感悦然而西京未静粮馈未充千乘万骑难遽启行而防秋之期才一两月秋高马肥长驱深入其控扼之地其守御之方所当聚兵所当积粟盖非一途虽庙谟密议未易测知而臣区区之私忧不能自已日夜念虑敢复贡其狂瞽之说臣闻兵法曰无恃其不来恃吾有以待之也无恃其不攻恃吾之不可攻也况金人虽?兵力甚强有必来必攻之理则为备可少缓乎臣窃谓其来犯淮甸凡有四路其一中路自两京趋东京沿汴河由天长以来则衆人常行之路凡一千七百八十里可以控扼守御者南京宿泗天长军是也其一东路自沧滨趋京东由淮扬军絶淮入楚州而来则自北直南大路凡一千九百里可以控扼守御者青沂淮扬楚州是也其一西路自西京趋颍昌蔡州顺昌府庐滁真州而来则自西北而至东南凡一千八百一十五里可以控扼守御者顺昌庐滁真州是也其一上流自西京颍昌唐州至於襄阳凡一千一十里絶襄江而至荆南则一千二百九十五里自西京颍昌蔡光州而至黄州则一千三百六十里皆可沿江顺流而下可以控扼守御者襄阳荆南江之北则汉阳黄蕲和滁真州江之南则岳鄂兴国江池太平州是也四路之中又有要害之地中路则泗州据淮天长据险为可御东路则青州据穆陵关楚州据淮隂为可御西路则庐夀为可御上流则襄阳荆南蕲黄为可御不幸顺流而下则沿江诸州各据地利以临之合从共御庶乎其可也然当今之势欲控扼守御则无人欲聚兵积粟则无财仰给漕计不足横取民力而民力已困然亦岂以此而坐待其至也伏望陛下诏谕大臣取四路守倅帅臣铨择能否易其尤不才者然後於要害之郡各赐缗钱视大小为等差责之募战士责之储刍粟责之缮甲兵使明斥堠公赏罚进相援退相保陛下亲降手诏委曲镌谕许以便宜使之夙夜尽力扞蔽効死弗辞如俟缓急临时指挥决难办集书曰惟事事乃其有备有备无患伏愿陛下思惜寸隂之义而早图之天下幸甚取进止再论守御并乞预措置六宫百司府库劄子
臣恭惟陛下时廵四方驻跸淮甸还阙之意屡形诏音然而巩洛未清粮储未广兵力未强国势未振虽遣马慎应援河北窃恐乌合之衆未能必其有功虽遣信使相继祈请窃恐敌人之心未能必其退听臣昨论奏四路防秋择其险厄以备守御然犹恐兵民之心望风畏怯亦未必其能截然坚守以为扞蔽也又况扬州四达之冲城不若京都之高厚池不若京都之深广旁无高山大河之阻近无强藩重镇之援而六宫在行百司扈跸以至府库仓粮辎重甚多动静之间利害相絶设或一旦有意外之警前御强敌後逼大江臣恐良平之谋贲育之勇或无以善其後欲望睿慈诏督四路帅守监司措置把隘事宜条具以闻镌谕切责使之合纵连衡扼其要害遏其奔冲不止为婴城自守之计然後稍可恃也仍诏大臣审度事机如六宫百司与夫府库之积预行区处以图万全而陛下与羣臣专俟守御徐为後图则进退周旋庶几简易而不烦从容而不迫矣臣愚戅不足以策大事惟陛下留神天下幸甚取进止
应诏论备御劄子
臣准御史台承都省劄子臣寮上言边事未宁乞大询衆庶备御之策奉圣旨行在职事官具所见闻奏者臣窃以金人自去冬以来破澶濮德魏侧闻游骑又干济郓未有退师之期圣心焦劳主忧臣辱敢不自竭图禆补於万分臣观今日强弱之势理难与之决一旦之胜负虽已遣范琼韩世忠会师东北固已尽国之势力以事备御不过如此矣然谓二将之兵可恃以无恐则非臣所敢闻也是宜广询计策以图万全臣窃谓今日莫先於建斥堠使平安警急之报速闻於朝廷昔三国时烽火一夕行於万里而前日北京失守二十余日而後知之臣谓更宜措置探报使之速闻然後在我之计可得而用也今日之计有二而已一曰防淮二曰渡江然二者固有利害臣试为陛下陈之何谓防淮利害使敌由常道而来则可防者有三自南京宿州而来则泗州为可防自东平青沂入海州而来则楚州为可防自青沂入淮扬而来则楚之淮隂为可防三路皆须渡淮则凡淮北舟船尽拘留淮南我屯重兵据地利临之敌未必能遽渡而淮扬可以苟安此防淮之利也然而有三患焉一则我师惰骄勇於私鬭而怯於公战久矣万一敌骑抵淮则望旌旗而变色闻钲鼔而失声其不溃散者几希而胜败盖不论也则今日之防淮犹向日之防河矣此一患也二则淮北舟船不能尽收斩木系筏亦或能渡此二患也三则彼或侦知有备出吾不意由间道而来或以精锐先絶吾渡江之路则坐受危困此三患也何谓渡江利害大约三倍於河而五倍於淮金人之所不测而劳师袭远又非其利我宿重兵於建业镇江亦据地利以临之则敌未必能遽来此渡江之利也然亦有三患焉一则銮舆南廵去中原益远而中原之民易以动揺此一患也二则行在之兵多西人也未必乐於南去恐或肘腋生意外之事此二患也三则行在之兵不多銮舆既动则必宿兵於淮上亦必宿兵於扬州又必有扈跸而行者兵分势弱一有缓急何以御敌此三患也惟其利害相形故搢绅之论遂不能决若为保守中原之计而幸其不至则防淮之策为得也若为宗庙社稷之计而出於万全则渡江之策为得也今权轻重之宜缓急之势而不得已则姑为南渡之计庶乎其可也然而所谓三患不可不预为之谋当权轻重缓急别择重帅镇守维扬则中原动揺未足忧也先诏诸将以利害祸福强弱之说徧谕将士使上下之情通然後启行则西兵不乐非所忧也建业镇江亦各择重帅使当一面则兵分势弱亦非所忧也今渡江以图万全非舍淮而不防也特以淮不可恃而已若止防淮而不为渡江之计则不可盖或淮不能遏猝有三患亦不免於避地将见争舟竞渡而指可掬矣又况千艘相衔出入两闸度非数日不能尽若加促迫必使毕於朝夕之间亦恐舟未脱而漕河涸矣则所谓渡江亦非仓猝所能办也欲望睿慈诏大臣将帅预行区处渡江利害使之尽善以俟探报臣故曰探报速闻然後在我之计可得而用也或谓彼能渡淮则亦能渡江矣臣以为不然昔魏文帝以十余万衆欲渡江见波涛汹涌叹曰嗟乎固天所以隔南北也遂归则金人未必能遽渡理恐然也【原文缺】
乞以大河州军为藩镇劄子
臣伏见昨者车驾仓卒南渡驻跸钱塘席未及煖又遭肘腋之变天人协佑陛下复正大位励精以图中兴之时然越在江南地势褊狭脱或一骑絶江而南则立致颠沛今宜汲汲措置以期万全防秋之期不远三两月间忠臣义士所为寒心伏见向来被寇州郡往往坚守近则一两月远至数月或至踰年而不能下比年敌兵不至则已至则不过三数日辄破一郡又或望风弃城或开门投拜未尝接刃取如拾遗此在今日最为可忧臣以为与其委城於敌不如委之於守帅今乞将大河州军并仿唐藩镇慎择守帅而土地人民一以付之许一切便宜从事凡经画财赋废置官属治兵调法皆得自便使之扞御外境屏蔽中原如敌骑侵轶而能杀敌退师固守无虞则许世袭其地庶几人自为战中原可得而保也以至近里州军见为敌人所占据之处能进兵尅复者亦乞准此若或因其退师罔冒功赏即乞朝廷严立罪赏施行所有沿江凡可渡处皆筑堡垒量屯人兵使旌旗相望钲鼓相闻仍遣大将一员先为防淮次为保江之计【原文缺】
上殿论三奉使劄子
臣伏见朝廷决策用兵财用为急经赋之外薄有所敛以权一时之宜固非得已当无复有异议也伏覩近降指挥帅守诸司量留本处经费外尽数起发为州县监司者亦无敢不自竭以効臣子之忠也又覩近降指挥江浙湖南福建州县以田亩计自一等以至五等每亩约钱一百文足州县吏亦无敢稽违以赴公家之急也取经费之余则在官之财固无所遗矣收田亩之赋则在私之财亦无所遗矣如是所得宜亦不少又闻遣三奉使分路剗刷远近之人似未能无疑也窃闻奉使所刷亦不过备坐前降指挥督责经费之余田亩之赋及催起其他上供之物而已田亩上供已有定数责在有司且知为军期所需亦无敢稽留以误国计恐不必奉使剗刷而後办也若乃经费之余帅守监司各欲自竭以効享上之意奉使者一旦奄有以为已功巳於人情有所未安而又所至未必尽得财赋之实过之者或竭泽以妨支费不及者或漏网以致欺隐恐不若责之帅守监司使自起发之为便也傥或州县已自起发而使者无以藉手则必不肯但已将必拘收积欠与夫久限不可催之虚数以塞责非使者之过亦其职使之然也将来朝廷指准起发支用则州县受弊不可胜言矣使上天悔祸讐敌即灭虽赋敛过厚谁复有辞万一逋诛少延岁月则军赏所资尚须讲求夫天下之财不藏於公则藏於私故善富国者藏之于民傥有遗余藏之公所以为後日万一之计此策之得也臣愚以谓奉行三使可以寝罢止令朝省移文催督实为利便俟其稽违则黜责官吏一二以为劝戒足矣臣愚狂瞽偶有所见不敢缄默惟陛下断而行之取进止
进编类建炎时政记劄子
臣准尚书省劄子节文建炎元年五月以後时政记未曾编録奉圣旨自建炎元年五月一日以後至建炎四年四月一日以前各令元宰执省记劄送臣者臣昨於建炎三年九月八日车驾幸平江府蒙恩除同签书枢密院事今自当日以後省记编类缮写成两册谨随劄子上进伏望睿慈降付史馆取进止
乞支军粮劄子
臣契勘洪州官兵粮俸米每月支六千石一年计七万二千石常年蒙朝廷於上供米内取拨二万石应副支遣缘自绍兴八年正月十八日指挥受纳苗米不许收耗本州奉行不敢违慢顿减米三万四千余石计阙米五万二千余石自臣到任亦蒙朝廷体念急阙三次指挥支拨三万石虽所欠尚多不敢紊烦朝廷止从本州擘画收籴那移借兑仅能卒岁又以去年旱伤检放苗米仅六万石所有官兵粮俸米并未有支准若不求於朝廷必致误事伏望体念减放耗米之後加以旱伤检会年例特与支拨三五万石应副急阙
乞除豁上供充军粮劄子
臣伏覩近降赦书一项访问诸路州军常税斛斗转运使尽将支拨应副别用无以充本处军粮却於受纳税斛之时大量出剩准作军粮指使仰今後措置桩出本处军粮即不得别将他用窃详朝廷之意惟恐敛之於民德意寛厚黎元欣戴臣今略计江西一路十一州军秋苗旧额一百六十余万石上供年额一百二十六万余石起发之外有三十余万石以为州县岁计支用自经兵火以来人民凋散田亩荒芜诸县各有倚阁税赋所纳苖米仅能了足上供无复少有赢余经常之费惟仰加耗绍兴七年闰十月十四日指挥江东西受纳人户税租收纳耗米每斛加一升旧例不同处依旧一路收耗通不及一万石州县军兵张口待哺官吏仰禄不可欠阙是其所入顿减而所费仍在仓廪空匮何所从出所用之数复取於民不过巧为名目隂肆箕敛名虽蠲减而实未尝减也缘本路苗米桩办上供尚惧不足亦何暇支拨别将他用欲乞特降指挥下转运使将江西诸州军逐年养赡官兵经常之费会计实数於当年苗米内支拨应副其上供岁额对数除豁如敢加数支破重寘典宪庶几实惠及民以称陛下至诚恻怛之意所加赦恩不为文具取进止
论大食故临国进奉劄子
本部准尚书省劄子节文据广南市舶司奏近据大食故临国进奉人使蒲亚里等状申奉本国蕃首遣齎表章真珠犀牙乳香龙涎珊瑚栀子玻璃等物前来进奉七月十六日三省枢密院奉圣旨真珠等物令市舶司估价回答其龙涎珊瑚栀子玻璃津发赴行在劄付本部施行臣契勘自来舶客利於分受回劄诱致蕃商冒称蕃长姓名前来进奉朝廷止凭人使所持表奏无从验实又其所贡多无用之物赐答之费数倍所得臣窃以谓方朝廷汲汲於自治之时而又陛下躬履俭素珍奇之物亦复何用所有今来大食故临国进奉伏望圣慈令广州谕旨却之以示圣明不宝远物以格远人之意兼免财用之侵蠧道路之劳费仍乞自今诸国似此称贡者并令帅司谕遣庶几渐省无益之事取进止

[book_title]卷七
钦定四库全书
毘陵集卷七　　　　　　　宋　张守　撰劄子
论幸蜀劄子
臣观今天下之势犹人之久病脉理微弱气息仅存将力攻而峻补之则变生意外而善医者不过调适其寒温滋养其血气絶其风邪所入之源徐俟气息稍平脉理稍壮可胜药石则从而治之然後为得侧闻道路之言以谓陛下将幸西蜀远近震骇未审谁为陛下画此计者万有一出於此则无异疾病危惙而复朝补而暮下之岂不殆哉臣既风闻不敢循默若候已降指挥则过在朝廷臣虽力言恐或无益故於未行愿为陛下毕其说伏自天降祸虐二圣播越九族迁徙祖宗二百年之基业四方亿兆之所属望者陛下一人而已非出万全岂可轻动冒险远狩於义未安一不可也陛下驻跸江左去蜀万里将泝大江取夔峡而行则风涛之险可虞将由汉上取金房而行则盗贼之警未靖二不可也五军将士禁卫班直扈从久劳人思息肩一旦复为万里之行跋涉险远必生肘腋之变三不可也淮南西汉上数经摽攘因以饥馑谷价腾踊州县空虚属军经由供亿难办四不可也东南今为国家根本之地陛下既已远适则奸雄必生窥伺之意则是举根本之地而弃之而敌人之暴尚未论也五不可也借无奸雄辄生窥伺而苗傅刘正彦窜身东走未知所止彼知六飞之西则必捣江浙之虚以逞其暴六不可也议者必谓蜀中险固可守臣以谓昔以刘备之才用诸葛亮之佐仅保区区之蜀卒不能复中原尺寸之地尤而效之未见其利七不可也今日将士皆陕西之人往往或劝陛下为此行以蜀近关陕可图西归此不过将士自为计耳非为陛下与国家计也它日抵蜀溃散而归岂不危甚八不可也国势稍弱士卒骄惰各将家属以自随北自镇江西至金陵才三程之近坦夷之途偶值雨淖疾病疲羸跬步千里愁叹咨怨相系於道若更冒险远不即生变决致擕离九不可也或谓幸蜀之议朝论秘密臣以谓廵幸大事实系安危固当博采羣情询究利害非犹兵事边机当尚神密此必献议者亦虑难行欲售其说预防人言十不可也凡此十者利害明甚以陛下英睿岂不尽知但恐陛下急於救焚拯溺不惮险阻姑从其言如宗庙社稷天下苍生何傥无此议而流言播闻亦愿陛下亟降德音止絶浮议天下幸甚
乞捕飞蝗劄子
臣闻京东京西飞蝗为灾上至京师下及淮甸远迩忧惧恐失有秋盖以军旅之後必有凶年言其杀伤之怨薄隂阳之和也昔周宣王遇烖而惧侧身修行以致中兴天意若警陛下以隆中兴之政恭闻淳化三年六月飞蝗蔽天径西南而去太宗皇帝谓宰相曰必恐害及田稼朕忧心如捣亟令人驰诣所集处视之是夕大雨尺余蝗尽殪庆历四年六月仁宗皇帝谓辅臣曰方岁旱而飞蝗滋甚百姓何罪朕默祷上帝愿归咎於朕躬章得象对曰臣不能辅理宣化以致灾孽而贻陛下忧今圣言及此必有上通天意之应伏望圣慈仰体祖宗之德下悯元元之灾胜妖以德以弭天变仍勅逐处监司守令检详条令并力扑除傥不失有年庶几军兴之时国用民食不至甚困天下幸甚取进止
措置魔贼劄子
臣近准三省枢密院劄子以宣州泾县魔贼事奉圣旨提刑司每月奏并无魔贼显是不实令臣取问因依仍措置闻奏者臣已即时行下提刑司取问及排日催督未见回报外所有措置一节须至奏禀臣窃见吃菜事魔前後法禁告捕罪赏委曲详尽不可复加然而所在州军未能尽革者盖缘田野之间深山穷谷肉食者少往往止吃蔬菜至於事魔之迹则诡秘难察以故事未发作则无非平民州县虽欲根治却虑未必得实别致骚扰生事因循涵养日复一日及一旦作过则连乡接村动至千百必待讨杀而後定州县所以不能禁止於未然也臣今略措置如後
一吃菜事魔皆有师授要须絶其本根则余党自然消散今宣州泾县根勘魔贼臣即时行下令根问要见当来传授魔法之人今据宣州申根勘得周三等供通俞一当来系传授饶州张大翁吃菜臣已节次行下饶州根捉张大翁根勘施行外更乞从朝廷催督施行一访问近年乡村有昏夜聚首素食名曰夜斋契勘僧俗斋饭当在晨朝今以夜会则与夜聚晓散不甚相远臣已散榜行下本路州县乡村禁止外更乞朝廷即下诸路施行所有印榜连粘在前伏乞睿照
一据宣州驻劄副总管王俊申宣州所获魔贼断遣了当臣已开具姓名及刑名镂版出榜下本路州县乡村晓谕庶使愚民稍知畏戢所有印榜连粘在前伏乞睿照
论措置?贼劄子
臣伏见朝廷连年发遣兵将讨荡?贼宜其稍有惩艾渐安陇亩近乃复有锺十四与郭四闲等啸聚於瑞金会昌之间往来福州广东境上江西福建帅司各已遣兵措置窃缘?州诸邑之民素名凶悍小有嫌怨便相讐敌加以兵火之後流离失业民心易揺其间虽有善良既被侵迫无以自存势不得已因而从之遂致阖境之内鲜有良民而又?之为郡介於闽广江西三路之间地形险阻山林深密贼知官兵之至则云散鸟没无由追袭官兵一退则又复啸聚故得迁延岁月而汀梅诸郡岁被侵扰三路备御未有休息之期今若必欲剿除净尽则不惟淹久老师费财亦恐其间滥及无辜有伤仁政若因循不治又恐久益滋蔓愈见难图臣愚欲乞密下江西帅司乘岳飞未回朝廷及大兵见在三路界首凡盗贼所在如可讨捕则合兵并力荡平如或四散藏伏势难追捕及缘失业啸聚非其本意者并许从宜招收仍将应干境内曾为头领人补以名目遣随大军使唤【契勘昨来韩世忠宣抚福建应招安到盗贼首领并随军前去故一路至今安贴】然後朝廷责委守臣还定安集凡便民利物之事皆许条具施行庶几一二年间稍易其俗则三路之民得以安业上副陛下绥惠远方之意
贴黄
所有劄子措置捕招?贼次第如或可采即乞从朝廷劄下江南西路帅司与见今江西统兵官相度施行
措置江西善後劄子
臣蒙恩备员帅阃属江西诸郡久困盗贼臣仰奉圣训夙夜自勉顾无他才能可以自効惟是竭诚尽公推行德意申严赏罚上赖陛下威德所临向来羣寇次第扫灭十一州军人粗获奠居虽吉州等处时有一二十人至三五十人乘夜刼盗一两家财物寻亦不住捕获不足上烦圣虑外臣有管见不敢缄默臣契勘本路盗贼虽由风俗犷悍亦缘军兴之後编户死於兵火田庐变为邱墟复业之余民无几赋税之旧籍散亡省记出於临时而县官不能核实费出多於平日而贪吏并缘为奸掊克实烦人穷思盗所以十余年间不得休息臣固不敢以目前粗定便为永宁又况今秋旱伤因以饥馑深虑向去盗贼复生遂选委属官遍行都邑延见父老询穷利害仍令十一州军守令条画消弭盗贼善後之策往往皆谓州县所入不偿所出盖以着业之民才三之一所耕之地亦复如之而上供军粮和粜等米月桩凖衣等钱和买绢军器物料之类多是平日所无大半凿空经画不过催理积欠暗收苗耗头会箕敛以塞责而民不胜其弊矣求其无盗不可得也臣固知朝廷财用不足理难减免又复惟念江西之盗久贻宵旰之忧非他路比宜权利害轻重有所罢行若不乘此衰息之时少损经常之赋以寛民力则盗贼根本未能尽除谨以一路官吏士庶所陈利害择其可行者昧死以闻若下省部勘当则有司出纳之吝必不肯为一路分朝廷建悠久之计也伏望圣慈断而行之今开具於後一民间积欠赋税多是逃絶死亡及贫民下户如逃絶死亡则取办於税长保正贫民下户则不胜箠挞亦逃亡而後已臣契勘绍兴五年分积欠已有绍兴七年七月二十五日指挥除放外今欲乞将本路绍兴六年分见欠税租和买特与蠲放
小贴子
绍兴七年七月二十五日圣旨诸路州县民户见欠绍兴五年以前税赋并与除放
一和买绢名为俵本实与赋税一同虽有克除本钱指挥止十之一民间输纳犹为费力近年盗贼纵横民不安居蚕桑之家往往废业本路人户皆於他路收买输纳更有头子市例朱墨勘合脚乘之费及有不中退换则费用尤多民间尤以为害今欲将本路和买绢量与减免候三二年盗贼宁息别听指挥
一本路收买军器物料起发数目浩瀚臣窃见自军兴以来军器所与诸路作院所造军器十余年间数目不少降付诸军及诸军又自诸降钱物制造各已备足极有寛剩今欲乞将本路军器物料权住收买三年内牛皮筋角诸州拘收到自合起发
小贴子
绍兴八年九月二十七日枢密院劄子节文奉圣旨数内江西今将绍兴九年分本路十一州军合起岁额上供军器下项物料径赴转运司交纳发赴岳飞军自造军器铁甲叶六十九万九千四百三十八片牛角六千三百三十四只生黄牛皮九千一百八十三张牛筋四千一十斤一十二两生羊皮一万八千三百九十二张三十一尺三寸五分箭笴一十八万四千七百九十四只翎毛五十一万二千九百八十二堵各长四寸八分条铁七千六百九十四斤一十三两一钱二分
一本路旱伤米价目今已腾踊冬春之间必致饥馑今年户部抛下转运司和籴米二十五万石依年例亦系劝诱均敷人户入中今欲乞权罢本路今年和籴一本路应副凖衣计十万九千余匹又为?州南安军不产紬绢亦是余州应副两处官兵衣赐谓之?南紬绢今南安军已不起发外?州紬绢绵系吉州临江兴国应副各合夏税紬绢装发不足以官钱收买凑数兵火之後正税既已不登旧额官钱又已尽充月桩遂至无从起发绍兴二年转运司遂令於人户内均敷每匹折夏税脚钱六百一十七文是年行之一路骚然次年户部申明不许科率诸州申乞蠲免则户部又称朝廷桩充岁额难议施行自後催科不前往往拖欠户部转运司督责州县散遣官吏追呼骚扰百姓无可输纳不免逐时行赂展限民间受弊不可胜言转为盗贼宜无足怪而起发之数曾不及半臣今欲乞将?州紬绢行令诸司依旧认发外其余凖依权罢三二年应旧来拖欠悉与蠲除免致州县举催以资胥吏之利除已具申尚书省外伏乞睿照施行
一伏见祖宗以来捕盗之法下有保伍上有廵尉一夫犯盗责在保伍一盗不获罪加廵尉本路自兵火以来法令废弛保伍有名而无实廵尉有赏而无罚盗贼所以滋蔓而至於难图也窃发之初计议结集不过三二人保伍廵尉皆可唾手而缚也保伍既不加察廵尉又不即捕啸聚遂至猖獗卒遣发大军招捕招捕之後保伍廵尉所以纵盗之罪未尝治也今欲乞申严保伍廵尉之法仍令每县置籍抄上被盗之家与岁月捕获则朱书其下通判季点提刑按察岁终委帅司取索考核盗发已获未获之数量其多寡迟速而赏罚之
贴黄
臣所具前项画一外又有诸州军粮自罢收耗米之後无所从出已尝具奏乞对上供之数并本路诸州月桩各系立额後来多有不可收桩钱数见蒙朝廷取会并乞早赐检会施行
论措置民兵利害劄子
臣伏覩近降圣旨措置民兵盖亦寓兵於农之遗意臣辄有管见利害条具如後
一据户下有地土五顷以下三顷以上选一名每五顷加一名臣窃谓兼并之家物业不一或有邸店房廊或有营运钞物初无田亩坐役乡里似太优幸理属未均臣愚欲乞於人户田亩不及一兵者每加家业一千贯以上出一兵无佃客听募应格人充每一千贯加一名亦准田亩分数量免屋税内经残破州县房廊钞物委遭焚掠者有司验实蠲免
一土地肥痩不同以中等田为凖臣窃谓土地不同或相殊絶如山阪斥卤与夫鱼鼈之地有捐以与人人莫肯售者贫民下户坐纳税租者盖不少也比之良田百不当一州县以户下顷亩数多必须凖以中田强之为兵则户下重困矣臣愚欲乞并以户下田亩为数如系山阪斥卤鱼鼈之地不堪耕种者不得计数
一据户下地土选择年二十以上四十以下堪任教习武艺民兵臣窃谓中上之户稍有衣食即读书应举或入学校设令一家三人皆应格法有田一十五顷则皆当籍而为兵矣又或父母老疾无人侍养则於人情未安或人材孱弱不任武艺则亦不适於用别无许令佃客充应之法臣愚欲乞令应举终塲父母老疾人材孱弱者许令保任佃客充应
一每选一名与免本户一顷田上夏秋二税并支移折变臣窃谓支移折变止谓一顷田数则既免二税自无支移折变之物若并本户支移折变则害必及於下户盖有田三五顷者多系上户上户免支移折变则州县所须支移折变之物必取办於下户矣臣愚欲乞止免一顷田上两税或更量加田亩已上如有可采伏望特降睿旨施行取进止
乞屯兵江州劄子
臣今月二十九日酉时据江州申承以北官司次第关报五月十三日有金人军马入东京契勘本州系江西一带冲要门户兼对江舒蕲州并无人马防拓窃恐有紧急探报无以支吾申乞差拨军马前来本州驻劄臣伏见金人触热行师乘我不备驻军京师其意之所属未易测知要当过为堤防臣契勘行朝所恃以为蕃翰者韩世忠张俊岳飞三大将之兵世忠驻淮东俊驻建康飞驻武昌其势必不可轻动惟是淮西虽系张俊宣抚地分朝廷不过令分兵庐州守御窃恐未必能控扼敌路保其不能南也万一敌骑透漏渡淮由光黄舒蕲入江州取饶信衢州而趋行阙如入无人之境其势甚易臣顷见防秋之际当令岳飞分兵万人屯江州若自鄂州顺流而下不过数日声援相接长江之险可保无虞伏望圣慈详酌早赐施行取进止
论诸军効用使臣劄子
臣访闻诸军下効用使臣数目猥多或请食钱或请驿劵耗蠧国用无补事功为将帅者亦非不知其害而无补也或狃於亲旧之私或廹以权要之势甚者身未尝到虚寄名籍以资请给今日国用艰窘师出溃衂亦由事艺不精冗食者衆积弊已极理宜铨裁臣愚欲乞将诸军使臣委御营使司立定格法委统制官亲试弓马如中格法方许收补仍委御营使副抽点按试如有冒滥严赐施行取进止
乞修德劄子
臣仰惟祖宗基业垂二百年积累之久图画之劳忧勤恭俭垂训万世陛下纂服适际艰难之时岁苦敌人之暴而根本之地尽为敌区今则属车驻於江南越在一隅而四方朝贡之职尚未修也二圣留於沙漠行及三岁而一介咫尺之问尚未通也九庙播迁而神主未尽奉安诸陵阻远而松檟失於保护财用窘竭而费出滋广将士惰骄而无所禀畏加以苖刘之变生於肘腋今虽宵遁而公肆剽掠浙东骚然为患未艾政如虚羸之人病久变生砭剂靡及中外臣子虽痛心疾首莫效敉宁之方朝廷大臣虽劳形怵心未闻经济之略今日所恃以苟存者大江之险而已防秋之策一有不善而一骑南渡则无可言者他日不幸至此不过迁谪大臣诛戮将帅亦何所益祸福利害陛下实任之伏望陛下念祖宗基业之重增修恭俭之德益励忧勤之心勉其所难节其所欲至诚不倦则盛德日新而上下孚信神天佑助将何往而不克哉昔越王勾践为吴所败食不加肉衣不重采卒能报吴卫文公为狄所迁大布之衣大帛之冠晚年兵车致十部之衆况於陛下为天之子动静语默上与天通固非臣下所可拟伦傥修德不已则恢复大业亦岂甚难昔盘铭纪成汤之德曰苟日新日日新又日新言其修德有加而无巳也更望训饬大臣日以禹惜寸隂之义汲汲措置仍诏行在职事官及沿江帅守监司条具守江之策以闻择其可者而亟行之臣言狂瞽惟陛下裁赦取进止
论修德劄子
臣近缘奏对论及金人深入陕右伏蒙圣谕谓自古人君要须有德岂有专事杀戮而能长久者大哉帝王之言也臣退窃叹仰陛下深识远虑迈古帝王因敢复进修德之说伏以国家自金人犯顺凭陵中都残破郡邑兵不用命非败则溃自崇宁以来不独军政不修赏罚失当亦导谀近习蔽欺以败主德卒致祸乱宗社危於累卵赖陛下勃兴神器有属薄海内外延颈望治然自今春以来金人所破甚於前日唐邓均房陈蔡汝许青齐淄潍同华秦陇长安凤翔西京河阳郑州等处皆被焚掠虽熙河泾原仰凭天威连获胜捷而贼巢河阳犹未退舍近者又闻韩世忠兵辄亦败衂夫以陛下留神军政信赏必罚而世忠名将统领精锐未能成尺寸之功主忧臣辱计无所出臣窃意其天未悔过患毒未已而又去冬徂春雨雪过多入夏已半暑气未壮阳微隂盛灼见不疑灾变之频必有所自恭惟陛下以聪明神武应天顺人宗庙社稷之所为主四方万里之所托命者陛下一人而已更愿上思宗社之重下念生灵之艰痛愤敌国之耻修德以格天意庶几信顺获助天人书曰无怠无荒四裔来王又曰明王慎德四裔咸宾盖言德足以服四裔也昔舜之时苖民逆命帝号於旻天负罪引慝祗事瞽瞍诞敷文德舞干羽而有苗格文王伐崇三旬不降退修德教而复伐之因垒而降夫舞非伐叛之谋垒非决胜之计卒能服之者修德故也伏望陛下以虞舜文王尝试之效为心寝食起居二圣是念屏声色远佞人容直言恤民隐日慎一日至诚不倦自然德盛而日新率普虽远自然心悦而诚服传曰动民以行不以言应天以实不以文动民以行则人助之应天以实则天助之人助则用命天助则降康将何求而不得区区之愚念此至熟惟陛下采纳取进止
荐胡世将劄子
臣误蒙圣恩俾参大政每念眷知之重无补报万分之一窃见知镇江府胡世将抱文武兼资之才议论忠实气节端介臣顷尝以世将沈与求荐之陛下悉蒙显擢当今人材实未易多得仰惟陛下大有为之时如世将者不宜更处远外欲望睿慈特赐召还载加委任使尽所长庶几有以协济中兴之业臣不胜大愿
荐张觷等劄子
臣伏见直秘阁知鼎州张觷器识高远材术敏明内外践更皆着成绩左承议郎直显谟阁新枢密院计议官方滋学问操履皆有师承练达敏强鲜有可比内外任使无所不宜左朝散郎提举广东市舶姚焯温厚亷靖强敏踈通棘寺外台皆着休誉可备钱谷要剧之任欲望圣慈特加采纳选择任使傥不知所荐臣甘缪举之罚取进止
荐本路人材劄子
臣恭以翠华在外敌骑未退晨夕疚怀尝念艰难之时每以乏才为叹盖士之奋身殉国不择剧易而能办事者不易得也臣备员阃帅阅日稍久颇熟本路官吏之才能辄冒言一二以备采择
一右儒林郎本路安抚司干办公事王傅学问不苟识趣亦高持身靖亷论事详审在帅司五年前後招捕贼盗赞画之功为多
一左朝散大夫前知建州松溪县林敏元奉法守公抚民如子嫉恶如雠赋役公平吏不能挠邑内奸盗剪除无余一邑爱之如亲父母
一左承事郎前知南劒州将乐县吴逵公亷强敏将乐介於汀邵之间素号难治到官之初羣盗未靖逵抚谕招辑而锄其不悛者境内大治其後范汝为等侵寻入境逵躬甲胄与民兵誓死扞御贼不能犯他县之民皆趋将乐依之多获保全
一右朝请大夫前汀州清流县丞陈吉老清俭明敏士民悦服州之讼狱婚田久不决者皆乞付吉老而又忠勇有谋精於弓矢县有李贤三等作祸及?贼数窥境上吉老统率军民扞御讨杀卒以无亊
右前件官皆在本路备着劳绩臣与之并无雅素其间亦未识面者然远近士大夫称述一词皆谓实有才能可备繁使若在今日付以一路一州谈笑可办臣忝辱眷知久侍帷幄知而不举近於蔽贤伏望圣慈更加询考或赐召见不次擢用必能有布於艰难之时若不如所举甘俟谴黜取进止
论荐举扬州守臣劄子
臣近奏疏论列新知扬州俞向寻凖尚书省劄子奉圣旨劄与御史台令限一月公共荐举扬州守臣一名臣不敢避事已於今月二十一日同两院公共荐举三人奏闻恭俟采择去讫然臣等备员御史以纠官邪为职而荐举守臣非其职也臣论奏之始固知扬州破残理难遴择但以淮南要地而俞向人望太轻或误朝廷使令内出於私忧外迫於公议不敢循默非有毫发好恶之心也今令荐举则臣之所言似未必当朝廷若谓无以易向则臣
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 10:27:41-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>