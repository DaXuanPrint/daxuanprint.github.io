<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="提要,卷一,卷二,卷三,卷四,卷五,卷六,卷七,卷八,卷九,卷十,卷十一,卷十二,卷十三,卷十四,卷十五,卷十六,卷十七,卷十八,卷十九,卷二十,卷二十一,卷二十二,卷二十三,卷二十四,卷二十五,卷二十六,卷二十七,卷二十八,卷二十九,卷三十,卷三十一,卷三十二,卷三十三,卷三十四,卷三十五,卷三十六,紫微集全文在线阅读,紫微集全文在线下载,大玄古籍书库">
<meta name="description" content="诗文别集。又称《张巨山集》、《张紫微文集》、《张紫微先生集》、《张紫微集》。三十六卷。宋张嵲撰。《遂初堂书目》著录,不言卷数。《直斋书录解题》卷一八著录为三十卷,《宋史·艺文志》同。《文渊阁书目》卷九著录《张紫微文集》一部十二册,卷一○复著录《张紫微集》一部三册,完全。后者为诗集,知嵲之诗集有单行本。《箓竹堂书目》卷三、卷四分别著录,同《文渊阁书目》,惟谓《张紫微文集》为十册。其集久佚,清高宗乾隆(1736—1795)间修《四库全书》,自《永乐大典》辑出,以其篇帙较富,编为三十六卷。计卷一至卷一○,收赋五">
<title>紫微集_张嵲_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">紫微集</span> <br/>
          作者： <span class="inputVal" id="bkauthor">张嵲</span> <br/>
          朝代： <span class="inputVal" id="bkdate">宋代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">类书文集,诗文集,完结</span> <br/>
          字数： <span class="inputVal" id="bknum">[book_length]175575</span> <br/>
          说明： <span class="inputVal" id="bkdec">诗文别集。又称《张巨山集》、《张紫微文集》、《张紫微先生集》、《张紫微集》。三十六卷。宋张嵲撰。《遂初堂书目》著录,不言卷数。《直斋书录解题》卷一八著录为三十卷,《宋史·艺文志》同。《文渊阁书目》卷九著录《张紫微文集》一部十二册,卷一○复著录《张紫微集》一部三册,完全。后者为诗集,知嵲之诗集有单行本。《箓竹堂书目》卷三、卷四分别著录,同《文渊阁书目》,惟谓《张紫微文集》为十册。其集久佚,清高宗乾隆(1736—1795)间修《四库全书》,自《永乐大典》辑出,以其篇帙较富,编为三十六卷。计卷一至卷一○,收赋五首、四言诗二首、五古一百三十五首、七古二十二首、五律九十六首、五排四首、七律一百零一首、七排三首、七绝二百四十八首,卷一一至卷三六,收各体文七百零五篇,其中内外制四百十六篇。有影印《四库全书》文渊阁本、《湖北先正遗书》本。今人栾贵明《四库辑本别集拾遗》复自《永乐大典》残卷辑得诗一首、文一篇。</span> <br/>
          封面： <span class="inputVal" id="bkimg">Z_19236.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]紫微集
[book_author]张嵲
[book_date]宋代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]类书文集,诗文集,完结
[book_length]175575
[book_dec]诗文别集。又称《张巨山集》、《张紫微文集》、《张紫微先生集》、《张紫微集》。三十六卷。宋张嵲撰。《遂初堂书目》著录,不言卷数。《直斋书录解题》卷一八著录为三十卷,《宋史·艺文志》同。《文渊阁书目》卷九著录《张紫微文集》一部十二册,卷一○复著录《张紫微集》一部三册,完全。后者为诗集,知嵲之诗集有单行本。《箓竹堂书目》卷三、卷四分别著录,同《文渊阁书目》,惟谓《张紫微文集》为十册。其集久佚,清高宗乾隆(1736—1795)间修《四库全书》,自《永乐大典》辑出,以其篇帙较富,编为三十六卷。计卷一至卷一○,收赋五首、四言诗二首、五古一百三十五首、七古二十二首、五律九十六首、五排四首、七律一百零一首、七排三首、七绝二百四十八首,卷一一至卷三六,收各体文七百零五篇,其中内外制四百十六篇。有影印《四库全书》文渊阁本、《湖北先正遗书》本。今人栾贵明《四库辑本别集拾遗》复自《永乐大典》残卷辑得诗一首、文一篇。
[book_img]Z_19236.jpg


[book_title]提要
钦定四库全书　　　　集部四
提要
紫微集三十六卷　　　别集类三【宋】
臣等谨案紫微集三十六卷宋张嵲撰嵲字巨山襄阳人宣和三年上舍中第绍兴九年除司勲员外郎累迁敷文阁待制知衢州终於提举江州太平兴国宫事蹟具宋史文苑传嵲为陈与义之表侄少时尝从受学故刘克庄後村诗话谓其诗句法与简斋相似而於五言古诗尤极赏其语意高简意味深远又克庄所摘七言絶句如故园坟树想青葱诸篇尤能以标格见长而集中似此类者尚多大抵絶句清和婉约较胜与义其他虽未能遽相方驾而气体高朗颇足以自名一家至古文典雅沈实亦尚有北宋诸家矩矱所上奏议如论和战守论攻取等篇史皆采入於当时事势尤条析详明惟绍兴复古诗一章贡谀秦桧深玷生平考朱子语録有云金人败盟时秦桧大恐顾朝士问计张巨山微诵曰德无常师主善为师善无常主恊于克一桧因留与语巨山为之画策桧喜即命作奏藁仓卒不仔细起头两句以德无常师为伊尹告成汤陈力就列为孔子之语寻擢巨山为中书舍人有无名子作诗嘲之云成汤为太甲宣圣作周任云云是嵲本因附桧得进陈振孙书録解题亦载此事且称桧旋疑嵲贰已未几亦罢然则此诗之作乃借以修好於桧者故本传谓诗进後将复召用殆由桧意解而然特作史者不能得其情耳今其代桧奏藁虽已不存而是诗尚传留供千秋之嗤点亦足以昭炯戒矣宋史艺文志载紫微集三十卷书録解题则作张巨山集亦三十卷自明以来久无传本今据永乐大典所録裒辑排比诸体咸备当已尠所缺遗以其篇帙较富析为三十六卷仍依宋史题作紫微集复其旧目焉乾隆四十六年九月恭校上
总纂官【臣】纪昀【臣】陆锡熊【臣】孙士毅
总校官【臣】陆费墀

[book_title]卷一
钦定四库全书
紫微集卷一　　　　　　　宋　张嵲　撰赋
梅花赋
潘骑省之植花氛氲河县桓司马之种柳依依汉南未若兹梅之峻洁远自托於层岩格侔蕙茝志傲氷霜青枝瘦而依?乱蘂繁而向阳风披逸态月射孤光挺出尘之絶艳吐超世之奇香若乃远壑氷消疎林雪後沙村迥而日晚石涧浅而寒溜临山径之欹危出茅檐之左右或芬敷而盛发或伶俜而欲瘦或含葩而未吐或喷蘂而竞秀其高者如举其低者如坠其疎者如刻其密者如缀其素者如愁其绦者如醉倾日而煦者如笑迎风而靡者如愧覩节物之芳华乱乡愁於晚岁怀故园之春色惟兹花之颇类嗟物是而人非闵节同而时异矧昔壮而今老复前丰而後悴攀柔条而未折嗅青蘂而堕泪悲憔悴於荒山惜赏心之莫会如志士之陆沉亦何为乎此世羌欲去而还止步落英而徙倚眷孤芳之信姱谅瑶华之莫比故知国香服媚非独燕姞之幽兰珍树珑未下唐昌之玉蘂
中秋赋
陈王之客元瑜从军吴会季重出宰朝歌寂寥观台宾从顿寡时当仲秋积雨新霁烟消广厦步兰路而逶迤美西园之清夜怅别远而会稀感时迁而物化乃设醴以命宾跻凌风之累榭中置以後酒酣耳热顾公干而谓之曰今兹野有鸣鹤天絶归云丹枫微脱白鴈初宾望舒曜夜而迥彻六合清朗而无尘兹游乐乎盍为寡人赋之公干乃执简而言曰臣生居东国少遭丧乱幸值明时簉迹宾馆臣闻豳龠迎寒远载於周典乘查上泝近传於汉臣臞仙则采露於栢杪吴士则观潮於水滨信白藏之令月盖西陆之佳辰也于时天宇正碧凉夜方永曕东峯之朣胧见素辉之初引斜汉淡而茫茫列宿疎而烱烱白露泫而晶荧回潭澄而远镜翫老蚌之含胎惊栖禽之不定俄而随珠委曜赵璧舒光羣峯变缟旷野凝霜映林岫以玲珑射榱甍而焜煌散珠树之清樾莹美人之明璫於是停妙舞息繁吹聆清籁於林表听胡笳於空外望桂影而凝情睇澄辉而伫思怅氷轮之既满谅无远而不烛照思妇之高楼监幽人於空谷光出塞而漫漫影流波而煜煜乃有负羽少年怀才滞史对絶景而恨结悲故乡而心死况乎操琴多雍门之意琵琶有出塞之声征衣捣而未寄戍卒去而将行朋友散兮山海隔音书絶兮雁无凭於斯夕也望千里之素魄缄万恨於幽情莫不言将发而气塞语未终而涕零者矣於是德祖闻之伤怀慷慨泣下歔欷含毫奋笔而为明月之诗曰秋气高兮桂魄圆风泠泠兮露团团岁将暮兮兰菊芳思佳人兮天一方照兰殿兮映绮罗呈激楚兮发阳阿人生宴乐兮孰知其他公干乃跪而言曰夫古人以宴安为酖毒沉湎为至戒今流连长夜丝竹繁会载号载呶蜩螗羹沸何吾子之赋独无尽规之义乎乃歌曰酒既酣兮夜既阑管停吹兮丝罢弹长袖拂面为君欢愿公子兮保岁寒辅明主兮寰宇安翫清辉兮复年欢陈王於是歛袵谢客三复至言永以为则
夀赋【并序】
窃以某官以仲冬初五日降诞仲冬者一阳复之时也五者大中之位也至阳所以伏羣隂彼夷狄者中国之隂也大中所以距颇邪颇邪者小人之谓也天将以公攘戎狄而退小人其兆既存矣谨按洪范惟皇之极歛时五福用敷锡厥庶民由是观之自天子至庶人大中既建则五福从之其为福莫大於此者谨成古赋一首以申其义且致善祝之意云尔岁强圉赤奋若兮仲冬皇极实生伟人兮以佐王国禀正阳之贞性兮资大中之妙质宜博蹇而修姱兮好是正直挺濯濯之瑰姿兮角犀丰盈伟视瞻之英发兮进退齐平事纷至而毕应兮刃新发硎衷豁逹而不忌兮一毫莫撄抗逸气而无前兮云梦可吞进羣士而下之兮言色惟温视寇氛犹一决兮抗志不羣誓一扫而平之兮归报天阍宜公宜侯兮夹辅大君铭功鼎钟兮画像麒麟原建子之令月兮一阳来复考皇极於元日兮大中斯得惟一阳复而中建兮羣隂伏而颇僻销中国强而君子进兮可验其由愿公攘戎狄兮勿速勿亟去小人兮勿二勿惑修德政而缮甲兵兮戎丑自怀进亷直而退贪佞兮君子大来戎狄攘而小人去考休徵兮五福是具膺公衮兮践槐序间两社兮为王室辅原厥初之畀付兮谅非偶然虽公德之既懋兮尚祈勉旃秉德不忘兮奉以周旋繁祉优裕兮安乐延年下吏献言永矢弗谖
续囚山赋【并序】
余居山二年汲汲鲜况读柳先生囚山赋因叹曰旡桎梏而独居于人之地真囚也或曰柳先生得罪於时放逐湘南欲去不可故云今子非得罪居此其去也顾不在子耶余曰子厚之所为囚者人也其不可去者罪也余之所谓囚者天也其不可去者势也客未解作赋以晓之因命之曰续囚山赋其辞曰环麋庸其几里兮中间栉比乎山丘如疾风之过钜海兮翠涛竞起而漂浮窘束偪仄纷以回互兮气壅结而不流产毒孕怪兮土风殊异乎中州陂陁绵亘若圜土兮草树郁丛棘之相樛仰天俯地了不见其隆寛兮怀壹郁而增忧嗟余生之不辰兮偶托迹而淹留何怀安而不去兮乃独堪此牢愁岂不乐通都之是处兮与羣俊而遨游顾世路方险絶兮羊肠莫之与侔风波荡潏兮行客沉舟谗口听听兮又将彼戈矛余虽厌是而欲往兮复慑讋而更休明方夷而未融兮时方剥而未贲忍尤而攘垢兮甘作山之孤囚
憎雨赋
皇天不容於昭明兮白日不容於显融恶堪舆之清朗兮好云霓之晻霭反明以为暗兮变昼而作夜莽惛惛而不可讯兮谁为此者岂造物之固然兮将羣隂之所为苟大钧之若是兮吾将排阊阖而问之建列宿以为旌兮召丰隆以为御令祝融使先驱兮历元冥而问故命蓐收司刑兮臯陶为理囚屏翳於雷渊兮制飞电而诛虹蜺闻羲御之将驾兮吾将怀椒糈而要之皇天反其明兮后土无所汚望舒承夜兮昬与明其代序卷此志而弗抒兮吾犹穷困乎此时也将冥行以问涂兮又何以为此态也
四言诗
绍兴中兴上复古诗【并序】
臣嵲昧死再拜臣伏观皇帝陛下以天明地德绍覆载之功迎善气啓兴运继统业拯民命拨衰乱致大定自天地剖判以後书契以来中兴复古之君比德较功莫有望其彷佛者初龙翔於王室始骚之时抚运於炎正中微之日豺狼纵横羣盗满野志存民命好生讳杀惟务耸德以变其野心兢兢业业惟孝是图惟亲是念卑宫室之奉省嫔御之幸恶衣菲食早朝而晏罢以徼上帝之衷乃临御之九年起大丞相太师益国公秦桧於闲废之中明年复相之与之共图中兴之事君臣一德如鱼之有水声音之相和盐梅之相济不动声气而神化密运天下莫可测知至於圣孝日跻是崇是赞所以感通庶类逆厘三神者虽夫妇之愚咸知其有善应矣是以内之则盭夫悍将頫首听命而无项领之虞远之则恶吏奸氓勉於承化而无凌犯之变风移而益淳刑轻而几措於以风德於远方而异类为之革面逹孝於絶党而敌国为之改图初年而和议定兵革息孝德之始验也嗣岁而梓宫至母后归孝德之成功也于以示天下则何人不劝于以致治功则何事不成於是厘举嘉义以饰至治凡稽古礼文之事以次贯行郁郁之皇文丕天之大律所以耀德於广远而新民之视听者不可胜载臣不敢毛举庶事姑摭其大者言之奉太母於慈宁极天下之养尽家人之礼至孝也选淑德孋皇极正人伦而厚风俗至德也建立太学萃英俊以流德化知本也新图书之府严求书之令广闻见以务博储人材以待用右文也行乡饮於郡邑以班序颠毛崇化也正经界於阡陌以平均赋入恤民也至于爱民力矜物命节诞弥之宴足以示慈惠而已而不以侈靡为尚盛德之事於是备矣此独致尽於人事者耳若夫崇坛壝之制靖笾豆之列纯牺牲之奉严玉帛之陈所以致礼於天地也饬祖庙以崇宗祏之奉建原庙以谨衣冠之游日祭月祀共事无爽所以致孝于祖考也上稽汉制下考本朝筑宫修祀以奉太乙为民也耕千亩以劝民谨三推以率之敦本致力莫不竞劝勤民事也瑞乙始至带韣而祠莞簟効祥锡美有绪所以谨国本也先成民而後致力於神上下服媚神人胥悦由是丰年屡应田谷睦熟瑞物狎至符况?来固其所也若是而瘖无歌诗布宣令德以昭示来世则秉笔之士何以避辟自昔中兴之主如夏康周宣汉之世祖唐之宪宗咸用干戈以复故业或功成于一面事至微眇而当时缀文之士犹且作为歌诗以称颂功业以垂後世而况我宋中兴皇帝陛下得贤圣之佐成昭明之业而不被之声诗荐之郊庙协声依咏以乐和平汗青书策以示得意使後世何稽焉臣虽固陋日尝以文字从词臣之後深恐徒老于外无片言以歌咏盛德成功少佐圣治之光明臣终且不暝用是辄忘其芜累再拜稽首而为是诗其词有曰天监我宋受命以人咋为乱阶以啓圣人皇帝嗣位其仁如春万邦欣载共惟帝臣垂衣高拱惟务俭勤恤民不怠懋穑劝分卑宫勿饰服御无文膳食取具不羞庶珍内官弗备简御嫱嫔抑损戚畹登崇搢绅吏除苛绕狱去放分刑罚不试号令不频旰食宵衣导率以身行之期年天下归仁皇帝躬行过於尧禹如天不言乃帝之所内资禀命外须训抚不有相贤孰资察补天舍其衷遗之硕辅实惟旧臣乃吾肱股昔以梦求今以德错皇帝曰咨惟予与汝我唱而和无或疑阻如手如臂如心如膂如彼事神汝为椒糈如彼琴瑟相待戞拊相臣受命于帝其训敢惮夙宵以图淑问衣不及带冠不暇正内事抚摩外修好聘忍尤攘纷徂惟求定皇帝之孝克迈帝舜相臣佐之兹惟无竞上感穹昊下格殊隣以暴为恩易顽以驯母后既归东朝侍御天下载欢若饥得哺天子躬俭惟亲是丰未明求衣朝长乐宫礼备家人养以天下先意承旨事无违者天子行孝天下承风胥训胥效比屋可封乃建中宫以母四海诗首关雎易称中馈天子之尊亦资内助上奉慈顔下式寰宇事亲底豫化民致和始於壼阈邦国是讹太学肇建四方是极增博士员导以经术有来英髦充牣上京三年大比以考其成异时之用维公维卿石渠广内图书之渊羽陵之蠧断简之编是息是游英俊在焉逸羣之彦比迹卿云怀材待问发闻扬芬驰骋古今上下典坟考正律度是为景锺导和殖财国用以丰不窕不槬咸中典刑有涣其章上公是铭兹器惟则允为国经德爵之亚莫尚惟齿班序颠毛以为民纪乡饮既行郡邑是遵洙泗之风无复齗齗井田既坏民困劫假乃正经界以实多寡赋入既均贫富不病非上恤之孰拯其命诞弥之节式宴示慈乐不计费孰敢节之皇帝曰咨费财无艺亲降德音以禁肆侈天下欢然称盛德事匪帝命之臣子曷议着之令甲付之史官永永万年无或敢干人事既洽惟神是事于庙于郊各尽其礼其郊维何蒇事圜丘帝御六龙冕十二旒既新宫架既备礼服有洁其牲有温其玉合袪天地侑以祖考乐奏六变其音肆好问谁相祀实维上公登降跪起有肃其容天地并况瑞物来下天子万年以有神嘏其庙维何可以观德德盛不祧祀事不忒祖庙既饬旅楹有闲原庙继作以游衣冠若节春秋皇帝戾止荐献有容祖考咸喜礼成而退祗奉不凟天子万年永绥遐福天神贵者莫尊太一置祠为民其宫有洫既仿谬忌道开八通皇帝临飨威神是崇天人相际福禄攸同国南千亩是为帝籍天子肇祀以祈黍稷我黍与与我稷翼翼以享以祀以为民食福禄绥之万世无斁乃营吉壤肇建高禖何以歆之帝德不回瑞乙既至后率所御以弗以祈有秩斯祜千亿之祥兆於帝武天锡皇帝圣钦不迟事神保民以莫不祗上帝临之云何以报维年屡丰诸福是効非维丰之又布濩之东西北南咸锡予之稼茂於野粟积于仓礼义兴行民俗以臧桴鼓不鸣狱讼衰息人有盖藏道无捐瘠和气所蒸化为瑞物甘露零庭近在郊邑有木呈祥合枝共柢考传验符远人不贰或剖其中自然成文太平是告希代莫闻丰年屡应衆瑞应图皇帝谦恭不以自居图回庶事益慎厥初君臣相戒可否吁俞政过三代言成典谟历选后辟前载所无在昔中兴周汉二宣夏康商宗汉祖晋元咸用干戈配天祀夏其臣歌颂或列于雅方之皇帝爝火太阳顾无歌诗垂世用光词臣伏罪无以塞责谁其诗之以佐皇德下臣张嵲过不自揆日官西掖待罪文字敢颂厥美以赞后功江汉崧高不足比隆
绍兴圣孝感通诗【并序】
臣嵲昧死再拜臣?覩皇帝陛下嗣位於炎正中微之初因衰激极导迎善气数年之後天有还形羣盗衰息疆场少安民人接龢年谷丰熟唯是除戎警备之事日日以振将疆卒武人有奋心举而并勍敌复故地宜如竈上扫除而方且诏封疆之臣无得妄动敌来则御之去则已曰南北等吾赤子也勿以深入多杀为右始也浅陋不望清光之臣伥伥然率不喻圣意所谓下臣嵲辄不自揆窃迹行事而加深思焉若有得其解於万分者盖敌固吾仇也而二圣大母在焉顾可投鼠而不忌器乎或问臣曰桃应问孟子曰舜为天子臯陶为士瞽瞍杀人则如之何孟子曰执之而已矣然则舜不禁欤曰夫舜恶得而禁之夫有所受之也然则舜如之何曰舜视弃天下犹弃敝屣也窃负而逃遵海而处终身欣然乐而忘天下然则孟子之说非欤曰此殆非贤圣之言意羣弟子之失其传焉耳夫舜圣人之以孝闻者也使其以受尧之重既不能庇其亲而执之又不能终其所畀付而去之是两失也如是?以圣为凡六经之作所以为范於後世然今之所载者常道而变故之来也无穷设有遭非常之变而不能得圣人之意於文字之表曷能曲有所畅乎仰惟皇帝陛下嗣服以来内之所以治戎事理边疆常若寇至而不少解者致重於宗庙也外之所以不以并敌战胜为武而率以柔道怀服犷悍者致保於君亲也在於重宗庙至义也保君亲至孝也其视孟子之说不亦两得乎於是孝至而益加义立而增修措之天地而神明协其应施之蛮貉而盭夫易其虑绍兴辛酉金人来告和且许以先帝梓宫归于我别命贵臣奉太母舆卫以归其明年八月某甲子皇太后至於行在所前至一日皇帝备法驾率羣臣奉迎於郊舍之外于时天地緼豫日景清明臣民欢虞和气洋溢讙声所暨川岳振荡其明日乃归于长乐宫於是卿士庶人叹息忭跃远迩一辞咸曰皇皇乎丕天之盛事自天地剖判以来未尝有也向非皇帝陛下自得圣人之意於六经之所不载且有同德之臣以辅其治何以至於是哉自今以往天下之学者始知忠孝有两全之道仁义无偏厚之失向使卫辄闻之必不假王父之命而有距父之事汉祖闻之必不以就天下之故而肆分羮之言轶乎千世之上固已合符六经垂之万世之统可以轨范来叶非圣上其孰能之斯举也君子书之以袭经辩士语之以称博推而行之可以驯至於圣域诗而陈之可以沦浃於性情士生斯时获覩凌风絶辉而不动於耳目不发於文辞以称颂盛德顾视曩哲不亦恧乎臣不佞尝以文字待罪词掖虽获戾屏居侧聆庆会情发於中不能以浅陋自巳敢再拜稽首而为之诗曰宋有天下逮乎八世猛敌横生侵欲不忌尧汤水旱文景菑异数则使然岂人攸塈皇帝承统甚武且仁内销奸孽外备殊邻濅明濅昌师武臣力抵掌含怒日思奋殛皇帝曰咨咨女将臣慎守疆场以保吾民敌来则御折北勿追姑修吾德以待所归人亦有言投鼠忌器矧彼狡焉吾亲是质彼兵攸恃我则德攻靡以岁月徼天之衷彼虽刚戾不可扰驯我视其欲以舒吾仁始我有衆公卿庶士谓彼悍骄庸知德义苟有诚信金石为开豚鱼之孚惟道之怀有唐睿真亟诏求访恻怛之诚宁甘百誷皇帝曰咨予由是心彼虽我诈我惟尔忱孝悌之至神明可通惟彼不信天诱其衷行人是来言弃旧恶我奉慈母归御长乐八月甲子至行在所天子在所天子郊迎其从如雨老稚仰观踊跃呼舞卿士相趋肃穆伛偻天地感通发祥颓祉卿云郁兴轮囷离诡屏翳不惊川后静波云飞渊泳讙声相和玉虬沛艾芝盖穹崇千乘雷动万骑风从天子是侍如长乐宫渤澥为杯华嵩为豆举烽行炙撞钟命酒既劳王爵下逮奔走万岁称觞献太母夀敷天之庆周浃寰宇薄海内外无或失所皇帝之孝振古曷遇睿算无疆永作民主人无疾疠田多稷黍兵革不试四夷欵附太母万年康疆燕豫皇帝之孝莫与比德锡羡无疆子孙千亿莞簟发祥开统拓迹嶷嶷岐岐诜诜翼翼有緑其车有赤其舄太母万年含饴燕息始归太母小大具疑谓将我廷胡宁以归皇帝之孝先定不易爰有廷臣协比我德有赞其决无贰其心指期待蔇天实我临曾无愆素归御愔愔凡是讙嚣尽为歌吟天锡皇帝示将保定太平之休繄此其证际天所覆咸为我土含识之伦我籍斯附充入旧贯天临万方子子孙孙永世克昌

[book_title]卷二
钦定四库全书
紫微集卷二　　　　　　宋　张嵲　撰
五言古诗
秋怀
前山跻暮气虚檐纳轻阴沉疴稍轻体徐步望遥岑泬寥天宇净斐亹秋云深原野旷萧条岗阜何崎嶔微霜被羣物悴叶声萧森游鳞奔巨壑翔鸟候穹林结念非一端滞思纷相寻伊昔抱微尚夙怀尘外心风波一震荡飘流安可任廉颇思赵士锺仪怀楚音往愤既切古来忧方在今安排谅躛言委顺亦虚襟由来穷达士万古同堙沉聊申凄断意持和双南金
奉和李元叔察院秋怀
屯云生广泽白日互亏蔽如何三秋杪顾作九暑炽高风摧蒲柳未觉到兰蕙幽人感岁徂节生悲远志伊予老忧患感激志鉴寐起视篱下花节过真少味岂无王弘酒深愧渊明意未然招隐诗默契幽林思瞻彼区中人清冽成萎悴安得西山药飘然以超世
董弥大郎中以窗前菊花晨且鲜明午间萎蕤感而成诗兴寄古雅次元韵
人生朝气鋭兹花亦复然鲜荣若自矜低垂如乞怜平生浙郦路满谷为谁妍山深风日美扬芳被涯边食饮赖香洁轻安遗节宣昔乃夀胡广由来岂其天至理竟谁问三叹秋风前【浙郦属穰县有菊潭潭傍之人饮食其水皆老夀胡广素患风疾沐浴此水遂愈八十余卒】
将至临安途中偶成呈表叔陈给事去非
末契托外亲夙昔承顾盻邓鄙听论诗房陵共遭乱苍黄南山路大雪将没骭事定访田家山花已如霰燃薪代灯烛新诗仰华绚雨余登近岭春晴集两?彷佛纸坊山泉石眼中见形影一东西音声阻河县驽骀自拘挛鸿鹄谢羁绊俄瞻九天上更觉斯文焕鄙贱集亹深十年两遭难稠重荷顾存凡庸辱推荐穷途感一饭况此膺深眷门墙行欲近仰止极昏旦余生不自意复得亲谈宴存没割中肠申章泪滂溅
风
一岁三百日烈风朝暮吹不知剖判来曾有无风时况兹踰年旱小雨时散丝蓬蓬从天来一扫云气离虽荷扇暍劳要无膏润滋功过不相庚退坐徒叹咨何当快雨至檐溜如绠縻万瓦跃冰丸千虹注幽池坐见槁死苖翠浪翻前陂雨罢树不揺溟溟天宇垂此事恐无冀忘言咏吾诗
普照观【并序】
舣舟普照观道士语予直北山葛仙翁故庐山多黄精仙翁故以名山云
欲雨春岚重微风松韵清泊舟古观下卧听山鸟声行乐惬幽步访僧舒远情仙翁遯世久岩壑自峥嵘丹竈颇可识故基犹未平何当遯世网来此饭黄精
送冯贯道之东川转而之行在
秋风来万里草木日夜凋属兹憀栗时执别在今朝乱离多苦辛况乃道路穷若人抱奇节劲气干云霄结交二十年途穷识久要间关复会面益若漆投胶感深念存殁投分忘顽嚣汝海昔为别盛年意气豪及兹分手日星星悲二毛壮心随遇尽曩志与时消别夜月皎皎首途方迢迢故园不足怀令德乃所操君其爱尔躯努力熙皇朝
送李子勉
驰骛谢新轨息偃思旧扉婵连怅若人阅岁此音徽直谅方求益离忧忽在兹平居轻岁月分首重斯时出郭郊树緑夏云千里奇男儿杖策去行路亦光辉还家未徂暑散帙掩郊扉酒醪欵邻里时果欢稚儿家山恣跻攀田野日遨嬉驽骀恋栈豆鸿鹄谢絷维论才惜暂去循计岂云非握手钱塘别余归未有期
送张养正
脱巾造朝市委辔即田庐虽云怀素尚出处亦自如吾宗信端谅宪宪为世儒顷以才令选来司中秘书光荣耀士林侧伫翔天衢一朝拂衣去意与张邴俱出饯北郭门踟蹰立路隅雨余夏郊緑时觉晴云驱专城秩匪卑还家意复舒谁云离念恶兹行翻足娱徒伤万里客送别在三吴
送冯元通帅夔
烈士志徇名仁人思爱日冯公杖节归颇全忠孝术狂童昔兆乱天常几反易大臣清国屯公实预谋画白士为台郎未省闻在昔义为轩冕重功在锺鼎勒十载犹故官念言为伊鬰迩来升宰士式序期日夕囊封郤复上告去更甫力官荣岂不怀志养不遑息顾我废蓼莪日念扫茔域公方咏南陔肯为高官职絶裾旧疑温抗疏今师密都门行饯君视古无愧色柔甘既获奉中外等事国虽是平生言勉哉宣泽【案原本脱一字】
咏水上双白鸟【如鵞大古人谓之白雁】
夜雨山水清朝晖浄崖壁飞来双白鸟未省平生识鴐鵞谢清姿鸥鸟慙素质低昂信波涛顾盻矜羽翮鲜明潭光青错乱浪花白轻舫忽东来抢飞百余尺复下水中央相将讵离析稻粱岂深谋饮啄亦自得空山罗网稀遂性无惊惕不学西雍鹭翻飞近人迹
春夜山居望月思故园有作
万壑自清夜春岚昏衆星明月丽霄汉清风周四溟独立万里外飘然欲遐征回首望江汉中原气冥冥东北有去鸟我愿从之行逝将归旧邦山河宛平生丘园已芜没径术春草青观台倾夜雨曲池今向平俯首叫父老旷野无人声庐井不复辨灌莽春露凝伤心时震荡怀旧意纵横夜久林叶光山空泉韵鸣绪风行复革桥运无暂停理会衆缘释情锺羣虑并静躁物固殊太空本何婴庶以道自达超遥谢撄宁
六月初八日过龙洞纳凉树阴下酌泉待月而行
絶壁不带土一目千仭青何年架危阁窱窕陵青冥仰观衆树姿俯听大壑声山空响互答隐辚心所惊人生几何时冒此絶险行虽获须臾快未偿百年生龙洞视正黑水为琴筑鸣层岩积阴厚六月如寒冰泉甘聚壑小洞深秘神灵天设境自絶地近人乃轻独坐荫佳桂峯高日西倾薄暮来者少长风始清泠赏会匪初望徘徊但含情坐见山月上衆景纷纵横密林栖鸟定始复事前征
送别
岁晩多烈风鸿雁号广泽寒日行天边及兹送归客余生足暌异不作儿女色此夕复何夕伤离重凄恻子櫂既云西余行亦将北岂但今日别方异平生迹千里即寄书万里空叹息朝市与山林从兹恐乖隔
达州月夜
薄暮行人息角声吹已残城空羣犬吠明月照关山四望何所见烟苍树团团但闻流水声不见飞鸟还故园天一角时危路间关避地方云始整驾何当旋故人同此夕若为怀抱寛
过云安县
平日云安县常见少陵诗今朝忽经过人生信难期不闻鶗鴂鸣萧萧山树悲昔人不可见长江无尽时山中月夜草色香烈颇如昔年上庸鹿门之游感而为诗
月淡云始合沉沉山树清露濡幽气馥涧草不知名既念上庸隐复怀鹿门行暌离驰岁月南北异平生况抱怀昔念存没感中情缅怀故园月亦傍山河明花发因风散溪流度石平当时游瞩地何人复再经客心徒搔搔夜色自冥冥萧散讵为适祗今悲愤盈
呈同游诸公
衆岭莽回互古刹藏乔林平川一目尽列岫千重深昔人几经历我辈复登临山川谅不改徒伤怀古心
舟中独夜
泊舟依聚落水色澹余辉红树满秋山夕烟上霏微稍观渔火明渐见行人稀孤客畏遥夜况乃穷秋时疎?见天星朔风左右吹重衾不能煖展转枕屡移怀归意恋恋感旧心凄凄骤使百虑集起坐复搘颐人生谅多牵吁嗟竟何为
雨霁出郊外
时雨当夜来出郭喜新霁伫立望四郊春容卉无际羣山隔大江苍岩澹相对轻风生水波微露滋花气缘津柳已暗忽悟清明至融怡岁序同俯仰山河异逢时思坟墓拜扫十年废闻有故童仆壶飡酹荒隧新阡固已远龙輴尚天外已深濡露悲更下孤臣泪
闽中山间每早白雾四塞咫尺不辨
闽岭冬候晩岁穷殊未寒谁为五里雾皓皓怀羣山剥琢斧斤响啁啾禽鸟闲逖听知何处四顾但漫漫怳如湖水秋眇与天相连乔林膏沐已远岫渐披顔高阁延朝景清辉泛林端谅非侵晨兴讵识景物闲忽思乡社岁日晏未开关
庚辰二月雪夜作
夜半雨鸣廊晨起雪暗空不减腊月寒故作昨日风融银拥山腰飞花满裘茸办此了不难咳唾烦天公纎纎园中花一夕无光容凛凛庭下松巍然两苍龙
咏鹤
翯然毛羽净绰与秋风宜阔步循广庭伸吭矜羽仪稻粱谋几何终然遭絷羁岂衒云外标遂为时所縻因知古清士削迹畏人知
晩行阁道自对溪趋小栢宿
高峯犹返照絶壑已先晦苍波去不穷青崖俨相对山回路欲断溪豁双流汇阁道自委虵林影常澹瀩仰空欣树佳伫立惊石怪山晩云不驱路暗客犹迈平生事幽讨兴与林泉会何意漂泊年得此行李内境胜固所便地絶复多畏娟娟月初上飂飂远风快幽蝉响复咽宿鸟惊欲坠望望驿尚赊应在青烟外
杂兴
疎园两树杏风雨夜离披离披君莫恨结子还并枝犹胜西涧水一去杳无期静坐观物理令人添鬓丝
游独孤城下作
利成山百丈直下独孤城事往岁月积长江依旧清昔人经过地我辈复此行但见竹树稠石崖如削成乔木晩未凋青青发余荣天寒远峯澹日晏长川明时危怀古意岁暮羁旅情一室寄絶岸全家托柴荆晨炊饭脱粟似此田涧氓羣盗正猖獗深居且偷生反念故园日默默何由平
咏雪得光字
东皇携春来属车载霓裳回风作妙舞杂佩鸣珠璫千官玉笋班再拜称瑶觞酒罢各分瑞圭琮粲琳琅浩荡涵濡恩一笑徧八荒尘垢得湔洗焦枯亦辉光伟哉造化力天地为翕张功成了不居杲日天中央
喜雪
澒洞四山没万籁无遗声羣飞喜凌乱遍积爱寛平呈姿碧树立照影方池清出户延幽意斋心谢羣灵幸有丰年望初无丝竹情取乐付诸少焚香观道经何事冲寒久微吟诗句成
初夏晩兴
微月破幽树草露生夕凉夏木纷已成时禽暮归翔闲花自白红无人领幽芳晩沐岸轻帻披衣暂倘佯外徇志自局理会言可忘俯仰婚宦初未省离土疆那知天壤内有地名魏塘朅来岁再华及此身方强岂但理茨栋种树日望长分将百年身送老湖海荒人生等如寓何必还故乡
送陆尧夫倅襄阳
我本江汉客十年官到京君为三吴士歘有南雍行风波眇沿泝水陆幸俱平是邦虽毁顿生聚今尚成矧君勤令德足以惠遗氓井邑应非旧长江如故清岘山虽已赭遗记尚纵横假日当访古兵?宜细倾客心终惮远归意欲遐征郁纡怀土念去往游子情待君成政日繄我契归耕送别南归路复班三岘荆离居何以慰日夕伫休声
拟苏少卿寄内
话别河梁上踟蹰古道边男儿重意气握节向幽燕一来单于庭五闰犹未还黄云愁瀚海朔雪暗燕然塞柳春犹白河冰煖尚坚有怀幽闺妇二八政婵娟寄言当永决欲语讵能宣忍苦聊相待恐乖全盛年二事热中肠吞声徒向天纷纷节髦落泪尽秋风前
橘林
后皇毓珍木翠盖如停云徕服兹南土素艶方氛氲睠言在深固非用儗封君
村居早出
草白露初晓好鸟啼高林篱下水流急门前山气深花光迷近甸柳色映遥岑春物自鲜萦但伤离乱心还成骑马出恻怆望城阴
大热
怫郁厌烦暑稍欣夕气清彷徨不能寐解带临前庭长林激远飈余凉入疎棂白露被百草河汉上纵横山气自高爽久谐肥遯情羲和当此岁振职在朱明金石亦为焦况乃柔脆形阴泉变汤液夕頴成枯茎念彼市朝士复嗟田亩氓徙倚待明月徘徊步列星炎蒸岂不苦复畏秋风生
借居
借屋得修竹复近清江湄衡门独看雪衆物有余姿幽鸟下庭静野泉通櫂迟既谐避世心况与尘事违幸无井臼劳未免亲锄犂已放西山烧种粟方俟时此外复何作闭门但成诗
出顺阳
浮云作晓阴未放寒日光平冈连县郭草树郁苍苍清溪贯其中可以一苇航西流合汉沔水外山微茫红叶明碧林下有寒菊芳蜂蝶纷已去无风徒自香我欲寄所思远在天一方安得千里足寛余九回肠
九日三首
白云冒山顶流阔作深青平林如屯云中有枫叶頳湿烟聚合散小雨时漂零公庭尽日闲停午闻鸡声还如在山间契此适野情老菊不作花秋蝶转伶竮独坐玩物变万事与心冥远怀韦苏州覔句非为名兴至一摛辞工拙子无撄妍?理不无要非心所营
忆昔陶元亮闲居爱重九秋菊虽满园无钱得沽酒怅望平野中壶浆俄见雠开罇对来使举盏属层岫自古节士中高情复安有古人重出处一往不复又俯仰愧前躅留滞成衰朽名玷金闺籍事落田夫後无地可扶犂有乡但回首黄花开已晚红萸犹可嗅闭户无杂宾独理槽牀溜
夏衣着体轻晓气蒸岚湿清池湛城闉微风为磨拭今朝乃重九万木犹故碧芙蕖久退红衰蒲尚森戟岁丰农务闲林间闻组织天涯一杯酒胜日同此席论交真臭味不必须旧识高谈璨齿白谑浪发颊赤向会喜今逢追思多古昔千年龙山盛坐客看落笔平生跌宕意寻胜穷履屐领会苟在心傍人笑脱帻故为牛山会遽作儿女泣古人欣佳名且用永今日百年如过鸟万事何损益唯思快雨来窗竹听夜滴杯行莫暂停城乌归已急林壑暮气生疎钟耿明夕尚余古今囊冥搜句新得
斤竹岭
胧胧晓月淡暠暠晨霜耿弃马沙金平步过草池岭仰登上层云俯降入深井回潭冷更清岭树疎逾整蹊荒陈叶深山回微路永雪霰迷远空岚烟护絶境关门仅可辨归涂难具省设险得地形戎丑期远屏宁辞满衣雪曛黑到絶顶石浅微溜喧独觉空山静形寂寝逾熟山白梦方醒去路望更遥陟降怯深泞壻水碧于蓝何由放烟艇
夷陵
吴蜀相持地江山真险固昔闻焚夷陵今兹但遗堵山远欲连天江寛疑浸树左顾渚宫涂右眺襄阳路野迥无居人荒村但豺虎依依念鄊井怆怆悲坟墓月淡江风寒云深楚山暮伫立小踟蹰苍苍归鸟去
初夏
孟夏忽已至雨余草木荒俯涧有惊泉仰林无遗芳山中岁事晚是日农始忙布谷鸣远林田家竞农桑故园今何为默默心独伤
防江
兵退田事始夜来春雨匀向时耦耕者十无三四人努力勿转徙赦语如阳春
又
大漠与吴越天南天北头虏尤涉吾地饮马长淮流饮马尚犹可莫使学操舟

[book_title]卷三
钦定四库全书
紫微集卷三　　　　　　宋　张嵲　撰
五言古诗
题石井
精蓝负东岑奇石护山麓嵁岩如车轮一镜方黛蓄沉沉不动容澹瀩立山木日射翠气浮游鳞翻寸玉泉边羣石润净映僧房绿庐阜势相高鱼龙争起伏奇章昔好此忽弃不见录青丛晚花明涧草幽气馥树深春去远景至夏方燠此地风长清萧萧似秋肃南来眇万里云峤几经目安知絶世境在此近山腹超遥轻前游慷慨谢双足向非来远客所见信局趣宁非造物意设此慰羇束人世足埃氛山林有高躅何当襆被来共此岩下宿
春晴散步庭下
东风吹广泽和气日夜旋微澜生曲沼积翠被层峦细草蔼近甸时禽响郊园整巾步庭下申舒委余暄万物各有时而余复何言燋谷忘牙事深居寄考盘结交乏二中徵心迂七还聊持瞬息念一究空有源狂閙等瓶中何须计悲欢
柴门晚步
柴门一延竚暮色集四山雨歇林蔼变岁阴岚气寒峯高看月上巢昏迟鸟还游眺暂自适裵回反长叹幽思招隐作怆恨南涧篇羇怀定谁识凄然独掩关
游下岩寺先是刘宝学约於此相聚既而先进舟遂失胜业
时危适远县卧疴蔽疎篷浮舟难计程一听水与风今日出江口划见天边峯维舟邀胜士杖策凌穹崇絶壁迤崩豗可验秋涛雄镌崖佛像古凭虚楼殿工沄沄牕外江落落堦前松涧响雨滂濞云生树玲珑揽胜欣远游抚身悲转蓬忧乐未相偿林霏生晩容却纵中流棹回望青莲宫秋晚山萧寂云散烟空蒙舟行转沙尾微闻林外钟惜哉李膺船去若孤征鸿晨暮一相失云峤何年同若纵金门步永遗尘外踪
过覃氏水南别墅
销忧苟自诬策杖来幽墅浮舟絶碧水蹑履遵远步置酒危碕亭开襟面孤屿川浅不兴波春阴易成暮杂花开照牖细草生侵路虚槛满夕岚空堦连水雾物变知节暄地僻嗟所寓干戈莽未定胜集何能屡觞咏答佳游更筹促归驭一水限山城风烟眇回顾
避贼
避贼入深谷乘桴复悠悠四顾江上山羣峯如荠稠是时雪霜霁林壑氛雾收茂树荫石壁澄潭深不流蓧荡拥荒岗冲飈忽飕飀山深水更佳溪喧鸟啼幽平昔慕寻胜所见良未俦举世逢祸枢我独成兹游暂赏兴复阑自誷寛百忧舍棹陟絶巘林光与云浮却观来时江碧线萦长洲一室苟自安两饭无余求彼苍未厌乱生民何时休传闻敌人营近在濒汉州尚恐复飘转讵敢辞淹留已与农父言佣耕事田畴耘耔纾井田蚕绩充衣裘尚享黄发期庶几谐首丘
晚游新亭
秋至今几日山云峯尚奇新亭独骋望咏我秋怀诗碧水萦麓转幽蝉映叶悲古藤依翠壁茂树镜清池赏会情方适忧来忽自滋荒山逃死地落日故园思遇乱甘身弃持心与世违应人时懒语兀坐独搘颐沉思山烟冥微吟暮影移祗应从此去寂寞但如斯
寄题赵丞相独往亭
留侯佐汉日结志已离羣唐乐闲退年陟险勤邦君区中岂所慕物外良作论上宰曩侨寓新亭初目存缅怀杖策时风衣自翻翻【原本缺二句】竹密径迷远孤游遗世纷憩松翫碧草临流睇归云山晩落花积溪深啼鸟喧揽物觉意适依风嗟世屯虽安吴越胜讵忘河洛尊毕辅中兴业终回西北辕扈跸归庙社角巾反丘樊游瞩河华郊往来鄠杜村规摹王粲宅彷佛辟疆园斯亭回首地应为闾里言
翫所植松竹有作
往岁客闽岭满目皆黄茅而今居魏塘白水漫平臯举头无所见惟闻风怒号我身如枯枿雨露自相辽又如在寒谷终岁雪霜骄四顾万物春凄然不自聊复思毕竟空更使心陶陶酿酒尝苦薄种花尝苦雕酒乃乱性具花为眩目妖弃置不复近树竹延清飈况有手植松雨夜能萧萧瞑目存黄庭屏居非慕高所愿侣松竹迟以延松乔
何子应金华书院寄题
平生子何子自赞如柳州昨缘功名迕悞落西南陬借宅备三径读书穷九丘身与苍梧闲心同湘水悠时为鲍谢句自作商声讴入户山嶷嶷垂檐竹修修不携东山妓居是东山流子长擅史册传家称故侯矧君外王父晚尝陈帝猷君传衣鉢久轩昂似前修勿以一跌故便欲荣菟裘解手旧年永寄书新岁稠君其自贵珍遄归侍凝旒
题营山法幢院
天晴白云高乔木荫初暑久客倦红尘爱此崖寺古时危僧饭少日晏无钟皷下马憩幽轩光风转林莽新竹雨来香余花夏方吐避地适三巴精蓝暂延伫回忆鹿门游淫淫涕如雨
久雨
秋末结层阴风雨连岁暮寒空暗霏微旷野流云雾居人蔽蓬茅行子悲道路纷纷天地间剧易随所务独有掩关人存真唯内顾
春夜雨
小雨集春夜忆居江汉时西园桃李树到晩有余姿载酒绕阡陌折芳恣遨嬉里闾多乐事中年遭乱离飘零向十载南来复再朞故园当日春相见一天涯他乡花自发山寺日初迟时节岂云异身世自堪悲
次韵王倅大梵寺山亭夜雨
溪山含变态可玩不可说西岭澹斜晖前山明积雪潭空游鳞出景晏飞鸟絶远屿上孤烟平沙散疎樾天涯一尊酒草草堂上设觞咏寄高爽对此清夜月但使息营营宁论醉兀兀寓兴合一篇亡书谢三箧
自顺阳至均房道五首用陈符宝去非韵
行客路正远曦驭已西驰霜风吹草树眇眇连荒陂如何羁旅怀更值揺落时四序歘已晩我生可无衰尚纡俗吏袍久负南山期吾庐岂固好此身自安之胡为终岁别使我心怕悲故园松菊荒静计勿差池
桑柘共平陆过桥野色分冬序日向深冒山多薄云惊飈入长林黄叶久纷纷山前有人家鸡犬时一闻我行均阳道冈阜如羣驼涧石既齿齿寒山亦峨峨乔林木叶尽仰见鹤鹳窠风景固不殊举目异山河我生虽尚壮百虑纷已多祗今且如此後日当奈何细较平生中忧乐恒相摩悲吟谁复听日暮越前坡
行客日暮时愁闻萧条风云山当我前适与清兴同夕涧生白烟蒸空自溟蒙林壑岂不佳陟降烦奴僮径侧有黄花凄疎隐珍丛我欲采落英恨无圣贤中徘徊恋幽意欲住兴来穷山深月正黑投驿尚怱怱
蓐食带残月驱仆事西奔烟尘犹未息去住敢轻论道古留余险溪寒减涨痕鸣桴闻远驿吠犬应前村境絶增诗兴山深畏客魂吾生久巳定漂转任乾坤
秋日访野人
忽忽倦幽独试寻居士室循篱野蔓悬闭户邻鸡出小水已清泠前山政岑郁禾黍满平川高低动残日
过平陵汉苏建所封
寒食光辉薄古原多夕阴行经平陵道感慨一何深将军昔封此汉史传至今山川宛如旧事迹嗟已沉聚落有人烟故国无乔林尚想英雄气千古犹森森边尘久未定干戈日相寻兴怀几内恸何必鼓鼙音
上分水岭
夜半风撼山苦雨歇初晓高峯吹成氷草树叶尽缟行行入云中稍稍临木杪恍疑天宇近渐觉溪溜小挺身陵絶顶夐与人代杳篁竹互蒙笼冈峦亘萦绕乃知七闽境如此平地少攻击固其然割据亦可考始悟淮南书铺陈苦未了右顾远中原前瞻临岭峤边马犹乱华淮濆尚云扰故乡岂不怀甘心混蛮獠九夷傥可归吾愿从高鸟
腊梅
朔风吹同云万木不敢芳黄衣何许仙窈窕来离房终期赏心会未恨氷雪乡向来脂粉流睨睥谁敢当宜於风露晨置在清净箱更招能赋客苾茀咏奇香楚人意已疎亡闻为操章
山中雪後颇有春意
山明雪犹积林白梅已绽冻泉时断续晴云既流烂山空樵者归树响游蜂散愁同平子多游比相如倦曦发近阳阿长歌何时旦
癸亥生日前一日读神仙李清传作
孟夏倏已晩诘旦及悬弧推迁惊岁序俯仰念劳劬感物叹漂泊抚已既叨踰去事日已遥来者言足图澹漠远世纷超遥观道书伊昔有胜士染工藏市区感悟及生朝欲访仙人闾自缒投絶壑果谐欣愿初尘念虽少牵脱屣终不渝一死会当有贵贱理必俱万事惟一舍此外无复余李君本市人而予岂非夫蹑屐千仭岗振策万里涂暂愒即弱水款关必清都千载复来归陵谷知焉如
将请乡郡作
本初休车骑陶令归田园憧憧天壤间何人无一?惟我若断梗漂流淛江边牵丝始立岁屏处知命年虚恬因势使憔悴仍化迁愧无杨仆功居不外汉关又非穉季侠徒使墙垣穿欲收衰病身迤逦还故山风波渺万里欲去无由缘愿窃刺史符一临江汉壖敢同昼绣归仅比辽鹤翻送老得三径奉亲归九原如斯志愿毕天恩真满泉所祈造物心俯狥人欲偏决策在今岁无令辜愿言
上二溪山
积雨连日夜敢谓今旦晴绿彩泛林端爱此朝景明晨炊肃徒驭结束方上征千岩屹穹隆万壑临峥嵘谁知有微迳在此苍翠屏昔闻五尺道【见西南夷传】驰心已伶俜今朝复何朝冒此絶险行侧路不容足下瞰千仭阬步武一蹉跌陨身如建瓴避地本爱死兹行岂偷生篮舆仗伧人崎岖信所经下为崖石碍上苦萝蔓撄阴岩多沮洳泥苔汏相仍薄暮雨欲来白云起如蒸稍观前山暗已复如悬绳行行入中林心悸万皷鸣三泉如雪翻竞泻石上声值此絶世景避贼难为情路转复临川浊流方满盈波神恣桀鷔势欲丘壑平雄张拥行潦河渎将抗衡我方媚斯水敢夸海若名叫度雨踰急山烟深杳冥舍棹即絶壁扶持陟碐层经行细石坠十步九战兢羊肠与三涂其险莫与京叱驭匪前哲但觉微命轻须臾至田家茅茨耿清灯篝火燎衣湿坐使愁虑并夜雨喧客耳羇梦何由成平明起长望重阴竟四瞑嘉禾垂壠病恶木连山荣兵荒兼岁恶吁嗟此黎氓泥水方自蔽出门谅何能穷居未觉苦篱外长峯青
上楮平山
层阴生万里岁晩岚雾昏终日转盘道那知入寒云忽上最高顶划见衆山繁嵯峨揷苍旻迫窄塞厚坤俯仰混一气眺听属无垠直欲遡丰隆逝将排帝阍小臣敢上诉边尘暗中原天宁忍下土厌此豺虎羣庶几动真宰一洗戎马氛此意复茫昧侧伫扬精魂
刘谷山
奉令事设险兹山再经历岁暮阴云昏雪後杉桂碧修篁亚路低老木参天直下瞰穹谷中衆树纷若戟或为龙蛇鬭或作熊虎踯阴崖不受春冬带轮囷色古苔如绿毛因依露犹滴阴风忽动谷衆籁久方寂傥非神物居定有龙蛇宅山阴魏家平百丈峙絶壁战楼摩云霄武帐侵斗极鈎援谅无庸梯冲当弃絶虽无墨翟守天险岂所敌揽胜心以愉经险情屡惕抚事既靡愆微驱谅安惜何当四海晏诛茅此投迹诗成无与言搔首三叹息
野竹
野竹何修修森然满山麓清溪漱苍根夜雨滋寒玉干密风岂揺林深鸟应宿苍山黄叶中见此歘惊目经行一回首何用慰羁束
穗粟
世乱弃禄仕居间食苦贫置田上庸山稍依农亩邻岁入无几何诛求方荐臻老农幸导我播植当自勤晨起具餱粮伐木西涧滨畲田去岁秋稸粟今年春肥硗半百亩良苗生已匀监督课子弟耘耔烦隶人所望在一饱讵敢悲苦辛及此岁将晏场功躬自亲所得未偿费相顾但深颦归去且读书愧兹百年身
将池僧舍东轩晓起
兹轩临絶顶远与前山平睡起月初上冷冷晓风清暗岭跃飞雷白云出疎星四顾莽不辨惟闻候虫鸣居人正酣寝我已事晨征思妇闺中意游子天外情策羸取微径羁梦何由成
种竹
屏居倦幽独出门无所适种竹满前庭坐玩凌寒色森森密阴净竦竦条干直晴日借景光霜风时荡析自我来此居三见岁华易小孙渐成童长杨忆初植杂花亦纷然似欲娱閴寂世虑久已忘况乃头半白旧乡丧乱後城郭满荆棘藉使能北归亦不异作客独怀首丘念未易忘日夕读书计诚谬习静理何益万事鸟过空何处留遗迹世故漫酬酢迢遥混今昔
庚申寒食湖上作
今朝寒食节拨撒挥涕余何心事游行谁使膏我车出门悟春远緑遍万里涂阴林杂花稀巨树新叶敷春风慰游客荡漾回衣裾举杯复置杯岸帻唯平湖岂无坐上客不见朱与徐
四月旦大雨昼夜不止者两日微水一夕暴涨
山木绿阴暗骇云当昼繁惊风乍掩冉积雨连荒村映岫若银竹泻涧如翻盆悬溜遂及旦暗空还至昏长川怒方蓄浊浪正崩奔暂见没岸草已复侵山樊冲波激远屿聚沫旋林根劈箭揺定目殷雷惊客魂俄吞衆濑没瀺灂成奫波神信雄桀灏漾方无垠傥不究其源岂辩河渎尊朝盈暮已竭暂满安足论明旦立沙尾若带青沄沄
七月初四日小雨後游步水边
雨止林叶浄游步喜川平停午衆阴寂山高一蝉鸣境静道心熟世疎尘虑轻凉飈飒已至自适羲皇情
和张簿韵
平昔志升车年来但芒屦前旬返城邑宵旦未踰数及兹复入山始觉离乱苦行行望远峯山村犹几许风清初戒寒云垂欲收雨羸马尚嘶林吾行已遵渚茂树曩堪攀澄潭今可俯秋意满山川微烟澹村坞经过竹篱侧倦极欣一语三锺应昔志一室固堪处去留非本心偶地因为主野屋尽茅茨山田多瘠卤菽粟工疗饥薯蓣行堪煮一水可乘流从公公莫御
雪中泛汉水观捕鱼
既游天汉地复泛清汉流我本襄汉人对酒集百忧是时云气昏雪片迷汀洲沉沉百丈潭坐看渔子游重裘悯浑脱得隽怜深投舞空清渚迥遍积修篁幽山川疑旧里歌舞迷新游薄暮理归棹中流任夷犹忽惊在乡社谁辨阴成楼歘知非旧邦丸澜涕难收
感事
西山一丸药终当持遗亲奈何嗜利者藉口托爱君太真絶袖去中兴为名臣功业竟谁归老妪终苦辛大恩竟不报初无乌鹊仁
投身螭鬽域宁免衆鬼欺黄昏风雨集所向道路迷一鬼在前啸羣鬼争和之从以衆妖鸟纷披鸣树枝训狐当傍叫破獍随後啼斯须哭土枭次第嘷狐狸睢盱恣陵傲踸踔争新奇变态遂百出殽然当此时胡为乃历兹侧伫成?眙其始为股栗惨凄粟生肌惧以柔脆躯遂为衆鬼糜其中稍自定注视但嗟咨其终乃释然坚坐翻愉怡鬼见不为动技穷将罢归人命固有常此物终何为迟留待明发请与衆鬼辞
春晩风雨甚暴衡门独立望微水有作
中原殊未平避地甘羁束着意问樵渔尚恐惊麋鹿出门亦何事望望清江曲雨气晚来寒惊风乱新绿
方城驿
古驿藏幽谷回环乱峯稠驿前山特秀翠气光浮浮晴日经短檐奇温惊敝裘门前万山道过客空悠悠忆昔庐戢黎伐庸此淹留山中老鹳鹤应识旌斾愁事去一转首岩花几经秋石碐与涧道犹是曩者否秪应军旅声长咽寒溪流

[book_title]卷四
钦定四库全书
紫微集卷四　　　　　　宋　张嵲　撰
五言古诗
游灵岩寺
吴王避暑地西施采香路陵谷偶未移山川尚如故遗宫俱泯灭轮奂乃僧户梵放想遗转考盘疑簨簴繁华随化迁歘若高鸟度忧勤及豫怠兴隆与倾仆何异貉一丘同归易曦露平湖际远海环山莽回互涧草足芳菲山泉多沮洳昔人经行处赏会今已屡来者复为谁将亦遵往步新故更逓代一往复何故日暮钟磬闲聊将澹吾虑
南涧亭诗【并序】
舟如上强步松路四里有山突然当前其阳无住居士之所葬也其隂仙人刘纲之所栖隐也东南不十举武入竹径蒙笼深翳竹尽得亭下临崖谷始复高爽羣山林立其傍山深气温竹树正碧间以丹叶可玩初冬风日凄厉咏柳子厚南涧诗颇与之合因以名其亭亭东数步抵山足复为小亭水鸣篁竹间如弄琴筑名曰鸣筑虽境皆甚美然过时坐久使人神意悄怆非天资静素不徇世纷者未易居也陈本之曰愿得记而赋之余曰诺哉绍兴甲子十月初七日
行穿密竹尽胜槩集斯亭地远岚光重冬温草木青俯鉴含空水还观山作屏岩溜有时歇松声无蹔停遐思南涧作彷佛识仪刑世缘因岁阔静习与心冥离人慕肥遯驻屐恋岩扃不似投荒柳悲吟涕泪零
入峡
天秋万象静云横乱峯起已下微王山入峡自兹始惊湍於此尽安流澹如砥两山郁嵳峩壁立相对峙上凌空崇外下挿渌浄底层岩碧树滋洄潭丹叶委舟行石罅中江流瓮城里举头天若带堕此清弥弥忽惊龛岩大奔浪喧客耳鱼陀考方言岁出鱼万尾水边菖蒲青石上土花紫淙流来不絶无由访源委俄经陈佗洞斩絶不容趾土人若猿猱跻攀因葛藟燃火入其中数丈神披靡覩兹泉壑迥始觉化工伟投身西南陬肆意閲奇诡是邦不生人境胜乃如此宁非造物初意尽向山水神惊畏石坠志豁欣树美穷探日易晚惜去船欲?徐闻涌波涛渐见山峛崺奇观忽鹜过我兴方未巳赖此慰羁愁无庸伤转徙
过杨村溪
坡陁两山间沧波旦夕骛高柳横澄流岁久根全露细雨川上来澜漪满沿泝灌木生退滩危桥架孤屿石濑斵春氷山云粉轻絮往岁忆经过物色如雅素阳春日已远叹息流年度来轨不蹔停往躅自成故初为闽岭游後指江东去风急子规啼何由傍归路
春昼睡起偶书二首
忽忽掩关卧起来春日曛和风吹草木杂花纷已繁他乡农事兴凄然怀故园青山虽满眼何用慰忧烦闭户长春草日晏独高眠起步遶广庭爱此风景妍青山罗郭外白日当中天坐见柳意浓亦知花向残鷄鸣水外村人耕原上田玩物意方适居闲情转延忽悟是作客骤使心悁然
五月二十四日自达州至永睦县投宿废学即事书怀
学废乡校空鸟雀欲据有甚雨晚来晴循檐厌黄口巴水亦能大一暮没堤柳落照满涨川归云翼山岫达州去未远望望空囬首母老儿未齚何苦事西走轻生冒畏涂用意在升斗三复祷雨辞此道废已久恭闻贤侍郎求才如恐後密置郑庄驿屡接鬷蔑手英俊颇云集岩穴犹辐凑菅蒯且不遗岂独弃枯朽矧尝辱英盻屡以温言授私心颇感激尝欲事奔走【音奏】搅衣中夜起頮面不尽垢平生慕蔺心已在辕门右某也濩洛人时命大不偶读书慕经济颇亦略句读雅意死知已且复羞自售耻为辕下驹终若丧家狗遭乱乏禄食避地阙田亩栖栖穷涂间但未操井臼我公宁忍兹无令混樵叟去年十一月十二日致宏如秦州仆饯之余口复到生口作别明年六月十二日仆自竹山避地泝流上余口道由生口复经分手之地感时书事奉寄致宏时建炎四年也
忆昔游河梁对床三夜语平生慷慨心远别顔亦苦朔风黄叶深尚记驱车去君行已映林我首犹屡顾重经分手地物色宛如许怀人感河山抚节惊寒暑别来世事多琐细不足数惟有緑林徒跳梁犹若故汉南十二州一半为盗据向之西来师猛鸷类熊虎从以万马羣旌旃蔽村坞惟知口打贼未辨狸搏鼠徵求徒浚民万分一无补空令贫者毙复使富室窭去年粟如金艰食古未覩今春濒汉州秋种不入土如何十万师不办一朝贮传闻许汝郊平民尽俘掳秋高马首南跬足仰谁御栖山无定居处邑复多惧无资忧殍踣有粟畏攘取怀安昔所戒随衆谋远举第恐向他州未保终安堵悠悠四海间托身定何所忧来如鼎燋意乱若棼缕君家聚族多巢幙多风雨胡为事远游遄归莫容与
过大包阁寄夏漕致宏
积雪天欲晴山深雾犹拥大包谁缔结架壑一何耸崕倾石路仄峡束惊波涌垂堂尚何言顚坠虞接踵经过固巳殆却顾神屡悚前山净如洗浩浩云根动崕花作蜜香山童似猴拱旧乡迷远近所历但如梦穷通久巳忘况此髪种种犹欣故人近寛我惧将恐语乱眉定颦道旧腹应捧灯前侍儿出花外寒烟重羇怀醉里寛离念风前恫游宦愧吹竽剧谈犹贾勇观君富声华顾我成闒茸行台定匪赊失喜欲距踊
南山观梅
春雪欲垂地春水縠纹浮乱山无人到梅花供客愁轻风侧乌?韶序欺白头攀条记旧赏嗅蘂悲前游斜日忽反照烟华风际流已叹繁华盛俄观青?稠沉吟两京路恻怅濒汉洲尚想万玉妃清樽交献酬天涯叹憔悴览物空夷犹饮罢不能赋临风三叹休
晨起登寺阁前山为雾覆微露山麓宛如平远偶书春物
日出雾犹重微茫认山麓远目疑可穷澶漫如夷陆韶序日已深时禽啭幽谷青林不受春景气润修竹日晴烟光乱风澹水容渌闽岭农事初荒泉被山曲耒耜没深泥鳬鸭讙相逐躬耕记往年遭乱成羇束故园隔山河桑柘犹在目丘陇谅荒芜春归惟灌木囚拘怆兹晨傥徉悲前躅缘情固攀援理会何桎梏且寄终日闲玩此春苗緑
庐陵曾氏临江作亭以舍过客因同舍来求诗
乱後足漂零所至倦迁客那知此江上飞亭跨穹石客来赣山青客去赣水寂徙倚亭上人悠悠往来陌
月下观海棠
澄空流华月列炬林梢缀衆焰烁明霞红曛花似醉流连陶嘉月共惜春风驶预叹他日来余红纷满地
赠别
艾杼灭浇殪方召平夷蛮夏书纪少康小雅咏周宣茂烈盖当代休声垂亿年君臣今望之犹若神人然皇天昔降乱国步多艰辛海宇政揺荡封疆托大臣召旻歌卒章三复徒怆神寇攘有厚赏山林多贱贫小夫矜宠秩持以傲寒士达人每大观讵肯屈其志从人畏损名不从斯逆耳肮脏每不容委随多狥死孔明佐玄德君臣称鱼水田祖辅本初愎谏昧良图蜀成鼎足势卧龙名益都袁丧官渡师二臣随见屠女萝依青松蔹蔓相绵延岁暮饶雪霜枝干犹萦纒蔓草生毁垣逢时亦芊芊积雨毁垣坠苕頴亦以乾婉婉我良友才具宜佐时果敢无与前议论有余资功名可立致要当慎其为吴橘北化橙良玉贵不缁行矣保令图怀哉丝路悲
再经蒲溪往年避地处
淹流既失策贼至甘远屏往岁忆曾游迳路犹可省今来冬向除昔至夏方永山寒竹树踈岁隂云雾冷破屋今已无荒筠蔓枯颖昔人安在哉经过涕垂领
穷隂忽霁独往山下看梅
千峰雪犹积万木春已回穷隂倦羇束忽欣阳景开徐步出衡门中野展幽怀杖策遂侵?独下前山隈惊湍激远飈疎篁耿寒梅婆娑时动容似与客徘徊岁晏益多感况斯韶景催暂赏岂所懽离念方催颓还观增怆恻三叹为谁来
鸣筑亭
碕岸互萦斜因依爱筠緑虽疑境过清未必伤幽独偶坐松下石泉声作琴筑
赠赵端
残方岁已晏层隂万里生何如苦寒际子有关陕行风烟正浩荡夜雨吹成氷时危壮士志日暮游客情感子请别意令我肝胆倾告之以尽言念子远徂征聊代绕朝策勉旃图令名
赠陈符宝去非
大雅久不作此风日萧条纷纷世上儿啁啾乱鸣蜩唯公妙句法字字陵风骚如鼓清庙弦听者无淫滔癯瘦藏具美和平蓄余豪思苦理自寄志深言益高顾我吟风苦知公心力劳世无杜陵老谁知何水曹柳韦傥可作论诗应定交
赠元方叔
吾叔超世士笔力回狂澜作诗到合处未谢春草篇罢官守环堵冷屋风萧然操尚非矫世静退真所安慷慨引浊醪俛默窥尘编冥搜得新语自喜欲忘年常言毕婚嫁归老汉水边此意有真趣勿为儿辈言
与孙太冲游湖上寺
作客岁月久新春生白须淹留竟何爲闭户犹繙书今朝天气佳逍遥步城隅初旭野尚晦青草含露濡好风如有期微漪满平湖白日照原野青山开画图晴林峰外稠坏塔烟中孤山?见修竹游步得僧居地偏兰茝芳气暖夭桃舒何年深宫姬藁葬依浮图一往随化迁岂复平阳车顾之三叹息不饮定何如
醒心泉
幽泉清见石停停映山树风定絶漪澜雨余多沮洳适谐尘外心时来澹吾虑灵窦几年开何由讯源委泉上木隂稠交柯存清泚忆昔游杏山蒙泉政如此
溪水
溪水东流去何时合大江岂无双鲤鱼附书还故乡不忧溪水迟所恨壠坂长临流一叹息四顾山苍苍
渡溪水
清溪寒不流空明涵万象连山倒景来顾盼迷俯仰云浮潭底深鸟度镜中往悠悠寒藻疎一一游鱼上危桥颭长硔行客情屡怆溪傍万竿竹矗矗倚崕嶂苍根带古色落叶堕深广隂森暗藩篱萧摵扫空旷无人结茅茨有客契心赏物外识远情天边知旅况野店犹远烟仆夫力难强何以纾我怀浩歌聊自放
劝农
奉诏励农耦建旟行近郊流云生薄隂远色澹平臯溪口逾散涣山远始迢嶤柔荑展翠茵穹石架长桥蹔休佳士庐竹树干云霄步障疑围饰杂花竞嫺妖粧面羞短垣儿童惊鼓铙皇恩信广大只事因游遨竞识使君车夫妇杂颠毛竟夕不知回偃月生林梢已举候亭火犹滞川上桡抚已愧民氓归思戒屯膏
沐髪
今旦一沐浴废兹简编功读书岂常懃鞭策常自攻繄予髪种种力此将何庸不如掩卷坐前山翠蒙蒙
瘦
驽马固多肉元鹤原骨轻以彼栈豆意方此云霄情汨汨世纷远萧萧中虑盈将寻包道士一问昇天行
暑雨遂如深秋
炎蒸成积雨异候无寒暑睡觉无余声清灯翳复吐长年遭丧乱万事其谁语愒日閲流年茫然忘去取谅无经世心还山艺禾黍
登真观在利州嘉川县西五里南临宋江相传云张天师栖真之地至今有遗履池县下二十余里江心有积石土人谓天师殡鬼堆石上有纹隐起类篆籀土人谓天师符观中多大柏连抱皆数百年物也又有铁铸老君二其一已损六月初五日少息观中闻其事于小童与石刻颇验云
天师羽化久殊馆临官道系马松门深风清乱蝉噪开基今几时庭树皆连抱有池号遗履无地寻丹竈金像独俨然讵识何人造学仙匪吾事访古乃其好物色聊默存他年忆曾到
赠黄子真
再来居檇李又枉故人车故人固是客我居岂吾庐共在天之涯犹如水中鳬细话汉傍事想见江纡余死者不可作生者多离居无轻今日别与子皆白须临分尚何言早寄江隂书
斋祠湖上作
还山映平湖未厌伤极目篮舆值初晴步步转湖曲宿雾郁乔林寒曦煦穹谷废刹今几时浮图在山腹村荒樵牧多岁晚稉稻熟曲岸倒菰蒲回潭聚鳬鹜前瞻岚岭分右顾缘原緑游眺蹔萧疎沉吟反羁束斋祠奉简书尸素慙微禄日暮闻幽禽睠此林下宿
四月十一日游湖上作
余花送春暮群緑迎夏初清晨出郡郭溪山含雨濡宿霭昏近麓初阳灔平湖空明映山树澹淡浮青芜亭亭天际峰微茫如有无纵櫂水波阔叩舷幽意抒白鸟若娱人尽日鸣菰蒲举酒一相嘱岸巾清啸余佳游虽浩荡离念终郁纡寄与北来客赏心良自诬
山中红叶
青女衒微巧染绦妬春工如何青林表忽有万炬红浑疑在絶塞斥堠传夕烽烂烂烁晚日爗爗含天风锦绣满山谷佳兴浩无穷全胜在萧寺吟翫广庭中
泝流入微王峡
又上微王峡山寒含翠雾青壁尽侵云鳞鳞多碧树山深石状古地僻禽声怒竟日不逢人茫茫水空注
与赵智叔蚁弟泛舟回灯下
西风今日寒细雨湿青嶂微江水渌波大石牵舟上岸菊犹未芳山木先後黄满滩圆石浄两岸鸣寒螿回舟暮色集??雨声急爱此云林幽未信衣巾湿初为山水游藉以驱离忧及此赏心尽翻兹羁客愁来归向蓬茅树黑风萧萧背壁青灯暗山空夜寂寥
晨起
盥栉及平旦晓庭风露清萧然无一事对此夏隂成春晚方受谢孤花有余荣地远物性遂时禽自飞鸣书籍但掩卷冲虚道已盈非为隐沦客自快适野情
早行
平湖望不极天垂作周遭今朝春风暴涟漪生微涛高杨明远村黄花点青臯可验去人远乌鸢低作巢老年无戏事即此当游遨浮舟不知远但觉白日高烟中何处寺孤塔冠山椒
中秋四十一弟归自豫章
老病罢搜句空对秋月明寂寥天宇迥惨栗夜气清松门委余照萧散此闲行归来坐庭除浊酒聊自倾但喜亲爱会岂谓赏心并回思故园夜恻怆独缄情
赠相僧杨嬾散
野鹤本长生孤云无定意托迹虽世间游心乃尘外请问绦人年曾观柏寝器微言洞倚伏妙中惊人世往夏识方瞳今春分别袂飞帆烟雨外驻锡云林际逸兴轻远游滞念牵离思後夜听钟鸣应在寒山寺
喜晴
阳春今已归孟夏饶草莾积雨树隂成新晴渚蒲长前山涧水喧隔竹黄鹂响一径度乔林涓流会心赏野静閴无人萧条成独往
题竹
南州困歊暑蔽映资篔簹帘卷午隂静窗开夕气凉径幽怜笋密庭空喜干长相期待岁晏持以凌繁霜六月初七日雨小止游蒲溪临独木桥而还
石岩两相束竹树交柯緑因听林外声遂来幽涧曲湿烟深不散浅濑漂寒玉木杪见云生前峰聊注目
林鸦诗
长楸弄朝日吴宫闻夜啼晨集主人屋暮宿上林枝如何失俦侣独向空林飞
西溪
西溪泱泱来伫立溪桥上回风生微澜夜雨发幽响听兹无尽声讵觉年华往
晓登灵梵寺阁
晨气雾露除初日照高阁青山偪岁昏碧树霜余落俯涧爱鸣泉临郊美华薄幽情歘自欣乡念频成愕且寄当日闲无论今与昨
晨登高望阁爱此经檐日稍观宿雾卷坐见前山出望岫喜林疎闻泉令竹密与世若相忘怀人如有失聊此寄晨昏惭无经世术
雨
冥冥云出溪浩浩风薄木湿烟驱不散映岫森雨足场功旣云毕麦陇望已緑矧予无一事屛处谢追逐霜空晴固佳雨暗亦所欲悠悠老大心万事付所属独敢私言润活尽新栽竹
题景温筠居
昔游安康道野竹晓森森疎篱隐茅茨置屋何幽深卜邻嗟未办长梦秋风林如何嘉公子得此萧寺隂作轩面苍根坐卧当幽寻夜雨老苔色微风助哀音轩前置緑蚁轩後陈素琴我料之子意必无朝市心宜邀能赋客为拟效古吟折简索我诗高咏惭南金
吊和靖故居
颓垣已芜漫人事日萧寂赖近青莲宫残僧识遗迹傍连岚岭秀面对湖光溢惟应此如昨万变非畴日悠悠夏已深故沼荷初积振古尽如斯徒然怅今昔
雪晴
阳崖被积雪照水自光辉乘暖时时堕偏怜映日飞经行嗟境胜去去与心违居者讵知此日高犹掩扉
[集部,别集类,南宋建炎至德佑,紫微集]

[book_title]卷五
钦定四库全书
紫微集卷五　　　　　　　宋　张嵲　撰七言古诗
行建溪上是晚同宿小桥感怀书事
上庸乱石满微水建平孤屿横中流惊涛穹隆旋云绕经过亲见客沉舟建溪物色两相似使我恻贮悲西州闽中穷腊春欲动陈荄已见新萌抽十?岭树森翠葆百尺瀑泉垂素虬已遭霜露感人意况复梅花欺客愁沙村叫渡日色晚野店投宿林灯幽语言不通费辨数逆旅主人才见留十年敌骑遍寰海北客走到天南陬天高地迥岂不广南来北去皆离忧传闻敌骑又深入旃毳欲临瓜步洲吁嗟华夏半为鬼干戈喋血冲斗牛天公亦宜小解事号令一使灾祸瘳刜除欃枪殪旬始弯弓一矢摧旄头擢寇之筋洒寇血永使万国无戈矛山清海晏氛祲息地辟天开宗社休黄屋却临天北极紫坛复在郊南丘千官济济奉宸扆万姓蠢蠢蒙皇猷六营健儿易驱使四海黎庶依田畴老夫渐得反闾里汛扫坟墓栽松楸洗耳不闻兵革事毕命邱樊何怨尤愿言秪恐未成遂作客蹉跎霜鬓秋
题均州超然亭
君不见绵州官府诚磊落越王楼观翔寥廓又不见昔日荆州分上游举世独传王粲楼蕞然土木何足数托名胜士真难休何年此地有新构杨公巧智人谁侔芟夷荒秽走狐鼠一朝翼瓦飞城头轩窗四面瞰木杪下顾衆宇如敦丘卓然独立世尘外高视物表心夷犹西山列翠拥云峤汉水拽练萦寒流江枫染绦照林莽芦花吐雪连沧洲秋高尽放远山出点缀天宇浓眉修人间何处有此景未识黄楼如此否杨公举世称贤侯好客不减韩荆州仁风惠政已及物退公余事归觥筹我来正值秋节晚胜槩一得从公游敢辞山路困行役小舸舣岸聊淹留剧谈抵掌去苛礼宾幙主人交献酬固知如此兴不浅大白岂惜为公浮却思宾散城乌集回首新亭风景愁聊摅累句写清赏作赋能事迟曹刘
过屈平昭君故宅
夔州之山皆入云夔女寝陋男不文山川历历应如旧昭君屈平犹荒村三百篇後无继者始作离骚绍风雅君门九重难叩阍欲登阆风聊蹀马精衷写尽君不闻徙倚怀沙泪盈把汉家靡曼盈六宫明妃容与如春风琵琶何能慰行路槛槛氊车随去鸿椒兰得得在修门独任先生作放臣妃嫔无数贮金屋秪遣王嫱犯塞尘万古江山虚秀气二人贤色皆锺美天之生此谅应难一弃单于一沈水远色苍苍难致极吊古徘回泪沾臆二宅遗基自古存石岩天深秋日昏沧波渺渺流遗恨後人谁为赓天问
闽中早春
愁见繁云帖死灰骤喜春从天际回晴云流烂满峰起潋灔陂塘泉脉来春归欲验将何许柳腰杏頬知春处出门矫首望四郊满目都无故园树暖景犹疑是故园纷红糅白终萧然黄茅不受春色染化工无地施妖妍老夫此时三叹息晴霭暄风总轻掷缘冈绕涧试幽?好鸟一声山桂碧却忆当年汉水边花光柳色媚晴天江头醉罢日将落芊眠草色生长烟秪今春事知何有伤心万里空回首中原但有骨如麻杜曲应无花似酒我今流落荒山隈秋蓬作鬓心催颓逢花政恐被花恼幸兹寂寞无狂媒闭门睡足高舂後炉烟一炷消清昼
欲雪
欲雪未雪天馍糊冻行沙尾鶬鸹呼北风刮耳立不住更骑钝马穿枯芦两生怜我意不舒江头三日占樯乌高堂明朝置安舆买羊沽酒偿勤劬
吴宫词
新粧间花光口脂杂蘂气相对两生春停杯自成醉高歌白苎舞西施半夜雨来宫锦移明日重来歌舞地宫水浮花绕宫树
翟方进
相君事郡当少时见谓迟钝遭谩欺一从蔡叟问所适羇游万里来京师从冯老姥织屦卖学问声名从此大胡常初毁更见誉一日超升登掾宰男儿立身要自励旬岁连摧两司隶薛公视遇不敢轻果见登迁居相位徒知得意快恩雠峻文未肯持平例九卿先达故郡归红阳贵倨犹夺气忽闻当坐定陵事慙惧乞骸更见慰深穷党友图自安十有九人同免官得君万事无不可解使衆丑成妖娴一朝天文示变异李?奏记翩然至养牛尊酒天上来万岁之期何可避使人致命忽驰去半道尚书言物故十年宠贵一日空徒见缟衣蒙槛柱谁云盖棺事则已下流衆怨何能止芋魁饭豆亦云足至今鸿隙歌鸿鹄
仲冬冬至後
仲冬冬至後春从九地回去年逢春在此寺今年复向此寺逢春来春去无复见花草但有东风刮地如惊雷人生七十能几时四度逢春只在斯祠官不复更逓代直若仓庾氏久任无年期大农赋禄随官品丰俭由来皆有分空尽天年在世间饥饱死生皆不问癃老非才固应尔豪俊当年亦为此谓非贬谪实累囚谓是归田犹禄仕忆昔汉唐与本朝咸有自新及起废如今岂无大眚及溥天不在他时洒心例人生如寓年年老岁岁雕零人渐少莫嫌四见魏唐春尚得逢春到华皓祠官之设自何时闻是元丰宰相之所为欲摈老成皆不用托於优假创斯规当时弊政出一切岂谓疮疣後世遗专宠持权事虽巧荣华宁得多时好君不见金陵零落故相家一如寂寞韶阳庙
觉道同翫梅
雪尽径泥乾团栾遶树看玉梅呈素艶霜重月华寒一萼半含春意密数苞未破臙脂粒斜枝倒浸碧池深罗衣暗惹香风湿须知贾午最多情绣囊偷佩芳筵惊又疑仙人下姑射玉容寂寞幽态清去年梅花开干戈犹未扫今年梅花开劝君休草草莫待子规啼梅花满地蝴蝶飞
约人泛舟
前旬小雨飞亷纎今旬夜雨声满檐高原草青花欲消幽人意与春萧条四山不复见桃李开到梨花春有几似闻城下野水生正好浮舟烟雨里
崇山图七贤诗
题舆意匠崇崖图鲁侯为赋溪隐诗长松短壑历可数坐使妙境移于斯地灵神秀天所秘豺嘷虺伏鬼莫窥芟蓬扶翳快登览若有异物隂相之嵌岩嶻?临汉浒左拱右揖如追随七峯远峙攅劒直三溪旁缭萦带垂芳洲兰杜飞白鹭沧浪渔艇牵鈎丝烟霏露融水监浄一声孤笛横云霓淑气亭亭扫般若昂精灿灿栖明祠幽?眼力覻大巧卜筑得此林峦奇堂如连舰岸若玦呀成空谷洼为池妙观观尽见觉性静隐隐德腾光辉信美谁谓非云土致爽自足和天倪邓公之孙特不凡渥洼绣韀黄金羁胷中万顷九云梦江湖寛旷贞以期
入峡诗【并序】
建炎三年八月初一日自百合口泛舟顺流归竹山是日午过蒲溪中流望微王山崭然出云气外舟行踰十里江势百折而兹山常在岸傍行未几山益峻水益陿草树夔欝舟人曰将入峡矣谓载人无譁或有老猕猴从山顶堕飞石也峡口两山皆自水中拔起数百仞壁立如削岩石奇诡无圭撮土谛观初若一山类有物中断之令水流其间者两山之间相去不十丈自始入至出阔陿若一如有意而为之者树从山石上生色绀緑异於凡时有绦叶飞堕洄潭中恍然非尘世有也船少转水啮山足且数丈从石下过舟有大龛若十数楹屋水汹汹出龛壁後土人名曰鱼陀云每以岁三二月有鱼数万筋自陀中出不知其潜通何许也鱼陀不下数举櫂有洞在山腹去水面数十丈斩絶不可至土人揽蔓而上持火入洞中行三丈余不敢复前意其有神仙或蛟龙居之惜舟过时日已晚不得一窥洞口也俄而山渐低水增阔波涛复涌汨於乱石间须臾已出峡矣大抵自穰谷口而上至微水发源处土人均谓之峡江而自上而下者过微王山下长滩为入峡自下而上者过穰谷上九涧洞为入峡峡江大抵多湍濑客过而覆舟者十二三而峡中独无有水安流若镜万象堕水中毫髪可了仰视天正碧如疋练挂峯顶间是时秋巳中山间高爽如平地重阳时微阳被岩岫衆形鲜洁秋蝉噭噭鸣树间使人殆有遥举意但恨兹役也本以避地来往不专为游山行故峡中之景尚有遗不録者然使仆也向非避地又焉能冒絶险而为此行也哉故记其略以遗世之未游者云
微王大峡何峥嵘叠嶂层峦碍飞鸟石壁排空何可凿拽云蒸雾无昏晓凝思天地始胚胎清川一道何从来联峰既非巨灵擘絶岸不闻神禹开两山中断缘何许异事人传向开府凿石穿云神鬼愁至今行迹行人覩从此奔流出乱山东汇沮漳入荆楚鳞鳞山树经寒碧枝侵雨露根连石境胜应来仙驭游岩深定有蛟龙宅君侯事迹巳烟沉流水年年石上深山川不改时代积徒使人兴万古心土人事神何敢侮桂酒春秋荐椒糈衎衎巫歌神降时森森庙树来风雨
乘舟阻风
泽国天低星斗湿疾风吹波作山立岸头草木皆震动鸡犬鸣吠纷相及通宵万窍无停声平明更作春涛惊青天东下日杲杲风伯盛怒何当平人言航河只一苇咫尺犹须论万里乃知世事不可期指点舟人转船尾常悲无梁越长川我今操舟翻百难平生所遇半如许岂独此事堪长叹吁嗟屏翳真可鄙岁岁祠官费秩礼我闻敌骑南渡年万里长江波不起
西谷歌
西谷崖壁挺拔云林深密惜其不一到也犹意其有隐者焉慨然有结茅之兴戏作西谷歌以寄意云
西川峯岭皆绵延一峯突兀如青莲崔嵬势压东南倒穹崇下俯羣峰小古木隂森寒未凋长云惨澹晴犹绕隂岩积雪溜轻氷南岭惊春啭幽鸟山西有谷闻深曲中有人家在山麓昼掩柴荆鸡犬闲岁耕烟岫囷仓足巫山岷岭遥相连知是层城几洞天避世秦人应緑髪茹芝仙子好朱顔寰区丧乱方如许寸地尺天无安堵我欲携家住此山高谢时人出尘土女萝薜荔结为衣文杏香茅缉为宇满谷栽松紫翠寒漫山种杏赬霞吐朝寻石乳丹洞深暮斸茯苓苍桧古山中父老志斯言他时来访吹笙侣
喜雨行
岁星运行至荒落鹑尾初占建魁杓大旱金石皆流烁旱魃何知恣为虐大田多稼三百?尽是农夫耦十千一朝焦枯如束管赤地百里焚则烟官长视民如视子常恐岁饥为殣死并走羣望严神祀却盖斥肩昭勤止至诚果能格明神明神为公诉苍旻苍旻油然兴浓云浓云欝兴雨如霖农家不伞走沟遂抖擞偃禾有生意诘朝犯晓细【原本缺二字】缕缕青黄交颖穗农人以手加额头使我不死赖宋侯白老垂髫声呦呦优游咸歌脱穷愁陵山攅空挿苍玉舒水拖绢浸寒緑山高水长岁月续德我宋侯歌不足
赠赵公旦
少年意气隘九州远别不为儿女愁秪今摧颓落异县跬步信宿生离忧况今送子又千里使我别绪何能休忆昔石城初识面两髦紒帻君才收余方弱冠事科举竝辔共适东西州春风?胜襄傍寺夜月复登临汉楼凤林花开无远近渔梁柳暗迷汀洲荆门至陋不足数杏山百丈清泉幽径过物色尽可记至今夜梦当时游从兹一别星再终相望不啻马牛风临安相见各惊叹君非丁壮予老翁长离更挟鵷鶵至射策同攀郄诜桂上书不肯干相公頫首甘为州县吏故人义重非时俗三程过我荒村寺欢言不觉春夜阑破月已上前林端一杯相属且自适莫话旧游成慨叹闻君早有求田约四方宁有襄阳乐时平我则径西归远追高士鹿门期
赠黄子真
再作醉李客四年两相从当时江头树又暗行李中嗟君事业诚有余十年客路常崎岖只应未识今杰士怀刺试谒刘南徐
种植诗
魏塘草树环佛宫两春不识花白红但有柳絮迷晴空今年始种木芙蓉间以寒菊助丰容新栽黄葵已蒙茸坐待泬寥秋色浓鞠衣仙人来御风似闻芍药富红紫愿分余波作春事要令睡眼迷缃绮勿言滞客无几求将致来禽及青李
蔓菁花诗
游丝百尺如堪挽小虫羣飞欣日暖蒿莱满地不见春唯有蔓菁迷病眼无复陵陂间碎金青苔漫想玄都观今朝幸值天无风飞来雌蝶畏雄蜂村中女儿将挿鬓不信河阳万树红幽人惜春春已远把酒属君君自遣蔓菁开花犹烂熳君不见西园桃李能几时此辈天教擅春晚
寒食行
寒食祠坟由来已久乱离後每经此节孝子仁人孺慕感伤可胜言耶因作寒食行以叙其痛苦之意云
寒食由来古今重四海人人作丘壠两京道上松柏多尽是王公大家塚伊昔年年当此时钿车宝马相追随纷纷锦树满原野暖风迟日争光辉草间烧纸树间哭罗列杯盘乌攫肉侵晨祭罢薄暮归旋风剪剪吹余灰尔时马医夏畦鬼亦受子孙追养礼丰薄由来称有无咸具盘餐致醪醴家家丘坟各为主何人壠上无新土自从遭乱去乡关几岁松楸不曾覩况复其间多发掘孝子慈孙泪如雨流落他州遇火前去年如此复今年新阡旧壠只回首无复原头挂纸钱君不见东都之傍永安道车辙平来生碧草四时祠祭今寂然五陵春树生苍烟
秋暑
涉旬秋暑不可触髪踈被汗如膏沐忽然三日风撼山冬裘未具肤生粟去年登高作重九黄菊未开新酒熟今年无酒不登高独行漫绕庭边菊中原季月欲折胶江界陨霜无脱木拥鼻从今四序移遮眼残书岂真读夏致宏方城道中以诗见寄避地穷山秋雨仍作因次其韵
柴门直面排青壁山木凋霜疎寂历西风吹雨衆山昏声落茅檐断还滴每读离骚伤远游一为迁客又经秋四时代谢不停轨澂江万古长悠悠丹枫蕙叶照岩壑物态故欲增繁忧诗成满岫湿烟起寸心折尽空搔头

[book_title]卷六
钦定四库全书
紫微集卷六　　　　　　　宋　张嵲　撰五言律诗
春日
老去仍羇旅逢春非我春物华随意别感慨与时新柳重将迎客花然似笑人十年忧国泪依旧洒衣巾七月二十四日山中已寒二十九日处暑
尘世未徂暑山中今授衣露蝉声渐咽秋日景初微四海犹多垒余生久息机漂流空老大万事与心违
病中夜雨
新凉增客意卧病复踰时雨脚夜深白虫声秋後悲高低山树立迢逓晓钟迟此夕天涯鬓知添几缕丝
忽见早梅
积雪凝闽岭凌风识暗香疎花经雨瘦卧影入溪长万里难为赠九回空绕膓緑原聊驻屐试待月荒凉
坐听啼鸟如春禽响信笔书
闽山冬候暖寒鸟似春禽一听间关语偏伤羁寓心雨沾陈叶尽云压暮山深坐久疎钟歇余声过远林
次韵子直二首
南北半程云澄江对荜门未能操井臼试学牧鸡豚智勇怀三杰英雄鄙二袁男儿须报主未用反招魂【昔屈原宋玉作招魂大招其意以既遭放逐欲复归故都以相其君而唐皮日休以忠放不如介死故作反招魂】旷朗秋天迥岭云依树消飞飞归鸟急去去广川遥鸿鹄本难畜松筠常後凋谁为招隐赋岁暮独难聊【思玄赋云惄欝悒其难聊】
次韵朱希真二首
东观曾同入南宫复鴈行尝寮虽具尔投分独难忘荣悴无多异漂零共一乡遥欣访萧寺颠倒曳衣裳禅榻仍兼卧蒲团稳着绵自疑方外客犹费县官钱意懒如闻道身闲似得仙何当集兰若已办泛湖船
再次韵寄朱希真
一舍徒相望书来秖细行野梅行欲尽幽兴讵能忘老去尤耽句春来更忆乡看看过寒食北望一沾裳初喜花明炬还愁柳堕绵时须盃里物聊费杖头钱天上足官府人间有地仙却惭营道嬾浑似逆风船
次韵周守二首
西川方用武忧思惔如焚秋兴悲黄叶闲情属野云鸣鸿何日到络纬不堪闻每忆盈尊酒清谈从使君秋色际遥海乘高伤远眸风尘方未艾身世岂胜愁黄菊已过晚浊醪徒满瓯何时奉松【原本缺】一醉碧溪头
次韵周子直四首
寰宇安危异乾坤岁序同投身云峤碧落胆战尘红晋马成南渡宗周入国风操戈谁卫社羣盗正争雄西北壃途蹙东南信未通小夫方自智大将莫论功敌马来关外油幢入阆中孤臣难自力报国意无穷【原本缺】樊多胜日杖屦偶相同西岭轻隂结东山落照红葵倾终向日蒲弱易含风甘作囚山柳休为投阁雄渊明门谩设仲蔚径才通用世慙无术哦诗喜有功旧庐羣盗里北阙战尘中塞路多豺虎吾生信自穷
又次韵四首
长夏林泉好还欣觞羽同颠毛愁里白颧頬醉来红日蹇嗟南国民离叹北风当涂宁市骏俗眼竞嘲雄异世如张贽深居似敬通致身宁有意覔句恐无功世事忘言外羣情一笑中诗书犹可咏吾道未终穷临流清溽暑薄暮一尊同林叶风翻白山梅雨渍红惊魂须楚些缮性赖真风旧学嗟荒落新诗识浑雄篇章虽漫往悃愊讵能通待子应无恙临池定有功绮疏羣大杪倒影乱流中何日陪康乐登临兴未穷
山中月夜
过雨得清夜月明惟水声叶光知露陨兰馥赖风清天地未悔祸豺狼犹阻兵故园同此夕长望一沾缨
雨霁独夜
繁星凝夜气黑月惟西山一室空林迥逾知天地寛叶乾风有韵石乱水多湍独坐澄诸念忧来信有端今春花卉盛时黄雾连十余日不解久不作诗偶成
病觉诗思竭年华奈若何乱花欺客恨黄雾作春魔地僻交游絶庭空鸟雀多乱离从节变不复叹蹉跎
郡楼对雨和周守韵二首
苍烟迷野色林谷尚微分暮雨已吹幔层岩犹出云晚风时断续落叶自缤纷寂寞穷山里何堪入夜闻暮雨昏平远南山渐不分蒙蒙连楚塞细细湿行云从宦成羇束登危厌纠纷何时疎竹里还向旧山闻
桃花坞
三吴皆白水处处秖横舟独有桃花坞光风尽日留一朝山雨过忽见夏隂稠讵昔繁华晚徒嗟岁月遒
褒城县雨中
岭云方笠覆檐雨已盆倾山气昼侵幔滩声夜入城子真空旧隐褒姒谩垂名访古多磨灭秋风山树赬【县有汉王城沔水今皆湮灭】
梦中作得六句觉後足成
山中茅屋好况复竹篱新一迳往来客万山迎送人叶殷浑欲染冬暖却疑春近得幽栖地时来岸角巾
秋日怀古园有作
故里田庐远他乡禾黍秋风高初下叶川浅欲生洲月出空山静烟生远树稠已谙为客意坚坐任迟留
途中偶成寄幕下诸公
旷朗高天浄蝉鸣江汉秋川晴山历历身远意悠悠落日惨行子长风欺弊裘郡楼今夜月应从庾公游
秋怀
忽忽经年事悠悠滞客心晚花生废圃老树立秋隂岂有清樽醉宁辞白髪侵楼高见豪髪老大怯登临
望瞿塘峡
万古瞿塘峡犹存禹凿痕岷峨驱衆水灔澦没孤根云黑树含雨祠荒鸦噪昏悲凉瀼西地三叹相营魂
入瞿塘峡
瞿塘深窈窕翠气晓空蒙乱石增惊浪长滩激迅风舟行天壍内身在夹城中絶壁皆侵汉于兹识禹功
赠黄子真
江汉知名士石城黄子真殷勤能过我坎叹斯人此去仍为客舟行任过春无资振游旧怀抱不能伸
送贺子忱漕闽
上蔡旧名士中台令望郎行驰封传宠路向七闽长山水闻清远官曹试暇皇遥怜荔枝熟虚馆进风凉
送许子礼漕湖南
为郎端有望漕务复需能湖外频无岁汉傍连有兴足兵先一饱化俗迟三登时到湘西寺高台得暂凴
雨後望云
岁序属残腊云容先发春氛氲迎近壑乱鬈霭遥津暮色含微雨林滋被细筠忧居时物变有泪洒苍旻
立春後一日偶书
薄暮春风恶黄尘涨远山冥冥林霭变冉冉鸟飞还作客信多畏依人足强顔飘扬它日意回首鬓毛斑
偶成寄致宏
为问边城客经春复若何孤生寛意少游子苦顔多青壁题诗处澄潭载酒过塞垣风色恶应忆旧云萝
山前红叶
前山风落木俯槛爱斓斑凌晓千花丽经旬万炬闲词人歌火繖巴客讶烧山不似庭花艳开时瞬息间
赠相僧杨嬾散
邂逅湖傍寺翻然还语离春风飞锡远暮雨渡杯迟渺渺孤云意翩翩野鹤姿百年堪几别何处重相期
戏呈觉老
投晓过书斋风门自闭开云容疑水墨雪意吝琼瑰笔冷吟呵冻炉寒坐画灰何如氊帐下低唱两三杯
清明
园幽春去远山暗緑初成雨过林姿润风回池面平十年空潦倒万里近清明泪尽新阡树如今青叶生
独夜
清灯萧寺远不寐夜何长风细频翻叶云轻才护霜磵黑水决决月明山苍苍作客岁月晚故园春欲芳
苦热
三吴多异候疟疠日愁予夏日虽可畏清风非穆如残春且重茧徂暑但深居冻饮清凉耐由来未可储
送赵公望入蜀
异世黄叔度宗支刘辟疆相看不觉厌此别讵能忘四海兵戈满山川道路长去留无上策分手鬓毛苍
秋日晚出郡郊
暝色生平野乔林动远风虫鸣古道迥月白戍楼空岁月悲欢异山川今古同荒城见揺落未免泣途穷
寓居
是处为家得斯居亦漫成西斋便静密小阁更深明送老一床足遗形百虑轻傍人讶幽僻端可寄余生
和周守登楼对雪
寒风动原野密雪度层轩素积长郊色青余远岫痕轻氷幽沼合栖鸟暮丛喧边骑暗河洛应无闭户袁风积同云凝飞花际八寰碧流连远水玉立认羣山戎马逾猖獗生民政险艰兎园歌吹地回望损朱顔余於六月初三日泛舟至奇石洞留题洞中一首
世人应未到若士或曾游岸隔千峰秀门临万濑愁蜺旌疑可迟丹洞拟深投归去夸尘侣城闉鹤暂留
赋得山上树
鬰鬰复苍苍扶疎翻晓光岂能偏雨露秪益早风霜萧瑟秋将暮纷披叶尽黄深溪调鼎树岁晚独能芳
游北岩
?山轻近境偶向此中来精舍层岩拥穹林石路开排云今岁竹封径几年苔僧老无余事端居傲刼灰往年沿檄金州谒女娲神祠是时犹未乱也绍兴壬子挈家避地三巴後过祠下登山椒以望江汉自是故园悬隔矣
七年如转首复过此山头閲世兴衰异伤时涕泪流嗟无补天手岂有去乡愁渐觉山河异凭高更少留
次韵太守会宜休亭二首
屐齿破苔色林塘欣共?水光连竹坞山翠上衣襟踈柳揺斜日高梧转晚隂娵隅休入咏可怕兕觥深万竹鏁深翠幽亭枕柳塘共临朱槛坐遥借渚苹香乌喜树隂密鱼游荷影凉聊从山简醉疎逸兴何长
喜晴
一春黄雾暗今旦天始清林姿明积雨水色澹初晴好鸟关关啭新泉决决鸣前山有佳色聊以驻幽情
登寺阁见月上率然成咏
残阳犹半谷片月已临山暮色千林起乡心万里还不堪常俯仰宁有但间关絶世非吾意幽栖寄蹔闲
九日
重阳述令序景物自为嘉易办如江酒难浮似粟花追游疑所务寄兴眇无涯旧俗台应废何人杖马檛九日空山里乘高感岁华霜风翻绦叶晴日乱黄花积雨饶新径荒林足乱雅连年频避地憔悴客田家
归日再过分水岭
兹山已巉絶盘道乏萦回路向日边出人从云外来涧声高更咽梅蘂雪犹开却忆僧房坐深炉拥细灰
金州行衙
城头翻鼔罢庭树晚风愁破隙华星大当檐素月流滩声侵夜急江雾入城浮此夕天涯客何心倚戍楼
舟行书所见
津木始凋霜溪梅已飘素河山自殊方景物宛如故悠悠川陆行日日年华度迁客未停舟江烟欲成暮
寄题友人小轩
簪组岂为累悠然尘事微看山心自适闭户客来稀流水三吴大清霜衆卉腓何由纳芒履一为欵荆扉
山中
深夏远林黑溶溶云动山晚川澄衆影霁色润层峦地静知秋至衣轻觉暑阑居山非有意偶托即身安
兴州道中遇雨
非干秋色苦客意自萧条谷口玄云恶关门白露高泥涂连远驿寒雨暗长郊谁念征衣薄西风方怒号
通惠泉
东西几山隔石径不容车那知厚地底自然成井渠甘余留齿頬清足鉴眉须不用瓶罍贮累累似酒酤【井渠事见西汉沟洫志】
寄题江月亭
暮气集江县斯亭发兴深凭栏看巴水见月过东岑浅濑金蛇动澄潭白璧沉天边未归客折尽此时心
即事
落日边书急秋风战鼓多私忧真过计长算合如何尽欲清淮戍仍收瀚海波栖迟一尊酒幽恨满关河
九月十四日登崇山晚归
阳精天际灭暮色望中生岚气侵衣薄山风堕叶轻林空霜月迥沙白夜江明云里相呼鴈翩翩尚远征
初春
原野土膏动怀生各自欣老年欢绪少献岁物华新草木涵时泽江湖寄病身百年都几日四见魏塘春
次韵周守游海棠溪
浣纱何处是空翠隔崔嵬嫩緑连山暗妖红照水开惜春嗟婉娩载酒约徘徊莫怪臙脂湿曾经夜雨来
穷居暑雨
空庭满积雨竟日看圆纹未厌草木薉不堪蛙黾喧奔流遥涧水乱上前峯云境静悟诸幻泊然遗世纷【泊然一作萧然】
陈参政挽诗三首
今古虽同尽存亡惕遽分人谁为为善天不右斯文莫遂三年筑空悲四尺坟音尘竟何所俯仰叹蒿焄脱屣违人代振容即路岐名流祠洗马白旐痛元规一代风流尽千年翰墨垂伤心墓前水故作夜深悲徒知天可恃岂谓病终侵遽使仪刑意翻成殄瘁心开阡贤子力卜远外姻临墓木看初种俄悲已茂林
刘忠显挽词【并序】
窃以忠显公之高节令名冠於今世追配古人天下之士钦威灵仰光耀之日久矣某幸以宾客之末游宝学公之门因得进拜坟下退而作哀挽词五首虽不足以佐濳德之光明然立言纪事良不愧太史公之实録云
黄屋辞丹阙贞臣赴敌营解言终不反先面竟如生谁并当时节独流千祀名承家有贤嗣谅不愧西平抗节羣公愧摅忠异国尊威棱千古在奸佞百年存盛德源流远公朝礼物敦丰碑昭令德荣耀及来昆天运丁阳九蒙尘事可伤羣寮徒陷敌贼子更臣张自古宁无死惟公独有光向来从伪者生意日荒凉视死如归士捐躯徇国臣杀身虽一槩为义岂无因孔墨休相并张南仅比伦微公今史上死节定何人临难不忘死为忠已足多全生犹有路仗节竟如何可验平生志宜令後世歌诸儒主褒贬毫髪未容讹
王宝学挽词二首
德望三山重勤劳一节忠丹心明贯日英气浩如虹趣召恩方急跏趺事已空功名重回首寂寞泪东风故相传勲阀风流见典刑所期为旱雨何意堕明星有美闲桴鼓姑苏诧使亭若追甘露事忠首定丹青
刘无虞尊人挽诗
蓄德竟不耀坐观门户成生无三事贵禄有万锺荣色养无违志陵终若事生秋风如罔极萧瑟在松声刻杖方优老临川忽逝波登年惟载德生子旧持荷此日悲风树他时废蓼莪輀车方即路邻杵为停歌
李广甫挽词
磊落生平志酣歌万虑空名从敦朴重家为克勤丰谁与莱衣戏唯余杕萼红素车惭有阻挥泪洒霜风
邹德久挽词二首
万里南来日惟君意最亲浑如相识旧殊异白头新一别遽千古九衢空万人道乡虽有子不使继清尘才具称要腹奋然吞八荒相期终用世谁料秪为郎地下修文久人间逝水长平湖游览处山色旧苍苍
范觉民挽词四首
射策惊寰海收名儗岱嵩俄从白面士遽作黑头公积善龄何促流光後必丰他年悲宰树独在淛江东旧隂交盖处草草遂离羣何意终天别居然此地分丰盈宜上夀鼎盛忽西曛遥想天台路悲笳惨暮云有位居台铉无年究远猷共怀三入望忽叹九原幽归葬新阡远追荣恤典优兴衰春梦短人世谅何求生平轻语别徒恃接乡闾及此悲存没追维恨阔疎已闻窀穸日犹怪孟郊书宿草他年哭仍悲非故墟
陆尧夫母吴夫人挽词
在姆毋烦训承家绰有宜辛勤当早岁宴乐近期颐既极南陔养仍深枫树悲他年褒女史不愧管彤诗【区明风烈昭我管彤范蔚宗语】
余夫人挽词
弱岁承苹藻慈和内政惇辛勤立门户夀考见曾孙宠秩官封贵徽音琬琰存新阡卜何许当可万家屯

[book_title]卷七
钦定四库全书
紫微集卷七　　　　　　　宋　张嵲　撰五言排律
送人赴阙
宗庙璵璠器皇家柱石臣策名存紫府佐世值昌辰德懋膺宸眷才雄处要津文辞追贾马宾望并荀陈共贵丰年玉咸推席上珍荐延言有味发摘政如神既畏西门猛兼怀郑产仁化民几变鲁羣盗遂奔秦峻节推邦直高风耸佞人立身惟耿耿谗口遂狺狺一出修门道重尝未下蓴岂同游泽畔讵类卧漳滨逸兴倾醇酎清谈岸角巾处屯常若泰在屈每如伸忽下泥金诏初回雨露春巾车趋象阙鸣玉觐枫宸江汉终归海风花复坠茵途长知騄骥霜後识松筠道合明良旧恩濡宠数新调元归大鼐爕理属洪钧贱子独何者龙门亦有宾承顔常数数惠训每谆谆屡赏王蒙语宁遗赵壹贫数言真可诵一语足书绅他日承题品今朝冀选抡知归如有地拜赐遂无垠菅蒯虽何用驽骀尚可驯傥能收散诞幸免屡逡廵怅别瞻行斾衘恩睇後尘祝公闻政日着意念穷鳞
题六合英氏庙
野旷烟迷县溪湍柳系航雉鸣初翳麦蚕长未眠桑地有前朝恨炉残古庙芗空江长漠漠寒日自荒荒竟堕萧何计仍同项氏亡相黥宁作帝昼锦亦还乡严濑终辞汉箕山不禅唐君王千载恨行客亦凄凉
萤火
徂暑初残夜飞萤遍曲塘翕张舒焰短斗注引辉长翻屋星移位窥帘烬吐光未应弥辇路聊可映书囊乍与风俱远偏随雨送凉老夫常作客看汝鬓毛苍
偪冬至小雪
落叶将埋径林寒欲刺天情凝遥岭外雪坠草堂前竹密潜增响梅疎欲鬭妍纷纷迷远树整整度清川未拟乘高看惟思拥褐眠衡门聊骋望憔悴廹新年
七言律诗
和张簿韵
长来栖遯兴偏浓秋日山光望欲空圆纹被水川涵雨碎影翻林树带风羣山绵亘多连峡微水潆洄只向东各有田园归未得追陪强欲备邻翁
赠江司令朝宗
投老叨恩得一州平生江令始从游挥豪坐上夸新句岸帻罇前傲早秋幸有高情能命驾宁能十日为吾留诗成苦被黄花恼急送兵厨与破愁
十二月二十一日赠沃令
讼庭无事长苔衣卧听松风白昼迟纸帐乱纹龟殻皱道衫深緑鹤翎垂尘犀挥处论前史香篆销时理秘辞官长既闲春亦早玉梅初绽两三枝
余所寓僧舍蜂筒忽散去仅留其半僧云分蜂时每如此寻复追求再得之贮以别龛感而成诗
每逢晴日竞飞飜忽为群居负责言甘美日充辞豢养蟠藏岁久念腾骞趋衙乍觉朋曹少分邑疑因支庶繁莫便无情同燕雀阶除得食语喧喧
贺师垣赐御书一德格天之阁牌并镀金器皿青罗凉繖从人紫罗衫镀金腰带仪物等
炎精光复论元功事业伊周信比踪许国一心明贯日存孤高节凛经冬甲区地势罗千雉奎画天门跳六龙自古至诚参化育济时行道本中庸
重屋雕甍势欲翩睿题藻翰揭中天秪缘吉德存方寸廼尔丛霄格大圆传自孔门皆一道稽诸说命合三篇中兴如问君臣美万世昭时六字传
柳丝揺曳拂堤沙瑞气中藏上相家风动五云迷御俎香从双阙赐天花仙韶合奏尘飞尽中使宣斟日未斜既醉太平谁事业为倾恩意入流霞
恩诏新颁导从仪夹涂无复走乌衣竞纡紫雾更袍色仍有黄金上带围翠幰翩翻风易暖雕盘璀璨日争辉沙堤瞩目人人说小相行看接轸归
游岳麓寺三首
平生耳里湘西寺此日真成叩梵宫地辟晋朝多胜概人师支遁有高风身游大士毗耶境目尽湘东返照中佳处未能频驻屣此行寻胜亦怱怱
杖策松门兴未穷更过金地雨花中山泉淅沥通幽户林叶萧森下晚风目极平臯方苍莽烟深城郭自空蒙他年襆被僧房宿聊与支郎话色空
林壑盘纡松径深华台暇日暂登临云开楚岫千重出日落苍梧万里隂贾傅文章仍自昔武王城郭已非今伤时访古堪流涕徙倚聊为泽畔吟
奉酬致宏赠别
强顔从宦益堪悲此日逢君异昔时末路未忘交似漆相看各已鬓垂丝乱来世事浑难料老去生涯讵可思客里别君情更恶同归犹恐尚差池
此生将老竟何为未信全关造物儿十载宦游无我拙一生怀抱有君知天边故国人空老江畔黄花谁与期跨马东归犹是客离亭别酒莫盈巵
从刘待制游中梁山寺
楼阁高低跨碧空鳞鳞羣树亚山风沧江东去流天外秦岫西来绕汉中野旷自然伤远目天高聊复送飞鸿登临不起河山念今日中原有谢公
游道林寺诗三首
万畦霜稻卧黄云小径萦纡接寺门不见高人空像设更无衲子辩风幡楼观远岫秋增媚牕枕寒溪夜更喧他日重来瞻近影一凭香火荐苹蘩
悠扬秋日澹冈陵系马乔林叩梵扃过雨溪流初弥弥无风竹影自泠泠空余古柏庭前老依旧寒山户外青惆怅祖师飞锡地岩阿谁为一镌铭
墟落生烟昼欲昏乱山行尽到平原雨余叠嶂添新秀水落寒沙见旧痕古寺有僧栖坏屋遗斜无主自荒村徘徊欲访当时事黄叶惊风断客魂
登白帝城
霜风吹日下长原夔子城荒灌木繁东去诸山朝峡口西来衆水会关门千年白帝空祠庙万里家山秪梦魂絶塞边头重回首秋声凄断不堪论
殊方秋尽怯登临万里屯云结岁隂崖壁岈知禹绩江山割据识雄心沧波南下奔云急单舸东游两鬓侵漂转十方仍作客沉吟怀古泪沾襟
送赵郎
匡山太白书淫久不但天才盖一时须慕更生勤博古莫师长吉祗为诗八塼学士多时誉七步贤王有令资数子风流君可致剑门他日看雄辞
乱离何处托浮生羡子今为剑外行异县频年多送远中原何日见承平云开壠首河山迥月出巴江阁道横此别相逢定何许各须努力待时清
余於今年二月初一日夜梦中与刘彦礼兄弟水边饮酒赋诗曾记所作元八句忘其余今足成之
梦里相逢竟是非人生皆梦亦何疑花边置酒行杯速石上听泉得句迟千里幸能申阔积一欢何必是前期谛观石火光中事虑不长於未觉时
舟泊宜都
二年峡内厌覊束此日江湖欣渺茫烱烱晴鸥明晚色悠悠残日动波光远眸尽处即他境叠嶂痕边仍旧乡自是望乡须泪落不缘风树使心伤
题永睦县高斋
?嶂寛围巴水通登临眼界浩无穷空蒙岚翠云烟外明灭波光树影中莫咏枫林伤极目且依苹末挹雄风中原十载人将尽相见休嗟似转蓬
过郧阳县
孤城寂寂枕江湄万室烧余事可悲故老归来泣环堵行人竚立问遗基年华祗觉凋容鬓花鸟何曾管乱离依旧汉傍春事好野桃开尽暖风迟
秋怀
日压城烟光少留朝昏应似我悠悠人生百岁今已半世故万端无几求学道初闻灭正受深居不赋畔牢愁尚须一舸轻波上自咏新诗送白头
淛河十月菊犹斑客御貂裘未觉寒迟暮更知为客恶覊穷犹自借书看朔风几夜驱鸿雁苦雨惊时损蕙兰安得雀离三百尺一超纡谲破忧端
山中月夜
中原羣盗几时平避地荒山万虑惊霜月有情凝夜色溪流无尽落寒声满山林影龙蛇动绕屋风枝剑佩鸣自惜壮怀消欲尽只将捜句了余生
送别
十年漂转鬓成丝细话平生万事非却忆青灯初罢酒俄闻铁骑已成围当时痛饮今谁在从此覊游与愿违客里别君还岁晚江湖寥廓泪堪挥
予寓居麻子山自入冬以後大小雪凡十余作传闻平地已有春意而兹山偪腊复雪寒威特甚
荒山絶顶受春迟几见氷花散陆离江国凝思唯把酒云林注目又成诗修篁压路增幽意初月临空耿素姿宁有扁舟可乘兴柴门惆怅独移时
雪晴
鸟乌声乐作初晴日到寒窗气象新天接琼瑶三万顷树明组练五千人已从炎海生隂盭更与神臯洗战尘曾侍紫宸知帝力隆兴借与万家春
小雪作
霜风一夜落寒林莽苍云烟结岁隂把镜渐无勳业念爱山唯驻隐沦心氷花散落衡门静黄叶飘零一迳深世乱身穷无可奈强将悲慨事微吟
枕上闻雪呈赵郭二公
上瑞来宁玉座忧夜声先到竹窗幽饥肠已作来年饱病眼聊须腊月收高士清贫无敝履故人狂兴阻扁舟却思清旷江边路鹑兎成车酒自篘
咏鹤
昂藏野鹤混羣鸡志在云天失路悲湖海稻粱元未足虞衡罗网莫轻施独怜铩翮垂寒雨可念长鸣向晓曦却使羣乌惊羽翼上林能占主人枝
宿归仁寺
精蓝置屋切云根此地何从着世纷缥缈僧窗更临水氛氲崖树欲参云青山细认千重叠暮气徐观万里曛两岸虫鸣灯一点舟人相语夜深闻
高司业
春浮花气拥门阑星昴神嵩瑞世间一字梦灵通洛学诸儒文弊隔贤关巨源淳德真金玉吏部高名信斗山此去致君尧舜上黑头卿相自朱顔
旌头落尽少微明追复成均雅颂声诏起儒宗高一代礼隆师范表诸生拾遗柱史当螭立润色纶言倚马成行把荷囊多献纳要将文彩助昇平
代王侍郎送程尚书赴信州
化龙陂迥照旌旗怀玉峯高缓马覊地接乡关犹昼锦人从国老借元龟一州如斗何劳者六合同风要在兹此去未能温坐席却随春到凤凰池
德望居朝大吕轻眷思难怫丐归情履声暂去端门晓刀梦新占虎节荣有道致君三任喜无心贪宠一麾行天衷祗恐思耆旧不待黄堂报政成
君王锺意抚斯民不惜朝端屈老臣连锦麾毫千字宠黄金横带万钉珍长安日近恩光迩刺史天高惠政新我愧仙嵓旧猿鹤依然轩冕缚闲身
初夏已晚山中即事
山云倏忽自晴隂积雨门楥蔓草侵一带清川供极目千重?嶂伴微吟雄鸠鸣处园林密白鸟飞来沟水深麦秀桑柔夏方永不堪时序苦侵寻
遣兴
人生何必论才良贤否穷通脱未量运否蛟龙犹蠖屈时来鸟雀亦鹰扬王侯蝼蚁同归尽锺鼎山林各所藏何用作文嗟不遇已将名利等蝇翔
少年豪纵志凌云着论将期拟过秦当日诗书徒用世如今文字岂谋身乱离不用毛锥子漂转聊同木偶人主父平生希鼎食年来一饱尚艰辛
三月二日奉诏赴西园曲宴席上赋呈致政开府太师
幅巾私第巳归休当宁虚怀更欵留避宠虽辞持节册送行犹用济川舟城南旧圃扃花洞洛下新庄引御沟诏谕两京居密迩不妨乘兴往还游
邦人钦伫见仪刑诏使相望对宠灵位冠三公师尚父【刘向云师之尚之父之故谓之师尚父】躬全五福寿康宁久留行色春过半乍别天顔涕欲零谁识上心优老意从行仍许鲤趋庭
昔美都门祖二疎太冲篇咏贵良图不闻宾主俱公鼎未见篇章出宝跗河岳英灵添赋咏都人士女竞欢娱皆言元老归休盛恩礼便蕃自古无
雨中感怀
西风揺落叶声悲避乱荒山万绪迷一室漂揺任寒雨百年昏晓信鸣鸡清霜已染千枫树杀气应随万马蹄黄屋秋来定何许孤臣安敢恨覊栖
舟中感怀
故园此去浑如客异县而今却是家还日檐楹应着燕来时杨柳未藏鵶孤舟泛泛春江阔去鸟飞飞岸树斜却忆当年南下日伤心泣尽日昏华
叹名
十年四海称忠壮谁料将军隂子谋旧物空余叱拨马新声莫唱白符鸠民謡几岁传鈎落笙席何人恋故侯溟海茫茫孤鸟没一埋蓬颗便千秋【叱拨马见李筠传】
会览亭三首
缥缈飞亭接郡楼平岗絶岸对沧洲天边远岫寒无色城下澄江湛不流林影终朝垂澹瀩水禽随暖弄轻浮何时放髪从渔父会傍苍烟卧钓舟
野岸平林对郡城登临领要在斯亭江吞荆楚流空濶山入兴洋翠杳冥岁晚云烟昏近甸沙晴鸥鹭满前汀杖藜竟日穷心赏犹自覊愁未肯醒
角声呜咽下城头水国风烟欲暮愁远日苦遭层嶂隔归心欲逐大江流渔村积火临沙岸贾客连樯集市楼千里家山一回首林梢新月又如鈎
潭州道中
青山接云云接天碧林溪树两相鲜地连诸徼分秋色天近平湖识渚烟望尽好峯仍注目赏余幽树更垂鞭是身已作无赀省乘兴将随下濑船
示疑者
天见已如摩勒果佛求休待鉢昙花万缘毕竟归空刼举世徒劳筭海沙除幻已超白骨观修真闲运紫河车时人欲识归投处无尽光中是我家
溪梅初放
荒山荦确倦征行溪畔逢梅照眼明枝袅霜天寒日薄影沉碧涧晚流清最怜雪後开来痩可忍风前落去轻却悔折归无可赠旧游千里但凝情
次韵石用之春晴游西湖
春晴结客出城隅无数僧坊论给孤红贴马蹄花底路緑笼船背柳边湖逍遥各自从鹏鷃断续宁须较鹤鳬端立一丘为老计移文何谢北山逋
舟中即事
西来一櫂任委蛇春日惟增雨露悲故国佳辰逢禁火水乡农事见扶犁年华祗解凋容鬓花鸟何曾管乱离目极伤心谁告语含毫独赋远游诗【内四句犯乱後归光化过郧乡县篇】
泊舟
遥依沙岸系扁舟风落荒山万木愁枕下惊波时汨汨天边寒梦信悠悠遭忧和峤仍丹泪远适虞翻易白头离乱偪人全策少微生从此任浮游
自竹山归酇上坟
晨曦出没雾交流独唤江船立渡头岚光映县民居丽红叶漫山客意愁溪云欲作今朝雨崖菊犹含旧岁秋此日还归追曩事孤生泪尽黑貂裘
周参谋以诗催再游末章戱赋
九十日春晴几日得堪行处便须行官因局冷常多暇眼到花开亦暂明当信光隂如过隙莫教风雨暗长檠乘阳不碍游人路定看花骢正勒鸣
又
竞说杨枝倾上国乐天题品付歌行但同学语雏莺小未见回眸剪水明席舍主人能顾曲晓来粧烛想销檠海棠何必寻龙井愿听周诗赋鹿鸣
喜张丞相破湖贼
遥欣丞相受降时湖外欢声入鼓鼙十万水军归禁旅二千里地反锄犁弄兵无复潢池内弃甲应同熊耳齐从此上流无犬吠好营停障接京西
昔柳柳州作永州山水诸记泉石之状如在目前兹峡上羣山与柳州之文颇类
山磎荦确冒荒筠石溜??尽日闻微水寒来浑见底峡山雪後欲侵云深溪春动梅争发絶壑林高日易曛应似零陵溪上景林泉多类柳州文
继韵书胡氏孝思亭
举世针磁覔秀峯争从窀穸问穷通喜君笃孝诚尤至追想慈顔事已空积毁到今犹瘠立因知卓行不雷同当时甘旨庭闱念应向庐前叹树风
寓居
未有扬雄宅一区已惊短髪似卢蒲家贫粥饭随鱼鼓地远宾从祗鸟乌已罢书空为咄咄犹思快耳作呜呜衰残政值中兴日聊得安闲卧五湖
如吴兴舟中读白乐天诗有作
离离云树泛朝?十月江南未变衰纵櫂千寻霅溪水散怀一卷乐天诗平生名宦休回顾随分追游且自欺不敢将心比余事逍遥何似洛川时

[book_title]卷八
钦定四库全书
紫微集卷八　　　　　　　宋　张嵲　撰七言律诗
新春偶书寄致宏
二年憔悴向庸城又见椒花倏自惊孤客殊方怀土意故人絶塞未归情此生竟被儒冠误他日终图後世名平野春来堪细履何时与子杖藜行
新春有感
萧萧筱簜拥荒冈却忆江臯草色长暖景暄风似春日黄茅白苇是殊方孤村默默无谁语万事悠悠有底忙独立寺门归鸟尽重山复岭又苍苍
上庸
天将层嶂限中原兽状禽心类百蛮横木架桥来渡水搴茅茹火去烧山寻巫问事看龟意带穗收禾御岁艰非是投荒魑魅侣时清犹赖可东还
仇氏园
泠泠竹日澹疎篱溪流注小池红菡白苹当夏日冷烟寒雨过秋时主人颐燕闲情适客子经过心事违行役怱怱无丽句漫批山木写吾诗
和友人中秋
秋来未省举盃频却扫空山絶衆宾寂历平林方陨叶扶疎丹桂独生春天高地迥轮当午露白星稀夜向晨闻道开樽成浪语不妨聊作独醒人
戏书寄夏致宏
萧何转漕关中日绮季逍遥商岭时世乱或为舟楫用时平自可帝王师试问升车驱驷马如何踞石茹三芝荒山岁暮云烟冷西望长吟独尔思
梅
两京当日见初开尚想凌云遶故台倚竹姱姿应小驻高楼急管未须催伤春远目空千里急景愁肠自九回为说西园泉脉动许擕小队探春来
荒山雪尽水生烟独发寒英媚远天乱蕊凝姿残照里痩松含态晚风前疑将翠袖倚修竹若献明璫傍广川丧乱自嗟容鬓改攀条三嗅惜流年
寄题清孝庵
龙山几世阅兴衰依旧春江拍岸来当代衣冠今寂寞百年丘陇自崔嵬檐经白日余僧定路暗青松仍刼灰事去节阑春草积乘高一望独迟回
望微水
平原莽苍浮轻霭白昼柴门亦自扃篱外水波光灭没林边山岫远青冥如何隐几终朝看不及寒窗静夜听听水看山朝复暮那知白髪渐星星
春隂江上偶书
小轩西下俯通津漠漠春隂日易曛白气冒山蒸积翠微风过水聚轻纹城鸦飞去秋花夕溪雨收余岸草薰寂寞何人念覊旅忧来无数若丝棼
登甘露寺故基
烈风吹面立城隅俯仰人间万事徂万古江山自雄浑百年城郭已蓁芜乱余故物惟金鼎事往前贤只画图双塔烟中广陵市淮南戍守未应无
种木芙蓉
去岁经冬百卉空今年多种木芙蓉未如蜀国城边望疑是秋江渡口逢定乏雄蜂来慰藉应与寒菊伴丰容敢同出水方新句空自长吟负老松
次韵石用之易安斋
尘缨脱得片时闲未见弥天释道安薜荔半崖双屐齿沧浪何日一纶竿地能容膝皆堪处心对回光未易看试问老僧安底事不知人世有悲欢
和夏致宏咏梅
春岚初破晓光迟青女消余泫玉肌雪後离披怜落蕊溪旁婉约爱横枝不随姑射乘风去定与飞仙待月期山静林深香暗度折来频动故园思
忆京山大阳寺【往岁侍先大夫曾游】
往岁曾游大阳寺倚天楼殿碧参差明安庵迥峰峦古杨广城高迳路危满壑松声僧定处一堂秋雨客谈时如今细想经行地三复遗诗血泪垂
行建溪上见拏舟上水者怆然伤怀
何人刺船上寒水却意避地微江时惊涛澎湃慈亲惧鼓棹纷纭稚子嬉漫漫平沙烟上早溟溟簧竹月生迟感旧将为仰天哭恐惊行路秪成诗
春日郊行
晓寻山寺出重城坏壁谁题半草行照眼芳菲空玉友并湖风物记金明新诗已见成敲鉢旧赏悬知又弃檠龙井海棠须靳惜一樽留取听莺鸣
屏迹
荒村屏迹任时移山水昏明各异姿穹谷烟凝成襞积斜林风过作鳞差病身岂复能强健末路惟应足抵巇万古升沉同鸟没盖棺犹未且题诗
泛舟观雨
云气交流昼窈冥疾风吹雨杂荷声山随明晦姿横出舟入渺茫诗渐成托迹江湖三亩足放怀天地一身轻衘盃不用嗟覊寓未必乘槎胜此行
次韵王亚之沿湖冒雨归
禽鸣滑滑溅泥涂赖有云巢眼不孤天外黑风迷鹫岭槛前流水忆鹅湖跻攀危磴九折坂捧玩新诗百斛珠收拾残红付春去四时光景任三无
芍药
青春爱谢日迟迟正是羣芳扫迹时浓露有情融睡脸暄风无力困丰肌苦将蕊气相牵引若对华灯不自持应似西江明夜火馆娃宫里醉西施
龙洞
灵洞何年水乱流试寻危栈访丹丘此时景物迷三岛当日神龙跨九州白昼瀑流方讶雨炎天岚气忽惊秋憧憧门外红尘路过客何人肯暂留
自铅山如鹅湖
长松十里晓冥冥行尽松林到法城悄悄虚廊无客语隂隂衆緑有莺声新荷万点土花碧白鹭一行春雪轻麦秀渐渐桑叶暗怳然如在故园行
九日
南国穷秋冷尚賖随时游瞩自堪嘉且欣一雨山争出休叹重阳菊未华佳客逢秋宜得句道人酌酒似烹茶人生胜日须行乐豫去昏鸦作阵斜
登高未用怀郪县少异谁能识孟嘉岁岁青罇常有酒年年黄菊未逢花分将默坐更捜句肯以衔盃当饮茶且莫凭栏伤极目人间秋日易西斜
九日当年菊蕊迟今年庭下半芳菲禾收原野将成廪枫落江湖欲授衣何处好山饶胜槩拟擕家酿趂晴晖病衰不复能捜句聊挿红茰满?归
夏养真父挽词
四十青春鬓未皤翻如槁谢叶辞柯亲闱有彩今难戏客舘无鱼尚有歌遗爱偏存梅渚畔新茔空占阖山阿素车不得亲觞酹别望含悲独奈何
忠显刘公挽诗四首
活人忧国见平生晚节临危志益明汉仗尘深远宫阙氊裘风急半公卿千人致诏竟不起万户封侯却似烹暮晋朝梁真可忍纷纷蝼蚁尚偷生
旤基媒孽自燕云抗议如公有几人军旅未闻焉用试豺狼不噬岂宜亲求鱼缘木谩蠧国曲突徙薪翻殒身才大言深古难用忠良千载恨常新
自从玉帛交殊域一见寒盟为隐忧乱相方虞邻国难庙堂谁听徙薪谋义如杞殖仍忠壮识比申胥不怨尤松柏萧萧九原路高名常共建溪流
抗论中朝犹在耳鸣弓仇敌已临城王都竟失金汤固朝士方贪雀鼠生慷慨一朝先奋节华戎终古共知名可惜千官臣伪後萧萧华髪尽垂缨
哭孙信道【并序】
信道名确沈晦榜擢甲科建炎初作京西运司属官蔬食破裘晏如也山中抄书无虑数千卷今不幸改京秩死年止四十呜呼天之生才而顾使之賫志泉壤哉
悲君刻意异时流十载经春着敝裘新陇预知成马鬛旧书何苦似蝇头孟郊骨相终齎志贾谊才能竟不侯寂寞声名千古事定知无益夜台幽
挽张全真诗二首
辱遇本非因绍介登门不谓便无期倾心问及言犹在投贽书成事已悲作镇方甘建邺水惜贤尤在中兴时伤心无复谘疑事还似当年徐孺碑【绍兴丙辰见公知待特异及公再作参领在建康时数造门礼遇益洽然平日未尝通书问去秋舍弟过建康再三见问方欲以书道悃愊而公讣至矣又昨於方务德处见公书使衘车载荠事未知所出末句故云】
玉质清臞似列仙人间亦合得长年功名不竟如壶遂【谓不作宰相】冲淡空嗟似乐天【常子正尝云公质性恬淡闲居有园林萧散之适可比乐天】胡不憗遗缘国老忧深殄瘁为时贤含毫谁作名臣传要使风流後世传
七言排律
夀王苏州
维昔高堂讲射蓬瑞云吹不散薰风十分正满氷轮桂一叶将飞露井桐元老三朝尊相阀余休几世积隂功光芒孕秀星沦昴神物储祥岳降嵩淮水筮灵芳裔远蜀江波与庆源通传家自有调元手许国常输露胆忠节劲不凋霜後柏气豪长吐雨余虹金堤护扫河循道兰省分曹宿在穹铜虎屡扬飞盖皂木牛多足太仓红朝班入簉鵷鸿列京尹频令狴犴空暂缀汉庭安世橐来临吴国馆娃宫民安泰伯封疆外日在韦侯啸咏中赞寿一炉金篆籀捧觞千髻玉玲珑桃开坐阅三千岁松梦当占十八公日望锋车歌九罭时韬组甲咏车攻如君江左今王导有客河阳旧石洪甄冶从来收朽钝?埃殊未报深崇省台衮衮心何羡旌斾揺揺思莫穷宾缀阻陪称寿斚书缄聊复寄诗筒西湖十里荷花水净洗觥船远祝翁
夀沃令二首
山秀江清号浙西气锺贤哲诞生时商朝月正垂三统尧殿蓂荄见七枝此景聚氷藏北陆有人眉寿等南箕教条宰邑郊驯雉导引支床室有龟五百间闻乔岳降八千遐历大椿期书生愿效封人祝为捧黄金一屈巵奎文昭焕梦熊罴正值英贤庆诞时人日空知经月是斗杓才徧一年移铜灵仙气锺标格罨画溪光入句辞发策谈兵知醖籍操刀制锦见施为三年仁政春千日万口欢声寿一巵愿祝我翁何许岁红莲叶上见游龟
和李少卿
独见凉蟾欲上时西园爽气溢清池坐欣万顷潮方满欲举一杯谁与持虚阁排云空窈窕青山绕郭自参差气澄象表轮踰迥光泛高林影骤移一岁佳时今鹜过谁家横笛未休吹城乌何事翻飞急不学鹪鹩占一枝
五言絶句
怀伊亭
回环拥冈峦澶漫分林坞纵目以怡情信美疑吾土
松门
长林上晚烟明月曜深夜重闭岂吾心自回俗士驾
致爽亭二首
雾豁空江平林疎远山出龙溪夜来雨爽气侵衣湿桑柘落洲渚澄潭渔艇集幽禽忽飞来斜日水光溢
宿归仁寺
下瞰十仭余遥瞻几千里游客日暮时乡心万端起乔林衆鸟集暮气氛氲上好在三巴山何时正相望巴水任喧云僧牕睡方悄风清月到床露白虫鸣草
幽居
避地依荒谷衡茅苟自安门前山四塞不用买峯峦
观月出
山空樵唱稀林昏归鸟没新月含烟霏遥依乱峯出
生口【陆路去县十五里】
牵舟四日程屈曲萦山转行行问居人始知犹近县
信美亭二首
北眺逼山樊南瞻近津浒登兹一消忧信美仍吾土蹑屐上危岑策杖临孤屿来往自忘疲於此时延伫
柳陌
含风皆有态夹路自成行驯鸦朝暮集接叶得深藏
咏种菊
手种篱边菊秋来亦自开惊蝶翩翩舞雄蜂去复来
怀新亭四首
远意在田畴中园结茅屋冻雨昨夜来共欣春水足耘耔竞所务乔林午风清嘉谷雨来长复兹畦水平恢台当长夏山木尽成隂良苗方竞茂悠哉林下心晚秧纷已及中田日往还适与好风会植杖观前山
夜雨
夜半山雨来梦觉还复息寥寥檐溜空时闻断续滴与陈去非夏致宏孙信道游南涧同赋四首
策杖南涧边菖蒲如緑髪石乱水流分山空鸟声歇山桃深复浅乱发傍幽岩无人慰寂寞晴日自共坐石上苔坐久溪隂转峯外晚林稠山腹晴云散三日山中游溪山未全究却羡畲田人春晴斸烟岫
听微水有感四首
发源由太古东逝几朝昏欲识无穷意当看石上痕寒江流不极叠浪日沄沄讵是悲鸣苦端由清夜闻西从徼外来东去还归海徒闻朝暮声讵识年华改袛应初剖判便有斯江水于今知几时东流犹弥弥
邵公泉
遗爱在斯土谅如泉山滋居人不敢唾时复照须眉隂隂勿翦棠听讼得处所滚滚山下泉飞空作甘雨
题画扇
罨蔼前林暗遥知暮气生渐向山门近应闻钟已鸣望望沧波濶汪湾湖水秋津亭方迟客远来何处舟
宿永睦将口香积院满山皆松桧声
云峯几万叠何处见家山此日无穷意悠然独倚栏万壑树色歛松门已暮钟故园肠断客应与此时同
独夜
山月娟娟静山烟漠漠轻茅檐无一事独听夜江声
晚晴
前山收苦雾宿鸟有新声万里南天客三冬此日晴
下马桥
悠悠望深松置马长路侧岂为服誓言良以尊旧德
泊舟
夜光沉千岭寒星动一川汀沙霜似雪寂寂系江船
尽山亭
南岭与北岑千峯万峯起木末置危亭衆山穷表里
出峡
牵舟已出峡何旦复当还蒲溪应渐近已见宋平山
溪上行
垂隂覆緑波檀栾影空注傍有微径通穿云向何处
出见桃花盛开
青林拥萧寺况乃在山隂出见桃花发方知春已深
渡湘水
昔读此离骚今朝渡湘水荒草满秋原何处寻芳芷
归仁县石堠
县废不知年无人问遗址石堠犹路傍故物应唯此
采薇洞
春晓山路永行行歌采薇歌长非有意惟以疗朝饥
七言絶句
元日
摧颓那觉是华年城郭衣冠竞彩鲜寒雨连天无事出卧听檐溜似山泉
至梅堂次韵
牛衣不煖梦初回声切严城角弄梅旋理敝裘骖蹇足披霜得个为公来
次韵王得之游净明题易安二絶
满院岚光滴翠寒望湖莫羡十三间门前石上苍苔迹数得人踪到与还
铜駞陌上须臾乐金穴侯家瞬息懽争似盖头茅一把老僧终日百般安
又次韵五首
建溪南去自悠悠溪上愁思逐水流欲寄平安数行字秋鸿飞不到炎州
离尤南去本无因隂隲忠嘉自有神敌国犹强谗间露君王宵旰忆良臣
行尽炎荒路向东蛮村戍鼓夜逢逢惜无王朔同登望骑气应须似白虹
行衣叶叶马萧萧快意宁知归路遥海上尖峯青似染却从云外望迢嶤
心知公及暮春归犹自思公肠九回门外春流已如黛行看飞骑过桥来
唁菊
中秋是处已扬芳篱下朝来欲破黄赖得雨荒兼早没却能应候作重阳
[集部,别集类,南宋建炎至德佑,紫微集]

[book_title]卷九
钦定四库全书
紫微集卷九　　　　　　宋　张嵲　撰
七言絶句
乘舟阻风
平生所遇悉堪咍往返江湖知几回长是扁舟阻风浪羡他舟楫挂帆来
送陈忠玉兼寄尹梦得黄仲通并寄季通侄
当时分袂各丁年南国相逢鬓已班羡子还来觐丘陇益令归梦绕金山
少年浑欲不胜衣丰下如今带十围他日飞扬未轻料卜居终欲近郊扉
百年门户已萧然每喜人传小阮贤好遣仆童种榆檟老夫行欲赋归田
南川解袂十年余环堵萧然颇自娱生计荒余莫深恨归来犹得在枌榆
君归多问尹夫子病後新诗定益工鸿雁南来书不到想应全未废书空
龙洞
瀑溜落岩氷柱碎迸珠跳沫似飞埃西风更与游人便时送轻尘洒面来
岩树交柯如有意欲将密叶蔽溪门紫府沿源应不远未知相去几程云
过郧乡寒食日
苍茫云树渺相迎山县烧余祗故城鸡犬不闻仍禁火经过转见乱离情
梦中作後两句前句觉後足成皆梦中所见也
山南山北是人家红杏香中日未斜传语春风能几日慎无吹折最高花
闰月二日始开北牕篱门
夏郊群树緑冥冥北户今朝又脱扃极目不知何所诣三年於此看萦青
掌口寺寮闻杜鹃
青林雨湿烟蒙蒙杜鹃含寃号晚风雨转萧萧声转急不堪闻在乱离中
山中月夜闻杜鹃忆鹿门旧游
隂隂緑柳子规啼风送余声夜转悲山月笼明兰气馥怳然如在鹿门时
暮春道中闻蝉
西山日落东山明长风吹花客心惊房州气候不可解嫩叶暗中蝉乱鸣
夜雨有作
睡足秋堂夜雨声天涯此夕叹飘零空堦滴沥肠堪断更向芭蕉叶上听
仇氏园
修竹青冥山翠合圆荷枯倒水禽飞造门休问林塘主暂借闲窗负暖晖
过覃氏园偶题
十日浓隂飞细雨清川初涨水平沙幽人闭户春已半开遍山南山北花
思故园
柳外高风尽日吹春来不省见花枝汉傍别墅三株杏记得飘零似雪时
十二月旦雪霰大摰
忆昔寻梅汉水傍故乘微霰渡澄江如今飘泊闽山侧拥褐安禅听打窗
七月二日大风作一昼夜方止土人云此风潮信也
风不终朝闻老氏撼山今既一期【自旦至旦为期】余得非造化夸能事要使人无尽信书
後世新奇方竞出难持古语对时云欲将老氏飘风语刋剟还同火浣文【魏文帝作皇览着无火浣布至明帝时贡至刋去此节】
风潮初见土人云【海风每作大则三日稍小则四日土人谓之风潮五六年一作】始愧鲰生泥昔言却以所经疑柱史着书应祗为中原
咏鹤
引吭清噭达天外何意留连豢养恩我亦久怀区外志终当乘此羾天门
非干位置异鸡群自是昂藏絶世纷若使风标公子见亦应慙恨不如君
当年君子成猿鹤物化谁能不怆神奋翼一归霄汉後安知不作艾封人
心期附凤参云驾岂与凡禽共苑园黄鹄无能犹自免应缘远去不乘轩
千年一度复来归城郭何人识令威当日荣华竟谁是祗应皆作路尘飞
孤山
日薄城烟湖面红胜游常恨隔崇墉不如纵櫂絶湖去却听孤山打暮钟
赠何子应侍儿【去非有诗赠何兼及侍儿】
何郎当日在房州曾见梅花倚郡楼赋罢凌风人已朽後来白尽几人头
忆见红茵起袜尘十年相遇淛河津殷懃怪我凋双鬓不似花枝郤耐春
山中校书时有田父擕酒见访
雠书不必天禄阁林下巾箱且自擕时有田翁来昵饮嗟无太乙照青藜
魏塘荒僻春来无杂花一枝可慰逐客二月二十六日见篱外桃花盛开如烁红霞因为絶句一首
狂风几日涨黄尘篱外桃花忽照人不有繁红慰逐客二年不识淛江春
凌云见桃花
旷却相随不相识主翁翻作白头新桃花未见不曾失拈出还成埋没人
二月二十四日至魏塘
桃花零落怨春回松下朱门向水开燕子不知非旧客依然还取故巢来
茫茫白水环虚市股引清渠绕梵宫一夜春风入高柳怳如身在海涛中
青叶生林啼鸟新出门逢水不逢人杨花满地披重蠒不信人间有暮春
雨罢青枝犹袅袅风余紫燕故翩翩垂帘竟日无余事庭草虽长不用鞭
病起清羸废酒巵茶烟聊复扬轻颸卜居便作千年计会见蟠桃着子时
一行?柳对柴门又见荒烟上晚村日日墙隂观日影人生消得几黄昏
今朝自撒窗前栅决眦双鳬没绮塍便是提封无限界不忧闽陌误东陵
法界颂二首
木人睡足理精神大地山河勿一尘不是解谈无口论由来不及世间人
山河大地因谁有闻见觉知非我亲不挂一丝全体露真成本分住山人
自房州归掌口闻杜鹃时杜鹃花盛开
乱中一任青春去秪有闲愁作鬓华日暮风吹古原树杜鹃啼遍满林花
涧边
乔林近水叶隂隂萦石溪流自浅深隔水羣山森夏木白云楼起媚遥岑
夜坐
地炉火煖壁灯青虚阁风惊铎乱鸣门掩上方山月黑北窗危坐听松声
晚步
晚来聊复岸乌纱指点园林已罢花高柳交隂斜日照闲擕儿稚看栖鸦
崇山图七贤诗
短壑长松经始余次山无往不从吾便应扫尽陈踪蹟摹作三溪少隐图
岘首登临事已非风流千古载丰碑凿空寻出崇山景又作襄阳一段奇
居士胷中有丘壑买山占得水云寛七峰环合三溪碧尽付骚人一倚栏
负郭幽崖面武当襄江前占水云长四时景趣无穷尽俱向公家静隐堂
两山列影作眉愁尽付襄江一监收问讯风光应更好赋诗谁与共清流
山容浑似关南见水曲初疑岘首看闻说新堂多胜槩待飞一叶上云端
内人斜
当日承恩向壁门今同伧鬼落荒村丘坟埋没生秋草人事如斯讵可论
山色依依水自流内人斜畔最堪愁荒榛蔓草萦寒骨更有何人吊杜秋
晚望西崖
西崖佳树緑层层日落山烟满树生萧然倚杖疎篱外遥听幽泉断续鸣
登石门山山侧有观基在荒筠中不可到山相对即新安县也今谓之新安平
岭树疎疎秋景明荒筠埋没观基平石门山下微江水依旧东流日夜声
石门山对新安县基址平来蔓草秋千尺微江清见底悲鸣还向县前流
梅
一枝寒艳映窗光蘂气侵衣断客肠汉上水边千万树春来何地着清香
偶成梅咏
开时都不值繁华结实调羮尚有夸若语当年上春事总输凡木後开花
故园微路遶江干常记开时偪岁寒万里临风惊老眼却疑还是雾中看
雾态风姿紫府仙直疑清夜降羊权不知老大心灰久香气撩人似昔年
览镜
览镜知予骨相屯便当终与老农隣议将此地为菟圃种药栽花二十春
兴州看月上
城下沧波去不停城头吹角作边声去年此夜深闺月今向兴州山上明
溪傍梅花初开
细挹幽香辨残雪却惊寒谷独先春殷懃为记春风面他日重来是故人
溪流一派碧潺潺落蕊随溪出乱山惟有刘郎重回首往来行客更谁攀
冒雪早行
每忆西山千丈秀云霾对面失空青千林夜雪无人迹独策羸骖带晓星
秋晚游谦上人庵四首
嶷嶷羣峰当户立泠泠絶涧出山长虚寮竟日无余事默坐时闻柏子香
两岸乔松上冷烟诛茅远在乱峯前居人不识新庵路欲入山门寻细泉
霜落秋山枫树红茅檐直面列诸峯上人竟日观心坐粥饭遥凭别寺钟
溪流触石转轻雷境静身闲万虑灰西崦远寺青烟外时听钟声度壑来
寒食日儿辈游尼庵戏作
杂英满树春欲过修竹参云万余个头陀云顶出迎宾恐是当时刘铁磨
读太平广记三首
禁苑茫茫尽日吹桃红李白祗青枝唯余阿醋偏骄妬不畏封家十八姨【汉赵昭仪姊妹骄妬】
月下来过徵士门可怜桃李尽能言其如苦畏春风暴可为墙东植绦幡
梦里空惊岁月长觉时追忆始堪伤十年烜赫南柯守竟日欢娱审雨堂
早发竹山
天外峯峦排木杪江边石气动云根凭谁为谢东流水好送寒声入故园
去水汤汤萦屿转前山恰恰与云平仆夫应怪微吟苦宁识江头送目情
竹山道中
青山忽断开平陆鸡犬人烟太古风野老诛茅宁有意一生身在翠微中
再到竹山
衰草连云鸦乱飞荒城寂历澹寒曦屋庐烧尽民居少祗有青山似昔时
老罢
满谷千千万万红含情一一待春风难将朽质争娟好拚却轮囷似老松
癸亥春
荒村渺渺不知春三见篱边物态新渐习鱼虾解蛮语自疑元是魏塘人
春词
莽莽暄风吹九州春来何处不消忧林间鸟语随时好花里风光映日流
无复余声到耳边衡门不闭亦萧然风枝鸟语皆无赖每向春晴聒昼眠
春间作
桃花远近火成堆谁遣黄昏动地来与使便成零落去何如前日未吹开
有感二首
题卷安西嗟妙蹟翩翩遥想翥龙鸾那知偶落黠奴手只作葡萄一斗看
庾翼神明还旧观蕺山草树见挥毫如今祗作葡萄用惆怅遭离老虏曹【老虏曹汉书语】
雨後怆然有感
腾腾醉里十年事睒睒窗前半夜灯老去自堪愁作伴雨声何用更凭陵
赠南回了丰上人三首
徧参初自浙江回梵刹金铺始奂开袖手却来岩下住萧然一迳长莓苔
连阶澹澹方池水拥槛煌煌百日花遥想老丰秋雨夜跏趺独坐听鸣蛙
双頬朱丹雪染眉终朝一饭便无为庭前柏是初年种今见森森合抱时
张文潜作淮隂侯诗有平生萧相真知已何事还同女子谋句因为萧相代答一首
当日追亡如不及岂於今日故相图身如累卵君知否方买民田欲自污
赠僧
片云一去几时回好在江心碧玉堆他时倘记珍台客默坐犹能遣化来
寄汉上禅者
睡起题诗寄汉滨几年音信断知闻何人为我持瓶去满贮虚昙一饷君
寄谦上人
屋里迷家张处士上门指路上人谦如今线索都齐露拍手呵呵未是忺
登胥山赠长老净昙二首
白水环村漫漫流天边浮緑远眉修春晴一试登山屐愧乏新诗与惠休
诗律遥追璨可流安禅总不碍闻修劝君着意捜新句准拟他年有惠休
法界颂
自从仭得无边界宇宙方知狭陋生时节短于羊胛熟广轮才似一牛鸣
呈湖州赵再可舍人二首
五云螭陛旧仙翁来往琉璃一色宫未到行人已能说使君清与霅溪同
一舸乘风泛渺茫来依芳杜雪鸥行难将野服随宾履七字聊参燕寝香
晚秋风雨
满目萧萧云气流芭蕉梧叶共飕飀松门尽日无来客独与疎篁傲晚秋
七月二十日忽有青蝇翔舞坐隅挥之不去
每见营营止樊棘不应遗矢未央宫恐报苻坚笔端事自疑今在洒心中
赵表之送梅并诗次韵
緑蓓繁时春欲暗晓霜浓处信初来今朝消息南枝露知是微阳九地回
不着名身与句身迥然超过亦无真谁知终日腾腾者便是当来本分人
都缘老罢无筋力不是萌心有爱憎他时聊作逢塲戏分谤图知我亦曾
未忘一笑杯盘乐终爱忘言气味长多惭居士梅花供举世何人解识香
再次前韵
曩日不缘逃暑至今朝端为探春来梅花落去香渝烈去去还应首重回
若认诸空犹是妄莫言衆有便非真今朝试遣木居士问取头陀庵里人
齐国馈时堪出走东山擕处未生憎道人莫谓全无念行乐须知此日曾
乱蕊晚迎晴日暗疎枝迥映暮山长萧然一榻安禅夜细雨轻风为发香
野泉决决贯城来红紫商量次第开尚想梅横却月观遥知云雨暗阳台
晴空杳杳冥鸿远阿阁沉沉社燕回酬酢风光堪一醉却虞蜂蝶浪相猜
登楼对雪
氷花不省如斯暴疑是吹沙打夜窗莫遣沉隂增敌气且将盈尺作农祥
朔风几夜相回薄世路秪今多苦辛擒寇可无悬瓠将泛舟未许剡溪人
游独孤城
微王旧国云烟古独氏空城睥睨平故物祗应惟石濑昔人曾此听寒声
登真观遗履池
古柏参天鹤不归空余池水澹清晖当时遗舄今安在应作双鳬过水飞
双楠送何致远归陕西
乱後生涯似转蓬何堪送客值秋风含凄试看东归路只见青山绕汉中
日落边城旌斾愁汉家铁马正防秋殷懃送子西征路弩力班超万里侯
种松
寿张种漆将为器假用终能及里闾我植青松期偃盖苍然相对雪霜余
纷纷羣木望秋零独喜新松五鬛音他年城郭人非旧我始擕锄斸茯苓
赠翁法师
松水为资万事轻萧然一室寄余生劳君回去来相过可见高人世外情
病余蒲柳惧先秋妄想仙人十二楼好住名山煮白石他年因子问丹丘【松水事见北史徐则传煮白石晋鲍靓事】
心老得法天柱修静能道黄龙会中诸耆旧及他宗派知名士辛酉秋应供兹院刻意行道讫无应者明年夏末一日弃去将适焦山图岩以栖老焉丐余诗以行为作三絶句
经年于此忍朝饥又见秋山草木腓满口阳春无和者却将锡杖向空飞
道人别我焦山去拟卜穹岩毕暮年帆来帆去澄江濶我亦心驰落照前
口如布谷本无语身似虚空何所还观音岩迥出云雨好住幽窗望小山【心本淮南人】
赠羽人
逌然谁识坐忘心拥褐无言闭息深庭竹自揺人语寂终朝相对祗胎禽
清晨叩齿诵黄庭绦阙珠宫会衆灵斋罢药炉深炷火戏攀庭树作熊经
芍药
时人惟解爱芳菲服媚香浓竟莫知幽卧独怜芳气馥世间惟有柳州诗
凄凄寒雨送余春繁艳浓香慰病身忽作暖风迟日想慨然如在汉江滨
典刑虽有但伤心芳气时来尚满襟还似夏侯家衆妓隔帘聊听绕梁音
浅白轻黄皆异态还如妬宠各低垂暖风一阵涂香烈午酒醺酣嗅蕊时
芳气时时侵鼻观令人三复柳州诗非因寂寞耽幽意醉倒花间未必知
暮春山中
经时避地隐苍岩世虑忘来万事堪日暮独行南涧侧遥依疎树望晴岚
絶句
日炙樱桃已半红更薰花气满襟风路傍谒舍蹲遗兽应有荒坟在麦中

[book_title]卷十
钦定四库全书
紫微集卷十　　　　　　　宋　张嵲　撰七言絶句
墨梅四首
生憎丹粉累幽姿故着轻煤写瘦枝还似故园江上影半笼烟月在疎篱
南枝昨夜雪初乾瘦质临风乱蘂繁忆向溪桥曾驻马却疑浑是雾中看
化工着意作幽花疑是来从阿母家寂寞沙村烟雨里如看竹外一枝斜
山边幽路水边村曾被疎花断客魂犹恨东风无意思更吹烟雨暗黄昏
题鲜于蹈夫墨梅二絶句
黄帘緑幕护轻寒犹忆当年叩画栏红烛泪残人语寂玉人曾隔绮牕看
不御铅华着素衣玉奴风调似清姿何郎不作凌风句幻出江南烟雨时
金道铺庭下竹十许枝因忆柳子厚清水驿絶句
庭下幽篁十数枝令人偏记柳州诗襄阳耆旧消除尽清水驿傍应断碑
题竹
山磎荦确雾冥冥瘦笋初从石罅生开图细想经过地记得南山步晚晴
秋霁日暖飞虫蔽空甲子秋作
秋霁无风日自曛飞虫偪塞似屯云老夫漂荡居夷久只恐乘空是廪君
赠笔工
顾兎霜余毫健如銛锥妙手应时胥临池自愧无功用欲借僧房柿叶书【杨雄赋以为储胥注谓储物以待则知古须胥通用】
夜听雨声
溟溟雨意若丝棼银竹森森泻夜云忆昔曾行两京道还如孤驿枕边闻
喜刘宝学彦修得归因叙初别时凄怆之意
病起回思欲去时菟裘重到倍依依青苔一径空行迹门掩残阳翠碧飞
三泉退敌捐躯日五岭逢纷去国年皇天自古扶忠义不必临风畏跕鸢
书来不苦瘴侵肌却恐孤生厌食薇春到自然羣物遂须知寒谷独增辉
聊城欲下乐生去宣室厘成贾傅归来往炎荒六千里归来却得及春菲
漓水津头逢早春桂林杨柳拂行尘西园无限芳菲树皆作新花诗主人
曾向花间醉玉巵今年花发去年枝君恩不赐泥封诏春物翻成满地悲
几年竭节在顔行去国谁怜道路长自是君心知魏尚不应微谏待冯唐
去时吊古愚溪上归日读碑浯水边不似柳州终抱愤应同郭令欲扶颠
林邑回观山霭微短亭杨柳弄晴晖遥怜一骑登途日逐客人人泪满衣
衡岳峯高刮眼明行看浑异去时情斜阳托宿沅江上反听哀猿是好声
髀肉生
归计无成须絶望幽居有意漫经营自怜心异刘玄德更喜年来髀肉生
建炎庚戌溃兵犯襄汉寒食阻趋光化拜扫追慕痛哭因成二诗
上庸寒食已无花山木青青吐嫩芽此日伤心九原路想无鸡犬只鸣鸦
故园坟树想青葱寒食风光泪眼中自痛不如伧父子纸钱犹挂树头风
宝林晚坐
寂历空堦惟落叶黄昏古寺只栖鵶高僧相对共无语坐看西林消暝霞
金州行衙
寥寥空馆风号木浩浩长云雪过窻故国几重轻霭外归心一夜满寒江
滩声吹浪城边壮寒漏锵金枕畔揺庭树不随羣木落霜风着叶夜萧萧
齿痛冀其速落而不可得
慈子为牛真自取逢分卧箦亦何哉我今病落无多恨况复终同短髪埋【未埋髪齿汉人语】
读楚世家
丧归荆楚痛遗民修好行人继入秦不待金僊来震旦君王已解等寃亲
题兴元双楠
兴元双干名千里字水孤根压九垓岂但为君丈人行谛观直恐是云来
晚晴
繁香苦爱飘岐路风雨何须送晚春坐久绮霞明落照屏雷亦解慰游人
饮水
玉池漱液自芳鲜记得当初病渴年抒井只应供?用不须全是凤门泉
即事
屐齿休令破紫苔柴门无客不须开雨余篱菊埋光去木落前山献体来
刘少师妻献园宅为景灵宫基
中兴礼物事弥惇献宅那知故事存当日司徒功业就旧居亦作奉诚园
汉家原庙厰雄规欲及樱桃果献时岂为夫人能体国将军本不以家为
鸡
驯养经年聊伺晓不须风雨迟明呼年来颇学方仙道拔宅他时从我无
题曾口县江月亭
庾亮楼前唯皎月屈原祠下秖沧波北人每到犹肠断江月涵辉更若何
江城月暗山岑鬰默坐但听巴水声向使江清山月白欲教迁客苦为情
闻荒鸡
但可摧颓悲失旦不应风雨误司晨书生久已垂华发岂是当年起舞人
题赵表之李伯时画捉马图诗二首
中原无事不粟马散牧春臯荐草中何必西来三万里龙媒二骏是追风
徒观出塞十四万讵觉权奇冀北空不用执驱名校尉但令苜蓿遍离宫
春阴
阴霭连朝昏广野鲜飊终日漾书帷可怜细雨轻寒夜正是故园花发时
临桂令以荐当趋朝置酒召客戏作二十八字遣六从事莅之夀其太夫人
双鳬旧作朝天计一鹗新收荐士书不惜持盃相暖热白头慈母最怜渠
读退之集偶书
宰书三上已间关见辱功官又大难当日之人定谁子竟无名字在人间
闵雨
映空终日但如丝安得垂檐似绠縻须作深秋霖雨想要无遗恨欲晴时
丙寅三月悯雨既雨患未足
别墅相望汉水傍少年不省问丰荒那知五十叨为郡日为邦人虑雨阳
冒小雨晚出
霜稻收余壠亩空雨容和雾晚溟蒙出门忽见丹青树肠断家山柿叶红
观洛神图慨然有作
天边崧少远微茫犹想霓旌驻水旁逸态瑰姿何处在尚应遗恨寄君王
殷懃遵渚馈明璫情托微波事渺茫油壁却归天上去沙晴空见水禽翔
轘辕伊阙两相望草树离离自欝苍旧物只余金带枕夜阑空断九回肠
石竹
石竹为花品最微当时曾入谪仙诗新葩竞发迷形似紫蝶翩翾缀碧枝
劝农
出郭循溪路向东隼旟悠扬满春风峰峦沐雾尚阴澹桃李出墙能白红
皇恩力本劝农耕老稚争随刺史行杨柳垂村麴尘色殊乡时节近清明
春泥滑滑不须愁勉事深耕定有秋沓障东南知更好归来频上郡城楼
春到逢花犹眼乱老来对酒便心降须知渴肺难禁醉鸭緑潾潾酌玉缸
鸟声撩乱喜春晴诗思知随笔下生桃李连村向零落出墙犹有数花明
夭桃无力卧溪沙杨柳阴阴胜士家下马欲知留客意棠棃故作後开花
读赵飞燕外传杂诗
漫漫积雪被岗坻宜主当时有暗期忽见梅花照夜发只疑犹待射雕儿
九回沉水新为髻故绣裙襦稳称身祸水歘来漂燎火知几唯有淖夫人
魏宫怅望杨花去汉掖齐歌赤凤来淫蛊到头成底事荒田野草但堪哀
汉武余威信未穷单于来见未央宫如何运偶鸿嘉主樊嫕宫中作女戎
燕燕承恩住远条初能顺息度寒宵如何不以斯术进却使甘心慎恤胶
赤凤谩言最可伤君王不谓有他肠并疑池上将仙去只恐留连为侍郎
合德来嫔帝甚欢温柔乡里胜求仙武皇虽被白云误犹得垂衣到暮年
夜坐读离骚
山风飒飒木萧萧挑尽青灯夜正遥但得诛茅临涧水长年饮酒咏离骚
春余
春余白髪日萧萧无复当年湖海豪为吏应须长孙子裁诗要及九牛腰
春晚偶书
山中处处罢芳菲衆緑成阴绕碧溪薄暮鸟栖云气恶满林风雨杜鹃啼
五月二十四日宿永睦将口香积院僧轩东望甚远满山皆松桧声
远投僧舍青烟畔夹路松音钟磬幽试倚危轩望乡邑三巴日暮远峯稠
烟岚云树两微茫迁客西来正望乡若值秋风小摇落只应无奈九回肠
峯峦绵亘几千里半霁半阴轻霭中僧房借榻睡初足满谷笙篁松桧风
金山回道中【光化封内】
阳阳春物已离披豺虎纵横万事违沉痛新阡一来省却随江燕又西飞【古诗云东飞百劳西飞燕】
疾风伯
不雨经时气若焚共欣疎点夜深闻平明忽卷重阴尽可是风师待策勲
题竹
细叶萧萧拥痩枝石间新笋迸根迟轻筠为使儿童护待看娟娟解箨时
题石井
天孙洗黛作灵泉山腹空明一镜圆不用奔流出山去人间浊浪正浮天
嗟余是客仍为客叹尔真山似假山当日访珪能玉没端由生不近长安
秋晴
时事任从儿辈说新诗谁得老夫降鬼名罢检秋堂静卧看风枝动晚牕
二月五日晚闲步於庭日且下有青云如远山状望之不厌作絶句以遣兴
乱後有谁三径足日长如我几人闲夕阳尽处春容好更赖青云作远山
取兰梅置几上
兰茁梅枝两竝奇高标真不负深知风轻雨细春寒夜正是清香发越时
浅緑深藏垂翠葆娇红巧傅刻缯花南游只在元楼客坐入合香居士家【合香居士见华严经】
崇兰梅蘂竝时芳更得春风为发扬还似高人有常德年年只作旧时香
读崔昭纬传
季末慆忧事可嗟本根已拨尚肥家那堪事异荀文若空费君王十四车
峡中晚春
临水桃花已乱飞向人浑似诉离披溟蒙细雨春风暴还是青林生叶时
出微王峡读子厚诗恍然偶作二絶句
西来一水古今緑峡里诸山天下奇非是愚溪溪上客未应轻作此山诗
惊湍絶壁穷天险山水如斯世莫知林邑峯峦瘴江水发挥须待柳州诗
雨後
一雨稻畦春水足苦遭鸣蝈故相喧不妨信马东城路行看林花落古原
登舟雨作再作一絶
平生过眼无穷景未省经行有此奇烟雨连山催去棹不容青壁更题诗
愤雨
莽莽屯云接四溟直疑天漏地维倾此生觊望尽灰冷但愿耳边无雨声
欲雨
案上文书任作堆病无心力更翻开前陂万顷平如砥挂上西牕看雨来
雨中听邻家侍儿歌
客恨如酲何日醒满空烟雨昼冥冥垂帘竟日无余事隔叶流莺独坐听
辛酉二月十六日出暗门循城如北关登舟
春水悠悠绕废台竹舆幽轧转城隈路人不解知逐客谓是寻春湖上来
城国排云锁病身岂知城外物华新非缘放逐循墙去不见西湖万顷春
舟中赠鲜于孝叔
六年相见倍相亲欲话离忧恐怆神莫惜维舟连夜语三巴雅旧更无人
渡湘水
悠悠寒日傍城闉风蹙微波作细鳞莫怪此江清见底屈平曾向此投身
麻子山
云烟出没葛蔓岭蜀锦开张枫树林连天寒雨何时断一室空山黄叶深
漫山麦壠已青青云压羣峯未肯晴泥行若畏荒蹊险悞听风声作雨声
永康山
嵯峩千仞永康山石路终朝转屈盘政恐乘高伤远目忽然烟雾锁峯峦
自礼贤还鹅湖望山顶飞流有作
农夫秧稻满畦水行客跨骡无树陂热风吹面日方午忽见緑岩冰柱垂
夹日赤云方变火行人渴肺欲生尘飞流百丈垂虹冷愧尔山中宴坐人
唁微水
水畔平沙如积雪滩心狠石似羣牛如何夏日千雷怒今作寒宵呜咽流
春暮泛微水中流有作
微江春水緑於蓝两岸花开雪满岩纵棹中流望山顶晴云如絮乱
微王庙
叠浪一滩翻积雪连峯千里送青螺微王建国犹来古山锁丛祠瞑色多
无住坟山溪水
转山溪溜碧涓涓一勺芳甘信所便盖代伟人今卜宅敬君还似老翁泉
自悼【永清江在房州及谷城界中最为湍险渚水则又过之】
银山卷浪万雷鸣渚水诸滩险永清平日垂堂犹自戒年来轻作二江行
江行
南讹溽暑方流汗北陆凄风已裂肤江介寒暄真叵测袗絺重茧在斯须
寄鄼里
长江依旧循荒垒零落遗民有几家莫伐城边旧桃李为怜曾发乱前花
游道谦庵
中宵澍雨平明歇诸岭晴阴各自分偶来共就藜牀坐时看前山出白云
甲子初夏复开北户
已向魏塘经四白又开北户纳凉颸只应长作牕中客会见蓬莱清浅时【西域以一年为一白事见传灯録】
竞渡
吴俗春来鬬画船疾驱波上若飞烟去春放逐曾观此伐鼓声中又一年
立春偶题
昔年长恨春归晚及到春来又恐残今日摧颓萧寺里闭门一任岁将阑
新春
人生一世竟何哉老去万缘如死灰爱惜分阴成底用不如恶梦早醒来
次韵惜春
骚人竞赋惜春诗为惜花飞万点时唯有农家爱春尽黄云堆麦雪抽丝
有感
倾摧汉祚是安昌只恐狂澜世莫当自古忠言宁尽用老臣得不戒王章
李公
李公白髪已如丝肯惜忠言负主知事大不应回一语知君不作上官仪

[book_title]卷十一
钦定四库全书
紫微集卷十一　　　　　　宋　张嵲　撰诏
普安郡王辞免恩命不允诏
朕峻祠缛礼均福绵区况卿德重宗藩恭陪祀事爰增圭而易镇何抗奏以固辞宜亟钦承毋烦重请
孟郡王辞免恩命不允诏
朕考礼大报均伸洪厘庆衍端朝福膺绵宇况卿枢庭旧弼戚畹贤姻载陪户邑之多时乃典章之率宁烦封奏固至逊辞趣只厥承勿重有述
恩平郡王辞免恩命不允诏
朕躬郊拜贶薄海疏恩况卿行谨宗藩恪陪熙事因增畲而更节奚固避以抗封亟钦其承勿重有请
詹大方辞免工部尚书不允诏
朕惟文昌发於六星而起部稽於九范欲熙成绩乃任旧人以卿操守刚方性资纯厚顷自宪府擢长冬官今从辅藩来造天阙俾缵故职宜有前规其趣钦承宁俟多逊
秦熺辞免恩命不允诏
朕法豫卦之建侯在於严祖考之祭歌崧高之於邑示其彻土田之褒以卿显德光明相祠恭恪兹均郊渥乃率国章再揽奏封力陈避恳岂以谦亨之意至囘涣号之文其祗眷怀勿重有述
钱忱辞免恩命不允诏
朕拜贶明禋均历绵宇既霈漏泉之泽固无反汗之文况卿位亚公台贤称戚畹疏恩近地为国彛章趣祗眷意之承勿重奏封之请
王鉄辞免广东经略不允诏
朕惟岭峤百粤之区番禺一都之会慎择良守欲安远民以卿智术疏通材猷强济持甘泉之槖雅闻入告之猷揽云水之麾绰有去思之恋故兹谋帅无以易卿尚奚需奏之腾固示撝谦之执趣只定命往践厥官
潘温卿辞免承宣使不允诏
以卿戚畹自修习捐襦袴岩廊入侍任属櫜鞬比阅武於便朝加精能於卫士乃眷训齐之力爰陞留务之班宁俟需章固形谦意兹为定命其趣钦承
孟忠厚辞免恩命不允诏
朕成礼於郊均厘及下矧在枢臣之旧宜先纶旨之褒卿亲贤并隆勲德兼着徙节旄於近镇增食邑之多腴时乃旧章毋烦固避所请宜不允
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 10:28:57-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>