<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="提要,原序,卷一,卷二,卷三,卷四,卷五,卷六,卷七,卷八,卷九,卷十,卷十一,卷十二,卷十三,卷十四,卷十五,卷十六,卷十七,卷十八,卷十九,卷二十,卷二十一,卷二十二,卷二十三,卷二十四,卷二十五,卷二十六,卷二十七,卷二十八,卷二十九,卷三十,卷三十一,卷三十二,卷三十三,卷三十四,卷三十五,卷三十六,卷三十七,卷三十八,卷三十九,卷四十,卷四十一,卷四十二,卷四十三,卷四十四,卷四十五,卷四十六,卷四十七,卷四十八,卷四十九,卷五十,雪坡文集全文在线阅读,雪坡文集全文在线下载,大玄古籍书库">
<meta name="description" content="诗文别集。宋姚勉(号雪坡)著,从子姚龙起编。五十卷。封事笺表七卷,讲义二卷,赋一卷,诗十一卷,杂文二十八卷,词一卷。篇首有方逢辰、文及翁序。传世有清佚名影宋本《姚舍人集》,藏南京图书馆。《四库全书》本曾以《永乐大典》校补,名《雪坡文集》。胡思敬《豫章丛书》本据四库本校刊,附《补遗》一卷,补诗一首,文四篇;《校勘记》一卷,《校勘续记》一卷,《校勘后记》一卷;正讹拾遗,较为可取,名《雪坡舍人集》。_雪坡文集_全文在线阅读_雪坡文集_全文在线下载_大玄古籍书库">
<title>雪坡文集_姚勉_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">雪坡文集</span> <br/>
          作者： <span class="inputVal" id="bkauthor">姚勉</span> <br/>
          朝代： <span class="inputVal" id="bkdate">宋代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">类书文集,诗文集,完结</span> <br/>
          字数： <span class="inputVal" id="bknum">[book_length]204266</span> <br/>
          说明： <span class="inputVal" id="bkdec">诗文别集。宋姚勉(号雪坡)著,从子姚龙起编。五十卷。封事笺表七卷,讲义二卷,赋一卷,诗十一卷,杂文二十八卷,词一卷。篇首有方逢辰、文及翁序。传世有清佚名影宋本《姚舍人集》,藏南京图书馆。《四库全书》本曾以《永乐大典》校补,名《雪坡文集》。胡思敬《豫章丛书》本据四库本校刊,附《补遗》一卷,补诗一首,文四篇;《校勘记》一卷,《校勘续记》一卷,《校勘后记》一卷;正讹拾遗,较为可取,名《雪坡舍人集》。</span> <br/>
          封面： <span class="inputVal" id="bkimg">Z_19521.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]雪坡文集
[book_author]姚勉
[book_date]宋代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]类书文集,诗文集,完结
[book_length]204266
[book_dec]诗文别集。宋姚勉(号雪坡)著,从子姚龙起编。五十卷。封事笺表七卷,讲义二卷,赋一卷,诗十一卷,杂文二十八卷,词一卷。篇首有方逢辰、文及翁序。传世有清佚名影宋本《姚舍人集》,藏南京图书馆。《四库全书》本曾以《永乐大典》校补,名《雪坡文集》。胡思敬《豫章丛书》本据四库本校刊,附《补遗》一卷,补诗一首,文四篇;《校勘记》一卷,《校勘续记》一卷,《校勘后记》一卷;正讹拾遗,较为可取,名《雪坡舍人集》。
[book_img]Z_19521.jpg


[book_title]提要
钦定四库全书　　　　　集部四
雪坡文集　　　　　　　别集类三【宋】
提要
【臣】等谨按雪坡文集五十卷宋姚勉撰勉字述之一字成一高安人宝佑元年以词赋擢等廷对万言策第一除校书郎兼太子舍人宋史无传是集艺文志亦失载此本为其从子龙起所编凡奏对牋策七卷讲义二卷赋一卷诗十一卷杂文二十九卷勉受业於乐雷发诗法颇有渊源虽微涉粗豪然落落有气文亦媕雅可观无宋末语录之俚语外间传本颇稀讹缺特甚今以永乐大典所载各为校补其永乐大典不及载者则仍其旧集首有文及翁序称其磊落有奇节官仅校黄本书备青宫寀又有方逢辰序亦称为瑞之奇士观其所上封事奏劄以及廷对诸篇论时政之谬辨宰相之奸皆侃侃不阿惟二十二卷载贺丞相贾秋壑一启题下注庚申五月十六日考宋史理宗开庆元年十二月贾似道奏鄂州围解景定元年正月诏奬贾似道功四月诏赴阙庚申即景定元年启盖作于是时与其攻丁大全封事若出两手殊为白璧微瑕然启末多进规之语犹曲终奏雅之意固视刘克庄之谀颂求荣差有间矣乾隆四十三年三月恭校上
总纂官【臣】纪昀【臣】陆锡熊【臣】孙士毅
总　校　官
【臣】　陆费墀

[book_title]原序
雪坡集原序
宝佑元年岁在癸丑上临轩赐进士第予与姚成一适相後先联镳入期集所一见倾盖懽若生平握手论心知其慷慨有大志越明年予游清江碧嶂间距瑞阳三舍竹舆山行入境问俗知其倜傥有义气尔後渭北江东末由再晤四方传诵累疏囊封愤世嫉邪排奸指佞又知磊磊落落有奇节夫以成一之志与气节奋乎百世上下而官仅校黄本书备青宫寀年仅四十有六遽修文白玉楼骑鲸白云乡去岂不可悲也夫不幸之幸成一有从子龙起得陛天子之学有一子元夫已受天子之命振家声而接文脉不在兹乎龙起彚编成一文藁五十卷予读之悲不自胜乌乎此持成一之文而已其志与气节固自有不恃生而存不随死而止者?龙川陈同父亦癸丑伦魁也尝伏阙三上书孝庙览之惊异俾执政召问当从何处下手晚得一第未及大用而殁又尝自作长短句四卷酒酣浩歌一章辄自叹曰平生经济之怀略已陈矣抑亦可悲也夫时东莱吕成公迁居金华同父数造焉成公深期之曰未可以为世不能用虎帅以听谁敢犯子予於成公何能为役而所以深期成一与成公同抚遗编而欷歔悼吾党之零落敢以期成一者期其子若侄景定五年夏六月甲子古涪文及翁序
姚成一瑞之奇气也未可专以文章论也予癸丑夏自吴幙入馆时成一初第见其文如长江大河一泻千里每与友朋相语必曰姚成一之文章不易及也越数年相会於馆中见其持身之介立论之壮负气之英且屡挫而不衰又知成一之所以为成一者同馆之士其知成一者莫如予而知予者亦莫如成一也未几咸以罪去越三年予起家承乏於瑞则成一已下世矣其族子龙起刋其平生所为文属予序予曰成一之操守议论气槩欲为天下国家兴事立业者也岂文章而已乎天夺之早而仅以文章传後惜也景定癸亥秋八月四日蛟峰方逢辰序

[book_title]卷一
钦定四库全书
雪坡集卷一
宋　姚勉　撰
封事
丙辰封事
十二月吉日承事郎新除秘书省正字臣姚勉百拜献书皇帝陛下臣江西一寒学未闻道癸丑奉对大廷有司第臣策在第四陛下念其愚直亲擢以冠羣才受恩西归福过灾至未及一月即遭外艰得禄既不逮亲从吉未忍问仕陛下曲赐怜念以赵汝愚故事起之疚棘之余顾臣何人蒙此异眷不由五剡之荐而即登於通秩未有一日之考而遽玷於中除恩大难胜感极继泣虽乖亲养合报主知不忍固辞愿移忠事只承召命已至半途将咫尺於天顔忽骤婴於寒疾欲进不可有怀莫伸臣伏见前朝苏洵奉诏试舍人院辞不拜命辄陈奏篇今也微臣敢援为例僭以书献惟陛下试埀听焉夫陛下之所以召臣者岂欲荣臣以美官哉盖念其前日之能直言时事故进之耳有君如此何忍负之陛下既亲奬於其先则是既信而可谏矣不得以未信为谤自诿也臣前此献策於陛下有曰立中道以用天下之贤奬直言以作天下之气臣之所谓立中道也者盖欲消去朋党所谓奬直言也者盖欲广通下情言虽若迂事则甚切臣今所见无异於前臣观陛下圣度如天明见如日忠厚如仁祖英果如孝皇信用忠贤容受切直恢张士气长育人材护如圭璧爱如桐梓正人暂去而即召言者虽忤而必容四方称仁万世诵圣虽盛美殆难缕述此二事实最可称如端平之甲午改元淳佑之乙己壬子陛下此时之用人听言青史书之盖无穷之令闻也虽然臣愿陛下兢兢业业保持初意而已惊心迩日骇耳异闻不知彼何人斯乃尔上误陛下臣知陛下之本心不尔盖必有簧鼔圣听者也臣初离瑞阳忽传时报乃有立石三学之事臣固已骇之矣犹恐实有蹈非彞典而累敎育者唘行数日渐至临川则闻两御史之章大斥三学舍之士不知所谓益重厥疑至於近时号为敢言之臣亦皆相继而废罢臣於是益骇焉臣至上饶得观邸报则臣蔡抗又已去国臣之骇者至是愈甚矣夫斥逐学校之士以禁天下之言者此京桧?远之时所为耳今日圣君贤相讵宜有此哉以学校未离韦布之人在平日岂无市井之过然而外议初不谓然但知为前日上书之人故今致台谏复仇之祸其间虽有一二士不与上书姓名皆谓朝廷借此以盖非不知踪迹欲掩而愈露况不与前日上书之士亦是攻乙卯去相之人斥士者纵不以此而加诛得罪者岂不藉此以自解此声一出天下谓何必谓朝廷今讳人言自此谁敢献其狂直言路一塞所系不轻傥使国有大奸将恐无复言者败亡轨辙前古所同敢於沮抑人言是岂为国忠计夫帝王大德在於纳谏朝有直言谓之国华陛下圣明岂不知此三十三年容受人言之盛德忍於一旦斲丧之乎又岂不使天下妄议陛下欲进用私人恐言者藉藉先斥士以塞来者乎又岂不使天下妄议蒙进用者援引其同列以排去与已为仇者乎朝廷之上纵无是心天下之人不能无是议也此苏轼所谓家置一喙以自解市列千金以募人人必不信谤亦不止也臣观陛下今日之所进用者其眷未必如前日之嵩之也亦未必如前日之与?晦也然三学之攻嵩之?晦则陛下不怒不斥何独於今此而遽怒之斥之邪天下於此疑矣非所以视方来也夫敢谏有鼓进善有旌书愆有板设於朝市古先圣王之欲以来谏也古先圣王本无可谏之事犹不能无求谏之心陛下本有好谏之心何遽设为拒谏之具三学之立石臣恐谏鼓谤木不如是也汉文帝止辇受言言不可用者置之言可采未尝不称善夫言之真不可用者容之可也而何必拒之哉方文帝有狱系周勃之愆贾谊进刑不上大夫之说自後文帝体貌大臣以弄臣辄嫚戏於朝廷在丞相亦得伸其国法文帝之用谊言如此又何尝闻有诛斥贾谊之事哉汉文帝三代以下之贤君犹能若此陛下姿兼五帝道迈三王又岂可出文帝下乎臣知陛下之决不然也昔章厚蔡京之徒上误祖宗立奸党碑於内殿贤如司马光乃以为奸党之首一时小人自谓可以欺天下也而石工安民乞不刋其姓字恐并讥於後世今之学官奉承此事不闻谏止寜不有腼面目於石工乎立石之余继以斥士此殆角公论以求胜挫善类以取快者矣甚非盛世事也夫易进难退者世谓之小人难进易退者世谓之君子傥有一毫贪荣固位之意岂逃鄙夫患得患失之讥陛下今所进用之人使其真有德之可尊有才之可用人望所与官职何辞迟之岁年试用未晚何必骤擢之台察骤长之谏坡又骤跻之政府哉使其本无驱逐前相之心能纳荩言为法受恶或有丐祠求去之请岂非高尚退洁之风心事靡他人言奚恤何必无一语以及去不几时而受迁哉是为臣者不以难进之君子自处而以易进者自处为君者不以难进之君子处之而以易进者处之矣臣恐陛下君臣未必甘受此名也骤加进用欲以胜公论寜不适以滋公论乎夫公论者当使之在上不当使之在下也不幸公论逸而在下在上者当有隂消潜弭之以使之平不当壅遏抑絶之使至於激也语曰天下有道则庶人不议朱熹释之曰天下有道则自然不议非箝其口使之不议然则箝之者岂非所以激之欤东汉末年之党锢皆激致之耳激而致此岂天下国家之福又岂忠臣志士所愿哉迩者臣蔡抗去国之由与臣梦炎臣逢辰之罢臣虽未知其故传之道路不知信否皆谓臣抗因救三学之士其说不用而行至於臣梦炎臣逢辰之寝命去官则谓朝廷恐其有言先事逐去臣逢辰则是去年上疏排近幸之士臣梦炎则是前日越次求对欲言时事之人果若人言尤是不可臣不知今日何为而如此得非疑其为朋乎昔唐玄宗时刘晏以神童为正字玄宗问之曰卿为正字正得几字晏对曰天下字皆正惟朋字未正盖讥当时有朋党之小人也晏之在唐後来乃鞭策聚敛之人未为知道但其当时所对则亦可谓至言臣今蒙陛下除官适是此职敢借刘晏朋字未正之说愿陛下有正朋可乎本朝欧阳修在仁祖时尝作朋党论有曰退小人之伪朋进君子之真朋盖谓小人之伪朋不可有君子之真朋不可无也以利为朋者小人也以道为朋者君子也君子公於为国故志同道合不能不皆出於爱君小人私於为身故朋奸结党不能不皆出於窃位君子小人之判盖如此君子小人之分朋其初若未见损益但君子之朋与治为朋小人之朋与乱为朋其究极则天壤辽絶有关於天下国家之安危存亡耳知人固尧舜所难然察其用心则君子小人亦不难辨陛下天资睿哲閲历精深致知既明於此盖昭然黑白中庸知仁勇之三德陛下之所素讲贯而体验者谨毋使天下谓陛下知足以周物而仁反至於惠奸勇反至於斥贤也仁勇失其所施则是知亦为未尽矣陛下毋疑在朝诸臣之分朋植党毋谓在朝诸臣之背公狥私但当审而察之孰邪孰正其朋於为国乎抑朋於为身乎其朋於爱君乎抑朋於窃位乎其朋於尽忠竭节乎抑朋於狥货殖利乎左右其有誉阿大夫而为朋者乎嬖臣其有进商鞅而为朋者乎执政其有与台谏而为朋者乎台臣其有与谏官而为朋者乎外戚其有与宦寺而为朋者乎无之则善矣如有之则必不逃陛下之明鉴也乙卯去相不能知子贿道浊汚人孰肯与之为党今年去相致君无术功烈甚卑人孰肯与之为党至於乙己壬子之善类甲辰庚戌之魁彦则天下所谓忠贤不得谓之为党也指其党於陛下之前者恐未足以为党而隂相党於陛下之前者陛下不可不察其为党也君子无罪可名无过可指小人欲激人主之怒不过以党之一字目之则必犯人主之所恶耳至於所斥逐之党则大抵皆君子也以党为名空国君子小人异世同术莫不皆然党锢空而汉危清流空而唐祸元佑奸党空而宣靖之变作小人至此亦非其福矣岂独君子哉事久论定君子小人之名万世之下昭若揭日在党锢者人谓之君子杀党锢者得谓之君子乎与清流者人谓之君子投清流者得谓之君子乎列奸党碑者至今谓之君子立奸党碑者得谓之君子乎小人亦何利於此哉故朋党之名在今日朝廷之上决不宜有有立党之说以告陛下者即党之尤者也惟陛下察之臣愿陛下精别真伪之朋广开衆正之路已斥之士终与叙还已去之贤旋加收召端平之善类今皆凋落所存者不过一二贤老乙己壬子之善类今散在四方者幸尚有十余人至於新进鲠亮之流亦且不下十数皆宜引以自近寘彼周行虽有婴鳞逆耳之言当广乾坤容纳之量直士聚则嘉言日进公道开则治势日张天下未有求治而不用贤而不听言者也昔仁祖皇帝庆历之际登用诸贤不一二言皆为小人以朋党倾去亦尝执政而用夏竦亦尝宰相而用执中然而小人暂亲即疎君子暂散而即聚迄至嘉佑一皆正人跻时太平功在社稷天下皆谓陛下深似仁祖陛下可不继仁祖所为乎国家自宣靖以来无复人才至绍兴初年方得涵养成就未几又坏於秦桧至孝宗皇帝又加之涵养成就是故乾道淳熙之盛无减庆历嘉佑之时先皇之初年人才皆孝宗皇帝之所涵养成就者也一坏於侂胄再坏於弥远士知有利禄而不知有亷耻之节人知有谄谀而不知忠直之风夫今天下之士所以正论昌言滨死不悔屡仆屡起曾不挫折一踬一奋曾不畏缩者乃陛下三十三年之所涵养成就耳以三十三年之极力涵养成就者一旦斲丧之可乎不特此也祖宗三百余年之所涵养成就者而一旦斵丧之可乎此臣所为痛哭流涕而不能自己也故敢妄发其狂言愿陛下保持其初意使朝廷常有贤士陛下长为圣君臣虽养痾山林食荼如荠不然臣之来也不过一留梦炎一方逢辰不罢则斥耳臣妄援苏洵躐上封事罪在不赦但臣筮仕之始於朝臣未有素交至如三学诸生亦皆懵不相识初无附下罔上之意皆出爱君忧国之忱知则当言言则当尽至於出位实不自知席藁私室以待鈇钺臣虽受诛亦愿陛下用人听言保持初意而已惟陛下留神臣惶惧惶惧顿首顿首谨言
雪坡集卷一

[book_title]卷二
钦定四库全书
雪坡集卷二
宋　姚勉　撰
封事
庚申封事【二月四日供正字职翌日奏】
二月吉日承事郎秘书省正字臣姚某谨沐斋裁书昧死百拜献于皇帝陛下臣闻天下未尝有难为之事人主不可无肯为之臣以肯为之臣辅有为之主天下事难者易矣易之象曰云雷屯君子以经纶夫屯者难也不曰君子以畏避而曰君子以经纶岂非世虽屯难正可经纶之日乎有经纶则屯者亨矣但患无经纶耳方今天下之事势有可惜者一有可忧者三而幸有可为者四可为者即所谓经纶也臣请疏言之奸相丁大全欺蔽聪明壅塞言路敢於言者必加之窜以不得其言而去者又重之以诛陛下践祚三十余年何尝有此大全盖欲以此箝天下之口而恣已之私也臣於彼时知有今日久矣是以丙辰只召已至中道不愿与之立朝疏陈其奸亟归俟罪自时厥後大全朋奸罔上日甚一日凡天下之所谓忠臣良士必皆汚之以数百万极重之赃而坏其数十年自修之节用其腹心十数辈布满诸路行一切不恤之政白科强抑什取六七谓之和籴以失尽陛下之仁心妄以富国强兵自诡特不过竭天下之膏血以奉陛下目前之欲耳此即蔡京丰亨豫大之说王黼应奉享上之举也富国者如此强兵者又安在哉夫已未之敌戊午之籴之应也昧者犹曰幸有戊午之重籴犹可以给己未之御敌殊不知若无戊午之籴则决无己未之敌矣陛下知渔舟渡敌之罪起於袁玠不知超擢用玠者非大全乎使陛下去年大悔悟大更革之时厥既登庸左右贤相亟去大全及其党与投之四裔则天下大悦衆愤尽纾百将一心三军同力敌即退伏消弭矣奸臣误陛下之罪甚大陛下责奸臣之罚甚轻此固陛下之仁厚也然天下谓陛下尚有眷顾大全之心他日必念其能生财不念其几误国必至复用重害吾民是以怨尚郁而未纾愤暂解而复结加以夺官之命越数月而後下求言之诏亦越数月而後颁古人所谓改纪其政者当一反前之所为而乃痈疽之根犹伏胷腹瞑眩之剂未彻膏肓使天下有悔过不尽之叹夫前日悔过之不尽则今日御敌之不尽也且可为而不勇为今虽欲为之亦缓下之剂矣此臣所谓可惜者一也去年秋敌在鄂渚耳未至兴夀也冬则南在湖湘北至兴夀耳未至江西也今则在江西矣臣所居之郡瑞阳所邻之郡清江今闻皆已残破矣隆兴之邑凡八如分寜如武寜如奉新在章江之外者今皆躏蹂矣如丰城如进贤在章江之内者今皆奔溃矣是八邑而失其五也支体已翦腹心能自固乎万一敌用避实击虚之谋舍隆兴而不攻或自南康而渡或自丰城而渡或自清江而渡或自章江之源而渡越西江一步所在州郡不过如兴如夀如瑞如清江耳陛下何以限隔之哉此臣所谓可忧者一也金本无谋皆中国为奸相患苦之士民为之向导既犯鄂渚又出广右盖用巫臣疲於奔命之谋伍员多方以误之之计万一牵制重阃以一兵径渡下流而来以一兵倏自海道而至陛下又何以待之哉此臣所谓可忧者二也敌之初破蜀也一岁一钞掠之害其耕夺其聚杀其民人使不得供其军赋谓之涸水取鱼之法才掠即去虽去不归以一帅蟠伏兴元以为岁大入之计不数载而全蜀陷今兴夀二州闻已为金所有矣万一如乌珠欲筑建康避暑俟秋复动之计留患腹心何有穷已此臣所谓可忧者三也虽然岂可徒忧之而已哉高宗皇帝六飞南渡之初国势未定乌珠亦尝惊犯江浙当时事势可谓阽危迨其次年大作措置则曰今冬敌来似有可胜之理又曰虽以檄呼金渡江亦不敢来矣然则金之渡江不足虑也但使之不敢再渡可也陛下君臣傥能以高宗皇帝之时犹可有为为心则臣所谓可为之四策皆可行矣何谓可为者四一曰筑城壁以卫州郡二曰敎民兵以护乡里三曰分责任以全境土四曰一体统以集事功敌长於野掠短於攻城鄂渚有城则不能攻长沙有城则不能拔豫章有城则不能近衡全永以无城而破兴国夀昌以无城而破瑞阳清江又以无城而破城之有无利害可覩也去年冬臣在瑞阳尝劝守臣筑城乃取桥梁寺观塔庙之石以助之量功命日用为艾猎城沂之法则三旬而可济守臣虽是其说竟为幕僚沮挠而止不过曰恐费州县之财粟也今财粟果安在哉孰若以一州之财粟卫一州之生灵乎纵乞朝廷一二年上供纲解而为之朝廷亦必不计也不愈於为敌所荡则亦无所谓上供乎今天下之无城者不独瑞阳也陛下寜忍不念其民哉臣所谓筑城壁以卫州郡者此也鄂渚官军之外有义士壮丁数万人长沙官军之外有乡隅丁夫数万人皆能相助战守民兵之於乡井用力尤至也敌之所以强者空国而皆兵使吾州县皆有民兵以敌之彼亦安能遽犯胜敌之策莫良於此朝廷去年亦尝许州县结民兵筑山寨矣不知後来何为而遽罢农隙讲事寓兵於耕盖亦近古也主佃相养贫富相资可以弭奸可以敎睦亦不费官也若畏其为盗贼畏其相讐杀则但当区处之得其道劝率之得其人耳督之以才且贤之里宰总之以才且贤之时官不肖而不为乡里所服者不使也天下安有才且贤之里宰时官而肯为盗贼肯相讐杀者哉敌至而民残敌去而民盗有民兵而如是乎无民兵而如是乎军新招则不能精军既多则患无养固不若民兵之不费也但不必尽取保伍以为民兵保伍者止为奸盗之防民兵者当择强壮而敎敎之以洞贯之弩敎之以拒马之枪敎之以陷阵之斧断无调遣止卫其乡利而诱之激以厚赏民必乐从矣去年臣在瑞阳守臣尝遵朝旨委臣以敎阅民兵之事略有绪矣但未几而报罢罢一月而遂遭哨骑之苦守臣得百十民兵走一小山寨方能免祸民兵山寨不可谓无用也使尽如臣言乡乡皆兵处处皆寨岂至是哉臣之州痛矣无可言矣今天下无民兵者不独瑞阳也陛下可不念其民哉臣所谓敎民兵以护乡里者此也广右湖南江西州郡今固残破矣可残破而已乎残破方新修复亦易但一人而为之则难衆力而图之则易耳且以江西言之阃之在九江者宜命之修复兴国夀昌两军阃之在隆兴在清江者宜命之修复瑞阳清江两郡及分寜奉新诸县官许辟置财许移用则修复之事可次第举矣修复既毕然後命四监司各取所近之州郡分而掌之责其守御责其应援失地则加之罪却敌则重之赏但是分任防扞之责至於本司职事如刑狱如茶盐则仍前日之职而掌之宣阃大臣则加总其权於上不立唐人藩镇之名隂合中兴镇抚之使祖宗之法不必变而列郡皆蒙其利矣广右湖南诸郡推此意而行之江东福建两浙亦用此意而预防之责有所归力皆愿効臣所谓分责任以全境土者此也责任虽分意向当一要皆为国不必争功高宗皇帝初在临安尝有圣制曰愿同越勾践焦思先吾身高风动君子属意种蠡臣此诗也盖高宗皇帝中兴之规模也越之谋吴臣种治内臣蠡治外高宗圣心盖有见於此其後用赵鼎张浚为左右相遂用此法鼎居中秉政进退人才浚江上视师专任边事表里相应举天下而运之掌矣使三十六年之间皆此规模中原即日可复独惜吕祉之间一萌兄弟之好遂失而秦桧乘之矣今二相同心济谋万无不和之失更愿坚凝意向事事一体人人一心运掉四方身使臂而臂使指所在诸阃亦宜同体国事共济时艰谨毋曰吾皆执政也吾皆大臣也势敌权均胡可相使如此则天下之事谁其为之哉臣所谓一体统以集事功者此也此四者皆可为之事也即屯时之所谓经纶也世之无事庸夫高枕而有余世之多事圣哲驰骛而不足今日圣哲驰骛不足之时也仁宗朝言者论吕夷简曰大富贵吕夷简享之大忧患留与陛下臣今亦曰大富贵丁大全享之大忧患留与陛下为大全游说者必告陛下曰大全之时州县未多残破也殊不知此敌则谁致之哉屯者大全之所遗患也二相则经纶其屯者也抑臣尝求经纶之道於屯卦而得其说愿末有献焉初九一爻为动之主屯之经纶君子也其爻辞曰盘桓利居贞利建侯圣人释之曰虽盘桓志行正也以贵下贱大得民也是三者经纶之要道也屯难之时未有攸济故盘桓而不速进但所利者在居正在建侯在以贵下贱耳居正者顺公理而无私邪也建侯者聚衆贤以自辅助也以贵下贱者屈已求谋而广忠益也鼎之相也权幸请谒内降差除一切格止黄彦节之移竹栽微罪也责军令而禁止之冯益之买鹁鸽暧昧也亦予外祠而疎远之陛下今能听大臣如此否乎此居正之道也吕本中张九成潘良贵魏矼胡寅范冲朱震之诸贤萃本朝韩世忠岳飞吴玠吴璘王彦之诸将布襄淮荆蜀陛下今有人才将帅如此否乎此建侯之道也天子罪已而求言宰相谦冲而待士诏近臣编类奏疏择而行之陛下今亦求言矣曾有见之施行者否乎此以贵下贱之道也是三者高宗皇帝之所以亨屯也高宗皇帝之时岂不尤难於今日哉而能有为若此则亦当时有肯为之人无难为之事耳今如曰不可为使陛下当高宗之世将不固边圉而扞敌骑乎遐荒朔漠之人荡然窥闯内地如升虚邑才十数哨骑入境千万人皆望风而溃曾无发一矢与之抗者臣甚为中国羞也愿陛下为宗社大计与二三大臣亟图之臣冒犯天顔罪当万死然臣枌榆已失今而後以罪去已不如前者在上饶驿奏封事时尚有可归之路矣触鼎镬斧钺而死乃其甘心臣无所逃罪臣某实惶实惧顿首顿首谨言
雪坡集卷二

[book_title]卷三
钦定四库全书
雪坡集卷三
宋　姚勉　撰
封事
拟上封事【庚申三月】
三月吉日承事郎秘书省正字兼沂靖惠王府敎授臣姚某谨昧死百拜裁书献于皇帝陛下臣闻祖宗朝许馆职非时言事仍许银台进入与台谏等祖宗之所以优异馆职者何也储材於馆阁正欲其言天下之事也然而不当言而言谓之躁当言而不言谓之隐必其事关国体人不能言然後馆阁之臣抗章极论胡铨之窜范如圭留之朱熹之劾叶适辨之曾觌龙大渊之恣王十朋论之是皆得其言而後言也臣於先正诸贤无能为役然亦待罪中秘不敢缄默取容是以供职翌朝亟言时事今则事有大此系国安危隐而不言臣实不敢臣伏见初十日圣旨以太学博士臣徐庚金等去国委司业何梦然勉留谓方今多事毋徒纷纷为中外盗贼之所窥伺姑惟体国臣伏观至此涕泗交零方当陛下更化用贤之时岂容有学官尽去之事衆听惶惑群心惊疑载在史编贻讥万世此非细故小变也陛下委长官留之固足以见体群臣之意然庚金等之所以去又岂无其故乎得非以近日所上两书未见施行不得其言而去乎臣闻庚金等所上之书乞斩丁大全董宋臣五人以谢天下其意虽是其言则似过於躁也陛下未见施行盖必有待庚金等即相携而去其事亦未免过於激也然其心则实本於忠爱覩天下大势之危急故心痛不及缓声耳其辞虽未必可尽行圣心独不可为之裁度酌其当权其宜而行之乎陛下而惠从诸臣之言酌其当权其宜而行之则有好善忘势之贤有从谏改过之美天下之人必谓陛下屈万乘之尊而伸庶僚之贱克一已之私而从衆论之公羣愤泄舒士气兴起敌国可却外患可消当时称明而万世诵圣也陛下而不从诸臣之言忌医护疾反谓以彚而征吉者为植党谓出昼而庶王之改者为要君具文而留实听其去天下之人必谓陛下忍於空学官而不忍於去貂璫忍於去善类而不忍於去奸相上滓圣德为累不轻下失人心为害不细虽欲中外盗贼之不窥伺不可得也陛下即位以来凡皆见矣独未有学官群然去国之事耳学校师儒所以敎育天下之士一朝尽去此何等气象哉先儒周惇颐曰天下势而已矣势轻重也极重不可反知其重而亟反之可也陛下端拱九重抑尝思天下之势何以至於今日乎臣跧伏草茅日夜念天下事察此熟矣陛下端平甲午淳佑甲辰去奸任贤天下駸駸有向治之势也把握而坚凝之其势岂趋於下哉其失在於把握凝定之不坚耳然犹骤仆旋起才倾即扶未至如後来之甚也故臣子之去者复归人心之离者复合有如丁未之岁臣徐霖疏攻赵与?叶大有言不行而去陛下叠遣朝臣而留之然不去与?大有而霖竟去霖虽去而与?大有陛下亦终去之也是以五六年霖复以召还而大有之陷害忠良与?之掊敛民怨其祸亦旋息独以与?之去稍缓言者不已虽在京泮亦皆纷纭至辛亥而遂有京泮逐客之变朝廷以草茅之士视之甚轻无复有慰留之举故其後游士间有北附南趋之祸又至壬子臣蔡抗与太学诸生共攻余晦言不行而皆去朝廷亦再遣朝臣留抗留太学诸生抗虽竟去而晦亦不旋踵而罢也故次年抗复以召还而晦之贪虐百姓亦不深被其害独以晦之去不出於真朝廷尚以为材癸丑又起之帅蜀故其後有全蜀陷没之祸以此见陛下从人言而勇於去邪则天下之势转而如此咈人言而疑於去邪则天下之势激而如彼也然是时公论时明未至尽废隂长阳消之会泰往否来之交则在乙卯洪天锡之一去耳天锡疏攻二阉言不见信翩然竟去亦不复留自此北衙之势始盛於中朝宦官之名方播於天下陛下未尝有好游幸之失也而人则曰宋臣误陛下以修饰湖山营缮靡丽矣陛下未尝有殉货利之愆也而人则曰宋臣导陛下以讲价西园卖官鬻职矣陛下未尝有夺民生业之过也而人则曰宋臣诱陛下置御前庄及御前房廊矣甚至引丁大全为相则曰宋臣聚丁大全之党则曰宋臣援方大猷躐贵则曰宋臣与丁大全蔽蒙边事则曰宋臣不知宋臣实如此否也而天下之议如出一口则以洪天锡一斥不复而致此耳一天锡之去未害也自此奸壬窃政憸党如林台臣不敢纠绳给舍不敢封檄侍从不敢论思班行不敢轮对言路壅塞媕娿成风屛斥诸生诬蔑善类在者不敢言言者不敢去又有人臣敢轻於去国重加窜削以为人臣不忠之戒虽以台谏遭黜左迁亦皆忍辱包羞腼面目而坐朝着礼义亷耻之四维尽皆废坏元气既耗外邪遂侵致有劲敌透漏而不知之祸此盖言路壅塞之致也夫曩者京学逐客之时即後来太学屏士之渐也曩者太学诸生空学而去之时即今日学官空学而去之渐也不销其萌势遂至此陛下安可听其势之愈趋愈下乎去年陛下改纪更弦悔过罪已拳拳乎任用非人左右蔽蒙之戒复开言路旁逹下情天下方有极而将返之势挽回不力後将若何臣谓陛下今日方当召回首言二阉者以明陛下本无庇宋臣之意擦拭诸贤以明丁大全诬忠良之非已召而未至者趣之使来肥遯而未召者加之亟召以系人望以重兵端庶几可以回天下之势岂有诸贤犹未至国而六七学官乃忍使之去国乎学官为国排奸言不行则已去朝臣必有留学官者言不行则又去学校诸生失其师儒亦将叩阍请留言不行则又去在朝失直言鲠论之士空国无章甫缝掖之流得不尽失天下士大夫之心乎是驱天下士大夫而去之也既失天下士大夫之心必失天下之人心是驱天下之人而尽去之也而可乎学官所乞诛五人其四前此已略施行犹可勿议宋臣招致人言如此犹未有毫发之罚陛下又何爱一家奴而不以慰天下之人心哉为宋臣者亦当思所以自全也汉之曹节王甫其权盛矣他日东都宦者之祸非曹节王甫遗之乎唐之仇士良鱼朝恩其焰炽矣後来唐末宦者之祸非士良朝恩遗之乎然则庇而护之者适非所以保全之也高宗朝张浚在督府上疏乞斩冯益赵鼎谓其罪虽暧昧未明不可不置之疎远遂与外祠外祠虽不如内省之乐也而冯益则无康履之事矣孝宗朝甘昇亦窃弄威福厥後孝宗出昇湖州居住湖州固不如钱塘之美也而甘昇则无童贯之诛矣然则疎而斥之者正所以保全之也陛下圣明决不效汉唐庸主之所为以留为後世之祸高孝两朝家法具在陛下必能举而行之也当此大势危急之时陛下而能为逐奸远佞之事易於反掌不难於拔山则学官之去者可还人心之疑者遂释舆论称快和气致祥上天必悔祸敌人必堕胆天下之势乱可转而治危可转而安矣此万年无疆之休也亦万世无穷之闻也惟陛下亟图之不备臣昧死百拜
时三月十一日也学官去馆中有书援之通进司弗受复自草此书欲明日伏阙而十一日晚已有逐董之命遂不果上
雪坡集卷三

[book_title]卷四
钦定四库全书
雪坡集卷四
宋　姚勉　撰
奏劄
庚申轮对【八月十一日上殿】
第一劄【玉音问答附】
初入奏云臣疎谬无庸学未闻道癸丑蒙陛下亲擢冠之多士之首臣感激知遇每思捐躯以报陛下丙辰蒙陛下以正字收召是时奸臣丁大全窃政臣见其欺君罔上不愿与之比肩事主用不敢前去年又蒙陛下以校书郎赐召臣自叨忝以来未曾有一日实历故不敢当乞仍旧班又蒙陛下矜从所欲曾未三月陛下又俾臣待罪校书郎臣累辞不获六月十六日供职至十八日又蒙陛下除臣兼太子舍人臣受恩愈深义当効报用不敢辞兹当班对获望清光可谓千一之遇臣有管见劄子二件冒昧闻奏乞赐采览玉音可之臣乃进读
臣昨蒙圣恩亲擢赐第中值奸贪欺蔽不忍附和诡随退处山林未报毫发近叨收召曾未几时陛下茂建储宫妙选天下之端士为之辅翼臣以疎谢亦厠末僚又越故常俾陪讲诵臣虽弗称义不敢辞欲答殊知愿忠职分
臣奏云故事舍人但掌文翰蒙陛下特俾与讲臣固弗敢当但臣谓効忠於陛下之子即所以効忠於陛下故不敢固辞玉音曰素知卿忠
兹当班对亦安敢出位而言愿以臣之职对臣伏见皇太子天姿高明德性仁厚好学善问谦恭受言臣每钦叹陛下真有为天下得人之仁皇太子真可主宗庙社稷之祭尽善尽美何以加兹
玉音曰太子颇聪明可敎臣奏云臣素不能佞但见皇太子实天纵聪明且又好学玉音曰尚赖卿等悉心辅导臣奏云敢不尽心臣又奏自古人君多以建储为讳间有能建储者又多昧於知子陛下上法仁宗高宗既有与子之盛德又有知子之至明此行建立东宫可谓上符天心下合人志陛下作得此一事不差玉音曰卿等可为朕敎之
陛下近又命皇太子侍立昕朝参决庶务宰相执政为之师傅宾客日示以事而习之陛下之於敎廸盖无所不用其至矣虽然盍亦知所先务焉臣闻帝王之学与经生学士不同训诂章句经生学士之学也修齐治平帝王之学也
玉音曰极是
其要在於格物以致其知而已此皇太子今日之急先务也格物者穷理之谓也
臣奏云陛下此理洞贯胸中臣不必赘陈在皇太子则格物致知乃第一事能致知则知人之邪正识事之是非然後能用其正去其邪格其非存其是意方能诚心方能正自此天下可有治而无乱臣日侍东宫专为皇太子讲明致知一件分别人心道心要於念头动处看是人欲是天理若善念起则是天理是道心当存之若恶念起则是人欲是人心当克之玉音曰正要卿如此
随事以观理然後能即理以应事天下之事衆矣其大纲领则莫若用人听言
臣奏云事事皆当穷理但帝王之学用人听言是大纲领玉音曰极是
说虽若迂事则甚切臣癸丑大廷奉对丙辰驿递上书皆以斯二者为陛下吿
臣奏云臣癸丑廷对献二策曰立中道以用天下之贤奬直言以作天下之气丙辰趋召至上饶驿奏封事托丞相程元凤缴奏亦只云愿陛下保持用人听言之初意臣今亦只是此说不敢有二心玉音曰是
臣之愚戆无有二心今者备数宫僚所以吿陛下之子者即前日之告陛下者也陛下所以敎皇太子者在平日固甚严皇太子侍立参决之时所以观法於陛下者在今日为尤切臣愿陛下致谨於斯二者而敎之书而不法後嗣何观陛下固决无此失唘佑我後人咸以正罔缺必事事皆以正而後可谓之罔缺也
臣奏云陛下今日委任贤相言路广开羣才渐聚固无用人听言之失但臣愿陛下益谨之重之故臣引书曰唘佑我後人咸以正罔缺盖事事皆正而後可谓之罔缺也玉音曰极是
比者左庶子臣爚尝为皇太子讲司马光论知伯才胜德一章切切乎君子小人之辨皇太子曰尝观国史中奏议每论君子小人二者真未易辨何以能辨
玉音曰能有此问
臣爚遂以严者易疎爱者易亲之说反复陈之皇太子极然其说臣以是见皇太子欲致知於用人也
臣奏云左庶子乃吏部侍郎臣王爚每与皇太子讲说必极言正论皇太子必乐听之天顔甚喜
皇太子又尝问臣曰书曰若药弗瞑眩厥疾弗瘳如之何而为瞑眩之药臣谨对曰毒药苦口利於病忠言逆耳利於行逆耳之言苦口之药也然而每难於听当如伊尹所谓言逆於心必求诸道言逊於志必求诸非道然後能听之皇太子亦然其说臣以是见皇太子欲致知於听言也
臣奏云臣恐与皇太子言者只是顺不敢拂故欲皇太子致察於顺与拂之间玉音曰是庶他日能从谏
臣愿陛下於其侍立之间参决之际敎之以敬大臣体羣臣之事敎之以内君子外小人之宜敎之以左右罔匪正人敎之以姻娅则无膴仕一赏而千万人劝毋使一之有未足劝也四罪而天下咸服毋使一之有未能服也正人得以指邪人为邪邪人不得以指正人为邪使无复有奸臣敢倡朋党之说以空国之君子蹙国之元气则皇太子用人之知至矣
玉音曰此都要太子晓得臣奏云所谓使无复有奸臣敢倡朋党之说者今日虽无此议论但臣谓天下之事当防微杜渐若再有如丁大全者出则不可玉音曰极是
敎之以祖宗不罪言者之家法敎之以祖宗置籍记言之旧规
臣奏云上一事是仁宗圣训有云朕未尝以直言罪人下一事是赵鼎为台谏高宗置籍记其言事一月之间言四十事已施行者三十六事祖宗时言者肯於言祖宗乐於听如此玉音曰有此事
教之以舍己从人敎之以改过不吝人臣固不当以讦而为直其有直而非讦者不可例以讦罪之也人臣固不当扬君之过以为已名其有为君谋而忠则姑听其自为谋而过也
臣奏云论语有曰恶讦以为直者臣见有一种好名士大夫专以讦为名又喜自矜其言殊不知已欲为龙逢比干则置君於何地桀纣其君孰若尧舜其君玉音曰是此魏徵所以愿为良臣
兼听以为明不偏信以生闇达聪明目使无复有奸臣再立诽谤之禁以箝天下之口胎天下之祸则皇太子听言之知至矣
臣奏云此亦是指丁大全方其壅塞言路之时若能使人无异议然北敌之来非陛下圣明则蒙蔽而不得知矣玉音曰是
此盖陛下优为之事也前者奸相横阉表里肆欺天日似为之蒙蔽陛下一旦天造神断如仁宗之窜丁谓孝宗之除甘昇片纸斥去曾无留难克已工夫可谓非苟知之亦允蹈之者此皆皇太子之所当则效也
臣奏云陛下前此固不曾纵其奸听其横但天下人不能无疑以为陛下之私臣今日待罪班底见陛下行此二事臣不胜钦叹以为此乃陛下克已工夫处臣日者侍讲东宫皇太子尝问如何是克已复礼为仁臣尝举陛下此二事即是克己盖臣谓以古来事告皇太子远而难知不若举目前之事庶皇太子深信玉音曰正要卿如此
继自今皇太子学问思辨极所知而笃於行宗社无疆之福皆陛下遗之矣汉唐以来君不知道间有用人听言之美尚收小康仅治之功然而非出真知但是暗合故听言亦多勉强用人未免混淆有初鲜终莫克纯一不知道者固如是也得尧舜禹汤文武之传尚孔孟周程朱张之学千载独陛下耳
臣奏云汉唐以来人君之贤者但是尚艺文词章所谓知道者只是佛老之道臣每拜读御制皆深造四书阃奥故臣谓千载以来独陛下是知道之君玉音曰何足当此
陛下以是道传之子使由格物致知之要得诚意正心之方自修身齐家而推以至於国治天下平之效斯世斯民实被吾道之福天下後世谓知道之君果能以道致天下之治而道非无用之物先圣贤之经传不为空言吾道幸甚为万世规是在陛下臣不胜拳拳取进止臣奏云自古时君皆以道为无用之物故少尊信故臣愿陛下以道致天下之治更传之圣子是又开万世之治庶天下後世以为道实有用圣贤不是空言皆陛下主张斯道之赐臣不胜大愿再三蒙玉音称奬云卿言极当
第二劄【玉音问答附】
臣将读第二劄奏云臣第一劄乃万世之事此劄乞催监司郡守赴任乃今日急务亦一时之事玉音可之遂读奏
臣区区本职既言於前矣当世急务敢僭嗣陈奸贪唘戎劲敌侵轶赖陛下神圣相臣忠略迄奏肤公元佑相光辽人已戒生事
玉音曰是戒边吏不得生事
绍兴用鼎檄敌不敢渡江矣
臣奏云高宗时金敌亦曾渡江其时赵鼎主有进无退之议遂获捷敌既去大作措置鼎曰今年以檄呼敌渡江亦不敢来今陛下任用贤相经武纬文亦决无去年透渡之事玉音曰正要经理
然天下不多智者秋风在候创残州县人情岌岌常若敌之再来寇盗假哨以骇民居人束担而虞祸
臣奏云今经兵去处盗贼每假为敌哨以骇百姓臣乡里一带多如此近闻南方诸蛮亦然只为牧守更易不常无人镇服所以如此玉音曰果是近来更易不常
伤弓惊饵理固宜然探本索原亦岂无自良由所在牧守更易不常镇定危疑罔有任责人心无主是以未安夫监司郡守所以承流而宣化者也封建不能古矣就郡县之法而求治舍牧守将奚先使诸路皆贤监司则守必良诸州皆贤太守则令必不谬布满天下莫不得人自可举天下而皆治其要在精择之於先久任之於後耳不精择则徒久不久任则徒精汉宣帝刺史守相辄亲见问择之精也玺书勉励增秩赐金任之久也政致中兴其本由此厥今一年之间京师三易尹矣会稽再易帅矣
臣历数其故玉音曰皆是
此犹安地也江西湖南广右经敌之所讵可以寻常视之江西半岁六易漕臣湖南广西洊易帅阃
臣奏云江西漕臣初是赵汝暨次李介叔次印应飞次李遇龙次杜庶今方是陈梦斗湖南帅先是向士璧次李遇龙广西先是李曾伯次赵汝暨宪臣漕臣亦皆更易多未至任圣容愀然曰今人多是辞不肯去臣奏云臣子之身君父之身也虽捐躯亦不可辞臣近在东宫与皇太子讲礼记至四郊多垒此卿大夫之辱臣为皇太子言如去年敌在江上正四郊多垒之时若古人处此则以敌侵入境为自已之辱争驱除之必欲洗雪其耻今时士大夫不肯以为辱但要谋身为避难计臣实不晓今之士大夫是如何玉音曰是
臣州小垒阅守且三兴国临江抚信衡永桂阳武冈等郡易守皆再方当还定安集之急是岂疲劳迎送之时前者展布不能後者迁延未至江西则今仅一帅湖南则帅尚摄官监司郡守除授方新之人大抵皆未至也按图则皆已有人考实则率多虚席寸隂当惜其可缓乎臣观近日指挥趣湖南宪臣限一日起发臣谓不特湖南宪臣凡天下皆当如此
臣奏云江西今但帅臣陆景思到任陈均为宪臣王佖为常平使者陈梦斗为转运皆未到任湖南闻李遇龙未出蜀犹是朱应元以提刑权安抚司公事臣恐安抚司公事非提点刑狱者所可摄近日指挥趣黄梦桂限一日之任极是但天下监司皆当如此玉音曰是
改镇易择代难寜前劣而後优毋倡絶而和寡寜用心力有余之士毋任精神向瞶之人必如近日维扬帅臣方能远过所代臣不知天下皆能如此否也
臣奏云後之人胜前之人则易之是如不及则徒然易之如以李庭芝代杜庶此方是後胜於前如李庭芝臣谓久当使之帅维扬但是相臣以分道用人不欲用私客故止用元老赵葵迨葵不肯去朝廷方用庭芝维扬一火之余岂可久无帅臣此已是迟但幸已到玉音甚以为然
为国办事之臣要无拘以文法假之岁月责以功程勿一篑而亏其功勿中道而掣其肘臣观大臣初至之日尝有奏请欲严於命帅而久其任臣谓不特帅臣凡监司守令皆当如此也
玉音曰是曾有此奏
昔仁祖皇帝临御岁久天下乂安用郭元为转运至十有三年而守令清白不扰实惠及民令监司保荐再任家法可举而行也
玉音曰仁祖此事真可行
陛下久於道而天下化人臣久於官而实政修治效庶其见矣愿陛下与大臣力行之并取进止
贴黄
臣奏云此一段言去年诸处军无纪律事
臣闻用兵行师所以救天下之民岂可不利御寇而利为寇去年汉鄂诸将属大臣统隶者固皆整然有纪至於朝廷调遣趋江湖者臣但见左金吾一军秋毫不犯耳
玉音曰是
其余所至贪暴掠子女攘货宝甚於敌也道路之间邸舍狼籍生意萧然幸不遭敌祸者乃遭兵祸岂不重失陛下之人心哉
臣奏云臣来时所亲见逆旅无人篱壁倾倒问之则曰苦於过军朝廷遣军所以御敌所以救民今乃为民之害岂不大失人心圣容蹙頞久之
臣州瑞阳积峙颇厚铜镪累数十钜万仓米亦可三十万敌无所用也
臣奏云江乡论万与京浙不同京浙是言旧会江乡是言铜钱臣州之苖计八万石丁大全横歛和籴十四万石又旧米及累年和籴緫领所未取去者共有三十许万石臣去年劝守臣以此筑城郭臣敎习民兵守之臣是时虽未蒙陛下收召然念在乡亦是报答陛下真肯以身扞敌後为人所沮臣不得遂其心正月三日方趋召才两旬而敌已至使臣策获行未必如此玉音曰知得
小校吴思忠江东西宣阃本遣之戍豫章没口闻敌已去瑞乃不禀宣阃之命提兵往来自谓敌退之後例有检拾盗仓廪府库之钱粟发城市富民之窖藏连艘梱载而去李虎继至摄郡又尽其所未尽者而席卷之毫孔靡有遗者遂使瑞阳无力可以修复合举城筑为之孔艰今摄郡之将虽窜南荒所得既充未失为富而作俑之偏校犹有漏网者朝廷不知也
臣奏云臣初亦不欲显斥其人然念事君勿欺不敢不直言其事玉音曰须要施行
臣愿陛下自本出师戒饬将臣必用军律太祖皇帝圣训有曰苟犯吾法惟有劔耳愿陛下驭军以太祖之训行之并乞睿照
读毕再奏云臣冒竭狂瞽傥有一得之愚可采乞赐留中仍乞降付三省枢密院玉音可之臣又奏云臣言无可采伏蒙玉音曲赐奬谕虽仰见陛下以虚受人从谏如流之美然臣无以当之臣职卑不敢殿上谢恩容臣拜下遂下殿再拜曲谢而退
雪坡集卷四

[book_title]卷五
[集部,别集类,南宋建炎至德佑,雪坡集]
钦定四库全书
雪坡集卷五
宋　姚勉　撰
表
赐第谢表【癸丑】
伏以相上帝而作之君实兼师敎有天下而选於衆在得仁贤方获望於清光遽宠承於异数叨荣过分报德无涯【中谢】恭以尧舜亲贤惟求实用汉唐取士始尚虚文利禄竞趋风俗愈薄欲聿新乎圣化必首正於人心臣等识不通今志惟好古毋曲学以阿世盖出真忱以直言而取人幸逢盛际求才棫朴垂问刍荛咸造大廷对扬休命修道谓敎愿立中庸之经明德新民当知大学之本庶各安於趋向皆可副於选抡冒陈狂瞽之言简在高明之听误膺亲擢未协佥谋兹盖恭遇皇帝陛下仁洽道丰行高恩厚惟精惟一允执厥中无党无偏皇建其极爰究心於选举详为法以搜罗遂使谬庸亦蒙甄拔臣等誓操素节仰答洪私怀仁义以事其君敢昧平生之志有谋猷则告於内愿输他日之忠
赐闻喜宴谢表
伏以恩叨赐第仰承晋日之清光礼寓肆筵载举需云之盛宴辉生觞豆喜动簪裳【中谢】窃以极荣者九陛之龙光殊遇者一时之燕衎野食苹而取义盖施诸羣臣嘉宾露在草以兴歌独言夫君子令德敢谓儒科之始进亦蒙帝渥之下沾臣等文乏咀华学勤味道天涵地育久渐丰芑之仁雾滃云蒸廼与镐京之饮馈陈八簋酒拜三行歌且舞以有仪燕以敖而是则凡而饱德均此陶和兹盖恭遇皇帝陛下酌道之源求士如渴商惟醇之善政官不及私周既醉之太平人皆有行推至忱而与共俾嘉惠之恭承秩若无譁翕然胥乐臣等志存氷檗愿匪膏粱饮之得尽其心肯狥醊醨之俗食焉不怠其事誓逃餐素之讥
赐御制诗谢表
伏以君赐之食式均鼎养之恩帝劝以歌庸示贲成之化儒科增重士类知荣【中谢】恭惟皇帝陛下圣笔成书王言作命尧章焕乎其有德运乃文周道粲然复兴功列于雅天颁一札风厉四方臣等钦睹昭回只承训廸作诵虽惭於吉甫美在任贤载赓窃效於臯陶谨毋隳事
赐谢花表
伏以恩沾露草萃生意於羣芳香动天葩散阳春於万宇宠光所被枯卉皆萌【中谢】恭惟皇帝陛下中庸素根道德为丽广开衆正爰揽其英博采直言以华吾国特颁异贶昭示至荣臣等志慕埀馨学思就实孤忠报主敢求桃李之门洁操厉躬愿在蕙兰之畹
赐氷谢表
伏以湛露沾恩式绥宴衎颁氷示宠只服光荣当暑之隆不寒而栗【中谢】恭惟皇帝陛下渊衷水止静鉴天昭临政万机凛如履薄谨微一念深戒坤凝载分玉井之珍增耀琼林之集臣等敢不忠清秉节精白承休晛见阴消仰赞去邪之决天寒地浄愿为固圉之图
东宫受册贺皇帝表【庚申】
伏以天付有家式重承祧之寄王命作册丕昭唘後之谋宝历无疆瑶图有庆【中贺】恭惟皇帝陛下尧中舜一文显武承身度凖绳示父子君臣长幼之道天常笔舌为典谟训诰誓命之文将肇举於明禋爰载崇於冢嗣上公授命百执在廷衮冕黻珽之度昭柷敔笙镛之乐备於粲国家之盛典永绵宗社之丕基臣等忝列宫僚幸逢邦庆禆日就月将之德自媿罔功作星辉海润之歌愿言归美
谢皇帝赐马表【许乘骑入东宫讲读】
伏以揣分侥觎滥厠露门之讲蒙恩赫奕遽颁天廐之良得所未当感而益惧【中谢】窃以过阙则下庸见尊君之心俟驾而行亦岂为臣之礼独以说经於储舘遂令给传於禁途策兹骐骥之材媿矣驽骀之质兹盖恭遇皇帝陛下飞龙上治遹骏有声驰骛乎仁义之途游观於道德之域尊礼经士唘廸後人尽忠嘉之羣心将之帛篚知勤劳於臣下酌以金罍悯兹出入之微勤假以超骧之上驷臣敢不竭其忠力范我驰驱蹑彼遐踪必陋汉唐之陈蹟导夫先路愿趋尧舜之通衢
沂邸贺皇帝肃清江上表【庚申兼宫教时作】
中国犹太阳犯顺岂容於庶类仁兵若时雨奏功大慰於羣黎王心载寜天下底定【中贺】恭惟皇帝陛下庙谟雄断神武圣文昌历开天等艺祖造邦之日舆图拓地绍高宗复古之勲属者北人唘兹边隙生灵涂炭中外渊氷罪已之诏一颁悔旤之天随格及相同德与神为谋王命于宣虎告成而式辟皇耆其武度董师而集功智勇协心将士用命三军夹击万旅俱殱肯苻坚衂于淮淝佛狸殒于瓜步皆天险之未越亦事机之幸乘未有安内夏於几危挫北军於已渡茂建丕烈前无古人江海一清尽复四民之业乾坤再造永垂万世之基宜庙宜郊可歌可颂臣某义均休戚庆倍等伦舜舞两阶已喜班师而振旅武有七德尚期保大以定功
沂邸贺皇帝东宫正位表
千岁皆安立嗣必子四方继照丽正重明宗社尊隆臣民悦怿【中贺】恭惟皇帝陛下传心尧舜嫓德殷周寜王遗大宝龟昭嗣无疆之服孙谋以翼子燕式观遹骏之声契惟天惟祖之初心举有国有家之旷典丕厘景命敷遗後人臣忝列宗支喜培国本安磐石夀旗翼祝天子之万年隆岱岳深河源庆皇基之亿载
沂邸贺皇帝太子入宫表
伏审茂建青闱密依紫禁端圣人之南面昭此大明位元子於东宫于以自副室家胥庆庙社有归【中贺】恭惟皇帝陛下恭已操功宅尊丽正土阶三尺昭令德以示子孙世室九筵有成命而祀天地聿严主鬯爰重立储载肃翬飞以安鹤驾爰居爰处来燕来寜臣属在宗藩喜深厦贺虎闱尚齿知内先九族之亲龙楼问安愿上祝万年之夀
皇太子侍立参决谢皇帝表【庚申兼太子舍人时作】
问安清禁方严子职之恪共立侍紫宸乃获政机之观决得於目击授以心传揣分未堪蒙恩过厚【中谢】恭惟皇帝陛下以声为律其动应规昭其度昭其文示之令德丕哉谟丕哉烈佑我後人肃然身敎之仪刑见于家法之纯懿若稽嘉佑先宗祀以建储上则天禧命宰臣而习事不以臣为幼侗而俾之继绍不以臣为愚陋而诲之经纶拱亲黼扆之日朝耸观神断之天造若明发蔀可学知方臣有获多闻只承允若视乃无时豫怠帅而不敢有加晋王治之懦庸夫何足效曾孙诵之道德所愿庶几
皇太子谢皇帝令百官诣东宫表
鸿册诞敭仰拜君亲之茂眷鵷班移贺惧非臣子之敢当揣分僭踰拊躬惕厉【中谢】窃谓以仪辨等初无二上之尊事主比肩敢辱百僚之见独以宗祧之至重特令品级之少殊外似耸於观瞻中实深於战栗兹盖恭遇皇帝陛下接千载统垂万世基以得人之谓仁念立嗣之必子昭德而示有则以贻尧历试而考言既云乃可禹固辞而稽首必曰汝谐肇建青宫俾承紫极兹举正名之典又隆纳谒之文臣敢不自牧以谦懋跻于敬见公少如保傅之礼寜有怠骄以英俊为师友之交决无私昵庶克堪於付托期不忝於继承
皇太子辞皇帝赐扇表
伏蒙圣慈赐臣紫扇四把者龙光赫奕特颁列侍之仪雉尾森严颇近至尊之御未容僭受决不敢当欲望圣慈特赐蠲免
雪坡集卷五

[book_title]卷六
钦定四库全书
雪坡集卷六
宋　姚勉　撰
牋
宫僚贺皇后册太子牋【庚申兼舍人时作】
宝图光唘由关雎王化之基玉册诞扬重燕翼孙谋之命庆流宫壼福在宗祧【中贺】恭惟皇后殿下坤体顺承家人正吉涂山圣德宜乎继禹道之能贤太姒徽音所以有武王之为子赞成睿断允出母仪永为万世之规茂介两宫之祉臣等备员储寀拭目景光实为千一之逢曾蔑万分之助器归长子已纾漆室之怀夀祝圣人愿效华封之请
宫僚贺皇太子受册牋
天子当阳肇举建储之礼王言作命聿严奉册之仪神悦人和礼明乐备宗祊有庆中外属心【中贺】恭惟皇太子殿下粹质金相渊姿玉裕主器莫若长子有宗庙匕鬯之责存遗宝以绍天明有室堂菑播之任在显膺瑞玉端秉植圭丕焕前星拱承北极某等滥聨宫寀欣覩上仪奉琱珉而涖东宫幸际百年之旷典从青盖而朝太室耸聆兆姓之欢声
宫僚谢皇太子赐宴牋
星晖海润位新正於东宫露湛阳曦恩共承於北阙以燕以衎为龙为光【中谢】窃以建元良者所以埀万世之基示慈惠者所以侈一时之典置酒而侍必商山园绮之流给膳以珍在瀛洲房杜之彦某等猥非妙选曷称盛仪兹盖恭遇皇太子殿下视膳孝隆主鬯任重酌道之源核仁之薮传圣上访儒之心由义之路入礼之门得君子招贤之正推忱乐与执馈载亲不遗宫寀之微俾与宾筵之秩某等餐和甚至醉德惟醲乐鸣鹿之蒿苹不知所报撤鲍鱼於俎豆愿竭此忱
贺皇太子正位牋
伏审肇建储宫於昭盛典圣人以天下为大器爰重贻谋宗祀飨上帝於明堂聿严主鬯拜家有庆运祚无疆【中贺】恭惟皇太子殿下文明温恭孝友仁爱乾称父坤称母允为宗子之贤月重轮星重晖咸仰副君之德舜守帝尧之道一文朝王季者日三心谋大同天廸从保某猥承凤诏入侍龙楼愧无赞道之文未称承华之选惟君子命惟君子使誓当殚引翼之忱与正人居与正人游愿益就高明之学倾心恳切拜手敷陈
除舍人供职谢皇太子牋
贤圣仁孝闻天下方新谋燕之诒左右前後皆正人有赖朋龟之益若为肤謭误入选抡【中谢】伏念某曩玷微科未酬异渥驰心魏阙每怀漆室之倚楹厠迹石渠忽尾商山之侍宴愿忠虽切揣分无堪兹盖恭遇皇太子殿下问道承师敬贤好士春学干秋学羽时敏厥修史诵诗工诵箴日闻者正遂令孤陋亦厠羣贤某愧乏奇才幸非曲学近周召之贤则善所望亲仁非尧舜之道不陈是为效报
谢皇太子赐马牋
学务时修获侍潜龙之邸礼隆昼接特承用马之恩揣分未堪拊心重媿【中谢】窃以载骖载驷君子来朝乘牡乘黄在公载燕畀之五良者见其好善予之四牡者所以褒功若为一介之微得御六闲之骏兹盖恭遇皇太子殿下珠庭质粹金辂望新以骏马不献东宫为贤以龙楼不絶驰道为孝前明师後劝讲乐岂衘橛之间趋肆夏步采齐行有鸾和之节念兹驽蹇乘以駃騠某敢不恭侍靮羁钦承鞭策述德车乐御之理讲帝骤王驰之方命彼载之道敢辞於云远薄言駉者思愿一於无邪
沂邸贺皇后立太子牋【庚申兼宫敎时作】
坤道资生为天下母震宫主鬯乃圣人男九庙奠安三灵闓怿【中贺】恭惟皇后殿下涂山兴姒简狄生商衍国家之庆源赞宗社之大计若昔昭陵建嫡式由光献之功高庙定储允出宪圣之助承天与子视古有光臣忝列近藩获观盛典龙楼致孝益隆保护之恩燕翼贻谋丕享延洪之福
沂邸贺皇太子受册牋
前星正位震器有归晕日开祥离明继照一人有庆万国同驩【中贺】恭惟皇太子殿下徽柔懿恭温良寛裕讴歌曰吾君之子亦既有年贤圣系天下之心久孚衆望肇正储位益隆我邦某忝属宗藩喜闻典册万年受天之祜在致孝忱三代有道之长愿亲端士
沂邸贺皇后太子入宫牋
坤宫主静在母不烦甲观僝功翼子以燕三宫忻庆九庙安寜【中贺】恭惟皇后殿下齐体紫宸俪尊皇极椒涂壼壁式开宜衆之祥花绕禁庭昭受问安之礼立承华於近阙名继照以为堂某忝列宗藩实深庆贺亲闱密勿龙楼严日致之忱子职恪共凤斚上天齐之夀
沂邸贺皇太子入宫牋
肇建春坊聿新甲观洊雷为震位爰正於在东前星近心辰载瞻於拱北神人交庆朝野同龢【中贺】恭惟皇太子殿下处已温恭传家忠厚学益跻於圣阃孝恪奉於亲闱体元将以长人仁为安宅朝日以明有敬礼乃入门密依紫禁之天丕阐青宫之地某凤麟属近燕雀情深馆有弘文知已妙俊英之选苑无博望断不闻宾客之私
雪坡集卷六

[book_title]卷七
钦定四库全书
雪坡集卷七
宋　姚勉　撰
策
癸丑廷对
臣对臣恭惟皇帝陛下十诏宾兴九临轩御求贤靡倦博采刍荛兹者进臣等於廷策之以选举之八事而欲得夫学术才智之二者以扶世道真尧舜之用心也臣来自远方怀忠欲吐意陛下必策之以当世之务理乱安危之机而圣问所及乃止於此其虑臣等触时讳而不使之言乎抑亦虑臣等有待对之帖括而问其所不备乎甚非策士本意也虽然人才亦国家之重事陛下求学术者则欲其达性命而学圣贤挺气节而发言议求才智者则欲其理国家而究民事裕邦计而扞边陲亦皆时政之大者臣敢因陛下之问而条其所以对然後以臣所欲言者为陛下言之惟陛下试垂听焉臣闻求天下之士以文不若淑天下之士以道以道而淑天下之士正其心也以文而求天下之士蛊其心也上帝降衷烝民有则孰非良心善性之赋惟民生厚因物有迁则教之者非其道耳中庸曰天命之谓性率性之谓道修道之谓教言古先圣王所以教天下者惟修其性中之道也大学曰大学之道在明明德在新民在止於至善言古先圣王明其心之明德以新天下之民而皆止於义理之极也古之所以淑天下者如此自乡举里选首废於周而策士有科始见於汉既非古意矣犹未至以词章也隋唐以来始有进士科目之诱既设利禄之习益牢然後天下之士愈不知所谓道心术日坏以至於今士习之趍犹唐旧也虽然变今之士习臣犹以为易致力焉何也自孔孟絶响以来士不知道隋之世惟一王通唐之世惟一韩愈然皆得圣门之髣髴莫造斯道之精微如通以圣人之心迹有殊愈以人之性有三品其於圣道皆昧指归学道之士且然而况科目之士故士习难骤变焉天开我朝道统复续艺祖皇帝问赵普曰天下何物最大普对曰道理最大此言一立气感类从五星聚奎异人间出有濓溪周惇颐倡其始有河南程颢程颐衍其流有关西张载翼其派南渡以来有朱熹以推广之有张栻以讲明之於是天下之士亦略闻古圣人之所谓道矣虽为科目之学蛊其心术而道学之功每从而救之识之明者亦多觉焉臣故曰变今之士习为易使上之人不专以文求天下之士而专以道淑天下之士则学术才智之士宜出为国家用矣陛下聪明天锡问学日新接尧舜精一执中之传得孔孟中庸大学之旨陛下可谓知道之君矣抑臣犹愿陛下推是道以淑天下之士也而陛下之所以策臣者则未免於以文耳是非所以淑天下之士也教之无素求而得之者亦陋矣间有能为天下用者亦天资暗合耳岂以道用天下者哉古之盛时自八岁入於小学其所学则洒扫应对进退之节也礼乐射御书数之艺也十有五而入大学其所学则格物致知诚意正心修身齐家治国平天下之序也此古之士所以多全才也後世以来所习者词章所志者利禄进士可以求仕则挟书假手者有之矣学校可以求进则诡名冒贯者有之矣世禄之家能学有几已仕之人可试尚多贤良惟僻书奥传之观而道则不知词科惟奇文丽藻之习而道则愈闇武科则岂真有山西将帅之学遗逸则不过为终南捷径之求道之不闻弊乃至此无他上之人求之者以文则下之士应之者亦惟以文也陛下而欲一新乎士习盍亦先正乎人心人心正则士习新虽以科目求士亦皆得人矣尚何学术才智之乏哉臣请为陛下疏言之谨昧死上愚对臣伏读圣策曰朕临政愿治夙夜不遑康宁每惟自昔帝王莫不急亲贤之为务今选举之法未戾於古而得人之效有不如人意所以每当馈而叹子大夫咸造在庭其相与茂明之臣有以见陛下求治之切欲得人以为用而叹选举之难得士也臣闻求於末者不若求於本心术者本也选举者末也今之人则选焉而得举焉而获本之不正而惟欲於末以求之虽日变其法而使详日讲其术而使精天下之所以应之者亦止於如是之人耳何则本之不求而求之末固如是也求之本则道矣求之末则文矣文岂足以观人才乎故成周之时以德行道艺兴天下之贤能德则六德知仁圣义忠和也行则六行孝友睦婣任恤也艺则六艺礼乐射御书数也而独不言所谓道岂非道贯乎三者之中而有德行艺者皆不可以不知道乎是以文武不殊科有武者亦皆有文将相不殊途可相者亦皆可将古之人何以能是也无所不通之谓道知道则无所不能也成周曷尝求之选举之末哉乡以三物教万民而宾兴之先教後兴盖有素矣兴而曰宾盖有礼矣岂若後世圜棘以试之糊名以考之待之者亦甚贱乎况夫古之所以用乎士者所献之书虽登於天府所仕之地则不出其乡闾故天下之士皆知所以自重而无所谓奔竞之习今之所以教天下则异是矣六艺云者古人之所谓末节也今之士亦皆不复知矣而况所谓六德六行哉未仕者志高科已仕者志高位不得不止愈进愈贪弃父母左亲戚背坟墓远乡邦逐逐然惟利禄之计则科举之法有以坏之也科举已久其行何敢轻议变革臣但愿陛下以道而淑天下使天下之士知天爵之可贵而人爵不足贵知义荣之可尊而势荣不足尊利禄之心轻则科举之念轻科举之念轻不得已而後应科举则恬退静重之士出而顽钝无耻之风亦可以少息矣安有得人之效不如人意哉臣伏读圣策曰夫学术者君子所以维持斯道者也达於性命之原穷乎圣贤之指形於气节见於言议平昔之所讲贯其要可得闻欤才智者则所以经纶斯世者也或识国家之大体或知民事之本末材术足以裕邦计谋略足以扞边陲平昔之所藴蓄其亦有所本否欤今朕所以搜罗天下士者无所不用其至臣有以见陛下思得夫学术才智之士以为天下用而慨今世未有其人也臣闻学术才智一事也学术其体而才智其用也有学术而有才智其人则君子有才智而无学术其人则小人陛下之求人才必皆求其两全之人最不可各求其一也至於圣问所及学术之四事才智之四事则脉络相贯事理相关亦不可以异观者是故达性命之原则能穷圣贤之旨矣秉正直之气节则发忠鲠之言议矣识国家之大体则知民事之本末矣有裕邦计之材术则全扞边陲之谋略矣臣请为陛下条陈之夫圣贤教人惟性命之学而已在天为命在人为性命则天令之自然性则仁义礼智四端之固有也是故为士者当全天所畀付之命而尽人所固有之性天命之性则一善而无恶不可执气质之性以为性也四端之性则一真而非伪不可泥释老之所谓性以为性也圣贤教人不过如此今之学者则异是焉资禀之下者局於功利之申韩资禀之高者溺於虚寂之释老高谈性命藐视辈流好虚议论者无实事功尚虚声名者无实践履为程颢之体认天理二字者谁欤为程颐之求孔顔所乐何事者谁欤为朱熹之欲为朝廷措置大事者谁欤明善诚身之言资士夫谈柄而已固不知善若何而明身若何而诚也格物致知之说窃先儒绪论而已固不知物若何而格知若何而致也道之在天下体可以达用精可以贯粗而今之言道者则以为无用之空谈不能见於有用之实学圣贤岂如是乎臣故曰达性命之原则穷圣贤之指者此也夫议论者自气节而发也天下安有无所谓气节而有议论者哉王素为谏官以独击鹘见称则王素之气节为之也刘安世在言路以殿上虎见惮则刘安世之气节为之也有欧阳修之气节则能排夏竦之奸邪如王拱辰则初虽弹竦而终则攻杜衍矣有吕诲之气节则能劾王安石之巧诈如常秩则始虽立节终则附安石矣无气节而有议论天下有是理哉今之士大夫气节言议视先正似若少逊矣以讦直为矫亢以缄默为安静以随声附和为不立异以无所指斥为不近名陛下非不容受直言也又非不舍己从人也而曾未有言焉者今天下之窃议时政惟曰内批也营缮也近习之弄权而外戚之除授也然而缴还内降如杜衍者谁欤论张尧佐四使如唐介者谁欤请不再建玉清昭应宫者谁欤夺任守忠节度指曾觌龙大渊奸利者又谁欤苟有一言臣知陛下必从之也无一人为陛下言者而徒诿曰恐陛下之不受得无类於欺君乎是皆气节不立之过也而何言议之有臣故曰秉正直之气节则必发忠鲠之言议者此也国家大体其本在仁艺祖皇帝陈桥驿之言紫云楼之誓子孙万世根本在斯爱养元元是为大务胡今膏泽不下於民陛下仁厚论中所谓以术辅贪以材济虐者往往皆是有如去岁叠见重灾九郡生灵为鱼鼈之墟衆大民居为灰烬之地不加赈恤民命谓何撤闤闠而广通衢略无救正之谏侈土木而穷事力第先应办之谋以至监司守令之官所谓承流宣化之任而诸路台节旷职甚多弄印不除褰帷何有贪吏朘民之脂髓虐吏戕民之肌肤陛下深拱九重亦安知此是盖不知有国故不知有民也臣故曰识国家之大体则知民事之本末者此也今之备边重在兵食食苟不足兵何由强而今之兵赋体统乖异制阃则曰食少总饷则曰兵多制阃则曰乏粮总饷则曰虚籍岁行和籴内斵本根边有屯田竟无效验徒耗事力不立规模敌至则逃敌去则舞乘军之退则以为功愚弄朝廷希觊醲赏侧闻壬子之蜀祸甚於丁酉之北兵而掩败不言惟以捷吿观其夺回虏掠三十万计则知残害鱼肉凡几何人生聚良难岂堪频蹂边之不能御政坐不能练兵足食以为备而徒以欺朝廷为心也臣故曰有裕邦计之材术则全扞边陲之谋略者此也是皆不知道而然也无道中之实用而尚虚文以欺世其失固宜矣故臣愿陛下求才智於学术之中而毋求才智於学术之外苟不求其学术而第求其才智虽求士无所不用其至非所谓至矣陛下而先审乎此则选举八事臣得以次第而熟数於前臣伏读圣策曰进士一科自唐而重祖宗盛时或一榜才百二十人而得四贤相或胪传之际日有五色而多得名臣果何道而臻此欤近岁州乡贡举率多混淆考核之法有不容略故既选於礼部又覆试於中书朕拳拳於作新者至矣棫朴之茂丰芑之仁子大夫其亦有以称朕意者欤臣有以见陛下加意於进士之科而欲如祖宗得人之盛也臣闻求天下之士者科目也坏天下之士者亦科目也士不务道惟知工於声病之文用不适时惟知习於套括之学其未仕也用力惟在於此其既仕也从政曷知其方失在於所学非所用所用非所学也非科目坏之乎大抵科举之取士惟在於文不在於道故天下之士不习乎道惟习乎文每至三年谓之大比羣衆以考其艺誊録以观其文不求之乡评不本之宿望惟其文足以惑有司足矣初不必素行之可以服乎乡里也惟能窃用先儒之言而谓之明理学足矣初不必用力真在乎义理也词赋不本於理致日以雕镌经义不求其指归日以穿凿至於论策之作欲观其通达之才而乃俪叶骈花抽黄对白竞为纎巧之制无复浑厚之文世变如斯可为太息然此犹自能之者也固有平时不稔於文声一旦忽腾於榜帖由私迳以鬻举挟厚赀以倩人公道益亡科举遂陋臣观有唐取士乡贡以荐而充虽或间有私情不敢大废公论有如武陵之托杜牧一赋韩愈之荐侯喜数人允为得才今岂能及故唐之世虽曰私而犹有公议今之世虽曰公而实用私情臣为科举之谋其说有二一曰严考校於其始一曰公覆试於其终科举所选考官必有出身科第之人然後可在考校之列不知出身之士半是假手之人以若持衡安能得士臣愚以为方今诸州贡士之际以至省闱廷对之时精选考官以惠多士其或谬得科第决不使与校文则不至於滋缪种矣昔仁祖朝用欧阳修典贡举事一脱西崑之体丕变嘉佑之文用能革险怪之刘几得名世之苏轼皆考官得人之验也臣故曰严考校於其始今日省闱取士之後必行覆试可谓良规独於州县取解之时虽有帘引未免文具使乡举果皆得实则省闱安有不通而州郡之间奉行不恪以覆护为长厚以驳放为过苛不知取此庸流他日又将安用臣谓州郡奉行之意不恪亦由朝廷连坐之罸不严傥自今以往省闱覆试不通者所属州郡真行连坐之罸则必可以得实材矣前日都堂覆试已极堤防然虽能察张奭曳白之庸未能觉温岐潜救之巧似闻掩覆大是吏奸今已噬脐後当加意毋使人谓清明之世而犹有是也昔艺祖时徐士廉诣院诉榜不公始命覆试当时考核可谓至公虽以陶谷之子登科亦必在所审察此覆试尽公之法也臣故曰公覆试於其终虽然此犹未为淑其心也朱熹在同安尝因县补明布训谕俾父兄母为子弟假手以教之欺陛下傥能以道淑人心使人知此义则能而肆假手庸而求假手者皆愧矣榜才一百二十人而得四贤相廷唱之际五色云见而得世名臣何患不如祖宗盛时乎臣伏读圣策曰学校之设所以教养作成庆历中湖学最盛置治道斋以讲明世务遂取其法以教太学而胡瑗职教京师几二十年是岂徒校一日之长者欤今负笈担簦云集行都来者甚衆而与选者甚寡朕心为之恻然其当何道使无道路之劳而坐收教养之实欤臣有以见陛下轸念学校之士而欲加教养之功也臣闻学校者最近民而易以化民者也今之天下莫不有学而学校以养士科目以取人两不相关学遂虚设于其艺而不于其行考其暂而不考其常能为发策决科之文则曰能事已毕问其根本当然之事则茫然不知气习一浮风俗遂薄内则有燕安废学之失外则有挑达在阙之愆逐利惟竞於锥刀养指遂失其肩背失在於所养非所教所教非所养也太学四方所聚实系观瞻而乃诡冒成风遂成奸弊之薮祈恩趋利尤开侥幸之门太学尚然况乎天下有如省闱之试辄求泛免之恩使朝廷确然不行则幸门何由而啓而乃务为姑息复与放行弊例一滋公法何在朝廷曩欲士子之安乡井乃徧州郡而行类申曾不几时又复中变於是补闱之士云集京师无鼓箧孙业之风如蝥弧先登之状躁死不可胜计仁人岂所忍闻是皆啓侥幸之心所以激纷纭之祸迩者廷臣欲分路而试其法亦可谓良而臣为学校之谋其说有二一曰定教育之良法一曰示奬励之微机夫养士欲养之以为异日用也而可徒教以无益之时文哉是必教之以三纲五常之道教之以修齐治平之序而後可也今天下监司郡守有能知理道之人乃於学校之外创立精舍讲明义理意固善矣而精舍讲道学校习文然则学校之士不必知道乎又不当如此异其趋也昔先儒程颢有言曰治天下以正风俗养人才为本宜访经术充备足为师表笃志好学材良行修者朝夕相与讲明正学其道必本乎人伦明乎物理自洒扫应对以修其孝弟忠信明善诚身以至於化成天下其学皆中於是者为成德取材识明达可进於善者使之受其业若颢此言则臣所谓教养之良法也科目学校自是两涂欲立学校之规当於科目之外方今太学舍选亦与科举并行固亦此意然舍选所取亦惟其文其所谓行则坐斋满季无私过议罚之谓耳行止如是而已乎此特蔡京之法也况太学为然而天下之学不皆然乎程颢又曰择学明德尊者为太学之师次以分教天下之学择士入学县升之州州宾兴於太学聚而教之岁论其贤者能者於朝凡选士之法皆以性行端洁居家孝弟有亷耻礼节通明学业晓畅治道者若颢此言则臣所谓奬励之微机也虽然师儒则每难於择焉昔仁祖朝命胡瑗以为太学师取湖学以为太学法爰教人以有用之学者也当时伊川程颐实在表倡之列天下士安有不知道者乎陛下而以道淑天下取程颢之言以为法命胡瑗之类以为师则士无道路之劳而有教养之惠矣臣伏读圣策曰资?入仕与寒畯同升患其不学故严程试近岁浸成文具若祥符之诏令於国学习书二年乃送审官考试淳熙之议欲令铨试本经法律各取其半令举行之可欤书判之选唐铨部常用之至有龙筋凤髓之誉建隆天圣立拔萃科或於内殿或於秘阁朕比以吏道之衰复书判於吏部以考狱官县令之能否亦唐世与祖宗之旧也其法可加详否欤臣有以见陛下欲察任子於未仕之初而且欲察县令狱官於已仕之後也臣闻夫己仕未仕之人皆当使之知道苟不知道则未仕者固无所取材己仕者又何所取材哉臣请先以任子言之方今冗官之弊全在任子之多三岁取士仅数百人而任子每岁一铨以百余计积至三岁亦数百人矣从观州县之仕为进士者不十之三为任子者常十之七岂进士能冗陛下之官哉亦曰任子之衆耳阀閲鼎盛亲故复多挟厚赀而得美除结奥援而图见次考第未满举削已盈寒畯之流亦安能及使任子其人皆能才识如吕端问学如张栻岂不足以为天下之用独斯人之不多得耳身燠锦绮岂知陛下之民之寒口饫膏粱岂知陛下之民之馁庸者受成胥吏虐者擅作福威寒畯生长诗书明习义理决不至有是也臣谨按春秋讥尹氏之世卿讥仍叔武氏之子弱则任子之不当有明矣臣观古人赏曰世延仕曰世禄使之有田禄而已初非使之世其官也任子之法起自汉朝必父兄真知其子弟之有材然後保任而授之位非如今之官及则任也儒者未仕之前皆知任子之可抑才玷郎秩?可及门则不复为是言矣是私也非公也为已子之计故不复以任子为非也是必为父兄者如先正之不为子弟祈恩为子弟者如先正之自取儒科不受门?则善矣然而难能也臣谓任子之恩朝廷当稍加裁抑不至冗纷三岁一郊少减奏荐之数每岁一铨必严考核之法如祥符之诏令於国学习书二年使稍知道然後如淳熙之议以试之斯可矣否则亦文耳文岂足知任子之贤否哉至若令録之官尤当深识道理使为县令者常有学道爱人弦歌为邑之意为狱官者常有失道民散哀矜勿喜之心则书判虽不试而何害苟为不尔虽有龙筋凤髓之誉徒美观也虽中书判拔萃之科亦虚文也士而能为文章安有不能书判此但可以观其曲直是非之识耳其贪如狼其苛如虎者亦何自而知之哉虽然臣犹幸铨闱之试尚可以惧愚騃之任子书判之试尚可以惧庸缪之令録也抑臣闻之试则当公不公则不必试闻之道路铨闱固可捐厚赀而得传义书判亦可先嘱省吏而得案牍也傥或无之言之者固无罪万一有此闻之者不足以为戒乎试已非古矣试而私焉曷若不试乎惟陛下察之臣伏读圣策曰贤良之举祖宗以收魁垒杰特之士如富弼张方平辈出焉自熙宁以试进士策与大科无异由是罢之绍兴淳熙追思前宪下诏复置而应书絶少今可复之茂异之才其出否欤自绍圣以宏词十二体取该博华藻之士比年以来应选亦稀朕方患词采之衰欲令四方人士共兴其习议者乃谓立法未尽善何欤臣有以见陛下欲复贤良之科以收魁垒杰特之士而又欲新宏词之科以收该博华藻之士也臣闻异等大科皆当知道苟不知道名贤良者固无足观名宏博者亦无足观也臣请先以贤良言之今世贤良久废不举盖自淳熙以後无之矣夫贤良者所以待非常间出之士也三岁大比之时所得恐或常士於是又设贤良之科以取之能谋王断国斯可谓之贤良能直言极谏斯可谓之贤良此名未易当也熙宁之朝以贤良与策士无异由是罢之盖有深意自苏轼兄弟以直言对策简知仁宗其後立朝风节坚劲争论新法积忤大臣故当时怒影移木并贤良之科而罢然而本朝贤良知道盖亦可数如富弼如张方平如苏轼辙是真贤也是真良也奸邪之夏竦倾险之李清臣谓之贤良可乎读人所不知之书何如知人所共由之道为世所不能之文曷若为世所可用之才千门万户之书何补於晋之衰济水帝丘之对何益於唐之乱公孙宏之贤良固不若董仲舒之贤良牛僧孺之贤良固不若裴垍之贤良也贤良今不复试矣贤良之才臣不敢诬天下以无人也但所以取之者当以其道耳臣谨按春秋左氏传楚左史倚相能读三坟五典八索九丘而祈招之诗则不能知以救楚围之汰是知记问之浩博适足以为玩物丧志也贤良之策亦始於汉朝观其策晁董公孙之徒无非问之以谋国之大方为政之大略初未尝以隐僻难知之事而策之也臣记杨万里上书孝宗皇帝有曰孟子之时去周未远也而诸侯去周之籍孟子已不闻其详孟献子去孟子尤近也而有友五人孟子已忘其三则记诵非孟子之所能也乃若孟子则有所能矣孟子曰天之欲平治天下当今之世舍我其谁此孟子之所能也今贤良之科不求孟子之所能而乃求孟子之所不能万里此言则上所以策贤良之道也程颐亦有言曰汉策贤良犹是人举之如公孙宏犹强起乃就对至如後世贤良则自求举耳若曰廷对欲直言天下事则尚可若志富贵而得志则骄纵失志则放旷与悲愁而已若颐此言则下所以为贤良之道也至若词学之科其文犹当贯道文不载道虽华奚观文章所以黼黻皇猷号令所以鼓舞天下词气萎薾世道系之不可不加意也陛下近者明诏四方自今三年省闱别立小词科一试激昂表厉陛下可谓得其术矣但愿陛下力而行之必有蔚赡之才出应搜罗之意谨毋以舍大就小即易去难为浮议所摇方行而复辍也又既设此科当寿其脉傥使真无可取亦当短中求长市骨而骏马自来悦画而真龙必至苟进取之无阶则习尚之无益然臣闻之异科之才多负劲气出而为世用每不见容熙宁之罢贤良盖以苏轼兄弟之故近时词科之不取士陛下亦知之乎亦由前日词臣忤於当国既已逆其心而拂其意所以止其身而罢其科不然何名存而实废也惟陛下察之臣伏读圣策曰右科之设本以示右武而求韬略非特校虚文而课骑射也兵兴累年未闻慷慨以英略着者其故何欤臣有以见陛下慨念时艰思欲得武略之士以为用也臣闻以武设科虽曰右武以文求武反不得人今之武科臣得而议之矣贡荐额狭选举路艰於是以武为捷径而求为右科之试能诵兵法者罕能兼骑射之习能使弓马者罕能兼刀笔之长於是能文者代课七书能武者代执鞭弭是无非欺朝廷也间有能兼二者之长亦不过苟一时之试求其英略宜尔无闻今之文科必有五削而後改京者今之武举不出十年而可至郡守既登武级复试文闱换侵其官已在通籍之上矣此天下之士所以指右科为速化而竞以趋之也陛下於此方且求其英略焉可谓按图而索骏矣寇准器兼将相非右科也韩琦范仲淹才兼文武非武举也此犹文士也岳飞韩世忠诸将亦尝自武举中来乎臣愿陛下以道淑天下之士毋使人指武举为速化之地则英略者出矣臣伏读圣策曰遗逸之召当取人於岩穴如艺祖之招王昭素太宗之召陈抟真宗之起种放有光简册矣今日亦未有可副明扬之旨者抑又何欤臣有以见陛下广罗人才而取遗逸於科目之外也臣闻逸民之举天下归周幽人之求民心附汉遗逸固有国之所先也然而不求闻达而後可谓之遗逸借此以钓名者非也不慕荣贵而後可谓之遗逸阶此以媒进者非也汉有樊英终於败节唐有藏用亦至损名本朝邵雍常秩其初亦无大异审观其後然後秩伪而雍真矣其羮藜饭糗非不欲膏粱也衣荷制芰非不愿文绣也将有所待也是作伪也非真隐也夫治天下者进恬退之人固可以风奔竞之士然而恬退之伪者进则奔竞者愈竞矣恬退之伪奔竞之真也种放之出人犹议之况又不及放者乎如王昭素如陈抟斯可矣臣愿陛下以道淑天下之心毋使人以遗逸为捷仕之迳然後诏内之侍从台谏外之监司郡守举有道之士不事科目者而旌用之则竞科目逐利禄者亦可以少弭矣陛下之所以策臣者与臣所以奉天对者已略尽其概而陛下於其终复策之曰夫是八者上之所以求於下法意之未尽可商确者固朕所欲闻若学术才智二者则下所以应上之求有关於世道之大子大夫贲然来思必不耻於自言其合而具陈之毋略臣有以见陛下求言之意有加无己以八者责之已而以二者责之臣等也愚臣浅陋何足以仰承圣问抑臣之意则终愿陛下以道淑天下而不必求之法也今之法意亦可谓尽矣而陛下犹以为未尽者是无乃详於法而略於道乎今日之患乃正在於下之求上者切於上之求下上之所以求於下者虽广其路以招延之亦密其防而检束之已非求士之意而下之所以求上者投牒觅举肆欺售伪无所不至又岂如汉人之自鬻哉是尤非古意也若是者既皆不以为耻又岂特耻於自言而已乎风俗益薄矣陛下不以道挽而回之臣不知其後之所趋又当何如也然此选举事也臣观陛下发策大廷前乎此时莫非问以当世之大务独惟己丑壬辰不敢深及时政此则陛下养明於晦之时而当路忌言之日也而今亦若是焉何哉甚非臣之所望也臣欲深而言之则僭欲隐而不言则欺敢因陛下之所及而略言之可乎圣问之中有气节言议之说臣於今日正不满於是二者敢以二说为陛下献焉一曰立中道以用天下之贤二曰奬直言以作天下之气何谓立中道以用天下之贤汤之执中也曰立贤无方武王之建极也曰无偏无党是故周而不比和而不同而後可谓之君子君子者未尝有所谓党而上之人亦不当以党视之禹臯叶忠於事舜而言焉不合则有吁咈不苟同也旦奭同心於辅周而事有不可则或不悦不诡随也唐有白居易不附僧孺亦不附德裕本朝有苏轼不狥熙丰亦不阿元佑君子之所自立者如此若之何而以党视之小人之欲空人之国者必惑其君而指君子以为党空党锢以危汉空清流以祸唐而指元佑臣寮为奸党者宣靖之时空国而无君子其祸尤不忍言也独惟有道之朝虽倡为朋党之论而不胜方庆历诸贤之用事也夏竦等辈结内侍蓝元震上疏谓仲淹修洙靖前日蔡襄谓之四贤四贤得时遂引襄以为同列以国家爵禄为私惠胶固朋党以报谢当时歌咏之德仁宗虽不之信未几诸贤相继皆去是仁宗之明如此而小人亦得以行其动摇之术也独惟仁皇天意终定浮云暂蔽白日即昭循至嘉佑之时皆用庆历之彦而成功致治竟是当时指为朋党中之人然则君子之党何负於人之国哉何代无贤固有居今之时义胆忠肝如庆历诸贤者而或者以譁竞朋比目之陛下本无是心也臣意必有倡为是论者矣夫使真譁竞真朋比固可嫉也第恐以好论国事为譁竞以志同道合为朋比耳夫以好论国事为譁竞则喑默唯阿辕驹伏马者为是乎以志同道合为朋比则怀奸相结根蟠株据者为是乎此臣之所不能晓也大概今日之弊在於用一宰相则用一般人一相既去则凡在其时者皆指为某相之党而尽去之非如范仲淹既出而吴育犹奏行其事者也非如张浚既罢而赵鼎犹不变其所用之人者也去年以庶官而论台谏者有二前日大臣进拟其一乃已得衡山之麾其一则犹絷白驹之谷得非前日之论台谏者其台臣已去故可以擢用後之论台谏者其谏臣犹在故有所妨嫌耶今之谏臣心乎体国则必如彦博之不憾唐介夷简之不憾仲淹夫亦何嫌於此况西蜀之贤乃其所劾亦已得郡乎而乃同罪异罚一用一舍臣恐非中道也中者非执一之谓也亦非参用之谓也元佑调停为祸不细建中靖国何以为中陛下至德深仁矜念远谪谓除误国殄民之外并有放令自便之恩而初议旨撝他皆未及独惟前日之柄相密党数人首拜此惠是得无类於调停以平旧怨者乎夫其据言路为宰属之时陷忠良不知其几误国殄民孰有大於此而首蒙湔灌臣甚为执事者羞之臣愿陛下与大臣自今进退人才秉执公道不肖者终身可弃忠良者一眚不遗且毋使大夫有西人东人之讥毋使天下有蜀党洛党之说则人才之气节者出矣臣故曰立中道以用天下之贤者此也何谓奬直言以作天下之气舜闻一善若决江河禹闻昌言下车以拜切直之言明主所欲急闻而入有法家拂士则出无敌国外患也汉有汲黯淮南为之寝谋唐有温造悍将为之堕胆二鲍可以敛贵戚一勉可以尊朝廷直言之有功於人国者如此上之人安可以轻视之古之危邦未尝不箝谏者之口以自涂其耳目贺琛之言未为切直梁武帝罪之他日侯景之祸竟无与言张九龄之谏可谓忠鲠唐明皇黜之他日禄山之变曾不知觉泛观史传如此甚多不可枚数也独惟盛时则不若是仁祖朝士气最盛直言最多攻夏竦之枢密十八疏上而竟行其言攻陈执中之宰相十九疏上而竟可其奏叩铜环之呼事关宫禁也仁祖虽以是黜仲淹竟以是擢仲淹灯笼锦之诋事关廊庙也仁祖虽以是谪唐介亦以是召唐介仁祖之容养直言者如是陛下端平初政天日昭苏积郁顿舒久蛰咸奋谏官论事御史斥奸侍从有论思之忠百官有轮对之直以至草茅投匦学校上书华国直言何减庆历当时天下延颈太平徒以一监早亡诸贤失助相踵而去渐已销声淳佑初年柄相当国纯用私党布满朝端示缙绅以意而使之不敢言扼学校之吭而使之不敢议於是直气日销矣今虽更化神观未收噤无能言萎瘁滋甚泛观士大夫之奏疏无复我先正之绪余凡而封事之文类如举子之策平平论事小小立言惟恐伤时姑以塞责臣谓直言之不振原於直气之久销陛下责诸臣以先正能言之风当责圣躬以祖宗受言之事陛下圣度天广靡直不容然而直臣去朝竟未有如范仲淹唐介再蒙显用者得非陛下虽能容其批鳞之直而终不能无逆耳之厌乎台谏许以风闻祖宗自有典故陛下迩者宸翰乃责其亷访之不真如必待其真而後言臣恐自此无言者矣况其一台臣已去职其一则犹未至国也而并罢之可乎其逊避再三久而後就而臣意其人必有可言而恐不见听者陛下曾不待其一言而去其为结言者之舌不亦甚乎前日台臣之罢或如圣训之言然而外议纷纷则不谓是咸曰台臣之仆隶怒於近幸之貂璫浸润密行由此遂去臣知此事万万无之第惟台臣未去之先偶有仆隶交鬪之事是以外议不能无疑心固不然迹则相似万一因循不革遂长此风则汉之常侍必横於司隶唐之中尉必横於南衙矣陛下固不纵其至此然亦不可不防其微杜其渐也苏轼有言曰奸邪之始以台谏折之而有余及其既成以干戈取之而不足又曰弹劾积威之後虽庸人亦可以奋扬风采委靡之余虽豪杰不能以振起今日之患深似此言臣尝终日废飡中夜不寐以为方今事势盖有莫大之隐忧火未及然安於薪寝所赖朝廷有见远识微之士必能为陛下陈长虑却顾之谋而迩日以来言者畏忌天下有患陛下谁与销之臣愿陛下上法仁祖之盛时次用端平之初政广辟言路旁通下情言不可从置之无害傥或可用岂小补哉则人才之言议者出矣臣故曰奬直言以作天下之气者此也臣草茅愚生不识忌讳忠爱一念与生俱生陛下可为忠言故敢於圣问之外竭其狂瞽亦可谓出位犯分矣大则殛而投之鼎镬小则退而屏之山林其甘如饴九死无悔虽然陛下必不然也陛下自即位以来未尝以直言罪士岂以臣一蝼蚁而累陛下天地之仁哉第惟臣言历议弊端旁忤贵幸将恐第刘蕡之策者虽嘉其忠而不敢进之陛下之前耳然而臣自幼以来所学者道事君之始安敢不忠且谀悦以取高科非臣本志苟有一语可禆时政虽黜不恨也臣固万不及刘蕡而堂堂天朝岂唐比哉臣可以无恐矣惟陛下矜其愚忠而幸听之臣不胜惓惓臣谨对
初考　议论本於学识忧爱发於忠诚洋洋万言得
奏对体【一上】臣经孙
覆考　以求士以文不若教士以道立说一笔万言水涌山出尽扫拘拘謭謭之习张程奥旨晁董伟对贾陆忠言皆具此篇矣【一上】臣良贵
详定　规模正大词气恳切所答圣问八条皆有议论援据的确义理精到非讲明理学该博传记者未易到此奇才也宜备抡魁之选臣焴臣彬之臣梦鼎
雪坡集卷七

[book_title]卷八
[集部,别集类,南宋建炎至德佑,雪坡集]
钦定四库全书
雪坡集卷八
宋　姚勉　撰
讲义【东宫侍讲及沂邸教授时】
乃命羲和钦若昊天历象日月星辰敬授人时分命羲仲宅嵎夷曰阳谷寅宾出日平秩东作日中星鸟以殷仲春厥民析鸟兽孳尾申命羲叔宅南交曰明都平秩南讹敬致日永星火以正仲夏厥民因鸟兽希革分命和仲宅西曰昧谷寅饯纳日平秩西成宵中星虚以殷仲秋厥民夷鸟兽毛毨申命和叔宅朔方曰幽都平在朔易日短星昴以正仲冬厥民隩鸟兽氄毛帝曰咨汝羲暨和朞三百有六旬有六日以闰月定四时成岁允厘百工庶绩咸熙
此尧占天授时之事也上言修齐治平之事已毕故以治历明时之事言之乃命羲和止敬授人时总言其纲也分命羲仲止鸟兽氄毛分言其目也羲和南正重北正黎之後世掌天文之官钦若昊天者敬顺天道之自然也历者书也象者器也璿玑玉衡是也作书以考日月星辰之度制器以验日月星辰之行天之日月即时之日月也周天三百六十五度四分度之一日行一日迟天一度而岁一周天月行一日迟天十三度十九分日之七而月一周天星二十八宿也【东方角亢氐房心尾箕北方斗牛女虚危室壁西方奎娄胃昴毕觜参南方井鬼柳星张翼轸】四时迭见辰十二辰也【子为玄枵丑为星纪寅为析木卯为大火辰为夀星已为鹑尾午为鹑火未为鹑首申为实沈酉为大梁戌为降娄亥为娵訾】日月一月会于一辰星辰皆一岁而徧天时者天道之自然也天时既定然後敬授之民使因天时以修人事故曰人时春先夏秋先冬故春秋掌以二仲冬夏掌以二叔二仲言分命二叔言申命春秋言以殷冬夏言以正嵎夷在青州阳谷日出而明也南交在交州西在天水西县昧谷日入而晦也朔方在幽州幽都幽隂之地也宅定居也定此四地为东西南北之正然後可求地中也寅敬也宾迎也饯送也羲仲主冬故敬迎日之出和仲主西故敬送日之入平均也秩序也均则远近皆用其功秩则先後不失其次东作春时畊作之事南讹夏时化育之事讹化也西成秋时收成之事以时所属言非以方言也夏不化则其春虽生而秋无所成矣尤不可忽故曰敬致言敬以致其功也圣人立心立治一主於敬曰敬授曰寅宾曰寅饯曰敬致无所往而不敬也朔易则春与冬交易之际不能察则将至於寒暑易位故此职不言平秩而言平在在察也日中星鸟者二月之时日夜平分适中而星则南方朱鸟七宿之中星曰星者见于南也【方岁之春二十八宿皆安四方之定位故南方七宿见于南曰中星者以星火星虚星昴推之圣人南面故验星於南】日永星火者五月之时日去北极近而晷长星则东方苍龙七宿之中星曰房者见於南也【天左旋故东方七宿次南方七宿而见】宵中星虚者八月之时亦日夜平分星则北方玄武七宿之中星曰虚者见於南也【春属阳故言日中秋属隂故言宵中其实则一】日短星昴十一月之时日去北极远而晷短而星则西方白虎七宿之中星曰昴者见于南也四时举仲以推孟季列宿举中以验余星此固史官之纪述有法亦见盛帝之世每事皆用中道也析因夷隩者验之人事也孳尾希革毛毨氄毛者验之物理也析散也春则民散居於野以就耕因仍也夏则仍春时所居而不变夷乐也秋则物成熟而民夷乐隩温室也冬则寒气至而民温聚孳生育也尾交接也春之生意也希少也革改也夏之时鸟兽羽毛希少而改革也毨理也秋则毛已革而整氄厚也冬则毛厚氄而温若民若物各得其所此帝尧赞天地之化育也帝曰咨汝羲暨和止庶绩咸熙者又继命之也朞三百有六旬有六日者阳数赢故日多六日隂数缩故月少六日合为十二日积三年得三十六日则除六日而以三十日为一月故三岁一闰又积两年得二十四日则又以先所余六日足三十日又为一月故五岁再闰【此姑大略言之至如十九岁七闰之法朱文公之说已详】闰者所以权中气而正四时也每月有朔气有中气【如立春正月节雨水正月中之类】朔不必在其月【如十二月得正月节正月得二月节之类】中则必在正数之月【如雨水则必在正月春分之必在二月】时无闰以定之则推移不齐久而必舛故有闰而後可以定四时成岁是亦圣人建天地之中也岁月日时无易故顺天时以修人事可以日有成月有要岁有会信治百官趍事赴功皆有所就衆功由此而皆广矣春秋传曰闰以正时时以作事事以厚生生民之本於是乎在治历明时岂苟然哉帝尧之位天地育万物如此故曰巍巍乎其有成功
帝曰畴【谁也】咨若【顺也】时登庸【用也】放齐曰胤【嗣也】子朱【丹朱也】啓【开也】明帝曰吁【叹辞】嚚【多言也】讼【好争也】可乎
尧欲求贤加之上位放齐小人乃谓嗣子丹朱为开明以应其求帝则叹其嚚讼而不以为可也丹朱非蠢然无知者但以其聪明用於嚚讼耳丹朱尧之子也人莫知其子之恶尧则知其不肖而不私之此圣心之大公也
帝曰畴咨若予采【事也】驩兜曰都【叹美也】共工方鸠【聚也】僝【见也】功帝曰吁静【善也】言庸违【用则背其言也】象共滔【漫也】天
帝欲求能顺治我之政事者驩兜小人之党则谓共工方聚见其功而荐进之帝亦知其为人谓其貌象则似恭而其中则有滔天之恶也帝知人之明如此放齐驩兜共工皆小人也何尧时有之盖天下未尝无小人帝则知而不用耳
帝曰咨四岳汤汤【水流貌】洪水方割【害也】荡荡【水势】怀【包也】山襄陵【平大阜也】浩浩【盛大貌】滔天下民其咨【怨叹也】有能俾乂【有能者使之治也】佥【衆也】曰於【亦叹美之辞】鲧哉帝曰吁咈哉【咈逆辞】方【逆也】命【天命】圮【败也】族【类也】岳曰异【已】哉试可乃已【试其可而後己也】帝曰往钦哉【戒鲧之辞】九载绩【功也】用弗成
此求治水之人也四岳者四方诸侯之长唐虞之时内有百揆四岳帝问四岳以洪水方为害於民有能治者欲使之治衆乃以鲧为对帝则谓其人方逆天命圯败善类盖愚而自用之人决不可任四岳则使帝姑惟试之帝遂以四岳之言而用鲧且戒以敬重其事乃九年而功不成丹朱共工帝知其不可则不用既知鲧之不可胡为而又用之盖是时水患已极民怨方深帝急於拯救而神禹未出鲧自以为能治水四岳羣臣又以为鲧能治水天下之人亦以为鲧能治水帝虽知其不可用亦不可违衆之心也此帝之舍己从人也他日绩用弗成舜摄政时殛之羽山帝亦未尝贷其罪岂若後世违衆用人迨无功则又从而蔽之哉
帝曰咨四岳朕在位七十载汝能庸命巽朕位岳曰否德【无德也】忝【辱也】帝位帝曰明明扬【举也】侧陋【隐僻之人】师【衆也】锡【与也】帝曰有鳏在下曰虞舜帝曰俞予闻【已先闻之】如何【又问衆人如何】岳曰瞽子【瞽瞍之子】父顽【愚也】母嚚象【舜弟】傲【慢也】克谐【和也】以孝烝烝乂不格【至】奸帝曰我其试哉女于时【以女嫁人曰女】观厥刑【仪刑也】于二女厘【理也】降【下也】二女于嬀汭【妫水之汭舜所居也】嫔于虞帝曰钦哉
此以下载舜之事也帝以年老欲逊位于四岳四岳不可则使之明明扬侧陋迨夫衆与帝言以舜为可帝亦谓已闻此人但又不自足而询之四岳四岳举其尽难能之孝者吿之夫以自处於顽父嚚母傲弟之间亦难矣而乃能和之以孝使之蒸染渐渍如蒸物然潜移默化使其至於顺治而不至於奸恶岂人之所易能哉而帝犹以为未也则以二女女之夫以天子之二女下嫁一匹夫之贱当如之何而骄蹇而舜则能以道理降下其心於所居妫水之汭皆执妇道于有虞氏帝於是称其钦而美之知其可受以天下而以天下授之矣尧舜之治天下莫不自齐家始濓溪周子曰家难而天下易惟难者易则易者不难矣抑舜之所以能是者亦敬也尧典一篇始终皆曰钦圣功信无以加此【一说厘降二女于妫汭帝女下降故曰降钦哉者尧戒二女之辞其说虽顺然不如前说有义理况以降为下嫁亦与女于时句相重复只当从前说】
舜曰【言舜以别尧】咨四岳有能奋庸【奋发其功用】熙帝之载【广帝尧之事】使宅百揆亮采惠畴【亮成其事而且能惠顺者谁】佥曰伯禹作司空【言伯禹今为司空之官】帝曰俞咨禹汝平水土惟时懋哉【懋者勉也平水土者言其前日之功懋哉者勉其尽今日之相业】禹拜稽首让于稷契暨臯陶帝曰俞汝往哉【俞者然其让汝往者不许其让】
此以下舜命官也先命伯禹以为相宰相之职太振作则过於严而不足以养天下之元气太安静则过於寛而不足以起天下之精神必相济而後可奋功广事振作也亮采惠顺安静也禹平水土有大功如此舜不自命之为相必咨访四岳待公论皆协而後用之盖如此用人斯可以服天下
帝曰弃【稷名】黎民阻饥【言衆民皆艰阻於饥】汝后稷【言汝为主稼穑之官】播【布种】时百谷帝曰契百姓不亲五品不逊【五品即五常逊顺也】汝作司徒敬敷五教在寛【司徒掌教之官五教即五常之教布教之道在敬在寛敬则在己不忽寛则在人易从】帝曰臯陶蛮夷猾夏【猾乱也夏中国也】寇贼奸宄【寇贼在外者曰奸在内者曰宄】汝作士【士师掌刑之官】五刑有服【服受也五刑之中有当受之罪】五服三就【既受五刑中之当受者则就三处行之於朝於市於野】五流有宅五宅三居【五刑之寛宥者有流但流所居则有三所大罪四裔其次九州之外其次千里之外】惟明克允【惟明则方允当】
此舜因禹逊此三人而舜命之也弃为后稷契为司徒臯陶为士自尧时已然矣旧官则熟於其事故舜因而任之不复改命古人成功以久任也
帝曰畴若予工【谁能顺我百工之事】佥曰垂哉【垂舜时巧人】帝曰俞咨垂汝共工【共工官名】垂拜稽首让于殳斨暨伯与帝曰俞往哉汝谐【其让固是但往任是职惟汝谐和】
此舜命共工之职也後世有垂之竹矢其任百工之事可知矣
帝曰畴若予上下草木鸟兽【谁能顺我上下之草木鸟兽欲使皆遂其生草木则在山者曰上在泽与平地者曰下鸟兽则在天者曰上在地者曰下】佥曰益哉帝曰俞咨益汝作朕虞【汝作我虞人之官虞人掌山泽】益拜稽首让于朱虎熊罴帝曰俞往哉汝谐
此舜命益作山泽之官也禹逊稷契臯陶伯益逊夔龙帝皆就咨命之殳斨伯与朱虎熊罴则不复就命何也盖四人者皆贤人虽不就命亦皆当时在朝有职位者
帝曰咨四岳有能典朕三礼【典主掌也有谁能掌天地人之礼】佥曰伯夷帝曰俞咨伯汝作秩宗夙夜惟寅直哉惟清【礼重事也故又训戒之曰敬曰直曰清掌礼者当有此德也敬则谨严直则中正清则洁肃】伯拜稽首让于夔龙帝曰俞往钦哉
此舜命伯夷以掌礼之官也禹与伯夷不曰往哉汝谐而曰汝往哉曰往钦哉者相与羣臣不同故尊异其辞而曰汝往哉礼主於敬故严重其辞而曰往钦哉
帝曰夔命汝典乐教胄子【胄子者天子之子至公卿大夫元士之适子皆入大学世子与之齿所以教序也】直而温寛而栗刚而无虐简而无傲诗言志歌永言声依永律和声八音克谐无相夺伦【金石丝竹匏土革木皆物之有声者五声之所寄也克谐者其声谐美无相夺伦者伦理次序不相侵夺也】神人以和夔曰於予击石拊石百兽率舞
此舜命夔以掌乐之官乐由人心而生然教之又必自和其心而始直寛刚简四者皆教也直者多躁暴而不能和温寛者多弛慢而不能庄栗刚者多虐简者多傲必扶其偏而教之则中和矣直寛刚简气质之性所禀之偏也而温而栗无虐无傲则教也舜方命夔而夔即言功者夔亦尧时掌乐者也故有效可言百兽无知之物犹相率而舞则乐之能感神人可知矣皆一和之所致也以其心之和发於其声之和和之所感者远矣八音独言击石拊石者玉振乃乐之终此言其成也
帝曰龙朕堲谗说殄行【堲者憎恶之也谗说者诬譛之言能殄人之善行】震惊朕师【谗说行则衆皆惧矣】命汝作纳言夙夜出纳朕命惟允此命龙作纳言之官也出纳之间不实则谗说可乘间而入故以惟允训戒之
帝曰咨汝二十有二人钦哉惟时亮天功三载考绩三考黜陟幽明庶绩咸熙
此舜又继命之也二十有二人者四岳一人禹稷契臯陶垂益伯夷夔龙谓之九官共十人并十二牧共二十二人曰天功者王者代天爵人职曰天职位曰天位故其功亦曰天功也然其功之有无必久任而察之九年之後无功终身黜而不用之矣此所以赏罚明信而人莫不知畏慕也後世任人而不久责成太速赏罚又不足以劝惩其不及盛帝之治宜哉
分北三苗
苗民者顽不可教诲之人然舜则必有道以化之始者摄政之时则窜之於三危屏之於中国之外使不得败吾民之俗今则又分而北之使不得相聚而为恶可化者作一处未化者作一处必皆化之而後己此所以後来收七旬之格也旌别淑慝表厥宅里彰善瘅恶树之风声成周化殷之顽民盖亦如此
舜生三十徵庸三十在位五十载陟方乃死
此史记舜之终也
帝厘下土方设居方别生分类作汨作九共九篇藳饫汨作九共藳饫盖逸书名书既不存义不可强通
禹曰於帝念哉德惟善政政在养民水火金木土谷惟修正德利用厚生惟和九功惟叙九叙惟歌戒之用休董之用威劝之以九歌俾勿坏帝曰俞地平天成六府三事允治万世永赖时乃功
此禹言六府三事养民之政而舜复美其功也所谓帝舜申之也自判隂阳以来阳变隂合而生水火木金土五行谷又土之所生也以其养人故通谓之六府府聚也所以聚人财也六府出於天不能自为民利故必待圣人修之如水必澄治火必新洁金必熔范木必作揉土必耕垦谷必种获而後可以为民利也正德利用厚生惟和则人君之事也人之有道也逸居而无教则近於禽兽圣人有忧之教以人伦此正德也作为佃鱼网罟宫室耒耜杵臼等事以教民此利用也奏庶艰食鲜食懋迁有无化居者此厚生也三者不可阙一必并行而不相悖故曰惟和能如是则其功可歌咏矣虽然有功不赏有罪不诛亦无以化天下故曰戒之用休董之用威庶天下皆率作而兴事也而圣人之意亦岂徒赏罚而已哉优柔奬厉之心常行乎恩威予夺之外故又以九功之叙而可歌咏者劝之使续此生生之意於无穷而勿至於坏盖使民不倦之意也此禹平水土以後之事所谓德惟善政政在养民者盖如此必欲帝舜轸此念於心无一息而忘养民之事焉是念也即克艰之念也帝於是然其言而就赞美之且以起下章逊位之意
帝曰格汝禹朕宅帝位三十有三载耄期倦于勤汝惟不怠总朕师禹曰朕德罔克民不依臯陶迈种德德乃降黎民怀之帝念哉念兹在兹释兹在兹名言兹在兹允出兹在兹惟帝念功
此帝舜逊禹以位而禹逊之臯陶也耄期倦于勤者舜生三十徵庸三十在位今在位又三十有三载盖年九十有三将及百岁之时颇厌倦于勤劳也圣人未尝有倦心也但志气则常盛血气则不能无衰耳禹惟勤而不怠故舜欲以逊之禹之不怠盖亦克艰之念也帝以位逊之禹禹则不敢当谓无所能不为民所归依臯陶则能远布其德德乃降下於民衆民皆怀爱之欲帝念之而以位逊之念兹在兹释兹在兹名言兹在兹允出兹在兹此四句旧说谓臯陶之用刑以上兹训此人下兹训此德言臯陶服念此人之罪则亦在此德诸家之说皆如此但上文不曾言用刑不应此四句如此说且帝念哉之念与惟帝念功之念意皆相同皆以为舜之念而中间念兹在兹之念乃以为臯陶意全然不贯兼之服念此人之罪即是名言此人之罪纵释此人之罪即是允出此人之罪又不应如此重叠故此四句颇不易训释某闻之师曰四句非言臯陶之用刑念兹在兹者盖臯陶有德帝当念之而逊以位无以易此人者帝知念之则亦在此人如释而不念之则亦在此人名言欲逊之则亦在此人实出命欲逊之则亦在此人纵横上下则一臯陶也惟帝当念其功而逊之以此则文义皆顺念字不作两般
帝曰臯陶惟兹臣庶罔或干予正汝作士明于五刑以弼五教期于予治刑期于无刑民协于中时乃功懋哉臯陶曰帝德罔愆临下以简御衆以寛罚弗及嗣赏延于世宥过无大刑故无小罪疑惟轻功疑惟重与其杀不辜宁失不经【过於罚而杀不辜不若过於赏而失常法】好生之德洽于民心兹用不犯于有司帝曰俾予从欲以治四方风动惟乃之休
此帝舜因禹称臯而就美其功而臯则复归美於帝也非因禹之言又转而逊臯陶特称美之耳临下之道患乎烦而不能简简则易从御衆之道患乎严而不能寛寛则得衆帝舜之治一简易寛大而已至於罚弗及嗣止宁失不经则帝之厚赏薄罚忠厚之至好生之德也天地之大德曰生仁者天地生物之心而人得之以为心者也人皆有之圣人能全之耳圣人之心无非生意民感此意谁忍犯刑後世之君用法深刻赏宁轻而罚宁重者乌足以语圣人之治哉
初知宣子将以瑶为後知果曰不如宵也瑶之贤於人者五其不逮者一也美须长大则贤射御足力则贤伎艺毕给则贤巧文辩惠则贤强毅果敢则贤如是而甚不仁夫以其五贤陵人而不以仁行之其谁能待之若果立瑶也知宗必灭弗听知果别族於太史为辅氏孟子曰三代之得天下也以仁其失天下也以不仁国之所以废兴存亡亦然观知瑶之事而孟子之言益信瑶之贤於人者五而一不仁足以败之甚矣才之不可恃而仁之不可无也初知宣子与赵简子皆议立後赵简子则舍伯鲁而立襄子知宣子则舍知宵而立瑶赵襄子能以尹铎为晋阳用保障而不用茧丝【尽取民财如取茧丝者谓之茧丝不尽取民财而固结民心者谓之保障】其仁如此岂瑶之不仁者所能敌哉不待三家共攻之时而胜负已决於此时矣左传哀公末年载荀瑶伐郑将门知伯谓赵襄子入之赵孟曰主在此知伯曰恶而无勇何以为子赵孟曰以能忍耻庶无害赵宗乎知伯不悛襄子由是惎知伯遂丧之知伯贪而愎故韩魏反而丧之左传之所谓贪愎即辅果之所谓不仁也左传载之於终通监载之於始此以见通监之作上接左传也虽然又有说焉圣朝得姓之初即此赵氏赵襄子不茧丝一念在当时自大夫为诸侯在後世圣子神孙遂有天下仁之功効如此矧艺祖皇帝紫云楼之誓其仁愈充广乎此宗社千万世无疆之福也仁之一念愿圣子神孙世守之
知伯又求地於魏桓子桓子欲弗与任章曰何故弗与桓子曰无故索地故弗与任章曰无故索地诸大夫必惧吾与之地知伯必骄彼骄而轻敌此惧而相亲以相亲之兵待轻敌之人知伯之命必不长矣周书曰将欲败之必姑辅之将欲取之必姑与之主不如与之以骄知伯然後可以择交而图知氏矣奈何独以吾为知氏之质乎桓子曰善复与之万家之邑
任章之言此後世权谋相倾之术也尧舜禹汤文武周公岂有是说哉无故而求地於人固知伯之贪惏无厌也与之地而张之使骄蹙之使亡任章之心亦不仁矣将欲败之必姑辅之将欲取之必姑与之夫子所定之周书无是语也呜呼贪而愎骄而轻使人得以术而倾已为知伯者亦有以自取哉诗曰不忮不求何用不臧故君子之学当以惩忿窒慾为先务
雪坡集卷八

[book_title]卷九
钦定四库全书
雪坡集卷九
宋　姚勉　撰
讲义一【西涧书院讲书】
周官乡大夫三年则大比考其德行道艺而兴贤者能者乡老及乡大夫帅其吏与其衆寡以礼礼宾之厥明乡老及乡大夫羣吏献贤能之书于王王再拜受之登于天府
此成周六乡取士之法乡老二乡公一人则三公也乡大夫每乡卿一人则六卿也兴贤能之士而以三公六卿主之且又以宾之礼兴之献之於王则王拜而受登之於藏大宝王饎之天府敬士之至也此周之士所以贵也然成周所兴贤能必取其为德行道艺之士德者六德也知仁圣义中和是也行者六行也孝友睦婣任恤是也艺者六艺也礼乐射御书数是也言德言行言艺而独不言道盖六德六行六艺无往而非道而道则实贯乎三者之间也旧说谓德行为贤道艺为能此说非是德行为贤艺为能有此三者则道在其中矣贤者亦有道而能者亦有道道盖无所不包若只以道与艺为能则道之一字小矣论语所谓志於道据於德依於仁游於艺志道在先而後据德依仁游艺也此不以道言於首而言於中者正谓道行乎三者之中也古之贤能者必有德行道艺而後宾兴之未先理会艺且要先理会德理会行理会道先本而後末也况所谓艺者又只是礼乐射御书数之事而非若後世之所谓文艺乎礼乐且以为艺则古人之艺可知矣知者始条理之事圣者终条理之事仁是本心天理之心义是裁制事物之宜忠即喜怒哀乐未发之中天下之大本和即是发而中节之和天下之达道无非是学道最紧要?事成周之世司徒以此教民乡大夫以此兴民便是人人皆理会此道既有此六德然後孝於父母友於兄弟睦於宗族婣於亲戚任而信於朋友恤而惠於乡闾兼有此六行而後可以学五礼六乐五射五御六书九数之艺犹论语所谓行有余力则以学文也後世之士所尚者文词所习者章句只是有古人六艺书之中一事耳所谓礼乐所谓射御所谓书数固已置之度外六艺且失其五而况六德六行哉间有天资暗合者仅能或孝友或睦婣或任恤耳知仁圣义忠和则未也此古之所以人人皆士君子而後世之士不古若欤有志於道者可无意哉今岁又当科举试士之年是月求贤之诏已下正是古人三年则大比之日贤师帅贤师儒作成於上吾涧堂诸君仰挹三刘先生之风而学于此无非可以应贤能之选者愿益用功於道用功於德行而後用功於艺可乎孟子曰仁义忠信此天爵也公卿大夫此人爵也古之人修其天爵而人爵从之今之人修其天爵以要其人爵既得人爵则弃其天爵矣紫阳朱夫子曰修天爵以要人爵固已惑矣得人爵而弃其天爵其惑又甚焉今科目所以求人爵者也盍亦修其天爵可乎伊川程夫子曰或谓科举事业夺人之功是不然一月之中十日为举业余日足可为学又曰人多说某不教人习举业某何尝不教人习举业也若不习举业而望及第却是责天理而不修人事但举业既可以及第则已明道程夫子亦曰惟能诚心其文章虽不中不远矣然则诚心固可用於文章而举业尽无妨於道学也贤守贰劝驾伊迩是即乡老乡大夫之宾兴者在是矣愿相与为德行道艺之贤能以应之以无负作成之意
讲义二
顔渊问仁子曰克己复礼为仁一日克己复礼天下归仁焉为仁由己而由人乎哉顔渊曰请问其目子曰非礼勿视非礼勿听非礼勿言非礼勿动顔渊曰回虽不敏请事斯语矣
大学曰所谓诚其意者毋自欺也如恶恶臭如好好色此之谓自谦故君子必慎其独也小人闲居为不善无所不至见君子而后厌然揜其不善而着其善人之视已如见其肺肝然则何益矣此谓诚於中形於外故君子必慎其独也
中庸曰道也者不可须臾离也可离非道也是故君子戒慎乎其所不覩恐惧乎其所不闻莫见乎隐莫显乎微故君子慎其独也
某闻诸久轩蔡先生曰顔子四勿之学谨独之学也为学之要莫大乎谨独克己复礼为仁此至大至重之事而顔子请问其目夫子指其要处只是非礼勿视非礼勿听非礼勿言非礼勿动四句以此见其谨独之学乃学者用力之至紧至切处也某时闻此言竦然领会因悟中庸率性修道非易能也而首章两端必归重於君子谨其独大学正心诚意非细事也而诚意一章两归重於君子必谨其独顔渊问仁一段乃夫子传授心法之精微大学中庸二书乃圣门教人为学之要妙而旨意融贯如此学者不可不知所用其力也朱夫子曰独者人所不知己所独知之地也人所不知而已独知之乃常情之所共忽苟於此隐微之际人慾一萌动乎其间不知警觉至於放肆则人心之危者愈危道心之微者愈微天理之公夺於人慾之私矣仁者天地生物之心而人得之以为心者即所谓道即所谓天理之公人皆有之苟无此仁是无此心非所以为仁矣故学者以求仁为第一事求仁则是求其心也求其心是求其所以为人也人皆有此仁蔽於私慾则仁之本体若有亏欠然而本未尝亏欠也克去己私复还天理仁之本体全矣礼者天理之节文动合於礼即天理之公也然而何以能复必克去己私则复何以能克必谨四勿於四非则克程先生曰非礼即是私意既是私意如何得仁须是克去己私复归於礼方始是仁四勿者所以禁絶四非即谨独之学也非礼一念方萌於中即已禁止而遏絶之非用功於人所不知己所独知之地乎人所不知若可以隐微言也而已则知之明白昭晰孰甚於此果隐而微乎抑见而显乎於此之时操存不力放心一恣奔迸四出隐者见微者显矣故曰莫见乎隐莫显乎微也人鲜克谨之惟顔子勇於任道闻夫子之言即请事斯语平时用力专在乎此有不善未尝不知知之未尝复行是也所谓有不善未尝不知者非知他人之不善也己之一念微有不善即已知之既知之即絶之不复更见於言行此即是非礼勿视勿听勿言勿动也非礼之视听物诱自外而来非礼之言动情慾自内而出惟顔子先谨於视听不惑於非礼则言动之间自能谨之不陷於非礼矣勿字是用力紧要字非不可有勿不可诬非才一萌即以勿之一念制之天理胜而人慾冺矣非者即是人心勿者即是道心也人有非心邪念第患不能自觉既能自觉即当思所以制之成汤以礼制心亦不过如此君子之所不可及者其惟人之所不见乎有不善未尝不知此顔子有觉於非处知之未尝复行此顔子用力於勿处顔子工夫到此故圣人於易赞其不远复於语称其三月不违仁称其不迁怒不贰过也顔子有不善未尝不知此一知字即是觉即是大学致知知至之知知者此心神明朱夫子所谓妙衆理而宰万物者也人莫不有此知而或不能使之表里洞然则隐微之间真妄错杂虽欲勉强以诚其意有不可得然则学者於念虑方萌之动人所不知己所独知之际必也真知其孰为善孰为恶孰为礼孰为非灿然明白然後禁絶其不善则意诚而心正矣此克已复礼久而诚矣之说也故曰谨独工夫乃学者用力之至紧至切处也人不知用此工夫故其为心出入而无乡流荡而忘返人所不知己所独知之地不知所谨至於为恶之着人所共知而已则不知其为士也颠迷於奸声乱色放旷於博奕饮酒自以为豪而不知人指目之为不才子矣其为吏也白昼攫金掩耳盗钟而谓他人为不觉暮夜受馈四知昭列而谓他人为无知自以为可以欺人而不知人指目之为狼籍人矣既是私意如何得仁人之心不存则人之形徒具失其所以为人此其去禽兽不远矣大学曰小人闲居为不善无所不至见君子而後厌然揜其不善而着其善人之视己如见其肺肝然则何益矣此数语如画出一小人情状也与其作伪而劳且拙孰若作德而逸且休哉人所知亦如此人不知亦如此内外洞贯隐显一如工夫至此打成一片本立效形又岂不不动而敬不言而信哉又岂不不赏而劝不怒而威哉又岂不笃敬而天下平哉谨独之验如此谨独即是持敬圣贤立言虽异为旨则同敬者入道之门跻圣之级端正径直更无他岐自古至今由圣及贤莫不於此用力彼有谓敬非圣门先务者是不知所用力也敬非所务不知心何从而存性何从而养陆氏之学所以大异於我文公者以此陆氏动曰只信此心而乃不以敬为存心之要直不可晓慈湖杨氏陆门高弟每疑夫子毋意而大学乃欲诚意以为大学非孔门之书殊不知毋意是絶意之私诚意是存意之公意之私固不可有意之公又岂可无以意之公者为可无是恶非礼而并与勿者去之矣可乎哉一超顿悟不用工夫决无是理学者循序渐进但当学顔子之学顔子何学不过自谨独持敬始而已此某闻於蔡先生者愿与同舍之同志者共学以求仁焉判府寺丞既新夫子燕居之堂而於诸老先生从祀之中彻旧来陆氏之像厥有深意故某既敷述谨独之说而末因及陆氏之所以异於程朱二先生者而与同志正其指归是审进学之路头也同志诸君其然之否
讲学三【正谊书院训学子】
有子曰其为人也孝弟而好犯上者鲜矣不好犯上而好作乱者未之有也君子务本本立而道生孝弟也者其为仁之本欤
论语第一篇所记者多务本之意朱夫子所谓入道之门积德之基乃学者之先务有子者圣门高弟论语之书多成於有子曾子门人之手故首篇即以有子之言继於夫子三言之後而孝弟为仁一事又学者入道之门积德之基最急先务故又以有子此言先之其诏万世盖有深意孝悌之心人皆有之乃本心中自有非外边生来孟子曰孩提之童无不知爱其亲者及其长也无不知敬其兄者此皆自然而然所谓良能良知也天高地下万物散殊而礼制已行乎其间盖皆是自然底道理有天地即有男女有男女即有夫妇有夫妇即有父子既有父子则子受父母劬劳鞠育之恩而孝已在乎其中矣人既有子非一子而止先生者为兄後生者为弟兄生在弟之先长者尊而幼者卑则弟之卑者必敬其兄之尊而悌己存乎其中矣又由此而分则父之兄弟为伯叔伯叔则谓己为侄己之兄弟为己子之伯叔父之兄弟则又为己子之伯祖叔祖由是而为再从三从由是别而为大宗小宗有父则有母有夫则有妇而父族母族妻族皆由是而有而谓之三族九族矣九族即三族合父族而论则原於一人之身合母族妻族而论则原於夫妇二人之身故一人之身散而为千万人之身则理一而分殊千万人之身皆原於一人之身则分殊而理一但自阳变隂合以来锺为人物合下自有许多於许多中自然有高有下故由是而有长幼长幼者父子之积也既有一家之长幼则又散而为千万家之长幼有千万家之长幼则不可无一人大为之长者以治之使其下皆听命焉由是而有君臣君臣者又长幼之积也至於朋友则是自有长幼以来同门异户自然有志相同而道相合者相与讲明义理而朋友立焉故三纲五常非圣人强立之皆顺天下自然之理也孝悌者不过一顺而已孝悌两字能尽其道便治得天下何也通天下皆有父子皆有兄弟皆有夫妇使天下之人家家子孝而父慈家家弟恭而兄友家家夫义而妇听朋友者专只讲明此理以明教诏则天下太平矣君臣之分万世常定矣又岂待为之君者威驱势廹操刑罚法制以临制天下而强天下以为臣哉故孟子曰人人亲其亲长其长而天下平人人皆知亲其亲皆知长其长天下岂有不平之理孟子教诸侯必曰谨庠序之教申之以孝悌之义又曰壮者以暇日修其孝悌忠信入以事其父兄出以事其长上可使制挺以挞秦楚之坚甲利兵矣孝悌两字可敌坚甲利兵是岂小事盖甲兵者主於争而已其心未必顺孝悌者以吾之顺敌彼之争争者亿万人惟亿万心顺者三千人惟一心也人徒见圣人说平天下在於治国治国在於齐家齐家在於修身修身在於正心正心在於诚意诚意在於致知致知在於格物平天下许大事却只原头如此甚小遂以为圣人迂濶不切之谈而言管商功利申韩刑名者往往相与笑之殊不知圣人乃是执要以御详因心以为教从圣人之言则天下自然顺服从管商申韩等言则天下不过强服强服者岂能得其心服哉故强服者其势则必争争则乱顺服者其心必顺顺则治乱者以逆治者以顺也夫圣人岂自修其身而不问他人之身修与不修自齐其家而不问他人之家齐与不齐哉自修其身所以使天下皆化而修其身自齐其家所以使天下皆化而齐其家一国之人皆身修而家齐则国治矣天下之人皆身修而家齐则天下治矣故圣人不求之国不求之天下只求之身与家家齐而国自治国治而天下自平矣所谓格物致知诚意正心皆是理会修身事诚意正心要全此理格物致知要穷此理无非是理上推去也有子谓其为人也孝悌而好犯上者鲜矣不好犯上而好作乱者未之有也亦正是此意程夫子曰孝弟顺德也故不好犯上岂复有逆理乱伦之事程夫子顺德两字说得极好孝悌是子爱其父弟爱其兄故谓之顺德因人所固有亦谓之顺德德顺则无逆矣天下所以不治者只是民好作乱好作乱者岂不是平日以下犯上之人敢於以下犯上岂不是平日不能孝悌之人惟其不知有父则不知有兄不知有父兄则不知有长上不知有长上则岂知有君不知有君则乖争凌犯之习成寇攘奸宄之俗炽反逆簒弑之事兆矣不孝悌其原甚微纵而至於犯上极而至於作乱其祸甚大人可以不孝悌哉孝悌是为仁之本故有子曰君子务本本立而道生孝弟也者其为仁之本欤言孝悌乃是本君子专务为此则本根既立而道自生孝悌是本仁是道故曰孝悌为仁之本为仁是为仁者之事犹言行仁也程夫子曰言行仁自孝悌而始又曰仁主於爱爱莫大於爱亲故曰孝悌为仁之本孝悌者乃为仁之本非孝悌是仁之本也譬之造屋孝悌是个屋基为仁是後来就上面造屋傥若不先筑基如何可以造屋孝悌之人姿质好坏墣正便做得求仁底事仁者天理之公合天地万物为一体自吾亲之爱推而至於无所不爱孝悌者爱亲故为仁之事从上面起去圣人又何以专教人以求仁哉盖仁者吾性中之所固有也人不求吾之仁则是不识吾之性不识性安识心不识心终日猖狂妄动逆天悖理至於犯上作乱是去禽兽不远矣何以为仁故孟子曰仁人心也又曰仁也者人也谓仁者乃人之心体得此仁而後可以为人易曰君子体仁足以长人盖天下之人皆同此性同此仁吾体得仁则可以为天下人之长则是体仁不特可以为人又可以长人也人为天地之心尽得人道然後撑拄得天地故曰为天地立心此是多少大事吾圣人教人只是从孝悌上起夫子又曰弟子入则孝出则悌谨而信泛爱衆而亲仁孝悌谨信便要爱衆亲仁爱衆即是要尽仁之用亲仁即是要为求仁之助圣人何尝一语不教人求仁哉学者又岂可不以此为第一事哉
讲义四
子衿刺学校废也乱世则学校不修焉青青子衿悠悠我心纵我不往子宁不嗣音青青子佩悠悠我思纵我不往子宁不来挑兮达兮在城阙兮一日不见如三月兮
此郑人刺学校不修也学校不修虽上之人之过然亦下之学者自有以致之故诗中但责学者无一语为上之人怨其曰青青子衿子佩者指学子之衣服而言也青东方木也木属仁古之学者以求仁为第一事故入学之服皆服青青青子衿青青子佩思学者相与服此衿带此佩而游于是学之中也学校废则不来游来歌矣故思之曰青青者子之衿也今不来游於是焉能无思乎故曰悠悠我心又相与责之曰纵我今不往子宁不继此音响而来乎此朋友责善之语也谓我之不往固非矣子而来犹可以不使学校无人也而不嗣音可乎下章却只换韵意与上同末章则深警责之矣挑达轻薄跳梁之貌城阙城门车马往来之地纷华盛丽之冲也学者不在学校间则在城阙间矣此最害道虽圣门弟子如卜子夏亦曾从里面打交衮来但是圣门弟子天理能胜人慾耳昔者子夏瘠而忽肥夫子怪之问其故子夏曰商入闻夫子之道而说出见纷华盛丽而喜二者交战於胷中故瘠今则夫子之道胜故肥子夏当来岂不稍为纷华盛丽所惑但是又爱夫子之道故终於夫子之道胜人徒见子夏於肥之时方是夫子之道胜殊不知当来见纷华盛丽时与闻夫子之道时已有轻重浅深分数不同矣说字乐意深喜字乐意浅闻夫子之道即已深说见纷华盛丽处便只略略浅喜当受病时受得已轻故易於用药也使当时见纷华盛丽而说闻夫子之道但喜便不易胜矣然子夏尚有此病若顔子则全无此病食箪饮瓢一如列鼎玉食不知是箪瓢在陋巷如华屋雕墙不知是陋巷故人不堪其忧顔子便不改其乐不但是乐又乃朝斯夕斯更无改易非深有见於夫子之道一於天理而无人慾能若是乎然古人为学直是真实更不作伪子夏见纷华盛丽而喜时直认是喜到不喜处真个不喜却非是如今人心中实爱纷华盛丽到口中又强言不爱也此子夏在圣门所以为笃实悬鹑百结而不忧处贫贱如富贵也学者直是要到此田地郑人责学者所以终以挑达城阙为戒者也城阙纷华盛丽之地人所以爱之者只是见未破耳歌楼舞馆撞钟击鼓秦娥赵女窈窕列肆雕车翠幰充塞道路忽来倏往骤有即无无非假伪瞒弄之具无一事真实纵使人人留聪明於奸声乱色放志意於浩饮狂歌连如是三朝五日不得息鼓舞之余厌倦即生矣孰若开卷有益日对圣贤稍有所得其味无穷乎惟是这处看不入所以爱那处傥於此有所得则回视纷华盛丽殆犹草木荣华之飘风鸟兽好音之过耳也岂足道哉若存心於此则大害於学方其学时念念游戱身虽学校心已城阙如此则於学问徒费日也故诗人深警之曰一日不见如三月兮言一日不在学校而挑达城阙便如是三个月不学然则一日纵放其心便用三个月日工夫亦赶不上也前辈谓撑船上滩着气力撑不上一篙才慢退下十数丈矣今人玩岁愒日宜其所学无长进也又岂止不见一日如三月而已乎挑达两字最学者所当戒挑达有轻薄之意学问决不是轻薄底做得故圣人必曰君子不重则不威学则不固欲要有威仪欲要学得在已坚固须是於重字上着工夫重便是持敬轻便是无敬心重则放心可收拾轻则心转放矣孟子曰学问之道无他求其放心而已矣且首言曰人有鸡犬放则知求之有放心而不知求哀哉哀哉两字此孟子紧切唤醒人处鸡犬放失尚思求之心放不求是待此心不如鸡犬也岂不哀哉讲至此忽有一人问郑乱世学校不修诗载在五公子争以前至子产时相去已久如何是郑人尚欲毁乡校莫是学校不修之诗在欲毁乡校後否曰非也不修但是上之人不留意下之人不入学耳非谓即毁去学宫也然此亦是国之学也乡校者周之时二十五家为闾闾有塾五百家为遂遂有序二千五百家为党党有庠其时学遍天下乡校盖闾塾党庠之类也国之学纵不修乡之校却未废迨郑人游于乡校以议执政然後子太叔欲毁之赖子产不肯曰使夫人退而游焉以议执政之善否其所善者吾则从之其所过者吾则改之是吾利也若之何毁之若非子产主张则亦毁之矣然郑人亦有取毁之道圣人之教人闻人过如闻父母之名夫子居是邦不非其大夫非特包周身之防亦是重责己轻责人意思与人不求备检身若不及与其议执政之善否孰若察吾身之善否乎今之人但知说他人不是未尝检察自家不是此一失虽某亦有之因戒学者亦以自警
雪坡集卷九

[book_title]卷十
钦定四库全书
雪坡集卷十
宋　姚勉　撰
赋
秋怀赋
天时倏兮如流西杓揭兮复秋露零零兮萝薜风嫋嫋兮梧楸草蛩凄兮夜吊夕阳乱兮蝉愁嗟物理兮若此焉人情兮销忧想征夫兮天涯岁月悠兮未归怀故乡兮千里羌目断兮?飞怅思归兮闺中罢膏沐兮飞蓬角枕粲兮衾烂耿独夕兮谁同夕风起兮凄凄瞻大火兮流西氓蚩蚩兮多寒岁无褐兮畴衣枣累累兮欲丹寒苦早兮隂山哨骑肥兮将驰兵何时兮戍闲节物骤兮駸駸日复日兮秋深几何人兮悲秋羌独集兮予心微无酒兮以游酒莫销兮此忧彼其子兮不知覆谓予兮何求嗟时事之日非暑已退兮寒凄嘉禽逝兮鸇击蕙兰摧兮蒿肥檐雨兮浪浪寐复寤兮宵长西风兮鴈行梗泛泛兮异乡望家山兮飞云明月思兮故人我不如兮季鹰思鱠鱼兮羹蓴孰有山兮可耕孰有溪兮可钓愿从子兮是问一登临兮长啸
兰国赋【为左氏作】
孔素臣之苗裔兮厥鼻祖曰丘明谓兰有国香兮载於传感麟之经耳孙有味乎斯言兮爰嗜兰以为朋若灵均之在郢兮蜕衆浊而独清梦天与己国兮以兰而为名其封疆虽不越夫九畹兮塞宇宙而皆馨试周游其邑都兮芳菲菲其若英缭夫容以为池兮扈江离以为城建薜荔而为门兮合百草使实庭荪壁桂栋兮匊椒成堂辛夷为楣兮药之为房芷葺荷盖兮橑之杜衡户素枝而赤节兮家緑叶而紫茎天气如春二月兮光风泛其载荣又如秋之云初兮露瀼瀼兮朝零人好修而信姱兮俗向清而偭污久而不闻其香兮若居夫沅湘与澧浦荃为之君兮蕙之为妃杜若为之大夫兮菊为卿以相之君子衆芳之所萃兮纷揭车与留夷薋菉葹不使盈室兮屏萸榝而不使充帏服兰衽之芬菲兮结兰佩之陆离焚兰膏以为炬兮兰藉烝以为爢啓兰宫而擢秀兮辟兰省以储材演纶言於兰坡兮萃缃帙於兰台士同心而如兰兮断金其利民化善人之兰室兮无薰染乎鲍鱼之肆芳草不为萧艾兮荃蕙不变而为茅惟以兰为可恃兮匪薰莸之混淆鼓兰枻於江之湄兮拥兰旌而在郊朝驰马於兰上兮夕弭驾於兰臯人间乃有斯国兮无一蔓之秽杂虽壤地之褊小兮可并包乎六合於兹焉且止息兮憺清兴其安穷倏蘧蘧而形开兮乃得之於梦中寐既寤而复思兮欲彷佛其遗迹乃种兰乎丘园兮重之郊圻之申画遂开国於兹土兮奄其疆域加千本为食邑兮餐风晨与露夕乱曰以兰为国兮蔓草必删愿移之吾国兮徧国中而皆兰为国之道兮种兰乎观
梅花赋
壬辰之冬雪霁寒麓有二其客访我梅屋炙晴窻之新暄酌瘿樽之清渌值余梅之暖吐巧裁镂乎氷玉出臞僊於山泽揖处士於岩谷微风天落暗有清馥幽闲淡雅照水横竹客谓主人曰天英地华融为百花或以香珍或以色姱观其争丽而夺秀盖亦千芳而万葩何吾子之皆不取而独内交乎斯梅耶主人顾客而笑曰养竹于庭所以标醉吟之清滋兰在畹所以风灵均之馨君子好恬而乐素不羡侈而慕荣桃李华而近浮松栢质而少文未若斯梅之为物类於君子之为人今夫异万木而独秀冠羣芳而首春是即君子之材拔衆萃而莫伦立清标而可即正玉色以无媚是即君子之容羌既温而且厉寒风怒声悄无落英严霜积雪敢与争洁君子之节也瑶堦玉堂不增其芳竹篱茅舍不减其香君子之常也在物为梅花在人为君子皎茵璧之连接莹壶氷其表里既物我之通称又焉得舍此而取彼兹予所以内交於斯梅而植之以为庭实也方其林梢尽枯琼萼孤出霜风肃肃庭有爱日负朝暄于槛砌而繙玩乎书帙此时此花味我闲适又如残雪在檐寒月侵室浮云四卷天宇寥閴倚栏干而长啸遇神人於姑射此时此花助我飘逸嗟吾屋之半间陋才止於容膝惟此花之清絶相娱笑以朝夕开醉襟於酒觞生妙思於吟笔使予舍此而他好殆将丧志於玩物矣况夫若作和羹尔惟盐梅味可世资从古以来方将荐实於鼎铉岂徒脱迹於尘埃彼百花之纷纷亦何有於我哉客闻此言色笑心悦挹清芬而度酒嚼琼?而咽雪醉相枕而不知同一梦於霜月
嫉蚊赋
顾余宅之近市兮既湫隘而嚣尘值炎夏之藴隆兮加倍蓰之惔焚夕余冀其小纡兮复扰予以聚蚊风箑倦于长驱兮烟烽烦于屡薰曾一寐之不遑兮羌杂揉而纷纭予也中夜以兴振臂拊髀而长叹曰嗟哉黍民眇然汝形喙纤鋭其鍼利翼浮儇而絮轻不爽处于高朗之区而潜伏于奥僻不显行於大明之书而窃出於昬冥大之不能如虎豹之怒以戕人之生也次之不能如蛇虺之螫以伤人之形也顾所求之几何特血肉之微饱曾奚足以害人酉营营而至卯盖类乎无所能之小人徒聚其力而为君子之挠若乃炽日方夕余暑未收体倦气呀珠汗雨流敧枕风棂庶几少休乘日入而慝作大呼类而啸俦哄焉如雷滃然如雾趋炎附热蔽牖蒙户忍长日之枵腹谋一食於向暮遇裸裎而不为凂吮痂癣而不为污隂肆毒而中伤惨有甚于肤愬方睡睫之欲交忽奋拍而惊寤左方驱而右集东忽散而西聚盈耳根而鼓噪蔼万口之和附羣攻竞啮多不知数饥无所择饱不能去累累红粒满壁罗布襁童惊泣竈妇嗔怒呼灯就爇随触随仆曾不为之加少羌难得而驱捕受其患者居多极人情之同恶尔其风榭豪室氷馆贵家簟纹凝水厨羃护纱无纤隙之可入虽一喙而莫加何荜门而陋巷争鼓吻而摇牙彼虫类之啮人固有蚤而有蝨或傍缘而肆侵或跳梁而逞黠然皆缄口无声潜伺窃发独尔蚊之可憎蓊喧噪而强聒如自鸣其得志曾不思其苟活此其为患之最深而国人皆曰可杀者也予又重哀之曰嗟嗟汝蚊何役役兮形则微眇志戕贼兮乘时炎热投间隙兮昼伏夜动谋血食兮羣聚成雷聒终夕兮维尔之故不能息兮欲粉汝形特一掴兮烟烽火燧矧可炙兮仁心爱物微亦恻兮汝宁扰我不汝敌兮物盛必衰不可极兮今势虽张後则衰歇兮秋风扫除影灭迹絶兮
战蚁赋
蚁之有生微躯眇形穴居蠕动为虫之灵礼克辨於尊卑智能卜乎晦明羣慕羶而沓集各衔粒而经营语其义则感恩而穴犴言其勇则萃力而制鲸合庶彚以概观亦有能之可称何弗安乎性分乃从事於战争若乃柱础润流浓云郁兴潢潦虑及丘垤思升授兵於审雨之堂整旅於檀萝之国列行五而序进势有类於征役数越千万队分什伯黍民肆腾翥之勇玄驹逞奔骤之力初曼衍乎墙隅旋围绕乎砌侧登爽垲以屯集养锋鋭而待敌缘堦历坎负块依石若创营而立壁也交持竞啮以力相格若陷阵而纵撃也弱者散惊强者攻克若追奔而逐北也利吻如钳各衔所获若献俘而斩馘也方且围户之前入穴之隙军拔帜而汉胜师馆谷而晋食隳沙砾之楼观空羶秽之储积乃整衆而还归类志满而意得一寓目而观戏吾重为之太息使殷师闻之必以为牛鬬之可骇而蒙庄覩此岂独哀蜗战之不释耶嗟夫太朴既分百伪斯动逐利随欲鬬智角勇弱役於强寡夺於衆迭相凭陵日鬬而哄虽以蚁之至眇亦纷拏而总总又孰知夫扰扰之无益而南柯之为梦耶是不独蚁之为然也天下之区区何以异於蚁穴之微人心之好竞何以异於羣蚁之知相古先民鞠旅陈师盖欲戢乎暴乱非乐耀於兵威奈世道之日迁异往圣之所为韩白骋其巧孙吴夺其奇驱万姓於锋镝争一战之雄雌竭民膏於中国要边功於外夷财力既凋忧患乃随鉴在迩而弗悟辙既覆而尚追安知教修而崇服德敷而苗归盖亦曰佳兵者不祥之器圣人不得已而用之
宜堂赋【为张倅作】
鲁丘称好贤之诗兮曰如郑之缁衣惟周司徒之善於职兮国人美之而曰宜适子馆而授粲兮衣苟敝而又改为邈千载而谁嗣兮乃复见於此时粤高安之胜区俗清媺而易化乃以从游赤松之仙人而为平分风月之别驾居无何而政成思欲乐其闲暇爰啓新堂以宜字之骋椽笔而成记发江山之潜辉有龎者眉左扶右携来观厥成载笑载怡私问于公之客曰宜堂之名何居其此堂之宜我公乎抑我公之宜此堂乎顾天衢之方亨兮展骥足于千里决非如休亭主人所谓之三宜也又非如竹楼使君所记之六宜也以宜字堂厥有其义客如知之愿为父老言公之意客曰叟不读公之记乎公之意在於尔民而乐事其寓也故其为堂也不雕其楹不峻其宇席可函丈室如环堵寓意於鼓琴弈碁之间而意不在於樽俎托兴於赋诗吟啸之时而兴不在於歌舞故能无所往而不宜而斯堂也亦真宜行乐之所是故烟晴景明花菲柳萦则宜於春翠隂郁苍氷壶昼凉则宜於夏风露鲜霁则宜於秋之晨雪月争清则宜於冬之夜焚香读易则宜於自公之余品茶评诗则宜於对客之暇颂声溢清水之庭诉牒稀蔽棠之舍此宜堂之无所不宜者也况夫邻碧落之洞天对蓬莱之絶顶荷山自献其万状锦江横陈乎千顷揖安期於九霄吸流霞之八景宜骑气而驭风而游于方壶圆峤之境又不特制菡萏於剑池酌清泠于丹井也宜之义大矣哉孰为之宜盖有其故铃阁无有蠏之嫌寮幕深咏鱼之趣全芒刃於解牛微捷径之窘步此堂之所以为宜而斯名之所以无负也言未已父老欣然而笑曰宜之义知之矣而斯堂则岂公之所宜乎我闻佩僊花吟紫薇时则有白玉之堂列三槐植九棘时则有中书之堂公之所宜盍宜於此而岂止宜於分雌堂之半席乎客以为然遂从而歌之歌曰
公作新堂是名以宜可以饮酒兮可以赋诗揽风月兮无边乐朝暮兮四时身轩冕兮志丘壑匪堂之乐兮乐民之乐时和岁丰兮民物阜康公领嘉客兮来宴斯堂撞钟兮击鼔鼓咽咽兮醉言舞祝公眉夀兮俾炽而昌公宜天下兮岂止宜於此邦抑公之宜兮奚堂之居匪槐堂之位则玉堂之庐
雪坡集卷十

[book_title]卷十一
钦定四库全书
雪坡集卷十一
宋　姚勉　撰
诗【七言絶句】
春日即事
梁燕无声半掩关昼长人静觉春闲闲中却有农歌起声在晴烟緑处山
花下闻莺
吹花不起午风轻懒絮闲丝扬暖晴诗料满前收不尽海棠花下又闻莺
催海棠二首
燕子衔春已几时嫣然未见茜红枝天开锦幄烘晴昼着力东风一夜吹
把酒叮咛蜀海棠睡红何似未忺粧不嫌老杜吟无句定为渊材恨少香
海棠一夜为风吹尽三首
翠底红娇得几时不甘飞动雪臙脂问天借醒书窻眼为报东风且慢吹
不作天开锦幄红却成急雪舞回风多应欲衬吟春步綉出香裀展迳中
海棠自是百花僊霞袂霓裳下九天昨夜诏归红玉阙但留翠幄鎻晴烟
海棠落尽叶间犹见数花
狼藉吹花一夜风锦裀织就锦机空叶间尚有余春在深处娇藏四五红
花障
緑外穠黄白外红一屏香锦立春风天真步障豪难敌借与王家赛石崇
緑隂
红满芳蹊緑满丛未须惆怅怨东风緑隂正耐经秋看不比花才十日红
昼步江村
碧空一片水云飞竹里人家午唱鸡江路雨晴芳草润杖藜行遍水东西
山中
俯掬清泉漱齿牙仰看白日照山花山中闲趣谁能会更过僧房话午茶
豫章道间
平畴雨过稻花香草木风前舞翠光天意知侬今日出先期一夕荐新凉
书塘浦桥壁
密迩松楸彩雾开卧龙行矣起春雷大挥椽笔刚题柱即日高车驷马来
题桂籍
年来文物盛江西捷帜联翩报锦溪好把香名题此籍此题已兆杏园题
廷唱日待漏丽正门
觚棱片月影将西鹄立宫门待启扉骄马似龙旗似雨不知谁是状元归
镜斋相士求诗二首
鹄袍待对满京华刚许癯儒作探花性淡不知花可探班头独立紫宸衙
人间镜是无心物物到皆知丑与妍欲得一双如镜眼中书堂里坐捜贤
赠贾相士
相见湖山记昔年吟肩坐耸听寒猿秪今面目何曾改刚被人呼作状元
谢田贤良送莲藕
京陌尘埃渇肺肠藕莲分惠带湖香羡君一叶穿花底醉吸荷筩月露凉
游湖
云锦香中着艇撑烟霞高处步筇登寺逢好处都游遍身似西湖过夏僧
玉井亭观莲
几队红粧拥盖青凌波僊子立娉婷晩凉孤坐香风里如在西湖四望亭
题江山风月楼三首
明月清风不用钱谪僊吟思浩无边此清若也钱能买金谷人须胜谪僊
江上清风月在山叶舟赤壁蜕尘寰坡僊心事君知否不取一毫天地间
风月江山自四时个中谁识活天机会渠结峙融流意方解吟光弄霁归
题梅谷诗藁
不与春风落世间万山明月雪漫漫谷中更有人如玉招隐不来清梦寒
丙辰冬和乐魁声道四诗
兰芷怀思未敢言美芹良欲献君尊八珍侧畔堪容得虎豹狺狺踞九阍
白柄长鑱晓入山欲寻黄独驻君顔云深路晦东风雨惆怅空携竹笥还
龙堂鱼屋怅君归桂楫荃桡盖九芝望断碧云天愈远美人南浦竟安之
时节惊人欲折心空堦片叶又秋侵燕归鵙止浑闲事只恐山寒雨雪深
雪中雪坡十忆
近水新栽一巷梅而今雪里想齐开只愁夜後花幽独谁与携筇踏月来
此君应似旧平安瘦节森然?耐寒万叶琼瑶光照眼梦披鹤?倚栏干
磥砢擎云十丈松氷髯不剪照珑松晓窻明眼山前雪犹似巡檐看玉龙
对床风雨饱曾听听雪敲窻更自清旧日拥炉联句乐而今欹枕打篷声
近郊胜处小云居一水如龙凑佛庐长记钓蓑披雪去砖炉温酒煮溪鱼
倚空银管立嵯峨看雪须登窣堵波一览琼田三万顷分明掌上见山河
氷襟玉袖几交游尽自风流胜子猷有兴可乘应不尽定无门外便回舟
万个琅玕遶舍青风声相和读书声蛛丝近日应侵几孤负虚窻照雪明
帐窣销金旧党家未知清处在煎茶便应归去烧松叶细碾枪旗煮雪花
欲折梅花寄故人驿无来使草成茵轻风细雨分寒暖已是江南数日春
题云窻
诗材无限思无穷歛在唐人四句中参透此关犹细事作诗知道始为工
赠画师二首
虎头笔法得来亲佳士相逢必写真今代英雄良不少未知谁可绘麒麟
胷藏天巧锦云梭万象都收入网罗只作虫鱼非磊落安排手笔写山河
赠石工二首
削玉裁成巧自然云根水骨更无坚不知可助娲皇否补取人间缺处天
禹世龙门巧凿人传来心法妙通神倩渠斵取擎天柱撑拄明堂亿万春
章钓僊吹铁笛善医眼与齿相说法尤高
穿云裂石笛声秋兴在江湖一钓舟贯柳无鱼囊有药直鈎应是太公鈎
严於治齿要如军治眼当如爱护民此术尽堪为世用钓鱼船上岂无人
眼眵书册隐庐蜗健论谁听落齿牙说起元龙湖海志扁舟又欲出芦花
赠吴相士二首
不分麞头爱虎头世间能有几封侯何如静去修天爵此贵人人可得求
尽道狐裘胜緼袍谁知富贵只鸿毛急流若使真能退不作神僊更自高
赠高眼陈相士【并序】
天下有两等眼一俗眼一具眼具眼识人於未遇方穷而知其达俗眼穷则毁之达则誉之者也岂惟世人凡以卜相名号为能知人者其眼亦往往而俗穷也则曰子未可问举第既达则曰吾尝许其举许其第穷达各一舌是何号为知人者亦若是邪独陈高眼者则未然方丙午秋榜将掲高眼谓予曰子亏筹可惜予时颇忿其言越明日榜掲予与胡英甫皆自正榜出而亚方惊异其亏筹之言有诗遗之己酉其说复尔亦验今秋高眼至予迎谓之曰予今无功名妄想矣子非再来以亏筹相语乎偕坐而笑高眼睥睨良久谓予曰子今虽不亏然亦亏举首矣今年春秋作解头吾已属之他人子当诗赋荐予亦未甚信其语越旬日榜掲予春秋卷果失利仅以词赋为第二解头春秋则予畏友胡季?也夫许人荐易许以某经荐难乃果如其言岂其尝以举首许季?故不复可以谀我姑以词赋荐许之遂幸中耶抑真有所见耶以丙午已酉之言验之则真有所见亦若可信高眼言既验复来索诗予问其丙午之诗安在则坏烂於酱缶间久矣不复有矣穷则弃其诗达则复索其诗高眼亦转而俗眼耶予所喜者不喜高眼今日谀我之言独喜高眼前日不谀我之言予之心无穷达高眼之眼不当有穷达然後高眼益高而俗眼自俗予不复作诗恐他日复为所弃高眼曰子明年且上第他日见吾将以锦轴装诗进矣予笑曰世间有是人耶眼虽不低俗不可医乃赋吾庭前之梅以清其俗诗曰
请君着眼相吾梅自是羣芳合逊魁但有一般难相处玉堂也似竹篱开
再赠【癸丑十月】
黄金在手亦能挥争奈无钱自忍饥未得酬君钱百万且先持此一篇诗
高眼执去秋笔帖来取相钱验之是醉狂时所书高眼之言则验矣予一穷入髄安得有钱百万以偿相债耶辄效顾虎头施财例以诗予之谚云一字直千金一金汉法一斤金也此诗二十八字是亦二十八千金矣高眼笑曰其如字不堪煮何赠寻贤相士
三载须寻一状元难寻却是状元贤近时横浦梅溪老方是人中第一僊
殿直求赋状元游六街诗
玉丝鞭袅散天香十里栏干簇艳粧但念君恩思报称懒骑骄马过平康
离京留题蒋店
合门传旨放朝参归觐亲庭晓整骖葵藿丹心犹恋恋五云缭绕望宫南
琼瑶为室玉为台隔岸羣花照水开莫道此楼容易上天香曾到此中来
宿珠桥见龙上天
升天旧说有神龙今覩蜿蜒在目中莫道已腾霄汉了愿施霖雨作年丰
赠李枢干三首
身方否极当如泰命到通时亦似穷此事摠皆由自己筭来都不属天工
尽道抡魁世所荣谁知须要似王曾凤池身到浑闲事如董如何岂足称
富贵功名不足夸肯将一第博荣华春分正欲均天下何必长安看尽花
赠达斋术士二首
昔年瓮牖读书时谁许蟾宫第一枝今日误恩才入手便来争说凤凰池
凤凰池上亦何荣道义曾知有利名达则春风天下共穷时晓雨陇头耕
赠吕南叔谈命二首
开口谈天数似麻向人谄笑诧荣华惟君说命能穷理说到精微别一家
龙首皆求到凤池此心只为利名驰吾侪所志惟天爵厚禄高官摠不知
再赠寻贤相士二首
逢人说相不求钱春色湖边一醉颠眼法自高人几看不寻富贵只寻贤
奸蔡邪丁两贵臣目光不瞬漫精神相师若有寻贤眼莫看包羞禄位人
再赠陈高眼二首
高眼先生本姓陈閲人多矣妙通神地炉传得麻衣法恐是希夷身後
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 10:30:16-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>