<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="目录,原序,卷一,卷二,卷三,卷四,卷五,卷六,卷七,卷八,卷九,卷十,卷十一,卷十二,卷十三,卷十四,卷十五,卷十六,卷十七,卷十八,卷十九,卷二十,卷二十二,卷二十三,卷二十四,卷二十五,卷二十六,卷二十七,卷二十八,卷二十九,卷三十,附录,雪楼集全文在线阅读,雪楼集全文在线下载,大玄古籍书库">
<meta name="description" content="元代诗文别集。30卷。程钜夫撰。《四库全书》曾据两淮马裕家藏本编入别集类。卷首有元至正六年(1346)欧阳玄序,明洪武年间彭从吉序,至正十四年李好文序,《元史》本传,程世京(程钜夫诸孙)撰《雪楼年谱》。据诸序,可知今存30卷本《雪楼集》的编刊过程是:程钜夫去世后,由其子程大本辑录诗文,编为45卷文集,请揭傒斯校正,并缮写收藏于家。至正四年,由程世京执至京师,请欧阳玄、李好文写了序。至正十八年由海路携《雪楼集》南抵于福建,并由程世京、揭汯重编为30卷。至元二十三年刻于建阳,仅成前10卷,书肆就毁于战火。明洪">
<title>雪楼集_程钜夫_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">雪楼集</span> <br/>
          作者： <span class="inputVal" id="bkauthor">程钜夫</span> <br/>
          朝代： <span class="inputVal" id="bkdate">元代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">类书文集,诗文集,完结</span> <br/>
          字数： <span class="inputVal" id="bknum">[book_length]268331</span> <br/>
          说明： <span class="inputVal" id="bkdec">元代诗文别集。30卷。程钜夫撰。《四库全书》曾据两淮马裕家藏本编入别集类。卷首有元至正六年(1346)欧阳玄序,明洪武年间彭从吉序,至正十四年李好文序,《元史》本传,程世京(程钜夫诸孙)撰《雪楼年谱》。据诸序,可知今存30卷本《雪楼集》的编刊过程是:程钜夫去世后,由其子程大本辑录诗文,编为45卷文集,请揭傒斯校正,并缮写收藏于家。至正四年,由程世京执至京师,请欧阳玄、李好文写了序。至正十八年由海路携《雪楼集》南抵于福建,并由程世京、揭汯重编为30卷。至元二十三年刻于建阳,仅成前10卷,书肆就毁于战火。明洪武二十八年(1395)全帙始获刊行。今存《雪楼集》30卷就源于洪武刊本。卷1—9均为《玉堂类稿》,所收主要为应制之作及朝廷典册,卷10为《奏议存稿》,卷11—13为记,卷14—15为序、引,卷16—22为碑铭,卷23为铭、箴、赞、说等,卷24为题跋,卷25为题跋、杂著,第26—30为诗,诗未按体裁类编,卷30最后是词。卷30附有1则识语,说明刊刻过程,并提到奉礼部勘合,取《雪楼集》“以补书府之阙”。卷末为附录,收有揭傒斯撰《程公行状》、危素撰《程公神道碑铭》、吴澂撰《晋锡堂记》、欧阳玄等人撰《程公小像赞》等一组有关资料。程钜夫的文章比较拘谨,那是因为受到题材及作者身份的限制,他的诗则不同,磊落俊伟,气格较高。以诗而论,近体诗比较浅显,但古诗多遒警之句,相当有特色。如《和陶诗》韵味的古雅,《奉饯学舟老先生之武陵》意境的沉着真挚,都能给读者留下较深的印象。程钜夫历仕诸朝,是元代的元老重臣之一,朝廷典册多出于其手。《雪楼集》是元代主要的诗文集之一,历来受到有关学者的重视。</span> <br/>
          封面： <span class="inputVal" id="bkimg">Z_19524.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]雪楼集
[book_author]程钜夫
[book_date]元代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]类书文集,诗文集,完结
[book_length]268331
[book_dec]元代诗文别集。30卷。程钜夫撰。《四库全书》曾据两淮马裕家藏本编入别集类。卷首有元至正六年(1346)欧阳玄序,明洪武年间彭从吉序,至正十四年李好文序,《元史》本传,程世京(程钜夫诸孙)撰《雪楼年谱》。据诸序,可知今存30卷本《雪楼集》的编刊过程是:程钜夫去世后,由其子程大本辑录诗文,编为45卷文集,请揭傒斯校正,并缮写收藏于家。至正四年,由程世京执至京师,请欧阳玄、李好文写了序。至正十八年由海路携《雪楼集》南抵于福建,并由程世京、揭汯重编为30卷。至元二十三年刻于建阳,仅成前10卷,书肆就毁于战火。明洪武二十八年(1395)全帙始获刊行。今存《雪楼集》30卷就源于洪武刊本。卷1—9均为《玉堂类稿》,所收主要为应制之作及朝廷典册,卷10为《奏议存稿》,卷11—13为记,卷14—15为序、引,卷16—22为碑铭,卷23为铭、箴、赞、说等,卷24为题跋,卷25为题跋、杂著,第26—30为诗,诗未按体裁类编,卷30最后是词。卷30附有1则识语,说明刊刻过程,并提到奉礼部勘合,取《雪楼集》“以补书府之阙”。卷末为附录,收有揭傒斯撰《程公行状》、危素撰《程公神道碑铭》、吴澂撰《晋锡堂记》、欧阳玄等人撰《程公小像赞》等一组有关资料。程钜夫的文章比较拘谨,那是因为受到题材及作者身份的限制,他的诗则不同,磊落俊伟,气格较高。以诗而论,近体诗比较浅显,但古诗多遒警之句,相当有特色。如《和陶诗》韵味的古雅,《奉饯学舟老先生之武陵》意境的沉着真挚,都能给读者留下较深的印象。程钜夫历仕诸朝,是元代的元老重臣之一,朝廷典册多出于其手。《雪楼集》是元代主要的诗文集之一,历来受到有关学者的重视。
[book_img]Z_19524.jpg


[book_title]目录
钦定四库全书　　　　　集部五
雪楼集目録　　　　　　别集类四【元】
卷一　　　玉堂类藁一
制诏　　谕　　　册文　　祭文
斋意　　青词　　祝文
卷二　　　玉堂类藁二
制词
卷三　　　玉堂类藁三
制词
卷四　　　玉堂类藁四
制词　　表　　　牋　　致语
卷五　　　玉堂类藁五
敕赐碑
卷六　　　玉堂类藁六
敕赐碑
卷七　　　玉堂类藁七
敇赐碑
卷八　　　玉堂类藁八
敕赐碑
卷九　　　玉堂类藁九
敕赐碑　记　　　应制诗　赞
卷十
奏议存藁
卷十一
记
卷十二
记
卷十三
记
卷十四
序　　　引
卷十五
序　　　引
卷十六
碑铭
卷十七
碑铭
卷十八
碑铭
卷十九
碑铭
卷二十
碑铭
卷二十一
碑铭
卷二十二
碑铭
卷二十三
铭　　　箴　　赞　　说
祭文　　祝文　　书　　　啓
卷二十四
题跋
卷二十五
题跋　　杂着
卷二十六
诗
卷二十七
诗
卷二十八
诗
卷二十九
诗
卷三十
诗　　乐府
臣等谨案雪楼集三十卷元程钜夫楼钜夫初名文海以字行建昌人雪楼者郢州有白雪楼钜夫尝以名其寓故世即以是称之钜夫少与吴澄同学宋末从季父飞卿入元遂留宿卫世祖奇其才改授应奉翰林文字累官翰林学士承旨追封楚国公諡文宪事蹟具元史本传钜夫宏才博学被遇四朝忠亮鲠直为时名臣虞集尝称宋季士习卑陋以时文相尚病其陈腐则以奇险相高江西尤甚钜夫始以平易正大之学振文风作士气元代古文之盛实自钜夫创之苏天爵元文类亦録钜夫古文十余篇大抵皆制诰碑版纪功铭德之作而不及其诗盖生平所注力者在此其顺宗諡册诸篇元史亦有取焉诚以庙堂制作温厚典雅有合於训诰遗风足为欧阳修王安石等嗣音固非南宋以来雕镂藻缋者所可及也钜夫所撰如玉堂类稿奏议存稿及诗文集杂着本各自为部其子大本合辑为四十五卷门人掲傒斯校正之此本并作三十卷乃至正癸卯其曾孙溍所重编刋校未竟至明洪武甲戌诏取其书入秘阁越明年始刋成之云乾隆四十五年五月恭校上
总纂官臣纪昀臣陆锡熊臣孙士毅
总　校官【臣】陆费墀

[book_title]原序
雪楼集原序
声音与政通文章与时高下原其始则理与气合道与时合要其归则亦泯然而无间三代而上醇乎醇者也汉犹近古其文则雄伟浑厚由其气质未漓故其发为声音者似之魏晋以降剥剖分裂作者厖乎不醇岂风气乖而习弗善与至唐韩柳氏出起弊扶弱剗垢易新遂为後世作者之宗匠宋盛於前而靡於後金则无以议为也我国家以泰初混龎之气开辟宇宙世祖皇帝合南北为一家于斯之时人物之生辟犹春阳始达生意奋发甲者毕坼勾者毕出挺英扬蕤骈荣竞秀条逹畅茂滋息雨露而收其实者也公生於宋淳佑巳酉当我宪宗嗣服前之二岁至至元丙子江南始平遂以侍子入见寻命入翰林年方壮也自始识学至於有立其所以储精畜思藏器待时郁而未施者固天所以遗圣明之世膺作兴之运以恢宏大业黼黻太平者也公之文悉本於仁义辅之以六经陈之为轨范措之为事业滔滔汨汨如有源之水流而不穷曲折变化合自然之度愈出愈伟诚可谓一代之作者矣初世皇之在潜邸也已喜儒士凡天下之鸿才硕德靡不延访招致左右爰暨即位乃考文章明制度兴礼制乐为天下法一时名士彚征并进文采炳蔚度越前代如王文康公鹗王文忠公磐李文正公冶太常徐公世隆内翰图克坦公履之俦多前金遗逸皆为我用惟公南来际遇隆渥逮事四朝四十余年虽出入显要而居侍从之列者有半仕履之久一人而已故其谟谋献纳输忠尽职一寓之文古所谓立德立言而不朽者公其有马今其存者内外制词及诸襍文若干篇诗若干首乐府若干首摠四十五卷仲子大本之所録也呜呼盛哉公讳文海字钜夫後避武宗御名以字行雪楼其号云至正十有四年岁在甲午四月生明前一日後学李好文谨序

[book_title]卷一
钦定四库全书
雪楼集卷一　　　　　　元　程文海　撰
玉堂类藁
制诏　　谕　册文
命中书省从新整治制
朕自即位以来累降诏旨图治惟勤绩效未着盖司民政者抚字乖方居风宪者弹劾失当不能副朕爱恤元元之意今命右丞相达尔罕左丞相阿固台中书省官从新整治其布告天下凡在官守自今以始洗心易虑各尽乃职贪污败政者责罚黜降亷勤公正治有成效者特加陞擢期於政化流行黎民安业共享和平之治合行事理条列于后
命左右相诏【至大元年七月】
中书政本也军国之务大小由之朕自即位以来厉精求治爰立辅相以总中书而期年于兹大效未着岂选用之不当欤何万几之犹紊而羣生之寡遂也今特命左丞相塔斯布哈为中书右丞相太保奇塔特布济克为中书左丞相统百官平庶政便者举行弊者革去一新综理诸内外合行大小事务并听中书省区处闻奏违越者论罪於戏设官分职慎毋紊於条纲持盈守成务先安於黎庶
皇庆改元诏【至大四年九月】
朕赖天地祖宗之灵纂承圣绪永惟治古之隆羣生咸遂国以乂宁朕夙兴夜寐不敢怠遑任贤使能兴滞补敝庶其臻兹敛时五福用敷锡厥庶民朕之志也踰年改元厥有彞典其以至大五年为皇庆元年
延佑改元诏【正月丁未】
惟天惟祖宗眷佑有国朕自即位于今四年比者隂阳失和星芒示儆岂朕躬修德之未至欤抑官吏之未选而政令之或乖欤思以回天心召和气侧身修行实切余衷庸勅攸司各共廼职爰布惟新之令诞敷济衆之仁可改皇庆三年为延佑元年於戏以实应天爰聿新於庶政用孚有衆同保合於太和
谕立鲁斋书院
谕陕西行省行台大小诸衙门官吏人等中书省奏御史台言故中书左丞许衡首明理学尊为儒师世祖皇帝在潜邸尝以礼徵至六盘山提举陕右学校文风大行西台侍御史赵世延请依他郡先贤过化之地为立书院前齐哩克琨总管王某献地宅以成之延请前国子司业某同主领教生徒乞降旨拨田养士将王某量加旌劝准奏可赐额曰鲁斋书院仰所在官司量拨系官田土入学奉朔望春秋之祀修缮祠宇廪饩师生务在作养人材讲习道义以备擢用从本路正官主领敦劝行省行台常加勉励其王某令有司别加旌表仍禁治过往使臣官员人等毋得在内停止?渎饮宴聚理词讼造作工役应赡学产业书院公事毋得诸人侵扰彼或恃此为过作非宁不知惧
顺宗皇帝上尊諡册文
臣闻显亲所以为子追远所以厚民矧必百世祀而位弗隆为天子父而养弗逮流光积庆爰集眇躬亦既践阼而缵先猷是宜称秩而跻庙祏以循彞典以逹纯诚钦惟皇考皇帝渊穆有容神明莫测文孙文子锺至爱於两宫宜君宜王膺具瞻於四海当璧之祥未卜弃屣之迹已遥兴言欲报之恩昊天罔极对越有成之命夙夜惟寅昭哉玄德之升圣矣生知之异衍莫衍於昌後嗣而有天下孝莫孝於配前烈而茂本支念兹继体之初实切终身之慕谨遣摄太尉某奉册宝上尊諡曰昭圣衍孝皇帝庙号顺宗伏惟明明降监序于祖宗攸跻攸宁永锡祚胤谨言
皇后玉册文【皇庆二年二月】
皇帝若曰朕荷天地祖宗之佑皇太后之训嗣大历服思底于治必树元配表正六宫咨尔翁吉喇特氏是我家世戚嫡嗣所自出积德流庆肆啓尔来嫔于朕淑慎孝恭令誉昭闻承命慈闱爰正尔位今遣摄太尉右丞相图固勒授尔玉册玉宝命尔为皇后惟天地定位万物以生日月并照万国以明君后合德万化以成上以事上帝承宗庙下以亲九族正万邦为朕内助惟尔之贤其永念厥德履中体顺俾圣母暨予一人以宁匪惟尔嘉天亦永相念尔共享我有国钦哉
皇太后加上尊号玉册文
维延佑三年岁次乙卯三月巳酉朔越二十有二日庚午皇帝臣【御名】谨稽首再拜言臣闻正始之道王化之基尚矣况母仪天下德厚功隆者哉钦惟仪天兴圣慈仁昭懿夀元皇太后陛下开两朝之帝业绍祖宗之正传旷古所稀於斯为盛以臣凉菲鞠育教诲底于有成定神器而措诸安遏乱略而反之正不动声色天下归仁惟我圣母全德之致也自登大位八方谧清华夏蛮貊罔不率俾亦惟我圣母泰宁之应也日月星辰循其轨天地祖考降之祜九族既睦品物咸亨持盈守成臣何力焉亦惟我圣母福庆之积也然而治效方隆徽称未备宜益崇高之号允合天人之心是用参稽典礼惓惓恳恳谨奉玉册玉宝加上尊号曰仪天兴圣慈仁昭懿夀元全德泰宁福庆皇太后钦惟陛下得一以宁至静而方慈俭为宝茀禄是康永锡祚胤俾炽俾昌受兹显号万夀无疆臣钜夫诚懽诚拚稽首再拜谨言
祭文斋意　青词
皇太后遣使祭诸神文一十九首
后土【平阳路】
坤灵承天子育万有丕基攸托元造以成念兹长乐之安居实自无疆之厚德爰伸信指少逹纯诚以报以祈永扶昌运
东岳泰山【泰安州】
山岳之重尊岱为宗配天芘民国赖禔福端居长乐密藉洪休礼具报祈益昌祚胤
南岳衡山【潭州路】
祝融紫盖屛蔽天南清淑之灵无远弗届【同上】
西岳华山【华州】
太华峙秀上司金天灵贶所加年丰物富【同上】
北岳恒山【保定路曲阳县】
奠兹朔野仰止恒山凛然风威降佑作善【同上】
中岳嵩山【河南】府路
嵩神峻极天地之中兆祉发祥均于四表【同上】
江渎【成都府】
川渎共尊维江之永滔滔南纪泽及迩遐长乐安居实永洪润报祈兼举流祚无疆
河渎【河中府】
啓沠自天界于中土睠言福泽端共灵长【同上】
淮渎【唐州】
桐栢之源实参名渎格于幽显惟神是司【同上】
济渎【怀孟路】
导沇发祥源清行远利泽之性潜显无殊【同上】
东海【莱州】
三神出没百川朝宗朝阳既升景贶斯至安居长乐敢昧所原因报有祈永绵丕祚
南海【广州】
扶胥黄木厥有典文匪今斯今邦国徼福【同上】
西海【河渎附祭】
虞渊泛滥水环神州涵佑蓄祥流光景命【同上】
北海【济渎附祭】
玄冥之壑鲲化之池是为灵渊皇图式固【同上】
东镇沂山【登州】
琅琊穹隆作镇东夏蓄泄云雨集于休祥长乐静深敢忘鸿佑报祈备举益巩丕基
南镇会稽山【绍兴路】
夏后登封玉帛万国灵光永祚今古攸同【同上】
西镇吴山【陇州】
汧岐之间古称吴岳金方巨镇平秩西成【同上】
北镇医巫闾山【高州】
奕奕龙山有周已显仰高锡厚永奠皇图【同上】
中镇霍山【霍州】
隂阳之交必有崇镇蟠深锡钜奠于土中【同上】
翁郭察图建宫殿祭文四首
太岁
伏以肇建皇居载安黼座仰岁君之镇静惧役事之震惊穆卜刚辰式陈明荐伏愿京邑翼翼奠此八方四维福禄穰穰至于万年亿载
后土
伏以帝居肇造黼扆载安惟尔有神实司后土式伸昭告以格洪休伏愿万国来朝共仰京都之壮丽亿年当宁永凭神力之护持
九良
伏以皇居肇造黼扆载安惟尔九良之神实司土木之柄辄陈菲荐用介繁禧伏愿极正京畿来梯航於万国尊瞻帝座保福禄於亿年
安吻告诸神
伏以宫殿肇新始安螭吻神只拥护用介鸿休穆卜刚辰式严祀事伏愿梯航万国仰京邑以来朝福禄亿年保皇图之永固
天夀节万夀延真宫建醮道塲文二首
斋意
伏以天申休命丕承积庆之基序属孟秋适届诞弥之旦念生成之有造荐蠲洁以逹诚灵宇载严真游所集爰肃陈於净醮祈上格於高穹伏愿诸福来崇克彰於善应万灵增固永保於无疆
青词
伏以大道无言密啓乾嘉之运七月流火载符夙震之辰爰即琳宫肃陈清醮伏念丕图全付凉德奚堪期迓续於天休必只承於帝命苹蘩蕰藻昭明德之惟馨上下神只赖至诚之可动尚惟纯佑俯赐鉴观伏愿祉锡眇躬保皇基之巩固福隆太母介万夀以怡愉嘉与羣生同臻至治
又行宫建醮事道塲文二首
斋意
伏以天啓皇图用申休命时惟秋孟适届诞弥谨於十七日命万夀延真宫道士一坛就幄殿之次修建正一消灾集庆清醮若干分位肃延飈驭敬演玄科伏愿上帝垂慈衆真降监圣躬康泰享九州四海之隆平太母怡愉同亿载万年之长夀
青词
伏以曰旦曰明密运监观之造载震载夙适逢生育之期爰肃行宫恪陈清醮伏念皇图至重帝命惟新顾夙夜之祗承若渊冰而求济不言善应虽黍稷之非馨有感必通幸苹蘩之可荐敬将诚意仰逹高穹伏愿申命用休保列圣太平之业介福于母奉万年长乐之觞
上亲祀太庙祝文
天鉴祖宗畀兹大宝盈成之会嗣守为难益以美名中心怵惕洁齐荐见只奉明禋啓佑无疆式臻康乂
长春宫建金籙醮道塲文八首
斋意
伏以仰荷皇仁获承大宝夙夜祗惧恐上拂於至和天地监临矧升闻於凉德乃自去秋而後雨泽愆期复於暮春以来星芒示儆爰感隂阳之沴将为民物之灾实深太后之惊疑益重眇躬之寅畏侧身修省?意祷祈谨命某官某道士於四月初五日就长春宫啓建上清正一金籙清醮二千四百分位修崇道塲七昼夜之科蒇教至某日满散蠲消既往之灾迓续方来之庆伏愿两仪恊序二气致祥列星循度以安行诸福应诚而毕至风调雨顺咸孚万国之懽心时和岁丰永底慈闱之至养
风伯祝文
爰自去秋迄今春季时雨不降暴风频兴云垂斾而屡褰泽虽下而未霈复覩乖曜孛于西维不胜恐惧之心庸致祷禳之敬式稽金籙寅事琳宫惟神禀命帝廷实司风柄愿作清尘之瑞大霁鸣条之威相斋事以圆成格天心之仁爱祆灾潜扫膏泽下流清清泠泠俾四时之平秩熙熙皥皥遂万物之生成
雨师祝文
去秋以来种不入土维春之暮星复示灾谨稽金籙之科仪仰扣紫清而禳度赖神只之交助庶肸蠁之潜通惟是明神实司雨泽愿斋坛之清浄致上帝之监观咎证俱消甘霖时若曰阳而阳曰雨而雨实维丰年为君尽君为臣尽臣式寛忧顾
建坛青词
天惟善应顾感召之由人道本无方因祈禳而设教念隂阳之久否复星象之示愆祗即殊庭肃陈清醮蒇事九朝之礼积诚七日之间建金籙之瑶坛啓琅函之玉字伏愿斋忱上逹帝监俯临絶妖孽之萌芽灾星退舍集福禧之润泽甘雨应期下逮羣生悉资余?
九朝青词
飈驭降临望清光而伊迩渊衷修省依道?以惟勤九肃朝仪载陈奏牍伏念惟皇作极理物代天顾雨泽之失期而星芒之示儆愆由眇已虑及羣生按金籙以修斋仰璇穹而请命冀辟蠲消之路幸垂仁爱之心伏愿乾道清夷泰阶正直庶徵各叙三光全而寒暑平六府孔修五谷熟而人民育永同夀母祗绍庆图
三清青词
道妙冲虚无方而善应天心仁爱有感而必通稽金籙以修斋望紫清而徼福伏念尊居人上职代天工自秋以来闵甘霖之閟泽迨春之暮惊祆祲之耀芒岂政令之失中抑膏泽之不下侧身恐惧稽首祈禳伏愿眷顾渊衷祓除沴气五风十雨臻禹畴肃圣之时亿载万年奉文母怡愉之乐普资庶品同享太平
昊天青词
眷命为君遇烖而惧见道知象有感则通稽首蘂珠荐诚苹藻伏念位托臣民之上身膺历数之归自顾菲凉未堪艰大不雨妨於东作有星孛于西维莫测其端岂无所自贡緑章而罪已回苍昊之好生伏愿下监斋忱潜消沴气天其申命方开熙洽之期神之格思益介简穰之祉
后土青词
天高听下本仁爱以为心地静德方必顺承之有道仰观谴告俯切战兢力祈上下之平成敬啓仙真而禳禬伏念尊居五位望系羣生方兹徯雨泽之来苏俄复睹星文之谪见深求其故内省诸身岂政令之失宜致隂阳之为咎既腾章於苍昊庸申告於鸿厖伏愿六气惟均庶土交正田耕井饮野闻击壤之谣雨施云行时若配天之泽
雪楼集卷一

[book_title]卷二
钦定四库全书
雪楼集卷二　　　　　　元　程文海　撰玉堂类藳
制词
平章布拉吉达故曾祖父苏布台赠効忠宣力佐命功臣太尉开府仪同三司上柱国公封河南郡王諡忠定制
龙虎风云昔共基於鸿业河山带砺今宜表於骏功矧兹阀阅之崇亶有渊源之自具官某故曾祖父某夙彰孝勇妙藴机权繇侍子而摠戎旃前无坚敌部降人而专帅驭出有劲兵为王前驱靡国不到汴水之恩波未竭牛关之妙筭若神忠义传家勲劳奕世生为柱国亦何愧於古人墓表征西更觉荣於异日宜超爵列并侈仪文胙以名邦锡之美諡盖将为万世之劝岂独慰九京之思於戏披荆棘以立朝廷既无忘於先烈听鼔鼙而思将帅尤有望於後昆尚尔明灵服我休宠可故曾祖母黄古台氏追封河南郡王夫人制
功成治定念股肱肇造之劳善积庆流亦伉俪相资之德爰从夫爵用表世勲具官某故曾祖母某氏禀专靖之姿作孝义之配兵间积苦回文无窦室之诗膝下承顔养志有姜妻之鲤故能悉心事主结髪从军教忠实佐於兴邦树义允仪於中壼宜疏汤沐庶广漏泉象设六珈庙食三室噫缔构经营之匪易家国何殊哀荣终始之所加闺房与及眷惟淑质歆此宠光可
故祖父乌兰哈达赠推忠宣力定远功臣太尉开府仪同三司上柱国追封河南郡王諡武毅制
孝子慈孙之志身欲极於显扬出将入相之家礼何嫌於隆盛顾兹节槩实贯幽明具官某故祖父某胄出名家光分列宿宪宗啓圣勤如博陆於昭宣世祖造邦功过淮隂於齐赵风披霆击地辟天开方期文轨之同大纪旗常之美何滕城遽啓葛阵空存率其伐功幸哉遇西平之有子嘉乃丕绩怅然思李牧之用兵爰申异数之崇仍举易名之典於戏西南七擒七纵山川尚识於旌旗君臣一德一心魂魄谅陪於弓劒庶几英爽不昧宠光可
故祖母乌哩津氏追封河南郡王夫人制
睠惟世臣厥有令妇能辅成其夫子以劢相我国家具官某故祖母某氏名族姬姜华姻秦晋介胄生虮蝨殷雷之劝常闻图像上麒麟鸡鸣之戒有益而又克生名嗣式配前人宜锡宠章以昭善庆爰正鱼轩之秩仍开翟茀之封噫邦君妻曰夫人生虽弗及通侯子为丞相远益有光可
左丞相某加太尉余如故制
朕丕承先烈图任世臣矧居上相之崇宜寄本兵之重具官某业传忠孝德备刚柔弘济多艰勋远侔於周鲁仪刑百辟时可致於唐虞乃睠师垣尚劳边境稽我祖宗之已试惟卿父子之克堪庸加掌武之阶以佐修文之治於戏循名责实朕方务於止戈论道经邦卿尚勤於补衮可
左丞相某加太尉余如故制
惟军国虽异容而文武非二道眷惟左辅实曰兼资具官某德器素闳声华甚懋往丞执法台阁生风晋侑秉钧官僚承式材无施而不可功有位而乃成宜寓本兵以隆政柄於戏佐万机之任深有赖於股肱折千里之冲谅不逾於尊俎可
故荣禄大夫江浙等处行中书省平章政事旺扎勒图特赠効忠宣力定远功臣开府仪同三司太尉上柱国追封林国公諡武宣制
三千同心祖宗所以致王业四百并建国家所以醻世勲矧予政路之良实尔义方之懿宜伸异数追奬纯诚故具官某忠智而静深雄毅而笃惠风云不爽蚤参绦灌於顔行露雨并流迄继甫申於藩翰方迓旬宣之绩遽兴殄瘁之嗟庚桑之祝非虚甘棠之咏益远是用加之显号諡以令名爵超五等之崇秩视三公之重既端兵本仍位国桢匪惟漏泽於九京抑以劝功於百执噫汉文之思李牧恨不同时周穆之命君牙庶其率考英魂如在茂渥其承可
故妻某氏追封林国夫人制
祥开鹊印已彰忠孝之全咏着鸡鸣尤美贞贤之助盍伸汤沐追命烝尝故具官某故妻某氏名阀姬姜能臣伉俪蚤播宜室家之誉常怀闵君子之心尚以琼莹俨德容之有素玼兮象揥称命服之甚华犹需列爵之荣乃正小君之位兹伸恤典俯慰永怀噫五鼎万锺木欲静而风不止三槐九棘源之深者流必长嗟尔淑灵歆予懿泽可
参议中书省事贾钧父中奉大夫江西等处行中书省参知政事居贞特赠推忠辅义功臣银青荣禄大夫平章政事追封定国公諡文正制
同心同德时允赖於经纶懋赏懋官礼必兼於崇报粤我祖宗之谟烈孰为左右之忠良【阙】
具官贾某故父某官某材足以开物成务行足以范世格民奋繇阀阅之英出佐风云之盛嘉猷则告於内自结主知非道不陈于前有裨圣学仁言甚溥介节弥坚肆文武之兼资当中外之重寄筹帷幄则举无遗策维藩屛则隐若长城民歌贾父之晚来国美召公之日辟方南行而膏隂雨倏上骑而比列星兹惟图任之新缅念老成之逝是用酬庸锡号节惠易名啓山砺河带之书晋青绶银章之秩仍登宰路下贲玄墟庶几少极於哀荣于以具隆於幽显噫毕公之亮四世慨弗逮於仰成申伯之揉万邦尚遹观於济美顾惟英爽不昧宠光可
故母李氏追封定国夫人制
慎终追远桮棬之泽犹存崇德报功汤沐之恩不废矧名臣之齐体宜宠数之称情具官贾某故母李氏琬琰内彰筓笲素习柔嘉维则蚤嫓美於姬姜儆戒相成寖陞华於将相懿彼阃中之范宛其林下之风乃睠象贤足占裕庆兹用追荣石?申锡泉扃慰报本之深思励教忠之大义以光窀穸以重烝尝噫生也有涯虽未竟六珈之饰没而不朽庶其安五鼎之歆可
特进平章政事嘉珲特加开府仪同三司太子太保太尉平章军国重事上柱国封魏国公制
元良毓德羽翼之寄匪轻丞弼均劳股肱之义无间肆予迩列亶有世臣宜兼命数之隆式示眷怀之渥具官某忠勤而明济侃直而惠和由阀阅之茂勲为邦家之伟器荐更中外练逹古今属当代邸之迎功参平勃继预汉廷之拜位次萧曹方有赖於恊恭岂遽宜於勇退兹用进登亚傅光辅前星兵民之要务是咨祖祢之名封并绍申阶掌武仍视秉钧蔚居柱石之间雍容廊庙之上於戏入承储极保身体者望之深出侑政机关军国者任之重益充令誉伫徯嘉猷可
特进平章嘉珲故曾祖父达吉斯特赠効忠翊运保德功臣开府仪同三司太傅上柱国追封魏国公諡康懿制
报功王者之令典显亲人子之至情矧世笃於忠贞宜上寻其渊懿爰加赠锡以极褒崇具官某故曾祖父某凉土奇材金方间气功名着代未应谢艾之可专器识絶伦岂独韦宗之所覩睠惟良嗣入作荩臣迄流庆於孙曾亶有光於家国兹用指魏邦而啓宇遵周法以易名六字表功三能开府顾遗荣之甚腆非盛德其孰堪於戏七世侍中盖不坠日磾之训四朝元老又安知长乐之夸英爽故存钦承毋怠可
故曾祖母梁氏追封魏国夫人制
齐夫人三初未闻於王命汉侍中七世共美於家风睠我臣上扬其祖祢伉俪之重褒恤是宜具官某故曾祖母梁氏西方之美人东汉之旧族君子偕老相大国而显诸侯天下复平居北堂而称命妇赏既延於後嗣位盍正於小君盖考德必论其世者欲浚忠厚之源列爵必从其夫者以着贞顺之効兹为懿泽尚贲幽扃可故祖父锡哩特赠推忠佐命宣力功臣开府仪同三司太师上柱国追封魏国公諡贞献制
云台烟阁居多故国之臣玉阙金城代有良家之子世虽殊而事不异功若旧而报则新具官某故祖父某胄出相门身逢圣运窦融朝汉义固取於尊王由余入秦功不逾於定霸孰若攀龙而附凤讫观归马而放牛蔚为将帅之良兼寄兵民之重光辅五朝之弓劒弘开万里之版图垂裕本支流芳简册是用表勋作諡建府经邦仍申胙於大名俾从歆於显考备于追饰慰此遗忠噫始赏而复公侯事信有超於往牒受祉而施孙子灵其不昧於宠章可
故祖母田氏追封魏国夫人制
因亲以显亲大父之功已报无爵而从爵小君之号宜加典礼是常哀荣斯至具官某故祖母田氏毓珍令邃主馈高华谅每戒於怀安故首明於归往聿致登坛之拜终膺胙土之恩为室家之道其义丰为子孙之谋其効远足光内则盍列世封噫五楘诗存无复平生之闵六珈仪盛犹当永世之传歆此明纶安于显佑可故父资德大夫云南等处行中书省右丞赠银青荣禄大夫平章政事諡毅敏阿噜加赠秉忠执义威远功臣开府仪同三司太师上柱国追封魏国公改諡忠节制
衽金革而不厌劲气犹生闻鼓鼙而兴思遗忠可録矧此岩廊之彦乃其堂构之良宜洊追崇用垂广劝具官某故父某官赠某官某堪舆伟器阀閲名流耿上谷之有弇克当父任李西平之得愬足绍家门七纵七擒百战百胜威憺羌髳之外境踰秦汉之先筹略无遗旬宣不废顾王旅甫临於交趾而将军乃病於壶头遂致其身式开厥後兹用增封大国进列上公号以显庸諡以协行表邦家之八柱视宰路之多仪祖祢均恩闺门与庆匪独荣其幽壤抑以视於昕朝噫保乂王家永念为臣之不二光昭令德亦惟有子之能贤宠秩有章歆嘉无斁可
故母王氏追封魏国夫人制
积行累功爰致上公之位抗尊齐体宜从大国之封用衍殊荣式绵遐庆具官某故母王氏清心玉映淑德兰芳彤史增华内则素宜於家室绥章延宠中权获展於边陲克相令终俱膺燕誉彞鼎之刋不泯庭阶之祚未央衮绣有严禕褕斯称以申夙夜儆戒之劝以慰雨露凄怆之怀噫侯母通籍禁中惜徒存於旧典将军题碑墓上庶共享於荣名可
荣禄大夫遥授平章政事中政使翰林学士承旨兼修国史三宝努特授金紫光禄大夫上柱国遥授中书左丞相封蒲国公余如故制
笃近举远盖有国之弘规崇德象贤乃为臣之盛美虽已班於宰路犹未究於宠章洊锡殊荣於昭异眷具官某名家令器治世通材知无不为将顺之忠夙着行思可乐显扬之孝弥彰肆予临御之初与有翊扶之绩爰跻迩列仍长禁林念旦夕承辟之孔勤信夙夜在公而无忝克循先烈亶谓世劳用啓誓於山河并申名於柱石服兹新命践厥旧官於戏日磾之侍汉宫遂流芳於七叶伯冏之为周正因托誉於百篇罔俾前修独专往牒可
张氏第二代嗣师封正一嗣师太清演教妙道真君制
盖闻古先哲王莫不以清静宁民为本公孙有大隗之访陶唐有赤水之往所以博求至理在宥天下也朕甚慕之张氏正一之教其几是乎今有司以嗣师位号为请惟师嗣守道器遗荣冲引尚安所事名然继宗开绪纳俗安善之迹不可弗表也宜有显称以致遐仰可张氏第三代系师封正一系师太清昭化广德真君制
道之大原出於天而成之在人有汉天师之绪远矣微其子孙善世善承不怠益大孰济登兹是以代有异人出禆治化朕既加号於嗣师而系师景行焯灵昭于简册渺然自拔功成不居经不云乎上德不德是以有德可
资德大夫中书左丞刘正故祖父聚赠资德大夫中书右丞追封清国公諡昭懿制
惟祖宗之於子孙犹水木之有源本末之茂者本必大流之深者源必长睠予近弼之忠良亶自前人之积累具官刘某故祖父某重珪叠组之名裔三百余年之故家当世未夷含章不耀居家理而宗族称其孝与人善而乡党服其仁积是庆余克昌厥後迨其孙而始大尽为臣之匪躬法度森严而台阁风生政事亷平而声誉日着朕博询於舆论俾佐秉於国成嘉乃贤劳推其所自是用晋登宰路陞锡崇阶开大国之新封稽易名之旧典以光幽壤以示昕朝於戏忠孝以事其君尚不负传家之托公侯必复其始庶几发潜德之光顾尔英灵服我休命可
故祖母何氏追封清国夫人制
夫有克家之妇教子以施于孙国推追远之恩尊祖以及其妣眷予丞弼锡以宠褒具官刘某故祖母何氏慈孝着于闺门勤俭刑于宗族卿慙於长嗟家世之中微徵後有謩幸公侯之始复雪涕指墓碑而激厉延师资经训之菑畲迨至成人遂登膴仕朕既获忠良之用兹不忘教养之功惜哉賫志於重泉于以追荣於愍册啓封大国正位小君於戏生也有涯虽未究六珈之饰没而不朽庶几安五鼎之歆尚尔有灵服我休命可故父忠赠荣禄大夫大司徒追封清国公諡简穆制
立身扬名以显父母者人子之大孝昭天漏泉以为恩泽者国家之至仁眷予丞弼之贤亶有渊源之自具官刘某故父某躬服道义誉闻家邦不卑小官尝为禄仕厌?市锥刀之污下效孟氏之三迁念祖宗门户之高华慕燕山之教子维天福善为朕得人凡中书政本之良皆平日义方之懿子欲养而亲不逮身虽没而名则彰是用陞锡崇阶晋司邦教啓大封而赐履节壹惠以易名庶极哀荣具隆幽显於戏家声益大始赏而复公侯遗泽无穷受祉以施孙子顾惟英爽不昧宠光可
故母孙氏追封清国夫人制
母贵以子爵从其夫録善追荣已致上公之位抗尊齐体宜膺大国之封用衍殊恩以劝有位具官刘某故母孙氏毓芳名族主馈高闳宾祭恪恭内则可仪於九族闺门雍肃家人知有於严君勤俭以相其夫诗礼以训其子使朕获忠良之佐而国资经济之才惜不迨禄养於庭闱是用锡宠光於泉壤爰正小君之号以慰纯孝之心於戏五鼎万锺木欲静而风不止三槐九棘源之深者流必长尚尔淑灵歆予茂渥可
中奉大夫中书参知政事额卜德哷勒故曾祖父们色勒喇卜丹赠昭文馆大学士资德大夫追封吉国公諡忠懿制
士怀忠义虽百世以如生泽及子孙乃积善之余庆睠予辅弼亶有渊源具官某故曾祖父某以间世之才得不传之学九州之外五经之表固自有人三辰之运六气之行如指诸掌知白旄黄钺之显西土率箪食壶浆以迎王师举父子以偕来至孙曾而方大是用崇阶进秩文馆陞华胙以名邦锡之美諡匪独荣其幽壤抑以示於昕朝於戏德闇而章所以慰烝尝之怵惕世济其美庶几增门户之光华其服殊恩以康乃後可
故曾祖母巴特玛氏追封吉国夫人制
言不出阃盖妇道止於幽闲没而扬名待子孙而後贵显睠良臣而论世宜恤典之追荣具官某故曾祖母某氏范正闺闱德宜家室知儆戒相成之道每惧怀安当艰难共济之时首明归往庆延後嗣职代天工被之象服以是宜岂曰禄养之不逮於戏德惟迈种故取实於既熟之余福至如川其养源於初发之後服兹命数佑尔云来可
故祖父北京路穆呼哩乌齐尔巴咱尔罗丹前赠推诚宣力功臣光禄大夫平章政事追封吉国公諡明襄制
天生贤佐弼予一人国有宠章迨其三世式彰孝治载在赞书具官某故祖父某官某卓尔奇才生於絶域父子为师友在家盖有异闻学术贯天人中国若合一契於草昧而知天命奋节义以迎王师仕历累朝庆延後嗣是用畴庸锡号节惠易名封肇啓於名邦秩仍崇於宰路载隆典礼备极哀荣於戏逝不可追者亲扬名以显德何以加於孝事君则忠迪尔後人歆予成命可
故祖母呼巴氏追封吉国夫人制
贤者有後由子以施于孙国之至仁尊祖以及其妣以隆辅弼以劝臣工具官某故祖母某氏淑慎其仪柔嘉维则恭俭而中礼富贵而不骄儆戒相成有以相其夫子茀禄是荷用垂裕於後昆慨逝者之如斯嘉芳名之不朽是用疏封大国漏泽九原岂特以慰其家盖将使显于世於戏哀荣备矣庶几全追远之恩云仍保之则亦有无穷之闻顾惟不昧歆此宠章可
故父翰林学士承旨正奉大夫伊卜德噶罗丹赠推诚守正功臣金紫光禄大夫大司徒柱国追封吉国公諡忠简制
惟世祖皇建有极而衆贤聚在本朝左右辅弼罔匪正人先後奔走亦多吉士至於天人袐奥之絶学皆其家世授受之真传及临事而有为顾无施而不可永怀旧德默契予衷具官某故父某官某刚毅而惠和广博而精粹在阶庭为良子弟学术可以名家在朝廷号贤公卿中外称其善政晚以耆老久侍禁林嗟哲人之云萎幸良嗣之克肖是用易名旌善锡号表勲啓山砺河带之书晋紫绶金章之秩仍掌邦教以光玄墟於戏不朽者名虽死之年犹生之日欲报之德移子之孝为臣之忠英灵如存宠光不替可
母咱纳克布氏封吉国太夫人制
母以子而贵臣以孝为忠然令名夀考人不能兼而禄养逮亲古所罕见日侍慈顔之燕喜予嘉政府之纯臣具官某母某氏毓秀高华持身法度言动不踰於阃阈宾祭必备於情文勤俭以相其夫故夙夜在公而忘其家事诗礼以训其子故亷慎律已而保其令名尽妇道而尽母仪宜家人而宜後嗣肆朕得忠良之助其可忘教育之勤是用正位小君疏封大国于以着克家之美于以彰锡类之仁於戏象服六珈仪可为於内则黄髪千岁养永就於南陔茂对宠光以绥夀祉可
荣禄大夫遥授平章政事商议中书省事太子詹事卫率使何玮故祖父渊赠推诚宣力功臣银青荣禄大夫大司徒追封易国公諡武宣制
积功累行以忠厚而起家沿流遡源施恩泽而追远畴若予采诒厥孙谋具官何某故祖父某昔守乡邦宅心惠政全民保境载父老之口碑立身扬名见子孙於身後慰其幽壤我有宠章於戏取实於既熟之余德可忘於迈种养源於方发之始福之至也如川迪尔後人歆予休命可
故祖母邓氏追封易国夫人制
惟天福善积庆以兴其家有国报功尊祖以及其妣予嘉忠荩厥有渊源具官何某故祖母邓氏出自名门嫔于右族懿范隆於闺阃义方笃於家庭有子能贤既没身於王事及孙而大克尽道於帝臣式啓国封俾从夫爵于以光於幽壤于以劝於明廷於戏在邦在家闻逹本无於二道惟忠惟孝死生俱享於令名其服殊恩以康乃後可
故父易州等处行军千户兼军民摠管伯祥赠推忠保节功臣仪同三司太保上柱国追封易国公諡忠毅制
尽忠之士虽死如生积善之家其後必大眷此岩廊之彦乃其堂构之良爰遡庆源肆颁愍册具官何某故父某官某雄毅而明敏忠智而清深粤从总角之年早已脱頴而出从其父而犯不可测之敌忠所事而复不共戴之雠衆推将帅之才身际风云之会燕南陲赵北际固自有人金先灭宋後亡俱尝戮力谋屈羣策勇冠三军攻城每拔栅以先登临战尝裹创而出陈方王旅欲吞於江汉而将军乃病於壶头莫赎其身式开厥後爰举褒崇之典仍兼命数之隆节惠易名建邦啓土载加爵秩备极哀荣岂但以慰其家盖将使显于世於戏北风易水嗟壮士之不还黄河泰山暨汝封而长在英灵不泯宠命其承可
故母杨氏追封易国夫人制
兴家必有令妇锡爵则从其夫矧在位之忠良实积庆之垂裕宠疏汤沐光贲泉扃具官何某故母杨氏名阀姬姜能臣伉俪清俭以立门户勤劳以济艰难利家人夫妇之贞内则素严於闺阃闵君子车甲之盛中权获展於边陲其身嗟梦幻之几何遗泽幸阶庭之益衍是用肇封大国正位小君以慰霜露凄怆之怀以申夙夜儆戒之劝於戏侯母通禁中之籍旧典徒存将军题墓上之碑荣名与享服我休命迪尔後人可
故母郭氏追封易国夫人制
功成治定念股肱宣力之劳善积庆流亦伉俪得贤之助爰从夫爵用表世勲具官何某故母郭氏贞淑范於闺闱慈孝闻於婣族闵其夫子永歌五楘之诗教以义方远慕三迁之懿眷惟良嗣作我荩臣端由内则之贤盍正小君之位以光窀穸以重烝尝於戏副筓六珈嗟死生之契阔云仍百世尚福泽之便蕃顾尔淑灵服我休命可
母叶氏封易国太夫人制
子之禄逮其亲扬名以显朕以孝治天下锡类有恩惟元臣之忠良皆母氏之圣善将以成其家庆肆肇啓於国封具官何某母叶氏淑慎其仪柔嘉维则虽被服之盛不与君子而偕老而正位乎内允恊家人之利贞维以永年幸哉有子直言正论出而扬蹇蹇之风愉色婉容入则奉融融之乐教忠有自宠锡是宜贲以象服翟车荣其黄髪儿齿於戏南陔所以美孝子乃风化之表仪北堂称曰太夫人亦邦家之光耀永绥夀祉茂对休嘉可
荣禄大夫大司徒知太常礼仪院事田忠良故曾祖父嗣叔赠昭文馆大学士中奉大夫追封赵国公諡忠毅制
求忠臣必於孝子厥有本原啓大国而为诸侯及于祖祢斯惟懋赏以待殊勋具官田某故曾祖父某泰而不骄仁者有勇事亲以礼心剿形瘵於汤药之间与物为春近悦远来於干戈之际允能安集仍识依归矧死事之蹟未忘而作善之祥有在追加异数庸荅遗忠於戏袨服丛台初誓山河之砺带图形烟阁益绵家世之轩裳遐想幽贞尚知明命可
故曾祖母曹氏追封赵国夫人制
六世同居义盖由於中馈一门俱显礼必及於从封爰布明纶俾跻列土具官田某故曾祖母曹氏心存孝敬训着柔嘉人无间言骨肉之情甚懿事资内助里闾之盛益深卒为开国之臣是曰宜家之妇冠于族党庆在子孙用兹汤沐之颁相彼烝尝之祀於戏佩其象揥虽已厚於平生申以丹书尚有光於永世可
故祖父子成赠资德大夫尚书左丞追封赵国公諡武康制
遡渊源而论德相望百年崇班爵以报功是为再世以推念祖以励立身具官田某故祖父某蔚为时英凛有将略此父此子因心之孝则同为国为民仁言之利已溥乃若出奇而清州里决策以向朝廷临财能亷敌忾甚勇方迓鹰扬之用聿兴豹隐之思远迩相从湛浮自得盖遗荣於晚节以垂裕於後昆兹用指赵分封遵周作諡官列羣公之次秩超九命之华褒恤有加情文斯称於戏长弓大箭莫图汗马之劳赤舄衮衣已极为臣之贵往歆茂典益衍庆源可
故祖母陈氏追封赵国夫人制
恩纪旁流妇人从夫之爵荣名上及臣子尊祖之情宜畀丝纶以光簠簋具官田某故祖母陈氏躬有淑德嫔于义门婉娩听从之无违儆戒相成之不怠先人後已为矜式於中闺睦族宜家袭仪刑于前辙卒啓孙枝之盛盍齐公衮之尊用举彞章俾詶永慕於戏龙旗承祀想欣朱紫之森罗翟茀以朝犹有丹青之彷佛可父润授光禄大夫大司徒封赵国公制
有学名家父以是传之子惟天福善禄所以逮其亲自昔所难於今为盛式隆孝治载在赞书具官田某父某识洞贯於天人誉蚤闻於朝野结知世祖言如响之应声辞爵天朝身自量而甚准谓有生之定数盍取夀而舍名维以永年幸哉有子肆朕龙飞之始备殚翼戴之诚信有心传灼知天命是用仍封乡国晋陟地官既以励於教忠亦以资於养志於戏驭臣之柄在爵禄朕不敢私老成於国为蓍龟尔尚无隐益绥夀祉只服宠章可
故母吴氏追封赵国夫人制
母贵以子爵从其夫虽未尝逮禄养於生前岂不可追荣名於身後具官田某故母吴氏毓芳名阀主馈高闳宜室家而夫妇利贞事舅姑而婣旋称孝庆延後嗣名列忠臣属当临御之时备着翊扶之绩父荣封国庆夀衮之方开母实抗尊怅慈顔之已远爰正小君之号以慰九原之思於戏其生也荣其死也哀允为殊遇事君以忠事亲以孝是在後人可
雪楼集卷二

[book_title]卷三
[集部,别集类,金至元,雪楼集]
钦定四库全书
雪楼集卷三　　　　　　元　程文海　撰玉堂类藁
制词
故平章政事萨里赠推忠守正佐理功臣太傅开府仪同三司上柱国追封徐国公谥忠肃制
绍筑水之封盖仰思於基构列云台之像亦追念於股肱惟兹世劳在昔先正有美忠嘉之克肖眷言褒恤之是宜故具官某惇大而直方刚毅而亷洁以阀阅之胄而加之博学以鼎俎之器而济之纯诚独发奸谋冀回渊听谴不辞於九死刑迄正於四凶文祖知其匪躬具臣为之愧色乃若旬宣之绩暨夫绥定之勋惠洽闾阎恩加庠序剸烦治剧而事皆可法兴利除害而知无不为兼衆循吏之所仅能有古名将之所不逮家无余积涂有公言方观长孺之在朝人皆知惮缅徯玄成之正已天不憗遗兹用胙以徐方跻于周傅表功锡号节惠易名视台宰之多仪簉邦家之八柱昭予令典慰尔遗忠於戏华屋山丘深起思贤之咏白云弓劔谅深扈圣之勤尚敷遗於後人益对扬於休命可
故妻鸿和纳哩罕氏追封徐国夫人制
积行累功之盛爰致公封匹尊齐体之贤宜从夫爵匪独光其家祭抑以焕於国章故具官某故妻某氏毓自名家嫔于贵族鸡鸣着咏知妇德之无违鹄峙在庭昭母仪之有素云何不淑蚤尔长归追封汤沐之恩俯慰桮棬之感於戏褘衣阙翟空留服饰於丹青石室金縢尚继勲名於带砺谅惟懿识不昧钦承可
妻宗氏封徐国太夫人制
锡之山川既追崇於大国宜其家室亦正位於小君以励忠臣以彰孝治故具官某妻宗氏清心玉映淑德兰馨相馈祀於高华所期偕老抚遗孤於艰棘乃曰未亡後嗣赖以有成名阀因之不坠盍佐北堂之养俾从东土之封於戏膏沐谁容宁慕六珈之盛饰风猷未远庶几二惠之能贤其服殊恩益修内训可
丞相托克托故曾祖父固都斯追封某王制
家国同休表生平之为善渊源远被宜奕世之流芳粤若孙曾为吾丞弼爰推恩於欲报兼示眷於具瞻具官某故曾祖父某禀间气於两仪之间称奇材於六合之表风流誉处虽梗槩之无传阀阅声名尚光华而有耀克昌厥後以迄于今用追禭於多仪并申荣於三世以昭令德以廸远猷於戏贵震一方故国之风云已矣爵超五等中天之雨露湛然英爽未渝钦承无怠可
故曾祖母某氏
积善降祥於子孙而益着报功崇德虽伉俪而必偕用称情文亦彰孝治具官某故曾祖母某氏相中闺於裔土妇礼无违啓後嗣於清时家门未憗誉齐三凤功恊一夔用沿开国之封追畀从夫之爵於戏周礼下王后一等当知在昔之匪轻萧氏有丞相八人弥觉於今之
为盛柔嘉如在懿惠其承可
故祖父且锡勒
加恩泉壤有国所以劝功尚论本原後嗣於焉济美荣其大父慰我元臣具官某故祖父某世载贤称亲逢圣作会孟津者八百咸秉盛心列要服于五千悉归至治乃风猷之弗替而声教之所渐代有其人不忝厥祖睠在廷之三俊实承祀之诸孙宜极追崇用昭眷倚於戏王公皆爵孰如君命之荣伯仲能贤伫见家声之振肆惟幽哲歆此殊章可
故祖母某氏
翟茀以朝莫起小君於窀穸龙旗承祀宜从大父於烝尝用劝造邦亦嘉尊祖具官某故祖母某氏以名门之懿淑为令妇之表仪庆集子孙国赖栋梁之助恩均昭穆家传带砺之盟再命所加九京斯显於戏坐间银鹿谅知终列於王官肘後金章惜不及观於相印永惟柔识尚服明纶可
故父雅雅
同心同德事不间於古今懋赏懋官谊无分於存殁睠此赞襄之彦资其扬显之心具官某故父某惇厚有闻忠贞弗懈日磾归汉胄本出於王家伯冏事周职莫亲於仆正执干戈而卫社负覊絏以从君勲在五朝勤非一日用啓承家之庆仍居佐命之功冒九死而不可囘挺然臣节佐万机而能有守简在朕心观俊宅之尽忠见义方之善教爰推罔极追锡有章於戏四世五公掩前闻而独盛一门三戟喜同气之相辉尚顾宠绥益安显祀可
母欢台氏封康国太夫人制
来章有庆肇开西土之封寿考维祺方受北堂之养从颁汤沐俾侑旨甘具官某母某氏名世高门宜家令配蚤资内助五朝之翼亮无违晚邵母仪三季之忠勤有自光分鼎席誉盖槐庭肆予孝治之时副尔显亲之志於戏通侯子为丞相昔列迁书邦君妻曰夫人今昌鲁语嘉承茂渥益介期颐可
故荣禄大夫河南江北等处行中书省平章政事何玮赠推忠佐理同德功臣太傅开府仪同三司上柱国追封梁国公谥文正制
允文允武遽兴殄瘁之嗟懋赏懋官庸举报崇之典故具官何某家传忠孝德备柔刚事军旅而敦诗书生阀阅而习政务践敭台省惮汲黯之在廷勤勩蕃宣式樊侯之维翰教兴庠序惠洽闾阎论事後成败国之蓍龟以身佩安危朝之柱石朕方求助天不憗遗兹用胙以召棠跻于周傅表功锡号节惠易名视台宰之多仪簉邦家之八柱昭予异眷慰尔遗忠於戏华屋山丘深思贤於既往丹书带砺应济美於方来尔其顾歆是为不朽可
故妻张氏追封梁国夫人制
锡之山川既追荣於先正宜其家室亦有位於小君以彰国恩以励臣节故具官何玮故妻张氏诞生名阀来嫔高闳淑慎其身既百年之偕老柔嘉维则将永世以流芳爰锡丝纶从封汤沐於戏正位乎内虽死之日犹生之年在後之人行已也恭事上也敬尚惟不昧服我异恩可
赵王专故曾祖父巴雅尔罕赠宣忠恊力翊卫果毅功臣太傅开府仪同三司上柱国驸马都尉追封赵王谥武毅制
古今大义莫重君君而臣臣国家异恩岂但亲亲而贵贵睠予懿戚代有伟人自其祖之匪躬至于今而五世忠勤益着典礼宜崇某王某故曾祖父某胄出名门身逢圣运年方龆龀从太祖以西征约结婚姻尚帝姫而敦好累建开疆之伟绩遂为佐命之元勲迄流庆於孙曾亶有光於竹帛兹用赠之周傅王此赵邦簉八柱以承天列三能而开府表功锡号节惠易名於戏爵至於王甚盛蔑以加矣世济其美尔祖其与享之毋忘宠章是在後嗣可
故曾祖母齐国大长公主阿老罕布济克追封皇高祖姑赵国大长公主制
肇造兴邦赖臣子翼扶之力相成有道实皇家肺腑之亲褒恤宜崇哀荣斯至某王某故曾祖母某神明毓粹智略超凡决胜运筹凛有丈夫之风烈起家裕後聿开戚畹之王封为室家之道其义丰为子孙之谋其效远追惟懿行盍胙大邦用衍丝纶有光窀穸於戏丕谟丕烈予亦念於前人维孝维忠尔尚佑于後嗣谅存英爽不昧钦承可
故祖父阿尔布哈赠怀忠竭力效勇定远功臣太师开府仪同三司上柱国驸马都尉追封赵王谥武襄制
尽忠効节闵予戚里之贤沿流遡源嘉乃世臣之後诞扬恤典载在赞书某王某故祖父某以太祖之外孙尚世皇之季主富贵固其素有居上不骄智勇可谓兼全遇战则克是以生名家之子迄能为死节之臣丕显其先式开厥後是用迁封大国峻秩上公锡号表勲易名叶行旌邦家之一柱视宰路之多仪以发幽光以隆孝祀於戏九京可作赖有不朽者存奕世其昌保此无穷之闻英魂如在茂渥其承可
故祖母伊埒追封皇祖姑赵国大长公主制
於惟帝姫下嫔世戚虽生於宫掖车服不系其夫而施于子孙家国俱赖其助肆敷愍册式慰孝思某王某故祖母某穠矣棣华粹然玉质在室不烦於姆训为妇克尽於壼仪始自正家咸咏肃雝之德居然生子聿为节义之臣是用追啓新封进迁大国於戏若稽恤典名位何以复加垂裕後昆富贵所以长守尚惟不昧歆此殊恩可
丞相特穆岱尔故曾祖父苏海赠翊运宣力保大功臣太尉开府仪同三司上柱国追封归德王谥武烈制
水注而为江河其发源也必远木大而为梁栋其植本也必深积盛德於百年嘉元臣之三世惟有是似曰笃不忘具官某故曾祖父某从太祖之肇基为元勲而佐命金甲琱戈而亲行阵筚路蓝缕以啓山林如霆如雷张六师之声焰于疆于理开万里之版图闻鼓鼙而兴怀幸孙曾之济美兹用分茅以胙超爵而王仪既视於秉钧阶仍升於掌武表功柱国定谥易名诞锡殊恩远彰前烈於戏有余之庆始赏而复公侯不朽者存受祉以施孙子顾惟英爽不昧钦承可
故曾祖母伊苏衮氏追封归德王夫人制
录善追荣既封王而裂土抗尊齐体宜锡爵以从夫具官某故曾祖母某氏先正令妻元臣王母宜家宜室致门户之方兴如山如河想德容之甚盛丕昭壼范庸拓沐封於戏颜如舜英慨浮荣之易落书藏金匮尚令闻之无竆惟尔淑灵服兹休命可
故祖父布拉吉达赠推诚保德定远功臣太尉开府仪同三司上柱国追封归德王谥忠武制
立身扬名嘉元臣之尽孝报本反始原祖德之自来乃备哀荣肆颁命数具官某故祖父某生为名将蚤事太宗効忠於宪皇授钺之时迄平钦察宣力於定庙帅师之日遄有中原从世祖当潜见之初扈王旅征西南之国驻点苍下大理言听计从拔善阐平云南师武臣力旋有征南之役俾代亲王而行天不憗遗衆所嗟惜观我家成大一统之业皆累朝有不二心之臣流庆本支为今柱石是用表勲作谥掌武视仪聿作国桢肇开王爵备密章之异渥慰泉壤之遗忠於戏一门万石之家盖益修於孝谨四世五公之盛尚永笃於忠贞佑尔後人钦予宠命可
故祖母额森氏追封归德王夫人制
云台麟阁越在昔之造邦翟茀朱幩盍从夫而有爵载扬恤典庸备追荣具官某故祖母某氏名阀姫姜能臣伉俪柔嘉维则既正位於室家儆戒相成迄流芳於彛鼎宜其象服衍以脂田於戏五楘诗存无复平生之闵六珈仪盛犹当永世之传歆此明纶安於显祏可故父穆尔呼察赠推忠佐理同德功臣太师开府仪同三司上柱国追封归德王谥忠贞制
尽忠之士虽死犹生积善之家其後必大睠予良弼庆自前人具官某故父某智勇而靖深雄毅而明敏左右世祖平定云南旋扈圣於武昌入与谋於家国维时中统讨叛济南攻城每拔槊以先登对垒尝裹创而出阵方王旅藉虎臣之力而将军遗马革之屍莫赎其身式开厥後兹用显庸赐谥超爵分封跻三事以经邦表一柱而开府追荣身後式慰孝思於戏龙虎风云秉国嘉象贤之嗣山河带砺剖符峻异姓之王益阐幽光永垂来裔可
故母苏尔台氏追封归德王夫人制
忠於君孝於亲既极报崇之典正乎外位乎内宜旌伉俪之贤是生伟人爰立作相盍疏汤沐以重烝尝具官某故母某氏琬琰自将笄笲素谨身闲内则蚤积顺於闺门庆衍後人寖陞华於宰辅兹用从封茅土光贲幽扃慰报本之深思励教忠之大义於戏孰不美副珈之饰生也有涯庶几安列鼎之歆没而不朽可
故丞相和拉布哈赠【阙】　　　功臣太师开府仪同三司上柱国追封归德王谥忠献制
皇皇帝业念祖宗创始之难翼翼世臣备国家报功之典故具官某奋由阀阅勇赴勲名相我世皇时维中统省台院寺详酌古以建官文物典章新造邦之立政致规模之宏远备左右之勤劳胡不百年可为一慨兹用王之大国位以太师既晋陟於阶勲复兼崇其谥号以彰旧德以励羣工於戏异姓封王命数蔑以加矣长富与贵忠孝所以守之尚迪後人钦承休命可
故妻某氏追封归德王夫人制
念旧追荣朕所以王异姓抗尊齐体邦称曰君夫人爰均国恩俾从夫爵故具官某故妻某氏必有令德乃嫓元臣朝廷有仪谅闺门之有度仁义相接亦夙夜之相成何间幽明益崇命数於戏夫夫妇妇泽既被於重泉君君臣臣义当明於奕世淑灵不昧宠命其歆可故知枢密院事达勒达哈赠効诚正义安远功臣某官追封某谥某制
洪惟皇祖於铄武功厥有御侮之臣备着扞边之绩用疏恤典式表殊恩故具官某起自世家奋为名将前无坚敌既累奏於肤公愿为忠臣遂益坚於大节究观终始盍备哀荣赐谥表勲增秩超爵於戏国家之恩侔天地无间显幽君臣之义昭日星惟殚忠孝尚迪来裔钦承宠嘉可
故妻某氏追封某夫人制
嘉我世臣已备报崇之典闵其君子亦惟伉俪之贤爵俾从夫恩昭追远故具官某故妻某氏笃生华阀作嫓高闳宜于而家岂但矜其车甲劝之以义谅不废於君臣迄致良人终为名将载嘉懿范爰畀愍章诞啓新封以光窀穸於戏万锺五鼎惜无偕老之年副笄六珈祭以如生之礼尚惟不昧钦此来歆可
故中书右丞相达尔罕哈喇哈逊故曾祖父达尔罕奇吉里赠推忠佐命宣力功臣太师开府仪同三司上柱国追封顺德王谥忠武制
观宰相系年之表近闵良臣慕帝王有真而来远思乃祖爰稽恤典诞播明纶故具官某故曾祖父某卓识超羣沉几先物我太祖当在潜之际怯烈氏有害正之谋闻奸宄刻期而肆凶乃昼夜间行而上变我故有备彼乃成擒方凉土之未臣帅师克夏出金人之不意反斾平燕惟此有不二心之臣是以成大一统之业泽流孙子世笃忠贞嗟宰木之成隂盍分茅而列壤是用秩三公之贵爵超五等之崇节惠易名表勋锡号於戏风云龙虎尚想见於当时带砺山河期有光於奕世英灵如在宠命其歆可
故曾祖母喀尔沁氏追封顺德王夫人制
勋莫大於造国念昔先臣爵所贵於从夫昭兹懿范爰申赠典以既朕心故具官某故曾祖母某氏生有淑姿长谐嘉偶室家闵君子谅每戒於怀安食浆迎王师故首明於归往足光内则盍列世封於乎通籍禁中惜音容之已远题碑墓上庶名誉之俱传歆此异恩昌于後裔可
故祖父达尔罕博罗齐赠叶忠翊亮定远功臣太师开府仪同三司上柱国追封顺德王谥忠毅制
皇皇帝业念开国之元勋翼翼世臣嘉象贤之有子身亡而功固在骨朽而名如新爰着赞书式隆恤典故具官某故祖父某惟昔厥考乃心先朝义固有於君臣情实均於父子策勋盟府推第一之萧何为将世家亦无双之李广延赏作千夫之长平金收屡战之功迨及贤孙蔚为名相瞻言先正有慨予衷是用仪视公台封开王爵表崇勋而锡号节二惠以易名於呼功加於时泽乃垂於後嗣世济其美名勿坠於前人尚尔有知服我休命可
故祖母旺扎勒岱尔氏追封顺德王夫人制
考德必论其世者欲浚忠厚之源列爵必从其夫者以着贞顺之效伉俪之重褒恤是宜故具官某故祖母某氏静柔其德淑慎尔仪夫既象其父贤汝亦称其家妇诞敷漏泽光贲幽扃於呼异姓封王盖以勋劳之旧父业传子勉旃忠义之家尚尔淑灵歆予宠命可
故父达尔罕囊嘉岱赠宣忠孝节保大功臣太傅开府仪同三司上柱国追封顺德王谥忠愍制
事君致身克绍前人之烈生子似父聿为名相之家萃忠孝於一门历祖孙而五世载敭异渥光贲重泉故具官某故父某沉深善谋果毅冠世蚤从宪庙有事西川转战无前既累奏骏功之捷忘身临难不幸遗马革之屍世怜死事之忠天厚积善之庆成季之勋未泯纪于太常西平之子复贤光于奕世是用爵跻极品号表崇勋既视秩於三公复易名於二惠以旌大节以励羣工呜呼既死无复生惟荣名之不朽盛德必有报在尔後之能承国有异恩朕之笃意可
故母托逊哈纳氏追封顺德王夫人制
光荣累世睠我忠臣之门赫奕殊恩显尔夫人之德维兹之泽实自其原故具官某故母某氏慈顺可贞静嘉有则良人节义必是妻能劝其夫後嗣忠贤非是母曷生是子爵至王而极矣国之礼亦宜之於呼如山如河既追锡小君之号宜家宜室实有开奕世之祥益衍庆源永垂来裔可
御史中丞托欢母旺扎勒氏封顺德王太夫人制
车服之系是夫者妻之道身名之显其母者子之贤肇锡嘉名有光世阀具官某母某氏笃生贤嗣世我良臣致忠孝之有传亦保怀之能教是用因先王爵称太夫人於呼召虎旬宣惟召公而是似鲁侯燕喜寿鲁母以攸宜钦我宠章受兹介福可
皇太后故曾祖父追封济宁王谥忠武阿齐诺延济勒追封鲁王仍諡忠武制
洪惟寿母用宏济于艰难肆朕眇躬获丕承于上下推毓庆两朝之本宜追崇四世之亲尊号皇太后故曾祖父追封某王某天挺英豪世积忠厚服勤太祖奄有庶邦逮事世皇遂为懿戚惟当今之圣善皆先世之冲和虽已啓於王封犹未蔽于朕志庸加异数改锡大邦仍忠武之嘉名备哀荣之盛典於呼黄河如带泰山如砺国其永存新甫之栢徂徕之松庙斯孔硕尚歆景命允建外家可
故曾祖母某氏追封鲁忠武王妃制
世为后族实显有功夫乃妇天故从其爵式衍东朝之庆益疏戚里之封尊号皇太后故曾祖母某氏德为母仪言为内则风化素彰於闺壼祚胤乃正于家邦是生吾母之慈大受天下之养兹用贵其象服胙以龟蒙庸昭泉壤之荣以副宫闱之望於呼贤如明德惜马氏之未王福萃太任底周南之美化尚其幽懿服我休嘉可开府仪同三司知枢密院事额森特穆尔故曾祖父嘉木和尔赠纯诚保德翊戴功臣太尉开府仪同三司上柱国追封泰安王谥武毅制
维师若尚父载嘉继志述事之贤修法有鲁僖爰举崇德报功之典诞敷愍泽光贲幽扃具官某故曾祖父某慷慨激昂果毅沈鸷东征西伐必斩将以搴旗左翼右张实亡身而许国惟太祖之神圣识名臣之子孙用集殊勋大开厥後是用表东岱而赐履超五等而追王既锡嘉名复颁涣号於呼故国非谓乔木丕劳尔先孝子必出忠臣永垂後裔英灵不昧休命其承可
故曾祖母翁吉喇特珍氏追封泰安王夫人制
为妇配名世之家必有令德封王受曾孙之庆是岂常恩爰泝渊源式隆命数具官某故曾祖母某氏贞静着于闺梱孝俭仪于族婣夫子无回顾之忧尊章有善事之誉立功者成其业为国者忘其家维尔之贤克正乎内是以弼亮至于四世忠孝萃于一门俾从列爵之封庸表为善之报呜呼茫茫我土亦曰安若泰山蛰蛰尔孙尚惟生此王国眷焉幽懿歆此明嘉可
故祖父苏尔呼图克赠推诚宣力佐运功臣太尉开府仪同三司上柱国追封泰安王谥忠定制
有大勋劳必世享其禄位追荣典册宜先逮其祖宗睠惟阀阅之家可後宠章之恤具官某故祖父某谋而能断勇而不矜专摧陷廓清之功而弗居备险阻艰难之尝而弗挫述乃祖帷幄之寄啓厥子柱石之隆至于孙而益昌皆其德之未艾是用泰岳中土也以为尔邦王章大名也以为尔爵申以嘉号备其异恩呜呼慨念先朝可谓得人之盛尚迪尔後亦克惟朕之承与国同休其命弗替可
故祖母唐古珍氏追封泰安王夫人制
妇之爵从其夫古今之达道祖之荣及其妣国家之至恩既积显庸宜臻异数其官某故祖母某氏谨身节用嫓德娠贤家门增盛大之基朝宁获忠良之佐上不坠于祖训下益衍於後人所谓世臣亦惟尔敬是用分茅泰岳袭爵真封永以王夫人之称配食忠定君之庙呜呼鱼轩翟茀何殊贵盛於当年瑜珥瑶环尚迪子孙於百世幽灵不昧休命其歆可
故父某官赠推忠宣力赞运功臣太傅开府仪同三司上柱国追封泰安郡王谥武穆博尔欢加赠推忠宣力赞运功臣太师开府仪同三司上柱国追封泰安王仍谥武穆制
开国承家惟克笃於前烈定功行赏以啓佑於後人爰备哀荣庸嘉忠荩具官某故父某官赠某官某勇智佀乎祖父勲业冠乎朝廷在世祖成宗之时备出将入相之绩誓师南指淮海来归转饟西征关陇晏卧降王斩帅絶施劳伐善之言执法秉钧得忧国爱民之体上既委以心腹尔亦竭其股肱蔚为名臣载在史氏虽已加乎宠命犹未惬於朕心是用节惠表勋锡爵啓土追恩既往垂劝方来呜呼天有柱地有维不憗一老河如带山如砺其永世王祢庙有光朕命无斁可
故母追封泰安郡王夫人克哷展氏加追封泰安王夫人制
夫得贤妇子有贤母惟家之隆生违至养死获至恩斯善之报爰疏异渥庸表幽扃具官某故母追封某夫人某氏柔顺利贞恭俭节用以尔茂族相我元臣立非常之功有无竆之闻笃生令子复列中朝袭数世之勋劳保一家之忠厚是用锡河岳之履为汤沐之封以示宠绥式昭愍恤呜呼木欲静而风不止尝闻孝子之悲源之深者流必长尚衍後人之庆眷惟魂爽服此休嘉可
母扎拉展氏封泰安王夫人制
报功者君之仁显亲者子之志用章孝治诞布明纶具官某母某氏有林下风蔚闺中秀嫓德元老宜于而家教子义方利於吾国兼为妇为母之懿备从夫从子之荣是用锡之山川隆其命数昭世闺范称君夫人於戏象服是宜虽君子不能偕老正位乎内而家人见为利贞益介寿祺茂对休命可
雪楼集卷三

[book_title]卷四
钦定四库全书
雪楼集卷四　　　　　　元　程文海　撰玉堂类藁
制词
荣禄大夫平章政事同知徽政院事左都威卫使王桓故曾祖父永安州都监增赠荣禄大夫平章政事追封冀国公谥武康制
尊祖敬宗思广天下之孝序功录德遂及勲臣之先以励事君以劝教子具官王某故曾祖父某官某齐家有法裕後惟仁基四世之忠良备累朝之任使出则为良将帅入而为名公卿具有显庸实由积德是用表勋锡爵节惠易名诞布恩荣式光泉壤呜呼河山渺渺载瞻大国於岐梁子孙绳绳永底厥后为尧舜尚迪尔後式副朕心可
故曾祖母李氏追封冀国夫人制
为国以礼恩宜体於群臣致位崇班封乃及於三代具官王某故曾祖母李氏惟和惟一有德有功主馈共称其贤率下咸服其爱遂锺贤子克收名世之勋施及文孙屹作中朝之佐是用尊以小君之号从其列土之封庶极哀荣以示恩意呜呼积善有余庆必基闺阃之间为国生良臣允副笄珈之盛幽灵不昧明命其歆可故祖父金吾卫上将军知中山府事左副都元帅善赠银青荣禄大夫大司徒追封冀国公谥武靖制
有功当封虽远必録无德不报既往可追矧予宣力之臣复有诒谋之美宜隆命数以备哀荣具官王某故祖父某官某以忠孝立身以仁义发迹用士致其死力治民得其懽心入真定之兵三百余人定中山以南四十二郡不杀降以规赏常捐已以活人为吏则称其廉循为将则号为智勇宜子孙之盛大皆德泽之深长是用仿周法以易名表冀方而啓宇仍跻崇秩庸示殊恩呜呼仕至执金吾缅想勲劳之旧名在太史氏荣书邦邑之新英爽如存休命勿替可
故祖母李氏追封冀国夫人制
我有世臣其功可及於古人称贤妇厥德犹诵于今爰锡宠章俪封大国具官王某故祖母李氏勤俭慈爱柔嘉静恭宗族视为范仪舅姑称其孝谨内勉君子外济时艰发仓廪以赈岁饥脱簪珥以纾民责有脂泽以遗後宜汤沐之从夫呜呼诒厥孙谋夙夜每勤於儆戒烝畀祖妣春秋永治於禴祠苗裔相承昌炽未艾可故父荣禄大夫平章政事佥书枢密院事兼徽政副使左都威卫使赠金紫光禄大夫大司徒上柱国追封冀国公谥忠穆庆端加赠推忠宣力功臣太傅开府仪同三司上柱国仍追封冀国公改谥忠武制
居朝廷之上必有腹心之臣在军旅之中则有爪牙之士惟是二者鲜能兼之缅怀勋旧之贤爰举褒崇之典具官王某故父某官赠某官某番番良士翼翼小心世祖识其有为裕皇知其可任出则扈从警跸入则守卫宫庭营威武而储峙富强军神锋而训习明练平山东镇清口遇赏则辞饟和林剪乃顔有功不伐庶几古之良将信为国之重臣虽握枢衡如在筦库宜後人之允蹈致大赉而啓封表四字以策勋视三公而开府载畴伟绩改锡嘉名呜呼金城汤池嗟不憗于一老岐山壶口今以作于尔邦永袭休明式昌嗣胤可
故母追封冀国夫人李氏仍冀国夫人制
为臣居丞弼以显其亲推恩及祖宗况在其母用光泉壤申衍脂田具官王某故母追封某夫人李氏育德高闳来嫔茂族夫能尽臣道皆内助之得人子复列台衡亦义方之有训虽偕老之诗莫赋而孝养之礼无从是用因子致崇从夫锡爵呜呼父子亦既济美宜大其家名器所以驭臣匪私於汝服予休渥保尔利贞可
妻刘氏封冀国夫人制
国家凡赉於臣工恩泽必加於伉俪盖内有主馈之寄则外尽事君之忠于以见夫妇之体齐而君臣之义大具官王桓妻刘氏相其夫子宜于室家春秋克敬於烝尝夙夜谅多於儆戒用能保其禄位以不坠於箕裘宜锡脂田式昭妇道钦予休命对尔新封可
故金紫光禄大夫平章政事翰林学士承旨秘书监领崇福司事秦国公爱绥赠推诚恊力赞治功臣太师开府仪同三司上柱国追封拂林王谥忠献制
功大者位隆劳多者赏厚备国家之恤典必勋旧之良臣故具官某有服大僚克勤小物既宣力於宪庙复受知於世皇使於四方挺节竆荒之外列于庶位正色周行之间早已历於机衡晚乃分於茅土太息九原之不作若为千载之可传夫官莫隆於师而爵莫贵於王且号以表其勲而谥以着其行具此衆美可谓特恩岂惟旌尔之贤所以为後之劝呜呼身没而名不朽足慰平生邦旧而命维新益昌乃世英灵有濯宠渥其歆可
故妻沙喇氏追封拂林王夫人制
王封异姓特隆念旧之恩妻曰夫人盍俾从夫之爵故具官某故妻某氏位正乎内德恊于中其夫历事於累朝有子咸跻於膴仕盛大固由於世德训戒亦本於闺门庸啓拂林之邦式慰焄蒿之感呜呼死生契阔百两之御百两之将终始哀荣五鼎而养五鼎而祭歆予漏泽佑尔後人可
荣禄大夫知枢密院事穆呼哩封广平王制
国非谓乔木必有勋劳之世臣爵莫贵封王宜畀子孙之贤者具官某乃祖先父累朝元功逮予纂承之初资尔翼助之力左右厥辟握掌武之枢机夙夜在公长周庐之禁卫是用超之五等胙以大邦呜呼丕劳尔先故有生而富贵克笃前烈尚永保於忠贞明听朕言对扬休命可
太保库楚故祖父某追封祁连王制
昔在初载粤有荩臣济朕于艰难保朕于冲幼必乃祖之攸训至厥孙而始彰宜异其愍恤之恩以称其积累之善具官某故祖父某忠厚为本勤俭为基德可致富贵而弗居谋可建功业而弗有故其施於後也大所以食其报也丰是用疏西土而启封超五等而锡爵皆推原其所自庸垂劝於方来呜呼思克荦之邅回以有今日望祁连之峻极庸建尔邦魂兮如生歆兹成命可
故祖母某氏追封祁连王夫人制
论忠臣之功莫大於保其体求孝子之志莫先於显其亲载畴尔庸遂及祖妣具官某故祖母某氏静恭可则勤俭有常惟积善以深培本根宜再传而致位台衮蔚为元老辅朕眇躬既加异姓之王宜命从夫之爵有光门阀式表国恩呜呼魂魄故郷想天山之不改烝尝祢庙谅翟茀之如存不昧祗承式昌嗣续可
故父某追封祁连王制
惟国家之大臣应天地之昌运虽锺河岳之秀实本祖父之贤具官某故父某简质继其前人忠信笃于後嗣乃左乃右在朕有保翼之良惟艰惟勤於今为柱石之重欲报之德每念其先爰啓大邦超上公而命爵载疏美号诏太常而易名增阀阅之光华慰焄蒿之凄怆呜呼父为师子为保既备哀荣君以礼臣以忠尚全终始英魂不爽漏泽惟歆可
故母某氏追封祁连王夫人制
母之鞠育其子正欲大其家声君之宠绥其臣孰若尊其先世爰疏异数昭示至恩具官某故母某氏功见於宜家德足以裕後笃生良辅以保朕躬翼卫於幼冲之时扈从於艰危之际始终尽瘁夙夜在公远追古之名臣蔚为今之元老推其积善之自锡以从夫之封称王夫人建祁连国呜呼非此母不生此子果若人言有其德必得其名时乃天道歆兹明命慰尔幽灵可
开府仪同三司上柱国江浙等处行中书省左丞相拜布哈故曾祖父某官达实端多卜赠服勤济美功臣太保仪同三司追封居延王谥安敬制
父传之子萃忠孝於一门祖逮于孙备哀荣於三世具官某故曾祖父某官某志在功烈心无死生力战则闻皷而不闻金临事则见义而不见利威棱憺乎群国武勇冠於三军方太祖之在潜知历数之有属故见危而授命宁杀身以成仁共怜李广之数奇尚想张巡之眦裂是以王加异姓国啓新封锡号以赞其忠易名以表其节呜呼龙翔黑水昌期曾感於风云蚓食黄泉漏泽仍沾於雨露精神不爽休命惟歆可
曾祖母和斯德济德哷氏追封居延王夫人制
漏泽九泉莫厚於国家之典追荣三代惟施於宰辅之臣矧忠义之相传由闺门之有度具官某故曾祖母某氏儆戒成於夫子教训及於儿孙国尔忘家世载其美追原懿德盍啓新封呜呼在昔艰虞厚报岂图於今日致身富贵长守是在於後人苖裔相承昌炽未艾可故祖父达尔罕托恰勒赠推诚保德功臣太傅开府仪同三司上柱国追封居延王諡庄敏制
事君致身人臣之大节封王列土国家之异恩既忠於前宜荣於後具官某故祖父某驱驰百战终始一心虽身没而名存况父忠而子孝亦天啓於昌运故世产其英贤将军岂恶於生恐伤於义壮士既得其死甘丧其元此汝所以存心於理宜其有後是用诞颁爵号以答勋庸昭乃辟之弗忘俾尔孙之有劝呜呼闻皷鼙而思将帅如见平生指带砺而誓河山庶几不朽精神如在恩渥其歆可
祖母额森诺郭苏德哷氏追封居延王夫人制
君臣以义合故有死事之臣夫妇以德从必获称家之妇克兼是美宜享其荣具官某故祖母某氏淑慎其仪柔嘉维则若夫若子继没於三军为母为妻独守於一节是用乃孙之贵载加大国之封呜呼如山如河缅想克宜於象服于疆于理尚惟永胙於脂田昭尔幽灵歆予休命可
故父赠扬武守正功臣太保仪同三司追封延国公諡忠节布哈穆尔加赠扬武守正定远功臣太师开府仪同三司上柱国追封居延王仍諡忠节制
朕思良将为有死之将军世选尔劳惟象贤之济美録功惟重颁爵故超具官某故父赠某官某业绍祖宗才兼文武杖节边陲之外甫脱命於累囚息肩卿监之中复闻谋而上变大建征西之府以为逐北之图彼乃惧而诈降尔竟归而遇害惟天福善生子世家虽已锡之山川宜益尊其名号以励後世以慰当年呜呼马革裹屍独杀身而报国虎头食肉终啓土以封王尔魄如生朕命维允可
故母阿尔台呼塔噶氏追封居延王夫人制
尽忠为臣既封王而列土正家有妇宜锡爵以从夫具官某故母某氏妻道可书母仪可则其夫死事力求屍於莽中负骨来归上祈哀於阙下鞠躬尽瘁守节持家?然母子之依致此公台之贵缅怀贤范益厚徽章呜呼副笄六珈尚想宜家而宜室万锺五鼎庶几事死如事生佑尔後人歆予宠命可
故母托里氏追封居延王夫人制
嫓贤伉德既克称於名家厚本浚源乃笃生於良辅慨违至养庸畀恤章具官某故母某氏幽闲之姿贞顺之行内而正其闺阃外则和於族婣生备尝於艰难没宜跻于祭祀是用改从王爵封以居延下齐夫子於玄台上配尔姑於祢庙呜呼母之爱其子咸愿致於公台朕以广其恩故特隆於命数其歆景命允迪後人可
妻布雅木齐氏封延国夫人制
惟国家推恩而命爵於夫妇齐体而抗尊彰厥有常达于庶位具官某妻某氏生於盛大之族嫔于忠孝之门贞静纯和既克勤于中馈儆戒畏慎谅多赞于夫君宜加汤沐之封以为伉俪之重益勉妇道用相尔家可御史大夫巴图母某氏封泰安王太夫人制
官德懋者莫大於亲荣济世美者实原於母训诞敷命数光贲庭闱具官某母某氏蚤以名家嫔于华胄事尊章而尽礼处婣族而可仪夫克成其大勲助由中馈子能继其先志教有义方宜疏泰岳之封庸正小君之位呜呼三牲五鼎养喜逮於亲年副笄六珈贵盍齐於王者其承景命永介寿祺可
银青荣禄大夫安南国王遥授湖广等处行中书省平章政事陈益稷加金紫光禄大夫余如故制
委质归朝既去逆而効顺以爵驭贵宜崇德而报功诞播明纶用孚衆听具官陈某知畏天者事大期保境以全民慕帝王之有真见几而作惧祖宗之不祀自拔而来以忠孝之诚受知於世皇蒙天地之恩嗣封於故国始者周王之赫怒伐罪吊民终焉舜帝之诞敷班师振旅彼迷不复尔守弥坚拯溺救焚从王师凡一再举适舘授粲留湖右几三十年身历事於四朝志不渝於初节肆朕践阼亟其来朝是用增新秩以示恩仍旧封而授职呜呼内宁外抚朕不忘铜柱之南近悦远来尔益拱辰星之北祗若休命永肩一心可
仰山慧慈灵感昭应大通禅师加封慧慈灵感昭应大通正觉禅师制
佛法本空实慈仁而利物神道设教大变化以无方某山某禅师自唐会昌以来有小释迦之号因缘出现知几刼之修来愿力宏深致二神之献宅大哉德施之普岿然江水之西爰即旧封肆加美諡呜呼求神通索妙用未尝有为畏天命闵人穷是乃正觉隂翊王度永镇名山可
仰山显德仁圣忠佑灵济王加封显德仁圣忠佑灵济广庆王福德圣仁忠卫康济王加封福德圣仁忠卫康济顺庆王制
山川出云为雨者是名曰神功烈在民则祀之乃古之制有嘉灵迹爰锡赞书某山某王能自得师聿来胥宇乘蜿蟺扶舆之气为聦明正直之神水旱疾疫之不常遇烖辄祷伯仲埙篪之相应如响随声兹既达於予闻其并增於美号呜呼为民请命故致力於山灵明德惟馨继自今其世享祭则如在感而遂通可
太保库楚妻旺扎勒台氏封应国夫人制
朕闻家人正而天下定鹊巢应而王道成盖国之本在家而女正位乎内有嘉贤淑作俪元臣具官某妻某氏生后族之中服女师之训配其爵位宜而室家是用贵因其夫荣开大国肆诞敷於明命其祗服於训词於戏邦君之妻曰夫人乃古之制妇人以义劝君子惟汝之贤钦念宠嘉益勤敬戒可
御史大夫伯都母王氏封泰安王太夫人制
国之名臣必有内助之美家之孝子必有母训之严自昔予闻于今乃见具官某母王氏贞静表于闺阃慈俭仪于族婣方良人任社稷之劳必劝以义及有子任耳目之寄克教以忠勋庸备载於鼎彛命数犹稽於象服爰锡从夫之爵以慰爱亲之心於戏被山带河虽君子之不待前周後鲁於贤嗣以攸观永笃忠贞以介眉寿可
通奉大夫侍御史赵世延故祖父蒙古汉军征行大元帅按扎尔赠推忠勋庸功臣太保仪同三司上柱国追封秦国公諡武宣制
应天顺人惟祖宗之仁圣建邦啓土亦将帅之勤劳睠比盈成申之褒赠具官赵某故祖父某官某才兼文武德备忠良挺不世之姿佐方兴之运率师灭夏莫不望风而降假道破金咸谓自天而下以帝王之兵不杀为本故秦蜀之衆长驱而平遂收百战之功迥出诸将之右慕兴唐之英卫老不辞难方佐汉之良平谋无遗策九京不作千载如生是用进位台衡表勋柱石冠四字以锡号节二惠而易名荣开白社之封载在丹书之府呜呼望三千之组练古名将何以加渺百二之山河尔嗣孙其是似尚维英爽歆此宠嘉可
故祖母白氏追封秦国夫人制
夫将帅之後有清白之名必闺阃之间有勤俭之教具官赵某故祖母白氏出於令族配我良臣起从诸王历事五帝南征北伐当建业之难内抚外攘受总戎之寄赏则均於士伍功必让於偏禆惟尔谨身节用以正乎家劳心焦思以淑于後施于孙子允称执法之中在我国家宜赠从夫之爵以正位号以极哀荣呜呼生将门归将门独秉诗书之训始妇道终妇道是膺象服之宜魂而有知歆予景命可
故太傅录军国重事录太医院事依前开府仪同三司宣徽院使领大司农司事特尔格赠推诚佐理翊戴功臣太师开府仪同三司上柱国追封秦国公諡忠穆制
丰水有芑储材式遗於子孙南山得贤图任正资於耆旧遽亡一监孰作九京故具官某乔木世臣高山景行推前人未?之志广太上好生之仁全活知几百人出入将五十载贰公宏化为商鼎之盐梅事君致身作周邦之屏翰弼亮四世终始一心生虽极於显庸没盍伸於恤典是用胙之大国跻以上公锡号而表勋易名而开府於戏载瞻西土永怀德义之言啓迪後人益赞邦家之固英魂不爽宠命其承可
故妻辉和尔通郭罗氏追封秦国夫人制
慎终追远本盖系於家人崇德报功恩式隆於恤典故具官某故妻某氏毓芳名族作俪元臣约婚爰自於初年历夫艰阻归国竟寻於旧好宜其室家事姑备孝养之隆教子熟义方之训缅怀贤范加厚徽章虽文驷雕轩生未正小君之号然鸾诰象服没犹荒大国之封尚克歆承式昌嗣续可
故妻冉氏追封秦国夫人制
朕闻生荣死哀礼无先於爵赏男外女内义莫重於人伦所以録既没之勋庸推而及平生之闺阃故具官某故妻冉氏慈孝而恭俭贞静而淑和作配世臣号称贤妇胙既开於大国封可後於从夫於戏副笄六珈岂异当年之荣耀山河百二尚贻後嗣之昌隆咨尔幽灵服我休命可
妻张氏封秦国夫人制
咨尔故具官某妻张氏妇人从夫爵者也尔夫以四朝元老为我近臣九京不可作矣用开大国以封之跻上公以赠之惟尔尽妇道以正家笃义方而教子肆颁异数以慰尔死生契濶之思其益敬恭永对光宠可
某官布拉吉达封河南王制
抚帝业之艰难爰恩将帅啓功臣之盟誓宜及子孙咨尔在廷听予作诰具官某知明识远心广体胖勋名克笃於前人藩翰久勤於外服昔将平於内难朕大投艰方深计於中途卿独决进志存弼亮身佩安危所谓社稷之臣盍享尊荣之报廼复烦於机务非示宠於忠良是用命汝袭诸侯王以长守於富贵归丞相印以自养於寿龄既不远於京师可以时而朝觐允资重望坐镇一方於戏表河之南念尔乃祖乃父为国之屏敬哉有土有民永建厥家母弃朕命可
光禄大夫同知徽政院事赵国公常布哷齐故曾祖父资赠効顺功臣太保金紫光禄大夫上柱国追封赵国公諡安穆制
朕惟德盛位隆劳多赏厚故爵有五等之制恩有三世之推岂朕所私乃国之典具官常某故曾祖父某锺河岳之气逢祖宗之时助玉食之调和佐瑶图之开辟出参辇毂入侍禁闱惟风夜不懈於忠勤致孙曾益跻於显盛是用诏太常而定諡命中书以授官以贲九原以劝百辟於戏表恒山而赐履惟尔之贤建上公以锡名亦荣之至尚迪尔後母忝世臣可
故曾祖母侯氏追封赵国夫人制
掌先朝九重之养厥有内臣啓名家累世之昌必资贤配允为余庆宜涣异恩具官常某故曾祖母侯氏惟俭惟勤克淑克慎至曾孙而建土皆积善之降祥是用正位小君俪封全赵於戏鱼轩翟茀已无及於当年砺山带河尚永存於奕叶眷惟幽爽不昧钦承可
故祖父乌尔图赠推忠守义功臣太傅仪同三司上柱国追封赵国公諡恭敏制
一善必录圣哲所以得人五世其昌忠良故宜有後风云不改茅土方新具官常某故祖父某大节传家小心事主负覊絏而从巡狩知无不为和鼎鼐以辅经营死而後已迄啓孙曾之庆聿开阀閲之华载锡公封俾从祢祀於戏洗而扬觯岂无杜蒉之正言书以汗青不遇董狐之良史朕方慨想尔尚顾歆可
故祖母孟氏追封赵国夫人制
洪惟我祖建官必得其人粤若汝家得君最亲於衆何爱从夫之爵以副尊祖之心具官常某故祖母孟氏德嫓臣工礼明闺阃上致舅姑之养下教子孙之忠宜啓世封式绵家庆於戏母仪妇道早称德耀之贤象服脂田永顾邯郸之胙服予休命相尔後人可
故父资善大夫同知宣徽院事约尔珠赠推诚宣力保德功臣太师开府仪同三司上柱国追封信都王諡忠懿制
祖宗创业时非一手足之为家国同休古有万子孙之祝矧惟迩列亶是世臣爰推漏泽之恩以慰在廷之彦具官常某故父某官某致身得地禀性自天方当就傅之年已识事亲之礼近耿光於世祖承明眷於裕皇由鼎俎以造邦小试阿衡之事业指盐梅而喻相谅多啓沃之谋猷迨予访落之初念尔老成之远克昌後嗣益茂前闻是用跻异姓之王封视多仪於公府表骏功而作号锡美諡以易名少极哀荣用光幽显於戏周家五等列爵顾兹命数之已超金氏七叶侍中尚衍声名於不朽肆惟英爽不昧钦承可
母马氏封信都王太夫人制
胙之民社固追念於世劳相其阶庭又丕昭於母训盍疏汤沐以贲晨昏具官常某母马氏有内则之修勤得老氏之慈俭周旋中禁闺门儆戒以相成燕坐北堂簪笏怡愉而就养由国命妇陞王夫人於戏从夫爵而爵既崇保家声而声益振受兹祉福宜尔子孙可
妻徐氏封赵国夫人制
小君之称所以正位乎内从夫之爵所以劝功于朝宜畀恩言俾荣志养具官常某妻徐氏居然令德所谓家由妇兴嫔于世臣岂特母以子贵何爱鱼轩之宠以成翟茀之华夫岂眷私盖彰孝治於戏怡愉鹤髪无以夫人而自安敬戒鸡鸣庶几君子之偕老可
加赐普庵禅师塔名制
朕闻佛氏以空寂为宗则凡学其道者宁欲建名号殊称谓以示天下後世哉而国家非此无以昭尊德乐道之意也朕自即位以来闻袁州大慈化寺普庵寂感妙济真觉昭贶大德慧庆禅师印肃绍临济之绪超华严之境德映当代泽被方来其道甚尊显心切慕之既累锡大諡惟塔号未称可加赐定光之塔曰定光灵瑞之塔主者施行
表　牋　致语
天寿节中书省贺表【大德丙午】
诞开熙运合九五以毓乎圣神丕衍鸿图抚亿兆而膺乎寿富欣逢华旦喜溢中秋【中贺】钦惟皇帝陛下大德体元玄功致泰无为而治犹勤典礼之修不令而行益广恩言之布当千龄之庆会得万国之懽心臣等幸列台衡光依宸极河清海晏龙飞常御於中天星拱云从虎拜敢先於率土
翰林院陞从一品谢表
天开文运治载睹於熙朝地切禁林恩比崇於极品具僚胥庆斯道增华【中谢】钦惟皇帝陛下德与日新圣由天纵遇儒臣而特异相古所无进院秩以示优自今而始亲授银章之重益为玉署之荣臣等学愧前修位隆往代典谟训诰敢忘黼黻之勤元首股肱愿効赓歌之盛
进三朝实録表【皇庆元年十月九日】
一人御极聿严金匮之藏三后在天实监玉堂之纪粤若稽古克底成书【中谢】钦惟皇帝陛下孝友慈仁温文睿哲统之垂业之剏今昔继承功以着德以彰在兹纂録首崇笔削之任式宏龟监之图臣等职忝禁林才非良史系年系月岂足尽於先朝作典作谟庶有徵於今日
兴圣宫元旦中书省贺表
正月始和礼聿严於元会圣人教爱养莫大於尊亲宇宙维新臣民均庆【中贺】钦惟皇太后陛下身为内则德嫓周南兴明圣於两朝皇图益衍昭慈仁於四海帝治弥昌是宜宫壼之基克底邦家之盛臣等职惭百揆忠守一心地久天长愿冈陵之齐寿风和日丽普覆载以常春
中宫元旦中书省贺牋
三阳肇序彰泰道之方亨万物皆春表坤元之厚载欢腾海宇喜溢宫庭【中贺】敬惟皇后殿下寛裕有容柔嘉维则功密孚於宗社德允称於禕?辅赞皇猷广二南之风教昌延圣祚茂百世之本支聿增彤史之光式衍椒房之庆臣等幸逢盛旦忝备台司仰日月之俪明诞昭内治在玑衡而齐政永纪长年
文庙落成祝圣致语
伏以建国君民学为先务归美报上颂必有祈方追踪三代之宏规敢推本一人之大德钦惟皇帝陛下承天御极继圣受图虞夏商周所弗臣悉同文轨风雨霜露无非教咸被声光肇卜上庠首营新庙宫墙翼翼聿来学礼之徒俎豆振振共藴祝尧之志臣等夙叨化育幸际平成爰酌礼於古今庸致严於朔望思皇多士於乐辟雍作之君作之师首善系四方之本教以忠教以孝感恩同万岁之呼
雪楼集卷四

[book_title]卷五
[集部,别集类,金至元,雪楼集]
钦定四库全书
雪楼集卷五　　　　　　元　程文海　撰玉堂类藁
勅赐碑
平云南碑
国家继天立极日月所照罔有内外云南秦汉郡县也负险弗庭乃宪庙践阼之二年岁在壬子我世祖圣德神功文武皇帝以介弟亲王之重授钺专征秋九月出师冬十二月济河明年春历盐夏夏四月出萧关驻六盘八月絶洮踰吐蕃分军为三道禁杀掠焚庐舍先遣使大理招之道阻而还十月过大渡河上率劲骑由中道先进十一月渡泸所过望风欵附再使招之至其国遇害十二月傅其都城城倚点苍山西洱河为固国王段兴智及其柄臣高泰祥背城出战大败又使招之三返弗听下令攻之东西道兵亦至乃登点苍临视城中城中宵溃兴智奔善阐追及泰祥於姚州俘斩以狥分兵略地所向皆下惟善阐未附明年春留大将乌兰哈达经略之上振旅而还未几拔善阐得兴智以献释不杀进军平乌蛮部落三十七攻交趾破其都收特磨谿洞三十六金齿白衣罗鬼缅中诸蛮相继纳欵云南平列为郡县凡总府三十七散府八州六十县五十甸部寨六十一见户百二十八万七千七百五十三分隶诸道立行中书省於中庆以统之大德八年平章政事伊苏岱尔建言所领云南地居徼外历世所不能臣先皇帝天戈一麾悉归王化今其民衣被皇朝同於方夏幼长少老怡怡熙熙皆自忘其往陋非神武不杀之恩不及此惟点苍之山尝驻跸焉若纪圣功刻石其上使臣民永永瞻仰於事为宜中书以闻制曰可以命词臣臣某再拜稽首而言曰世祖皇帝之德大矣譬如天地之无不持载无不覆帱而生生之意恒寓於雪霜风雨寒暑变化之中物之蒙者薰然而温洒然而濯翕然而同靡然而顺有不自知其然而然者故其功烈之崇基业之广贯三灵而轶千古夫以大理之昏迷旅拒虐我使人若奋其武怒俾无遗育可也而招徕绥缉终释其主弗诛呜呼微天地之德孰能与於此乎今陛下建中和之政凡以绳祖武厚民生无所不用其极中外钦承无远弗届是以藩方大臣於钱谷甲兵之外惓惓以光昭令德为请其知为政之本也已汉世宗从事西南夷天下为之骚动蜀民咨怨喻之谆谆凿池涖习再驾而後取之其视今也孰愈穆王周行?县必皆有车辙马迹焉初非疆理天下也而世犹诵之至今其视跋履山川洒濯其民而纳於礼义之域孰多彼碧鸡金马与夫点苍皆其山之望者也汉使祭之唐季盟之夫各有所畏焉耳今也镌未始磨之崖纪无能名之绩桓桓??与世无极岂惟足以震百蛮荣千古其余光所被山川鬼神与嘉赖之呜呼盛矣哉臣事先皇帝早受眷知今复待罪禁林发扬蹈厉职也不敢以荒落辞谨再拜稽首而系之诗曰
於皇维元载地统天大噫小嘘曰寒以暄粤西南陬水驶山风霆流形气交神州跂息蠕蠕勾萌鲜鲜谷饮巢居燕及跕鸢繄谁之恩圣祖神孙武烈文谟湔祓生存既有典常被之服章我吏我民我工我商万国一家孰为要荒点苍苍苍禹迹尧墙井钺参旗终夜有光威不违颜作善降祥嗟尔耄倪视此勿忘
拂林忠献王神道碑
皇庆元年春天子若曰我太祖皇帝肇受天命太宗宪宗惟艰惟勤逮世祖奄有万方子孙承承底于朕躬元功大臣宣力载劳褒崇弗称朕甚悯焉於是制赠故金紫光禄大夫秦国公爱绥推诚恊力赞治功臣太师开府仪同三司上柱国追封拂林王諡忠献诏臣某撰文刻碑墓道显休之谨按公西域拂林人祖巴阿喇父博罗穆苏公刚明忠信能自致身立节於西域诸国语星历医药无不研习有列边阿达者以本俗教法受知定宗荐其贤召侍左右直言敢谏为世祖所器中统壬戌春诏都城二月八日大建佛事临通衢结五采流苏楼观集教坊百伎以法驾迎导公进言曰方今高丽新附李坛复叛淮海之壖刁斗达旦天下疲弊疮痍未瘳糜此无益之费非所以为社稷计也上嘉纳之是月望上幸长春宫欲因留宿公趣入谏曰国家调度方急兵困民罢陛下能安此乎上方食愕然尽以赐公拊其背曰非卿不闻斯言促驾还自是日见亲近公亦无所隐至元戊辰春大蒐于保定之新安日且久公於上前语供给之民曰得无妨尔耕乎上即日罢从幸上都新凉亭成大宴诸王百官竞起行酒公进曰此可饮乎上悟抱公膝上啐其顶左手挽公髯饮以酒顾谓皇太子曰有臣如此朕何忧焉癸未夏四月择可使西北诸王所者以公尝数使絶域介丞相博罗以行还遇乱使介相失公冒矢石出死地两岁始达京师以阿鲁辉吾所赠宝装束带进见令陈往复状上大悦顾廷臣叹曰博罗生吾土食吾禄而安於彼爱绥生於彼家於彼而忠於我相去何远耶拜平章政事固辞初上登万岁山瞻望四郊恻然累累欲迁之及将尽徙南城居民实大都皆弗果赐宿卫士庐舍禁杀胎夭?置西域星历医药之署立广惠司给在京疲癃残疾穷而无告者皆以公言罢行之成宗即位眷益隆赐腰舆出入大德癸卯上弗豫政出闱闼秋八月京师地震中宫召谓公曰卿知天象此非下民所致然耶公对曰天地示警戒耳民何与愿熟虑之曰卿早何不言公曰臣奏事世祖及皇帝虽寝食未尝不召见今旷月日不得一入侍言何由达数年之间灾异日起公力陈弭变之道辞多激切弗纳丁未上弃臣民公时在秘府有秘文非御览不啓中使奉内旨迫取公厉色拒之今上皇帝奉皇太后至自怀州悉诛奸党迎立武宗以公为忠爵赏特异方倚柄用至大改元六月癸卯薨于上都之私第年八十二三宫悼惜不已赠赙有加某年月日葬某所公起家为定宗近侍中统间掌西域星历医药二司事至元戊辰兼广惠司丁亥拜秘书监己丑领崇福使甲午加翰林学士承旨兼修国史大德丁酉遥授平章政事丁未封秦国公积阶至金紫光禄大夫今而有是命前後以功以言被赏赉及卒葬赐赠黄金为两者四百有奇白金七百有五十楮币十五万水晶金玉器珠衣?宝带锦衣白马不可胜计六男四婿三孙皆为大官近侍长男额哩叶先禄大夫秦国公崇福使领司天台事次?尔哈翰林学士承旨资善大夫兼修国史次哈斯光禄卿次克哷济苏太中大夫同知泉府院事次老哈昭信校尉提举广惠司事次约尼宿卫兴圣宫长壻荣禄大夫宣徽中政使讷古德勒次中顺大夫同知崇福司事苏尔坦次资德大夫章佩院使乌呼纳次更直禁卫士赫赫长孙布格次蒐克次安图皆直禁卫盛矣窃谓古之有天下者皆以得人为基我朝以神武仁恕定四海群方万国忠良亮直雄伟杰隽之士莫不都俞庙堂之上历数世而弥光若公者得输肝沥胆致位丞弼自公而王载美太史垂荣子孙称社稷之臣岂偶然哉铭曰
於戏皇元赫赫巍巍圣祖神宗超姚夷羲东集扶木西臻虞池严严在廷文凝武思我有争臣拂林之支衣义饫仁载公轹私佐定翼宪世皇是仪靡言罔从靡德弗施我车尔辅我舟尔维惟公之来废寝忘饥惟公之言堇荼如饴杖节遐徼信威四陲朝霜茫茫夕雪霏霏既复而往复往而归蒙强突劲睨险如?彼留而安宁归而危皇华以遣出车劳之大德之末萧墙祸基牝鸡晨雊猩猩夜啼圆仪示儆方载陈规弗悟弗悛窃弄潜窥在朝惟公謇謇不移我皇赫怒草刈榛夷大业载安天平地熙惟公始终不诡不随汉轶武骞唐拟徵珪何以赉之宝带珠衣何以贵之大冕桓圭膴膴拂林尔封尔提惟君之圣惟贤之知钦于世世视此贞碑
赵氏先庙碑
先王之制诸侯庙五大夫庙三父为士子为大夫葬以士祭以大夫礼也是以君子将营宫室宗庙为先祭器为次居室为後而宗庙之器苟可铭着者无不着焉所以庆所以劝也忠孝之道备矣今天子稽古右文一本於礼河洛之思羮墙之见慨然延念先正之臣克左右乱四方其股肱心膂之绩固以彰于彛常焕乎其足徵矣乃若国家所以报往而劝来者犹以为未底极也爰命公卿举先猷展故实而隧章之典行焉於是陕西行御史台以永古特氏父子勲伐列上公车有旨集博士礼官议议既上诏故征行大元帅按扎尔为推忠佐运功臣太保仪同三司上柱国追封秦国公諡武宣配白氏秦国夫人故蒙古汉军都元帅国宝为推诚佐理功臣光禄大夫平章政事柱国追封梁国公谥忠定配云氏梁国夫人明年公孙世延入参大政政以咸熙天子嘉焉又赠其曾祖故群牧使逹衮彰义保节功臣资德大夫御史中丞上护军追封云中郡公諡贞毅配鄂喇琨氏云中郡夫人繇是参政之先三世六人皆蒙加恩又明年参政拜中丞自中丞迁右辖分治云南天子顾中丞非君不可复拜中丞以乃祖乃父勤劳皇家宜撮其平生着之閟祀庶几永啓厥後爰诏臣某文其家庙丽牲之石臣惟上之下下郅隆者恩也大复古始者礼也感激奉诏谨按永古特氏云中世族武宣公幼孤育於外氏曰卓裕勒嘉因姓舅姓转而为赵宣武智略沈雄弓马絶世未冠材器已显攻城略地所向无前扈太祖平河湟从太宗下岐凤馘强俊取平凉庆原邠泾如风陨箨金源固守关河几二十载一旦武宣假道捣虚如天坠而地涌良平之智不及施贲育之勇无所用心溃胆裂莫之能支睿宗深所嘉赏金源繇之遂墟已而奉律西征陇右遄定进兵蜀道首夺阶文守汉阳制三边纳吐蕃收後効成都夔门之战江油张掖之师皆其功之较然者多谋尚义厚下恤民所至捄殄戮赎俘囚辑降附则所惠盖广矣然则开国之功不後诸将而略不满假退然若无所谓劳谦君子者欤忠定虽出将家自幼学问雍容闲雅言貌甚都盖武宣虽积苦兵间而敬礼儒生恒戒军中无毁文籍是宜有佳子弟之报慷慨倜傥能得人之懽心勇於当敌爱恤士卒有古名将之风焉重庆删丹之战皆居军锋或降或殱无不如志火都受首策之弥精思立奇功以承先志乃招属户修废州虎视西南别授元戎之寄於是徼外羌渠畏威欵塞列於王会初不自以为功降羌爵命反出其上殷勤逊谢益简帝心君子有终世济其美古之名将有不能及者矣窃尝?观成功之臣弗居者百一而矜以致败者何多也若武宣忠定为而弗有有而弗恃簪组蝉联式克至于今日父子祖孙并受显服胙之秦梁跻之庙祏将遂为百世不迁之祖非盛德孰克登兹尝闻云中据西北河山之奥原野高博风气凝厚炳灵异而生其间者不出则已出则必瑰伟絶世之材若永古特氏之达已数世而方来者弥昌其不谓之间气之锺欤且家奋於韬钤而中丞服膺诗书动必以礼高材姱节负天下重望尊天子之命考先王之礼於报本返始敎孝移忠之义盖惓惓也诗不云乎以似以续续古之人斯可谓能似续者矣揆厥渊委宜有雄词发扬蹈厉老臣何能然大君有命谨摭其大者而系之铭铭曰
皇帝御?天盖地函万有咸鬯施仁锡类幽遐闓通恩明在上矧兹世劳崇功广业礼有攸当永古特氏方叔召虎父子相望扬休缵庆光于邦家以将以相桓圭玄衮尔祖其从同尊与享馨香惟德子孝臣忠世世无旷刻此贞石以昭渊猷以迪永养
应昌路报恩寺碑
城应昌之四十有一年上即皇帝位制公主星格喇实封皇姊大长公主子阿尔嘉世立嗣封鲁王命下之日主谓王曰应昌有土肇自太祖皇帝成於世祖裕皇而顺宗皇帝今仪天兴圣慈仁昭懿寿元皇太后实已所自出上笃亲睦之谊承成宗武宗惇叙之志以有今日欲报之德惟佛焉依至大二年尝规建佛寺于宫之东曰报恩盍竭力成之既成请文勒碑昭示无极上以命词臣臣某谨按太祖初兴鲁国忠武王阿齐诺延以佐命元勲有分地约世婚而昭睿顺圣皇后归于我世祖太祖之孙色彻肯公主下嫁王子纳沁主元八年始置应昌府以封其子特穆尔尚帝季女囊嘉特章公主未几陞府为路十四年特穆尔北征有大勲赐号阿勒逹尔图诺延元贞元年封济宁王主为皇姑大长公主子敦布拉尚星格喇实公主乃今皇太后之中子也大德十一年武宗即位封皇妹大长公主敦布拉鲁王逮今嗣王祖孙凡五世国益大爵益贵恩数益异为之傅以辅之为之群有司以治之於是鸿吉哩氏虽古涂山有娀不足拟隆寺之建所以归美报上昭忠孝也殿堂庑门庖寮库庾庋经之室栖碑之亭金碧焜华棼橑宏密缭以周垣亘以修涂一木一石必出乎已一夫一役不烦乎民简僧之有行业者曰智以主之日帅其徒诵演祝讃梵呗洋溢诸佛降监祖考来格帝室王家福禄攸同谓之报恩不亦宜乎洪惟圣祖神孙覆斯天载斯地广大慈仁与佛一德皇姊嗣王克永孝思克广德心以崇佛乘宜圣上亲亲之道弥至而臣子报称之诚无斁赞皇图於亿载保王国以匹休猗与盛哉臣某谨拜手稽首而献颂曰
在昔太祖龙兴朔方惟鸿吉哩忠武洸洸佐定中原遂开大荒约缔世婚申锡土疆实生昭睿相我世皇光天之下德盛仁强应昌既邦鲁国是王贰馆继承奕叶重芳连城列邑沃野相望设官分职乃纪乃纲婉婉皇姊爱积厥躬帝弟帝兄承于祖宗洎我圣母泽濬恩隆何以报之佛法是崇乃集群材乃徵六工于城之中于宫之东爰作爰谋爰蔽我衷以奠觉皇以展孝恭飞殿峩峩列屋周阿丹题藻梲电转星罗彤云承溜翠雾凝柯天花夕雨贝叶晨哦慧日晒光祥风扇和寒松沃色碧海澄波永底佛慈百禄是荷磐石其宗砺山带河圣母万年帝寿且多佛法广运皇道无颇
魏国赵氏先德之碑
夫立德制行外有以孚于人内有以孚于家善亦审矣若其晦显则系乎时焉而非为善者之所急也金源氏之末有赵令宰元城吏民爱之既没相与封树其坟至今谓之县冢此可谓善孚于人者矣令之冢妇曰袁寇至擕二儿逃于邻穴不纳则弃已所生者於草抱前室子以免明日寇退草中儿亦无他衆义而贤之此可谓善孚于家者矣其孙为御史使东南还过润适秋涛大溢冒田庐毁城郭失亡甚衆存者无所得食辄以便宜发官粟以赈全活无筭其後乘贰车廉访浙部又值饥疫躬历民庐劝分所活如上然则好善其家法耶先是朝廷兴举恤典以劝臣邻视厥子孙之秩追命其先有差乃延佑二年冬御史台言曰侍御史赵简自始通籍以迄于今宣猷多矣其家赠封之恩敢请循令甲制曰可赠大父琛资善大夫大司农卿上护军追封魏郡公諡安僖父楫荣禄大夫大司徒柱国追封魏国公諡敬惠大母袁母李皆追封魏国夫人明年春再以表墓为请有旨命臣某文之于碑谨按赵氏魏人曾大父藻元城令大父琛潜德韬辉七十二乃终娶于李生汴而卒再娶于袁生楫即草中弃者也袁有志操勤以裕贫俭以养节衣食必先汴而後楫既长则遣楫婿於李而为汴娶董氏焉汴亦终不仕以养曰进曰德其子也又皆贤楫虽出居然不忘其亲事之极孝趍义尚交俶傥自憙中统初宣抚张公某材而辟之辞不许则愿下就工官以便定省张公益贤之後迁承事郎织染司提举善於其职尝输币于宫府独以精良受美锦之赏以老上印绶去陈书乐宾不复与世事张梦符书其堂曰余庆李受益为之记卢处道为之铭名士数十人皆歌诗以属之大德癸卯正月十三日卒得七十有四年李慕用君姑之德顺而贞睦而肃以服饰易书敎子故皆有成後夫四年卒得七十有四年子男四曰简中大夫侍御史曰亨襄阳三司大使曰润山东宣慰司照磨曰循杂造织染提举皆能官有誉简端深闓亮服膺诗书向自淛部入为刑部侍郎迁南台治书河东宪拜治书侍御史参议中书河南参政晋居台端建白宜开经筵讲闻治道及选耆儒训迪宫邸上嘉其忠赐貂裘犀带至是又有今命父子祖孙逮于闺门咸食善报所谓降之百祥者欤书云臯陶迈种德夫臯陶亦岂若农圃然日夜眷眷迟其所殖之孳茂且实而享有其利哉世或不察而以种德自名持陿而望奢尅期延伫小有不遂则已固疑而怠衆亦且笑而议之矣夫以一妇人当危急存亡之时身且不保何暇他有所计特其真诚恤孤保抱鞠育同於所生及颠沛造次之顷能不失其本心耳又岂知今日之报乎惟赵氏之善发於元城濬於魏郡而澄涵於敏惠然非有为而为之是故充於中而弗外见必有後嗣若此然後大襮君子曰幸哉不然为善者何恃臣既奉诏叙次为之三叹申以铭诗曰
太上贵德肫肫其诚道既隐只有实有声抑又散譌课功责赢或觖以对或恑而冯是以在昔戒母近名显允茂宰维魏之华嗣有明哲实昌厥家夫出妇居衆奔以譁曰寇至矣绩捐其麻左抱右提娈娈呱呱苍黄怔营一母二婴诞弃其一岂独寡情顾此失恃我所素矜弃彼在我此弃孰生天两全之载归载宁自兹绳绳时乃天道我初何心人谓其报司徒司农崇封显号汤沐大名配食祖考懿彼淑人维神所劳天道无亲恒与善人天何言哉委于大君允尔赵氏茀禄用新言与其善言昭其厪咨尔云来尔朂尔遵
匡氏褒德之碑
天子既兴圣人之治忠孝贞节之旌徧天下而下邳匡氏尤以挺特闻延佑二年九月三日遂以集贤大学士臣颢请赐匡氏褒德之碑臣某奉诏为之文曰匡氏汉丞相衡之裔世居滕後有讳友者与子珍耕于邳皆甚贤乡人慕之号其居曰匡家穴珍娶刘氏生一子曰才是为元帅公公雄勇多智好读孙吴书仕金为武略将军邳徐兵马都巡使岁壬辰金亡甲午率所部归国属大帅岱齐麾下令招收散亡还守邳境公言邳徐逼宋北边而铜郡孟山宿迁桃源睢口皆要地今不早乘胜攻取则邳徐不可守矣帅大然之益兵俾与禆将百家奴进击不旬月五城皆破获马都统王都统以归板授沂邳东河监军丙申邳人袁万作乱隂连宋将李都统兵袭邳公出战大败之获袁万加沂邳东河监军诸路兵马使戊戌徐守张彦叛合宋将鲍太尉等来攻复败之擒其将丘太尉等二十余人进沂邳东河元帅兼建武军节度副使壬子宋兵大入境战不利死之时年六十五夫人高氏儒家子亦负奇操岁庚子公计事幙府邳贼夏兴乘虚袭破邳执夫人以去夫人大骂不屈贼怒拔刀斮面仆地贼以为死获免百家奴破贼分其产以畀之幙府因名其田曰夫人庄以旌之公死时夫人年始三十五誓死不嫁子国政六岁而孤所依唯母一日宋兵暴至母子相失母哭曰天乎吾子死匡氏絶矣我生不如死乃冒锋镝求於乱屍中得之卒幸全中统三年李璮叛宋人伺间击破邳尽俘邳人国政与母与焉居之淮安至元十三年宋亡国政率其衆三百余户北归从淮东行枢密院伯奇尔穆苏朝於上都赐宴便殿锡以衣服鞾?授承事郎扬子县丞历睢宁汶上主簿丁母艰起佐濮州迁睢州判官虞城县尹所至以廉惠称事母尤极孝母年五十疾甚刲肝活之复疾复刲肝後数载又疾又剔脑和药以进疾竟愈母聦明康强八十九而终国政庐墓终丧有麞时至庐所若素豢者郡邑闻而异之曰父死忠母守贞子尽孝有一犹难矧兼之耶上其事表其里曰贞孝女一适毛闰孙男二曰杰曰庆女四长适陶英次适屯田提举单祯次适刘江次适金师古公之墓在里之先茔夫人高氏祔谨按昭文馆大学士太医院使完顔致所状如右臣某曰匡元帅屡立显功杀身为国虽三迁官皆出幙府时官制未行也高夫人不辱其身国政克致其孝有司旌之宜矣而国政间关数千里率衆来归仅得贰一远县世祖之惜名爵可知已国政陆沉州县四十余年曾无几微顾望心不亦贤乎匡氏一门大节焯焯如此然非臣颢不能上达非圣天子不能嘉悯而褒显之则是举也岂不君君臣臣哉铭曰
匡氏维邈有相于汉徙滕蓄懿耕邳遘乱仡仡元戎沉几独断爰归有德振我南翰刈旗馘将捐躯折叛输忠未究居然永叹阽危反覆全家就难蹀血僵户南迁北窜点戎斫面驯麞绕竁妇贞子孝赫焉炳焕嗣子归朝素髪州县德隆报爽玄造谁筭文臣为言睿渥遄涣穹碑既掲河昭宿烂抒诚播辞永激顽懦
均州武当山万寿宫碑
皇庆元年春三月京师不雨徧走羣望不雨诏武当山道士张守清祷而雨明年春不雨祷而雨夏又不雨又祷又雨既沾既渥乃大有秋上寛忧顾下苏饥穷道术以及物为功谅矣初均房之间有山曰太和又曰仙室以玄武神居之名武当踞地八百里峯七十有二最高曰紫霄之峯峯之最胜曰南岩岩前有洞天二曰大安皇涯之天曰显定极风之天上出浮云下临絶涧猿啼鸟嘷豺虎所家人可投足者仅寻丈许道家言龙汉之年虚危之精降而为人修道此山道成乘龙上飞是为玄武之神至唐贞观益显天下尊祀宋理宗时诏道士刘真人作宫此岩不克汉东异人鲁大有隐居五龙观草居菲食四十余年救灾扞患预知人祸福时人神之天兵破襄汉去渡河访道清和真人西絶汧陇北踰隂山至元十二年归与道士汪真常等修复紫霄五龙诸宫独结茅南岩或请作室庐曰非尔所及也其人将至矣二十一年秋九月师自峡州来年二十一愿为弟子大有欣然曰吾迟子久矣即授道要明年春正月大有仙去师躬执耕?垦山凿谷种粟麦为食继帅其徒剪荟翳驱鸟兽通道自山趾三十里至五龙观又七十五里至紫霄宫又八十里至南岩岁三月三日相传神始降之辰士女会者数万金帛之施云委川赴乃构虚夷峻揵木穹谷刋石穷厓即岩为宫广殿大庭高堂飞阁庖库寮次既严且洁炫晃丹碧轇轕云汉像设端伟锺鼓壮亮引以石径?以松杉积工累资巨万计历二十余载乃成垦田数百顷养衆万指至大三年今上皇帝仪天兴圣慈仁昭懿寿元皇太后闻师道行遣使建金籙醮徵至阙赐宫额曰天一真庆万寿置提点甲乙住持制加神号玄天元圣仁威上帝神父啓元隆庆天君明真大帝神母慈宁玉德天后琼真上仙赐师号体玄妙应太和真人延佑改元春二月皇太后命师乘馹奉香币还山致祭冬十月集贤大学士臣颢请加赐宫额曰大天一真庆万寿宫诏翰林学士承旨臣某撰碑文集贤学士臣孟頫书丹中书参知政事臣世延篆额臣某窃惟圣天子原清静之本躬垂拱之化父天母地怀柔百神陶成万类子育兆姓宵衣旰食期底于治可谓至德也矣师以云栖霞举之侣而能振道濯德焦心苦志奋树堂坛以承天休亦可谓豪杰之士矣师闓疏果毅方严质茂虽大祠祭不待沐浴更衣所感必应虽身被显宠如始入山其有道者耶若神之德广大混茫变化无方谓列宿所锺讵不信然从师至京者曰唐道玄云臣某谨拜手稽首而献诗曰
翼轸之墟均房间白云峩峩武当山根盘千里阻且艰七十二峯罗烟鬟帝遣玄武驱神奸被髪长劒衣黫黫穹龟修蛇猛且闲乘云而来驭风还跂予望之杳莫攀真人学道镌坚顽飞上千仞诛榛管斡旋天枢啓天关琼楼珠宫翠囘环霞披雾暎黄金鐶湛恩大号帝所颁神来居之佩珊珊寒松萧飕水潺湲飞香满空馥黄兰愿神永永哀民囏泛扫秽浊抚恫瘝我皇万岁御九寰兴圣怡愉长朱顔
雪楼集卷五

[book_title]卷六
钦定四库全书
雪楼集卷六　　　　　　元　程文海　撰玉堂类藳
敕赐碑
大元国学先圣庙碑
皇庆二年春皇帝若曰我元胤百圣之统建万民之极诞受厥命作之君师世祖混一区宇亟修文敎成宗建庙学武宗追尊孔子所以崇化育材也朕纂丕图监前人成宪期底于治可树碑於庙词臣文之臣某拜手稽首奉诏言曰臣闻邃古之初惟民生厚风气渐靡圣人忧之越有庠序学校之制天下之治胥此焉出中统二年以儒臣许衡为国子祭酒选朝臣子弟充弟子员至元四年作都城画地宫城之东为庙学基二十四年备置监学官元贞元年诏立先圣庙久未集大德三年春丞相臣哈喇哈逊达尔罕大惧无以祗德意乃身任之饬五材鸠衆工责成工部郎中臣贾驯驯心计指授晨夕匪懈工师用劝十年秋庙成谋树国子学御史台臣复以为请制可至大元年冬学成庙度地顷之半殿四阿崇尺六十有五广倍之深视崇之尺加十焉配享有位从祀有列重门修廊斋庐庖库为楹四百七十有八学在庙西地逊於庙者十之二中国子监东西六馆自堂徂门环列鳞比通敎养之区为间百六十有七制加孔子大成之号祠以太牢赞释奠雅乐江南复户四十肄之春秋二祀先期必命大臣摄事皇帝御极陞先儒周敦颐程颢程颐司马光张载邵雍朱熹张栻吕祖谦许衡从祀广弟子员为三百进庶民子弟之俊秀相观而善业精行成者岁举从政又诏天下三岁一大比兴贤能於是崇宇峻陛陈器服冕圣师巍然如在其上敎有业息有居亲师乐友诸生各安其学咸曰大哉天子之仁至哉相臣之贤工曹之勤其知政治之本源矣臣窃谓天地至神非风雨霜露罔成其功斯道至大非圣君贤相罔致其化人性至善非诗书礼乐罔就其器列圣相承谓天下可以武定不可以武治所以尊夫子建辟雍复科举诚欲人人被服儒行为天下国家用耳然则黎民於变时雍顾不在兹乎於戱隆哉臣某谨拜手稽首而献颂曰
皇元受命诞惟作京以抚万邦既讫武功载修文教登其俊良於穆宣圣垂范罔极首尊而彰曰尔胄子弗典于学曷风四方学以聚之廪以饩之日就月将大德嗣服乃建孔庙乃经辟雍考制程材审时相宜遹成厥功辟雍洋洋冕服皇皇群士景从圣道既明涣号既加我皇御天执道之中轨物牖民翼翼乾乾帝学益宏庶政惟和我化用宣跻祀儒师宾兴群材丕绍厥先相古盛时訏谟远犹罔不由贤天锡皇祖神圣文武以有万国威何不加令何不行求何不获惟学是务惟才是育下民允廸越厥左右咸有一德以匡乃辟惟帝时宪惟臣克念济济茂硕礼明乐备永作神主播颂无斁
林国武宣公神道碑
世祖皇帝有天下将帅用命士卒効死谋无遗策战无坚敌以成混一之功夐掩前古而非偶然之故也威足以服其强武足以贾其勇知足以竭其谋仁足以结其心功必赏过必罚六者皆任将帅之具惟帝兼之此其无敌於天下哉逮夫圣子神孙继志述事懋延之恩交於忠良之裔崇报之诏集於勲旧之门所以劝贤励能报本反始之道亦未有如今日者若林国武宣公拔迹行阵列功帝室生都显官没胙大国君臣之际胥尽矣皇庆二年冬天子复命臣某表其世系诠其行事掲诸墓道以着功臣之思於戱何其盛耶臣昔待罪行御史台识武宣於扬州严威笃实伟人也臣今幸得执笔史官奉明诏虽甚朽钝不敢辞让谨按公讳旺扎勒图巴图尔钦察人自丙辰岁以材武从军己未扈从攻武昌先登中统三年从诸王噶必齐征逆璮於济南再合战再破之至元四年略地荆南至襄阳与宋师遇战胜之洎攻襄樊水陆大战凡四连胜之遂梯樊城焚楼橹勇冠军幙府上功授武略将军新军千户从丞相巴延丞相阿珠破沙洋新城繇沙武渡江功多赐金符十二年春与宋将孙虎臣战丁家洲败之改武义将军夏战杨子桥秋战焦山冬破常州明年夏攻泰州新城功尤多江南平策勲赐虎符迁信武将军管军总管高邮军逹噜噶齐军陞路仍达噜噶齐进怀远大将军加昭勇大将军十八年闽贼陈吊眼乱诏以镇国上将军福建等处征蛮都元帅往讨之贼?三饶千壁岭明年破其营擒之至漳州斩以狥又明年加管军万户兼高邮路达噜噶齐又明年改高邮万户府达噜噶齐二十三年入朝进骁骑卫上将军江浙等处行中书省左丞兼管本万户军未几行省迁扬州置宣慰司浙西以中书左丞行浙西宣慰使初江淮行枢密按塔哈出征日本难其代有司以公奏上深然之未行而院革会福建置行省复奏公为左丞上方倚公以远不许遄有江浙之命二十五年遥授尚书左丞兼管本万户军马宣慰如故复行省于杭立淮东宣慰司于扬州行淮东宣慰使二十七年改资德大夫江西等处行枢密副使兼广东宣慰使元贞元年入觐拜荣禄大夫江浙等处行中书省平章政事大德元年闰十二月八日以官薨年五十九明年二月二日葬于高邮城西十五里茆塘之原至大元年制赠効忠宣力定远功臣开府仪同三司太尉上柱国追封林国公谥武宣配某氏追封林国夫人最公前後以功被赏者凡八白金以两计者六百成器者一楮币以緍计二千四百有九十织金服一袭马一匹鞍辔弓矢各一副公自荷戈戎行摧坚挫鋭小大十七战战辄胜及为高邮兴学劝农政平讼理年谷丰熟人无夭札四方之民襁负而至郡有虎手格杀之生致其二人为立生祠浙盗猖蹶煮海为盐为公私害公下车收捕籍为军民以无事乌乎諡法折冲御侮曰武宣力四方曰宣易名武宣不亦宜乎此固天授圣主然非世祖知人之明当天下方兴之运虽有超世之姿拔俗之材孰能树功立业若此哉矧当军旅用事而治民独恳恳焉如古循吏抑又难矣臣又闻有同人郭万户者援公例求虎符上谓参知政事特穆尔曰彼战胜攻取若之乎输忠竭力若之乎所至无不合朕心若之乎所授无不如朕志若之乎彼胡可比旺扎勒图巴图尔枢密院量其功赏可也方至元入见时公感疾敕太医往视尚方赐饮膳又数数赐问疾未间则忧小差则喜及其愈也赐医者楮币万緍乌乎待臣若此而有不尽忠者乎公诚千一之遇矣曾大父某大父某父某子男十四人长特穆尔特古斯袭高邮上万户府达噜噶齐迁资德大夫遥授右丞淮东淮西道宣慰使兼管本万户军马次伯勒齐固图繇江浙行省左丞为资善大夫燕南河北道肃政亷访使次娄图武德将军常州路无锡州达噜噶齐次布哈次伯勒齐武略将军湖州路长兴州达噜噶齐次察尔特穆尔忠显校尉高邮打捕屯田提举曰达噜噶齐次拜布哈次成格勒次彻伯尔琨为浮屠氏次巴拉次赫赫次察察尔次佛保次华善女四人长适昭勇大将军户部尚书且实勒次适司徒洪塔喇海次适张托音次适扬州路泰兴县丞游德宣孙男二十三人长曰锡桑袭明威将军镇守扬州高邮上万户府达噜噶齐女十三人曾孙男一人女一人铭曰
桓桓武宣奋自戎伍精锐霆行猷谋神与始从王师江汉之浒山东俶扰夺其旗鼓我师载南洸洸虎旅方城失险淮海遄沮城必先登战莫能御岂惟天命亦以公武何以报之绾符叠组蹈江跞闽跨吴兼楚以蕃以宣爰遏爰抚贼授其首盐无私煮?有归顽野有遗黍严严生祠穹碑翊翊惟公之疾忧劳圣主惟疾之愈喜形当宁惟帝之知惟功之叙云胡不憗摧我梁柱何以赠之大爵广土我思世祖光宅海宇知人善任相照肺腑寒者煦之清风其暑夙兴夜寐如觌尧禹我瞻武宣高原膴膴平生之言永隔幽阻天子圣仁德嫓皇祖勒铭贞石式宪千古
武都智敏王述德之碑
有元延佑元年春闰月癸未晦上御嘉禧殿诏赐大司徒玛努勒父武都王述德之碑命平章政事翰林学士承旨秦国公孟谕词臣为文夫褒功崇德无远弗录以劝百工弼成孝治者天子之事也追求往牒论撰世美播之金石勒示永久者史臣之职也臣幸得待罪太史敢以秽陋辞谨按武都王讳默色斯伯什巴里人世出辉和尔族大父讳巴拉玛妣曰伊德根父讳阿尔齐苏为本部都统妣曰巴噶呼图克王幼负奇质年十五尽通本国书太祖闻其名徵至阙下一见大悦曰此儿目中有火他日可大用授之睿宗俾视显懿庄圣皇后邑入会计惬当复事世祖日见亲用宪宗宾天王首劝进曰皇帝奄弃臣民神器不可以久旷太祖嫡孙惟大王最长且贤宜即皇帝位诸王塔齐尔额森格哈丹等咸韪其言乞从所请世祖践阼眷赉益隆会立中书省平章政事王文统奏以为相不拜南征时与近臣布扎尔为断事官及诸王阿哩克布克叛相距漠北布扎尔有贰心王知之奏徙中都亲监以往上以为忠数命收召豪俊罔罗侧陋使车所至凡所引荐皆极其选诏与安图并拜为丞相又固辞上语丞相安图丞相巴延御史大夫伊罗勒诺延等曰贤哉默色斯求之彼族诚鲜矣夫王刚严闓敏周慎端信早居帷幄谋谟密勿世莫得闻方倚之钧陶天下柱石廊庙谓宜铭功象鼎图形麟阁竟以至元四年四月六日薨年六十二三宫震悼庶尹流涕曰夺我良臣昭睿顺圣皇后出内帑买地京城之西高良河之上以礼葬焉特諡敏惠公武宗继圣追念先猷制赠推忠同德佐理功臣太师开府仪同三司上柱国追封武都王改諡智敏配辉和尔氏曰布色穆尔翁吉喇特氏曰齐逹勒并追封武都王夫人布色穆尔生子四托音荣禄大夫宣政院使太府卿特穆尔布哈通奉大夫翰林学士承旨赛音哲尔朝列大夫安西路同知总管府事伊德尔平梁府逹噜噶齐女二长适平章政事廉某次适辉和尔氏齐逹勒顺圣皇后诸妹也生子五玛努勒今开府仪同三司大司徒章佩卿阿实特穆尔终翰林学士承旨金紫光禄大夫领太常礼仪院事赠推诚保德济美功臣开府仪同三司上柱国追封武都王諡忠简奇塔特布哈早世舒克丹怀远大将军吉州路逹噜噶齐额古尔布哈资善大夫中书左丞女二长适辉和尔氏次适杭州总管刘绍庆他姬子二和尼齐云南都元帅唐古特中奉大夫四川等处宣慰司副都元帅孙男二十四女三托音子曰察罕雅逊资德大夫四川等处行中书省左丞僧家努行大司农少卿布尼雅锡哩同知澧州路总管府事乌舍唐州逹噜噶齐?纳锡哩宿卫士玛努勒子曰阿勒坦早世多尔济巴勒翰林侍读学士女长适都水监卿特穆尔格次适翰林待制王哈喇布哈次适大司徒阿僧格阿实特穆尔子曰拜特穆尔庐州路达噜噶齐呼图克真州达噜噶齐科绰太常少卿和尼宿卫士伊埒布哈子曰格尔檀州达噜噶齐长安特穆尔布哈子曰哈噶德福托里布哈长夀伊德尔子曰阿斯兰开成路达噜噶齐和尼齐子曰舒苏布哈唐古特子曰多尔济嘉珲伊伯格勒长尚巴延彻尔曾孙男琳沁巴勒女二人皆大司徒孙也窃惟太祖皇帝仁圣神武闻一介童孺之贤即万里徵聘而不疑卒能收功帝室垂裕後昆前古帝王所未尝有武都王生遗华要没享荣名庆流子孙光辅累圣联辉竹帛袭迹王侯非天之所啓耶铭曰殷汤聘莘周文猎渭贤知斯立遐邈谁弃於赫太祖高视旷世暨暨武都拔自童稚万里就徵罔敢或贰圣子神孙男女大器目光烂烂出类拔萃储精椠牍策足委积谋猷帷帐摧坚拉锐翼戴功成再辞相位联姻戚畹身忘其贵海内延颈思图至治云胡一不憗埋忠九地载锺贤嗣克述克继夙夜在公鞠躬尽瘁群公列卿分符析瑞中朝让能遐壤怀惠河山啓土如带如砺光融奕叶期且千祀丰碑有辞天子锡类
海云简和尚塔碑
达摩以襌宗倡南海上六传为大鉴又五传为临济又十六传而为佛日圆明海云大宗师师历事太祖太宗宪宗世祖为天下襌门之首没後五十八年改元延佑春三月丁未集贤大学士臣颢昭文舘大学士臣明埒栋阿奉诏加諡光天普照佛日圆明海云佑圣国师修其塔命翰林学士承旨臣某为文刻石臣某谨按师名印简宋姓岚谷宁远人七岁授孝经开卷问开者何宗明者何义父母奇之俾从浮屠顔公祝髪明年师沼公授经论通讲说居岚州广惠寺日乞食以养余即为粥以食饿者金宣宗闻之赐号通玄广惠大师天兵破岚州以师及沼公归赐号寂照英悟大师称之曰小长老沼没弟章公住燕之庆寿寺有名往依之章昔梦师来即请为记室又思沼没时属师有贺八十之语心独喜年十九住兴州仁智寺历燕之庆寿竹林易之兴国兴安之永庆昌平之开元真定之临济云中之龙官华严诸大刹而主永庆者二庆寿者三放浪辽海上手刺血和金泥书大乘三聚戒本十有六部布之天下为国祝厘焉四方赂遗洎累朝赐予金帛珍宝巨万惟以之建寺斋僧振贫乏而已凡主大会七度弟子千余名王才侯受戒律者百数士民奔走依向者以千万计皇太后尤深敬礼累号燕赵国大禅师佑圣安国大襌师光天镇国大士丁巳四月三日趣画天风海涛飞云之状于华严之西壁诘朝而逝年五十六丧车行诸主鉢纳合等秉炉前导火举有黄金梵相飞出白鹤羣舞于上烟烬所泊皆成舍利五色或大如弹丸还葬庆寿之西南隅赐諡佛日圆明大宗师诸大弟子分舍利葬秦赵间者为塔七始师由山西来燕夜宿松铺岩下因击火大悟复参一公玄公章公诸硕师道大显白与公卿大臣言必语以辅国安民时相夏里之徒方事严刻师劝以平政息役以弭灾蝗体仁本恕以正刑赏选俊乂罢游猎以养国体孔孟之道万世帝王法程宜加表树以兴学校世祖在潜邸数延问佛法之要在家出家异同对曰佛性被一切处非染非静非生非灭何有同异殿下亲为皇弟重任藩寄宜稽古审得失举贤错枉以尊主庇民为务佛法之要孰大於此会朝廷将试天下僧丞相以问师曰山僧元不看经一字不识固问师曰国家先务节用爱民鉏奸立善以保天命我辈乌足计哉上闻而嘉之裕皇始生师摩顶训之名壬子夏授以银章领天下宗敎事非所乐也以其徒朗公辈摄之是年新大兴之普济禅寺特更赐额海云至元四年城京都有司定基正直师塔命迁三十步许环之唯师之道高广洞达慈济笃实儒言而佛归其道易知其化易行所以致褒宠於列圣扬休光於奕世非偶然也有语录曰杂毒海行于世铭曰
粤若达摩肇迹南海廿有七传至师而大惟师生知默识顿悟秉时锺运归我圣祖少跻讲肆长历璮场孔艰且勤厥道用光智而弗作惠而弗有弥虚而塞弥静而久雷行四朝风动九壤飞琛走货云谢电往济济王侯揔揔学人问法指心求治以身德敎并流内外揔统弗合弗离弗涤弗壅汝悬我解汝溺我援泮涣万流忽为一源惟师之道倬尔有炜寺标海云塔迁城址惟明天子是信是尊涣号孔嘉宜尔万年
靳同知墓碑
天子治隆海内仁周天下闵劳恤善罔有内外言朝以入恩夕以出荣生哀死达于显幽圣人之德至矣哉延佑二年春正月己巳上御嘉禧殿集贤大学士臣颢言在昔金季平阳人靳和能识帝王之真率衆三千归我太宗皇帝太宗嘉之锡以虎符官以镇南大元帅俾击葛伯鳌背弹平青龙诸砦拔之壬辰秋复从破河南授绦州军民长官以死其子用服勤州县出入台宪民怀其惠吏畏其威者五十余年今天不憗遗奄然死矣父子忠荩未及大用臣实悲之冢上之刻惟陛下幸焉於是诏翰林学士承旨臣某撰文臣赓篆额集贤侍读学士臣倜书丹臣某谨按府君讳用字佑之汉汾阳侯强之後世为平阳曲沃人父和勇而好义以乙酉归国甲寅致仕至元二年秋八月朔年六十七终府君六岁学於张理之日诵数百言十六见诸王拔都命长平阳工人迁曲沃翼城令有能声至元六年改荣河尹奉法循理劝农兴学赋役平允人用大和十二年移汲汲当南北冲民鲜事夥会江南新破饟给緐重吏多引去府君曰君命也我不可以效之乃发仓廪以赈匮乏开东道以便输役悉视民之利病而罢行之岁中垦田至七百余顷部使者王博文郡太守董文用察举廉能尹襄陵居数月入为右警巡副使事至立断豪贵侧目二十二年拜监察御史二十四年佥陕西汉中道提刑按察司事二十八年佥岭北湖南道肃政廉访司事所向风动而湖南地控岭海郴桂之间部使罕至吏暴民困寇盗时作府君入境招徕逃散震斥顽犷民赖至今大德改元知解州解人多藉煮盐怙威凌冒发其奸状尽绳以法使府却立莫敢抗八年擢岳州路治中会建寺五台山诏选可任本寺规运所提点者有司以君应诏到官期月廪库充溢乃上言乞骸骨归里以朝列大夫同知晋宁路揔管府事致仕日与山僧野老弹琴咏诗以乐余龄皇庆二年十有一月某日乃始生之旦家人以次上寿毕坐而言曰吾寿命已终永诀于此言讫而没春秋七十有六越五日权厝宅之西园送者数千人呜呼惟府君公忠廉爱刚直谨简故能临民以德执法不阿所至立祠勅颂不忘厥懿而敭历五十余年十九在外不获密迩清光大展厥猷为可憾尔尝闻府君为御史时御史大夫伊埒诺延引至上前适有献白海青者上顾曰卿为御史摧奸击暴亦如此禽乃不负耳府君拜曰敢不钦承天子威命嗟夫君臣之间一见之顷遇物相戒如此而有不治者乎今上虽弗及亲用其人犹以臣颢一言追褒前美不遗踈逖群臣於此得无感於心乎至矣哉圣人之德也府君娶贾氏有子六人德政进义校尉邳州判官德仁早世德信将仕郎泗州等处打捕屯田提举德谦德渊禁直宿卫德昌好学善属文将以某年某月某日葬府君於某处铭曰
在帝太宗握符御乾天威所加鸟骇兽迁仡仡镇南其徒三千归于有仁金虎是悬功不待竟去不待年孰成其忠大夫翩翩煦之春阳濯之秋鲜野有禾稼邑有诵弦才长景促南陌东阡逖逖晋郊洋洋平川彼高者丘怀哉此贤鸷鸟之喻其言如天有诏勒辞过者下焉
云国公杨氏世德碑
弘农杨氏自太尉震有功烈於汉重休袭嘉达于我朝益烜其光皇帝嗣位之二年夏六月制开府仪同三司寿国公燕京闾为云国公明年诏以驯象五曳丰碑树先茔命词臣撰文大显杨氏呜呼杨氏之先其盛德矣乎其有忠孝之节匡济之志而不克究施乃大啓于今乎将水不积不深德不积不昌衍大炽盛固自有时乎谨按云国公五世祖讳兴隆始居汴事金章宗为军帅年三十八而卒生子讳永昌值金乱湛浮井邑以寿终有子讳福一讳阿里忼忾多大略年十六袭祖父官国亡率衆来归从宪宗攻潼川将炮卒万余战钓鱼山死之子讳德荣年幼失怙徙家大同轻财好义有郷曲之誉是为云国公之父中统五年外祖母魏国庆育夫人巴氏荐其名裕宗召至京师命给事顺宗邸至元二十二年某月某日卒葬京城北之狼冢夫人富察氏陈氏祔是岁云国公夫人李氏入宫为今上乳母大德十一年春三月云国公佐上平内难武宗即位立上为皇太子录阿保翼戴之劳封寿国公李氏为寿国夫人至大元年正月授开府仪同三司四年秋闰月追赠曾祖父资德大夫中书右丞上护军諡安惠祖父仪同三司大司徒柱国諡武庄父开府仪同三司太傅上柱国諡康懿并追封寿国公曾祖妣富察氏祖妣陈氏妣陈氏富察氏并追封寿国夫人李夫人以受封之秋卒祔葬先茔惟云国公自世祖以来历事累朝咸被显宠前後受赐金币奇服重器不可胜计皇帝御天下皇太后受天下养眷遇益隆恩赏益厚遂封两国赠先世赐甲第官其子安宁典宝大监弟笃思繇中议大夫太子右庶子起家遍历清要九转为资善大夫领北等处行中书省左丞妻张氏封弘农郡夫人盖杨氏数世愿忠而不假以命愿孝而不遂其志积庆浚泽以底于今一旦联圭而朝列鼎而祭高爵厚禄荣及祖孙乃基于庆育之一言而以李夫人兴岂非天之所命耶昔汉东武侯母尝养武帝被恩穠渥贵重一时而其子孙奴从者弗率几危於谗赖帝慈仁获守富贵若杨氏父子兄弟事上克勤遇下克恭难不顾身宠不忘危其能保功名垂竹帛光祖宗刻金石也宜哉抑其先固建之以德耶李夫人乃不少延悲夫铭曰
茫茫陕郊逖矣弘农太尉兴汉代侯世公金流大梁乃树元戎材与时违齎志以终受命天朝鱼山继忠太傅忠厚起家大同竟辟云土大开厥逢婉婉淑媛养帝九重英英伯仲执事东宫出入艰勤夷险匪躬翼圣扶危载缵武功群蒙褰披日升于中列爵既疏茅土是封胡在先世德盛而穷胡在今日位高而丰匪善之埤曷报之隆惟帝之德惟臣之恭作此铭诗式示显融
袁州大仰山重建太平兴国禅寺碑
皇元有天下佛法益尊大天下名山思致崇极以称德意皇庆元年袁州大仰山重建太平兴国禅寺成有司图上其事诏加刲开山祖师小释迦曰慧慈灵感昭应大通正觉禅师二神曰显德仁圣忠佑灵济广庆王曰福德圣仁忠卫康济顺庆王命词臣发扬烈休勒垂坚珉臣某谨按唐宰相陆公希声塔铭师名慧寂世韶州族叶氏文宗朝从沩山大圆师悟曹溪心地直指之奥又从国师志和尚得玄机境智之妙又按宜春图经会昌元年师来自郴遇二白衣神指其地居之盖方是时国正侮蔑佛法学徒陵迟几不自立而师应七叶之运龙纵此山历岁数百其道大暴於天下斯亦奇矣神萧姓伯大分次隆初宅水上游忽夜半风雨迁庙于堵田汉晋以来或淖高原为田或助官军弭盗御灾扞患神恠不可度已迄今水旱疾疫之祷辄响应庙而祀者几半天下非聪明正直能致然耶神得师而化乃宏师得神而道益彰故合祠于师之室封秩必俱大德癸卯冬十有二月乙亥寺灾明年长老希陵图复厥宇冰涉暑陟不懈输币荐货者川至为殿阁各四楼亭各二堂六祠一若方丈衆寮若门庑轩庭若庾库庖湢以区计廿有八丹碧焕灿制度宏密广员倍于旧而加美焉攅峰突嶂灵潭健瀑风景不改于昔而增胜焉十方来者莫不惊异讃叹惝怳四顾而忘归又建栖隐禅院于城南门为出入祝厘之所噫勤矣陵何氏世以儒显金华去为释嗣雪嵓钦师之学为临济十八叶孙外弘而内峻学禅而行律故施诸其徒则尊严整齐而学成者衆示诸行事则感动听信而业树者隆凡三锡命曰大圆佛监禅师於戱是道也藏用於体则静无不为推体而用则动无不虚慧慈以之承六祖开名山二神以之辅有道惠四方佛监以之廓敎基宏法绪其致显累朝宣光圣代北侪泰华南友衡庐岿乎大江之右微而着毁而完岂徒然哉系之辞曰
惟大仰山周八百里据楚之袁昔有神人伯仲赫灵庙食其间在唐武宗粤小释迦至自郴山历涧絶谷神献异境瓶鉢以安躏危跞难道丧不悖既固既完湜湜曹溪益澽而疏流为大川畎涤浍决广治混冥会于一源道得其正地得其胜来学日緐後五百年室毁徒隳适啓圣元莫盛匪今莫高匪禅或镌而刓乾乾佛监统壹儒释有光厥先扬沩激济恶衣粝食以示学人学人若林直指其心有觉有闻表正失惑遐迩丕变顺风骏奔崇构拓址高朗博硕如只陁园青山为城白云为屯翼翼言言由甲底壬克溃厥成孔勩且勤职司上言天子嘉之景命攸敦於赫慧慈洎于大神鼎峙齐尊灵宫既抗休号允铄尚迪恩纶天清地宁保有无疆寿我圣君太史稽首播颂万亿永殿山门
雪楼集卷六

[book_title]卷七
[集部,别集类,金至元,雪楼集]
钦定四库全书
雪楼集卷七　　　　　　元　程文海　撰玉堂类藁
敕赐碑
南阳书院碑
皇帝即位之四年冬十有二月集贤大学士臣颢言臣幸得待罪周行在帝左右位崇智下无以仰答圣明有能推尊圣人之道表章大贤之业作兴民俗敷宏治化者此真人臣之职而上之所宜闻也臣谨按南阳城西五里有冈阜隆然隐起曰卧龙冈有井渊然渟深曰诸葛井者相传汉相忠武侯故宅民岁祠之巫觋杂揉荐献无节黩礼慢贤君子病之至大初故河南行省平章政事何玮行农至郡率官吏老长伏谒祠下顾瞻徘徊忾然兴怀谓守臣史烜曰孔明三代而下一人而已武昌相去千有余里犹建庙学而尊祀之况其所游处也哉出步祠东得隙地焉曰是足以建庙学矣遂以诿烜烜下邑主簿赵守训董其役乃合僚吏禄入之赢以备佣相山之有良木石隶官者以具材审制度地与设官养士之宜上于省以闻报可至大二年春即工大修侯祠而加广焉祠之东为孔子庙庙之後为学凡堂序门庑庖湢库庾肄业之斋庋书之阁官守之舍咸备屋以间计祠十有二庙学四十有六皆端壮广直不务侈丽皇庆元年秋落成割官之废地四十顷籍于学置山长一人掌其敎而讫功且再岁矣庙学之顔丽牲之碑惟陛下幸焉即日下中书平章政事秦国公孟与翰林集议臣孟等言夫子庙宜因旧制殿曰大成之殿门曰大成之门侯之祠宜曰武侯之祠侯曰非澹泊无以明志非学无以广材非静无以成学学为侯作也宜以讲堂为静成之堂东序为明志之斋西为广材之斋阁所以崇羣书也宜曰崇文之阁合而名之曰南阳书院制曰可其命翰林学士承旨赓书之翰林学士承旨某为碑文书篆并以付赓臣某窃谓周道既衰孔子作春秋而万世君臣之法定曹操簒窃羣雄并起而争之春秋几废昭烈掲大义发大号再造刘氏侯首称汉贼不两立王业不偏安间关百折期复汉祚春秋之义焕然复明至今三尺之童犹知贼曹而帝汉者侯之功也传曰有功於民则祀之侯之功万世之功也况又居其乡哉乌乎我朝圣祖神孙武定文承薄海内外罔不臣妾诸学子以及有位之人师圣人之道仰大贤之业夙兴夜寐可不思庙学之所以建圣天子之所以命岂徒夸前人耸後观哉所以敎天下知为君臣之道也烜世有勲伐今守饶州守训供俸翰林云诗曰
惟皇上帝降衷于民惟皇作极以君以臣皇风既邈王覇攸作乃修春秋褒善黜恶汉有天下拟迹舜禹厥德既衰冠履易处不有昭烈孰扶天纲不有武侯春秋以亡河汉之间南阳之郭盘盘卧龙惟侯之宅山萦川络雾矫霞舒尚想君王顾彼草庐惟侯之学伯仲伊吕惟侯之志光我汉祖躬耕之忧廊庙是蹈义信志诎四海其悼庙学之设惟侯之思天子之锡惟侯之仪高山景行君子所履词臣作诗永作臣轨
武都忠简王神道碑
太祖时国字未立凡诏诰典祀军国期会皆用辉和尔书时武都智敏王居部中年十五尽通其学冠诸部名动京师廼徵诣阙召对称旨诏侍睿宗世祖南征以为断事官及即位有翼戴之勤再命为丞相不拜然内外尊礼咸视丞相凡与上谋议未尝出以语人推毂天下贤俊未尝有德色故位列卿佐而名出宰相上有子男十一人孙男二十四人皆为显官女四人孙女四人皆嫁世族羣臣之盛鲜与为比世其学者惟忠简王王生有异质强敏过人为裕宗宿卫起家至元十五年从征有功授从仕郎枢密院都事徽仁裕圣皇后召入内廷以字学训成宗晋王十九年进朝列大夫枢密院断事官雪边帅之诬衆誉翕然大德二年迁翰林侍读学士太中大夫复命辅迪武宗今上九年陞翰林学士正议大夫武宗即位以师傅恩特拜荣禄大夫大司徒翰林学士承旨知制诰兼修国史至大元年加金紫光禄大夫领太常礼仪院事余如故明年九月十日以疾薨于京师年六十一三宫吊赙制赠推诚保德济美功臣太师开府仪同三司上柱国追封武都王諡忠简以某月某日葬高良河之滨智敏王之兆延佑二年某月上思旧学之懿欲永其行于石而以文属臣某臣念尝奉明诏为智敏王碑以臣荒陋方惧弗称今复以命臣岂以臣与忠简王尝获同僚知王为审耶敢不钦承谨按王讳阿实特穆尔辉和尔人世居伯什巴里入国朝乃徙於燕曾大父讳巴拉玛大父讳阿迪斯世有名位父讳默色斯至元四年薨特諡敏惠公大德十一年赠推忠同德佐理功臣太师开府仪同三司上柱国追封武都王改諡智敏母曰齐达勒翁吉拉特氏昭睿顺圣皇后诸妹也追封武都王夫人生子五长曰玛努勒今为开府仪同三司大司徒翰林学士承旨领章佩监次即忠简王至大中权臣用事公道壅底上虽聪睿刚断乐闻直言羣臣恇怯畏忌惟王知无不言言无不听朝廷举诸大典多出王请盖王好谋而善谏上方眷倚而天不憗遗哀哉王之配曰托克托鼐氏封武都王太夫人有子男二科绰同佥太常礼仪院事多尔入宿卫曰和尔章氏有子男二拜特穆尔庐州路达噜噶齐呼图克真州达噜噶齐女一锡锡适尚醖局都提点温都尔曰科尔沁氏无子惟智敏以长材宿学际明时遭圣主辞尊荣於再命保贞固於初心所以风当世泽後人者深矣而王师傅三朝益侈先业都清华之贵袭异姓之封昭旗常播简册岂曰过哉乃叙而铭之其辞曰
遐哉邈矣慨彼先觉穷深涤远智敏之学方其逢时凤嘴麟角日月耀彩风云附足人具仰止高揖恬漠爰集忠简克承于家夙夜通明从容承华既传德义复笃忠嘉直如朱弦蔼若春葩菀兮莫赎万古兴嗟惟王之世功丰德隆三秉钧衡七守疆封两典邦敎二领元戎或掌词垣奉常大农曾未百年重卿累公呜呼王哉曷起而从武都逖逖伊王之国赤舄奕奕伊王之服峩峩穹碑斯王之德王虽不作服美无斁尚迪後人辅我皇极
陈氏先德之碑
天子既用潜邸旧臣陈颢为集贤大学士以制书就第拜其父荣禄大夫大司徒上柱国封赵国公母李氏杨氏并赵国夫人配完顔氏封亦如之又赠曾祖考昭文馆大学士中奉大夫护军諡通宪祖考资善大夫大司农卿上护军谥康靖并追封赵郡公曾祖妣刘氏祖妣樊氏并追封赵郡夫人前妣王氏追封赵国夫人陈始居卢龙迁覇之信安复迁河间之清州延佑元年夏五月颢自覇啓曾祖祖及伯父三世之封改葬清之司马庄明年春三月天子复赐先德之碑而命臣某撰其辞谨按颢五世祖讳山以材勇仕金累迁穆琨监军大安初守居庸关闻太祖神武仁圣必有天下以兵内属为平阳太原等路军民都元帅後以年老归信安金主南播河北山东羣盗并起有号两淮张者?信安元帅单骑入谒说令北归弗听环信安百余里皆水泽有蒲藕鱼鼈可赖以食春秋积潦车马不得进冬以水沃城则冻不可登张恃以为固数喻以祸福终不听壬辰将帅灭金乃慷慨言曰今天下已定君保一孤城欲何为耶生民何罪城且屠矣张感动从之元帅娶禇氏邢氏生子课德松课即通宪公礼贤下士繇千户都统为万户与金人战死是生康靖公德娶孙氏常氏无子松娶赵氏生廥菑畲廥生昉畲生晖昕康靖修洁自好生国祥国瑞刚国瑞是为大司徒乐善喜宾客今年八袠犹聪明不衰国祥尝提领稻田事实祔葬新茔娶徐氏殷氏有子曰克温克良克恭克逊克立刚善骑射终同知固安州事娶孟氏吕氏萧氏有子曰克信克诚克忠惟颢寛敏信厚强学好义从翰林学士承旨安藏事徽仁裕圣皇后安藏深释敎后乃命颢祝髪受戒及从上覃怀入侍春坊益见亲用武宗命以资德大夫为释敎都总统上即位遂易冠服以荣禄大夫位集贤恩宠甚渥臣尝观前古士君子积德累行不获其报必有贤子孙出遭圣明大显其道若陈氏之先知时审变输忠伏节磊磊若此而颢果能遇非常之主朝夕左右言听计从名在贤公卿之列亲老益壮生享大国之封岂不信哉颢王夫人出夫人有贤德为九族仪轨配完顔氏金翰林学士银青荣禄大夫贞简公苏都尔之曾孙左谏议大夫苏哷之孙也铭曰
乾刚兮坤柔隂阳兮曷留何沧海兮不缩不盈何草木兮一春一秋岂积之有厚兮其培之有弗固惟先哲之孔明兮克置予于度嗟虞舜之大圣兮氏兹陈于既衰或受命而君兮或良弼而硕师历周汉以?于今兮犹昭晰而弗亏孰夕风而朝露兮孰冬盛而夏腓伊卢龙之茂族兮既益炽而弥章俯黄流之奔猛兮吾将沂夫崑冈遭明哲而际运兮是果谁之所造匪夫传之有则兮而继之有道冠岌岌绶緌緌兮曰载锡此赵土既尊乃父兮遂及厥祖今视前而丕缵兮後复祗承于厥今何祚之有穷兮何福之不任世世监此贞石兮乃尔祖之志天子之心
姚长者碑
皇帝在春宫时尝幸胜因寺栋宇华洁象设严穆顾昭文馆大学士头陀敎宗师溥光而美之溥光对曰都民姚长者之力也因历历道长者平生由是长者名姓简在帝心长者卒之明年十有一月集贤大学士陈颢言于上愿表其墓以风厉天下之好善者诏臣某为之文臣谨按长者讳仲实字仲华河南人和粹谨厚好善不倦父守信仕金为千夫长没於王事金亡奉母赵家于京师至元十三年为京敖盐局使二十四年迁真州三务使居半岁慨然曰剥下以事上非我志也弃官而还以为京师天下之都会也东至于海西踰於崑仑南极交广北抵穷髪舟车所通货宝毕来可废居以为富行之十年累赀巨万乃曰积而不散祸之招也於是耳目之所及力之所至缓急患难知无不为谓人莫悲於死无以葬买雍庄地十余顷为义茔以藏之岁将冬地且冻预为竁以备之人莫病於男女失其时贫不能婚嫁者资以助之人莫不幸於失身为奴赎而齐民者数十家饥则为食於路以饷饿者寒则置席于狱以藉囚者天子建辟雍献美木十章米五十斛织金帛二端役夫羊裘九十袭胜因之剏也致币五万余缗大藏经一藏若元正若天寿节若车驾行幸还若国有大庆必率诸耆耋执贽入贺元贞初裕圣皇太后册宝礼成诏赐彩缯百二十匹复其庸调又命为京师诸耆耋长念无以报上德乃于万安寺建水陆会清本庵藏黄籙醮施大藏经三藏于元国慈济兴福寺捐金永安寺白云观而祝厘焉至大庚戍春匄贫民责五万余缗还其劵前後施予不可胜计至元初于城东艾村得沃壤千五百余亩构堂树亭缭以榆柳环以流泉药阑蔬畦绮错棋布嘉果珍木区分井列日引朋侪觞咏啸歌其间聘名师课子孙洎然无所干於世优游四十余年以至大四年正月十有七日无疾而卒年七十三越五日葬漆园之先茔送者数千人涂祭巷哭哀声彻天皆曰善人亡矣娶刘氏亦好善二子积中由御史台译史迁太史院积善四女孙男曰永安臣读太史公书剧孟郭解辈事甚义而不轨於道白圭猗顿术可富而不闻其能散孰若长者一介之士名动万乘声流四方称于後世岂不以好义而轨於道积而能散也欤乌乎贤哉铭曰
於嗟长者生独不群视人如已与古为邻孰不为富暴刻是循孰不闵穷施者何人于嗟长者佩义服仁德被死生惠及疎亲相古之人卓孔之伦义岂不高匪道之遵吁嗟长者生遇圣神恩下九重名垂万春蔼蔼天都郁郁漆园史臣勒石过者书绅
凉国敏慧公神道碑
昔者圣人范金合土饬化八材以利天下後世者夫岂一手一足之为哉必有感会契合之数焉是故羲轩不并兴倕般不并世我世祖圣德神功文武皇帝受天景命以有九有之师思阐能仁安集率土乃中统元年西召帝师帕克巴俾之为上士绰尔济斡建黄金浮图于吐蕃以天竺泥波罗国良工之萃也发诏徵之国王奉诏蒐罗得八十人令自推一人为行长衆莫敢当有少年独出当之问之年曰十七矣主以其幼对曰身幼心不幼也遂使部衆以东帝师见而异之因使督役明年浮图成自请归养帝师奇其材勉以入见天子且为祝髪授以秘典日诵数千百言心印大明慧解殊胜因以荐闻上趣令侍臣往召既至上目之久乃问汝来大邦得无怖耶对曰圣人子视万方子至父前何怖之有汝来何为对曰臣世家西土奉诏构塔于吐蕃者二载见彼土兵难愿至尊安辑之特为苍生来耳汝何所习对曰臣以心为师粗知绘塐铸镂上大悦命取古铜人示之曰此王檝奉使宋时所进关鬲脉络咸备岁久缺坏命匠缮葺皆辞不能汝能之乎辄诺奉诏至元二年乙丑补铜人成上阅之悉大喜呼辞不能者皆来使之谛观曰尔辞不能此谁所补皆顿首谢曰天功非人所及也延佑三年春以集贤大学士邦宁颢之言有诏树碑于凉国敏慧公墓道翰林学士承旨某为之文臣某谨奉诏公讳阿尔尼格泥波罗国王之胄即前少年补铜人者也祖考密迪哩赠中奉大夫护军汉中郡公考拉克纳赠资善大夫上护军汉中郡公祖妣琨德楞齐默氏妣苏默哈达氏皆赠汉中郡太夫人公生三岁父母携以礼佛公仰视塔曰此心木及相轮宝瓶谁所为欤闻者惊异知为夙缘髫齓端嶷如成人入学诵习梵书未久已通兼善其字尊宿自以为弗及尺寸经者艺书也一闻读之即默识之少长每有所成巧妙臻极既补铜人上深简注工事无不命之若佑圣庙之肖貌如生若护国仁王之庄严无上若西园之玉塔陵空皆公心匠之权舆九年忽病中使宣问踵至而病益甚廼梦游钧天帝所下憇居庸之巅四天女馈以食食已曰公可归矣既寤沉痾顿失诏给卫士十人尚方日供珍馔赐以饰金腰舆十年立诸色人匠总管银章虎符命公长之统四品以下司局十有八铸黄金为太子宝安西北安王印金银字海青圆牌内廷大鹏金翅鵰尚醖巨瓮又创为镔铁自运法轮行幸掲以前导十一年建乾元寺於上都制与仁王寺等上都国学始成肖祀夫子十哲诏公为之赐宅京师咸宜里金币皆有差十三年建寺於涿州如乾元制初公之夫人某氏犹留乡国顺圣皇后尝遣黄金赐之族薰利赐金辄匿之而以夫人适他姓弗从则幽之絶食者浃旬死拒得免是年特出中使賫黄金五百两乘传往召即凉国太夫人也十五年诏公返初服授光禄大夫大司徒兼领将作院印秩皆视丞相赐冕服玉带锦衣金带燕衣二十四袭貂裘?鞍辔车马妻以宋景献太子孙女郡主赵氏凡景献府库田宅悉赐之十六年建圣寿万安寺浮图初成有奇光烛天上临观大喜赐京畿良田亩万五千耕夫指千牛百什器备十七年建城南寺二十年建兴敎寺二十八年创浑天仪及司天器物世祖上宾公於私第为水陆大会四十九日以报又追写世祖顺圣二御容织帧奉安于仁王万安之别殿元贞元年建三皇庙于京师又建万圣佑国寺于五台裕圣临幸赏白金万两妻以戚里女囊和尔沁资送中给崇真万寿宫成诏公位置像设大德五年建浮图于五台始构有祥云瑞光之异又命织成裕宗裕圣二御容奉安於万安寺之左殿六年国学文庙成复命为之肖位遵先猷也公奉诏感激益尽心思焉八年建
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 10:30:17-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>