<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="目录,原序,卷一,卷二,卷三,卷四,卷五,卷六,卷七,卷八,卷九,卷十,卷十一,卷十二,卷十三,卷十四,卷十五,卷十六,卷十七,卷十八,卷十九,卷二十,卷二十一,卷二十二,卷二十三,卷二十四,筠谿集乐府,筠谿李公家传,筠溪集全文在线阅读,筠溪集全文在线下载,大玄古籍书库">
<meta name="description" content="宋代诗文别集。24卷。李迩逊撰。卷1至卷3为奏议,卷4、卷5为外制,卷6为表、状,卷7为书、启,卷8至卷10为议古,卷11至卷20为诗,卷21为杂著、题跋,卷22为铭、赞、序、记,卷23为祭文,卷24为墓志铭、塔铭。卷首载楼钥序,卷末附乐府1卷,另附《筠溪李公家传》及作者之孙李珏跋各1篇。李珏跋称:“大父捐馆之日,先君尚幼,遗墨散失,旋传录于亲友家,所辑文稿仅有二十四卷,其间脱误居多。”楼钥序称李迩逊归隐西山16年,“不复有仕宦意,哦诗自娱,笔力愈伟”。朱熹对其《宿观妙堂诗》也甚为倾倒。李珏跋则盛赞其文章">
<title>筠溪集_李弥逊_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">筠溪集</span> <br/>
          作者： <span class="inputVal" id="bkauthor">李弥逊</span> <br/>
          朝代： <span class="inputVal" id="bkdate">宋代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">类书文集,诗文集,完结</span> <br/>
          字数： <span class="inputVal" id="bknum">[book_length]145364</span> <br/>
          说明： <span class="inputVal" id="bkdec">宋代诗文别集。24卷。李迩逊撰。卷1至卷3为奏议,卷4、卷5为外制,卷6为表、状,卷7为书、启,卷8至卷10为议古,卷11至卷20为诗,卷21为杂著、题跋,卷22为铭、赞、序、记,卷23为祭文,卷24为墓志铭、塔铭。卷首载楼钥序,卷末附乐府1卷,另附《筠溪李公家传》及作者之孙李珏跋各1篇。李珏跋称:“大父捐馆之日,先君尚幼,遗墨散失,旋传录于亲友家,所辑文稿仅有二十四卷,其间脱误居多。”楼钥序称李迩逊归隐西山16年,“不复有仕宦意,哦诗自娱,笔力愈伟”。朱熹对其《宿观妙堂诗》也甚为倾倒。李珏跋则盛赞其文章:“烟林云峤,幅巾杖屦,趣深理到,追轶风骚,意寄高远,经渊史薮,据古鉴今,乱阶治迹,贯穿敷陈。”本集除收入《四库全书》,还影印编进《四库全书珍本初集》。其上海图书馆所藏明抄本又题作《竹溪先生文集》(简称《竹溪集》),内容与《四库全书》本《筠溪集》相同。</span> <br/>
          封面： <span class="inputVal" id="bkimg">Z_19226.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]筠溪集
[book_author]李弥逊
[book_date]宋代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]类书文集,诗文集,完结
[book_length]145364
[book_dec]宋代诗文别集。24卷。李迩逊撰。卷1至卷3为奏议,卷4、卷5为外制,卷6为表、状,卷7为书、启,卷8至卷10为议古,卷11至卷20为诗,卷21为杂著、题跋,卷22为铭、赞、序、记,卷23为祭文,卷24为墓志铭、塔铭。卷首载楼钥序,卷末附乐府1卷,另附《筠溪李公家传》及作者之孙李珏跋各1篇。李珏跋称:“大父捐馆之日,先君尚幼,遗墨散失,旋传录于亲友家,所辑文稿仅有二十四卷,其间脱误居多。”楼钥序称李迩逊归隐西山16年,“不复有仕宦意,哦诗自娱,笔力愈伟”。朱熹对其《宿观妙堂诗》也甚为倾倒。李珏跋则盛赞其文章:“烟林云峤,幅巾杖屦,趣深理到,追轶风骚,意寄高远,经渊史薮,据古鉴今,乱阶治迹,贯穿敷陈。”本集除收入《四库全书》,还影印编进《四库全书珍本初集》。其上海图书馆所藏明抄本又题作《竹溪先生文集》(简称《竹溪集》),内容与《四库全书》本《筠溪集》相同。
[book_img]Z_19226.jpg


[book_title]目录
钦定四库全书　　　　集部四
筠溪集目录　　　　　别集类三【宋】
卷一
奏议
卷二
奏议
卷三
奏议
卷四
外制
卷五
外制
卷六
表
状
卷七
书
啓
卷八
议古
卷九
议古
卷十
议古
卷十一
诗
卷十二
诗
卷十三
诗
卷十四
诗
卷十五
诗
卷十六
诗
卷十七
诗
卷十八
诗
卷十九
诗
卷二十
挽诗
卷二十一
杂着
题跋
卷二十二
铭
赞
序
记
卷二十三
祭文
卷二十四
墓志铭
塔铭
附
乐府
臣等谨案筠溪集二十四卷乐府一卷宋李弥逊撰弥逊字似之连江人居吴县与兄弥大弟弥正俱负重名大观三年上舍第一高宗朝试中书舍人再任户部侍郎以争和议忤秦桧乞归事蹟具宋史本传集首有楼钥序称其归隐西山十六年不复有仕宦意咏诗自娱笔力愈伟朱子尝跋其宿观妙堂诗後亦倾倒甚至盖其人其文俱卓然有以自立矣弥逊自号筠溪子筠溪者其居连江时所居之地集中有筠溪图跋序其始末甚明宋史艺文志载弥逊集亦名筠溪可以互证此本题曰竹溪集考诸家着录皆无此名知为传写之误今仍改题曰筠溪集以复其旧焉乾隆四十四年五月恭校上
总纂官【臣】纪昀【臣】陆锡熊【臣】孙士毅
总校官【臣】陆费墀

[book_title]原序
筠谿集原序
士大夫种学绩文孰不欲流传於後资禀有厚薄用力有浅深固不可诬然须器度过人则自应高胜有非勤苦之所能强进者此可与知者道耳筠谿先生以父兄之贤少有声於太学一夕厠有同舍投缳於梁间公时年才十七八略无惧意亟解其系卧而枕於股上亲抚摩而嘘呵之会有後至者怪而问焉徐语其故驰报斋中羣士竞篝火而来相与抱持而归竟全其生即日名动京师弱冠遂为大观三年上舍第一人继登科其才固足以得此天报亦昭昭矣公之器度絶人远甚如许加以问学之懿其发为文章顾岂浅见者所能及也政和间以南宫舍人使契丹擢左史用讦直贬宣和末知冀州独能坚壁以抗虏暴靖康漕江东平叛卒之变入绍兴为饶吉二州七年复立左螭寻掌书命雄深之文黼藻王度四方传诵之论事封駮皆人所难又以力辟和议益与时忤迁户簉匄外补去国之际犹拳拳以立国待夷狄之大计为言竟请祠以归隐福之连江西山凡十六年不复有仕宦意哦诗自娱笔力愈伟居间忧世着议古数十篇虽泛论古事而皆关於当世利病深切着明有范太史唐监之遗风乃心王室惜乎用之之不尽也迨今将一甲子公之孙珏以郎曹典大藩今居江西宪台方迎奉老亲而当寇攘惊危中竭力不少顾避琪以上舍魁决科克继大门为京口贰车皆有时名有以知公之泽未艾也二孙以钥游从之厚出公遗文二十四卷求序钥晚进何足以测识前辈所藴以平日慕用之诚幸托名於不腐敢谨书之公讳弥逊字似之晜仲六人文字为一门之盛兄尚书弥大弟太史弥正俱负重望筠谿则公自号云嘉定四年闰月初吉正奉大夫参知政事兼太子宾客楼钥序

[book_title]卷一
钦定四库全书
筠谿集卷一　　　　　　宋　李弥逊　撰奏议
绍兴五年被召上殿劄子三道
臣闻光武起南阳一年而破新室肃宗起灵武一年而复两京元帝起建康数月而君臣之礼定遂成东晋之基事虽不同皆谋深志定力行而不疑故功效之成如此其速也窃惟国家之患振古未闻天佑宋德陛下兴起於艰难之中以陛下英睿神武何啻并驾汉唐之君而祖宗流泽入人之深比方数代何啻相什伯也然閲时滋久大勳未集者良由圣志未定庙谟未决上下无所遵承小大之臣无路以自效也爰自多事以来朝廷虽未尝不以攘夷狄为急而前後议者各私其说以相矛盾主和者以征讨为败谋好攻者以守备为失计彼是而此非朝令而夕改纷纭殽乱上紊宸听犹豫不决日复一日而已迫防秋之期矣故八九年间排难解纷之不暇其於恢复之图初未有定计也求治效之成难矣哉夫千金之家为巨室者必先度方隅正基陛然後鸠工庀材藩垣而栋宇之则室成矣不然虽有良工无所施其巧也况天下之大不正其基址定其规橅而可为乎书曰事不师古以克永世匪说攸闻伏望陛下奋刚健勇智之德考前古已行之事酌今日当务之宜断自宸衷定其规橅而力图之奸言浮议排斥不用上志既定然後询谋一二同心任之勿疑责以成效恢复境土岁月可待也天下之事未有不为而成亦未有为而不成者也古人有言患莫大於以为不足为而不为愿陛下早图之
臣闻易曰介于石不终日吉孔子曰苟有用我者期月而已可也三年有成天下之事方其临机应变间不容髪朝闻而夕行犹恐失之至於恢远图振长策贻谋百世之後非先其根芽封植而长养之不能成功故不俟终日不以为速期月三年之间不以为久为国者不可偏废也国家靖康之末法度大坏陛下继绍丕图日新庶政当如创业之初条举而叙行之然夷狄盗贼无有宁岁尽心力而为之仅急目前之急其远者大者有所未暇此亦临机应变随时之义不得已尔而上下习熟便谓当然御敌之外一切不议间有陈一说论一事利在岁月之後者衆皆指为迂阔非笑而诋訿之朝廷因以为不急之务置而不问妨功害治莫此为甚也孟子曰犹七年之病求三年之艾苟为不蓄终身不得传曰无三年之蓄曰国非其国也岂有为国而虑不及三年之近乎伏望陛下诏左右辅弼之臣御敌之暇取社稷经远之计治安乱危之所系者条具以进陛下少加宸虑审其先後缓急而推行之日滋月益必有成效上裨中兴之治庶几国有定安之期民有休息之望取进止臣闻图治安者忘艰难险阻之为劳故终於逸乐而克成永世之基溺宴安者忽因循苟且之可虑故怠於间暇而驯致一朝之患在昔多事之时人君未尝不欲求安而每至於颠隮离析者乐於苟且而倦於艰难故也仰惟陛下聪明睿智负兴衰拨乱之才践阼以来焦心劳思图回治功是宜措天下於泰山之安矣然而国步未宁民居未奠一有小警上下骚动陛下不得高枕於九重之中臣所未喻也岂尚或怠於闲暇而救焚援溺之策不汲汲於朝夕耶何以言之臣窃观累年寇退之後中外熙然便谓无事朝廷有偃武之象将帅思归马之期一日无事幸一日之安一月无事幸一月之安欲求终岁之安已不可得而求天下之安可乎贾谊居文帝时谓犹抱火厝之积薪之下而寝其上火未及燃因谓之安今日方之岂不为寒心哉易於萃除戎器戒不虞於既济思患而预防之居安虑危犹不可缓而况欲转危为安乎臣愿陛下不以艰难险阻为甚劳而以因循苟且为甚可虑忘目前朝夕之娱为社稷万世长久之计天下幸甚
绍兴七年自庐陵以左司召上殿劄子三道
臣闻善为国者如持衡本末轻重常使适平无偏而不举之患焉唐自中叶以还方镇骄横稔成祸乱至於五代益甚艺祖躬覩其弊惩前辙之倾故削州郡之权以尊王室而揽威柄诚得销患捄时之宜然当是时强兵劲卒悉屯京师及西北近畿往来更戍不絶於道百姓逸乐财用丰衍州郡奉行诏条得以无患其後承平既久兵制寖隳民益无聊而州郡之权益轻本末俱弱以致祸患此已然之明效也至於今日曾未少革帅守但持空拳兵寡民贫城池隳敝财赋悉以上供馈饷不足枝梧目前常不暇给平时稍为备守之计则羣议力沮之万一有警拱手罔措贤者则甘心守节不肖者则奉身逃生虽诛窜失职之吏其害已不可胜道矣朝廷平时视州郡如越人视秦人肥瘠曾不曰王者以天下为家朝廷赖州郡以为藩维也州郡挠弱则朝廷之势不固矣譬如千金之家知堂奥之可保而略其门庑不知门庑之隳堂奥其可安乎臣愚愿慎择贤材以任帅守假之事权使得竭才展效镇安一方上寛顾忧下销奸宄以效臂指之用昔董仲舒曰当更化而不更化虽有大贤不能善治今政解而更张之时也伏望睿慈留神择中天下幸甚取进止
臣伏覩朝廷比以两浙江东西等路因被盗贼烧劫逃移人户秋夏二税并皆停阁累年之间渐次复业仰见陛下仁厚之政惠养元元之意天下幸甚近因中外臣寮之请已降指挥夏税两浙路并复原额余以绍兴四年欠数为率江东权阁三分江西权阁五分余数依限起发秋税已经放免及五年十料之数并令输纳全税臣契勘曾经烧劫逃移人户如已是复业开垦了当自合依今来指挥输纳缘诸路被害州县轻重不等其间有大段深重全未归业虽已归业未曾开垦去处若一槩立定分数及令复旧额委是无所从出切虑百姓虚被追扰致逃避流为盗贼而官司徒有虚数不济实用若缘此一例与展年限又恐其间不无侥幸臣愚欲乞依今来检放灾伤条法令逐州委官同逐县知县遍诣原被劫人户检视田亩已未开垦数目诣实本州保明申转运司差官覆实保明申朝廷其已开垦数目即依旧额输纳税赋其未曾开垦去处并权倚阁委自令佐知通多方招诱归业开垦逐年开垦到数申朝廷考其殿最而赏罚之庶几数年之间民得安业而公家实得税赋之利取进止
臣窃惟泉货之用於天下犹水之行於地中其出也有源则其流也不絶一窒其源则竭矣伏覩朝廷多事已来百费丛起其生之也未得其术而用之无穷虽有丘山之积亦日削矣且以一州一月计之不下数万总天下一岁之费可胜计哉不可不虑也况钱货之积必有所在不在公家即在私室今国用不足百姓不足公卿之家尽於盗贼兼并之家尽於诛求虽比来郡邑所输悉入诸军而军中非积钱之地往往变易轻齎以便携挈不知何自而往也访闻多自淮南转入伪境以资敌国之用兼川陕铁钱地方近来公然行用铜钱及民间违法销铸以为器物如此泄之其患滋甚是欲实漏巵而大其罅也臣愿陛下深究此弊申命计臣详加讲义广所以生之之源思所以积之之术严所以泄之之禁诚今日之急务也取进止
乞许内外职事官言事劄子
臣闻廊庙之材非一木之枝帝王之功非一士之略舜有大功二十皆取诸人此有天下不易之理况艰难之时乎国家多事以来十有余年大勳未集陛下深创前失力图大计宸谟庙算固无遗策然万几至繁日不暇应千虑之外有当却顾而预防者或隐於寻常不见之地非赖衆智未易明也夫今日当务之急政事不可不修而自治之方未举夷狄不可不备而善後之计未定有志之士所深虑也臣愿陛下以此二事诏内外侍从官及见任职事官以上使得悉陈之陛下与一二大臣慎择而力行必有以上禆圣听助成恢复之功其在外官今於所在州军实封投进行在官依面对例施行取进止
乞荐举武臣劄子
臣闻天下危注意将方今国家恢复中原当务之急莫先於择将而将之才能非仓卒所可知必使衆荐精选寖使屡试然後智愚勇怯无所逃缓急用之则却敌辟土无不如意窃见朝廷文臣每荐引赐对寻加识擢而武臣独未及此臣愚欲望睿旨命诸大将於所统本军偏禆中诸帅臣於所辖路分官吏中荐举武臣智勇忠义可任将帅者不以官职高下召赴行在内殿便坐赐以宴见稍略礼仪使得自尽观其志意询以谋虑如或可采即加试用俟功效显着授以统帅之任庶几能者咸得竭节事上以待拔擢无所妨蔽而朝廷折冲御侮之材衆多共成中兴之绩取进止
绍兴七年岁旱乞寛恤劄子二道
臣照对绍兴五年七月指挥因江西运判逢汝霖等申请昨因金人残破羣盗烧劫归业人户已经放免税赋及五年十料之外并令输纳全税契勘除归业已经开垦人户自合输纳外其间有累经残破被害至重未曾开垦去处委是难以出备官吏上下重困人情不安伏覩近降指挥已将夏税合纳紬绢今年且依旧数送纳自来年令提刑司核实已未开垦数催理切虑秋税合纳全税指挥亦合依此改正施行庶使四方之民沾被实惠
臣伏见州郡近年刑狱待报奏案例皆稽滞近及半年远至踰年往往未下或缘刑寺稽违或道路不通逓中违滞所以至此其间多是情轻奏裁合贷命之人缘坐狱日久疾病死亡深可怜悯欲乞朝廷严立近限督责刑寺将四方案牍疾速结絶别作号验附急逓下诸州庶几一空囹圄以广好生之德亦可收召和气
乞募土人守御劄子
臣契勘自淮以南与伪境相接地分守之即多事弃之即资敌当缓为计以图之访闻诸将下各有逐处土人愿为朝廷招集乡民耕种田亩置立堡寨以守一方如刘纲孙晖之类者甚多若因所欲更加选择可委之人其上使之守州其次使守县镇不必须保故地但使自择要害可守之所处之仍委逐地分将帅时出轻骑巡掠境上以为卫护万一寇至则避寇退复保其所事初朝廷量行应副稍加就绪即使自给渐次措置人兵别无大段费用目前虽未见其利数年之後增一籓篱之固为利非轻伏乞圣慈更加详酌可否施行
乞募武臣及诸将诸军子弟为卫劄子
臣谨按历代天子必有卫所以制六合威四夷固根本之地也承平日久寖以废弛至於国家艰难用武以来亦复因循沿袭置而不讲诚为今日之急务近者朝廷虽稍收四方之兵以聚中都然人数未多法制未备军伍未成未足以为重臣愚欲乞朝廷措置或差或募或就委诸将选择精鋭数万人置帅以总之专卫王室别立亲卫数千人仿古之制选募良家子便弓马者及武臣子弟及诸将诸军下子弟为之庶几可以制近威远以增重朝廷之势如臣之说或者可采伏望圣慈特赐指挥施行
小帖子
臣窃闻日近有诸州拣到上四军不应格之人尽是有事艺强勇少年其间多有般挈妻男在此不能复回原来去处大段狼狈若许於行在近下军营收管留充禁兵之数实为便利
乞治东南兵画一劄子
汉高尝用闽粤兵
汉击项籍闽粤王无诸及粤东海王摇帅粤人佐汉遂平项籍
孝景尝用东瓯兵
孝景三年吴王濞反欲从闽粤闽粤未肯行独东瓯从及吴破东瓯受汉计杀吴王丹徒
马援尝用湖北兵
後汉五溪蛮夷反诏马援将十二郡募土兵及弛刑四万余人征之盖武陵十二郡兵也
吕布尝用川蜀兵
董卓之乱卓故部曲李傕围长安城吕布以叟兵守长安叟兵蜀兵也汉代谓蜀兵为叟兵
刘表尝用荆州兵
建安中刘表为荆州牧刘备时在荆州衆力尚少诸葛亮曰荆州非人少也而着籍者寡可语荆州令凡游户皆使自实因録以益衆备从其言故表兵遂强
唐尝用南蛮兵
安禄山反广平王为元帅仆固怀恩统南蛮大食等兵以讨贼平之
臣谨按自古有国皆隐兵於农降及近代兼用四方之兵亦以致胜国家用兵以来专尚西北而指东南为不足用今西北之兵日益少而东南无一人一骑可以为缓急应援者王纲不立国威不振首尾轻重之势不均今日之大可虑者伏乞陛下深思独断而早图之天下幸甚
乞增重禁卫画一劄子
汉宿卫禁司有南北军盖唐所谓天子禁军南北衙兵也
南衙十六卫曰翊卫骁骑卫武卫威卫领军金吾监门千牛各有左右凡十六皆卫兵也翊卫起於隋初骁卫起於开皇武卫起於魏文威卫起於龙朔领卫起於建安金吾起於太初监门起於隋文千牛起於後魏大将军各一人将军总三十人文则用腹心之士武则用功臣之世领军则与左右仆射为一流中领军则与吏部尚书为一流宿卫徒从之职兼焉北衙六军曰羽林龙武神武各有左右凡六皆禁军也羽林起於太初龙武起於开元神武起於至德大将军各一人将军各三人或选上郡良家子便弓马者为之又取从军死事之子为之又以征伐士劳苦者为之
有以宰相领禁卫者
吕禄解北军印以兵授太尉周勃太尉入军门行令军中卒安刘氏
有以宗室领禁卫者
东牟侯朱虚侯宿卫长安共诛吕禄吕彦
有以宿将领禁卫者
李广为未央卫尉程不识为长乐卫尉
臣谨按历代天子必有卫所以制六合威四夷驭诸将也方时无事犹不可废至於用武之际则宜增重以固根本之地然必先严外御厚藩维使内外相制而後有磐石之安苟笃近而忘远自为窘束之计则唇亡齿寒兵虽重与孤军等恭惟陛下酌古今之宜而审处之实天下万世长久之图取进止
答圣旨条具当行事件劄子
臣近准大臣宣谕圣旨令臣条具今日当行事件臣皇恐震惧罔知所措自惟空疎不识治体何以仰副圣训辄罄愚衷少布犬马之忱臣痛念国家多事十有余年前後失图屡有改作致误陛下焦劳如此未见成效臣谨稽合公论参酌事宜今日规模当急为自治之计先令国势日安日强以图恢复方为万全之策安强之术其目有六一曰固藩维以御外侮二曰严禁卫以尊朝廷三曰练四方之兵以壮国势四曰富国用以备军食五曰收人心以固根本六曰择守帅以责实效信能行此六者则一年而安三年而强然後资闽广之利以守淮南积四川之财以窥关陕政事既修举则必胜不然则按兵固守传檄遣间远者自至惟陛下用之尔然臣之所陈拯危救乱之策难以循守故常当如创业之初为之先须陛下圣虑深思熟计灼见利害确然不疑必欲力行不为浮议所揺方可择人以任之数年之间可见成效良以国势空虚危弱至此已甚不以持久不能有成若但应目前以为迂濶而不为孟子论三年之艾政可为比陛下既欲力行而又委任得人则於听言之际尤不可不审也盖兴大利必有小害图远业必无近功类非衆人所能窥测兼立言者甚易立事者至难若事有小害辄罢人有小失辄废一守前日之辙臣恐徒养小惠有害陛下安危大计日复一日事无立期加以数年天下有不可胜虑者矣臣冒渎圣聪罪不容诛伏望圣慈察臣区区之忠不敢爱身上酬天地生成之赐贷臣万死使得少图报效臣不胜皇恐激切屏营之至取进止
车驾南还舟行乞不乘马劄子
臣闻千金之子不垂堂百金之子不骑衡圣主不乘危不徼幸臣伏覩六飞连日履涉长道陛下叱去执御駷跃疾驰千乘万骑追奔不及然山路高下曲折不比苑囿间平夷寛旷可以回旋万一衔勒有失左右不能致力将如之何臣不胜寒心恐惧忧惶之至窃惟陛下圣意不过欲以神武勇智激昂士气数日以来已可耸动羣听臣愿陛下念宗庙社稷至重深加矜慎保卫圣躬思乘危之戒以防不虞天下幸甚臣又闻已降圣旨沿路皇帝乘马宰臣以下并免从驾臣契勘以来乘舆所至扈从官以下皆合从行虽圣德优容寛假臣下如此岂有陛下不以驰驱为劳而臣子反雍容舟檝之间兼马行至疾舟船不可追逐举足便有数十里之隔而陛下左右大臣无一人之侍今居何等时乃可以如此伏望睿慈更垂圣虑毋忽臣言特降指挥令有司预行相度可以乘马去处前期戒备许宰臣已下依例扈从以安衆情冒凟天听罪不容诛臣无任恳祷激切屛营之至伏候进止
再乞增禁卫劄子
臣比者屡被圣恩赐对便殿臣尝一具奏陈两具劄子乞增禁卫以尊朝廷虽蒙睿眷俞允以臣劄子付枢密院未见如何施行臣闻近日淮南稍有警报若旋行措置恐不及事伏望圣慈先以见有人兵早与增添分定禁卫人数使人心各有所归或存留杨沂中一军专充护卫以备缓急不可临时一例差拨出入致令乘舆所临兵卫单弱别致悞事盖今日之势不独外患可备腹心之间亦当预防利害显然不敢缕奏昔袁盎有言圣主不乘危不徼幸陛下不可以前日累冒艰险幸而无虞习为寻常衆人所忽犹不可不虑使其过有关防固亦何害伏乞陛下长虑却顾深察臣言断自宸衷早赐施行臣冒犯天威至于再三死有余罪犬马之忱不胜忧惧激切之至谨録奏闻伏候勅旨
乞罢月桩钱劄子
契勘以来诸路合用大军钱粮除朝廷支降外系是转运司拘催一路合得之数科拨支移应副昨自江东漕臣马承家首创月桩之名乞从朝廷指挥逐月桩定诸州合出之数缘此多寡不均至有不能出备遂至科扰上下人情以为不便本部近取到绍兴六年逐路一年应副过月桩钱名色止是追逐州经制上供系省等钱充数别无措置到钱物显见前後虚称督责州县兼或州县不得人却致并缘侵渔害及百姓不可不革本部今相度欲将诸路逐年取过名色并拨归转运司充月桩钱之数及更行拨与名色务令优足易於办集令转运司量度逐州多寡通融一路拘催应副不管少有阙悞所有日前逐州月桩钱并罢庶几军用以足而民无侵扰之虞
东南募兵画一状
臣面奉圣旨令臣条具募兵画一今具下项
一朝廷募兵事体至重合以十万人为额
契勘所招军兵且以十万为率分为十处驻劄即一军当一万人军中自来合有辎重火头疾病逃亡阙额之类其实可用出战人兵不过六七千人况今来招募之初未能便足额数如朝廷以十万之数为多即先令招募五万候军伍成就逐旋增收以足十万之数更合取自朝廷指挥
一所招募人兵专听枢密院使唤不隶诸将合别置名号军额
今来所招募人兵系专切准备朝廷缓急使唤故合专隶枢密院别立军额仍乞预降指挥不得诸处陈乞指占差拨
一合分就帅府或控扼去处招收驻劄朝廷见有诸项大军扞御外寇所募人兵止合分就诸路招置招拣驻劄於见无兵处无事即镇御一方以张声势缓急追呼以为应援所有合屯兵帅府及控扼去处及所屯多寡人数更合取自朝廷指挥参酌详议施行
一军兵驻劄去处合选置文臣帅守总领
自古谋帅兼用文臣近代专用武将若军势稍盛即便凌侮州县寖以难制今来若於招募之初委文臣总领即上下习熟各相遵禀异时易以控驭所有守帅须选委有才略名望知兵办事曾经任用显着绩效为衆所知之人
一合选置武臣统制以副文臣守帅
契勘自来诸路州郡所有人兵虽依常法教閲其间亦有事艺精强之人至於临敌未必可用盖为不经军中教习训练望风退怯今来所募人兵务济实用全藉统制官一切团结训练使知队伍出入次第须择自来曾任军中将佐之人以为统制窃见诸路见有小头项主兵官如江西申世景李贵广南韩京福建王进之类若就差於今来屯兵去处作统制官使於逐人见管人兵上增添招募庶几新旧相习易以成就军伍若万一如前项等人不多即选自来曾作统兵官委有功效见今闲废之人充逐军统制仍须於军中逐处量拨与三五百人指教军伍事艺其逐统制官下合差统领官许统制官自行踏逐具名申枢密院差其将官队将使臣之属依军中体例条法措置差拨
一招拣
应招拣等式并依上禁军法如委有事艺高强之人不及上等及中等禁军格人亦听招先於逐路将兵逐州禁军厢军壮城巡检司土兵内拣外应百姓诸县弓手逃亡首身军兵但少壮及等格人并许招收如编户使臣之属实有事艺愿充效用亦许招收不得过正兵十分之一所拣将兵禁军不得过元数三分之一存留二分与本将或本州使用拣过逐项人兵所阙额数令逐处依旧招填补足元数
一利物
契勘招军利物合依上等禁军量与增给预行指数别给一项钱物下逐军招屯去处桩管立法不许别作支用如遇招军限打刺讫当官画时支给本军不得尅留如违严置之法
一钱粮
契勘今来所招人兵若先令招募五万人即所用钱粮不多见有郦琼等旧来合用钱粮且约三万人缘本军请受系有官人若尽行拘收逐年所用数目自可均给新招募人五万之数兼既分屯逐路就近给养即免般运水脚之费亦可助给军食若将来增置人数别行措置未致妨阙
一团结
契勘军中行师齐衆之方全在团结有法今来所招人兵分置诸处准备朝廷使唤缓急会合务要齐一合取军中见今团结队伍法式更加审择立定攽下逐处一体教习庶得将来缓急会合使用便成一军不至殽杂易於号令
一教法
契勘教閲自有常法外自来军中利器唯是弓弩可以致远取胜旧法春秋教閲取事艺高强只以斗力等第比较不至大段适用近年曾降指挥逐州军兵以八分教弓弩二分枪手并兼以射亲比较高强最为良法其後缘诸州疑执申明不一复依旧法今来合依前降射亲比较高强指挥更加优赏以示激劝不过年岁皆为可用之兵
一器甲
今来增制军兵预合修治器甲以备使用乞从朝廷逐军各给一项钱物广行修置所给钱数量度逐军人数多寡增损仍於屯兵州郡许令措置本钱回易以所得息循环转易尽充本军增置器甲之用不得阙悞
一赏罚
今来招募之初理合明立赏罚以为劝沮欲立限一年内招填足数及不得招填不依格法合招之人不得虚增已招之数冒给请受不得招刺工匠手艺人虚占人数不得将所收人兵不因出战捕盗辄有差使如能依限招足不犯前件法禁即帅守统制官优立赏格出限违法重加贬降仍旬具已招数申枢密院枢密院每岁春秋两季差官出按具将佐功过申行赏罚
小帖子一
契勘今来条具画一系据某已见陈述切虑其间有与条法相妨及未尽未便事理及逐项看详务要朝廷易晓亦有不可使上下通知事件如蒙施行乞不降出上件画一只作朝廷措置
小帖子二
契勘今来招募军兵欲为远计须候年岁间军伍成就事艺精熟方可追集使唤若未成而用窃恐万一败事沮坏士气有害经远之计
小帖子三
契勘今来所行招募人兵全在文臣帅守及武臣统制官得人伏乞朝廷详酌选择施行
筠谿集卷一
[集部,别集类,南宋建炎至德佑,筠谿集]

[book_title]卷二
钦定四库全书
筠谿集卷二　　　　　　宋　李弥逊　撰奏议
户部侍郎转对劄子
臣尝观唐太宗问创业守文之君而房玄龄以创业为难魏徵以守文为难臣愚以为创业守文虽不为易而中兴为甚难也盖振颓纲补弊政易风俗集流亡政之可因者悼前辙而或废事之可革者守胶柱而不移欲其成功诚甚难也易曰有过物者必济故小过之後受之以既济自古人君非有大过人者不能回衰乱之俗以为安平之治也惟周宣王以任贤使能而能复古汉宣帝以信赏必罚而致中兴光武以总揽权纲造汉室肃宗以治兵讨贼复唐祚元帝以虚心下士收一时之望以保江左至於区区勾践尚能苦身焦思灭强吴尊周室以复其国则天下之事未有力行而不成亦未有不为而能成者也降是而往虽有愿治之君而终不能成其绍复之业者政事之间害成者多而不能去故也将帅虽衆而失控御之术害成也财用虽足而失均节之道害成也立政者苟一朝之利而不为经远之计害成也在位者怀自安之私而无许国之志害成也有是数者而欲成中兴之功是犹农夫不去草莱而望苗之兴顾不难哉仰惟国家之难旷古未闻陛下宵衣旰食坐薪尝胆凡政事之得失生民之利病人材之贤否与夫任将帅练兵卒丰财用一有补於中兴之治者莫不深究而力行之然蹙国未复强敌未殄岂规摹未定而害成者未去乎今黠寇留屯中原资粮畿甸分兵淮泗观时伺衅窥我中国其志甚大未肯轻举兹忠臣义士所以流涕而刍荛搢绅每为寒心者而朝廷方且崇大体务镇静狃目前之安忘善後之计如秦人越人端视而不加恤臣愚所未喻也臣闻孟子论当务之急易经着随时之义君子见几不俟终日又闻贲育之不戒童子之不抗鲁鸡之不期蜀鸡之不支若计谋不先定将帅不协力士卒不素练馈饷不预备玩岁愒日不早图之一旦秋风高胡马鸣後时之悔若噬脐焉殆将何及臣愿陛下断以乾刚照以离明体当务随时之训如救焚拯溺之急驭将以道节财以理变苟且之政以为远图惩自安之私以励臣节力去此害成者然後任贤能如周宣王信赏罚如汉宣帝总权刚如汉光武扫大憝如唐肃宗下取元帝勾践之事以为规监将见中原不足复黠寇不足破诚宗庙社稷海?元元无疆之休臣不胜忧思忠愤激切屛营之至
乞置使积粟劄子
臣闻陆贽有言晁错论安边之策要在积谷充国建破羌之议先务屯田故其於兴元平贼之後犹力请罢岁运水脚择人充使委以平籴盖师行之际足食为先不易之理也国家用武十有余年军饷日滋终岁所入才可给目前仰食之衆水旱盗贼之备不与焉一有非常之役不取则不足以济事功取之则民不堪命长虑却顾者於此寒心也臣每於敷奏之间躬闻圣训以国用不给为甚患以民力既竭为甚忧臣仰体陛下宵旰勤恤之意蚤夜以思祖宗之法有便於国利於民可行於今者发运一司是也其制始於太宗淳化间而备於仁宗皇佑之後大槩不过权六路丰凶以行平籴之法灾伤州郡则减价而收之值丰熟州军则增价而籴之以补当输之数每岁转般以实中都亦可谓便於国利於民也然今日之宜比昔少异不必尽循旧制当师其意损益以行之臣愚谓当於经费之外别给籴本数百万缗复置一司广行储积分毫不得取供近用唯以待陛下经远恢复之须积之一年必见其效三年之间当有一年之蓄加以数年仓廪有丰实之渐田亩有休息之期公私之利不可胜言然方省官之时而欲增置吏员方匮阙之时而欲桩办籴本方目前仰给之时而效乃在数年之後议者必以为非盖兴事者难於谋始虑远者不求近功今捐缗钱数百万增官吏十数人而可以朝廷长久无穷之利何惮而不为孟子谓有七年之病求三年之艾苟为不蓄终身不得臣谨条具发运司建置废罢及今日可以依仿置使之目随此缴进伏望陛下特加圣览参酌利病断以不疑而力行之不胜幸甚
乞置使积粟画一
一太宗皇帝淳化年间剏置至道初始以都大发运使为额真宗皇帝以三司不见外方茶盐利害特设制置一司其後制置发运两司通而为一
一旧来所掌职事
每岁先以朝廷降到籴本於诸路丰熟去处增价收籴米斛就真州泗州转般仓收桩
诸路上供斛?系发运司逐年用所籴米斛先次代发应副中都其诸路合发米数却於真州泗州转般仓下卸以备本司起过之数
逐年视六路丰凶灾伤去处难得本色则令减价纳钱丰熟去处谷贱伤农则令增价收籴以补合发之数其赢则归本司【谓如灾伤地分?米五百即折纳四百文丰熟地分?米二百即增作三百文收籴其赢犹有一百文归本司之类】
拘催检察诸路上供钱物坑治市舶等事
按劾诸路上供稽违每岁攒造钱帛斛?文帐以上省部
一自政和二年内罢转般诸路额斛经发上京下卸并拘收籴本以为羡余内外不复更有储积而发运司之职名存实亡止是催发纲运
一绍兴二年间缘发运司别无职事将官属权罢案牍架阁饶州并湖州以备照用
一今来用武之际兵食为先理合依祖宗旧制专置一司攽降籴本广行收籴储蓄粮斛以备不测之用庶几不至临时有取於民
一置使一员或使副各一员并所置使名置司去处自乞朝廷指挥
一今来措置籴本为先且即以米价每?约三百文计用六百万贯可籴二百万硕乞自朝廷剗刷支降如金银见钱数少物帛之类但可变转者给降充本若不敷上件数目且乞先次支降三百万贯文其余接续收桩支降
一发运司旧系转般诸路额斛应副中都今来置使专为於经费之外预行储蓄以备非泛支用所掌职事难以尽用旧制理合增损措置下项逐年朝廷降到本钱尽数於六路丰熟去处置场和籴桩管听候朝廷指挥支用
逐路合纳税赋并从本司相度丰凶委是灾伤去处许减价折纳见钱并拨归本司却令本司认起合发上供之数
诸路上供斛?并令漕司依旧认发仍听朝廷科拨唯灾伤州县既折纳见钱令本司将所纳到钱於丰熟路分收籴米斛补发合纳之数余钱惟许增添籴本外并行封桩本司不许别行支用检察诸路失?钱物许拘收充本每季具数申户部注籍
六路年额上供钱物不以科名合起发之数并行拘催如有稽违隐落并听奏劾
一今来所措置到钱米并令沿流诸军桩管严立法禁不许分文移用朝廷亦自遵守不可那拨应副目前支用
一官属人吏并取朝廷指挥比仿旧数量行差置候就绪日申请增减
一乞先次选差使员其本司合行事件并听所差官具画一申取朝廷指挥
答和议奏
准绍兴八年十一月十九日枢密院劄子三省枢密院同奉圣旨大金遣使至境朕以梓宫未还母后在远陵寝宫阙久稽汛扫兄弟宗族未得会聚南北军民十余年间不得休息意欲屈已就和在廷侍从台谏之臣其详思所宜条奏来上各限一日进入右劄付臣准此臣近於今月四日陛对尝具奏陈金人遣使请和事当缓而图之谋以致之必底有成至於先事致屈有大不可者伏蒙陛下听纳以谓当然兹承温诏明谕圣意至於屈已就和臣仰体陛下孝慈哀痛有不得已者不知涕泗之下也陛下欲还梓宫迎母后修陵寝宗庙之奉复兄弟宗族之懽以与军民休息之期诚臣子之深愿天下之至望也然敌情险诈奸谋诡计未易测度应之得其道则不必致屈而陛下之欲可得应之非其道则虽屈已从之求吾所欲未必可得而後日之患不可不虑也金人之扰中国十有余年豺狼蠭虿不足喻其毒残我人民毁我城邑贪婪凶暴莫知穷极而一旦欲举土地宗族以与我是大可疑也谓其衆离势分为欵我之计则彼既弱矣尚何自屈之有哉谓其币重言甘为诱我之策则屈已从之是堕其计中也或云来使之辞以谓酋主厌兵欲施大恩以释前日之怨狼子野心万无是理设或有之但当复我土地归我宗族休兵息民不相侵伐而已何至先之以难从之礼责我必从而後议哉陛下受其空言未有一毫之得乃欲轻祖宗之所付托屈身委命自同下国而尊奉之是倒持太阿以授之柄也授人以柄而危已之国谓之和可乎借使敌人姑从吾欲假以目前之安异时一有无厌之求意外之欲从之则害吾社稷之计不从则衅端复开矣是今日徒有屈身之辱而後患良未已也陛下痛念梓宫不返母后未还不顾一身之屈求和异类彼乃先持割地之说以邀陛下使真得之陛下能与三军百执事共守之耶不过分兵遣将以疆理之尔是未必为我大利已能致陛下之屈则梓宫母后兄弟宗族相继以邀陛下何所不至必得其欲而後已其可不预防之耶国家之祸旷古罕闻陛下冒犯险艰取神器而有之四海之内欣戴圣德无有穷已者诚以祖宗流泽入人之深天下皆知忠於君上为不易之大节今陛下率在廷之臣以君北敌後何以责其尽忠哉况三军之士四海之衆视朝廷以为祈向而强之以其所不欲一夫不从则有不可胜虑者矣是又大不可者臣所谓应之非其道则吾之所欲未必可得而後日之患不可不虑者此也臣愚切料金人之失在於疑粘罕而废刘豫粘罕疑则其国人之心离刘豫废则中原之人不附所以恐惧自疑为求和之计而贼性诡诞变诈欲以自盖尚持强大之势以惑我耳愿陛下深谋远虑缓而图之不待屈已就和而可以得圣心之所大欲苟内怀欲速之心外示深畏之迹实启其窥伺之意事未易可成也为今日计者莫若遣使境上从其割地之约俟其复我境土归我宗族则重币以报之必欲先屈我而後议其所以是将欺我也明矣则谢其使卑辞厚礼以遣之勿絶也陛下纵未遽兴天讨亦当申饬将帅厉兵秣马固守疆场俟衅而动然後修德布政下至诚恻怛之诏动人心激士气使皆有报讐强敌之志则国威日振戎事日修彼将闻风震讋求附之不暇陛下端拱南面梓宫可返母后可迎宗族境土可得而保一举而二善成不亦可乎臣所谓应之得其道则不必致屈而陛下之欲可得者此也陛下圣孝懿恭痛念宗社若以谓必先屈已而後和议可成则十年之间陛下之屈亦甚矣敌人所以报陛下者如何尚复可以有加耶怀王絶齐以和秦而商於之地终不可得太公吕后之归乃在项羽食尽少助之後果在於致屈以求之耶此又往古之明监也安危存亡之机实在於此伏惟圣虑详择
再论不当先事致屈劄子
臣昨对日面奉玉音训谕金人许归梓宫还母后兄弟宗族事臣不胜感叹欣幸之至数日以来窃闻朝廷计议礼仪未定兼使人之说多不可从臣以所闻反复思之有不可先事以致屈者愿为陛下陈之仰惟陛下圣孝之至不顾万乘之尊求和异类而金人且以画地讲和为辞初不及母兄宗族也是岂可先事以致屈耶敌人狂悖吞噬混一之名故以陛下之所大欲邀陛下今信其空言遽从其请彼既得所欲则尚复何求而以土地宗族归陛下耶是又不可先事以致屈也金人敌国也卿士大夫国人所赖以为国者也陛下欲为亲而屈使梓宫至母后还犹有口实以慰国人今事未一得而坐失四海之心不可不虑是又不可先事以致屈也臣所陈三事於今日和议利害甚明甚切者倘陛下笃於爱亲尽排羣议内怀欲速之心外示自弱之状以谓必先致屈而後和议可成臣恐启敌人窥伺之意别生无厌事愈难从反害和议也臣愿陛下厚礼使人馆之阙下先遣报谢使致所以谢之之礼因令致书道廷臣国人衆情未孚强以难从虑或生衅有害两国之欢请致梓宫母后兄弟宗族于近地卜日可迎然後议所以礼之则不失敌人之情而陛下之欲可得也臣自草莱累被亲擢沐天地之恩异於伦等蚤夜思所以上报陛下者唯尽忠而已苟或嫌默顾避知而不言致陛下堕敌人之计失国人之心以贻後患则臣之罪不容诛矣故敢以狂愚上凟睿听伏望陛下少寛万死察其拳拳之忠而采择焉臣无任恐惧激切屏营之至取进止
乞罢莫将送伴使状
伏覩近降指挥差新除起居郎莫将充送伴使臣契勘比者金人遣使画地讲和旬月之间礼仪未定中外惶骇人情不安赖陛下圣度刚明曲从羣议断以不疑致使人屈服致书而去国人欣悦万口一词天下幸甚将轻儇不端素无所守揣摩迎合侥幸一时意为身谋不恤社稷之计而使将与宾客言深恐将遂非文过奸谀不悛观望反覆隂摇敌情上负陛下圣孝爱亲之念况将越次而迁已咈公议遽委使节俯示曲全为将计则善矣非国家之福也伏望陛下更加圣虑罢将送伴使别选忠信之人协济国事臣职在论思苟有所见不敢缄默冒凟圣聪不胜恐惧战越屏营之至
应诏荐郡守监司状
准尚书省劄子勘会已降指挥令侍从官选可为监司郡守之人不限员数具名以闻其两史官未有该载闰十月二十一日三省同奉圣旨起居郎起居舍人并依侍从官已得指挥施行臣今恭依圣旨指挥保举下项须至奏闻者
一员佐朝散大夫新差权知信州军州事梁泽民吏才敏强更练民事曾任知平江府崑山县无为军庐江县治声蔼然为衆所服通判建州权州事治兵御寇措置有方继以提举福建茶事被旨权本路提刑戢吏恤刑一道赖之
一员右朝散郎新差权发遣筠州军州事叶拟智识疏通长於吏治更历州县前後十余任备见才能曾任知湘州临漳县平易近民有循良之风雍容济事无苛刻之政
一员左朝奉郎权发遣邵武军赵子木文采政事皆有可称曾任知饶州乐平县恺悌恤民而能办治任满而去县人绘像祠之臣昨任知饶州备见其事其後知临江军邵武军所至有声缙绅之间咸知其能
一员左朝奉郎新差监左藏西库陈定国识量宏远操履刚正通达治体而不忽细务吏事财计皆其所长曾任知惠州河源县县人至今称之如蒙采擢必有可观
一员佐宣教郎大理寺丞魏安行儒雅饰吏恺悌牧民曾任知信州弋阳县吏服民爱治绩显着诸司列荐赐对陞擢考其才能可以任用寘之棘寺未究所长
一员佐朝散郎新差饶州通判军州事陈洙刚毅自信不畏强御戢吏爱民所至称治曾任知信州铅山县猾吏重足不敢肆奸百姓实被其惠宣谕使刘大中荐之于朝尝被褒典
一员右通直郎添差通判?州彭合廉靖疏明达於吏事前任知?州信丰县县居盗贼渊薮素号难治示以至诚人乐其政相率输官御寇岁课以办而盗不入境前後帅守监司屡尝列荐赐对陞擢治绩显然
一员左宣教郎新差知邵州府邵阳县事刘安国廉正有守刚方不回好学多闻练达吏事曾任衡州耒阳县民安其政人称其能臣知吉州日本官为郡判官悉心郡事知无不为处之要剧必有可采
筠谿集卷二

[book_title]卷三
钦定四库全书
筠谿集卷三　　　　　　宋　李弥逊　撰奏议
缴王殏叙官状
准中书门下省送到録黄一道为王殏叙复元官事令臣书读者
臣看详王殏元系提点龙德宫盗没本宫金一万两不见归着有司检閲王殏家赀皆太上皇帝服御之物数目甚多价直无算所犯至重罪在不赦元降指挥除名勒停送廉州编管已为轻典据大理寺供到本人所犯合作窃盗贜罪流及取到吏刑部状检准绍兴武臣应叙拟官格法武臣初叙正官依格合叙保义郎每再叙一官五叙止缘系情重合降一等四叙止合得忠训郎即无叙复元官之文契勘王殏虽累经赦宥於今年四月内已奉圣旨特与放令逐便至今未经数月若令尽复元官不惟有害成法兼恐渐启侥幸使贪汚奸盗之人无所畏惮如经今来恩赦自合叙理乞下所属遵依见行条法检举施行所有録黄臣未敢书读行下缴连在前谨録奏闻伏候勑旨
缴翰林司修盖营寨指挥状
准中书门下省送到録黄一道为翰林司奏审临安府修盖本司营寨事十二月十日奉圣旨依得指挥令臣书行者
臣契勘除日近书行过提举修内司取到圣旨下临安府随宜造作几筵小殿贰座缘上件事体至重理合预行措置外别无即目未发官司特降圣旨预行营缮去处及取到翰林司见管将来合起人兵止有四十余人吏人三两名兼亦不系近上紧切官司恐不合紊凟圣听专降指挥预下临安府修置屋宇兼临安府昨自移跸之後其系官舍屋地基往往别行移用即目未必空闲切虑因此致其他官司缘例申陈指占别到搔扰紊烦朝廷伏乞睿慈收回已降指挥止令尚省将来遣发日依其它官司例措置安泊不管阙悞施行所有録黄臣未敢书行谨録奏闻伏候勅旨
小帖子
臣前後书过内降白劄子施行事件内有差舟船一两只兵士十数人亦系紊凟圣听特降指挥径下所属事虽甚微有伤大体臣窃详六飞顺动其百司庶事有司所当遵奉前期祗备岂有御前事务必待陛下亲降特旨然後施行之理伏望圣慈申饬在内诸司除遇事干紧切临事取旨外其余有合措置事件并令逐司预申尚书省先次疾速应办施行
缴刘光世免差科状
准中书门下省送到録黄一道为刘光世置到田产乞依张浚例免差徭科配借徣正月五日三省同奉圣旨依张浚已得指挥令臣书行者寻取会到户部状开具条法下项
一乞免借徣今检坐绍兴勅诸官司非遇圣节辄借【以和雇和赁为名同】人户什物陈设器用人舡车乘者徒一年虽应借而以民间所无之物或多抛数目及令装饰诸色人者准此即借而不还并因请纳乞取财物者加二等长吏知而不罪者与同罪不觉察杖一百按閲将兵官奏裁
一乞免科配今检坐绍兴二年二月十四日勅节文户部状臣寮上言本部今勘当欲依臣寮上言权令应官户除依条免差役外所有其他科配候将来边事宁息日却依旧制施行贵得稍寛民力以副朝廷恤民之意伏候指挥二月十四日三省同奉圣旨依户部勘当到事理施行仍令本部镂板行下
一乞免差徭今检坐绍圣常平免役令诸前代帝王之後法应得赎及官户【谓品官其亡殁者有廕同】若旌表门闾之家勅书见在并非技术赐号处士或进纳陞朝官其色役听免
右臣契勘差役之法既有官户许免明文不应更降指挥借徣既有专法禁止今来若降指挥许免一人即显余人可以借徣有此相妨止有科配一项系是绍兴二年二月十四日因臣寮上言特降圣旨官户编户一等均配见今天下守以为法法者上下所共遵当自贵者始也若因人而废则纪纲不立夫人得以干之矣所有録黄臣未敢书行谨録奏闻伏候勅旨
缴王氏改封郡主状
准中书门下省送到词头一道为行宫吏部状明惠恭淑大长帝姬驸马都尉王铣第五女思平郡夫人王氏乞宋氏例改封郡主依县主请给寻取索看详王氏所乞当时初封因何不作郡主今来再乞改封郡主因依去後据吏部状称案牍已发往临安府即今在院无凭检照兼王氏乞宋氏例改封郡主系是本人自称亦无凭据所以命词未得欲乞朝廷候到临安府别行照验诣实明降指挥以凭命词行下所有元将到词头一道今随状缴纳前去伏候勅旨
缴王问改正复官状
准中书门下省送到録黄一道为右宣义郎王问乞改正追官事十一月十二日奉圣旨依所乞改正令臣书行者右臣寻取会到建炎二年元降指挥讨论事目内一项节文进书颂不繇科举而命官之人合该审量契勘本官元命官因依正碍前项指挥虽称系朝廷取索缘当时不因权幸无以自达兼本官系元佑寮臣之家不能守其父母之业追逐时好侥冒恩赏所授官资比之前後体例委是过优若不量行追降无以厌服衆议所有録黄臣未敢书行谨録奏闻伏候勅旨
缴贾安宅奏荐状
准中书门下省送到録黄一道为贾安宅依朝议大夫以下理初遇大礼法放行?补寻取索得吏部状勘会官员若系侍从官赦前落职责降宫观遇大礼即不该?补若後来自陈宫观官依得中大夫以下奏荐法许?补及未责降以前若曾经奏荐即合自责降後来曾经自陈宫观再经两遇大礼许行?补臣契勘贾安宅责降後来曾经自陈宫观缘系初遇切虑合理作空闲一遇有此因依未敢书行所有元送到録黄草子二件随状缴纳伏候勅旨
户部乞禁铜器劄子
契勘自来鍮石铜器法令私有非不严密而民间铸造贩卖滋甚且以铜钱一百文足为率变造成器物十两卖钱仅一贯获利至厚如淛东路绍兴府温台明州浙西路临安平江镇江府湖秀常州江东路建康府句容县信州福建路福泉建州江西路?吉州丰城县临江军新淦县等处铸造铜器尤盛销毁见钱不可胜计若不早行措置为害愈大今相度欲乞将诸路见存鍮石铜器物除道释功德像钟磬铙钹铃杵及士庶之家照子腰带鑻鞍辔结束真古器及高丽之物【伪造者非】诸军所用铜锣铃铎见存者许令存留後来更不许铸造其余铜器仰指挥到日限一月拘收并於逐州军资库桩管具数申取朝廷指挥如首纳违限或尚敢隐藏铸造贩卖即许人告捉依法断罪如州县容庇并仰监司按劾至如民间不可阙用之物乞仿旧法及斗科等例就官铸造给卖施行
辞免中书舍人状
臣准尚书省劄子节文十二月二十三日三省同奉圣旨除臣中书舍人者闻命震惊罔知所措伏念臣一介之士寸无所长筮仕踰三十年曾乏?尘上禆圣治比蒙召自疏外躐寘螭陛日侍冕旒之侧赐对便座至于再三圣度并容褒谕开纳曲示优眷臣窃自念蝼蚁之微负荷天地大德莫知所以报称朝夕惶惧不敢自安今乃复使处论思之地备词命之官臣义当上体生成之赐勉其不能以承恩命捐躯尽力以竭其愚而臣言词朴野素不学文才术迂疎懵不更事自知甚明岂敢冒居是职虽陛下乾坤之度力加扶持实恐宠踰其量致速官谤上累陛下知人之明所有误恩臣未敢祗受伏望圣慈特赐追寝以安愚分谨録奏闻伏候勅旨
辞免户部侍郎第一状
右臣今月二十八日准尚书省劄子三省同奉圣旨除臣户部侍郎日下供职臣闻命震惊罔知所措伏念臣昨者蒙恩召从疎外误被圣朝特达之眷擢寘从班蚤夜以思不知所以图报曾未三月复膺宠除退惟驽蹇之材一无所长侥冒若此虽欲自竭将何以副陛下委任之意而况地官之职准平万货均节百司寛假则容奸刻????则生患邦计所系岂容滥居顾臣何能可备兹选省于私心揆之公议不胜大惧伏望圣慈察臣危恳特降睿旨追还成命以安愚分谨録奏闻伏候勅旨
辞免户部侍郎第二状
右臣准尚书省劄子奉圣旨除臣户部侍郎寻具辞免今月【原空】日准诏不允臣蝼蚁微生敢犯天听陛下不加斧钺之诛赐以温诏过形褒诲臣恐惧感泣不知所措义当骏奔就职夫复何言然臣反复自揆有不得不以控告於君父者窃惟国家多事十有余年军食日衆资用日出盗贼水旱之备不与焉苟理财之官不得其术则下徒弊於疲甿远不救於饥士恢复之图未知攸济利害至重岂可轻以付人而臣智能短浅学术空疎家世业儒不辨菽麦乃使缪当财赋之司以应钱糓之问旷官失职自取悔咎在臣固不敢辞至於上悞朝廷大计则虽加投殛何补於事伏望圣慈察臣诚切之词志在忧国特回涣渥改授能臣以允佥议臣不胜瞻天望圣激切屛营之至谨録奏闻伏候勅旨
戊午八月乞罢户部侍郎劄子
臣辄有危恳上干天听伏念臣昨被误恩召从疎外期月之间躐寘从班滥司剧部叨踰之甚非臣所宜义当糜捐上报天地生成之赐而臣才术荒浅论议阔迂难用少成不切於事在官半年有余曾乏丝毫之效日夜皇惧不能自成兼臣旧苦痰眩之疾每至发作动辄昏仆比缘积忧过计乃复增剧岂容冒居钱谷繁杂之寄若不揣分自引必至颠隮有误国计上辜陛下委任之恩伏望睿慈特赐矜怜罢臣户部侍郎除臣一小郡庶几竭尽犬马以图报效取进止
戊午八月乞罢户部侍郎第二劄子
臣一介之贱仰祈圣听温诏下颁曲形谆谕义当上体眷隆骏奔就职然臣窃惟择地而安虽非臣子所当为不能者止抑亦古人之深戒臣昨者误被亲擢俾贰计曹臣於是时衔戴重恩思自奋励不敢固辞冀尽犬马之力少酬乾坤之造而才薄任重迄无所施载念方时多艰资用百出既不能力求生财之道又不能力陈节用之方若或因循岁月以幸无事一有缓急无以支梧则臣之罪不胜诛矣况臣忧患之余衰病顿作心神昬愦志虑雕落虽欲自竭终恐有妨伏望圣慈哀怜察臣危恳实非避事罢臣户部侍郎选命能吏庶几蝼蚁之生得以自全朝廷之事期於有济不胜幸甚
已未正月乞出第一劄子
臣辄有危恳上干宸听臣一介无能误蒙柬眷滥居剧部将及一年曾无毫髪之功少禆国计上负陛下所以委任之意怀忧抱愧日夕不安兼臣旧苦痰眩复得引饮之疾日渐加剧有妨职事伏望圣度矜怜除臣一小郡俾免旷败之责亦得稍就安养倘未死亡誓当捐躯以图报效臣冒犯天威下情不胜悸惧战越之至取进止
已未正月乞出第二劄子
臣近具劄子奏乞罢户部侍郎除臣僻远一小郡今月二十三日准诏不允蝼蚁微诚敢干天听训词温厚未赐允从感极涕零罔知所措伏念臣昨者召从远服躐寘近班继蒙误恩委之邦计皆出圣神特达之遇在臣宜竭犬马倍於稠人少收微劳上酬鸿造岂敢轻去朝廷辄求自便然臣智识短浅学术迂疎黾勉职事不为不久竭其所能迄无成效方时多虞恐防有误国事中夜以思若负芒刺但以钱谷之任疑於辞难不敢无故有请数月以来疾病交攻心虑衰耗若复冒居官次日复一日必更旷败在臣自讼尚不能安揆之公言罪岂可逭伏望陛下推天地育物之仁随其分量曲赐保全未报之恩责之异日特降睿旨俯从危恳罢臣户部侍郎除臣僻远一小郡庶安愚分伏候勅旨
辞免徽猷阁直学士状
右臣准尚书省劄子以臣陈乞罢户部侍郎除臣一小郡正月二十九日三省同奉圣旨除臣徽猷阁直学士知筠州臣近者屡贡忱辞以臣疾病旷废职事恳求外补伏蒙圣慈察臣急迫之情特赐矜怜曲徇其私假以民社使臣自择无以过此拜命衔恩感深陨涕至於延阁荣名职清地近朝廷异时非优贤报功不以妄授顾臣虚庸岂当滥受伏望陛下增重名器慎於假人特降睿旨收还已行之命庶协公言以安愚分谨録奏闻伏候勅旨
漳州乞宫观状
臣辄有危恳干犯天听臣草芥寒士遭遇圣明获备侍从之末顷缘病力乞置闲散上恩深厚未忍弃捐假以民社之寄臣自到郡至今一年有余力求民瘼仰副陛下仁民爱物之意偶自今春以来?寇犯境千里骚然臣种种备御仅保城邑今则远去州界人民各已安业而臣任非其才劳而无効心神衰耗疾病日增深恐妨废职事伏望陛下廓天地兼容之量俯赐矜怜除臣一在外宫观差遣稍休疲悴蝼蚁微生倘未填於沟壑誓收晚节以酬未报之恩臣无任诚惶诚恐激切屛营之至
筠谿集卷三

[book_title]卷四
钦定四库全书
筠谿集卷四　　　　　　宋　李弥逊　撰外制
翟汝文落致仕提举临安府洞霄宫
国家当多难之时莫先於得士臣子处俭德之世不忘於爱君矧惟辅弼之良夙赞枢机之重义在捐躯而许国理无谢事以屛居具位某远识见几清规絶俗自信独行之操高人靖退之风志在黔黎治每优於共理忠存社稷言备罄於同寅蚤辞轩冕之荣深得江山之助然贼未授首非明哲保身之时士而怀居岂王臣匪躬之故谅久安於恬养亦深念於艰危其还神武之衣冠勉奉洞霄之香火亟祗眷渥益励猷为倚闻告后之谋式副贪贤之望
折彦质知福州
朕嘉惠多方将责成於师帅敷求懿德尤注意於老成倚予左右之臣殿彼东南之服肆颁明命允协师言具位某秉德粹夷宅心刚大闳才可以经远达识至於造微武略文韬夙拥元戎之节朱轓皂盖屡专方伯之权逮密勿於枢廷实维持於王度亟辞机务久奉真游眷长乐之巨藩为七闽之胜地故家按堵民知陇亩之安腐粟积仓官无飞挽之役盖不烦於卧治其勿驻於前驱用寛南顾之忧行俟东归之命体兹明训克迈远猷
席益起复知成都府
朕眷坤维之重地方整於六师倚台辅之旧臣往护於诸将属尔家庭之戚难於军旅之容然义或可以断恩经亦存於变礼具官某宏规经世迈德降民谋猷罄於弼谐威惠优於绥抚自总临於全蜀遂控制於强胡遽纒陟屺之悲愿解剖符之务念腰絰金革之事既见於古人而坐筹帷幄之功允资於硕望其释居庐之慕仍还制阃之权岂朕待遇臣隣乃欲夺人之孝惟尔悦安社稷必先许国之诚尚克移忠庶几达节
赵鼎观文殿大学士太一宫使兼侍讲
朕顺考古训康济时囏穷六经典要之辞庶明大道监历代兴亡之道用阐丕图敷求一德之良俾获多闻之裕眷予旧弼允协师言具官某惇大而惠和深醇而直谅闳才经体周万务以通明奥学逢原贯九流而博极节不渝於夷险身每系於安危顷与政机旋登揆路新美百度熙帝载以奋庸张皇六师畅天威而震叠靖江淮之俶扰致华夏之底宁虽玄龄善谋必资如晦之断惟张仲处内遂收吉甫之功相须而成同归于正志恢土宇方陈辟国之谟力避钧衡遽受拥旄之寄深郁具瞻之望每驰侧席之思其即锋车来游琳馆冠清班於禁殿侍闲燕於经帷益尊所闻以辅台德咏周王之颂缉熙将极于光明服商相之言终始敢忘于逊敏尚勤入告式副虚怀
张守资政殿大学士转一官加食邑知婺州
朕思济多艰绍隆祖宗之业眷求同德缉熙社稷之勲得视君腹心之臣俾作朕股肱之任台德是辅民瞻所依既力请而抗章宜闵劳而均逸具官某闳规经远恢量镇浮不吐刚而茹柔岂澄清而挠浊顷居风宪非尧舜之道不陈於前两预政机有谋猷之嘉则告于内允赖协恭之助遽形引疾之辞时虽急於念功士则难於知止勉从雅志实郁公言峻秘殿之崇名分武阳之重寄并超秩叙增衍真封惟兹锡命之蕃庸示优贤之异终始之遇朕无替於臣隣进退之间尔曲全於礼义姑烦卧治尚倚远图
唐重赠端明殿学士
节义为天下之闲莫先於许国爵禄驭羣臣之柄可後於报功惟时共理之良能致见危之命肆加褒恤庸示哀荣具官某蚤预英游寖阶膴仕望出周行之表位高法从之聨淹历岁时践更中外属关陕之分帅会胡虏之弄兵仗义不回婴城自守率疲散之卒抗方张之师意轻犬羊身陷锋镝天其付之全节人亦高其令名宜追贲於幽扃用增崇於秘殿以激懦夫之气以教为臣之忠尚期有知服我休命
张宗元枢密都承旨
右府本兵之地西清次对之班掌出纳以导王言备论思以赞国论惟职清而地近故任重而选高必得时髦式符公议具官某静粹不挠通敏有为远略可以济时余事长於治剧蚤繇闻望寖被简知入侍禁林久参帅幕密赞运筹之策力陈前席之谟逮出抚於军师实上寛於忧顾惟兹多绩允协师言其陞清切之聨以宣宥密之旨亲贤为务朕方伫於谋猷告后之诚尔毋忘於夙夜往祗明训益懋远图
杨政换给右武大夫恭州团练使
爵以驭贵初无予夺之私赏必眎功用为能否之劝允惟多绩奚惮屡迁具官某许国以忠行师有律久振鹰扬之旅力摧蚁聚之锋食肉寝皮志每存於去恶履肠涉血勇屡见於先登是为出类之勲可後非常之典载班命綍超进兵团以示眷隆以旌显効克祗予训益懋汝为
赵令矜都官员外郎
尚书郎列属中台其选甚高非疏明儒雅之士不轻以畀也尔公族之秀贤科入官而问学美身优於从政顷在靖康抗章论事有闻于时坐废累年靖共自守便朝赐对占奏详明其往践秋官之聨思称予遴柬之意
叶宗谔江西运使
大江而西沃壤丰俗县官之所仰给然军兴以来月收岁取陆走水运民力竭矣尔才术之优无施不可牧民治计咸见所长肆予命尔耳目之司足食足民悉以赖尔其酌取予之宜以寛公私之急惟官不委吏吏不纵奸则事办治而民不告病矣
金安节殿中侍御史
朝廷自公卿大夫至於百执事凡几品秩惟御史耳目纲纪之寄选任非他官比必奏言试功见贤焉然後用之以尔刚毅不回静重有守前席之陈深动予听是用寘之监理之任閲时未久擢陞副端不几乎不试而用乎夫朕之所待尔者如此其思所以勉之惟直道可以事上惟厉行可以律人俾庶政无阙而百工知儆则予汝嘉
赵康直赠待制
昔许远之守睢阳以军事听於巡而与之婴城卒生致於贼以死盖其忠愤所激不求苟免故身轻於羽而意有泰山之重朕其嘉之具官某解纷排难夙着显庸隐然长城专予阃寄既遂及瓜而代不为接淅之行锋蝟斧螳敢肆凶逆见危之节庶几古人呜呼朕遭家多难谓国有人而求仗节死谊之士仅可一二数顾何惜美官不一旌其忠以为後劝哉西清之职肆以命尔尚期英爽服我哀荣
王庶兵部侍郎
朕求贤於诗书礼乐之间用贤以社稷民人之事历考成绩兼收实能遴柬之难庶几得士而况予侍从之臣哉具官某藴可行之学负有为之才久赖折冲老於师帅威名憺乎西鄙闻誉达於中朝朕方登延羣材图回庶政使其力安於远俗曷若坐制於外夷是用趣回禁密之班副予九伐五兵之任尔其深监前辙益摅壮猷冀闻借箸之奇遂成归马之効
尹焞秘书郎兼崇政殿说书
孔子之道轲死不传学者不求放心而尊记问之师去古滋远其谁使正之尔学有师承本於自得笃信力行不惑於世日者安车何止三反朕恨见之晚而高卧益坚是用趣侍金华仍寘养材之地非特朕乐闻朝夕之益亦使後学知所模范焉
户部侍郎王俣落权字
力久则工能善其事因任则人能尽其材朕率是道以驭羣工故虽侍从之臣亦或试而後进具官某才为世用学可致君蚤稽公言寖寘显路自摄贰卿於民部亦将两閲於星周载畴试可之功就锡维新之命方今师老财匮庙堂钱谷之问不胜其烦生财之道竭矣而理财之方不得施尚何术以济之夫任既久则见益尽名既正则责益专献可之猷勿俟朝夕
吕本中太常少卿
礼乐政化之所自出後世文胜道隐寖失圣人之旨朕欲息邪距詖而反之正思得好古博雅之士以辨明之尔操履之正克世其家问学之醇不悖於道发为词章炳然其华顷由柱史遽起丘园之兴真祠均逸亦既踰年今予命尔以秩宗之事昔鲁不弃礼而齐亲之治乱一轨百世可循益尊所闻追还邃古之风以成予治朕之所以望尔顾岂钟鼓玉帛云乎哉
李光知洪州
朕据险阻以制强胡倚循良以安远俗眷豫章之重镇实江右之名区非兼文武之资曷副兵民之托载畴在服允得其人具官某操行直方秉心端亮备罄匪躬之节屡陈告后之谋入冠六卿出当一面忠嘉自许见松栢之後雕威名所临信藜藿之不采其往厘於南土以坐控於上游方淮楚环多垒之师章贡羣弄兵之寇先事而预防则近扰患至而无备则易危尚赖折冲用寛忧顾克祗明训益状远猷
任申先徽猷阁待制
左右持槖之臣皆得以陈天下事而献其可否惟克用常德罔非吉士则於予一人有尽规之义具官某名臣之裔端亮不渝自信独行险夷一节朕起诸沦落之中寘彼荐绅之上载笔螭陛代言纶闱书法摛词无愧前识踰年去国有郁公言其还近班晋寓西清之直惟乃父正色立朝危言悟主遗风凛然久而弥着今朕亦以此望尔尔其益懋贤业勿替家声以永无穷之誉
辛次膺湖南提刑
具官某頴考叔一言而施及庄公人心所同若执符契傥得其合孰不为之动听尔才通而有守言高而可行久司谏垣赖其朝夕之益将母之请实隐予怀朕方以孝治天下忍违其欲使不得致养於亲哉寓直道山以为尔宠按刑湖外以便尔私若夫扬清激浊而厉在位布德施仁而绥远俗斯尔畴昔之所勉朕者尚奚多训
李公懋湖北提刑
具官某书曰本固邦宁易曰厚下安宅朕履危思安稽于古训凡立政造事必求所以厚下固本之道尔端劲不拔质直无华言必及民志先体国虽纪纲之地不可去贤然欲禁暴戢奸以除民害非有惠爱之术而深达朕言意者不能也湖湘之间残於摽掠困於征求肆予命尔按兹祥刑一方之治悉所当察尔惟力行所见之学能践昔日之言则朕於斯民复何虑焉
任申先转一官致仕
亏盈益谦者天之道难进易退也士之常惟富贵贫贱不以动其心则用舍行藏皆能适於正具官某承家有端直之誉治已以廉劲之规善刀而藏几老於世韫玉而待卒闻于朝朕寘彼周行擢之法从虽陈蕃之志未遂而贾谊之言略施远揽抗章恳求谢事既独高於止足俾交养於智恬肆颁增秩之荣姑遂挂冠之逸冀无妄而勿药庶厥疾之有瘳尚体眷怀勉思後効
胡铨保守吉州转通直郎
乘障之功非所以责贤腐儒之说或至於败事尔以文艺擢寘甲科下帷穷经十年不调当胡虏乱华蹂践郡邑而能率衆仗义坏其机牙使奸不得发一方以宁朕甚嘉之其进官资以示褒宠
阎亮等承节郎
胡马乱华列城震扰尔等被坚御侮贾勇鏖战具有劳绩爰陞品秩再锡命书往服恩荣益思报効
李光封赠故父
朕大飨合宫受厘宣室诞布自天之佑普沾在服之臣具位某父某韫玉积躬籝金垂训流风甚远于公之门既高种德方兴毕万之後必大是生俊杰为予忠良属兹俎豆之陈方倚藩维之寄肆颁茂典追贲幽扃慰其罔极之思示我无私之泽
张俊封赠三代
曾祖
朕稽三代之礼文参九筵之遗制大飨上帝并侑祖宗用答神明之休均锡中外之福具官某潜德不彰庆流後裔是生贤杰为予虎臣兹禋祀之克修宜厖禧之咸被进阶帝保时国上公尚其有知歆此殊宠
曾祖妣
朕卜季秋之吉有事合宫俎豆既彻爰锡大赉矧予上将之先可後褒崇之礼某氏妇德淑慎流福後昆有孙而才为朕信布是用延敷帝祉肆锡命书进加大国之封式示重泉之宠魂其不昧尚克钦承
祖
朕尝胆艰难注意将帅廼者受厘宣室昭答神休念予推毂之臣不预执笾之事申及先世咸锡异恩某官慎行修身隐躬不耀惟时上将系尔闻孙肆予飨帝之成广霈荣亲之泽位隆帝傅宠及九泉朕之待将帅之礼无不极矣尚祈精爽不昧钦承
祖妣
源深者流必长本大者末必茂国有上将功盖一时推荣其先可後褒典某氏德配君子行着闺门遗芳流祉至孙而大兹者肇隆新礼均锡鸿禧爰增大国之封以正小君之位时为茂宠用贲泉扃
父
朕念飨亲尊祖莫大于配天故绵蕞新仪参稽古制荐馨神灵上下昭格是用推亲亲之恩以慰天下之为人後者况予寄阃之臣乎具官种德不遇为时遗贤义方之训知以教子俾予登坛仗钺之将忧君许国忠贯日月者其来盖有自矣逮兹毖祀宜亨神禧进位公师用昭异数精诚如在服我宠灵
母
朕思考叔之孝咏南陔之章则知人情生以养亲为先死以显亲为重也故礼成太室泽浃在廷爰及幽冥悉加叙进某氏积行于躬克配令德粤有贤嗣辅我中兴兹大飨之既成宜洪休之咸被是用大汤沐之封涣夜台之宠尚其不昧歆此恩荣
黄积厚都官郎中
列曹诸郎各有秩叙至於用人则无重轻之间然非不得已不使後来者居上也尔学行之懿自朕亲擢优游省户强敏有闻姑从次迁以俟褒识往钦乃事勿怠厥修
吏部侍郎刘宁止落权字
力久则工能善其事因任则人能尽其才朕率是道以驭羣工故虽侍从之臣亦或序而後进具官某才优而有济学博而可行蚤稽公言寖寘显路自摄卿贰於铨部亦将两閲於星周载畴试可之功就锡为真之命方今仕流甚冗而朝或乏才官曹虽多而士或失职朕甚惑之夫任既久则见益尽名既正则责益专献可之猷勿俟朝夕
王綯赠官
委质策名当尽匪躬之节饰终隐卒必崇归厚之风怆予旧弼之良遽起哲人之叹肆颁命典庸示褒怀具官某奥学造微闳才经世早赴功名之会遂登丞辖之司许国以忠亦艰难险阻之备至保身而退知用舍行藏之有为朕方体大舜之同人稽成汤之图旧亟闻沦谢良用?伤锡以崇阶用追贲於泉壤禄及後嗣将益大其门闾尚克有知服我休命
押马毋丘廉转一官
尔驰驱王事道阻且长能使牧人去其害马进官一等以旌汝劳
彭大节补承信郎
毁家以纾国难麟经褒焉尔祖以赀奉公军用不乏一官及汝以报其忠往服宠休益务恭恪
范璿枢密院检详
国家多事而来政令赏罚自右府出较之中台或相倍蓰故张官设属必得明慎通练之吏庶几事举而奸弊不作以尔言行有则悃愊无华久於郎潜有藴未试往聨宥密之属凡政令之出纳赏罚之重轻必致详焉毋使善誉减於为郎尚慎之哉
王迪左司郎官
文昌天府衆务泉薮左右置属分掌列曹凡事之出纳皆得折衷之而听於长得其要若挈裘领不然治丝而棼之不胜应矣尔才可剸烦知能挝伏弥纶省闼强济日闻爰因其能就陞厥次并恭乃事以审法令以明辨诉以谨文事案牍之程度毋习故常惮於绳纠驯致庶政之弊则惟尔休
魏安行大理寺丞
汉朝先经术以用人仲舒本春秋以议狱尔文雅饰吏平易近民因其所长必能为朕持天下之平使刑不滥而民不寃廷尉之属肆予命尔尚往钦哉
知邓州穰县杜琮转二官
朕慎惜名器不以假人惟时战功无小不録尔备吏百里廼於拔城?阵具有劳焉进官二级增气三军毋怠钦承往思报称
乔仲福赠正任承宣使张景正任观察使刘承衡友遥郡观察使
朕以节义望天下士于今有年而见危致命求之荐绅尚不多得於吾行阵之间乃有人焉具官某勇冠三军身鏖百战夙赖干城之略方迟敌忾之功属叛党背鼔衆不返而能怀忠守节义不俱生视死如归不为国辱峻陟使名疏恩後嗣岂独重义为九泉之荣盖将显忠为三军之劝尚其不昧歆此宠休
郭沔合门祗候
祗事上合出入禁庭右列高选也尔勤劳王事茂着厥功肆予命汝是为异恩益务恪恭以思报称
杨举直循一资
昔者王师致讨运营淮上飞刍挽粟人用告劳尔令行百里运不絶道使军不乏而士益振以迄有成赏可後哉进资一等以示褒嘉
王俣夔路提刑
朕钦慎庶狱宁失不经常恐一夫不被其泽必慎求於成德以总治於祥刑以尔忠厚有余靖共自守早冠多士尝参迩联久分剖竹之符屡下赐环之命谓不容於俟驾乃未闻於造朝爰锡命书按刑巴峡惟吏克知畏而民以不寃则为称职尚往钦哉
曾开中书舍人
两掖极诸儒之选中书本庶务之原宣德意以形四方孚号令以鼓天下任人图旧出命惟新具官某端靖不渝冲和无竞辞有典要德为老成忠节着於三朝威略伸於两镇兹起真祠之秩来归禁路之华惟坦明之文动於羣听深切之论沃于朕心使老癃扶杖以期生悍武闻风而思奋时汝称职助予图功
赵思诚中书舍人
【上词同】具官某学博而资深辞华而知要早擅翩翩之誉备输蹇蹇之忠廉靖有常笃信无倦兹赐环於祠馆归持槖於禁林【下词同】
马士存赠两官与一子恩泽
朕求节谊之士於戎马以来固未多得盖处死之难人情所同尔许国以忠久从金革临难不夺至於陨身可无褒荣以慰泉壤晋官二级禄及後昆尚克钦承毋忘结草
霍兴赠承信郎
舍生取义知命者所难而尔能体国奋忠殒身王事锡官一等追贲九原魂其有知歆此殊宠
章承祖循一资
千里馈粮师不宿饱其责甚重顷者淮壖转饷为急飞挽之事尔或有劳进资一等姑以示劝尚其勉之
燕仰之大理评事
万方之狱决於廷尉而左右平专可否於情理之间一失其当死者不可复生矣尔以才称习於法令往居是职可不慎哉
夔州通判崔仲通转一官
坚壁挫敌兵家所难虽曰金汤可恃而临敌不惧失之毫厘民不堪命矣尔顷丞蜀郡多垒在郊御侮之功克全千里其增命秩用劝为臣使知夫仗节死谊临难毋苟免也
李发转三官
尔忠勇自奋万里一身能致敌情助我制胜夫责之难则报之重晋官三等是为异恩往服宠荣益思勉励
郭贵赠两官成忠节
春秋之法死王事加二等尔临敌致命奋不顾身朕何惜不追进官资以为尔地下之荣乎尚其有知歆此殊宠
陈珍转一官
尔比整舟师备御海道淹留岁月灼见宣劳进秩一阶以示褒劝
张安国换给承节郎
尔以劳入官越时既久比加考覆载锡命书祗服恩荣益恭乃事
衡州茶陵县广泽公封明灵广泽公
朕以道御世无间幽明有功于民必加崇奬尔威行千里惠及一方雨阳以时无祷不应虽民和降之以福惟正直则依人而行其锡隆名用旌灵贶益敷利泽以答宠荣
曾慥湖北兼京西路运副
襄邓疆理之初荆湖剽掠之後疮痍未合师旅荐兴所以饷给而拊循之非通敏忠厚之吏不以轻付也尔蚤以材猷见推士类久司计漕绩用有闻其进官联兼荆襄转输之任俾惟新之俗民不告病既老之师士不阻饥时为汝职尚其勉之
朱松校书郎
朕寤寐求贤思得天下之士未见君子犹恐失之尔学行有闻达于予听便朝赐对敷纳可嘉肆颁命秩之荣分职书林之秘麒麟天禄尔所旧游勉副简求益务涵养
常明秘书省正字
朕储书中秘以萃羣英推择成材出为时用尔绩文种学望誉甚休尔雅之词见於已试其往游於藏室以纵览於秘文藏器待时嗣有褒宠
霍蠡总领荆湘财用转一官
朕宿兵边隅坐制羌虏预为足食之计曲尽理财之方而吏或侵渔军多冗滥致馈饷不继於道征求荐及於民朕甚病之尔以才猷列于郎位将命以往知无不为力究弊原不畏强御连营尽得其军实列郡悉知其吏奸风力隐然济以心计有臣如此朕何虑焉超进一官姑以示劝益恭乃事朕不汝忘
勾涛起居舍人
朕统临兆民若驭六马言动之间罔不抑畏故左右置史簪笔对仗分侍便坐系日而书之所以警今垂後其任顾不重哉以尔老於文学辞华蔚然好是正直气节不挠力求古人之心有意当世之务雍容省闼望重一时肆予命尔以记注之事往践右省职清而地近其体东注之意益励乃为嗣有褒宠
李擢袁州李正民筠州
筠袁之间盗贼连壤户口耗於剽掠郡县为之绎骚必择循良之臣以施安集之政具官某嘉猷敏济懋德纯成被遇两朝罄献纳论思之益周旋一纪宣藩维屛翰之劳念方图旧而与之赴功岂容遗贤而久於均逸往分郡寄共拯民艰广汉之治在頴川力回犷俗龚遂之安於渤海坐致淳风其酌猛寛以图治効
蒋璨淮东运副
朕疆理淮甸克复神州环寇之师殆将百万致粟一石率当几锺维兹转给之功必得开敏之吏尔儒雅自将材猷可倚总挽粟飞刍之任无伤财害民之讥奏言便朝灼见心计载颁宠数增重使华其上体於眷怀益务修於职业俾粮不絶道赋不加民而用度足则予汝嘉
赵子岩广东运判
五岭以南无虑数十百郡县分命部使者察之惟时计臣虽摠转输而吏奸民隐皆得上闻实耳目所寄流惠于万里者也尔蚤以材能寖被器使祥刑南服誉处甚休就易使华往按东道其奉诏条宣德泽治财赋明刺举毋以接荒徼而怠拊循毋以远廷朝而略法度靖共尔位称朕意焉
知荆南府王庶复徽猷阁直学士
荆湘万里实国上游师帅一方为时重寄爰择西清之之望往绥南服之民善最既闻褒嘉可後具官某才猷敏济气节刚方洞明韬略而本之诗书妙达权谋而由於法度肆畴嘉绩作镇钜藩迨兹报政之优备着宣劳之効流庸自占仁风浃於遗黎桴鼓不惊威名憺於隣敌允资控制以寛顾忧载陞延阁之华用益帅旄之重虽尔旧物惟予茂恩勉图终功嗣有休命
长入祗候陈胜转一资
尔拥卫宫闱周旋羁绁勤劳备着褒典可忘增秩之荣仰思所报
楼炤秘阁修撰知温州
萃图书於中秘独高论譔之班剖符竹於外藩尤重承宣之寄眷被永嘉之望辍予近列之良尔学有师承辞知典要握兰省户备罄猷为载笔宸廷时推廉靖方忧国赖忠言之告而爱亲兴志养之思有嘉锡类之诚肆颁从欲之命往分厘於便郡仍陞践於华资尔其布政以扬王之休推恩以及人之老遂安远俗毋忘本朝
丁则转一官
朕以阃外之事委之将帅而金商道阻民俗军旅之利病难於必闻朝廷患之尔以材能効官帅幕驰驱王事千里而来见之便殿乃以民情军实悉达予听进官一等以慰尔劳其体朕所以待遇远臣之意归告而长益坚其忠以图报効
梁仲敏太府寺丞
朕於养材如养木然拱把而上皆扶持封植之以遂其成尔种学绩文未有所试虽丞於寺事皆在所察而无专责得以时暇亦朕养材之地也往居而职自公而退毋忘所能
邓名世校书郎兼史馆校勘
朕念人材之难既得天下之士则乐与终始作成而器使之尔顷以材名擢居策府以忧去位终制造朝问学之工久而益粹其还雠校之职仍参笔削之官眷任之意思所称焉
王利见赠承务郎
汉之狄山以博士乘鄣致殒其身虽其自取亦用非所长也尔实儒生以忠及难朕甚悯之肆颁命秩追贲九原魂其有知服我休宠
寇逵起复淮西宣抚司将领
墨絰以从军事於古有之尔御衆有方久临行阵以忧谢事曾未踰时比命将臣出师边徼而抗章来上请汝以行其夺苫块之情以从金革之事移忠之义视君犹亲往服训辞益思自効
林季仲检正诸房公事
东西台总万方之务而丞弼以佐理为任非事重体大则为之属者皆得以弥缝董正之其选顾不重哉尔学足以饬身智足以周事翺翔显路声闻蔼然有意斯民力求自试朕举能任官用分命尔列属枢机之地其益殚乃心以佐而长使朝廷之上事无不理时汝之职我有好爵恭俟朕命
赵涣江西提刑
总按一道理察百司皆予耳目之官也择人而付无闲内外尔质直好义不诡于行备官兰台百废以举方将试之言责以观謇谔之风而抗章累来力求自便按刑江右其为朕行移尔纪纲辇毂之方以成澄清郡邑之治使朝廷威惠寖以及远则为称职
董知严州
守牧之任莫先惠养近岁县官急於调度吏苟逃责他置不问甚者头会箕敛重为法而民不胜呜呼岂古循良之治哉具官某学而文克传家法仕优而果夙着能声顷自纶闱出司琳馆朕深轸黎元不安畎亩思见頴川渤海之风次对近班严陵上郡用起汝於闲散之地德至渥也勿云吏道以法令为师惟行之以简怀之以惠阜安吾民所以报朕
韩彦直秘阁
中秘储书以待寒隽非所以赏有功也惟尔父有非常之功故报之以非常之典延阁之直肆以命汝朕之所以待将臣者至矣往服异恩益图报塞
浙西提举茶盐钱堪转一官
煮海之利食货所先有司用是寛敛息民而足邦计尔顷将使指奉法不苛能致羡增以佐军食朕信赏必罚小善不遗进一官以示能者之劝
丁则太府丞
外府货财所聚丞实佐於事无所不掌以尔囊封论奏陈甚高赐对治廷有言动听朕欲观汝能姑试以事往践厥职以俟宠光
筠谿集卷四
[集部,别集类,南宋建炎至德佑,筠谿集]

[book_title]卷五
钦定四库全书
筠谿集卷五　　　　　宋　李弥逊　撰
外制
刘大中礼部尚书
朕眷有家之多难乘大业之将兴敷求真贤共济当务矧居常伯之任实高法从之班允副畴咨孰先旧德具官某智周而密学富而通直谅之诚言斯可绩刚大之气见於有为早推吏道之师旋陟禁林之表绣衣谕俗问不及於狐狸皂盖临民名亦知於草木惟汲黯可攘於敌国而望之久去於本朝想闲曳履之声亟下赐环之命典朕三礼位予六卿询之佥言莫如汝作大事则从其长既不溺於情文衆美以效之君尚勿忘於启沃益输忠谠以迓宠光
冯义由解围番贼转两官
排难解纷见臣子保邦之节报功崇德为人君驭衆之恩尔素敦诗书晚从金革遭时多难报国一身有嘉乘鄣之功肆颁增秩之命保兹荣宠毋怠钦承
胡舜陟买焉及额转一官
国家偃武之久归马不闲兴师有年折箠可渡而犹务益之将以制胡虏之长技非得已也具官某风猷敏济器度闳深久践禁林出分帅阃惟桂林象郡旁连多马之野岁取骏良厥有常数乃能率下应期不扰而集既富在垧之牧无烦请苑之师虽曰守官实为体国宜载加於命秩以昭示於涣恩尚服宠光益思忠荩
刘公达转一官
仗节守谊者臣之忠信赏必罚者君之柄尔临难有守不与贼俱姑进一阶以为衆劝往服予命益励汝为
程江军使游辅起复
墨絰以从王事於古有之方时多艰御侮之寄非人不可尔却敌摧坚有功百里以忧去位亦既踰时其夺苫块之情勉从军旅之政事君之义移孝为忠益励远图伫观来効
张戒兵部郎官
尚书郎朝廷之高选近岁官不必备率以他曹通掌非开敏博达兼人之才不以居是职也尔器识深闳操履纯固顷繇儒馆出领使华中台武部之属姑试之事以观汝能其励乃躬率乃职称朕所以选任之意焉
杨晟惇换给事中大夫直徽猷阁
朕惟师老敌坚士苦於战有功必録凡赏无常而况於发纵指示御衆制胜者哉尔素敦诗书深明韬略振斩将搴旗之旅收执俘获丑之功比命相臣付以阃外之事而崇阶华职并以命尔载畴勲庸良见忠荩肆颁纶綍之宠以为阀閲之光尚体眷怀益输奇节
陈师锡赠谏议大夫
江河竞注仰太华之弥高玉石俱焚见精金之百链士有所守何独不然具官某操尚端方风规峻整当先帝龙飞之运为中朝骨鲠之臣旋被谤伤遂连鈎党惟人心之助信亦天道之好还念彼同升既追荣於禁路岂容遗直独衔愤於幽扃是用宠以谏垣跻之法从嗟乎弗及见贾生而席前尚其有知从朱游於地下谅惟英爽歆此哀荣
淮西运判梁泽民直秘阁
使臣以礼则忠有功见知则说朕於用人苟藉其才先之以宠而责其效可谓至矣尔儒雅饰吏从政有方比命从臣推择实材而奏书来上佥曰汝能内阁图书之府也往参其直朕之所以待汝岂特飞挽之事哉其体兹意益慎厥修
张球等转一官
鲁人以思斯才颂僖公能遵伯禽之业比命方伯市骏桂林象郡之间而尔令行千里劝督有方致其土地之宜相予军旅之事载嘉体国可後酬庸超进一阶以示褒劝
唐时转一官
朕咏鸿雁之章修安集之政慎选百里惠养元元以尽为民父母之道尔涖官江县声闻於朝部使者谓尔奉公洁已戢吏恤民徭役均平催科不扰有令如此朕於斯民无负矣何惜一官不为尔劝哉
梁泽民淮西运判
朕眷淮右疮痍之余蠲其赋敛飞刍他道以给军食部使者之职惠养斯民安集之尔才学之优习於吏治周旋外服灼知民艰其为朕往抚雕瘵之方奉法绳吏去其害民使流庸自占经界复兴庶几还其旧俗克祗厥事嗣有宠嘉
王震湖南运判
朕抚御远民如行宫庭之政异时遣使问俗休戚必闻时巡以来急调度而缓农事非朕意也尔才优敏强习於吏治周旋外服益见所长荆湘转输之任其为朕往惟奉法绳吏去其害民使下不扰而赋用足斯为称职尚往钦哉
晁谦之再任福建运判
瓯闽地偏而俗悍吏鲜奉法刺举之任一不得人则民不胜其弊尔以才猷蚤见推择绣衣虎节岁满政成吏奸民隐俱在目中矣是用因尔之能以顺民望申命尔以转输之任尔其益励远业以继前功毋以久於其官而怠乃事也
萧振浙西提刑
朕礼遇庶工孝治天下欲为臣者必获乎上惧为子而不得乎亲用舍之间姑从其欲尔以端亮方严任予耳目之寄而抗章有请以亲为辞却之复来志不可夺夫远而有光华可以荣亲必也使无讼乃能善俗其推锡类之诚以施及人之惠体兹明训往务钦承
魏永昇换给武翼郎
朕念师老敌坚士卒苦战有功必録不以疑废尔久於行阵累赏得官执符而来不加考覆而易以真命可谓优矣其勉尔忠以图报称
衡嗣兴补承信郎
仗节死谊知命者所难尔父忠勇帅衆至於陨身朕甚悯焉既峻其秩复命尔官恩则厚矣其思所以保之
赵成之改合入官
县令近民而远於朝廷剧责衆有功难於上达比遣信臣察其勤惰以闻而黜陟之尔效官百里实在盗区治状卓然达於予听朕观其所为主而又延见便朝益信其行矣锡之命秩非曰示恩亦俾尔识朕见知之意益自励焉
龎琳王宗等归正
朕惟中原染於腥膻军士坠於涂炭寤寐以思不遑宁处尔守节仗义不变於夷帅衆来归可见忠荩晋官三等庸示异恩往服宠荣益图报称
勾龙如渊起居舍人
朕惟广延四方之俊列于庶位寤寐求之如勿及焉既拔其尤待以不次顾岂循尊卑疏戚之间哉尔周行之秀儒学之英久於郎潜挺然自表朕得之公听试以实能擢居言动之司俾雍容殿陛得陈当世之务尔其追古良史之风载笔不隐善恶必书庶几朕无过举之虞汝亦有常德之誉
常同御史中丞
进正可以正邦举直可以直枉予欲绳肃於百僚表仪於多士俾正士之醇风俗之厚则夫中执法之官可非其人哉具官某直谅之风承家不替方严之操临事不回佐邦礼於秩宗代予言於词掖践履之素趋尚益坚兹密侍於燕闲既灼知其忠谠载稽朝论擢掌台纲夫事有当为而难责速成之效才有可用而耻投求合之机於进退可否之间实治乱安危之系罔违於道以酌厥中推汝所知助予图治
仲湜赠少傅
朕广睦族之恩以本王化崇饰终之礼以厚人伦矧予藩戚之尊夙奉濮园之祀岂无异数写此永怀具官某深厚而粹和恪恭而清慎惟东平无富贵之累若楚元閲礼义之多董治宗盟率宪章而励衆视仪宰路谨言行以端朝有隆磐石之基克壮维城之势方资夹辅奄叹考中介帻贤冠正聨班於帝傅金玺盭绶备仪物於王封追贲佳城并昭茂典尚钦承於休命以永保於後昆
勾涛中书舍人
朕眷中原之未靖嘉与卿士大夫力图去危即安之策任子献纳之司必求通於古训达於治体淹练博洽之士岂但取其文词敏妙而已具官某端谅融明老於文学夙抱济时之志屡陈辟国之谋载笔赤墀书法不隐是用擢寘掖垣清切之地俾预论思行其所学尔惟监前世治乱之繇酌今日当务之急明以告朕至於坦明深厚之辞所以慰老癃而感悍武盖汝之优为而已试者又奚训焉
知泗州刘纲特除遥郡刺史
朕疆理淮甸控制边陲眷惟屛翰之邦备先御侮爰得爪牙之卫力可折冲尔沈毅有谋忠勇不惧夙赖干城之略坐销多垒之虞事出万全功存千里宜宠分於州刺用增重於兵权惟政简可以安民师和乃能敌忾服予休命勉赴懋功
张子华军器监丞
除戎器於萃聚之时所以戒不虞而况用武之际乎尔将臣之子余力学文往饬百工尽其审曲面势之艺函人惟恐伤人矢人惟恐不伤人俾各善其事时汝之职
张承司农寺丞
农臣掌九谷之府收敛盖藏以待振发足兵以来急於馈饷无复红腐之积矣尔老于吏治更练详密其往丞於寺事惟出纳之吝俾廪有余粟而岁用不乏时汝之职
赵不忙等转官
不变於夷古言其难尔脱身异域仗义而来嘉汝尽忠可亡报称爰颁迁秩之恩以劝为臣之节
李时雨上书可采转一官
朕辟忠谠之门以来踔絶之士庶资羣策用济多艰尔驰誉儒林游心兵略皂囊来上陈义甚高已收堂上之奇何虑目中之敌肆增秩序用示宠光勉行所闻嗣有休命
张深都大主管茶马监牧公事
秦蜀地连多马之野俗富摘山之利异时置使贸易騋牝之蕃动以万计近岁官无专掌职亦随废而利不归於州县官矣尔通敏之才见於盘错顷为使属悉其利病比命有司分职建官一循故事而首以命尔盖因任也其体朕意往究乃心俾在野之牧毋愧鲁郊则惟汝嘉
喻汝砺夔州路提刑
朕钦慎庶狱宁失不经唯恐一夫不被其泽况门庭远於万里任予耳目之寄可非其人哉尔早擅文声夙推能誉惠爱之政及於所临必能推恩狴犴之间俾无寃民以称朕哀矜之意焉夔峡之俗尔所习知按兹祥刑钦哉毋忽
施廷臣监察御史
司宪纪纲之地张官设属选之重独高一时必惟常德之彦则在位化之有羔羊之风焉尔学积于躬行着于外粹然之色如玉在山天禄石渠久於涵养其辍校讐以司纠正之任异时明目张胆陈义於正色之地朕庶几乎见之往祗明命益励汝为
刘岑知镇江府
京口东南之巨镇接畛淮甸控扼江隅当高垒之时为设险之地任予镇抚之寄安得折冲之才具官某早茂英声发於文采夙推能誉见於事功尤高杖节之风独妙流钱之算辍从禁路出殿侯邦朕方按辔秣陵倚比郡为辅车之势益兵除器以戒不虞询于在庭肆以命尔其思预防之策益严驭衆之方力卫王室以安吾民勿云用武而忘绥怀之政斯朕所以命尔之意
向子諲徽猷阁待制两浙都转运使
朕縻好爵以待天下之士至於戚属之近则非有异能显绩不以轻授示天下以公尔而况要官华职所慎惜者哉具官某士林之秀戚苑之英风采足以戢奸才猷足以济剧总飞挽转输之事於艰难险阻之中谷不胜食民不加赋心计之善独高一时是用增重使权升华次对稽之公论非朕尔私予欲足食足兵吏皆奉法民不告病何术以至此尔将命于外而居论思之职皆得以言之无负朕选任之意焉
丁禩转一官
疆场之事备於未然恃吾有以待之尔尔分符边郡施设有方御侮之功克安千里惟郡守增秩之命汉所以待循吏者今朕用以宠汝重疆事也其体异恩益输奇节
赵思诚知泉州
朕眎海隅苍生若在王畿之内患乎德泽不能下究休戚难於上闻非得良二千石将何赖焉具官某端直之守信而力行廉靖之风易於勇退顷居禁掖屡形深厚之词久寓他邦习知东南之俗必能布宣王灵轸恤民隐解刀剑而授襦袴易愁恨而为歌謡用是命尔殿彼温陵就分师帅之寄夫待之既厚望之则深其推尔尊主庇民之心以成予仁民爱物之政
高掞夔州路李观成都路并运判
国家分遣耳目之官将以澄清天下察民利病以告于上兴师以来足食之余悉置不问岂朕意哉尔治剧拨烦绰有能誉久於外服益见所长峡巴【李观云西川】转输之命肆以命尔夫亩有常税不可损也使出於私家入於公家无追胥侵扰之弊则民安作而士不阻饥毋纵吏逞欲隂取过制而曰吾不加赋於民服我休命尔尚勉之
罗孝芬提举湖南茶盐
摘山煮海之利岁有常课非特操其赢赀以佐军兴所以使田里无加赋之民而足调度也尔嗜可行之学熟未见之书必能达于义利之分而体建官立法之意故假之使华以总其事唯奉法谨度俾官不扰而吏不侵则为称职无以朕之所以养人者害人也
曹琏宗正丞
朕网罗天下之士一善必録计官资之崇庳而处之以待用焉尔蚤以才名扬于士类回旋外服更练既多肆予命尔往佐属籍之治凡寺之事时汝之职克修厥官嗣有褒宠
张绚殿中侍御史
御史自副端而上皆与言天下事所赖以绳愆纠缪而适於正选用惟人蔽自朕志不因媒介而得所以责其报也尔以纯明之资守坚正之操顷居言责忠謇有称朝廷赖之以理搢绅悦闻其风去国而来恨不见之久将以辅吾不及焉其还旧物以继前功尔惟力行所学知无不言俾厥后正百官肃庶事举则有无穷之闻
许世安左武大夫和州团练使
士被铠甲十有余年凡赏眎功无小不録而况御衆制胜积有战多者哉具官某勇冠三军身鏖百战用昭显绩峻阶横列进职遥团朕之所以酬尔至矣尔其尽忠竭节十全之功以自効焉
曾开刑部侍郎
朕操爵禄之柄以驭庶功而以礼义廉耻崇天下士盖非能则无以责实非贤则无以激贪懦之风朕得其人寘之近列具官某端庄之藴本於自然刚正之行见其所养翺翔法从垂二十年闲剧屡更不易其守顷膺召节何止千里而来继上恳章未踰三月而去止足之义舆诵所高肆命促还禁严典朕小司寇之事非特表其廉退以示在服将使推所不为见之有为也体兹明训益茂远猷
黄积厚福建运判
汉郎官出宰百里不以内外为重轻况专一道刺举之任而为朕耳目之寄哉尔开敏之才见於已试久於剧部以辨治称议者欲通东南之货以佐军乏患不得其术则下徒扰而利不归於上故命尔以七闽转漕之职尔通於治道而爱民之深者其为朕察其利否求所以兼济之策闻焉毋忽
王龢司封郎官
铨综高於诸部封爵简於他曹斯朝廷养贤之地为郎之清选也尔薰然慈仁济以学问优游省户人无间言擢升高简之司以表靖共之操往服予采益励汝为
广西运判林师说再任
广右远於朝廷吏鲜奉法刺举之任一不得人则民不胜其弊尔以才猷蚤见推择绣衣虎节岁满政成吏奸民隐俱在目中矣比命从臣旁招俊杰奏书来上佥曰汝能用申命尔以转输之任其益励远业勉继前功无以久于其官而怠乃事也
胡世将枢密直学士四川安抚制置使知成都府
益州西南之都会地控全蜀势连三秦险阻之深可备於他盗风俗之厚不犯於有司惟政令之去苛则郡邑以大治师帅之任必得其人具官某望重一时才兼数器文章可以华国直节可以端朝南土承流咸歌召杜之政北门视草屡陈颇牧之谟需作镇於坤维用借贤於禁路枢廷寓直宠以久虚帅阃颁符擢之不次五十城之重寄兆已见於梦刀六千里之畏涂谅无难於叱驭力除宿弊留爱远民昔文翁化行於礼乐之间张咏政成於兵革之後尚追前美以茂远图
丁则朱斐大理寺丞
圣人钦慎於狱君子尽心於刑朕若古训其敢忽诸尔以能涖官多所更练知夫捶楚之下何求而不得往丞廷尉其审克之毋或一人之非辜以广朕德则予汝嘉
石公揆直龙图阁知抚州
君之视臣如手足佐佑之助不可须臾离而休戚之间义均同体岂责其所甚难者哉以尔清直自修审固不挠顷畴时望擢寘宪台期月之间历迁三院予欲振举庶事绳肃百工观其纠正之效而抗章累来力祈间远虽昔者疾而今愈亦闵其劳而重违河图邃职临川近郡并以命尔庶几卧而治之副朕委任之意不以中外为间也夫执法尚於方严牧人先於慈惠易猛以寛而适於治
知鄂州赵士职事修举除直秘阁
武昌接襄汉之上游连荆湖之多盗急军食则催科及於耕农缓民力则飞挽絶於粮道不扰而济未见其人尔戚畹之英夙有才誉千里之治朞月而成有嘉尔能可为衆劝蓬莱道山之直儒者荣之今以命尔惟国之大事在兵与农尔其思所以固本之道勿专以办治为务而害吾惠养之政
湖北运判夏珙职事修举特令再任
艰难以来士或失职至於当更而留非有异能显绩惠及一方不以当是选也尔以才猷早见推择为部使者而富民足食绩用有闻是用因汝之能以顺民望俾修旧职增重使权柬遇之优并以示宠尔其益励远业勉继前功无以久於其官而怠乃事也
建康府通判李宏应办宣力特转一官
士有可用之才不求闻达隐於下吏朕欲闻而未得者尔为郡丞能竭其才以佐而长阖郡之事以办治称亦可嘉矣进秩一阶既为尔宠亦所以劝有功
李吉被衆驱拥过淮脱身归朝转一官
日者蚁衆悖德廹胁忠良尔仗义来归脱身锋镝虽薰莸不可同器而玉石几於俱焚超晋一官以旌尔节往膺宠渥益效忠勤
王庶兵部尚书
礼乐征伐所自出盖天子之至权俎豆军旅虽不同皆儒者之能事长是兵戎之职必资文武之才与其拔士以踰尊孰若因能而任旧具官某规摹闳远局量邃深临事之几金百链而益励履危之节水万折而必东早接武於禁途久宣威於边阃折冲制胜尝不战以屈人为大图难屡有嘉而告后是用擢自贰卿之列升之常伯之聨方上穹示转祸之机而中原起来苏之望兵戎弗戢师克在和尔其明自治之政以儆予庶几收复古之功以垂世往服朕命尚启乃心
富直柔知衢州
朕驻跸江隅回舆浙部惟时西安乃在千里之内所以夹辅王室抚绥邦人非予旧弼之臣畴足以寛朕忧顾哉具官某秉德寛裕宅心粹和懿行可以度人宏规可以经国朕以三朝元老故家遗泽尚有典刑举而寘之宥密之地而力辞政机归栖真馆侧席之念于兹累年其释燕闲之居往分民社之寄非独资於共理盖亦便於告猷俾朝廷有屛翰之崇郡邑知岩石之重上下之治相须而成岂不休哉
吕本中中书舍人
朕寤寐中兴焦劳庶事惟中书之地一日万几而内史之职於命令之将行皆得以可否而献替之苟非其人则安能杜渐防微救过於未然哉具官某袭芳名胄济以多闻粲然泉涌之文粹矣玉温之质侍严香案议礼曲台人物之优允符佥论其辍九卿之列来聨四户之班夫事固有一言之非而驷马弗及一日之失而终身为忧於号令出纳之微系社稷安危之重其体兹训知无不言毋使政事之行人得以议而朝廷有涣汗之讥所以望於尔者
张澄集英殿修撰知临安府
汉三辅皆治长安而以二千石高第入守京兆浩穰之地非通链敏济之才不足以居其任尔才猷之美风力之强治剧剸烦雍容而办分符持节屡试有成朕省方南还清跸所临无异辇毂是用移尔建业之风以成武林之治论譔之职并以示宠惟首善之地四方是式尔其惠养柔良弹压奸暴以成中和之治则尔之休岂独及於王畿之内哉
任申先上遗表特赠四官
朕求贤惟恐其不及用贤惟恐其不尽至於中道而失不能与之终始事功朕所闵焉具官某风节之劲问学之醇贲于丘园老而无悔日者起之闲散而寘诸法从之旧班许之谢事而犹冀疾恙之可已朕於贪贤可以无愧盖棺乃已亡之命夫进官四等以慰九原是为不次之恩以示有终之眷尚期英爽服我宠灵
忠训郎吴从捉获伪劵冒请转两官
鼠蠧肆欺冒伪契劵尔为小吏暴白其奸嘉尔之能进官二等益思报効以称恩休
承议郎李新元符中上书论政事阙失陈备防十事言辞切直特赠一官
朕辟公正之门延忠谠之士一言之善无远不褒尔当元符之间陈备防之策不顾时讳力排巨奸端亮有闻久而益着朕独不得与此人同时哉一官之宠九泉之荣尚其有知歆此明命
陈古直秘阁知兴元府
朕夙夜图治焦心劳思念每先於赤子兵革未休军须间出吏缘为奸诚不堪命慎选共理之臣以究其弊得人则害除而利兴苟非其人患可胜道以尔详於治民优於为政付以师帅之重往治汉中芸阁清名益隆宠任夫治道贵清静不使远民扰而无告则虽古循良无以过此尚勉之哉
方庭实礼部郎官范振考功郎官陈槖司勳郎官
中台万务之原分曹列属相须而成譬诸作室殆非一木之枝尔庭实粹然之质有藴未施尔振行能之修济以更练尔槖操履之固可以有为或端靖之节着于立朝或循良之声见於为郡其推已试之效共成中兴之功夫南省舍人时为清选司绩主爵之任皆天官之剧曹往究乃心用观汝绩嗣有褒嘉之命
张九成落致仕
李绦有云知人诚难尧舜以为病然循其名验以事所得十七朕体是道进退羣材於贤不肖之间以尔儒学之英名冠多士行义之洁善及一乡蚤游着作之庭高尚其事未老而归予欲举廉靖以励士风岂借贤异代哉其还旧班以服新命亟弹冠而就道勿俟驾而有辞
范冲知婺州
烹鲜贵乎不扰止浊始於能定狱市之寄无以异此朕慎选牧守必先敦厚博硕之士将以安之尔具官某名臣之後清直承家践更中外而达于事情综贯古今而明於理义日者密侍经帷仍专史笔赖其讲明是正之功而力求闲退以遂安恬有年于兹良郁公议金华虽小然时丰俗富事省民醇今日之上郡也其为朕往抚循之夫惟简可以临下惟正可以率人惟去其害民可以成忠厚之俗皆尔所乐惟以及物者尚力行之
冯康国直显谟阁知夔州
朕以不忍人之心行不忍人之政治远以近视民如伤曲思所以庇护之方与我共理者其惟良二千石乎尔忧国之忠济时之策前席陈义朕既知之而持节外台分职剧部历试中外亦已十年其於御衆牧人盖优为之云安重地不达桑梓之邦辍从宰属陞之延阁而往厘之可谓宠矣尔其体朝廷之德意究风俗之利病以广朕不忍人之术勿云居外而有遐心倚需政成嗣有褒命
刘子翼广东运判
朕抚御远民如行宫庭之政异时遣使问俗休戚必闻省方以来急调度而缓农事非朕意也尔才敏术强习於吏治试之要剧益见所长南海转输之任其为朕往惟奉法绳吏去其害民使下不扰而赋用足斯为尽职尚往钦哉
章谊端明殿学士建康留守
朕远御中原时巡吴会睠金陵之近屛视京邑之陪都必资御侮之雄用畀居留之重肆求迩列爰属宝臣具官某德宇粹温气守沈毅夙持风宪输面折廷争之忠荐总计司着国富兵强之效受命不闻於择事居官皆可以策勳兹辍侍於禁林往分忧於江表陞华秘殿增贲侯藩大连城师帅之权专行台管钥之寄式勤远略庸示眷怀昔萧何以谨信委关中寇恂以文武守河内尔其固龙蟠虎踞之势以为干城宣风声鹤唳之威以恢土宇庶几嘉绩无愧古人
周葵江东提刑
朕嘉惠多方钦慎庶狱患乎德泽不能下究思得明习朝廷政体之士往宣明之其庶几乎尔顷司风宪遇事必陈直谅纯明介然有守是用命尔按兹祥刑大江之东实今要地耳目之寄付畀非轻傥吏不肆暴民以不寃法行惠洽各得其所治成如斯嗣有异宠
知邓州韩遹知筠州格禧措置有方各转一官
朕疆理襄汉以备不虞尔以才猷久分千里之寄控制外侮拊循斯民才术之优达于予听进官一等以旌尔庸往服茂恩益输奇节
土豪承节郎刘亶等转一官
顷者盗集海隅觊觎南下尔等体国奋忠有功扞御陟官之宠时为茂恩其思所以称此
杨政换给川陕宣抚使补授十将至右武大夫恭州团练使付身
朕慎惜名器不以假人而於将帅之臣率用优典所以劝有功也具官某沈毅有谋疏通知变久提师律备积战多衆皆知其威名人将贾其余勇顾何待於三锡俾尽从於九迁爰考旧勳载加新命益罄干城之略即成辟国之功
刘子羽赠父韐少师
朕稽三代之礼文法九筵之遗制大飨上帝并侑祖宗用答神明之休均锡中外之福某官才高济世望重盖时历严近於两朝蹈夷险而一节功存寄阃有奋不顾身之忠义在平戎见誓不俱生之志是多贤嗣为时俊乂念风木怀陟岵之悲而诗礼本过庭之训宜昭异数进位公师以旌追远之恩以示显亲之意尚其精爽不昧钦承
王珎转两官合门宣赞舍人
朕抚养军士若保赤子十年于兹而廼者凶徒背德率衆叛亡天人所共愤也尔等怀忠许国不与之俱戮力诛锄孤军独返克全大节可後褒嘉其进崇阶宾赞上合是为异恩非特旌尔亦以激三军之气使知吾甲胄之间有人焉
孙政换给武翼大夫
赏罚用命不用命所以励衆而劝有功也尔久於行阵临难不苟乃能贾勇鏖战以张吾军功在所劝者比加考覆申锡命书往服恩荣益思报称
筠谿集卷五

[book_title]卷六
钦定四库全书
筠谿集卷六　　　　　　宋　李弥逊　撰表十一首
谢赐历日表
臣某言今月初四日准都进奏院递到绍兴六年历日一卷伏蒙圣恩赐臣者宿离不贷钦承尧历之颁度数有常端履夏时之正庆万年之神策浃四海之欢谣臣某诚惶诚惧顿首顿首恭惟皇帝陛下历数在躬乾坤合德出日纳日不忘钦若之诚先天後天自得彛伦之叙乃诞敷於至化用丕冒於遐方臣敢不恪奉王正率循邦典务农问俗共陶仁夀之风趋事赴功咸乐舒长之日臣无任瞻天望圣激切屏营之至
谢中书舍人表
臣某言伏奉告命授臣试中书舍人仍改赐章服者记言东省巳愧冒居掌制西垣岂虞躐授特出圣神之断靡容偻伛而趋得宠若惊以荣为惧臣某诚惶诚惧顿首顿首伏念臣学而未达器则易盈曾非适用之才徒有在君之志山林半世既荒翰墨之畦蒲柳余生久脱衣冠之械敢谓一麾而出守寖叨三字之剧迁职在出纶工无破的况三年不言之际而欲孚於黔黎当四郊多垒之时必将感於悍武窥聱牙灏噩之作见坦明深厚之风非贤孰能岂臣足办此盖伏遇皇帝陛下神功不宰善贷且诚天监无私容光必照将大明於黜陟用洪济於艰难察臣孤忠屡陈却顾之策怜臣疎直尚寛逆耳之诛逮兹成命之中颁曾乏先容之借助衔恩若此图报云何臣敢不载绎旧闻益坚素履去鞶帨之饰远规於圣模进药石之言上酬於帝力庶收晚节以毕颓龄臣无任感天荷圣激切屏营之至
谢户部侍郎表
臣某言伏奉诰命除臣尚书户部侍郎赐衣带者词垣【阙二字】误许言扬民部剧迁复承人乏感深涕陨恩重命轻臣某诚惶诚惧顿首顿首伏念臣识昧远猷器惭大受虽周行之蚤寘亦烦使之备更善课蔑闻徒劳奚补兹从远服骤对清光初无动听之言每孤前席之宠荐叨优渥尽出渊衷具言语侍从之臣已非素望应钱糓甲兵之问岂所尝闻本宜置散以投闲乃类安繁而恋剧矧帑廪乏九年之蓄而里闾几太半之输庙谟方切於箸筹邦寄实资於鞭算讵容精择猥及非才此盖伏遇皇帝陛下道大兼容智周旁烛窽言不听坐收综核之权宅心克知用广图回之略如臣冥陋亦玷宠灵束以修鏐既光华于朝着被之珍服益安燠於身章异数便蕃微躬局蹐臣敢不务存国体力究利源歛不及民固难周於调度生之者衆其敢怠於讲求傥效涓尘誓捐顶踵臣无任感天荷圣激切屛营之至
漳州谢表
备官二省曾蔑効于涓尘假守一麾亦滥分於民社恩隆莫避感激难名【中谢】伏念臣志与齿衰材非时急蒙知特达受任超踰方当驰骛有为之秋殆匪贪冒养疴之所仰圣明之从欲揣愚戆以知难自谋谓何敢薄淮阳之治引分而往岂厌承明之游震惧方深宠绥不替此盖伏遇皇帝陛下用人惟已以道观能怜臣日奉内朝虽乏献纳论思之効察臣老谙民事庶消叹息愁恨之声锡以延阁之荣付以外藩之便载循忝切愈积凌兢臣敢不尽布寛条少俾愿治长於为郡谅惭前志之称远不忘君誓殚晚节之报
谢宫观表
一麾出守自贻旷败之讥十策受薪犹窃便安之禄拊膺知惧陨涕衔恩臣某诚惶诚惧顿首顿首伏念臣器小易盈才疎多忤逢时可仕徒自誓以捐躯择善不明或未能于寡过误被圣神之亲简滥从英俊之後尘引分知难近免乘轩之刺卧疴治事终怀负乘之羞尚屈明刑姑从薄责此盖伏遇皇帝陛下尧云兼覆汤网全疎仁沾草木之微信感豚鱼之异念寸蓬之旧物怜小巳之孤忠假以余波收其末路臣敢不诛锄往咎澡雪邪思乐只丘园虽迫桑榆之晚景譬之犬马难忘轩陛之心
谢转官表
置散丘园方念旷官之咎疏恩轩陛遽怀增秩之荣拜命若惊拊躬知惧【中谢】伏念臣间间浅局断断小材学敢窥於圣门仕亲逢於真主偶脱抱关之役滥从持槖之联问马不知愧徒劳而无补使年莫纪惊壮志之易衰但虞饱食以穷年岂意收功于累日此盖伏遇皇帝陛下神心独运天德普临辟四门以来聪明开一面以存忠厚三载考绩示黜陟之至公八柄驭臣振疲癃於已弃臣敢不稍鞭驽缓仰称龙光顶踵为期益励匪躬之节晨昏是省力求治巳之规
贺太后册礼成表
诞布徽章备陈宝册尽宫闱之至养得寰宇之欢心恭惟皇帝陛下德协舜躬化循尧道爱由亲始钦崇圣后之尊政自身修力致王家之假天心助顺民德归仁惟孝弟通於神明远介两宫之福以忠顺行於蛮貊将迎万里之还臣职在清都身拘遐裔想天顔之有喜徒切葵心望宸陛以无阶莫伸燕贺
谢落徽猷阁直学士表
蠢愚抵罪宜加勿宥之刑睿智行仁但举惟轻之典感深陨涕悸极薰心【中谢】伏念臣末学书生焉知文诰偶司献纳误被谘询不裁小子之章几败乃公之事才疎意广虽自誓於捐躯位卑言高顾不容于擢发落上界星辰之直窃真寺香火之官敢谓皇慈曲全微物此盖伏遇皇帝陛下离明必照汉广兼容念尝侍於轩墀恩不忘於簪履贷其旧恶鉴此孤忠臣敢不尽雪往愆力规前识乾坤施大岂顶踵之能酬犬马齿衰或桑榆之可冀
谢宫观表
三年吏隐惭坐食之无功再命祠官获偷安而省事衔恩则厚抚已何堪伏念臣性本戆愚晚加疵病政宜置之丘壑况已迫於桑榆畏诗人素餐之讥佩老氏知止之戒南辰北极谨香火於晨昬十束三锺糜?升於岁月固巳踰其分量将何补於涓埃此盖伏遇皇帝陛下大集王勲克寛圣度如日月之必照与天地之同流曲全蝼蚁之生俾尽犬马之力臣敢不勉遵古训痛念昨非沟壑未塡誓益坚於臣节云天在望怀未报之君恩
又
一丘内讼仅存湖海之余生三岁终更复玷洞宫之散吏拜恩知惧抚巳何堪【中谢】伏念臣才本无奇学非可用由志道而不闻其要故当几而不见其先动或至於触藩愚有同於抱瓮饮氷食蘖每怀曦骥之心就日望云尤切倾葵之念敢谓乾坤之覆帱曲全蝼蚁之生成尽匿衆瑕稍捐寸禄几类画墁而食尚虞致寇之讥此盖伏遇皇帝陛下哲以知人寛而得衆致中和以为治布仁夀以成风收此微踪置之鸿化臣敢不誓坚晚节益励初心虽在桑榆理难回於羲驭譬之犬马老犹恋於君轩
代人乞致仕表
臣闻难进易退者圣门之高风亏盈益谦者天道之深戒敢干睿听仰罄忱诚【中谢】伏念臣禀性迂疎逢时开泰少沾仕籍每尝胆於百为晚躐禁途誓捐躯於一节应钱糓之问於军旅之际分民社之寄於凋瘵之余冀黾勉於涓尘徒侵寻於岁月犹千里遂江湖之愿而十年奉香火之游饱及妻孥赏均嗣息顾推恩之至此宜图报之若何今则齿发俱衰形容顿改功名日远志愿空违身既难於造朝年亦踰於谢事苟贪荣而窃食必速过以招忧伏惟皇帝陛下器使羣材生成庶类念敝帷之旧犹可以施张知老马之疲岂堪於鞭策许还官政俾遂生经傥沟壑之未塡或筋骸之可强
状三首
勘当徐公裕状
勘台州临海县百姓杨杲状论前任知县胡某与寄居台州官徐殿撰结亲令贴书朱彦假作徐殿撰干当人名目冒请安居益等七十户桑地事寻索到两浙转运司公案拖照得朱彦系是乡贴书经州陈首称前任胡知县指挥为徐殿撰借名告首安居益等桑地事将税租簿点对除豁有税地段外以出剩亩步依条立税租令见佃人户承佃追以前租课入官其告人只合结赏後来徐殿撰又令干当人作朱彦正身经州陈状再乞承佃行下台州结絶未曾申到今来据杨杲状论诉本部契勘徐殿撰系形势之家寄居台州辄敢计属县官令公人冒作本家干当人名目告首人户冒占官田本家却行承佃及至杨杲等经运司陈论运司定夺本官尚敢占据词诉不已除杨杲等冒占官田事已符下两浙转运司委官更行打量诣实从本司将冒占不纳税租田亩数目拘收依条别召人承佃其以前冒占不纳税租亦合依条科断罪讫追纳入官外所有徐殿撰身为士夫不顾亷耻交结县官诡名告诉违法规利若不惩戒无以为四方士俗之戒伏望朝廷详酌特赐指挥施行
勘当楼瑮状
契勘近承都省批下故左朝奉大夫楼弁男楼玘状诉兄瑮不收认为弟事送本部勘当本部拖照前後公案见得楼玘的是自幼过房为楼弁之子後来所生所养父母皆殁楼瑮逐出其弟将父合行致仕恩泽?已子其保官巳自陈首昨来明州绍兴四年五月内两次定夺及绍兴府再断楼玘令依旧在楼弁房下事理已得公当後来明州於绍兴六年八月内却断归楼异房下委是偏曲致楼玘复经都省陈诉本部窃详楼瑮之意止为欲夺恩泽荫补已子并欲自占财产逼逐其弟略不体其父平昔养育之意况楼弁曾任侍从官楼异亦系朝士身殁之後楼瑮不顾义理败坏士风屡兴词讼紊烦朝廷若不惩戒无以励俗本部已勘当楼玘合依旧为楼弁之子外欲望朝廷详酌楼瑮不孝不义之罪特赐惩罚以为四方风俗之戒
乞罢人吏赡家钱待罪状
右某承绍兴八年七月二十七日尚书省劄子户部申承详定一司勅令所申备准尚书省批送下本所劄子申明百司人吏赡家钱库务官食钱乞特赐住罢如百司人吏日後遇有差出及将来车驾回京日合取朝廷指挥权时量给赡家钱後批勘会上件钱系一时支破见行取会外即不须修立为法与见修禄令别无相妨绍兴八年六月十二日送详定一司勅令所照会施行申部勘会百司人吏等昨在东京差拨分番前来南京承指挥支破赡家钱并库务官日支食钱系一时指挥支破今承前项批状指挥切虑并合住罢除已行下粮料院权住放行听候朝廷指挥伏望朝廷详酌指挥施行伏候指挥右勘会官吏请给若无朝廷指挥即不合一面住罢今劄付户部照会遵依见行条法指挥施行失当实某之罪伏望朝廷特赐敷奏罢黜施行某见居家听候指挥谨具申尚书省谨状
筠谿集卷六

[book_title]卷七
钦定四库全书
筠谿集卷七　　　　　　宋　李弥逊　撰书一首
上丞相张魏公书
某窃观历代帝王建都金陵必固守淮南以为国卫伏覩近降手诏驻跸建康以察天意虽圣谟宏远未即宁处然六飞所临万乘毕从不可不固藩维而崇屏翰也况叛臣负固尚未授首南接宿亳西连陈蔡皆要害之地在今日天下之势淮南为重而荆襄次之爰自去岁以来两路兴师将帅同力奏功献捷敌气消沮几於殄灭者由相公亲承王命抚视军士谕以方略皆知奋竭以成此勲中外远迩不意旬月之间有是举也近者伏闻都督并归行府官吏悉还旧治西南诸军未有统一深虑阃外之事悬制於中缓急有失机会万一将士解体敌人乘间少乖堤防不惟有害万全前功可惜建康恐不得奠枕也区区之愚谓宜於前宰执中择威望素着为诸将所信服者崇以美名加以厚礼分董淮南荆襄两路军事择地开府以护诸将许时赴阙奏议相公当轴处中密赞庙谟授以成算如左右臂以卫心腹如此则将师有所统敌人知所畏远近必闻内外相应上可以寛西南之忧顾而相公可以坐筹岩廊不劳而成非常之功诚为上计某迫於忧国之深忘其狂瞽伏乞垂察而加择焉
启十五首
贺赵右丞启
伏审宸廷涣号台席登贤共惟驩庆窃以才大而出逢乎辰仕优而得行其道取功名瓴建之易当春秋鼎盛之时世所共荣人或难致仰资盛德实异前闻伏惟某官宇量陂涵风仪岳峙直心许国景行端朝温温君子之容蹇蹇王臣之节英华内发方含章而不居谋猷孔嘉屡怀忠而入告天心克享帝念在兹果备谘询入参宥密鲲池激水回观万里之程凤阁昂宵坐见一飞之翼矧任重喉舌股肱之寄则体均肾肠心腹之亲左右有为安危所系不待筑岩而得说仅同维岳之生申倡九牧以阜民将蒙于膏泽宅百揆以熙载侧听於明纶某旧获登门久乖望履闻风而悦敢自许於弹冠饮德之和庶相期而鼓腹
谢宣州解元启
伏审文场较艺贤籍登名衆推卓尔之能首应裒然之举伏惟解元先辈英才发秀懿行成纯益壮词锋人将贾其余勇资深学海力可回於狂澜用志有累丸之专收功信拾芥之易一朝鬻技权舆已重於百金三月聚粮税驾必期於千里某坐稽庆牍荐枉贤车闻金玉之好音至於忘味念琼瑶之匪报徒有汗顔感荷之深敷宣罔既
代贺韩侍郎启
伏审肃奉纶恩峻陞槖禁得贤之庆多士所同恭惟判部侍郎禀识疏明受材雄骜济美勲贤之世逢辰熙洽之朝天府先声已孚於弹压水衡帅属屡致於澄清载畴心计之优往参钱货之柄踰尊踰戚所以待缙绅非常之才足食足兵斯乃为朝廷当务之急惟宠异则任益重而力裕则功易成比屋财丰赋歛不加於郡县太仓粟腐钱糓不闻於庙堂伫观嘉绩之多用膺蕃锡之庶某顷参吏幕恩容止许以登车远佐郡章趋走莫遑于贺厦徒欣依庇窃幸闻风春序方深生经惟重冀顺迎於诸福以茂养於至和
贺张参政启
伏审光奉纶言入陪机政人惟求旧共知独断之明道之将行孰谓中兴之晚庙堂增重海宇蒙休窃以吴会天临顺动六龙之御淮壖电扫力摧九虎之军注意方隆协恭有赖政将焉往耸夷夏之传闻事有至难快神人之宿愤进禆国论允属宗工恭惟某官业懋经邦义存许国怀文抱质时推君子之儒效信纳忠可见仁人之勇附清光於日月参密契於风云周诰商盘蚤专润色房谋杜断久赞经纶未摅补衮之远猷咸仰轻裘之余裕晋公旧德难安緑野之游谢傅重名果慰苍生之望虏气坐消於鹤泪王师益奋於鹰扬增六七作之重光赖一二臣之同德副南山咏何待於旬时收东周功尚迟於期月某侵寻老境漂泊孤踪方归栖芋粟之区获久借帲幪之荫游扬过实汲引居多则闻涣号之颁独陪舆情之喜高冈鸣凤愿赓吉士之歌大壑纵鱼请作贤臣之颂
回刘侍制启
苍顔白发久负耒於丘园皂盖朱轓偶分符於民社知难弗避抚已增羞伏惟某官宇量渊澄风神岳秀望出荐绅之表知深旒扆之衷宣室陈谟早雍容於禁槖承明厌直久游泳於直祠某间阔十年驰驱千里承流宣化方怀出据之忧事贤友仁窃有踰捱之喜曾未修於问牍辱先枉於缄封愧荷之诚敷宣罔既
回刘通判启
【上词同】伏惟某官儒雅饬身智谋周事兼文武之两器信仕学之并优泽国乘轺屡秉光华之虎节江城半刺尚淹游泳於牛刀眷是剧邦适丁饥岁地近操戈之衆谁能去兵俗传挿笔之风必使无讼顾兹孱陋实藉维持方驰问之未遑遽贻书之先及感铭之至敷叙奚殚
谢生日诗启
身名无取怅蒲柳之近秋岁月可惊适桑蓬之在旦伏惟某官仁风远及德宇兼容寓高兴於七言文成制锦味过褒之一字意欲凌云回壮志於已销知颓龄之可制心乎爱矣敢忘金玉之音卷而怀之愧乏琼瑶之报
贺沈枢密启
伏审宸章播告宥府登庸夷狄震惊兵民鼓舞窃以时不可失会圣贤之相逢事有至难快神人之共愤盖惟过物者必济不待三年而有成故增重於本兵以敷求于旧德天下以安危系於成败朝廷以用舍视为轻重为文经世直节端朝隆隆明堂之杰材卓卓清庙之伟器许国独高於大节陈王密契於上心言听而行久参黄闼之政功成自晦早从緑野之游屡勤宣室之夜思旋被康侯之昼接金华前膝方入侍於宸居玉帐借筹遂还陞於枢极允赖兼资之略全收克复之勲坐运六奇上寛北顾之虑远施三表尽清南牧之尘行闻选於衆而举臯陶焉用求诸野而得傅说某登门未久辱遇最深喜上臣之有为听下风而增气属纡郡绂阻曳宾裾瞻望门阑不胜欣拚依归之至
贺张丞相启
伏审诞告大廷登崇硕辅爰举非常之典用彰不世之勲夷夏耸闻君臣胥庆窃以时不可失会圣贤之相逢事有至难快神人之共愤盖惟过物者必济不待三年而有成收淮蔡之功始於能断郤淝水之衆孰谓矫情虽至今非得失所能重轻而天下以安危系于成败一人注意万口同辞蔼然嘉绩之多允矣懋功之报恭惟某官明谟经世同德承乾独高取日之能绰有回天之力心存王室远宠利而弗居志在中原蹈险阻而不顾驭将於掌握之上致敌於樽俎之间借筯前筹叹论兵之合我长缨系虏恨无官以酬公载疏赤舄之荣益懋黄裳之业仲父之在江左朝野皆倾心而来光武之下昆阳京师将传首而至然养虎虽媚防其怒心逐兽既穷虑能反噬深谋者不战而备乘势则以速为神欲必取於万全盍兼收於多算某効功无路辱遇有年识君子之所为听下风而增气属纡郡绂阻曳宾裾瞻望门阑不胜欣拚依归之至
贺秦丞相启
伏审肃奉宸章宠陞宰路适契臣隣之咏遂专宥密之司夷狄震惊兵民鼓舞窃以时不可失会圣贤之相逢事有至难快神人之共愤盖惟过物者必济不待三年而有成故增重於本兵以敷求於旧德畴功不世晋位久虚虽至人非用舍所能轻重而天下以安危系於成败恭惟某官嘉谋经国懋德承乾信行蛮貊之邦忠为社稷之卫功高杵臼力存赵氏之孤义重子卿身杖汉家之节十年神护万里生还岂天用是彰周公使虏诚为真汉相金瓯定卜久冠於台躔玉帐借筹还登於枢极允赖兼资之器全收克复之勲坐运六奇上寛北顾之虑远施三表尽清南牧之尘还风声鹤泪之师安箪食壶浆之衆某効功无路辱遇有年识君子之有为听下风而增气属纡郡绂阻曳宾裾瞻望门阑不胜欣拚依归之至
回黄少卿启
苍顔白发难陪英俊之游皂盖朱轓尚窃承宣之寄虽内惭於非据窃有幸於依仁伏惟宫使少卿宇量粹夷风猷凝远道不直则不见勇见义而必为秀萃一门人谓德星之聚望高诸彦班联卿月之荣既藏刀者十九年将激水而三千里惟义重金兰之契致宠贻琼玖之词某半世艰关十年间阔见君子而喜知望履之有涯事大夫之贤期扫门於异日其如感慰未易敷陈
回王中大启
【上同前】伏惟宫使中大风度疏明天资粹美长才见於治剧厚德可以鎭浮骥足不羣惊腾骧之莫及牛刀屡试见肯綮之未尝尚迂鸳鹭之游独得江山之助闻风有素仰德惟深比幸假於一麾遂得亲於三径见君子而喜知望履之有涯事大夫之贤期扫门於异日其如感慰未易敷陈
回宗通判启
芝宇未瞻首拜琼瑶之赐瓜时甚迩侧闻车马之音岂惟远俗之交懽孰若懦衷之有喜伏惟通判学士清姿迈往达识探微耸壑昂霄久擅出羣之誉盘根错节共推治剧之能方韫匵而不沽顾割鷄之焉用少淹别驾倚俟徵车白发苍顔虽愿资於善画青藜红药恐难缓於高纵幸望履之有期宜着鞭之及早其如倾颂未易敷宣
贺楼枢密启
伏审宠膺睿渥荣席鸿枢正人进而朝廷尊直道行而天下服耸百僚而胥庆敷四海以交欣恭惟枢密端明性品淳明天资鲠亮高风足以振颓俗粹宇足以消尘心特立独行慕古人之大体戴仁抱义见君子之所为深简上知备殚臣节果自北门之选进膺西府之崇岂惟高颇牧之风规抑欲资良平之筹画顷由政地远畅皇威允符分陕之行诞布新周之命河南父老欣见汉官之威仪当代酋豪应想晋公之年貌上寛西顾力赞中兴归我侵疆显着用儒之効赉予良弼倚观迪后之谟某假守遐方窃依巨庇载念金兰之契曾陪鸳鹭之班膏泽期民敢私九里之润折冲敌国共崇四海之瞻
贺薛集英知福州启
伏审疏荣宸陛易地侯藩陞华禁殿之班增重帅垣之势羣情胥慰远俗交懽伏惟某官达识探微宏材成务绳愆纠缪独高盘错之功激浊扬清屡报循良之政属闽粤困緑林之扰致庙堂深赤子之忧选任实能促驰都奇盖治效当求之已试而兵机贵在於及时安之胜之可使解刀剑而买牛犊远者近者将见咏襦袴而为歌谣某夙预登门久乖望履知依仁之有幸顾修庆之敢先欣颂之私敷宣罔既
筠谿集卷七
[集部,别集类,南宋建炎至德佑,筠谿集]

[book_title]卷八
钦定四库全书
筠谿集卷八　　　　　　宋　李弥逊　撰议古
卫鞅以强国之术说秦孝公
卫公孙鞅少好刑名之学事魏相公叔座为中庶子公叔既死公孙鞅闻秦孝公下令国中求贤者将修缪公之业东复侵地乃遂西入秦因孝公宠臣景监以求见孝公孝公既见卫鞅语事良久孝公时时睡弗听罢而孝公怒景监曰子之客妄人耳安足用邪景监让卫鞅鞅曰吾说公以帝道其志不开悟矣後五日复求见鞅鞅复见孝公益愈然而未中旨罢而孝公复让景监景监复让卫鞅鞅曰吾说公以王道而未入也请复见鞅鞅复见孝公孝公善之而未用也罢而去孝公谓景监曰汝客善可与语矣鞅曰吾说公以霸道其意欲用之矣请复见我我知之矣卫鞅复见孝公公与语不自知膝之前於席也语数日厌景监曰子何以中吾君吾君之驩甚也鞅曰吾说君以帝王之道比三代而君曰久远不能待且贤君者各及其才显名天下安能邑邑待数十百年以成帝王乎故吾以强国之术说君君大悦之尔然亦难以比德於殷周矣
议曰仲尼之徒无道桓文之事孟子非尧舜之道不敢陈於王前故於梁则曰使民养生丧死无憾王道之始於齐则曰保民而王莫之能御滕文公问为国则曰民事不可缓也盖不如是不足以为敬未闻不能帝而王不能王而霸也商君以刻薄之资挟刑名之学假帝王之说而归过於孝公贼其君之大者故曰今之大夫今之诸侯之罪人也
韩宣惠王欲用公仲公叔为政
韩宣惠王欲两用公仲公叔为政问於缪留对曰不可晋用六卿而国分齐简公用陈成子及阚至而见杀魏用犀首张仪而西河之外亡今君两用之其多力者内树党而力寡者藉外权羣臣有内树党以骄主有外为交以削地君之国危矣
议曰政事之臣忌於专古今之通患故易有多惧之辞虞书有同寅协恭之戒缪留之言是终不可任人以共政也然君道无为而仰成於臣必有任天下之责者苟政出多门则枉道者得以害正植私者得以害公法行而改作令出而反汗平居肆横议临难无与执其咎亦乱之所由生也成周大小之臣咸怀忠良侍御仆从罔匪正人况一二大臣乎惟得贤而弗与小人间之则独任而不为专衆进而不为党伊尹相汤高宗得说舜咨二十有二人武王有乱臣十人顾岂以任人之衆寡而为治乱哉
张仪以商於之地献楚王
齐助楚攻秦取曲沃其後秦欲伐齐齐楚之交善惠王患之谓张仪曰吾欲伐齐齐楚方懽子为寡人虑之奈何张仪南见楚王曰齐王之罪其於敝邑之王甚厚敝邑欲伐之而大国与之懽大王苟能闭关絶齐臣请使秦王献商於之地方六百里若此齐必弱则必为王役矣则是北弱齐西德於秦而私商於之地以为利也则此一计而三利俱至楚王大说羣臣毕贺陈轸後见独不贺楚王曰不谷不烦一兵不伤一人而得商於之地六百里寡人自以为智矣诸士大夫皆贺子独不贺何也陈轸对曰见商於之地不可得而患必至也故不敢妄贺王曰何也对曰夫秦所以重王者以王有齐也今地未可得而齐先絶是楚孤也秦又何重孤国且先出地後絶齐秦计必弗为也先絶齐後责地必受欺於张仪受欺於张仪王必惋之是西生秦患北絶齐交则两国之兵必至矣楚王不听曰吾事善矣子其弭口无言以待吾事楚王使人絶齐使者未来又重絶之张仪反秦使人说齐齐秦之交阴合楚因使一将军受地於秦张仪出见使者曰从某至某广袤六里使者曰臣闻六百里不闻六里仪曰仪固以小人安得六百里使者反报楚王楚王大怒遂举兵伐秦秦与齐合韩氏从之楚兵大败於杜陵
议曰战国之君不知所以保民志於辟土地而已故一时游说之士揣摩迎合得以行其诈商於之献不足以欺童稚而怀王受之不疑虽轸之辨不能解其惑卒至於交兵削地结怨邻国蔽於利而不见其害故也听言之道曰公曰明一有所蔽则惑矣可不愼诸
王翦取荆请美田宅萧何守关中买田地以自汚始皇问李信吾欲攻取荆於将军度用几何人而足李信曰不过二十万始皇问王翦王翦曰非六十万人不可始皇曰王将军老矣何怯也李将军果势壮勇其言是也遂使李信及蒙恬将二十万南伐荆王翦言不用因谢病归老於颍阳荆人大破李信军入两壁杀七都尉秦军走始皇闻之大怒自驰如颍阳见王翦曰寡人以不用将军计李信果辱秦军今闻荆兵日进而西将军虽病独忍弃寡人乎王翦曰大王必不得已用臣非六十万人不可始皇曰为听将军计尔於是王翦将兵六十万人始皇送至灞上王翦行请美田宅园池甚衆始皇曰将军行矣何忧贫乎王翦曰为大王将有功终不得封侯故及大王之向臣臣亦及时以请园池为子孙业尔始皇大笑王翦既至关使使还请善田者五辈或曰将军之乞贷亦已甚矣王翦曰不然夫秦王狙而不信今令空秦国甲士而专委我我不多请田宅为子孙业以自坚顾令秦王坐而疑我矣陈豨反高祖自将至邯郸而韩信谋反关中吕后用萧何计诛信上已闻信诛遂使使拜丞相为相国益封五千户令卒五百人一都尉为相国卫诸君皆贺君平独吊谓何曰祸自此起矣上暴露於外而君守於内非被矢石之难而益君封置卫者以今淮阴新反於中有疑君心夫置卫卫君非以宠君愿君让封勿受悉以家私财佐军何从其计上说其秋黥布反上自将军击之数使使问相国何为客又说何曰君灭族不久矣夫君位为相国功第一不可复加然君初入关本得百姓心十余年矣皆附君尚复孳孳得民和上所谓数问君畏君倾动关中今君胡不多买田地贱贳贷以自污上心必安於是何从其计上乃大说
议曰君之使臣以诚而不疑则臣之事君以诚而不欺始皇高祖怀并吞之志当拨乱之余猜忌嫚侮遇人寡恩而王翦空秦国之士以专征萧何据关中之固以居守任大责重处疑似之迹难於求全矣故皆忍耻自污终以获免虽於君臣之际不能尽诚以相与然亦可谓智矣易曰三多凶四多惧盖位高则易危权重则易倾虽圣人犹或难之所以贵夫辞尊居卑去功与名也
袁盎言绦侯非社稷臣
文帝使袁盎为郎中绦侯为丞相朝罢趋出意得甚上礼之恭常目送之盎进曰丞相何如人也上曰社稷臣盎曰绦侯所谓功臣非社稷臣社稷臣主在与在主亡与亡方吕后时诸吕用事擅相王刘氏不絶如带是时绦侯为太尉本兵柄勿能正吕后崩大臣相与共诛诸吕太尉主兵适会其成功所谓功臣非社稷臣丞相如有骄主色陛下谦让臣主失礼窃为陛下不取後朝上益庄丞相益畏
议曰勃背高皇帝约姑顺后旨以王诸吕幸而产禄即诛不然顾何面目见帝於地下乎王陵固尽臣职而勃不得亡罪世乃誉勃而讥陵使後之面从容悦阿意希旨者得以藉口特未之思尔盎取其功诚确论欤
张释之奏犯跸当罚
汉张释之文帝时为廷尉上行出中渭桥有一人从桥下走乘舆马惊於是使骑捕之属廷尉释之治问曰县人来闻跸匿桥下久以为行过既出见车骑即走释之奏当此人犯跸当罚金上怒曰此人亲惊吾马马赖和柔令它马固不败伤我乎而廷尉乃当之罚金释之曰法者天子所与天下公共也今法如是更重之是法不信於民也且方其时上使使诛之则已今巳下廷尉廷尉天下之平也一倾天下用法皆为之轻重民安所措其手足唯陛下察之上良久曰廷尉当是也
议曰张廷尉持法之平後世无得而议至谓文帝方其时上使使诛之则已无乃失言乎君侧之言甚哉其不可苟也田千秋一言而帝悟袁盎一言而错诛梁公一言庐陵还而三思罢李积一言王后废而昭仪立兴邦丧邦在於反掌间尔异时人君废法自用以专诛杀廷尉之言实启之也王肃以谓廷尉天子吏犹不可以失平而天子之身反可以缪惑乎斯重於为巳而轻於为君也谓之不忠虽已甚然举其失以救魏明好杀之弊亦知言乎
冯唐言文帝不能用颇牧
冯唐事文帝为郎中署长上闻廉颇李牧为人良说乃拊髀曰嗟乎吾独不得廉颇李牧为将岂忧匈奴哉唐曰主臣陛下虽有颇牧不能用也上怒起入禁中良久召唐让曰公衆辱我独亡间处乎唐谢曰鄙人不知忌讳当是时匈奴新大入朝那杀北地都尉昂上以胡寇为意乃卒复问唐曰公何以言吾不能用颇牧也唐对曰臣闻上古王者遣将也跪而推毂曰闑以内寡人制之闑以外将军制之军功爵赏皆决於外归而奏之非空言也臣大父言李牧之为赵将居边军市之租皆自用飨士赏赐决於外不从中覆也委任而责成功故李牧乃得尽其智能是以北逐单于破东胡灭澹林西抑强秦南支韩魏当是时赵几伯後会赵王迁立用郭开谗而诛李牧令顔聚代之是以为秦所灭今臣窃闻魏尚为云中守军市租尽以给士卒出私养钱五日一杀牛以飨宾客军吏舍人是以匈奴远避不近云中之塞虏尝一入尚率车骑击之所杀甚衆夫士卒尽家人子起田中安知尺籍伍符终日力战斩首捕虏上功莫府一言不相应文吏以法绳之其赏不行吏奉法必用愚以为陛下法太明赏太轻罚太重且云中守尚坐上功首虏差六级陛下下之吏削其爵罚作之繇此言之陛下虽得李牧不能用也文帝说是日令唐持节赦尚复以为云中守而拜唐为车骑都尉主中尉及郡国车士议曰将将天子之职也阃外之事则将得以专之故下可以尽其知能上可以责其成効苟谋帅不加审而致疑焉生杀与夺悬制於中有功不行赏少不至以法绳之使其威不足以立军纪恩不足以结士情而驱之当敌国必胜之师是倒持太阿以授人柄欲其成功也难矣文帝悟唐一言而复魏尚真得颇牧知其必能用区区匈奴顾何足虑哉
景帝诛鼂错
汉鼂错为御史大夫请诸侯之罪过者削其支郡诸侯讙譁错父闻之从颍川来谓错曰上初即位公为政用事侵削诸侯疏人骨肉口议多怨公何为也错曰固也不如此天子不尊宗庙不安父曰刘氏安矣鼂氏危矣吾去公归矣遂饮药死曰吾不忍见祸逮身後十余日吴楚七国俱反以诛错为名上与错议出军事错欲令上自将兵而身居守会窦婴言袁盎诏召入见上方与错调兵食上问盎曰君尝为吴相知吴臣田禄伯为人乎今吴楚反公意何如盎对曰不足忧也今破矣上问计安出对曰愿屛左右上屏人独错在袁盎曰臣所言人臣不得知乃屏错错趋出避东厢甚恨上卒问盎对曰吴楚相遗书言高皇帝令子弟各有分地今贼臣鼂错擅适诸侯削夺之地以故反名为西共诛错复故地乃罢方今计独有斩错发使赦吴楚七国复其故地则兵可毋血刃而俱罢於是上默然良久曰顾诚何如吾不爱一人而谢天下後十余日丞相青翟中尉嘉廷尉欧劾奏错不称陛下德信欲疏羣臣百姓又欲以城邑予吴亡臣子礼大逆无道错当要斩父母妻子同产无长少皆弃市臣请论如法制曰可错殊不知乃使中尉召错绐载行市错衣朝衣斩东市错已死谒者仆射邓公为校尉击吴楚为将还上书言军事见上上问曰道军所来闻鼂错死吴楚罢不邓公曰吴为反数十岁矣发怒削地以诛错为名其意不在错也且臣恐天下之士拑口不敢复言矣上曰何哉邓公曰夫鼂错患诸侯强大不可制故请削之以尊京师万世之利也计画始行卒受大戮内杜忠臣之口外为诸侯报仇臣窃为陛下不取也於是景帝喟然长息曰公言善吾亦恨之乃拜邓公为城阳中尉
议曰左右皆曰可杀勿听诸大夫国人皆曰可杀然後察之见可杀焉然後杀之鼂错为国远虑尊天子安宗庙忠矣而不免於刑戮借曰不爱一人以谢天下父母妻子独何罪耶景帝用袁盎之言而诛错闻邓公一言而恨之杜天下忠臣之口忘国家万世之利以救目前亦可谓失刑政矣
武帝作沈命法
汉武以法制御下好尊用酷吏而郡国二千石为治者大抵多酷暴吏民益轻犯法东方盗贼滋起大羣攻城邑小羣掠乡里上乃使范昆张德等衣绣衣持虎符节发兵以兴击斩首或至万余级散亡聚党无可奈何於是作沈命法曰羣盗起不发觉发而捕弗满品者二千石以下至小吏主者皆死其後小吏畏诛虽有盗不敢发上下相匿以避文法焉是时暴胜之为直指使者所诛杀二千石以下尤多威振州郡王贺亦为绣衣御史逐捕魏郡羣盗多所纵舍以奉使不称免叹曰活千人子孙有封吾所活者万余人後世其兴乎
议曰武帝以暴酷之後行掊克之政民无所措手足盗贼由是滋起不思所以休养之而加以苛令贻祸郡邑犹以火救火久之益多将以禁暴乃所以纵之也贺辈倚法肆威示恩邀福上不能除国害下不能寛民瘼奉法若此谓之忠可乎
狄山议和亲
汉武时匈奴求和亲羣臣议前博士狄山曰和亲便上问其便山曰兵凶器未易数动高帝欲伐匈奴大困平城乃遂结和亲孝惠高后时天下安乐及文帝欲事匈奴北边萧然苦兵孝景时吴楚七国反景帝往来东宫间天下寒心数月吴楚已破竟景帝不言兵天下富实今自陛下兴兵击匈奴中国以空虚边大困贫由是观之不如和亲上问汤汤曰此愚儒无知狄山曰臣固愚忠若御史大夫汤乃诈忠汤之治淮南江都以深文痛诋诸侯别疏骨肉使藩臣不自安臣固知汤之诈忠於是上作色曰吾使生居一郡能无使虏入盗乎山曰不能曰居一县曰不能复曰居一鄣间山自度辩穷且下吏曰能乃遣山乘鄣至月余匈奴斩山头而去是後羣臣震讋
议曰王者之於殊域驯服则疆域安辑之有所侵扰则加以征伐未闻犬戎而可谕以礼节结以亲义也高祖困平城方天下初定士卒罢於兵革未可以武服用娄敬之言取家人子为公主以妻单于以其名则辱以其实则欺借欲纾患一时固亦非策讵可以为法乎而後世因袭遂为故事非也山知兵凶器未易数动而不知偃武之术姑欲拱手以幸强虏之平既不能居一郡县乘鄣月余首领不保尚乌可与议天下哉士固有诵古人之常谈守前王之弊政而不通当世之务平居持梗议临事尺寸不能自效非特迂不适用败政害国罪不容诛为治者可不辨哉
筠谿集卷八

[book_title]卷九
钦定四库全书
筠谿集卷九　　　　　　宋　李弥逊　撰议古
张骞使月氏
张骞建元中为郎时匈奴降者言匈奴破月氏王以其头为饮器月氏遁而怨匈奴无与共击之汉方欲事灭胡闻此言欲通使道必更匈中乃募能使者骞以郎应募使月氏经匈奴得之传诣单于留骞十余岁予妻有子然骞持汉节不失後亡乡月氏至大夏竟不能得月氏要领复从羌中亡归汉拜骞太中大夫初骞行时百余人去十三岁惟二人得还骞身所至者大宛大月氏大夏康居而传闻其旁大国五六具为天子言其地形所有骞曰臣在大夏时见卭竹杖蜀布问安得此大夏国人曰吾贾人往市之身毒国身毒国在大夏东南可数千里其俗土着与大夏同而卑湿暑热其民乘象以战其国临大水焉以骞度之大夏去汉万二千里居西南今身毒又居大夏东南数千里有蜀物此其去蜀不远矣今使大夏从羌中险羌人恶之少北则为匈奴所得从蜀宜径又无寇天子既闻大宛及大夏安息之属皆大国多奇物土着颇与中国同俗而兵弱贵汉财物其北则大月氏康居之属兵强可以赂遗设利朝也诚得而以义属之则广地万里重九译致殊俗威德徧於四海天子欣欣以骞言为能乃令因蜀犍为发间使四道并出出駹出冉出徙出卭僰皆各行三千里其北方闭氐莋南方闭嶲昆明昆明之属无君长善寇盗辄杀略汉使终莫得通然闻其西可千余里有乘象国名滇越而蜀贾奸出物者或至焉於是汉以求大夏道始通滇国初汉欲通西南夷费多罢之及骞言可以通大夏乃复事西南夷
议曰汉武好大喜功外事西夷张骞凿空以开西南之役自是遣诛求之使兴问罪之师殆无虚岁中国殊方并受其弊辟草莱任土地罪不至是也然骞身所至者五六国留匈奴十有余岁持汉节不失不为不难矣向使移其贤劳奉国之诚敦恭俭本仁义内正君失外除民患垂绅正笏为社稷臣与其捐躯絶域以萌後患相距岂不悬絶哉欲为臣尽臣道在所择而已
严助请救东瓯
汉武帝建元三年闽越举兵围东瓯东瓯告急於汉时武帝年未二十以问太尉田蚡蚡以为越人相攻击其常事又数反覆不足烦中国往救也自秦时弃不属於是严助诘蚡曰特患力不能救德不能覆诚能何故弃之且秦举咸阳而弃之何但越也今小国以穷困来告急天子不振尚安所愬又何以子万国乎上曰太尉不足与计吾新即位不欲出虎符发兵郡国乃遣助以节发兵会稽会稽守欲距不为发兵助乃斩一司马谕意指遂发兵浮海救东瓯未至闽越引兵罢
议曰瓯粤在汉居中国之外俗悍喜鬬臣叛反覆有急则请救天子田蚡之策固未为失而助力陈必救之说者岂不以王者无外尺地一民皆在所保不可以远而遂弃乎苟不推恩以及四海则屛翰之邦几何而不资蛮夷腹心之地几何而不惠盗贼今日弃一邑明日弃一城举咸阳而弃之不为异也日蹙国百里诗人所以为大坏之刺可不惧哉
公孙弘禁民毋得挟弓弩
公孙弘武帝时为丞相奏言民不得挟弓弩十贼彍弩百吏不敢前盗贼不辄伏辜免脱者衆害寡而利多此盗贼所以蕃也禁民不得挟弓弩则盗贼执短兵短兵接则衆者胜以衆吏捕寡贼其势必得盗贼有害无利则莫犯法刑错之道也臣愚以为禁民毋得挟弓弩便上下其议吾丘夀王对曰臣闻古者作五兵非以相害以禁暴讨邪也安居则以制猛兽而备非常有事则以设守卫而施行阵礼曰男子生桑弧蓬矢以举之明示有事也孔子曰吾何执执射乎大射之礼自天子降及庶人三代之道也诗云大侯既抗弓矢斯张射夫既同献尔发功言贵中也愚闻圣主合射以为教矣未闻弓矢之为禁也且所为禁者为盗贼之以攻夺也攻夺之罪死然而不止者大奸之於重诛固不避也臣恐邪人挟之而吏不能止良民以自备而抵法禁是擅贼威而夺民救也窃以为无益於禁奸而废先王之典使学者不得习行其礼大不便书奏上以难丞相诎服焉议曰始皇杀豪俊销锋镝以固万世之业而陈涉起阡陌偏袒一呼天下向应斩木为兵掲竿为旗以亡秦乌在其兵甲坚利耶为国者苟德教足以感人刑政足以制衆虽赏之不窃不然欲祸乱之弭难矣公孙弘为相不知出此而欲禁挟弓矢以除盗夀王谓是擅贼威而夺民救也诚哉腐儒之术乖疏一至於是而後世语治者尤而效之抑又甚焉如寓兵於农三代之政也而曰勤民於野盗贼必蕃玩近代之弊而废累古不易之法亦可谓不知务矣
徐乐言土崩瓦解之势
徐乐燕无终人也上书曰臣闻天下之患在於土崩不在瓦解古今一也何谓土崩秦之末世是也陈涉无千乘之尊疆土之地身非王公大人名族之後乡曲之誉非有孔曾墨子之贤陶朱猗顿之富也然起穷巷奋棘矜偏袒大呼天下从风此其故何也由民困而主不恤下怨而上不知俗已乱而政不修此三者陈涉之所以为资也此之谓土崩故曰天下之患在乎土崩何为瓦解吴楚齐赵之民是也七国谋为大逆号在称万乘之君带甲数十万威足以严其境内财足以劝其士民然不能西攘尺寸之地而身为禽於中原者此其故何也非权轻於匹夫而兵弱於陈涉也当是之时先帝之德未衰而安土乐俗之民衆故诸侯无境外之助此之谓瓦解故曰天下之患不在瓦解由此观之天下诚有土崩之势虽布衣穷处之士或首难而危海内陈涉是也况三晋之君或存乎天下虽未治也诚能无土崩之势虽存强国劲兵不得还踵而身为禽吴楚是也况羣居百姓能为乱乎此二体者安危之明要贤主之所留意而深察也
议曰天下者大器也置诸安则安一失其平则欹欹而不已则倾倾而不已则覆矣故圣人持以三纲范以四维防微杜渐害政者必去惧其蔓之难图秦有土崩之势岂一朝一夕之故哉使七国之患不已瓦解之势不收将不至於土崩乎而乐曰天下之患在於土崩不在瓦解吾未之闻也
吾丘夀王奏起上林苑
汉武自初即位招选天下文学材智之士待以不次之位四方多上书言得失自衒鬻者以千数上简拔其俊异者宠用之严助最先进後又得吴人朱买臣赵人吾丘夀王蜀人司马相如平原东方朔吴人枚臯济南终军等并在左右每令诸大臣辨论中外相应以义理之文大臣数屈焉然相如特赏赐终不任以事也朔亦观上顔色时时直谏有所补益是岁上始为微行乃私置更衣从宣曲以南十二所夜投宿长杨五柞等诸宫上以道远劳苦又为百姓所患乃使太中大夫吾丘夀王举籍阿城以南盩厔以东宜春以西提封顷畮及其贾直欲除以为上林苑属之南山夀王奏事上说称善时东方朔在傍进谏以为三不可夫商作九市之宫而诸侯畔灵王起章华之台而楚民散秦兴阿房之殿而天下乱臣逆盛意罪当万死上乃拜朔为给事中然遂起上林苑如夀王奏
议曰惟士长於应变而或贪功以过举贤者可以励俗而或静退以缓事故艰难之时则急於智谋持守之际则尊尚德义随时济务不得不尔至於士之饰文采富辞章长辨论虽粉泽王猷羽仪士类世不可无其或专信偏听付以重任鲜不败者汉武喜用儒术而其所简拔虽号一时俊异类非忠厚方正之士岂特於将顺匡救有所不足而持论不根竞自衒鬻伺意邀宠启其非心为害深矣以帝之睿智英特方初践阼勇於为治若泉之始达东决东流西决西流善恶可致也使左右之人陈谟纳诲皆知根本帝王之道以辅其德则异时穷奢黩武之习转而为恭俭仁厚之风治功之隆将无愧於商周矣惜之哉
何武召见庐江长史
汉何武为扬州刺史二千石有罪应举时奏其余贤与不肖敬之如一是以郡国各重其守相州中清平初武为郡吏时事太守何夀知武有宰相器以其同姓故厚之後夀为大司农其兄子为庐江长史时武奏事在邸夀兄子适在长安夀为具召武弟显及故人杨覆衆等酒酣见其兄子曰此子扬州长史材能驽下未尝省见显等甚惭退以谓武武曰刺史古之方伯上所委任一州表率也职在进善退恶吏治行有茂异民有隐逸乃当召见不可有所私问显覆衆强之不得已召见赐巵酒岁中庐江太守举之其守法见惮如此
议曰奉法绳吏刺史职也唯不屈於要权不移於亲昵然後於职为称武为刺史法行於二千石不轻召见一吏有所私问然终不能拒夀之托非以其要且昵欤巵酒固未足以示私而由是得庐江之举谓之公可乎史称守法见惮余於是惑之
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 10:28:53-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>