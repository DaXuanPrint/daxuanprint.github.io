<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="目录,卷一,卷二,卷三,卷四,卷五,卷六,卷七,卷八,卷九,卷十,卷十一,卷十二,卷十三,卷十四,卷十五,附录。传家质言,愚庵小集全文在线阅读,愚庵小集全文在线下载,大玄古籍书库">
<meta name="description" content="十五卷。清朱鹤龄撰。朱鹤龄,字长孺,号愚庵。江苏吴江人。清初经学家。明诸生。明亡入清,专于笺疏之学,与顾炎武为友。承宋儒之学,并有所发挥。撰有《毛诗通义》、《尚书埤传》、《禹贡长笺》、《读左日钞》、《春秋集说》、《易广义略》、《愚庵小集》、《杜工部李义山诗注》。是集凡十五卷。卷一为赋,卷二至卷六为诗,卷七至卷十五为杂著文,末附《传家质言》十三则。由金阊童晋之梓行。卷首有王先承所撰。《朱长孺文集》序和计东于康熙十年(1671)所撰《愚庵小集序》。始刊刻当在康熙十年或稍后。其版屡经增补,行世之本所收诗文多寡不">
<title>愚庵小集_朱鹤龄_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">愚庵小集</span> <br/>
          作者： <span class="inputVal" id="bkauthor">朱鹤龄</span> <br/>
          朝代： <span class="inputVal" id="bkdate">清代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">类书文集,诗文集,完结</span> <br/>
          字数： <span class="inputVal" id="bknum">[book_length]119191</span> <br/>
          说明： <span class="inputVal" id="bkdec">十五卷。清朱鹤龄撰。朱鹤龄,字长孺,号愚庵。江苏吴江人。清初经学家。明诸生。明亡入清,专于笺疏之学,与顾炎武为友。承宋儒之学,并有所发挥。撰有《毛诗通义》、《尚书埤传》、《禹贡长笺》、《读左日钞》、《春秋集说》、《易广义略》、《愚庵小集》、《杜工部李义山诗注》。是集凡十五卷。卷一为赋,卷二至卷六为诗,卷七至卷十五为杂著文,末附《传家质言》十三则。由金阊童晋之梓行。卷首有王先承所撰 《朱长孺文集》序和计东于康熙十年(1671)所撰《愚庵小集序》。始刊刻当在康熙十年或稍后。其版屡经增补,行世之本所收诗文多寡不一;个别作品前后印本在文字上也有出入。还有少数作品有文无目,如卷二《初夏过严园》二首,卷四《挽李石如明府》、《赠顾季任》 二首,卷五 《九日遗兴》、《岁暮杂诗》六首,卷六《送徐果亭太史还朝》三首,卷七 《周易广义略序》,卷九 《申子纯孝行记》、《孙义士鸣灾记》,卷十《与吴汉槎书》、卷十四《跋王贞媛传后》,附录《传家质言》都是如此。卷十五《庄园沈孺人传》则不但无目,还重出一篇,内容大体相同而文字互异,后一篇当为改定稿。1979年上海古籍出版社据复旦大学图书馆藏本补入复旦藏本所无各篇,是较为完备的一种本子,亦有 《四库全书》 本。</span> <br/>
          封面： <span class="inputVal" id="bkimg">Z_18759.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]愚庵小集
[book_author]朱鹤龄
[book_date]清代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]类书文集,诗文集,完结
[book_length]119191
[book_dec]十五卷。清朱鹤龄撰。朱鹤龄,字长孺,号愚庵。江苏吴江人。清初经学家。明诸生。明亡入清,专于笺疏之学,与顾炎武为友。承宋儒之学,并有所发挥。撰有《毛诗通义》、《尚书埤传》、《禹贡长笺》、《读左日钞》、《春秋集说》、《易广义略》、《愚庵小集》、《杜工部李义山诗注》。是集凡十五卷。卷一为赋,卷二至卷六为诗,卷七至卷十五为杂著文,末附《传家质言》十三则。由金阊童晋之梓行。卷首有王先承所撰 《朱长孺文集》序和计东于康熙十年(1671)所撰《愚庵小集序》。始刊刻当在康熙十年或稍后。其版屡经增补,行世之本所收诗文多寡不一;个别作品前后印本在文字上也有出入。还有少数作品有文无目,如卷二《初夏过严园》二首,卷四《挽李石如明府》、《赠顾季任》 二首,卷五 《九日遗兴》、《岁暮杂诗》六首,卷六《送徐果亭太史还朝》三首,卷七 《周易广义略序》,卷九 《申子纯孝行记》、《孙义士鸣灾记》,卷十《与吴汉槎书》、卷十四《跋王贞媛传后》,附录《传家质言》都是如此。卷十五《庄园沈孺人传》则不但无目,还重出一篇,内容大体相同而文字互异,后一篇当为改定稿。1979年上海古籍出版社据复旦大学图书馆藏本补入复旦藏本所无各篇,是较为完备的一种本子,亦有 《四库全书》 本。
[book_img]Z_18759.jpg


[book_title]目录
钦定四库全书　　　　　集部七
愚庵小集目録　　　　　别集类六
【国朝】
卷一
赋
卷二
五言古诗
卷三
七言古诗
卷四
五言律诗
五言排律
卷五
七言律诗
卷六
五言絶句
七言絶句
卷七
序一
卷八
序二
卷九
记
卷十
书
卷十一
论
卷十二
辨
卷十三
杂着一
卷十四
杂着二
卷十五
传
附録
【臣】等谨案愚庵小集十五卷
国朝朱鹤龄撰鹤龄所着尚书埤传诸书俱别着録此集乃所着诗文凡赋一卷诸体诗五卷杂文九卷末附传家质言十三则鹤龄始专力於词赋自顾炎武勖以本原之学乃研思经义於汉唐注疏皆能爬梳抉摘独出心裁故所为文章悉能典雅醇实不堕剽窃摩拟之习其邶鄘卫三国禹贡三江震泽太湖嶓冢汉源诸辨多有禆於考证生平尝笺注杜甫李义山诗其作韵语颇出入二家之间而寄兴清远亦复自饶神趣至其与钱谦益同郡方谦益笺注杜诗时尝馆於其家乃集中无一语推重之所作书元裕之集後一篇称裕之举金进士历官左司员外郎及金亡不仕隐居秀容诗文无一语指斥者裕之於元既足践其土口茹其毛即无訽詈之理非独免咎亦谊所当然乃今之讪辞诋语曾不少避若欲掩其失身之事以诳国人者非徒誖也其愚亦甚云云其言盖隐刺谦益而发尤可谓能知大义者矣乾隆四十二年十月恭校上
总纂官【臣】纪昀【臣】陆锡熊【臣】孙士毅
总校官【臣】陆费墀

[book_title]卷一
钦定四库全书
愚庵小集卷一
吴江朱鹤龄撰
赋
广志赋
繄我生之耿介兮励修名而不颇搴瑶华以抗节兮耨仁义为菑畲游坟典以渔猎兮惧或中乎虞罗戢形影於蜗庐兮循绳墨以贞度彼诡行之昌披兮余不敢以改步忧岁月之逾迈兮追姱修於古路何流俗之险詖兮好与恶之迷方珍鱼目以什袭兮谓明月其不光絷威凤以在笯兮驱罢驽使服襄嘈瓦釡以聒听兮毁钟镛而弗鍧巧占风於要路兮工树栅於康庄羣听听以嘷吠兮索兰佩而儜簸秕穅以眯目兮转粪壤而自芳诚嫭妬之难竝兮畴捷径而能良蹇余情之信练兮秉昭质而难易屑越桂以为粮兮编胡绳以为席被荰若之清芬兮茹玉英之膏液块独宝此幽贞兮匪是时之攸识惜曜灵之不居兮老将至而为客菊英坠於中庭兮奄离披而独立彼独立其何伤兮哀衆芳之芜没意纬?而不制兮神惝怳而难持愁沈沈而芚结兮步踽踽而躨跜怀纡郁而无语兮思繁乱以长咨迷?路而无所适兮索琼茅以占之将远游而散虑兮得吉繇【宙】於庖羲洵区中之偪仄兮利攸往乎八荒简元辰而奋翼兮载云旗以高翔驾苍虬之婉婉兮鸣玉鸾之将将风伯俨其翼卫兮冯夷导夫津梁朝发轫於三危兮夕緤马於扶木濯余足於天池兮曦余髪於阳谷恨鳌极之不正兮就朱阳之赫曦吊帝子於苍梧兮遭炎歊而去之将问涂於崑崘兮凌弱水而径度畏北极之层氷兮谢玄冥之我遻【忤】羌弭节於地首兮廕木禾之扶疎循芝田以纵辔兮过瑶圃而回车憎王母之白首戴胜而穴处兮嗤穆满之骋骅驑騄耳於长衢乘灵风以来往兮睨下土而心恻纷总总其腥秽兮类青蝇之集棘郁余怀其未申兮望清都而伏谒瞻绦节之繁会兮听天钧之将阕叫帝阍而不闻兮邈天皇之难觌向左玄以陈词兮剖沈疑於宿昔何履仁而凋年何肆暴而终令何坎每集於翘材何丰隆多享於破镜牛哀之化虎兮磨牙殒其兄命虬精之化人兮厥勲烈於南郡何流变之殊形兮理参差而莫定虞忠汉而暴烈日兮终不逢夫雨师苌叛苻而絶汲道兮竟滂沱而相之何顺逆之较然兮乃倒应而错施桂必伐而膏必煎兮盍并绝乎斯类也菉葹荣而枳棘茂兮余不忍见此态也庄畏牺而贾忌鵩兮固前哲之所喟也彼维皇之降监兮宜佑善而殄淫苟回惑其若兹兮信天道之难谌左玄曰吁汝言大愚品物迁流干於太虚潣潣墨墨实为洪鑪道混成而条别兮任万肇之荣枯譬春葩之着树兮随风举而辞株或下沈於粪溷兮或飞坠於金铺总一气之搏捖兮谁斟酌以差殊是故否兮不可豫泰兮不可期荣兮不可据辱兮不可辞福兮不可觊祸兮不可闚子亦访塞翁之倚伏师老氏之守雌何事怀褊心之愤懑长伊郁而不怡承嘉告以廓落兮释端忧之蹇产溯大钧之陶物兮非薰莸之必辨审性命之靡求兮悟悔尤之双遣苟精诚之必通兮虽圣哲其可勉能铲迹而含和兮登道崖其未晩修初服以悦康兮奚旁徨而适远辞阊阖之迢遥兮整飈驭乎吾将反临旧丘之庵蔼兮遵夷涂以游衍归班生之故庐兮息扬子之玄亭眷天路之缥缈兮神迭荡而未寜葺诗书之靓圃兮践蕙若之芳庭永端居以摄志兮栖寂寞而存真旷玄览於大道兮乐自然以无营庶灵根之内保兮絶情累於尘缨
【徐介白曰出入幽通思玄之间而稍变其机杼时出新意怆怳旁徨此亦楚骚之苗裔也】
游灵岩山赋
郁西山之崩奔萃扶舆之清淑巩吴会以作标翼帝图而建福秦余飞动以崔嵬邓尉蜿蜒而起伏天平拥崒之奇穹窿擅曲纡之目玉遮之横列如屏龙坞之踞湖孑矗是皆迥福地於人寰锡嘉名於仙籙未若灵岩之奥区为神秀之所族也爰自浮玉俶基天目分陇元气所扶冲融澒洞苞峦孕巘控越奠吴俯临巨浸上薄清都斡地轴之纲维藴物华之明儁睨儿列之羣峰卓灵标之千仞开丹嶂於烟霄挂青霓於风磴轧游氛以上千变万象於朝暝势延亘以贡奇气孤清而含润尔其戴【阙】　　诡状非一或偃如兽蹲或森如人立或奋如涛奔或齴如斧剨张势竞形空翠滴历弥天之云触焉斯出又有琪枝蒙密灌木森沈叶舒帷以聚碧花散锦以成茵蔚春荣之的皪敷夏彩之缤纷啭深林之绮翼戏曲沼之文鳞激松杉之逸籁飞涧瀑之清音其右则重湖浩淼惊涛震荡水豹狂呼灵胥贾壮估舶分风渔舠出浪抗洞庭之双峰砥百川而作障挹朝爽於西来招灵威以极望其左则原田每每沟塍绮织近畛遥阡莱芜大辟嵌窦通流桔橰引泽休文之菑耜可陈【沈约赋陈东菑之故耜】元亮之耘杖堪植其阳则?通九陌市走三衢储胥广衍瓌货敷腴士女填溢以敖以娱其隂则林臯转幽竹苞松茂曲渚【平】绪分枝阜环凑谢墅庾村逸人远就洵地脉之储精而土膏之发秀也若夫山开晋代寺建梁年招提烁日宝刹凌烟嶤阁竦乎霒靉香台镇乎漓岏迢亭因岩而构址露井即以疏泉虹梁披离以切汉月榭杳窕以干天曲槛周遭以緜亘鸣铃窸窣以高悬幡幢夐绎而四竪金碧晃耀以相鲜於是策振兴公【孙绰赋振金策之铃铃】经翻谢客【谢灵运在庐山有翻经台】开士骈肩净侣叠迹建曼陀之莲台展灵鹫之法席合能秀之宗风融支许之辨析殷【隐】法鼔之轰阗铿晨钟之叩击宣三乘之奥窔释五惑之烦慽盖自智积之西臻会?黍以千百洎天监之示图徵象教於廊壁虽名标志林事纪僧册未及今之齐大化於吴会普神光於缁白也尔乃循岫曲历松门抚陈蹟按旧闻求洞穴践村砚池谁为点笔石鼔何以徵兵访馆娃之故址吊响屧之幽魂悲琴台之寂寂濯香水之泠泠慨属镂之既赐俄宫阙之成荆实夫差之自烬岂越甲之能鸣嗟乎噫哉方吴之盛香径铺棻璚台对整花明桂寝之玉人月照梧宫之金井迄今惟朝霞之绦气横空夕烧之荒烟接岭彼甲楯雄图甬东覇骨俱巳荡灭而销沈而况乎舞袖之绮罗与粧台之红粉览兴亡之一瞬悟生死之同?物无新而不故人畴寄而不归譬石火之飈飞如薤露之朝曦知荣名之难宝信逆旅之非欺曷若依绀宇以息钳廕只园以屏伪探六度以观生冥三旛以发智饭香积而世味蠲游化城而害马去廵兹山以陟降兮澹余虑之纷营溯高深於亭毒兮等今古於埃尘怅沈忧之促算兮希閴静以延龄愿税驾於东林兮武宗雷之高躅仰佛日於靓墟兮皈化人於灵谷庶游蒙之可谢兮登薄躬於沕穆
【潘江如曰具体天台更加妍整五色迭宣八音繁会使人怡赏不给】
宫人入道赋
夫何女冠之婀娜兮被羽服而体轻夙承恩以入御兮侍更衣於掖庭忽离垢而遐举兮岂徒怨夫深宫永漏之凄清粤自吴鷰焚巢楚猿亡树镜埋仁寿之庭弓倚未央之柱攀乌号而莫逮山陵泣湘浦而长辞月御悟物理之无常荣悲韶顔之难久驻羞同戚姬侍儿更作扶风之妇愿随王母使者时陪戴胜之旁於是离椒寝即云房捐珠佩理霞装谢昭阳之队游紫府之郷屏长门之扇簟裁羽客之衣裳洗鈆华之腻粉爇太极之神香尔乃金阙玉台神栖三岛璚枝琪草景蹑十洲药圃之芝英不落仙岩之桂叶长留乳炼金壶餐紫霞而内照丹调石髓咽玄液以冥搜若夫朝瞻羣帝夕礼上真碧落磬敲缥缈珠函之字玄坛鼓动琳琅玉检之文绦节霓旌髣髴朝元启醮龙车凤吹依稀太乙祠神羽帔却忘垂手舞法歌惟按步虚声爰有八洞灵妃九天玄女时来往於空虚每殷勤而延伫许飞琼要世外之逢迎萼緑华结云中之伴侣鹤飞缑岭听子晋之瑶笙霞散幔亭会神君之法鼔寜复忆夫青蛾永巷之悲纨扇秋风之怨御沟流一叶之词弱线结重生之愿行随玉辇曲翻红药之栏帚奉金门愁满菱花之面也哉遂歌曰谁信瑶台别有春焚香时拜魏夫人欲将蓬岛三生梦扫尽沧桑万古尘又歌曰灯照九微天宇濶云开三素日华鲜蜀王巳化啼鹃魄岂得蛾眉恋翠钿
【徐昭法曰悱恻之音归于正则貌悴而神不伤】
秋闺赋
维四序之平分兮凛素秋之凄景谁骀荡而不悲兮矧空闺之孤冷若夫月行白道霜下青腰授衣气冽落木天高斑骓未返芳草俄雕玉露弥空湿前除於永漏金波斜照逗疎幌於清宵云送千山之皜素水兴七泽之波涛鷰去空梁展鱼笺而不乐鸿来北渚抚玉枕而无憀於时摵叶鸣梢哀蝉去翳看罗带之渐长觉瘦腰之转细茱萸幔里风撩鷰尾之髾玉镜台前光冷凤头之髻芳辰谢兮倚宝瑟而谁弹沈思增兮对金樽而掩涕綦履遥兮惜蛩砌之苔生房栊寂兮叹蛛丝之网缀所以霏霏银汉难传锦字之情皛皛玉鈎不断高楼之思尔乃京洛之英邹鲁之子景汉伯随师七州葛稚川负笈千里绦帐未归金风忽起能不目睇桂枝魂牵槐市又有商轺远道估舶河梁载离寒暑几隔星霜上水之篙时沿百丈镂金之椀谁与双行河鼔星槎愁结三洲之曲洞庭木叶梦回七宝之牀乃若代北沙昏榆中候晩出紫塞以遐征伫青骢而不反寒催刀尺忆襻袴之短长望阻帛书昧关山之近远罗帏悄悄占华萼於银缸虬箭沈沈冷麝熏於玉簟以至弃妇长辞故雄永去离鸾之曲孤弹别鹤之悲莫诉空庭销蕙艹之芳夜织断鸳机之素秋风厉兮团扇捐秋月清兮流萤度秋声凛兮罗?单秋气肃兮鈆华暮当斯时也莫不愁黯黯而难胜泪浪浪而欲注夫候偏惊於徂谢感独切於变衰壮夫为之砭骨骚客以是兴悲登山兮伤白道临水兮惭青谿远行兮悼覉旅送归兮怅别离彼四端之窈矫皆千古所欷歔曾未若中轻寒於玉肤引凉颸於绣闼惊一叶於空闱感双星於令节结永恋於征轮寄微情於皓月穷时变之萧森萃人生之骚屑抽思纬之纒緜殚情条之飞越乃为乱曰繄大化之回斡兮独春蠢而秋愁非金商之肃杀兮岂知冶日之和柔彼佳人之冷艶兮固难遣楼头之蟾兎与林下之飕飀诚物感之自然兮吾独何恨乎蓐收
【金孝章曰遒文壮节抑扬哀怨在明远文通之间】
苦雨赋
维青阳之应候兮抽英蕤於园林将娯目以步屧兮怅沈雨之滞淫谷风扇而转紧兮肤寸兴於高岑俄重云其四合兮霭八表而成霖於是堦涌伏泉庭深积潦羲驭潜晖号屏先道柱础滑而不前櫩澑滴而难了行路断其轮蹄房栊迷其昏晓尔乃欲絶复续自朔及旬晦冥连乎八极泱漭塞乎四溟疑漏天之在近嗟墨雾之无垠岂银河之欲倒抑地轴之将倾何天纲之荡潏绝愍念乎斯人曾不顾郊?之价涌於玉粒而曲突之烟沈於桂薪於斯时也嘉木吐蘤鲜枝擢翠都尉之枣垂条司空之杨拂地但见雨足纒绵云根霮?日方闪兮更沈沈雾欲披兮还靉靉朱萼匪阳而不舒绦英负霭而多坠庾园之湿羽难飞陶径之水衣徒渍小山文士攀芳树而无从楚泽放臣采幽兰而莫寄谁不愁后土之不乾望层隂而增喟仆本恨人索居骚屑目黯黯以不开中悒悒以芚结阻城阙兮迢迢周泥淖兮活活对朝云兮瞻暮暧兮惙惙炳烛照兮堂中添漏痕兮檐未陈书策兮无憀遣朋尊兮不悦安得诛飞廉屏丰隆絶云气见夕虹散靉靆收溟蒙升赫曦於扶木鞭火龙於天东普昭融於万象回阳曜於三舂也耶
【汪苕文曰凄若繁弦烂如错绣既具赋心兼饶赋材当今谁是敌手】
枯橘赋
猗嘉树之葳蕤兮寔挺生於南国维骚人之颂厥美兮秉不迁之贞德奄枝干之离披兮抗园林而无色哀灵木之变衰兮抚枯株而太息尔其始也连彩璇星植根瑶圃隂成緑叶含耿介以凌霜萼吐素华散棻芳而入户佳人以是盘桓翠羽于焉翔舞迨夫清霜变律白露零庭实垂金而攒布蒂连理以宗生本自潇湘荐彤廷而包随锡贡非因羽翼登玉案而果以珍名紫梨方其津润柘浆失其甘馨所以树重江陵每置官而呈瑞功标本草恒蠲疾以析酲者也无何气改穷隂衰催急节干背日而凋伤条随风而骚屑汉上苑之玉树既失青葱楚三闾之木兰俄成萎絶晨曦照耀欲雕饰以无能暮雨低垂讶芳菲之顿辍呜呼半死嗟桐先伐叹桂昔曰婆娑今朝顦顇芗林改色谁看蜜叶之垂隂嘉?无存共惜修柯之委地曾不若栌棃涩口犹自遂其敷荣椒榝含辛反得矜其生意观物理之雕换兮固有盛而必衰谁芳根之久植兮谁露之长滋惧徙北而化枳兮寜就槁而不辞彼人事之迁流兮纷菀枯其若斯任大钧之回互兮何必泫然於攀枝
【顾茂伦曰本橘颂之意而衍之不徒作荣枯之感绮合星稠特其余技】
白鳬赋
方塘浪暖枉渚波清何来素羽荡漾身轻随流泛泛矫翼星星胫短而常依弱藻觜丹而能自呼名时临波而顾影恣游泳於沙汀友白鹭兮拚舞对皓鹤兮低鸣非稻粱之可豢岂縧镟之能惊其浴浦也似鸥羣之戏广浮深而浩荡於波涛也其宿渚也似雁族之顾俦命侣而行列於苇萧也其飞旋也又似文练之摇扬太空而点破乎青霄也若乃浪花朝起映旭日以开翎江烟夕霏负清风而竦翼乍临緑岸以依人忽入丛芦而难觅澹容与其翩翻虽卑飞而自得至若饮湍流啄荇唼嚼苹花沿洄木梗不争肥於粒食不受緤於轩屏恒宛颈以相呼狎风波而无警此又智於鹪鹩之处身而安於鹫鹗之屈猛者也嗟人世之局促兮叹吾生之艰虞何此鸟之容裔兮烱飞鸣其自如循瀬涯以盘桓兮羡美羽之游娱愿相从夫渔父兮长适性於江湖
【计甫草曰清斐然兴寄絶远如此作方可当体物浏亮之目】
诛蚊赋
令届朱明曰行赤道永昼炎蒸清宵肤挠污盘点案既恶青蝇布翼逞锋尤愁白鸟【蚊一名白鸟】厥种维何芸生湿庳鷏母吐於岭南【鷏音田此鸟叫则吐蚊见岭表録异】黍民蕃於河内【河内有人见人马如黍米往来烧之皆蚊见古今注】既秦楚之殊名【秦谓之蚋楚谓之蚊】实羽羣之丑类厥状维何眇小莫俦利觜有针芒之刺狭翅为暗室之游非处禈之蚤蝨类撼树之蜉蝣蟭螟巢而不觉【东海有蟭螟巢於蚊睫见晏子】云台峻而妄投【云台之高蚊蚋适以翾翾见鶡冠子】其始进也背明向晦来若有求去如失意伺隙乘疎翩翾鼔翅岂负山之足嗤【蚊负山见荀子】徒銛喙之是肆其引类也翕习相偕弥空布濩合响轰豗既薨薨而结阵亦殷殷以成雷候崦嵫之既暝遂虐螫而为灾若夫乘集南皮樽飞北海娱宾之赋方成挥麈之谈欲罢忽中以互惊交箑蒲其敢怠纵作力以驱除反沓来而增倍至乃昼困炎歊宵思美睡车囊之熠燿甫息书帷庄蝶之栩蘧俄亲梦寐竦芒刺以交加频抑搔而不置华胥失其嬉游姬旦何由髣髴此尤文士为讐萧斋莫避者也相尔纎觜空利如锥洞房垂其绡帐绣闼蔽其罗帷遂回翔而莫入虽含毒以安施惟是赤肌之贱客与露体之孤覊肆吞噬以无厌嬲【音搅稽康书嬲之不置】通夕而不离其饥也载翩其飞其饱也有殷【么闲切】其腹但求吮血与噆肤寜顾意盈而祸速坠银灯兮不知触丝网兮相续又况秋风扫之於林端霜气沈之於水曲奄忽无存檐宇斯肃穷子安其晏眠高斋适其牀蓐然後叹尔曹之孳生特害气所亭毒既金行其廓清曷不永殄乎斯族【吴弘人曰工为形似之言词旨警切胜欧阳憎苍蝇赋】
冥异赋【事具尤悔庵所撰汪金女小传】
夙皈心于度门兮维大士为得牛车时现身而变相兮信佛种之非赊览传记之灵异兮奚啻竹苇与蓬麻叹汪女之笃生兮堕地而如从佛口也妙庄严之色相兮佥曰瑶华之不偶也时白衣之分身兮化道媪而来诱也繄沙竭罗龙王之有女兮八岁而知慧利根一切能持受也洎宝珠之上佛兮坐道塲于南方无垢也维龙王之燀赫维龙女之婵媛咸深入于禅定羣列侍于普门独玉瓶之误碎蒙谴谪而托尘根历六年而居浊世疡七日而归泰元昭媪言之不爽显梦兆之同涉洹洵牟尼之贮清水不久翳于尘凡彼夫萼緑华之降羊权杜兰香之偶张硕海山多累于幻缘兜率自超于火宅嗟颷驭之早迎兮背高堂之太廹人谁能以忘情兮沿万里之黄檗昔金瓠之十九旬而夭折兮子建尚着之哀词矧半纪之降生兮迹灵异其若斯知寄归之一理兮悟冥显之同规抒芜辞以警上慢兮庶觉路其可追
愚庵小集卷一

[book_title]卷二
钦定四库全书
愚庵小集卷二
吴江朱鹤龄撰
五言古
结交行
莫以芳桂根而逐槿花荣槿花终不老旦暮容色好【一解】坚氷虽可践足底翻波涛人生果意气何事薄钱刀【二解】子颉我则颃子衣我则裳衣不因故厌裳岂以下妨【三解】素心交可久谁能纫荆棘坦步交可亲谁能枕矛戟【四解】布短不成裯水浅不成流阡陌自有道但恐心悠悠【五解叶圣野曰翻得绝妙又曰古澹清深是唐人乐府佳境】
感遇十三首
吾生本天植廓然栖灵根神明坐摇荡遂与狂流奔风波得深警万感寒心魂贱贫生易达寂寞吾道存庶几屏形累出入无穷门
朱明未云满龙火巳西移日车无续景壮士安能持一叶坠庭柯寒风栗我肌老壮更相廹蚩蚩欲何为荣华争努力秪供霜霰欺谁见西山药可驻百年期
天道有波澜山云谁为主蓬瀛今不流安得朝市古金狄酸秋风铜驼埋宿莽【姆】岂辨青门人当年乃万户螾螘升天行潜蛟失其所感此泪悢悢含辛不得语败叶鸣空堦号虫吊秋影默默谁与娱忧忧互相引达人感无生志士抱遥省苟无繁霜驱安得腐草屏天心警虚华物性趋严冷徒深顦顇悲此意谁能领
流云本无隂日昏气随变桂蠧非一朝桃虫生隐患但见一叶秋巳知三隂晏如何守蚩蚩倚伏失前算天运忽巳移山花亦雕换祸枢岂无因徒令识者叹
易填东海波难铲太行险太行方寸起一步乃九坂锋矢日相寻毒流及玄冕柏梁随草根瓜蔓终不剪往复见天心杀机还自践悠悠白马津千载同愤懑
牢笼随吾身何处得寥廓患害生避趋昧者自相索断梗岂无依藏舟终走壑坦然任幽贞四隅各有托胡为东西驰徒作雕陵鹊
熊貙不相啖枭獍不自?人则甚于斯生理安得长儒教发大冢隂符蓄不祥古圣贪所务遂开後世殃伤物无独利愚者乃争强干戈终未巳劝君且後亡
峡中亦有日海外亦有槎我生独崩廹沈忧浩无涯出门愁满道入室愁满家芳兰骨不立丛菊秋空花万物非可悦百年谁见赊如何违此性役役随翻车
山南生美枣山北生蒺藜受气虽有异岁寒同枯枝青林改白道故社成新墟万物皆随运吾生何独悲策杖争絶景徒为後世嗤不如守衾枕昏昏无是非
黠鼠贪空仓青蝇慕遗汁但与吾性违驱之恐不力出门各有营蹇步安所适鹰眼自堪憎鴞林不可息矫首望高原烟草方乱色寤言谁与期山川阻良觌忧至充朝饥长叹声恻恻
神龙无尺木反为螾螘陵芳兰生匝墙亦随萧艾零小人甘龊龊安知楹与莛黄钟奏铿戛反谓虫鸟鸣神物不可侮侮之见精灵君看百丈湫怒蛟谁能罾
赤日荡灵魂秋水澄心胸览观良巳久何用谋去从蚍蜉享朝景自谓百年躬智愚迭相笑万古同梦梦西南望悬圃光气何熊熊玉英无败色灵草有鲜容谁能追羽驾炼药瑶池东
【史弱翁曰诸作感怆时艰出以身心性命之语其中包孕甚深厚高者可与曲江颉颃麟台篇什虽繁逊其含藴】
同茂伦樵水长发庶其小集介白斋中得落字
惊飈荡高柯肃肃鸣霜蘀江涛引寒烟飞向檐前落激怀不得平感物增凄索维我二三子高言振灵魄主人方据梧萧远命东郭瞻瞩生清风嘉尚各有托壁穿竹气凉座泛山光薄独乐有清吟草庐非寂寞
春雪
冻雪合平畴来自隂山窟吹我曲房前夺我瑶台色岭云寒不飞朝幌透无迹春动百物暄一时敛青碧高下均浸淫衆芳失其质不感隂气深谁知太阳德
【介白曰情景沈冥不待着色】
赠史弱翁
白日残清晖宵光安可补鱼鸟失飞沈珠玉成灰土文章不庇身处晦惟园圃叹子双鬓斑覊穷共谁语惊飈无静柯飞镝多危羽旌旗满中原簦笠适何所同袍事巳违故琴犹堪抚安得东臯田偕子艺寒暑
写怀寄陈鹤客兼呈祯起诸子
物情各有求静躁殊所秉反幸冠盖疎趋驰谢榛梗饥来安可驱踰户即巉岭以斯鍳薄躬戢志恒内省鶡鷃来新声棠棃献晨影澹澹林樾清萧闲意俱永经史足自娱亦贵晋以猛陟巘必层巅汲深岂短绠眉睫矜所谋止供达人哂此意谁与同沈忧抱怲怲晩交定陈生托怀类便静真气照轩楹清文发光頴燕石时易珍良鏐独留矿知希何足叹立身尚孤耿靖节与文中古道常接轸我将传高士风义朂公等
【俞无殊曰读古学道之言自与浮采迥别真气照轩楹请即以赠此诗】
吴门晤陈言夏
漆园尚天放正则敦修名彼皆处尘心迹能双清如何鸾凤翮下与鸡鹜争陈子秉冲素读古他无营蔚材托嘉遯抱瓮甘柴荆吾观夸毗子求索何所成古人事枯槁亦在扬德声幽兰生菉葹香泽终自明子其宝贞曜轩冕无长荣
叶圣野过访
新旭霁南荣松斋浄如涤风牀眠抱书谁与展良觌叶子忽披帏一笑忘主客慰藉无枝言论文遂通昔卷幔月魄鲜篝灯露华白方果同衾期顿深分手惜送子出林闾怅望沧江隔羡彼南征鸿飞鸣逐文鷁
【介白曰奕奕清令流动自肰】
葛瑞五同呼德下叶九来过访
草薰麦陇秀花暖杨园烟静影室生白朝暾启暄妍有客来衡门巾屦何聨翩一见惬心许中怀罄所宣十载托芳讯疏麻谁为传今兹揽襟裾如握兰与荃新知自古乐况乃嘉遯贤君操白雪调我鼔朱丝弦风义既云合夔蚿岂徒怜绮馔且勿陈斸菘烹小鲜酒酣发高唱夕露霏长筵云房见微月抚枕不得眠衆女竞謡诼孤芳长弃捐文章非小技镞砺穷前贤黾勉敦所务何为叹屯邅明发帆【去】烟浦心旌两悬悬愿因晨风翼寄我琼瑶篇
【孙子长曰高情发以嘉藻古义传以妍辞人淡如菊文动如烟吾今于长孺见之矣】
送唐铸万移家金陵二十韵
江云覆春渚荻岸风飂飂念子始波涛旅泊何时休子昔来武林笑言未三秋花屿共巾舃雪篱交唱酬歘焉处衰絰生理攅百忧愧无监河粟周子食指稠交态匪独今志士当自谋葛帔怜孝标薄俗有此不子今往因人因人慎所投刈薪毋枳棘掬水毋池沤枳棘难为?池沤岂成流嗟我薄迟暮畏人寡朋俦亲子十载余形影常相求蒿里方永饯河梁重离愁抚存兼悼往双泪不可收鲁酒缺仓卒把袂聊淹留玄甲未云解大江高浪浮豺虎满周道岂惟戒阳侯长年正五两转眄成阻修行矣自勉爱音书迟【去】江邮
【王玠右曰真挚之情浮动行墨中间忽入乐府调顿挫激昂意味渊永读之使人留连】
金陵王元倬寄南陔诗有赠
大道日散立名求其真伤哉秦士贱素衣蒙垢尘理色一以辱奔骛徒云云飞蛾赴华烛蹈死诚所欣寜知七尺躯育鞠来苦辛胡为憖置之乃曰荣吾亲南陔序诗雅色义敦先民岂必饭脱粟不齐八物珍吾钦太原杰志决无逡巡悬车十余载甘与樵叟隣既躬板舆御亦馔清江鳞譬彼云中翮皎皎仪秋旻安能学翼低头饮洿津巃嵸锺山色植此凌霜筠黄尘纵眯目亦辨玉与瑉丈人且安坐钓瀬终蒲轮
【介白曰气格嶙峋如登阆风之台下视尘界皆蠛蠓耳】
哭董次公
寄归本恒理斯人抑何遽丹铅苶此生穅麧甘所遇着书书未成饮恨泉台路陈箧理遗文拊膺泪如注轩除霜月清髣髴音容度太息天梦梦巫阳不可诉湖波恨淼茫谁与致薄赙
秋日有怀四首
秋容浄如洗云衣覆绮席高桐晨露流素幌映虚碧瓜架蔓巳除兰畹香犹袭安得同心人相携度阡陌入门徒有怀出门复何遇隔水稻花香沿村渔火聚霜叶丹平林一望物非故纵有西山童衰顔岂能驻长空荡金波圆魄盈三五熠燿火穿林蠨蛸丝织户北里喧笙竽南隣困篓籔索寞对清樽素琴为谁抚灼灼红芙蕖有期同采撷迟君君不来芗泽坐销歇鹤警遥寺钟乌啼广庭月抚枕忽长叹幽怀耿明发【申鳬盟曰秀气闲情清音俊节如此学选体吾亦何嫌其肤革耶】
寄徐介白
美人今何在抱膝灵岩侧秋花秀緑堦清赏散缥帙闲门羃茑萝空翠岚烟入临流网清扫叶霜痕积瓜田手自鉏抱瓮汲深夕新诗题絶岩不使人间得自古高贤俦入林恐不密愧余婚嫁牵微尚徒怏悒别来岁月遥身世逾偪仄相望五湖西迢迢隔方域离忧结中膓披写定何日云停北渚寒雁唳长空?终当携春醪醉歌仲长室迟我梅花开松风理瑶瑟
【茂伦曰淡而绮绮而不繁气韵欲流匠心独妙】
黄陶庵先生殉节乙酉两世未葬懿弟上枝拮据举襄赋此志感
呜呼江夏英磊落青云器持此岁寒心慷慨赴明义晶荧练水滨碧血照天地独怜浅土中四丧未归瘗夜台遗恨深耿耿目犹眂有美见天伦贔屭营所事灵輀出郊原执绋四远至郁郁京兆阡宛宛延陵字庶以答义昆贞魂可稍慰吊鹤空飞回束刍阻迢遰遥瞻陇云高揽笔发深喟
筇在禅兄过我荒斋殳山夫赵砥之继至谈咏竟日率尔成篇
拂拭夏簟清炎歊晩弥炽曳屣迎高人凉风飒然至筇师久逃禅拨弃人间世一别逾三秋重来起昏寐示我二赋【天台雁荡】奇琅琅金石坠兴公未足多扬马可同辔兼携蒋生【驭阏】诗卓荦富瑰制陋彼詹詹言陈根徒委翳展读坐忘疲小巫深予媿峩峩巾舄来殳赵同夙契谐谈无古今所戒杂声利高者破玄关下者析奇字角论如涌泉胸臆颇得恣是时兰风清日车转庭砌瓜茶似僧寮冷淘间乾□终年困尘婴顿尔发神智皆云此晤良惜别屡牵袂吾衰久矣夫心迹多芜累公等施钳锤或足谢天劓所恨相见稀形影俄离异明发隔山川此夕同襆被聚散何足云浮云本无系
【毛大可曰疎疎浩浩顿挫自老此种格韵仍从少陵得来】
初夏过严园二首
薰风动陇陌万类光融融羣木领森秀四野弥青葱名花映朝幌烟雾霏空蒙好鸟间关鸣树顶和丝桐悠然感物化斯意谁与同
林气晨夕佳松竹?遥翠摊书坐东轩日移花影坠文禽不妄飞野叟时一至苔堦有余清曦髪此焉遂对酒情话多藉草不知醉
【无殊曰调近韦柳实得选体之深盖韦柳诗全从陶谢得力左司尤澹远近古顾华玉谓五古先学左司然後诸家可入诚不诬也今人作五言古类知宗选然掇拾成语神韵索然矫枉者遂以学选为戒岂通论哉】
寄王西樵吏部兼呈阮亭工部
玉质生荆岑光剡椟中见珷玞冒连城五都谁能衒风骚本同源作者代游衍古调歇不弹新声曰流变根荄苟不存枝叶徒浮绚夫子实起衰英雅欲兼擅哲弟称二难珉珣世交羡聨翩翔艺林婉若双飞燕贱子复何知一经守孤狷徒然仰蓬壶末由侍坛墠峩峩白雪楼蔓草巳深纒琅琊今嗣兴风轨扇羣彦惭余非子真名字京华慁迢递燕山鸿短章托深眷雕虫秪自嗤敢觊相如荐
春日郊行同赵徐二子
拘情若郁陶有如困阑圈忽思郊原游山川旷吾眼步屧出城闉同心得嵇阮登顿迤湖滨心目始一展是时朝霁初盈畦露犹泫碧草乱如烟晴丝天外罥鸎啼何处深花杂无烦辨云涛万顷平翠屏列西巘波横树影新风递渔歌缓憇石野趣緜临流古怀缅由来贤逹人何事释嵼壮士多荷殳英才或卖畚今吾辞二涂饱饭顔犹腼况值春气柔暄妍物情善营营欲何为形役滋烦懑纵成荣与名所得赢甀甗放怀不知疲拄策竟忘返恨无黄公垆挥酌共沈湎明当携浊醪余兴尽游衍
【吴六益曰道情緜邈非嬉春玩物之言】
过周安节馆斋小饮
南庄沈氏居寥落百年後五公号聨珠此地穷蝌蚪到今读书台森森?榆柳诸孙虽食贫素业颇自守兰芷纷参差图书粲左右周子坐其间高吟动林薮见我来于于四顾问升斗箧中出新诗清音散琼玖檐静鸟踏枝帘疎花覆牖主人出留宾罗列陈脯酒深愧空樽愁倾倒情良厚高轩矜少年吾辈憎老丑陶公素心徒交态能复有感今更怀旧此意向谁剖婆娑暂开顔陶写忘白首挂策出前邨黑云连林阜阡陌迷所从沿溪问渔叟
怀俞无殊
昔别春风柔武陵花乱发今兹大火中土膏竞耕垡东菑曳孤筇矫首望林樾老去恋旧交情来惜华发竹风响素琴松露流华月悄然离思盈扁舟待超忽无轻行乐期庭草芳未歇
寄筇在
乾坤遘明夷志士无坦步艰贞义所激不皇家门顾吾子至性人集蓼甘如素自归只树林藜苋不饱茹清餐柏子香润裛松花露梵呗逃尘缘空王引觉路去秋叩我门顔色殊非故问答始惊呼涕泗纷如注忆昔旅敬亭与子共情愫聨翩宛溪滨朗咏玄晖句翻掌三十年世事霾黄雾相对各吞声不忍更陈诉媿无巾屦供徒有胷怀吐子今汗漫游杖锡何方驻风尘忍辱先况在落矰羽金沙道侣稀且往灵岩住灵岩梅花开逸人文咏聚二徐【介白昭法】皆子俦寒香可同赋会当拏扁舟一笑云中遇
遣兴五首
非廉家不贫非让身不贱亷让皆为名名臻行亦偭道腴与俗荣二者中徒战所以充隐流高士羞同传谁能辨妄真勿为浮名牵浮名不可居闪忽岩下电
豫章生深山七年巳见奇岁久又得地剪伐无从施霜皮与黛色参天势崔嵬下无虫螘蠧上有神灵持天子建明堂栋梁安得遗匠石一朝顾何嫌采用迟
吾有太古琴鼓与不鼔均纵鼔人不听视同瓦缶鸣况兼筝笛奏悦耳多新声水调既噍杀入破何砰鍧吾欲匣此琴以俟夔旷生夔旷不可作古响终泯泯
齐纨制团扇清风凉慢肤炎蒸一以歇弃狷在斯须棕拂虽微物用与白羽俱秋深蚊蝇息尔亦随屏除岂伊人情变自由时令殊君看园中花几时色敷腴
山木不材夀雁又不材烹材与不材间何用深较量去者沤自灭来者波自扬吾生石中火成亏岂有常蛇蚹与蜩翼一任天机行能以无用用乃游道德郷
【朱锡鬯曰深得蒙庄之旨气调逼近香山】
延安赵玉谱过访
君昔别我去豪气不可羁君今叩我门似诉津梁疲问君何为尔一官数太奇通籍十五载奔走足常胝昨始令萧山蓴丝美足怡抚军疏别补舆盖不得施理须重赴部行色能无微旅雁催人老江花送客飞不知四海内手板向谁低余闻三叹息宦海古所悲流坎非由巳一任天公移郎官宰百里此职未为卑本期传循良行役安得辞况君光司马威望震三陲家声今可起十年秉戎麾为君歌爱勉勿愁羁旅为
侯官陈侍御过访兼枉赠言次韵奉答
急节凌岁除寒威凛森木霜凝负日桐雪覆侵檐竹兀坐守遗经未遑栖抱犊十指成冻皴简端盈笔録美人振朝缨文字驰卷轴忽枉高轩过穷巷访跧伏兼贻金玉音字字堪三复媿我滞衡门只同握粟卜老忘【去】似师丹一卷难拄腹稍延炳烛光敢并晨曦炅大业在千秋相期矢岩谷
徐健庵太史过访
亭林余畏爻卓荦儒林奋贯穿经史籍事事精考证韵学摧休文尤得不传藴叩击恨无从游辖眇秦晋宅相今巳兴珠玉朗辉映三张才并雄景阳名早晟酷似舅家风吾党推渊镜惸惸苫土中三礼析幽夐纡驾无巵言经疑勤讨问同心计与吴【甫草弘人】存殁多赙赠愍余空槖垂兼金助雕锓此谊求古人暄色回霜髩斗酒媿未储无计留鞍镫交道从此敦人知重蒿径
朱锡鬯过访时膺举将入都
相国门廕高孙枝盛繁衍韦经与魏笏传家未云忝子蓉怀儁才锡鬯霸文苑相携入竹林时推大小阮望望一水间韭溪清且浅形迹何参商如隔坡陀远席门忽见临兰风拂僶俛子昔游京都才名噪轩冕今者徵贤良一举亲禁脔岂无倾国媒行见霜蹄展如余悠忽身自安凿齿蹇江干肯维舟木榻同息偃
【周青士曰轻蒨生动白香山所云清脆好诗篇也】
赠学究周翁九十
绀发逾耄耋方瞳逼期颐非修导引术非具神仙姿乃是元气全淳行天相之自小戒南陔嗈嗈笃连枝诗礼作襟佩章句当鎡基门庑生徒满高座称经师每逢赐酺饮时见朝月支外臣虽草莽耕凿皇仁贻衔哀阳九戹是日必涟洏当年乘轩客此义谁能持对翁冲和气无异游皇羲罗拜多绅弁推我前致辞我亦太古民贡谀安能为表翁耿耿心胜颂南山诗
吴弘人示余汉槎秋笳集感而有作
古业衰制科纷呶尤六义茅靡万历时矫枉启祯季瞽学趋空枵识者深嗟喟竟陵焰稍熸王李波复渍二轨分中途作力徒贔屭时余谢诸生服古心如醉谓此何足争当泝三经纬先探骚雅源徐整建安辔六朝与三唐锤鑪总一致谁能奏咸韺可使阙悬肆谁能盈囷仓止拾遗秉穗自怜起孤生蹢躅音无嗣延陵有季子俊才拔流辈晤语廓心胷相勖张吾帜奈何急科名此路多轩轾自矜才地高缴弋安所避一跌遂蹉跎迢逓遐荒置彼土蛇虺都人迹罕能厠虽营板屋居诡状堪愕眙荏苒二十年音容想顦顇鱼雁断飞沉莫遗相思字忽见制作新卓皪诸美备排奡摧橜株舂容贯组璲长白赋尤奇班扬堪鼔吹更间走笔就使余心神悸由来放逐涂多是才为祟严霜玉汝成瑕垢无终弃蔡邕髠朔方未久弛吏议李白窜夜郎中道蒙恩贳如何间世英长使御魑魅方今网罗开辁材咸得试轮囷独见遗构厦安能遂悁悁劳我思旦晩金鸡至
献曹秋岳侍郎三十韵
神劔埋尘匣价无十干酬拭以华隂土晶光烛天流皎皎云中鹤少时同鷽鸠终藉啄菢力高鸣羽修修古人悲独学志士厉冥搜所以昌黎翁柏马招之罘余生困闤闠着作不一售老思猎经苑目短力苦遒磨丹而渍墨聊以当鉏耰汉宋分轨辙谁与割鸿沟昧者左右之争驰挟其輈今欲衷至当令彼息啁啾虽云覃考索尚欲穷谘诹媿余孤且陋陈箧无异蒐每思经籍广何啻堆山丘譬如求玄珠必为象罔游又如折若木必上崑冈头撞钟今以莛蠡勺只自羞穷老岁巳晏悁悁抱沈忧夫子文章伯储书罄九州琅函与玉躞秘册无不收久思御元礼庑下或见留恣览甲乙部采掇兼挍讐庶几成缀缉得以垂千秋今者遇吴趋欢忭不自由屈指儒先撰生平目未谋从此得津逮宿愿非悠悠开张鸿宝秘圣涯与沉浮将假梵宇寓或望班庐投所希注愍恻勿使空绸缪
答赠吴慎思七十韵
具区天目来厥势何荡汨七十二溪注涛澜骇溟渤包山有灵威精怪时出没松江承下流襟带控吴越往往异材生山水争磨戛元季陶谢名【陶振谢常】铁崖度津筏【陶谢皆杨铁崖门人】西村交巨公【史监与沈石田吴匏庵交最厚】文塲建干瞂【伐】承父与羡长【王叔承俞安期】才气嘉隆杰浩瀚千万言公卿皆折节逹者推周顾【周恭肃公用顾学宪大典】锤链功微乏此外遂寥寥菁英疑欲歇木公有俊声【潘一桂】中道俄夭折沈生工西崑【沈自然】徐史耽幽寂【徐白史玄】偏长颇自矜大山一丘垤世变逾三纪风雅未销灭汉槎万夫秉瑰丽才突兀高笑睨人寰尔曹瓮中蠛忽罹缯缴惊边沙坐囚绁骥去天闲空嘶鸣但凡骨块独寡朋俦支离守穷迹鸟声散晨暄花影摇夕月诗成无共酬酒熟惟孤啜露榭风棂间谁来成主客自谓长寂寥意气无开斥见君岸帻过顿觉牢愁豁谈笑风云生开诚吐肝鬲新诗更起予一往才奔轶采撷富青箱何啻千鸡跖如观广陵潮万两车轰輵如张洞庭乐百神听呵喝君系本韭溪皇初盛门阀至今瓞瓝垂古木繁由枿诸父负时名交籍满江浙尊公起巍科一官弃飘瞥君曩随宦游历览凌穷发贮奇怀抱开揽笔恣超忽嗤彼噉名徒未尝走干谒钝翁惊见之嗟赏口不辍他人有是非落落非所屑顾独穷巷临赠笺屡摇襞鄙人学殖荒门户尤单子黾勉述作涂时辈动排讦媿如铅刀钝朽株安可切中岁弃儒冠时事遭崩坼兴感少陵诗崆峒扈羁靮笺解遂云多正义颇昭晰因及玉溪生艶章示准的本原出风骚非为使事僻呜呼册府繁浩浩烟海积六经定圣人苞举羣言液奈何衆说淆几使微文溺末学不自量妄意加剖析诗申小序古非与考亭敌书掇二孔义止埤九峰缺春秋辨凡例诸传敢搪探矻矻卄年余钞撮穷日夕清羸遂不支筋力空疲苶耳如许丞聋目似张籍瞎尚希探易理象数渺难说近服来瞿唐余子多会稡戴记陋陈氏东发钞颇核卫湜罗羣义蕞残须讨索惜哉岁月悭逝矣桑榆廹此事托无人忧心耿如剟得君振古才投分比鹣蟨但恐从进士今古分涂辙所祷速骞腾一朝焚帖括罄览百家言覃精古先籍吾书纵有成安能振被褐迟【去】君奋南溟为我终剞劂
咏史二首
南箕谁见簸北斗本无挹提壶非有浆促织不成幅举世循空名君子须责实王衍罹排墙殷浩终废踣高名竟何为徒以祸人国处士盗虚声自古深叹息虽有聘弓招达士不轻出出者惟隆中高驾邈难匹
鬻爵本秦令汉武兼均输?算笼商贾尚未及文儒延熹卖侯爵西园争骛趋鸿都置文学微蔑皆天衢纷纷立图赞无乃污诗书是时殿廷内黑龙十丈余青虹垂蜿蜒同时见玉除祆变应何速天人理不诬
愚庵小集卷二

[book_title]卷三
[集部,别集类,清代,愚庵小集
钦定四库全书
愚庵小集卷三
吴江朱鹤龄撰
七言古
空城雀
青雀飞青林下上声唧唧夕乳空井中朝贪野田粒不羡玉山禾何来网罗逼岂意烈飈举战血淋城隅道逢新鬼哭绕树惊相呼空仓絶饮啄毛衣日麄疎嗟乎生灵满城尚枯骨况尔啁嘈安所息不见齐云楼下火烧天纥干冻雀飞无翼
【孝章曰意调悲激不尽欷歔】
宝劒行
寒芒锐锐苍龙精吐景流商宝气横光淬鸊鹈照秋水縧悬?连星文夜中风雨时飞去匣内蛟龙殷【上】作声君不见赤堇开若耶涸欧冶铸来天工错又不见楚山雄吴水雌至精不隔会有期神异千年出非偶紫气虽沈犹旁斗时来得佩君子身老狐潜形木魅走呜呼此物不用弹侯门侯门仁义非纯真亦毋借与斩佞臣佞臣濡喷血腥一朝提向白帝子辟易万里黄沙清我歌宝劒神激烈霜锷雪花今不灭用之失所同铅刀世人空自侮神物风胡不可期明晦自有宜君看绕指风尘日何若潜光古狱时
【长发曰命意高迥元振乐天而外罕有其匹】
临江王节士歌
黑云崩奔海气恶霜风万里劲鵰鹗苌弘血色照高枫易水涛声走枯箨节士感此神慨慷起拔雄劒击大荒苔生绣涩非无意一朝掣电挥寒鋩斩鲸鲵跨溟渤紫髯一张蝟毛磔履肠涉血愤始平夜夜天街看太白【无殊曰力摹古调是乐府本色】
精卫词
移山驱石未足奇精卫乃欲填天池朝发发鸠暮沧海口衔木石云中飞飞来咯咯作人语只为当年死水渚大造何为产不平海水万里摇空青鞭挞日月无出没蹴翻蓬岛如瓶瓴精诚自能开浩劫仡仡力与天吴争西山草木会有穷怨气往来终不歇天地沈冥沧海枯帝女之灵乃可绝
野田行
衰草貛貕扫行迹野烧连云古田黑田中丘壠日夕多蒿露朝朝泣新碧富贵难争白骨春塜边松柏辨何人今日耕犁斸断瓦玉台当年梳堕马
【介白曰语简情悲唐人妙境】
山中早行访叶天寥先生不遇怅然有怀
崖空木落风修修宿云羣起岩际流寒榛野雀呼不休樵径无人草露稠行尽岗头丛桂幽莎亭棐几横高秋美人不在空夷犹飒沓空庭响长楸杂花嫣然明废丘兹来谁与销离忧百年心事同沙鸥五湖浩荡何所投恨不从公汗漫游青鞵卖药南山头他日相期杜若洲浩歌一曲烟花愁
【筇在曰流宕俊逸柏梁体以此为佳】
对酒歌
人生哀乐日异态所以志士多悲歌况我一身备坎万事零落随秋莎昨夜商风战黄叶几人黑头惊白雪葵扇桃笙安可常荣华旦夕成雕歇古今茫茫一俯仰池台春草年年长玉燕谁怜汉后钗金盘顿去仙人掌悲来贳酒黄公垆上声促节歌吴歈骨古耻与百人会气高不踏五侯庐且送怀抱何区区松花饭竹叶醅一口吹飞刼後灰崑仑铜柱可倒摧楚汉战争安在哉海天愁云万里来长生木瓢为君催如何局促生心哀【安节曰音节豪迈有爽气其源出于太白】
酬方尔止见怀兼送之金陵省侍
昔年偕子瓦官宿风雨寒灯叹声续汉家火井谁更窥葛岭堂前散桦烛荒台含泪数归鸦废苑临风吊平緑余感秋菰归故园子随氷泮出国门何地登楼堪作赋苏台空望灞陵云须臾铁甲弥吴市共道花源在江渚轻舠泛泛荻溪深瞥眼逢君惊且喜多君朂我青琅玕蒲塘拭泪起长叹世事正疑峰九面人间难尽磴千盘永嘉侨客本无家笠泽春风十亩赊岂意下江兵忽起庾村谢墅徧悲笳子念高堂理须去霜箨千林照归袂道上犹闻建业钟云中不辨景阳树桃叶桃根且莫歌薜萝应访旧岩阿南国香销白日暮北山芝长丹霞多他时重忆吴淞月吾将与子同渔蓑
【弱翁曰纒绵婉丽序次有伦在唐人中为刘梦得一派】
访顾樵水
空城来往但榛砾恻恻寒螿啼路侧徙药寻君立板桥野葛覆垣改行迹池边瘦草不胜霜林外闲花似相识吾歌子謡悲复悲疎雨深烟织空夕
赠陆凤华【闻陆有却金之事作此赠之】
故人独子青松枝顦顇江头歌式微破椽止许安邺架一生不解食熊肥江河逆上老蛟立草木无英朱凤饥每感缁尘染素练曾闻杜老辞褥段钦子高风近古人涧底粼粼青石见吾愿崑冈蹋倒海尘飞勿生緑玉与明珠珠玉能令生命贱采之失却千金躯不如登让山汲廉水东郭萧条蹑芒履危机不中飞流矢
【介白曰语有关系高岸?嶔全得少陵气骨】
梦桃源
渔舟一出迷去津灵蹟常韬万古春夹?桃花复何有至今空说武陵人武陵桃花隔深碧春山梦回忽如觌落英潭岛正纷纷桑竹千村尽烟客云林不辨春与秋瑶草丰茸满香陌时陈俎豆非人间望见衣冠多古色野老相逢无白头饥向松根斸芝术岩径千盘花转迷碧流深浅无人知石上烟霞还拂枕洞中云露不沾衣灵境恍惚那能驻觉来犹见仙源树蜃楼幻转不须臾世间谁得避秦处是仙是隐不须惊梦里相寻身亦轻【茂伦曰秀丽绵芊兴怀隐约可与摩诘桃源行相伯仲】
杨白花
杨白花飞飞落何处高楼千万重宛转从此去迢遥远道归无期愿得日夜南风吹吹着杨花入怀抱妾顔长比陵苕好
【安节曰只末二语巳极纒绵胜人多多许】
潘江如游闽过别托访何玄子叶敬甫诸公事蹟
北风猎猎寒流澌黄尘黑雾吹人衣春日不出出亦瘦空庭老树号饥鸱君来过我何奔廹襆被因人将远适为君起歌行路难满眼艨艟暗金戟骅骝不得骖弇山空效罢牛走尘陌君今东去经仙霞仙霞战骨堆如麻千山落日依残垒八郡空城噪晩鸦当年轶事恐磨灭纳肝断腕堪咨嗟君去为我齎油素遗民覩记应无误碑版佚文尚可搜屠酤异士当一遇作赋登高莫漫夸酒酣须唱丁都护涨海茫茫鸿雁稀到时将及荔支肥波涛翻覆非一状待尔同钓沧江矶
【介白曰七古之妙全在音节顿挫此作兼有青莲少陵之长】
枫江酒船歌赠余澹心
余子白晳乌衣郎枫江酒船琴瑟张搊筝美人坐两旁参横月落方浩倡痛饮不空金错囊君才固空草明光何为浪迹长沧浪诵君长句气莫当少陵野老堪颉颃谁同调者莱阳姜君今顾我浣花堂石兰满径生清香矫首咄唶望八荒高歌?帻神洋洋黄公酒垆典鷫鸘惜君去鷁飞方塘西湖晓黛施新粧夹岸官槐鼠耳黄櫂歌中流乐未央髣髴洛浦贻明璫为君作歌眉色扬枫江酒船酒难量归时无及雁南翔重来就我弹清商【无殊曰风流骀宕想见李青莲游郎官湖时】
茂伦席上晤胡彦远丘季贞姚仙期漫赋
人情似秋云俄顷异好丑兰艾同束薪文章弃刍狗感叹中园葵妍华竟何有社燕春复秋变衰岂云久得丧理本齐何事营身後宜彼贤逹人挥金适拊缶顾侯磊落多古情襟期每为高士倾座中三子湖海英剪韭击鲜乐事并觥船初泛箬下清瞠目直视无公卿沧浪逸兴浮轩楹起视高树明星横搔头浩歌栖鹘惊天运物情巳如此纡金馔玉徒营营今我不饮将何成
【介白曰兴会甚高豪宕激越乐府遗音】
张公药囊歌
张公药囊手提携不入吴市贪山栖淳气堪编孝友传道风恒与烟霞期南州高士人共弃惟君往来慰顦顇今雨交态安足论寒山白云照明义我亦病叟违世情书籖药裹愁零丁会当结侣村北燃松摘薤盃同倾【安节曰语不必多意味巳足有岑参李颀之风】
苦寒行
顼帝寒威何酷烈东南地维迸将裂太湖坚氷百丈深鱼龙潜窜重隂穴千村惟见冻凝云万顷不闻涛喷雪西风日吼天地昏估客渔翁往来绝瘦日隐见无晶辉锺山烛龙光欲歇虽然阳气终回旋可忍罢民重酸切官税榜笞髓巳枯天行严凛骨还折时闻艇子陷氷围絶炊陨命鼋鼍窟兼之茆屋僵赤肤妻儿号寒忍呜咽嗟乎彼苍何梦梦水旱频仍不堪说复见杀气东南行灾沴荆吴恐仍结君不见千户封五陵侠软裘快马出京阙谁信无衣叫寒月
【宗定九曰语出沈痛能感怆人乐天秦中吟之流亚也】
山石次昌黎韵
山石历乱凌翠微枫杉十里蜻蜓飞百道细泉流木末黄梅雨过杨梅肥入寺不闻声剥啄花龛半揜人来稀老僧睡起偏袒坐饭我青精充我饥须臾策杖出平莽半山钟磬闻禅扉丹梯径断樵牧絶秪见嵌窦烟云霏巨石蟠拏立猛兽翠屏却略如长围缘源万转兴未极松花拂拂沾人衣此中仙灵真髣髴何用刺促随马鞿愿得息机混虫鸟携家采药长不归
送潘次耕北游
崑仑木禾天下无当其未发同枯株潘生崭崭露头角何异琼蘂方敷腴哲昆文章叹零落赖子收拾灰烬余十载凄凉歌隔谷至今神色惨未舒高气巳足空九县健笔更欲凌三都新诗起予夺老眼羽翮绚练珠玑铺今来别我适远道担簦直走无所须齐鲁燕赵多奇士子去岂忧吾道孤鹿城顾子【寜人】久作客为我传讯今何如
【安节曰昔人谓谢朓诗工于发端此作发端絶妙以後亦磊落有气】
姑苏台感怀
荒台碧血秋光老西施行处寒烟遶战垒年年换緑苔白云不散吴宫草西山月影吊麋踪锦帆泾外涛声小花落乌啼黯断魂越台榛蔓共黄昏兴亡长恨何时尽霜叶飞飞带泪痕
梁溪歌赠吴伯成明府【有序】
锡山古邑梅里遗墟为南北之要津实往来之绾毂地饶陆海连吴会以称雄才聚清华郁冈峦而起秀幅式廓多邻鼃黾之郷灾沴频仍屡遘波涛之厄沃壤几为雕瘵人文渐巳榛芜兹遇伯成吴公嵇山挺秀剧邑分符翦江国之云霞织成锦段入邓林之根节试厥硎鋩清映氷壶橐止胡威之绢惠零甘雨车随好畤之乌九陌晴花候鸣弦而献笑千村社鼔迎墨绶以兴耕赋额登而罚弛箠楚驯良悦而音变鸱鴞治最既优儒风斯振笙簧艺府鼔吹文园寻胜蹟于丹梯集诸生于白社凭林起栋即沼疏泉分鱼鸟作三行列烟花为七覆既援枹而横笔阵亦摩垒而厉辞锋五部湖前仙舟对櫂九龙山外落纸时飞斯又轶怀县之风流追兰亭之胜事矣不佞龄陋似太冲渴同司马云山在望一櫂犹阻于关津儛颂频来百里自通乎河润神往乌皮之几梦游嘉树之林兹者政登上考时值生申荣光动于北辰景曜逢乎南极跻公堂而献寿早见豳风采舆诵以陈謡尝闻古老爰申小咏敬播德音乃为歌曰
维彼梁溪兮环江汇湖水滔天兮民为鱼嗟雕敝兮谁与苏公之来兮濊泽敷弛威罚兮呴鳏媰感德意兮争挽输犬不惊兮吏不呼扬文治兮礼耆儒捐亷橐兮慰穷涂振风雅兮黜皇荂公之泽兮流具区介春酒兮倾百壶愿他年兮秉化枢惠我民兮长赐酺
重过四雨阁有感【有序】
王荆公称梨花一枝春带雨珠帘暮卷西山雨院落深沉杏花雨桃花乱落如红雨皆警句嘉隆间周文学公瑕以四雨榜其阁一时文士多讌集于此三十年前余尝舘其地
岁久不到阖闾城重来旧舘门阑更邻翁为引蓬蒿径古树犹喧鸟雀声百年以前公瑕宅竹林鱼沼纷游屐桃花梨花烂漫开阁中屡见铺瑶席篆隷早师待诏公丰碑大碣求络绎余昔馆此胜蹟遥景物尚未全萧条同舍黄翁善章草清宵得句时相挑【黄翁元国尝有句云月来天地皆成水雨过烟云总是山人多称之】月采照池流绮练花容临榻胜妖娆四十年来时屡变春燕秋鸿不相见步屧重来百感生野苋青青为谁蒨断桥缺板草侵鞵卧柳生枝蝉聒院阁敧无复榜高悬蛛网虫丝扑人面吾生已见升与沉何论当年盛文讌呜呼世间万事如转蓬清赏胜游君莫羡兎葵燕麦昔繁华梓泽平泉今甫竁【音钏穿土葬也甫竁见周礼】池台若可镇长存玉兎金乌足不奔
【汪周士曰声情呜咽如闻雍门之泣】
湖翻行【庚戌六月十二日】
太湖西来天目源七十二溪波涛奔震荡有时溢原野未闻浩瀚迷乾坤五月稻秧齐插莳三旬霖雨水澎濞方忧漏天移泽国忽骇狂澜卷平地飓风猛发神鬼愁火龙掷火驱潮头漂砂礐石失垠岸发屋拔树蟠蛟虯声如列缺鬭霹雳势如共工倾不周乘陵城郭墖欲倒千庐万竈皆洪流巨浪翻腾高屋过大鱼拨刺平衢游更怜人畜死无数浮轊塞港漂难求百岁老翁惊叹久此灾邑志从未有乘船入市何足云地轴翻天浸星斗我时惶遽无窜逃急上高楼守篓籔竟日鱼釡无炊烟浇愁何处沽村酒变不虚生岂偶然抚时感事心欲呕盛朝蠲赈犹未遑长吏敲搒肯停否欲诉真宰天茫茫九关虎豹狰狞守吁嗟苍生尔奈何但见号咷走童叟
刈稻行【壬子】
老农腰鎌趁晴获短禾满把叹声作今年雨阳颇失调飞蝗虽过未为虐苗茎苖叶无损伤臭虫潜生根底蠚【臭虫名负盘见尔雅注】芒粒稀疏穗不垂禾根浥烂气殊恶田家无望囷粟登终岁辛勤空钱【翦】鎛兼之县官急索租簿吏登堂恣乌攫脱粟一饭抵玉炊敢希舂杵得精糳老农切切陈哀辞问我何法充朝饥我闻此言再三叹由来荒歉非一贯大无麦禾纪春秋其年无水亦无旱土膏不发谷不成鲁史特书关治乱三国孙吴亦有之沈约宋志文可按民生三代後性命全倚天天若不怜徒颠连我曹槁饿不足道恐兆兵气心焦然【明年果有滇南之变吴慎思曰二诗皆纪时变真抑扬哀怨之章当以陈之采风者】
寜都魏凝叔惠贻易堂诸子文集
文章气节古一之立言岂是修曼辞扬雄美新入文选萧统无识徒贻嗤唐宋以来文匠八门奥各出推导师柳州躁进荆公执尚于大义无瑕疵皇初希直实巨手崆峒南城老笔披荆川遵岩与熙甫沿泝均出欧曾规弇州才大一时杰此後作者谁能追西涯诗文败娿匼当时正论多诋諆奈何谈者好轩轾一祢一祧任意为未闻身名已瓦裂能立坛坫持旌麾易堂风节吾所畏文笔贾勇相切劘翠微峰前鱼鸟乐碧桃红蕖烂漫姿观彼论撰颇英鸷起衰振靡实有期我亦永怀不朽业志大力小空逶迤两目眵昏足尚健欲向勺庭捧盘匜安得插翅堕尔前黄縧青鞵白接?离经酌史无晨夕同斸茯苓松下炊
吴园次太守惠贻林蕙堂文集
徐陵玉台尚俳俪文章流别日以兴齐梁清丽赏杜老万古江湖四杰称西崑创自玉溪子自比六博未足矜杨刘刀笔矫永叔是後作者无精能今日文澜逓流衍丽则清声笔谁蒨翡翠兰苕容色鲜前有茂苑後阳羡延陵笔底腾烟云戛玉锵金工独擅省郎出牧官不卑解组吴兴作羁宦脱骖分宅古人风衣被寒士情无倦朅来车马驻荒郊白苹清风犹拂面鸿章拱置几案间直当一字酬一绢愿携海南沈水香日供茂先青铁砚董如斋太史宅观赵文敏百马图及仇实父兰亭会真二手卷文太史墨蹟酣饮醉歌同沈香山作
太史好事赏鉴精閟阁藏弆皆蓝瑛鑪香馥郁荈饮清示我画图心眼明松雪王孙好画马神妙不在江都下貌得贤王出猎图毫素疑有神功写锦裆绣?双辫垂万蹄攒迸流星驰风鬉雾鬛尽腾跃意态变化如奔螭僵禽毙兽十七八一箭射杀斑黄罴对此?觉鼻生火想见意匠经营苦文采风流後邈然待诏文公踵其武同时又有仇十洲人物画苑称最优兰亭胜游擅六代会真香艶空千秋妙染一一见生面况有待诏舒银鈎一临河南笔力健一出小楷风神遒此皆盛世巨手笔仙官恐遣六丁收君从何处得墨宝珍护应比璆与球玩久卷图三叹息暇日清娱难屡得日中踆乌足不停海上神鳌头欲侧【时京师迤东地屡震】吾来笑摘黄金花起泛瑶尊荡愁臆翰墨奇观次第披此身如置华胥国酒行到君君莫辞醉乡万事无偪仄
【王丹麓曰忼壮淋漓运用斡旋具见手法】
赠海寜许酉山明府兼讯黄太冲
许夫子今儒英轫百里文治成广筵列坐诸经横桥门观听罗璜珩丝弦歌吹相和鸣舂容叩击春风清岂徒德惠流欢声仲淹牛溪述王道一时高第皆公卿鵞湖白鹿开讲院剖析圣义晨星明至今正学不坠地恃有巨手能支撑考亭象山宗旨合虚实二敎理两行奈何後人判涂畛袒分左右纷呶争文成立说救章句虚无岂与竺乾并俗学肆口恣掊击无异同室分旗枪我欲融释归大冶一销文垒与墨兵所恨身贱才力薄徒抱遗书守柴荆公今讲坛临浙水务使学者开羣盲两家鬬诤果何益贵出衷论持权衡若晤姚江黄处士为言向学有朱生
愚庵小集卷三

[book_title]卷四
钦定四库全书
愚庵小集卷四
吴江朱鹤龄撰
五言律
宝华山房杂诗四首
山色何年古茅茨抱碧岑谷虚声自答松老气常隂野市鱼鰕襍村烟荠麦深素怀谁与共萝月候孤琴东渚云塘水洄溪松乳田非经兵後日不爱?前烟畦势趋深涧秔香散暮天山农收获好吾意亦欣然惆怅独凭栏深光起夕峦星摇松影碎瀑过竹声残落叶愁中听孤灯梵後寒终年事萍转何处老渔竿出云山易雨一夜石流平僧笠疎篱见樵帆浅瀬轻断连峰一气分合涧同声润物春无意山田已可耕【安节曰厚而能秀大约脱胎杜陵兼以刘文房之风致】
寄沈公绂兼呈眉生
冶城挥别泪五载战鱼龙嘉树犹存忆清樽竟莫从谿回春谷雨月冷敬亭松高蹈谁同尚林间有嗣宗
过龎山湖
淞江非往蹟百里半渔蓑波浪随葭菼徵输到芰荷鸥群出浦聚雁影带沙多一櫂寒江外悲来试短歌【无殊曰百里半渔蓑所感甚深三四正申此意五六写景清絶未只淡淡收味余言外】
送袁孝子重其还吴门
雪艇冲寒去衡门谁复过分甘吾力少问膳尔情多野树云无色遥汀水不波天涯看咫尺莫惜醉顔酡同大庾介白朗威茂伦樵水海序小集道树庵
径入荒畦僻相携支许俦院凉烟起翠林净叶惊秋杞橘浮香细葴莎向晩幽绀园淹对久萝月已如鈎【弘人曰幽细似中唐】
种菊次刘虚受韵
清风招北牖幽事托东篱辨种观天意分根酌土宜功兼高士课理许逸人知他日龙山会能忘破块时【介白曰三四说尽物理结语尤可感讽】
冬日怀姚文初包惊几诸子
摇落空庭意婆娑对古梅停云愁不解冻雪黯难开雁影冲寒过枫香拂面来此时綦履迹何处印苍苔
访指月上人
踏花通竹户听鸟到禅关烟磬从风远松云渡水还瘦藤闲挂拂棐几静看山幽意观无际庭莎未忍删
山行
山气午蒙蒙缘源兴未穷亭虚遥浦见磴曲野萝通倚石搜仙乳凭云数断鸿前村逢采药疑是鹿皮翁
晓发红林桥
驱车寒色晓四望只孤津霜叶飞能辨氷花照渐亲竹分山外影鸦起树边身午店知何憇尘劳媿此频【弱翁曰中二聨句句洗发晓字此中晩人作法】
天池晩步次俞无殊韵
地抱层峦秀天清碧壑秋断虹明落木孤嶂俯澄流鸽去珠宫变苔深石屋幽莲华如可服何事觅丹丘【志云池生干叶连华有人服之羽化】
燕姬走马
北地臙脂入南天蹀躞长琵琶翻旧谱袴褶衒新装袖窄挥鞭疾靴轻过草香何须年十五调笑酒垆旁【安节曰鞾轻过草香与子美回舟一水香同妙】
君不来
纵有新缣好能无故劒思罢糚愁动鬓慵绣泪垂丝止觉双轮转谁传三鸟辞花间看履迹惆怅独生悲
馆娃宫
歌舞何年歇芳魂尚可招梧宫秋未老香径迹旋销踏藓怜罗袜听莺想玉箫沼吴千古恨山髻自朝朝
采香径
越地争栽蕺吴宫好采香岂知兰蕙路偏作棘荆塲卧犊仍芳草啼乌自夕阳应怜箭泾畔罗?此轻扬
琴台
地隣娃馆侧名类酒垆边自谱吴宫怨非操蜀国弦清音流古木泛响听飞泉飒沓空山道疑将玉指传
酒城【在越来溪】
波疑箬下清酿酒昔名城不解梧宫晓寜闻越甲鸣醒来苍鹿满愁去紫台倾【乐府梧宫秋吴王愁】堪叹溪流冷当年未解酲
【介白曰四诗咏古清丽之中饶有悲感可嗣响季廸诸作】
孙丹扶诸公小集
共是乘轩客相将访藋蓬雨回菘圃细花照柳堂空说劒心犹壮论文道未穷急觞须尽醉挥手易西东
挽韦青岑
古德遂云亡湖山百里荒宦成仍戴笠车挂独条桑渔课空茅屋农经散药房輶轩天末远谁与传循良【安节曰三四可当韦公一篇墓志】
题破山寺亭子得心字
寺古留灵蹟亭新倚碧浔涵空奔涧澑倒影浸松林法听巡檐鹿香分啄果禽尘襟真可涤谁共白云心过虞山同陈南浦诸子集劒浦池亭即席同赋
池阁好淹留岚光翠四流荷风香拂席蕉雨气增秋句索西崑隐交论北郭幽烟鬟正宜笑欲别更凝眸【弘人曰清润自喜】
村居漫兴二首
麦陇飞翬出桑畦戴胜鸣荷锄招北叟把卷就南荣退谷安吾老愚公諡此生任人嗔尔汝一笑失愁城世事遣沈冥闲鸥共浅汀烧分柽叶赤烟合柳梢青孰过墙头酒惟乾案底萤灌花行药外终日注玄经【无殊曰闲适之趣颇近自然】
荷花三首
碧水弄妖娆芳魂早晩招绦英云薄护红粉露轻调态起凌波袜香传曳雾绡应怜荡舟女临映倍娇风轻遥送艶雨细近闻香晕酒开新脸施朱试晓粧立波真解语倚日更低光玉女疑分种仙标特地芳【华山有玉女莲】
方塘菡萏色一曲正离披啖影鱼翻浪沾香蝶恋池折来纎手称供与浄名宜短櫂吴歌发搴芳起暮思【茂伦曰绮艶极矣按之字字稳切咏物诗当以此为胜】
挽沈佥宪二首
信有焚巢祸惊闻欲废餐歌伤祝衂苦运遘沸羮难冢劒谁留挂牀琴遂絶弹空悬宛水月夜夜照寒滩风义千秋在音容廿载疎有心呼碧落无地问储胥素业朝烟尽孤魂夜雨虚每怀御李日弹泪满襟裾
寄章两生
弱岁论交早颓年遯迹同狂歌仍潦倒短鬓已衰翁菊露浮香泠枫霜映晓空终期载瓻酒轰饮破篱东
闻某讣二首
燕许推今代龙蛇厄此辰牙籖谁捡点斑管竟沈沦客断西州路山韬谷口春斯文嗟不起嗣响属何人音旨应难沫空庭惨緑苔架残韦述史编賸子山哀黯淡丛兰色徘徊粉蝶灰伤心白茆水犹绕画堂回【甫草曰凄凉婉折情味无穷】
人日云间陈孝则过访蒙惠新诗次韵奉答
良辰传彩胜嘉客到天涯得句临芳草开樽对绮霞柳丝风乍绾梅影日初斜去櫂愁难系疎麻寄若耶【托讯王玠右袁价人诸子】
闻沈女刎死事有感作
岂意深闺秀能同烈士襟千秋怜蕙质一死愧琴心月宇乌啼切霜空鹤唳沈淞江涛百丈为尔激哀音
过徐崧芝馆斋
高士推徐孺菰芦隐角巾窗招云树霁日展画图新选胜游常卧【崧芝时选揽胜集】安禅道与隣清名应尔占莫怪甑生尘
【无殊曰末二语大为吾辈生色或曰正使人名心都尽】
饮严园作
秋香满林薄文酒屡邀留接席葵苏美交檐竹树稠菰蒲仍素业图史足冥搜短榻淹晨夕高吟遣四愁
倪天章同檀度南公过访
十年钦姓氏今日访蒿莱湖海劳相忆宗雷得几来屐痕香草惜诗思落花催正值蓴丝滑何须断酒盃【时天章逃禅断饮】
蓴羮诗同天章山夫作【限用人字】
碧缕四泓真【蓴产吾邑四泓桥者良今多以他处乱之】残春采掇新轻淹堪饷远淡?最宜人盐豉从微下樽罍莫漫陈杜陵夸锦带谁解觅江滨【杜诗香间锦带羮本草蓴一名水葵或名锦带宋人注以为锦带花误也时与天章论杜因及之】
挽潘江如二首
薤露歌何数穷交独叹君束刍无俗客挂壁有遗文纸帐萦虚网书籖惨落曛魂归应有路终恋穆溪云【江如故居在黄溪】
寂寞华山畿【今居乃乐府华山畿道】人亡井径疑尺书来未久永逝讣相随笔塜生秋草乌巢别故枝相逢邢顾【孟贞与治】在泉路续交期
【梥之曰如么弦哀玉韵发天然清含衆妙】
宿苕华书屋二首
竟似游濠濮萧关掩薜帷何曾热客至独与素交期细酌陶潜酒高吟谢朓诗夜深亲枕簟斜月到窗迟尚有青云士能存白发人逸编搜共读绮论夕兼晨花霁红犹湿草薰緑乍匀苍茫飞动意为尔失沈沦张鹿牀过访承示佳集兼有赠言赋答二首
寒林向晩昏有客驻高轩未怪儒衣古翻怜素履存云霞新句丽泉石道风敦语到无生法瓶花当酒樽僊吏三湘梦浮家五岳游禅心归梵夹诗兴动沧洲薜藓欣同对琼瑶愧远投送君烟浦外枫叶照行舟
雷侯笏山过访墖寺【雷成都人】
古寺闲清盥空斋证净因何期濯锦客忽问纬萧人翡翠文章色烟霞吏隐身庭前森栢子犹发令君春
春日二首
草色乱青緺春归绮陌斜野烟生不断古树秃还花白鸟依渔艇青山带酒家杖藜风日好凭底答韶华预愁春烂漫春至复如何进艇乘新涨缘堤?女萝鸦翻金线柳鱼戏麯尘波好事谁携酒空樽发浩歌
园居杂诗八首
送老真无计闲情付钓筒汉隂机久息甫里散长终几傍齐檐竹窗临向日桐小庭花媚眼都发去年丛高树隐柴荆幽居絶送迎将泥看乳燕密叶听啼鸎绮縠翻花暖旗枪试茗清交牀庄叟蝶栩栩觉来轻林气薰如雾晴光晓倍嘉绿齐遥岸草红遶半谿花蝶戏黏金粉蜂喧散午衙邻翁谙月令随意问桑麻顦顇惜年芳生憎对艳阳柳腰矜善舞桃脸竞新粧点易花隂下笺诗竹户傍椠鈆酬永昼不敢负沧浪拭簟茅亭雨开帘柿叶风那堪新鬓白还照旧花红小艇孤云外邻舂野薄中弄雏成一笑抱膝倚墙东平莽收残照微澜漾绮川樽移黄叶畔幔卷碧云边不了藤萝月长新荻薍烟莫牵身世虑烂醉拨书眠下舂羣动息田父恋残晖鸟和烟成梦云先月作衣药囊依橘柚灯檠对蠨蝛徙倚昏黄後无劳蔽板扉锦带宜居士荷衣老故蹊曾闻王覇子几见鹿门妻苔石频移坐吟笺细续题月廊更曳杖菊影压霜低【孙宇台曰从老杜得手此更转入幽秀】
送吴弘人馆玉山【玉山令为唐魏子】
此去齐峰远艰难水陆程乱山寻鸟道急桨听江声旅馆寒星动荒城晓雾横天涯君莫叹接席芷兰清【郭幼隗费瞿如同馆皆楚名士】
送周安节馆洞庭
山光落照边孤客洞庭船济胜君平杖谈经子敬氊柳隂金线细梅片玉鳞鲜好及春风软寻幽徧野烟
墖灯
宝焰悬霄汉荧荧照大千星辉同历乱月采倍澄鲜破暗神灵聚函光佛性圆顿令祛五浊从此得安禅
徐伯调过访
树晩带余霞朋来雀语譁乍亲湖海气深媿鍜鑪家京洛煌煌客燕吴泛泛槎故山归去好莫负寓园花【徐出祁公世培门下寓园祁之居也】
咏虎丘宋菜圃玉兰和玄恭
琪树倚禅房瑶光度世长岂因通月魄常自试云粧玉佩临风舞珠尘衬日芳年年艶阳候流素照空王【海序曰工丽】
听松
逸响逓松隂泠冷静客心无风涛自壮合籁韵俱沈卷簟醒余梦廵檐和细吟还凭纎玉指写调入瑶琴
周起三致政归过访
官辞虞寄日志乐仲长初已着归田赋还求种树书云衣看世事月杵玩端居更肯敦亲故时来问荷锄
遣兴
无计驱愁物闲庭感岁华竹留遥夜月桃吐及辰花白袷轻春半黄蜂闹日斜草玄今欲就何处有侯芭
寄葛瑞五
判袂将三纪停云望远天鱼笺沈别浦雪鬓惜流年蒲吐郎官笔榆飞姹女钱忆君方得句花下独听然
两生过饮
夙昔凌云笔今来尔尚存西崦看日落北渚望云昏皂?樽前老寒松物外论且酩酊去花影正迎暄
晓起
清旭透帘楹鸎啼过五声烟轻沾柳湿露重注花明对镜丝休镊开编殖未成【左传学犹殖也】惟应抛世网蓑笠事岩耕
江湾遣兴二首
柴门带水纡朴斵固吾庐败壁牵萝补邻园借竹书薤新供小摘梅老结相於且喜城闉远荷衣赋遂初出户邀鸎友摊书对橘奴清香来几杖巧啭当笙竽菖杏占农候笭箵问钓徒浮名成底事惟有学归愚【砥之曰储王风味】
赋得残月如新月
已见魄生久还疑弦上时晨昏同半照朓朒不分?几误闺中拜凭描镜里眉余光已胎蚌试咏玉鈎诗
挽姜如农给谏
谏草留遗笥丹枫照旅魂风霾终日变海岳此心存九死衔朝命一坏拜主恩陵阳松檟在千古暮云昏【崇祯壬午姜以直谏谪戍宣城甲寅没吴门遗命葬戍所】
挽李如石明府
南星陨夜阑巷哭泪难乾秫岂饶彭泽风犹避灌坛千秋吴俎豆一载汉衣冠【令长洲止一年】此去朝天阙珊珊玉佩寒
送徐松之游新安
新安山水窟子去访真源白岳仙灵会丹泉石澑温微吟花外寺短策雨中村归日诗瓢满开醅与细论
题计甫草村居次汪钝翁韵二首
茭芦曲曲遮负水逸人家橘柚垂隂合篔簹遶径斜平畴欣获稻远渚见捞鰕竟日茅檐下惟闻鸟雀譁抱瓮世谁争丘园养大名耕催朝耒出渔乐夜榔鸣把卷尘劳释皈禅心迹清还期学摩诘同母证无生【戴耘野曰丘园养大名与庄生为善无近名正是一义惟见道者知之】
赠徐石兄二首
经苑日荒迷南州独古稽无心谈虎观有学讲牛溪带草依帷茁窗鸡破梦啼绦纱危坐久花外可扶藜儒术尊漳浦【谓闽漳何玄子先生】通经有别诠吾曾亲末席君独抱遗编郭泰碑谁撰田何学定传【先生着易经订诂深明象学儒者多称之】音尘追髣髴相顾各澘然
牡丹花下作
花色总输伊横陈当丽姬妖娆西子笑丰腻太真肌宝髻光摇座【楞严经世尊从肉髻中涌出百宝光】栴檀气压枝晩来丝雨润婀娜倍生姿
沈永禋和诗附
烂漫擅花塲千重组绣扬好牵萝作幔聊倚石为牀香色宜清昼风光媚夕阳坐来看不厌蜂蝶也颠狂暇日偶捡敝箧见克将和余牡丹诗泫然有作
掩泪看遗笔重吟叹俊才名葩方鬭咏厚夜遽长埋【厚夜见左传注】带草留人恨楹书待後开【楹书用晏子事】年年花发日不忍对金罍
冬日怀计丙文希深
落叶空庭积闲愁似许多论交期孔李得句忆羊何之子遥天末西风卷白波几时来一櫂舒啸倚寒柯钱础日过访茂伦颖长霜赤书城弘蘧偕集
嘹呖听宾鸿良朋此日同论诗当竹肉?茗间丝桐庭菊疎残影池蓉褪晩红倾杯共云乐岸帻倚篱东
张弘蘧招集书绅堂分赋得真字
时彦清河最招寻意气真金英庭馥郁玉屑座纷纶画烛倾残泪凉蟾隐半轮细斟饶美醖只恨少迂辛【座无善饮者迂辛见白集】
送潘次耕应举入都二首
秋兴看成赋锋车促就徵志虽丹壑卧名已玉京腾菊蕊酣元亮蓴丝感季鹰知君难此味挥手恨弥增眷眷板舆前辞家复几年盘抛抑鮓美杯恋把螯鲜匹马成游子名山割故缘安仁文笔健昂首望云天林通府天?屡招饮衙斋病不克赴除夕蒙山炭之惠赋此谢之
自是耽微尚非关傲布衣嘉招何缱绻土室已光辉病谢廜?饮寒驱栗烈威红炉暄色起欲化瑞烟飞
霍明府裔云过访
萧斋春寂寂谁枉破莓苔未展州民敬惊看骑从来礼加徐穉重门为鲁恭开茂宰传清惠寜能避凿坏【汪晋贤曰语占身分想见高风】
冬夜二首寄魏交让
百虑中宵集灯残拥敝裘月寒千里梦花动五更愁远道音书断余生兴会休春光行冉冉无计得销忧鼠嬉偷掠枕乌宿尚啼窗玉漏更才半冰轮影待双生涯前计误禅观近心降已觉声名假长依离垢幢
赠顾季任
今日墙东隐应推顾彦先高斋无俗驾素业有遗编讲易人间乐鸣琴世外传衡门着述处高树古垣边
秋日述怀二十四韵
廪秋高白露林径飒葳蕤辽落江云浄苍茫晓雾披菊英餐烂熳鳬影送差池紫识兰茎老红看柿实垂?松风拂簟藉草月临帷蛩响空堦切乌啼古木悲小冠闲自拭壮齿恨难追养拙安垂槖嬉游忆佩觿箫韶听圣主玉帛觏清时共解杯盘舞寜忧画角吹百年俄遘运三极遂全移目惨江山异神恇羽檄驰何心对董策止是扈江蓠服道徒违俗传经岂遏饥阮疎天遣放嵇懒衆从嗤万事都零落残生敢怨咨时为握粟卜大似触藩羸二酉搜文苑三坟泳圣涯【宜】歌风当彼黍启繇【宙】得明夷渔猎聪明废丹铅岁月疲胡绳止自结杂佩向谁贻短发愁榆景孤贞惧雉罹含情真陫恻竟咏益凄其但使伸吾道何妨老钓丝
【介白曰气格坚整类骆义乌幽絷书情等作】
挽吴茂申先生二十四韵
壑舟随化尽井迳与时迁宦是中朝旧身同絶域捐故庐悲向篴流水断锺弦抚往山河邈伤今涕泗涟公才实迈等吾党共推先秋卷驰声大玄亭问字骈素风安几砚雅量纳兰荃世服平舆监人来剡曲船南宫艰一顾北部赴三铨小邑栽花暖行春濯锦鲜坤维俄震荡国步屡迍邅痛哭诚何补崩奔止自怜归田仍素业冶性有诗篇目断方中日心悬尺五天吞声惟饮泣默照似逃禅神理原无昧支离遂不痊哲人长已矣雅道信终焉宿昔追趋久生平盼眄偏每闻雌霓【入】赏时共竹林眠白雪吟徵和青山隐结缘不堪寻旧蹟那忍度新阡橘变嗟难问芝焚叹几全中郎求貌似有道待碑传朗咏孤臣句悲魂倍黯然【先生东归诗有四山风雨一孤臣之句】
【无殊曰语极悲酸不落衰飒之调以其身分高气力厚也】
咏雪狮子十韵
滕六飞花满狻猊巧撮成振威无爪距作势有光晶岂是金牛出还疑玉虎鸣形呈西域产质捖太隂精似吼临琼宇非虓踞广楹止陪高士卧若遇贾胡惊谢女吟应怯孙窗映倍清锯牙氷骨脆蜷尾玉泥轻见睍愁销瘦倾阳失拄撑真堪供一笑昔日尔狰狞
【樵水曰极形状之工意味有余是镂氷刻尘手】
韩蕲王墓碑
高冢寒原上丰碑茂草边精忠留史策英魄护山川宋帝蒙尘惨宗臣戮力坚金戈挥落日铁马荡妖躔誓反皇舆正终期赤社全刘张真失步耿邓可齐肩误国和戎议崩心返斾年南图稍巩固北伐竟迍邅望眼中原断悬弓半壁偏陨星惊大将遗劒没荒阡巩树悲难歇江流恨未蠲一抔埋虎气三尺跃龙泉石冷空山月乌啼甫竁烟秪疑风雨夕战鼔尚鼘鼘
思陵长公主挽诗
国步方颠踬宫仪尚肃清终令遗体弱长断合欢情往事妖氛盛神都杀气平栢梁飞枉矢椒寝堕欃枪贵主将开邸粧台失佩珩仓皇殉宗社慷慨及娥英奋劒恩慈割殷【烟】衣血泪横岂知桃李咏还叶凤凰鸣羽服违初愿瘢肌恨再生重飞吴市鹤强和洛川笙粉黛悲新市烟花怆旧京誓依灵寝去俄向玉霄行奔月瑶娥影乘云帝子精风雷开隧道雾雨暗铭旌无复陈哀诔何须有赐茔应知僊岭过【用公主山事】不作凤箫声
【祯起曰如此立言方为得体阅他作乃知其高】
寄朱致一
苦忆朱公叔萧条隐独真云霞供浄儿竹柏润纶巾白社尊遗老青山属外臣华平花未放【华平花见选赋】结緑席空珍草宿山阳侣【玄恭没已一年】书传旅食人【寜人远寄日知録】因君感存没双泪洒衣绅
喜橄榄至
名并余甘着来从海国秋三年阻贾舶此日润乾?酢涩回余味团圆锐两头利人逢毒解入口觉津流异比江瑶柱珍齐海石橊柘浆宜并置茗饮或堪俦病渴方尤效朝酲进辄瘳玉人如过市此果欲先投
哭叶中翰元礼
才士年难老古今同叹之斯人复不禄大造果无慈未得栖鸡树虚成到凤池长安米久索行李橐空垂邸户堆尘土帷堂络网丝尚传新句丽谁撰诔文悲远道王孙草羁愁少妇词旅魂疑荡越遗稾惧离披弱胤生涯尽孤嫠孑影欹何人糜助哺只恐釡悬炊旅榇三千里分荆一两枝灵衣苦雨湿井径断烟迷行道悲填咽平交泪绠糜束刍何日致搔首倍凄其
同里小祗园法会诗二十韵同吴慎思诸子作
高士覉栖地同川烟水郷【杨铁崖倪云林皆有寓居同里诗】梅林留废圃鹿苑建修廊德水迎门注禅枝遶屋长灵禽依佛土忍草秀中唐斗柄中秋闰蟾辉几望凉缟扬青女袂霓试素娥裳孝竹依堦緑慈云覆院黄菊英初放蘂桂子正舒芳懴演无生法坛开选佛塲名山来锡杖古德列绳牀梵呗闻霄汉钟鱼殷法堂长庚闚宝座皓魄照经囊猊象当堦伏鱼龙听法忙重泉齐破暗百族迥回光不夜长明炬中天沆瀣浆散花香馥馥咒鉢语琅琅展矣人天会猗与法宝扬偈文留贝叶诗咏叠缥缃佛日悬常丽神功浩莫量永怀清净业嘉会耿难忘
愚庵小集卷四

[book_title]卷五
[集部,别集类,清代,愚庵小集
钦定四库全书
愚庵小集卷五
吴江朱鹤龄撰
七言律
清明日小集远就阁用介白韵
万顷飞澜涌啸台诸峰历历泛青来长空气浄烟初散旷野云低鹤未回人坐落花春树老樽衔返景夕钟催短筇不厌频留驻寄语湖光取次开
同包惊几张九临过友人村斋
自鼔兰桡问药房方塘十里半垂杨桃花浪暖红连?竹径隂深碧满牀鸎语正愁诗律细篆烟时拂酒船香差池巾舄浑忘返倚杖看云兴转狂
【无殊曰如初日芙蓉天然藻丽】
题沈留侯村斋
踏尽溪云草径斜乱烟茆屋野人家竹间乳雀翻庭翠槛外闲鱼蹴浪花尽日采霞供笔格有时招霁护兰芽即看此地饶濠濮岂羡云门与若耶
过周安期山中故居
霜叶重重合翠微石苔行迹尚依稀身逃谷口名仍在赋就甘泉世已非书带漫随寒烧尽薜帷俄逐水烟飞白莲耆旧多凋谢更与何人共钓矶
【介白曰凄惋之调丰致嫣然】
酬姜如须见寄
支离一病叹无憀经案绳牀对緑蕉猿鹤化来机渐息芝兰焚後泪难消鹿门本自甘遗散臯里凭谁慰寂寥泽芷江蓠无限恨频传莫惜五湖遥
寒月
冷淡银河夜气清素娥应怯羽衣轻风庭摵叶飞声急霜树惊鸦散影明皎透晶屏灯失焰凉侵玉枕梦难成碧空万里同含思何处高楼最有情
【樵水曰穠丽得之温李结意深长】
酬周侍御见寄
风来梧片气初凉读罢南华隐石牀芳草故人频入梦碧云新句远相将当年鍜忆山阳柳此日吟分曲水觞密荇文鱼濠上乐几时莲艇共回塘
赠侯大将军
斫地悲歌抚劒镡种瓜仍自选云岑门临大泽龙吟发枕对孤峰鹿径深黄石秘符留蕙帐白猿雄术寄松林知君气槩凌耿贾岂得怀乡但越吟
【甫草曰雄浑有气槩得老杜之一鳞片甲】
宿虎丘山房
萧瑟凉生涧底松隔林人语襍秋蛩亭留片石残霞映劒去空潭碧藓封灯鸽不闻僧礼磬旛幢惟见佛开容自经铁马笙歌歇独对寒星候晓钟
山夜钟
寒崖寂历四无声断续疎钟彻晓更响出云根岩壑动幽通梵力鬼神惊空林叶脱留乌影满磵霜飞助月清身世窈然谁得系顿从初地了无生
禊日石湖社集
祓除无异永和年玉雪遗坡赏倍妍高眺鸟从游舄度醉吟人倚落花眠緑杨影里垂纎手红药栏前鬭彩笺惆怅日阑回画舫沙堤只见草芊芊
【无殊曰清绮絶伦风调不乏】
唐瞿瞿老师过访
隐几何人问鶡冠忽来仙舫系渔竿逢迎止觉儿童朴粗粝犹堪长者餐移簟接凉花气永吹灯受月夜声残相看短鬓饶悲涕休诉人间行路难
访山中逸人
层崖策杖此幽寻乌几高闲处士心挂壁云萝深在眼啄窗野鸟解当襟林梢叶落供茶竈竹径风回响玉琴一自石门乘兴至始知丘壑有清音
【安节曰五六幽韵天然韦柳集中特秀之句】
赋得天寒有鹤守梅花
空林皓魄澹春姿冷艶偏宜瘦翮支素手不须寻翠羽霜衣正似啄瑶池光翻傍水浑难辨影乱临风只对垂清唳九臯声自远休将玉笛更横吹
寄赵大庾先生
拥褐空山道未贫萧斋磬响一孤臣身埋豹雾真忘世树长龙鳞始觉春锦字三年怀不灭轮肠百转向谁陈天边卧柳毵毵发寂寞荷衣但隐沦
晩梅
万树飘残覆地香一枝深照读书堂冻收露井方垂艶梦冷瑶台更结芳自是韵孤嫌妬雪须知骨老为经霜亭亭独面斜阳立收拾春风意总长
春日遣怀寄金孝章
畏人甘自老墙东闲卧绳牀数落红蜂出暖沾桃叶露燕归轻倚楝花风直鈎作钓终何得壤室编蓬可送穷赖有潜夫能枉讯应怜潘鬓已衰翁
闻无殊自上沙迁光福有寄
千林草树总涵春为选幽岩更结隣艺圃未须移旧竹搴芳还欲采新苹苕顔烂漫延嘉客燕语逢迎得主人定赋小园同庾信覆杯花底莫辞频
【弘人曰?雅之章字字稳惬】
寄云间王玠右名世
机山云树郁绵芊闻道徵君豹隐坚药种东臯惟佐酿琴弹栗里不须弦笔蒲翠映长源架袍草烟和子敬氊知尔池塘多胜咏肯凭雁翼寄新笺
阻雪云窝林若抚胡白叔诸公偕集【限用鹅字】
萧斋拥膝动微哦剥啄欣闻长者过石冻有声风叶乱窗寒无影雪花多论诗细觉心如髪对酒贪看色似鹅兴永不知深漏尽高歌无奈别离何
寄题介白山居
徧选林泉此地幽毵毵树影抱溪流松庐寒枕过新瀑竹坞晴花听午鸠四远岚光吟际合半空云气管中收知君采胜乘身健日坐峰头称冥搜
【安节曰山林诗能作温丽语有王右丞风调】
咏菜花
黄云一望陌阡连偏称村翁贳酒眠色粲金绳谁布地光连鸎羽欲浮天低风锦合千重障炙日香浓百和烟更羡麦畦青界道野花分缀亦嫣然
送包朗威
芒屩冲寒自担簦送君南浦泪沾膺霜深古驿千行雁风急长河万里氷易水孤津须暂驻燕台落景莫轻登即看回策山花发丛桂应添翠几层
同陈确庵诸子集宝晋斋得谁字
清簟疎帘倒接?高文披赏共搘颐庭前花影鱼争啖壁上虫书鸟惯窥避暍正宜林?满徵歌频愬酒行迟醉来散髪茆檐下野外风流笑属谁
过顾茂伦村居二首
蒹葭积水浸蜗庐菜甲荒畦手自锄花气作霞来翠羽酒香成雾引文鱼从封不发周南愤结客空传济北书坐挹朝暾曦短髪问奇谁过子云居
高士逃名此灌园壮顔甘自憇丘樊浴鳬枉渚从风立卷蘀疎林带雨翻时爇水沈开秘册独招窗霁护兰荪桔橰机息浑无累何谢龎公隐鹿门
【介白曰清事独能写出淡中见绮颇似嘉州】
谒三高祠
荒祠烟草接平沙千载高风起叹嗟霸气苍茫归钓艇清名浩荡落秋葭庭垂野蔓波纹动碑没深苔日景斜扰扰尘缨自来往雪滩谁遣荐苹花
假我堂文醼
萧萧落叶正愁予哲匠高论酒戒除养拙自嗤同土木成书漫拟注虫鱼樽传白堕挥渠椀馔具伊蒲佐蟹胥招隐桂丛今得主东皋十亩伴诛锄
重阳後一日醼集次韵
篱外霜英绽几时追欢还与素心期茰残玉臂犹堪佩酒宿金樽好共持红豆徵歌弹往泪朱弦泛响发遥悲寒城又听秋砧发濩落愁看鬓已丝
【弘人曰雅极矣却带悲凉此中晩人调】
灯花和顾麟士
洞户佳人未掩帷寒灯一穗正垂垂无端乍喜腾烟出有待还嫌结蘂迟焰满银屏从自落光沈雪幌莫轻吹朝来听镜音书到挑尽寒灯迟所思
又作
兰膏剪罢复流妍也学春葩粲锦筵自萼自跗寜有蒂俄开俄谢几时鲜蘂连巧障寒檠炤煤细终汚彩凤笺最笑炧光垂欲尽扑蛾甘向火珠煎
送陈孝则还云间
水涨桃花鼔枻迟友情尤重是临岐泖峰雁字通乡梦吴苑鸎歌搅客思共展霞笺腾洛诵独携雪卷返山篱海东烟岛三春暮何处矶头理钓丝
【南草曰停匀婉蒨情味悠然是钱刘一派】
连理榆
白榆历历种天维影落人间竝干奇发籁韵舍弦律吕冲星光映匣雄雌【玉衡星散为榆】合欢灵卉原同性竝命仙禽许压枝青盖婆娑情不少劳生何事苦分离
放生池
佛日长悬曲沼头游鳞唼嚼苇花秋风吹细浪舒文藻月印寒沙起狎鸥悦性已寛吞饵厄忘机真失挺义愁白莲开处龙吟寂濠上于今有十洲
【安节曰四诗婉约清新无雕刻之痕有隽永之味】
次和侯漕台冬至日登金山
阳律初回览物华江天晴纳海门霞浮空草树迎驺唱跋浪鱼龙避劒花云气近随清梵出雁声遥送暝烟斜不须候吏催官烛自有寒星伴使车
友人过访
门对春塘乱柳花高轩枉驻已栖鸦?檐不碍疎帘入香印深移漏鼔挝漫道径荒锄栗里敢云玄草疏侯芭双瓶欲尽愁无奈金井桐隂月色斜
梅村先生过访
十年鱼素杳江湘欲采芙蓉远寄将忽访席门惊上客旋弹瑶瑟奏清商鲜羮白芼园菘滑软饭红炊野稻香感往莫论吴社事耆英今已半雕亡【时先生述吴社始末】
新月
清光潋潋到高楼旋漏松隂一点幽素女霓裳初镂扇广寒云幔正悬鈎近人恐着新华鬓缘物应怜半敝裘却笑去家才百里何劳飞镜搅深愁
【介白曰刻意标新晩唐诗之最工者】
襍兴
灞水桥边记别离琼枝百尺想光仪斑骓不返青丝鞚宝瑟空弹白紵词拂面晴花翻锦蝶薰衣香草浸华池那堪独坐销清昼强进玻瓈遣郁伊
送洪学博之任永定
地尽瓯闽岭万重犊辕惟有短檠从儒林祭酒推何胤汉史神君颂鲁恭吏牍拟将花管判讼堂闲对岫云封卧龙山外行春日应忆新宫五鬛松
遣兴二首【虞山作】
歌舞谁将纪梦华园林罨画每兴嗟卧麟尚认前朝塜起柳偏依处士家水带篆纹清不改山横眉妩翠交加檐花故忤愁人意时罥晴丝扑绦纱
清关棐几浄无尘薲叶苕花刺眼新避债那求银汞术防愁预买石橊春康成带草当青箑栗里巾车胜皂轮独抱遗经酬岁月吴差山下织帘人
【九临曰沈郁悲凉不使人一望知为学杜乃深于杜者也】
喜吴弘人闻夏归里兼怀汉槎
春生冻解负氷鱼喜尔南旋慰索居天与雪霜才渐老世寛罗网日初舒梅坡旧径邀莺友竹院新隂理蠧书亭伯那堪犹北滞朔风回首更愁予
登快风阁
万顷波烂一望收披襟顿豁古今愁绕廊树影连遥溆迎槛山光涌碧流夹浦云归渔市晩淞江雪满荻花秋凭栏不尽沧洲兴便欲蒲帆上钓舟
又作
杰阁崔嵬踞水隈长风疑送楚王台波澄玉镜窥鲛织月涌珠宫识蚌胎东海蜃楼当槛出西山霞绮照盃来凉生秪觉烟涛远欲赋慙无宋玉才
【茂伦曰前作情景清幽後作气象闳濶竝一时伟构】
寄徐昭法二首
一别精庐岁月徂比来曾有宿舂无身穷壑谷能逃忌隐托文章不厌孤春院繁英伤锦绣秋风落叶感菰蒲稻粱那得縻黄鹄莫怪长饥化白鳬【杜诗黄鹄高于五尺童化为白鳬似老翁】
山馆凄清五夜钟知君鈆椠兴难慵松龛火出书帷细草径烟封笔格浓可为问奇量酒户惟因读史发辞锋相思髣髴林梢月惆怅云峦隔万重
寄安节江枫庵
瓢笠萧然似退僧每携书卷寄三乘庵荒昼给伊蒲饭客散寒依丈室灯夹?疎林明野烧背村浅水出渔罾如余亦是只园侣欲遣尘劳愧未能
丙午除夕
卒岁无如此日难也须草草具辛盘衰容暗逐浮烟换薄态全从覆雨看乞食敢凭苍玉佩驻顔难觅紫金丹欲驱贫鬼愁无术且爆檐前竹数竿
丁未元旦
曙光犹带腊余寒三素云开卜履端梅吐玉鳞明浄榥柳含金缕曳朱栏年丰未若征徭减世泰先应网罟寛岁酒漫拈循故事低头却愧野人冠
【介白曰悲惋之音翻成赡丽当于许浑刘沧间求之】
无题四首
倦绣巡檐立景斜兰风旖旎透窗纱撩愁最是宜男草罥恨无如解语花云殢阳台残梦断月明湘浦远峰遮那堪离别人千里日见归鸦趂晩霞
夜合花开绮阁虚谁家陌上驻香车宝奁镜扫螺纹细银甲筝横雁翅舒可奈双栖梁紫燕生憎竝蒂沼红蕖鲛绡十幅空沾泪不见西来尺素书
一叶梧桐堕井干锦衾谁信此生单云绡雾縠氷肌重桂烬香筒玉簟寒凉宇月轮凄络纬绦河星采动阑干已知鸡卜浑难定独掩空闺听漏残
短梦初回玳瑁牀博山沈水懒添香重帏月沁寒先觉洞户霜侵夜渐长弹罢瑶琴凭写恨织成锦字寄谁将临糚不禁悲填臆嫁日罗襦在玉箱
【安节曰情辞相傅不失唐音一味雕绘便入俗笔】
挽沈治佐
童孺交游尽此辰寝门弹泪欲沾巾几时撤瑟音无讣隔岁披帷迹遂陈书帙蠧乾蒿里月笔牀尘锁夜台春修文同调知多少好谱新辞奏玉宸【治佐工小令】
垂虹亭过徐太史公肃舟中
鲁望祠前系桂舟逢迎半是素心俦白鸥对舞枫江暮红叶初飞荻?秋卷幔汀洲延远眺移桡烟雨入冥搜金华羡尔骞腾早应念泥涂雪满头
寄陆孝山太守
露冕风清海峤秋一时文采动炎州丹梯峡寺皈初地画鷁珠江咏胜游挟策未知千石贵放衙惟对万峯稠曲江祠屋今何处好荐苹花驻碧油
【介白曰结语妙有风味】
过斜港严氏隐居
四湖天外碧涛虚林樾重重覆古庐园似子山桐露润径同栗里菊篱疎花间满引东臯酿石畔闲看汜胜书我亦有怀栖十亩此身无计谢烦挐
天香阁小饮
文桂千层散晩芳小楼开眺促飞觞香铺甲煎从风远色烂金绳带露凉仙子似移天竺种月娥疑捧帝台浆拍浮正值雕胡美只此芗林是醉乡
【无殊曰格调俊整五六用事妙在使人不觉】
蜡梅
庾林先试鞠衣装雅称佳人画额粧蒸栗色同偏耐冻旃檀香亚独凌霜流黄机上光零乱金雀钗头佩恰当最爱冷芳凝小院不随春色点含章
红梅
氷雪肌肤本絶尘胭脂淡抹倍宜人晓霞晕着春风面红玉娇添半醉身逞艶故将朱点素憎寒须藉锦成?渔郎若解东皇意悔向桃源更问津
玉兰
一树瑶光裹雪痕根移上苑玉温黁【门】迎风乍拭何郎粉裛露新回素女魂缟袖扬【去】空春晼晩玉箫吹梦月黄昏香林寂寂疑无夜姑射山头许共论
西府海棠
韵姿旖旎占春残仙种西来覆井干萼吐娇红饶早艳葩舒淡冶怯余寒玉环小睡肌全腻飞燕回风脸半丹赢得小亭遮丽色凭阑直作锦城看
紫芍药
紫艳翻堦殿衆芳洛阳魏后更凝粧熏衣欲染胭脂色照盏交融琥珀光瓣剪绦霞风正暖香笼锦幔日初黄丽华直得倾城国笑酹花神酒一觞
玫瑰
焰发丹跗与绦房花林难竝此芬芳擎来色夺红绫餤齅去香流百蕴汤揷髻麝熏勾谢女佩囊霞烂惜檀郎残膏剩馥休相弃汁滓犹堪擅食方
茉莉
素馥纎纎海外芳千金携得越来装星离不异敷琼屑露摘俄看满玉筐新浴搔头宜赠佩夕凉欹枕暗生香也知花意迎人意故韫瑶华待晩糚
菊花
篱间金蘂漫纵横莫讶精神太瘦生种贵延年堪送老人能载酒可同倾甘馨露下含芳淡疎放灯前取影清【杜诗菊蘂凄疎放】陶径不须愁落瓣灵均原自解餐英
【孝章曰咏物诗不切则泛太切则黏离即之间情景傅合旖旎香艶齿颊流芬诸作已擅其胜】寄计甫草二首
竹西歌吹近如何犹忆当年醉绮罗见说物华仍盛丽岂无陈迹感婆娑芜城蔓草愁中度隋苑荒烟乱後多知尔赋才明远敌江邮先寄慰渔蓑
别君残腊又春华烟月扬州自昔夸玉蘂观前花乱发茱茰湾下鼔频挝因人暂可趋公府览古应深吊帝家【义山诗欲取芜城作帝家】更喜逢迎多胜侣文楼会咏烂如霞檗庵和尚驻锡邑之大悲庵敬呈二律
萧然瓶鉢寄荒城三十年来颂政清花雨徧沾吴泽国法筵仍坐鲁诸生云窥丈室天香细月印寒林积水明浪说禅宗多老宿衲衣将相有谁争
法幢随指素缁迎野外茆庵即化城噩梦醒来销五浊晨钟悟後得三生氷霜到老天难问风雨空山道始成觉路津梁知不远独惭潦倒俗尘婴
【介白曰清沁絶尘纯是禅悟】
和安节南村诗二首
年来无地寄渔竿茆屋南村自可安竹外看山常晓栉花边隐几独危冠禅心不待晨钟悟世味真同木槿观?舍若容吾伴侣梧风蕉雨足盘桓
便赋鹪鹩托此身心闲何处少松筠林开水府氷绡净座引岚光翠髻匀屋角迎阳瓜种美篱门过雨药苖新萧条只忆徐高士词翰时亲即比隣
严园作
松篁不厌屡经过香雾氤氲此地多满径緑隂遮笔格半帘红雨落庭莎花如垂手倾城笑鸟解临轩宛转歌便欲薰然解襟带相看不饮奈愁何
寄题张虞山草堂
石板桥西一草堂淮流遶槛即沧浪云霞晓色连书幌水木清晖泛隐囊奕罢岚光方献笑吟成竹影欲浮凉射阳只隔垂虹月乘兴应须溯渺茫
送严颢亭都谏
月卿人望一时稀入对先还旧琐闱九五方须调玉烛湖山岂得恋烟霏衣薰戊夜趋晨漏佩响丁东傍太微为属封章频上殿哀鸿今日满江畿【时频年水旱】
读梅村永和宫词有感作
永和妃子承恩最锦瑟银筝亦暂娱翻幸未秋辞玉簟得从衰草奉珠襦【思陵烈崩李贼自成藳葬之於贵妃茔旁】松楸露冷兰丛断环佩声凄月影孤莫道宸游泥【去】歌舞椒宫从未卷龙须
【黄心甫曰老杜未闻夏殷衰中自诛褒妲昔人以为格意俱高迥出乐天梦得之上余於此诗亦云】生日自嘲
生计惟凭一钓车浮名真笑槿朝华逢人欲下头三拜【用方干事】得韵难成手八义【用温庭筠事】镜卖青铜长废镊书残敝箧半侵蜗一生编纂曾何用只博他年覆瓮賖
送棐民弟司训清河
秋风五两【去】片帆轻千里江枫引客程愧我藜牀难煮字多君绦幄好横经淮山地接书门近楚泽波来泗水清料得寒斋供苜蓿咿唔犹是老诸生
送友人北上
春风拂拂试征襦携手沙头醉玉壶骥足自应驰万里珠光今始照三都花高上苑红英发日射觚棱紫气孤京洛故人多得意莫言公叔老樵苏
虎丘散步
山光树影裹楼台谁问当时旧劫灰月幌清歌年少乐松隂细语丽人来香魂尚殢坟前草覇气长埋石上苔日到落棠催客去满江箫鼔正喧豗
【沈融谷曰三四清丽五六悲凉结语应起最有法】
寄毛大可
落叶萧森送短檠停云东望倍含情辞华尽揽稽山秀笔翠纷披簜竹英冥冥鱼龙秋作夜棼棼珉玉墨为兵何时对翦鸡窗烛诗苑凭君定品衡
赠周伯衡观察
公瑾声名海内驰行轩惟见锦囊随论诗细欲分宫徵爱士真如解渴饥故苑云霞吞彩笔新春花鸟候清巵杜陵千首能同读载酒还期共析疑
赠陈赓明
十年倾倒未通邮欲寄苹花隔远洲书着幽求惭土木名腾洛诵仰曹刘清流尽入平舆论佚简还从石户搜自笑越人顦顇甚何应得上鄂君舟
过华及堂酬晋贤次韵
君家兄弟气如虹比兴抽毫句竝工玉斚乍挥浮竹叶金徽徐引泛松风共看劒气连书屋不觉霜华上井桐醉後放谈弥滚滚浑忘今夕是衰翁
咏史
海録遗编手自披百年丁运欲何之铁函怨史文难灭钓瀬狂歌鬼亦悲匹马居庸符白雀双丸淮右整朱旗不知王戴诸山叟【王逢戴良辈】底事终身痛黍离
寄王太常烟客先生
盛代元臣奕世昌东田容与玩年芳天家鼎轴留耆旧海外神仙接溟茫漫许龙媒空马肆敢将鱼目混珠光【先生盛推余文为弇州後一人故云】还期伏胜传经日函丈追趋捧鹤觞
丙辰元旦
匡牀晏起自由身又见青阳转大钧梅蕊暖移阶面日椒花香破瓮头春畏闻羽檄喧南国【时闽中告警】愁说泉台半故人【眉生筇在确庵孝章甫草相继讣至】步健且乘晴昊出东风轻扬柳塘新
【徐季重曰风致纯近元白】
送海曙客越州兼呈许竹隐二守
西风吹上髩毛斑万壑十岩指顾间岂作阮瑜淹记室自同禽庆访名山云生禹穴疑珪璧月冷耶溪想佩环玄度若询垂钓客为言穷独老柴关
丁巳除夕有感作
雪髩惊心岁腊终辛勤蠧简策何功天为故国留羸老人笑名山饱厄穷守道任逢图鼎魅折躬甘作叩头虫寒宵拥褐难成寐坐待墙东晓色融
戊午元日
寒威偏剧野人家岁酒逡廵老倍嗟甲子瞥过同绦县衣冠藏弆尚元嘉药开旧裹扶衰病诗觅新笺待物华密霰隂云交罨户南枝何处访梅花
赠九临
白髪江南有几人多君被褐老松筠甘陵久挂清流籍洛社今推独行身读易亢龙常废卷诵诗离黍倍伤神庭花烂发知春在独倚楼中眺望新【张居独倚楼取杜诗行藏独倚楼为名】
酬张大行穉恭【张关中人】
平子文章擅石渠每于謦咳借光誉夏声夙仰三峰秀新句忻传五色书经术敢云希子政赋心还欲访相如仪刑咫尺悬情切肯许柴门候扫除
钱宫声过访留小饮
清才惊喜接应徐病起绳牀兴有余筐庋欲倾新解佩笠车追数旧相於尊衔落景林花笑烛剪深更夜月虚安得步兵三百斛泥君长醉遣居诸
送徐健庵宫谕服阕还朝
伟长才誉早嶙峋十载辞臣侍玉宸读礼素冠多论撰趋朝黄合绾丝纶离情旅馆银镫乱祖帐排江画鷁新旦晩回翔龙尾地可能忆及纬萧人
岁暮杂诗六首
献书未逹九重天泽鹭浮沉二十年章甫早知难适越蒯缑无分迥游燕羌山高士称同学【沈麟士隐吴羌山注释五经至八十不倦】江上渔翁许并船【江上渔翁见宋史隐逸传】若得姓名垂异代不知青简共谁编
旧物相随止角巾长贫耻作逐贫人抛书始识闲中趣习静稍安病里身绦雪驻年何处覔藜羹适口且全真余生万事都零落犹自朝朝礼玉宸
蕞残何事尚拳拳编缉偏教疾病纒敝榻有缘同寄茧清宵无梦到钧天勤看魄影依牕入倦听钟声向枕传鼎鼎百年虚岁月敢将述作比前贤【顾亭林魏叔子称余经学诸书可为先儒羽翼汪钝翁称余毛诗通义当与严氏诗缉并传故云】
褐衣晨拥坐檐端羽箑捐来未觉寒岁燠冬深稀肃杀民穷谷贱转艰难茶园税欲荒山渚【陆龟蒙有顾渚茶园】下潠租应恼上官【陶渊明获田下潠】药物裹残兼槖罄空庭徙倚百忧攅
知交海内一亭林避爵飘然太华隂久别芝顔成北客时贻帐秘胜南金【亭林极推余书传左钞为细校讹字以所着百余条惠贻增入】龙蛇厄至谁能赎山水人亡遂絶音书种後来可得继梦回枯眼涙霪霪
筋力全衰强自持鑪锤大冶任盈亏鼠肝虫臂原无着宝镜珠囊亦有涯花供胆瓶充饫目月来篱落玩搘颐耋嗟缶鼓心均累一卷南华是我师
愚庵小集卷五

[book_title]卷六
钦定四库全书
愚庵小集卷六
吴江朱鹤龄撰
五言絶句
宝华山房作
抱犊人偏聚惊弦意独伤不知幽磵草摇曳为谁芳
顾园
沾衣桃露湿拂面柳丝轻一径春光满谁来步履声
古院
苔径潮音寂松隂铎语空白云来窈窕常护梵王宫
过东湖故居
斯人不可作门巷老翁迷惟有绯桃色年年发故枝
即事二首
林静过蕉雨苔新破屐痕花间弄雏罢若个共黄昏名花催得句好鸟唤梳头习习兰风至清香满院浮
秋晩
树影动罗帏看云倚夕晖愁心如陨叶乱向短檐飞
遣兴
霜寒依架菊雨洗入檐松独坐莓苔石呼童斸野菘七言絶句
宿冯窦伯斋中
绕庐流水碧于蓝展簟烟光起夕岚永夜披衣翫萧索数声清磬响花龛
无题
蕙风兰气满氷肌斜抚朱弦落指迟却恨清商多苦调红棃花下谱新词
题蒹葭庵
荻?萧萧万里风接天波影和霜空数声清梵寒烟外应有鱼龙候晓钟
三江口【世传范蠡载西施处】
吴宫歌舞恼啼乌国破轻舠去五湖气尽甬东争一饭【一饭见国语】不知遗恨浣纱无
【介白曰此意从无人道出】
题樵水画
嵌岩烟雨日霏微万壑奔涛溅裌衣若向此中成小筑松花满径可忘饥
伤史弱翁
井迳隂风迸泪流遗书空散白云秋泉台莫更求知已执绋何人到寝丘
【无殊曰意絶可感不忍多读】
送孙无言归黄山二首
月观风亭有胜攀【无言久寓扬州】天都回首是家山丹枫夹?纷相笑游子归来鬓已斑
到处逢迎一蒯缑云山几点蓼花秋严滩百丈清泠水深照奚囊万种愁
送沈友圣之汉阳哭顾西巘二首
独凌氷雪上江船千里生刍涕泪边为报故知轻远道楚天风雨泣啼鹃
晴川楼外倚斜曛黄鹤千年杳不闻欲吊左徒何处是惟留一劒答徐君
咏古十首
息夫人
不言真媿未亡身却共匡牀擅下陈江汉芳兰双入梦何须默默绮罗春【传称生堵敖及成王犹未言】
西子
鸱夷载去辱吴娃辛苦陶朱作富家何似终身苎萝畔云鬟烟艇荡荷花
漂母
一饭千金未觉多功成汜水赏如何只因望报惭漂母锺室寃沈恨不磨
戚姬
楚舞悲歌涙满巾娥姁而主切酸辛【吕后字娥姁见史记】可怜三尺夷秦项身後难存一妇人
卓文君
眉黛轻描远翠侵恩情早定七弦琴如何白首犹移爱羞杀长门卖赋金
王昭君
一见华容杀画师君王真解重蛾眉汉恩空诉穹庐月冢草青青尽泪垂
緑珠
卫尉财雄意气麄祸枢端为买名姝河阳丽色知无数一死堪酬十斛珠
羊皇后
一奉鸾舆鼎祚迁金墉椒寝化朝烟只将司马供嗤笑博取戎王枕上怜【刘曜问后我何如司马家儿后对云云语见晋书】
萧皇后
归来塞北侍宫闱隋氏嫔嫱满目非灯大漫劳申讽谏内庭封事有徐妃
杨贵妃
华清方赐洗儿钱鼙鼔惊天未一年九马不西真妻【去】母【妻母用昭君事】御牀依旧拥婵娟
【无殊曰十诗皆有新出之旨每一首可化作一篇史论】
碧桃为倪天章作
碧桃点点五更风结子由来候落红莫问蘼芜山下去玉田只在画堂东
赠安石周翁八十四首
磻溪钓叟不知年容与支筇似散仙破絮蒙头无一事木鱼时响佛灯前
书赐先朝手自披清谈历历义熙时鹅溪肯始留真蹟不许人间道画师
阅尽繁华世几更长贫只茹旧藜羮虞山死後谁相问惟有禅灯记姓名
清关久已挂纶巾日对松筠茗饮新?饭登真原有诀【青精?饭方见登真隐诀】莫愁甑底欲生尘
龙舟曲二曲
喧喧黄?櫂头郎风涌涛翻万马强两岸画船齐卷幔不愁溅水湿红粧
沸天笳鼔竞吴水面游龙戏万条只恐海波飞欲立鲛人无处织轻绡
中秋蹋灯词三首
皛皛金波濯采鲜虬灯万点鬭婵娟嫦娥也似多情思下逐香尘看少年
九陌荧荧不夜天绦河光淡倍流妍道旁微有香风度知是妖姬堕翠钿
烟残蜡炬桂轮低归舄三更曲巷迷何处艳歌吹玉笛红楼缥缈碧梧西
【弘人曰此种风情不减昌谷】
中秋龙舟曲三首【有序】
中秋灯市仅见吾邑父老相传云始自万历中年近又有龙舟之戏每舟燃灯数十鼔乐幡麾毕具会于垂虹亭桥下往来舞櫂旋折如飞士女游观远近云集尤他邑所未有也次雪樵水先成诗余踵而有作以纪一时岁华之丽
火树银缸映月铺琉璢片片闪重湖光明直欲连鲛室惊吐骊龙颔下珠
虹亭云比幔亭多凌乱珠辉涌素波应共墖灯流照远明朝渔网笑空过【俗说墖上燃灯明日网捕皆无获】
喧阗鼔吹绕长虹水马千盘皓魄中霜女素娥皆寂寞夜深应会水晶宫
锺星归自三衢
青霞福地似蓬莱一线天低首重回到日儿童迎?问可逢僊子看碁来
桂花月下读季廸眉庵诸家诗
天葩飞堕广寒宫片片清香引碧空髣髴衆僊弹法曲紫箫吹歇月朦胧
题孔廉石遗像【孔有还金事余为作传】
让水亷川许结邻不贪真可识金银于今满路南塘客对尔须眉忆古人
【孝章曰或疑南塘语太露然杜诗已有衣冠兼盗贼之句】
题介白画
金碧参差古木中晓峦尽作髻螺容何人为蜡穿云屐踏破苍藤几万重
入山
石澑松风听不穷茆堂寂历晓烟空丹梯百道飞霜叶疑有灵枫化老翁
和李梅公司马秦淮合欢诗为泰和萧孟昉作四首
秦淮潋灔月偏明僊子霓裳降玉京十二阑干花婀娜云鬟簇拥看倾城
蝉鬓轻匀軃翠翘新粧淡冶画难描罗衣须称腰支小为翦冰蚕六幅绡
合欢云锦烂花蹊月扇银镫队队齐今日兰房佳气满催晨不用汝南鸡
凤舞鸾歌乐未央将雏一曲遶虹梁玉盘檠出僊家果先剖橊房摘子尝
宗定九惠贻深柳堂集奉寄三首
十里垂杨映暮霞东原满眼旧繁华关情最是灵和柳留得丝丝处士家
萤苑鸡台胜蹟遐卧游常泛曲江槎非君笔底千重锦那敌岗头万树花
青阳烟景媚林庐满院轻红点素书遥想少文花下坐隐囊棐几玩濠鱼
无题
侵帘紫燕原交翼戏水红鸳每竝头可奈锦帏人去後春风无语荡银鈎
哭筇在三首
阳九衔哀不计年称诗长废蓼莪篇一身瓢鉢寒山寺茹蓼吞声仗佛怜
西磵心交四纪深春来分手更沈吟岂知一别俄长夜骚赋同谁论古今
丛菊香残桂叶凋旅魂何处寄飘萧长留一掬西台泪洒向寒江涌暮潮
赠邻叟
棐几绳牀白?巾蕊珠诵後咽元津勤勤过尔非无意曾见昇平五十春
题袁重其负母看花图和杜于皇韵
负母阶前乐事真葵橊色映北堂新世间不少看花客花下谁将白发人
再题
负劒寜忘辟咡时花间答效也嫌迟从今不用扶藤杖自有儿身代杖支
哭甫草三首同钝翁作
巫阳难问路遥遥每为斯人恨不销箱箧仅遗文百首功名特限烛三条【唐时举子入试南宫给三条烛】
才命由来两折磨怪君末疾是沈痾曹涂李志憎偏夀愦愦天公可奈何
书斋空锁旧籖题竹径烟荒草色齐?鴠不知人已化五更犹与尽情啼
【汪季青曰情辞凄帵欲絶】
题?人小像
林下松风岸角巾岚光时照板扉新回头笑问乘烟客今是沧桑几劫尘
姑苏杨柳枝词四首和钝翁
万缕黄金着柳条阖闾城外逞妖娆临风不解兴亡恨犹认娃宫舞折腰
嫋嫋通津拂酒旗山塘十里緑隂齐人情比似秋云薄谁折长条绾别离【一作十里红亭嫋嫋春任他轻拂陌头尘如今世路轻离别谁倩长条绾去人】
百尺扶苏翠影孤风流自赏古城隅不须移向灵和殿好种天边近白榆
暖风吹浪细成文天半飞绵?白云莫入深闺搅思妇恐添泪点湿红帬
赠李侍御灌溪先生二首
柱史仙根发旧枝中朝冠冕更先谁法王晨盥勤朝礼犹似朱衣待漏时
玉镜珠囊拜五云佛香熏染散灵文【先生近有迩禅初刻】春来愁听高枝鸟恐有蒲卑是旧君【杜宇一名蒲卑见华阳国志】
送棐民弟移官望江二首
落日西看趂估船白头分手倍凄然可堪十载谈经客仍向荒江拥敝氊
皖山烟景啸堪舒日日江鱼芼笋蔬斋阁首回吟望久应怜多病老相如
送徐果亭太史还朝三首
弟晜先後武承明又见锋车上驿程争羡凤巢琪树稳三珠光满罩瑶京
班庐原傍马鞍阿回首松筠恋惜多自是衮衣催补绣山灵无事恼鸣珂
赐书每许借桓生初月楼头对举觥欲别龙锺频怅望关山计日想行旌
愚庵小集卷六

[book_title]卷七
[集部,别集类,清代,愚庵小集
钦定四库全书
愚庵小集卷七
吴江朱鹤龄撰
序一
毛诗通义序
诗之为道以依永而宣苑结以微辞而托讽谕此非可以章句训诂求也章句训诂之不足以言诗为性情不存焉然而古人专家之学代有师承又非可凿空而为之说汉唐以来诗家悉宗小序郑夹漈始着辨妄朱紫阳从之掊击不遗余力集传行而诗序几与赵宾之易张霸之书同废虽然乌可废也古人之书卷末多系以序孔安国迁古文书序於各篇之首王弼迁易彖象爻辞于各卦之中毛公取诗序移置诗首亦犹是也序之出于孔子子夏出于国史与出于毛公卫宏虽无可考然自成周至春秋数百年间陈之太师肄之乐工教之国子其说必有所自来大约首句为诗根柢以下则推而衍之推衍者间出于汉儒首句则最古不易观于六亡诗之序止系以一言则後序多汉儒所益明矣观于毛公之传宛丘不同于序说则首句非毛公所为亦明矣序之文既最古毛传复称简略无所发明郑康成以三礼之学笺诗或牵经以配序或泥序以传经或赘词曲说以增乎经与序所未有支离胶固举诗人言前之指言外之意而尽汨乱之孔仲逹疏义又依回两家无以辨其得失则夫紫阳集传之出大扫蒙翳而与以廓清此亦势有必至也虽然毛郑可黜而序不可黜黜序则无以为说诗之根柢不得不循文揣义断以臆解较之汉唐诸儒虽明简近情而诗人之微文奥旨已不可复识此何异写生者取云孙之謦咳形容而追貌其祖先之面目又何异听讼者去当时之契劵证验而冥决以後代之爰书求其不爽必无幸矣吾所谓凿空之说不可以言诗者此也虽然序果一一可信乎曰国风三颂舍序其无诗矣惟是楚茨信南山至采菽隰桑诸诗皆正雅也而序以为刺幽卫武之抑幽王世诗也而序以为刺厉凡若此类实难免于学者之疑吾以谓有不足疑者孔子时去周公将五百年太史掌记未亡蒙瞍律吕未失贤人君子弦诵未絶也雅颂犹残阙失次反鲁始克正之况经战国之云扰秦政之燔灭楚汉之龙战虎鬬能保无简编之淆乱者哉书藏鲁壁犹亡佚居半三百篇特存于小儒曲学占毕讽诵之流传何独能一无讹舛孔删如故哉吾则以楚茨诸篇定属错简序已非当时之旧此又深有赖于紫阳之是正者也语云冢尺虽断可定锺律序为诗之冢尺也尚矣一汨于康成之胶滞再汨於紫阳之斥排将圣人所谓主文谲谏厚人伦美教化以至於动天地感鬼神者其终晦昧湮没而不可求已乎余不敏窃主古义而参诸家于序之不可易而可信者为疏明之其抵牾不可信者则详辨之要以审定可否综核异同使积蔽羣疑涣若氷释庶通经之一助云尔抑观东莱诗记所载朱氏云云皆奉古序为金科黄东发引晦庵新说亦多从序然则废序言诗特过信夹漈之故初非紫阳本指乎吾不敢以紫阳之诗有殊于孔氏之诗又不敢以孔氏之诗而格夫紫阳之诗也故参伍羣说以折其衷焉世之学者其毋以余为输攻紫阳斯可矣
【姚文初曰小序亦有难通处吕成公尊信太过朱子所以辞而辟之必如长孺之论方为无弊】禹贡长笺序
神禹功高百王维夫子之称之者曰尽力乎沟洫而子舆氏则云莫不善于贡夫所云不善者必其後世子孙奉行之失所云尽力沟洫则任土作贡是也考禹制贡之法兼行井牧实可治千万世而无弊今夫天下之大患孰有过于漕渠咀咽闾殚为河疏濬塞但成空谈者乎又孰有过于中原土旷弥望蒿莱竭东南一隅以养西北者乎又孰有过于小民骨折髓枯梯航万里而司农辄告匮者乎又孰有过于赋役无准吏缘为奸额日广而蠧日丛者乎凡此皆禹经画所及一一深忧熟计於千载之上者也今观禹贡一书甸服有粟米之输则贡篚不及也八州之赋止以供五服诸侯之租税而天子不烦挽漕也土贡虽及八州五服诸侯即以所赋易之民不滋扰也甸法通於天下军政藏焉养兵无丝粒费也灌漑广而树艺勤高者雍梁卑者扬兖不闻土满人满之患也举後世之曰积贮曰屯营曰进奉曰和买曰劝借曰封桩曰琼林大盈之类圣人无不以身为之救而以法为之维呜呼此禹之所以功高百王者乎或者谓洚洞既平九州繁阜即宾贡玉食惟王不会亦何害焉是不然禹盖以一人劳天下非以天下奉一人者也荆扬财赋擅天下大半夫岂不逆知而其着之书曰土涂泥也田下下也土贡必谨志所产迁其地而弗为良也九等之赋有错出以寛之不罄地之毛也使後之人读之而喟然曰以彼其躬平洚洞如此利尽九州如此犹且恐恐然嗛嗛然甘监门臣虏之养而不恤者何为也庶几宾贡玉食不至为徵山赋海者之所藉口乎此吾所谓後世末流之弊无不以身救之而以法维之者也或者又谓尧之为君也茅茨土簋敝履鹿裘朴略焉而已及至禹而海错橘柚有贡金银有贡珠玑玉石有贡不几为汉唐之诛酎金递荔支者觞滥乎是又不然夫风会日趋于奢而过损必激为汰宋孝武见高祖牀头土障壁上葛灯笼麻绳拂笑曰田舍翁得此亦过矣後世人主安知不笑茅茨土簋敝履鹿裘为陶唐一田舍翁哉是故雕玑玩好吾不禁人主之所欲而但着为则焉使之不责有於所无不悉索以为富如是已尔若夫世变日新无艺之征叠加而未已斯固圣人之所深忧熟计而无可如何者也非其法之止可治一时不可以治千万世也古今诸儒注此篇者不下二十家互有异同舛错不少余甲申岁读书金陵瓦官寺窃网罗诸说会稡一编谓厥赋贞当是下下之转东迤北会于滙当是为滙之讹间以质之闽漳何玄子先生先生跃然印可时先生方着春秋比事属词未及尚书遂命余卒成之藏庋敝箧已踰二纪顷乘暇日重加厘订赋税河渠自神禹至今三千余年之利害得失约略如指掌以至山川都会地理水利之属凡经文所有者无不博考而详辨焉斯固经国之先资救时之良砭也百世而下苟能师神禹之意而用之斯民其有瘳乎
尚书埤传序
六经之学非训诂不明然有训诂不能无异同有异同不能无踳駮他经皆然尚书为甚盖尚书者帝王之心法治法所总而萃也後世大典章大政事儒者朝堂集议多引尚书之文为断据义解一讹贻害非尠如误解用牲于郊牛二而世遂有主合祭天地及南郊北郊之说者矣误解九族与罪人以族遂有旁及母族妻族而坐之者矣误解桐宫居忧复子明辟而世遂以放君负扆真为伊周之事矣误解金作赎刑始以黄金易黄铁矣误解臣妾逋逃始以妇女从军矣误以洪范五行牵合庶徵福极而介甫反之遂谓天变不足畏矣误以弗辟为致辟居东为东征而公孙硕肤之美不白矣误解弱水在条支崑仑即河源及书序成王伐东夷而汉武之穷兵西北隋唐之越海征辽东皆不足戒矣嗟乎传书岂易言哉百篇之文火于秦残于汉马融郑玄王肃之徒开辟草昧甚为简略古文孔传晩出书义稍显孔頴逹为之疏虽正二刘之失未惬学者之心求其条贯羣言阐明奥指信无逾於仲默集传者但其意主於拨弃注疏故名物制度之属不能无讹笔力视紫阳易诗二传亦多不逮识者不能无憾焉考明初令甲本宗注疏蔡传附之後又以蔡传未精命儒臣刘三吾等博采诸说参互考订名书传会选颁诸学宫其後大全行而此书遂废又其後制科专取蔡氏而大全亦庋高阁白首穷经仍讹踵陋读禹贡者河渠迁改眩若追风陈洪范者九数相乘迷如辨雾此以攻经生章句犹隔重山况望其酌古准今坐而论作而行卓然称有用之儒哉余窃用愍叹此埤传之所由作也记曰疏通知远而不诬书教也夫推之时务而有宜有不宜不可谓通试之异代而或验或不验不可谓远列朝经筵进讲必首及尚书诚以三五以来崇功广业咸出其中非徒古史记言记事之体余之辑是书也主诂义而兼及史家胪羣疑而断以臆说务求为通今适用之学庶几孔堂之金石丝竹不尽至于销沈磨灭云尔若以仲默之书羣然尸祝不应辄有异辞则余且挢舌而退夫仲默作传已不尽同紫阳之说何独疑于生仲默之後者哉
校定水经注笺序
隋书经籍志有两水经一本三卷郭璞注一本四十卷郦善长注善长即道元也水经撰人则不着其姓名唐杜佑作通典时尚见两书言郭璞疎略於郦注无所言撰人槩未之考也旧唐书始云郭璞作宋崇文总目亦不言撰者为谁但云郦注四十卷亡其五然未知两注之一存一亡已见於斯时否也新唐书乃谓桑钦作水经一云郭璞作今人言桑钦者本此崇文总目作於宋景佑与新书志同时不知新志何所据以为说也说者疑桑钦为东汉顺帝以後人以经有彘县之文也然经云江水迳永安宫南永安宫昭烈托孤孔明处又云江水迳诸葛亮垒图南得非三国间人所为也不寜惟是其言北县名多曹氏置南县名多孙氏置金源宇文氏以为经传相淆经传既淆则作经作注之人不可分也此皆欧阳玄之所致疑也以愚核之西汉儒林传载涂恽授河南桑钦君长尚书晁氏云钦成帝时人使古有两桑钦则可审为成帝时桑钦则艺文志不应不载其书又所举水道地名不应多属东汉以後也郦道元注每引桑钦之说皆与水经不同又不应一人之言彼此自相违戾也及考道元所引自云桑钦地理志而不及水经则知钦所撰者乃地理志尔後人因其书失传遂误以为水经此新书志之失考也郭璞之注杜佑讥其疎略必非无此书五代干戈抢攘遂已逸之今道元注载郭景纯云云殆即彼注中语而或以为郭璞作水经此又旧书志之失考也或者又疑桑钦作之於前郭璞附益之於後他书或有後人增入此则不然也金礼部郎中蔡正父作补正水经三卷元苏天爵梓行其书欧阳玄为之序据云正父因宇文氏之言而感发一正蜀板迁就之失于赵代间水特详江自寻阳以北吴松以东又能使道元无遗憾惜乎此书之不见于今也虽然水经既无古本可据与注不免相淆正父以数百年後之闻见而补正之窃恐欲正其淆而淆愈甚也余谓此书不可读者不惟经传相淆尤恨阙文与错简往往而是今郦注虽仍四十卷已非原本之旧太平御览引水经注语多今本所无则所亡五卷诚无从得而考补矣若其彼此之互移前後之倒置苟覃思博览之士循文绎义犹可得而厘订之也先朝万历中王孙朱郁仪与谢耳伯笺校此书主以宋本参以吴歙二本更其错襍者得十之三四至於河水与大河故渎张甲屯氏诸河及漯水沔水江水之类尚未能考定识者憾焉余以暇日重加鈎索其中汨乱混淆者据古今地理一一取而割正之於是断者得连离者得合顚倒者得次第庶几读者不至聱牙棘口辍卷而叹虽小小讹脱时复有之然於此书大体无伤也至於水经撰人不知为谁斯固当从阙疑之例姑置弗辨可也
【陆翼王曰宋潜溪尝有辨此文条析更为精细真读书人心眼】
辑注杜工部集序
客有谯於余曰子何易言注杜也书破万卷涂行万里乃许读杜子足不踰丘里目不出兎园日取诗史而排纂之穿穴之冀以自鸣于世吾恐觚棱刓而揶揄者随其後也余曰是固然已抑子之所言者学也子美之诗非徒学也夫诗以传声节奏成焉声以命气底滞通焉气以发志思理函焉体变极焉故曰诗言志志者性情之统会也性情正矣然後因质以纬思役才以适分随感以赴节虽有时悲愁愤激怨诽刺讥仍不戾温厚和平之旨不然则靡丽而失之淫流漓而失之宕雕镂而失之璅繁音促节而失之噍杀缀辞逾工离本逾远矣子美之诗惟得性情之至正而出之故其发於君父友朋家人妇子之际者莫不有敦笃伦理纒绵菀结之意极之履荆棘漂江湖困顿顚蹶而拳拳忠爱不少衰自古诗人变不失贞穷不陨节未有如子美者非徒学为之其性情为之也子美没已千年而其精诚之照古今殷金石者时与天地之噫气山水之清音嶒响答于溟涬澒洞太虚寥廓之间学者诚能澄心?虑正已之性情以求遇子美之性情则崆峒仙仗之思茂陵玉盌之感与夫杖藜丹壑倚棹荒江之态犹可俨然晤其生面而揖之同堂不必以一二隐语僻事耳目所不接者为疑也且子亦知诗有可解有不可解乎指事陈情意含风喻此可解者也托物假象兴会适然此不可解者也不可解而强解之日星动成比拟草木亦涉瑕疵譬之图罔象而刻空虚也可解而不善解之前後贸时浅深乖分欣忭之语反作诽讥忠剀之词几隣怼怨譬诸玉题珉而乌转舄也二者之失注家多有兼之伪撰假托疑误後人瞽说支离袭沿日久万丈光焰化作百重云雾矣今为剪其繁芜正其谬乱疏其晦塞谘诹博闻网罗秘卷斯亦古人实事求是之指学者所当津逮其中也余虽固陋何敢多让焉客曰子言诚辨然当代钜公有先之者矣子之书无乃以爝火附太阳余曰材有区分见有畛域以求其是则一也今夫视日者登中天之台则千里廓然闚之于曲牖所见不过寻丈光之大小诚有间然不可谓曲牖之光非日也贤者识其大不贤识其小总以求遇子美之性情于字钩句索之外即说偶异同亦博考羣言折衷愚臆岂有所抵牾齮齕于其间哉客退遂譔次其语以书之卷端
战国策钞序
嗟乎吾读短长之书然後信子舆氏之以仁义说齐梁为深切事情而不可易也夫战国之亡以策士策士之亡战国则以利也王泽既遥七雄云扰力侔势敌权谲相高於是仪秦轸衍代厉之徒竞起而投其隙朝从暮横阳施阴设其所命为策士者不过市魁盗侠之辈如鬬狗然交啗以利而已矣彼怀驵侩之心此挟倾危之术苟售诈谋虽裂身湛族而不顾其毒至於干戈相寻坑杀动以数十万计秦政之时民之仅存者无几矣夫锋莫銛於利而剑戟为下祸莫憯於利而参夷为轻方其抵掌华屋之下语穽心兵不过欲以遂其跃马疾驱黄金横带之乐而岂意其流毒之远一至此哉吾故曰七国之亡以策士策士之亡战国以利也然则其书何以不废曰是乌可废也春秋以後楚汉以初二百四十余年之行事备焉是史之流也史家兼载善恶以明是非且夫不尝茶蓼不知梁肉之足以饫口也不历氷霰不知阳和之足以悦肤也不深览言利之害亦岂信称先王陈仁义之效可以行千万世而无弊也哉况乎其文之雄深陗健龙门史传多取裁焉一时人物如仲连之高蹈乐毅之笃忠邹忌王斗触讋之进说皆有当於儒者之正谊乌可以其出於战国而不道哉是书虽经南丰校勘舛误犹多鲍彪复紊乱其章次剡川姚宏会稡诸家而是正之最称善本惜近世不可复暏先朝张叔大陆子渊两先生尝为之评解芟繁纂要划然中棨其於史汉行文之法备有发明吾友茂伦珍秘多年今为锓版而行之亦两先生之功臣也已
新编李义山文集序
义山老於幕僚故其集章奏启牒居多通考载樊南甲集二十卷乙集二十卷又杂文八卷今都散佚不存所传者仅诗集三卷耳余笺注其诗检閲文苑英华唐文粹御览玉海诸部蒐缉义山文凡得表书启笺檄序说论赋祭文墓碑等作共若干首厘为五卷又以新旧唐书考证时事略为诠释而因题其首曰四六之名不知何昉义山云四六者六博格五四数六甲之取也未足矜然则此本非文章家所重而六朝以来特尚之斯古文所由日下耶厥体繁於齐梁至庾子山而纎丽极矣唐初四杰以及燕许诸公踵事增华号称絶盛其体裁闳博音响琳琅较过前人而清新儁拔则微有间焉子美诗云庾信文章老更成凌云华意势纵横又云王杨卢骆当时体轻薄为文哂未休虽不置轩轾其间然文章流别亦略可睹矣义山四六其源出于子山故章摛造次之华句挟惊人之艳以磔裂为工以纎妍为态迄于宋初杨刘刀笔犹沿习其制诚厥体中之旃檀薝卜也已若夫雪皇太子书谕刘稹檄则侃论正辞有风情张曰霜气横秋之槩及读辞张懿仙一启又见其悟通禅悦所得於知玄本师之教深矣此岂区区妃青俪白镂月裁云者所能及而唐史称其文第以繁缛恢谲目之岂得为知言哉余尝观晩唐人文章如李甘沈亚之陆龟蒙司空图数子最为卓荦瑰玮而世罕睹其集欲从文苑诸书中摘钞出之以备一家之作特病嬾未暇姑以此集为乘韦之先云
阳明要书序
宋儒理学莫粹于濓溪明道一再传而为考亭象山象山直探原本注脚六经考亭博极散殊穷研着述吴幼清以为一主尊德性一主道学问二家各尊所闻行所知持论多龃龉不合至无极太极之辨象山掊击再三考亭亦无以难也後世儒者多右朱而左陆遂疑象山为禅不知圣贤之学皆心学也文章之盛所以明此心节义之严所以持此心事功之大且久所以验此心心惟无一有故能无不有无一有者心之无待而神无不有者心之随感而现孟子曰仁人心也学问之道无他求其放心而已矣此千古学论凖的而何疑于象山哉夫禅之与吾儒异者其始离动求静其既欲以静摄动惟岐体用而二之也岐体於用故专守其空寂岐用于体故旁出为神通若象山之学则皆本明道静亦定动亦定无内外无将迎之说虽功施未究于天下而立言垂教务使学者返求之心其言曰心之神明是为圣此固孟氏之嫡传宗子也後三百余年而阳明先生出焉以致良知为宗大阐心学困踣蛮徼而此心愈明驱驰军旅而此心愈定骤膺艰大更历谤疑而此心愈不动自来有用道学无踰先生者盖其学即象山之所以学其教即象山之所以教而已矣世之以禅疑先生者特因其扫除闻见往往弹射考亭吾谓此非真弹射也俗学崇奉考亭太过遂至溺惑於语言文句之间举其曰主敬曰穷理曰豁然贯通之精义尽汨没无余先生出而洒然正救之其弹射所加正羽翼之深意而世顾以疑象山者疑先生然则孟氏所云求放心不学虑者其亦将为竺乾之导师梵夹之賸语矣乎先生高弟子为钱绪山王龙溪龙溪放谈玄渺其流弊至为顔山农何心隐之徒绪山恪守师说今全书其所手定也顾名目纷纠义例杂出其驳而未纯者不免间有几亭陈先生自未第时已覃精理学取先生之书剪截而刋定之宣其义藴一其指归大廷尉叶公刻之广中於是先生之宗旨始粲然大明於天下呜呼心学之不讲久矣学者诚取此书而沈研省发去其词章之俗尚与功利之蒙情以求所谓此心此理者何在则文章也节义也事功也特太虚中之穅秕尘垢耳百世而下有欲因阳明以知象山因象山以知濓洛因濓洛以知孔孟者其能不奉是书为泛海之斗杓入河之碣石也哉是为序
【甫草曰自唐以前止有儒林列传宋史始分儒林道学近人邓元锡又分薛文清辈为道学阳明为心学不知心学之外无道学也此文方见得儒家正传】
读左日钞序
春秋三传竝立公谷乃经师之学左氏独详於史事盖古者史世其官左氏必世为鲁史如晋之董狐齐之南史楚之倚相能尊信圣经而为之作传广求列国诸史乘管仲晏婴子产叔向诸名卿佐之行事无不详以及卜筮梦占小说杂家之言无不采大事策书小事简牍闳稽逖览综贯秩然故其文章最为典则华瞻而後之儒者或病其诬或病其浮夸或病其立论多违理伤教则何也夫子感获麟而作春秋去梦楹不三载其指趣未及显以示人左氏之游圣门也晩又未必与游夏之徒上下其议论则其踳駮而不醇者固宜有之且左氏所称书不书先书故书之类皆本之旧典为史家成法圣经则不可以史法拘或事同而义异或事异而义同夫子盖有特笔存焉自不修春秋既亡不知何者为笔何者为削各信胸臆穿凿繁兴至於绍兴之讲进面说之殽杂极矣虽然笔削所据惟事与文左氏即间有舛讹而胪陈二百四十二年史事则十得八九杜元凯推挍经传亦极精详学者诚淹通此书研究事情因以推求书法一切刻深碎琐之见勿横据於胸中而以义理折衷之安在笔削之精意不可寻绎而得乎今左氏之书家传户习特其笔法简古文之艰涩者义之隐伏者往往费人推索元凯注既多未备而孔仲逹疏复卷帙繁重学士家罕闚其书东山赵子常特申不书之旨辑为补注多与经义相证发余珍秘有年复广演而博通之疏瀹幽滞辨正譌舛自孔疏而下弋获於刘原父吕东莱陈止斋王伯厚陆贞山邵国贤傅士凯者居多又取春秋人物引绳墨而论断之使学者知古今人材之盛莫过於春秋兵法之精亦莫过於春秋应变出奇益人神智读史者当有取焉至於左氏全文明晓易见者则槪不之及自愧謏陋此不过备遗忘资讨论而已若欲从事圣经成一家之学必如黄楚望所云先以经证经次引他经证又次以经证传又次以传证经展转相证更复出入羣书此非余力所能任也姑存其说以俟世之述作君子
左氏春秋集说序
记曰属辞比事而不乱深於春秋者也今之说春秋何其乱与则凡例之说为之也自左氏立例公谷二氏又有例啖赵以下亦皆有例言人人殊学者将安所适从如称爵者褒也而会盂何以书楚子则非尽褒也称人者贬也或将卑师少也而僖公之前何以君大夫将皆称人则非尽贬与将卑师少也称字者贵之也而邾仪父许叔萧叔有何可贵乎杀大夫称名者罪之也而陈泄冶蔡公子爕有何可罪乎诸侯失国名而夔子莱子不名灭同姓名而楚灭夔齐灭莱不名则其说穷矣不书公子为削其属也而弑君如楚商臣齐商人反称公子则其说又穷矣卿卒必记日月公至必告於庙益师不日薄之也而成公以後皆书日桓会不致安之也而公行大半不书至则其说又穷矣不得已有变例之说夫所贵乎例者正取其一成而不可易若前後游移彼此乖忤何以示万世之绳准呜呼夫子作春秋上明天道下正人事变化从心安得有例例特史家之说耳自隐桓至定哀二百四十二年间载笔者既非一人则或详或略不免异辞所见所闻难於一槪就史法言之尚无一成之例而乃欲执後人之例以按经又欲屈圣人之经以从例其可乎哉然则如之何亦曰求之春秋之所以作而已矣夫子曰吾志在春秋又曰其义则丘窃取之何谓志尊天子内中国讨乱臣贼子尊王贱霸是也何谓义善者吾进之予之恶者吾退之夺之彼善此者吾犹进之予之纯乎恶者吾亟退之夺之是也志以义明义以时立春秋之始诸侯骤强则绌诸侯以扶天子春秋之中大夫专政则绌大夫以扶诸侯春秋之季陪臣乱国则又绌陪臣以扶大夫而前之治楚後之治吴越往往示其意於奬桓文爱宗国爵齐晋宋卫诸君之中若此者凡以尊天子也明王道也一笔一削盖皆随世变而为之权世变异则书法亦异而岂有变例正例之可求哉後之说者乃曰圣人有贬无褒或又曰圣人初无褒贬夫有贬无褒则春秋为司空城旦之书圣人宅心不应如是刻核若无褒无贬则全録旧史是非不明何以有知我罪我之言而能使乱臣贼子惧耶吾故专以圣人之志与义为断不能得乎圣人之志与义则随事生说辨愈繁而不可立教能得乎圣人之志与义则凡例诸说何尝不可与圣经之微文奥旨相为发明而近世儒者着论乃欲尽举诸例而废之其亦固而不可通也已余为此书主以左氏传取杜注孔疏及公谷啖赵数十家之论聚而观之参互权衡藁凡数易疢疾寒暑腕不停书虽未知於圣人之志与义若何而古今诸儒支离胶固之说刋剟无余少以资学者经术经世之助庶几於属辞比事而不乱之旨或有当云【附録左氏春秋集说凡例左氏传经在公羊谷梁之先故经文专据左而以公】
【谷参焉传文不能全载今节略其事蹟於经文之下然後引用注疏诸家之说此仿黄氏日钞体也三传之後啖叔助赵伯循陆伯冲三家可谓通经所辑辨疑纂例条理秩然今多引其说参以赵子常王方麓之论而衷断之学者先观此则全经燎如矣胡传专重复雠讨贼诚有功世教然立论颇迂濶而穿凿张元德春秋集注较胡氏特平正洪武初诏颁学宫今人罕见其书矣余志在表微故采之独多刘原父权衡以辨误为功陈君举後传以不书立义吴临川纂言汪新安纂疏李庐陵会通皆能阐绎微指又刘质夫许襄陵孙明复高息斋王彦光吕永嘉家则堂诸解大全去取未必悉当今择其粹者录之叶石林赵木讷戴岷隐黄东发诸家之说多先儒未发而大全不载则纂修诸公之罣漏也余徧搜藏书家得之亟为采入】
毛诗稽古编序
昔夫子删定六经而其自言曰信而好古夫三皇五帝之事若存若亡盖有不可深求者矣如河图洛书出苞吐符天人相接此与後世之天书何异而夫子顾信之不疑下至商羊罔象汪芒僬侥之类尤为矞宇嵬琐夫子亦时时述而志之盖其学综坟典徵文献禀师传苟古人之所有无不考求详慎而不敢以私见汨乱其间此所以为善述也诗序出於子夏之徒大小毛公亦秦汉间人诂训视他经最古郑康成取其义而为笺即不免踳驳自有圣门阙疑之法在今人槪黜为郢书燕说此不可解也尔雅一书古人专以释诗亦子夏之徒为之至六书必祖说文名物必稽陆疏皆先儒说诗律令今人动以新义掩古义今音证古音此又不可解也说者谓考亭集传颁诸功令学者不敢异同然考亭尝为白鹿洞赋中云广青衿之疑问乐菁莪之长育仍不用已说门人问之曰序说自不可废然则考亭之意亦岂欲学者之株守一家而尽屏除汉唐以来诸儒之笺传如今人之安於固陋荒忽者哉余向为通义多与陈子长发商?而成深服其援据精博近乃自成稽古编若干卷悉本小序注疏为之交推旁通余书犹参停今古之间长发则专宗古义宣幽决滞劈肌中理即考亭见之亦当爽然心开欣然颐解呜呼经学之荒也荒於执一先生之言而不求其是苟求其是必自信古始夫诗之有序也犹江之发源羊膊岭也毛郑则出玉垒过湔塴而下时也後儒之说则历三峡分九道汨汨然莫知所极今与之导源岷山使知缘崖数百激湍万里之皆滥觞於此也岂非记所云先王祭川必先河而後海之义乎世有溯源三百者必能尊奉此书为孔传未坠长发其俟之而已
西崑发微序
义山之诗原本离骚余向为笺注而序之曰男女之情通於君臣朋友夫屈原之时其君则怀王也其所与同朝者子椒子兰也原之耿介能无怨乎怨而不忍直致其怨则其辞不得不诡谲曼衍而义山一祖其杼轴以为诗以故瑰采惊人学者难於逆志余之笺注特鳞次羣书析疑徵事而已若其指趋之隐伏者固不能条件指晰将以待世之晓人深求而自得之焉今春次耕归自玉峰以吴子修龄西崑发微示余其说以为义山无题诗皆为令狐綯作也义山受知令狐楚後就王郑之辟綯与党人排斥之终其身义山固功名之士也能无怨乎怨则以神仙之境为艳情巾帨之间作廋语斯固夫君美人灵修山鬼屈宋之家法也岂徒丽藻云尔乎往虞山冯子定远尝语余义山无题诗皆寄思君臣遇合其说盖出於杨孟载今得修龄解益可与定远相证明足埤益余笺注所未逮修龄真晓人哉修龄精律吕之学妙有神悟盖今之异材兹特吉光片羽尔敬题首简归之以志余倾倒之意
周易广义略序
余尝读左氏传曰物生而後有象象而後有滋滋而後有数知象居理数之先又读系辞广八卦知六十四卦中凡近取诸身远取诸物者无不於此乎探赜索隐乃益叹今人读易尽废象不讲何异擿埴索冥自以为昭昭揭日月而行也然余之为广义则仍主辅嗣仲逹之注疏与伊川之传以推衍考亭所未备然後博引李鼎祚集解诸书盖意在即象以显理而非欲离理而专求之象也【宋史载汉上朱子发着易解以程传为宗包括古今参和理象为当时所称余广义一书实窃取其义】如离理求象必将流入於穿凿附会而不可为典要汉魏以下如郑玄荀爽王肃干宝陆绩虞翻崔憬侯果诸家都从卦变互卦取义非不时契易旨而穿凿傅会迂僻不可解者亦往往有之所以自宋迄今世不复尊信其书也近读来梁山唐凝庵钱启新三公论着实获我心而亦时见其穿穴旁解拨遗程朱正义则又疑其矫枉之失何玄子总统羣言善矣而别裁之功尚有未至此学者所当徧观博识精求而约取之者也伊川传易每略於卦变故自言止说得七分考亭本义中絶不及互体然大壮六五云卦体似兑有羊象焉此非互乎盖二子之书专明义理则象学自有所未遑实非举汉魏吴晋诸人所得欲尽扫而芟矱之也诚能兼通象学而又不胶执乎其说岂非程朱二子之所乐予者哉余友吴子弘人研穷易象夙有同心与余同辑此书始自已未不意弘人奄忽捐馆余复抱滞下之疾遂为辍管陈编堆积架上陈子长发一日过余曰古人一隅反三经何必全解如黄东发王伯厚以略解而传者多矣子何不撮举其要自为一书以示来者余感其言乃刺取其中摄合理象参论古今诸儒得失者得一百余条复增益十余条诠次为四卷名曰广义略云昔王晦叔【名炎】着易解未竟而病笃晦叔每夜分祝天曰愿假一二年母死以成此书果遂其志今余一病而惫惫而遂至於废业微独学力不逮古人精诚亦逊之远矣然则余之拳拳蕞残而不忍尽付之於凋零磨灭者乌敢自谓于易学有禆乎亦欲使後之人知余之於易盖有力不从心之憾如此也壬戌中秋日书
愚庵小集卷七

[book_title]卷八
[集部,别集类,清代,愚庵小集
钦定四库全书
愚庵小集卷八
吴江朱鹤龄撰
序二
史弱翁诗集序
嗟乎士之能以文章着述成名於後世者岂非天为之哉余少婴沈瘵勉习举子业弗好也顾独喜谈说骚选及西京大家之文见有服奇?古不牵世俗趋舍者必折节而与之游弱翁其一也弱翁尊君某甫登贤书而殁弱翁艰窭万状遂发愤为诗文絶意干禄之学俗子疾其所为以为古文之道如盲者之於监秃者之於栉瓯越人之於章甫安所贸衣食者而沾沾为交口姗笑之且排窄之弱翁卒岸然不顾京口潘木公称道之於诸公间名稍稍起於是泝长河游燕邸眺览帝京宫阙之雄燕然碣石涿易滹沱山川起伏郁纡磅礴之气势以及荆卿渐离悲歌击筑子美南池太白酒楼诸故蹟盘桓徙倚慷慨感激一发之於诗章归而抵永嘉寓金陵所与唱和者如顾与治邢孟贞杨龙友方尔止辈皆名士是时寇起三秦残躏中土弱翁感时讽讥刺刺不休每过余萧斋出所作相示谈及门户箝结盗贼披猖之故未尝不太息欷歔继之以泣也弱翁之诗峥泓萧瑟初值锺谭主盟相率为凄声促节未能自振於古後居东湖与惕斋聨和则全法少陵格律日进及遭崩坼之变方期偕余辈数人曦发湖滨修谷音海録之故事而未几死矣惜哉弱翁歾十余载蒸尝不续遗书散落人间其所着盐法志燕京遗事松陵耆旧传无能搜讨所在仅得诗若干首为评选而欲梓之以多故不暇每一兴念辄用怃然嗟乎服奇?古之士世不多见也幸有其人矣而复丁屯蹇既穷饿其身促其年以死死而复夺其胤又将雕零磨灭其所着之书使之无可表见於後世何天於服奇?古之士虐之如此其酷也天虐之酷而於人之姗笑而排窄之也又何憾焉
【宋既庭曰纯是故旧凋落之感悲凉纡折学欧阳而得其神韵】
送董处士归湖滨序
势荣者人慕之道荣者人疑之厌膏腴欺纨縠高车大盖夸耀州闾宗党间此势荣也身都儒雅与时进退抗顔千古之林雄览万物之表此道荣也充於势而诎於道古人犹有尘垢轩裳逃之寂寞之滨以为快者况乎乘危抵巇苟窃旦夕之光曜於蜩螳沸羮之中此如操漏舟以试洪涛策败辕而上峻坂方沈溺顚覆之不暇又何荣辱之足云哉董次公张西庐处子之秀者也先朝以高才生困顿塲屋近乃沈研经术着书自娱西庐足不入州府次公以井税至邑治必访余寤言跫然足音致足乐也今年秋余抱先子之戚读礼江湾草庵次公拏舟来唁流连晨夕商?古今每至析疑领要则油然以喜又悄然以悲喜者喜吾道之不孤悲者悲岁月易徂而修名之不立也将归湖滨次公起曰子何以益我余告之曰子瞻有言人不可以苟富贵亦不可以徒贫贱贫贱之乐舍通经味道曷尚焉阮嗣宗陶元亮居晋宋之间皆偃蹇不与世接吾独惜其未能闻道而徒以旷怀高致称也夫使二子者有志圣贤之学则述作当日益进又何暇逃名於麯蘖放意於沈冥耶今我与子以遯处之身诂训风雅探索皇坟亦既优柔而浸渍之矣由此而升其堂而哜其胾譬若登山然不陟陉跻?弗可以止也修之墨墨宝之仡仡视彼汨丧於词章之末声利之塲者不过如瓮中蠛蠓经宿即化耳而岂以易吾乐哉次公曰旨哉斯言敢不夙夜加殖以实子道荣之说遂抗手而别并识此语谂西庐用相警发焉
送徐介白移居上沙序
隐居之必於山林也犹之应龙必蟠积水之渊威凤必翔寥廓之表也又犹之崇兰紫芝非托根于深岩大谷则无以藴幽贞而表秀异也自昔人有大隐朝市小隐山林之说而脂韦汨没与俗浮湛者反借之以藉口呜呼通才逹节之不可几于世也久矣虯龙蜷曲洿津与蝘蜓何异乎鸾皇降处丘樊不为虞罗所中乎芝兰生於盆盎世且与蔓草嫣花同翫又安知荃蕙之不化而为茅幽兰之不变而为菉葹萧艾也乎此吾深叹介白之考盘山居浩然长往为不可及也介白少以风雅标持嶔?历落格韵在东野阆仙之间时复点染毫素缥缈烟云咫尺万里而又皈命瞿昙夙通宗旨熏修断慾衲子难能夫诗也画也禅也三者皆丘壑中物即使介白志遂风云身名雨泰犹当托尚山林有衣冠巢许之目况世弃君平矣君平安得不弃世哉上沙接武灵岩湖山环抱缁素名流往往萃止以介白织帘抱瓮其间香草夹径岚翠扑衣麦雉朝飞村舂互答皆吾诗情也松涛瀑雨远近争飞云木虹泉晨昏变色皆吾画态也远寺霜钟发人深省空林野火可悟无生吊响屧之幽魂悲琴台之故址兴亡一揆死生同梦皆吾禅心道味也然则介白之隐洵无忝戴顒宗测介白之上沙安知不与龎公之鹿门郑敬之蚁陂杜景齐之始寜山舍竝传千秋史策也哉余久厌尘劳每思於松林深处诛茅小筑读书啸咏其中而家累殢人刺促与鸡鹜同食此吾於介白之长往既深叹之又深媿之而不敢但以离羣为悲也他日向平愿毕便当僦舍东隣衡宇相接与介白隐素木几酌斑蠡盃诵正则女萝之章歌小山丛桂之句庶几东臯子之仲长子光也介白其许我乎【尤展成曰葱蒨馥郁近初唐文字今人学欧苏者渐流制举一路吾寜取此种】
赠洪广文计偕序
六书者经籍之权舆也圣人以之该三才之理备万彚之情俗学罔探源委好出私见穿凿由是经解晦塞沿讹失真士而欲考古正今必自六书始矣夫鸟迹之降而大篆也大篆之降而小篆也小篆之降而楷隶八分也势也然周官设太史氏以掌书契秦吏人多诵爰历之篇汉制能通急就者为郎则犹知重之也後世考正无专司教异学殊曲说四出盖自唐孝明诏卫包改古隶为今隶小楷行而圣籍古文不可复睹点画转易意义乖离尚书之文於六经为最古而讹误不一如扰而毅之与俶扰天纪一当从□【如招切】一当从□【与扰同】此讹在混淆者也兖州厥赋下下下下转为正正又转为贞此讹在变易者也举二端而全书可知也举一经而他经可知也干禄之家既薄文字为璅节耆师宿儒以专家称者亦不过稍稍晓音读涉训诂而已嗟嗟生今之世为今之学而欲是正典文汰俗说而复古义其将何涂之从耶歙州洪氏代有闻人陕翁先生尤精六书之理自尔雅说文以迨陆德明吴棫黄公绍郑樵周伯琦诸家之说靡不博览而沈研之其司教吾邑也诸生以制举义来质者必进之以经学以经学来质者必进之以篆隶古文凡音韵清浊形体丰杀义解浅深流俗相沿未正者一经讲明皆粲然有绪世谓广文片席特优游就闲之地为疗饥谋耳其能与子衿之徒商?制艺者已少况进而经学乎又况进而篆隶古文之学乎如先生者诚可尚也已虽然愚愿窃有请也许氏一书为字林金科玉律乃其重复阙佚僻戾而未可信者尚多有之古籀二文宋景濓疑吕忱参入其间非复许氏之旧今诚祖古籒而宗说文参之以徐氏系传又博采诸家之说订讹补佚勒成一编他日校书石渠如蔡中郎正定六经鑴石太学门外故事俾後儒晩学咸取准焉其有功古籍甚大以较口陈手画教行於松江笠泽之间者相去岂不径庭也哉余不敏於六书精藴未窥一斑先生屡枉荒庐因得谘质疑义旷如发蒙今将与计偕入京师不可以无言辄泚笔书此以为绕朝之赠
赠徐处士序
好名非古也逃名尤非古也三代之时贤能俊造皆乡大夫所书而升之进则流茂实於本朝而非以为烈也退则卷姱修於穷巷而非以明高也名士之目其始於魏晋之间乎盖自汉季不纲孝弟力田之科既废士之登用者多出於九品中正之一涂於是矜声华而竞标榜遂有刲股庐墓以为孝敝卓羸马以为亷茹芝饮涧以为洁者而名与实始判为二矣然当时品目犹斤斤乎慎之诸葛孔明纶巾羽扇指挥三军司马宣王叹曰诸葛君可谓名士矣夫孔明之兼伊吕失萧曹千古无两而始以名士许之则名士之矜重何如也袁侍中谓韩康伯门庭萧寂居然有名士风流王孝伯言但使常得无事痛饮熟读离骚便足称名士夫名下必干要津必走热客而反曰无事曰萧寂则名士之所标置又何如也世固有姓氏满於人间而不得谓之名士亦有从子三十年不知而不得不谓之名士然则名士之所以居名者其必有道焉而必非好之而即来逃之而可去也盖章章已吾友徐子俟斋遯迹空山逾二十载户屦无闻炊烟不接翛然环堵与袁闳之土室焦先之蜗庐无异此其人好名者耶抑逃名者耶以为好名则今之高轩大盖燀赫当涂者絶不闻有所谓徐子者也以为逃名则徐子之穷年汲汲着书等身自六经诸史之言下迨稗官杂说无不淹通而鍜冶此其意岂欲以山泽之臞与浮埃委翳同其销灭者哉呜呼今之所谓名士者吾知之矣非藉门廕则不名非广交游则不名非丰脯醢则不名非树柴栅则不名非操衡纩则不名非骛通都大邑则不名王眉子轻其叔何有名士但终日妄语而今非游谈诙诞则不名宜识者以名士为羶途为伪府岸然掉臂而不顾然则徐子之所逃逃羶耳逃伪耳而岂以逃名也耶且夫名亦乌可逃也人有避影而之乎日中者避愈疾影愈多使名而可逃则没世无闻不当为君子之所疾屈平放逐行赴汨罗矣而犹曰恶修名之不立此何以称焉今以徐子之行谊确苦皎然不欺其志所着文章又无不可传千秋而俟百世者吾知道北之周顒终南之种放徐子且旷然不屑况於挟牛腰卷轴请谒奔走藉口陶公乞食者乌足当剑首之一吷哉然则他时太史欲采真隐传高士即不於徐子属而谁属也虽谓今之好名人莫徐子若焉其亦可也【孝章曰古以高士名士为一今以高士名士为二然天下有名而不高者矣未有高而不名者也吾读此文有深感】
烂溪会咏序
夫道存丘壑非缟紵无以摅怀侣集簪裾必咏歌方能见志是以南皮雅制高擅邺中曲水新篇争传上已至若汉隂衡宇欢情接
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 10:26:25-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>