<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="●敘王氏绿野堂遗编,●王氏绿野堂遗编上卷,●王氏绿野堂遗编下卷,附录,绿野堂遗稿全文在线阅读,绿野堂遗稿全文在线下载,大玄古籍书库">
<meta name="description" content="诗文集_绿野堂遗稿_全文在线阅读_绿野堂遗稿_全文在线下载_大玄古籍书库">
<title>绿野堂遗稿_王来_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">绿野堂遗稿</span> <br/>
          作者： <span class="inputVal" id="bkauthor">王来</span> <br/>
          朝代： <span class="inputVal" id="bkdate">明代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">类书文集,诗文集,完结</span> <br/>
          字数： <span class="inputVal" id="bknum">[book_length]29024</span> <br/>
          说明： <span class="inputVal" id="bkdec">诗文集</span> <br/>
          封面： <span class="inputVal" id="bkimg">Z_19257.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]绿野堂遗稿
[book_author]王来
[book_date]明代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]类书文集,诗文集,完结
[book_length]29024
[book_dec]诗文集
[book_img]Z_19257.jpg


[book_title]●敘王氏綠野堂遺編
不佞舒自垂齠則聞鄉長老嘖嘖王司空公也、已同年友王星父手公遺詩及慈訓卷、屬序於不佞、曰不腆先人之業、若存若亡、什襲藏之、不啻球璧焉、茲謀所以不朽者、惟吾子圖之、舒受而卒業、輒竊歎王氏世德所從來矣、盖王自星父而上、衣冠蟬聯者八葉、而司空公最顯云、公父為金谿令、母為張夫人、其大父則明白先生、高皇帝以經術徵召對稱旨、呼為老學士、識者謂先生克繼虞賀杜樓之絕學者、公少孤、張夫人故隱君子女也、雅通經史、工詩文、建慈訓堂以課諸子、大歸廼約之忠孝、廩廩若嚴師、及公貴而夫人行益著、一時名碩、若楊文定于肅愍諸公、並為聲欹紀之、方之陶益、謂夫人善教、公善述也、予惟子輿氏聖人之徒、即弗論經德、頋終以枘鑿於時、不獲稍見其用、士行雖江左元勳乎、然鞅鞅非純臣節、至夢思折翼、古今以為口實、而司空公起家廣文、為名御史、為名卿、敭歷中外者數十年、所至輒貽百世之烈、盖神明鐘鼎、先後罕儷焉、今其詩具在、搃之沉雄脫活、即不必屑屑摹畫、而適然鼓鬯、便足千古、如登天門関、岳陽樓平蠻班師諸詠、渾涵汪茫、千彙萬狀、昔人稱六經鼓吹、庶幾近之、篤哉孝子忠臣之思、於慈訓不昭融煒燁哉、嗟乎、今海內薦紳家、為譚公鴻猷駿業、靡不慷慨髮??立、思執鞭而無?????從、至其摛藻抒精、光焰萬丈、獨使湮沒而弗傳、則繩武者責焉、予故重王氏之世德、而幸星父之有斯舉也、乃為序其意而傳之、
四明馮若舒撰

[book_title]●王氏綠野堂遺編上卷
廣東南雄府同知五世孫燭輯
壬辰進士六世孫福徵刻
抑齋公仕譜略
慈訓堂
五言古詩
七言古詩
五言律詩
◆抑齋公仕譜略◆
○進階一品榮祿大夫工部尚書都察院右都御史兼大理寺卿王公仕譜畧
公諱來字原之別號抑齋其先汴人也始祖萬五府君從宋天子南渡卜居於慈之唐家堰橋歷四世而生公大父桓高皇帝徵至京師授河南??雷皿?氏令有道德文章號明白先生桓生五子咸登仕籍公父伯燻居四為金溪令金溪配張氏舜江張天民先生女也金溪生四子公居長為工部尚書次復刑部主事次鼎按察司僉事季則謙也公生於洪武二十八年乙亥之九月六日至永樂十五年丁酉丁外艱自金溪扶柩歸葬于九都之風灣時張氏痛撫藐諸孤乃建慈訓堂親教之公與昆季日夜痛父之亡遵母之訓惟聖賢之學是淬勵至宣德元年丙午公與弟復俱入邑庠補增廣生遂赴浙江鄉試中第三有經義表刊程式弟復亦中第十九名丁未中乙榜授江西新建學諭作新士氣多所造就宣德辛亥以薦起行取拜行在江西道御史壬子奉命按直隸蘇松常鎮諸郡有遏大璫陳貴禁糧長拷掠細民械貪暴官吏送京師及民有不葬者發其葬婚有失時者畢其婚等事癸丑復命留之內臺甲寅公在內臺參閱各道刑獄時宣宗出居庸廵邊簡公扈從陳守邊七策乙卯方面員缺有詔舉才力堪任者出補之少師楊公士奇舉公特拜山西參政不數月盡釐宿弊郡邑肅清有再來包侍制之謠正統元年丙辰公在山西贈其父金溪尹為御史封母張氏為太孺人配錢氏為孺人是年有清宣大二鎮糧草布帛等項事至今小民無憂賠償運頭不得包侵皆公力也丁巳公在山西又奉敕督理大同宣府邊備戊午提督山西鄉試巳未以廵按御史奏特詔公管司事兼理邊儲軍政庚申奉詔偕廵按御史審錄山西所屬重囚多所平反辛酉奉詔督理預備之政公慨然興舉為倉一百十座為廒二千餘間總得粮二百四十餘萬山西之民無虞荒焉壬戌山西廵撫侍郎于謙奏公廉明剛正練達政體宜陞近侍重職以副公論乃命未下而公以前預備事忤當道被劾欽調廣東參政癸亥公在廣東即按所屬稽考倉粮得六百餘萬石廣東至今稱便甲子提調鄉試乙丑考績天官以公雄偉之才剛果之操參政大藩克舉所職聞于上蒙聖諭慰獎復職戊辰陞河南左布政時流民與土民爭執田土累歲不决公至勘其戶數悉令附籍使流民有定業與土民參編為里長遂以無患先是開封府祥符縣黃河水泛衝激民田舍公築堤四十里以捍之隄傍重植柳木以固其根自是水莫能為害巳巳八月朝廷罹土木之變九月景泰即位以公廉明精敏人望攸歸特陞都察院左副都御史廵撫河南湖廣提督有司賑恤流民操練軍士防守寇盜凡官吏臧否軍民利病悉許便宜行之公即習武藝籍丁壯設機兵置甲冑刀搶之具十月胡寇越關逼近宮闕公親率官軍馳赴京師胡虜宵遁十二月上遣行人王鑑賫勑諭以公祗事國家清勤公正特賜白金二十兩織金文綺二表裏景泰元年庚午欽陞都察院左都御史時偽苗王韋同烈作亂上特命公自河南往總督軍務總兵參將以下悉聽節制公受命馳至湖廣會總兵官保定伯梁瑤等責以逗遛示之軍令分官軍九萬為五哨期悉行撫捕二年辛未前進貴州至重安江苗王聚眾八萬據江犯敵公調副縂兵毛福壽等大破之苗王率其餘黨奔香爐山寨其山璧立千仞根盤二十餘里公審其鄉導密授縂兵梁瑤等指畫徑抵香爐山下圍築排柵榙駕飛樓以飛搶火箭晝夜攻擊裂其寨石賊大懼告哀乞生公仍命右參將李襄誘酋長羅義等縛送偽苗王韋同烈械送京師苗賊悉平于是羅義等誓永不敢叛且同緫兵官保定伯梁瑤等請撰刻為文題曰平蠻恩信碑立於貴州之清平通衢云捷報聖上特遣主事孫茂齎勑旌獎賞白金五十兩織金文綺五表裏三年壬申公在貴州勦捕苗賊散黨時土官宣慰使安龍富與其族属白眉毛者爭襲官職分佔地方互相讐殺公即選委布政使參議應彬宣慰使宋昂平壩衛指揮金桂諭以朝廷威德安龍富等畏威慕義多以牛馬獻謝九月公乃奏請班師以公兼大理寺卿四年癸酉八月十七日公班師上召公與保定伯梁瑤至便殿慰諭再三並賚羊酒賜宴光祿次日謝恩陞南京工部尚書仍兼大理寺卿公條陳十二事上皆嘉納之陛辭給驛舟抵任先是部中脩造等項多無統紀公至疏剔洗滌分目列悉奏而釐正之遇關支則置上下號簿比對務相同程工役則置循環文簿每月至堂督責至十月復奉勑脩理太廟社稷該用工料動以萬計樽規模各有方法人不告勞而事功集矣十一月誥封祖父母五年甲戌公在南京工部督脩大廟工役六年乙亥公在京工部以大廟工完奏聞特降勑書兼賜手酒賞賚其興畢工日皆勑公祭告后土之神七年丙子先是正陽朝陽神筴金川等門損壞命公條督分理不疾不徐而事功頓竣保障森嚴都會增勝公之力也十月英宗皇帝即天位天順元年丁丑公在南京工部聞太夫人張氏喪即赴北京陛辭詔許之尋蒙賜以禮致仕至憲宗即位推恩舊臣凡在先朝以禮致仕者進階一品公與焉成化六年庚寅四月公弗豫伏枕數日卒於家上聞而震悼之遣官諭祭仍敕有司營葬九月九日夫人錢氏尋卒七年辛卯十月己亥二十二日庚申仲子鑰監察御史季子金?英奉公柩與夫人錢氏合葬于縣治西耀奕山之原
◆慈訓堂◆
前序
記
詩
後序
跋
○序
予忝朝士後、三十有餘祀、得瞻君子之儀尚矣、儀不可偽為也、非真有所存而不悖於外、其孰能之、監察御史慈谿王公原之、巡行蘓松諸郡、所至肅然、行惡者拔去螫毒、心險者壞其機牙、色溫言厲、有大臣體、期月之間、威行化洽、及代還、始以母夫人慈訓堂卷、徵文於予、且曰、夫人為餘姚張天民先生女、嬪於先君金溪令、金溪卒峕、以諸孤嘱夫人、夫人受命悲戚、恐不副先君意、集諸孤於膝下、泣而誓曰、若知先世立門戶、與若父之為耶、非勤學無以明理、非謹行無以成德、一理未明、則行或愆違、一事不謹、則德有玷缺、欲其道明德備、必在于緝熙乎、乃揭日新二字於書樓、俾警其目、它日又曰、里中聦慧兒、不籍門弟、苟志於學、皆能自奮、若有父祖舊業、德澤未冺、可舍而弗由乎、又書肯搆二字於息游之所、以惕其志時予稍長、諸弟猶稺、雖知慈訓之切、不知其心之悲也、退相勉於切磋硺磨之間、期無負於訓辭、賴母氏之精誠、格於祖考、俾我兄弟、大啟其蔽、相為麗澤、來忝為御史、復中進士、弟鼎謙業皆就緒、皆慈訓之力、祈一言以序之、余謂母之於子也、孰不知愛、愛而知教者鮮、而淂其正者尤鮮、夫人之教子也、由勤學以明理、謹行以成德、宜御史公之學、有體有用哉、公嘗一至敞邑、廩人莫敢市魚肉、唯以豆乳和菜作羹進、吏民戢戢、市不敢譁、一時之人、肝膽肺腸、皆得滌去熱惱、道路嘖嘖唴稱、爭識其面、余甞自謂閱人多、亦為之舉手嘉嘆、非謂其能食淡也、以其操履中矩度、風采可畏愛、使醉濃飽鮮者、知以為恥、飲氷食蘖者、得以舒氣耳、人皆以飲食為細故、殊不知有大慾存焉、於此不能謹、而能謹其餘者鮮矣、故併及之以見其眞有所存而不悖於外、著慈訓之足徵也、行在翰林院致事脩撰承務郎同修國史東吳張洪序
○記
監察御史慈谿王君原之、廵治東吳期年、君子稱其政得大體、文吏畏其明而不敢王?大智、觸法者服其平而無怨於枉抑、觀其持巳、挺然介操、而不屈於權勢、摧於利欲者、又足有可稱也、原之之所就者若是、則其所進而致力者、得不有所自哉、一日原之謁予求記其所謂慈訓堂者、曰、先君令金溪而卒吾兄弟四人、皆受教於母氏、吾母餘姚舊家諱天民、號雲航、眾稱雲航張先生者之女、先生行潔學醇、有子皆亡、教歸吾母、故吾母讀書明義理、為婦為母、其德皆崇也、吾母長召來與復鼎謙誨曰、汝世以詩書為業、道行於官聲相繼、輝榮相望、而不落莫於家乘者、接踵有之、飲茹德義、肆情詩章、而樂處乎林泉者亦不少、汝父持戰兢、戒荒逸、始終不渝、其所以自強者、誠恐墜先德而貽親之羞也、汝常受教矣、耳目之濡染者不淺矣、汝父已不祿、汝心之所識者、而忍忘之哉、以不忘者而求效乎古人、必曰母存辟、毋弛志、毋縱逸、毋自能、毋忘厥考、以纘其緒、毋昧先哲、以蹈其規、德新日明、欲盛日昏、乃書日新二字揭於所居之樓、又書肯搆二字、榜於藏脩之所、復誨之曰、我聞楊子云、百川學海而至於海、丘陵學山而不至於山、為其畫也、汝母畫焉、來等承教思、不敢忘、乃以慈訓名堂、俾朝夕瞻視、有儆於心、今忝為御史、復亦忝進士、鼎謙皆知事學者、誠賴吾母之教之至也、請願記之、以示後人、余聞之、而知原之之所以就其器者、由乎母夫人也、夫人之賢、所以鑄其子之賢、子之賢、又所以表夫人之賢也、吁天下之為母者、幾千萬人也、求知母道而教其子者、幾何人哉、知教其子、而能以聖賢之道者、則甚寥寥也敬姜陶母、曠世而有之、聞其風而興者、吾於夫人、又不敢以無其類者道也、
宣德八年五月行在翰林院國史檢討致事廬山陳繼譔
○詩
西平于謙
昆陵胡濙
蕭山魏驥
會稽韓陽
泰和王直
吳門仰瞻
會稽胡季舟
茌平馬壽
廬江何??橫
山陰韓陽
臨江張萬中
句曲高志
姑蘓張益
同郡項怡
吳郡陳鎰
君不見孟軻稱大賢道學冠今古陶侃惜分陰乃心忠典午當年造就賴慈親剪髮斷機良獨苦君家阿母貞且賢與古烈女相比肩孀居節操凜氷雪諸孤在膝皆髫年諄諄訓誨不輟口願汝成立報所天為言汝家素閥閱累葉簪組相蟬聯而翁受命宰百里奉法循理人共傳一朝奄棄遺爾輩我故未忍歸重泉屬纊言猶在吾耳令我慇懃教諸子汝曹力學能有成爾父雖死猶不死言之痛心恐未足大書日新扁華屋諸郎感奮思立身恒若湯盤警心目明師益友資討論暮史朝經勤講讀一朝昆季俱登庸萬里雲霄快鴻鵠伯也繡衣霄漢立季也芳名題桂籍子能若此親何憂咲引諸孫餉梨栗滿庭慈竹布清蔭繞砌萱花麗遅日九重封誥頒龍章子心無愧母壽康翟冠霞被耀閨閫金緋掩映稱霞觴乃知慈訓有明效豈獨閭里增輝光唴乎子母本天性愛而弗教非義方軻母侃母不可作請看君家慈訓堂
西平于謙
截髮三遷世罕同諄諄慈訓繼前蹤箕裘傳緒家聲遠兄弟聯芳職業崇今日烏臺揚令譽昔年熊膽助勤功　朝廷旌德推恩典佇看龍章下九重
昆陵胡濙
氷蘖深閨伴瓦燈、膝前諸子正煢煢、箕裘欲望承家學、簪珥寧辭買聖經、故笏拂塵期授受寒機停織為叮嚀、玄成今喜居方岳、食報何慚列鼎榮、
蕭山魏驥
椿府秋風早萱堂晚景長賢如陶侃母貞似衛共姜先業思無墜遺言矢不忘撫孤全教愛持節重綱常紡績恒無倦辛勤已備甞日新期勉學肯搆冀重光遺澤書盈案傳家笏滿床箕裘尋舊緒燈火課賢郎二扁應無忝三遷信有方芝蘭忻兢秀兄弟喜聯芳虎榜聲名重烏臺姓字香繡衣饒雨露玉節凜氷霜奏効追文紀澄清繼范滂　朝端清譽著海內令名揚廵察來南國懷思在北堂百年圖補報千載遇明良顯要從茲陟恩榮詎可量彤庭旌母德紫誥煥天章賜省趋慈席推榮進壽觴盡忠兼盡孝光彩耀鄉邦
會稽韓陽
令子才名佀者稀、昔年慈訓憶乘闈、書窓尚有和殘藥織室猶懸斷後機已荷　君恩雖自喜、可堪祿飬竟相違、古來賢母皆傳世、史筆他時看發揮、
泰和王直
嫠居紡績事生平、教子為儒務有成、和膽自緣資苦學、斷機終得致家聲、栢舟志節當年重、鸞誥褒封此日榮、不獨閭里尊楷範、古稱賢母與齊名、
吳門仰瞻
堂上萱親鬢已絲堂前玉樹荷仁慈、義方不獨閑彛訓、華扁曾經著範儀簪紱久聞誇奕世、蟬聯今喜耀明時、　聖朝大舉褒封典、擬見推崇邁等夷、
會稽胡季舟
孟母斷機戒陶母賓饋供一聖一賢臣悉本二母躬三槐遺裔在爰居浙水東積慶垂奕葉簪纓耀華宗偉哉慈母賢復踐陶孟蹤撫育既周洽訓戒恒從容晨興蕳編閱夕息燈火從文辭既滂沛理學尤研窮遂折一枝桂曳??居仕黌宮旋膺鶚薦榮擢居烏臺中范滂素嫉惡桓典時乘騘朅去出行部四郡俱肅雍不剛復不柔所處惟至公威名播千里聲譽聞九重?期倏云屇入覲功業崇班行集鵷鷺廊廟登夔龍蒼生望霖雨爵位愈顯榮念茲慈訓在聿與陶孟同難兄與難弟千載揚清風
茌平馬壽
垂老高堂雪滿顛、共誇慈訓邁三遷、斷機曾勸窓前學、圓膽親和劑內連、長器繡衣今已貴、二郎金榜又爭先、　清朝正重推恩典、定見褒封阿母賢、
廬江何??橫
長憶椿庭淚不乾、慈闈隺髮喜平安、勞心機杼移風冷、勉力詩書夜雨寒、白蕳廌冠今日貴、黃連熊膽舊時丸、顯榮昭代攄忠赤、南望飛雲定省難、
山陰韓陽
昔余赴召遊京國長君時作烏臺客雄才勁氣在　朝端臺閣生風名赫赫嘗聞按節居吳中肅然一道飛霜風列郡震驚騘馬跡當途掃絕豺狼蹤愈見聲華喧　帝里迨今藉藉在人耳我時一識韓荊州深為臺端得人喜後余列職居星槎次君抱藝來京華吐出文章成五色紛紛老眼咸爭誇果然高掇黃金榜瓊林錫宴何融暢超遷職拜尚書郎執法秋官最清尚當時海內皆知名爭羡王家好弟兄連璧清輝端足擬二難高致堪同稱稱君為君歎所以胡為每每皆如此若非閥閱超尋常定應過庭熟詩禮長君榮拔藩晉陽聲聞視昔愈諠揚我□王事一相訪俄然示我慈訓堂坐間展卷一披閱傑作雄文縂前哲競稱賢哉王夫人善訓諸郎守貞節夫人中年失所天孀居閨閫氷霜然日惟道義訓諸子提撕警省何勤拳為言汝族非他比屡代簪纓相濟羙窮居守道在山林亦復脩身明至理汝翁宦遊三十年生平操義金石堅立身行道戒荒怠居官蒞政恒勉旃遺言惟欲教爾輩爾輩努力當自愛勿替爾翁舊箕裘好為先代增光采不觀自古稱聞人皆曰學業躬辛勤高大門閭沃肯搆德脩罔覺在日新遂為大書揭華扁寘之座隅期母忝二君奮發遵訓辭致身果遂同光顯更聞二季學亦優胸中志亦冲牛斗一朝還向青雲路功名當復點鰲頭錦衣更著同歸耀縉紳滿前慶家好高堂歷歷生陽春慈闈疊疊承鸞誥偉哉夫人慈訓功世人教子那能同夫人懿德由先世乃翁本是雲航翁雲航道義垂千祀夫人漸染豈無自不獨內助稱賢能訓兒尤足見奇異曾聞斷機成大賢和熊截髮同流傳流傳在世共稱罕曷曾聞此諄諄言諄諄言辭為兒教兒懷衷腸敢忘報豈直顯親全吾忠還欲表親示吾孝子才非母無由成母德非子那能明徵言將期垂不朽無愧人間母子情二君相從非一日感此為君長太息展玩圖章三復餘不覺襟情自洋溢洋溢為君歌歌之不盡將柰何膚詞鄙句廁珠玉深慚蹇拙令人呵吁嗟世間人人誰獨無母但知姑息存慈愛寧識教訓力勤苦教訓勤苦冀成人其中乃有深愛存世間庸毋漫不省毋怪兒子多癡昏軻母已矣不可作共姜一去復遐漠但看昭代王夫人清風千載並寥郭
臨江張萬中
王氏有賢母懿行如金玉夫君甫中年遽爾悲賦鵩誓堅金石心訓子遵遺嘱兒大能成名黃泉應瞑目日新扁書樓豈特銘沐浴肯搆顏厥居私期踵芳躅斷機戒逸遊丸膽資勤讀至□天弗違諸郎搃賢□伯子早拜官超遷職方???季子掇嵬科位列司寇属輝光溢戶庭榮飬兼天祿錦誥錫褒封龍章駭人瞩綵衣舞春風歡聲動華屋義方兒不違前烈兒克??馬焚黃侈君恩幽壤回春燠不愧地下魂庶滿生前欲
句曲高志
令尹云亡實可悲、共姜能賦栢舟詩、諸孤膝下承佳訓、雙鳳　朝端振羽儀、紫誥推恩人共羡、白頭榮飬樂偏宜、嗟予夙奉三遷教、深媿無由報母慈、
姑蘓張益
籯金難與一經倫、百尺危樓扁日新、密線縫針慙愛子、鳴機斷織感慈親、香清雙桂龍門曉、位列三槐紫府春、軻母賢哉今復見、黃泉深喜慰先人、
同郡項怡
中道夫君忽棄捐、諸孤孑立總堪憐、勉親耕稼心逾切、教讀詩書志益堅、兩子有成同及第、一官無忝獨繩愆、緣知　聖代推恩日、鸞誥褒封下九天、
吳郡陳鎰
○後序
山西左參政王公原之、搆堂以奉其母夫人於家、顏其楣為慈訓、姑熟王先生、廬山陳先生、記之詳矣、公不鄙棄予、復命序一言於後、公家寧波之慈谿、代有聞人、其先大君子、為金溪令、母夫人餘姚雲航張先生之女也、蚤賓金谿、中歲失所夭於官、受属纊命、歸撫其諸子、令咸克底於成立、公為御史、陞今官、復為進士、授刑部主事鼎謙皆就學、公曰、吾母方鶴髮在堂、而吾弟兄俱克自奮樹者、皆慈訓之所致也、宜以是而名吾堂、予聞其言而喜曰、凡母道以慈為本、而訓則不可以不??馬也、世之為人母者、莫不慈其子也、慈而能訓其子者則鮮焉、盖其為慈也、劬勞之盡其情、鞠育之極其恩、寒而為之衣也、饑而為之飲食也、疾痛而為之醫藥也、此人道之常也、夫人之所以慈其子者、莫不同乎眾人之慈其子也、然不但劬勞而鞠育之也、不但寒而衣之也、不但饑而食渴而飲之也、不但疾痛而醫藥之也、而獨於金溪見背之後、孀室煢憐之日、勤勤焉昕夕??馬訓其子、唯懼其弗由於義理、弗事乎詩書、以失墜其先志、以辱金溪之遺命、故不惟日新之有戒、而且肯搆之有喻、盖欲其子接武於仕途、謹身力行、日踐夫高明廣大之域以求不落莫其家乘、其所以明?王其子之成而訓教之切者、為何如也、然則母訓之慈、有如吾王夫人者、又何可多得也哉、昔孟氏母遷黌斷機以訓其子、為孔門大儒陶氏母延賓截髟?大以訓其子、為晉室名臣今王氏母能慈訓其子、胥接踵為顯官、原之又受方岳之寄、為　國重臣、則其賢德、其懿行、盖將與陶孟氏之母而同其休矣、孰謂母道之不有關於名教之大也哉、予□原之公交最久、慶夫人之有賢子、而頌公之有賢母也於是乎序、
正統三年春三月既望賜進士出身朝列大夫山西布政司右參議鮑時書
○跋
母道主慈、慈而能教、慈之至者也、子道主孝、孝而能承其親之教、孝之至者也、求諸古人、若魯公父歜之母、鄒孟軻氏之母、晉陶侃之母、皆知盡母道者也、然文伯蚤死、而賢名弗立、其於子道槩未之盡、盡之者其惟孟氏乎、若士行盖庶幾焉、古人且爾、矧今之人哉、觀原之母夫人之所以教原之、與原之之所以承其教者、慈孝之實、盖無愧於母子之間矣、嗟夫、予之受教於先孺人如原之雖予不肖、而所以承訓之志亦如原之弗敢怠、頋不如原之之致祿飬於生存也、可痛也夫、撫卷為之增感峕
正統辛酉冬閏十一月之朏賜進士翰林編脩東海徐珵識
◆五言古詩◆
橘瑞圖贈永嘉朱侍御還京
憲司經歷李華松泉圖
題上虞羅行人福山讀書卷
鄱陽鮑子宣桂山書舍
淳安方縣丞哦松軒　楊僉憲蘭花
途中有懷同庚吳方伯郭楊二大參
公散遺金為錢塘吳司務天爵題
姚江魏廷用春草圖
○橘瑞圖贈永嘉朱侍御還京
轉蓬遇回風千里一遨遊良時不自愛汎汎亦何求西來既迂怪周孔以墳丘患無紛葩名年往非所憂烈士多壯心對酒苦難酬枕石太華顛俯潄江海流北風正徘徊繁霜以霏霏經過至朔方惆悵我武威白骨何籍籍鎧甲貫瘡痍猛獸蹲高岡狐兔失故蹊伐薪缺斧斨飲氷膠馬蹄遠行多苦寒中路渴與饑是時一介志悠悠誰當知河漢懸清光三五正參差西北起浮雲霏霏風入帷白髮一何早隱約當待誰快獨飲羙酒登臺臨華池趙女蕩奇舞秦箏繁且悲憂來亦方有安得常相隨
○憲司經歷李華松泉圖
長驅下廣陵觀兵東南疆方舟被大海萬騎紛縱橫旌旗隨波靡組練遠茫茫中流震金鼓士馬何激揚鎧甲生悲風千里一鏘鏘白羽所漂搖浮雲自低昂撫劍登高城我軍正相望零雨有遺篇咏言難可忘
○題上虞羅行人福山讀書卷
太常摩回飆旗幟何翻翻屯吹彌故壘列舟竟長川登檣望四野蕭條無人煙高墉走孤兔耕?束動參天撫劍下中流甲士羅東西賦詩寫其懷隨波以潺湲從軍在萬里惆悵私其憐
○鄱陽鮑子宣桂山書舍
丈夫志萬里忼慨事四方我后振威靈六軍乃激揚兮旗建東嶽耀臨江武湘嗚鏑控流飇利劍捷秋霜長驅下淮泗人馬自生光戈矛何參差方舟正縱橫何言為國讎一舉披舊疆觧徒斾言入歌舞旋許昌離宮大饗士勞賜以次行君子念在御賦詩垂華芳方舟何翩翩素波亦蕭蕭蒹葭澹餘映長檣激流飇無劍登高防人馬且逍遙空城何所有殺氣蔽旌旄日又見煙火四野飛蓬蒿邊聲起大江誰知我心勞從軍殊復樂菲薄愧鉛刀
○淳安方縣丞哦松軒　楊僉憲蘭花
浮雲肅四野流飆殷悲音邊地一何苦慷慨難為心飲馬長城下水寒屈且深白骨??裳路出殺氣駕重陰將建大舉功干戈日相尋騁哉書檄馳縱橫正如林身在記室中慊慊匪自今男兒念鐘鼎誰能常滯滛
又
自我出從軍涉旬東南行文學託後乘顧瞻亦已深中流萬艘集陶陶層波生凄風旗幟繁秋日戈甲精沈陰結戰氣唯聞金鼓聲壯士何飛揚各願一先鳴志巳馳九關豈但懷不庭雖君在只尺搔首未遑寧
○途中有懷同庚吳方伯郭楊二大參
我后赫斯恕整駕東西征六軍如飛集列植龍陂城皚皚霜風至肅肅戈甲鳴長飆轉沙礫仰視白日冥流波一何勁金鼓悲且清連鳶下青雲毛血灑隰垌發機入微妙觀者無不驚壯士以忼慨各奮先登情釋此薦嘉客濡翰敘平生篇章信綺麗新詩雅以精小臣在緹幕起坐懷同聲戎事諒非難但恐沈痼嬰鬱鬱西北雲千里驅重陰臨江大耀士方舟載浮沈連波響風雨長緤紛悲吟分曹命超距逸氣不可禁君子在行伍常懷饑渴心非不愧細微良遇日以深故山何時旋徘徊中自任
○公散遺金為錢塘吳司務天爵題
高城苦多陰秋日殊復悲邊聲薄暮起但見浮雲飛霜氣勁且繁河漢寒無暉三星何躑躅皎月正徘徊流飆西北至征馬鳴相依自知從君樂誰能常不歸置酒高臺觀逍遙芙蓉池兄弟夜行游貴客鬱參差明月照長筵羅纓何霏霏翩彼眾君子展詩奏新辭絃歌入微妙忼慨使心悲流塵蕩清響綺麗有餘姿吐握苦不悉人生安可為在昔無樂方彼此同一時三五明月滿四七靈宿繁清夜羙行遊置酒西苑園華池濫輕波芙蓉一何鮮飛蓋拂流景隨風自潺湲主人延貴客竟席列豪賢弦歌徹中堂羽爵騰我前微音喟有和甘醪發芳顏樂哉殊復樂君豈不俱然
○姚江魏廷用春草圖
流飇起飛棟群星集櫺軒月出芙蓉池清光滿西園侍者夜行觴綺縞一何繁玉顏可攬持顧眄屬所歡華燈正徘徊步障隨風還弦歌蕩層臺激響拂潺湲公子多憂客從橫各成篇主人自和氏披褐將誰愆絕纓紛陸離墮釵復闌干取樂此一時嘉會良獨難
◆七言古詩◆
琴詩清趣卷有序　成憲副赴召之京
胡璉歲寒三友圖　送胡大參
山西楊大參廷器梅花
病中詠雪和陳教授韻
菊莊為餘姚魏仲英先生賦
友竹軒為吉郡周大理賦
尚書石公山水圖
○琴詩清趣卷有序　成憲副赴召之京
華陽舘前桑葉飛荊軻臺上送將歸為言繫筑悲歌者當時酒人今是非太守褰帷薊北來燕山勿斷楚天開郡中曉月雩婁出霧裏秋濤桐栢廻黃金璽書發明光東走潁州西豫章君家兄弟二千石承恩不數尚書郎朱轓雙出領專城五馬踟躕五馬行漢主乘春徵計吏小馮何讓大馮名爾昔紅顏客薊門献書不報哀王孫一朝致身青雲裏座上還開北海樽余亦題詩郭隗臺燕山秋色對銜杯論交共惜黃金盡此處空悲駿馬來可憐郢曲今亡久下里之欹吾何有文章稍近五千言雅頌以還十九才子旨新傳白雲篇江城忽借使君賢那堪西署為郎者多病離居臥日邊
○胡璉歲寒三友圖　送胡大參
憶昔中丞全盛時少年裘馬相追隨忽逢世變夙心違逆旅荒凉舊識稀古來萬事皆何此何用空悲昨是非流水無情白日速紅顏猶在黃金微飲君莫辭燕市酒欲行不行重携手青雲今有故人存好贈綈袍哀王孫陰山戰何胡天黑漢兵大呼單于北邊秋日落五原屯磧火夜連千灶食驃騎橫戈拂鐵衣悲風黃草白榆飛渡何鳥陣旌旗伏臥璧龍沙鼓角希征人馬上援枯骨滿地清霜刀斗發朔氣遙傳潮海雲寒聲亂動輪臺月掩笳驕虜聽垂泣按劍材官怒指髮宮女琵琶咽逝波使臣旄節彫幽窟誰能公卿、銓曹陟明列優等、仍見鸞誥旌賢能、歸途想值秋風早、桂子飄香菊更好、擬將樽酒候薇垣謾把襟期共論討、
○山西楊大參廷器梅花
水陸草木花最繁梅花乃是花中元群芳眾卉盡消滅開時獨占東風前霜饕雪虐不為改鐵石心腸鎮長在瓊葩玉蘂何清癯玉體氷姿凜風采所以古今高潔行往往愛此堪同倫寒香杳杳□不斷疏影蕭蕭殊絕塵昔時西湖林??匆士愛梅真與梅相似孤標勁節拔俗流老筆題詩極風致又如當年宋廣平與梅作賦留芳名還說楊州有何遜觀梅動興良多情我家遠住在東浙屋外梅花種成列一從作官江北來念年不見梅花發楊公此畫何得之苔枝鐵幹瓊瑤垂披圖只尺故鄉地撫景彷彿隆冬時乃知意象極神玅筆底安排奪天造補之不必論后先直與華光可同調楊公本是氷玉姿平生愛此為相知歲寒節操共持久調和鼎鼐非公誰
○病中詠雪和陳教授韻
朔風吹人膚欲裂萬里同雲凍初結湏臾玄帝降令來滕六揚威亂飄撒江山坐見入鏡中人跡都無鳥飛絕樓臺殿閣一色成林谷峯巒那可別陷中倏爾為平丘突處俄然起高垤叢篁密葉失舊容枯樹危稍驚日?壓折擔虗突作巧舞態風旋似逞平生傑陶鎔盡是造化工裁剪渾疑鬼神設入簾最愛□清癯點帽殊勝助貞潔窓前耿耿常不夜眼底盈盈無欠缺縱披鶴氅豈太清矮屋紅爐猶未熱灞橋詩思驢子上吟聳孤肩莫虗說漢廷當年蘓子卿仗節匈奴甘噬嚙卻思金帳飯羊羔党家太尉眞陋劣豈不軫念到貧寒卒歲方愁無衣褐臈前有象兆豊年矧爾瘴癘盡消滅一官獨冷未足論且喜群黎盡懽悅蹇予僵臥不出門敢與袁安自相埒詩成起坐呵筆書一?襟懷心似鐵
○菊莊為餘姚魏仲英先生賦
先生家住姚江傍頻年種菊今成庄菊花不比桃與李爭研覩媚隨春陽年年九月秋光暮開遍金錢總無數亭亭直幹立清霜冉冉幽香拂寒露看花幾度西風前傍人咲指為陶潛陶潛門前多種柳彭澤還賦歸來篇先生種菊愛清致一生不踏姚江市無錢長對南山清有酒輒向黃花醉醉來謾和佳菊詩烏巾白髮花幾枝眼前榮華等石火世上富貴輕毫釐先生山林甘潦倒歲寒與菊同相保花間編竹親護持落花階前自為掃菊花從來花可餐服之令人頤壽顏先生七十且強健延生何必神仙丹願言人菊兩無恙晚節秋芳共清暢何時掛冠江南歸來訪先生菊庄上
○友竹軒為吉郡周大理賦
周郎作官三十年清風在處人皆傳惟將節操保終始肯以寒暑為變遷掛冠歸來今幾載種竹成林總瀟洒晝永凉飈生夜寒曉布繁蔭散春藹有時結實丹鳳棲文章五色生光輝有時或引綵鸞下湘妃帶翠??彡陸離平安信息日相報一點紅塵飛不到鈎簾翠色長自留拂酒清光不湏要周郎與竹同幽貞歲寒永結金石盟虗心高節秉忠正七賢六逸空齊名對之可以彈綠綺調泛清啇合宮徵對之可以供詩篇颯颯襟懷凈如洗周郎周郎竹之朋比德輔義良足珍眼前結交無益友浮葉媚花徒為榮我家遙住慈谿曲種竹門前幾年綠別來歲久兒孫多聳壑凌霄脫塵俗何時拂衣歸去來小軒還向琅玕開擊節載詠淇澳章心與周郎同快哉
○尚書石公山水圖
遠水蜿蜒走平陸近山嵯峩帶林麓溪流曲折通小橋竹樹扶疏蔭茅屋柴門雲掩希行蹤應是高人深卜築我心應愛山水居旅食京華空碌碌何如此屋幽且偏車馬無喧忘寵辱披圖彷彿疑輞川觸景依稀認盤谷明當拂衣歸去來綠水青山漫相逐
◆五言律詩◆
挽南昌龔徵士子照
凝碧軒
凝碧軒陳鎮撫建
三河驛
松口驛
青石嶺
通衢驛
龍川縣
河源縣
嶺南雜咏
梅野為羊城羅隱居題
羊城周必都澄清軒
思親堂為戶部周副郎題
○挽南昌龔徵士子照
【 僉憲燧之兄也】
聞道先生逝、儒林倍可哀、杯空陶令酒、詩乏杜陵才、秋月虗山館、寒雲掩夜臺、有懷思掛劍、南望重徘徊、
○凝碧軒
結屋依林麓、高情在進脩、乾坤澄灝氣、山水送青幽、簾捲遅遅晝、光??亟淡淡秋、就中眞足樂、何必問丹丘、
○凝碧軒陳鎮撫建
方沼凈纖埃、泓渟一鏡開、澄波湛空碧、清氣傲霜臺、坐久鷗能狎、吟餘鶴或來、塵纓良可濯、撫景一徘徊、
○三河驛
望??匆是三河、烟村數十家、驛樓紅傍樹茆屋白連沙客路漳汀接、行程廣海賖、畫舡溪上去、簫鼓雜清笳、
○松口驛
松口隸程鄉、溪清晚色凉、灘聲鳴亂石、樹影漏斜陽、按部三秋過、歸期五月將、停舟聊憩息、誰復共壺觴、
○青石嶺
峻嶺高千仞、三年兩度登、危峯青夭矯、絕巘翠崚層、窘步頻防失、捫蘿恐不勝、躋攀良未易題石記吾曾
天近巒垂秀、雲深石磴迂、太行疑彷彿、棧道類崎嶇、涉險寧忘策、持顛仗力扶、也應陵絕頂、過此即通衢
○通衢驛
驛路連閩廣、通衢記舊名、蒼山秋色凈、錦樹夕陽明、宦轍頻移轉、官資荷寵榮、馳驅亦常事、勉力效平生、
○龍川縣
十室龍川縣、城幽道路偏、洞雲浮瘴氣、林樹吐巒烟、聚岸墟人市、携家蛋戶舡、　聖明威德洽、民物總熙然、
○河源縣
寥落河源縣、民熙官亦閑、一溪流素練、兩岸帶青山洞老包塩入徭人射獵還嶺南天萬里、青瑣憶朝班、
○嶺南雜咏
嶺南為粵會、自昔號炎荒、日霽冬猶煖、雲陰夏亦凉、椰漿瓊液剖、榕葉翠幃張、聖澤沾濡久、衣冠式典章、
東廣炎蒸地、人言瘴厲鄉、黃茅防十月、青草避三陽、篓葉尋常採、檳榔取次嘗、何湏勤藥物、此即飬生方、
○梅野為羊城羅隱居題
隱士幽棲處、無餘只種梅、水邊疏影亂、雪裏暗香來、清可供詩句、寒宜伴酒杯、調羹應有待、不負百花魁、
○羊城周必都澄清軒
聞說藏修??匆、開軒俯碧流、波光澄素曉、灝氣烔清秋、對酒邀明月、絃歌■〈彳甲〉白鷗、襟懷常若此、高潔與誰儔、
○思親堂為戶部周副郎題
方山親舍遠、遊子獨悲思、每憶河陽路、頻歌陟岵詩、霜寒??員呌切、雲冷鴈來遅、只今行役??匆、展卷益凄其、
王氏綠野堂遺編卷上
【 終】

[book_title]●王氏綠野堂遺編下卷
廣東南雄府同知五世孫燭輯
壬辰進士六世孫福徵刻
七言律詩
五言絕句
七言絕句
附記一首
◆七言律詩◆
雙栢圖
文與可竹
送侍御廷益按治江西還京
南山詩卷
程大參碧香山房
吳用亨兄弟同鄉
詠褒忠錄
又詠二首和陳教授韻
居庸疊翠
雲林別墅
伍伯陽行樂圖
雲隱處士挽詩
樊大參清意堂
挽王侍御母
挽官評事母
賴憲副考績復任雲南
劉行人澣五使關西詩卷
溫州張雲伯教諭岫庵
方侍御廵按廣東
陪祀天壽山二陵
扈從度居庸關
登天門關四首
岢嵐遇雪
岢嵐遇雪
送劉僉憲致政歸閩
送陳二令
嚴憲副梅花
清遠峽飛來寺
贈門人觧元丘濬
思親
度海至瓊州
聖旦慶賀
嶺南述景
春江別意
周僉憲古栢軒
石洲處士輓詩
考滿復任廣東親承
復職回廣東通州發舡
奉天門早朝時方面官得面見也
舟遊西湖
壽吏部尚書泰和王公七十
溪山佳趣為袁處士賦
上天竺聽侶人鼓琴
夜泊錢塘
晚宿?州
贈醫士劉儀文羽
涵清軒為□雪峯上人題
次韻張僉都見寄
送副都御史盧公致□還金華
漁庵為致仕布政何公題
敕封左副都御史廵撫河南湖廣
奉敕誥封二代
登岳陽樓二首　予以搃督戎師南征有留道經岳陽囙登斯樓喜而賦焉
岳州贈何季孺教授
聖節
駐節訪桃川官二首
師進貴州
茅原禮先生哀挽
對鏡有感
班師重登岳陽
廵撫湖廣右都御史西蜀季公邀予同縂兵官保定梁公出遊武昌洪山寺
送成憲副赴召
汪繡衣立雪齋
梅雪軒
平蠻班師二首
阮都帥邀三司諸公飯于五滴水樓
遊瓊州靈山廟和王都帥韻
趙侍御同三司遊城北白雲山道觀
贈隱士李公瓛
石室山
三洲洞
都帥張文輝友竹軒
謁韓文公廟
羊城元夕
葵藿軒為廣州右衛劉靖指揮題
送王都帥領軍廣西
挽童副憲
大理少卿致仕周公奇壽旦詩
汪御史琴書樂處
送陳千戶赴崖州
送魯洪司訓復除臨江
羅公器仰高樓
挹清樓
玩易軒
張僉憲栢臺春曉
清遠峽
慶梅開
重過豫章
□□□□□□
□讀軒為毛文玉題
王公一寧以詩贈濬縣縣丞魏廷用廷用求和故次之
別常州胡郡愽
送丁通政考績之京與子同中乙榜也
次韻平江侯春晴教場演武
大理少卿李蕚茂南京審□還朝
寄太常陳少卿先生
送陳梅文英分教祁門
壽友人張上舍
挽邢學士
景泰五年十二月十八日喜雪三首和兵部尚書張公致中韻
營脩太廟功成欽賜羊酒
臨江陶元禮松泉清隱
憶都臺詩和張司馬韻二首
寄錢塘楊仲和謝梅花
寄保定侯梁公
金陵沙士清樂清軒
工部尚書凑歷右都御史兩考復職回南京
寄少保兵部尚書本公廷益
又寄于少保廷益
致仕辭歸分別和兵部尚書張公致中韻
挽謝處士原規
慕榮堂為丁侍御玉節題
姑蘓徐宗耀湖山覽勝
贈別肇上人善相
鑰子珏甥錦姪相與讀書於峯彎之山房鄉里親戚聞皆為喜屈指又一月餘矣慨流景之易邁慮學業之未脩猶恐其徒播名於鄉里無益也詩以諗之
○雙栢圖
雙栢騰騰勢欲亭、披圖想見翠蕭森、虬枝不逐風霜老、黛色長含雨露深、孤植本來存勁節、婆娑猶喜散青陰、明堂正爾需梁棟、肯把奇才寄遠林、
○文與可竹
老我當年竹最工、雲稍烟葉淡濛濛渾疑嶰谷秋風裏絕朦瀟湘春雨中結實慢招丹穴鳳扶笻曾化葛陂龍何當屋畔都栽遍、日報平安信不窮、
○送侍御廷益按治江西還京
【 廷益者于謙也】
使節煌煌出九重、先聲已障百川東、豺狼早避威風去、民物都歸德化中、江右今傳于定國巴東仍說寇萊公勳名若慰人心望、湏占麟臺第一功、
烏臺持憲邁英聲、攬轡南來按百城、白蕳飛霜知令肅、豸冠玉立逈風生、虗明鑑物情無遁、仁恕存心法用平、盡道江西江上水年來搃為使君清
○南山詩卷
觧組歸來身已閑、悠然且復見南山、丹崖翠壁雲千疊、綠樹蒼松屋一間撫景儘堪供咲傲、尋幽何必歷山?孱岩、四時佳致常年在不數湘娥十二鬟
○程大參碧香山房
山房卜築傍林塘、蒲竹森森蘭亦芳、簾捲翠陰來秀色、窓涵清影伴幽香、喜囙三物資高潔、不羡群葩媚艷陽、更有蒙泉堪釀酒、何妨留客共徜徉、
○吳用亨兄弟同鄉
湖海交遊眼界空、多君渾勝舊相逢、異鄉不减家鄉好、宦况何如旅况濃、醉裏乾坤陶靖節、吟邊風月杜陵翁、只今賢達皆登用、泉石烟霞肯久容、
○詠褒忠錄
南度無人想故宮、西湖有寺說褒忠、鄂王要雪靖康恥、秦相都忘戰伐功、已喜清名懸日月、獨憐黃土盖英雄、如今休說當時話、水色山光怨恨中、
○又詠二首和陳教授韻
大業垂成計可全、將軍一死搃堪憐、奸謀只觧中分地、國恥誰讐不共天、千古原情猶有恨、六陵歸梦竟無緣、西湖應與□江近、長送潮聲到墓前、
奸臣賣國死何多、怨落中原恨未磨、天上有星生昂宿、人間無主識蕭何、杜鵑啼血年年在、鐵馬嘶風夜夜過、撫卷不禁懷古淚、欲添湖水作秋波、
○居庸疊翠
【 送魯訓導洪之官】
天設雄關壯　帝京、望中積翠入室明、西連恒嶶和林近、北控單于朔漠平、疊障雨晴紅日麗、層厓烟凈白雲輕、都城自是蟠龍地、送別湏知第一程、
○雲林別墅
【 為金谿鄧希哲題】
不到金谿十五年、雲林高隱尚依然、披圖渾勝遊盤谷、別業何如在革?罔川、醉後看山春著屐、閑中釣月夜浮舡、太平正爾搜遺逸、寧許長才久棄捐、
○伍伯陽行樂圖
湖海遨遊四十年、歸來且復樂林泉身閒巳覺謀非拙心遠應知地自偏竹杖看雲生嶠外、芒鞋踏月到溪邊、野花啼鳥春常在、吟倚東風幾百篇
○雲隱處士挽詩
哲人委化幾經年、慨想高風尚儼然、三徑久荒陶令業、一經猶有伏生傳、雲深華表歸遼鶴、月冷清林呌杜鵑、望斷澆湖原上路、無由絮酒酹墳前、
○樊大參清意堂
心遠應宜景自幽、草堂高興擬滄州、天光浮白生晴夜、波影涵空動素秋、一榻松風和夢斷、半□梅影為詩留翛然俗慮渾忘卻、客至何妨茗數甌、
○挽王侍御母
慈親鶴化竟忘歸、遊子天涯淚濕衣、有祿空懷三釜飬、傷心愁見片雲飛、□泥封錦留恩誥、白髮□燈憶斷機、遙望佳□何所在、遠山斜日樹依依、
○挽官評事母
賢郎□武□鵷行、重慕三□教子方、眉壽搃憐垂鶴髮、榮恩巳喜拜龍章、瑤臺雲暗迷鸞鏡、銀燭宵殘冷畫堂、□□□江江上路、淡烟疏柳自斜陽、
○賴憲副考績復任雲南
纔向滇南獻績來、又承光寵出蓬萊、臺端冠廌推先達、憲府提刑属俊才、秋色一帆開畫舫、陽關三疊盡禹?隹懷、明朝別後還相憶、翹首天南候鴈回、
○劉行人澣五使關西詩卷
五使名藩節槩雄、才華况復舊儒宗、氣凌華嶽三千丈、識遍秦關百二重、單騎悉諳邊徼路、孤吟幾伴夕陽鍾、歸朝屡報平西茦、寵渥行沾雨露濃、
○溫州張雲伯教諭岫庵
掃卻紅塵一徑通、捲簾長日對孤峰、心同雲意隨舒卷、興與山光任淡濃、採藥仙翁時共語、爛柯樵子或相逢、于今騰踏青霄路、泉石烟霞記舊踪、
○方侍御廵按廣東
曉捧綸音出鳳臺、嶺南人訝范滂來、威聲已遁豺狼跡、風力湏知鷹隼才、萬里蠻夷歸治化、五谿瘴露息纖埃、功成入奏明光殿、超擢應湏列上台、
○陪祀天壽山二陵
【 長陵獻陵也】
灝氣澄秋月滿空、衣冠祗肅敬心同、二陵宮殿烟霞裡、萬疊峰巒紫翠中、禮樂光華昭聖德、山河帶礪仰神功、微臣叨與千官列、瞻拜何由竭寸□、
○扈從度居庸關
清秋關塞絕烽烟、車馬時巡重撫邊、萬騎森嚴紛扈從、千峯環列亘祁連、雲迎翠輦依銀漢、霜染丹楓映錦韀、自幸微軀叨近侍、願陳歌頌繼前賢、
○登天門關四首
兩山立?乞立倚天開、疊巘層巒亦壯哉、信步不知登幾仞、托身便覺近三台、嵐浮澗氣和雲濕、石迸泉聲訝雨來、誰說江南多勝槩、并州也自有蓬萊、
重關環拱晉城雄、此去西秦萬里通、碧樹陰間來鳥韻、白雲影裏度人蹤、邊塵息警皇威肅、海岳輸靈　帝德崇、覓句逕忘行險道、征鴻數點九霄中、
萬山叢裡欝岧嶤、指點天門在半霄、一道輕烟隨馬去、滿林空翠逐人飄、考盤應有遺書隱、觀奕曾無爛斧樵、更上最高峯頂明?王、五雲深處寸心遙、
懸厓絕磴碧嶙峋、此處人傳楊廣行、地域搃歸今日盛、天門猶記舊時名、袍囙風勁寒難禦、詩為山幽句易成、最是白雲飛遶處、異鄉遊子獨關情、
○岢嵐遇雪
同雲凍合晚蕭蕭、釀出奇葩散九霄、不逐兩聲來浙歷、都隨風力舞飄颻、綠蓑難覓寒江釣、翠嶺迷歸曉徑樵、便乏羔羊金帳酒、也湏清詠伴無聊、
客邊無寐火頻添、滕巽生涯自可占、坐久寒光包大地、忽驚曉色入虛簾、看書偏愛窓留霽、淂句還愁筆退尖、傳語東風早消拂、鐵衾生怕夜厭厭、
○和韻東高僉憲
憲僉才思若懸河、蚤有聲華在禁坡、立教固先崇四術、為文端是淂三多、掄材已喜逢良匠、抱玉無勞泣卞和、忽覩武鄉題詠句、清新應未許陰河、
○送劉僉憲致政歸閩
【 公先為御史】
纔送軺車上　帝畿、又承優詔許南歸、晉陽惜去賢僉憲、故嶺猶迎舊繡衣、官散任教生計拙、心閑應與世情違、歸家正值清和節、榕葉陰陰荔子肥、
○送陳二令
【 有序】
南昌二令陳倫彥理、以廉能聞、上官器重而下民懷之、去年攝漕運、克期無逋、歸來浹旬、藩府俾仍領甚事、彥倫就之、畧無難色、於其行也、詩以送之、
王事勤勞未息肩、兩年漕運搃稱賢、才華不减哦松譽、節操惟同古栢堅、二月鶯花淮甸路、一篙春雨楚江舡、功成早促歸來計、竹馬兒童候道邊、
○嚴憲副梅花
歲晏山空萬水凋、玉花飛處雪蕭蕭、數株疏影臨清淺、滿樹幽香散閴寥、東閣高吟成往事、羅浮入夢竟誰招、披圖卻憶當時見、絕勝西湖苐六橋、
○清遠峽飛來寺
世事昆明幾刼灰、寺名猶記是飛來、江流界斷塵喧絕、山色分明罨盡開、長信松風傳梵唄、時看花雨散經臺、印師可有東坡約、公暇還應一覽回、
○贈門人觧元丘濬
六十名中苐一人、才華惟子是超倫、經明禮樂行文徤、策對圖書究理真、春榜英豪期角勝、夜窓燈火莫□頻、從來顯達由稽古、事業騰輝在此辰、
○思親
家鄉隔越萬重山、迎飬常嗟道蹃難、定省久違甘旨缺、歸心恒與梦魂還、遙憐諸弟娛萊服、尚想群孫慰壽顏、忠孝百年期兩盡、何時投老董溪間、
○度海至瓊州
萬里瓊州属海南、迢遙道路未曾諳、樓舡駕浪鴻毛細、雲霧騰空蜃氣酣、地極固知封域廣、人和咸仰聖恩覃、薄才無補旬宣政、跋涉山川分所甘、
○聖旦慶賀
瑞氣澄輝映紫霄、黃鐘初動物情饒、四方黎庶瞻　明聖、萬歲嵩呼祝帝堯、海晏河清昭德化、鳳儀獸舞恊蕭韶、微臣何幸逢昌運、拜賀心馳北闕遙、
○嶺南述景
嶺南氣候四時常、雨後雲陰始覺凉、草木未曾經雪霰、居民從不見氷霜、山藏積霧皆為瘴、海擁浮沙盡插秧、風俗巳知崇禮讓、人才猶喜振聲光、
○春江別意
【 送行給事還京】
粵江春水綠浮苔、歌徹驪駒畫舫開、天上故人今日去、嶺南遊宦幾時回、長堤柳色縈詩句、驛路花香拂酒盃、欲別未行無限意、與君同到鳳凰臺、
○周僉憲古栢軒
庭前栢樹何年種、鐵幹虬枝老氣橫、清帶雪霜存古色、翠含風雨動秋聲、春來桃李非同調、歲晚松梅自合盟、珍念憲臣堪對此、長囙高節助吟情、
○石洲處士輓詩
石洲仙化幾經年、潛德能囙令子傳、三徑菊松留故業、百篇風月見遺編、擕琴久冷尋春騎、問字空回載酒舡、遙睇赤龍岡畔路、至今過客為凄然、
○考滿復任廣東親承
聖諭以愛民勤政為要、謹述以紀之、兩歷名藩過六年、之官又向嶺南旋、銓曹課□叨書冣、天語丁寧荷寵專、為政固當勤夙夜、愛民尤在重顛連、薄才曷盡旬宣職、惟有心同鐵石堅、
○復職回廣東通州發舡
嶺外來朝路八千、辭歸還泛粵江舡、霜飛紅葉添行色、潮帶清波遠接天、身繫南荒官未滿、心依北闕夢長懸、明年又擬三書考、會有封章達帝前、
○奉天門早朝時方面官得面見也
雙闕岧嶤曙色分、衣冠劍佩簇金門、禁鐘聲動清風逈、寶鼎香浮瑞氣溫、日月九天瞻　御宸、山河一統戴洪恩、微臣幸忝參方岳、得以名銜面至尊、
○舟遊西湖
西湖佳麗擅吳東、畫舫□明坐鏡中、十里芰荷風細細、六橋楊柳雨濛濛、禪林蒼翠千峯合、澗道清冷萬壑通、獨有岳王墳上樹、南枝長自倚晴空、
○壽吏部尚書泰和王公七十
祥雲散彩日曈曨、慶壽人尊七十翁、冠盖聯翩來曉騎、笙歌清切度春風、四朝德望推元老、一代文章仰鉅公、願祝遐齡恊龜算、光昭功業並夔龍、
○溪山佳趣為袁處士賦
步入蒼苔境即幽、山光林影自淹留、溪流九曲明如練、戶列千峯凈若秋、歷覽每携雙短屐、遨遊時放一扁舟、卜居便擬來相近、咲濯滄浪歌素侯、
○上天竺聽侶人鼓琴
清宵月色滿禪關、靜裡絲桐僧?大止取?閑、調引宮商含古意、志存流水與高山、晴雲縹緲鸞孤舉、秋海空明鶴自還、坐久翛然無一慮、不知身世在塵寰、
○夜泊錢塘
富春江上水痕消、舡到錢塘聽落潮、漁火互明喧浦漵、梵鐘清響出岧嶤、鄉音入耳家應近、王事嚴程路尚遙、獨有中天明月色、不嫌孤客伴無聊、
○晚宿?州
舟泊?州暮雨晴、人家兩岸夕陽明、江聲近接金山寺、曙色遙連鐵甕城、奉使未能為國報、思鄉惟念倚門情、來朝又指維楊路、五色雲中是帝京、
○贈醫士劉儀文羽
劉郎年少究儒醫、家學淵源眾所推、每遇貧人多施藥、時留佳客或彈棊、杏林春色浮書幌、菊井秋香□硯池、欲買丹砂問奇訣、蓬萊何處覓仙芝、
○涵清軒為□雪峯上人題
小軒開處撫泓澄、泉引曹溪一???清、冷浸秋光嘗皎潔、影垂天象最分明、香銷永日紅塵斷、簾捲微風碧浪輕、自是禪心如水定、何時來此話無生、
○次韻張僉都見寄
蚤年意氣許誰齊、唾手功名志可期、一世才華推特達、半生交誼惜分離、宦情豈為馮唐老、秋興徒增宋玉悲、自是知心常在念、停雲無日不相思、
○送副都御史盧公致□還金華
十年鈇鉞鎮遐荒、邊事賢勞譽獨揚、白首淂還家更好、丹心猶戀國難忘、尋銘可結香山社、適趣宜成綠野堂、別後暮雲春樹意、詩緘長逐便風將、
○漁庵為致仕布政何公題
拋卻朝簪白髮稀、茒庵結就傍漁磯、烟波穩??匆閑垂釣、風月冷邊搃息機、隱几坐看鷗戲狎、開籠常待鶴飛歸、功成名遂身宜退、始覺人間萬事非、
○敕封左副都御史廵撫河南湖廣
丹鳳啣書下九天、薄才何幸拜超遷、官資惟是臺綱重、安撫兼承　帝命專、邊事方殷心獨切、君讐未報夢長懸、驅馳且盡平生力、期使民歌雅頌萹、
○奉敕誥封二代
積德垂休荷祖宗、微軀何幸際遭逢、拜官屡被三朝寵、錫誥光膺二代封、報國未湏論白髮、匡時直欲究丹衷、遙瞻九隴焚黃??匆、精意潛孚感格通、
奉敕搃督平蠻景泰元年九月十三日欽蒙聖恩特陞右都御史十五日奉敕搃督湖貴軍務南征有苗之夷來自揣才識陋劣屡荷褒陞委以軍國重任敢不殫厥心力以圖報稱囙成近體四首錄寄姻戚宗友用昭
皇上恩寵之盛於無窮也
御筆題名出九重、南征特許搃元戎、謀猷克壯三軍帥、奏捷湏成萬里功、掃卻邊塵清宇宙、從教田野樂桑農、太平威德同遐邇、願献鐃歌□國風、搃督元戎肅遠征、特煩　天語重丁寧、忠孝未遂君親報、出入叨膺將相名、滅賊謾憑三尺劍、安邊仍仗五千兵、奏功應有平夷頌、早晚歸朝獻　聖明、文武兼持荷寵褒、南征搃督在鈐錎、八千遠道邊關險、百萬雄兵氣節豪、夷■〈豸尞〉望風潛影跡、瘴江隨劍息波濤、成功皆仗　皇威肅、微薄何能效寸勞、早登科目際昌辰、敭歷清華列縉紳、執法方膺都憲重、搃戎又拜節旄新、敢將功業期韓范、豈謂才名繼甫申、獨有丹心如鐵石、好音嘗慰白頭親
【 韓范甫申皆知舊褒羙之詞也老母家居年已八十餘矣】
○登岳陽樓二首　予以搃督戎師、南征有留、道經岳陽、囙登斯樓、喜而賦焉、
巴陵勝槩岳陽樓、此日登臨最上頭、萬頃湖光秋色凈、一天晴景曉烟收、征帆度影參差出、飛棟凌空迤■〈辶里〉留、不盡江山懷古意、凭欄呼酒看吳鉤、
雕欄畫棟倚青冥、登睡從知眼界明、萬里江湖南北路、千年樓觀古今情、山開秀色添吟興、浪簇飛花送遠征、早晚掃除邊瘴靜、還來題柱記昇平、
○岳州贈何季孺教授
憶自京華相別後、于今已是念年春、傳經獨喜青氊舊、對酒仍憐白髮新、老欲濟時心益壯、交緣知已意猶真、平南早晚班師日、擬共論文話宿因、
○聖節
天開黃道泰階平、萬歲人咸祝　聖明、仙仗曉分雙門?報曙、御烟晴散九門清、山林草木沾恩澤、田野黎民樂化成、堯舜祗今躬至治、華夷一統永同情、
○駐節訪桃川官二首
纔說尋真慮即消、仙家樓閣住岧嶤、半空飛翠和雲濕、一逕香烟匝地飄、簫鼓暫停諸將騎、節旄應駐搃戎軺、明朝平賊歸來日、還訪當年王子喬、
舊說桃源是洞天、至今世俗尚流傳、雲開曙色清千疊、春漲桃花水一川、採藥未歸迷去路、燒丹何事駐長年、平生不信神仙術、空記南華道德□、
○師進貴州
金鼓聲中萬騎齊、軍威先振貴州西、苗蠻落膽青霄泣、夷■〈豸尞〉魂驚白晝啼、但使轅門來納欵、從教田野樂耕犂、太平　天子敷仁政豈肯窮兵
○茅原禮先生哀挽
德重才高敻莫儔、豈堪疾痼竟淹留、新詩杜甫三千首、□□□龍百尺樓、化鶴歸時方隔世、飛鳧葬□□經秋、傳家喜有賢孫子、足慰泉臺永夜愁、
○對鏡有感
年來兩鬢漸蕭疏、獨對菱花愧□圖、歷宦頗登三品貴、論功自揣一毫無、但將直幹同松栢、忍把柔姿類柳蒲、百歲光陰等閑事、脩名未立□布德威、
○班師重登岳陽
萬頃重潮千尺樓、岳陽風景冠南州、三湘近帶荊門曉、七澤遙連漢渚秋、謾有凱歌隨憲節、還從漁唱落芳洲、此身雖在江湖遠、一念能忘范老憂、
○廵撫湖廣右都御史西蜀季公邀予同縂兵官保定梁公出遊武昌洪山寺
良辰連騎出江城、為訪招提十里行、勝賞不辭迂憲節、幽遊偏喜集名卿、松風拂座紅塵逈、花雨飄簾白晝清、共荷太平邊報息、得從方外適閑情、
○送成憲副赴召
八月秋風桂子黃、栢臺憲節發行裝、九重丹詔天恩重、萬里青山驛路長、騏驥已看來大宛、鳳凰端見集朝陽、公家事業齊房杜、千載湏知有耿光、
○汪繡衣立雪齋
亟丈從容進講時、朔風吹雪滿柴扉、但將義理深探領、不覺寒威更襲衣、游酢已聞明道學、楊時還見契玄機、莫言洙泗源流遠、賢哲由來在所希、
○梅雪軒
轅門結屋當行窩、屋外梅花雪滿坡、萬斛寒香春信蚤、一天□景月明多、羅浮入梦當年事、剡水乘□此日過、卻咲五陵豪俠客、春風桃李竟如何、向四夷、
○平蠻班師二首
一片丹心兩鬢皤、平蠻事業仗天戈、才非王佐慚諸葛、老得□□愧伏波、綠野有堂情可適、赤松無約梦偏多、從來忠孝難兼盡、日暮頻興陟□歌、
平盡南蠻奏捷歸、凱歌聲動梦魂飛、三軍號令停金鼓、萬里行裝卷甲衣、路入青山添勝槩、江浮畫舫撲清睴、薄才叨搃兵機重、勉為　朝廷為徒
○阮都帥邀三司諸公飯于五滴水樓
良辰開宴集佳賓、為愛樓高隔市塵、芳沼折來蓮子脆、家園摘取荔枝新、歌清觧使行雲遏、帽側從教咲語頻、醉後都忘顛倒禮、阮家父子太情真、
○遊瓊州靈山廟和王都帥韻
【 十四首】
踏破苔痕一徑蒼、尋幽覓勝興偏長、兩餘山色峯峯秀、日暖松花樹樹香、碑石尚留唐篆刻、殿廷渾勝魯靈光、遊人且莫論今古、流水聲中幾夕陽
名山勝景入丰神、國海風光別是春、徑草不除稀客到、野花含咲為誰頻、廟存古蹟千年著、詩自留題幾度新、踏遍林泉無限景、馬蹄歸去不沾塵、
不辭險道謁靈祠、海外名山自古奇、滿蹃落花春浩浩、一林喬木晝遅遅、異鄉風月頻題品、故國蓴鱸每繫思、多少行人此遊賞、碧桃開處醉金巵、
望中寸碧見遙峯、知是靈山苐幾重、鼍吼潮聲滄海近、龍歸洞口白雲封、慣耽幽??匆行看竹、欲籍清陰坐撫松、便擬携書歸舊隱、野花啼鳥日相從、
丹丘蓬島浪傳名、未到空教老此生、路入翠微山欲暝、樹浮蒼藹雨初晴、琴尊蹔適烟霞趣、軒冕寧忘丘壑情、卻咲考槃遺世者、直將富貴等漚輕、
半百相將白髮微、投簪未解脫朝衣、且携勝友同行樂、莫把良辰嘆落暉、別岸垂楊鶯亂呌、平堤芳草燕交飛、就中卻咲王都帥、遊遍靈山未肯歸、
隱隱青山馬上看、亭亭古廟出雲端、林花過兩臙脂潤、野竹含風翡翠寒、遊客不湏靈運履、詩人雅造杜陵壇、海南來處鄉關遠、翹首斜陽獨倚闌、
春來景物遍林皋、花氣熏人襲錦袍、咫尺烟光迷島嶼、尋常海色送波濤、霧深虎豹潛踪跡、山靜猿猱任咲傲、何??匆樵歌起天末、數聲清徹楚雲高、
神宮高俯碧山阿、簪紱登遊載咏歌、咲我塵機從此息、逼人清興偶來多、陰崖翠濕棲烟霧、古洞春深掩薜蘿、咫尺滄溟三萬頃、漁舟依約隔鯨波、
歷遍岧嶤路不迷、綠陰慣引紫騮嘶、應同上國衣冠會、不似東山妓女携、古廟近雲青隱隱、斷碑封蘚碧萋萋、可人光景無邊興、收拾毫端取次題、
侵雲隱霧碧嵬崔、樓閣玲瓏面面開、石迸泉聲寒潄玉、窓涵池影綠浮苔、陟危謾擲蒼藤杖、遣興還憑竹葉杯、欲拂翠岷探舊蹟、那堪白日又西頹、
勝景聞來記往年、登臨尚覺興依然、傍雲山色疑開畫、隔柳鶯聲似奏絃、樵父爛柯年杳□、□翁呼酒月娟娟、琪花瑤草春長在、也是江南一洞天、
海色嵐光一半分、層樓傑閣凈塵氛、驚濤入座鳴秋雨、空翠飄闌濕曉雲、咲傲壺觴從欵欵、追陪車馬任紛紛、多情莫負東風約、回首青山又夕曛、
瓊州佳麗属茲山、方丈蓬萊咫尺間、峽雨每從龍帶出、松雲長伴鶴飛還、柳深芳岸紅塵斷、花落空庭白晝閑、怪淂吟情頗軒豁、詩成幾首不湏刪、
○趙侍御同三司遊城北白雲山道觀
咫尺仙宮隔翠岑、不囙公暇詎登臨、清風一道隨飛盖、黃鳥數聲來遠林、山徑□留荒蘚合、岩扉春掩落花深、道人長日渾無事、野鶴孤雲共此心、
○贈隱士李公瓛
【 其祖質為□江王相得袁尚寶□□】
相國賢孫李謫仙卜居遙住□□邊、逢人不觧論官府、見客時能■〈扌弃〉酒錢、賸□請萹歸品詠、漫憑□鑑別媸妍、眼中卻咲□□者、滾滾紅塵未息肩、
○石室山
碧草蒼崖景冣幽、公餘聊復共追遊、一壇花雨千峯溟、十里松風六月秋、題石詩存人已遠、燒丹仙去□空留、也知山水多佳趣、咲我朝簪尚未投、
○三洲洞
層巒疊巘參羌見、洞戶岩扉迤邐開、雲氣長隨龍變化、泉聲慣引鶴飛來、襟懷頓覺紅塵遠、遊賞休驚白髮催、卻咲當年劉阮輩、何囙採藥入天台、
○都帥張文輝友竹軒
公餘塵鞅不相侵、獨坐幽軒撫竹林、瀟洒真堪為益友、孤高應是伴清吟、晴梢直拂雲霄上、翠色長含雨露深、我亦生平慕蕭散、何時來共滌煩襟、
○謁韓文公廟
【 二首】
直道朝陳佛骨章、秋官夕罷謫潮陽、海濱民幸逢良牧、天下人咸惜大唐、還有雄文昭宇宙、長留遺像鎮炎荒、我來瞻拜猶興感、溪水冷冷樹色蒼、
古廟嵬嵬倚碧山、潮人崇祀不忘韓、牧民惠澤千秋永、報國忠心萬古丹、猿鶴有靈還集止、鱷魚無跡肆貪殘、後來作郡紛相繼、誰把碑文仔細看、
○羊城元夕
九霄雲凈絕纖塵、河漢流光月色新、萬點華燈明似晝、一方黎庶喜同春、海濱久幸烽烟息、夷■〈豸尞〉仍沾　聖澤均、卻憶昔年當此夕、曾陪芳晏近楓宸、
○葵藿軒為廣州右衛劉靖指揮題
賸栽葵藿繞軒楹、直幹亭亭愜素情、葉色凈含朝露潤、花心長向太陽傾、供飧清味那勝此、報國丹衷可共盟、不似城中豪富者、春風卻羡牡丹榮、
○送王都帥領軍廣西
偉器長才玊不瑕、簪纓况是舊名家、謀猷克壯三軍帥、攻畧曾窮萬里賖、秋水磨明收虜劍、燕雲暗簇戰袍花、功成擬奏　明光殿□早晚傳宣降白麻、
○挽童副憲
嶺海來官搃故人、與君同□更相親、念年憲節清於水、兩鬢霜華白似銀、一疾詎堪成永訣三生何處說前囙、空餘臺畔亭亭栢、想像風儀幾愴神、
○大理少卿致仕周公奇壽旦詩
投老歸來鬢尚玄、獨於洛社占名先、栢臺執法聲惟舊、棘寺平反譽益堅、接武喜看三桂秀、聯芳更與二疏肩、烏紗白髮黃金帶、為祝遐齡永百年、
○汪御史琴書樂處
林下優遊自不同、琹書相對日從容、閑情都在七絃上、玅趣多留萬卷中、流水高山□□和、青燈夜兩思無窮、怡然百慮渾□□、從此徒誇彭澤翁、
○送陳千戶赴崖州
傾盖相逢遂識荊、論交尤喜見平生、丹山鳳鳥千年瑞、洼水驊騮萬里程、天上此來恩露重、海南今去瘴烟清、慇懃盃酒何堪別、渺渺滄波搃是情、
○送魯洪司訓復除臨江
當年栢府選才賢、朋輩咸誇魯仲連、執法正堪呼鐵面、傳經復喜得青氊、寧將直幹為人折、不托芳姿取世憐、我亦平生懷節槩、囙君此去思茫然、
○羅公器仰高樓
樓居高架倚層霄、百尺闌干眼界遙、棟接飛雲睛縹緲、簾開翠色對岧嶤、曉來露氣還堪吸、夜後蟾光似可招、一點紅塵無著??匆、豫章城外擅清標、
○挹清樓
樓居高架接空明、坐入西山紫翠橫、一點□□無到處、入窓虛籟自天生、銀瓶露薄秋光淡、珍簟凉時午梦清、好是此中銷世慮、不勝遐思遶蓬灜、
○玩易軒
一室瀟然謝世緣、獨於羲易契心傳、封辭已淂呈圖後、理趣還探未畫先、自信處謙崇德望、湏知履道適安便、何時來共幽軒坐、細論堯夫觀物萹、
○張僉憲栢臺春曉
臺端栢樹翠蕭森、氷雪孤標鐵石心、春日敷榮添秀色、曉風披拂散輕陰、一簾清氣長相對、半點紅塵不許侵、自是歲寒堅節操、憲臣應淂伴高吟、
○清遠峽
江流一帶兩山開、白練中分紫翠堆、海內勝遊良不少、嶺南佳景此為魁、征帆穿峽隨雲度、飛瀑凌空送雨來、見說上方清絕??匆、無由登覽一徘徊、
○慶梅開
兩□群立路微通、天設雄關壯廣東、絕頂嶙峋銀漢邊、行人隱約白雲中、越□九譯東玉貢、封□千秋戴　聖躬、□視南溟纔一勺、不勝清□□飛鴻、
○重過豫章
□□□地傳經日、屈指于今二十□、□下英才皆□發、城中□□暫留連、滕□□□文□□、孺子□高□尚賢、撫景□無今昔□、西山南□只依然、
○□□□□□□
舜江見日人如玉、□□□時□已仙、白髮曉星稀故老、□□□□□誰憐、忍將□□看遺稿、空把傷情付逝川、□□□即能繼述、□銘高□□門前、
○□讀軒為毛文玉題
豫章城北屋三□、屋裡藏書屋外田、□□一犂春雨後、青燈孤炤夜窓前、携家豈必龐公隱、舉□何如匡氏賢、樂道固應君子志、鳴騶又恐到林泉、
○王公一寧以詩贈濬縣縣丞魏廷用、廷用求和、故次之、
楊柳青青蔭□河、畫舡幾向此中過、不囙縣佐交情厚、誰共壺觴欵曲多、舊話未終還繾綣、新詩裁就更吟哦、明朝又指金臺去、兩地相思意若何、
○別常州胡郡愽
王事憂勤尚百端、客□□□故人歡、廣文自嘆儒官冷、御史應憐□面寒、傲倪乾坤雙鬢白、消磨歲月寸心丹、匆匆且盡鄉情話、只恐明朝更別難、
○送丁通政考績之京與子同中乙榜也
三十年前一榜中、多君□調獨稱雄、棲遅暫振橋門鐸、荐達曾乘栢府□、喜見鳳鳴當盛世、還看鵬翮快長風、于今献績　朝天去、五色雲邊寵渥隆、
○次韻平江侯春晴教場演武
太平無事不忘兵、蕳教偏宜曉日晴、陣列城南三萬旅、威臨塞北幾千程、指揮進退嚴金鼓、分合縱橫識斾旌、自是縂戎多將畧、能修功烈佐皇明、
○大理少卿李蕚茂南京審□還朝
蓬萊宮闕五雲間、親領天書下玉班、人發都門芳草碧、馬嘶驛路落花殷、纔聞直筆舒民隱、又整衣冠覲聖顏、老我叨官聯大理、可堪分手送君還、
○寄太常陳少卿先生
兩京朋舊搃儒林、高誼惟兄意獨真、音問每詢南去客、椷書時寄北來人、九天雨露沾恩重、千里関河入夢頻、愧我南蠻叨搃督、而今空自白頭新、
○送陳梅文英分教祁門
新領除書出　帝閽、之官千里赴祁門、泮林蹔隱南山豹、雲路還騰北海鵾、欲別謾停江上棹、臨行且盡席前尊、徽邦舊有文公化、施教尤期士行敦、
○壽友人張上舍
童顏華髮似神仙、碧水蒼山樂事便、五月喜逢初度日、八旬忻見太公年、花明舞袖排蘭玉、歌遏行雲列綺筵、頋我無由躬賀禮、殷勤遙祝壽三千、
○挽邢學士
天榜當年占狀頭、翰林特拜寵恩優、含香每近雙龍闕、祝草長依五鳳樓、謾□蒼松能傲歲、誰云玉樹竟凋秋、傷心不忍□車發、江水雲山搃是愁、
○景泰五年十二月十八日、喜雪三首、和兵部尚書張公致中韻
朔風凜凜凈塵沙、六出飄颺舞態佳、萬碧峯頭排玉笋、半枯林裏燦銀花、豊年有象情偏悅、詩句聯萹興獨賖、卻咲貂裘呼酒客、旨將一念□貧家、
寒聲簌簌蟹行沙、三白呈祥信可佳、萬里長空疑不夜、千年老樹盡開花、洛陽閉戶名猶在、剡水行舟興尚賖、佐理自慙無寸補、謾歌豊稔慶農家、
滕巽楊威絕點沙、臈前瑞雪應時佳、乾坤浩蕩都成玉、草木參差搃是花、凍茟頻呵詩謾就、深盃未厭酒還賖、此時亦有尋梅客、來訪西湖處士家、
○營脩太廟功成　欽賜羊酒
【 景泰六年九月】
巍巍太廟倚穹蒼、賞勞功成荷寵光、臈蟻榮頒良醞酒、肥牲兼賜大官羊、開樽未敢當東道、献壽先歸奉北堂、自愧菲才無以報、□歌天保荅吾　皇、
○臨江陶元禮松泉清隱
不將名利苦関情、自愛山林遠市城、高節比松千尺勁、澄懷如水一泓清、閑來掃榻留題吢、醉裡臨流咏濯纓、珍重八州都督後、斯人應是継家聲、
○憶都臺詩和張司馬韻二首
執法曾看歷兩臺、封章幾向御前開、每令枯朽回生意、盡使公廷絕點埃、菊為傲霜常愛種、葵因向日亦頻栽、如今猶記當年事、謾把新詩寫此懷、
湖光山色擁蘭臺、窓牖玲瓏八面開、常有清風生几席、更無隙地著塵埃、竹松密密從教種、桃李紛紛不許栽、應是大夫遺德在、幾回翹首動吟懷、
○寄錢塘楊仲和謝梅花
雪蕊氷花太逼真、殷勤遠寄隴頭人、一枝傍月留清影、萬朵臨風凈俗塵、未許補之能獨步、還尋和靖作芳隣、武林城裡楊和甫、老筆年來信有神、
○寄保定侯梁公
奉敕平蠻記往年、元戎事業獨侯賢、別離每荷魚緘寄、想念長依鳳闕前、玉帳牙旗曾共建、□書鐵券喜重鐫、自慙搃督名虗在、只念滄浪覓釣舡、
○金陵沙士清樂清軒
紅塵紫陌雜輪題、竹戶蓬窓自不迷、一片閑心隨鶴去、幾回孤夢伴雲棲、琹書適意探幽賾、風月多情費品題、我亦囙之動清興、草堂元是浙東西、
○工部尚書凑歷右都御史兩考復職回南京
六年考績近彤闡述職深慙補報□南詔平蠻叨懋督中臺執法久□違馳驅未盡丹心苦飄泊今看白髮稀自是九天雨露濶揚帆又到林陵□
○寄少保兵部尚書本公廷益
鄉國論交二十年、雲霄事業獨公賢、薄才濫荷婁公薦、素志惟應□□憐、湖海茫茫情久濶、江山歷歷梦長懸、自慚衰朽難為用、只合歸耕沮溺田、
○又寄于少保廷益
念年孤枕鬢成絲、盖世功名更讓誰、暮夜黃金無地入、生平清節有天知、江南春早鶯啼切、薊北秋高鴈過遅、老我懷人心冣??馬、停雲望處獨多時、
○致仕辭歸分別和兵部尚書張公致中韻
陛辭同日拜宸旒、名節成全荷　聖休、一片閑心隨野鶴、兩行□鬢近沙鷗、掛冠已遂歸家樂、去國寧忘報　主憂、回首朝班猶在望、五雲深處　帝王州、
○挽謝處士原規
不榮軒冕樂林泉、坐閱光陰八十年、孝友真堪敦末俗、詩萹渾欲繼前賢、春山久斷穿雲屐、秋水空回釣月舡、惆悵詩人無復作、夕陽芳草思綿綿、
○慕榮堂為丁侍御玉節題
霄漢飛騰向栢臺、高堂失飬獨啣哀、白雲望處懷仁傑、綉服裁成憶老萊、冠冕承恩依　北闕、松楸入梦繞南陔、顯揚已遂平生□、褒寵還□鳳誥來、
○姑蘓徐宗耀湖山覽勝
平生胸氣隘林丘、仗劍湏教萬里遊、征斾屢瞻衡岳曉、飛帆幾度洞庭秋、翱翔遠興隨鴻鵠、浩蕩閑情欵白鷗、回首湖湘曾駐節、題詩兩詠岳陽樓、
○贈別肇上人善相
心同秋月凈無埃、受戒纔從上國回、冠盖相逢憑品藻、江山隨??匆漫徘徊、不辭飛舄遊千里、還欲參禪到五臺、此別未湏論契濶、碧蓮花發候重來、
○鑰子珏甥錦姪相與讀書於峯彎之山房、鄉里親戚聞皆為喜、屈指又一月餘矣、慨流景之易邁、慮學業之未脩、猶恐其徒播名於鄉里無益也、詩以諗之、
習學山房一月餘、不知進業近何如、研窮直欲窺千卷、講貫先應熟四書、仲郢昔聞嘗膽讀、倪寬曾說帶經鋤、光陰迅速湏加勉、無使虗名衒里閭、
◆五言絕句◆
四景山水四首
花木翎毛四首
○四景山水四首
綠樹蒼烟外、青山翠藹中、欲知行樂者、誰是杜陵翁、
雲吐奇峯合、林深晝景長、江山無限興、一枕北窓凉、
江上波光冷、山中木葉稀、故鄉何??匆是、張翰正思歸、
萬木粧瓊樹、群山立玉峯、扁舟乘興去、定入剡溪中、
○花木翎毛四首
二月江南境、桃花幾度春、數聲啼恨鳥、喚起惜花人、
春去花都盡、紅榴次苐開、可人枝上鳥、求友獨飛來、
玉林秋光淡、西風樹影凉、誰知禽鳥意、也愛桂花香、
霜雪紛紛??匆、山茶故晚紅、幽禽知信早、先占一枝東、
◆七言絕句◆
題大尹王公群鷺圖
滕克釗蒲菊
題山水小景
嚴憲副梅花二首
袁太守袁坊八首
過惡溪三首
海康教諭晚英永思堂
雷州道中值兩寄戴太守
述懷雜詠五首
和蕭侍讀送曾員外奉使廣東燕餞暹羅諸國使臣回國七絕
釣臺小畫
彈琹小畫
曹中書求夏少卿寫竹寄教授陳秋鴻
周儀賓山水圖
送羅訓道歸南昌二首
○題大尹王公群鷺圖
柳梢蘆葉雪蕭蕭、群鷺聯翩凈羽毛、一?清標那可似、郎官雅操兩相高、
○滕克釗蒲菊
老藤千丈舞蒼虬、萬斛驪珠爛不收、縱使摘來堪釀酒、未應一斗換凉州
○題山水小景
疊障堆藍擁碧霄、晴雲匝地湧秋潮、雲山無限逍遙興、來往應知有市朝、
○嚴憲副梅花二首
念年不見梅花面、看畫令人眼倍明、好是西湖舊遊處、水邊疏影一枝橫、
任教桃李費嫌猜、獨向東風占早開、自信平生慣氷雪、托身只合在霜臺、
○袁太守袁坊八首
南岸農歌
北??乂漁歌
塹嘴風帆
津頭烟樹
中沱沃壤
下尾清風
城山曉月
故縣暮鍾
·南岸農歌
平疇水煖雨初晴、布谷催耕處處鳴、謾說年來農事好、醉歌擊壤樂昇平、
·北??乂漁歌
雲水烟波一葉航、都將身世寄滄浪、淂漁沽酒尋常事、欵乃聲中即醉鄉、
·塹嘴風帆
澄江一曲抱清灣、巨舫輕帆月往還、但得好風舡去疾、舟人穩坐不辭艱、
·津頭烟樹
遠樹含烟翠色浮、鄉人來往說津頭、莫言九夏清陰布、梁棟還宜此??匆求、
·中沱沃壤
中沱沃土最高腴、萬頃雲黃稻熟初、誰說江南田地薄、只緣人力少勤渠、
·下尾清風
脉脉流來一???清、穿林激石玉琮崢、未湏直究觀瀾術、且向滄浪歌濯纓、
·城山曉月
山空隱隱曉雞鳴、斜月流暉曙色新、莫道氷輪空皎潔、照人心地也分明、
·故縣暮鍾
枽林藹藹已成村、父老猶傳故縣門、世事幾隨流水逝、鍾聲長送月黃昏、
○過惡溪三首
蘭舟桂棹任縱橫、翠浪清波靜不驚、說與行人放心去、莫疑水有惡溪名、
一水中流兩岸山、山光含翠水潺湲、自從祛鱷歸前海、舟子漁人任往還、
惡谿水遶郡城東、千載流傳惡未終、寄語此邦民社者、莫將民政與谿同、
○海康教諭晚英永思堂
罔極難酬父母恩、追思長自淚雙痕、柳州千古城頭月、應有清光照梦魂、
○雷州道中值兩寄戴太守
東風吹雨細廉殲、山送寒聲海氣兼、不似黃堂無事日、焚香柱笏坐鉤簾、
○述懷雜詠五首
少年失學乏師傳、義理精微頗自研、歲月漸磨心有淂、始知一理眾同然、
當年被薦上朝端、衣繡曾簪獬豸冠、面拂秋霜心似鐵、時人只說太清寒、
治世長才古所難、簿書刀筆亦何干、自慚縻爵全無補、羞把哀顏對鏡看、
共道為官樂□時、清名高節貴操持、一錢劉寵非要譽、還有関西畏四知、
挺挺男兒七尺軀、紆朱拖紫欲何為、不將功業騰霄漢、誰在凌烟閣上書、
○和蕭侍讀送曾員外奉使廣東燕餞暹羅諸國使臣回國七絕
乾坤開泰世清夷、萬國梯航拜　玉墀、餞送遠勞天上使、懷柔自古属明時、
□阜雲間紫翠層、家山相近興偏增、莫言歸思同張翰、應有詩萹比杜陵、
春到淮河雪已消、畫舫綵纜坐逍遙、紅行若過杭州路、應訪西湖苐六橋、
庾嶺非同蜀道難、嶮巇過此即平安、雖然清遠湏洋峽、不比嚴陵七里灘、
旅底重逢話舊情、薰爐茗椀伴綦秤、人生會合湏歡樂、亦是官閑荷　聖明、
路入章江草木香、白雲在明?王似河陽、趋廷先拜慈親壽、謾說光榮及故鄉、
晉陽一別嘆暌違、何事匆匆即道歸、且盡筵前一杯酒、明朝□影望中微、
○釣臺小畫
一絲千尺繫波濤、志在江湖豈羡鰲、搃是利名身外物、至今人識釣臺高、
○彈琹小畫
綠樹停陰晝景遅、瑤琹一曲撫漣漪、休論調古知音少、元亮無絃亦自怡、
○曹中書求夏少卿寫竹寄教授陳秋鴻
雲梢烟□出客臺、鳳沼仙郎遠寄來、應是廣文多直節、好懷能向此君開、
○周儀賓山水圖
遠山□□近山□、茅□人家住□重、隔岸有橋人不□、柴門長是白雲□、
○送羅訓道歸南昌二首
□□□來鬢未□、宦情□似遶情多、孤雲野鶴隨□跡、竹徑□門任□□、
□□當年早掛冠、卻回□□折腰難、西風黃菊東□伴、□得□名□世間、
◆附記一首◆
○平蠻恩信碑記
聖天子龍飛之初實景泰紀元之始天下四方咸底乂寧致治之隆光越前古惟是湖廣辰沅靖州綿亘貴州平越清平之地山林溪洞苗蠻獠狫巢穴聯洛蟻聚蜂屯盖以化育之久生息滋蕃乃有苗名韋同烈者伺隙肆醜驅脅黨類侵掠疆場聖天子以蠢爾之眾但當諭禍福俾之悔過豈期醜惡不悛益肆猖蹶中外臣僚屢請討伐於是上命都御史臣來縂督軍務保定伯臣瑤掛平蠻將軍印充大縂兵其左右副縂兵參將之官或以仁義推舉或以智勇選任與夫參贊恊理之職皆其學識出眾之士以是年四月出師七月抵辰州練兵訓士繕治器械僉謀畢議乃十月壬辰□兵天柱以及靖州銅鼓五開城步平水等??匆所至皆長驅徑搗如□枯拉朽拒敵者無不擒勦而迎降之眾又皆撫輯而招??來之湖廣之邊廓然以清遂移軍沅州大行犒賞兵威既振兵勢益張又以明年二月乙亥分營列陣肅將威武進至貴州之興隆清平平越其賊首偽稱苗王韋同烈等猶乃脅眾據險香爐山寨其山璧立千仞根盤三十餘里大軍環列劄營旌旗耀日戈矛飛霜苗眾遂以賊首韋同烈等縛送軍門以其為元惡也械送京師明正其罪猶懼威未敢即下官軍圍守益嚴且施攻擊之具其衆皆緣崖跪拜哀告乞生右參將李震言於縂督縂兵官曰王者之師在於除暴懷柔今元惡暨同惡既悉擒勦而其脅從餘黨及其妻孥昔皆沾被化育涵飬時久又嘗出力供賦與編氓相伍今既求生向化宜行撫恤之條以副聖詔寬貸之仁僉議同然遂許之於是苗首等十二人者皆以藤蘿纏束懸墜下山俯伏軍前披露脅從之罪□以徭役貢賦如故於是會官軍布朝廷盛德開諭死生禍福咸叩頭懇切其徒萬餘悉撫定之俾復舊業羅義等且曰我等淂生自茲以往子子孫孫山林草木皆戴聖恩囿於德化之內苟或一萌非念甘受誅伐使我噍類永滅九地無以仰見日月□立石茲山世為誓戒嗚呼東夷西戎南蠻北狄古有其類背逆天道者無不殄滅歸順聖化者靡不生全况我朝之御四夷涵煦羈縻使之自生自育辟猶天地之無不覆載曷嘗有一毫防制之意但其種類性情或者弗馴以致煽聚而起然後加之以兵豈朝廷志武窮殺之過耶洪惟今上皇帝以大有為之資撫中興之運命將統兵除殘去暴屢月之間殲厥兇憝大拯塗炭弘復疆土肅靖邊方功業之茂振古罕倫萬萬年太平之福也大總兵請予識文於石俾鎮茲山且以示諸苗蠻永永毋忘聖朝之盛德盖石可泐而恩信不可冺也遂書之為平蠻恩信記使其尊仰于悠久云若夫一時縂領參預戎務之官皆列其銜名如左峕景泰二年五月既望奉敕總督軍務資德大夫正治上卿都察院右都御史兼大理寺卿四明王來識
欽差總兵官平蠻將軍保定伯梁瑤
欽差都知監左監丞梁達
內官阮黎
龔榮
長貴
左副總兵左都督毛福壽
右副總兵右都督方瑛
左參將都督同知陳友
王斌
右參將都指揮李震
安順
參贊軍務兵科給事中劉清
監察御史焦寬
湖廣布政司右布政使馬謹
左參政朱欽
右參政甄完
右參議孫節
湖廣按察司副使邢端
陳質
僉事沈慶
貴州布政司右參議尹弼　李顒
盧彬
貴州按察司副使李睿
僉事譚琬
王貫
把總都指揮曹廣
曾晟
汪澤
范禎
張任
任忠
汪廸
楊茂
劉玊
孫諒
李鑑
高遠
陳原
張景
吉世英
指揮周琮
李璟
狄武
劉璧
翟政
?儀
劉青
趙信
楊鑑
王瀚
虎賁鷹揚驍勇官軍一十九萬九千九百九員名
達官舍人民壯三萬七千七百七十七員名
王氏綠野堂遺編卷下
【 終】

[book_title]附錄
慈訓堂詩（有序）
母坤道也以養育為徳而主乎慈故為母者未始不慈其子慈而能訓者蓋少訓而能底于成者尤不多見也四明王原之母夫人舜江張天民先生女也予髫年時識先生髙古脩潔與人不茍合長於詩尤工於楷法雖尋常製作若不經意思而人自以為不可及蓋天姿俊邁問學充裕使然也觀先生則夫人之賢可知矣夫人蚤適原之父金溪令中歳孀居守節厲志篤於訓誨諄諄然勉諸子以力學而諸子克遵厥訓底于有成既而原之以校官起家超拜監察御史擢叅山西藩政清愼明决卓然有稱季復登進士第授秋官尚書郎餘雖未仕亦皆脩謹力學為鄉里聞人是皆平日訓誨所致原之推本所自而扁其堂曰慈訓所以表夫人之懿行而示若子若孫於無窮也大宗伯兼翰林學士楊先生與詞林諸耆舊皆為文以識之矣間甞徴余言余嘉夫人之善於敎子而原之昆季又能不負其所敎世之為母子者將於是而取則焉斯堂之作豈直為觀美哉因為詩以歌之
君不見孟軻稱大賢道學冠今古陶侃惜分隂乃心忠典午當年造就賴慈親翦髮斷機良獨苦君家阿母貞且賢與古列女相比肩孀居節操凜冰雪諸孤在膝皆髫年諄諄訓誨不輟口願汝成立報所天為言汝家素閥閲累葉簪組相蟬聨而翁受命宰百里奉法循理人共傳一朝奄棄遺爾輩我故未忍歸重泉屬纊言猶在吾耳令我慇懃敎諸子汝曹力學能有成爾父雖死猶不死言之痛心恐未足大書日新扁華屋諸郎感奮思立身恒若湯盤警心目明師益友資討論暮史朝經勤講讀一朝昆季俱登庸萬里雲霄快鴻鵠伯也繡衣霄漢立季也芳名題桂籍子能若此親何憂笑引諸孫餉梨栗滿庭慈竹布清隂繞砌萱花麗遲日（四庫全書·集部·別集類·忠肅集巻十一）
送山西大叅王原之序
今布政司總方岳之政而其土地之廣人民之衆自縣而屬之州由州而屬之府府則統扵布政司其衆且劇如此故其官品之髙下與内六卿相埒夫以統治之大任使之尊非宏偉特達之才殆不足以勝其任今皇上御極之初作興政治尤重方岳之選爰遵宣宗皇帝成憲詔在廷三品以上咸得舉所聞知無間扵逺邇宣徳十年方岳有以缺員上者廷臣如例薦拔而監察御史王公原之與其列遂拜山西左叅政内臺交逰相與屬余文以贈其行余觀山西之為境太行起之黄河迤之西北延袤數千里與沙漠為際國家嘗宿重兵以彈壓荒外而將士皆仰山右之儲需雖典禮教化刑政制作出扵朝廷者皆藩垣之所當脩布而不可緩至扵邉儲一事為藩岳重臣者尤宜精思其利弊以紓民力以足邊偹王公以俊拔有為之才典教未乆遽陞風紀及敭厯内臺綽有能聲曽未四載遂有今茲之重選以統治之大任使之尊王公之往可不慎哉向所謂宣廣徳意昭眀教條使所治之民咸得樂生趨事固為方岳者所當務而所謂邉儲一事盖取之扵民取之有法則民不匱而邉偹實征歛無藝則民力竭而邉偹虚民生休戚儲蓄盈縮是又在藩岳之用心何如王公之往協賛大政必當深思其宜而以次施行之斯使軍給饒而民生遂教化以興風俗以厚則能名將有加扵在臺閣時昔漢唐選廷臣有清望者出補外職外官政蹟顯著者復徴入用方今聖眀法古用人王公之往聲實誠有如前所云者則入補内職盖可期矣（四庫全書·集部·別集類·敬軒文集巻十四）
送王原之詩（有序）
四明王原之自監察御史陞山西叅政廉清明大體顓顓以國家生民為心而讒人忌之造言嗾當道擠諸重法賴上明聖照察詔復其官而改廣東其造言者遄以貪淫黜廢諒哉天道之不爽也余知原之有素其南行也周汝清出此圖求詩贈之勉賦三章其末章盖揆天道人心猶不能已於言焉
暮春時雨霽嘉卉蔚紛敷交交黄鳥鳴送子城東隅念兹萬里别執轡仍躊躇丈夫四海志誰能倦馳驅所重在兼濟奉國效良圖鞠躬罄丹誠千春垂令譽
雄藩庾嶺外邈在南海堧山川曠阻隔氣候何其偏九齡與安道自昔有名賢如何巖谷幽獷俗比難鐫仁化可革頑文敎可柔堅君子奉皇命敬哉贊旬宣
青松起中林棘蔓纒其枝棘蔓一朝萎隕堕淪汙泥松枝稟貞性干雲色不移志士履清潔而遭讒慝訾天道詎可欺讒者旋自墮臨别舉離觴猶嗟貝錦詩（四庫全書·集部·別集類·東里續集巻五十六）

        </div>
      </div>
    </div>
  </div>
</div>
<!--update:2025-08-30 10:29:07-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>