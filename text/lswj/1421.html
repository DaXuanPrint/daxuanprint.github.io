<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="提要,原序,卷一,卷二,卷三,卷四,卷五,卷六,卷七,卷八,卷九,卷十,卷十一,卷十二,卷十三,卷十四,卷十五,卷十六,卷十七,卷十八,卷十九,卷二十,卷二十一,卷二十二,默堂集全文在线阅读,默堂集全文在线下载,大玄古籍书库">
<meta name="description" content="宋代诗文别集。22卷。陈渊撰。作者尝榜其室曰“默堂”,门人沈度编次其诗文,因以名其集。《直斋书录解题》卷18著录此集22卷,《宋史·艺文志》则称26卷、词3卷。《四部丛刊》三编据昆山徐氏传是楼所藏宋刊本影写本辑入本集,仅有诗10卷而无词,其余12卷为启、表、札子、奏状、书、杂文、杂说等各种文章,其中书为5卷。卷首载沈度、杨万里序。书末附赵万里跋。《四库全书》据鲍士恭进呈本著录,但与《四部丛刊》本相比,有两处缺页。陈渊文集另有12卷本,名《存诚斋集》,但其集有文无诗,且第1卷末少启3篇、第9卷末少书2篇,文">
<title>默堂集_陈渊_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">默堂集</span> <br/>
          作者： <span class="inputVal" id="bkauthor">陈渊</span> <br/>
          朝代： <span class="inputVal" id="bkdate">宋代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">类书文集,诗文集,完结</span> <br/>
          字数： <span class="inputVal" id="bknum">[book_length]140236</span> <br/>
          说明： <span class="inputVal" id="bkdec">宋代诗文别集。22卷。陈渊撰。作者尝榜其室曰“默堂”,门人沈度编次其诗文,因以名其集。《直斋书录解题》卷18著录此集22卷,《宋史·艺文志》则称26卷、词3卷。《四部丛刊》三编据昆山徐氏传是楼所藏宋刊本影写本辑入本集,仅有诗10卷而无词,其余12卷为启、表、札子、奏状、书、杂文、杂说等各种文章,其中书为5卷。卷首载沈度、杨万里序。书末附赵万里跋。《四库全书》据鲍士恭进呈本著录,但与《四部丛刊》本相比,有两处缺页。陈渊文集另有12卷本,名《存诚斋集》,但其集有文无诗,且第1卷末少启3篇、第9卷末少书2篇,文字也多所讹缺。杨万里为《默堂集》所写的序称:“其辞质而达,其意坦而远,其气畅而幽。至于立朝廷、当言责、正君心、排权臣,蹇蹇不折也。是岂今之所谓文哉!盖道学之充乎其中而溢乎其外、形乎其躬而声乎其言者欤!”</span> <br/>
          封面： <span class="inputVal" id="bkimg">Z_19610.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]默堂集
[book_author]陈渊
[book_date]宋代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]类书文集,诗文集,完结
[book_length]140236
[book_dec]宋代诗文别集。22卷。陈渊撰。作者尝榜其室曰“默堂”,门人沈度编次其诗文,因以名其集。《直斋书录解题》卷18著录此集22卷,《宋史·艺文志》则称26卷、词3卷。《四部丛刊》三编据昆山徐氏传是楼所藏宋刊本影写本辑入本集,仅有诗10卷而无词,其余12卷为启、表、札子、奏状、书、杂文、杂说等各种文章,其中书为5卷。卷首载沈度、杨万里序。书末附赵万里跋。《四库全书》据鲍士恭进呈本著录,但与《四部丛刊》本相比,有两处缺页。陈渊文集另有12卷本,名《存诚斋集》,但其集有文无诗,且第1卷末少启3篇、第9卷末少书2篇,文字也多所讹缺。杨万里为《默堂集》所写的序称:“其辞质而达,其意坦而远,其气畅而幽。至于立朝廷、当言责、正君心、排权臣,蹇蹇不折也。是岂今之所谓文哉!盖道学之充乎其中而溢乎其外、形乎其躬而声乎其言者欤!”
[book_img]Z_19610.jpg


[book_title]提要
钦定四库全书　　　　　集部四
默堂集　　　　　　　　别集类三【宋】
提要
【臣】等谨案默堂集二十二卷宋陈渊撰渊字知默一字几叟沙县人杨时之弟子也绍兴七年诏举直言极谏之士以胡安国荐除御史迁右正言官终宗正少卿渊在言路多所建白以忤时不获大用榜所居之室曰默堂其文章皆明白剀切足以见其气节宋艺文志载渊集二十六卷词三卷此本诗十卷文十二卷共二十二卷为门人沈度所编度及杨万里有序又别本十二卷题曰存诚斋集盖渊尝以存诚斋铭示学者故後人以名其集也有文无诗第一卷末较此本少启三篇第九卷末较此本少书二篇字亦多所讹缺未若此本之完善今故据此缮録焉乾隆四十四年八月恭校上
总纂官【臣】纪昀【臣】陆锡熊【臣】孙士毅
总校官【臣】陆费墀

[book_title]原序
默堂集原序
自孟子没道学失传异端竞起浅闻多岐莫适所从不求其本而从事於末六经载籍为之晦蚀学术颇僻汩丧良性不知夫圣人之所以为学徒相率为口耳诵数之余夸多鬬靡以文辞相矜汉唐以来以儒名家杰立而不世出者有矣然论性有以为善恶混有别而为三品者故论笃者莫之与也夫性万物之一源非有我之所得私也性而不知其离道而违仁也远矣宋兴河南二程夫子受学於濓溪周茂叔先生讲明道学究圣贤之藴发千载不传之妙学者趋之如水赴壑时惟龟山杨先生覩奥入室尊所闻而行所知尽得其传焉明道德之归以觉斯人以善天下然是道也不絶如綫则有陈公知默以刚明果毅之姿得师友源流之正自其少也亲炙了翁而翁器之谓能任重而致远及其後见龟山先生师事执经不惮寒暑其始遗之以书致笃信好学之义与孶孶为善之说及夫伊尹之所觉周公之所思孔子之所贯顔子之所乐而质诸龟山自是服勤三纪渐摩道德之场明致知格物之理究穷六经考其至当之归其着述微辞奥义穷幽探赜使斯文之不坠为世模楷岂区区汉唐之士以多文自富务为辞章以惊昡末俗所可比儗哉故平居践履立朝进退莫不以是无慙古人之大节果以是埀後而名世不幸遭摈斥于时宰不大施于用而齎志以没学者至今悲之余昔从公受业左右几二十年尝以存诚斋铭示诸学者谓万物皆备于我非自外得反求诸身而已反身而至於诚则合内外同物我无分於天人且成已乃所以成物学者有进於斯则何患不造古人之域余服膺高坚因得其遗文五百一十四篇厘为二十二卷序而刻之广诸同志苟有志於学者探索而求之则源流固有在矣公讳渊字知默榜所居之室曰默堂故後学以默堂先生称焉其立朝节槩则有行状在可考而知也绍兴十七年三月日门人沈度序
予来毗陵之数月欲於事外隂求是邦之良士未暇也一日有秀才陈生簵者来谒予貌甚野气甚静予固异之坐之而扣其挟则吃吃言伊川之学予益怪焉盖是学也今之大夫久矣其讳谈也不惟大夫也今之士亦然而生独不然其不可怪也乎问之盖默堂先生陈公之子也然则其不讳谈也又奚怪焉盖昔者道学之正统八传而至孔子若顔子曾子则见而传之若子思孟子则闻而传之统之至於孟子也其前无絶其後无嗣嗣千有余世之絶者不在伊川乎其学以天理为宗以致知为力以仁为寤以敬为守以诚为归旷乎圣门之孔迩忽乎斯道之来前也一时之士从之学者岂少也得之者谢氏而止耳游氏而止耳杨氏而止耳默堂先生杨氏之高弟也且亲焉吾闻其人矣吾仰其风矣未见其书也问诸簵则有文集若干卷就求而观之其辞质而逹其意坦而远其气畅而幽至於立朝廷当言责正君心排权臣蹇蹇不折也是岂今之所谓文哉盖道学之充乎其中而溢乎其外形乎其躬而声乎其言者欤既归其书于簵而簵请序於予予谢曰先生此书岂以序之作不作而为传不传哉序或不可以废也亦必其人而後可也如予者岂所谓其人乎然士之骛于文也至于今亦极矣文弥工道弥邈极甚必反其不待于先生此书乎序此书予不知其可也一言以验学者予不知其不可也先生讳渊字几叟尝为正言终官宗正少卿南劔人了翁之犹子云淳熙戊戌十月日诚斋野客庐陵杨万里序
默堂集原序

[book_title]卷一
钦定四库全书
默堂集卷一　　　　　　　宋　陈渊　撰
延平江上呈吴国华先生
青山如伟人可望不可制屹然瞰碧流龙翔虎豹视春风何时来草木舞深翠禽鸟暖相依飞鸣得真意谁言静无作坐致无边利愿言斩茆茨结室傍荟蔚且要观此身功业亦细事
玉山驿见周东老题诗和之
尘劳千种只纷纷之子归来始一春掉舌不知何处去又还携劔出南闽
立我轩【邓南夫名其书院】
是身犹逆旅真吾所寄耳若人问真吾本空何可拟立我物必随我应为物使捐物更求我是以物为已文章镜面尘富贵路傍屣胡为认而有展转迷不已此迷自何得定以有我起逹人齐万变视彼犹视此隤然天地间形稿心如水独有长存者万刼不能死夷齐与盗跖趣操定谁美是非傥难分物我那相訿君怀经济心题牓故云尔我乏异俗才诗言亦其理
和人独酌二絶
共矜春色尽衔盃文字红裙各有侪何似西园闲处士一盃花下畏人来
休论身外千端事且醉花前一榻风举盏但能邀皓月隔篱何必唤邻翁
邻有张生者病革势不可救忽梦医人邓舜臣言万病圆如说服之遂安感而作诗
医王脱超如蜕蝉幻身变灭成飞烟百年薪尽火犹传直驱神马穷青天自从和扁不少延冀北万疋今萧然挟方储药人摩肩闲花野卉纷争妍昨宵梦蝶正蹁蹮忽忽神遇高人前旧交量见意终圆相顾眼笑如忘年因言疠疫兴哀怜语我妙药醒沉緜唯有岐婆世所贤此物病极犹能痊觉来揽衣视星躔明月堕落遥山巅挑灯草简便求旃十粒入手收淮蠙平明攻疾才下咽顿活始信真天全先生爱惜不忍捐尚念故国多凡缘只应造物相留连闵此衆万刼火煎故令丹成犹未仙妙畀神力司阴权世间愚术谋相先不计性命徒论钱谁能如公心不偏此诗义直何当宣付与末俗惩轻悁
崇安分水岭
已见江南草木菲笋舆愁下乱山围但将双泪凭西注寄语江神稳送归
离紫溪驿
小风吹面雨廉纎轻薄衣裳懒更添一线离情裁不断暮云将过粤山尖
铅山
欲留无计去还悲渐远闽山物象非家在天南今北首忍看归鸟背人飞
信州禅月院晚眺
一觉华胥日又曛晚来愁绪乱纷纷角声对起重城近吹动灵山万叠云
舟中初晴
碧玉空江漾晓晖水光浮簟影交飞酒昏头重慵扶起卧看蛟龙上客衣
登睦州环峯亭
月照空山杜宇啼唤归渔艇夜天低那堪又是双溪水独上危楼十二梯
泊姑苏凭汇亭候同行不至
扁舟系?五六日草屦遶亭千百回欲行无计住不可梦想万亊心如摧燕雀飞鸣意自适翩翩檐外相往来乃知荆棘殊不恶培风万里真劳哉
吹韵李仲虎召伯相遇
区区千里为浮名小隐终慙郑子真双阙几时瞻北极万山无处望南闽尊前壮士今如梦胯下真王迹已尘共俯淮流追往事玉蟾依旧水粼粼【此地有樊哙韩信庙】
重阳後送谨常兄之符离
锁外分携处离觞话远途黄花看不足寒鴈去何孤农圃非吾业衣冠本世儒应当慎行止无使世氛污九月二十二日秋举失利出门用中相饯夜步河上留别
太平今日古无邻触目郊原事事新年少自应迷鼔吹野人终是厌埃尘忘怀处世思同俗有事关心不为贫药石有能医久痼此生宁复怨埀纶
钱塘过廖次山以诗见赠次韵
往来江海两年余自怪乡音已变吴樽酒每思难会面客乡何意复趋隅雨寒君未瞻天竺水涸吾妨适镜湖幸此徘徊缓分袂笑谈犹得对氷壶【次山有意游湖阻雨仆将适越水浅未能去因此遂得久于钱塘相会】
次韵欲游西湖阻雨
去年赏西湖薄暑扳跻难同游幸胜士酒沃衣巾斑今岁来钱塘腊雨扁舟寒友朋适四集局蹙樊笼间此生分林泉造物犹余悭未为登岳祷且作访戴还无私本天理敢怨隂云顽向来旱蝗恶征赋亦未寛宁令风作雪要看麦堆山
萧山觉苑寺雪後杜门
雪融檐溜如秋霖古寺掩关无足音诗书废放道眼净钟鼓杳隔禅房深老僧劝坐媒以火茶鼎静听苍蝇吟胸中激梗造澄澈一念不作千忧沉浮生半日未易得邂逅胜境聊安心明日孤帆落何许岁晚浊醪谁共斟
钱清待潮
江潮来去自有时扁舟阁浅心如飞?容霜竹青照眼春信雪梅香扑衣天寒鄞江道路阻岁晏钱清风俗非故园囘首二千里落日看尽行云归
钱清过堰
小风吹树寒流止始觉西江潮正起须臾倒卷縠纹来已没?痕犹未已江流自下河自高逆上更堪行罔水九牛囘首竹索细十丈沙泥拒舟底舟师絶叫鼙鼓喧观者騈肩汗如洗未经破碎亦偶然得造涟漪真幸尔世间何事非人力计久终须倚天理他年我欲治河深要使黄流贯清泚
萧山雪中寄季修
南雪一尺余兹事岂常有直恐春气融不忍加以帚我友隔千里无人共觞酒披衣坐短蓬吟苦千呵手疾风穿帘幕隂雾低牎牖思君欲乘兴奈此衣见肘吾生为已疎未即学耕耦要令天下肥自以一身後三登今告祥此意亦云偶端能歌丰年击壤和田叟
过监湖
稽山霸业已芜没贺老监湖今几时当年乞得亦清絶不道後日知谁尸人生底物吾何有谬辱君赐宁非痴游人依旧逐胜赏歌舞自昔皆尘泥荷枯苇折洲渚出深处不变清琉璃汪汪万顷挠不浊坐令我忆牛医儿
季修欲之仰山预作诗送之
飘零今日海东偏见子奔驰不自怜洛社求师霜入屦仰山寻隐草连天白云南望家虽近璧水东来计已然赖有从前息心地不令尘土化流年
病减枕上五首
堦草无期日自生独余贫病破元正春风一种生生意谁道年来也世情
飘零古寺倚江边高卧春风百病纒造化小儿真戏我不令歌酒趂新年
多情春梦草生池起欲寻芳力尚疲未解维摩无一语故应习气欲题诗
尘埃子石蒙蛛网残落霜毫暗藓纹未把语言为戏剧新年不作送穷文
三釡承亲计已疎万锺行道果何如安贫未赴闍黎饭信命宁裁宰相书【退之年二十八上宰相书】
季修有诗求公晦顔公书元次山碑铭既而公晦和成使病者亦赋之
英雄仙去形骸槁空有遗铭卧荒草谁将後事付平原石刻长随天不老古来笔法多神逸断碣尘埃谁复扫顾无清议蔼人间末技纵工何足道往年好古搜奇蹟百过曾看争坐稾直词无复假军容僭逆知公能辩早教儿只欲传家法挥金可笑欧阳媪岂知名义重丘山遗屦终令鲁人宝此碑文墨两奇伟千载漫郎犹有考当时谈笑傲豺狼首领不求明哲保至今心画落银鈎逸若骅骝初脱皁先生年来好收书兼爱此翁忠有余岂惟笔力求深造定要声名不减渠
季修舍舟趋诸暨谒刘元成独泛钱清江有怀其人
人远牛羊暮春深草树滋野桥低映水溪?曲萦篱风雨江湖思乾坤杖屦疑论心竟谁是短棹欲何之
闻许景受上书被召二首
九万须凭负翼风男儿端不为贫穷当时三顾应虚出毕竟论功要有终
男儿出处欲如神莫谩将身过许人今日万人看中鹄挟弓持矢且逡巡
闻公晦叔往亷州以诗送之【时了翁谪亷】
宗之潇洒玉为顔叔夜麤疎万事寛天与海边尝瘴疠意令他日惯艰难功名自古谁能必忠孝于今衆所观志士杀身当不顾小人怀土但求安
观猎
苍鹰黄犬五花騘木落风高箭上弓三穴若能搜狡兎九天方可下冥鸿
登奔牛堰山亭
桑隂浓处已深春小市喧呼迥不闻谁与山头共游戏静看禽鸟鬬纷纷
默堂集卷一

[book_title]卷二
钦定四库全书
默堂集卷二　　　　　　　宋　陈渊　撰谒满处冲归以诗赠之
八年重见各蹉跎把酒论文奈别何行止未应经扫地是非安用辩倾河阳春属和从来少流水知音不必多妙语惊人慵举似归来如学病维摩
处冲见和复次韵二首
高谈无补自风波毕竟平生意若何万里悞游梁苑囿三年悔寄楚山河【三年往来俱在淮海间】轩裳气味情终可林壑风流兴已多赖有故人真远器会看鹏翼九天摩岁月空惊去若波樗材浑欲树无何人情不似春生草末学方矜水灌河顾我嶔徒意广如君飘逸患才多周南纵复嗟留滞未便悬头学揣摩
处冲又和颇及佛理亦次韵荅之
相逢虽许借余波此理而今更问何便合形骸同槁木不须文墨骋悬河五千遗教元非实三万藏书亦太多此外别传应有路钝根无物可渐摩
处冲为栖神导气之术每晓起得意成诗前後四首次其韵
功名亦误人自古谁能了老大欲退藏少壮知几少彤墀班已齐宿鸟尚木杪岂无山林心路长天杳杳少时自树立劲气干云霄一枕梦初觉万古心何寥年来畏祸机自悟空嶢嶢小穷不必送真隐谁能招交鬬存龙虎胫申学熊鸟婴儿检奔放姹女栖窈窕神仙岂无术自为志已湫晨兴一炷香吾意穷三藐朝气爽不昏清净天无霞善恶两相融世虑遗尘沙疎钟下残月余响递幽遐了失去来心淤泥出荷茄
秋夕
衰榆弱柳未经霜已见飘零片片黄雨後晚风生户牖莫将灯火污清凉
七夕三首
北里南邻锦綉陈万端千叠日初晴收藏犊鼻何须挂小阮犹难免俗情
天上银蟾曲似鈎人间箫鼔万家浮从来世事俱儿戏不独秦娥乞巧楼
信马随车力不胜聊将觞豆乐交朋青楼乞巧真儿女我亦如今拙未能
七夕闺意戏范济美三首
衡阳新鴈几时归惆怅佳人万事非蓬首西风还拜月夜凉赢得露沾衣
经年不复到庭除又见秋风柳欲疎看罢巧楼归小阁牀头重捡近来书
祝君樽酒醉罗裳此夜应须石作肠幸自书生恶滋味那堪千里羡牛郎
九日登庄楼二首
久客惊秋意天涯思不穷三年犹北国万里对西风时序悲歌里乾坤醉眼中黄花一樽酒千古此心同木落秋容净时平国势雄望云心自远采菊兴谁同诗酒浮生过功名一笑空留连凭痛饮冠帻任高风
次韵范济美秋雨感怀
一别劒溪水三换京尘秋夜听空堦雨岁月惊如流岂不念故国水清山亦幽蝼蚁有微情未忍追浮丘平生老苍交夫子贤其尤穷经三十年一字不见收赖有管城公落纸无全牛他时恐不免速逹吾所羞
代句龙君辅上潼州令
卓鲁当时事风流莫与班最成三载後名在两川间桑梓深聆德弦歌幸毖顽牛刀淹试可骥足暂投闲偃室何当造膺门早许扳丹墀初受命墨绶遽言还何子方游学终童未出关梁园今万国蜀道自千山籍眼终多白莱衣念戏斑归期春服就潼水会承顔
同魏季修雪中闲步二首
纎纎月色淡黄昏城郭千家雪炤人携手望春同茗饮小坊灯火自相亲
草草瑶池小宴终玉人招我广寒宫归来怀袖天香满月照梅梢雪未融
次韵俞德翁述怀二首
事业无媒祗漫劳平生於世一牛毛三年万里看飞雪不向人前愧緼袍
飘泊天涯不系舟又还穷腊动离愁轩裳琐琐知何者直自时平未肯休
寄内
去住初难料行藏只是嫌天高山簇劒江静月磨鎌久别平安否新愁觉梦兼双鱼何日寄迢递岁将淹
春雪【太学】
阴风度严切密雪纷如雾虚牎觉逾明腊纸粘飞絮文书不挂眼对榻聊箕踞春愁暗乘人怱怱出非虑门前亦有酒官禁不可酤永怀傲江湖何当脱羁馵
岁暮述怀寄安常兄
意广诗余怨才狂酒见真雪梅新溅泪霜月冷伤神短劔深藏匣哀弦久委尘良游惜迟暮云物又惊春三月十一日欲往荆南景德寺睡起呈曹令德
风门自开阖门外黄尘暮午衾温留人春梦如飞絮我行指洞庭千里始顿屦仆夫呼起起寸心撮百虑此生睡不足正坐奔驰故四年四往来日月途中度美人亦念我赠以别知赋英辞粲星斗深语发妙悟坐起再三读一一明月句何似谢所投静默有佳趣
令德送余都门外眷眷惜别余恨不欵作诗寄之
行人不忍别遇酒辄醉倒仆夫怪何迟谬应行亦好怜君如弟兄每见开怀抱天涯重分携祖席都门道城头倾落日酒尽迹还扫留连意虽勤晤语终草草君如汗血驹千里未脱皁我若随波鱼圉圉依寒藻去住各有谋聚散初不保惟余一寸心耿耿迟君老
同杨遵道出京本欲作诗而吟咏久废恐取道襄阳吊古遗迹遵道有作不能多继也先以诗谢之
经年不作诗意到无好语强欲理短绠颓井暗尘土夫子贤逹流奔逸不受圉风流梦鱣後清德逼而祖文章守家法骚雅到前古屈宋或交绥曹刘真臭乳而我独何人词格本寒苦枯肠费搜搅况复久不吐胡为谬见假亦使郊继愈无乃缘葭莩遂与哙等伍此行过襄阳倒指不旬数龎公亦安之孟子不可覩声名向千载石刻余羊杜山川空形胜耆旧一仰俯终当吊遗迹尊酒酹江浒恐君成感慨严韵傥见侮作诗谢不能亦以丐斤斧
十五日过许夜雨暴作明日行四十里宿於颖桥又明日晴书事
狂风撼平野沙砾眯两目笋舆我与君道远疲徵逐惊雷一夜发暴雨溢川谷平明泥没趾寸步不容续我生赋穷蹇触处背天福风雨岂不好行路非所欲中途聊息肩村驿何可宿我劳固其分端恐僵僮仆燎炉燃湿薪傍舍酒初熟安能浣愁肠但取充饥腹中宵耿不眠明月忽挂屋揽衣起视夜秣马亦膏毂人情易喜愠天道有飜覆阴霁那可知去去无欲速
汝州道中呈遵道
青烟漠漠柳依依落日云中鴈北飞咄咄书空谁的会迟迟行道子同归桑阴盖地牛羊困麦秀漫山鸟雀肥向晚未知投宿处败篱疎屋火烟微
承遵道和又用前韵书怀
端的荆州得所依羽翰终欲更南飞闽山万里长牵梦蜀鸟千言只唤归当日朋侪俱草泽而今儿女自轻肥白云南望三年客长是尊前诵式微
春晚书事
杨花扑面春如梦麦穗齐腰日似年多病不缘诗得瘦放怀全藉酒能仙
杨花二首
出处陶潜宅兴亡炀帝堤牎扉容点缀原野自高低地迥栖难稳风高去易迷颠忙能几日萍满水东西【杨花入水为萍】
漫天方作雪糁径忽铺氊已是春如酒那堪尔似绵
木香花二首
翠袖青裙衬雪肤雨余终日醉相扶祗应不使朱铅污独抱幽香与世疎
直自江梅堕雪英便迟幽艶到清明杨花着地香初破乞与愁人一解酲
自入襄城即有山水之兴路中稍赓唱因呈遵道
风沙久迷神山水忽照眼粼粼碧玉甃叠叠青螺绾人烟盛乐土草树亦精产云霞入杳冥禽鸟度盃醆放情千里迥悟意一笑莞胸襟得奇趣酬唱出新撰虫鱼怯嘲诮文史困鸠?我诗实易成淡薄非佳馔君辞颇简出严絶类烧栈自应即退缩强尔取惊赧微言固可録狂论犹未剗勿使俗人知归途畏书简
和遵道杨花
金明池道緑阴稠万点颠忙正可愁马上只贪看舞雪不知飞满帽檐球
漫与
云林恰恰鸎能友沙路行行蚁有臣虽有溪山供醉眼亦嫌尘土污芳春
默堂集卷二

[book_title]卷三
钦定四库全书
默堂集卷三　　　　　　　宋　陈渊　撰登岘山二首
五百年间一梦中登临囘首兴何穷当时事业轩天起此日风流扫地空堕泪山头春草长沉碑江上晚烟蒙故令倦客成惆怅目断斜阳不忍东
路过青山曲转腰松门楸岭背尘嚣烟云西望孤鸿没舟楫东来一水朝忠义有怀空郁郁功名余事漫寥寥无人就与山西将缓带轻裘敌自消
晚行
晚烟低扫树千重一簇人家接远空日暮荒陂行客尽只寻牛迹去怱怱
怀邓南夫
丈室经年疎玉麈数行何日寄银鈎只应立我轩前柳满眼飞绵緑正稠【立我南夫轩名】
思安常兄
凌虚阁下烟波濶升俊坊前草木香归去溪南春正好不应萧索对松篁
春晚入荆州
緑树连云草湿烟乱花飘锦柳飞绵三春别我无多日万点愁人又一年池馆胜游空过眼江山佳处欲投鞭从君预覔清凉地准备南州五月天
早行
梦中闻得子规啼灯下惊呼马亦嘶宿雾故迷山远近肩舆才辨路高低鷄鸣犬吠遥相应野草幽花自不齐待得晨光开霁色不知行道几人迷
京师相善者乡友四人各赋一篇以见其所慕适正
淡薄不易亲和平不可离平生一樽酒万事醒复醉诗成稾不存物至情无累纷纷尘俗中笑里有真意
载德
辞寡觉我喧气定觉我烦沉吟孤鹤立戏谑阳春温岂不苦鞭策去马终恋轩由来君子德寡怨非其恩
如愚
义重财自轻气刚语还直毁誉不挂怀行坐颇自得浮生困局蹙世路亦艰棘思君胆如斗解我愁似织
令德
襟怀冬日温容貌秋水净惠然肯顾我蒹葭玉相映诗人固难肥酒客亦多病善保千金躯爱子清而劲
至荆州寄用中
前年携手东水门秋月夜看黄流奔怱怱别话苦不尽鸣鷄吠犬催朝暾放船锁外望囘骑清泪滴滴如泉源飘零可念浪萍散得丧未把秋毫论闽山万里阻归计越国半年空断魂朅来璧水就朋友闻子荆渚将鱼轩尺书迢递忽寄我消息久絶知生存妻孥同活似慰意伏腊不给谁可言但期君马当北首岂谓我辔今南辕客乡邂逅不易得想见妙语如春温况闻迩来治经术虫鱼琐细穷朝昏倾囊倒廪幸见示不须羞澁时所尊用中既和成以示山口唐藴明藴明亦和再用前韵呈二公
高城缭绕环居门草树蔽日鼪鼯奔疎篁转影凉午枕卧看鸟雀嬉晴暾清香一缕爇沉水浓茗十分烹壑源乘风欲效玉川子蓬莱无路心难论虚堂愁坐漠无语顷刻百虑空劳魂缅怀皇佑贤御史当日直气何轩轩臧孙强谏宜有後奇士果见诸孙存流传佳语忽到我展卷直读皆微言平生廖子口如铁肯为此友西其辕故应目击得深省千载无愧孔与温更将余力事酬唱巧注未以黄金昏古来求友贵胜已二子年德皆吾尊
容斋书事二首
南国余梅润东墙更竹隂门庭迂市井草树似山林客寄吾家是斋居古意深微风过枕簟何有万黄金方丈孤城角风来梦亦醒分明更无事俯仰忽忘形小室尘谁扫空亭栢自青生涯任流转天地一浮萍
和向和卿尝茶
俗子醉红裙羶荤败人意花甆烹月团此乐天不畀诸公各英姿淡薄得真味聊为下季隐不替江湖思轻云落杯醆飞雪洒肠胃笑谈出氷玉毫末视鼎贵我作月旦评全胜家置喙传闻茶後思便得古人配谁能三百饼一洗玉川睡御风归蓬莱高论惊儿辈
寄谢用中
黄蘖无多法维摩不二门此间堪折柱吾道亦难言学者初何有师乎贵不烦十年成我志今日是君恩得用中书有礼人不荅之悔作诗解之
一时先逹揔飘零亦有阳春世莫听漫刺从来无处着曳裾今日欲谁经只应旧友头空白难使新知眼便青射猎南山休夜出灞陵有尉宿君亭
送遵道
秋月隔疎帘光体终隐微卷帘试寓目万里余清辉人生异肝胆同一造化机君心乃余心南北非相违三年迟君来一见悟前非况乃度寒暑葭玉容相依与君忘年交没齿其庶几月色亦良好君胡捐我归
陈漕生辰【代杨丈作】
六管阳初复前宵月尚圆长庚俄梦李崧岳故兴宣肤使新恩数忠臣夙眷偏节龙开远目衣綉耸华年日月声名起风雷号令传自应威动岳曾是力囘天相国关中粟尚书地上钱委藏淹府库飞挽乱车船南獠元归地西方正拓边定知新将饱尤赖我公贤赫赫兰台旧飘飘凤沼仙终焉还魏阙聊亦驻荆川曲学联珠履非才污彩牋千秋期鹤夀万里附鹏骞
席提举生辰【代杨丈作】
朔风迎腊换尧蓂一叶堦前尚吐英天上麒麟来昨梦河东鸑鷟自时名锦衣故国今谁有棣萼中朝日更荣终上青冥环帝座弧南长并一星明
入荆州学四絶句呈昭祖
问舍求田不可迟十年羁落意多违须知泽雉樊中畜不及蓬鸠地上飞
拂天乔木映修廊满目帘间白苎忙曾是璧池疎散惯卧听鸣鼔懒衣裳
短栢森森团积雪疎篁簌簌撼微风从前不道容斋好此景而今落梦中
明知安分即忘归故倚春风看落晖叔度汪汪波万顷未应如我苦怀归
金銮两絶
雨过牎明夏簟虚纷纷鸟雀静庭除维摩丈室无人问一枕薰风听粥鱼
门外涂泥一尺深高车谁复更幽寻不因雨後看亭栢安得山僧数见临
次韵杨丈夜寒直舍
天寒官舍转骚骚败壁饥虫永夜号应对短檠呵冻手只将长卷扫氷毫官游久矣空环辙生事萧然孰载醪亦有从前经国意拔贤人或望山涛
銮辂盐车等是劳便逢良乐肯鸣号秪应末路歌牛角不及寒牎秃兎毫世事分明如昨梦人情端的胜春醪终当短艇从公去俯仰江湖戏怒涛
春日偶题
未可郊原纵晓鞍人间犹似有轻寒春光不似常年短过了清明更好看
次韵张从道三首
石首道中
疋马江村路长鞭短袂裘问民知所病驱御去如流雾卷千山晓霜余万木秋古来奔走吏流落有奇谋
自建宁泛江至石首
江注天围尽舟排浪阵轻?容疎柳色秋气断鸿声风日虽堪爱云?易妬睛鲈鱼如有兴好在未知名
月夜江行
吏隐飘然在一涯更堪行役退年华多情却有空江月长伴离人梦到家
次韵从道夜宿推院
谁遣参军厄所长夜听铃鼓度修廊风流偶未逢狂客歌颂空惊逼漫郎莫恨骅骝縻皁枥要令松栢饱氷霜如闻委吏真劳扰不许归田是孔方
送昭远兼寄昭祖诸友
离肠如乱丝欲解纷无绪别话似泉源衮衮日夜注几年见君文万里偶相聚一日不易得矧兹寒暑度孤云向北飞三凤各南骛人生类泛梗後约亦何据伤心璧池东尘土暗归路凭高极远目不见篮舆去君如千里驹奔放尤难御强使就检绳不入驽骀步何当宴瑶池定欲求飞兔盐车未可嘶俛首且羁馵余生易语言开口初莫虑一从摩诘游便省默默处何时遂携孥入隐高山雾招君贤昆季静坐契深悟浊醪聊共倾清境烦君赋况有林下人解道因风絮
寄内
明月向人圆爱之不忍睡坐久风露寒忽忽如心醉念君一适我所遇无欢意况乃久别离相思到梦寐我生百不堪缪学屠龙技于今半世人升斗亦未遂赖有室中友素怀隐居志肯与梁伯鸾扁舟共东逝
默堂集卷三

[book_title]卷四
钦定四库全书
默堂集卷四　　　　　　　宋　陈渊　撰奉酬杨逹甫见赠
春风不世情暖入闲门草君诗其似之披拂逮枯槁平生金石友岁晚迹如扫一见杨夫子胸腹便倾倒间关六年别一字寄不早忽蒙锦绣赠光彩照龙藻嗟我独何人揖我谓我好无乃嗜好偏收拾到羊枣从来诗人穷君亦行此道我亦从君游山林不知老
小轩观月呈兴宗叔
茆檐手可攀修竹出檐上寒蟾漏疎明碎影罗屏障情知月色好逹览在虚旷东家富池台端坐不能访山林足寓目细大初无相但使人心安景物自清畅霜风中夜作曲沼金飜浪禽鸟断飞鸣杉松起酬唱燎炉宿残火尚可温新酿数盃遣沉冥万虑一时放谁能外形骸於世无所仰晤语一亭间颓然齐得丧【东家谓佚老堂也】
流长亭【曹载德先茔】
江折乱山围西来素练飞岚光环石窆潭影漾松扉欲尽风前树难忘草上晖但期流泽远长与水东归
再用送昭远诗韵寄昭远昆仲
六经学不传谁能寻坠绪君家有师承不数虫鱼注公子韦氏门粲若五星聚胸中容万顷一一黄叔度人情悦纷华世路争驰骛取乐须臾间转首已失?余生末俗中蚤幸识夷路折桂从乃翁频年麾不去冉有岂辞仆樊迟亦能御雍容荆渚间夫子步亦步初从言下入筌蹄索鱼兔终遂义中行良乐驱骐馵有时坐终夕收视息浮虑了了不可言明明有佳处别来能几时心月翳云雾诸郎幸不远寄语多予悟坐为尘事撄空咏别知赋遥想玉华游春梦如飞絮
京师与昭远约游玉华既而返舍以事阻爽约闻令德为和诗今作此他日当以示令德也
小轩闲题二首
舍南舍北梅墙里墙外竹逌然寄其间不见一物俗东风将小雨夜涨春池緑俯槛数龟鱼仰檐送鸿鹄交情石投水坐客氷炤玉从容得此生已矣万事足谁言南轩小正可陋华屋但恐世故撄不容长处独
青山拱檐楹渌水鉴毛髪花香晚更清鸟语静不聒客至不能饮举觞聊自罚坐啸激清风起舞弄明月是身如浮沤起灭在溟渤百年一弹指何者为不没文章会消磨名誉易衰歇渊明吾之师兹理久已逹
约令德郊行二首
檐柳揺风拂面低麦芽穿雪緑齐齐凭君便作游春计莫待花繁去路迷
小雪纎纎盖地皮一飜风过忽成泥东君似劝人行乐不使尘埃趂马蹄
酬晏伯逹
半生流转任飞篷万里归来兴又东寂寞倦投扬子宅低徊却寄鲁侯宫阻寻鸡黍他年约长忆园林一醉同何日过君花下饮烂看浓艶舞春风
钱塘书怀二首
远客真秦赘清时谢楚狂斑衣辞故国青佩久殊方世俗蛮争触余生谷似臧正须逃姓字毋使异庚桑客舍连朝雨春愁醉梦如白云千里目黄犬万金书所幸交情薄从来世事疎只应狼?尾空自咏归欤
钱塘学中寄伯思六言五首
门外鸎惊短梦牎间雨送清寒亦有惜春情绪分明不奈花残
点点榆钱委砌冥冥柳絮穿帘日暖野禽争食纷纶忽堕危檐
劒水庭闱底处苕溪水月弥深緑草年年离恨白云日日归心
世路红尘可厌人情白首如新便可闭门端坐不须开眼看人
部伍亭前归路凤凰山下萧斋我自无聊不住君如有兴重来
雪中入国门寄令德三首
纷纷轻薄欲谁从爱子从来臭味同千里远来应念我速须鞭马要从容
此生於世已心灰自笑都城十往来为有饥寒余虑在故应随俗强低囘
谁能一饮卷千锺分付闲愁入酒中共向重楼看晓景一天飞絮舞春风
下汴
参天古柳鸣蝉急卷地黄流转?多好去扁舟稳扶柂秋风吹水易扬波
过淮
天高秋月凉风定秋水清扁舟淮海间爱此一叶轻微生久覊旅艰险已饱更经今几往来始见波浪平篙师且停櫂莫遣鱼龙惊吾行欲安之要待东方明
登召伯斗野亭
落帆新城曲维舟古河右幽寻得危亭星斗穿户牖西风扫残叶庭宇不待帚娟娟云间月亦复照杯酒明朝又东南污流映衰柳莫以此时心炽然分净垢
过浦城赠王令长源二首
化龙潭上濯沧浪梦笔峰前憩小棠十载不辞淹簿领一同聊欲课耕桑经纶未展风霜力文采空余锦绣肠莫叹穷荒縻骥足万人饥冻要扶伤
半生流落倦尘埃闻说英名首重囘画虎自慙非妙手割鷄空复叹高才北堂恋恋思归梦南浦怱怱惜别杯此去山林真已矣看公云翮振风雷
题緑波亭
南浦江波緑阳关柳色青夕阳千古恨分付短长亭
还舍
半生走长途所冀亦已微田园已芜没及此徒手归妻孥携幼稚相望天一涯所嗟埀老亲甘旨不得时季妺复未嫁长姊贫且嫠皇皇三十口未欲听所之平生道义交岁晚无晨炊岂不念我贫闭户长苦饥高门多自足我复拙言辞已矣可奈何顔公犹食糜
邓元孚待制挽词四首
从容绍圣末直节更谁攀不见豺当路悬知虎在山石渠聊试可江国竟投闲尚冀调金鼎那知去不还永泰君臣分钦慈母子恩渊衷虽有在孤迹自难论身去朝廷远名埀简策尊秪应延阁命犹未厌舆言季父恩稽报平生不自安诸郎方未命犹子遽先官义气今何在高风衆所难惜哉耆老逝闾里欲何观越?方投绂将囘出岫云楹间俄梦奠地下去修文落日川原静悲风草树薰但令千载後掩涕想余芬
与杨如愚四首
文章初不计工拙言语何常识重轻不向故人齐物我一生怀抱为谁倾
半生踪迹辱泥沙胸胆初无献子家臧谷亡羊俱可念不须蛮触故纷拏
十年相见不予疎亦记平生戏笑无纵有伯禽堪寓意可能终不记狂奴
谷风凄怨不堪歌奈此人情世态何流俗但随忧乐转故人应合起颓波
存诚斋夏日呈龟山先生二首
长者一牀室先生五柳门度人聊示病观物欲忘言小圃池台足薰风草树繁杖藜随处处归鸟报黄昏双桧轩之北高梧户以南午隂临短梦晓吹落清谈鬬老三无喜嵇生七不堪天涯复相值此意得重参
答朱晋老见责不赴会
屠龙事业初何有画饼声名不愿求春色未阑犹足赏乱花深处要追游
逹观轩【延平学中】
林杪飞空出栱枅登临高处乱烟迷云鹏撃水南溟近霜劔凌空北斗低千里江山围万井一潭风月纳双溪同谁此地呈胸腹下视嚣尘万不齐
宿仙霞圣仙寺呈伯思子静二首
风物吾乡似山川地势分稻畦飜碧浪麦壠布黄云客舍常争席山僧独献芹茆柴余沥在聊饷仆夫勤【夜泊圣仙老僧以茆柴酒见饷其余可以饮仆】
晓日山原静薰风杖屦轻开谈时造极得意自难名奔走非前计淹留见俗情赖渠金石友端的慰平生
通州夏雨
长风卷地驱炎暑暴雨飜空送晚凉只此蚊蝇俱扫迹不须迢递待秋霜
延平林力道阁上观水二首
千重翠巘分三?十里寒潭合两溪更得横流吞险濑岂嫌春水浊如泥
要看春水拍天流更为溪山一日留谁遣白云迷眼界坐令归思入扁舟
两浙周提刑生日
淮南草木亦知威故国重看衣绣归不用埋轮留魏阙故应持斧静圜扉天瞻柳舍双丸会地应蓂堦五叶飞此日长庚来吉梦弧南终并一星晖
默堂集卷四

[book_title]卷五
钦定四库全书
默堂集卷五　　　　　　　宋　陈渊　撰看论语四首
明明孔圣能毋四的的曾参所贵三一部鲁论开圣域古人无死要重参
天道文章岂两岐雷声渊默本同时如何子贡能言者说与无言更有疑
陋巷从容一事无不因邻鬬出吾庐箪瓢岂是忘忧物自是从容乐有余
直从尧舜以中传又到尼山续断弦看取子思亲的处始知论语自无偏
梦得亭上
雷霆卷地滩声急旌斾揺空树影寒千古西山留爽气雨余容我倚栏看
留别邓南夫四首
平生交友各飘蓬只有丸丸雪後松万里归来还往絶独君时许略从容
昂昂劲气初无作荡荡奇胸久息机容我醉时开谠论一轩明月夜忘归
有子才如汗血驹新门高大可容车故应袖手藏深渺怜我氷霜涉畏途
比余於玉有奇文一落泥涂十二春惭愧深知同鲍叔尚言荆璞定逢人
十二年前南夫有玉说一篇送予入太学其文甚美今子被贡适三上故有是句
越州道中杂诗十三首
心息久相依息调心自住忽焉不自知根尘失所寓向来尚有锥今我已忘兔似入无功乡不由嵇阮路暴气燎原火浅量盈浍水不见杨关西此生真已矣谁言佩豭由不作緼袍耻至道傥有闻客尘如脱屣世儒读论语未脱小儿气岂悟无弦琴中藏千古意顔渊默然处曾子亦心醉处处傥逢渠字字皆有味人心有默契晤语不在多一笑离凡情万象皆含和孰是忘言人听此无声歌有怀閲古堂梦中时一过【閲古堂在萧山县宅】
浮云作秋阴细雨如朝雾放形山水间意适无艰步忽遇古招提空翠森囘互倚杖听泉鸣悠然不能去【天姥寺】小舟适久雨疎篷常自蔽形留一席间心与天地际逝者不可作遗编等蝉蜕一念无古今千载若符契胸中有佳处妙意不期会弄笔作五言心手无内外千古陶渊明秀句含天籁偶然游其藩遂尔厌雕绘渊明已黄壤诗语余奇趣我行田野间举目辄相遇谁云古人远正是无来去展卷味其言即今果何处老耼言道德颇复求自已但於合辟机未免容或使列庄犹反约申韩遂殊轨所差适毫厘奚翅缪千里扬雄窥圣域何啻越距楚断然着成书凖易与论语古来文字学似此奚足数谁谓千秋人斯言果轻许王通礼法士谈道则未然虽闻一字中尚倚诸子偏区区尊孔子未悟失其传自圣犹不疑续经何足愆堂堂陆忠州谈辩如倾河从容仁义途步武寻儒科一斥不复返方书事研磨至今谏草存沧溟遗一波我行何所挟万里一毛颖服劳髪亦秃木语意先领畴人如告我心清事自省从今中书君亦复免驰骋
和如愚思劔溪
佳人经岁隔参辰柳緑桃红奈远情遥想玉楼春睡起一江风日弄清明
冯元用九日约白云寺登高以追昔年都城望津之会偶以事不往蒙示长篇次韵
与君都城别星霜屡变易每怀望津游怅然如有失此生覊旅中岁序惊心魄还家几何时自愧不煖席建溪古渡头短棹凌虚碧掀篷忽见君恍若梦中得相携定舍馆石径走迂直危亭至如归坐午及昏黑黄花笑东篱未许蓬蒿没咫尺白云楼坐阻造毫逸人生正似兹有志谁能必当时连鳌手至今犹挟策高才真楚璞末技同齐瑟无心效骞腾自分投闲僻望津傥同登意气那复昔
次韵酬邓天啓
少年翰墨场自姹穿杨箭谁论第一功不数曹参战圣门窥管豹一斑时许见弃捐忧患中更欲资陶链两邓富文采端可同席砚投璧或未知贾石谁敢衒小栟诗益奇出语人所羡过门遗新篇无乃思与狷我怀古作者临文频抚卷孰能扫千人期君当八面
次韵邦美叔和天啓见寄
竹风挟雨撼篷牎静听秋声转騒窣朝来饥卧媚微凉叩门不作渊明乞小栟见饷有新诗七言端为吾家出共谁渠有古人风孰识中藏谪仙骨书如周鼓未差讹语效商盘仍诘屈谁与和者叔不痴落笔成章一嗟咄无用如今君岂樗自寇从来我非漆板茆它日傥相寻好在山深林更密【邦美作轩名樗故云】
三月二日泛舟下延平晚泊西芹
扁舟劣容身风浪困掀簸曲肱游华胥梦断千山过纵横波间石满目牛羊卧秋毫傥不支巨舰忽已破篙师号神逸却立变衰懦我岂未之思悬知无可奈此生足惊忧似为天所瘅那能一生死且复耐摧挫日暮同济人举酒纷相贺一笑尽余觞歌罢无予和
次韵令德荅天啓
小栟妙语言下笔初无难曹郎更精深一字不苟安我师陶靖节亦未游其藩但觉万仭渊中有蛟龙蟠人言失故步乃在学邯郸平淡恐未臻先作郊岛寒古来文墨士十九姓字漫尚赖相可否盐梅助咸酸
复次韵荅令德见和来诗及维摩默然之意
多言亦焉用守默良独难维摩得此门衆生病自安当时许子将不造寔与蕃终以月旦评有愧申屠蟠忠良覆汉鼎鲁酒围邯郸独爱千顷陂沧波炤人寒君岂叔度欤胸襟江海漫自然已愤叹不须珍柚酸
用令德韵题严陵祠
价微良易酬器博无近用骐骥非良乐万里谁能控萧王汉中兴四海倚为重谁为渊驱鱼一呼百万衆妙筭环无端奇功射必中忘机谅未能岂数汉阴瓮故人鈎尚直倦作仪韶凤应无万牛力负此丘山栋羊裘又独往苦语余嘲弄至今卖菜言空记当时梦
严子陵以匹夫见万乘乃坚卧不起所谓高气盖世者又谓光武差增於往意若未甚许之则其所藴岂寇邓耿贾之俦乎司徒霸位三事而止名其为痴光武乃以谏议大夫处子陵宜其弗屑也余观汤之于伊尹武王之於吕望皆师事之故能致王业之隆後世贫贱屈于富贵此道遂衰闻客星犯帝座之事则相顾惊叹以为甚异况於尊之为师乎光武于故人厚者惜乎其不知此也世疑子陵之去就如不得其当予谓光武不能用子陵岂子陵之失哉故因和令德聊以见意焉
跋子静所藏鲁直书乐天八字偈
凝师八字源则丰乐天说偈流无穷山谷眼明如日中落笔惊电驰蛟龙谁其得之建溪翁【子静姓也】取人所弃岂俗同搜奇抉怪晋余风嫉邪愤世髪上冲自我观之案两重巧偷豪夺愿不逢好语传播人所攻斯言有味当见容【政和六年七月无诤道人书附子静所跋之後】
题公叙叔舫斋
胥靡来时楫鸱夷去後舟济川曾入梦浮海竟难留忠信虽堪倚行藏要自谋应同仙似泰不数勇如由水濶风涛夕鲈肥浦屿秋落帆如得计整棹欲何求明月时堪载新醪便可浮江山无尽意长舣劔溪头
和罗仲素寄子静长篇
蒙示所与子静长篇论高而理正读之感叹不能自已是日偶思道来访问以老兄安否云自崇福还却往龙湖而来书不及此二刹皆雪峰高弟所庐也岂复问道於此乎辄次严韵聊致区区之意甚不自揆也
龟山絶壑蟠豫章秀干往往参天长十年收拾多散亡只有太白追蟾光知君所得不可详宴坐镡溪名益彰独尝为我露其鋩尽扫杨墨挥韩庄迩来黄面稍侵疆劔藏于室矢在房分将肌肉剜为疮犹说道心乃平常【剜肉为疮平常心是道禅家语也】我欲从之挹余芳竟坐此传乖所望新诗谩说陋汉唐直以未画穷羲皇岂知籓篱不自防欲举万目谁为纲况彼桀骜非勤王安用援手登之堂爱君骏足如飞黄一空冀北无留良四蹄雷雹方腾骧肯如驽马徒争强
和子静三絶
亭竹二首
牎外度声风宛转庭前舒影月分明参横斗转情无尽骨冷魂清梦不成
霜雪岂能摧劲节埃尘无复入虚怀故应淡薄无人管不是子猷谁复来
渔父一首
一声横笛起芦花惊断天边鴈字斜白首饱谙鲈鳜美未能连夜网游鰕
舟中诵子静江上之作为和二絶
月下长吟露湿衣谪仙尝忆谢玄晖澄江一句无今古何似晴空独鸟飞【子静诗云尔】
扁舟直与石相摩得到平流幸已多夜泊寒潭风不定更忧雷雨作惊波
默堂集卷五
<集部,别集类,南宋建炎至德佑,默堂集>

[book_title]卷六
钦定四库全书
默堂集卷六　　　　　　　宋　陈渊　撰闽县令陈梦兆鱼乐轩
有乐宁尔忧无忧乃至乐观身见物理鱼乐岂子各万生扰为病安静即艮药何以适其情已定要无虐江湖与此池等是泉未涸周旋苟得所是处觉寛绰君看濒海民兹物困剽掠纵横堕鈎网琐细入杯杓谁云沧海广游泳渺无托乃知尺泽间所乐逾纵壑我家一亩宫隙地不容凿未能禁数罟念此每怀怍陈公吏之师养善息羣恶爱民以及鱼退食此盘礴鱼亦喜公来出没供笑谑当年濠上游天籁纷酬酢昭琴既不鼔应问两俱错贤哉郑国侨一物心无着但信悠然语未悟已投镬悬知此鱼烹不羡波间跃谁当较异同我亦无今昨
午睡怀安县风篁亭
旌旗蔽野堦除寂环佩鸣空枕簟凉梦断钧天知是想一沟泉落乐声长
次韵邓志宏送张思道游福唐
纷纷涴耳俱宜洗坐遣高人厌丘里迅流早自促行舟更有西风满江苇当年笔阵扫千人今日流辈推能文英辞谹辩洒醉墨倏忽百变春空云人间万事秋毫细轩冕傥来谁着意身随去棹落波间兴逐冥鸿渺天际三山便到蓬莱宫卸帆海屿窥鱼龙夜凉横笛弄明月万顷琉璃秋色中
自京囘次韵邓志宏见赠
妙龄才思涌如泉末技文章不自贤余子岂知多问寡老生端许一当千淹留莫止为山篑收拾终同至海川云路笔间天尺五会令鷄犬亦能仙
翁承事挽词五首
徐行直视日如愚律己齐家尽可书九十一年由砥道肯令荆棘敝衣裾
不将尧舜等瞿昙简语宁同卖菜添惆怅老成无复见一时流俗正清谈【公言简而意足语人曰吾不知佛窃意深晓尧舜之道则佛在其中矣】苦语熏心不易忘它时闻教我为详须知令尹多仁术寔自严君有义方
霜髯碧眼照华灯夹道游人避履声曾是元宵随步月西风何忍见铭旌【是年公上元出游至今人追思之】
楼阁溪山两鬬雄中横千丈未雩龙当时令尹儿啼处依旧东流遶七峰
泊舟延平二絶
野梅飘尽喜春归又见溪桃片片飞醉卧暖风呼不醒乱红无数点人衣
星河不动水东流夜影揺空逼钓舟梦破沧浪歌在耳欲寻溪友向烟洲
寓漳南静衆寺三月晦信步到庵亭旷望久之聊寄所感
意行不知远倚杖嚣尘外南州风物繁此地溪山会俯窥城市喧蚁垤几成坏只尔可忘情未用旋吾斾过永春剧头舖见壁间石刻临漳王漕诗辄题数句
壁间得微词语尽意有余摸传岂真知无乃势所驱从来碧纱笼不护寒士书焉知题柱生终无驷马车粉板会当洗援毫聊自娯从人分轻重削迹今何如
次韵德纯通判贺用中生子
暴客年来不过门羡君三秀各争春悬弧适在龙溪侧履迹知从劔水滨鲁国考祥欣得鲤杜陵占梦信为麟问名更取诗翁语盛事流传西狩新【德纯欲名之为麟奴取絶笔之义故云】
次韵李伯纪舍人招饮
胸中造物可与友笔下骚人真是奴共传排佛似迁愈独喜赋梅追隐逋盘空未念鸱腐鼠在野宁无驹束刍时时造席闻妙语谬辱知己非夷吾
再和李伯纪舍人韵
时来将相宁有种卫青故是民家奴悬鹑未用叹岁恶阔网近喜除官逋【诏书近蠲逋负】本无得丧任失马但有言说皆陈刍从公一饮百壶尽醉倒不知谁谓吾
和李舍人留题泛碧斋
山脚囘环挿远浔碧琉璃上玉为岑共怜采鷁风前试正值沧波雨後深应为蓴鲈轻去国遂令胡越尽同心济川此去为舟楫也念江湖有陆沉
陪知县夜饮泛碧斋再用前韵
暑雨初收水拍浔溪光南北影千岑移舟为爱玻璃阔放盏那知琥珀深缓带小风来水面倚栏凉月转天心酒酣更驻凌波韈直待银河夜色沉
铅山道中小休
秋阳如猎火四顾不可避肩舆得微阴休此仆夫瘁我生道途间岁月七之四山林固清远及物乃初意黄云堆壠亩早稻一尺穗所欣居者乐未敢叹劳勩诏书寛逋负豪吏不少置民穷戒勿扰天下适无事
赠别杨至游
醉乡佳处许谁临幸有匏尊可共斟要试从前寛窄量但知空盏莫辞深
和平简易是吾师自有家风更问谁不是妙年狂气歇可能从我独无疑
贪瞋痴尽即如如究竟心源一法无应悟濓溪真古佛始知伊洛是醇儒
次韵李伯纪舍人食了斋所寄石芝有感
石芝附石元无根有名不载农黄文绦囊远致自东海谪仙为向诗中论谈余得味仍遭苦未辨终甘莫轻吐此言要自显真心不比繁辞较锺乳太丘晚交谁独深梁溪心如百链金只应异代友元礼许国有盟今更寻双鱼万里将芹子妙意难名聊寄耳余甘橄榄正须渠它日忠信今悟矣
了斋书与舍人云石芝东州物也初食淡然已而微苦久方发甘知此味者鲜矣宜以为献也书室独坐
春入庭柯寸寸蓝风檐孤坐怯轻衫青天白日从来好栢树桃花子细参
自浦城放船下建安寄龎几先
扁舟西下趂残阳目断云边归鴈行短棹莫辞风浪恶人间平地有羊肠
茆柴也解发清狂仰看云天尽十觞白首岁寒犹道路自怜无意避风霜
奉陪婺州守南楼宴集
溪山自昔东阳胜宾客偏於北海多四坐英标真倚玉一时雄辨剧悬河淹留慙应三刀梦岂弟仍传五袴歌更避正堂延盖老待将清净继萧何【公待龟山异甚故用曹相国尊盖公事云】
奉陪龟山先生观修城
西山淼淼送斜阳往事囘头一梦长万里喜沾新雨露百年重拓旧金汤杵声撼野雷初动锸柄挥风蚁自行尊俎折冲今可恃补牢端为念亡羊
次韵邓志宏和吏部谢公铁字韵诗二首
结交自惜羞余耳直要人情淡如水晏婴鲍叔久已亡嗟我欲从谁氏子大栟笔阵扫千人诗成不顾俗士瞋长歌欲夺谪仙气短韵更逼宣城真【谪仙谓李舍人宣城谓谢吏部也】尔来念我知交絶托以不能资老拙自笑今年锥也无何须更覔针头铁
愁霖十日槎生耳寒气薄人如着水坐对毗耶数卷书未厌铜炉烧栢子区区我亦可怜人只有无求人不瞋虽无名字振京国不屈未应慙子真冻琴壁间弦自絶?手深藏鸠更拙本无流水遣谁知此去从人讥嚼铁
再和邓志宏二首
石马祠门余只耳梦魂先过瞿塘水人间得丧岂偶然可笑纷纷夸夺子文章自古多穷人妙夺造化天应瞋谩言勤苦得富贵见弹求鴞何日真张罗门巷行人絶岁晏谁怜生事拙穷通有数勿复言已办此心坚似铁先友遗书犹在耳念之清泪如铅水可怜万事已忘情独尝托我芝兰子阿戎文采映前人脱略不顾妻孥瞋却能饮我瞑眩药知我老大言尤真利欲昏人须猛絶妙年母谓吾谋拙古来解使玉如泥劒鋩除是锟鋙铁
廖成伯奉议生辰
曾听尊前世彩歌喜闻烟袖舞婆娑【用中建堂名世彩叔祖谏议有小词云彩衣长久五世祥烟熏舞袖故云】名驹汗血得夷路老栢凌霜只旧柯桃李盛时随地有芝兰生处近人多春风二月年年亊莫问灵椿岁几何
交溪静安院见许尉题壁次韵
柱颐修劔上凌烟自古功名亦偶然钟鼎山林俱不恶一瓢吾欲尽余年
默堂集卷六

[book_title]卷七
钦定四库全书
默堂集卷七　　　　　　　宋　陈渊　撰用中示以字瑞既书其事又赋诗一首
河图布画非人力鸟迹成文岂偶然自昔秘藏神所护至今陈露墨犹鲜胸襟有道推先觉斤斧无情肯自全但欲剖心彰景命?桐何意拟薰弦
字瑞奇特再用前韵
春来无物不争妍?木呈祥孰使然应为奇文开奥穾不随凡卉竞蕃鲜洼隆密向暌中合点画仍从毁处全御史说符直可验从来谋国直如弦
提举生辰
东井遥观盾日升南风犹入舜弦鸣鹏程九万岂终息椿岁八千方再荣平世功名期凤鸟一时文采应长庚浮瓜沉李年年事稽首弧南一点明
俞宪生辰【代龎几先】
北固楼前万顷秋月明风定大江流从来此地多英杰果有奇才副简求秀气一天开夜色威名千里驾潮头山川长在人难老应抱文章入相周
淮南持斧功成後瓯粤乘轺喜蹔临使者英标衣蹙绣近臣新渥带横金三山气入中秋好八郡香焚晓雾深已为黎元开夀域可无椿岁慰人心
耿宪生辰
象纬祥光动门弧瑞气纒秋来孤鹤健霜近古松坚邻境风烟静新恩雨露偏轺车犹问俗宝带独优贤投笔男儿志封侯烈士年老成端可恃终冀勒燕然
郑漕生辰二首【代几先作】
至公无辙迹万变归诸正谁云学则然要在成以性我公锺间气异禀刚且劲一毫不容私心境自澄映超然是非表烛物眼常净还将溟渤量一了百川竞由来仁者夀兹理天所命欲知椿龄永视此寛平政桂花弄小春晚香适再盛年年几望月影泛杯中圣尚书心如水远裔有余庆【郑相也】何以继清风家声南北郑
象纬祥光动门弧瑞气盈小阳春在序几望月偏明他日三千牍清时九万程名因使粤重功自备吴成伟量溟波阔奇词锦段呈褒扬看唾玉轻重倚提衡松栢真难老芝兰足後生笋班行趣召金带已先横内史言何美【谓郑当时】尚书心自清【谓郑崇】秖应南北相【谓郑絪郑余庆】重振旧家声
唐大夫生辰
气转初寒候祥开既望辰应时来鸑鷟占梦获麒麟盛德圭无玷高才竹有筠胸襟藏巨壑人物妙洪钧使者光华远朝廷宠数新鹏程九万里椿干八千春鼎鼐虚前席风云即要津黑头纡衮绣天意在斯民
次韵运使龙图宠示道中夜行之什
畏途千里可宵行正是邻邦道路平谕蜀昔传司马檄备吴今罢亚夫营阴云扫地千林出晓月凌空万骑迎缓带驿亭留险语春雷端使蛰虫惊
次韵子静
渊明束带向督邮已觉归思不可留纷纷朱墨何时休岂得置锥无一丘平生涉世如虚舟明月从人惊暗投胸次已无泾渭流不应在我缘春秋
黄兵部生辰四首
中朝人物竞推先富贵前途看永年九万里程飞正远八千春岁久弥坚
南国初持使节囘斑衣仍把锦新裁大椿更向萱堂祝长到春来共夀杯
蚤岁飞荣应宿郎至今鷄舌尚含香未应驷马夸流俗只为慈亲乐故乡
地上泉流府库充艰难天与岁时丰他时若论关中漕合数萧何第一功
遯斋有感
逹士岂嫌祠竈请虞人安可以旌招由来不恋五斗米自是叩门胜折腰
戏题延平阁上
黄昬欲去更凭栏珍重银蟾照胆寒可是歌眉能系别人间无此好溪山
西风吹露湿峩冠迥立三山二水间後夜江楼应殢酒一鈎残月与谁看
谒罗养蒙辱示长篇次韵
它时对语闻鸎迁青秧离离初揷田重来刈稻歌有年浪过日月将谁怜故人落笔生云烟胸中端有万斛泉从来经笥谩便便诗书何如一囊钱有时玉树临风前仰视落日窥层巅已知万古然不然得处往往多忘筌正须青绫护醉眠坐使士类归埴埏不应直为蓴鲈还夜听秋雨穷遗编我今已办访戴船日欲倚棹寒潭边要当学海如百川未信轲死今无传
小诗七首寄养蒙兼呈景骏
粥鱼斋鼓网蛛窠古寺长廊客少过唯有一溪明月在夜寒偏向断垣多
斜阳不到竹隂幽小径萦纡傍碧流行到草深桥断处却乘明月泛归舟
它时樽酒对春风夜雨霏霏抵晓钟但说寻常往来地岂知重到有丹枫
太史溪头十里间朝阳峰下水涵天青鞋不踏红尘陌梦断僧牕又一年
才疎不下孔北海道广更师陈太丘世路风波无着处却寻真隐得清游
二妙胷中万顷寛诗成千字海涛飜已能共入渊骞室自是同登李杜坛
晚交谁似两龚清氷雪情怀独老成扬粃在前容齿长积薪居上看文鸣
翫月
据牀招佳月月转牀屡移夜久风露凉孤斟乐忘归氷轮擅空阔是处留清辉浮云扫除尽如与赏心期我行万物表中空无一疵光明徧十方毫髪了无遗心境互融澈起坐迷东西此生看此月十年悼无时它日客共饮淋浪酒沾衣十语久不契此心唯自知西风扫残暑秋色日益奇忧国付鼎食消闲属山栖恐妨此时乐勿露囊中锥
三絶句寄几先
阳明连络四支中胃气由来处处通但使黄婆能饱饭客邪端的不须攻
冷暖平生既自知是中无病欲谁医但思寒热从何得未用长吟谴鬼诗
敌犯东南夜垒惊却防西北有奇兵将军坚卧鼻雷吼七国峥嵘次第平【善治病者如周亚夫用兵守其所必攻则猝至之敌不能为害】
道出南浦见萧子庄十首
雾压山城石径遥笋舆乘月度溪桥已投柳舍人方起却访鱣堂市未嚣
墙仭未容肩可及豹斑时许管能窥相逢一笑无余事明月满怀心自知
雨丝收尽暮天凉万窍号风酿晓霜待趂新晴出闽岭夜谈还喜漏偏长
平生交契独公深岁晚那无裹饭心白首它年林下约此盟端的几时寻
五年重见各苍顔往事纷纷醉梦间不为投闲多暇日岂能千里谒龟山
龟山涉世若虚舟触处忘怀得自由道大不容长役役心闲无事只休休
了斋已复归黄壤便恐人间此道微後代不知谁得法只今无复更传衣
四海知心有几人淡然今与鬼为邻天下共寃渠不恨平生忧国自亡身【子静号淡然居士】
斯文初不间衡茆但有玄经岂患嘲骐骥从他千里足鹪鹩容我一枝巢
我在龙潭直下居西来应不少双鱼故人南浦如相忆为寄平安尺素书【龟山了斋其道则兄弟也余与子庄子静相与为友而师事之故诗中并及焉】
过江郎岩下少驻感而有作
三峯卓立苍崕表朝夕云烟自围绕几年不向眼中青忽露全身万山晓凝然不动亘今昔陌上行人空自老我生悟此其已久梦事萦人嗟未了却怪神龙依絶顶独以一身蟠故沼风雷际会岂无时忍视饥氓日纷扰未能呵汝救凶年明朝马首霜风早
默堂集卷七

[book_title]卷八
钦定四库全书
默堂集卷八　　　　　　　宋　陈渊　撰三衢道中感怀寄龎几先
霜风卷地号逹晓不成雨游云乍蔽亏朝日翳复吐衢梁三日行去往迷处所茅檐得小休蔬饭不能举所嗟兵火余白骨莾无主邻邦岁又恶贾饭逐婺女遏籴彼何忍楚越视心膂况欲贼取之不救沟壑苦生逢尧舜代短袖不容舞空余卫物心持此欲谁语故人幕中杰筹画多所补朝誉竞推先丘壑终自许平生陈琳檄解使头风愈容我七子间泛爱果轻与此生听造物未能狙公芧牧羊或可息抱关亦易处要以一溉勤聊润汉隂圃
二月五日入都厅久坐候山甫不至厅前桃花一夜风雨落尽感事写怀
簿书堆里只怱怱过眼繁红夜雨中可念青春看又老一杯无计略从容
晓登严陵钓台和安止所留诗
溪山有底好适契贫士欲敢论生不侯但喜梦非仆千秋钓台水不濯市朝足而我独何人得寓尘埃目擕筇纵朝步初日穿林麓西风扶两腋一举千里鹄东窥夫差国繁华混真俗浊流驾颓波一往不可复之子居其间嗜古追前躅为寄无弦琴一和郢中曲
再用前韵
人闲得安眠梦断了无欲那思趋朝士一马百夫仆况闻稻苗盛昨夜新雨足一饱如可期吾事岂多目盆山郁葱蒨酌水周其麓照我本来面真白非浴鹄故应此间住却扫便违俗超然寂照中无往亦非复百年只尔是行矣毋踯躅区区欲何为世路羊肠曲
过崇仁莫宿山寺书亊
驿路涂泥一尺深竹舆高下历千岑愁霖洗尽梅梢雪把酒无人慰此心
自梅花村囘道中书壁四首
刺水秧针出已齐雨余膏泽未全犁道傍牛喘无情问惭愧林间布谷啼
綫路萦纡遶乱山笋舆追逐棘林间艰难那解苏疲瘵自笑奔驰未得闲
野花无数不知名映竹临流若有情扫尽残红春去後乱山深处眼增明
城郭初看委地红川原今见緑蒙茸惊人节物催华髪留滞穷山醉梦中
邑中诸公见和再用前韵
郭外盈畴草又齐十年犹负带经犂未应五斗能留我端为痴儿索饭啼
马上悠悠梦故山茆斋依旧水云间长怀窃辔尘沙外岂愿骈头十二闲
冷艶幽香不可名老年春去独关情林深雾暗何由见赖有薰风为证明
看尽愁人万点红晓来双鬂白於茸它时傥记江南梦画我黄梅细雨中
被檄下乡督税作释负
诏书寛逋负国用岂云阙郡邑有常供征求安敢辍稽迟推蚤暮鈎摘剧豪髪饥氓困鞭箠十室九告竭连雨催早稻雪穗迷空阔要令公私办当复俟旬月平生虑患深献玉每遭刖忧民已无策问俗聊省罚阳城吾所慕晚官敢求逹宁无抚字心便觉催科拙
夏日雨後戏书
雷霆挟雨惊残梦萧艾乘风醒宿酲黄檗一杯清昼永张罗谁复问交情
与张司録
沉李浮瓜记昔游重来氊?映貂裘乘风喜见经旬御泛雪难留半夜舟坐上谈机通一马笔间词刃失全牛尊前它日论诗地柱後微文阻献酬【时自郡中来经安福到县已十余日仍雪中往返故用乘风泛雪事】
奉和司録道中二首
山行
浪蘂浮花逐去程流红应恨水无情檐间颇厌催归语木杪空怜唤友声念远却囘鸿阵急忘贫重到鷰巢成待凭物理追风御怀抱如今喜尽倾
偶成
云路横翔计似疎二原清赏更谁如池塘草满供诗梦烟雨春来入画图落莫早知贫是病参池今悟直为迂傍人大笑公焉取为说忘机或类吾
和司録行县道中偶风雨有感之作六首
叶底鸎初啭枝头蝶渐稀雨余怜草长风定恐花飞迟暮歌终寠淹留叹式微更堪西去鴈声逐晚云归吏隐声藏雾天游更御风分携方举白转盼复堆红北去风烟静春囘雨露同向来相对饮应复念邻翁非关浓艶能倾国可是幽香解返魂正尔雕零废吟赏欲留佳丽度晨昏
酴醿卧雨有余态芍药倚风无限情正是江南花欲尽淡云来往日微明
山头漠漠烟藏树山下潺潺水满溪全胜长安花柳陌万人尘里逐轮蹄
江山似为诗人设风雨故应春日多醉里吟哦聊自适眼前开落莫谁何
饶州张宏中挽词二首
壮岁英标冠士林莫年诗酒任浮沉奇姿不见临风玉妙语空传掷地金残稾有谁知句眼断弦何处覔琴心他时戏笑成陈迹惆怅江亭十亩隂【公所居处临流为亭时同宾友燕赏其中】
画栋雕甍照水村簪裳多在脊令原百年得计南山豆万事忘怀北海尊自昔功名何世乏迨今文字几人存遗书傥有毫芒在为语韩公请备论
次韵李耸卿
前辈风流晓露零忽逢豪士壮心惊雷霆落笔千人扫珠玉成诗万户轻应许翰林追敏捷肯容开府鬬新清向来乞米无佳传端欲投瓜趣报琼【以来诗有谀墓之戏】
次韵李耸卿贺太守祷雨有应二首
一寸丹诚贯上穹坐令千里走龙工骄阳弥目苗将槁甘雨连霄泽已丰便觉风霜倾意尽岂愁荆棘致年凶江南岁漕知无阙遥想中都喜气同
使君忧国愿年丰肯放炎威久病农尽道胸中藏渤澥谁知笔下起蛟龙晓凉秋气生蕲簟梦断檐声带梵钟高卧已传民讼息秪应仁政古难逢
归自郡城见道中山矾盛开
梅豆班班已满枝暗香犹未吐酴醿和风煖日江南路正是山矾烂漫时
香严寺洗足
肩舆苦顿撼步入山间路崎岖历荆榛砂砾窘芒屦披云造萧寺弛担日已暮僧房急解韈一洗尘泥污瓦盘深及膝汤暖得频注须臾和气逹凛凛毛髪竖翛然入无何醉梦宁知处此生事奔走早晏失期度念兹顷刻闲百日不一遇啖蔗入佳境钟响忽予寤蒲团赴敌火默坐聊箕踞明朝尘沙黄莫忆少陵句
山寺早梅三首
竹篱茅舍近前溪烟淡风微月上迟认得暗香来去处夜寒无路覔横枝
氷雪情怀未遽开芝兰风味已先囘故人隔岁无因见一夜月明何处来
丹萼犹含绰约肌水边篱落雪晴时此间妙得无言意只有西湖处士诗
又题山寺二首
云间初日惨无光天外归鸿岂恋行短景去人如掣电不应留滞野梅香
云母烧香不见烟夜深斋合闭龙涎此生暇日真难得萧寺重来已四年
即席和焦贯道
马上无端骨肉消老来功业正寥寥便须举白追年少莫恨红粧不我饶
赵元述庆得子次韵
贫家岂有石麒麟说梦哦诗愧杜陵但得过庭追孔鲤不愁传鉢欠卢能
和周唐献郎中登普光寺阁
官闲竟日身无事雨过连峦气似熏未暇含香朝琐闼且乘飞舄蹑青云九天已振抟风翼万目难藏隐雾文谁凭危栏亲王唾笑谈应复许随羣
默堂集卷八

[book_title]卷九
钦定四库全书
默堂集卷九　　　　　　　宋　陈渊　撰寄曹载德谏议二首
不将尘土叹徒劳白首驱驰任所遭鸾凤尚能安枳棘鷽鸠何敢厌蓬蒿论材竞欲推囊颖备物何由数涧毛末路固穷真自许未应延颈试鸣号
晚途无复计行藏捶楚尘埃秪自伤未即卖刀归买犊自怜挟策亦亡羊已无竿牍勤毛颖肯为箪瓢念孔方尤喜故人书断絶不将栖棘戱仇香
茂实被檄权永新以诗寄之
涧松那可比山苗谩说凌寒有後雕更向鷄虫论得失何如鹏鷃各逍遥三锺幸自堪攘臂五斗谁能更折腰正使争先任劳苦虞人宁不愧弓招
次韵李光祖南山四偈
声外闻和岂待言棒头犹是老婆禅如何更被文殊惑却道维摩但默然
腊穷春到不须臾霜下陈根岂用耡若信雕荣如转毂故应揺落有扶疎
牕前松竹翠连山牕下弦歌昼掩关雪里忍看梅欲吐烟中遥认鸟知还
未暇南山访隐居秪应无处不逢渠凭君一省从前梦莫叹离羣岁又除
次韵光祖避地眉溪十絶
眼在句中宁易知意存言外一何微栢舟故是仁人事岂为淹留念奋飞
浮木如何济巨川积薪其下火将然是中已有安身地许尔埀绅玉几前
弄云微月淡囘廊十室连甍占上方谁道各无容足地夜谈犹欲致时康
少年凭恃气方强肤理微邪未觉伤迨得病深无治法始知先甲是农黄
访道寻幽历万山神仙元不在山间须知对面长相失莫叹乔松去不还
四海黔黎共一君须知盗贼亦吾民由来齐梃胜秦甲要在人如父子亲
当时先主得关张能使西川弱胜强今日中原岂无士坐愁兵气动欃枪
污莱正尔肥蚯蚓滞穗那能饱?斯布谷似嫌新历缓每从清晓报农时
何人更下仲举榻举世愿登元礼门千古家声君与我未知何以起斯文【谓陈与李也】
了斋力欲排邪说谁遣奇穷道不兴长恨人亡琴亦往赖传心法有卢能【光祖了斋爱甥也】
眉溪与光祖共谈得四絶句
乾坤今古自昭然此意何劳密处论不是逢人喜倾倒正应公事合公言
青山雨後足奇态好鸟檐间无俗音纵使麯生难会面可无毛颖解传心
流泉为演秘密藏枕上声从涧底来半夜梦囘听说偈似传衣鉢向黄梅
溪边索共桃花笑雨打风吹扫地空待访灵云旧消息急流无处覔残红
交溪庵中因检药囊偶成
道人头上经春雪不羡少年何首乌已觉老来甘草莽便当归去访田庐
次韵陆时可岁暮感怀
小桥横截一溪云隔岸遥通避世人钓艇偶随秋鴈泊吟牕今见腊梅新烟尘已觉千山静雨露行看万国春诗酒暮年生处乐一瓢归去岂辞贫
又和时可
风御泠然几过旬异乡穷腊作离人淹留赖有交情重飜覆从教俗态新於世无求心似水向人多可气如春也知已造顔原室不耻人间贱与贫
再和时可二首
芝眉不见忽经旬屡出新篇故恼人应共翰林争敏捷岂如开府但清新鷄豚且入他乡社桃李何殊故国春白髪苍髯共擕手从来管鲍两忘贫
甲子公今不记句磻溪埀钓岂其人安心有道年年健出语无尘字字新鬬智莫争三十里贪生何用八千春直须凖备新年醉无地容锥未是贫
又用元韵呈时可
古来兵出仅三旬便欲修文格远人图蔓可堪师已老涤瑕当与俗更新舞干止杀知何日卖劔归耕要及春但得耡耰遍原野饭藜何惜一身贫
次韵光祖闲居感怀
风义久已丧友道何其衰艰窘无与俱乃歌风及颓谁言经由地过门有犂来霜雪岂不恶松筠真奈摧富贵如浮云於我何有哉所嗟道不兴兹士犹尘埃
初到临安二首
风际管弦朝病酒云中楼阁夜闻香十年一梦沙河路独步春泥觉燕忙
青鞋踏雨花铺径朱舰凌风柳拂堤天竺旧游心已懒孤山行处路应迷
钱塘江
潮头驾月冲残梦水色浮空送峭寒十幅轻蒲连夜发不知身到海门山
次韵王长源饮埀丝海棠花下
世事关心已十春今年花下得微曛应怜万木灰薪槱喜见奇葩脱斧斤遣将几人非鞅鞅覆盟今日尚棼棼凭君为国施长策莫恋埀丝鄙献芹
邓季明挽词三首
少年长揖出贤关自许行藏契孔顔云路不求千载遇筚门赢得一生闲奇言尽扫鷄三足妙意谁窥豹一斑尽道东牀如李汉会传余论落人间
它时肤使早还乡驻节旁连避世墙鴈序风标莲破萼凤雏衣袂桂飘香花边对酒春难老竹里围棊日自长曾共国人歌友爱伤心重到棣华堂
道人於世已忘名相府闻风眼自青险韵旧联韩子句直词今称蔡邕铭壁间玉唾情何厚梁上银鈎墨尚馨只尔便知君不朽岂缘中说载元龄
省题笔谏诗
志士忧君切还将笔効忠但於心取正不向字求工理自胸襟得情因翰墨通一言毛颖喻千古史鱼风托意挥毫上成名补衮中谁知执艺事功与诤臣同
和参谋至日喜雪三首
风鸣竹屋惧将颠起视同云隘万川共喜葭灰初应律那知柳絮已漫天传杯莫怕山颓玉闭户从教径糁氊幕府老成堪倚杖故应衰病得安眠
玉花初着乱山颠入夜俄惊月满川虽有冷光凝白昼尚余阴曀锁青天属车未返瑶池骏远使犹餐北海氊梦断忽传淮蔡捷喜临尊酒已忘眠【是日报淝上大捷故有是句用李愬擒元济事也】
恊气方占大有年珠玑填道璧沉川尘埃已洗三千界云雾终开尺五天羔袖久惭依帅幕牛衣端不羡蛮毡求田好趁丰登候乞与元龙榻上眠
和参谋参议寻春
二老俱传正始音春来诗思转精神风前未展埀天翼笔下空闻掷地金晓日若将开霁色宿云先已弄轻阴落花流水年年事只恐桃源不可寻
次韵吴参议病中怀归因以自见
柳丝埀地整如梳春尽长怀旧隐居草暖屡眠斜照外水香时漱落花余西山忍饿初疑隘北海无功竟坐疎同是念归公得请自怜濡滞一轩渠
次韵安茂通同薛参议上巳日唱和
扁舟冲浪去【茂通监造船】羸马傍城行【子发监修城】飘泊伤春绪艰难作吏情岂无贤者乐亦有圣人清莫继兰亭会愁连曲水生
三月二十日游东山参议不至有诗次韵
羁怀厌朝市逸兴薄江山放杖嚣埃外传觞紫翠间碧云犹未合飞鸟已知还不见高车过重城欲上关
默堂集卷九

[book_title]卷十
钦定四库全书
默堂集卷十　　　　　　　宋　陈渊　撰参谋得告暂归留别同舍次韵
青蒿何敢附苍官要以陈根托岁寒万事忘情知我拙一牕容膝许同欢也知坚卧元非病况是无心可得安归去傥余饥溺念岂能无意复缨冠
次韵茂通喜雨
师行初不犯秋毫坐缚凶渠泚与滔和气自应回岁旱丰年当复验秋高横流是处通飞鷁归佩何时得孟劳要广江南千里润须令天下入甄陶
送张巨山着作使闽分韵得我字【嵲】
道山仙者居是中乃置我白前英俊前糠粃出扬簸同寮事阔略未忍弃衰惰日闻所不闻更欲学其可张侯廊庙器文字粲藻火一班见余论已足践青琐欣然取使节去我何其果无乃万斛舟未授济川柁相携湖上别酒尽重城锁分离情已重去住计谁左从来洞庭野乘鴈不加夥何日西江潮送我东归舸
石夫人挽词
好客陶家旧多才谢女风一窥知帝辅三徙得儒宫遗子经犹在知人鉴已空里闾推逹识爱壻有乘騘
送黄平国倅邵武
雪到蓬山尚破裘倦听余子说封侯松楸更作连宵梦桂玉宁堪卒岁留衣绣故应人所羡题舆仍为国分忧艰难兀坐添华髪亦欲如公可得不
答吴济仲见寄
季子观周乐妙意传青简诸孙拾其遗颇具前人眼新诗如珠璧字字无可?故应意有余不但音睍睆念昔我方狂意轻三子撰自闻歌白雪欲和色先赧中间各流落念子忘寝馔阻寻千里盟未卜一笑莞书来得佳句奇字富瑟僴推先情已厚感旧涕应澘周宣致中兴土宇日益昄肤使尽苏张九合宁须轏【兵车也】天才必有用造物岂徒产椽笔傥容挥斗印定当绾既去却须来毋絶汉中栈
次韵邓天啓贺茅舍新成二首
长者一牀室先生五柳庐久贫应似我多病或如渠客少门常寂身闲日自舒窥园知鲜暇安得掺君裾艰难思健士谁复数寒儒老去怀三径归来就一区春情萦梦草晚步及栖乌不愧王摩诘新诗有画图
次韵延年弟相庆
逐客身无事乘闲葺敝庐堂成因有室水到自成渠地迥千岩秀春回一气舒幸为时所弃容我懒簪裾经年侍清宴饱食愧侏儒脱迹鸳鸿路忘怀草木区朝檐看鬬雀晚槛引饥乌已觉蓬蒿适谁能九万图
次韵宗仁弟相庆
吾闽山水国幽絶胜衡庐隐几云生席开轩柳映渠连枝均鲁卫异说屏荆舒此外无它慕何门可曳裾侵疆犹未复世不乏真儒肯使金汤地长为榛莽区颓龄真病鹤急警任飞乌纵有藏身处偷安岂远图
次韵沈公雅相庆【度】
沈子膏粱胄从余一草庐几年同寂寞此日更勤渠师范宗韩孟源流接谊舒艰难思报国犹未厠朝裾尚书足勲业振迹自穷儒清德逾三世忠名满八区诗才推道藴玄旨赖童乌岂厌隆中卧慙无八阵图
代朝宗弟和饯行二首
席门谁复顾寒儒深愧频迂长者车更为穆生时设醴应怜冯子食无鱼诸生久被弦歌化盛礼谁将简册书从此邑人蒙劝奬定知容驷有高闾
少年经业富三余肯羡相如驷马车要向青云开羽翼岂辞黄卷注虫鱼平生颇负连鳌手老大犹随荐鹗书此去果符丛桂兆敢求椽笔掲吾闾
乡人罗公修撰未第时其父梦有授之诗云吾闾仙桂作丛荣紫陌先登历几春昨夜月娥亲付与黄金榜上第三人是年罗公虽中第不如所梦次举叔祖谏议应焉名次既不差而所谓仙桂作丛者谓祖与兄常占甲科也後令尹王公尽换邑中坊额或欲与谏议书斋巷口置坊名为丛桂坊门已立而王公去不果名已而为火所毁今巷陌故存凡卜居於此者如曹公枢密族兄大夫家兄少卿皆相继登科之人盖不独谏议一斋而已而某之陋舍幸厠其间乡邻欲再建坊门取此名掲之久矣诚若有待辄恃知遇先此上干尊听故於和诗末章及之幸恕狂率也
兴国灿老往漳州二偈送之
江梅又趁一阳回身在旃檀林下来行到漳南香未歇百花闻此一时开
浮云出岫本无心桔橰俯仰人所引一大藏教留後人看与不看渠自省
邓端友临要阁五首
昔年曾到十三楼一日西湖十顷秋寒碧轩中最宜暑只缘修竹近清流【寒碧轩乃西湖上十三楼之一絶似此景故云】
十里烟波竹外溪隔溪青嶂遶牕扉诗人不见东坡老直节空余一尺围【东坡诗所谓牎前修竹一尺围也】
谁家多竹门可欵临要阁前沙岸傍谩道薰风能解愠正应苍玉自生凉
繁枝盖地欲成幄杰干凌空不碍檐为语韩公莫除好此间风月岂须添【退之竹洞诗云若要添风月应除数百竿】
甘苦元从舌上知竹间风味与谁期万竿可斩从人说一榻乘凉要自嬉
端友和临要阁诗再次韵五首
茅斋西望水边楼亦复开轩对奕秋欲效子猷偏种竹竹前那得一溪流
乘兴谁当访剡溪竹间应复掩双扉也知剧暑攻人急正赖青双一解围
午牎青梦接羲皇茗盌无多置我傍此味若令儿辈觉人间容有竹风凉
宿霭初收一卷帘万山腾沓拥飞檐静看野色连苍竹便觉闲中气味添
不将朝服换斑衣正以亲年慰所期却恐英名喧衆口未容莱子作儿嬉
送朝宗弟赴试南宫
霜余宾鴈日南征念子冲寒去我闽应向月娥占昨梦欲扳仙桂赴新春平生学海真无底晚节词锋更有神要路争先吾老矣可无高论蹑平津
庆邓德逹得子
海中仙果真难得天上麒麟必异才速客未为汤饼供荐觞须俟鲤鱼来
书心画诗
书法从中得难将笔下寻欲知神合处始悟画由心篆隶秦非古真行晋迄今奇踪存翰墨妙意本胸襟雄健猊飜石骞腾鸟出林古人求笔正八法响随音
题兴国寺碧落轩
北山山下僧伽塔影落轩前草树间谁向月明看白牯静中相对两俱闲
休论暮四同朝四且说前三与後三造物戏人无足较老禅深处要重参
端友以桂浆两樽见惠赋诗六首
白衣挈榼踵吾门颇说双泉更有兄洗盏为君开醉色不知人世有王闳
秋水无声泻玉觥镜奁初啓净无尘未将滋味夸殊胜已觉风神最恼人
浊者为贤圣是清古人无复论甘辛因观表里如氷玉始信荀杨未尽醇
鼠窃跳梁十二间数杯中夜得安眠千艘雷动人方扰一【阙】山颓我自仙
饷我两罇才斗许客来索饮不论升明朝此物岂易得纵有市酤宁独醒
投辖谁云有祖风啜醨难与贵人同竹林若许供鷄黍助我醇醪幸少丰
代陈应之作
淑德初无玷高情更出尘择邻思教子剪髪为延宾裁鉴推前识提携即伟人东牀他日选乌府号忠臣
谒璨老病未能起留二偈示之
赵州不出三门净名坚卧一榻我来堂下便回此间有问有荅
西堂偶尔头痛首座从来脚跛堂头更自默默客来一场?
和璨老示双井茶纸被简板三偈
双井江南妙品不减建溪月团但使睡魔不作何须归去蓬山
江静微波皱縠庭空落絮铺茵正是邻牀作梦直须欵欵反身
纵使前词洗尽不妨後信重通会取曹溪一滴语言文字皆空
次韵萧茂德
未能仰首试鸣号且复尘埃奈此劳健笔凌云谁误许扁舟乘雪兴何高余生敢叹须如戟薄俗终防笑有刀留滞周南何足数人间如我九牛毛
默堂集卷十
<集部,别集类,南宋建炎至德佑,默堂集>

[book_title]卷十一
钦定四库全书
默堂集卷十一　　　　　宋　陈渊　撰
贺张左丞迁中书
伏审被恩丹禁贰政紫微九天之成命星驰万国之欢声鼎沸窃以辅弼之任古今所难取之於陶渔者以上下之交孚求之於梦卜者以精神之感格岂如圣世擢自近司道之将行人惟求旧恭惟某官学优而识远才大而气充天下服其无双中朝推为第一顷登丞辖密赞政机忠义自结圣知纪纲为之日振久膺眷倚益茂勲猷将飞步於台躔姑濯鳞於凤沼某久违钧席窃守乡邦应龙翔而云雾从但觉层霄之远大厦成而燕雀贺庶无零雨之忧庆邦家之有光均生灵而受赐其如喜跃实倍等伦
贺王右丞迁左丞【代人】
恭闻明命宠任宗工进司左辖之权益振中台之气士夫相庆海?交欢伏以某官学造渊微气充刚大青天白日谁不仰於清明璞玉浑金终莫名於器用荐居要路偏历荣途富贵固已自知功名乃其余事正应眷注独赖经纶总领文昌坐致纪纲之肃运动枢极伫观霖雨之施某蚤缀从班久依钧庇盖将庆生灵之福岂独深知旧之情身滞南州正远龙门之峻神驰东阁徒忻燕厦之成喜跃之私敷宣罔既
贺李内翰迁右丞【代人】
伏审光膺帝制入赞国钧凡在陶熔谁不鼔舞窃以文章之妙本於精神之微功业之隆发於道德之绪惟书於简者油然而不竭故施於政者沛乎其有余正须得经天纬地之才乃能当提纲振领之任真儒登用学者共荣恭惟某官吾道大醇斯民先觉金口木舌教已达於士林锦心绣肠名独高於词苑果从内相进贰中台缙绅敛袵以避车马之尘夷夏倾心以幸霖雨之泽盖将为天下之福岂独见朝廷之尊某蚤缀从班久依台席逖闻休命遐想英游剖竹分忧正滞南州之守登龙称贺阻陪东阁之宾倾颂之私款诚难叙
贺张中书【代郑漕】
恭闻明制宠任宗工由中台丞辖之司陞紫微机密之地舆情交庆万口同声伏以某官学际天人识该今古泰山北斗愚贤莫不共尊宝鼎元龟华夷之所倚重荐居要路徧历荣途富贵固已自知功名乃其余事顷参国政式副民瞻将飞步於台躔姑濯鳞於凤沼方上下交泰之日实生灵受福之初某自远台阶屡更岁龠侧聆播告但剧愉欢揽辔观风正拥南闽之节登门称庆莫陪东阁之宾瞻颂之诚敷宣罔既
又贺王左丞【代人】
伏闻明制宠用大儒峻跻左辖之隆增重中台之势士夫胥庆夷夏交欢恭惟某官吾道大醇斯民先觉泰山北斗人皆仰之白日青天谁不知者顷登丞弼茂着勲猷管辖文章坐肃万机之本运动枢极行调一化之元即正钧衡岂待旬月某久依台?远驭使轺应龙翔而云雾从但庆亨嘉之会大厦成而燕雀贺庶无凌震之忧喜倍常情言莫能叙
乂贺李右丞【代人】
伏审光奉明纶入参大政邮音远播舆颂交兴窃以古今所难得者辅弼之才圣贤所甚重者出处之节欲使尧舜汤武功大而名显亦在臯夔伊吕言听而计从自谓得时足以行道侧聆政柄允属儒宗名实已加於人勲业可立而待恭惟某官学优而识远才大而气充以金口木舌而鸣其道於士林以锦心绣肠而振其声於词苑遂由内相进贰中台推经天纬地之文处振领提纲之任聊试钧陶之手益观柱石之才朝廷得人缙绅增气某远违钧席久玷使星持节南州正远龙门之峻寓书东阁但欣燕厦之成喜忭无涯款诚难叙
贺杨亷访转官【代黄兵部】
伏审光膺显命峻陟殊阶公论攸宜舆情胥庆恭惟某官异才超絶伟量宏深咳唾成珠久矣参天於咫尺威棱揺岳暂兹持节於东南德厚不居功成必报果蒙异眷亟奉宠恩某窃庇余辉预闻盛美其为喜跃实倍等伦
贺俞提刑赐带【代人】
伏审显被异恩荣膺珍锡余光所逮同列增荣恭惟某官名自圣知才出衆上贪鄙望风而窜伏奸凶絶迹以氷消智略着闻旌崇惟称云章千字屡闻踰衮之褒宝带万钉更佩横金之宠某久依?润尚阻趋承庆盛事之流传抚懦衷而窃拚
贺张市舶再任【代人】
伏审疏恩甚宠图旧惟专共知委注之隆交庆功名之会恭惟某官才猷夙着誉望益休乘轺蚤应於使星衣锦遂还於仁里舳舻辐辏日闻夷俗之归心宝货云屯坐见海商之富国以兹成效未易重权自怜挽粟之非才行即及瓜而受代喜宸衷之笃信倍舆颂以增欢
贺张侍郎知福州【代人】
伏审出殿大藩归荣故里宸衷委注靡拘三互之文民意悦孚幸被二难之政缙绅为之耸动父老莫不欢呼恭惟某官学造渊微气充刚大忠贯金石而济之以勇谋合蓍龟而发之以诚权豪敛袵以避车马之尘中外倾心以徯霖雨之泽他年同气去私之德未忘此日专城来暮之歌继作实伯仲一时之盛擅江山千里之雄虽卧合之尚淹亦过家之可乐某叨持使节久驻乡邦深惭衣锦之非才方幸及瓜之有代轻裘缓带傥陪咳唾之音挽粟飞刍犹赖提携之力其如喜跃曷易名言
贺耿提刑赐带【代知府】
伏审拜纶章难得之褒被鏐带非常之锡宸恩甚宠舆议交欢恭惟某官深宏博大而济之以明正直刚方而行之以恕家传儒学独高投笔之风人畏威名共仰埋轮之节遂使山林无啸呼之警囹圄息愁叹之声泽被全闽功施邻壤九环束衽坐令衣绣之增辉万里封侯行看佩鱼之加赐某叨膺符竹密庇仞墙适飞骑之远征怅登门之尚阻其如喜跃曷易名言
又贺张市舶再任【代人】
伏审载奉明纶仍持旧节甚矣报功之速信哉图任之专凡在庇休谁不忻跃恭惟某官忠诚自许志业推优富贵固已前知功名乃其余事三年故国宁矜衣锦之荣万里远夷不絶献琛之愿遂使百贾轻风波之险而悦於招致万宝如丘山之阜而易以征求积此显庸宜膺久任某叨承郡寄幸窃台辉曾尺牍之未修遽珍函之先及拜尘尚阻贺厦已稽喜与愧并言莫能叙
贺胡帅到洪州
伏审只奉宸恩光临帅府屈朝廷之元老而专岂弟牧民之任当阃外之重寄而有富贵还乡之荣凡在见闻谁不庆戴惟南昌之故郡实江右之雄藩旁连荆衡近控瓯粤讣安千里政常病於难成兼制九州患多萌於不虑矧今烽烟时警军旅方兴未纾北顾之忧始置南巡之议寛大之诏屡下远迩之听未孚兵数溃而益骄民既穷而多怨以姑息为抑强之术者不念蜂虿之有毒以暴征为足用之计者莫知根本之易摇将因循而弗图则缓急以何赖宜得万人之杰屹若长城坐令十国之连固如磐石恭惟某官恢闳博大简易端方通郤縠之诗书深明其变兼吉甫之文武何适不宜盖尝保城社於孤危莫援之余而能全身名於艰险备尝之後苏武之汉节犹在相如之赵璧终归再居喉舌之司仍受腹心之托虽神明所护独昭忠义之诚然夀考无疆实系生灵之福顾东南久尔无备而守牧未必皆贤方此屯邅尤资弹压必欲尽蠲逋负一洗烦苛息争讼於笑谈之中絶奸宄於罇俎之上江山佳处穷昔日之胜游管龠声中召一时之和气副上所倚非公孰能但以经纶尚郁於岩瞻智略独埀於睿想虽过家之乐足以自慰而居外之久岂其所宜谅衣锦之莫留忽赐环之已至甘棠小憩谁无召伯之思緑竹难忘行看武公之入渊迂疎末学坎壈余生卑哉枳棘之栖甚矣泥涂之辱浚都飞斾共传五马之良滕阁挥毫未列三王之次登门尚阻贺厦无从但伸庆问之勤莫究瞻依之切
贺许左丞【少伊】
伏审光膺帝制入赞国钧位升左辖之隆气凛中台之峻朝廷增重海内交欢窃以古今所鲜有者辅弼之才君臣所难偶者圣贤之会幽明默契熊罴前兆於蟠溪精爽潜交舟楫忽形於傅野岂如明世擢自近班道之将行天岂无意恭惟某官学臻圣域德秀儒林文章一世之楷模业履三朝之标准泰山北斗贤愚莫不共尊宝鼎元龟华夷之所倚重正应眷注独赖经纶管辖文章坐肃万机之本运动枢极行调一化之元然而当国家多难之时任春秋贤者之责宜尽摅其素藴庶亟慰於舆情似闻造膝之间屡啓沃心之论虽天地通气莫窥泽物之功而山川出云已有为霖之望渊登门有旧仰庇殊深悃愊之辞欲少伸於知遇归依之素实兼倍於等夷倾遡之诚敷陈莫究
谢辛帅【代用中提刑】
亲闱结恋方辞宠於省曹天度遂私俾按刑於乡部异恩曲被绵力难胜幸借润於余波庶少安於孤迹恭惟某官名倾四海勇冠三军赫然百战百胜之威伟矣万举万全之策早膺宸眷久直禁严暂分阃外之权一定海隅之扰蜂屯蚁聚初烦禆将之陈师电扫风除遽庆平民之复业飞声远畅後患潜消遂寛南顾之忧益茂中兴之业某偶缘叨冒幸窃庇庥究观施设之有方巳觉妄庸之可勉行图参观躬奉教条粗伸感激之私莫罄瞻依之切
回南剑通判
伏审显膺帝制来佐侯邦窃聆视事之初尤慰依仁之愿恭惟某官材猷卓越术业精深未陞禁路之华姑副题舆之选渊负疴退处进谒未皇遽承飞翰之先临益愧登门之尚阻
回廖提点
典属籍以睦亲既叨优选侍经帷而讲道并荷殊私荣宠有加愧惧增剧此盖某官真诚笃厚雅量恢弘身虽退而道益伸年弥高而志逾励情深忧国每思被髪以缨冠志在得人惟务匿瑕而藏垢致兹晚暮屡被超除方图尺牍之修遽奉双鱼之遗其如铭佩曷罄敷宣
代邓彦通及第谢陈达野运使
草茅贱士瞻日月之余光糟粕腐儒奉丝纶之明诏此古人难以必遇在今日乃得尽言敢论末第之微但庆平生之幸窃以三代贤能之书废两汉选举之法疎道不同条人为异趣华藻名家之学激昂死党之风因循东晋之清虚熟烂李唐之词赋功名富贵尚多有之用舍行藏无足道者贾太傅因谗夫而伤古张廷尉贬高论以徇君十事要功甚矣姚崇之谲三书自荐惜哉韩愈之卑贤者未免有疵衆人夫复何望若夫顔子之乐陋巷孟氏之游诸侯其处也藏器待时其出也殉身以道亦曰得君而後用固非异俗以为高方嘉会千载难逢适大圣万世一遇宜展山林之素藴以膺廊庙之旁求志虽止於为贫进不妨於行义此所以盟心铁砚裹饭棘围虽鼔瑟不利於干主而焚舟必期於图霸如某者嶔历落真可笑潦倒麤疎已不堪诗学每惧面墙下笔固无腹稾流落丧家之狗浮沈水上之萍久待诏於公车屡随书於礼部周旋反复者四千里不啻险阻艰难者二十年有余呵故将於夜中谁非醉尉辱王孙於胯下尽是少年趋时自知不工立意诚亦有待乃者畏贻讥於画虎妄有意於连鳌复缘乡吏之荐名遂预春官之别考孤军当队远鴈失群不图寒族之微忝在贵游之末虽遗羮无路空余寸草之心然捧檄承顔不负一经之教静量忝窃盖有夤缘此盖伏遇某官道大兼容仁深乐育一麾南国三载故乡衣锦飞荣复拥八城之寄登车思治坐令万物之春曾是品题致蒙收録念昔曳裾而称客於今敛板以趋庭虽礼数之相辽谅故情之犹在竹头木屑既叨暇日之收马勃牛溲愿备异时之用过此以往未知所裁
代彦通谢陆徽猷举状
少年激懦妄意功名晚节知难敢论经济甘作求田问舍之计尚余爱民利物之心黾勉无堪因循多愧三年均地幸逃消骨之深忧百里牧民更觉吹毛之可畏神迷狱讼力困簿书自贻伤锦之讥有负割鸡之戱折腰而恋五斗本出为贫攘臂而受三锺方虞责实岂期金诺误赐衮襃初无左右之先容独信平生之可保此盖伏遇某官名高当世德冠群公他日谠言石投水而默契至今幽党雪见晛以无留淮阳非汲直所居河内惟寇君之借暂据蕃宣之地益隆清浄之风每思便亊以临民更欲得人而宣化致兹庸陋误辱眷怜岂惟寸进之阶盖是终身之托竹头木屑奚弃物之足收鸡壅豕零庶有时而可用刳肝难叙刻骨敢忘
代赵令贺吉州杨龙图
伏审光膺宸命荣镇侯藩凡属庇庥举皆欣拚惟螺川之剧郡实江右之奥区国家念千里之遥每严选择朝廷屈万人之杰实赖蕃宣恭惟某官器识恢宏谋猷深远亟赴功名之会少摅经济之才不鄙远民肯临外服三刀作梦聊施抚字之劳五袴兴谣竚见循良之誉某备员属邑托迹下僚披雾有期未觉江湖之远拜尘尚阻敢稽竿牍之修祝颂实深敷宣罔既
荆南府谢解【崇宁乙酉】
燕国求贤姑从隗始汉坛论将骤以信登选虽自公得岂无媿窃以望隆南楚境接西州右襟唐邓之墟左据衡湘之会实四方游宦以为重地故一时同进莫匪名家父子彪固之相传兄弟机云之并出文摛锦绣义薄云天阳春白雪之歌故应寡和流水高山之意况有知音自非卓尔之才曷称褎然之举如渊者性甚榆冥材惟樗散尝闻长者之謦咳窃窥大道之渊源同物我之殊观会天人於一理回亡未闻好学妄意庶几轲死不得其传傥或在是年今及壮志尚未成守业益坚顾舍镘之焉敢干时甚拙嗟鼔瑟以何求忆昨误玷贤书偶随方贡旋见遗於兰省因自托於璧池展黄卷以自娱敢有虀盐之厌望白云而兴叹永怀菽水之欢遂息虑於功名仍退安於寂寞不问鸡虫之得失但知鹏鷃之逍遥然而南亩投闲虽一?而已足北堂致养乏三釡以奚堪遽离剑水之浔再指梁园之曲周旋往反者驰驱动四千里险阻艰难者前後盖十余年道心荡於名利之微日力费於科举之末素匪万全万举之智殆贻三战三北之羞义所难安事非获己何蕃在学久未宁亲李汉求师因而授室虽在荆湖之远实同洙泗之游方探圣贤之用心岂知岁月之将老鸢鱼作士分长谢於西雝芹藻育才偶暂留於鲁泮方外台较艺之日乃诸儒决胜之秋勉临矢石之间已甘气竭缪借吹嘘之力曲致灰然何期扬粃在前积薪居上祢衡一鹗既叨知已之荣刘氏二龙复与同门之庆可谓幸矣何以当之此盖伏遇某官吾道大醇此民先觉思皇王国之多士乐得天下之英才规矩准?足以器成後学抑扬去取自能风变斯文致兹妄庸首与抡采荆龟纳锡幸充前列之珍齐鸟奋飞愿鼔冲天之翼过此以往未知所裁
福建锁试谢解
沟中断木文已谢於青黄爨下焦桐音偶谐於律吕得非所望愧甚於荣窃以庠序育才科举取士三年论秀疎密适得其中历世垂观英杰并由兹出顷缘补敝浸废前功稍仍祖宗旧贯之良庶招岩穴异能之彦弹冠竞起共矜白雪之歌结轨偕来莫匪青钱之选况七闽儒者之盛萃八郡贵游之多父子彪固之相传兄弟机云之并出家家抱璞一一吹竽自非必胜之才曷称至公之举如某者伶俜冷族蹭蹬畸人备历险艰饱尝忧患他时狂妄真有意於屠龙晚节邅回仅贻讥於画虎终负一鸣之愿莫酬十上之劳继被特恩尤乖初志退不能隐居而求志进无以立身而扬名工商既已耻为饥冻从而见迫郁郁篑中之恨悠悠胯下之思因忘操瑟之徒工更欲焚舟而再战虽无古意类流水之难知尚赖先容庶朽株之可器兽既困而犹鬬灰已死而复然岂穷蹇之敢期实品题之有自此盖伏遇某官取人以恕与善无厌乐育天下之英才思皇王国之多士激扬所逮幸尝借於余波陶冶而成更兼收於弃物致兹庸妄过被选抡敢不仰体深仁益图来效竹头木屑既蒙暇日之储马勃牛溲当备异时之用过此以往未知所裁
代龟山谢许侍郎
少而为学但稽糟粕之传长也效官甘视牛羊之壮徒尔画墁而求食未尝操瑟以立门因无取於匠氏斧斤之余遂自弃於化工鑪冶之外自顷圣神震起学校鼎新收之投闲置散之中处以传道授业之任三年南楚始幸脱於虀盐百里东吴复自纒於朱墨人民社稷之寄惟重财赋狱讼之责实繁方虞制锦之难未省割鸡之易折腰以为五斗将终身焉仰首而效一鸣非其志也正虑转喉而触讳谁能摇尾而乞怜岂期特达之知误被孤寒之迹襃逾华衮诺重千金自昔尝闻於今亲见此盖伏遇某官思皇多士乐育英才谓以道而事君宜荐贤而报国忽此吹嘘之见借非由左右之先容为其不能枉寻使之得以寸进顽非木石铭在肺肝敢不益励初心愈坚晚节守先王之道以待後学尚期素愿之获伸论国士之风而报己知犹幸穷途之可勉
谢太守举状
伏蒙照牒举某堪充县令亲民任使者迟暮无堪徒自縻於寸禄低徊未去犹结恋於余辉实虞谴斥之难逃敢冀荐论之误及宠荣逾分循省若惊窃以自昔上臣事君以人当时贤士乐道忘势其或降志辱身以自溷必也虚心屈体以勤求盖惟上下之相资莫知贵贱之有间世道并丧风猷浸隳居下者以难进为拙谋挟贵者以旁招为余事公论殆废私谒肆行待价而沽顾连城而莫售无因而至虽照乘以难前傥乏先容孰非弃物如某者驽骀下驷樗栎散材本无富贵功名之资敢厌尘埃箠楚之冗人言鸾凤难堪枳棘之栖自顾鷽鸠但觉蓬蒿之适忆昨去家千里佐政一同息肩才逮於兼旬捧檄遽趋於邻境铜章摄事再逢陇麦之屯云莲幕服劳两见江梅之飞雪幸逃瘝旷皆出庇庥黔慰我心初乏细民之誉髯令公喜谩贻同列之讥因引分以退归庶逊贤而免咎深戒冶金之跃忍为辙鲋之呼岂谓搜扬曲记疵贱此盖伏遇某官至公处已内恕及人恢大度以并包推至仁而普施致兹衰朽亦累陶熔识虑迂疎岂精明之足取学问荒废何该博之可称过形踰衮之襃仍借重金之诺顽非木石铭在肺肝敢不洗涤初心激昂晚节青云在望曾挥附骥之鞭黄阁言旋行曳登龙之履
迎贺吉州杨龙图
伏审茂膺宸检荣领郡符由使星已试之才而屈守偏方缀延阁至近之班而俯临远服暂假朱轓之重一分黄屋之忧矧江右之名邦惟庐陵为乐土丰穰仍岁而仓廪充实奸宄絶迹而闾里恬安不烦抚字之劳已底和平之治共传岂弟孰不欢忻恭惟某官杞梓异才珪璋德器文采一时之杰特谋谟异代之忠嘉虽更委任之烦未畅经纶之志爱民有素行闻五袴之歌居外岂宜聊应三刀之梦某箕裘腐学枳棘卑栖簿书期会之间此生已老捶楚尘埃之末万事忘情震风怀夏屋之安披雾幸青天之覩炎威已极未亲一扇之风奔走无阶敢後双鱼之问倾慕之至敷述难周
回南剑太守
亲闱结恋方辞宠於省曹天度遂私俾按刑於乡部异恩曲被绵力难胜赖抚字之得朋庶衰迟之可济恭惟某官忠惟忧国志在康时眷言雕瘵之氓日轸哀矜之念余波所逮尺朽知荣洗垢索瘢已戒烦苛之令卖刀买犊尤资岂弟之风岂谓劳谦遽贻荣问辱奨提之甚惠觉孤陋之难当尚阻瞻承徒深愧感
回郡县诸官
被命中宸按刑乡部恩隆望外愧溢顔间念非剸剧之才谬处观风之任幸依辉?庶逭谴诃未皇竿牍之修遽奉缄誊之赐谦勤过甚感激难名尚阻参承第深瞻跂
除察院回外官贺状
只奉宸恩叨居台属得非其称愧甚於荣此盖某官宏度包荒至诚与善以平昔吹嘘之赐振暮年郁滞之余刮垢磨光方幸圣时之不弃扬清激浊实虞公议之难谐方将益讲前闻徧询先达正恨披云之阻遽蒙坠翼之先感佩兹深笔舌难究
又回曾提刑
蓬山藏拙久惭英俊之游乌府效官复玷忠良之选超踰过分忧惧增深此盖某官学造精微气锺纯粹辟邪以正至言追孟氏之风用罚惟中余事乃苏公之意达之气类雅赐吹嘘致此贱庸亦蒙收録未暇遂情而伸感先蒙贬诲以示勤只服眷私但深愧戢
除正言回杨通判
纠违旷责已惭六察之联掌谏非才更预七人之列超踰过分感惧增深此盖某官义动簪绅名倾朝野风雨不渝於常度雪霜弥见於後凋江国并游尝曳龙门之履蓬山承乏亦参骥尾之尘仰盛德之无疵奚间言之能凂暂从监郡久未造朝虽中外之迹稍疎而眷奨之情益厚致兹朽质亦冒殊恩未皇竿牍之修遽奉缄誊之赐其如感佩曷罄敷陈
答兰溪宰
纠违旷责已惭六察之联掌谏非才更预七人之列超踰过分感惧增深此盖某官学造精微气锺纯粹追风无远嗟绊骥以何施游刃若新叹割鸡之焉用久矣知交之厚偶兹出处之殊推先每恨於言轻居上独惭於後至匿瑕藏垢素荷兼容激浊扬清实资延誉致兹朽质亦累误恩未伸感德之私遽辱飞牋之及其如铭佩曷罄敷宣
回黄知县
伏审光膺宸命荣绾县章百里蒙仁共庆若人之君子一?托迹愧非贤者之大夫未伸桑梓之恭先拜琼琚之赠谦虚下逮愧惧滋深恭惟某官岂弟抚民公清率下诞布优优之政不求赫赫之名堂上鸣琴方扩爱人之学桑间驯雉已彰遂物之仁牛刀姑试於小鲜骥足肯辞於峻坂顾惟迟暮幸窃庇庥尧庭方恋於朝班偃室阻陪於宾序正恨龙门之远遽勤衮字之襃但切感铭若为报称
除宗正少卿谢胡运使
典属籍以睦亲遽叨优选簉经帷而谈道并荷殊私退省非才实愧公议此盖某官异才间出雅望素隆论思宜在於朝端漕挽尚淹於外计不忘亊道固将以道而事君惟务足民盖欲因民而足国扩此爱人之德每深引类之仁是致疎庸亦蒙甄拔未暇叙情而伸感先蒙贬诲以示勤只服眷私但深铭刻
贺年
尧历颁新序恊履端之始夏时因旧祥开嗣岁之兴三阳既交万物自叙恭惟某官器推廊庙名耸缙绅适丁道泰之辰宜享类升之福渊正拘官守尚阻参承徒深庆颂之私莫究瞻依之切
贺严州通判冬至
乾文仰察日当大昴之纒律管下旋候应黄锺之气验新阳之来复知有德之偕升恭惟某官望重缙绅名倾朝野尚屈一时之经画暂俾千里之承宣履兹道长之辰宜拥大来之吉某限拘职守阻遂参承徒深颂祝之私莫究瞻依之切
谢州县官贺冬
一阳来复万宝向荣斯正人道长之初实同德彚征之渐尚稽庆问先辱珍函愧感交深款诚难叙
默堂集卷十一

[book_title]卷十二
钦定四库全书
默堂集卷十二　　　　宋　陈渊　撰代漕使谢转副使
金字遽传荣奉十行之札纶言甚渥宠升一路之权远自日边骤临海角拜恩益厚揣分逾涯【中谢】臣质本凡庸仕逢休显徒以非常之眷屡叨不次之迁一忝使星再更岁龠惟此瓯闽之地近连吴越之疆方攘窃之旁兴亦转输之所病诚心忧国但知足食以裕民竭力奉公讵敢养交而避谤实惧异同之论各怀忌嫉之私指瑕公肆於吹毛伺隙密谋於射影岂图圣鍳灼见愚衷曲示保全更隆委任荷殊私之误及愧绵力之难胜此盖皇帝陛下天大普容日明洞照冺是非於衆多之口辨邪正於疑似之间独昭孤立之忠特畀久虚之职超踰过望报称尤难绩效蔑闻已负劝能之赏死生无变誓坚享上之心
代黄兵部谢赐历日
合六气以育群生已极财成之效定四时而熙庶绩更存钦授之文只荷宠颁具宣德意【中谢】恭惟皇帝陛下顺帝之则与物为春正底日不失日之官谨先时不及时之罚隂阳寒暑既得其常草木昆虫咸遂其性尚稽故事均锡新书而臣叨备观风预闻颁朔敢不夙兴夜寐期勿夺於衆时傥使民和年丰亦何忧於国用
代漕使贡金器
精鏐显瑞出千古之秘藏良匠效能极一时之至巧宝非地爱功若天成辄倾归报之诚庶补燕闲之奉【中谢】臣闻明主轻难得之货而应其德者必来治世有毕至之祥而适於用者常寡惟是五材之美莫先百链之刚山泽欲以效其珍鬼神为之发其奥因假鑪锤之妙俾亲日月之光恭惟皇帝陛下示敦朴以厚民宝俭慈而裕国势足以兼庶邦之享而亷於自奉仁足以得四海之助而乐於无求故虽物之无情亦以诚而能动遂致精坚之质远生僻陋之区究观盛事之难逢盖为圣时而特出考周官之制玩好犹共原召保之心器用斯献愿随方贡仰慁宸严庶凭役志之勤益尽敬恭之义
代常平贺表
天开地辟昔殊蛮夏之疆陲电扫风除今正唐虞之境土近则弃戈而远遁远者奉籍以来归诏音一传普天同庆【中贺】窃以幽都尾箕之分旧属中原契丹貔虎之师久雄大漠顷乘五季因陷数州缘祖宗意在於靖民故朝廷许之以继好锡予良厚盟誓犹存乃自外於天常致上烦於睿筭师徒压境诞扬问罪之辞种落携心莫守必争之地遂开故壤俯慰遗黎返巢穴之播流而保以金汤收介鳞之伤残而被以冠带尽释累朝之愤丕成不世之勲金石可磨乾坤无尽恭惟皇帝陛下以慈故勇匪怒而威命将出师适副来苏之望收兵卷甲坐臻不杀之仁混区宇於一家息烽烟於万里而臣叨持使节远在海涯服劳莫预於前驱上夀阻陪於下列舞干敷德喜消北顾之忧镂牒告功愿献东封之颂
代耿提刑贺天宁节
天开景命属良月之就盈运启兴王兆流虹之嘉应人神恊庆夷夏均欢岂繄眷奨之余敢忘归报之义【中贺】恭惟皇帝陛下天临九有子育群生出百年涂炭之民尽还冠带极千里金汤之地一变耕桑积兹博爱之仁宜获无疆之福而微臣远将使指久误宸恩揽辔自怜莫预鸳鸯之列奉觞斯阻空余蝼蚁之情但同天下以归心请祝圣人之多夀
代廖用中谢除本路提刑
分职郎曹初以养亲而丐免按刑乡部遽蒙改命以遂私幸尝熟习於民风庶获尽心於邦宪戴恩甚渥抚已增荣【中谢】臣赋命奇穷谋身迂拙虽朝廷收録之意每厚然丘壑退藏之日为多忧患余生自阻风云之会艰难多故未伸犬马之劳常思量力以效忠不敢爱身而择事乃者猥膺召擢亟欲奔趋偶婴疾於中途复言旋於故里旋值干戈之作近兴阡陌之间方愚民乘势拥衆以横行适所在乏兵经时而勿问善良无所控告井邑至於丘墟目伤沸鼎之聚鱼身虑积薪之及火遂忘出位姑事招携盖念无知之氓本皆乐业之俗或缘饥冻早失抚存但欲自全宁不知悔因广好生之德尽寛必死之诛尸祝不可以治庖实惭越俎乡邻有望於救鬬宁免缨冠岂谓赦其强聒之愆委以澄清之任庶几将母不必远家示曲记於孤忠冀或收於来效叨尘若此绵薄何堪此盖皇帝陛下尧大普容舜明徧照开远俗自新之路无疾於顽嘉儒生欲善之心不求其备谓抚民在去其邪虐而折狱莫尚乎哀矜取其息一乡之争或可当八郡之寄刀劒渐消於牛犊共归解网之仁衣裳不易於介鳞终赖舞干之化此圣德之所感召岂愚臣足以奉承但竭疲驽少逃瘝旷
代廖用中谢除吏部侍郎兼侍读
铨吏剧曹滥蒙超擢谈经邃幄并荷殊私辞不获从愧无所措【中谢】臣闻圣人立言以埀教盖将为万世之传明主稽古以乂民必欲兼百王之治使孔孟之训愈久而无替则文武之道何时而不行然而书虽存而迹已陈语有穷而意无尽非得通方之学曷明至当之归顾臣何人辱兹遴选此盖伏遇皇帝陛下舜智好问禹能不矜当国家多故之时修祖宗暇日之事详延儒雅博考异同横槊赋诗不数建安之小技投戈讲艺独追光武之遗风岂惟资所得以正心固将推有余以济物夫何孤陋预获讲明得於手而应於心姑进轮人之义明於上而亲於下是为王者之师愿尊方册之圣贤益重寸隂於闲燕庶凭辨说仰助崇深
代廖用中谢除给事表
忧患摧伤偶存余息谗诬昭雪复玷近班丹墀方幸於朝趋琐闼已还於夕拜恩荣沓被感涕横流【中谢】臣闻忠邪无分则赏罚不足以惩劝因革失当则法度因之而废弛此自古立政任人之所由失与今日举偏救弊之所宜先必将大恊於舆情要在不违於公议傥失是非之实渐成朋比之私朝廷之谋偶有未周台谏之言或未暇及不有论驳孰防弊欺然而务阔略者或昧於先几谨苛细者或伤於大体必得踈通之学乃明献替之宜如臣至愚涉道甚浅断断无技碌碌因人銮辂亲征身远干戈之役凯歌遄返恩先将士之劳徒以经幄旧儒暮年久废重烦眷奨特此超除此盖皇帝陛下尧大兼容舜明徧照尽屏异同之迹独收威福之权惇德允元已见远人之率服发号出令终期万国之咸休故於出纳之司特隆纠察之任自维白首复造黄扉实惭衰病之余尚缀清华之选回天有路所忧绵力之难胜填海何期独恃此心之不变
代廖用中尚书遗表
佚老山间已负捐躯之誓归全牖下敢忘报德之心念平生遭遇之由荷累圣眷怜之厚正冠待尽雪涕明忠【中谢】臣振迹寒微逢辰休显越自泮雍之选浸膺台省之除遂缀从班稍尘要路记言柱史曾微直笔之称择吏铨曹又蔑得人之效以至锁闼论事邃幄谈经并出误恩举非素望因求补郡继欲引年方驰谢事之章遽被还朝之诏迂愚无取乃承乏於中司嫌怨已深复升华於八座顾天地之赐极矣而蝼蚁之报缺然自取讥弹敢辞黜免尚联内阁仍奉真祠终还已裭之官更允就闲之请微生何幸晚节知荣岂谓忧逐喜来病与衰会始经旬月已在膏肓马勃牛溲姑听医师之用舍鼠肝虫臂一随造物之推移观自性之本空岂残骸之可恋尚留余息请毕愚衷恭惟皇帝陛下孝弟通於神明忠信行乎蛮貊以上圣无以加之德成万世不可及之功固将恢帝王敦朴之风躬祖宗勤俭之实杜知谋而不用卷甲兵以深藏益懋基图大同夷夏然人情懈缓不生於艰棘之初而治道因循常起於宴安之後山溜穿石蚁穴溃堤实平世之所难防惟明主乃能察此所以三苖格舜伯益尝戒於无虞西旅宾周召保犹期於慎德忽兹不务非臣所知愿於既安且治之初纳此至愚甚陋之说此生已瞑迄无补於明时厚德难忘徒有期於再世
代龟山先生杨侍郎遗表
生必有终未究捐躯之报死无可恋尚余忧国之忠辄布尽言仰渎高听伏念臣奋迹寒苦涉世奇艰身已老而志始伸时可为而力不逮上皇采其虚誉骤寘讲筵渊圣谓为朴忠超除谏省乃缘多病亟请就闲方大驾之亲巡思旧人而共政召从祠馆擢贰冬?恩荣并及於衰残筋力益难於强勉遽求解职庶免旷官继陈谢事之章始遂归田之恳一离行阙八易周星鱼鸟相亲虽获首丘之愿风尘横骛宁忘向日之诚杀身已负於初心泥古更寻於旧学窃谓淫辞之尚炽盖由正道之不明欲祛百世之疑当辨诸儒之失简编埀就老疾益侵属暮景之将沈岂颓波之可复前功已废空贻覆醤之讥厚德难酬徒有献芹之意姑留残喘少毕愚衷伏愿皇帝陛下推尧舜孝弟之诚心遵祖宗勤俭之至德事惟师古法必用中谛观世变之推移已验人情之向背公忠是任奚朋党之足疑欺诞必诛岂谗邪之敢肆至於境土之未复与夫仇敌之尚骄非无百战之威当计万全之利盖功求成者常病於欲速而虑既善者尤戒於失时此自昔成败之机乃今日进退之决仰惟圣鉴俯察微诚尚怜忍死之无它肯信遗言之有补幽涂顿远此生永隔於望云余习未忘後效犹期於结草
谢宫祠表
历试无堪已招尤於公议得闲为幸犹窃食於真祠过大恩寛感深涕陨【中谢】臣山林弃物蓬荜寒儒蚤从师友之磨礲粗识圣贤之奥窔以兹自信无复他求虽畎亩爱君尝讲致身之义然干戈卫社本无适用之才偶缘盛世之旁搜获预一时之严召骤加湔洗浸被驰驱谏垣不次之迁既蒙宠任经幄非常之选亦荷优除忠嘉无闻怨咎徒积迹其叨冒宁免撃排正赖矜怜只从罢免方切饥寒之虑复沾饩廪之优深惟速进之易颠尚幸小惩之致福此盖伏遇皇帝陛下聪明睿智恭俭慈仁收威福於指顾之间英豪毕集明是非於升黜之际党与潜消罄海内以归心宜敌人之丧胆大勲方集亘古所难而臣抱疾经年图报无所远想功名之会每怀尸素之羞此生巳迫於桑榆敢忘初志朽质未先於犬马空有余忠但凭香火之勤莫赞乾坤之德
再谢宫祠表
应诛而释久逃寛典之公以老得闲更冒真祠之宠眷怜未替感戴难名【中谢】臣坎壈孤踪摧颓暮境忠不足以自达而当谏垣越分之迁学不足以有明而任经幄非常之选因招怨怒迄致颠隮去国频年始虑饥寒之见迫资身无策重蒙红腐之均沾无地效劳拜恩知幸兹盖皇帝陛下际天覆帱并日照临奄九有以宅师迩遐靡间奉三无而驭下邪正自分尚记衰残曲加矜恤此生已老犹余报德之心後效无期敢怠捐躯之誓
代宰相辞免兼修国史表
载笔之重择才为难傥非得人何以行远盖自元佑而降宣和以前当国家内外无事之时承礼乐制作大备之後典章损益或缘好恶之私简册流传积有异同之论於今为患厥後何观方将补缀遗亡定正讹谬发前代光明之绪极一时笔削之功如臣琐材敢承斯责况此艰难之际独当委任之专讨论虽藉於诸儒去取实关於偏见爱既深而智困才将尽而力穷岂敢辞劳固难勉力伏望圣慈察臣诚恳改命能臣傥亟见於新书亦何据於旧例
代宰相谢除兼修国史表
燮调元化本非经济之才润色王猷更冒纂修之宠属申旧例简在眷慈辞不获从愧无以谕【中谢】臣闻自昔二帝三王之事皆见於书当时列国诸侯之微亦各有史故春秋褒贬乃典谟之余意而太史纪传有笔削之遗风虽是非未必尽同然善恶终不可掩前修己邈成法具存苟非其人孰堪兹事如臣甚陋遭世多虞方忧机务之繁复有文辞之责网罗遗逸岂无意於铺张领袖诸儒徒有慙於去取亦其志也非曰能之此盖皇帝陛下肩尧聪明躬舜孝友念累朝之大典将就斯编付直笔於近司益重其选臣惟天地造化固难形容乃若日月往来亦可推步彼不自揆各徇其情未忘牛李之私过为歆向之论此而不察後必难明愿鉴已然精加核实亊将辞称敢同左氏之诬言与意微庶洗马迁之谤尚期讫事获荐成书
十二月上殿劄子
臣闻古人有言曰为治者不至多言顾力行如何耳夫言而不能行自古所病譬之欲之燕者北首而趋不舍朝夕虽有迟速终必至燕若坐而说燕亦何能至此傅说所以言行之维艰而孔子所以贵夫躬行也虽然知之者不如好之者好之者不如乐之者好而乐之所以行也而必先於知之则知其可已乎盖不知而必行譬之适燕而南辕纵复疾驰心幽并而足吴越必不至矣臣观墨子之道取茆茨土阶之俭悦手胼足胝之勤摩顶放踵利天下为之则其所行宜若与儒者无异矣然孟子辟之以为兼爱无父作於其心害於其事作於其事害於其政不可以训是岂儒者之所为乎故是尧舜而非桀纣儒墨之所同乃若尧舜之所以为尧舜墨固有所未知也未知尧舜而托於尧舜以行其私意此孟子所以正名其为邪说而辟之与由是言之行之维艰而知之亦未易也自王氏之学达於天下其徒尊之与孔子等动之以卓诡之行而矜之以华丽之文如以锦绣蒙覆陷穽悦而从之鲜不坠者行之六十余年其祸已见今可以改矣而人之所知初无以异於昔也方此之时欲使天下学者背邪以归正弃旧以图新非反其所知以知圣人其能一变而至於道乎孟子曰学则三代共之皆所以明人伦也又曰圣人人伦之至也又曰尧舜之道孝弟而已矣夫学所以明人伦而人伦之至不越孝弟此固王氏以为浅近而不足知者而不知同天人通我物合内外之道有在於是是之不知其何以行之哉今陛下躬尧舜之孝弟行之既久至诚感神而远人自格其效己着岂非有以深知之耶然陛下既知而行之亦当使天下皆知之知而行之者衆则吾道不期而已至矣前年之诏谕天下学者当以孔孟为师是固然矣然王氏之说未即禁止朝野纷然莫知所适谓宜明示好恶一切罢黜使学者胶口不敢复道庶几各舍其故而天下之真知出矣臣不胜区区之心惟陛下裁察
又上殿劄子
臣伏见比年以来以宗室为添差场务官而使之厘务其为不可明矣而所在旧额监官外或加一二人已不胜其弊而其多有至於三四人者此非祖宗不刋之制也岂可不革且如州县税务岁课自有租额亏则有罚增则有赏任其事者谁不愿增然所增之课已极而所取之数亦有定例初不以官少而加损亦不以官多而加益也而居是职者供须之物使令之人不从官给一切出於务中圆融异时官止一员稍或贪鄙已足以侵官而厉民况额外复有添员乎又况所添至於三四乎十羊九牧只益为累而内则转相仿傚公肆侵欺外则挟官扰民仅同攘夺州县岂敢禁止商旅为之阻絶校其所得今不异昔此臣所谓不可不革者也事极於此非痛与裁处必不能尽去前弊臣愿自今场务官不复添差宗室使之厘务虽有例陈乞亦不当许所有见任及已差下者欲并改为不厘务官後来参部者或不愿待阙皆以宫庙处之仍於州县寄居所在限以员数如见行法不夺其禄使之足以自养不任以事使之得以寡过则亲亲之恩尽矣如臣言可采伏望睿旨早赐改正施行
又上殿劄子
臣闻商旅不行则有无不能以相资有无不能以相资则物之有余者常病於无用而物之不足者常患乎难得民始有受其弊者矣故舜之懋迁有无周之阜通货贿不厄商旅乃所以利民而救其弊也自贱夫罔利始有征商之法盖恶夫苟得无厌将使人人弃本而逐末欲以是抑之耳及至後世算及舟车此何道也而自汉以来未之有改岂非国用待之而後裕耶由是言之古之征商抑其贪所以利民今之征商取其赢所以利国夫利国而不及民已非先王之意况其所征有甚於异日乎臣观国家见行条法凡课利场务视元额多寡趂办不及者罚之若增之过倍即有减年之赏应赏而有余者十分之一以给官吏凡所以笼络而督责之亦可谓尽其术矣而任其事者往往犹以为未足则商旅安得而不困乎故比年以来物价腾踊日甚一日贫民下户尤为不易皆由征商太重之故也臣不敢悉以所闻为言姑及近地之可见者只如是衢州至临安水陆之所经由应税者凡七处使其每处止於三十而税一不为多矣比及临安於其所贩已加二分之费而负载粮食之用又不在是是非得三分之息不可为也借使善干其能於十日之间数百里之内致三分之息乎必不能矣如是则所聚之处诚不可以贱售所聚之处既贵则所出之处益不可以贱得此商旅所以不通百货之直所以久而不能平也虽然此特常用之物而其害已如此至於用之所急一有不通其害尤甚如今岁旱乾苏湖虽不至大歉而衢信所收十无五六若苏湖之米不移则衢信上下来年必至乏食此又人所甚急者如不早为之虑待其流离旋行赈恤亦恐无及故米麦之税臣愿权与除免使商旅转贩得以私相接济久之价平则人人可与备预不至重贻宵旰之忧矣此圣主所以留意不可缓者自余可税之物纵未能尽如祖宗之旧亦当明谕有司视其所贩之直惟务蠲减不求甚增宜足以救目前物贵之弊也万一臣之愚虑偶合圣心欲乞先下两浙徧及诸路灾伤去处并令依此施行臣不胜过计之至惟陛下财幸
论放税劄子
臣闻君者出令者也臣者行君之令而致之民者也此古今不易之道也苟出乎上者已审而行乎下者无稽违废慢之失则上之德意志虑无不孚於民而民咸被其泽矣往者宣和之间权臣用事播告之外自有风旨为吏者从其风旨而不从其言罪弗及也以故一时号令不信於天下虽寛恤之诏季一举行挂之墙壁徒为文具而已上意益勤民情愈怨愁叹之气熏穹纒壤无所赴告遂为今日离解之祸盖吏不能行令之过也陛下即位以来深监其弊苟有方命必罚无赦内外小大之臣宜其精白一心以承休德无敢不恭而贪残之吏尚仍旧习有累圣政臣窃愤之今年春建寇既平陛下加惠一方宥过无大所以洗涤瑕疵蠲除逋负安集奔窜无不曲尽德至渥也令下未几已闻州县之间百端沮抑莫肯奉承论者以为患陛下既已明示威福而申告之矣今又闻赦文以上四州军残破为甚全放今年二税下四州军不免骚扰止取具半而吏引着令诸称赦放者不得过三分尽追其余以备急阙是以一定之典而轻议非常之恩以厚诬之计而力沮已行之命遂使陛下爱民之诏几成虚发此而不惩无以示信且旧书所载或以故例或缘泛恩所指无定处所释无限量今以兵火之後伤残凋瘵之余曲示寛典固不同矣又况丧乱已来民不堪命常赋所入十才得四五止取其半犹虑惠不及民况十取其七乎自瓯粤之乱陛下为之宵衣旰食者二年於此至遣执政大臣国之良将亲往平之然後复安既安之後所赖以抚绥吾民者唯监司守令而已而行法如此陛下何望焉若其事出於监司密谕而守令奉之与夫守令率意擅行而监司勿问皆不能无罪也臣愚愿先降明诏谕以前日之诚意立行改正然後核监司守令稽违废慢之实严赐黜责自今以往庶几贪残之吏不敢舞文以为奸倚法以侥幸臣不胜区区之心惟陛下财察
论莫将除徽猷阁待制奏状
右臣伏覩十一月十一日奉圣旨莫将奉使宣力特除徽猷阁待制京畿都转运使兼主管奉迎梓宫一行事务臣闻祖宗朝慎重名器未尝轻以假人至於次对之官尤所吝惜惟德是命不以赏功异时有尝为侍从带权字者虽复积年或迁外任犹不以是予之则下於侍从之列从可知矣自崇观以来蔡京用事专於私恩敢违旧制凡被此选者非京之亲则其党与也至今人无贤愚皆知其非方陛下中兴之初举偏救弊大振颓纲如此等事岂宜不改臣谨按莫将昨自司农卿出将使命曾未累月遽有此除近例所无实骇观听臣初与将不相识但闻外议籍籍皆以将为乘时射利之徒未必有守陛下灼见其才足以倚办断而用之正须假以岁月俟其绩效稍着粗厌人望然後以次命之似或未晚况圣主用人顾眄所及人自知德岂特美迁方肯尽力若使事有前比固非令猷如其不然庸可以一将之故遂废万世可行之法哉臣职在言路创见此举事干政体不敢缄默伏望圣慈特寝已行之命以允公议或不得已於近下职名中处之不独使朝廷恩赏有名亦使将辈知美官难得安於分守以待任使不至过有侥幸臣不胜区区之忠惟陛下裁察谨録奏闻伏候勅旨
乂
右臣今月十五日具奏言莫将以奉使宣力除徽猷阁待制不当乞於近下职名处将未蒙施行臣之所论未敢遽已臣闻人主用人其情出於喜怒之初而其事见於予夺之後喜而未予人犹以为荣怒而未夺人犹以为惧盖荣之者荣其方来未已之恩惧之者惧其後日必至之患今陛下弃法而用将拔擢之意人皆知之虽复改命而用将之意犹在也将其有不知耶故疏恩以示情吝予以应法稍就近下职名处之无损於将又合公论可谓两得之矣臣章未降外议沸腾臣纵欲缄默不言以固初宠亦何以上副陛下广开言路之意哉臣惟往者尹焞亦自卿联命以次对之职盖由焞先除从班续以疾辞至於十数朝廷惜其老不可留以此宠之所以命有德也於将何有焉将固非焞之比借使其才可用亦须俟其有功然後加以此名庶厌人望自古才有余而德不足者饥则为用饱则扬去先为之极何以使人陛下必以奉迎梓宫使之应办欲重其事与之以其所宜得者不复尽夺已为过於厚矣将复何求臣所惜者非分之恩所畏者衆多之口事干政体岂可雷同伏望圣慈念臣职事之所当言察臣忠朴之所宜守必赐俞允以示听从臣不胜俯伏待命之至谨録奏闻伏候勅旨
论宰执不和奏状
右臣近闻宰相秦桧与参知政事李光因御前奏对互有异同不知所争何事而外议纷纷以为大臣不和有累国体臣身在阙门之外得之传闻恐非其实以此累日未敢论列今又闻桧以疾在告光亦乞去则是大臣果有不和之迹矣臣职在谏省岂可不言臣闻舜命九官济济相逊和之至也衆贤和於朝则万物和於野故箫韶九成而凤凰来仪击石拊石而百兽率舞夫功成作乐写人心之和而已乐作而物应其理固然然所以感之则出於人心而非乐也子思子曰喜怒哀乐之未发谓之中发而皆中节谓之和致中和天地位焉万物育焉夫中者和之隐於心而和者中之见於发者也此内外之符也通天下一气耳动於此应於彼间不容发矣致之有道则天地安得而不位万物安得而不育兹其所以为舜之时乎且中无常位以偏而後见中足以召和而偏亦足以生乖和气致祥乖气致异各以类应而国之安危系之盖自古及今未有朝廷不和而能有为於天下者也今陛下躬行孝弟而远人请盟不以兵车而疆土自复臣虽愚懵亦知其所自矣而朝廷之上一二大臣陛下所与同心恊谋以终中兴之功者方且各持偏见不能共和以济国亊臣未见其可也且光与桧争其事之大小缓急臣固不得而知之也然事小而缓亦当退而合议进而听旨都俞之间一言可喻何至庙堂之上声色俱厉取笑四方乎昔光为小官已能力抗朱冲及阳朔之贬一时称之逮守宣城誉望尤着然其性素刚不能下人屡进屡退皆缘难合而桧亦喜其为人引与共事光又谓桧临难尝有不夺之节欣然肯来惟上所用亦既踰年矣今者不顾往日之契而骤起异同之论事之轻重有不及虑而分之上下有不暇恤则其意必有在矣况非一朝夕之积也必欲其再合宜非他人所与者在陛下训谕之如何耳若复丁宁告戒以今日之所当务者使之忘私以徇公宜若可合而犹或不能无芥蔕於胷中则其不能相与久处也可见矣纵复可以久处其不能降气以相从恊力以济务又可见矣夫亊有是非理有曲直非独二人者自知之陛下固已深知之矣大臣去就固自有义进退之际惟明主裁之谨録奏闻伏候勅旨
论郑亿年除资政奏状
右臣伏覩正月二十八日指挥郑亿年复资政殿学士依旧提举醴泉观行在居住仍奉朝请臣闻赏罚者国之纪纲也圣人用之有万世之公有一时之权万世之公可常而不可变一时之权可暂而不可久故能赏当其功罚当其罪而国之纪纲立矣今者忘万世之公而任一时之权用贼豫之所以悦亿年者以宠亿年将使为善者不劝而为恶者不惧无益於纪纲而有害中兴之政臣固不得不论也臣谨按亿年故相居中之子虽尝为从官无他技能而有从贼之丑夫陷於贼固非人之所欲然从之而得美官必有取非其道者因赦而复之是以贼豫之所悦而与之者为正也其可乎且去岁大霈所谓权也凡有官者不夺亦所以安反侧耳而又有褒而迁之者以其不辱僭叛其义不可掩也又有迁而用之者以其明习将略其才不可废也亿年名在侍从之列其可自同於反侧者乎其义果可褒而其才果可用乎此不待臣言也然则用权以废公非所以待亿年亦明矣而其所以可恕者宰辅之世身为从官不幸而陷於贼为不足诛耳然居中之秉政无状天下所共知者亿年夤缘以取两制使无他过以至今日犹在讨论追削之域而况於已尝从贼不夺旧官而加之以职名乎夫以从官所宜得之职名在亿年尚不宜与则执政所宜得之职名亿年其可与乎且资政隆名贼豫之所窃而与之者也固不可以言复矣陛下必以复为言者则已着其从贼之罪矣使亿年粗有知识必不敢受强而授之则彼以义而获褒如凌唐佐李亘之党必曰亿年以仕贼亦褒矣吾属何荣彼以才而见用如李显忠赵彬之辈必曰亿年以负国亦用矣吾属何安由是而推之必又谓尝为贼豫将相者他日来归未必不以将相处之也此声一传谁不解体是以一时之权宠一亿年初无所补徒使为善者不劝为恶者不惧自坏赏罚之纪纲而更为今日中兴之累也此而不改民将失望後必难悔矣伏望断自圣心将亿年所带职名特赐追寝使之在外居住庶几远去班列少息纷纷之论臣不胜幸甚谨録奏闻伏候勅旨
代江西帅李丞相荐萧茂德奏状
臣伏覩临江军进士萧建功介特自守而勇於为义亲仁好善而无所苟合居於峡江之上人无贤愚皆钦而爱之幼丧父事母至孝杜门养志不汲汲於进取方盗贼并兴所过焚荡惟建功所居之庐独得不毁人以是推其贤故赠谏议大夫陈瓘以论蔡京奸恶得罪窜岭表累年既还而其子正彚复以言事投海岛流离困饿无所依归天下皆知其忠而不敢顾恤其家建功独往师焉瓘奇之遂妻以正彚之女其为贤者所爱重如此又故赠宝文阁待制李朴绍圣间因议隆佑太后之贤为小人诬告久坐废黜晚得令临江军之清江县既罢官贫不能归建功筑室延之朝夕执经问难惟恐其去故二人之学建功得之为多至其洞晓物情练习世务又自有过人者方朝廷急於得才共佐中兴如建功辈岂可终弃谨因临江军之请益以臣之所闻仰溷天聪乞赐收録庶使山林修洁退藏之士仰体朝廷招徕之意不忍韬晦竞为世用臣不胜区区之愿惟陛下裁察谨録奏闻伏候勅旨
默堂集卷十二
<集部,别集类,南宋建炎至德佑,默堂集>

[book_title]卷十三
钦定四库全书
默堂集卷十三　　　　　　宋　陈渊　撰辞免举贤良状
右修职郎改差监潭州南岳庙陈渊
准尚书省绍兴七年六月一日劄子左朝散郎充徽猷阁待制提举江州太平观胡安国奏承潭州公文准礼部牒三省枢密同奉手诏中外侍从之臣各举能直言极谏之士一人者臣伏见右修职郎权江西按抚制置大使司主管机宜文字陈渊深究先圣之微言能谈当世之要务通达国体晓知政经若获造廷俾摅所藴必有忠谠上副访延伏候勅旨五月二十八日三省同奉圣旨劄与胡安国依绍兴元年九月十一日已降指挥具陈渊词业缴进劄付渊须至申闻者
右渊窃以贤良方正能直言极谏之举起於汉之孝文盛於武宣逮其衰世犹不敢废故得人之盛至今称之唐因其制进士之外设为制举以待非常之才一时名臣多此涂出至於本朝尤重其选既举之以侍从之公又稽之以平昔之业必也行艺适称然後试之以六论词学俱优然後考之以廷对盖每发必中始获与选斯亦可谓难矣自非深穷经史百氏之书博考传记诸儒之说通达国体明习世务必不能仰副朝廷招徕之意如渊学问荒疎志业无取至於文墨尤不足观岂可苟冒荣名自取黜辱所有缴进词业指挥不敢承命谨具状申尚书省伏乞照会施行谨状
绍兴七年七月日具位
赴召与执政劄子
渊往者蒙恩赐对旋复被罪朝廷悯其无他特与洗涤更缘荐引置之枢府编摩之地迟暮疎拙惧不能当寻请岳祠庶几亟获微禄可以自活自承改命以来忽已两考方幸投迹丘壑少酧素志今兹又蒙收召顾职分则不敢违礼而饰辞念庸妄则难以冒荣而苟进旁徨失据惊悸成疾久之不免扶持就道冀逭有司慢令之诛而已无何才至阙下重蒙睿旨再令登对揣已无堪益增愧恐恭惟庙堂诸公以尧舜之道辅佐圣主固将尽揽天下英才同德一心共济艰运海内遗逸之士谁不归心如渊等辈鳬鴈飞集初无损益伏望啓迪之暇略赐开陈使不肖者姑以奉祠之禄待罪山林终此一任因之自免以老就闲如是则是非昭融取舍公当非唯少弭朝廷一时过听之讥亦所以兴起天下弹冠愿仕之志渊虽与鹿豕为群其幸多矣
辞免监察御史奏状
左承事郎守秘书丞臣陈渊右臣今月某日准尚书省劄子四月十八日三省同奉圣旨除臣监察御史者臣闻命震惊罔知所措伏念臣困而後学老不适时顷缘贫病过窃奉祠之禄退安林薮已为侥幸重蒙恩召赐对改秩且复寘之书府尤非其分今在官未及一年告假殆居其半瘝旷之罪日俟汰斥而乃更冒台察之除虽由亲擢其敢奉承臣仰惟国家自祖宗以来崇奨纪纲之地信用其言故凡居宪府者不论高下必以守道不回忠信可考之人为之所以止邪於未萌而消患於无形者用此道也顾臣何人乃获兹宠况臣祖父名监与今所除衔上一字声韵虽殊而字画无别称用之际情所未安欲望收回成命改授能臣上以遵累朝慎择之意下以弭贱臣滥得之讥臣不胜区区之愿谨録奏闻伏候勅旨
辞免右正言奏状
左承事郎守监察御史臣陈渊右臣今月二十八日准尚书省劄子十月二十七日三省同奉圣旨除臣右正言者臣闻命震惊罔知所措伏念臣一介贱士百无所长陛下拔自远方寘之要职欲稽报效未即弃捐臣非不欲倾竭肺肝仰酬知遇而年衰气索鞭策不前复此超除义实难处况谏省久虚之职乃朝廷不次之迁岂惟公论之所不容亦恐後来无以塞责伏望圣慈收回成命以待异才改除臣一在外合入差遣少安愚分谨録奏闻伏候勅旨
再辞免奏状
右臣近具奏辞免除臣右正言恩命准尚书省劄子奉圣旨不允臣以非才义难秖受须至再有陈请伏念臣顷以贫寠之故仰禄岳祠未及终任特蒙收召臣名在仕版不敢违命比至阙下洊被殊恩一年之间已迁台属皆非臣所宜得者辞不获从亦既就列臣唯近制察官唯以分纠六曹稽违为职繙校簿书仅同胥史非若前代用人必有回天之力动摇山岳之势然後可以办也故如臣辈衰迟疎缪之甚苟安分守亦可勉强然进非其序固已大愧物论未皇自劾遽又超迁况谏省之官自昔难得其人若非望实兼隆岂宜轻授而又中兴之初陛下与一时名臣共图儁功克昌大业虽深谋远虑必出宸断而拾遗补阙亦赖正人顾臣何者敢冒兹责此所以闻命惊忧无所容措惧必得罪而不敢以亟迁为荣也伏望圣慈察臣诚恳实非饰辞特赐检会前奏如臣所乞以允公议臣不胜祈天俟命之至伏候勅旨
辞免秘书少监劄子
左承事郎守右正言陈渊准尚书省劄子节文二月八日三省同奉圣旨陈渊除秘书少监兼崇政殿说书进讲左氏传渊衰晚不才昨蒙误恩擢寘谏省渊智识浅短议论阔疎曾无毫髪上副圣主求谏之意朝夕忧惧无所容措方俟谴逐又辱超除惟秘省越分之迁经筵非常之选如渊何者敢当此宠况渊祖父名监与今来官称正应回避所有上件恩命不敢秖受欲乞特赐敷奏收还成命改除渊一在外合入差遣以安愚分
再辞崇政殿说书奏状
左承事郎新除宗正少卿兼崇政殿说书臣陈渊右臣近蒙圣恩除臣秘书少监兼崇政殿说书进讲左氏传缘臣祖父名监已具申尚书省乞赐敷奏改除臣一在外差遣再蒙圣恩除臣宗正少卿其崇政殿说书进讲左氏传之命尚仍其旧臣义当辞免不敢辄避烦渎重干圣听臣闻春秋之有三传所见不同互有得失故自汉以来如歆向父子犹不能无异同之论以陛下圣学高明尤深於春秋其於左氏传亦宜有所去取以通经旨如臣浅陋无识顾何足以上当劝讲之职所有除命未敢秖受伏望圣慈特赐收还以安愚分伏候勅旨贴黄臣初除秘书少监兼崇政殿说书秘书少监於近降指挥不合辞免缘臣祖父名监於法当避已具申尚书省乞赐敷奏除臣一在外差遣伏蒙圣恩改除臣宗正少卿臣已只受讫所有崇政殿说书例许辞免在臣分义不敢但已遂至上凟天听臣不胜惶惧战栗之至
壬子八月十八日上殿劄子
臣尝谓僭窃未平则二圣之归无期腹心之祸不解南北分裂生灵涂炭此固不可一日而宁居也然而欲平僭窃而内有盗贼为之梗则盗贼未除僭窃亦不可得而平矣牵制踰淮之师涵养敌人之势因循不振职此之由故为今日之计莫若先除盗贼俟其不能为患然後北向以定中原跨河越岱而并居之乘机应变坐制强敌宜无不如意者昔刘先主之入蜀也欲资其富饶以争天下其先定之讣固将灭魏并吴而存汉然孟获未降诸葛孔明不敢越险而东出则以掣肘者在其後故尔故其讨获也七擒而七纵之力屈而不诛其人势败而不絶其欲窜之山谷乃所以安之获安而蜀人安矣蜀人安然後孔明得以十倍曹丕之才并力而击魏魏亡吴服而汉不得不兴此其志也惜乎谋已定而数奇师未捷而身殒然其所建立已足以取信於後世矣今江湖荆楚闽广之寇盖非止一孟获而已而其所过残灭井邑为墟暴虐之甚又非获比则为民除害诚有不可缓者而陛下连岁出师必遣宰执又副之以大将芟夷招纳举无遗筭其所以度内外之势审先後之序固不待臣之言矣然臣以谓讨之之难不若安之之难盖自宣和以来监司守令不得其人掊克相师继以残忍民无所赴愬弃耡耰而带刀剑者几年於兹矣今旌麾所临次第平定而郡县牧民之官乂不加释凶渠虽殱祸根未絶万一旧弊繁兴逆意复萌虽欲人人诛之不可得矣臣故曰讨之之难汉宣帝谓龚遂曰选任贤良固将安之故臣愿陛下及其初定慎择忠信之使分按诸路谕以重民之意委以刺举之权俾奸贪不法之吏不容於时而公正亷勤之人得以自効然後拔其殊尤闻之朝廷以为郡县之长则远方受赐鳏寡孤独宜无不得其所矣此安之之道也必欲济师旧邦以慰箪食壶浆之民而尽复祖宗之境土须吾民之安然後拥衆横行以图决胜似或未晩传曰欲速则不达又曰必有忍其乃有济区区之忠惟陛下察之
又上殿劄子
臣闻古之为臣者有禀令无议令故令出於上下知奉承之而已此法之所以行而事之所以立也往者靖康之初渊圣皇帝以兼容之度博访羣言俱收而并用之甚盛德也而忠邪杂糅是非不公故每下一令上至禁从下至百执事之臣与夫布衣韦带之士必群起而交攻之或已发而中废或盛行而遽改或姑存之终至於委靡不振而後已以故一事无成拱手以待祸其为弊至今尚在也此而不革无以立政故臣不避僭越之诛为陛下极谏之夫议政之地昔时士大夫屏息而过之如恐犯分及其後风俗一变乃始有窃议其非者又其後公肆诋谏无所忌惮则今日之弊是也亷陛不分莫此为甚朝廷之势安得而尊朝廷不尊则国威不立国威不立而欲以指麾顾盼定天下之大议臣固知其难矣传曰下轻其上爵贱人图柄臣则国家揺动而人不静矣此古今通患也今天下之事宰相行之台谏言之若是亦足矣台谏耳目有所不及则询之侍从侍从思虑有所未至则求之百执事其有遗策乎而又下取布衣韦带之士俾道听涂说之流得以肆其不根之论臣恐徒为纷纷无益於治虽然人主之德莫大乎听纳如陛下之舍己从人不间贵贱虽尧舜亦不过此臣子所宜将顺者也而臣私忧过计更为此言者非固欲弃愚者一得之虑也以谓布衣韦带之议资之以广聪明则可也若创法立度而惟此曹之徇适足以自眩而已自古造事者谋之以同断之以独故总览兼听之诚常施之於未决之前而是非可否之私不容於已定之後为是故也故臣愚愿陛下自今凡有大事议之而後行已行而议者勿听毋使明谟坐困曲说则天下幸甚
绍兴九年十一月上殿劄子
臣闻孔子之言智仁勇曰知斯三者则知所以修身知所以修身则知所以治人知所以治人则知所以治天下国家矣夫自修身治人以至为天下国家莫不以此故子思子曰智仁勇三者天下之达德也所以行之者一也无所不达而行之以一则於斯三者莫知所先後矢臣至愚甚陋陛下不知其不才处之谏省若将责以言者臣井蛙之知诚不足以测知沧溟之大亦何所远然臣尝读中庸之书窃窥三者之旨求所以合乎圣德者以谓陛下仁智则有余矣而独於勇未尝加意焉此臣所以不能无疑也何以明之陛下无所不知而能行其所无事智之至也无所不爱而能克己以消兵仁之至也乃若抑畏太甚而示人以弱则靳於勇矣夫勇非抚剑疾视曰彼乌敢当我之谓也如天之行健终古不息如水之攻坚强莫之能先操至权以默运干万化於不测夫是之谓真勇神器待之而後安四海依之以为命其又可略耶昔者以大事小莫若汤之於葛文王之於昆夷以小事大莫若太王之於獯鬻勾践之於吴孟子盖尝以是为仁且智矣彼其处心积虑岂有异於陛下乎如太王勾践固不足为陛下道至於汤文之事乃陛下之所安行者然以臣观之汤事葛文王事昆夷虽曰无所不至及其十一征而无敌於天下命将帅遣戍役以守卫中国亦何有於葛与昆夷哉故忘己以乐天者虽圣人之事而用兵以保民者亦王者之所不得已焉此汤之勇所以表正万邦文王之勇所以一怒而安天下之民也由是言之汤之於葛文王之於昆夷方其事之也勇已行乎其中矣第不露其威而已今陛下之於邻国将不露其威乎亦将信之而不以为备乎此臣所以通夕不寐求其说而不可得也或曰小役大弱役强天也顺天者存吾何容心哉臣则以谓欲知天道视民之去就而已民心归之天其有不从乎汤以七十里文王以百里其强大不足言矣而孔子以汤武之事为顺乎天而应乎人得民故也得民斯得天矣曷不观今日河南陕右之民乎已叛者欲归方叛者随悔此岂人力之所能致哉天实使之也然则或以不校为顺天或以征诛为顺天其义一也陛下孝弟之至通於神明凡遐方异类不可以言化而理谕者固将有以感之也则两宫之还宜有近日未还之间隐忍以致爱亲之诚既还之後释憾以结邻国之好此固陛下已定之意其谁曰不然然臣之所言盖非谓今日之所当行也以谓天下之大社稷宗庙之重祖宗开创之至勤累世扶守之不易适当小雅尽废之後而陛下承之其可不为後来虑乎天命靡常事变难测以天下之力过为之备以待不虞非失计也记曰凡事豫则立不豫则废故臣愿陛下稍收异议以来天下敢言之士毋或轻弃厚积钱谷以为他日糗粮之用毋或妄费密饬诸将练兵秣马毋得轻动失信亦毋恃其不来以豫立事而养之以勇庶几万世根本於我乎定则天下幸甚
又上殿劄子【绍兴九年十一月】
臣闻俭非圣人之中制而孔子对林放之问则曰礼与其奢也宁俭非以俭为礼之本故与盖常人之情由俭入奢易由奢入俭难故当用俭之时不可不慎不慎而无以约之则末流之弊将至於不可胜救矣臣观自昔创业之主皆有俭德盖其兴於闾阎熟知民间之疾苦稼穑之艰难故爱惜天物有不期然而然者禹之治水八年於外三过其门而不入逮地平天成之後乃作禹贡既第田以制赋又因民之所愿而取其有余其微及於漆枲絺紵羽毛齿革与夫鱼盐橘柚之可於口菁茆簵楛之适於用皆在所取盖亦莫非民力之所得者方禹栉风沐雨手胼足胝之时亲见百姓之劳苦已而安享其奉固宜有所不忍也故禹菲饮食恶衣服卑宫室孔子美之以为无间岂所谓爱惜天物有不期然而然者与至於守成之君往往不然轻费妄用卒以召乱求如汉之孝文盖亦千一耳今陛下所乘之势如孝文而天性似之所历之艰险如禹又不待学而後至其於俭德天下户知之矣而臣强聒犹欲有所献者书之称禹曰克勤於邦克俭於家或曰俭可以施於家而已是大不然国之本在家而俭固将施之於国也孝文惜百金之费而制度不立终愧前古使其俭於一已又能推而广之如彼其质虽二帝三王之功可跂而及矣可胜惜哉比年以来陛下恩惠太泛赏给太厚匪颁赐予之费几於无节此固陛下甚盛德事然府库空虚而发之不已财赋匮竭而取之益详陵寝未成郊祀不远内有诸将之馈外有邻境之好所用既衆而所入寔寡此臣所甚惧也周官惟王及后世子不会说者曰不得以有司之法治之诚然是周公作法开後世人主侈用之端也而可乎臣谓周之冢宰以九式均节财用有司虽不会冢宰得以式而论之矣若事事如式虽不会犹会也故臣愿陛下自今凡有锡赉法之所无而於例有疑者或轻重非伦或多寡不类事下三省则三省得以共议事下户部则户部得以执奏出纳之吝有司得以献其疑可否之宜台谏得以论其失凡所经由不许承误陛下闻其言又从而嘉纳之一有失当行即改正则前日之弊庶几可息矣上以省费用之烦下以絶侥幸之求无善於此臣不胜过计惟陛下财幸
绍兴十年正月上殿劄子
臣伏见蓝公佐归自异域王伦独留金人过有须索且求盟书此其意非浅浅者而朝廷视以为常不谋於衆万一应之差若毫厘则安危之机於此判矣前计已得要在终之而已而终之之说必有变通臣为言官寂无所闻而又不能广陛下之聪明不几於失职乎臣惟古者国有大疑谋之於心又谋之於卿士庶人欲其同也同而行之则无悔矣今纵未能谋及庶人为?士者独不可一询之乎自风俗之坏士大夫往往谏於廷诤而怯於公言故朝廷有事彼此相视不吐一辞亊成则曰我固知其如此盖不必言亊败则曰我岂不欲言顾言之未必见听耳是以上下相戒以言为出位以不言为守职今若出自圣意必使之言则人无以为辞矣且朝廷设官有言责者彼自不得不言至於侍从之臣以论思献纳为职盖陛下腹心之任也德盛位尊实上所亲擢而深知之者岂可有事而不与之议乎愿诏宰相徧召从官示之以其事使之各尽其说毋有所隐庶几所同者衆则国论自定万一从官又有异见不欲宣言於衆实封上闻取自圣断然後行之则上下不惑而万世可遵矣臣不胜区区之忠惟陛下裁择
又上殿劄子
臣闻朝廷自蓝公佐既归之後尝有大议而谏官不得与闻比者外间詾詾一日百变虽有所闻亦复不知其实尸厥官罔闻知臣不敢逃罪辄进瞽言惟陛下留神而幸察焉臣闻和战有二议其实一事然自靖康以来朝廷上下公卿大夫之间以和为是者必以战为非以战为可者必以和为否二者各执所见不能合而为一此听其说者所以久而益惑也夫和与战初不在我也彼倡而我应之尔应之者其可豫为一定之论乎方我之欲和也而彼欲战战固不可已也则和之说废矣逮我之欲战也而彼欲和和固不可已也则战之说废矣故和之与战二议而一事不可不察也曷不以前日之所尝行与其所已验者而观之则其议决矣方敌骑之长驱东南也所过残灭不遗余力当是时果可以求和乎其後淮上之师屡出屡胜国势已安则战之效也战未必不如和於此可见矣刘豫数败彼知我之不可图也间以使来归其侵疆而许我以和当是时果可以请战乎已而不遗一镞奄有河南陕右之地十分天下而复其九则和之效也和未必不如战於此又可见矣夫事之已验如此而议和者不言战议战者不言和亦已过矣然则和之与战惟所施之宜而已其又可执耶今者敌人留王伦为质要我以岁币迫我以誓书趣我以来使臣固不知其详然以臣观之其皆未可遽许乎何以言之岁币必薄然後可继而彼之所图者太厚誓书必实然後可信而彼之所约者太过使人有辞然後可遣而彼之所期者太速许之则终必失信不许犹冀其见察也或曰彼将不和则如之何曰吾方待命未尝求絶彼何不和之有假使不和我有辞矣辞顺而彼不听是其本无意於和也今虽伪以为和後亦将变矣变之迟速亦何择焉且和终不可恃也和变而为战则往年淮上之师是也岂皆为彼所败乎其倡在彼其应在我臣故曰和之与战惟所施之宜而已孟子曰未闻以千里畏人者也况今日之地十有千里者乎臣僭议国事罪当万死然臣所言天下之公论非臣所言也臣已有奏劄乞令从官会议今先为此言以进其听而从之罪而诛之臣不敢有所择也臣不胜皇惧战栗之至
正月十五日进入劄子
臣近以朝廷议欲遣人再使金国曾具奏劄迄诏宰臣徧召从官示之以其事使之各尽其说庶几所同者衆则国论自定如从官或有异见不欲宣言於衆俾实封上闻取自圣断至今累日未蒙施行岂圣意自有所在而非臣下之可与乎无乃纷纷之论可厌而朝廷大臣以谓不足惜乎古者国有大疑谋及卿士似不如此臣之所言未可已也臣闻以天下为天下则身佚而功倍以一已为天下则力劳而效浅盖天下者民心之所在也民之所欲天必从之汤以七十里而兴商文王以百里而兴周其後世子孙更数百年而不絶者得民心而已民与之则天与之矣虽然民则衆矣欲知其心何自而察之哉察其所服从者斯可矣百官者民之所服从也百官亦多矣欲知其心何自而察之乎察其所仰望者斯可矣朝廷侍从之臣百官之所仰望也异时宰执由此其选盖人物之杰然者也国有大事过而询之天下之心於此可考矣故多不患於难谐寡不溺於偏见亦何惮而不使之议乎夫以朝廷侍从之臣而不使之参议国之大事则陛下之所取谋者二三大臣而已万一二三大臣不能无蔽陛下必从其说将谁使正之艰难以来十有五年於兹矣陛下焦心劳思不皇暇食以至今日幸而国势已立敌人有所畏惮海内跂踵以俟中兴正须博采兼听惟是之从布宣德意曲顺民心而庙堂之上容有袐而不示者岂启迪圣主以天下为天下之道乎幸听臣言诏令从官都堂会议必有至当之论以助陛下矣古人有言曰所言公公言之所言私王者无私私则有偏公则无执有偏则民易以怨无执则衆无不从上下内外莫不从之天下可运於掌矣惟陛下毋以臣言为不足听而忽於用衆则天下幸甚
默堂集卷十三

[book_title]卷十四
钦定四库全书
默堂集卷十四　　　　　　宋　陈渊　撰与李泰发尚书
渊侧闻尚书重名久矣阳朔之行渊实亲见靖康鲠论得之先生长者为详宣城之政人人能道
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 10:30:47-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>