<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="提要,原序,卷一,卷二,卷三,卷四,卷五,卷六,卷七,卷八,卷九,继志斋集全文在线阅读,继志斋集全文在线下载,大玄古籍书库">
<meta name="description" content="诗文集。明王绅(1360—1400)撰。九卷。绅字仲缙,待制褘之仲子,义乌(今属浙江)人。褘死时,绅年十三,事母兄尽孝友。长博学,受业于宋濂,濂器之。往云南求父遗骸不获,述滇南痛哭记以归。建文帝时,用荐召为国子博士,预修太祖实录。献大明铙歌鼓吹曲十二章。卒于官。此集为绅殁后,共子稌汇辑。永乐元年(1403)成书。凡九万余字。卷首有其友邹缉、王达序二。正文含曲、各体诗四卷,论、序二卷,记二卷,书一卷。《四库全书》缺页颇多。绅为名父之子,显师之徒,其文演迤丰蔚,不失家法;诗亦有陶韦风致,无纤秾之习。于明初洪建">
<title>继志斋集_王绅_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">继志斋集</span> <br/>
          作者： <span class="inputVal" id="bkauthor">王绅</span> <br/>
          朝代： <span class="inputVal" id="bkdate">明代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">类书文集,诗文集,完结</span> <br/>
          字数： <span class="inputVal" id="bknum">[book_length]59116</span> <br/>
          说明： <span class="inputVal" id="bkdec">诗文集。明王绅(1360—1400)撰。九卷。绅字仲缙,待制褘之仲子,义乌(今属浙江)人。褘死时,绅年十三,事母兄尽孝友。长博学,受业于宋濂,濂器之。往云南求父遗骸不获,述滇南痛哭记以归。建文帝时,用荐召为国子博士,预修太祖实录。献大明铙歌鼓吹曲十二章。卒于官。此集为绅殁后,共子稌汇辑。永乐元年(1403)成书。凡九万余字。卷首有其友邹缉、王达序二。正文含曲、各体诗四卷,论、序二卷,记二卷,书一卷。《四库全书》缺页颇多。绅为名父之子,显师之徒,其文演迤丰蔚,不失家法;诗亦有陶韦风致,无纤秾之习。于明初洪建间小有名声。有《四库全书》本,《续金华丛书》(仅有二卷)本。</span> <br/>
          封面： <span class="inputVal" id="bkimg">Z_19255.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]继志斋集
[book_author]王绅
[book_date]明代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]类书文集,诗文集,完结
[book_length]59116
[book_dec]诗文集。明王绅(1360—1400)撰。九卷。绅字仲缙,待制褘之仲子,义乌(今属浙江)人。褘死时,绅年十三,事母兄尽孝友。长博学,受业于宋濂,濂器之。往云南求父遗骸不获,述滇南痛哭记以归。建文帝时,用荐召为国子博士,预修太祖实录。献大明铙歌鼓吹曲十二章。卒于官。此集为绅殁后,共子稌汇辑。永乐元年(1403)成书。凡九万余字。卷首有其友邹缉、王达序二。正文含曲、各体诗四卷,论、序二卷,记二卷,书一卷。《四库全书》缺页颇多。绅为名父之子,显师之徒,其文演迤丰蔚,不失家法;诗亦有陶韦风致,无纤秾之习。于明初洪建间小有名声。有《四库全书》本,《续金华丛书》(仅有二卷)本。
[book_img]Z_19255.jpg


[book_title]提要
钦定四库全书　　　　　集部六
继志斋集　　　　　　　别集类五【明】
提要
【臣】等谨案继志斋集原目作十二卷明王绅撰绅字仲缙义乌人待制禕之仲子明史附见禕撰称禕死时绅年十三事母兄敦孝友长博学受业於宋濂濂器之曰吾友不亡矣蜀献王聘绅待以客礼绅启王往云南求父遗骸不获述滇南痛哭记以归建文帝时用荐召为国子博士预修太祖实录献大明铙歌鼓吹曲十二章卒於官王泌东朝记以为成祖召入翰林编摩太祖实録者误也其集残缺失次仅存九卷而第一卷所载铙歌即已全佚其他断简缺文不一而足特以其为名父之子又师承有自其文演迤丰蔚不失家法诗亦有陶韦风致无元季纎穠之习在洪武建文之间尚可卓然成家虽一鳞片甲要非凡格不以其缺佚弃之也乾隆四十六年十二月恭校上
总纂官【臣】纪昀【臣】陆锡熊【臣】孙士毅
总　校　官
【臣】　陆　费　墀

[book_title]原序
继志斋集原序
余尝论先秦两汉之文章所以为至者盖其人皆豪岸魁垒有杰出之才而负超轶迈往之气故其文章足称其中之所有若屈原之沈郁贾谊之闳通董仲舒之纯茂司马相如之瓌奇太史公班固之雄深雅赡皆絶出百代之上而王褒刘向扬子云之流亦皆奇杰诡异卓然各自名其家後世虽有善作者亦莫或之过焉余以为其时虽由其近古然亦岂非其所藴蓄之深而然耶後之君子苟有志於文不可不蕲至於古欲蕲至於古必其才轶气充而後可几焉洪武三十一年秋余以荐被召来京师官于太学未几而金华王君仲缙亦来为博士仲缙翰林待制子充之子也待制公当国初时与其同郡太史宋公景濂俱以文章名天下心常慕见其为人而未之能得也及与仲缙交始得其文而读之为之叹息以为非今世之人所能及之也已而仲缙复自出其所为继志斋集见其丰茂典则有追古作者之风盖能世其家之文者也因窃叹夫世之为文章者其才每不足而其气又有所不充以故不能以几於古之人使能养其才而充其气博於取而深於积则文虽不蕲於古而自不能不至於古矣今夫江河之浑浩流转而蛟龙鱼鼈百怪之所聚山岳之崇高深厚而虎豹犀象百兽之所骇愕者以其积之厚而蓄之富也昔者君之先待制公与太史宋公皆学问博洽才气超越观其於六艺百家之书诸史百子之言网罗搜索无所遗漏而又本之以诗书之要故其发为文章驰骋变化纵骤放轶杰然追踪先秦两汉之间而不可以涯涘穷也君既以世家之学而又尝游於宋太史之门所闻者深而所积者富言论意气逸发横出宜其有非人所能及者则其才气之所至不旣深矣乎呜呼可谓能不愧於待制公矣惜其仕不大显於时而遽賫志以没也仲缙尝欲余为之序久而未之能复今仲缙不可作矣然朋友之义不可以终泯也故於是书之永乐元年夏五月望日翰林侍讲承直郎兼修国史庐陵邹缉叙
曩年余承乏国子助教首与博士仲缙王先生交先生酷嗜於古选一字一句必煅炼而後出故其所作往往高出伦辈流丽圆转陶铸乎韦柳之间晚唐诸子盖不数也然余奔走湖海三十年矣能诗者非一人知诗者则槩乎其未见也若仲缙者所谓知诗者欤惜乎用不满其材年不称其德观此诗者不能不发邈焉寡俦之叹也仲缙之子稌来京师执此帙求余一言故书此以告天下之赏音者焉翰林侍读学士天游道者锡麓王达题

[book_title]卷一
钦定四库全书
继志斋集卷一　　　　　明　王　绅　撰曲
拟大明铙歌鼓吹曲十二首
【阙】
<集部,别集类,明洪武至崇祯,继志斋集,卷一>
<集部,别集类,明洪武至崇祯,继志斋集,卷一>
<集部,别集类,明洪武至崇祯,继志斋集,卷一>
<集部,别集类,明洪武至崇祯,继志斋集,卷一>
<集部,别集类,明洪武至崇祯,继志斋集,卷一>
<集部,别集类,明洪武至崇祯,继志斋集,卷一>
<集部,别集类,明洪武至崇祯,继志斋集,卷一>
<集部,别集类,明洪武至崇祯,继志斋集,卷一>
诞敷物阜民康举手加额以祝我王王不自居曰予臣之良　其臣伊谁聿有夀考为国元僚是曰安老惟安老公王躬是保匪义不陈匪德不导　王曰予学汝其辅之王曰予政汝其助之公拜稽首对扬王休人亦有言无德不酬　治化攸敷厥既有徵宠利弗居天道恶盈恳恳有词请命大廷天子曰俞嘉尔老成　式休尔政仍优尔禄匪曰尔私敷锡汝福大哉纶言降于九重王曰上命予敢弗从　乃锡安车以奉其行乃锡华宴以娱其情扶老欢迎出入其承为国之祯为士之荣公曰是恩千载奇逢受宠若惊心益忡忡伊昔有圣志在明农予岂若俦适谐其衷　岷山峨峨江水沉沉公有嘉猷简在王心公有善政播在德音我怀若人无古无今　右明农九章章八句
五言古体诗
上巳日迎驾宿新都宝光寺
东风扇微和旭日绚阳春晨兴秣我马驾言出城闉矫首京华道遥遥望清尘先驱曾未至盻睐徒劳神解鞍憩古刹息虑澄吾真野人好辞色日夕罗盘飱佳节获良会慨羡诚难频行当尽一醉皷腹歌君恩
敬和中秋对月睿制
天高秋正中颢气澄太虚素娥散清彩皎皎临寰区惟时明哲王恭默万虑无异香浮宝鸭净影印玉除心远景由寂神清情自娱至化基二南令誉腾九衢德尊意弥下出入从师虞圣道本宏远尧舜犹病诸愿言思太康益进无逸图
过陆宣公墓
峩峩忠州山隐隐哲人墓寒烟锁铭碑落日照封树缅惟贞元间唐室失其驭偪仄梁洋行间关奉天驻烝黎纷播迁小大怀忧惧不有拨乱才苍生孰依据维公王佐资极力殚衷愫回天挽日月朶颐挥衆侮相业虽未终功名亦朝露左迁固未辜兹焉岂其所至今读遗事令人泪如雨我行全蜀间舟经塚下路风顺帆腹饱日入川光暮扳跻不可得踯躅频延伫舣棹山月生开篷展中慕
谒余忠宣公庙
昔在元祚去四海遭乱离羣雄互驱逐戎马纵横驰降城贩国者比比忘忸怩坐令疆宇蹙百二山河隳桓桓忠宣公耿耿匡济资蚤负经纶具晩镇舒江湄七年握兵符裒集多义师控御旣云备抚辑亦己绥奈何荆楚间【阙】
<集部,别集类,明洪武至崇祯,继志斋集,卷一>
<集部,别集类,明洪武至崇祯,继志斋集,卷一>
去住心忡仲江花拥层浪柳絮舞和风覩物易感伤未别思重逢执手双溪上相看澹无容愿言善自爱冀尔振吾宗
题杏林图
东风扇微和万木敷芳芬嘉林有名果不与凡植羣伊花炫明丽厥核存至仁惟昔有仙子志在苏罢民年深功己着植之满比邻至今千载下蔼蔼埀令闻卓哉夀昜彦文质何彬彬种德如种杏择术非为贫存心惟爱物托此康斯人不闻圣有训作善福可臻愿言勉自强往轨良可遵
中秋夜坐留别邹公瑾孟子彞
皎皎今夜月中天溜清光婵娟絶纎翳彩魄仍飞扬怜我二三友夙昔遥相望兹夕复何夕列坐开壶觞情真任疎散醴薄味趣长朋簪喜己盍谓言乐未央奈此简书逼去住心惶惶浩歌成激烈仰视参与商会合自有期毋为重悲伤云山千万重明发遵周行迹远心在迩矫首何时忘
简郑叔贞四十二韵
结交匪无人知巳贵有适十年走东西浩怀久无得中岁友郑子诚哉我三益文采绚鸾凤才华炫金璧譬若云台将折冲慑强敌叱咤惊鬼神人马皆辟易又若邓林材挺出樗与栎蔚为栋梁望庸竖所共识器大不小成材良远绳墨物理古则然子实甘蓬荜迢递天台山回首关河隔旅食困盐虀久作山南客为言从师游担簦来卒业阿师正学公长才驾濂洛儿童推世贤朝野称文伯蹇予在弱冠共寓萝山宅虽号同门生实藉师资德叩道辱弦应问疑承缕析乍别书累篇同处日共食契谊等弟昆交情固胶漆一自事分离十载关良觌重逢锦水滨握手道夙昔云萍摠心知顾我眼独碧惟子蚤及门器业尤英特鑚瞻久己悟升堂仍入室董薛未足伦游夏庶其匹贤王雅乐道醴筵日宏设羡子富文辞诹谘动移刻屡续梁园赋每前贾生席缁衣敝复为白驹去还絷恩礼实己隆负荷成感激念我自远归神疲肢体瘠慰藉尽衷曲周旋竟晨夕维时秋正高商飇怯絺綌篱菊吐芳华鲜鲜鬬黄白呼儿具鸡黍郫筒篘酿秫情真味自长道合趣何极盍簪人所乐况尔同师泽万里获良晤忻忭宜无斁圣辙岂难追行之在不息但愿长相亲永言共鞭辟
题松雪轩
郁郁苍虯形孤根盘厚土皎皎白羽姿远自云端下【叶音户】气味本不侔忽尔相依附清白人共嘉会合天所与伊谁构轩居对之有佳趣风号龙虎吟岁晏珠玉聚愿言同此心贞素以相处
思亲堂
乌鸟啼北林白云度东岭慨慷游子怀感物清夜永双亲七十余黄髪飒盈顶一从走东西三年暌定省纎纎寸草心遥遥万里迥宦游岂不嘉衷情安可屏陟屺复陟岵跂足且延颈眄睐目生花泪下急如绠高堂扁思亲着此情耿耿何时奉周旋允言遂深幸
病中述怀十首
人身配两仪至和乃无愆运行一差忒百疾从兹纒智人善保养调摄归本然曰予昧斯理情慾不自宣内感仍外伤水火相凝煎形神几巳离荣卫失其源匪藉汤剂勲胡能苟偷安誓将更生日保身如临渊上以奉遗体下以全天年
负痾己逾月今晨觉少康稍兴临古镜颓顔忽半苍灼彼东篱菊依依傲寒霜虽然质柔弱晚节犹含芳此身胡不如抚己成慨慷人生匪金石盛衰固其常但得保其真荣悴非所伤炉烟扬微熏檐花散余馥身闲心自清病可神始足矫首对金门怡情陶玉烛
至人澹无为惩忿仍窒慾斯民囿泰和熙熙臻百福微臣负末艺浮辞厌人目每承恩宠加清光日回瞩蜂蚁识天伦葵藿倾朝旭徒有眷眷心时效华封祝
端坐一室内默参玄化机玉宇正寥廓金飇亦凄其寒暑互来往晨兴聿授衣人生百年中谅非金石姿乃欲图不朽弗修竟何为齐侯马千驷顔子恒抱饥孰知千载後嗷嗷纷是非
西风从何来远递庭叶至飘飘飒有声来向书牕坠景物易转迁时序忽己异覊客念故乡中夜不成寐仰睇河汉明俯闻鸿鴈唳翩然逸兴举恨无凌风翅
去古日己远淳风日以漓人情善诞幻去就浮云驰彼欲憸险子出没神鬼奇炎凉随势附朱粉从心施一朝冥机至反成拙与痴於皇赋明命顾諟常在斯不闻圣有训居易以俟之殷懃谢天君为我慎操持
灵龟本多夀乃为人所戕蜉蝤最微弱朝夕寄存亡修短归大化畴其较彭殇君子贵修持夕惕以自强毋为累形役扰扰徒敝伤金张极盛丽回首如爝光黄宪苦清修人以亚圣方富贵果何物当图身後芳
伊尹畊莘野志在康斯民孔明卧隆中所怀务经纶玄造生贤圣拯彼愚与昏观其立勲业万世光炳炖伊人久己逝斯道幸未湮畴能继其踵後来寂无闻但见夸毗子恬然忘本真捷捷负才慧区区周自身要显患得失草莽忧贱贫胡不徇所务成功追古人
玄冥一司令万植皆归根惟彼篱下草荄叶自芸芸洪造匪有私天意含至仁故兹肃杀日生意犹斯存达人悟玄妙体物思修身岂谓造次顷敢使德不纯卓哉无极翁襟怀盎阳春庭草故不除於以观天真
徜徉衡门里积疢颇以安药石有时亲尘俗不我干虽忻神虑得且畏时序迁扶惫挟黄卷幸见孔与顔沉吟北牕下高睨太古前旷怀隘宇宙浩气凌云烟何以解藴抱奈此酒量悭持觞纵不饮对之亦陶然
南行道中述怀二首
岁晏霜雪零驱车即长路云山杳茫茫举趾将焉赴迢迢滇南道恻恻终身慕志在忘险夷情深略忧惧风号林声凄日落岚光暮哀猿抱子啼慈乌返初哺物理古则然我生亦何故抚景增怆凄仰天泪如注
滇云接马首僰道盘羊肠感慨情思恶登顿肢体伤平生终天恨今日许予偿但得情事申岂惮关山长豺獭知报本春秋事烝尝惟人有天性肯愧虎与狼哀哀王裒氏久废蓼莪章我生千载下衷情允相望
赠杨宗彞
出处非可谋道义贵有得畴能尽真修油油遂清适卓哉银塘翁飘然发埀白禄食二十年中外遍?历宦游岂不嘉奈此崦嵫逼况有父子情久矣万里隔陈辞解官绶徜徉蹑泉石游鱼思深囦倦鸟戢飞翼理得趣自真俯仰契玄赜孰谓天杳冥惠迪终承吉
题坦然斋
去古日以远机巧日以生纷纷任鈎钜无复存至诚孰知玄妙理所贵在坦平美人领斯趣百虑帖然凝闭门谢往来絶口轻纵横但忻情意得不识辱与荣浮云去复还飘颻傍幽扃好月不待招清夜当户明幸有一尊酒聊以娱吾情悠悠身外事居易复何营
鱼梁坡
我登鱼梁坡维时日初未陟降直云端指顾弥空际岚光接杳冥林姿积苍翠行行层复层己极巍峩势恍疑身近天未觉足行地俯见千仞沟惕惕增予悸仆夫相告言力乏须少憩辍步心渐平徘徊得深意
夜郎驿
自行播州境人事觉稍优野辟停传饰俗朴居民稠迢迢夜郎道熙熙左衽俦鴃舌口中语咿嚘道边讴下焉乐明守上焉洽皇猷讵云蛮貊陋直与华夏侔伊昔谪仙子疋马曾兹游怀人剧感慨中夜翻百忧
象鼻岭
晨兴陟修途危险诚己极举步胫抵脑汚泥深没膝林箐凝清寒夔魅啼白曰夷獠恃阻艰狙伺伏深密鸟言人弗谙毒矢应弦急聚散呼啸间寇敓穷奸谲嗟我孱弱资区区守蓬荜胡为事遥迈形疲仍股栗蛮烟暗冥冥瘴雨低湿湿劬勚心所甘情事何时毕
盘江
盘江瘴疠地气候诚不平邻壤盛雨雪秋冬剧严凝惟兹十里内炎埃障修程山川本不异咫尺殊隂晴戚戚巡候吏奄奄谪戍兵饥虚迫忧患羸弱存敝形来者不满岁死者如传更当今际隆盛治化称休贞畴其任燮理坐使同清明
除夜
世俗重除节处处罗盃盘谓言岁作劳及兹聊与欢我行蛮貊中其风亦复然俗乐竞吹弹土缶陈腥羶歌呼相聚会咿嚘剧喧阗见之感予怀中夜百忧煎岂不有至亲迢递隔山川相思不相见离恨终长年抚时重叹息掩袂嗟澘焉
游大佛寺
舟行困局促登高肆舒敞极目纵遐观骋心获幽赏峩峩金仙容屹立高千丈漓岏自天成灵光腾漭瀁晨钟发幽籁毛骨生萧爽黄花送晚芳翠竹侵寒幌坐探西来意劳我重俯仰
种德堂为程克新作
於皇降明德惟人共禀之培养弗自戕庶可全良彞瞻彼黍与禾芃芃秀东菑苟非种艺力根本从何施美人达玄妙立志亦己奇谓欲树隂功衆技莫若医轩岐幸有法卢扁良可师持此济吾术存心恒在兹駸駸岁月迈浩浩隂阳移愿言勿终怠勉哉图务滋
赠皇甫斌
皎皎丹凤雏羽翮初未长烂焉九苞文绚绚流晶光乘风出丹穴意欲习翺翔敛威备容仪来憩渝山阳依栖既得所修养惟有方但能忘青云期尔鸣朝阳
题山水图
澄江波粼粼弱柳枝袅袅结庐在繁隂随时事渔钓紫芝无续歌阳春有余调纵浪烟波中清风满孤棹
题翠微深处为杰斗南上人作
心闲境自清境清神愈适是以旷达姿遐踪寄幽僻方外有名区峯峦翠如积其中窅且冥辽辽尘俗隔高人海上来阎浮遍游历蚤岁悟三空冥栖缚禅寂杖藜入空青斗室生虚白人我久己忘门罗点头石雨过寒袭人云收山在席孰谓西土遥於焉真净域
题於仲寛畊乐轩
道在情可娱业安心足适自昔超迈姿栖栖依稼穑伊人负幽趣蚤岁任民职一朝解组绶万里来蛮貊世虑幸己忘躬畊期戮力谋生効子真遗安慕龎德宠辱了不知寒暑任更易但愿岁功熙永言遂怡怿
黑松林
曲靖有松林逶迤百余里苍苍无异色郁郁有佳致灵籁天上来怒涛樾间起赫日任行空凄飇常袭体慨彼贞素姿一一皆有以大足任栋梁小可就?矩无能致通都寂寞徒自弃邱壑多遗材达路少废枳斯理谅【阙】
<集部,别集类,明洪武至崇祯,继志斋集,卷一>
<集部,别集类,明洪武至崇祯,继志斋集,卷一>
<集部,别集类,明洪武至崇祯,继志斋集,卷一>
<集部,别集类,明洪武至崇祯,继志斋集,卷一>
<集部,别集类,明洪武至崇祯,继志斋集,卷一>
<集部,别集类,明洪武至崇祯,继志斋集,卷一>
仙子栖冥寄邱壑其间窅且幽岂无托寥廓几欲相追寻又恐其踪邈
龙顶先春
洪造本无私大钧同一囿如何龙顶山节气分先後崇冈鸾凤翔复岭龙蛇走和叔之所锺春阳每超凑疎疎壠梅新纎纎涧草秀化工妙且神此理讵难究至和气自殷何必拘常候
东楼晚照
潼川之东山上有古书楼相传唐赵蕤於中注春秋伊人久己化其迹尚可求落日下平陆登眺光未收余辉射崇甍残影下檐头徙倚对西山爽气颢若浮抚今重怀古行歌且归休
张把舞草
化工赋羣品动植各有彞苟为失其性猜诧人共疑古潼有异草枝叶何葳蕤婥约解人意婉媚存妓姿无风自倾舞俯仰如有知惜哉长路傍甘为牧竪欺我欲植其根怪物世所蚩
北岩琴泉
北岩有寒泉其音寂且清譬如焦尾琴空中调徽声入耳自历历临风常泠泠可以解愠抱可以娱心情萧然疏以越絶响闻青冥寥寥太古意谁复於斯徵几欲策藜杖临之濯尘缨
涪江夜调
涪江势若奔昼夜归朝宗嶙峋滩上石屹立当其冲激之成天籁清响振秋空午夜月华明鸾凤遥相逢下和鸣徽音中商宫伯牙有余思子期渺遗踪畴能领其趣此调高无穷
南山暮雨
薄暮岚光浮林峦倏蒙翳日晷未下山雨脚己埀地沉沉猿鹤吟勃勃蛟龙气雷轰岩石裂瀑泻银河注四顾毛发张惕惕增予畏须臾天威收风月浩无际万象俨森罗太空本何意
鹤林春色
鹤林美风景凛凛岁寒色况兹阳和交苍翠郁如积鲜鲜素羽禽皜皜雪霜翼逐时自生成熙熙性舒适胜地布黄金奇葩攒白壁僧舍锁烟霞梵宫炫黄碧回顾花柳区徒能为形役
兜率烟霞
潼川古招提久矣擅名胜烟霞翠作堆直据烟霞顶苍苍异人世漠漠通仙境下视阎浮间可与蔚蓝并老僧不出户蒲团坐幽静溟涬天地闲苍茫岁月永禅悦不知时赖有晨钟省
五仙
赵蕤
高人抱冲志不与凡士同譬之凌霄鹤鸡鹜安能从邈哉赵大宾锦綉盘心胷百家尽研究探索归会通业成事肥遯不肯干王公竟作赤松游千载存徽风
文塚
卓哉刘拾遗上书谏其君逆鳞固难批忠愤须具陈书成君不听从此终沉沦至今潼川境有塚瘗其文寒烟被宿草西风送浮云吁嗟身後名过者为酸辛
保和
唐有易玄子吏隐己多年由来积隂德竟尔成神仙萧【阙】
<集部,别集类,明洪武至崇祯,继志斋集,卷一>
<集部,别集类,明洪武至崇祯,继志斋集,卷一>
<集部,别集类,明洪武至崇祯,继志斋集,卷一>
题思诒斋
温温经尺璧宝之无不至盈盈一杯水捧之惟恐坠人生七尺躯负抱良己贵欲思淑厥身当须奉名义五陵豪少年昂昂多意气不图显扬谋声誉只如寄栖栖陋巷人箪瓢或弗继动履不忘亲令名日昭?置器且求安保身岂无计载歌思诒诗令人发长喟
灌阳怀古
灌阳翳颓城清湍夹荒廛居民数十家烟火何萧然停骖问民俗共言苦输边捶扑无完肤逋租动累千忆昔吾远祖所至人共怜曾来守是邦烦苛随时蠲既除威茂运且息官贷钱惠爱民不忘姓字人能传兹来访遗迹荏苒三百年仰探抚字心皓雪凝山颠
奉陪安老致政先生游南庄作
溪回村落虚山迥川原旷草堂工苟完嘉畴君所贶是时收获初联骑遥相访东郊骋遐观西隣荐新酿酬酢衡门间徘徊土桥上风俗栗里侔景物辋川抗行辞玉笋班来作山中相岂无恋阙心亦有明农望进退荷恩荣睠焉期夙尚
喜闻胡伯尚至而作
十年金石交千里云山隔秋空鴈冥冥夜雨情脉脉平生蓬荜资区区二三策畴能了此心非子将谁白好音从何来云举双鳬翮眷言遂情素豁若千金获
和嘉猷林先生韵
膏车届岐路控靷将何之周道固匪遥畴能适所思旷怀隘千古满腹撑羣疑多子蔼高谊抗论豁我眉沉唫北窻下不见知心人墙角有寒梅冰姿出尘氛对之有佳趣侑以酒满尊啸傲万物表皓月生嶙峋我久客西川子来自东吴成此万里会幸得一尺鲈苦乏尊中物旋解腰间鱼对面不为乐别後徒椷书怀人夜无寐坐听寒漏息斜月下梧桐余辉欺曙色斯文岂无属遗绪会有适眷言重自珍相期固金石
昇仙桥别林嘉猷二首
端居闤闠中有耳若无闻匪曰病聋瞶至道莫予陈有媺古君子来自东海滨丰姿挺梧竹卓见超嶙峋高论兆眹究浩怀云梦吞连床吐深情翦烛谈斯文哙哙孤凤凰荦荦真麒麟可致不可覉我心尚伊人
身度昇仙桥言送凌云客骏马簇游龙华车集芳陌长揖临路岐相看情脉脉忆昔题柱人才华富筹策风云相际会声名随烜赫显扬丈夫事尚恨所志窄慨想有深情非子吾谁白
别王仲修
【阙】
继志斋集卷一

[book_title]卷二
钦定四库全书
继志斋集卷二　　　　　明　王　绅　撰五言古体诗
夜坐呈正学方先生
【阙】
<集部,别集类,明洪武至崇祯,继志斋集,卷二>
檐傍流水柳巷夹荒堤灯火川上明日落行人稀胜游固足乐荒亡古所讥
题菜
纷纷桃与李默默自成蹊繁花一消歇寂寞无人知孰若春园蔬生长在中畦至味存澹泊疎叶发华滋彼哉膏粱子但慕羶与肥不得此中趣百事安能为
原希命饮分韵得园字
才庸困官职志僻厌烦喧今日适公暇遂尔叩衡门之子喜我至日夕罗盘飱江鳞入初馔檐花照清尊酒酣句益豪情投语自温顾此二三友夙昔道义存及此成嘉会欢乐难具论明河横碧落疎铎响城垣长啸灵籁发皓月临东园
留宋子夷夜饮分韵得重字
浮云翳原隰朔风号仲冬故人百里来握手一笑同岂惟会晤难感此契谊浓情真饮逾量不知尊缶空人生在行乐无为苦匆匆明日灌阳道云山千万重
送邹公瑾赴京
滔滔大江水昼夜流无穷飘飘太空云来往何定踪云出须致雨水流拟朝宗云水亦何心物理自尔同媺人事真修业成誉弥隆譬彼瑚与琏合致清庙庸又若丹穴雏飞鸣际时雍今晨锦江上征帆饱西风执手不忍别离忧益忡忡阳回梅吐萼雪消山露峰盛年幸未艾令德须更崇
养鋭在西蜀发轫从古渝慷慨抱长策奋振登云衢饱学期致用负才任所需丈夫弧矢志毋为事区区冬深江水落灔澦成坦途孤舟下如驶指日瞻皇都皇都英彦薮列肆罗璠璵庙堂重稷契闾巷謌唐虞年来益求贤行矣勿踌躇但当励崇节善此千金躯
送史行可先生赴考
宦游三十年卑显遍敭历起家自东南禄食谙西北岂无桃与李繁华随候易惟彼後凋姿不改岁寒色保身匪无计存心任坦直俭约苦清修谨厚效玄默自我客西川邂逅遂良觌欢然竟忘年倾倒谭在昔慨想冰雪心浩怀风雨夕亦欲长相亲栖栖缚形役朅来锦江上重逢怀抱释既续梁园赋每前贾生席启沃协睿情诹咨动移刻如何岁云暮束装上京国赞画谋猷多用夏变夷貊政成与计偕奈此简书逼云横栈道高雪拥劒门窄万里足翶翔乘风搏巨翼
送胡仲长分韵得游字
当今逢掖徒正学称冕旒及门二三子孰为夏与游英英古荣彦文彩珊瑚鈎又若九苞雏不与鸡鹜俦江城岁华晏朔风袭重裘陟岵复陟屺凄然翻百忧扣门来别我执袂不可留相送出崇墉揽辔心悠悠乌鸟啼远林白云被荒丘物情固所感正学宜继修
题周子良梅谷
季冬天气肃百卉具巳腓灵根先太极侵寒自芳菲蹇蹇铁石操皎皎冰雪姿疎花散空谷岁晚畴能知幽人谢纷华托以同襟期影斜苍涧侧香度黄昏时邈哉逋仙子怅焉起遐思
同袁公弼饮吴邦辅家
初阳布轻燠羣卉擢新芳良辰属嘉会烦嚣涤中肠慨我二三友出处各异方遂合孰使然萃此君子堂珠玑溢篇帙肴核间壶觞情真饮逾量话洽心两忘东隣陈绮筵珍羞灿辉光西舍列吴讴徽声绕高梁岂知侈心荡欢乐殊易央何如文字饮澹泊趣味长
题画菜
畦蔬有嘉种更藉雨露恩緑叶发华滋足可供盘飱伊谁慕清修志欲茹其根於焉写幽贞宛宛生意存
夏日怀敬直先生
天气属清和幽斋净於水端居仰圣明俯探玄化理浮云驰远郊重隂?书几好鸟弄佳音闲花发奇卉萧散有余清烦襟荡尘滓比隣有幽人相去不尺咫论心胶在漆谈道宫协徵信宿不相逢离忧骋如驶大音本希声高怀旷知已斯文幸可徵殷勤望之子
送虞升善回京
江梅递清馨山雪照行色把酒锦江濆言送青云客之子名贤孙早登君子门渊源既有自德业难具论朅来奉朝命万里行西蜀简阅历边城计偕厪案牍今晨来告别握手不忍分匪为话别难亦欲致殷勤丈夫平生学惟存忠与孝二者百行源芳名简编照
夏夜同刘仲美读正学方先生文
良宵尘事寂好月升前楹庭卉荐芳细松风入怀清故人百里来一见双眼明呼童具鸡黍浊醪聊对倾山南文章伯雄论神鬼惊一自钧天奏屏缩嘈唽鸣挑灯谩披阅口诵兼手誊烦襟顿蠲涤鄙恡无由生信知斯文妙能起薄俗情酒酣共忻赏疑义释春冰
夜坐书怀简仲美
弱龄志问学屏虑息衆营道远力驽下潦倒终无成摛辞希往哲谈经对诸生谷空灵籁应候至悲虫鸣感物成内省俯仰惭愧并故人适远至使我怀抱倾薰风起修竹微雨洒疎棂悠然领斯趣新暑随时清步屧颓檐下笑谈到深更岂徒今夕乐庶得千古情
赠夏医士
灌阳有佳士迥与凡俗异择术非自谋存心在济利袖携长生诀日启轩岐秘表里察隂阳刀圭起痼滞采苓岷山颠洗术灌水澨生理不妄营存畊有余地橘井秋香清杏林春色媚往轨倘可逐高风愿君继
怀郑叔度二首
人生水上萍往来无定根会合既难常有怀尝苦辛高人美风裁毓质孝义门温温富文学籍籍佳弟昆摛辞撷春葩抗志凌秋旻忆忝籍湜好切磋义弥惇夜踏麟溪月晓卧萝山云年来事分携欲见邈无因长风荡天末流水行远津吴蜀隔万里矫首嗟离羣
尘事汨清兴扰扰无己时偶兹休沐日畅焉起遐思骨肉日以远故旧日己稀为学若望洋年华去如驰开岁倏四十颇觉前事非玄发己半改芳顔亦就颓叹此时序迈青春不再来日夕秉明烛酌我杯中醨呼儿具纸笔细写停云诗
出郭言怀
经时不出郭出郭多佳趣按辔故徐行庶以涤吾虑农唱发前村人家隐深树溪流萦复折揭涉不辞屡忽惊白鹭起远向青山去人生贵佳适是非安足预即景动遐思故山渺何处
读李御史文藁
栝苍郁嵳峩上与浮云齐秀气之所锺每生超卓姿媺人抱奇才造就从硕师新诗追少陵雄文逐昌黎凤鸟鸣高冈祥物由来稀幸兹文明世拭目一见之渴吻沃琼液虚腹餐虀芝岂惟过所望体腋生光辉蜀道走骢马夷民瞻绣衣边情重当恤愿言谨诹咨
病中述怀
抱疢颓檐下嗒然徒自伤饥或恣所食热或解我裳但适一时快岂顾今日殃至人谨天和动息皆有常保疾如保婴肯使邪沴戕嗟予昧所守从欲不知防淹淹百病侵坐使须发苍一身自弗理欲恃药石良苟居庙堂上曷致斯民康
别成都诸友
窃禄居成都妨贤心独耻徵书天上来诏许归帝里仓皇不俟驾惕惕戒行李虽无怀土情宁不念知巳雄藩衆朋旧一一皆佳士出饯锦江湄芳情蔼如醴话言始云洽吾事适有指方舟解维去咫尺川原异云山杳茫茫契阔慨今始相期岂无言令德在惇美
送郑叔贞从驾巡边三首
时雨沐芳甸林木荐南薰贤王肃命驾广道先清尘奔走给衆役呵护劳百神山川本自嘉徼塞须远巡前驱尽褒鄂旁侍皆白申岂惟耀威武亦欲昭至仁驰驱匪云邈属车无停轮遥遥盼红云拟候广汉滨
鸾舆属巡幸奔走纷俊乂川光照征袍隰云拥飞骑郑子山泽癯远自东海至许令沐清光执笔同近侍原野民物饶夷貊风俗异游豫昭王度纪述擅才气寸善且不遗至德在详记洗耳锦江滨好音为频寄
子长好远游为文时出奇子美遍涉历穷达皆寓诗斯文千载事藉此清淑资羡子有深缘遭遇天人知薰陶饫令德游览逢盛时坐使补衮手抽出独茧丝蹇予类斥鷃卑卑守茅茨安得凌风翼与之相追随
初度
时序倏云迈隙驹快先驰四十在眼前回首百事非学术无寸进宦业亦何卑齿牙半衰豁种发或染丝长恐成濩落老大无补裨朝夕惕以厉尚恨驽且疲晨兴对东旻再拜双泪滋誓言毋愧怍树德以为期
简实即中法师
步屧西郭门炎埃集絺服夜投古招提共假禅房宿上人海上来清姿揭梧竹玄通道眼明悟彻机锋速内典既已充外学亦何足宗门二三老延颈深期属交谊薄烟云赠言蔼珠玉一见双眼青相知恨不夙问德识渊源论文究衷曲灯花吐清辉庭草荐新馥未结三生缘澹然念超俗
【阙题】
【以下原阙】
<集部,别集类,明洪武至崇祯,继志斋集,卷二>
<集部,别集类,明洪武至崇祯,继志斋集,卷二>
难常嘉会良足记
简郑叔贞
前年抵西川今年发东越万里岂不遥崎岖劳跋涉关河足游览襟怀益轩豁雄文竟何如我目日以刮当宁久虚怀求贤若饥渴蜀道谅已谙重来马蹄滑壮游当及时无为待华发拟踏浣溪云共看岷峨月
嘉猷以诗言志故亦本予志以答之
忆昔盍簪日念子思有为投笔长叹息慨然赋新诗鸿鹄千里志浩浩不可羇况当盛明世翺翔政其时自慙鹪鹩质栖栖恋茅茨岂不欲高迈明命那忍违锦江春色暮和风入罗衣援瑟皷复作尚叹知音稀
送正学方先生
交久情自笃道同谊弥深岂曰足可取偶契贤哲心樗朴产深谷莫为斤斧寻误蒙匠石睨价比南州金钧天絶遗响竽籁竞哇淫孰识爨下质乃是稀世音物理固则然天命良足谌握手岐路侧慨然发长唫
和邹公瑾留别二首
新阳被芳甸轻暑却余寒时序有代谢形役何足叹纵浪比云萍总囿大化间苟能笃情好意气增巍山忆在渝水侧握手成交欢乍离忽复合嗜好同醎酸几回凭尺素写此铁石肝千里固匪遥心在会岂难
有美蓬莱侣玉质何温其琼琚以为佩云霞以为衣翩然驾白鹤怅望将焉之岷山奇复高渝水清且漪相望不咫尺何由共襟期佳音比金玉遗我可解颐
舟次瞿塘
江空风力遒秋气日已肃扁舟事东迈夜泊瞿塘宿先师太史公文章灿珠玉孤忠日月明素行金石笃共谈遭逢盛讵云基谤讟岂特黔戎行终成沅湘逐孤坟寓江滨培然欺竖牧宿草被荒阡寒烟迷拱木絮酒不忍奠拈辞讵堪读矫首睇太苍何以尽衷曲吾皇天地仁德泽沛膏沐朽骨倘蒙恩当期不远复
入峡
世传三峡险吾身适屡往荡舟趋洄流惊涛漾轻桨漓峯开复合青天细如掌浪急先期程谷空荅渔响囘顾上濑人吾行若平壤日夕下夷陵祝酒相忻赏
送鼎上人还乡
青原有名缁戒行极严具一苇航大江飘飘随所寓十月天雨霜木落林姿露翩然逸兴发长歌赋归去杖锡轻波涛袈裟入烟雾月照只树西相思渺何处
题终养堂
散步出平陆乌鸟啼北林矫首睇寥廓白云飞远岑感物易伤怀惕惕孝子心严亲不待养岁月何駸駸幸有堂上母亦已桑榆侵奉觞介眉夀春酒随候斟亦有忘忧草树之高堂隂谓山固非高谓海亦何深但愿遂终养仰止损与参
题去思亭卷
民情本无事帖然静於水顺性以道之自能臻至理纵观古循吏视民如赤子旣去人见思芳名蔼青史籍籍金郡侯存心多岂弟持节镇全闽剖符当帝里旣敷延夀化且洽信臣治仁政方下孚宿瘼已如洗胡为北堂萱夜逐秋霜萎蓼莪遽兴哀归心疾於矢攀辕竟何为卧辙谅难止载歌甘棠诗庶以着侯美
寄宗思睿朱子建
虚名被洪恩一官授国博才华非所任廪秩殊不薄抱经适玄妙志道忘澹泊朝对锺阜云夜听石城柝怀人千里外惸然叹离索岂无停云诗欲写情思恶英英默斋翁闳论抗寥廓矫矫丹溪英雄文擅述作参商忽三载高谊谅如昨何时华川湄从容手重握
寄昂伏庵禅师
弱龄厌喧嚣雅志尚玄默胡为中年来奔走倦形役一自服官箴出入不遑息鸡鸣走风雨旅食困朝夕山中有高人端居缚禅寂冥观万物表幽情寓泉石道机既云熟真源谅应涤不为尘鞅覊但恐坐诗癖话别华川湄寒暑忽屡易观想三生缘宁念红尘客
送睢州陈知州之任
岁晏霜雪零扬帆入烟雾赤手绾铜章远向睢州去赫赫张许忠耿耿晏刘誉人远迹可寻莫叹来何暮
东郭草堂为姑苏王仲远赋
草堂三两间去郭十里余门栽陶令柳架插邺侯书渔樵足生计琹樽供晚娱未知杜陵宅风致更何如
稽古斋为晏彦文助教赋
麟原有幽斋萧然仅环堵畴其托真栖於焉号稽古鸿荒世已远羲轩邈难覩至治论唐虞斯道集邹鲁人文既已开脉脉埀微绪不有博洽功精妙何能举若人元献裔家学绍伊祖搜罗极玄赜注述昭天序韦编穷岁月青灯坐风雨但知卷中趣宁辞我心苦尚友惟圣贤骋怀隘寰宇坐此固非癖灵台澹容与
寄叔盛叔雍叔叙诸侄
余宗本名门历年逾五百家世笃忠贞奕叶传清白大父常山公举代称儒宗厥生子三人衍庆流无穷伯也实乃祖季也为叔父出处虽不齐辛勤植门户仲即我严君力学贯天人斯文绍前哲盛名天下闻余生蹇且劣髫年失怙恃蓼莪重兴哀风木感劬瘁间关四十载无术周其身黾勉缉先业缕发悬千钧朅来被虚名万里宦川蜀一官未云满又窃太学禄太学贤俊关衿佩何珊珊李桓既杂遝陈杜相後先自从尘师席强顔僚寀後但恐贤路妨虀盐甘所受敝裘雪霜里孤灯风雨中芳顔日凋谢老丑形青铜故山渺东淛无由赋归去骨肉不在眼梦寐常相晤昨朝乡人来语我消息真喜汝兄及弟幸与诗书亲富贵果何物有隆还有替譬若风中花时去即憔悴惟有积善者不啻日晷长虽然猝难见後嗣绵绵昌我愿汝等贤背恶力趍善立德须象先行道毋惮远桥门适公退掩关缀新诗话言固覼缕庶写长相思
寄幻泊上人
束发弄文翰鞠明仍究曛汨此尘俗嚣至道殊未闻凡缘如蝟毛扰扰集幻身畴能超物表悠然乐清真夜对灵谷月晓踏长干云所思在咫尺可望不可亲孤怀日已委一见自足陈终当重相过共说无生因
简无为张真人
昔在旃蒙岁曾作清都游寻幽探秘窟采真访仙俦徜徉南华馆宿留耆山陬话语幸相洽契谊殊已投既下陈公榻又买浔阳舟别来忽三载萍迹等浮沤圣皇启文运万国朝冕旒双鳬忽来集劒影辉斗牛握手乌衣巷骋目白鹭洲重逢动深慨情意何绸缪
题墨竹
娟娟盈尺素谁写凌云姿长梢拂霄汉羣凤来参差坡仙久已往湖州不复追高公有清致醉墨何淋漓
送匡廷宪佥事之任闽中
灵雨下神皋春意溢皇都有客独持斧出莅闽粤区绣衣炫晴旭骢马驰远途行矣勿迟留疲癃望来苏
陪衍圣公宴集用郑助教韵
名教心夙歆束髪知所宗鑚瞻慨才劣出处忻时雍载惟素王道万古天日崇欲语谅难名荡荡宇宙充睠兹神明胄执德全天衷由来服庭训髣髴良且恭桥门多士集华宴一笑同倡赓托神契酬酢熙春融愿言极兹乐嘉会难屡逢
送磐石张先生还蜀
身居学省中心驰千万里存养岂无方所念在知已忆与子托交情亲若兄弟一旦成睽违此怀何日已浮云起半山隂停凤台趾於我岂无关见之良足喜山川极悠邈日月迅流晷努力赴修程去住各有指目送隔崇墉揽涕不能止人生大化内离合固难拟云萍会有期皓首以为俟
送司业张先生代祀宣圣
圣皇嗣丕祚举礼秩无文幽明既肸蠁大小齐骏奔况兹曲阜宅巍巍阙里尊神灵俨斯萃於焉致明禋肃将岂无人顾属耆德臣精诚冀有托达此皇意惇轺车戒远道宴饯及良辰云山渺东鲁归途春正殷
和高学士贺庆成诗二十韵
凤历启文运天心眷皇明圣人嗣宸极君子扬王庭深仁被八埏至德浃羣生民情尽敷洽穹厚埀休徵稽文举殷礼遍秩及百灵胞翟且顒若小大怀至诚瑟彼瓒实鬯苾矣黍在盛缀兆万舞举抑按箫韶鸣蒙鸿感肸蠁葳蕤绚光晶灌注既下格焄蒿随上升维时夜初午斗柄中天横令仪雝且肃睿情悦以宁孰谓神道远孚假如应声云軿倏囘驭銮舆亦旋旌骏奔百辟走庆成列千卿祥烟拥仙仗天香霭余馨侃侃玉堂仙当代称才能显相秉明德有事斯为荣倡酬纪盛典撝抑如不胜芜词谩貂续愿言祝皇龄
竹窻小隐为羽士孔德容赋
嘉种分淇澳灵根毓清都子孙既繁衍枝叶何纷敷羽人抱高志淡泊宗玄虚开窻翠霭入展席晴云舒昼闲寂无事宝篆销金炉手持长生诀心味灵筌书清风满广座明月来凤雏何时解覊鞅一造云巢居
春晖堂为吴兴魏弁作
勾芒一司令旭日明初阳冲融着大凷昭苏被羣芳仰惟亭毒意化育固其常洪纎囿机巧厥德何洋洋东吴有孝子慈亲夀且康白发被两髩报荅慙无方喜惧激衷怀春晖署高堂持此寸草心偃仰存羮墙
柏台余思为陆广平御史作
柏台有君子衷怀孰能知朝伸澄清志夕起追慕思所思何以见感此柏上乌乌雏未能飞乌母每哺之一朝雏远举返哺答母慈人生亦奚为成此长别离严亲掩重泉欲见杳无期尚幸有阿祖远在天一涯得禄弗得养痛此乌不如闻之重予感泫然双泪埀作诗写子悲於焉寄吾私
重庆堂为廖以成作
西川廖氏子乐育居成均口言重庆事积善由其门阿翁已见曾其子亦抱孙一堂萃四老油然乐天伦白发照先後斑衣舞逡巡譬彼凌云木厥盛由本根又若大江水其流自渊源廖氏集繁祉积累既有因作诗纪斯美庶劝薄俗敦
继志斋集卷二

[book_title]卷三
钦定四库全书
继志斋集卷三　　　　　明　王　绅　撰五言古体诗
送王元采大尹之汉阳
【阙】
<集部,别集类,明洪武至崇祯,继志斋集,卷三>
皇崇孝理立爱方自躬闻之重埀悯伸恩全至公精诚帝心格孝悌神明通作诗纪其实庶以昭无穷
和韦苏州韵送潘德囦
客行有程期持觞不复待引领望天台解维发淮海杳杳云树苍悠悠岁时改愿子勿迟留高堂华髪在
送刘虞归省
扁舟乘天风冉冉冲烟雾朝坐龙江发夕向牛渚去壮游属明时故人渺何处高堂鹤髪新迟子慰衰暮
送王仲修
念子远行迈匆匆不复住短桨荡风涛孤帆眇烟树行色波上鸥归思风中絮矫首感深恩成都在何处
会友轩为朱显忠千户作
投戈幸无事盛时多宴闲轩居谢尘俗下榻延儒冠日夕衆宾集剪烛春夜阑知已摠云萍同臭纷芝兰人生贵有适油油足清欢但得簪常盍肯使樽中乾仓庚鸣牖外白鸥泛波间支颐玩羣动相期盟岁寒
送吕贵行还会稽
平生栖遯志逍遥聊自足胡为中年来驰驱遍原陆王事亦靡盬青春去不复衰病忽已侵诣阙陈衷曲有诏许归休翩然返初服三迳迹未荒一身计堪卜田园成日涉桑麻长新緑蔼蔼远尘纷忻忻遇童仆春雨膏石田秋风被茅屋林塘足佳趣何须羡盘谷
赠紫阳周羽士
我家在金华居近赤松侧赤松有山人云是蓬壶客服食惟紫霞叱咤起白石至今千载下在在存遗迹春暮桃源深天空海云碧几欲叩其门奈此尘凡隔飘颻紫阳生灵台湛虚寂弹指惊鬼神妙用麾霹雳沧洲与赤城乘鸾恣游适真侣会因逢烦君致吾臆
兹蒙圣恩追録先德当赠诰涣颁之日适余生初度之辰悲喜交中辄形咏叹是用録呈同志共作荣观
弱龄志家学黾勉事讨论显扬恨无术恻恻长抱辛今岁倏四十劬劳在兹辰宠光适下贲沛及没与存易名锡美諡赠诰颁紫宸片言重山岳卓彼云汉文悲喜集中怀庆慰来上宾匪徒事夸耀大节从此伸鞠躬谢苍旻何以酬明恩君亲两毋忘不负六尺身
书林万卷楼为张旻作
结绳治已远人文日渐开素王重埀教六籍森昭回後来厄嬴运一旦成劫灰百家乘时起衆说相喧豗汗青不足纪浩浩山岳堆纷焉眩人目长短谁能裁张生绍家学结屋崇川隈牙籖列万卷大贝骈琼瑰唐虞世斯在周孔道尽该繙阅得妙理培养成令材石渠终寂寞邺侯安在哉兹楼幸无恙拟作书林魁
题李氏归盘谷卷
清江李氏子遐栖蹈高躅萧散类辋川幽深若盘谷荣华絶外慕渔樵聊自足终此继家声其乐矢弗告
杏林生意为王克让作
南州春候早阳和被羣植灼彼林中杏芳妍贲嘉色灿烂晓霞舒可与桃源敌王生抱奇才存心树隂德疲癃藉旋斡回生讵千亿种此詶深恩岁久日复益神功驯猛兽雅趣慕仙客持是济利心何时出毉国
送张磐石尹通海十二解
昔在涒滩岁应聘入西蜀六年坐臯比取友日滋足【一解】云萍固无限胶漆终难寻高山流水操荦荦稀知音【二解】临邛有佳士皓首富经史一见双眼青忘年等兄弟【三解】论心濯锦江握手浣花溪诗篇与酒斚过从不计时【四解】虚名忽上达辟书自天至遥遥惜别情洒洒伤离泪【五解】朅来蒙国恩备员居成均强顔缙绅後鞠明仍究曛【六解】子时揽时事抱策献阊阖廷议方见从谓可即施设【七解】朝家重民寄守令须老成滇南固云远郎官职匪轻【八解】浩歌金陵市慷慨成激烈念旧讵能忘把袂不忍别【九解】停云覆锺阜商飊鸣凤台居人感羣物壮士有远怀【十解】要荒囿幅员羌僰同赤子恩信随所施抚摩先恺悌【十一解】移栽巴东柏旋植河阳花往轨幸可踵秦越方一家【十二解】
处静轩为饶季明赋
太虚屏蒙翳森然罗万象澄渊能监物妍媸如在掌倏焉遘风云对面成惝恍灵台本熙熙微妙复虚敞明与日月同量比天地广情欲或来牵居然蔽尘网伊人事清修飘飘脱覊鞅恬淡百虑消端居志潇爽每怜牛山木戕伐无时长力探作圣功处静以自养怀哉太极翁千载絶遗响兹轩着嘉名劳我重嗟赏
一乐堂为徐奇上舍赋
世间有一乐富贵非所论纷华及盛丽宁复过大伦椿萱秀迟暮棠棣明阳春熙台净无滓盎然和气臻此事衆所慕欲求渺无因美哉徐氏子独尔锺其门鹤髪被台背高堂具二亲丹桂聨清芳籍籍难弟昆春酒介眉夀埙篪奏南薰怡然大块中煦煦全天真
送方玄璞还天台
商飈动秦淮木落天雨霜相见即相别归兴何仓皇谓言有慈母星星在高堂定省久已旷手把连环将晨兴戒行李趣上江上航片帆入烟雾指日过钱塘天子急求贤梦寐思才良宸衷期上格赉弼自彼苍旁求藉形像精艺终难藏行当应丹诏载笔趋明光
寄养拙
皇风布清穆四海臻泰和故家有乔木生意锺近柯朝擢艺苑秀暮涉文渊波六籍既淹贯百氏仍爬罗涵蓄渺无涯蜚声应鸣珂超然谢荣名端居阅羲娥处静恒自足乐道匪有他由来重交谊许我常相过明月照长干怀人发浩歌几回清夜阑梦绕秦淮河
送万载主簿舒怀庆
严冬十一月木落天雨霜有客捧除书远道之宜阳青年富文学鼓箧居上庠蜚声迈羣英荦荦锥处囊一官职勾稽枳棘栖凤凰行远必自迩出奇无循常古来贤达士耿耿勲名芳上致君主圣下使斯民康朂哉崇令德冀尔光吾乡
十一月二十夜梦子严外兄【己卯岁】
自惭孤陋资落落素少偶缅怀骨肉亲惟此知心友髫童藉师资相期同白首论情漆在胶谈道杵投臼死生成契阔意气竟谁负今夕复何夕重把平生手悲喜形笑谈涕泗被唇口始欣情思真稍悟永诀久蕉鹿既莫凭壑舟去难守招?覔巫阳孤月在锺阜
送袁景先归老还乡
十载服官箴萍踪等浮云勲名虽未就岁月不待人敭历遍繁冗白髪生苦辛上疏乞骸骨诏许归故园鹏程邈难到鸥盟良可驯归欤寻旧隐超然离尘纷龙江岁华晏驿道梅花新湖山旧风月迟子来相亲
谒卞将军墓
忠孝实大节一门全者稀桓桓卞将军父子兼有之伊昔晋祚衰狂猘纵横驰秉国既非人清谈了无施台城一失守生民坠涂泥九庙震戎马坐覩纲常夷将军旧忠勇悉力举义旗挥戈指逆贼捐躯竟难支彼惟眕与盱赴难甘於饴亲既为国死誓以身相随哀哉贤父子至行全民彞迩来千余年荒坟屹累累我行访遗事徘徊冶亭西英风撼宰木烈节昭穹碑九原不可作再拜双泪滋世事几更代令名日月埀因之感予怀吾将以为师
题白莲花图
澄澄碧波中皎皎白玉蕊贞姿妬寒梅莹洁絶纎滓怀哉太极翁爱之比君子披图起遐思吾将蹈真轨
咏逸民六首
唐虞世已远邈焉逮衰殷戡黎启周业大统集厥勲壶浆来士女四海望陶甄如何首阳下独有穷饿民采采山中薇大义将焉陈颓波不可挽卓行谁与伦隘虽圣不由求仁斯得仁
西郊获奇兽鲁史终笔削列国事纷争士习纵横学卓彼鲁仲连冲怀隘寥廓缓颊秦师退立谈聊城抜奇功不日收世议酬高爵孰知斯人志飘飘在丘壑翺翔东海上遗踪散冥漠千载仰高风於焉可敦薄
嬴政逞凶毒?丧纲与常志士共扼腕疾走奔四方赫赫隆凖公基汉由三章奈何好慢士溺冠裂其裳商山四老翁发皓双眉厖非因国本重安能趋帝傍奇哉子房策既以用其良一言回主意期期媿周昌
圣门三千徒一一皆佳士时君问其贤独属屡空子仰鑚及瞻忽駸駸殊未止惜哉天丧予一恸回也死游目秦汉间举世难与比孰知千载下乃有牛医嗣汪汪千顷陂渺漫无涯涘不见鄙吝生德馨照青史
世人胶外纷得失互相战富贵衆所欲孰肯居贫贱龎公沮溺徒卓卓有高见深畊隐鹿门素无功名愿安危本殊途妻子匪不恋刺史弗深知致词徒缱绻
高人有远情尘俗莫能累形迹苟相忘飘飘自遗世吁嗟晋室衰士习薄名义渊明千载贤独尔抱深喟仰观世运移俯叹川流逝怡顔藉庭柯折腰愧时吏茫茫大化中此身本如寄持此何所之酒中有深味
送童景庸还天台
鸑鷟出丹穴瑶璵产崑仑古来才俊士多毓贤者门侯城方夫子学贯天与人立言翼往圣行道辅明君遂令天下士延颈望陶甄美人秉高志质性温且淳蚤立程门雪摛辞蔼春云籍湜踵昌黎董薛绍河汾愿言勇努力期尔继斯文
长洲陆节妇诗
修短归大化孰能究斯理嗟哉我良人盛年委流水镜缺无复完璧玼终致毁既乖偕老愿讵忍不即死素帷暗空闺青灯照孤寐欲鞠膝下儿免作若敖鬼儿身幸已成叨恩宰百里谅彼九京人瞑目黄泉里共姜秉高节柏舟以自矢陆母何独贤千载蹈贞轨
题朱仲志师古堂
冥趋每多踬妄作讥无徵君子戒自用墙面何由行典谟埀圣训坟史昭日星閲之理未至自足咨老成朱侯金华英致身当盛明剖竹分郡符循政闻大廷夏侯善决疑为士须明经延夀尚德化礼义为干桢师古信有德汗简流芳声朂哉蹈贞轨以作吾邦荣
题曾才鲁紫泉亭
郁林奠南服发祥由地灵明时不爱宝寒泉着休徵沸迸岩窦萦回出林垧色比马肝莹光彻壶冰清邦人聚观者奔走填周行孰知兆此秀乃属芹宫英折桂入天府宾兴造王庭得官虽未显教铎春风鸣瓯闽道匪遥企望难为情至今饯别处犹以兹泉名
送康知县之任安岳
丈夫抱才艺譬若囊中锥不遇盘与错利器将焉施康侯青云彦?历非一时朅来绾铜章出宰潼水湄陇云接栈道暑雨骅骝嘶皇情重民瘼去去行勿迟
题芮知府敬亭山房
峩峩敬亭山山色含苍翠两水夹寒麓双桥倚空际若人结幽居挹此清淑气开轩纳浮爽游目豁氛翳坐使灵台明涵养成利器两剖名郡符屡受民社寄每念居处崇深念生民瘁国尔竟忘家故庐何由至石田长莓苔茅屋搴萝薜山灵问归期白首功名遂
史馆和侍讲方先生韵二首
丹华散虚彩万里流光清夜陪玉堂仙高论蔼余情维时当首夏神皋寒暑平着述岂其事缵缵蛙蚓鸣知心谅独难不忝斯为荣终期继先业即缀末简名
【阙】
<集部,别集类,明洪武至崇祯,继志斋集,卷三>
<集部,别集类,明洪武至崇祯,继志斋集,卷三>
资训堂
卜筑松门里地僻尘迹疎清溪走墟落列岫当庭除随时事畊稼亦复寻樵渔此身既足资遗後将焉如宗祖有明训圣哲埀典谟一饭三顾諟惕惕当自虞居富戒不仁力学期去愚凛哉名堂义珍重为尔书
送罗以道御史归省
商飈动西墅落叶辞庭柯时序易迁转仰视鸿鴈过柏台有名士感慨良已多一从服官箴日月如飞梭子职既久旷亲髩谅已皤恩荣赐归省秦淮发轻舸骢马耀秋日绣衣明素波男儿能似此亲乐当如何
送陈检讨子鲁归省
风生牛渚秋雨霁龙江晓白浪送归舟青山阅飞鸟夫君清时彦意气何矫矫旅食金陵春久视玉堂草顾问每生辉论思足行道念彼慈闱亲容髪日衰老陈辞谒圣明予告感玄造违离未必愁会晤岂为好推恩及存亡真足慰怀抱
题画
嘅我行四方汗漫岁月深家山远在望无由一登临去时门前松偃蹇不及寻归计眇未卜此松已成林草堂俯幽谷柴门掩遥岑何时解簪组永遂夙昔心
题黄侍中翠微书舍十解
环池皆名山山深积苍翠长夏晴雪飞无云亦隂翳【一解】清秀日凝结锺作人中英筑庐兹山下藏修敛辉声【二解】韦编富五车牙籖盈万轴岚光入绮疏芸香绕林麓【三解】屋头有流水时作幽琴鸣掩卷欲细听风移过前楹【四解】独有对面峰千岁色不改举头每见之心期良有在【五解】端坐肆繙阅静心玩古今遥遥莘野志沉沉梁甫吟【六解】时来不可止囊锥頴终脱决策当大廷魁名独先夺【七解】词垣暨南宫终岁知几迁致君尧舜上步武夔龙间【八解】遂令四海人延颈望陶冶愿比触石云崇朝雨天下【九解】时序迅若箭勲业宜早修功成身退日归伴赤松游【十解】
送朱思平侍书归省
风号江浦冬雁落秦淮晓有客将远归秣马涉长道峩峩天台山遥接蓬瀛岛赤霞覆其巅祥光耀穹昊伊人禀灵秀毓质锺神造一举擢巍科筮仕及年少待诏金马门侍书丹凤沼三年瞬息过瞻云介怀抱陈情达九重归兴入毫杪霜枫缬晴绮寒梅散冰缟交辉绚锦袍喜映慈容好
送陆伯瞻主事使朝鲜
皇明受天命海静波不惊一统大无外万国皆来庭圣人坐法宫端拱思穆清朝鲜古名国畏天慕仪刑仁贤遗德化礼义为干桢至今数千载文献犹足徵陆君汉臣裔儒林蚤蜚英星轺奉丹诏使节下青冥殊方固云远王事式有程朔风袭重裘祖道列都城橐金岂足羡专对夙所能相期圣化宣庶以承家声
题薛孟式沧湾渔舍
荣名非夙愿幽贞素所服冲怀絶外纷结庐沧江曲凉薰生密?时雨涨新渌水煖鳜鱼肥生涯一竿竹得鱼不思鬻瓮头酒初熟击鲜旋篘醇雅趣聊自足人生贵有适无为浪奔逐咄此终吾身悠然矢弗告
五言律诗
和滕至刚韵兼简顶玄极长老二首
落落星悬晓依依柏傲林文章千古事湖海十年心一别巴川远重逢岁月深旧交谁在眼惟子最知音丛林清誉重湖海惯遨游翠竹存吾道黄花映毳裘谈玄风穴辈达理大颠流欲効留衣别容予入社不
南中道中口号
自入南中境愁容益以侵有怀常作梦无物不伤心月落关河远春来雨露深灵丘何处是遥望泪沾襟
早行
孤馆惊残漏登途竟若迷山形存隐约地势失高低薄曙欺残月哀猿和早鸡忽闻飞瀑响已过石桥西
滴泪坡
危崖通絶磴枯木挂长萝怀古夜郎道劳神滴泪坡隂晴咫尺异冰雪涧沟多岁暮仍行役私情可奈何
送戚行人
万里簪缨客三吴阀阅家少年登月窟今日泛星槎使节翩翩影江梅处处花壮游当盛世谈笑赋皇华
和林嘉猷韵
自作西川客何曾浪出游幸承恩命及不计路程修鹤唳山村晓林空木叶秋眉山文焰在??倚云浮
敬和赐何通判韵
佐政当繁剧怀才际圣明赐诗云翰重前席宠光生已励鵾鹏志还闻冰蘖声弦歌文化日好继昔名卿
夏夜和郑叔贞韵
虚堂无溽暑清气入怀中故友三年别良宵一笑同薰风来广席明月上遥峰倾倒论心臆何须过鸿都昌丞洪宗杰秩满邑民诣阙愿留因陞县令
忆过都昌道民风厚且淳苏山明浦漵彭蠡枕城闉父老争留覇朝廷许借恂二松哦且遍满县李桃春
送徐庭舒省亲
太学游歌久慈亲雪满头寸心常爱日千里趣归舟把酒乌衣巷瞻云白鹭洲上堂称夀毕还斾莫淹留
送王修蓬莱县丞
圣朝崇政教学省足英才东鲁推多士南山咏有台买舟行济渎指日到蓬莱佐政有余暇新诗取次裁
送晏助教改判徐州
王门曳裾久学省足优游声名重拱璧去就轻浮沤论事竭丹悃着书成白头移官得半刺道行复何求
赠祝少卿
仗策辕门日才猷着契丹是非天意在得失我心安宠极承新命时来复旧官伫看龙种盛色别似云攅
送襄阳僧纲
樷林驰誉久未许即幽栖禅学虽心解僧纲要力提承恩魏阙北归路鹿门西去去襄阳道云山望欲迷
送叶履道佥宪广西
秉笔寓銮坡相看髩已皤神功劳纪述臬府听挥呵百粤山川远三台雨露多绣衣行部日桂岭正嵯峨
七言古诗
送王仲修还乡
去年同发双溪头山川万里属壮游鄱阳荡漾一叶舟巫峡潋灔风涛秋艰险备尝如浮沤赖子慰藉百不忧朝连衽席夕共裯相看平步登瀛洲锦城自昔称名州岷峨万叠琼瑶浮草堂遗迹倚江流森森閟宫祠武侯居人十万烟火稠习俗多与东州侔徘徊不觉岁已周人事稍洽情义投异乡逢人可解愁况此情意相绸缪胡为告别情悠悠飘然欲便归故丘高堂有亲七十优倚门鹤发风飕飕两年不知甘旨羞子职一旷终身尤余亦有家青岩陬石田茅屋柴门幽自从来作功名谋几回欲往嗟无由今朝见子理归艀心旌荡荡风中帱执手河梁泪未收愿言速来为我俦愿言速来为我俦
题南山读书处卷
帻峯之山高插天扶舆磅礴溟海堧锺灵擅秀青卓玉上拄日月褰云烟若人结庐在山麓炯炯虚明夜生屋生来不喜弄绮纨架插邺侯书万轴青灯夜雨声伊吾鸡窻晓雪清光敷神交太古隘流俗尚友顔孟游唐虞美人自昔多意气折得蟾宫一枝桂共夸平步上皇州回首故山渺何处渺何处在天台天台之境如蓬莱三年驰驱走南北吁嗟旧隐生苍苔
题苏武牧羝图
【阙】
继志斋集卷三
<集部,别集类,明洪武至崇祯,继志斋集>

[book_title]卷四
钦定四库全书
继志斋集卷四　　　　　明　王　绅　撰七言律诗
调弦江上夜坐
冠盖相从觐九天扁舟孤下泊调弦月华散水金熔冶雾气横江练鎻川东望金华家咫尺西瞻锦里路三千此时无限相思意坐对江枫夜不眠
题延翠斋【陈畊乐上清道士】
十里烟萝翠作堆道人家在石岩隈门涵碧落轩窻净席拥青冥图画开山雨欲来松竹润岭云初去鹤猿猜谁能分我数椽地一洗襟怀亦快哉
游善法堂
我爱城南隐者家一泓流水碧桃花屋头岩溜飞寒瀑门外晴岚接晚霞地僻四时无过客山暄二月摘新茶嗟予扰扰劳行役直欲相从度岁华
赠进大道上人云南
三年犇走厌红尘偏爱山中道趣真月转祗园天不夜花生净域地常春讲经有理怀支遁问难无穷忝许询情事未伸天罔极几思结杜扣良因
奉教和资中八景
重龙晴岚
雨余山水放清辉惊见轻岚上翠微薄影渐因红日淡余氛犹逐白云迟如绡漠漠笼僧寺似雨霏霏护石池底事往来岩壑上欲随祥霭出明时
醮坛云梯
仙家咫尺隔尘凡寂寞当年古石坛苍藓重封层磴足白云深鎻石梯端眼前日月弹丸急脚底烟霞图画闲欲访安期问真诀置身此地杳冥间
官渡春波
忆惜当年此问津渡头青草满堤生行人日暮呼舟急稍子心谙蹴浪轻白石清泉明素志沧浪緑水濯尘缨因兹郤动西陵兴几度思乡梦不成
珠江夜月
华月初生古渡头氷轮出水未曾收行看尚觉光微动伫见方知影不流万顷碧波明午夜一泓清水占先秋当时谁有坡仙趣酾酒临江重倡酬
盘峯暮雨
薄暮苍芒雨满空开帘已失眼前峰归鸦翅重飞还止别墅云迷淡又浓牧子荷蓑愁日暝羣蛮含帽不头童荒村灯火沈沈静只听招提递远钟
渔汀晚照
欵乃歌声酒力微芦花汀上见斜晖囘光布彩随流水返照依霞散古矶隐约渔灯犹未起苍茫钓艇已先归何当来作烟波侣共和渔汀晚照诗
灵岩泉韵
灵岩耸拔接孤岑中有幽泉冽且深崖嘑远来称石髓【阙】
<集部,别集类,明洪武至崇祯,继志斋集,卷四>
春满川巴日正长龙桥丽色蔼苍茫江花拥雪舒晴白堤柳拖金袅嫩黄渔浦水生横舴艋沙洲日暖睡鸳鸯浩歌一曲无人和物候惊心谩慨慷
鴈塔秋声
崚嶒鴈塔倚苍空犹自支撑瓦砾丛前代人名摩灭尽清秋天籁杳冥中芳声寂寂消秋雨余韵沈沈托候虫尚想慈恩旧游处少陵遗兴蔼无穷
曲水流觞
轻寒轻暖日舒迟胜赏随心是处宜涧水引来应自曲羽觞流至不容辞山隂遗迹羲之往沂上风流点也知不是君王文治洽谁将往事乐明时
铁峯耸翠
安岳名山号铁峯层峦叠嶂耸重重雨过翠色排螺钿雪後清姿见柏松奇秀堪为佳阜俪孤高独让岱山宗何时能着谢公屐来与山灵一笑逢
简袁公弼
休政归来席未温关中父老总能论监湖一曲终须赐陶迳孤松喜尚存夜雨简编穷岁月春风兰蕙长儿孙闭庐僵卧家声远坐对岷峨雪满门
丁丑除夜梦母舅养素先生
岁华惨淡月朦胧梦入家中千万重一世死生劳想像五更长短见形容壑舟不系应长往蕉鹿无凭莫再逢囘首渭阳何处是城头寒鼓起?冬
挽安老先生二首
儒林祭酒鲁灵光白首专门杜滥觞千古文章悬皎日一生德业简贤王玉楼作记神先往丹旐书名夜正长喜有及门诸弟子肯令端木独居塲
又
晨星落落老儒宗佐政亲藩道益崇车马列陈稽古力君臣遭遇赞襄功讣闻当宁兴长悼魄入佳城保令终莫叹首邱归未得二苏遗塜汝城东
喜赦诗为宪台诸公赋
丹凤衔书下紫宸覃恩深喜及无垠肖翘共覩乾坤大枯朽齐沾雨露均文景规模真足继成康德业已堪论乌台诸相心如水日对岷峨道气新
和吴原颐喜雪韵
天皇昨夜驾云车上苑璚林总散花石兽荒凉俄拥肿茅檐垂冻互聱牙欲寻东剡王公棹难覔西湖处士家赖有苏公作司业酒钱频与不须賖
和晏助教赐茵褥诗
文茵新赐制平寛坐比臯比輭更安自是皇家崇圣教故令洪泽及儒官阳囘孔席春先暖雪积程门书【缺】莫叹广文官独冷当思机杼女工难
送周大庆归省
三月金陵花欲燃胡为归兴忽翩翩年来鹤髪久违养春满云衢未着鞭雨过匡庐千嶂净风轻彭蠡片帆悬清秋桂子飘香日稳步蟾宫待子先
送王俊用监丞
东海名邦应上台纷纷人物总贤才范模自足仪多士姓字相传遍八垓日丽赤城斑袂舞云横苍岭锦衣囘儿童不识先生面争道朝中使客来
送刘宗上舍省亲
轻暖轻寒三月春莺啼花发总精神独怜太学青年客能念高堂白髪亲锺阜山前扬去斾严陵滩上识归津此行取道桐君里不老仙方问异人
送王佥事复任之成都
日近瑶天雪乍融御沟氷解水溶溶豸冠久着风霜肃乌府重承雨露浓舟上瞿塘看灔澦春生锦里种芙蓉蜀中童白谙名姓竹马相迎喜再逢
和无为张真人见寄韵
当年蹑屩上清中指点虚无问道宗几共五更听夜雨长怀一月坐春风身游璧水功名薄目断耆山誉望隆千里椷诗劳问讯词源决峡势何穷
学道多年觉有情几思发轫继周程一经蚤授惭韦相三策将陈愧董生暑雨论心龙虎地春风握手凤凰城何当解绶东归去再向玄都问旧盟
送陈信归省
三年游学寓金陵夜雨青灯万里情云起岷峨亲在望雪消巴蜀水初生鸟啼花落俱成恨水远山长莫计程乐育君恩深似海促装母待断机声
再和张真人见寄韵二首
坐看日月走壶中久识虚无是本宗瑶草香生璚署雨岩花影动石坛风衣冠奕世名何远印剑传家誉自隆长忆耆山旧游日仙岩高处兴无穷
世故悠悠不动情致身偶尔入云程谈玄每遇青牛客进谏徒怀白马生鸣佩趋朝锺阜月登台吊古石头城自知家学慙司马空负山中岁晏盟
题徐子明雅淡轩
萧然一室仅环堵柏子销时日过午古琴抚罢风满帘深杯邀得月当户往来问卜无白丁过从谈论皆鸿生俗态已忘世虑息雅淡中含太古情
题吴文质嵩阳云树
延平自昔佳山水闻说嵩阳景更奇溪树藏烟隂欲雨岭云出岫霁无时辋川寂寞今谁在盘谷幽深隐者宜一自承恩居帝里披图犹起考磐思
七言絶句
题墨竹
湘江春暮雨霏霏舟泊黄陵酒力微夜半开篷羣玉响天风吹下凤凰飞
送稌东归并示穆穰稔辈六首
象鼻原头万本松清隂周匝护新封也知世泽应锺此近岁多承雨露浓
青岩山下石溪头草屋柴门事事幽但奉欢娱养慈母荣名势利不须求
百亩山田绕敝庐近年丰歉竟何如诸郎若肯勤畊种甘旨时供定有余
夜读诗书朝出耕古人多此寄深情殷勤语汝诸兄弟好尽彛伦学董生
五年滇蜀倦奔驰两鬓萧萧齿亦稀宦业未成人渐老始知三十九年非
湖海淹留岁月深萧条苦乏满籝金传家幸有遗经在迟汝重来共寸隂
题墨竹
潇湘江上暮云迷落日无人翠羽低?棹黄陵庙前宿一篷春雨鹧鸪啼
题小画三首
青萝山下松涛室几度临风忆旧游今日画图看髣髴淡云疎木不胜秋
古树森沈俯碧湾江花拥雪正澷澷海门潮落舟归晚铁笛几声人倚阑
三月桃花浪蹴红系船晒网夕阳中卖鱼买得浔阳酒岩树生隂坐晚风
龚给事家索菊
长安门外禁垣西公馆幽深带小蹊满圃黄花谁占得清香曾许我分携
题野航徐氏双竹图
翛然谷口碧琅玕影落澄波夜正寒独倚野航人寂寂月华浮水度双鸾
送汉阳安知州之任
太平不钓渭溪璜白首之官上汉阳鹦鹉洲中旧风月从今收拾到黄堂
题思萱堂
手种萱花近北堂慈亲相对百忧忘年来太学游歌久一向春晖一断肠
题画梅
忆昔黄昏访老逋小舟乘月渡西湖暗香浮动人声寂皓鹤飞来只影孤
题墨竹三首
潇湘江上暮春时舟泊黄陵思欲迷夜半忽惊风雨作潇潇两岸鹧鸪啼
子猷宅畔寻常见蒋诩门前次第栽山馆日斜无俗客清隂忽过短墙来
嘅我居官岁月多每於紫陌听鸣珂天风忽起王猷宅彷佛朝囘阙下过
寄章同吉三絶句兼柬范叔彝
怀人万里思悠悠清梦寻常到益州昨夜冥鸿将信至开椷字字解予愁
五更踏月候朝钟退食词垣旭日红金匮玉函披閲遍从容无复旧时风
范郎辞翰尽堪夸五色卿云簉彩霞不寄冷官王仲子封题偏到绣衣家
题李白小像
一自骑鲸去不囘风流千古数雄才至今采石江头月犹共长庚烛九垓
寄叔雍舍侄三首
百亩良田不间畦息耕亭畔曲江湄五年不踏江头路明月清风午夜思
长忆青岩旧草堂手栽松竹翠成行诸儿未了公私事三迳年来想就荒
满城风雨五更寒灯火趍朝夜未阑年少曾夸华冕贵老来方觉布衣安
题夹梅竹
月白风清夜未央小窻人静漏偏长翩翩翠鸟来何处只影飞随白凤凰
题雪棹图
万顷顽云拨不开山河大地总皑皑怀人夜出山隂远兴尽何妨半路回
继志斋集卷四

[book_title]卷五
钦定四库全书
继志斋集卷五　　　　　明　王　绅　撰论
裴矩论
甚矣人心之不可以不正也以一已言之固吾身之本推而言之又国家天下之本也苟能守之以正则万善出焉用之以邪则衆恶锺焉尧舜桀纣顔曾盗跖同此心也同此理也而其所以不同者守之异而用之殊也是故君子守此心而循此理信乎若四时之有常也昭乎若日月之明也确乎若金石之坚也万锺於我何所加鼎鑕於我何所屈於是以之立身则饿於首阳山而不以为困天下之人非之而不以为非以之事君则剖心为奴而不以为恨佯狂吞炭而不以为辱又岂有随其所寓而施之者哉予怪裴矩当隋炀昏侈之君揣知其将有志於远略则撰西域图记逢其志而说其征高丽以致覆三十万之衆罢中国之民卒底於亡灭及仕唐见太宗志在容受直言欲杀一贪吏则能面争而以正规之时奚趋向之不同也夫何司马温公犹谓其佞於隋而忠於唐非其性之有变也君恶闻其过则忠化为佞君乐闻直言则佞化为忠若然则吾之所守者在乎君而不在乎我矣是所谓蹇谔之风惟可施於明盛之时而谄谀之计乃行於昏乱之国遂使圣者愈圣愚者愈愚又何用夫扶倾持危拾遗补阙之职哉予尝推矩之言其佞於隋者伪也其忠於唐者亦伪也彼时见太宗英明睿断非可以世故惑故假理义之说以中之亦犹向之逢炀帝也夫不可必遇者时也不可暂易者心之理也吾心既合於理时之遇与不遇又何恤哉今矩之心若下阪之丸遇?欹陂险之穴则随而陷之遇平易坦荡之道则归於正其所守者为何如哉故其幸遇太宗而得一陈其盛说设使之终无所遇而终事炀帝则亦终其身而为狗彘之行以并於虞世基宇文化及之列矣又安得太宗之美誉乎此予所以叹人心之不可以不正也或谓百里奚之用於秦豫让之死於智伯是亦遇欤曰不然彼顾其用与不用耳若矩者既已儋其爵而析其圭反进谄计以构其祸又可同日而语乎哉
盘庚迁都论
古之善治天下者必谨於常情之所忽略重於民情之所难违岂不以忽略而不加察祸患之所由起难违而固欲违之民情之所由怨者乎中天下而立制四海之民言出风从令行响应彼蠢蠢之氓微劣愚昧跧伏於草莽之下其心畏之若雷霆鬼神之不敢窥测尚敢扬眉出气以吐所怀哉此常情之所忽而易者贤哲之君则谨而重之欲使之也若承大祭见其颠连也若身受痌瘝开其丽而辅其生匡其心而翼其性此其德泽入人之深历数十世而不忘者也予读盘庚三篇而知其德之所以盛者商之都耿圮坏已甚盘庚闵齐民日入于垫溺故欲迁于殷夫以天子之尊制人短长之命其拯人於涂炭亦易易耳而大家巨族安土重迁反以浮言相扇彼盘庚者不以民不顺已命为怒唯恐我之不顺其情为忧丁宁告戒引咎自责不啻慈父之於爱子既敷陈其不迁之害能迁之利又且抑其非心导其善行用哀矜恻怛之意代捶楚斧钺之刑其後民非不迁也而迁於人情之所顺虽不能快惬一时心意其所以缵先业埀後绪者非此不足以中兴六百年之业也而世之论者固以先王动民而民不惧劳民而民不怨以病之呜呼不亦求备之甚者矣
汉文帝论
予观文帝恭俭仁慈可谓汉代之贤君矣然而独阙於明断何哉於绦侯周勃之事而深见焉夫勃鄙朴人也自高祖为沛令即以中涓起从观其披甲荷戈攻守战鬭积铢镂之功至封为列侯而食邑万户则其忠勤之志已见于高祖爱遇之诚与垂死之嘱矣夫何濒老而文帝以庸人之言遽疑其谋反至令下狱而侵辱於小吏苟非薄后之言几置於斧鑕所见何其浅哉予尝考其先攻城破敌拥【缺】　之势者固不可胜数当高祖之疾也命勃以相国代樊哙而定燕及事未竟而高祖崩则勃之欲反岂非其时乎高祖之崩也惠帝吕后继殁而诸吕乱勃以入据北军而攻诸吕天下之势皆归於勃则勃之欲反又岂非其时乎勃於是时既无谋反之意乃为汉代社稷臣易少主而立文帝则其忠勤之志义襮於是矣而文帝又何疑哉然文帝之立勃之恩为大以大恩之人而欲讯之以大罪仁德良亏焉虽然宗社之寄非轻而人心之微难托受天下之任固不得循一人之恩而妨大事理之常也所可恨者独阙於明断耳昔太甲不义伊尹放之後太甲悔过而不疑成王幼冲周公相之三叔流言而成王不惑後汉昭帝以少孤而继大位霍光为辅燕盖上官谮之而昭帝能为之辨是三君者皆以稚童未练世故者也特中心有明继断然而文帝既不能效三君之为又独不【缺】　妇人之志吾不知其果何见耶昔萧何樊哙建不拔之基业而高祖犹或系治於狱或欲即斩军中岂其习性而然欤贾谊所云流涕太息者当有为矣
汉元帝论
汉元帝时御史大夫缺羣臣皆举冯野王行能第一上以问中书令石显显曰九卿无如野王者然野王亲昭仪兄臣恐後世必以陛下度越衆贤私後宫亲为三公上曰善吾不见是乃下诏嘉美野王废而不用论者曰君臣好誉而恶毁贤愚之通患也然则贤者恒志於大而不局於小愚者则急於小而忽於大其故何哉盖大者难行而小者易致小者易辨而大者难明也是以盖世非常之功恒出於圣贤有志之君而煦煦姑息之为乃见於委靡因循之主孰知行其大者而小者不求自至行其小者而大者为尤急哉余尝较之避贤与退不【阙】
<集部,别集类,明洪武至崇祯,继志斋集,卷五>
<集部,别集类,明洪武至崇祯,继志斋集,卷五>
其为君子乎公孙弘以老年为丞相封列侯食邑数百户而躬为布被脱粟之饭武帝下诏褒其汉兴以来股肱在位身行俭约轻财重义未有若公孙弘者也後世不察遂从而称之以为故事呜呼君子自修之道盖亦尽其在我者而已何必区区求异以为高哉自昔君子莫过於周公孔子而周公位总宰定制度贵贱异等老幼异养文物粲然废一不可孔子亦曰俭则固是俭者非圣人之中制也不得已而後为之耳今弘禄俸足以给贵齿足以享而甘减其口体虽至愚之人亦知为钓名而欺世也不然是周公孔子之言行不足法而俭乃理之正欤何弘以老年极贵而自奉之薄也或曰弘自奉之薄盖中心有所守不以富贵易其养故自处如布衣时耳初何求闻於人而谓钓名欺世哉曰事有任意径行而自中於理者有用心模拟而不勉人之知者及其至也如见肺肝然若弘者可见矣曰自古圣贤多以菲薄自奉若禹为天子而卑宫室菲饮食而致力乎沟洫鬼神是亦过欤曰此盖任意径行而自中於理也夫禹岂直若是哉甚至过门不暇入娶妻产子而不及字何则当是时也上受天子之命下济生民之溺谋度计画且忘寝处岂以宫室妻子云乎哉是有故也若弘者操数寸之【阙】管书盈尺之【阙】　　位遇承平之世守已成之法以遵职而己未闻孜孜於圣贤之道成大功立大业如禹之过门不暇入娶妻产子而不及字也乃独於布被脱粟之饭以自现此非用心摸拟而不免人之知者何耶曰当此之时既无洪水之害且藉世承平故得安其爵位故将减所奉以与故人宾客共之是亦仁者之心也然其设心若此又岂用心摸拟之为哉曰仁者无偏爱而有泛爱之心苟谓弘推仁心以待故人宾客则在下者当兼受其爱矣又安有杀主父偃徙董仲舒之谋哉於此益可见其心深忌而多诈夫心深忌多诈乃独以菲薄徼誉又岂非孔子所谓索隐行怪者耶曰然则弘将不得为君子欤曰要之为圣人之道固未免无罪若以後之踵其位者侪之则弘尚为中人乎哉
田横论
士之事君能致其身而不吝其死者固难君之能得士而结其心者为尤难夫君臣之际势甚殊而礼甚严也分甚疎而道甚异也於其间乃欲望之为股肱而致生死於一命苟非煦之以深仁怀之以至义其可强而为哉是故纣行暴虐而亿兆之臣离心离德武王身履仁义而三千之臣皆同一心岂纣之臣禀性俱恶而武王之臣性皆忠欤盖亦顾上之遇何若而应之耳虽然岂尽然哉固有上遇之如父子至亲而下怀二心者比比而是若汉之韩王信彭越黥布卢绾陈狶者其人欤此予所谓为臣而致其身固难君之能得士而结其心为尤难也秦失其政天下豪杰并起百姓纷趋惟势利是尚朝受深恩而暮怀背叛晨立盟誓而夕归权势若风翻云合无所定向者何限惟田横兄弟起齐宗室间继立为王及其败也遂率其徒五百人居海岛中高祖即位闻而召之再四始至既至复自刭二客从之者亦随而自刭五百人闻之亦皆自刭呜呼何施而臻此欤夫五百人之生也具五百人之性声音笑貌莫能同饮食嗜欲莫能同而就死之心乃同岂人之常情实恶生而乐死哉岂其势廹而威促之哉盖出於其心之所感也夫许人以物尚或靳而不与今廼捐躯以与人则夫横之所以致於五百人者为何如而五百人之所以报横者乂何如哉当秦之世借父耰锄而矜德色母取箕帚而致谇语甚至子弑其君者有之而五百人者未闻有卓立瓌奇之行名藩巨镇之寄乃能若是其视夫韩彭辈沐深恩而成大逆者可同日而语耶虽然横以困穷率五百人遁去而五百人皆能死之借使横得位而宰羣臣其能下武王之三千耶由是论之五百人之死横也固难而横能致五百人之死为尤难虽然君臣之相感如此固宜有天下而卒不有者其亦命也夫
陆贽论
智足以穷天下之变故而不能保其言之必用德足以动主之敬慕而不能信其道之必行其故何哉盖在我者我可得而致其力在於天者虽圣贤不能违天而强取况君子乎当周之季王道湮微列国诸侯争雄竞利以取强弱於反掌天下之民嗷嗷望治者亦久且衆矣时若以孔孟之贤假之以辅相之位立伊周之绩易易耳夫何天未厌乱竟使其栖栖焉皇皇焉逐迹於鲁卫齐梁之间有见其仪刑而乐告之政事者有欲以中国而授之室者然卒无所遇岂其智不足而德不周欤梏於天而莫之能为也每叹李唐屡经女主之祸三光已晦而复明宗社既危而再安至德宗之时亦已极矣夫岂无拨乱反正之才出於其间以应世用哉盖在有才而不能用用之而不尽其才也尝考陆贽以圣贤之学经济之具扩忠推诚蹇蹇谔谔当国步俶扰之时君臣否隔之日於天下之事无不知知无不言言无不当使德宗能尽听之则奉天之幸未必见而兴元之奔必不举矣虽然贽之职历近侍而大拜矣位非疎远也贽之言施之於事而参密谋矣计非全不用也观其论李万荣要君逐帅不当授以节钺所以正乱世之纲常辩李楚林弃逆从顺不可乘机诈取所以安天下之反侧奉天罪已之诏则唯恐其言之不切而行之不果虑藩镇之跋扈则力谏以推诚待人诚国家之蓍龟救时之药石也故德宗虽甚猜疑至於理到之言不容不服孔子曰法语之言能无从乎改之为贵巽与之言能无悦乎绎之为贵及考荐李巽於前业已许而更用者廼在辟戾之裴延龄论台省举吏章已上而蒙嘉纳矣卒格而不行於是知夫德宗用其一二者非诚心素志也外则廹於臲卼而贽之言克中於事情内则秉彜好德之心人所同然而贽之贤简在人心者非一日也其後大憝既除而怠心渐恣私慾已炽而良心鲜终於是平昔施之於人者稍稍见加矣孔子又曰贤者辟世其次辟地其次辟色其次辟言是故醴酒不设非有大故而识者已知为髠钳之渐贽不接淅而行犹徘徊顾盼冀其庶几乎改故卒及於辱於是阳城之谏虽切而忠州之行已决矣且唐之称贤相者若房杜之功业魏徵之谏争姚宋张韩之政事不惟无其人求其学术之懿识见之正唯贽一人而已庶几董仲舒贾谊之徒欤而其见於事功者仅如此岂非天哉故世之论者谓其能顺天而揆事独不能顺天而处已岂过情也哉
序
逊志斋藁序
天之生斯民也又必生圣贤为之依归以裁其有余以补其不足必使闇者资之明懦者藉之强然後天地位而万物育也然而伊周孔孟之徒不世出者非天之恶生圣贤也盖圣贤者灵和纯粹之气之所锺实未易逢也苟生矣则将行道於当世垂训於方来虽其一身之微其功已被万世之远矣夫万世之後有读伊周孔孟之书而慕效之者可不谓之豪杰之士乎虽然圣贤任道之心虽一而行道之势则不同伊尹周公得志而见於功业孔子孟子不得时而托於空言其事虽殊要其归则一也後之学者不察其心而离为二端专功业者则诋立言者为空文务立言者则谓必藉是以明道传袭之久而弊愈甚呜呼世有不惑於衆人而致力行之功者其殆有志於圣贤者欤天台方君正学负精纯之资修端洁之行考其学术皆非流俗所可及其言功业则以伊周为凖语道德则以孔孟为宗会其通而不泥於一志乎大而不局於小实有志於圣贤者也嗟乎圣贤之不作久矣斯道之微若晨星之在太空光彩不耀者数千百年至宋诸大儒出始续其不传之绪而继之然後学者有所宗师今去宋又二三百年矣斯道之晦亦久矣天之闵斯民而望後人者亦甚矣方君以出类之才如此其意必有在矣而君又乌可自不力也绅不敏幸忝同门之列於君之志切有与闻焉故特着其说於文藁之首
听琴诗序
今人所以不及於古者非天之降才不同也为之防范者阙其具为之导养者失其宜外之则靡然承习不知所以立内之则侈然放肆不知所以检由是去古愈远而人才愈降也孔子曰兴於诗立於礼成於乐是则乐之所以防范导养而能纳人於中和之地者尚矣故礼记亦曰君子无故不去琴瑟而琴者非君子之所当用心者乎天台章氏仝吉精於琴尝挟所能至蜀蜀之士子类从而习之甲戌季夏逊志方公与客坐於礼贤馆坐席初定明月徐升仝吉历阶而上布几焚香援琴皷之连及三终薰风南来天籁逸发恍乎羲黄不知其为远虞夏不知其为古而周情孔思并陈叠奏忘其出於数千载之上也呜呼古人往矣不得而见之矣尚於斯而有徵焉则夫琴者岂非君子之所当用心者乎予方病夫人性之偏而不能虑过而不能防遂致终为失德之归今闻遗音之有在实足以荡涤邪秽流通精神矣是【阙】
<集部,别集类,明洪武至崇祯,继志斋集,卷五>
感知遇之深视义理之精微性命之玄奥知无不言言必中节及承教旨有所述作尤研精覃思必归於正而後已若先生者可谓间世之英才士林之宗工矣然其道岂止於一身哉廼邦国之华也绅也辱先生之知最深且久於其还也士友咸赋诗为饯故绅特明其志述其学而为之序云
盘石书舍诗序
自昔名贤君子所以道成德就者必锺夫山川之气以生又必有藏修养晦之所而造其业盖不清淑以孕秀则无以资其性之灵不有其所则无以凝其性之定此理之自然也惟蜀之山川奇峻甲天下故往往产名贤出巨公为天下後世之所景慕若汉之扬子云司马长卿宋之张敬夫二范三苏魏了翁则其人也自予游蜀者凡三载每遇佳胜之境必徘徊顾盼挹其景而想其人切意夫气运之流於穹壤者无穷期而清淑之锺於人者又岂独啬於今哉未几临卭张景山甫以盘石书舍诗文见示皆一时名人髦士之所述作乃知景山甫之所以司教百里而造就多士与其吟咏讲说可以表於蜀人者盖有以致之也虽然予与景山甫相处者颇久而足迹未尝一及其书舍今获目其图味其诗而益知景山甫之处其间也林姿谷态之出没左图右史之施陈?乎金玉锦绣之华不足以夺其志也青灯夜雨之寥閴朝经暮史之穷搜纷乎管弦金石之乐不足以动其情也於【阙】
<集部,别集类,明洪武至崇祯,继志斋集,卷五>
<集部,别集类,明洪武至崇祯,继志斋集,卷五>
闻君子之於仕也不以位之崇卑为意而以道之行否为忧其道行矣抱关击柝又何为媿道之不行位加卿相秪益累焉是以孔子大圣尝为乘田委吏亦曰牛羊茁壮会计当而已矣岂有他哉故其言曰君子思不出其位其是之谓乎今仲广居出纳之职行出纳之事称其职尽其事则君亲之恩由此以报幼学之志由此以行况衡州既为时齐宦游之邦而司仓又若圣人所历之任仲广行矣访遗老以思绍於家声素其位以求於斯道如是足矣否则非吾之所望也仲广临别来徵言因举平昔之情与今日期望之意以为序
素牡丹诗序
上清宫道士邓如如自其师祖芝山俞炼师植牡丹一本於所居三华院至癸酉春花始盛开其质雪白而玉润人颇骇观之凡能言者遂为歌诗以侈美其事既成卷而未有为之序者会予过山中如如稽首请予文以弁其端嗟乎凡物之赋形於两间者其妍蚩纎巨固不同至於人之好之恶之顾在所遇何如耳使其托迹於仙宫梵宇名园胜圃者虽一卉一芥之微自足以耸人之玩好苟其生於田家野落纵有异萼奇葩殊芳絶质亦无为之意者矣若兹花者其然乎虽然世之论牡丹者若姚黄若魏紫若夀安辈亡虑百十种见之於诗人品题着之於名士之花谱莫不夸侈其艶冶魁伟耳及求若此花之娟洁者又何【阙】
以其父执中先生与先公有旧且为制烈妇传及修元史而先公又司笔削之柄契谊为最深因请文以继其後呜呼若上人者可谓善於继述显扬者矣绅闻大雄氏之书有报恩等篇其说固可得而求之矣上人既已得之於彼又复求之於此益见其孝思无穷也韩子有言莫为之後虽盛而不传其上人之志矣呜呼若烈妇者岂待文辞而後传哉
送景山张先生赴京序
予读欧阳文忠公荣乡亭记知昔蜀之郡县胥吏不喜儒士每见辄为其毁辱构陷以故人不乐业儒亦不急於仕禄甚有志者不过习训诂歌诗以自养而已未尝不叹其习俗之鄙陋而士气之委靡也士生其时处其乡能拔擢奋励以自见者其亦得十一於千百哉今去其时未久余风遗习岂无存者顾在作兴之方与自立之志何如耳临卭景山甫张先生蜀产也自其少时慷慨有立志习诗书六艺之文即图为世用後罹元季兵兴浮沈里閈以保全性命者五十年国朝文运开始日以求贤为务遂应有司之辟入成都为司训居职九载所教弟子多所成就邑人称之迄今考满将赴天官核绩而景山甫之颠髪亦已种种矣或谓景山甫习蜀土之俗近纳禄之年且负痼疾必将乞骸骨而归故乡曝茅檐凉竹簟以乐夫崦嵫之境设使之任职台阁寄牧州郡必非其志矣予谓不然昔马周以晚年而见遇汲黯以多病而卧治况当盛明之时为士者孰不欲竭心展力以希尺寸之功而图芳於竹帛尚何有习俗之移人乎吾知景山甫且将推其所有以自效庶几不负平昔之志异日年益高而业益成致政以归指某丘某水之旧游盘桓桑梓以保夫天年使人称其生为乡文人没为乡先生则岂非景山甫之志愿哉予与景山甫游且相知故本其心为言以赠之而并以广或人之所见
刘大有诗集序
夫诗者主乎理而发乎情性者也天下之理无穷而人之情性不一为能不失於理而得乎情性之正斯足以言诗矣何必鈎奇衒怪如牛鬼蛇神之不可以状诘屈曲聱牙若殷彛周卣之不可以意求者乃谓之诗哉尝闻严沧浪论诗体者五十有六有以世代为一体者有以年岁为一体者有以地里为一体者有以一人为一体者何其屑屑之多体哉殊不知造化之理无穷而文章亦为之无穷譬之声音笑貌人人不能皆同独言语可以强同乎哉是故渊明天性冲旷而得於浑然东野厄於困穷而得於寒苦政自各类其人夫何世之谈论者往往欲【缺】　体或谓体备诸家是犹刻舟而求剑俯地而捉影愈劳而愈远矣抑不知诸家之体其能外三百篇而出於六义者乎苟其不然曷亦宗三百篇本六义而出入於诸家之为愈予有见於此者久矣而未遇知己者为之道也丙子之春予邂逅刘大有於滇阳一见握手欢若平生未几出其平日所作诗数百篇见示予閲之累日见其荦荦有奇气而凡措辞命意皆不苟诚作者也间尝与之论议诗之为道大有益以予言为然因徵文以序其首简时予以情事未伸心志欎欎若酲人故诺之而未及为暨还成都追思故人远不可及且以前言之不可食也故举予与大有所尝论者以为序大有其终以予言为然耶
玉壶诗集序
世称司马子长好游故其文有奇气夫游乌足以资乎文哉良以山川清淑之气经之於目即会之於心会之於心即形之於言所以言必瓌伟而雄丽也盖人之质性厚矣问学富矣其得诸内者至矣必藉夫游览之胜以资其外然後吾之气内外交养者有其素於是纵横上下大小长短轻重疾徐惟吾之所欲言矣岂特如其所欲哉虽吾亦不自知其所以也如是而有不奇者几希古之诗人其作者历历可数然未必皆出於此其得於此者若渊明之啸傲物表子美之经历艰关太白之游情世外可胜纪哉金华至刚滕先生结庐玉壶山中读书积学不务外驰自其少时喜放怀於山水袖携青囊书薄游远近与人谈论甚懽洽而又未尝泥於其术间有所得即发於诗歌跌宕为可喜如此浮沈者五六十年迄今用荐者出为郡庠弟子师所教多成就今年以校文徵又蹴钱塘遡淮泗历大梁絶黄河览华岳之崇高閲关辅之雄壮登栈道入益门而抵巴蜀挹岷峨之秀俯大江之流故其所得益多所出益富予评其作若春空层云变幻百出秋汉飞隼动辄如意非得诸内而资于外者能乎予病夫不能诗者久矣今得先生之什观之若酲者之咽氷雪精爽为之开豁况居同一郡而胥会於万里者乎缘序先生之所得使读者知有自焉
范氏族谱序
人之所以异於禽兽几希者以其有尊祖敬宗之心知亲疏长幼之序守礼义仁爱之节也春秋祭祀思其所本骨肉隆睦思其所亲伦理不失由乎天性人之道也然而世人莫不知之亦莫不欲行之夫何见其能暂而不能致久见其能久而不能及远高曾以上祖妣之名或不知也缌免以外尊卑之秩或不辨也如此而望其尽乎人道不犹舍堤防而求瀦水之渟不散有是理乎是故先王制为轨俗防范之具设小史之官为世本之书至汉有邓氏官谱应邵氏族篇宋何承天姓苑唐贞观氏族志元和姓纂路敬淳姓略柳冲族姓系録及诸书既废而世之欲论氏族别婚姻厚风俗扶世教而族谱所由兴也呜呼士之有志於古而欲惇礼义者舍族谱何求焉华阳范氏之族乃宋蜀公镇之裔自蜀公而下至十世孙焕卿历历可考也焕卿之子彦良益恭谨父子纂述而成其书於是数百年之文献十余叶之衣冠近而父子至亲远而疏远末属蔼乎见于方册之中矣昔程正公谓管摄天下人心收宗族厚风俗使人心不忘本须明谱系其信然矣且夫人之谱固然而为贤者之後又有其说也是故因其谱以思乎祖思乎祖而景其德则显扬继述之志与孝弟惇笃之行其不相感而相生者乎吾闻蜀公在熙宁间其刚毅果决之气正大公忠之心虽使之亘天地而不磨可也故世之志士仁人闻其风者犹且慕之况为其子孙者乎此范氏之谱所以与衆异也呜呼尊其尊而亲其亲吾读斯谱而有望於焕卿之贤父子矣
杨宗彛诗集序
丙子之春予以情事未申将抵南诏道经于普安适宗彛杨先生过予於官舍宗彛会稽人也与予为邻郡然而宦游四方者二十年予又廹於騃稚故未之识及予入蜀始稔闻其名今复胥会於万里外遂握手欢如平生继出其所着贵竹槀为示予读之累日爱其音韵沈雄体裁严正流丽而不至於放平实而不失於俚殆有古作者之风焉故自其平生出处历履感遇悲喜一发于诗以寓其志且请予序其端呜呼夫诗岂易言哉自三百篇而下历汉魏晋宋以来至於唐於五代於宋元作者不可以数计而以之名家者百不一二焉何则盖工於辞者每戾於理而得於理者必啬於辞况又因之以世运之隆汚气习之衰盛格制之变易而态故百出无复古人之遗意矣此世之谈诗者各拘於所溺之偏人或诘之则必指古人以自诬且曰吾学某者也呜呼是犹学射於逢蒙而用其故镞习医於扁鹊而窃其遗方所谓得其末而遗其本若此者是可以言诗乎哉予患乎此者久矣今观宗彛之作固足以一洗盲瞽之病第恨世之知宗彛者尚少而予言未足以取信於人也虽然任恭惠公有言石韫玉而山辉水含珠而川媚若宗彛之诗岂终泯者耶世有采歌诗以备盛朝之风雅者尚因予言而有得矣
赠邹公瑾序
木之养厚者发必丰水之流沛者源必远千寻之材可以就绳墨而充栋梁者必其资雨露之深而埴土地之广也溟瀚之水荡日月而含云烟者必其纳百川之流而居卑下之地也君子学以至其道者岂外是哉夫君子莫不与人同者颅圆趾方目视而耳听饥食而渇饮殊不异於途人而途人者羣羣焉草木之生泛泛焉浮沤之没其生其死初不为之重轻也而君子者以七尺之躯欲配两仪而三之人君至尊也吾思致之为尧舜万民至衆也匹夫失所若已不得辞其责者圣贤远矣其道之在已若躬承其重焉夫如是非其妄也天之命於人者无不备而人之受于天者无不周也君子知夫道之当如是也故虽厄于陈畏于匡而孔子不以为忧不遇於齐毁於臧仓而孟子不以为歉彼岂不欲自安哉诚以吾分内之事有不尽则媿于天矣有媿于天者多则与途人等矣此君子所以贵於学而学必期至於道也虽然自洒扫应对等而上之至於穷理尽性无非学也学焉无不至也所谓养之厚而流之沛也若夫剽窃以为功而不寻其本涉猎以为美而不究其源不犹樗栎之质用之不足以胜斧斤涔蹄之蓄朝满而不夕除者几希欧乡邹公瑾氏以簪缨故家且少闻庭训其志笃其才敏自弱冠即知所当学然而不安於小成岁甲戌予胥会於古渝与之论议落落可喜自是凡三会会必握手剧谈而知其所学益以进今年春来游於成都成都士皆愿交之留三月告归衆咸作诗以为饯予与公瑾交也久故特本诸君子之所当学者以相勉
素行斋诗序
所贵乎君子者以其心有所守而不役於物也心不役於物则加之富贵而不以为喜困之以贫贱而不以为忧处之忠难而不以为惧居之蛮荒而不以为耻盖其自待者重而外物举不足以累之也是故箕子封朝鲜而化行於邦国孔子厄于陈畏于匡而弦歌不休顔子箪瓢屡空而不改其乐孟子加齐之卿相而不动其心彼圣贤者以为天之所赋我者健顺五常之性而已所谓命也遵吾命而行其於祸福穷达之及於躬者不啻赘疣之附身茑萝之依木皆为身外之物乌能动其中哉故传曰君子素其位而行不愿乎其外也呜呼非有志於道者奚足以语此哉番易朱可璵氏疏通而特达蚤游湖海间困悴无遇不以为忧也及壮至蜀廼以才自见贤王闻而召之俾授句读于武臣之子弟且日与诸帅讲说史传而其心不以为慊也尝扁其居斋曰素行时之名公髦士或为文或为诗以纪咏之可璵属余序其首余惟世之所患者在乎居卑贱而慕高大处崇极而志汚下慕高大者必致於患得志汚下者未免於患失患得患失之心交於中而素行之实丧矣今可璵历穷通遇险夷一致如此其得诸素行者可知矣予故复要之以圣贤之道而告之抑余方志於自守而力有所未至者可璵尚能以其所得者复以语我乎哉
鴈塔栖云诗序
浙左七郡惟睦多山川睦之分阳有山曰鴈塔锺一邑之秀当其重峦叠嶂攅峰峭壁乔峙掩映于左右而鴈塔独岿然据其中用是人多乐玩而即之山之麓方氏世居焉方氏为邑之衣冠望族自宋元以来多以科第致显庸有号菊隐者兄弟聨第为名进士至其从曾孙文字用中自幼以俊秀选入邑庠为弟子员尝於其家辟室以为藏修之所因扁曰鴈塔栖云士大夫多为记述之者後业成贡于南宫复入胄监未几朝廷遴选练达通明之才行御史事俾稽核天下百司之案牍用中以选得四川藩阃诸司逾年事集而归人皆道其能予时佐教成都知之为详及予以荐者召授国子博士用中因持卷求文以弁其端予虽不目击鴈塔之胜然记往年舟经郡下尝顾瞻其林姿谷态犹髣髴于中也夫云虽触石而生肤寸而起及其至也氤氲靉靆不崇朝而雨於天下其功诚大矣然而君子幼学壮行者庶将以成已而成物也不其若云乎昔用中读书鴈塔下见云之来栖岂不曰是云有泽物之功而常依于我我欲力学致用处於云之下其可以不如云乎今既出仕于朝则又岂不曰昔云栖於鴈塔者无定形而吾身之居于鴈塔者无定迹【缺】焉吾身奔走于外而云常往来于前是吾身虽不在鴈塔而吾心未尝不因云而兴怀于鴈塔也嗟乎此用中之所以善托物引意用志於高远且将行其所学以及物也欤若夫鴈塔之奇伟栖云之变态已见於诸公之述作者兹不复道
送郑叔贞序
洪武丁巳先师太史宋公致政家居于萝山绅始弱冠以契家子获执汛扫役于公门公不鄙汲引而诲之每宾客散後列弟子坐松涛室下历数古今作者必曰吾於交友所见惟尔父一人而门人辈独希直而已希直即今侍讲正学方先生也绅时騃稚未知所云而识者知公之言为至论後二年公卒于蜀先生东归天台旋出教授汉中今天子即位首召入翰林而名益着闻天下是时登先生之门者虽甚衆有若郑君叔贞者先生里中子也资禀清粹力学好古为文辞如春空层云变态百出如秋江长涛渺澷无穷非其才气之赡固不至此然叔贞虽不事表襮而其声誉已蔼乎缙绅间今年叔贞侍先生入亰居数月念定省之职久旷惄然兴怀促装将还故里绅方以召命至相与周旋者信宿将别因为言曰夫天下之物成之难者器必大器之大者用必博万斛之舟非寻丈之材一日之功所能为惟夫材良功就而成器也则必以之驾於长江巨海之上惊飇复浪之中而利济之功大矣君子之为学岂异是哉是故极天下之书无不读尽天下之理无不明藴诸躬者极其备养诸内者极其充於是以之齐家则家齐以之治国而国治以之平天下而天下平其设施布置岂庸人俗子所能窥测哉昔范文正公修学於泰山已有当世之志及出而用皆能行其志者【阙】
继志斋集卷五

[book_title]卷六
钦定四库全书
继志斋集卷六　　　　　明　王　绅　撰序
张母黄恭人孝节诗序
昔宋蔡忠惠公年十八举进士名动京师後知泉福二州而二亲尚无恙闽人不荣忠惠之贵而荣其亲之有子其母夫人年九十饮食起居无异少时母子眉髪皤然命服炜煌自後闽人之为子必以夫人祝其亲为父母者必指忠惠以教其子暨忠惠事仁宗以谠言正色为时名卿仁宗尝曰有子如此其母之贤可知特赐冠帔以宠异之至今三百年人道之灼灼若前日事洪武戊寅予以非才召授国子博士始谒大司成宁阳张公显宗瞻其气宇魁岸文章议论磊落而闳远未尝不叹服之及退拜其母黄氏太恭人於堂上又获观其孝节之卷而有以知恭人事姑尽乎孝夫亡尽乎节嫠居孤苦而能保守门户以不坠且善教其子故公亦以进士三转而典教於成均於是益羡闽母之多贤而仁宗之言为至论也恭人之行刘太史坦坦翁既为之传自余名公巨卿莫不喜闻而乐道之雍容长篇铿枪短韵殆且数十百首公虑其积久而散佚复俾绅为序作者之意以侈其美绅惟圣天子方隆孝治旌贤表德之命日下如恭人之事宁使其终泯耶切意仁宗所以称赏忠惠之母者圣天子将取之以加於恭人也若然则闽人之子欲祝其亲亲之欲教其子者吾知其舍远而指近矣姑书予言以为其徵
送柳原素侍亲序
昔唐虞三代盛时所以室无愁叹之声而比闾乐时雍之化者以其通人情顺物理而举世无不得其所也家有耄期之亲子弟终岁勤动而不得其养者无之非其志而强委廹遣以求备其所不能者无之志於养也不必望其致君自信之明也不必责其果於忘世泄泄焉衎衎焉上以诚待下下以忠事上不自知其身之囿於泰和之中也皇上嗣膺历服以来为治一本於古视民如伤即拳拳於发政施仁恐一夫之不获其所即屈法伸恩以全民命复念天下之士有登名仕版而梏於令者或不得遂其情愫故凡以省视祭扫为诉必优容而遣之呜呼何其通人情而顺物理邪乌伤柳原素氏向承乡邑以人材荐上名铨书亦既历事台部而以敏干见称矣方将任用遽上侍亲之请既得旨乃告别於予且求言以华其归予昔尝过原素之家见其墟落深邃风俗淳厚缭屋皆良畴茂树入山而樵泛水而渔其所资可不求以自足况柳氏奕世载德至其祖仲德处士其父良辅甫又皆以行义为一乡善士人谓原素濡染家庭之训出而用世岂不有过於人者而方且陟岵兴怀重以吾斯未信为念恳恳请之故得翩然返其初服是行也上有以见朝廷方隆唐虞三代之治下有以见原素得尽人子之情虽然原素昔以才能而见擢今以情事而得免朝廷恩德之深为何如哉今兹之归宜率先乡里子弟而益修其孝悌忠信以为一家之政它日毕养而出移之於官吾见其驾轻车而就熟路决壅水以下长川也孰得而御之哉
送戚文鸣归省序
余少时尝往来武林道经会稽登涂山临禹穴慨然思大禹功【阙】
<集部,别集类,明洪武至崇祯,继志斋集,卷六>
<集部,别集类,明洪武至崇祯,继志斋集,卷六>
太史公潜溪宋先生之门而获师友乎今侍讲希直方公当是时乡里子弟以读书业儒为讳吏胥一见人被章逢谈文艺则拘执系绁强委以案牍焉少丽于法立致身家之虞余乃被短褐袖小册昼入深密中读诵或闭户夜就绩灯以披閲途遇权贵人屏缩不敢近即近不敢吐一辞间以所得发为文若诗非神交心契者不敢使之知及佐教蜀郡始慨然与人论辨讲说以词翰相倡复今幸以虚名被召补职太学为国子师因以情事上陈于黼扆之前旋蒙圣恩涣颁赠官赐諡於是先公忠节久晦而复明而余区区自幼所抱之志亦少酬其百一也呜呼以余幼之所遭也如此而长之所养也又如此今之所就固不敢望於古贤达士然犹克保先业而不失身於工贾之列者莫非祖宗遗泽流庆之所被也从子叔雍质美而气温志专而行笃能念家学之不可坠思发愤读书以扩所未至今年夏闵余万里入朝亟来省於金陵留逾月惧子职久旷请别而去余欲其鼓勇励志於学故以所经历者为告今叔雍有慈母之足恃也有兄弟之可依也有财钱足以资其身无患难疾苦之窘廹而其年又可致力也则其所就当比余十倍矣然非力行以求其至不几於自弃乎书予言使归掲於壁以为朝夕之警
送金华通判唐君序
天下之事无常固有成於通而败於泥者数车轨马迹而行道吾知其非善御也按故方古法而投剂吾知其非善医也昔汉武帝欲教霍去病以孙吴兵法去病谢曰顾方略何如耳不至学古兵法而去病卒为汉名将世之谈治道者必曰古之循吏某人可以为师某事可以为法区区模其形步其武而切仿之於是有徇名而失实得其末而遗其本者矣其不为去病之所哂者几希渠阳唐君克温自胄监擢通守於金华郡之士友牟彦正等与唐君为同舍相率邀文以赠予惟金华於浙左为上郡控数百里之提封总数十万之编户自宋元以来为道学文章之渊薮故其俗淳而其政易以举夫何近年为政之士谈高者或失於事实泥古者或短於适宜去高古而志卑趋近者又溺於庸陋而专於渔猎烦扰之患求夫视民如赤子而以疾痛恫瘝为已责者十不一二焉以是政愈繁而民愈穷令愈严而讼狱愈不息噫岂独邱民之罪哉自今圣天子嗣大历服登庸俊良而番易方侯以廉明恺悌着誉先朝而为之守又有山东蒋侯以才干周敏而为之贰於是振起废坠修明典章而政声之美已达于京畿矣今又得吾唐君为之倅夫唐君被服仁义之言淹贯乎致治之道者久矣使行其所学以佐贰侯之政吾知其同寅协恭随时制宜而使七邑之民无怨叹之音老者得以养而鳏寡无告者得其情则足以副朝廷惠养元元之意矣何必蹈常袭故以为尚哉余虽官太学而家在义乌义乌为金华属邑廼郡人也故於唐君之行不以颂而敢以规
送乘大车住持乾明禅寺序
佛法之初入中国本出於一其後去古而源远遂析为三曰教曰禅曰律教学之盛有南山之宗有瑜珈之宗有慈恩之宗有天台之宗有贤首之宗禅学之盛则有临济沩仰云门法眼曹洞诸宗律学则有会正之宗资持之宗其派既分於是互相矛盾禅则讥教之滞於名相教则讥禅之溺於空寂至於律学虽为禅教之所共持而趋向取舍亦各不同为其学者师异旨殊各立门户不相出入有若楚瘠之视秦肥邈乎其枘凿之不合也呜呼世之圆顶方袍者何限孰能会于一而归其本哉余居京师既久一日大车乘上人相过於桥门觌其容冲冲焉聆其语荦荦焉与之谈其道确乎其有源也沛乎其知所委也询其所自出则晦堂暹禅师之上首而余里中子也其至金陵为善世首座宗门诸老皆爱而与进之近膺丛林荐剡而捧檄出住西安乾明禅寺将行求言以为别余自束髪志慕家学即潜心於圣贤之道刓精竭思鞠明究曛以至于颠发种种而不得其涯涘尚何能知佛法之阃域哉然念大车年方壮而志鋭譬犹平地任载之器其轮圆其箱方其杼泽其辕輗轴毂之材既良而马牛服驾之力又盛使去偏蹊曲径而由乎九通八达之衢虽千里不难到也顾在大车力行何如耳吾冀大车励其鞭辟儆策之志而环辙於二乘三派之间然後合衆说而底一会殊途以同归俟他日倦游而返方当举吾儒之说以告之盖有所待也大车行矣余日望之
送楼教谕之瑞昌序
赫赫之功易见而隂滋潜养之德为难名雨泽遍天下世所共仰也而不知肤寸之云有以致之耳目之能视听手足之能持行人所习见也而不知元气有以运之国家混一区宇以来内而侍御台部外而连州历郡大邦小邑莫不得才而其事以不废得贤而其治以成人见贤才彬彬辈出皆黼黻太平之具而为邦家之光然不知所以致此者固在乎学校有以毓之也夫何世之论者视学校为不急之务而目校官为非要用之人甚而牧伯守令不识治教之相资固有挟势而陵慢巧文以诋诬者矣於是居其职者自非深识卓见之士确然以师道自任安知斯职之重且贵哉同邑楼君宗远以胄监生初授宜都教谕丁内艰服阕改授九江之瑞昌将行其友牟彦正徵余言以贲其行夫自皇上嗣大历服励精图治即命廷臣各保所知以不次登用而校官多为识者所举近之议者又谓此地为贤才所出之源不可以非人处之於是又重其选今吾宗远束髪游庠序之中壮而任庠序之职其耳濡目染者莫非斆学之事况其学足以明体才足以适用其发於乐育之间固何施不可而待於余言哉虽然余犹虑夫习俗之弊视之为庸常故特推举人情所易忽者以为告使世之为政者知贤才之出必本於此而不可以不重复欲宗远知国家之所以任之者为非轻而尤不可以不自重也
送张士弘归省序
予向年宦游西蜀见岷峨之山所产楩楠豫章其大十围其长数仞倚嵌崖絶谷之中而不为匠石所睨见者莫不羡也後以情事未申上南滇道曲靖过黑松林长材巨干森森数十百里不止切较其大者固足为栋为梁而小者亦不失为杗为闑苟非其居也得其所产也得其养纵不为斤斧之所戕亦安能致夫此哉因思士之为学何异於此是故士或生於偏州下邑无明师良友以为丽泽之资孤陋謏闻贸贸焉以自足者何限至於处都会之地日与贤俊明哲为伍耳濡目染之所及虽欲无益不可得也太学生金华张士弘幼以俊秀入邑庠为弟子员洪武丁丑春充贡升胄监未几奉朝命閲兵于广东暨还会?高帝实録以选给书札於史馆搢绅每延誉之今年沿例归省其亲同舍友牟彦正等相率诣馆下徵余文以荣其行予方慨念士习之弊家居者或恃其抱负之高而不求夫会同处大位者又不屑於下士而惟已见是用由是高下乖隔闻见颇僻而士习为益陋尚幸太学者天下英才之所萃其犹楩楠豫章之产於岷峨松之长於曲靖居之既得其所产之又得其养是以栋梁杗闑之材无乎不备此岂偏州下邑之士欲望余光而可得哉今士弘束髪陶熔於乡校业成而来游来歌视其所得固有以异夫孤陋謏闻者矣虽持此以为乡荣可也然岂足为士弘之志哉必也行其所得而见於事功然後上不负国家乐育之恩下可以慰父母依依之望也书予所见以为赠庶使士弘知所自释焉
赠龚员外序
古昔治隆之世人见其化成于上俗美于下书于简策又皆光明俊伟而可为天下後世法然岂偶然哉必其为君者负不世出之资而孜孜於图治其为臣者自宰执庶尹百司郎署之属无不贤且才君臣上下同寅协恭都俞吁咈于大廷之上而布其纲纪政令于海宇之间虽欲无治不可得也洪惟我朝高皇帝以英武定天下三十余年佐命元勲雕谢殆尽其壮强才济之士犹彬彬也及乎今上新嗣大位又柬拔隽良搜罗遗逸列於庶位於是典章文物粲然可观而民风士习亦皆思去浮薄入于淳厚而几于古矣吏部验封清吏司员外郎天台龚君子舆为人沈毅周详言不妄发发必中于理自少善诗极清奇而未尝以自见在职三年事无遗失皆称其贤才今年循例得追赠其考妣以五品爵於是疏请归省先陇既得旨其友监察御史郑君叔贞徵言以赠且曰龚君吾子所知者夫自三代以还有愿治之主而无致治之臣有致治之臣而不际愿治之主上以求於下下以求於上恒鳃鳃然而不相遇以故治隆之世不数见也当今皇上以天纵之圣守盈成之运宵衣旰食惠养元元而在廷之臣又多以贤才自致若龚君者既以贤才见称於先朝复以贤才见称於今日可为千载之奇逢予故为序之使其乡人知君之际遇非特为一家之荣乃所以为一乡一邑之光也
送太学生姚伯尹归省序
太学生三年一归省国朝盛典也行则有言以赠之师友之谊也膺国朝之盛典承师友之厚谊负吾心所得而慰父母违离之怀天下之乐其有过於此者哉处之松源姚伯尹氏以俊秀游邑庠充丁丑岁贡今年以例归省其母其从父惟深实同上舍邀其友叶资仁诣余求言以华其行予谓之曰子独不见夫垂棘之玉焉其性温其德全其音清以越故玉人得之以为璜为琮为珩为圭为磬不事镂画而人无不以为宝也又不见夫荆氏之楸柏桑焉其质贞其理密其文彰故匠石得之以为舆为轮为几为榻为高明之丽为禅傍不事髹朱而天下莫不以为美器也何则盖存于中者既足不待外物以饰之也今伯尹以至美之质而乐育於庠术之中犹垂棘之璧荆氏之楸柏桑既遇玉人匠石矣何事於予言哉虽然昔子路羣居讲学其濡染於圣训者非一日也及有他适则请言於顔子以为赠其亦以临别之言意专而旨约有为之语切要而意周者欤若然则余言不可以徒废矣子行舟经吴江道秀水而过钱塘焉由钱塘而上抵金华历永康而见括苍焉钱塘为浙左之巨浸而括苍为处郡之崇山其为巨浸者由其处卑而体虚故能纳百川而不溢可为进学之方也其为崇山者由其居高而积厚故能超羣峰而为一郡之具瞻可为修德之凖也伯尹其因之而致力焉无事予言以为华也若欲序行役之勤劳侈学业之富丽则有咏歌之什在而非予所能道
送太学生徐细观序
予以非才备员太学博士常旬考月试六馆士第其高下以砥砺激劝之在列者二三千人而东鄞徐生细观以易经就业辨说隂阳变化之理甚有根据其才识见於策论中又善驰骋开阖有程度心喜之每取置前列去秋应试京闱果中式今年会试南宫又中副榜於例当得校官生曰吾年尚少未可以为人师愿得复游成均以卒吾业未几廷议亦以副榜中年二十五以下愿复入学者听生忻然归就诸生列六馆师友益贤之他日以例得省其先墓助教黄季端先生为徵予言以赠之昔孔子使漆雕开仕开曰吾斯之未能信夫子尝悦其笃志其视诸子之欲得国而治者或以干禄为学者相去远矣夫鲲鲸有变化腾达之质必不栖身於沼沚鸿鹄存冲霄之志其肯局促於茅茨哉今生与天下之士羣居以肄其业出与天下之士角艺以见其所长自小夫曲士得之孰不喜形於外而扬溢於中哉顾乃慊焉若不足欿然而若虚此非自知之明而不安於小成者不能也虽然卓尔之见工夫尤难一篑之功进止在我圣言在耳生归而益求之自有所得焉予言毋足为生道也
送龚给事还乡序
人惟有卓立不移之志然後可以建事功垂声誉以取异於人人苟随俗浮沈与时高下吾见其贸贸焉弊弊焉形拘气役之不暇尚何能拔俗超常以致不朽哉昔年世俗不事读书乡里见有儒衣冠过者相与讪侮之或强委以案牍涉旬月则以事去人有子弟甘自弃於畊家以为得计之上同邑龚君叔安独不然叔安居闤闠间能屏去纷华自束髪即出游邑庠人皆异之居数载领乡荐入成均擢拜给事中叔安能以疏通特达之才济之以问学於是名动缙绅间夫为学而承国家之乐育出仕而为天子之侍臣皆极天下之殊遇乃人之所愿欲而不可以必得者也而叔安能兼得之非其志之卓然不移者能之耶人谓叔安蚤孤而其母夫人傅氏能秉节守义以教之故叔安之致位通显皆奉慈训之有自而非偶然而得幸然而致也今年叔安以母老请归省诏许之戒行因徵余言以志别余念与叔安居同里閈声迹始相侔後余以虚名所驱行四方不相闻者四五年今以非才承乏太学未几又以荐者入史馆朝退每相过从道旧故且期同谒告以展邱壠之诚余方以纂述事严未敢有请而叔安乃先我而去乌能已於言哉虽然当叔安歌鹿鸣而来乡人固皆以事功声誉期之今兹之囘亲戚故旧迎候于道左者岂不啧啧叹曰士君子立身不当如是邪其视夫甘隐沦老死於山林者所得不亦多乎於是其母夫人安节教子之功与叔安扬名显亲之道政苏长公所谓持左劵而交手相付也孰谓为学而可不立志哉
继志斋集卷六
<集部,别集类,明洪武至崇祯,继志斋集>

[book_title]卷七
钦定四库全书
继志斋集卷七　　　　　　明　王　绅　撰
记
正学斋记
汉中府教授天台方公希直备纯明之资负正大之学慨然有志於圣贤者也蜀王殿下素加礼敬间尝聘置左右以诹咨正道公见必以仁义道德之言陈於前王方大肆力於缉熙之学日以诚意正心躬修体验为务与公论辨若律吕之谐肯綮之中无不吻合王愈加敛容纳之与臣下言必曰方公今之贤者也遂赐名其读书之斋曰正学期其底圣贤也公退以告於绅绅闻三代之隆大道昭着风俗淳厚人伦明於上教化行於下故人之学焉者多出於正周衰列国纷争人尚诡异各以智能自立门户而异端之术竞起矣若扬墨之为我兼爱老?庄列之虚无张仪苏秦之纵横韩非申不害之刑名管仲晏婴之事功有不能枚举者逮至汉唐世愈降而道愈漓着书立言者动以百计其为说必曰我着书所以明斯道也而道卒不加明我立言所以开人心也而人心终不加古非徒无益於人其所以壅塞正途聋盲耳目者为甚大天下之士莫不随波逐流而相上下其於圣贤之道遂若岐迳之异趋矣比之三代之学其邪正为何如哉尚幸间有豪杰之士出於其间足以囘人心破邪说挽颓波而振余风然卒不能多见若汉之董仲舒其言明白坦易为得圣贤之心唐之韩愈卓乎特立於百世之下皆间世之奇才也至宋周茂叔以洒落之怀得理奥於默契心融之妙及其门者若二程子之主敬行恕穷神知化而道益宏远矣其後新安朱子出又能推明周程之旨而集羣贤之大成於是世之先後虽不同要皆羽翼斯道而所学纯乎其正者也故自三代之下论者莫先於宋有元之时若许衡氏若吴澂氏若许谦氏辈彬彬和附于下者盖莫非朱子之传呜呼上下千数百年求其人仅仅如此而邪说之惑人返有过之则夫凌高驾虚励志鼓勇而跌足於异途者可胜道哉此志士仁人所为扼腕而深悲也今公才足以振俗德足以服人生逢圣明之世而又遭遇贤王之眷顾则所以追诸子而遡三代者公其可无意乎绅也志识卑浅於公之学无能为役幸尝辱知於公最久故敢窃公之余论以绎睿念之万一苟以为然则继今以往益图执鞭以为御焉
新建晏公庙记
隂阳二气屈伸聚散於穹壤者莫非至理之所寓而至化亦未始不行乎其间也日月之所以明雨露之所以润雷霆之所以威霜雪之所以肃以至山川流峙鸟兽孳育草木荣悴无一不囿于其中况夫人身血气之盛衰精神之完耗有不由之者乎此鬼神之道所以为二气良能而理之固有者也夫何世之好奇而喜怪者见其眇昧非可以肤浅探赜往往附以妄诞之说鼓惑于人孰知其道固非言语所可尽者耶至乎因其迹而起敬慕之心感其诚而致孚格之妙此又理之自然也若平浪侯晏公之神其崇名重号显于时异绩冥勲在于人而庙貌之设遍布宇内者亦岂过情哉义乌县西五里曰松门原隰平衍风气固密而聚落亦殷盛尝有挟堪舆之术者过谓其地雅宜神居适里人王仲言氏默有契感遂相基抡材剏庙宇三楹间肖神像其中规度未完而卒仲言之季仲举能承其志复直前构重门周以崇垣树以名木而乡人又风承云集各効其力故凡庙制之所宜有者无一不具起於洪武二十四年十二月庚申落成於二十八年二月戊寅既成第见士民岁时相与扶耋携幼登拜歌呼其间络绎不絶而晨香夕灯上以祝皇图之万年下以祈斯民之康泰者贤愚一志亿兆同心於是此庙之设俨为其里之壮观而神之报贶於远近者亦昭昭不诬矣予维鬼神之道既为造化之用其所以孚於人者非可以智求非可以力得唯一念之诚足以感之耳今观王氏兄弟之寅恭祗奉闾閈士民之严威趍事其精虑潜通虽衡山之云可以开囘禄之势可以转况神之灵妙在冥漠者如水泉之行不择地而有乎第患人心靡终耳今因其请文为记故极论之庶使来者知所以焉若夫神之姓名里系显灵在人心者类能言之兹不复述
揽秀堂记
予宦游於蜀见峨岷之山绵亘而耸拔挹其扶舆旁薄之气常若有所资於心也又经巫峡之水冲激而鼓荡覩其囘滙奔趋之势常若有所会於心也当其资会于中之时金石不足以喻其乐声色不足以夺其志抑欝为之舒散精神为之畅越或发於文亦沈雄而壮丽以是知夫山川之秀其助於人者为不少也及谒告来归过吴彦彰氏於乌伤江上彦彰辟堂以居前临大江当春夏水生秋冬水落其扬澜曳波之状万万不同朝夕献奇於几舄之下江外羣山历历如堆螺如列障四时荣悴与气候相推迁者又呈媚於牕牖之间其後复有平原旷野极目弥望於十余里外於是斯堂之胜其於山川之秀可揽而致也彦彰卜名於予予为扁曰揽秀夫自数十年以来圣人御世求贤如不及天下大夫士各负所有以思进用虽有奇絶之地其於游览之乐顾有所不暇也间有得之者多在鞍马之间覊寓之中盖不过为慷慨激烈之资耳今彦彰既生遇於承平乃得倘徉於闲寂其乐盖有所独得而非予敢知也予闻古人固有身居畎亩而存爱国之心者岂以地位为间哉彦彰尚能於樽俎之边眺望之顷一跬步一谈笑举手加额以不忘於化育之恩若此则彦彰虽老且疾予见其将以所揽之秀必於子若孙发之矣况山川之秀锺而为人必瓌奇而俊杰者乎其视予之所得於前者盖不侔矣故书之以为记使彦彰知所自云
施氏双溪庵记
剡溪之阳施氏世居焉施氏之先在宋有讳郁者为太学博士兼庄文馆教授其从子南一亦以文学仕至括苍守及有尚宗室女者三人今其裔孙有曰道圆字仲方以先茔皆在溪北去家五里而近不欲使祖父体魄散处乎遐远也又奉其考畊隐处士及母傅氏兄恕斋处士之柩以附且自营夀藏於其侧既又叹曰体魄有归而神可无所栖乎乃直东构庵一区其屋为间计者若干於是妥神有亭祭献有堂致斋有所肃宾有舍周以崇垣抗以高门以至庖库湢溷莫不完具外割腴田若干亩隶其入以为奠飨之需既成左春坊左庶子义门郑公济为篆其扁曰双溪庵盖因其地名之也余自蜀归过仲方之家仲方邀余至其庵且徵文为记予考诸礼古无墓祭其殆以既葬必制主而主者神之所依也有主必有庙故祭必於庙而墓者特体魄之所藏也因略而无文盖礼以义而制者也後世人子不忍死其亲见手泽桑梓之存必悲感而怆慕况体魄之所在其有过而不哀思乎哀思之至肸蠁潜通之道也於是上墓有祭依墓有庐而庵制之设礼以情而起者也且礼者天理之节文也事合乎理而尽乎情此儒先君子所以弗之禁也欤惟仲方居今而志古处富而好礼其从子宗儒宗【缺】又皆恂恂雅饬克相其志故能急人之所不急尤世俗之所罕遇者也虽然仲方之志尚矣美矣尚赖贤子孙相与共守其传可也夫欲使其遗绪勿坠而昭示於无穷者又非文不足以信此仲方所以为请而予特为书之使登斯庵者知其作兴之意若夫双溪之囘合八宝诸山之拥奇献秀於左右者览者当自得之故不复书
善宝堂记
凡有血气者皆有嗜欲而嗜欲之深者其惟人乎人有嗜欲而志向不审於善恶之机其祸福所由分也惟仁人君子能超乎庸俗之表故所志自与庸俗异孰知庸俗之所志乃仁人君子所深悼者也试尝语於人曰珠玉锦绣无用於世者也唯道德仁义古今之共宝日用之不可缺者彼必呀然诋笑以为愚噫是岂真愚者哉其所志不同也昔石季伦富拟封君穷奢极侈以恣其欲及身辱家偾始悟为财所累龎德公恬於势位躬畊壠亩独能遗子孙以安二者之志向其祸福为何如哉剡溪之上有傅氏傅氏之秀有叔友与其从子士明士仪士信皆和易谨饬入以孝悌修于家出以行义闻于乡盖一乡之善士也一日相与言曰天道无亲以善为亲易曰积善之家必有余庆是则善者固人之大宝也况人禀二气以生即赋之以健顺五常之性固无不善者也及乎情欲炽而天理微於是向之所云者如牛山之木戕伐於牛羊斧斤者非一端而所存无几矣每见世人如浮沤起灭者何限皆由不知以善为宝而败厥良彛也且吾家自显考剡溪府君治业畎亩不务外慕有庞公之德孜孜为善不奇货利无季伦之僭政传所谓楚国无以为宝惟善以为宝者乎今以其遗我後人者可考而不诬故吾等得以安享之也今吾等苟能继承先志则异日子孙又岂不吾若哉是则善宝者得非吾家相传之心法欤遂谋以善宝名其堂且来徵文为记予既叹夫人之嗜欲为祸福之机顾其志向何如耳今叔友子侄为能审於此惟先志是承吾见其父作子述代续世传而余庆之流绵绵曷既乎董子有言积善在身如日加长亦其意也敢赘诵【阙】
<集部,别集类,明洪武至崇祯,继志斋集,卷七>
<集部,别集类,明洪武至崇祯,继志斋集,卷七>
<集部,别集类,明洪武至崇祯,继志斋集,卷七>
<集部,别集类,明洪武至崇祯,继志斋集,卷七>
一乐既为人所愿慕而不可必得者今纪常独能得之宜其忻忻然见於色谆谆然发於言而堂名所由命也虽然出於天者衆不能皆得而吾能得之是天已厚於我也其出於已者吾可不尽心力以致之哉此又孟子所谓仰不愧於天俯不怍於人二乐也二乐既得则德成业广而英睿之才将自远来求教於我故我之道得以传之者衆而泽及其远矣此又孟子所谓得天下英才而教育之三乐也嗟乎乐之出於天者不间贤愚贵贱或有幸而得其出於已者自非大贤亚圣之上安足以尽之哉已既不尽尚何教育之及人哉故予谓得二乐而一乐愈增其荣尽二乐而三乐不谋自至矣今观纪常诚慤谨厚气质凝重孜孜於道庶有志於自治之功者其德业之成固将遂显扬之志而并得所谓全乐矣是岂庸人之所谓可幸而得之者况居教养之职哉若绅也失怙恃於襁褓且惸惸焉无兄弟之可依其不得於天者甚矣然犹勉焉不敢以自弃盖有求於已也今因纪常之属故要夫二乐三乐之说以剿言之呜呼得于天者既不同而求於已者庶期相与策励切磨以底于万一此绅之志也又岂非纪常之志哉
尚志斋记
吾友李子尚氏造予而言曰向者尝辱子为绎夫制字之义则既知夫自励矣吾闻君子之成德也必有斋居以为修养之所今幸辟一室可容俯仰而未有名之以为警者子曷终惠之予遂因其字而要夫孟子之文扁之为尚志且复为言以毕其说曰甚矣士之不可不尚【阙】
<集部,别集类,明洪武至崇祯,继志斋集,卷七>
而辱淬励者至矣今将去左右而违离也愿名其游息之斋且求一言书诸绅以终佩之予?然怜而嘉之遂为扁曰勿欺复为言曰天下之事善恶皆原於心而发於意意之所之非诚则伪而君子小人之所由分也妖艶之色都治之容连城之璧照乘之珠小人之所嗜悦者也当其嗜悦之时礼义不足以制其心法律不足以禁其欲金石不足以方其坚者其心之所好者诚也若夫仁义礼智之根於心忠君亲上之发於志者此至善之所止而君子之所嗜悦者也然而往往不能真修而笃好之者以其好之之心不诚也苟能以其好善之心而易其好色好货之志则无伏匿闭藏之患而有暗室不欺之功矣心既不欺於是以之事君则有蹇谔匪躬之节而无阿媚苟容之态矣以之事亲则有服劳奉养之忱而无倨傲违戾之失矣以之临民则有恻隐恺悌之实而无刻暴厉忍之过矣今夫三尺之法儿童走卒之所晓也而蹈之不絶者以其欺於心也五者之达道愚夫愚妇之所知然而卒不能行之者亦以欺於心也呜呼天下之人同此心也贤愚之心同此理也然而卒有霄渊之隔则夫君子之成已成物者其可少欺其心乎昔卫武公年九十而作抑且曰相在尔室尚不愧於屋漏司马温公平生致君泽民之功皆本於诚实不欺而已今显也行将推其所学以用於时去其小人嗜悦之诚而力夫君子好善之诚如武公之不愧屋漏可也如温公之本於诚实可也若是则无负於予言矣虽然岂特不负於予哉将见因予言而成显之德者自勿欺始矣
存斋记
穹壤之间颅圆趾方饥食而渇饮夏葛而冬裘者莫非人也然有能赞天地之化育弥纶天下之大务者有智不足以周于一身德不足以成夫一善而自夷於万物者非其命于天者不侔顾其心之所存何如耳伊尹之心存於致君泽民周公存於兴礼乐开太平之基孔子道不行于时而後存于埀训顔子身居困约而存於为邦孟子闵时之衰而存於行王道彼三圣二贤者其功着于当时其德垂于後世所谓君子存之也战国以来管商之存於事功申韩之存於刑名苏张之存於纵横鬼谷子之存於捭阖杨朱之存於为我墨子之存於兼爱老子之存於虚无佛氏之存於寂灭虽其所存之不同然其悖理而为弊也甚矣且均为存也存其大者远者为圣为贤存其小者偏者为异端之道则夫君子固不可以不存而存之又不可以不审也四川佥宪毘陵王公博学而有文廉敏而多识尝名其斋曰存斋人於以知公之处心为有素矣夫事几经於前懵然不知其所措义利纷乎内茫然不知其所从者皆由其心素无所存而役于外物也今公居重位佥宪事国家之耳目寄焉生民之休戚系焉而能歉然於所存予意夫公鸡鸣而起未与物接所存於心者公忠以奉乎上仁恕以接乎下及平旦而行无非向之所存存之既正行之益精如庖丁之於牛宜僚之於丸卢扁之於医逢蒙之於射不待谋猷忖度而心领神会矣其视异端之说如高下黑白之悬隔尚何足介其中哉公尝属笔於予故要诸圣贤之道质於公公苟谓然则蜀民之被其泽者益博矣因请书之以为记
忠孝堂记
予读唐史见柳公绰家子孙昌盛至十余叶不衰未尝不叹天之独厚之也及考其由乃其家法严毅所以防范其子弟者甚至在家则孝於亲出仕则忠於君忠孝两尽百行皆全於是父以是令其子子以是教其孙代续世传耳濡目染莫非此道始知天之所以厚之者非私也其视房杜辈门户为何如哉呜呼柳氏已矣吾不得而见之矣以予所观播之宣慰庸斋杨公殆有过而无不及者焉杨氏自唐太师端受僖宗命来为防御使立功着效夷民畏服因世保此土逮公凡十有九世矣自唐迄今五百余年虽世代屡革而杨氏推忠効绩灼灼可纪入国朝率先奉版啚来归岁时献贡方物尤尽忠顺之礼皇上嘉之凡所以褒崇而赉予之者尤厚人知杨氏之泽有引而弗替不知其所以致之者有自也予自曩岁获登其忠孝之堂因仰而叹曰夫物必有以培之则其发也益茂必有导之则其流也益衍此理之自然非有待於烛照龟卜而後见也今观公上承朝命下绥部民而享有福祉者以有忠孝为之本源而其父祖若孙培之导之者继继绳绳而不絶也此予所谓揆之柳氏有过而无不及者夫岂媿辞也哉虽然韩子有言莫为之前虽美而弗彰莫为之後虽盛而弗传吾愿杨氏之子子孙孙凡升是堂者皆以公之心为心则其福泽之来庸有极乎
观澜亭记
君子之为学所贵乎知要而尤在乎体验盖不知要则无以得其道之本原不体验则无以有诸已是以天地万物森列于上下分而言之固皆为吾身之对合而言之虽动植流峙之微莫非吾心分内之事今夫亭毒之间物之最着者莫如五行而五行之中为圣贤所亟称者尤在於水故孔子论道之源则曰逝者如斯夫不舍昼夜孟子论道之有本则曰观水有术必观其澜说者谓澜为湍急之处盖惟流动不息者有之至於涔蹄之间杯杓之内沼沚渊泽之中则无之矣惟其来之有源行之不止而澜见焉故善观水者必於此而知其有本者也夫衆人徒见鸢之飞鱼之跃山川之融结草木之荣悴以至父子之亲君臣之义夫妇之别长幼之序朋友之信而不知道之所以然者皆原於天而备於我须臾不可离者也惟能知其出之有本则凡所以反诸身者无不诚矣至哉孟子之论得其旨者可以知学之要验诸体者可以资其成德非善学者其孰能之四川佥宪毗陵王公某名其燕休之亭曰观澜它日徵言於予以为记惟公沈酣於六经厌饫於百氏其论说章句也如独茧运丝绵绵乎有其绪其辨折义理也毫分缕析不遗以锱铢其学可谓有本矣今复以此寓其志者岂直为游观娱玩之具哉盖触之於目则必以体验之庶真知万物之备於我者皆有其本而举不外於吾也其视生民之休戚刑政之治否宜若有不得辞其责者矣岂直为游观娱玩之具哉予故乐推其志之所存以为记
用拙斋记
四川佥宪凤翔张公子麒扁其退食之斋曰用拙或者疑之曰夫参宪纲典刑狱下以振一道之风纪上以寄国家之耳目其任莫重焉居其职者是宜牢笼事物聪察毫眇捭阖智谋纵横慧巧庶几政得其序而刑得其平苟徒拙之是用吾见其枉者失乎理而讼者隐其情焉公闻之掀髯而起冁然而笑曰咄咄子来前子徒欲吾骋其私智而不知大道之本於自然也子徒欲吾行其小巧而不知夫拙者之全其天也往者洪荒之世风气浑厖人无机巧恪守典常是以无饮食也则茹毛而饮血无宫室也则穴居而巢处无罍爵也则污尊而抔饮无音乐也则蒉桴而土皷其为拙孰大焉後世淳风稍变制作日兴为之甘腴鲜美以致其养为之雕题刻桷以华其宅为之笾?簠簋以极其奉为之五音六律以成其乐於是向之所谓拙者渐变而为巧矣暨乎近世去古弥远浇漓益作奸伪纷纭是非交错有不可枚举者是故俳俪纎浮抽黄衒白撷藻摛葩於道无益者此文之变乎巧也出入四寸曲学旁门博采杂出於道无闻者此学之变乎巧也与时俯仰【阙】
<集部,别集类,明洪武至崇祯,继志斋集,卷七>
<集部,别集类,明洪武至崇祯,继志斋集,卷七>
以介意而奉之如举百斛惟能如此於是近之可以治已远之可以治人大之可以用於天下国家小之可以为天下国家之用虽以尧舜禹汤文武心法之相传亦不过乎此况士君子之慕圣希贤而致用於世者乎四川宪使李公文敏署其宴处之轩曰敬间来徵余文以记之夫敬固未易言也自孔孟以来至宋诸大儒论之者备矣余无容赘辞矣姑以公之日用所接者言之坐乎讼庭之上而辨彼此之曲直一见之明寃者得以伸枉者得以理一念之失则善者被其害而恶者肆其奸於是时也公之心肃乎若上帝之是临昭乎若神明之是监戚乎若恫瘝之在体惕乎若已不得辞其责者则其为敬也大而斯民被其泽者衆矣苟以宦业之成为已足民心之休戚非所虑察情或慢於两造之备听狱或忽於五过之疵似此则旷厥职矣今公以聪敏之才济诚笃之志由太学生而为名御史由御史而陞兹职历任三载政绩灼灼兹复存心於敬可谓得为政之要矣予闻舜之戒理官曰钦哉钦哉惟刑之恤哉穆王之制吕刑亦曰敬之哉是听讼决狱尤当以敬为主也而公能致意於此余故乐为之记既以勉其志之成且以为蜀民贺
滇南恸哭记
先公以洪武五年正月奉使云南招谕元梁王六月抵其境六年遇害至二十五年不肖孤绅窃禄西川屡请於蜀王殿下二十八年冬得旨十二月朔日戒行次年二月二十三日到滇次日参见岷府退谒藩阃文武大臣及土人士友并以情事为告闻者闵之竞为咨访二十五日有僰人画工何仁可年七十余来言亲炙先公於佑圣宫甚久至绘素之事亦多经指授且云初来时梁王甚加礼敬府僚大臣若司徒达尔玛参政喻金闾高抚慰辈尤所尊重凡见梁王必以天命所归人心所属之理为之开说退谕其臣僚尤加委曲梁之君臣亦知元社已屋皆有降意时元之蘖主逋逃朔漠者遣侍郎托克托自西蕃来通耗索援且刼以危言必欲杀我使以固梁王意梁王不忍遽絶於我朝廼匿先公於民间托克托闻之诮曰国家颠覆而不能救反欲远附他人邪跃马而起梁王不得已遂出先公以见之托克托欲加屈辱先公慷慨骂曰天讫汝元命我朝实代之汝如爝火余烬尚欲假息以与日月争光邪我将命远来岂为汝屈今惟有死而已或解曰两国交争不罪来使不从则遣之彼何罪焉况王公才器天下无双宜有以全之而托克托曰今日虽孔子在义不可留梁王不能救先公复顾梁王谓曰汝朝杀我大兵夕至矣亦不听遂遇害时为腊月二十四日未申时盖僰人以此日为节日故久不忘也讳日城中父老士女莫不垂泪达尔玛既陈奠祭左右具衣冠殓之以礼即日舁至地藏寺北漏泽园化之以火讳所则今之观音寺前三市街言讫引至漏泽园擗踊设奠是夕宿地藏寺自此连日至彼展哀至二十七日绅别访南关董金刚保以合其说盖以先公尝主其家故也金刚保亦引至观音寺前指以讳所号恸间市人竞来致问中有苏努者前言棺木实其家所备盖其兄庆时为元帅故达尔玛一以後事委之其言遗事略与仁可同但奴则云火化在小南门城濠边复引至历指其处哀未止有僧从西来自云年百岁口述遗事甚悉绅拱问化後遗殖何在僧言彼时上下恟惧谁复道及此者三人之言遗殖并同自是士民僧道多来称述先公容貌言行嗜好制作动静仆从皆可稽但无能知夫葬所者因姑设次为位於地藏寺之东夹室越明日漏四下陈设於寺门外告祭於云南府城隍里社寺伽蓝等神备述情事之由礼毕奉新制木主就观音寺前讳所尽哀题主礼毕迎囘地藏寺位次昧爽行正祭礼先是布政张公紞参议范公祖尝访先公节行於临安儒士贾寛寛达尔玛门客也故获侍先公最密因言曾有诗见寄可考暨绅至张公即命迎寛三月十日寛至所言与前颇同乃云化後达尔玛已使葬於地藏寺之旁後十许日寛往哭之止见平土而不结丘壠自国兵来陵谷变迁已不可认迄今犁锄荐臻屋庐相望想像亦不能得其彷佛也寛又云先公前馆于报国寺後因托克托至遂移馆于春登杨氏家平日杜门不接人事惟读书着述有文集二大册达尔玛録本藏于家後并原槀不知何在寛年高质重所言似非虚妄者又沅士镏有年近见宜梁民李铉铉自言其父起宗为元枢密院都事好士而知书曾延先公于家甚久後事皆其经理今墓所惟铉知之有年前任沅庠时常接见先公故闻之甚留意越半月绅至滇有年即来告且为书招铉十一日铉至口述遗事亦悉又举先公题其竹轩三絶句遂导至兀儿朶东门外之百步指羣塚千百而言曰大略记在此处而羣塚尽遭发掘无遗者绅见其年少不敢尽信又见颇能记忆亦不敢不信遂於其处仰天大恸次日於羣塚旁择旷地仍设次为位迎神主陈祭祭毕复奉归寺之元次越十日奉神主而回呜呼哀哉绅之初志鋭欲访求遗殖归葬先陇以襄大事不幸岁久事殊以至此极虽粉身碎骨亦不足以赎其辜他日尚何面目见先公於九原者哉擗踊之余因忍死备记于简以志不忘终天之恨且使後世子孙有以知其荼毒呜呼痛哉
继志斋集卷七

[book_title]卷八
钦定四库全书
继志斋集卷八　　　　　明　王　绅　撰记
寒谷小隐记
义乌县南五十里有山曰大寒原谷深邃岩壑峻絶田畴衍沃而草木蓊密其地远城市其俗敦信义故士之厌喧嚣而嗜幽寂者莫不乐处之邑人进德陈先生自元末之乱避地来居结屋数楹间扁其顔曰寒谷小隐於是居其间角巾杖藜日徊徉於山巅水澨或仝父老酌春酒话桑麻或挟册携琴坐泉石间至暮始返处而乐之若将终身焉逮乎大明啓运诏求遗逸有司以先生应命先生遂幡然而起至则授以钱塘儒学教谕钱塘古东南都会居民富庶习俗工巧先生至一以仁义道德躬修实践之学以为教未十年子弟之承学用世者往往为时名公卿其居钱塘初无赫赫之誉而清名隐然动於搢绅间凡朝廷往来之使四方硕彦之士至者莫不愿见先生先生处已愈谦待人愈厚虽居繁缛之邦而心往往在於穷山密林也每谓人曰吾之居所谓寒谷者果远邪近邪吾不得而知也以为果远邪则林姿谷态之苍茫冬夏朝暮之异状未尝不往来於心也以为果近邪则山川数百里之辽邈职事官守之羁縻而足迹未尝得数数到也於是命工绘为图名公钜卿又为诗文以纪之先生复徵言于绅绅之先世居凤林去寒谷不数里始祖节度府君爱其山水之秀自会稽来迁迄今三四百年族日以大重珪叠组代不乏人世号凤林王氏今先生藴才积德未及大施而年已老安知异日不遗泽委祉而俪美於吾王氏乎抑闻寒者冬之令也万物遇其时则必损伏屈抑以自存今先生隐处寒谷而出居冷官适符先生之心迹矣绅固守寒贱处荒凉而远炎热者有素今一旦泝涛江泛湘汉上瞿峡抵巴蜀计其道途不啻万里回想故山故水岂能忘情是先生今日之为心固绅之所为心也其能已於言乎文以记之其亦发予心之感慨尔
三教堂记
道士某君某通儒而旁习乎佛氏之法於所居辟堂三楹间乃肖孔子释迦老子之像合而祠之因名曰三教堂爰使来取记予惟三教之道若岐迳之异趋氷炭之不相入盖不可同日而语者也是故儒者以诚意正心修身齐家治国平天下为本而佛氏则以守空寂灭明心见性为事道家则以清静无为链形长生为主要其归清静无为则当株守块处莫能事事明心见性则当死灰其心朽木其身呜呼使天下之人皆习二者之学则谷粟布帛无所出而五伦五常亦几泯矣必若吾儒之道行之万世而无弊用之须臾不可离者为可尚也故世之知本者是宜以孔子家祠而户祭之今乃慢不加省幸赖前代遗制尚存而郡县之设未坠然而佛老之宫则乃遍布乡闾星罗棋列不可悉数其故何哉夫孔子之道明白坦易正大光辉非有奇谲诡伪以衒人而佛老者伸舌啓口则惟以虚无眇昧之言祸福灾异之故以儆世此世之所以忽常而好怪慢远而趋近亦其势也虽然吾孔子之道譬犹日星之在天山川之在地不以人之好恶世之崇尚为增荣又岂以淫词渎礼为合义哉此吾儒所以纵而不暇论累世由之而不察也今君既为老子之学而旁求佛氏之旨又能习知儒道尊慕而合祠之嗟乎世之为三教之学者入乎此者出乎彼若秦肥之视越瘠固未有相得者也惟君乃兼通而并向之故是祠之建虽未必允合古谊要知其系人心崇教本所厉於风俗者为不浅也其视夫泥於一端局於一器者不其多乎予故乐书以为记
尚友斋记
君子之自待也重而自视也高则庸俗不足以厌其意庸俗不足以厌其意必求古之贤哲之士与已志相符者而友之杜子美处流离困厄之中而自比稷契胡康侯爱诸葛孔明之为人苏明允为文必取法於孟子子瞻之心迹効白乐天虽其所就有不齐观其自待自视者如此其能局於浅近而自狭耶国子助教庐陵邹君仲熙名其居斋曰尚友邹君以予辱交也厚徵言以记之予尝与之纵谈千古之故而商略当今之宜稔其为人矣又安敢以不敏为辞夫邹君生文献之邦而负超越之才励志古学凡古文辞有当意者悉手自抄录口诵心维志忘寝食涵蓄既久发而为文益凌厉赡足然酷爱南丰曾氏之作观其音韵步骤间亦似之况其年甚富而志甚鋭则其自待之重自视之高而庸俗不足以厌其意者宜也虽然予切为去古既远士习益卑固有志者之不屑就至於凌高骛远不求其实而惟虚名之是慕者又岂非君子之所病哉必有子美康侯明允子瞻之志而後可此又予与邹君所宜共勉者也且昔邹君佐教於一邑已友一乡之善士矣今之居太学是友天下之善士也邹君尚毋以天下之士为皆不足友也苟以此待天下之士安知天下士不以此为待哉予又闻古有求千里马不得购其骨而马自至者盖亦示所好於人也邹君於此尽心焉而後驰思於往古虽欲肩顔孟而友伊周人不以为过矣邹君以为何如
乐亲堂记
人之大伦有五而莫亲於亲亦莫尊於亲也惟其亲而尊也所以思致之於安且夀者无所不用其极焉固如金石矣而犹患其有时而消泐夀如乔松矣而犹虑其有时而终穷况於晨夕兴居之间宁不思致其养哉夫甘旨以充其所嗜滫瀡以中其所欲其於口腹之养至矣君子不谓至也轻煖以适其宜晏安以适其体其於四肢之养至矣而君子亦不谓至也夫为养而舍此固不可使务此而心有所不悦志有所不遂虽日奉以三牲吾知其不以为乐而反以为戚矣故孔子曰养则致其乐而孟轲氏亦谓不顺乎亲不可以为子是则为养之道孰有加於乐哉庐陵胡原旦氏名其养亲之堂曰乐亲他日走京师介其友李子学来徵予言以记之予惟欲乐其亲者人子之同情也然而事有不齐则其志有所不遂力足以为养矣而父母之年或不待幸而父母具庆矣或梏於困穷或厄於暌离又幸而无此矣其或反身有不诚制行有不谨尤足以贻其亲之忧焉之数者或命於天或由乎我命於天者非力所能为厄於我者可不思致其意哉余闻元旦读书知义理又喜交贤大夫士今观其名堂之义可以知其为人矣予也自晬离先公於膝下及弱冠先公执节於蛮荒先母亦感忧而卒今幸叨忝禄位欲致升斗之养而不可得况望致其乐乎因元旦之请益不自胜故书余与原旦之不齐者以为告使原旦知命于天者不易得而不忘乎喜惧在我者之不可不尽而夙夜常存於警省也
橘轩记
尚论东南之名木冬夏常荣而苍翠可以悦人心目者惟松柏楩楠豫樟为然然而无实可以充人之食果之可以充人之食者有梨榴枣柿栗李而其花叶应时而发随候而雕不足以耸人之观瞻求夫二者之兼至其惟橘乎今夫层枝剡棘緑叶素荣欝然不变於寒暑者吾知其为橘也青黄杂揉文章灿然於天地严肃之时者吾知其为橘也以言其味则甘而馨以言其功则可充锡贡而疗疾病是以古仙叟隐其间以自乐屈大夫颂之以自况者良有以哉鸟伤丹溪之上有隐君子曰杨君伯融好古知学有才而笃於行乡人称之其事乃考彦德处士尤尽爱敬之道尝扁其奉亲之轩曰橘轩盖以环室所植者皆橘也於是处士甫方以耆年硕德享有天爵之贵子孙宗戚岁时问候称夀於橘轩者肩相摩而足相踵处士甫童顔鹤发角巾布服据中坐为之谈伦理言仁义斥异端似是之非而参之以当世之务亹亹不能休及退而瞻橘林之蓊密味橘实之甘馨未尝不叹伯融之善娱其亲而羡处士甫之德深契於橘也继而处士甫化去几二十年伯融追慕之心益切覩橘而伤手泽之尚存入室而慨声容之如在虑无以慰其思於是走书京师求为之记予家青岩去丹溪仅一舍向闲居时常杜门不出故弗获接其面顔今也禄食于外幸尽友天下之贤而乡邦善士如吾处士甫者廼独不之识每以为恨况今与伯融聨葭莩之好而复以此为属宁不喜闻而乐道之哉诗曰维桑与梓必恭敬止又曰高山仰止景行行止伯融尚益思培其根埴其本使其枝益茂而实益繁庶乎遗?流芳于後嗣者弥久而弥昌也易曰硕果不食君子得舆余实有望於杨氏矣
养斋记
自古名世之士其才器皆养於未用之先而功业成於既用之後譬犹千寻之木必蓄於山林旷莽霜雪雨露之中而後可以任栋梁之用岂若樲棘桤樗之怒长骤发而不中於绳墨哉张良之智养於圯上韩信之勇养於胯下诸葛亮之勲烈养於隆中是数君子者之志虑器识皆培埴深厚故其出而应事也若庖丁之治牛迎刃而解矣鸟伤蒋君伯原读书华川上为人沈毅端慤气和而貌恭家世业医至伯原而得丹溪朱先生再传之妙故其术尤精乡闾之抱疾无诉者必赖伯原以为安伯原之惠利及人既多其心犹不以为足复扁居室曰养斋其志盖不安於小成而欲养之以就夫大器者欤他日驰书京师求余记夫世之小丈夫者挟偏曲之术济满盈之志幸其偶中一胜以为能旦旦而揣之曰吾术足以行世矣及婴之以盘错被之以纷纶未有不颠倒是非变眩黑白而偾事贻笑者皆素无所养故也今伯原固足以有为而犹存於养吾知其所谓养者非特欲以自养盖志於养人者欤风寒暑湿之贼人养之刀圭以致和平疾痛痼滞之害体养之砭焫以致康复人之蒙其养者既衆则已之养者益厚养之既厚於是出而医国则一国之人蒙其养矣此伯原之所以为志而欲上效数君子之善养者欤余家与伯原同里閈自总角相游戏稍长伯原遂任家学之传而余贸贸焉罔知所立未几亦为虚名所牵西入蜀又以情事未伸南上滇道途奔突神疫形瘵今复以非才召人为国子师夫以衰朽之资又无所养之素一旦幸而居厚秩任重事媿莫甚焉其视伯原之久养於家林者不可同日而语矣庶几他时谒告来归一造养斋之下伯原尚能闭关下榻焚香瀹茗为余剧谈养之之妙而使余亦有所得乎姑书予说以谂之
容斋记
天下之物不患其不聚患乎其聚而不能容江河川泽之水非湖海以纳之则必泛滥横流而无所制合勺升斗之累非钟鼎以受之则必充溢委露而无所安是故覆篑土於平原增一毛於九牛之背非惟人不之觉抑亦不足为其多少矣况夫人之赋形於两间见乎外者七尺之躯耳存诸中者方寸之心耳七尺之躯固不足以任天下之重然而方寸之心其体宏其量大虚灵微妙则有以周天下之事而无乎不容矣人固有授之以轩冕而不以为喜予之以万金而不以为意加之以顿挫屈辱而不以为戚其心休休焉汪汪焉若千顷波者其量为何如哉余从弟仲宗卜居於松门复构小室为退休之所间尝走书京师求【阙】
养吾身才德於崇奥宗表既皆涵泳而浃洽於心或时瞑目危坐沈思默契於千古闻松风泠泠有金声玉振之遗韵恍然似有得其旨趣者於是摄衣而起登眺以发其精神啸歌吟咏以畅其情性或仰卧苔石看晴雪堕松顶或眄浮云往来岩岫间则其心乂悠然于万化之表日就月将而宗表之学忽不自知其进矣遂扁曰松间读书处继而郡大夫闻之选入郡庠为弟子员未几领乡贡会试春闱中副榜行将致用於世矣其心犹不释过予桥门请曰此某幼学之所愿先生记之以示不忘其初予闻而叹曰宗表可谓善於为学者矣昔诸葛武侯尝谓才须学也而非静无以成学今宗表惟能由此以致其学则其所得者可知宜乎拳拳于
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 10:29:06-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>