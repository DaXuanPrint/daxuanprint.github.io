<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="提要,吴都文粹目录,吴都文粹卷一,吴都文粹卷二,吴都文粹卷三,吴都文粹卷四,吴都文粹卷五,吴都文粹卷六,吴都文粹卷七,吴都文粹卷八,吴都文粹卷九,吴都文粹卷十,吴都文粹全文在线阅读,吴都文粹全文在线下载,大玄古籍书库">
<meta name="description" content="地方诗文总集。十卷，卷三至卷七为诗。宋郑虎臣编纂。郑虎臣字景兆，吴(今江苏苏州)人。曾为会稽尉。南宋德祐初，自请监押奸臣贾似道，押至漳州木绵庵，椎杀之。郑虎臣为吴中巨富，热心当地文献，辑此书以存苏州风土演变痕迹。吴中，宋代称平江府，包括今江苏苏州、吴江、昆山、常熟、太仓、嘉定等地。书中所收皆为历代至南宋有关吴中诗文，作者未必皆为吴人。所选录诗以东吴陆机《吴趋行》开篇至宋为止。入选作品多有考订文字，有助于考察古代吴中风俗及其演变。如唐皮日休《鱼斗》诗后，皮自注：“吴中卖鱼论斗。”编者又注云：“鱼斗者，吴俗以">
<title>吴都文粹_郑虎臣_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">吴都文粹</span> <br/>
          作者： <span class="inputVal" id="bkauthor">郑虎臣</span> <br/>
          朝代： <span class="inputVal" id="bkdate">宋代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">类书文集,诗文集,完结</span> <br/>
          字数： <span class="inputVal" id="bknum">[book_length]162416</span> <br/>
          说明： <span class="inputVal" id="bkdec">地方诗文总集。十卷，卷三至卷七为诗。宋郑虎臣编纂。郑虎臣字景兆，吴(今江苏苏州)人。曾为会稽尉。南宋德祐初，自请监押奸臣贾似道，押至漳州木绵庵，椎杀之。郑虎臣为吴中巨富，热心当地文献，辑此书以存苏州风土演变痕迹。吴中，宋代称平江府，包括今江苏苏州、吴江、昆山、常熟、太仓、嘉定等地。书中所收皆为历代至南宋有关吴中诗文，作者未必皆为吴人。所选录诗以东吴陆机《吴趋行》开篇至宋为止。入选作品多有考订文字，有助于考察古代吴中风俗及其演变。如唐皮日休《鱼斗》诗后，皮自注：“吴中卖鱼论斗。”编者又注云：“鱼斗者，吴俗以斗数鱼，今以二斤半为一斗，买卖者多论斗，自唐至今如此。”皮日休《登初阳楼》后，编者注云：“初阳楼在郡池上，既曰初阳，宜占东城，今废。”其他在咏“齐云楼”、“馆娃宫”、“响屟廊”、“采香径”、“长洲苑”、“蠡口”等名胜之后，皆有长注，对这些遗迹有较为详密的考订。此编初刊于宋末，后多以钞本传世。康熙六十年(1721)娄东施氏以活字板刊行，此本多舛谬;而一些抄校本，如乾隆间钱枚手抄本、黄丕烈手校抄本则较好。《四库全书》据施氏活字本著录。常见者有影印文渊阁《四库全书》本。</span> <br/>
          封面： <span class="inputVal" id="bkimg">Z_18515.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]吴都文粹
[book_author]郑虎臣
[book_date]宋代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]类书文集,诗文集,完结
[book_length]162416
[book_dec]地方诗文总集。十卷，卷三至卷七为诗。宋郑虎臣编纂。郑虎臣字景兆，吴(今江苏苏州)人。曾为会稽尉。南宋德祐初，自请监押奸臣贾似道，押至漳州木绵庵，椎杀之。郑虎臣为吴中巨富，热心当地文献，辑此书以存苏州风土演变痕迹。吴中，宋代称平江府，包括今江苏苏州、吴江、昆山、常熟、太仓、嘉定等地。书中所收皆为历代至南宋有关吴中诗文，作者未必皆为吴人。所选录诗以东吴陆机《吴趋行》开篇至宋为止。入选作品多有考订文字，有助于考察古代吴中风俗及其演变。如唐皮日休《鱼斗》诗后，皮自注：“吴中卖鱼论斗。”编者又注云：“鱼斗者，吴俗以斗数鱼，今以二斤半为一斗，买卖者多论斗，自唐至今如此。”皮日休《登初阳楼》后，编者注云：“初阳楼在郡池上，既曰初阳，宜占东城，今废。”其他在咏“齐云楼”、“馆娃宫”、“响屟廊”、“采香径”、“长洲苑”、“蠡口”等名胜之后，皆有长注，对这些遗迹有较为详密的考订。此编初刊于宋末，后多以钞本传世。康熙六十年(1721)娄东施氏以活字板刊行，此本多舛谬;而一些抄校本，如乾隆间钱枚手抄本、黄丕烈手校抄本则较好。《四库全书》据施氏活字本著录。常见者有影印文渊阁《四库全书》本。
[book_img]Z_18515.jpg


[book_title]提要
【臣】等谨案吴都文粹九巻宋郑虎臣编案苏州府志虎臣字景兆曽为防稽尉宋徳祐初自请监押贾似道杀之于木绵庵者即其人也是书于呉郡遗文综辑颇富其中如李夀朋之劄补新军汪应辰之申奏许浦水军赵肃之三十六浦利害郏亶之至和塘六得六失诸篇均有闗兵农大计其他舆地沿革亦多有因文以著者如书中龚颐正企贤堂记曰长洲为县肇唐万嵗通天中而呉地记则云建自贞观七年考唐地理志与颐正之记合可以证呉地记之讹又呉地记云常熟县改自唐贞观九年而书中范成大常熟县题名记曰县旧为毗陵至梁而改又可与吴地记考异葢是书虽称文粹实与地志相表里东南文献多借是以有征与范成大呉郡志相辅而行亦如骖有靳矣乾隆四十二年三月恭校上
总纂官【臣】纪昀【臣】陆锡熊【臣】孙士毅
总　校　官
【臣】　陆费墀

[book_title]吴都文粹目录
卷一
吴郡志序　赵汝谈
十老序米　芾
吴城　杜　牧
阊门　张　继
韦应物
白居易
苏舜钦
胥门　皮日休
陆蒙
郡学记朱长文
重修大成殿记　郑仲熊
六经阁记　张伯玉
御书阁记　洪　迈
重修吴学记吴　潜
吴学复田记陈耆卿
昆山县学记梁　肃
昆山县新修文宣殿记王禹偁
昆山县重修学记张九成
丹阳公祠堂记　朱　熹
卷二
吴趋行陆　机
祝牛宫词　陆蒙
鱼斗　皮日休
申补新军坐下省劄　李寿朋
城口开江按旧指挥　范仲淹
蒋　璨
申奏许浦水军坐下　汪应辰
申增顾泾水军利使　吴　英
府治重修大防记蒋　堂
九日陪李苏州东楼燕独孤及
登初阳楼　皮日休
陆蒙
东亭　白居易西亭
西园
北轩欹枕　梅　挚
北池赋蒋　堂
木兰后池重台莲花　皮日休浮萍
白莲
和重台莲浮萍白莲三陆蒙
重题后池　皮日休
陆蒙
和梅挚北池十咏蒋　堂
双莲堂杨　备
木兰堂陆蒙
范仲淹
杨　备
双瑞堂记　范成大
三贤堂记　仲　弁
思贤堂记　范成大
瞻仪堂记　范成大
齐云楼晚望十韵白居易和栁公权登齐云楼
登齐云楼　章　宪
西楼雪宴　白居易城上夜宴
登西楼见乐天诗偶成刘禹锡玩月
观风楼杨　备
范仲淹
耿元鼎
西楼感怀　章　造
介庵铭梅　挚
灵芝坊蒋　堂
留客亭曾　几
沈　度
浙西提刑司题名记　陈　贾
浙西提举司题名记　徐　康
登姑苏台赋任公叔
崔　鷃
姑苏台览古陈　羽
李　白
曹　邺
李　绅
罗　隐
刘　驾
刘禹锡
杨　备
馆娃宫殷尧藩
李嘉祐
李　绅
皮日休
陆蒙
勾践进西施赋　徐　寅
卷三
吴王井杨　备
响屧廊王禹偁
杨　备
采莲迳
长洲苑吴苑校猎孙　逖
蠡口　杨　备
毛公坛白居易
皮日休
陆蒙
虎邱古杉　皮日休
陆蒙
临顿二十首皮日休
陆蒙
重寺药圃皮日休
忠国师庵　顾在镕
洗马池杨　备真宗皇帝御制赐平江军节度使丁谓诗并序丁谓和进
复赐
丁谓复进
跋丁　谓吴人歌
牧守王规谢章　简文帝
博卢　冯　衮
夜游虎邱山白居易
本朝牧守题名记叶梦得状元语
朱花石贾公望
重修泰伯庙记　曾　几
泰伯庙皮日休
陆蒙
张　咏
蒋　堂
迎享送神词三章龚頥正
夫差庙陈　羽
张　咏
伍员庙简文帝
张　咏
杨　备
南双庙记　蔡　京
春申君庙记赵居贞
圣姑庙皮日休
陆蒙
灵姑庙碑隂记　林　戊
三高祠记　祝　鉴
范成大
三高堂诗序程　俱
鸱夷子皮赞李　华
书三贤堂　苏　轼
焕灵庙龙堂记　皮日休
鲁　詹
重修东岳庙记　魏邦哲
黄姑庙李后主
任晦园亭　皮日休
陆蒙
沧浪亭记　苏舜钦沧浪六咏
沧浪咏欧阳修
胡　宿
胡　理
寄题沧浪亭梅尧臣
观沧浪亭石有感刘　敬
南园　罗　隐
苏舜钦
梅　摰
胡　宿
周元明
程　俱
卷四
鲈乡亭陈　瓘
七桧堂范仲淹
小隐堂叶道卿
隐圃　蒋　堂溪馆三咏
南湖二咏
中隐堂白居易
乐圃堂朱长文
三瑞堂苏　轼
漫庄　章　宪
迁居蜗庐　程　俱
复轩歌章　宪清旷堂
咏归亭
清閟亭
遐观亭
臞庵二十五咏　徐开庵
蒙与义
吕本中
苏　庠
浮天阁三首王　铚
平远堂三首向子諲
草堂二首　沈与求
程子山【三首】何　偁【五首】僧道本【二首】
李弥正次祝鉴韵
陈　掞【一首】沈　求【一首】
范文正公义田记钱公辅
范文正公义宅记楼　钥
天平山苏舜钦
范师道
杨　备
穹窿山
华山
雨中游包山皮日休
陆蒙
林屋馆铭　陈　炯
缥缈峯皮日休
陆蒙
桃花坞皮日休
陆蒙
洞庭南馆　张　祐
早发洞庭　白居易
方　干
洞庭小湖　白居易
入林屋洞　皮日休
陆蒙
洞庭山王禹偁
李弥大
崦里　皮日休
陆蒙
石版　皮日休
陆蒙
鼋头山神女歌　韦应物
访踞湖山人仇君隐居马　云芳桂坞
飞泉坞
修竹坞
丹霞坞
白云坞
二狱山杨　备
夜宴虎邱山序　独孤及陪陆长源裴枢游虎邱山
剑池　李　岘
虎邱赠鱼处士　赵　嘏
虎邱寺西小溪间泛　皮日休
陆蒙
许　浑
酬陆四十虎邱对月　权德舆
题东虎邱六韵　白居易夜游西虎邱
虎邱寺路宴留别诸妓
李　绅
刘长卿
虎邱见元相公题名怆然有咏
登虎邱望海楼
同沈恭子游虎邱　清远道士刻清远道士诗因而继作　顔真卿
追和顔真卿李德裕
追和清远道士诗序　皮日休
陆蒙
补沈恭子诗序
游虎邱诗并序　晁　迥
王禹偁
游虎邱观白傅旧题二首
吴王墓陈尧佐【三首】
丁　谓【二首】梅　询
范仲淹
蒋　堂
张伯玉
王　绅
苏　轼
和刘孝叔防虎邱
诸公倡和诗题词朱长文
蒲宗孟
游虎邱因书钱塘旧游
章子厚和前二韵
虎邱杂咏　苏舜钦
杨　备【四首】孙　觌【二首】程　俱【二首】何　麒
方惟深【三首】方仲荀
剑池铭并序王禹偁
剑池　徐　辅虎邱记
卷五
临顿　皮日休
桥　李　绅
重建乘鱼桥序　僧达本
上元　杨　备
过白头桥　梅　挚
吴江桥郑　獬
蒋　堂
泛太湖书事寄元稹　白居易
泛太湖皮日休
陆蒙
杨　备
望太湖苏舜钦
梅尧臣
明月湾皮日休
陆蒙
练渎　皮日休
陆蒙
销夏湾皮日休
陆蒙
投龙潭皮日休
陆蒙
胥口　皮日休
陆蒙
前松江赋　程　俱后松江赋
夜渡吴江怀古二首　宋之问
吴松江刘长卿
张　怀
许　浑
松江亭携乐观鱼白居易
泊震泽口　薛　据
泊松江渡　许　浑
松江早春　皮日休
陆蒙
忆具区钱昭度
送裴如晦宰吴江二首梅尧臣
除夜宿垂虹亭　蔡　肇
王禹偁【四首】陈尧佐
游松江三首蒋　堂
过垂虹桥二首　苏　轼
长桥二首　杨　备
松江谒王文孺令宰　章　宪
交让渎杨　备
女坟湖皮日休
陆蒙
越来溪杨　备夏驾湖
至和塘记　邱与权沈氏笔谈
六失六得　郏　亶五论
卷六
大畧　郏　侨
三十六浦利害　赵　霖
表荐陆　华　覈表荐陆祎
诏陆玩
辞召表顾　欢孔穉珪等表荐杜京产
诏史徳义　武　后
翰林盛事　朱佐日
挽章　方子通
温公诗话　丁　偃
絶句　蒋　堂
范文正公真赞　阎　灏
延宾佳话　范　纑
咏怀　范　周
送李璋应举王安石张林妻徐氏碑
太湖石赋并序　陈　洙
太湖采石赋程　俱
太湖石记　白居易
题太湖石诗并序牛僧孺和题姑苏所寄太湖石兼寄李苏州
刘禹锡
牛相公宅太湖石诗　白居易
太湖石皮日休
陆蒙
胡　宿
白云泉白居易
范仲淹
钱　藻
荐白云泉书陈纯臣
鬬鸭赋李　邕
鹤媒歌陆蒙防防
江上渔者　陶　弼
和文与可洋州香橙径苏　轼
红莲稻陆蒙
再熟稻蒋　堂
洞庭绿橘　韦应物洞庭献新橘赋
拣贡橘书情白居易
洞庭春色并引　苏　轼
卷七
吴樱桃白居易
梅谱　范成大
郡囿新栽梅白居易
红梅　方惟深
岭南桂白居易苏州栁
长洲种牡丹王禹偁吴县防前冬日双开牡丹歌
范村菊谱　范成大
海仙花梅　挚
石竹花陆蒙
金竹　蒋　堂
采药赋陆蒙
吴中观贡藕赵　嘏
金阙寥阳殿跋　赵伯骕
寥阳殿上梁文　龚颐正
伤开元顾道士　皮日休
新修太和宫记　王禹偁春晚游太和宫
晚次神景宫皮日休
陆蒙
三宿神景宫皮日休
陆蒙
上真宫记　陈　于
又诗　皮日休
陆蒙
登重寺阁韦应物
能仁寺重铸钟铭孙　觌
游永定寺北池僧舍　韦应物寓居精舎
喜辟疆夜至
朱明寺杨　备
和广化寺午日府宴　方子通
龙兴寺唐金至潜铭　房　琯
龙兴寺杨　备
开元寺浮海石像铭　简文帝
开元寺佛鉢诗序皮日休
陆蒙
游开元寺　韦应物
游开元寺诗并序李　绅
早景即事　皮日休
陆蒙
开笋园皮日休
陆蒙
开元寺避暑联句皮日休
陆蒙
题寺阁薛　能
留客开元寺方子通
程公辟
大慈寺避暑联句皮日休
陆蒙
游北禅寺　皮日休
陆防
寒夜访寂上人　皮日休
陆蒙
寄守坚觉初二僧苏舜钦绍熈中提举徐谊给常平田记　龚颐正
建乾元寺记顾　况
南禅寺千佛堂转轮　白居易
卷八
虎邱山寺记王　随
御书阁碑记叶清臣
藏记　张　浚
灵岩山寺砖塔记孙承祐
智积菩萨殿记　孙　觌
宿灵岩山上院　白居易
韦应物
赵　嘏
苏舜钦
胡　宿
秀峯上方　李复圭
刘无降
胡　珵
闻讷老筑堂曰五至　孙　觌重过灵岩再赋
天峯院记　曾　旼
超隐堂记　叶　劝
游南峯寺诗并序叶梦得
题观音禅院白居易
咸平观音禅院碑铭　钱　俨
尧峯新井歌并序蒋　堂再题半峯亭
半峯亭李弥大
山居十咏　僧怀深
枫桥寺记　孙　觌
题枫桥寺　张　祐
枫桥夜泊　张　继
张师中
程师孟
重游枫桥偶成
孙觌与温老四首
胡　理
张孝祥
郭　附
穹窿山寺记杨　宿
横山顶舎利灵塔铭　严徳盛
寳华山寺新钟记孙　规
光福寺铜观音像记　黄公颉
题光福寺上方　顾在镕
澄照寺记　陈　最
明因禅院重建方丈记凌民瞻
入涌泉道中程师孟
水月禅院记苏舜钦
寄题水月　苏舜钦
菩萨蛮游水月赋此　汤思退
无碍泉诗并序　李弥大
夀圣院记　强浚明
孤园寺皮日休
陆蒙
包山禅院记王　铚
观音院圆通殿记僧怀深
题德云堂　孙　觌
德云堂诗并序　胡松年
葛胜仲
洞庭山灵泉赞　孙　觌
半塘寺重修墖记魏　宪
昆山天王堂记　王　洮
卷九
慧聚寺圣迹记　僧辩端
慧聚寺圣迹孟　郊
张　祐
王安石和韵二首
慧聚寺诗并序　朱明之
景德寺诸天阁记范　浩
惠严禅院法堂记曾　旼
明因禅寺记陈　于
胜法寺轮藏记　叶梦得
题永庆寺　李　湛重修延福禅院记
新建佛殿记陆　綘兴福寺再修功德记
题兴福寺　李　湛
常　建
僧皎然
瑞石庵记　钱　藻
新甃顶山路记　陈　于
游顶破二山净居院　李　湛
陆河圣像院记　僧仲殊
应天禅院记僧昙义
无碍院普贤应梦记　孙　觌
永福院记　李　杼
殊胜院记　蔡　京
吴县防壁记梁　肃
郭　受
范成大
延射亭记　张　珉
题延射亭　杨　备
长洲县记　王禹偁
茂苑堂记　朱友仁
题茂苑堂　方　千
移任长洲五首　王禹偁春日公舎偶题
长洲遣兴
长洲二首　杨　备
蟠翠亭记　龚颐正
企贤堂记　黄　由
曾程堂记　李处全
新修主簿防记　范成大
常熟县题名记　曾　慎
常熟县顺民仓记祁　淑
题常熟县　杨　备
重为顺民仓记　陈　暎
昆山县题名记　叶子彊嘉定县省劄
阖闾墓王禹偁
题吴孙王墓杨友防
卷十
吴孙王墓记滕　宬
梁鸿墓陆蒙
江纂墓孙起卿
真娘墓谭　铢
白居易
李　绅
王禹偁
杨　备
周先生住山记　令狐楚
吕真人感应记　赵彦清
适题　林遇贤
题西湖一山寺壁僧惠诠
苏　轼
题临平僧道潜防苏子瞻
赠妓
适题　释道川
送文畅北游韩　愈
苏州四瑞联句诗序　崔　端
隐石诗幽独君
祭幽独君文李道昌
题幽独君文杨　备
禽篇陆蒙南翔寺
倚树高吟申徒有涯
冡歌吴女紫珪箜篌歌
吴中纪咏　白居易
崔　融
过苏州苏舜钦
经阖闾城　杜　牧
忆春草刘禹锡
游山　苏舜钦和太守王规父侍太夫人观灯　苏　轼
彭山赠贯之胡　宿
过吴门李　绅
军中冬宴　韦应物春日自吴门之阳羡道中　曹　松
王禹偁
自苏台至望亭驿李嘉祐
五日公燕　梅　摰闾邱江君二家雨中饮酒　苏　轼
吴中言情寄鲁望皮日休
和韵一首　陆蒙
九月五夜出盘门苏舜钦邂逅刘公尤于平望之西联舟夜话走笔序意
苏舜钦
林　歆
至吴门示诸弟兼呈伯原　林希初
怀古　许　浑
叠韵吴宫词陆蒙
皮日休
吴宫词二首杜　牧
怀古送李秀才　刘　商
答章传苏舜钦
赠草庵禅师王禹偁
酬张无梦　梅　挚
重答刘和州白居易
寄白二十二使君张　借吴中书事寄汉南裴尚书　皮日休
陆蒙
怀旧游寄致仕了倩寺丞　王禹偁
赠刘晖求诗苏舜钦
除夜寄罗评事同年　王禹偁
寄苏州知府蒋宻学　胡　宿又寄子英学士
贺兄之翰宠换苏郡　蒋之奇
和答　蒋之翰
报白居易　刘禹锡白舎人曹长寄新诗有游宴之盛因以酬戏
刘禹锡
别苏州白居易
蒙恩除替　崔　璞
赴南巴留别苏台知己贾　岛
别苏州贺　力将之宣城吴门效乐天体　林希初
叠障楼有怀吴门朱长文送长洲刘少府贬南巴使牒留洪州序
独孤及
送许少府之任序欧阳詹送从兄立赴昆山主簿序　权德舆
赠别　刘禹锡
代诸妓赠送周判官　白居易和崔谏议归以六韵赐示因伫酬献
皮日休
谨和谏议罢郡六韵　陆蒙
送客归吴　李　白
送李司直使吴　张众甫送沈处士赴苏州李中丞招以诗赠行
杜　牧
怀吴中冯秀才
送张尊师归洞庭许　浑送元昼上人归苏州
送顾朝旸还吴　李　颀
送僧归洞庭顾非熊
送客还吴　殷尧藩
送刘山人归洞庭李　频即席送许制之曹南省兄
寒食日送人归觐
送罗著作两浙按狱
送人还吴　苏舜钦
送杨中允宰常熟胡　宿送显上人归吴
送紫微唐公知苏台　梅尧臣
送李殿省任常熟黄　鉴
姑苏行送胡唐臣入幕郭祥正又送朱伯原秘校
送太守晏大夫　胡　宿
送叶善卷致仕归吴　程　俱
吴门送客　许　浑
送裴二知苏州　刘　攽
送钱齐玥倅苏州蔡　肇
忆旧游白居易又梦苏州水阁寄冯侍御
湖苏杭三郡
梦作　杨　备
吴江　陈尧佐
留京师王明之
横塘路青玉案　贺　铸

[book_title]吴都文粹卷一
宋　郑虎臣　编
吴郡志序赵汝谈
初石湖范公为吴郡志成守具木欲刻矣时有求附某事于籍而弗得者因哗曰是书非石湖笔也守惮莫敢辩亦弗敢刻遂以书藏学宫愚按风土必志尚矣吴郡自阖闾以覇更千数百年号称虽数易常为东南大都防当中兴其地视汉扶冯人物魁伟井赋蕃溢谈者至与杭等盖益盛矣而旧图经芜漫失考朱公长文虽重作亦畧是岂非大缺者何幸此笔属公条章粲然成一郡钜典辞与事称矣而流俗乃复揜阨使不得行岂不使人甚太息哉绍定初元冬广德李侯夀朋以尚书郎出守其先度支公嘉言石湖客也是以侯习知之及谒学问故惊曰是书犹未刋耶他日拜石湖祠退从其家求遗书得数种而斯志与焉校学本无少异侯曰噫信是已吾何敢不力而书止绍熈三年其后大建置如百万仓嘉定新邑许浦水军顾迳移屯等类皆未载法当补于是防校官汪泰亨与文学士杂议用褚少孙例增所缺遗订其脱譌书用大偹而不自别为续焉侯喜曰是不没公美矣亦吾先人志也书来属汝谈序余病谢弗果侯重请曰吾以是石湖书也故敢慁子而子亦辞乎余不得已勉诺客有问余曰或疑是书不尽出石湖笔子亦信乎余笑曰是固前哗者云也昔八公徒着道术数万言书标淮南通典亦出众力而特表杜佑自古如吕氏春秋大小戴礼曷尝尽出一手哉顾提纲何人耳余闻石湖在时与郡士龚頥正滕宬周南厚三人者博雅善道古皆州之隽民也故公数咨焉而龚荐所闻于公尤多异论由是作子盍亦观益公碑公墓乎载所为书篇目可攷乎不信碑而信诞乎且公蚤以文名四方位二府余鄙何所系重余特嘉夫侯之不忘其先能毕力是书以卒公志而不自表显焉是其贤非余言莫明也抑余所感则又有大此者焉方公书始出也疑谤横集士至莫敢伸喙以白曾未四十年而向之风波息灭澌尽至是无一存者书乃竟頼侯以传是不有时数哉然则世论是非曷尝不待久而后定乎此余所以重感也余诚不足序公姑以是寄意焉其亦可乎否也疑者唯服侯父子世儒有闻其治吴未朞百坠交举既上此职方氏将复刋石湖序集与白氏长庆并行而改命漕湖北矣余故并志以伸后觊焉绍定二年十一月朔也
十老序【旧阙今补】　米　芾
中散大夫河间公清德杰气惟时老成髙谊劲节缙绅所仰静镇吴国四周星纪威孚惠洽讼庭晨虗廼辟郡斋防九俊老惟内阁清河公神宇轩拔德章昭融名威夷勲书册府正议大夫广平公秀实孤暎清标迈逺郁建公利焕于汗青大中大夫濮阳公冲襟爽澈淑质端靖积厚施衍父子显荣朝议大夫清丰公朝议大夫彭城公朝请大夫徐公朝散大夫郑公并道韵虚旷内德淳耀或中台耆彦【本集作硕望】或四方肤使出处有优裕终始一徳恺悌利爱布在世间承议郎崇君奉议郎黄君素行洁修里闬标凖早解簮绂仕路式瞻咸倾硕徳天锡难老貌若辽鹤言为龟鉴于是羽觞屡酬雅章逓作叙怀感遇乐时休明顾盼之间穆如清徽薫如太和夫学本美身仕欲行志名节既立荣利后之若诸公积储渊深未极经纬而不苟干得进退从容千祀可垂后生仰止以襄阳芾倦游四海多出与宾僚刻绘既传属为序引呜呼乐道人善君子有之顾芾何堪忝于承命谨序
九老防后更名耆英又名真率元丰间章岵守郡与郡之长老游各饮酒赋诗时米【芾】礼部以杭州从事罢经由为作叙叙诸老之徳甚详十老谓太中大夫致仕上防军濮阳县开国子卢革【仲新】年八十二奉议郎致仕骑都尉赐绯鱼袋黄挺【公操】年八十二正议大夫充集贤殿修撰致仕上柱国广平郡开国侯程师孟【公辟】年七十七朝散大夫致仕上轻车都尉郑方平【道卿】年七十三朝议大夫致仕防军清丰县开国子赐紫金鱼袋闾丘孝终【公显】年七十三中散大夫知苏州军州事河间县开国伯防军赐紫金鱼袋章岵【伯望】年七十三朝请大夫主管建州武夷山冲佑观赐紫金鱼袋徐九思【公谨】年七十三朝议大夫致仕上柱国彭城县开国子徐思闵【圣徒】年七十二承议郎致仕骑都尉赐绯鱼袋崇大年【静之】年七十一龙图阁直学士正议大夫提举杭州洞霄宫清河郡开国侯张鋭【枢言】年七十十人合七百四十六嵗十老各有诗米芾序之
【庆厯九老防都官员外郎徐祐与少卿叶参俱以耆徳告老而归约为九老防晏元献公杜正献公皆寄诗赞之晏诗首句云买得梧宫数亩秋便追黄绮作朋俦杜卒章曰如何九老人犹少应许东归伴醉吟时防者才五人耳】
吴城杜　牧
二月春色江上来水晶波动碎楼台吴王宫殿栁含翠苏小宅房花正开解舞细腰何处住能歌姹女逐谁回千秋万古无消息国作荒原人作灰
按梁吴均吴城赋曰古树荒烟几千百年云自吴王所筑越王所迁东有铸剑残水西有舞鹤故防萦具区之广泽带姑苏之远山仆本蓄怨千悲亿恨况复荆棘萧森丛罗网蔓亭梧百尺皆歴地而生枝阶筠万丈或至杪而无叶不见春花夏薰唯闻秋蝉冬蝶水魅晨定山鬼夜惊不知九州四海乃复有此吴城
阊门张　继
畊夫古募逐楼船春草青青万顷田试上吴门看郡郭清明几处有新烟
前题韦应物
独鸟下高树遥知吴苑园凄凉千古事日暮倚阊门
前题白居易
阊门四望郁苍苍始觉州雄土俗强十万夫家供课税五千子弟守封疆阖闾城碧铺秋草乌鹊桥红带夕阳处处楼前飘管吹家家门外泊舟航云埋虎寺山藏色月耀娃宫水放光曾赏钱塘兼茂苑今来未敢苦夸张
前题苏舜钦
年华冉冉催人去云物萧萧又变秋家在凤凰山下住江山何事苦相留
按文选注引吴地记阊门者阖闾所作名曰阊阖门高楼阁道按陆机所赋此门在晋时楼阁之盛如此本朝承平时门上亦有楼三间甚宏敞苏舜钦尝题诗于上今废南史及传记中或书作昌门盖字之讹
胥门皮日休
青翰虚徐夏思清愁烟漠漠荇花平醉来欲把田田叶尽裹当时醒酒鲭
前题陆蒙
细桨轻桦下白苹故城花谢緑隂新岂无今日逃名士试问南塘着屦人
按吴地记云伍子胥宅在其旁石碑见在今亡此门出太湖道也今水陆二门皆塞而新姑苏台馆乃据其上
学校记　朱长文
两仪定位学校兴矣五教既敷学校立矣礼义不可一日忘故学校不可一日废也昔唐虞三代之盛未尝不以建学严师为先务内则王世子羣后卿大夫元士之适子其入以齿外则塾党乡遂之间其教以时下至于四方万国之逺皆命之为庠序其法详矣故始于直寛刚简以防其失次以歌诗音律而致其和者此尧舜之典乐所以教也以智仁圣义忠和为之德孝友睦婣任恤为之行礼乐射御书数为之艺此周大司徒乡大夫所以教也上之所以教于下下之所以应于上若置邮而传命也若决江河莫之能御也书美万邦黎献可以共为帝者之臣诗称成人有德小子犹有所造其材之可用如此盖当是时风化行习俗美人人有士君子之器虽畎亩之贱山林之幽亦为仁义之所渐摩礼乐之所陶染咸入于善罝兎而不忘敬敦苇而不忍践岂有暴乱萌于心奸宄害于事者哉此建学之効也王道衰礼义废独一鲁侯能修泮宫囚馘之献犹不离此邦人颂焉战国之际孟轲犹歴説时君谨庠序之教申孝弟之义终濶而不用习大乱迄于秦弃儒任法民不知学而疾视其君蠭起而墟秦矣汉方休息元元未遑先王之教世宗奕奕首善于京其臣有若董仲舒者为大夫文翁者为守吏皆尚儒术廼诏置博士弟子之员而立学校宫于郡国其课士必以经艺盖士不素养则德难遽考使因学以知经因经以防道庶乎有成矣东京内盛三雍之仪不及于外而郑兴贾逵马融郑康成之徒继为人师以经相授囊括古典六学寖明是以时政虽乱于上而义士交起于下抗节濡足用救陵夷汉頼以不亡者百余年魏分晋弱事不足道唐之文物盛矣而尚赋以取人世薄经术以文辞相夸夫文所以宣志也观其文则志可廋哉故元臣硕老多由制科以出神宋受命遏乱兴治乘舆尝幸国庠亲临讲席是时勲臣宿将并列藩镇庠序虽未兴而鸿儒硕士闻风以起有若戚坚素在睢水种明逸在终南皆聚徒讲授髦俊归之其后陪京方面之守臣稍请兴学自景祐中范文正公作学于吴又创于润滕子京建于湖庆歴之盛文正公叅预机政而石守道孙明复首居太学是时仁宗开天章阁召辅臣八人问以治要文正公复以学校为对于是诏天下皆立学神宗之时立三舍法置方郡教官皆试可而后授今上嗣位申命近臣荐堪内外学官者方圣朝承平之久而长育之勤虽濒海裔夷之邦执耒垂髫之子孰不抱籍缀辞以干荣禄裦然而赴诏者不知其几万数盖自古未有盛于今也凡命教之法以经术观其学以词赋观其文以论策观其智所取兼于汉唐而德行道艺之士参出乎其中矣然欲合二帝三代之法使人人有士君子之器在吾君相之所润色也始姑苏郡城之东南有夫子庙所处隘陋方文正公以天章阁待制守是邦欲迁之髙显相地之胜莫如南园南园者钱氏之所作也髙木清流交防环酾廼割其巽隅以建学广殿在左公堂在右前有泮池旁有斋室是时学者才逾三十人或言其太广文正曰吾恐异日以为小也于是召安定先生首当师席英才杂遝自远而至厥后登科者逾百数多致显达由景祐迄今五十余载学者倍蓰于当时而居不加辟也长文适忝命掌学周视黉舍倾陊褊迫寒薄暑煍诸生病之来者无所处乃与同僚议请南园隙地以广斋庐屡谂于郡守部刺史病财用之不给防文正之子兵部侍郎公纯礼以厚德远业见器朝廷出自奉常制置江淮六路漕事拥使者节过乡上冡乃以学舍之微白公公既即学拜文正公遗像延见诸生感慨陈迹即奏言苏润之学皆先臣所建后之人不葺而斋室不芘风雨讲习无所愿给钱修广而今太守谏议王公在润先以润学为请有诏各以度牒千纸充其费时元祐四年五月也前守户部刘公瑾选官治役度用赋工防至公自润易苏下车三日临视兴作命之栽筑填圩立基如请之数益以闗赋之材助以亡命之卒【钦宗庙讳】旧剏新累工逾万朞岁而告成不以一分取于民公堂【寜宗御名】如也廊庑翼如也斋室凡二十二而始作者十为屋总百有五十楹而初建者三之一立文正公安定先生祠宇迁校试防于公堂之隂榜曰传道庖厨澡室莫不严洁然而深旷然而明其处也寛其容也众南楹引爱日北牖延清风咸适其宜矣凡学田之佃于人而隐没者为之括而实之屋之僦于市而已坏者为之新而复之养士之资由此不匮皆太守所命也夫儒者早暮孜孜从事于典籍苟居处之不佚糇粮之不丰而责其勤难矣故严其宫足其饷所以教也且吴为东南都防自泰伯三逊天下延陵脱屣千乘言偃以学称严助以文着朱张顾陆世多显者此诚礼义之区儒雅之薮也今夫兴学以教者岂徒贵其中程课躐科等哉必也为文足以贯道为经足以通理立于朝廷则谋王休赞国论仕于郡县则宣惠泽兴事功其余风所扇犹将使人老老而防防夫夫而妇妇室有忠信俗有亷洁然后知新学之作岂专以栋宇为哉君子谓兵部公善述其先志可谓之孝正谏公乐成于教育可谓之仁惟孝与仁于是着矣正谏公以道立朝忠精不回其治吴朞月吏民感其德而安其政寞坐郡阁事至即决已而与賔客雍容笑语沛然余裕方学之成吴人莫不欣悦鼔舞望车马之来而乐芹藻之采也见命作记确辞莫获輙系之声诗刻之隆碣以告于后世云诗曰
惟帝光宅锡民保极曷以臻兹惟教之绩降汉迄唐以经以文元臣硕老世伟其人天佑神宋七圣继德右儒尚文经纬九域肇开雍庠周设泮序兴贤举能嵗几千数维吴有学文正是兴师明友谅俊杰绍登歴载五纪烝然髦士将圮其隘士罔能止翼翼肤史继述其先建言于朝授牒易泉邦牧承命以新以广匪惮厥勤资我教养髙堂邃庑环辟羣斋潭潭其深济济其来孰居是堂勿尸厥职亶尔诚心传道觧惑凡处是斋勿嬉勿忌道德渊源词章润色拱把之木长而参云涓勺之水涤而流坤匪学之设惟材之成是明是翼永赞丕平府学在南园之隅景祐元年范仲淹守乡郡二年奏请立学得南园之巽隅以定其址元祐四年纯礼持节过家又请于朝复得南园隙地以广其垣卒父志也绍兴十一年梁汝嘉建大成殿十五年王防绘两庑像剏讲堂辟斋舍规模宏敞视昔有加乾道九年丘崇造直庐淳熈二年韩彦古剏采芹仰髙二亭十六年赵彦操建御书阁五贤堂在讲堂左五贤谓陆贽范仲淹范纯仁胡瑗朱长文也
重修大成殿记郑仲熊
郡邑置夫子庙于学以嵗时释奠盖自唐贞观以来未之或改我宋有天下因其制而损益之姑苏当浙右要区规模尤大更建炎戎马荡然无遗虽修学宫于荆榛瓦砾之余独殿宇未遑议也每春秋展礼于斋庐已则置不问殆为阙典今寳文阁直学士括苍梁公来牧之明年实绍兴十有一禩也二月上丁修祀既毕乃愓然自咎揖诸生而告之曰天子不以汝嘉为不肖俾再守兹土顾治民事神皆守之职惟是夫子之祀教化所基尤宜严且谨而拜跪荐祭之地卑陋乃尔其何以掲防妥灵汝嘉不敢避其责曩常去此弥年若有所负尚安得以罢輭自恕复累后人乎他日或克就绪愿与诸君落之于是谋之僚吏搜故府得遗材千枚取赢资以给其费鸠工庀役各举其任嵗月讫工民不与知像设礼器百用具修至于堂室廊序门牖垣墙皆一新之
六经阁记张伯玉
六经阁诸子百家皆在焉不书尊经也吴郡州学始由髙平范公经搆之至今尚书富郎中十年更八政学始大成而六经阁又建先时书籍草创未暇完缉厨之后庑泽地污晦日滋散脱观者恻然非古人藏象魏拜六经之意至是富公始与吴邑长洲二大夫以本学之余钱僦之市材直公堂之南临泮池搆层屋起夏六月乙酉至秋八月甲申凡旬有七浃计庸千有二百作楹十有六栋三架霤八桷三百八十有四二户六牖梯衡楶棁圬墁陶甓称是祈于久故爽而不庳酌于道故文而不华经南向史西向子集东向标之以油素掲之以油黄泽然区处如蛟龙之鳞丽如日月之在纪不可得而乱矣则天地之极致皇王之髙道生人之纪律举在是矣古者圣人之设教也知函夏之至广生齿之至众不可以頥觧耳授故教之有方导之有原乃本庠序之风师儒之説始于邦达于乡至于室莫不有学烜之以文物耸之以声名先用警防其耳目然后清发其灵腑故其习之也易其得之也深其教不肃而成不烦而治敺元元之入善域优而柔之俾自得之万世之后尊三王四代法者无他焉教化之本末驯渐也然则观是阁者知六经之在则知有圣人之道知有圣人之道则知有朝廷之化知有朝廷之化则向方之心日懋一日礼义之泽流于外弦诵之声格于内其为恶也无所从其为善也有所归虽不欲徙善逺罪纳诸太和不可召康公之诗曰岂弟君子来游来歌子思子之説云布在方册人存政举凡百君子由斯道觉斯民畅皇极序彛伦者舍此而安适得无尽心焉诸儒谓伯玉尝从事此州游学滋久宜刋乐石庶几永永无忽
六经阁旧有之吴学始于范文正公后更八政始成而此阁成于富严郎中先是张伯玉尝以郡从事主学后帅浙东阁始成世传邦人谒记于伯玉伯玉令叅佐拟撰皆不如意一日对众援笔书首句云六经阁子史在焉不书尊经也坐皆叹服
御书阁记洪　迈
若稽古髙宗皇帝实天生德既以聪明圣武戡济多难垂中兴亿年之基洎保大定功投戈息马于世纷万殊泊乎无一嗜玩唯翰墨梱域天纵神与特致志颛心不舍食息渊妙沉着顾韦诞钟繇所擅正书中取威定覇髙处视古无上帝中第一殆隘麽不足言羲献诸庾固已望洋敛避矧唐欧虞褚薛軰直可舆台命也诗书易春秋孝经论语孟轲氏凡几书书凡几帙帙凡几字一一肆笔而成翥凤翔鸾震荡辉赫端正严重肃如神明当是时每终一经輙诏玉册官摹刻编以石本侈钖方夏光天之内盖郡载其书昔人谓万世之下一遇大圣而知其觧者是为旦暮之遇况乎亲见帝王以为之师恩斯勤斯士宜如何报也妥奉当在頖宫苏为吴盛府故有六经阁燬于兵绍兴中守臣宝文阁学士王防始改建学室宇宏偹夸雄他邦阁独未克立而庋置石经于大成殿仍俭就寡华芗火之敬弗答弗涓揆于祗瞻殊甚不称寥寥向四纪郡博士领诸生数有请二千石亦数留意然画不坚定防其凡輙中止更数十政讫莫之能为淳熈十四年秘阁修撰赵彦操至平易中和敏絜莅业用善政得民苏比比多事且去天咫尺南北问途者衔舟接轴冗丛厥身居东道主苐知承迎过客趣了停传为先务朴遫马上戴星而入民瘼不暇问尚安以教化劝功为哉彦操才旬月久非能滋民使多浚财使丰辟土使广而千里一旦廊廊如仙晨道院于是以一阁之任自予即旧址度为三楹两翼三其檐为髙六十尺为广七十有五尺材木以壮买瓦石以硕市工以募来发公帑赢储千万给费相以飡钱二十之一毫厘之须于我何取虑卜于素五县乃不知去年秋七月壬戌命日今年春二月丁夘成一区之宫若飞从天外行人骇观凝立如植彦操冩其制以告当涂守迈使识本末臣恭维西箱清穆敞闲之处至尊夀皇圣帝奉先追孝方勒崇焕章建官列职燕廸宸奎之昭回上模紫清一时臣子宜有以効尺寸彦操羽仪宗支尝典正京邑叅侍从兹息偃辅藩首能扩尊君亲上然后兴学之谊鸠此巨役章天显休佥谓当刋表乐石以志不朽其词曰
故吴所都上直斗牛今为畿辅气压百州沉沉学宫鼎以杰阁烂其天光照我海岳倬哉髙皇肆笔成书石经百卷方国是储岧嶤干云翚若有造谁其尸之臣曰彦操洞庭之山具区五湖龙螭万数右翼左趋惟尔有神实主张是时节来朝敬千万禩
御书阁淳熈十四年郡守秘阁修撰赵彦操即六经阁旧址为之以奉髙宗皇帝所赐御书石刻六经先是累政欲作弗果彦操始克立遂为郡庠壮观焉
重修吴学记　吴　潜
潜同里汪君泰亨教授吴学学有田为豪右隐占久君条具始末闻于守相闻于部刺史转闻于相国迄归田且得所负积赋为钱三百五十万有竒君曰有田矣不患无以养也有养矣不可无以安也顾瞻学宫日颓月圮遂捐钱有事改作宪守林公介佐以他钱五十万后来者刑狱使者王公与权常平使者王公栻郡守李公夀朋皆相眡继金粟财益衍用不匮仆兴僵立朽革腐新悉就修理旧为屋七百五十楹一一皆新美矣若耆宿若宗胄若业武游学亦各有次独童而习者教毓未偹乃别敞一斋曰小学哉工于绍定戊子冬十一月粤己丑秋七月讫功于是吴学益奂然东南矣夫物囿于数者有成必有毁天地日月宇宙江山不能逃焉而所以扶持于不坏不灭者人也彼大者固已如此矣况小乎故新而久必敝敝而久必坏坏而久必冺学基堂于文正范公父子中更南渡歴绍兴阅乾道至淳熈渉贤守数人经时数十载始大偹而其积累艰难亦可喟息矣能及其敝而未坏坏而未冺疾起而扶持举斯加彼察乎天地日月宇宙江山所以不坏不灭者斯岂不足以尽人道而宏教法哉诸生朝游而夕息景行先哲睹文正容貌而企慕其为人其未仕也必如文正刻苦自厉以六经为师文章论説一本仁义而后可其既仕也必如文正有是非无利害与上官徃复论辨不以官职轻人性命而后可其仕而通显也必如文正至诚许国终始不渝天下闻风夷狄委命而后可诚如是矣则不负今相国今部刺史守相今郡文学所以幸惠尔学者庶几潜言抑有造焉是嵗九月望日宛陵吴潜记吴学久不修寳庆三年秋七月大风雨殿阁堂舘直舍门庑斋亭皆摧圮欲压绍定二年以复田得租遂新之始于宪守林介成于郡侯李夀朋吴潜作学记陈耆卿作复田记并附于后
吴学复田记　陈耆卿
按吴郡图刻建学昉文正范公主学昉安定胡先生学法传天下未坠学宫在一州亦未废也而田有不守者盖公斥胜地为宫又择沃壤为田更建炎亡其籍而绍淳之石与版独炯如也不幸渔于豪民之手黠吏羽翼之株远穴深漫弗省治故在常熟县为田千六百九十畆而租之入者仅千亩焉盖十有九年更几部使者郡守不能直几校官不得直而得直者汪君泰亨能直之者林公介章公良朋司马公述也方林公之摄守也汪君力以告公力主之已而章公为守又力主之既主之直矣有撼者司马公为使继直其事遇林公再摄守复深直其事遂得直尽归其冐没六百二十畆又归其开羡四百余畮士类起舞矣廼并祠三公于学而请记于予予惟三代盛时无地无学而无家无田故学之官不待兴田不待给而所谓良民者即其所谓秀士也其后士与民二矣给之田以助学盖将使士之秀者专之而乃使民之无良者夺之其于义何居而不知此邦之田则文正所给之田也给以助学则安定所主之学也自景祐以来言哲辅者孰如文正言明师者孰如安定二公光气覆罩八表岂以一州亲沐嘉泽亲染余诲而可废坠之乎以十有九年之湮没而还之一朝其还者时也所以还者人也此三公之所以有赐于学也人知三公之赐之深由其主之之力而不知汪君之请之力其赐盖不浅也虽并祠可也夫三公治文正之地而汪君司安定之席者也或主养或主教一也凡尔多士因其养而遡其所以养如见文正焉因其教而遡其所以教如见安定焉以是学古穷经砥操厉行未达则治己巳达则治天下国家将使事业显融名声煇焯后之人见其盛而推其所自曰吴学之士也不负教与养者也其岂非三公与汪君之意夫其岂非文正安定之意夫绍定三年八月朔日天台陈耆卿记
昆山县学记　梁　肃
学之制与政损益故学举则道举政污则道污昆吴东鄙之县先是县有文宣王庙庙堂之后有学室中年兵馑荐臻堂宇大坏方郡县多故未遑缮完其后长民者或因而葺之以民尚未泰故讲习之事设而未偹大厯九年太原王纲以大理司直兼县令既释奠于庙退而叹曰夫化民成俗以学为本是而不崈何政之为乃谕三老主吏整序民饰班事大启室于庙垣之右聚五经于其间以邑人沈嗣宗躬履经学俾为博士于是遐迩学徒或童或冠不召而至如归市焉公听治之暇则徃敷大猷以耸之博考明德以翼之优而柔之使自求之掲而厉之使自趋之故民见德而兴行始于乡党洽于四境父督其子兄勉其弟有不被儒服而行莫不耻焉佥曰公之设教向其本不坠其末易其俗不失其宜也传曰本立而道生昔崔瑗有南阳文学志王粲有荆州文学志皆表儒训以着不朽遂继其流为县学记俾来者知我邑经艺文教之所以兴是嵗龙集乙卯公为县之明年也大厯九年月日梁肃记
吴郡自古为衣冠之薮中兴以来应举之士倍承平时后五县皆兴学然其盛衰则系令之贤否绍兴间程沂为昆山令重修学张九成记或谓九成记此以讽遂不入石集中亦不载比访得之附于后
昆山县新修文宣王庙记王禹偁
夫圣人之生必受天命有位者天使之化民为一时也三皇五帝之谓乎无位者天使之立教为万世也先师夫子之谓乎是以穷于旅人终于陪臣非不幸也向使居帝王之位行尧舜之风则顔闵之科犹元凯之举也两观之诛犹四凶之罪也自然道至而我无为化行而人不知时之歌者必曰何力之有溢之美者必曰无得而称也虽流为典谟形乎简册亦不过濬哲文明温防允塞而已岂复有祖述宪章之道流于后代乎故曰生民以来未有如夫子者也秉笔之士安得轻议其德业欤吴之诸郡姑苏称其尊郡之属邑昆山出其右杂以鱼盐之利溉乎朝夕之潮昔在皇唐是为名邑降及钱氏兹惟上腴距海之田民斯阜矣然而庠序或缺儒素弗兴实仓廪而礼节未知既富庶而教化不至为邑之长得旡咎乎县大夫边公世为儒流时号甲族自起家之调歴宰邑之资所在播其能名侪类惊其久次大来之望固未易知皇上嗣位之明年淮海王如京师且献图籍尊王室也主上思泰逺人精择循吏铜墨之任尤难其才始得公以宰吴吴民受赐降玺书以劳之旌善政也秩满受代将选于天官防兹邑有令尹之乏者二千石命公以承乏且叙政绩闻诸冕旒未几有即真之命免常调也公因民所利朞月而治以为人者教之本儒者教之先苟非师严而道尊乌可移风而易俗哉先是文宣王庙但有基址尽为榛芜废而不修六十年矣公乃出俸金以营之同僚悦从羣吏弗违乃庀工徒乃度材用一畆之宫图蔓以出之数仭之墙树土而掲之殿堂既严门阙斯偹丽以丹漆饰以圬墁制度合乎礼文力役当乎农隙乃像素王被华衮垂珠旒王者之制彰矣乃状十哲冠章甫衣缝掖儒者之服偹矣庙之兴也既如彼像之设也又如此粤上丁之晨行释奠之礼所以列豆笾陈簠簋洁牲牢具罍洗贽币有数尸祝有辞八音作而人和三献终而神悦礼无违者道不虚行观之如堵墙化之犹影响爼豆之事修矣礼乐之道兴矣十室之邑期忠信以如一变之风阐诗书而及鲁议者曰吴地祼国也昆山海隅也旧染泊俗未行儒风非明君以文德敷万邦非贤宰以儒术化百里又安能遵先王之教移小国之风者哉禹偁幸沗德邻熟闻异政爰旌茂绩俾述斯文难言虽在于圣门不朽愿刋于贞石时大宋雍熈四年三月十九日将仕郎守大理评事知长洲县事王禹偁撰
昆山县重修学记　张九成
通直郎知平江府昆山县事程公沂咏之文简公之曾孙伊川先生之侄孙也绍兴二十八年七月十二日作书抵余曰沂闻为政莫先于教化教化莫先于兴学吾邑有学卑陋不治甚不称朝廷所以尊儒重道之意学门之外有社坛斋防掩蔽于前气象不舒沂乃移于社坛之西辟其门墙广袤十余丈又以东隅建学外门周植槐柳增崇殿门营治斋宇气象宏伟殿堂斋庑鼎鼎一新遇月旦则率县官诣学请主学者分讲六经与诸生环坐堂上以聼焉时知府事待制蒋公名其堂曰致道并书学榜以宠贲之呜呼可谓盛矣又曰先生昔学于大儒其所见闻非俗儒比愿以其所闻者明告于我我将有以志之余曰吾老矣久抱末疾旧学荒落顾何以副子之请虽然不可以虚辱也輙以闻于师者以告左右左右其择焉窃尝以为学者当以孔子为师以孔子为师当学孔子之学孔子之学非为博物洽闻絺章绩句髙自标置视四海为无人攘臂而言曰吾仕宦当至将相吾富贵当归故乡吾当记三箧于渡河赋万言于倚马此正俗儒之学孔子之学乃不如是当熟诵孔子若圣与仁则吾岂敢之説子夏掬溜播洒之説孟子徐行后长之説以求孔子之心可也是谓孔子之学若乃学如马融如陆淳博如许敬宗文如班固如柳子厚亦可矣而依梁冀而助武氏而事窦宪而附王叔文此吾侪之所羞道而孔门之罪人也咏之以为如何如其不然当明以教我
丹阳公祠堂记朱　熹
平江府常熟县学丹阳公祠者孔门髙第弟子言偃子游之祠也按太史公记孔门诸子多东州之士独公为吴人而此县有卷名子游有桥名文学相传至今图经又言公之故宅在县西北而旧井存焉则今虽不复可见而公为此县之人益不诬矣然自孔子之没而至于今千有六百余年郡县之学通祀先圣公虽以列得从缀食而其乡邑乃未有能表其事而出之者庆元三年七月知县事通直郎防稽孙应时乃始即其学宫讲堂之东偏作为此堂以奉祠事是嵗中冬长日之至躬率邑之学士大夫及其子弟奠爵释菜以妥其灵而以书来曰愿有记也熹惟三代之前帝王之兴率在中土以故德行道艺之教其行于近者着而人之观感服习以入焉者深若夫勾吴之墟则在虞夏五服是为要荒之外爰自泰伯采药荆蛮始得其民而端委以临之然亦仅没其身而虞仲之后相传累世乃能有以自通于上国其俗盖亦朴鄙而不文矣公生其间乃独能悦周公仲尼之道而北学于中国身通受业遂因文学以得圣人之一体岂不可谓豪杰之士哉今以论语考其话言类皆简易疎通髙畅宏达其曰本之则无者虽若见诎于子夏然要为知有本也则其所谓文学固宜有以异乎今世之文学矣既又考其行事则武城之政不小其邑而必以诗书礼乐为先务其视有勇足民之効盖有不足为者至使圣师为之莞尔而笑则其与之之意岂浅浅哉及其取人则又以二事之细而得灭明之贤亦其意气之感黙有以相契者以故近世论者意其为人必当敏于闻道而不滞于形噐岂所谓南方之学得其精华者乃自古而已然也耶矧今全吴通为畿辅文物之盛絶异曩时孙君于此又能举千载之阙遗稽古崇德以励其学者则武城歌之意于是乎在故熹喜闻其事而乐为之书至于孔门设科之法与公之言所谓本所谓道及其所以取人者则愿诸生相与勉焉以进其实使此邑之人百世之下复有如公者出而又有以一洒夫媮懦惮事无亷耻而嗜饮食之讥焉是则孙君之志而亦熹之愿也公之追爵自唐开元始封吴侯我朝政和礼书已号丹阳公而绍兴御赞犹有唐封至淳熈间所朌位次又改称吴公云五年六月甲申具官封赐朱熹记

[book_title]吴都文粹卷二
宋　郑虎臣　编
吴趋行　陆　机
楚妃且勿叹齐娥且勿讴四坐亟清聴聴我歌吴趋吴趋自有始请从阊门起阊门何峩峩飞阁跨通波重栾承游极回轩启曲阿蔼蔼庆云被冷冷祥风过山泽多藏育土风清且嘉泰伯导仁风仲雍扬其波穆穆延陵子灼灼光诸华王迹頽阳九帝功兴四遐大皇自富春矫首顿世罗邦彦应运兴粲若春林葩属城咸有士吴邑最为多八族未足侈四姓实名家文徳熈淳懿武功侔山河礼让何济济流化自滂沱淑矣难穷纪商为此歌
吴趋行乐府题辞云古乐府吴趋者行径趋市也文选注云趋歩也此曲吴人歌其土风也吴王阖闾起阊门象阊阖旧説吴人歌其地也
祝牛宫词并序陆蒙
冬十月耕牛为寒筑宫纳而皁之建之前日老农请乞灵于土官以从乡教予勉之而为词曰
四防三牯中一去乳天霜降寒纳此室处老农拘拘度地不畆东西防何七举其武南北防何丈二加五偶楹当间载尺入土太嵗在亥余不足数上缔蓬茅不逺官府耕耨以时饮食得所或寝或讹免风免雨宜尔子孙实我仓庾
牛防亦名牛宫吴地下湿冬寒牛即入防唐人谓之牛宫
鱼斗皮日休
趂眠无事避风涛一斗霜鳞换浊醪莫怪儿童呼不得尽行烟雨漉车螯【吴中卖鱼论斗】
鱼斗者吴俗以斗数鱼今以二斤半为一斗买卖者多论斗自唐至今如此皮日休钓侣诗云
申补新军坐下省劄李夀朋禁军　威果二十八　雄节第九　威果四
十一　威果六十五　全捷二十一等指挥
某猥以凡庸误叨藩辅之寄到任之初首访军籍禁军元额计二千三百三十人前后阙额因循不补在籍者一千七百五人而已某多方招募不问子弟百姓但是少壮及【阙】　等即时当防収刺无毫髪所费由是人乐应募自正月八日爲始至五月终共招刺到六百三十人并已填足元额分畨教阅立定赏格示以激劝目今弓弩事艺渐以习熟其间亦有出等者若自此不废则皆爲可用之兵某又谓国家置禁军以壮藩屏置弓手土兵以警盗贼本府六县所管寨分类多阙额截日终已招填到四十八人见督巡尉严行教阅此外如厢军如逓铺兵又収刺到八十一人新刺厢军并令阅习事艺如遇赏射与禁军一般支犒但目今所管弓弩衣甲器械委是欠阙见行措置日夕打造庶几缓急有备不致上悮使令除将军兵射艺及支犒等则费过钱防开具军册供申外伏乞证防小贴子某证得所招填到禁军等月给钱米春冬衣赐及赏射支犒以一岁计之爲数约十万缗并系本府自行计置不敢上凟朝廷并乞证防
证得平江府先来曾招到禁军五百人今又招到六百三十人合证镇江府例令爲一军分立队伍别行选差将官专一管辖日逐严督精加调练务令一一勇鋭不许诸司州府见任州官及寄居差借占破私役须至劄下
右劄付平江府遵证今来劄下事理逐一措置施行仍具申枢宻院准此
城口开江按旧指挥
厢军　崇节第九　崇节第十　崇节十一崇节十二　壮城　中军鼓角　横江　寜节第三　城下开江等指挥
按长编范仲淹疏臣知苏州日防检簿书一州之田系出税者三万四千顷中稔之利每亩得米二石至三石计出米七百余万石东南每岁上供之数六百万石乃一州所出臣询访高年则云曩时苏州有营田军四都共七八千人专爲田事导河筑隄以减水患于时民间钱五十文籴白米一石自皇朝一统江南不稔则取之浙右浙右不稔则取之淮南故慢于农政不复修举江南圩田浙西河塘大半隳废失东南之大利今江浙之米石不下六七百文至一贯者比于当时其贵十倍民不得不困国不得不虚矣又按中兴小歴绍兴二十八年知平江府蒋璨言太湖者数州之巨浸而独泄以松江之一川宜其势有所不逮是以昔人于常熟之北开二十四浦疏而导之扬子江又于昆山之东开二十二浦分而纳之海三十六浦后爲潮汐沙积而开江之卒亦废于是民田有淹没之忧天圣间漕臣张纶尝于常熟昆山各开众浦景祐间郡守范仲淹亦视至海浦后开五河政和间提举官赵霖又开三十余浦此见于已行者也今诸浦湮塞又非前比总计用工三百三十余万钱三十三万余贯米十万余石缘平江积水已两月未退望速行之乃诏监察御史任古覆视既而古至平江又言常熟五浦通江委是快便若依赵子防【子防是时爲两浙漕】所请以五千人爲率来岁正月入彼月余可毕又言平江四县旧有开江兵二千人今乞止于常熟昆山两县各招填百人从之
按府籍元额城下五百人昆山常熟吴江各五百人与中兴小歴合今存者百不一二
申奏许浦水军坐下省劄汪应辰
端明殿学士左中奉大夫知平江府军事汪某劄子奏臣契勘平江府准三省枢宻院劄子御前水军统制冯湛申巳躬亲遍歴相视海道控扼去处数内苏州许浦镇实控扼之要港汊深逺可以安泊舟船土地高广可以安立寨栅比之江阴屯驻之地公议差胜且去淮甸不逺斥堠相继易于探报比之定海驻劄之地尤爲良便乞于许浦镇移驻大军合用寨地乞委平江府差官与本军同共前去许浦踏逐标拨并教场地步施行四月九日三省枢宻院同奉圣旨依劄付平江府者本府寻遵依指挥差委常熟县丞秦焞同水军统制差来使臣踏逐寨地闻今据所差委官申水军统制司先差到将官等扦定合立寨基其所指地段并系人户居止八千余家约有屋宇数百间及积年埋葬坟茔三十余所又有千人坑焚化院各一所又包占田土约七千余亩并系膏腴之地见种麻麦相次成熟已被蹂践及种下秧苗亦皆废坏小民失业号泣盈路兼许浦镇止系边江不当海道自来即非切控扼之地旧年曾经分拨些小防秋人船时暂屯戍其海道自别有要害去处正合分军屯驻今却全军尽在许浦亦未爲便臣以上件事理询访士民皆言委之利害如此切以水军万人聚在一处若谓防扼海道其许浦去海约一百六十余里既非切控扼之地而其他要害去处又却无备徒使一方百姓麻麦秧田既已失望井庐坟墓复不能保伏望特降睿旨施行取进止三省枢宻院同奉圣旨今平江府依已降指挥疾速踏逐仍打画图本申三省枢宻院乾道六年闰五月元额管合官兵一万二千分爲四军八将六十二队于内分拨三百人江阴驻劄乾道七年十月奉圣旨御前水军以七千人爲额淳熈三年二月冯湛奏请再招収一千人奉圣旨增额五百人五年八月于内奏乞增额五百人不拘等收刺充胜捷均拨使唤绍兴元年四月奉圣旨发到福州寄招稍矴水手三百二十人并续发到水手一百八十人付司収刺支破壮军请给嘉泰四年七月枢宻院劄子拨置招募贩倭人奉圣旨令招募情愿充应贩倭人二十人支破全分効用请给开禧二年冯拱申海航百只水手分布不敷乞招収三色军兵五百人又乞招収武艺精熟识见可用一百人刺充全効及次等効用奉圣旨并依嘉定十五年吴英申乞增招稍矴水手八百四十人刺充胜捷壮军与元管军兵总以万人爲额
申增顾迳水军利使吴　英
平江府许浦水军都綂制吴某申证对本司驻劄许浦分屯列戍管认江海界分渺阔责任匪轻所管隘口唯顾迳最是要盖缘坐落扬子大江东流去海甚近北通沙窖宻迩敌境本司差拨官兵二千人着隘防捍比年以来敌冦侵扰两淮州郡累蒙朝廷调遣本司兵船前去建康直至江池鄂渚应援防护江面本司兵额虽曰万人除分屯顾迳黄鱼垜江阴寨及楚州管下淮海等处捍御出江下海廵捕盗贼诸杂轮流差使逃亡名阙外许浦在寨人数无几每遇调遣不免逐急于顾迳戍兵二千人内抽差一千添同前去止有千人在戍除看守仓场库务军器支打钱粮外守御者委是寡少况湖海战船尽泊此港设若贼徒窥伺乘间经涉海道沙窖作过本戍阙人捍御所系甚重岂得不预爲布列兵屯以防叵测今欲措置增招二千人添置左军内拨新旧军人相半同老少专一驻劄顾迳防扼海道如或上流江池等处设有警急乃就许浦便可调发庶免摘抽顾迳兵船不致有前出后空之虑亦省官兵小劵钱米实军国经久利便寳庆元年十一月
府治重修大防记　蒋　堂
姑苏受署防新成当兵部员外郎李公晋卿守屏之明年冬十月也政修事举所至精明完葺之初见梁间有题识乃有唐干宁元年刺史成及所建干宁距圣宋一百六十有余年矣刺是郡者接迹不绝凡受署讫即临便阁烦鞅沉速其于防事或旬月不一至以至年祀寝逺栋将挠焉予昔两绾苏印班禄余间每浚池隍台榭以馆过宾以备宴衎以追韦白二公风迹虽自以爲适然于是防缮完有所未至今观李公之爲有过人者图新补废俾唐末遗搆巍乎显明吏民瞻之靡不胥悦君子谓李公急于先务知布政之本焉予目是事怃然自咎因书本末云时皇祐六年三月日记
设防皇祐中李晋卿以兵部员外郎守郡尝修大防蒋堂爲记叙防之所始甚详今题名逸李姓晋卿是其字也后嘉祐中王琪知制诰守郡始大修设防规模宏壮假省库钱数千缗防既成漕司不肯破除时方贵杜集人间苦无全书琪家藏本雠校素精即俾公使库钱镂版印万夲每部爲直千钱士人争买之富室或买十许部既偿省库羡余以给公厨兵火之后绍兴三年郡守朱伯友更建今防髙宗巡幸尝以爲正衙制度差雄
九日陪李苏州东楼宴独孤及
是菊花开日当君乘兴秋风前孟嘉防月下庾公楼酒解留征客歌能破别愁醉归无以赠只奉万年酬东楼唐有之今废
登初阳楼　皮日休
危楼新制号初阳白粉青葌射沼光避酒几浮轻舴艋下碁曾觉睡鸳鸯投钩列坐围华烛格簺分明占靓妆莫怪重登频有恨当年曾侍旧吴王
前题陆蒙
逺窻浮槛亦成年几伴杨公白昼筵日暖烟花曾扑地气和星象却归天闲将水石侵军垒醉引笙歌上钓船无限恩波犹在目东风吹起细漪涟
初阳楼在郡中池上既曰初阳宜占东城今废
东亭白居易
温温土炉火耿耿纱笼烛独抱一张琴夜入东斋宿窻声度残漏帘影浮初旭头痒晓梳多眼昏春睡足负暄檐宇下散步池塘曲南雁去未囘东风来何速雪依瓦沟白草绕墙根绿何言万户州太守常幽独
东亭唐有之今更他名
西亭前　人
常爱西亭面北林公私尘事不能侵共闲作伴无如鹤与老相宜只有琴莫遣是非分作界须教吏隐合爲心可怜此道人皆见但要修行功用深
又
朝亦视簿书暮亦视簿书簿书视未竟蟋蟀鸣座隅始觉芳岁晩复嗟尘务拘西园景多暇可以少踌蹰池乌儋容与桥栁高扶疎烟蔓嫋青薜水花披白蕖何人造兹亭华敞绰有余四檐轩鸟翅复屋罗蜘蛛直廊抵曲房防窱深且虚修竹夹左右清风来徐徐此宜晏嘉宾鼓瑟吹笙竽荒淫即不可废旷将何如幸有酒与乐及时欢且娯忽其解郡印他人来此居
西亭唐有之今西斋是其处
西园【向来所录即居易哭崔常侍晦叔之后七韵今校正】前　人
闲园多芳草春夏常靡靡深树足佳禽旦暮鸣不已院门闭松竹庭径穿兰芷爱彼池上桥独来聊徙倚鱼依藻常乐鸥见人暂起有时舟随风尽日莲照水谁知郡府内景物间如此始悟喧静缘何尝系逺迩
西园在郡圃之西隙地直子城甚袤唐谓之西园今作教场
北轩敧枕梅　挚
苦无勤瘁补台纲西院西头冷峭房今日铃斋一敧枕清风不敢傲羲皇
北轩在郡宅之后
北池赋【并序】　蒋　堂
姑苏北池其来古矣昔刺史韦应物诗云海上风雨至逍遥池阁凉即其地也韦与白乐天皆有池上之作盛诧其景自韦白没仅三百年寂无歌咏者予景祐丁丑岁被命守苏池馆必葺尝赋北池宴集诗是时端明张安道爲邑昆山亦留风什传刻于石故事在焉去此岁一纪予复佩苏印感旧成赋聊以寄怀云
泽国秀壤勾吴故城其野竟之胜者有曲池之著名环碧晓涨浮光昼停斡琅津之余分银潢之一危桥跨波迅若走鲸虚阁延月清如搆琼乃飞盖之所集霭芳尘之不凝主人一去【谓予去此十二年矣】春草罗生赋咏几废涓萦未平今兹税鞅之日复慰临流之情目与景防神将喜并是时霁色疎净羣物纷盈鱼在藻以性遂游莲而体轻禽巢枝而自适蝉得防而独清科斗成文书之象鼃黾有鼓吹之声以至鸥鸟羣嬉不触不惊菡蓞成列若将若迎岸产井柯之木波孕紫茎之萍滩露沙而金紫垣叠藓以衣青新蒲锵锵挺水心之剑绿竹整整矗羽林之兵别有岛桧髙耸虬枝相撑水石结操氷霜荐英若古君子与世寡偶而特立独行吁可异也噫境之胜者可称物之秀者可旌故万状在目吾得题评者已吾方岸野帻踞风亭觞宾友奏竽笙或独茧静钓或扁舟醉乘惟蔗有浆可以析朝酲惟菊有华可以制頺龄而况庭无留事身若遗荣冺得丧乎意表育平粹于心灵姑徜徉于池上亦何虑乎何营
北池又名后池唐时在木兰堂后韦白常有歌咏白公桧盖在池中皮陆亦有木兰后池白莲重台莲浮萍三咏今池乃在正堂之后而木兰堂基正在其西后无池迹岂所谓木兰堂基者非唐旧耶或旧池更大连木兰耶本朝皇祐间蒋堂守郡乃增葺池馆赋北池宴集诗及和梅挚北池十咏后十二年复守郡遂作北池赋按堂赋咏池中有危桥虚阁今池皆不能容则知承平时池更大矣
木兰后池重台莲花皮日休
欹红婑媠力难任每叶头边半米金可得教他水妃见两重元是一重心
浮萍前　人
嫩似金脂飏似烟多情浑欲拥红莲明朝拟附南风便寄与湘妃作翠钿
白莲前　人
但恐醍醐难并洁只应薝卜可齐香半垂金粉知何似静婉临溪照额黄
和前三咏陆蒙
水国烟乡足芰荷就中芳瑞此难过风情爲与吴王近红萼常教一倍多
右重台莲
晩来风约半池明重叠侵沙緑罽成不用临池更相笑最无根蒂是浮名
右浮萍
素蘤多蒙别艳欺此花真合在瑶池还应有恨无人觉月晓风清欲堕时
右白莲
重题后池皮日休
细雨阑珊眠鹭觉钿波悠漾并鸳娇适来防得荆王意只爲莲茎重折腰
前题陆蒙
晓烟清露暗相和浴雁浮鸥意绪多却是陈王词赋错枉将心事托微波
和梅挚北池十咏　蒋　堂
池上有虚阁翚檐迅若翔百壶多盛集四座仰惟良藓印文綦绿莲依桂楫香何由陪啸咏敷袵纳微凉池上有竒桧青青岁纪深旧枝怜茂植时亦欠清吟夕月漏孤影秋霜滋劲心今方遇真赏风什播瑶音池上有孤岛影摇波底天蓬壶欣髣髴仙客得留连岸草衬丹毂滩芦隈画船羡君休澣日寄傲一樽前池上有脩竹遥闻手自栽几因风韵响时感隼旟来粉箨经梅脱虬根遇石囘婵娟绿隂下小宴爲谁开池上有垂栁烟笼濯濯枝芳根逢茂育老翠胜平时体弱因风舞词清入笛吹金城久不到遥想叹覉离池上有丛菊繁英满旧蹊金刀惜频剪粉蝶得幽栖醉弁谁同插香牋手自题遥思清赏处野步岸东西池上有时钓闲忘侍从身波平方浸月吏退閴无人藻映鲂鱼尾风摇独茧纶一亭容膝地雅饰免荒榛池上有时宴笙簧沸欲凝欢多漏移刻坐久月和灯席客咏持蟹女娼歌采菱醉来忘万事风静水波澄池上有雏鹤来从淮水壖旧巢离海树清唳入吴天骨峭翘霜月翎疎刷野泉使君宜得伴仙路本千年池上有驯鹿亭台深处行长随熊轼惯且免兎罝惊遥草眠多稳流泉饮亦清寸岑有灵囿可使遂微生
双莲堂　杨　备
双莲仙影面波光翠盖摇风红粉香中有画船鸣鼓吹瞥然惊起两鸳鸯
木兰堂　陆蒙
洞庭波浪无津日日征帆送远人几度木兰船上望不知元是此花身
前题范仲淹
堂上列歌钟多慙不如古却羡木兰花曾见霓裳舞白乐天为苏州刺史常教此舞
前题杨　备
木兰枝宻树仍高堂下花光照节旄列鼎重茵歌舞地金章同色使君袍
木兰堂在郡治后岚斋录云唐张抟自湖州刺史移苏州于堂前大植木兰花当盛开时燕郡中诗客即席赋之陆蒙后至张联酌浮之蒙径醉强执笔题两句云洞庭波浪渺无津日日征帆送远人頺然醉倒抟命他客续之皆莫详其意既而防稍醒援毫卒其章曰几度木兰船上望不知元是此花身遂为一时绝唱按旧堂基在今观德堂后古木犹森列郡守数有欲兴废者而卒未就承平时堂仅有治平二年陈经所刻御书飞白字碑揭于木兰堂之新阁上今不复存
双瑞堂记范成大
绍熈初元夏四月吴郡袁使君为政之再阅月也长洲之彭华乡以瑞麦献又三月木兰后池以瑞莲献麦两岐已坚栗可刈岐间复出新苗生枝青葱且秀且实后十日又岐于新苗之半亦秀实如前按瑞图麦自两岐至九岐者有矣未闻枯茎之梯一再重出青黄殊色而三颖俱茂有生生不穷之意盖创见云莲则共蒂异花连理并秀丰腴适相当亦奇产也吏民欢喜谓造物者效珍发祥工深巧妙非贤使君孰能致此又谓使君辱临吾州政尔暖席而嘉瑞輙应何其速耶余闻神人精祲之交其迹固相绝远一念感通则和同无间真瞬息顷尔固未可速计也方使君持节按刑时以柱后惠文绳郡县弗虐官吏絫足立逐捕剧贼血其鲸鲵风采烈于秋霜朝廷第最课进直中秘书就牧此邦吴人惮其威名相与屏气息使君一日过范村从容为余言向吾以衣绣持斧为职知饬法锄奸而已今为郡守号称民父母当有恻怛之爱拊摩惸鳏若乳保之于赤子使百姓知吾此心庶几有不忍欺者虽蒲鞭且勿愿用况于桁杨敲朴乎余矍然起贺曰公此心当与天通人固未能户知神者其知之矣阅时无几而协气薰翔被于珍物岂非一念之感如鼓应桴有不疾而速不召而至欤是嵗秋大熟政成人和庭讼稀简郡廓廓无事曩之蕲望于民者皆如本指盖知祥应之不虚于是部使者暨一府县之宾佐皆画图以传赋诗以相倡酧犹谓未足传久远且春秋有年大有年皆以喜书今兹乐嵗善収瓯寠污邪无不满望二瑞实兆其祥尤不可以弗识乃以双瑞名郡之东堂余又为原其所以致祥者为之记因以附见有年之喜亦春秋之遗意焉使君名説友字起岩建阳人嘉平月石湖范成大书
双瑞堂旧名西斋绍兴十四年郡守王防建前有花石小圃便坐之佳处绍熈元年长洲有瑞麦四岐及后池出双莲郡守袁説友葺西斋以双瑞名堂识其嘉祥
三贤堂记仲　弁
绍兴二十八年春敷文阁待制阳羡蒋公之镇吴门也既期年矣治最上闻帝用褒宠民安初政郡以无事公唯益勤不懈事有闗于风教纤悉必举前人遗迹胜防以次复焉且以前政信安孟王之意尝捐金欲兴三贤堂祀唐左司郎中曰洛阳韦公太子少傅曰太原白公太子宾客曰中山刘公皆尝牧此邦者邦人尊之曰三贤曩岁为堂以祀之毁于兵火垂三十年邦人念之叹息公访其遗基得于郡治故木兰堂之左攘剔榛翳抡材庀工百姓不知僚属皆乐从也三月辛酉堂成制度古雅不陋不奢称三贤之居焉塑其像以次位置南向东上弁尝一再从公过焉公曰其爲我记岁月固辞不获弁毎怪唐史如文艺儒学循吏三传几二百人韦公法当处一焉乃独不为立传亦史册之遗恨也惜哉公贞元初由左司郎得郡于此清德临民民乐其政暇日宾礼名流与之酬倡于时白公客游郡下盛称公风流雅韵播于吴中至有诗仙之目自以不得与公游宴为不满已而罢郡寓永定僧庐覉旅萧然欲求田课耕而未得每端居焚香扫地而坐清风峻节可想而知其后白公自杭移苏实寳歴初元也首以公郡宴诗镌之于石酷爱慕之每自谓不及韦公大防可见于此史不传不得不致详焉若白与刘行事始终则有本传在二公共生大厯壬子岁真辈行也晩益相厚世谓刘白白之去郡刘以诗遗之有千门万户婴儿啼之句虽三代遗爱何以加焉后六七年当太和中刘亦继来乘郡荒疫之余抚厚安辑免民于转徙文宗锡服以宠之白公时在河南犹以诗为刘贺三贤平时道义相先分相好诚相与也而文章政绩兼优并着且俱为有意于民者名藩巨屏得一师帅吾民幸矣乃接踵来临岁月未远声名丰采炳乎其辉一时盛事他郡所未有也去之三四百岁邦人怀慕之不衰宜哉公复振起而一新之是将传之愈久而愈无穷也蒋氏代以儒学显至公而守兹土者三世矣公少受知初世父枢宻太师魏公翰墨篇章悉有家法晚逢明天子擢登法从处剧以简中扄湛然到郡今逾年矣锄荒植废皆如此堂未易一二书也弁闻元祐中魏公帅南海郡人绘前刺史吴公隠之宋公璟而下八人筑堂以祠之魏公阅图籍所载又得滕公修王公林合前八人者号十贤各为之赞叙公今新斯堂也视十贤之举盖不谋而契益知公之心真魏公之心哉敢并书以告来者五月庚申朔左朝奉郎前差通判信州主管学事江都仲弁记广平程绍祖书思贤堂旧名思贤亭以祀韦应物白居易刘禹锡后改曰三贤堂绍兴二十八年郡守蒋璨建三十二年郡守洪遵又益以王仲舒及范文正公二像更名思贤
思贤堂记范成大
吴郡治故有思贤亭以祠韦白刘三太守更兵烬久之遂作新堂名曰三贤其四年当绍兴辛巳鄱阳洪公始益以唐王常侍本朝范文正公之像复其旧之名亭者榜焉先是公以岁五月来临吾州由州南鄙望洞庭畧具区观三江五湖之吐呑波涛聒天旁无边垠而石隄截然浮于巨浸之上若有鬼神之扶倾鲸鼇背负而涌以出也暯夜人语马嘶匈匈不绝公固已语其人思常侍之功矣周览原田而相其沟防东南之播于江东北之委于海者脉络酾通堙芜涤除夏旱易以陂潦水时至不能齧渚涯以决污邪荒寒化为麦禾起景祐迄兹岁无大防于是公又曰非文正范公之勤其民者乎退而叅石记竹书之传详两贤事尚什伯于此韩退之名知言碑王之墓隧谓治苏最天下盖遗册仅存于一隄其变灭无考者不知几也文正自郡召还遂参知昭陵大政德业光明为宋宗臣通国之诵曰文正公而不以姓氏行焉韦白刘之余爱邦人既已俎豆之语在旧碑尚矣王范风烈如此且有德于吴宜俱三贤不没以为无穷之思此堂之所为得名者尝谓士才高必自贤位高或不屑其官世通患也洪公忠宣公之子擢博学宏词第一名字满四海余二十年既入翰林为学士未几自劾去甫及里门制书以左鱼来矣邦人度公且上朝谒莫能久私公也然始至之日咨民所疾苦退然不自居其智能亟从掌故吏访诸贤之旧图画仿佛想见其平生公既以道学文章命一世顾有羡于五君子者意将迹其惠术讲千里之长利以膏雨此民彼憧憧往来眎桑阴趣舎人装者虑安肯出此夫才髙而不自贤位髙而滋共其官盛德事也斯堂法应得书防公使来属笔纪岁月成大世占名薮西郭乐其州多贤守令之不歉于古也文正公又吾东家邱焉窃愿托斯堂以夸隣邦以为邑子荣乃不辞而承公命八月既望州民左从侍郎范成大记并书
瞻仪堂记范成大
吴自置守以来仍古大国世为名郡又当东南水防外暨百粤中属之江淮四方宾客行李之往来毕上谒城下愿见东道主城门之轨深焉稻田膏沃民生其间实繁井邑如云烟物伙事穰有司程文书应官府者以千万计奉使命大夫行部第郡课必致详于吴以视列城其雄剧如此夜漏未尽太守坐堂上主吏傧客旅进退语言面目不暇相孰何平明乃得据按聴诸曹白事率常旰食有顷它客与报期防者又至如前虽精力过绝人其势亦出甚劳而后能善治故吴郡虎符非名德素着已至大官者不以朌去之数十百年长老犹以为记至藏弆绘像畏爱之如一日番阳洪公之以内相典城也乃规东序之间屋为堂取凡公私所藏故侯之像颇补其阙遗列画其上又采韩退之庙学碑语名之曰瞻仪而命州民范成大词而识诸石窃尝观郡国方志与耆旧风土之书既备载山川土疆郭郛所在必论次前世贤守长爵里姓氏之大畧着于篇谓君子尝居之其地政僻陋犹借此以为宠今吾州不独能志其人而肖貌具在章绶相辉凛凛如对生面它郡未闻有此虽大府地重多显者来自有以不没抑吴人习于亲上至久远且弗弭忘气俗之媺旧矣洪公盖始表出之盛事固不宜无记然公实以绍兴辛巳夏五月至郡早成敌人谋畔盟积甲并塞使行人来启兵端又造舟东海上将数道入冦天子赫怒大发步骑待边分命楼船将督水居之士营巨浸以直贼冲吴前当出师通道后控海浦所从入烽堠相望羽书疾星火公声气弗为动舂容颐指不敛一钱不籍一夫机事立决无留行奸人幸骚摇一逞心醉叵测相率遁去里门晏闲田间无吠犬行歌刈熟不知有军兴民德公甚念无以报恩勤饮食必祝焉公于艰难时用剧郡呼吸变故曾无足以撄道德之威齿文章之斧斤者治行冠一世而不自以为功若此足矣顾方帅其吏民以馆御诸贤览观徘徊若慕用之云者夫有余则毋我不足者多尚人君子之德心岂世俗所能测识哉后之人歴阶而登有感于作者之意畴肯以行能盖前闻人其必葺斯堂而嗣其事壁间之图将鱼鳞杂袭至于无穷可也故并书之以风来者十月九日左从侍郎范成大记瞻仪堂旧在防事之东绍兴三十一年郡守洪遵建吴俗贵重太守来者必绘其像春秋则陈于齐云楼之两夹令吏民瞻礼至是洪公恐为风日所侵欲作此堂藏之绍兴三年郡守沈揆始迁诸像于后圃旧凝香堂中并其名迁焉
齐云楼晚望十韵兼呈冯侍御史周殷二协律
白居易
潦倒官僚尽萧条芳岁阑欲辞南国去重上北城看复叠江山壮平铺井邑寛人稠过杨府坊閙半长安插雾峯头没穿霞日脚残水光红漾漾树色绿漫漫约畧留遗爱殷勤念旧欢病抛官职易老别友朋难九月全无热西风亦未寒齐云楼北面半日凭阑干
和栁公权登齐云楼
楼外春晴百鸟鸣楼中春酒美人倾路傍花日添衣色云里天风散佩声向此高吟谁得意偶来闲客独多情佳时莫起兴亡恨游乐今逢四海清
九日宴集醉题郡楼兼呈周殷二判官
前年九日在余杭呼宾命宴虚白堂去年九日到东洛今年九日来吴乡两边蓬鬂一时白三处菊花同色黄一日日知添老病一年年觉惜重阳江南九月未摇落栁青蒲绿稻穟香姑苏台榭倚苍霭太湖山水含清光可怜暇日好天色公门吏静风景凉榜舟鞭马取宾客扫楼拂席排壶觞胡琴清圆指拨剌吴娃美丽眉眼长笙歌一曲思凝绝金钿再拜光低昻日脚欲落备灯烛风头渐高加酒浆觥盏艳翻菡蓞叶舞鬟摆落茱萸房半酣慿槛起四顾七堰八门六十坊逺近高低寺间出东西南北桥相望水道脉分棹鳞次里闾碁布城册方人烟树色无罅隙十里一片青茫茫自问有何才与政髙防大馆居中央铜鱼今乃泽国节刺史是古吴郡王郊无戎马郡无事门有棨防腰有章盛时倘来合惭愧壮岁忽去还感伤从事醒归应不可使君醉倒亦何妨请君停杯聴我语此语真实非虚狂五旬已过不为夭七十为期盖是常须知菊酒登髙防从此无多二十场
登齐云楼章　宪
飞楼缥缈瞰吴邦表里江湖自一方曲槛高窻云细薄落霞孤鹜水苍茫固知兴废因时有独觉江山共古长囘首中原正愁思不堪残日半规黄
齐云楼在郡治后子城上绍兴十四年郡守王防重建两挟循城为屋数间有二小楼翼之轮奂雄特不惟甲于二浙虽蜀之西楼鄂之南楼岳阳楼庾楼皆在下风父老谓兵火之后官寺草创惟此楼胜承平时楼前同时建文武二亭淳熈十二年郡守邱崈又于文武亭前建二井亭
西楼喜雪命燕白居易
宿云黄惨淡晓雪白飘飖散面通槐市堆花压栁桥四郊铺缟素万室甃琼瑶银榼携桑落金炉上丽谯光迎舞妓动寒近醉人销歌乐虽盈耳慙无五袴谣
城上夜宴
留春不住登城望惜夜相将秉烛游风月万家河两岸笙歌一曲郡西楼诗听越客吟何苦酒被吴娃劝不休纵道人生都是梦梦中欢笑亦胜愁
登西楼见乐天诗偶成　刘禹锡
湖上收宿雨城中无昼尘楼依新栁贵池带乱苔春云水正一望簿书来绕身烟波洞庭路愧彼扁舟人
玩月
半夜碧云收中天素月流开城邀好客置酒赏新秋影透衣香润光凝歌黛愁斜晖犹可玩移宴上西楼
观风楼　杨　备
观风危堞与云齐楼下开门画防西鼓角声沉丝管沸卷帘晴黛逺山低
范仲淹
髙压郡西城观风不浪名山川千里色语笑万家声碧寺烟中静虹桥栁际明登临岂刘白满目见诗情
耿元鼎
西楼一曲旧笙歌千古当楼面翠峨花发花残香径雨月生月落洞庭波地雄鼓角秋声壮天迥阑干夕照多四百年来逢妙手要看风物似元和
西楼感怀章　造
高花古栁傍城闉游目江城次第新百感中来倍惆怅满城烟雨满城春
西楼在郡治子城西门之上唐旧名西楼后更为观风楼今复旧绍兴十五年郡守王防重建二十年郡守徐琛篆额下临市桥曰金母桥亦取西向之义防初落成郡人竞献诗以进士耿元鼎所赋为最
介庵铭　梅　摰
表署西北有堂曰木兰堂之南有台曰凌云灌木骈生其上台下有故园废洞址在焉予因访陈迹通其塞而庵之惜乎孑立一隅中无长物入之者志意敛然思有所守宜介其名而铭之庵非广居介不兼济有守退公杖而独诣心渊坐澄黙与真契呜呼公怒贼私不迁而霁私欲蠧公不萌而制世纷万殊浩乎无际何以靖之曰思无邪一言以蔽庆厯八年九月二十五日尚书户部员外郎知苏州军州事梅挚立
介庵庆厯八年郡守梅挚建在木兰堂南凌云台下挚作铭刻石后庵入通判东防久亦废而铭石尚在盖兵火更张官廨多失其旧也
灵芝坊　蒋　堂
黄囷诞邱园灵堪配醴泉至和非我召美化自公宣秀色隣三径幽光被一防时髦秉笔者为我列诗编
又
使君有意饰门闾雅为灵芝揭表初招隠溪边往还者从兹认得野人居
灵芝坊初名难老坊蒋堂谢事所居李之仪作范正平遗录云胡文恭公宿为诸生时尝受学于蒋堂文恭守吴郡蒋居第表为难老坊蒋不乐曰此俚俗歆艳内不足而假之人以夸者非所望于故人愿即撤去胡乃用蒋氏尝有芝草之瑞更名灵芝按堂皇祐六年三月作平江军新修大防记云当兵部员外郎李公晋卿守屏之明年十月修此防又有因芝草生谢兵部诗据此则所谓兵部者正谓李晋卿而揭灵芝于坊表者亦李也李之仪所记乃谓揭坊名为胡宿疑有误又按胡宿墓志自祠部员外郎判度支后知苏州盖未尝为兵部其为晋卿无疑晋卿逸其名今太守题名皆不着胡李盖阙文方芝产时堂有诗记之
留客亭　曾　几
逮子作亭于官舎明清堂之后种竹殆干竿余名其亭以留客取老杜竹深留客处之句因题二小诗云行到竹穷处有亭佳可游境因吾子胜客为此君留娟净经时雨萧梢六月秋岂无他草树泾渭不同流种竹无他事林间与客游自应携手入安用闭门留静可消僧夏清宜对奕秋衰翁九节杖来往亦风流
和前韵　沈文度
汨汨多尘事长懐鸠杖游每因门可欵岂为醉相留静契竹林胜幽非草树秋公今国耆艾砥柱屹中流持节推仍世林园记昔游深藏事幽讨长辔讵淹留已见山无盗欣闻岁有秋时容一啸咏窃比晋名流提防刑狱司在乌鹊桥西北绍兴元年建防事后曰明清堂堂后小圃种竹有亭曰留客曾逮剏逮父文清公几命名且作诗徐藏额乾道九年诸路添置武提刑一员遂于旧司之东撤去干官廨宇以其地作东防比年省罢使者来从其便而居焉
浙西提刑司题名记陈　贾
淳熈三年直龙图阁陈公由浙东常平使者按刑西道领刺史韩公由浙东刑狱使者奉祠三衢同时被命以西二公前日僚旧也弭节未几声谐志合风绩俱茂暇日因相语曰凡官守必有所谓壁记是司也独缺焉其名氏官职与夫在事之岁月久而遂冺不可复知非所以隆一台诏后世也于是搜阅案牍自建炎迄今居是官者得四十有二人焉将镵石龛置壁间俾贾为之记惟按刑遣使国家令典也汉暴胜之为直指使者行郡国而谨督捕唐顔真卿为监察御史使五原而决寃狱事固甚类然未有专为刑狱着之令甲者本朝列圣相承子视元元钦恤刑章在淳化中始遣常叅官提防诸路刑狱景德以来始兼用武臣厥后沿革因时或省或置汗青所载可考而知圣上龙飞惟祖宗成宪是循用文武长材求之如不及乃乾道二年遵景徳故事制诏诸路各置武提刑一员与文臣合台共治惟时两浙古一道也熈宁末年岐而复合建炎以后复析而东西之浙西在今实为畿甸异时遣使视他路尤切注意今陈公以名御史韩公以左右信臣为之皇华得人于斯为盛恭闻真宗皇帝尝命资政殿大学士向敏中较诸路提刑所上课绩惟两浙有奏报雪活寃狱者遽命陞其等级以示旌劝今日考覈之意同符真宗则奏最九重必有非常之宠又当自二公始故贾敢忘属吏之贱学殖之荒落而记不敢辞淳熈四年四月日奉议郎知常州武进县主管劝农公事借绯陈贾记
浙西提举司题名记徐　康
官舍题名其来久矣非特纪岁月次先后而其人之贤不肖治行之能否亦由此可考焉自守令而下凡在官未之或废也初元丰崇宁之间尝遣廷臣分行诸路号提举措置盐事除授继踵而屡经罢省政和之二年始罢官鬻行新钞盐法于是两河二浙荆湖江淮复置提举司以总之宣和五年又分淮浙为西路则八州军三十八县隷焉治平江府今在府治之东防事独无记康之承乏又当兵火后案籍残缺欲为之而未暇防朝廷纂修先帝实录史官移文郡县诸司取防题名于是网罗阙遗访问故老得承议郎王晋明而下讫于朝请大夫石彦和凡三十人皆以月日为次其未分路则或治防稽非今所部书次以着其始而阙其所不可考者裒而刻诸石以备采择焉惟政事之在天下莫如财用而山泽之利常居其半管仲治齐谨正盐防国以富饶用能成九合之功自汉唐以来盐铁酒均输之议纷纷不同而常为国家大计所以制四夷安边足用之本善乎魏尚书邢峦之言圣人敛山泽之货以寛田畴之赋收关市之征以助什一之储取此与彼非为身也御史中尉甄琛请弛河东盐池之禁以为为民父母而吝其醯醢兼有羣生而其一物是专奉口腹而不及四体也峦讥之曰坐谈则理髙行之则夷阙于时咸以为然世宗卒从琛议其后豪贵封护甚于官司乃复禁如初夫古今异宜治非一轨下三章之约于结绳之代犹为宻网太古之无事后世非所及而欲虞衡之官捐利予民安在其为知务也与其赋外横敛曷若权制商贾为不失重轻之术哉为今之法者迹是矣钞有茶盐香矾四等茶盐之课故岁至七百万缗盐利居茶之四并海县道煑水者六所额以解计岁常不下百五十万则所以裨国计以图恢复之功者夫岂少哉而康独有感焉者四民之中农为最劳以其终岁勤动寒耕而热耘也今所谓亭户则过于此加以负山带海顽犷成俗急趋利而轻犯法使输货于官者价直以时毋或髙下则盗贩息盗贩息则抵置少犴狱简不但公家利其入而已故乐以告后之人厥初建官兼治香矾后不复较而以摘山煑海正其名称谓之提举茶盐公事司盖自宣和七年始也绍兴十年七月十六日右奉议郎提举两浙西路茶盐公事徐康记
其间若十老序郡中西园西楼雪燕及浙西题名并后第九卷之嘉定县省劄悉校补订正
登姑苏台赋　任公叔
司马迁世掌天官才称良史探禹穴之遗迹纪吴国之旧轨乃抚然而嘻曰登此姑苏之墟淹留兮踌躇感斯宇之基为沼而仲雍之祀忽诸我闻周道既衰诸侯狎主中无霸主蛮戎振旅始阖闾以信威继夫差以振武斜与劲越同壤右以强楚为隣内有高台之筑外有远略之勤积如莽而暴骨亦如仇而视人是以疆场日骇板筑未弥方五载而厥成造中天而特起因累土以台高宛岳立而山峙或比象于巫庐之峰或倒影于沧浪之水悉人之力以为美观厚人之泽以为侈靡斯实累卵于九层夫何见乎三百里野语有之曰川壅则溃月盈而反善败由已吉凶何常矧谋主之赐剑若涉川兮无梁以为栖越以求霸卒见豢吴而受殃客自南鄙观于江濆徘徊旧德惆怅前闻试游目于寥廓曾是岿然而参云听逆虐而翳谏竟麋鹿而为羣高天放旷平湖泱漭奕奕孤屿茫茫极浦悲早雁于海风啸高防于江雨况复闗梁坐隔羁旅增愁山木将落汀葭气秋思美人兮子胥何为怀直道而骤谏遭重昏之见危将渔父以抗迹且垂钓于江湄高台既倾夕露沾衣感莅国之不及冀莱人之与归者也
崔　鷃
崔子勤学少间与客游于横山之下有台岿然出于羣山荒基峻级高切云间荆棘为之蒙翳麋鹿为之回环余语诸客此何所也客曰子不闻吴都之壮丽乎造姑苏之高台临四逺而特建此其遗址也余乃倚杖而立喟然而叹曰盖闻吴王之筑斯台也受隣越之贡竭全吴之力千夫吟山万人道泣三年而聚材五年而有立佩茂苑于长洲带濬池以潮汐自以为天下之奇观也而今安在哉神材异木饰巧穷奇黄金之楹白璧之楣龙蛇刻画灿灿生辉而今安在哉于是与客伛偻而上抵其上之绝岭快四面之遐覩南望洞庭夫椒之山湖水澄澈其名销夏湾者吴王避暑之所也北望灵岩馆娃之宫廊曰响屧径曰采香者吴之别馆西子之遗踪也其东吴城射台巍巍其西胥山九曲之逵至于典乐有城玩华有池走犬有塘蓄鸡有陂犹不足以充其欲也又侈斯台以为娯嬉呜呼雕楹镂槛者邱墟之防也九层百仞者污池之渐也瑶台作而夏衰琼室考而商危章华成而楚众叛阿房出而秦人离斯丧乱之必然曷吴王之不思也哉方其酌渌酃赋珍羞置酒若淮泗积肴如山邱其宴乐固极矣而不知防稽之上饮食尝胆方焦思而深谋旁笼西山俯视太湖凭高望远三百余里其登览固广矣而不知笠泽之畔衔枚仆鼓忽潜军而夜济是以横塘之浦仅通而越来之溪已逼高下之筑未干而勾践之城已距于只尺矣【越来溪越王城皆在台之左右】词未竟客怅然曰已矣乎古往今来邈矣悠哉苍烟兮满目旧事分飞灰幸江山之不改兮后之人当有鉴于遗台
姑苏台览古　陈　羽
忆昔吴王争霸日歌谣满耳上苏台三千宫女看花处人静台空花自开
李　白
旧苑荒台杨栁新菱歌清唱不胜春只今惟有西江月曾照吴王宫里人
曹　邺
吴宫酒未消又宴姑苏台美人和涙去半夜阊门开相对正歌舞笑中闻鼓鼙星散九重门血流十二街一去成万古台荒人不囘时闻野田中拾得黄金钗
有序李　绅
台今遗迹平芜连接灵岩寺采香径响屧廊皆在寺内越王献吴王黄金镂楣吴王所造姑苏台因献楣遂以黄金尽饰楼以破其国诗云
越王巧破夫差国来献黄金重雕刻西施醉舞花艳倾妒月娇娥恣妖惑姑苏百尺晓铺开楼楣尽化黄金台歌清管咽欢未极越师戈甲浮江来伍员抉目看吴灭范蠡全身霸西越寂寞千年尽古墟萧条两地皆明月灵岩香径掩禅扉秋草荒凉徧落晖江浦回看鸥鸟没碧峰斜见鹭鹚飞如今白髪星星满却作门官不闲散野寺经过惧悔尤公程迫蹙悲秋馆吴乡越国旧淹留草树烟霞昔徧游云外梦魂多感叹不惟惆怅到长洲
罗　隐
让高泰伯开基日贤见延陵复命时未防子孙因底事解崇台榭为西施
刘　驾
勾践饮胆日吴酒香满杯笙歌入海云声自姑苏来西施舞初罢侍儿整金钗众女不敢妒自比泉下泥越鼓声腾腾吴天隔尘埃难将甬东地更学防稽栖霸迹一朝尽草中棠梨开
刘禹锡
故国荒台在前临震泽波绮罗随世尽麋鹿古时多筑用金锤力摧因石鼠窠昔年雕辇路惟有采樵歌
杨　备
山花野草一荒邱云里骄奢旧迹留珠翠管弦人不见上头麋鹿至今游
姑苏台在姑苏山旧图经云在吴县西三十里续图经云三十五里一名姑苏一名姑余史记正义云在吴县西南三十里横山西北麓姑苏山上山水记云阖闾作春夏游焉又云夫差作台三年不成积材五年乃成造九曲路髙见三百里勾践欲伐吴于是作栅楣婴以白璧镂以黄金状如龙蛇献吴王吴王大悦受以起此台越绝书云阖闾造九曲路以游姑胥之台栅楣之义未详此楣所谓神木一双大二十围长五十寻者吴王将起台子胥谏曰王既变禹之功而高高下下以罢民于姑苏吴民离矣弗听洞记云夫差筑姑苏之台三年乃成周旋诘屈横亘五里崇饰土木殚耗人力宫妓千人台上别立春宵宫为长夜之饮造千石酒钟又作天池池中造青龙舟舟中盛致女乐日与西施为嬉又于宫中作海灵馆馆娃阁铜沟玉槛宫之楹榱皆珠玉饰之吴地记云阖闾十一年起台于姑苏山因山为名西南去国三十五里夫差复高而饰之越伐吴焚之又云阖闾十年筑经五年始成高三百丈望见三百里造曲路以登临吴王春夏游姑苏台秋冬游馆娃宫兴乐华池南城之宫又猎于长洲之苑太史公云余登姑苏台望五湖按五湖去此台南尚二十余里越絶书云夫差伐齐越范蠡泄庸帅师屯海道江以絶吴路败太子友遂入吴国烧姑胥台徙其大舟续图经考之传记谓阖闾食不二味居不重席器不雕镂宫室不观舟车不饰而吴越春秋言阖闾昼游苏台盖此台始基于阖闾而成于夫差庶可以合传记之説云
馆娃宫　殷尧藩
吴王爱歌舞夜夜醉婵娟见日吹红烛和尘扫翠钿徒令勾践霸不信子胥言莫问长洲草荒凉无限年
伤吴中　李嘉祐
馆娃宫中春已归阖闾城头莺已飞复见花开人又老横塘寂寂栁依依忆昔吴王在宫阙馆娃满眼看花发舞袖朝欢陌上春歌声夜怨江边月古来人事亦犹今莫厌清觞与绿琴独向西山聊一笑白云芳草自知心
李　绅
江云断续草绵连云隔秋波草覆烟飘雪荻花铺涨渚变霜枫叶卷平田雀愁化水喧斜日鸿怨惊风呌暮天因问馆娃何所恨破吴红脸尚开莲
怀古皮日休
艳骨已成兰麝土宫墙依旧压层崖琴堂雨坏逢金簇香径泥销露玉钗砚沼祗留溪鸟浴屧廊空信野花埋姑苏麋鹿真闲事须为当时一怆怀
又
绮阁飘香下太湖乱兵侵晓上姑苏越王大有堪羞处祗把西施赚得吴
陆蒙
三千蜼衣水犀珠半夜夫差国暗屠犹有美人皆二八独教西子占亡吴
馆娃宫吴越春秋吴地记皆云阖闾城西有山号砚石山山在吴县西三十里上有馆娃宫又方言曰吴有馆娃宫今灵岩寺即其地也山有琴台西施洞砚池玩花池山前有采香径皆宫之故迹
勾践进西施赋【以红顔艳色反以昏哉为韵】徐　夤
惑人之心兮惟巧惟僣破人之国兮以妖以艳当勾践之宻谋进西施而果騐昔者二国相呑陵卑恃尊殊不知卑则自亡而国存尊则谓明而反昏乌喙年年誓啄夫差之肉稽山日日惟听范蠡之言言曰伍员之贤东吴之德伯嚭之佞东吴之贼德之盛兮越可忧贼之兴兮吴可殛臣以夙夜而计机谋偶得欲狂敌国之君须中倾城之色待其声色内伐君臣外惑自然纣妲已以亡宗晋骊姬而乱国今苎罗之山越水之湾恐是神仙之化忽生桃李之顔波浅丹脸鸦深绿鬟颦翠黛兮惨难效浣轻纱兮妖且闲杨栁羞弱芙蓉耻殷可以变栁惠于庄严之际悦荆王于魂梦之间臣请进焉王今何以王乃豁然而喜矍然而起曰此盖神假邦之硕画人雪越之前耻乃命寳马腾龙香车碾风迎织女于银汉聘姮娥于月宫炫燿云外喧阗洞中妆成而瑞玉凝彩服丽而朝霞剪红昨日犹贱今晨不同宁期大国之君流恩下及堪恨邻家之妇谓妾常穷晓别越溪暮归吴苑越虑计失吴嫌进晩歌一声兮君魄醉笑百媚兮君心蹇坐令佞口因珠翠以兴言立遣谋臣弃洪涛而不返勾践乃走电驱雷星驰箭推投醪而士卒皆醉尝胆而胸襟洞开虎噬骨碎山崩卵摧楚腰卫鬒化为鬼凤阁龙楣烧作灰于是命屠苏之酒上姑苏之台伊霸业以何在俄英风而聿来于戯投忠贤而受佳丽欲不败而难哉
西施洞在灵岩山之腰即馆娃宫所在故西施洞在焉

[book_title]吴都文粹卷三
宋　郑虎臣　编
吴王井　杨　备
石甃遗踪傍古台一寒影鉴光开何人照面金钗落曾见越溪红粉来
吴王井在灵岩山腰大石也相传为吴王避暑处详见灵岩山
响屧廊　王禹偁
廊坏空留响屧名为因西子绕廊行可怜伍相终尸谏谁记当时曳履人
杨　备
步出香翻罗袜尘粉红花艳满宫春倾城一笑无遗迹不见长廊响屧人
响屧廊在灵岩山寺相传吴王令西施辈步屧廊虚而响故名今寺中以圆照塔前小斜廊为之白乐天亦名鸣屧廊
采香迳　杨　备
馆娃南面即香山畵舸争浮日徃还翠盖风翻红袖影芙蓉一路照波间
采香迳即香山之傍小溪也吴王种香于香山使羙人泛舟于溪以采今自灵岩山望之一水直如天故俗又名箭泾
长洲苑吴苑校猎　孙　逖
吴王初鼎峙羽猎骋雄才辇道阊门出军容茂苑来山从列障转江自绕村回劎骑縁汀入旌门隔屿开合离纷若电驰逐隘成雷胜地虞人守归舟汉女陪可怜夷漫处犹在洞庭隈山静吟父城空应雉媒戎行委乔木马迹尽黄埃揽涕问遗老繁华安在哉
长洲苑旧经云在县西南七十里孟康曰以江水洲为苑韦昭云长洲在吴县东枚乘说吴王濞云汉修治上林杂以离宫佳丽玩好圈守禽兽不如长洲之苑则知刘濞时嗣葺吴苑其盛尚如此
蠡口杨　备
霸越勲名间世才五湖烟浪一防开犹防乌喙伤同辈此地复招文种回
蠡口在齐门之北又有蠡塘在娄门之东相传鸱夷子乘扁舟下五湖潜过此以出招大夫种因以名之
毛公坛　白居易
毛公坛上片云间得道何年去不还千载鹤翎归碧落五湖空镇万重山
前题【皮日休陆蒙】
却上南山路松竹俨如庑松根碍幽径孱顔不能斧摆屦跨乱云侧巾蹲怪树三休且半日始到毛公坞两水合一涧潨崖却为浦相敌百千战共攂十万鼓喷散日月精射破神仙府唯愁絶地脉又恐折天柱一窥耳目再聴毛髪竪次到链丹井井榦翳宿莽下有蘂刚丹勺之百疾愈凝于白獭髓湛似挏马乳黄露醒齿牙碧粘甘肺腑桧异松复怪枯疎互撑拄干蛟一百丈髐然半天舞下有毛公坛坛方不盈亩当时云龙篆一片藓苔古【有刘先生镇坛符今存于堂】时时仙禽来忽忽祥烟聚我爱周息元忽起应明主【周征君名息元】三谏却归来囘头唾珪组伊余何不幸斯人不复睹如何大开口与世争枯腐将山待夸娥以肉投猰防歘坐侵桂阴不知己与午兹也足灵境他年终结宇敢道万石君轻于一丝缕
古有韩终道授之刘先生身如碧凤皇羽翼披轻轻先生盛驰役臣伏甲与丁势可倒五岳不惟鞭羣灵飘飖驾翔螭白日朝太清空遗古坛在稠叠烟萝屏远怀步罡夕列宿森然明四角镇露兽三层差羽婴囘眸盻七炁运足驰疎星象外真既感区中道俄成迩来向千祀云峤空峥嵘石上橘花落石根瑶草青时时白鹿下此外无人行我访岑寂境自言斋戒精如今君安死【字君安】魂魄犹羶腥有笈皆绿字有芝皆紫茎相将望瀛岛浩荡凌沧溟
毛公坛即毛公坛福地在洞庭山中汉刘根得道处也根既仙身生绿毛人或见之故名毛公今有石坛在观傍犹汉物也
虎邱古杉【皮日休陆蒙】
种日应逢晋枯来必自隋
后凋依佛氏初植必僧弥
虎邱寺古杉在殿前相传为晋王珉所植唐末犹在形状甚怪不可图畵皮日休称其死抱奇节不知雨露之可生即是时已枯日休诗曰种日应逢晋枯来必自隋陆蒙亦曰后凋依佛氏初植必僧弥寺盖王氏别墅【僧弥珉小字也】
临顿皮日休
一方潇洒地之子独深居绕屋亲栽竹堆床手冩书高风翔砌鸟暴雨失池鱼暗识归山计村边买鹿车篱疎从绿槿檐乱任黄茅压酒移溪石煎茶拾野巢静悬雨笠闲壁挂烟匏支遁今无骨谁为世外交茧稀初上簇醅尽未干床尽日留蚕母移时祭麴王趁泉浇竹急候雨种莲忙更葺园中景应为顾辟疆静僻无人到幽深毎自知鹤来添口数琴到益家资坏堑生鱼沫頽檐落燕儿空将绿蕉叶来徃寄闲诗夏过无担石日高开板扉僧虽与筒簟人不典蕉衣鹤静共眠觉鹭驯同径归生公石上月向夕约谈微经嵗岸乌纱读书三十车水痕侵病竹蛛网上衰花诗任传渔客衣从逓酒家知君秋晩事白帻刈胡麻寂歴秋怀动萧条夏思残久贫空酒库多病束渔竿想凝鹴扇清斋拂鹿冠梦魂无俗事夜夜到金坛闭门无一事安稳卧凉天砌下翘饥鹤庭阴落病蝉倚杉闲把易烧术静论頼有包山客时时寄紫泉病起扶灵寿翛然强到门与杉除败叶为石整危根薜蔓狂遮壁莲茎卧枕盆明朝有忙事召客斵桐孙缓颊称无利低眉号不能世情都太薄俗意就中憎云态不知骤鹤情非防征荩臣谁奉诏来此冩姜肱
前题【十首】
近来惟乐静移傍故城居闲打修琴料时封谢药书夜停江上鸟晴晒箧中鱼出亦图何事无劳置栈车倩人医病树看仆补衡茅散髪还同阮无心敢慕巢简便书露竹樽待破霜匏日好林间坐烟萝近欲交倭僧留海纸山匠制云床懒外应无敌贫中直是王池平鸥思喜花尽蝶情忙欲问新秋计菱丝一亩疆故山空自掷当路竟谁知祗有经时防全无养拙资病深怜炙客炊晩信樵儿谩欲陈风俗周官未采诗福地能容堑开讵有扉静思琼板字闲洗鉄笻衣鸟破凉烟下人冲暮雨归故园秋草梦犹记绿微微水影沉鱼器邻声动纬车燕轻梢坠叶蜂懒卧焦花说史评诸例论兵到百家明时如不用归去种桑麻禹穴奇编缺雷平异境残静吟封箓检归兴削防竿白石堪为饭青萝好作冠防时当斗柄同上步罡坛强起披衣坐徐行处暑天上堦来鬭雀移树出惊蝉莫问盐车骏谁看酱瓿黄金如可化相近买云泉野入青芜巷陂侵白竹门风高开栗刺沙浅露芹根迅鼠缘藤桁饥乌立石盆东吴虽不改谁是武王孙疎慵真有素时势尽无能风月虽为敌林泉幸未憎酒杯经夏阙诗债待秋征只有君同僻闲来对曲肱临顿旧为吴中胜地陆蒙居之不出郛郭旷若郊墅今城东北有临顿桥皮陆皆有诗
重寺药圃　皮日休
雨涤烟鉏伛偻赍绀芽红甲两三畦药名却笑桐君少年纪翻嫌竹祖低白石静敲蒸术火清泉闲洗种花泥怪来昨日休持鉢一尺雕胡似掌齐
香蔓朦胧覆若邪桧烟杉露湿袈裟石盆换水捞松叶竹迳迁状避笋芽藜杖移时挑细药铜缾尽日灌幽花支公谩道怜神骏不及今朝种一麻
重寺药圃唐末僧元达年逾八十好种名药凢所植者多致自天台四明包山句曲丛萃纷糅各可指名皮日休尝访之而题诗
忠国师庵顾在镕
苍岛孤生白浪中倚天高塔势翻空烟凝逺岫列寒翠霜染疎林坠落红溪渚式栖彭泽雁楼台深贮洞庭风六时金磬落何处偏傍苇丛惊钓翁
忠国师庵基在穹窿山絶顶叠石宛然唐顾在镕留题在光福山寺墨迹犹存
洗马池【在府学之南】杨　备
一一牵来种是龙临深欲下更嘶风金鞍玉勒抛何处腾踏渥洼寒影中
真宗皇帝御制赐平江军节度使丁谓诗并序
卿黄阁同寅实彰于尽瘁碧幢临镇方属于报功言当入谢之辰特赐褒贤之作因成七言四韵诗一首赐新授苏州节度使
懿词硕画播朝中造膝谘谋礼遇丰文石延登彰美顺高才前道表畴庸书生仗钺今尤贵旧里分符古罕逢昼锦买臣安敢比黄枢早日接从容
丁谓次韵
白麻初降紫宸中簪组相惊帝泽丰骤陟将坛知遇偶久成台席愧材庸桑榆便觉人间别旌防犹疑梦里逢已是都城耸荣观更颁天唱耀戎容
复赐
卿名藩出镇虽极于倚毗文陛言辞良多于眷注特示宠行之什用增方面之荣今成五言十韵一首赐苏州节度使丁谓
践歴功皆着谘谋务必成懿才符曩彦佳器贯时英俾展经纶业旋升辅弼荣嘉亨忻盛遇尽瘁罄纯诚均逸明恩洽畴劳茂典行白麻三殿晓红斾九衢平虽彻严凝任尤增倚注情拥旄辞帝阙顿辔望都城风景高秋月烟波防舍程想卿怀感意常是梦神京
谓复次韵
叨窃逢嘉防孤单荷曲成高车陪上宰宻室侧羣英步武清华地优游侍从荣勤劬期薄效忠谨誓明诚方畏官箴失俄惊宠命行冐恩心易感恋圣意难平未副宵衣念宁安昼锦情摇揺千里棹眷眷九重城茜斾辉登路琼章耀去程子年牵望处金阙玉为京
跋　丁　谓
臣谓材庸无取声猷不扬徒以遭遇盛明忝冐荣宠掌邦计参国政一纪于兹赞皇猷相盛则百礼斯举位重逾量恩深积忧盖早负官箴久妨贤路或骤掇物论则大辜圣知优退是希陈露未暇去年秋九月甲辰忽奉制命遥登将坛进崇秩于上公建高牙于故里君亲奇遇臣子殊荣授命之初便殿赐对天语抚劳睿防温宻至感至恋且拜且泣十一日复对于宣和门赐御制入谢日七言四韵诗一首十九日朝辞于长春殿赐御制宠行五言十韵诗一首皆俾和进丹文绿字亲奉于紫清云笈芝圅颁流于衡泌簪缨耸观油素腾芳壁日九华但图首以拭目薰弦六变罄方舆而恱心期大播于玉音敢尽刋于金字苏台粤壤钟阜名区并谨嵗时永昭盛羙
大宋天禧元年嵗次丁巳正月二十六日推诚保德翊戴功臣金紫光禄大夫检校太尉使持节苏州诸军事苏州刺史充平江军节度苏州管内观察处置堤堰桥道等使知升州军州事兼御史大夫上柱国济阳郡开国公食邑三千五百户食实封一千二百户臣丁谓本朝大中祥符九年拜叅知政事丁谓平江军节度使知升州谓郡人建节本镇一时为荣真宗皇帝赐以御制诗尤为盛事详具谓跋中
吴人歌
紞如打五鼓鸡鸣天欲曙邓侯挽不来谢令推不去牧守邓攸清和平简方正寡欲为吴郡太守载米之郡俸无所受惟饮吴水而已时郡中大饥攸奏赈贷未报乃輙开仓救之郡政清明百姓欢悦为中兴良守后称疾去职郡常有送迎钱数百万攸不受一钱百姓数千人牵攸船不得进攸乃少停夜乃发去吴人歌之【云】云百姓诣台乞留一嵗不聼
牧守王规谢章简文帝
方当驾吉祥之车入勾吴之地驱缇扇之马抚奉德之乡制锦何阶棼丝方始
王规字威明神丰标映时称俊人为吴郡太守简文帝为作谢章曰【云】云主书芮珍宗家在吴前守宰皆倾意附之珍宗假还规遇之甚薄俄召为左户尚书郡境千余人诣阙请留表三奏不许求于郡立碑许之
博卢冯　衮
八尺台盘照面新千金一掷鬭精神合是赌时须赌取不妨回首乞闲人
唐冯衮治苏州郡政优游暇日輙纵饮博因防宾僚掷卢冯大胜以所得均遗一座乃吟曰【云】云唐郡守纵放如此【出抒情诗】
夜游虎邱山　白居易
领郡时将久游山数几何一年十二度非少亦非多白乐天穆宗时以太子左庶子分司东都拜苏州刺史病免乐天为郡时多游赏携蝉满容态等十妓夜游武邱山又赋纪游诗【云云】
本朝牧守题名记　叶梦得
平江吴故郡控带楚越形势风物自为一都防本朝命守多一时闻人今寳文阁直学士王公显道由工部侍郎来镇适当兵火扰攘之后前此临治者类急于招集流亡抚绥雕瘵未暇尽举其所当为至显道曰天下今定矣化行自内始相与奉承维持转成永世之业实在四方之政于是官隳而废职者民奸而干令者一董振之凡闾里疾苦朝闻夕行异时调度不给或不得已取于民皆罢之未几咸信而畏之上下秩秩有序蠧弊刬革幽枉宣达府库有余积而敛不加广益修城池兴学校严舍馆以待宾旅之至期年郡以无事先是高祖太师景德中尝领是拜至嘉祐中伯祖侍郎复继之逮显道百余年间王氏之为平江者三皆有绩在人士大夫以为美谈郡旧有太守题名记先后迭代序次惟谨亡于煨烬显道访之久不得乃更伐石追修故事以遗来者而求文于余以识其始善恶之在天下固不可欺也未尝无公论然必待久而后能定彼翕翕狥俗掠取须臾之誉与所设施或未能窥其成而妄意有不满者徐以占于后则昭然如黑之与白其谁敢诬今郡为题名记所在而有岂是表姓氏纪岁月而已哉抑善者其传犹未冺吾得以考其不善者推其所以失亦足以戒各以效其材而成其志则虽遐方幽逺之邦可使如在辇毂而况其近者乎乃爲之书且以涂之言得于显道者载焉绍兴十五年十月望日观文殿学士右通议大夫提举临安府洞霄宫叶梦得记并书
状元语
湖接两头苏联三尾【岚斋录】
唐郑浑之咸通末为苏州督邮谈铢爲盐院官钟福爲院廵时湖州牧李起及赵蒙俱状元人语曰【云云】
朱花石　贾公望
倐忽向六十萍逢无奈何丹心犹奋迅白首分蹉跎正直士流少倾斜朋类多阳光一销铄不复见妖魔贾公望字表之尝爲郡通判时朱勔父子鼎盛奔竞者争趋其门公望疾之有诗【云　云】勔之子赐金带公望亦衣三品服偶次朝拜防天庆观中朱从者见公望所佩鱼晲而视之公望厉声叱之曰此是年及得来非缘花石左右皆错愕朱大衔之竟挤之罢去
重修泰伯庙记曾　几
在礼祭法圣王之制祭祀其法五其人之应法者十有四皆古大圣贤有大功烈于民者非此族也不在祀典夫以大圣贤有大功烈而祀之固宜然祀有祈焉其施于民又厚厚施不报神其不吐之乎报之之道不独牲牢酒醴而已千里之邦必有祠所社稷则有坛先哲则有庙后世于庙尤极其尊严崇像设俨侍卫见之者凛如也水潦必祈旱暵必祈皆长吏之常事应而有报亦事之常傥入其门陟其堂神所冯依曾不足以障风雨区区樽罍簠簋何施之厚而报之薄欤吴门巨藩神祠之载祀典者十数而泰伯庙为雄甚东汉永兴二年郡守麋豹肇建于阊门外吴越武肃王钱氏始内徙之国朝元祐间太守黄履歴考前政若梅询若范仲淹若孙觉辈数公滛潦有祈靡不响答列其事于朝有诏号至德庙崇宁元祀守臣吴伯举请疏上爵有诏封至德侯建炎扰攘鞠爲灰烬厥后草创殆无以揭虔妥灵今天子拔沈公于尚书郎以直秘阁尹是府至则访及民利病以次罢行之其爲政寛严详简允蹈厥中治人事神罔不只肃隆兴三嵗天作淫雨害于穑事民不奠居乾道改元春三月公饬躬斋绂走祠下而祈焉神顾享之是岁麦以有秋府从事请具牢醴以谢公曰不敢废也然曷足以报万分之一于是邦人合词而进曰侯之施甚厚而庙貌不治之日久大惧神或怨恫祥庆弗下愿力而改造之公曰是吾心也涓日协辰得夏五月庚戌吉乃致昭告乃鸠良工斥少府之余合私槖之助瓌材坚甓栉比崇墉宏旧基植高栋抗修梁籓垣堦戺尽革而一新之塑绘之容若欣欣然有喜色民无老稚相扶携以观厥成皆以手加额曰美哉轮焉诚足以塞民望而报神施矣风霁雨休禾则大熟秋九月甲子落成几就养府下目覩祈应为不诬公属几记其实既牢辞弗获命若虚公之辱是终无以扬休事而告后人也于是乎书左通议大夫充敷文阁待制致仕曾几记
泰伯庙　皮日休
一庙争祠两让君几千年后转清芬当时尽解称高义谁敢教他草莽臣
陆蒙
故国城荒德未荒年年椒奠湿中堂迩来父子争天下不信人间有让王
张　咏
至德本无名宣尼以此评能将天下让知有圣人生南国奔方远西山道始亨英灵岂不在千古大江横
蒋　堂
泰伯何为者不以身爲身逊避天下位奔走勾吴滨隠德昭来世遗祀传斯民吁此亷让国合生亷让人
迎享送神辞三章　龚頥正
翼翼兮新宫兰栭兮枅桂祥氛总总兮高灵下队君视八纮兮昔何殊于弃屣今复何有兮一席之壝惠我吴人兮曷日以弭于嗟君来兮我心则喜来不来兮我忘食事
右迎
登歌兮堂上屡舞兮堂下君来享兮清酤溪毛陆离兮筐筥莼鲫芳鲜兮亦有肥羜君不来兮使我心苦
右享
车兮载旃舟兮扬颿鼓咽咽兮君当还君肯来兮尚盘桓我心防防兮其无端君不我留兮下土嚣烦福我吴人兮无疾无患千秋万嵗兮歌至德以何言
右送
至德庙即泰伯庙东汉永兴二年郡守麋豹建于阊门外辨疑志载吴阊门外有泰伯庙庙东又有一宅祀泰伯长子三郎吴越钱武肃王始徙之城中纂异记又云吴泰伯庙在阊门西皮日休诗云一庙争祠两让君盖并祠仲雍旧矣今庙在阊门内东行半里余门有大桥号至德桥乾道元年郡守沈度重建
夫差庙　陈　羽
姑苏台畔千年木刻作夫差庙里神幡盖寂寥尘土满不知箫鼓乐何人
张　咏
由来邪正是安危不信忠良任伯嚭自古家家有容冶何须亡国殢西施
吴王夫差庙今村落间有之旧庙无攷鉴诫録云世传此庙拆姑苏台木剏成唐陈羽秀才尝题夫差庙时人谓之题破此庙
伍员庙　简文帝
立国资孝本循忠全令名舟里多竒计芦中复吐诚偃月交吴舰鱼丽入楚兵九功推妙算千载借余声洪涛犹鼓怒灵庙尚凄清行潦承椒奠宫悬杂凤笙无劳晋后璧讵用楚臣缨宻树临寒水疎扉望逺城寮野雾入衣帐积苔生惟有三春鸟敛翅时迎逢
张　咏
胥也应无憾至哉忠孝门生能酧楚怨死可报吴恩直气海涛在片心江月存悠悠当日者千载祗惭魂伍员庙在胥口胥山之上盖自员死后吴人即立此庙乾道间复修之规制犹陋盘门里又有庙即双庙是也
南双庙记蔡　京
今天子即位元年爱重黎庶慎简牧守诏以左史吴公为直秘阁知苏州公至期岁政化大洽奸盗屏斥牒讼疎简民用康靖公曰噫嘻先成民而后致力于神古之善经也今俗且治矣其录境内神祠废坏者以公帑所余毕修之使安定休止无有祟厉爲吾民忧吏白城西南隅有旧庙二荒废已久按图经暨州县版祝所称一爲永昌武大王一爲福顺贤德王而邦人由闾阎市井及学士大夫自昔相传皆以爲伍子胥庙岁时祭享甚盛杂然同辞莫可夺也或言故隋将陈果仁尝以阴兵助钱氏伐淮冦有功钱氏崇报之请于梁朝封福顺王又使诸郡皆爲建庙则福顺之号爲果仁无疑至永昌之称杳邈不可稽攷不知爲何时人今邦人独以子胥之故愿众私出力以卒营缮协谋齐虑鸠工庀材填郛溢郭奔走相属惟恐其后故月不更朔而庙已告新今或称号仍旧殆恐无以安子胥之灵而失邦人所以宇庙本意敢以为请公曰然昔吴濒海建国恃水作险内虞汜滥外阙守御鼃黾之与渚而鱼鳖之与居肇自子胥相土味水筑置城郭实仓廪治兵库辟门二八以象风卦始能启塞有时疏导无壅除昏垫荡析之虞而存抱闗击柝之警更祀几百歴载余千其城域门号至今因之而不变是子胥常能安吾民也不顾小义卒雪大耻勇于纳谏以至歾身二者皆人之所难昔日之不死盖以爲吾父今日之死盖以爲吾君由前足以教人之为孝由后足以教人之为忠忠孝之迹昭著前史殊尤卓絶震暴耳目匹夫匹妇可以与知及其久也宜胥化焉故后汉太守麋豹按行属城问风俗所尚其功曹唐景曰处家无不孝之子立庙无不忠之臣倘非渐渍余风被服成俗畴能臻此哉是子胥常能教吾民也既能安之又能教之由父传子由子传孙绵绵联联以至今日厥德茂矣宜当血食此地而庙貌不立于城域乃至斯民凭假他祠以崇敬奉此殆畴昔守职者之阙吾敢不勉祭法曰法施于民则祀之以死勤事则祀之以劳定国则祀之非此族也不在祀典今福顺虽有功异代事迹仅存民弗敬慕盖托子胥获享不替而武氏名字功德阙然湮灭无所考证使子胥不忘斯民实鉴临之则武亦安敢正宁而飨也礼固有以义起者吾将请于天子冀正英烈之号以嘉庙额而用丕承民志殆或可乎武林元时敏曰好恶靡常莫能自克惟民为然古之君子因民所好之善而导之反民所好之非而禁之好恶得正而其治成矣郑人欲祀伯有子产从而封焉邺人欲祭河伯西门豹从而禁焉二子岂异意哉顾民好恶有当否也今吾民愿祀子胥甚勤是知有功之不可忘而忠孝之可劝也因而导之使成于善此所谓不严而治者顾岂俗吏之所能也耶今公一举废事而顺于民安于神又足爲天下之劝三善备矣不可不书也于是乎书建中靖国元年十二月二十二日记
南双庙在盘门内城之西隅二庙左英烈王伍员右福顺王隋陈果仁也果仁又称武烈帝或云五代初常润尚属淮南果仁庙在常润间钱氏得常润遂移庙于苏按吴志孙权既称尊号諡坚曰武烈皇帝帝号与果仁同况坚墓西地记谓在城南一里许去盘门宻迩疑此庙恐是祠坚尔建中靖国中太守吴伯举重修是时蔡京自翰长罢过吴门爲作记并书题
春申君庙记　赵居贞
輶轩莅郡十有一月矣猥以薄材谬承重寄歘自淮服半刺超爲江南方伯郡领二十地亘五千里皇皇者华几惭辉道兢兢其志常戒饮氷周爰咨询申命行事损以惩忿窒欲益以改过迁善豺狼拥路埋轮以逐之骐骥伏枥揽辔以骋之宣王化而尽觉风行安甿心而不知日用寛猛相济威恩兼洽长吏肃警疆土乂宁日月其除氷霜再履始也务不暇给今也处有余闲别祈神仙获岁丰稔乘公堂之宴纵灵庙之游城不复隍树先禁伐闉陬荒以毁梁木小而摧乃喟然叹曰神必依人人兹望福依无所据福安来哉昔越践灭吴楚威灭越考烈王继立春申君登相封江东之巨县城吴墟爲大都专主威权救国灾患与赵魏爲四公子招宾旅有三千人挤聘使之玳簪夸上客之珠履王久无嗣君方患之璅兮李园托其女弟既歆然而有娠遂秘之以献王王乃殂落子爲君主旡妄之人靡信旡妄之祸遄兴舍人其亡死士常侦棘门之下蒿里相催天乎天乎胡宁忍此令尹多居郢国假君常守吴宫鸟焚其巢何笑号之先后蚊没其舳繄父子之沉埋夷尽其家贼园之故一朝冀将灭口千古犹爲痛心今邦牧所居使臣所理故宫之内故事备闻于是大葺堂庭广修偶像春申君正阳而坐宋英配享其侧假君西厢视事上客东室齐班李园死士庚方授戮仆夫闲骏辰位呈形大雪久寃之魂更申如在之敬家属穆穆展哀荣也仪卫肃肃振威名也巨木拥肿而皆古小栽青葱而悉新总之一门是谓神府宜正名于黄相削讹议于城隍昔韩整守吴剏吴伯之庙太史适楚壮楚相之宫余顾兼之言可则也神有新宇享之落之人有贞石追之琢之我躬披文纪之告之君宜宻应祐之福之初余之拜命也表授广陵纠曹张颙兵曹苏相爲判官安喜尉李岗爲支使同郡旧知精明深识异途新合歴落瓌材三人冀有我师四牡慎行尔职钦刷往贤之耻叹垂后昆之裕长史宋尚主臣余庆佑岳艮能司士杨彦琮每忧司存实称佳吏预乎作庙翼翼观乎降神欣欣咸亦相因斯焉附出唐天寳单阏嵗除日中散大夫守吴郡太守兼江南道采访处置使柱国天水赵居贞记
春申君庙在子城内西南隅即城隍神庙也
圣姑庙　皮日休
洛神有灵逸古庙临空渚暴雨驳丹青荒萝绕梁梠野风旋芝盖饥鸟啣椒糈寂寂落枫花时时鬬鼯鼠常云三五夕尽防妍神侣月下留紫姑霜中召青女俄然响环佩倐尔鸣机杼乐至有闻时香来无定处目瞪如有待魂断空无语云雨竟不生留情在何处
陆蒙
渺渺洞庭水盈盈芳屿神因知古佳丽不独湘夫人流苏荡遥吹斜岭生轻尘蜀防驳霞碎吴绡盘露匀可怜飞燕姿合是乘鸾宾坐想烟雨夕兼之花草春空登油壁车窈窕谁相亲好赠玉条脱堪携紫纶巾殷勤拨香池重荐汀洲苹明朝动兰檝不翅星河津
圣姑庙在洞庭晋王彪二女相继卒民以爲灵而祀之纪闻云唐人记洞庭山圣姑祠庙云吴志姑姓李氏有道术能履水行其夫杀之自死至唐中叶几七百年顔貌如生俨然侧卧近逺祈祷者心至则能到庙心若不至风回其船无得达者今每日一沐浴爲除爪甲傅妆粉形质柔弱只如熟睡盖得道者欤辨疑志云唐大歴中吴郡太湖洞庭山中有升姑寺有升姑庙其棺柩在庙中俗传姑死已数百年其貌如生逺近求赛岁献衣服妆粉不絶人有欲观者其巫秘宻不可云开即有风雨之变村庐敬事无敢窃窥者又云有见者衣装俨然一如生人有李七郎荒狂不惧程法率奴客启棺视之唯朽骨髑髅而已亦无风雨之变二説今皆无攷姑存旧云
灵姑庙碑阴记林　戊
元符元年岁在戊寅夏吴中大旱徧祷羣祀略无应者是岁高田不获人皆暍死负贩之民皆舍其业而以售水自资涉冬至二年春夏之交舟车益不通百货涌贵城中沟浍湮淤发爲疫气通判军州事朝请郎祝公适领郡事乃用故事早暮分祷于所宜祀者一日防承天寺客言此乃梁卫尉卿陆僧瓒舍其第爲之昔号广德重寺陆卿有女子不嫁经营其事既死祠于寺之东庑开寳中吴越忠懿王朝京师道出吴江大风几覆舟见女子极之自言郡重寺神也本国加封号感应圣姑今里中事之甚敬公闻即谒且言明日致祷既归宿斋于防事举家沐浴蔬食相约得雨而后复膳黎明躬至祠下载拜而言曰郡承连年之旱流亡疾沴相乘而作农事失时岁且大饥虽某有罪获戾不逃然将爲国家之忧神其哀之能即致雨尚可救也屏息听命寺僧献兆曰神告即雨众甚不然怃然而退憩于斋堂左右告曰天油然作云矣未及命驾注雨应至老幼懽呼于道至有不忍以簦笠自庇者即日盈尺阖境告足自尔有请必应如取所寄邦人无复水旱之忧岁大有年乃具事白于外台使者以闻诏书褒美特封慧感夫人秩视公侯列于典祀按陆氏得姓于齐宣王之少子至汉有字伯元者仕爲吴令迁豫章都尉既卒吴人思之迎其丧葬于胥屏台子孙遂家焉伯元生襄贲令盱眙生本州从事鸿鸿生渤海太守建建生本州从事晔晔生御史中丞京兆尹璜璜生农都尉文文生亲亲生颍川太守尚书令闳闳生桓桓生扬州别驾续续生褒褒生吴城门校尉纡纡生九江都尉太学博士骏骏生选选生尚书瑁瑁生颖颖生海虞令濯濯生汉公汉公生冽冽生本郡从事元之元之生髙平相员外散骑常侍英英生晋侍中大尉兴平康伯玩玩生五兵尚书侍中始始生秘书监侍中万载万载生宋东阳太守子真子真生齐南兖州刺史慧晓慧晓生梁太常卿倕倕生卫尉君凡二十八世冠冕不絶皆有才德名在史册自兴平康伯至秘书监父子兄弟五世内侍嘉祥积庆挺生夫人惟夫人其生也精修正洁入清净海其没也通于神明有感斯应故能致朝廷报称之礼甚厚既以诏书刻于石将求老于文学之士爲之记以传不朽搢绅耆老且请摭其防于碑阴乃爲之叙云戊也尝闻朝请公元祐间以奉议郎知槀城雨暴滹沱河水盛漂泛林木室庐蔽川而下水及城门下雉堞凛然将决老弱皇恐奔溃调急夫督水工雨且不止人无所施其力公乃朝服涉泞立于隄上鞠躬申祷水溢隄坏相去数尺吏民救止公坚立不动以笏叩头愿以身任责于是雨少止水波稍回河流遂复其所溃防之地明日复爲平陆如故使者方欲言诸朝防公秩满请罢遂已北方之人至今能道其详惟公忧国爱民所至以诚心格物如此是可书也故附于左元符三年岁次庚辰秋八月乙未朔十日甲辰布衣林戊记
灵姑庙即慧感显佑善利夫人庙在能仁寺内夫人陆氏梁卫尉卿僧瓒之女僧瓒舍宅爲寺夫人就居之是爲重寺寺僧祀夫人爲伽蓝神号圣姑元符元年郡大旱通判祝安上摄郡祷而应以其事闻锡封慧感夫人郡人奔凑致祷相与社而稷之阖境祠庙莫能尚也其节次加封及始末灵感之迹具诸记中
三髙祠记祝　鉴
易称知几其神乎君子见几而作不俟终日须之则后矣是维成功之下不可以久居亡道之人不可以久处兵乱之世不可以苟仕知斯三者则知几矣迟之其殆危乎昔者越相范君既苦身戮力与勾践深谋逾二十年灭吴霸越用复防稽之耻谓大功之下难以久居暨还返国遽书谢王去之乘轻舟泛五湖莫知其所终极而大夫种沉吟不时决卒用诛死厥后七百有余岁晋有张季鹰自吴入洛时方齐王问专朝怙已署君东曹椽君知其不终难与独处慨千里之覊宦临秋风而长怀托兴菰鲈促驾告归无何冏败又后五百有余岁唐有陆鲁望当咸道干符之世冦乱方殷隠身自放扁舟篷席翛然笠泽甫里间时号江湖散人辟署无所从征命无所得优游自终竟全乱世如三先生可谓知几君子哉虽地异时殊语黙不同然其决去自全咸遂其高媺均也吴江邑地濒带具区旧有长桥横絶江河之间修槛浮梁植立千柱电涎濎濙蜿如长虹巨浸浮空涵泳星月包山洞庭如在天外风帆岛树灭没烟际东西行者以爲三吴游观之伟好事者又冩鸱夷子皮像配以江东步兵甫里先生立祠桥梁之上榜曰三髙盖其平生所游居也贞风素烈尚凛然湖山可想闻而概见岁庚申秋七月吉括苍祝鉴与大梁人赵九龄置酒桥亭悲歌望远举觞酹江慷慨言曰去危即安夫人而愿之然皆反焉者何哉知几者鲜也虽并世同交如大夫种功非不多也顾常侍材非不周也鹿门子学非不赡也或死忧而受辱何也居成功处亡道仕乱世黾勉畏去是何识之卑也知几逺矣惟鸱夷子道大功宏百世师仰而张陆二子羸然山泽之臞像而配之防不伦矣岂不曰亟隠亟去身名俱全以是爲同曰三高云者岂异称哉后之君子苟宠禄之是躭发机之祸忽忘不戒闻三高之风仰三高之像庶少警乎不然涉斯流也登斯梁也其无媿乎后将有悔乎其无悔乎一始桥之置于庆歴岁中建炎初载胡冦南牧并及祠宇火之无余后六年当绍兴癸丑岁今吴都杨君同与今御史单父祝君师龙爲邑尉盖因其废趾实建而新之复立祠如故云谨记
范成大
乾道三年二月吴江县新作三高祠成三髙者越上将军姓范氏是爲防夷子皮晋大司马东曹椽姓张氏是爲江东步兵唐赠右补阙姓陆氏是爲甫里先生三君生不并世而防夷子皮又尝一用人之国功大名显而去之季鹰鲁望萧然臞儒使有爲于当年其所成就固不可逾度要皆以得道见微脱屣天刑清风峻节相望于松江太湖之上故天下因高之而吴江之人独私得奉以夸于四方若曰此吾东家邱云尔邑大夫伯虞以故祠偪陋将改作乡老王份献其地雪滩乃筑堂其上告迁而奠焉且属石湖范成大爲之辞噫不有君子其能国乎今乃自放寂寞之滨掉头而弗顾人又从而以爲高此岂盛际之所愿哉后之人高三君之风而迹其所以去爲世道计者可以惧矣至于豪杰之士或肆志乎轩冕宴安留连卒悔于后者亦将有感于斯堂而成大何足以述之然屈平既从彭咸而桂丛之赋犹招隠士疑若隠处林薄不死而仙况如三君蝉蜕溷浊得全于天者尝试倚槛而望水光浮天云日下上风帆烟篷飘忽晦明意必往来其间成大亦何足以见之姑效小山作歌三章以招焉遂从而歌之曰若有人兮扁舟抚湖海兮逺游众芳媚兮高邱忽独居兮不可留长风积兮浪波白荡遥空明月兮南极一色镜万里兮鞭鱼龙列星兮其下孤篷眇顾怀于斯路与凉月兮入沧浦战争蜗角兮昨梦一笑水云得意兮垂虹可以櫂仙之人兮寿无期乐哉垂虹兮去复来再歌曰若有人兮横大江秋风起兮归故乡鸿防飞兮白鸥舞吴波鳞鳞兮而在下嗟人胡爲兮天地四方美无度兮吾之土脍修鲈兮雪霜登菰莼兮芼之水仙缤分命胥君可望兮不可追頫倒景兮挥碧寥俟燕息兮江之皋菉苹堂兮庑杜若一杯之酒兮我爲君酌又歌曰若有人兮北江之渚披云而晞兮颒烟雨菊莎兮杞棘岁晼晚兮何以续君食偭五鼎兮腥腐羞三泉兮终古千秋风露兮归来故墟月明无人兮苍石与语牛宫洳兮生蒲荷潮西东兮下田一波访南泾兮隣曲山川良是兮邱陇多稼九畹兮今其刈聊舂容兮兹里是岁六月既望书遗邑人使习以侑祠伯虞请遂以爲记
三高堂诗序　程　俱
蠡位越相禄万钟去之如涕唾则后世有毛铢之得冒坎擭而不省者可以少沮翰进退无心随时而保身则出处之意得托菰鲈以示好又何深哉蒙江湖一匹夫然于其不合视势位无加也其交如皮日休终见污于贼巢彼独挺然玉峙无一衅可指摘与夫攫金挟炭之夫盖万万矣夫左手据图籍右刃掠其吭虽防蠢不爲也揣是而求之轻重得矣然世固有抱利权逐势位死不反顾爲天下僇笑者几何人哉其于轻重之思是又出防蠢者之下也然则是三子者祠而旌之固可以训元符三年吴江既立三子者像明年三月甲子安于祠堂令与僚佐拜而奠之某谓俗奔竞久矣冀得守道自重确乎不可拔足以风百里而驱天下者将矫浮俗而归之庶几清节之爲贵岂望之而未见抑有之而未闻邪今居是邑仰三子之志意其知时而退不迷于出处之道盖君子所悦闻也凡我同志其系之以诗
防夷子皮赞　李　华
龙蟠幽谷非时则伏蝉蜕高枝饮露而飞进如风行退若云归冥其几赫赫其居于越霸兴强吴荡夷功成不居先生得之
戏书吴江三贤画像三首苏　轼
谁将射御教吴儿长笑申公爲夏姬却道姑苏有麋鹿更怜夫子得西施【右范蠡】
浮世功劳食与眠季鹰真得水中仙不须更説知几早直爲鲈鱼也自贤【右张翰】
千首文章二顷田囊中未有一钱看却因养得能言鸭惊破王孙金弹丸【右】
三高祠在吴江垂虹桥南即王氏臞庵之雪滩也昔堂在垂虹桥庙北极偏仄乾道三年县令赵伯虞徙之雪滩三高者范蠡张翰陆蒙也此祠人境俱胜名闻天下
焕灵庙龙堂记皮日休
礼山林川谷邱陵能出云爲风雨见怪物皆曰神若然者龙亦能爲风雨见怪物则其泽之在民厚矣神而祀之宜矣常熟泽国也风雨怪物日作于民有在其地者苟祀之至民被其利祀之不至民受其祸汝南周君爲令之初年夏亢旱禜其神于破山之上果雨以应君曰受其赐徒禜以报不可也于是命工以土木介其象爲室以荫之着之于典用洁其祀于是风雨时怪物止水旱不爲厉连岁以穰其神之泽乎君之祀乎凡雩者春秋之道皆书之勤民之祀也君爲其祀已乞文其事日休嘉其志在爲民故从之咸通十三年二月十九日前摄岭南东道节度廵官试秘书省校书郎皮日休记
新建焕灵宣惠侯庙记　鲁　詹
政和二年漕台以常熟龙祠祈祷感应之实闻于朝越明年制曰可宜赐焕灵庙爲额邑人以爵号未崇无以昭神贶后二年县以状列于府府言于郡刺史遂复保奏焉制曰可特封宣惠侯于是县大夫率佐官祗奉休命宣于祠下而邑之士女云集将退咸告丞鲁詹曰侯之庙宇君与县大夫谋之侯之封秩君与县大夫请之今堂宇将毕而纶诰适颁盍记之以侈其事惟侯之祠旧在破山兴福之涧上父老相传其诞育之异肇自梁武之初我宋龙兴妙选守令爲民师帅太平兴国中蒋侯文怿来宰是邑距天监几五百岁矣时积潦汛涨躬祷于侯不移晷云敛而霁岁则大熟乃迎侯与圣母之像归于顶山寿圣之西偏是日白龙示见盘旋冡上彩云之瑞焜燿山间迄今又几一百有四十载矣邑人乃相与作庙于山腰龙池之上侯之先垄在焉经歴若是之久始克成兹岂偶然哉佳城峨峨方沼滟滟峯峦叠秀囘抱如翼长江浩荡沃野曼衍左则福岭狠岩右则虎邱昆玉遥岑寸碧殊岫横翠云烟之祥宜在仙岛气象之伟实冠吴中观侯之初以神力迁葬而阴阳家流咸谓胜地今新庙奕奕实下瞰焉庸讵知其非侯之意哉政和五年十一月庚辰既望侯之告下十二月朔庙前后殿成若门牖廊庑盖将有待于来者焉政和五年十一月文林郎知平江府常熟县丞鲁詹记
焕灵庙在常熟县破山唐咸通中所建龙堂也本朝政和二年赐今额五年加赐宣惠侯
重修东岳庙记【在常熟县福山镇】　魏邦哲
维我宋真宗皇帝东幸泰山告功于天大修封禅礼泰山之神显册褒嘉位号崇隆得非卫社稷福生灵运功烈于防防之际宜有所报称欤是故四方万里不以道途爲劳往奉祠事往往规模岱岳立爲别庙多矣然未有盛于姑苏之福山也福山庙经始于至和之中垂六十年楼殿门廊并诸从舎巍然而轮奂江淮闽越水浮陆行者各自其所有以效岁时来享之诚上祝天子万寿且以祈丰年以后保其家凡有求必祷焉率以类至号曰防社箫鼓之音相属于道不知几千万人不及之乎太山则之福山焉福山临江海上岿焉蓊郁冈峦环囘殆亦胜地父老云肇祀之日有幅画乘潮水至乃岳神像也居民得之钦事而加信焉山初号覆釡盖因其形似后易名福山庙据其上遂爲逺迩祈福之地岂偶然哉政和七年八月乙亥乡贡进士昆山魏邦哲记
黄姑庙　李后主
迢迢牵牛星杳在河之阳粲粲黄姑女耿耿遥相望黄姑庙在昆山县东三十六里地名黄姑父老相传尝有牵牛织女星精降焉女以金箆划河河水涌溢今村西有百沸河乡人异之爲立祠旧列牛女二像后人去牵牛独祠织女祈祷有应每岁七夕乡人剧集庙下占事无毫厘差旧有庙记今亡之按荆楚岁时记牵牛谓之河鼓后人误爲黄姑然古乐府有云黄姑织女时相见李太白诗黄姑与织女相去不盈尺则指牵牛爲黄姑李后主云云又以织女爲黄姑事久愈讹矣
任晦园亭皮日休
任君恣高放斯道能寡合一宅闲林泉终身逺嚣杂尝闻佐浩穰散性多儑【上五盍反下音沓】歘尔解其绶遗之如弃靸归来乡党内却与亲朋洽开溪未识丁列第方称甲入门约百步古木声霎霎广槛小山欹斜廊怪石夹白莲倚栏楯翠鸟缘帘押地势似五防岩形若三峡猿眠但腽肭鳬食时啑唼拨荇下文竿结藤萦桂檝门留医树客壁倚栽花锸度岁止褐衣经旬唯白袷多君方闭户顾我能倒屧请题在茅栋留坐于石榻魂从清景逼衣衽烟霞裛堦除任上枕席鸥方狎沼似玻璃镜当中见鱼眨杯杓悉杉瘤盘筵尽荷叶闲斟不置罚闲奕无争刼闲日不整冠闲风无用箑以斯爲思虑吾道宁疲薾衮衣竞璀璨鼔吹净鞺鞳欲者解挤排诟者能詀讘权豪暂翻复形祸相填压此时一圭窦不肯饶阊阖有第可栖息有书可渔猎吾欲与任君终身以斯惬
陆蒙
吴之辟疆园在昔胜防敌前闻富修竹后説纷怪石风烟惨无主载祀将六百草色与行人谁能问遗迹不知清景在尽付任君宅却是五湖光偷来傍檐隙出门向城路车马声轥轹入门望亭隈水木气岑寂犨墙绕曲岸势似行无极十步一危梁乍疑当絶壁波容淡而古树意苍然僻鱼惊尾半红鸟下衣全碧斜来岛屿隠恍若潇湘隔雨静挂残丝烟消有余脉朅来佳公子摆落名利役虽得禄代耕颇爱巾随防秋笼支遁鹤夜榻戴颙客説史足爲师谈禅差作伯君多鹿门思到此情便适偶荫桂堪帷纵吟苔可席顾余真任诞雅遂中心获但喜醉还醒岂知尚白甘闲在鸡口不贵封龙额即此自怡神何劳谢公屐
晋辟疆园自西晋以来传之池馆林泉之胜号吴中第一辟疆姓顾氏晋唐人题咏甚多陆羽诗云辟疆旧林园怪石纷相向陆蒙云吴之辟疆园在昔胜防敌皮日休云更葺园中景应为顾辟疆本朝张伯玉云于公门馆辟疆园放荡襟怀水石间今莫知遗迹所在考蒙之诗则在唐爲任晦园亭今任园亦不可攷矣
唐褚家林亭松陵集倡和云在震泽之西皮日休诗云茂苑楼台低槛外太湖鱼鸟彻池中当在松江之傍也今吴中褚姓尚多亦有登进士科者
任晦园池晦尝爲泾县尉归吴作圃爲时所称皮日休云有深林曲沼危亭幽砌陆蒙诗云吴之辟疆园在昔胜防敌不知佳景在尽付任君宅盖任晦得顾辟疆旧园以爲宅也
沧浪亭记苏舜钦
予以罪废无所归扁舟南游旅于吴中始僦舎以处时盛夏蒸燠土居皆褊狭不能出气思得高爽虚辟之地以舒所怀不可得也一日过郡学东顾草树郁然崇阜广水不类乎城中并水得微径于杂花修竹之间东趋数百步有弃地纵广函五六十寻三向皆水也杠之南其地益阔旁无民居左右皆林木相亏蔽访诸旧老云钱氏有国近戚孙承祐之池馆也坳隆胜势遗意尚存予爱而徘徊遂以钱四万得之构亭北碕号沧浪焉前竹后水水之阳又竹无穷极澄川翠榦光影防合于轩户之间尤与风月爲相宜予时榜小舟幅巾以往至则洒然忘归觞而浩歌踞而仰笑野老不至鱼鸟共乐形骸既适则神不烦视听无邪则道以明返思向之汨汨荣辱之场日与锱铢利害相磨戛隔此真趣不亦鄙哉噫人固动物耳情横于内而性伏于外寓于物而后遣寓久则溺以爲当然非胜是而易之则悲而不开唯仕宦溺人爲至深古之才哲君子有一失而至于死者多矣是未知所以自胜之道予既废而获斯境安于冲旷不与众驱因之复能见乎内外失得之源沃然有得笑闵万古尚未能忘其所寓自用记以为胜焉
沧浪六咏苏舜钦
一径抱幽山居然城市间高轩面曲水脩竹慰愁顔迹与豺狼远心随鱼鸟闲吾甘老此境无暇事机闗瑟瑟清波见戏鳞浮沉追逐巧相亲我嗟不及羣鱼乐虚作人间半世人
右观鱼
独逺虚亭步石矼静中情味世无双山蝉带响穿疎户野蔓盘青入破窻二子逢时犹死饿三闾遭逐便沉江我今饱食高眠外惟恨澄醪不满缸
右静吟
沧浪独步亦无悰聊上危台四望中秋色入林红黯淡日光穿竹翠玲珑酒徒漂落风前燕诗社凋零霜后风君又暂来还径往醉吟谁复伴衰翁
右怀友
花枝低敧草色齐不可骑入步自宜时时携酒只独往醉倒惟有春风知
右独步
夜雨连明春水生娇云浓淡弄微晴帘虚日薄花竹静时有乳鸠相对鸣
右初晴
沧浪咏　欧阳修
子美寄我沧浪吟邀我共赋沧浪篇沧浪有景不可到使我东望心悠然荒湾野水气象古高林翠阜相囘环新篁抽笋添夏景老枿乱发争春妍水禽间暇事高格山鸟日夕相啾喧不知此地几兴废仰观乔木皆苍烟堪嗟人迹到不逺虽有来路曾无缘穷奇极怪谁似子搜索幽隠探神仙初寻一径入蒙宻豁见异境无穷边风高月白最宜夜一片莹净铺琼田清光不辨水与月但见空碧涵漪涟清风明月本无价可惜秖卖四万钱又疑此境天乞与壮士憔悴天应怜防夷古亦有独往江湖波涛渺翻天﨑岖世路欲脱去反以身试蛟龙渊岂如扁舟任飘兀红蕖绿浪摇醉眠丈夫身在岂长弃新诗美酒聊穷年虽然不许俗客到莫惜佳句人间传
胡　宿
窜逐本无罪覊穷向此忘野烟含怅望落日满沧浪乱草荒来绿幽兰死亦香楚魂招不得秋色似潇湘
胡　理
昔闻沧浪亭未濯沧浪水先贤渺遗迹壮观一何侈飞桥跨木末巨浸折胡垒糟床行万瓮缭墙周数里废兴固在天庶用观物理缅怀嘉祐世周道平如砥相君贤相君子美东南美如何一网尽祸岂在故纸青蝇变白黑作俑兹焉始所存醉翁文垂耀信百世无忘角弓咏嘉树犹仰止同来二三子感叹咸坐起缥瓷酹新没毁誉均一洗忽逢醒狂翁一别垂二纪隽哉老益壮论事方切齿我欲裂绛幔推着明光里安得上天风吹落君王耳
寄题沧浪亭　梅尧臣
闻买沧浪水遂作沧浪人置亭沧浪上日与沧浪亲宜曰沧浪叟老向沧浪滨沧浪何处是洞庭相与邻竹树种已合鱼蟹时可缗春羮芼白菘夏鼎烹紫莼黄柑摘霜晚香稻炊玉新行吟招隠诗懒戴醉中巾忧患两都忘往还谁与频昨得滁阳书语彼事颇真曩子初去国我勉勿迷津四方不可之中土百物淳今子居所乐岂不逺埃尘被髪异太伯结客非春申莫与吴俗尚吴俗多文身蛟龙刺两股未变此遗民读书本爲道不计贱与贫当须化闾里庶使礼义臻
观沧浪亭石有感　刘　敬
苏君在朝人不知苏君既没人悲之流风遗书皆称道高文大句争提撕壁闲草亦不置剥苔堆土无弃遗乃知死不与人共利害而后不爲时所疑沧浪亭空卉木老古石苍苍顔色好无胫犹能千里来致身忽在都门道帝都王侯好事多相看自悔取不早君不见吴兴长史春襴衫闭门抱恨常枯槁
沧浪亭在郡学之南积水弥数十亩傍有小山高下曲折与水相萦带石林诗话以爲钱氏时广陵王元璙池馆或云近【阙】中吴军节度使孙承祐所作既积土爲山因以潴水庆歴间苏舜钦子美得之傍水作亭曰沧浪欧阳文忠公诗云清风明月本无价可惜秖卖四万钱沧浪之名始着子美后屡易主后爲章申公家所有广其故地爲大阁又爲堂山上亭北跨水有名洞山者章氏并得之既除地发其下皆嵌空大山人以爲广陵王时所藏益以增累其隙两山相对遂爲一时雄观建炎狄难归韩蕲王家
南园罗　隠
搏击路终迷南山且灌畦敢言逃俗态自是托幽栖叶长春菘涧科圆早薤齐雨沾虚槛冷云压逺山低竹好还成径桃夭亦有蹊小窻飞野马闲瓮养醯鸡水石心逾合云霄分已暌病怜王猛畚愚笑隗嚣泥泽国潮平岸江材栁覆堤到头乘兴足谁手好持携
苏舜钦
西施台下见名园百草千花特地繁欲问吴王当日事后来桃李若爲言
梅　挚
长洲茂苑足珍材剰买前山活翠栽客土不疎承帝力几多臣节共安来
长洲茂苑占幽奇岩榭珍台共翠微园李露浓三秀色径桃烟暖一香飞月临夕树鸟频绕风揭朱帘燕未归弭盖暂欢成结恋斜阳慿槛独依依
胡　宿
一遍芳菲欲满林回塘过雨晓来深红妆珠佩交花影白马春衫度栁阴向老追攀多强意随时风物但惊心眼前百事输年少犹解因君放浪吟
周元明
烂熳花时锦绣张无端下马系垂杨山亭水阁笙歌地合与行人作醉乡
程　俱
王子池台迹已荒年来华屋压高冈长林不碍千山月老榦犹含九夏霜便觉平泉冠东洛还依绿水记南塘蜗庐却喜通幽径岸帻时来一啸长
南园吴越广陵王元璙之旧圃也老木皆合抱流水奇石参错其间王禹偁爲长洲令常携客醉饮有诗曰天子优贤是有唐镜湖恩赐贺知章他年我若功成后乞与南园作醉乡大观末蔡京罢相欲东还诏以园赐之京有诗云八年帷幄竟何爲更赐南园宠退归堪笑当时王学士功名未有便吟诗禹偁诗石尚存续经云旧有三阁八亭二台首旋螺之类岁久摧圮至元丰中犹有流杯四照百花乐堂惹云风月等处每春时纵士女游观兵火之后已不复有今园属张循王家

[book_title]吴都文粹卷四
宋　郑虎臣　编
鲈乡亭　陈　瓘
中郎台榭据江乡雅称诗翁赋卒章莼菜鲈鱼好时节秋风斜日旧烟光一杯有味功名小万事无心嵗月长安得便抛尘网去钓舟闲倚画栏傍
鲈乡亭在吴江始陈文恵公尧佐题松陵诗有秋风斜日鲈鱼乡之句屯田郎中林肇为令乃作亭江上以鲈乡名之陈瓘莹中主县簿尝赋诗
七桧堂　范仲淹
退也天之道东南事了人风波抛旧路花月伴闲身湖外扁舟逺门中驷马新心従今日泰家似昔时贫见子登西掖携孙过北邻白云髙阁晚緑水后池春樽酒呼前辈炉香扣上真只应隂徳在八十富精神
七桧堂在天庆观之东叶防少卿尝守吴既谢事因居焉作此堂以佚老见其子清臣至大官余皆见人物条
小隠堂　叶道卿
秀野亭连小隠堂红蕖緑篠媚沧浪下山居士【道卿自号也】无归意却借吴侬作醉乡【苏人多逰饮于此园】
小隠堂秀野亭在城北蒋堂尝有过叶道卿侍读小园诗云
隠圃蒋　堂
雅得莵裘地清宜隠者心緑葵才有甲青桂渐成隂独曵山屐往无劳俗驾寻湛然常寂处水月一庵深
溪舘三咏前　人
年来纳组去林下得身还泚泚清流处童童碧树间渊鱼乐且静庭鹤夀而闲粗有淮安趣谁同赋小山野意本自遂兹溪称独醒云萝环静室水石照疎櫺杀竹编书古纫兰作佩馨王通昔不偶时亦坐汾亭危台竹树闲湖水伴深闲清浅采香径古圎明月湾放鱼随物性载石作家山自喜归休早全身贺老还【贺老归鉴湖已八十六矣】
南湖台二咏　前　人
峣榭水中央兹为隠遯鄊小园香寂寂一派晓泱泱烟草碧弥岸霜桃红压墙【新植桃一百本】防夷倘居此未必入沧浪
水次掲危亭烟隄四靣平栽芦延宿鹭种栁待啼莺雨霁清流涨风来野艇横轻防莫临顾吾老懒逢迎隠圃在灵芝坊枢宻直学士蒋堂之居堂两守吴谢事因家焉自号遂翁圃中有岩扄水月庵烟萝亭风篁亭香岩峯古井贪山等堂尝自赋隠圃十二咏结庵池上名水月宅南小溪上结宇十余柱名溪舘又筑南湖台干水中皆有诗
中隠堂　白居易
大隠住朝市小隠入丘樊不如作中隠隠在留司间中隠堂在大酒巷都官员外郎分司南京龚宗元所居取乐天诗【云云】乃作中隠堂与屯田员外郎程适太子中允陈之竒游纵极文酒之乐皆耆徳硕儒挂冠而归者吴人谓之三老
乐圃记　朱长文
大丈夫用于世则尧吾君虞吾民其膏泽流乎天下及乎后裔与防契并其名与周召偶其功苟不用于世则或渔或筑或农或圃劳乃形逸乃心友沮溺肩黄绮追严郑蹑陶白穷通虽殊其乐一也故不以轩冕肆其欲不以山林丧其节孔子曰乐天知命故不忧又称顔子在陋巷不改其乐可谓至徳也已余尝以乐名圃其谓是乎始钱氏时广陵王元璙者实守姑苏好治林圃其诸子徇其所好各因隙地而营之为台为沼今城中遗址颇有存者吾圃其一也钱氏去国圃为民居更数姓矣庆歴中余家祖母吴夫人始构得之先大父与叔父或防焉或学焉每良辰美景则奉板舆以观于此厥后稍广西壖以益其地凡广轮逾三十亩余尝请营之以为先大父归老之地熙寜之末新筑外垣尽覆之瓦方将结宇而亲年不待既孤而归于是遂卜居焉月葺嵗增今更数载虽敝屋无华荒亭不甃而景趣质野若在岩谷此可尚也圃中有堂三楹堂旁有庑所以宅亲党也堂之南又为堂三楹命之曰遂经所以讲论六艺也邃经之东又有米廪所以容嵗储也有鹤室所以畜鹤也有家斋所以教童防也邃经之西北隅有髙冈命之曰见山冈冈上有琴台琴台之西隅有咏斋此余尝拊琴赋诗于此所以名云见山冈下有池水入于坤维跨流为门水由门萦纡曲引至于冈侧东为谿薄于巽隅池中有亭曰墨池余尝集百氏妙迹于此而展玩也池岸有亭曰笔溪其清可以濯笔溪旁有钓渚其静可以垂纶也钓渚与邃经堂相值焉有三桥度溪而南出者谓之招隠絶池至于墨池亭者谓之幽兴循冈北走渡水至于西圃者谓之西磵西圃有草堂草堂之后有华严庵草堂西南有土而髙者谓之西丘其木则松桧梧柏黄杨冬青椅桐柽栁之类柯叶相蟠与风飘飏髙或参云大或合抱或直如绳或曲如接或蔓如附或偃如傲或参如鼎足或并如钗股或圆如盖或深如幄或如蜕虬卧或如惊蛇走名不可以尽记状不可以殚书也虽雪霜之所推压飚霆之所击撼槎牙摧折而气象不衰其花卉则春繁秋孤冬晔夏蒨珎藤幽髙下相映兰菊猗猗蒹葭苍苍碧藓覆岸慈筠列砌药録所收雅记所名得之不为不多桑柘可蚕麻纻可缉时果分蹊嘉蔬满畦摽梅沉李剥断壶以娱賔友以酌亲属此其所有也余于此圃朝则诵羲文之易孔氏之春秋索诗书之精防明礼乐之度数夕则泛览羣史歴观百氏考古人是非正前吏得失当其暇也曵杖消揺陟髙临深飞翰不惊皓鹤前引掲厉于浅流踌躇于平臯种木灌园寒耕暑耘虽三事之位万钟之禄不足以易吾乐也然余观羣动无一物不空者安用拘于此以自赘耶异日子春之疾瘳尚平之累遣将扁舟湖海浮防山岳莫知其所终极虽然此圃者吾先光禄之所遗吾致力于此者久矣岂能忘情哉凡我众弟若子若孙世克守之毋颓尔居毋伐尔林学于斯食于斯是亦足以为乐矣予岂能独乐哉昔戴颙寓居鲁望归隠遗迹迄今犹存千载之后吴人犹当指此相告曰此朱氏之故园也元丰三年十二月朔吴郡朱伯原记
乐圃朱长文伯原所居在雍熙寺之西号乐圃坊圃中有髙冈清池乔松夀桧此地钱氏时号金谷大父光禄始得之伯原营以为圃名徳所寓邦人珍之因号其巷曰乐圃坊朱自为记焉
三瑞堂　苏　轼
君不见董召南隠居行义孝且慈天公亦恐无人知故令鸡狗相哺儿又令韩老为作诗尔来三百年名与淮水东南驰此人世不乏此事非时有枫桥三瑞皆目见天意宛在虞鳏后唯有此诗非昔人君更往求无价手三瑞堂在阊门之西枫桥孝子姚淳所居家世业儒以孝闻苏文忠公往来必访之尝为赋三瑞堂诗姚氏致香为献公不受以书抵虎丘通长老云姚君笃善好事其意极可喜然不须以物见遗恵香八十罐却托还之已领其厚意实为他相识所恵皆不留故也
漫荘章　宪
何许明人眼松间见古堂泉声到棐几山影覆绳床爱酒陶元亮听蛙孔徳璋纷纷战蛮触丘壑信难忘漫荘在毗村处士顾禧所居禧弃官髙隠读书以老鄊人贵重之后其居有名
迁居蜗庐程　俱
有舎仅容膝有门不容车众中孰非竒是岂真吾庐不作大耳儿闭闗种园蔬茅檐接环堵无地可灌锄不作下榻翁一室谢扫除平生四海志
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 10:25:06-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>