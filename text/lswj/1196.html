<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="提要,卷一,卷二,卷三,卷四,卷五,卷六,卷七,卷八,卷九,卷十,附录,西隐集全文在线阅读,西隐集全文在线下载,大玄古籍书库">
<meta name="description" content="十卷。明宋讷。(1311—1390)撰。宋讷,字仲敏,号西隐,滑县(今属河南)人。元至正中举进士。官河北盐山知县,弃官归。洪武十三年(1380)征为国子助教,后升翰林学士,文渊阁大学士。迁国子祭酒,卒于官。正德中,追谥文恪。事迹具载《明史》本传。据刘三吾撰《宋讷墓志》,称其所著《西隐集》十七卷。而《明史·艺文志》、黄虞稷《千顷堂书目》俱作十卷。此本有山东东莱(今掖县)刘师鲁序,称“其集初为上海张趋所手录。滑人王崇之令上海,从其后求得而刻。岁久漫漶,师鲁因鸠工重刻。”盖此本是否在张趋缮录之时,已有所删并,故">
<title>西隐集_宋讷_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">西隐集</span> <br/>
          作者： <span class="inputVal" id="bkauthor">宋讷</span> <br/>
          朝代： <span class="inputVal" id="bkdate">明代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">类书文集,诗文集,完结</span> <br/>
          字数： <span class="inputVal" id="bknum">[book_length]74971</span> <br/>
          说明： <span class="inputVal" id="bkdec">十卷。明宋讷 (1311—1390)撰。宋讷,字仲敏,号西隐,滑县(今属河南)人。元至正中举进士。官河北盐山知县,弃官归。洪武十三年(1380)征为国子助教,后升翰林学士,文渊阁大学士。迁国子祭酒,卒于官。正德中,追谥文恪。事迹具载《明史》本传。据刘三吾撰《宋讷墓志》,称其所著《西隐集》十七卷。而《明史·艺文志》、黄虞稷《千顷堂书目》俱作十卷。此本有山东东莱(今掖县)刘师鲁序,称“其集初为上海张趋所手录。滑人王崇之令上海,从其后求得而刻。岁久漫漶,师鲁因鸠工重刻。”盖此本是否在张趋缮录之时,已有所删并,故与墓志不合。本集前四卷为赋、诗,后六卷为杂文,并附以明太祖手敕四道,及《白云茅屋赋》二篇,记一篇。白云茅屋,是宋讷所筑别墅之名。宋讷领成均胄子之任,师道严正,为一时典型。文章亦浑厚醇雅,其奉敕制太学碑,极为明太祖所赏识。今具载集中。其《壬子秋过故宫》诗十九首,尤缠绵悱恻,有风人忠厚之遗。朱彝尊《静志居诗话》亦甚推崇其“半船凉色潮生海,两岸秋风浪拍沙,华表柱头相语鹤,秣陵江上独归鸿”诸句,以为极佳。是集收入《四库全书》。</span> <br/>
          封面： <span class="inputVal" id="bkimg">Z_19385.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]西隐集
[book_author]宋讷
[book_date]明代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]类书文集,诗文集,完结
[book_length]74971
[book_dec]十卷。明宋讷 (1311—1390)撰。宋讷,字仲敏,号西隐,滑县(今属河南)人。元至正中举进士。官河北盐山知县,弃官归。洪武十三年(1380)征为国子助教,后升翰林学士,文渊阁大学士。迁国子祭酒,卒于官。正德中,追谥文恪。事迹具载《明史》本传。据刘三吾撰《宋讷墓志》,称其所著《西隐集》十七卷。而《明史·艺文志》、黄虞稷《千顷堂书目》俱作十卷。此本有山东东莱(今掖县)刘师鲁序,称“其集初为上海张趋所手录。滑人王崇之令上海,从其后求得而刻。岁久漫漶,师鲁因鸠工重刻。”盖此本是否在张趋缮录之时,已有所删并,故与墓志不合。本集前四卷为赋、诗,后六卷为杂文,并附以明太祖手敕四道,及《白云茅屋赋》二篇,记一篇。白云茅屋,是宋讷所筑别墅之名。宋讷领成均胄子之任,师道严正,为一时典型。文章亦浑厚醇雅,其奉敕制太学碑,极为明太祖所赏识。今具载集中。其《壬子秋过故宫》诗十九首,尤缠绵悱恻,有风人忠厚之遗。朱彝尊《静志居诗话》亦甚推崇其“半船凉色潮生海,两岸秋风浪拍沙,华表柱头相语鹤,秣陵江上独归鸿”诸句,以为极佳。是集收入《四库全书》。
[book_img]Z_19385.jpg


[book_title]提要
钦定四库全书
集部六
西隐集
别集类五
明
提要
臣等谨案西隐集十卷明宋讷撰讷字仲敏滑县人元至正中举进士任盐山尹弃官归明初徵为国子助教陞文渊阁大学士迁国子祭酒卒於官正德中追諡文恪事蹟具明史本传刘三吾撰讷墓志称所着西隐集十七卷而明史艺文志黄虞稷千顷堂书目俱作十卷此本有东莱刘师鲁跋称其集初为上海张趋所手録滑人王崇之令上海从其後求得而刻之岁久漫漶师鲁因鸠工重刻盖即十卷之本岂张趋缮録时又有所删并故与墓志不合欤集前四卷为赋诗後六卷为杂文附以明太祖手勅四道及白云茅屋赋二篇记一篇白云茅屋者讷所筑别墅之名也讷领成均胄子之任师道严正为一时典型文章亦浑厚典雅其奉勅制太学碑极为明祖所赏今具载集中又有壬子岁考试秋闱和北平行省照磨叶叔则诗及秋闱即事诸诗壬子乃洪武六年盖讷尝为北平考官而本传墓志均之未载其过元故宫诗十九首纒绵悱恻有黍离麦秀之思读其词尤足悲其志矣
乾隆四十四年六月恭校上
总纂官 （臣）纪昀 （臣）陆锡熊 （臣）孙士毅
总校官 （臣）陆费墀

[book_title]卷一
●钦定四库全书
西隐集卷一
（明）宋讷 撰
○古赋
勉斋赋（有序）
知阳城县李侯文辉之斋以勉名求言於余余二十年流离不知勉者也言将焉取抑不敢终无言也故赋之愿与侯以共勉云其词曰
仙李蟠根远毓清芬有美一斋勉勉德人踞高明而养性挟敞朗而颐神将自强以进学期为己以修身於是典籍閲诗书亲性命讨道义论有图有画以琴以樽靡华靡陋不俗不尘嘅人慾之易萌叹至道之难闻念千岐之汹汹苦百虑之纷纷究圣愚之曷异由敬肆之是分行易忽而加戒言易诞而防嗔不惰其常朝夕匪懈不惮其艰夙夜惟寅方其处也有过斯改见贤则尊沈潜乎君臣之义渐渍乎父子之仁钦斯承斯无替乎颠沛念兹在兹莫间乎晨昏迨夫出也严以守已庄以莅民澹以整而着绩俨若思以策勲造次克念而居之也则安战兢自持而行之也则纯效古人之进修企前哲之经纶惟实病之是除惟实知而乃言惟实德而乃邻岂攘掇其土苴岂剽窃其肤皴起居亦学道无时而不进游观亦学德无日而不新动靡违而靡愆静常励而常勤有操无忘之汲汲有持无怠之循循心内正而不荒事外制而有伦每原始而求终敢以伪而乱真内外之交正不偏作止之迭资莫冺非诚也其勉曷有非敬也其勉曷存若夫心广体胖光风霁云两瓯茶余一鼎香焚顔四勿而铭心曾三省而书绅雍雍兮愉愉夭夭兮申申威仪凛兮可观衣冠正兮不羣以杜乎忿慾之源以融乎天地之春故能探性命之奥而入圣贤之门也嗟夫胜已者宜友先觉者宜询常登斋而请益预樽俎之留宾酬酢之间兢兢礼乐笑谈之际孜孜典坟瞻风采之顒顒顾文质之彬彬被容接者登龙门而睥睨覩星凤者望少室而逡廵古战场兮文欲降日五色兮赋莫伸北海避词源之万斛义山让笔力之千钧焕乎瑞时之麟皎乎贡国之珍赋勉斋以自讼聊舒意於斯文
松云轩赋
为前进士王公勉作有客餐松卧云晦迹离羣抱岁寒之高节挹岩壑之清芬过析城山而弭节访松云轩之主人布袖拂缨藜杖叩门主人於是开轩下榻倒屣迎宾会青松以延坐招白云以侑樽清酬静酢吞香饮醇驱俗却尘话素吐真乃问於主人曰松云名轩义可得闻岂取其秦皇之封受以大夫者将自尊乎抑取其丁固之梦为十八公者遗子孙乎又岂取其山中宰相陶弘景之自怡悦者以为珍乎抑取其东篱处士陶靖节之无心出岫者以为隣乎名一轩而取二物而宾主轻重之间岂亦有所分哉主人乃起而言坐而欣幸先生之慨诺爰详敷而细陈夫松耸壑昂霄非羣木之雕悴而云触石润础乃一气之氤氲云有时而舒卷惟松斯植云有时而出入惟松常存盖有取夫四时在目青青不改有子可食有花可采森风雪乎千丈贯氷霜於千载吾之有松励节贞心轩之得松增辉倍彩柱明堂而无慊於时用梁大厦而有功於真宰斯材固不敢以自负斯志亦不敢以自怠若夫盘龙蛇而不屈栖鸾凤而不骇高仙桂於明月夀灵椿於沧海云漠漠兮有时来云郁郁兮有时在恍重楼而叠阁忽点缀而靉靆悠悠横数幅之绮依依张五色之彩怀佳人兮不忘瞻亲舍而靡懈以至资云之变化以为变化察云之动静以为动静是吾之轩又於云而有待也客乃起坐呼童注酒于锺举我潋灔之香沃子磊落之胸主之有轩轩之有松松之有云聚乎轩中当其霁雪晴烟春日秋风衣冠肃雍襟韵和融高致自许清思无穷延骚人留仙翁来菲薄去肥醲浮翠色於几席泛佳气於帘栊彼苍其髯我饰其容彼变其迹我正其躬收济时之泽於掌握纳後雕之操於丹衷斯时也或起而为栋或出而从龙人与轩有名而有实松与云有用而有功则主人名轩之义岂不日美而日隆乎於是开顔一笑玉山西东松暝云寒月侧樽空
椰子酒瓢赋（为知滑县事诸君仲仁作君前雷州遂溪县丞）
祝融之荒朱崖之疆有木惟椰花实同芳叶毰毸乎凤尾树彷佛乎槟榔融瘴雨之滋养受海风之吹扬凝鲸波之润泽孕蜃气之光芒竹长节兮下生雀五色兮上翔采一殻之贞姿破半瓢之异常不■〈氵〈土上米下〉〉而玄不老而苍讶琢疑雕离圆遯方谓为匏耶而非济水之具谓为螺也而无掩甲之鋩制作合自然之度规模岂杞柳之戕薄临池之荷杯轻随波之羽觞尊藤瘿兮土苴巵竹根兮粃糠憎一杯之鹦鹉妬双盏之鸳鸯斟酌乎真一之醖输写乎波若之扬纳麹生之风味友陆醑之壶觞齐列并陈虽翠勺银罂之属无忝先後争操竞执虽嵇康阮籍之徒亦效奔忙注春色於苍顔添风韵於红粧踈水部之醒何亲酒泉之渴羌素过乎陶匏之质贵饶於金玉之相箕山之许由未弃陋巷之顔子不将若夫公子高楼豪客画堂银屛前列綉幙後张荐琼酥之炙鵞封杏酪之蒸羊緑醅涨竹叶之酿紫霞溢葡萄之浆夜月秦若兰春风杜韦娘或妙舞兮埀手或清歌兮遶梁巧笑仙容转宫腰之猗傩怀春翠袖露玉笋之纎长浇彼磊块之胷倾此潋灔之香银凿落兮在侧金叵罗兮在傍瓢於斯时孰低孰昂负清标与雅致任酣颠而醉狂又若幽人草亭高士山房诗礼之庭翰墨之场逍遥兮兰佩葛巾优雅兮野服云装杜瓮半开香脓酾乎蚁緑郫筒初断色浅泛乎鵞黄缕银丝之鲈鱠斫金膏之蠏匡新洞庭之緑橘嘉糟丘之紫姜冠者数人童子两行再献不假於歌喉一倾直润乎诗肠滴残沥於布袍散余馨於银璫瓢於斯时价比琳琅视金罍而不耻顾瓦盆而有光有美一人邦家俊良典六艺於文教肃三语於宪纲蔚赞画之才华近池上之凤凰出贰遂溪来宰灵昌昔访兹瓢得於雷阳封以溪藤之纸韬以蜀锦之囊逮琴堂之公暇时会友以徜徉精麴糵以作醴洁甘旨而起尝味过杜康客邀宋庠幕宾之丰仪俊逸广文之环佩铿锵挂一幅之墨梅设四位之胡床爇水沉兮霏微烧银烛兮荧煌乃命爱子钥啓筠箱出清赏於胜集乐良夜之未央蔬如琼芝果剥栗穰肴佳山雉味美河鲂一酢一酬和敬交彰一奠一举宾主相忘延席上之欢伯拓樽前之醉乡引青州之从事啖汤饼于何郎宜贤侯之特达重此器如圭璋呜呼海中之洲琼山效祥实产椰子大小莫量懿为瓢而为榼亦风土之木强来中华兮万里几山海兮梯航物远见珍爱之恐伤木灵知毒验之允臧杳穷陬之地理恨考索之未详吾将假之过黄公之垆持之唤西家之墙旷席地而幕天脱声锁而名缰属一瓢於海神追秘怪於渺茫酧一瓢於坡仙吊谪居之闻望尽南海於一吸漱岭岛之风霜倒着白接■〈罒离〉翻汚云锦裳揖羣彦兮归来拂醉袖於缣缃承主人之索赋聊染翰以成章愿常加乎洗涤示清白以保藏
桃溪图赋为知濬县事项侯如英作（侯台州仙居县人）
仙居亘兮台山异境迥兮尘寰种桃花兮千树瀦溪水兮一湾玉霄孤峯而远踞琼台双阙而上蟠拥赤城之飞霞洒沧海之奔湍拔呈露之岩壑峭罗列之峰峦深水澄清而莫测怪石嶙峋而可观通远近兮缘山腰以为径限内外兮束峡口以为关岂武陵之别源秘此景於人间宜画者之作图极巧思而不刋若夫自成一区夐絶市闤云烟昏旦而异状水石峻激而交抟地外密而中敞山左合而右环石老兮苔封蔓络人行兮萝挽藤攀飞泉喷林外之珠玑丛竹森石上之琅玕佳木齐荣多楩楠而松桧异草旁缀半蕙芷而芝兰春去兮水流红雨风来兮松生翠澜清致过庐山之高颠险非蜀道之难羡溪上之人家咸棋布而星攅至若灼灼夭桃嫩萼破寒粧春色兮孔多孕阳和兮不悭枝剪绡兮旖旎树裁锦兮斓斑花开而游客簪实成而野人餐深红一簇同黄师塔前之爱浅红千树异玄都观里之看又若悠悠山溪非剡非磻清可濯缨深可投竿草边之色玉染花底之声丝弹嚣尘断而鱼潜在藻幽谷欵而鸿渐于干曲折有趣逾灌水八愚之溪远近异势陋龙门八节之滩其中则有柴门竹篱屋覆茅菅烟窦云窗台倚画阑扶杖一翁白发苍顔族立羣氓顔如渥丹雅集五宾清酌幽欢船横渡而不动涟漪人过桥而伫听潺湲又有姝丽仙姿雾鬓云鬟罗袜尘轻绮袖弓弯翘翠揺揺佩玉珊珊埀髫三童娇戏痴顽鸡鸣日午犬吠昼闲恍出尘之风致俨近古之衣冠彼美鸿儒隐处考盘志希顔孟学絶申韩踵锺王之笔阵登李杜之诗坛继先德之潜辉乐桃溪而盘桓自牧黄牛畊青山以食息闲乘画舫盟白鸥而往还气和神清心广体胖酒美而壶倾书积而床摊门外之落花而呼童轻扫窗前之新句而洗砚重删视浮云之富贵同一梦於邯郸爰筑野以自适保金玉乎五官大明御天召对金銮诚摅抱负策上治安承制牧濬屛弃儒酸诞承流与宣化历义胆与忠肝常尊贤而奨善时剔蠧而擿奸懿宝轴之珍藏过雾縠而氷纨劳西斋以持图徵予文於卷端披图再閲一倡三叹水依稀乎孙位花彷佛乎边鸾松石仰法乎张藻山林远师乎范寛藴紫犹深积翠初乾嘉山水之奇特玩姿态而莫殚非天造而地设抑鬼凿而神剜予将历幽胜登■〈山赞〉岏泝溪流而舣舟望桃花而解鞍访主人之高躅殆管窥乎豹斑沾葛屦而松云漠漠滴野服而花露漙漙歌孙绰天台之赋高斟緑蚁吊承祯白云之号细煮龙团询陈襄之正教未远悟顾欢之栖隐非艰????一笑而倾倒愧文章於二班嗟夫物以画传者有之矣物以文传者有之矣抑又知文有时而在画有时而残乎此东坡之记方日光而玉洁而宝绘之堂已毁瓦而画墁慨予年之衰暮觉才譾而文孱虽不能作金声於掷地亦将续昌黎桃源之图赋筑野桃溪之图而濡翰也
云松巢赋
李子西先生以书室为巢取李谪仙五老峰诗篇名云松石泉樵侣滑台宋讷为之赋曰
夫何天台倚空旁礴沧海兮降神生乎时髦艺圃捋其芳华兮耸士林之清标伟拔俗而出尘兮葺书室而名巢藩白云以为墙结青松以为茅缔陋构拙失峻遗雕幽扉掩蟠龙之枝虚檐拂栖鹤之梢石砌杂青霭而生润蓬窗齐翠色而相交两燕莫敢争百鸟不敢遭鄙千年之灵龟笑一枝之鹪鹩兴居有瞻眺之趣出入无攀缘之劳棊枰可围诗担容挑笔锋之云葩自落砚池之松花见撩岂隐夫江上之渔谷口之樵盖寓夫林泉之况湖海之豪仙客延左慈葛玄诗人接贾岛孟郊摽俗子出诸大门之外曰无以我为骄也若夫日射月窥雨洒雪飘一榻寛平万籁寂寥守出岫之无心保岁寒之後雕气和神怡情闲虑消毁誉谁计名利尽抛石鼎香清云腴初煮铜炉烟细柏子重烧明休咎於禹畴玩消长於羲爻融天理於一心忘老境於二毛又若莺春雁秋梅月花朝有来衣冠屏去烦嚣浮云之富贵不视贞松之劲直自操盍簪多淑问之士倾盖半忘年之交井以投辖漆以投胶葩吐英含月弄风嘲踵知章之旷逸追太白之风骚悟尘网之不堕觉人寰之可逃至於其境熙熙其乐陶陶烟霞可留■〈犭员〉鹤可招远览乎九江之泓澄平挹乎五老之迢嶤天姥之烟绡乱缀赤城之霞气来饶接危亭交翠之秀丽连杰阁分綉之娇娆志济时而泽物材耸壑而昂霄燕寝也卧云屏於高枕泚笔也洒松煤於生绡顾处巢而审夫进退之道所以不类於胶柱而系匏也爰有远游之客儒冠仙佩博带方袍访居巢之主人殆躧履以来邀时也日高而云气张幙风轻而松声奏韶客从容而问於主人曰昔有以树为巢而避唐尧者於一时寝处则得之矣然而不为夔龙不为臯陶尧天广大六合并包则夫箕山一拳颍水一筲果足以遂巢父之逍遥矣乎矧先生丰仪挺挺如麟在薮声誉霭霭如鹤鸣臯诗裁锦绣文卷波涛草书追乎张颠小篆逼乎李潮天为时而生俊才国须贤以师乃僚乐一巢於云松不几小太山而大秋毫哉主人曰穷则独善圣训昭昭予也幼学壮行之心爱君泽民之意不因巢而以烁以销也居高乃琴书是藏养拙非岩穴是韬始仕之年适逢圣朝徵贤之帛戋戋进善之旌揺揺材不弃乎锱铢言有询乎刍荛职郡县思濳心於抚字居鼎鼐思效力於燮调霖雨之云不沈润壑梁栋之松岂没蓬蒿於是赠客以天孙云锦酌客以中山松醪移云外之芳樽开松下之中庖雅会清欢珍味嘉殽鱼羮缩项米饭长腰含香之红樱荐酪无肠之公子带糟美人唱金缕之词仙乐弹云林之璈客起而歌以拟童謡歌曰高山兮仰止幽人兮仙子栖英英兮画轴浮青青兮书几挥翰兮裁云饮緑醑兮松为宾望云松兮高洁濳廊庙兮奇珍揖清风而兴起兮动後来之搢绅主人闻歌而喜酬酢斯频再起作歌和以阳春歌曰忆古先民兮穴处巢居巢名书室兮反思古初青松兮坚刚白云兮卷舒爱吾巢兮不孤前琴兮後壶左图兮右书爱吾巢之不虚不吹兮齐竽不曳兮邹裾将应时出吾巢兮待诏於承明之庐也主客皆醉操觚饮瓢歌声己巳笑语呶呶祝松以同夀筭呼云以共游遨主人谢曰辱赐教以金玉音矣未克报以英琼瑶也若吾子之论其沾被於人者皆賸馥而残膏恨星凤之覩晚负清话於中宵客曰予非韩愈君诚李翺龙门一登增辉我曹既承顔而接词宜返斾而回镳於是山川暝色草木凉飇客乃下白云之堆出青松之■〈土幻〉指归路迢迢思无聊首重揺
镜湖渔隐赋
通判大名府事绍兴周侯巨渊自号镜湖渔隐前进士滑台宋讷乃为赋之其词曰
猗与胜景之权舆乎惟扬东区惟越南隅山水佳处镜然一湖伟马臻於东汉信智巧之靡诬爰渴水之筑塘引山泉之来瀦岸之以林麓域之以郊墟疏之以滩瀬豁之以路途中流亘城积水涵虚非磻溪而严濑非齐汶而鲁洙匪合流之泾渭匪会同之漆沮陋梅溪之水泓澄而清浅嗤桃源之水洄洑而萦纡川流之所归凑云雾之所涵濡视之无端挠之不洿曳澄练兮弗絶磨莹玉兮弗渝远而望兮若明月一轮湛寒光於咫尺迫而察兮若白云千顷化秋水於须臾溶溶乎无熔链之踪迹浩浩乎非炉范之规模不假乎祝融氏之烈火不出乎欧冶氏之洪炉有美君子爰处爰居卓然嘉遯不狂不迂以道为师以隐为渔整顿乎舟楫篷棹收拾乎网罟筌笟冲波涛之浩渺荡风烟之有无爱兹湖之四围恍天开之画图其东则迢嶤东山远际云衢花草异品松柏间株乱川霞而岫霭咸腾翠而凝朱纷山村与野迳竞涉渡而陟岨其西则会稽山秀越王台孤峰峦屛倚林壑翠铺陂塘盛灌溉之利商贾尽闤闠之趋散烟际之牛羊啼花间之鹧鸪其南则襟海带江百艘千舻浪桨风帆远泛长驱耸秦望之杰山拥烟霞之可娱天远而树色浮闽地险而江声下吴其北则楼阁帘栊台榭笙竽山处水行舟楫转输青山壮卧龙之势黄堂来太守之车万家之檐楹丹青环合一郡之繁华锦綉重敷其中则鸳鸯鸂????鵁鶄舂锄碧荇緑藻红蓼黄芦游人画舫泛泛徐徐歌儿金缕唱舞妓翠云梳柳姑庙前卖鱼为市道士庄畔纳菱为租观风景之变化若越女吴娃争妍而竞姝也此镜湖之在绍兴犹西湖之在钱唐其遨游登临之胜盖不少殊焉若夫和气渐融化日初舒船尾载琴船头载书茶竈兮蒙顶石花砚床兮白玉蟾蜍和沧浪之短歌赋孙绰之遂初寄兴於白头之波移家於黄茅之庐又若南薰生凉小雨如酥停桡沈网怡怡愉愉锦鳞胜乎河鲂素鬐类乎江鲈船漾漾兮波心之叶人悠悠兮水中之鳬缆翠丝兮杨柳棹红锦兮芙蕖又若理我丝竿整我冠裾短笛声断红尘迹踈见青虫之化蝶看白鸟之将雏江蓛洗夕阳之藕野饭炊秋风之菰载明月兮归来共清乐兮妻孥至若六合飞雪天地冰壶短蓑如蝟撑舟戴徂斫鲜鳞以细烹问香醪以再沽对野桥之梅花倾蓬窗之杯盂颓玉山之就枕幻醉梦於蘧蘧随寒暑之往来惟所好之从吾朝出而暾暮归而晡湖上之山久而相识湖中之鸟熟而见呼放神於林泉之境絶迹於市井之闾乃有山隂高士寓迹樵夫远访渔隐雅意勤劬携童子以挑酒就沙鸥为友于樵渔既会相顾咨诹幙以青松茵以緑芜屛以白苹帘以青蒲采红菱以剥玉煮紫芡以餐珠持之以蠏螯剖之以橘奴酬酢既频礼法弗逾话今昔之兴衰论事物之精粗樵者欣然而笑曰昔陆龟蒙高致自放游历湖苏交无流俗行无趦趄乘扁舟以往来载钓具以与俱观所为而所处莫非适意以自如也张志和江湖散诞以哲若愚有高趣而酣酒嗜画无忤色而执畚浚渠辞翰林之待诏忘百虑与百须埀钓鈎以无饵盖亦志不在乎鱼也一自号江湖散人一自号烟波钓徒二子之事与子之志同欤否欤今子际皇明之治平闻岩廊之都俞紫薇翥池头之凤苍柏飞台上之乌司谏者簪獬豸之冠牧郡者佩铜虎之符烟霞痼疾者起而献策泉石膏肓者入而陈谟彼济济之多士悉萃聚於清都渔隐曰人各有志不为藏而屈不为行而摅侍老母於萱堂戏彩衣於庭除闻君臣之义熟矣尚敢忘四海之民洁七尺之躯哉樵者曰子又知夫昔之居此郡者谢安有东山歌舞之乐王徽有剡溪回棹之誉昔之居此湖者贺监为四明之狂客方干为一世之诗逋盖将问其故老既皆湮没而无余矣又徒吊古人之既逝论出处而踌躇况吾与子樵渔於山水之间侣鱼鰕而友麋鹿亦何有利縻而势拘哉宾主释然而笑举酒更酌醉起携扶樵者呼童而去乃歌曰隐渔先乐於湖上兮山泽之癯舍渔後乐於天下兮经纶之儒钓渭阳而非虎非罴兮佐苍姬以唐虞遂去不复与言
石门隐居赋为滑县分教陈邦达国子作（今为绵县丞）
一山倚空苍然叠玉陋会稽之碔砆焉两崖擘云豁然通路薄原宪之桑枢焉盍观胜地平高而外迥名山远近而环趋懿泉通而林遶嘉山奇而物殊宜俟夫华龄隐逸之士雅量博洽之儒也若夫扬州之域沧海之隅邈亘天柱有山突如势崒嵂而险巇气蜿蟺而扶舆涧壑深而有趣峰峦峻而不孤远岚浑乎海涛秀色凌乎云衢映蜃楼之嵳峩接鸟道之萦纡石之怪者若虎鬬龙骧忽神剜而鬼凿石之秀者若星形剑鋩恍天划而仙刳羣芳簇绮万籁吹竽松贞柏古鹤舞■〈犭员〉呼明月往来无关防之锁钥白云出入非阖辟之吹嘘此涌泉之胜槩抑他山之所无凡品胜校奇於登览者咸小武夷而陋麻姑以谓兹山犹蛾眉之在嘉临臯之在黄琅琊之在滁乎有美一人考盘隐居深隔凡嚣清对吾庐室悬高士之榻门停长者之车其人也虽韬光而晦迹实怀瑾而握瑜喜李贺之诗囊憎陆澄之书厨匪图形之姜肱非絶迹之申屠远欲弃终军之繻长不曳邹阳之裾感寓赋诗文而有理留宾投辖智而不愚翩翩乎九霄之鹏昂昂乎千里之驹其地也有田容畊有水容渔非王绩之东园非林逋之西湖胜不假乎盘谷之序名不资乎辋川之图泉石或可以膏肓其心烟霞或可以痼疾其躯方其春也青阳育物芳菲可娱听林莺之再啼赏溪桃之几株乐山之静方驾仁者浴沂之乐高歌舞雩芳草径深緑凝乎携琴之屦落花茵厚香浮乎提酒之壶方其夏也朱明布泽实就花敷嘉殽酒兮笋羮鲜鱠洁兮溪鱼羽扇初挥林轩气爽纱巾半脱石壁云虚避暑青松扶板舆以彩服迎风北牖卧藤床以青奴逮夫秋也水落石出叶脱草枯卷帷兮商飇暗度授衣兮残暑先除新凉入而蓬窗灯火香橙熟而竹几盘盂醉帽黄花寒香过东篱之菊诗坛红叶秋色似金井之梧迨夫冬也物终乃藏闭塞之余乍晴而冰澌生砚中宵而寒粟起肤浴梅花於温水之瓶烧龙涎於博山之炉纸帐围风呵笔聨乎藻句石铛扫雪活火煮乎云腴非求逸於节序之内盖励志於弱冠之初也洪武天开帝握乾符四海永清万邦作孚搜罗羣材来集清都顾石门之高隐方玉佩而琼琚无北山之移文有北阙之徵书纳山灵之呵卫絶山鬼之揶揄承恩入成均朝天都读书诵诗友责师模一代文风同槐市之英俊二年化雨沐璧水之涵濡皇帝曰吁文教犹踈选胄子之材德锡衣宴以和愉往诲郡县毋违圣模立师道於古滑开斯文之正途四教不渝六艺不拘蔼蔼乎化青衿於醇雅琅琅乎导黄卷於卷舒有诏还京文斾载驱乾坤开泰拔茅连茹器宗庙之簠簋材宝玉之璠璵文铿金而戞玉志恶紫之夺朱拜九重之日月伟一时之严徐于以居藩阃而牧斯民於以登辅弼而佐有虞于以偕言语侍从之臣待诏金马于以对献纳论思之臣讲道石渠表梁梀之殊用膺廊庙之时须学施而道行才展而志摅归觐亲顔谐和友于忠孝之名远扬家国之行不污入石门而访旧爰过涧而陟岨风云文彩既改观乎泉石焕烂锦衣复荣耀乎乡闾呜呼山也非终南之捷径人也非沧海之遗珠自叹余年景迫桑榆丹心素体霜鬓雪须固不能待君功成而身退再执翰而操觚写隐居之终始岂陈阿而贡谀尚磨石门之壁刻兹赋而与竹素俱也
春朝赋
出渭城兮朝雨晴上河梁兮春水生何登临而远饯有美人兮朝京列衣冠於祖道叙分隔於离亭指金陵之远路计汉驿之前程离觞酒香去棹帆轻临岐索赋挥毫写情若夫玉笥迢嶤罗湖泓澄山高水长锺秀产英道义养於闭户诗礼学於过庭乐平远之一堂集讨论之诸朋保名门之旧业袭先世之遗馨风骨耸寒松之直文彩蔼春花之荣抱钟鼎已成之器藴圭璧不磨之精天生俊才时际皇明起拔声猷赞画铨衡伟功成而业立嘉文振而诗鸣宠膺高选来佐大名开幙红莲清惟寄趣看牍紫毫慎在祥刑仰圣朝之立制追唐虞以是行考绩之典守正持平朝觐之礼陈善书诚明黜陟於天下蔼四海之颂声惟郡守之岁见偕幙宾以同征船渡龙湾门开凤城覩万年之江山望五云之蓬瀛时也紫禁方开玉漏初停辉辉宝扇灿灿金灯袅御炉之天香啭宫柳之春莺列文武之衣冠映阊阖之旗旌拜日月之光华瞻稷契之仪形闻天语之从容凛臣心之屛营有诏赐还虎拜彤庭思除民瘼思为国桢思列循良思立廉能思荐贤於九重思养士於六经思治安以康田里思忠鲠以报朝廷思舟楫以济巨川思盐梅以作和羮此丈夫之励志愿太常以有铭
又春朝赋
天开大明圣主龙兴文修武偃治定功成懿礼明而乐备乐天清而地宁蒲轮召老成之贤轺车起文学之英济济多新丰之马周彬彬咸长沙之贾生讲当世之先务立一代之典刑乃诏天下守令朝京参朝觐於周礼明黜陟於虞廷惟河朔之重地立列藩於大名地方千里版籍羣氓临轩册受付托非轻盖欲体圣心以安民遵国制而定程溥承宣之教化秉抚字之纯诚老幼受惠养之泽田里无愁叹之声居俭履洁寻功简能荣以五马表以双旌庆郡民之多福得阙里之云仍材堪分阃艺足典城示劳来以出治本恺悌以寛征训人则以礼以法济事则以权以经承朝命而不辱膺牧任而不矜逮夫春风扇和时雨告晴促装南浦遽起离情方临岐而折柳遂把酒而闻莺涟漪漾载月之舟衣冠饯朝天之行简册书可考之绩胷怀抱勿欺之贞每思叨於重寄又恐负於宠荣沐异渥而凛凛沥寸丹而荧荧指长江於龙湾想紫禁於金陵若夫春满九重漏尽六更红云开兮阊阖金水环兮蓬瀛哕哕之鸾声至止煌煌之烛影斜横衮衣灿日月之光旌旗动龙蛇之形班列鸳鹭乐奏韶韺侍臣上龚黄之名姓宪臣奏郡县之澄清天子若曰咨尔羣牧弼朕灵承授尔职以郡符书尔名以御屏尚虑任之未重择之不精盍尽心而报国如临渊而履冰诏许还治赐酒满觥惟羣牧之感谢祝圣夀於阙庭望天威之咫尺奉纶言而震惊承恩既退肝胆葵倾愿求来效共报昇平伟黄堂之良牧看竹马之重迎
又春朝赋
七政齐兮玑衡八音通兮治平大一统兮宝历朝万方兮玉京仰圣皇之奉天当六龙之时乘兵威所向如雷如霆斯民跻兮夀域柴望告兮武成圆方傚乎太紫正位据乎坤灵左苍龙之夭矫右白虎之狰狞蟠玄武於坎隅炫朱雀於离明开九轨於锺阜之麓社万雉於石头之城恢皇纲阐帝紘声教被礼乐兴丕基肇拓汤池不惊宪章稽古图治励精伟鸿化之惟神若风霆之流形帝谓蒸民孰遂其生治郡选守佐郡选丞保我黎庶勉尔忠贞惟洁已而爱物惟恤刑而薄徵流皇明之恺悌播一代之芳馨帝谓考绩国制罔轻成周是式唐虞是程远近来朝礼莫分更惟屏贪而去邪惟彰善而旌能明国家之典礼示朝廷之劝惩有美周侯表表仪形选膺通守廉祗饮冰羌正身而律物靡径行而直情爰録成绩朝天始行山迢迢兮驿途柳青青兮邮亭渡龙湾之澄江望仙阙於蓬瀛鸡人报晓春雨霁晴济济衣冠锵锵葱珩拊心而葵藿倾披腹而琅玕呈彩凤飞而炬转金莲苍龙偃而竿袅霓旌祥气溢乎璇题香烟浮乎綉甍夔龙列乎尧阶鸳鹭班乎汉庭望天威於九重如执圭而奉盈鸿胪传命诞告公卿文章者择掌丝纶武略者择典甲兵骨鲠者选为耳目谋谟者选为股肱承宣之材可赐还郡鼎鼐之器留作调羮凡百有位各尽乃诚惟羣臣之感谢腾万岁之懽声乃有论思玉堂之士待诏金马之英从而相语曰昔臯陶歌虞奚斯颂鲁同载於经我皇明之立制盖将与三五而同称是宜有颂永传汗青乃稽首献颂曰神武开天六合丕宁皇矣圣主帝事灵承精一惟心至道恢弘法令惟仁大业充盈九有以泰品物咸亨顾彼幅员广包四溟牧守是资同保天氓何究贤否何辨浊清立则考绩来朝阙廷第其事业録其姓名孰明孰幽孰降孰陞荒穴鼠伏高冈凤鸣一代典谟百王凖绳恭已南面庶绩咸凝如月之恒如日之昇圣子神孙埀统万龄小臣献颂悚惧不胜
松岩樵隐赋
崔君景文由国子生来主滑县簿自号松岩樵隐乃为赋曰
吾闻宁海之为郡也本牟子之国居渤海之南人杰时髦地灵海涵羣山环合有松一岩信地僻而境幽适土肥而泉甘怪石列兮磷磷絶壁倚兮巉巉穹崖险而难跻古涧深而莫探俯蜃气之楼倏高而倏下瞰蚌珠之采忽吐而忽含望羣仙之缥缈诧百怪之洪纎蓬莱远而碧云暮合扶桑高而红日朝暹微茫邀路之海童恍忽当蹊之马衔惊罔象翻浪而头角髣髴讶天吴跳波而鬐鬛■〈髟上监下〉鬖认港口之渔船辩山腰之酒帘吊系马之遗迹想罘罳之旧劖召石山揺红而缀彩依稀鞭影海牛岛乖蛮而隔夷隐约风帆幽邃过吴山之麓峭拔出蜀山之尖非扶舆英淑之气所锺鬼神造化之功所秘又孰得安居以养恬哉婉彼美人於斯是濳束荆而扉编茅而庵围青山於一榻宿白云於四檐以樵为隐和乐且耽檐负烟而戴霞斧发硎而砻磏路十里兮不倦薪两束兮在檐葛屦踏霜余之叶蓑衣湿雨後之岚昼负薪而读书买臣之所志夜燃薪而读书毕諴之所忺有曲突徙薪之智足能防患有披裘委金之节宁肯趋炎拾松子於秋风苔砌扫松花於夜雨石龛就偃盖之隂而卧緑苔攀横虬之枝而倚长杉紫鳞纒干而森森苍髯拥树而毵毵守後凋之操如石之坚结岁寒之友如胶之黏留高僧而坐磐石待幽人而玩空嵌林烟渍乌纱之帽海风扬青霞之襜琴韬壁上之囊书插架头之籖览泉石於长啸纳风月於清谈词源倒巫山之峡襟韵澄秋月之潭心谨行而再思口慎言而三缄清庙之器若鼐若鼎大厦之材以楩以楠久濳心於庠序素远迹於闾阎若夫有莺绵蛮有燕呢喃擕樵童之六七赏山花之两三除祓临流效舞雩之归咏隔村沽酒过辋川之半酣迨夫祝融司令如焚如惔脱巾而长挥羽扇曳履而轻披葛衫南亩徐行壠头之禾畅茂北窗高卧枕上之乡黑甜又若凉飇奏商新月磨鎌游岩之野趣自适安仁之秋兴重添登高得句拾丹枫之可写访旧寻盟折黄花之欲簪又若青女飞霜瑶花散盐探梅於断桥流水看竹於虚牖踈帘书舍煮茶炭爇地炉之兽吟轩呵笔冰生砚滴之蟾四序之代谢未已一己之情思不凡有客过而问曰樵果隐者乎克世家学青出於蓝锦绣之胸人所景慕星凤之仪人所观瞻非王官峪三有宜休非絶交书七有不堪将韬光晦迹以撝谦乎抑遯世遗荣以砺廉乎且於一时之务咸识天下之事皆谙今也徜徉於一岩数松之下不犹雕鹗之厄於韝骐骥之困於骖矣第恐名未遂於深藏才孰容乎久淹独不闻商高有傅岩之梦周文有渭水之占乎方今皇明一统圣德广覃唐虞是继汤武是兼明与日月合道与天地参有安民之大惠有感神之至諴崇德尊贤远佞去谗盍樵而离隐勿负乎物议之佥且夫玉在山珠在渊至宝一出而必珍镜在奁剑在函重器百试而何惭斯时也无北山移文之嘲无终南捷径之嫌国以忠报民以仁渐朝廷得柱石之用郡县受霖雨之沾乃才猷之当施勲庸之宜立非称誉之是望功利之妄贪也樵起谢客一笑掀髯劝松醪於芳樽出松实於筠篮论议不已酬酢不厌客复谢曰我河朔之散人子山东之奇男名重何蕃行高李昙荒耄话言冒凟威严於是云牋一展霜毫醉拈赋松岩之樵隐文有愧於轻缣
西隐集卷一

[book_title]卷二
●钦定四库全书
西隐集卷二
（明）宋讷 撰
○五言
龙溪亭阳城县主簿婺源方彦清家近龙溪筑亭溪上徵诗为赋四十韵
溪近龙居里方侯旧筑亭人兼元佑杰地并监湖灵佳丽青山足文华彩凤翎沈情锺雨露骧首奋雷霆海日红饶岸松风细入棂精英蕃草木图画壮郊垧曲径资寻访深源酿醁醽登临环旷逸晖采叠晶荧景迫芙蓉浦香来杜若汀緑杨维舴艋红蓼立蜻蜓春色随人蝶秋光隔幔萤润浮湘簟竹瑞溢楚江萍目与澄湾远心依胜槩醒凭阑生气象投迹远膻腥写粹羣芳发摅幽万籁停咏歌沂上乐检察座西铭樽俎春留榻轩居昼扣扃闻歌花窈窕锵佩玉玲玎宝轴床头卷牙籖架上经石新煎茗鼎铜古植蓍瓶梅影横棊局兰芬袭枕屏爇香金缕袅涤砚墨花零水果收菱芡仙羮煮茯苓鱼游留客钓莺语抱琴听奇观窥洙泗高谈别渭泾狎鸥盟浄洁引鹤饮清泠嗜好林泉癖篇章月露形清廉坚素节恬淡养修龄仇览鸾栖棘庖丁刃发硎姓从方叔远家比莆田宁人吏瞻卿月郎官映列星冠裳荣白日鵷鹭列青冥慷慨知风骨雍容见典刑镇材通馆阁顒器动朝廷美玉终良价洪钟岂寸莛剡船回戴宅磻钓入周庭许国怀三策为霖忆四溟浯因元子重愚自柳侯馨香水空存迹桃源不是厅题诗无秀句辜负越山青
分题得合浦还珠送泽州李彦和知州朝觐三十韵
孟尝临合浦感应郡还珠至宝骊龙吐奇珍老蚌刳卖绡归水底解佩失江隅瑞彻廉州岛光连甓社湖荧煌星彩乱皎洁月华孤一境浇风变三年治化殊朱轮开正路宝剑出洪炉得善如怀瑾持廉若握瑜宪台宜皁盖清节莹冰壶任重过唐牧官高合汉符诗书多士进刑政庶民苏禾产休嘉穗桑刋种植图悬鱼朝却馈斋马夜空刍驿馆雄三晋谯楼壮九衢祀坛知备礼泮水见崇儒机杼灯前妇锄犁壠上夫圣恩宣远近民瘼絶锱铢山圃春蔬卖花村社酒沽利人廉叔度洁已范莱芜雅趣南山号孤忠北极扶秋霜曾肃物时雨每沾枯仙李青千叶甘棠緑几株池头今覩凤台上昔瞻乌马喜儿童竹鞭留长者蒲汗青循吏传头黑宰臣谟画舫龙湾度丹衷象魏趋红云开玉陛白日丽金铺简牍书臣绩江山拱帝都钧衡看秉执廊庙听都俞盛代时雍洽臯夔佐有虞
题滑州节判鲍锡中踈懒钓鱼图十二韵
先生称达者踈懒意如何远识遗锺鼎华龄厌绮罗芒鞋红雾外茅屋碧山阿矶稳重磐石衣轻细织蓑埀鈎忘岁月却饵傲风波丝上蜻蜓立竿前翡翠过夕阳青草岸春水锦鳞窠幽梦随鸥鹭深盟隐薜萝恢谐留月笑欸乃对云歌高会左元放新词张志和松围青偃盖山遶翠堆螺谁写沧洲趣知君乐处多
酬鲍节判见赠陈叔起所画青山白云图十二韵
浙东陈叔起挥洒异尘寰思入烟霞窟功移造化关芳名唐棣并逸驾董元攀远势横千里分流转几湾亭台青嶂外村落白云间緑合高低树岚分远近山石危芳径稳浪静小桥闲草木藏盘谷峯峦耸黛鬟境幽人迹少林暗鸟声悭隐约棊中趣从容物外顔郡侯遗粉绘野老乐痴顽欲覔山中路相期日往还
霍元方见寄五言十二韵二首题鲍锡中踈懒钓鱼图遂成五言二十韵二首以答鲍霍二君子
谁将踈懒写三昧得天机游息惟林壑冠裳只布韦神清含俊逸笔古造精微遐想随时倦幽栖与世违黄茅松下屋白石水边矶芳饵沈新月长纶控落晖结盟鸥鸟狎坠钓鳜鱼肥柳树烟中坐芦花雪外归淮山将翠遶楚树送青围清梦游仙岛丹心拱帝畿江湖香稻饭泉石緑萝衣风月诗囊贮尘埃醉袖挥野人供葛屦童子扫柴扉随地声华远到城踪迹稀晚樽螃蟹熟秋水鹭鸶飞鸑鷟方宜贵骅骝不可鞿逍遥比徐勉恬淡过王曦始有高人传终无别壑讥静观悬画轴高卧枕琴徽歌和沧浪罢先生独见几
其二
幽人踈且懒画里见真容仙骨秋山瘦龎眉暖翠浓林峦追马远神观逼刘琮朝市行行倦功名事事慵石矶苔藓护野服芰荷缝钓月一竿竹巢云两树松解蓑堆杜若投饵傍芙蓉柳映青浮影萍开翠露踪缗轻江色净鱼跃浪痕重渭上熊罴梦人间锦綉胸畅怀滩七里无意禄千锺迹似天随子名高阮嗣宗困依临岸树归看隔江峰鱠细丝银鲫羮香煮箨龙话寻樵侣对行与钓徒逢晴荷冲烟笠寒擕踏雪筇篷窗红日上石径白云封朝士题诗赠家童酿酒供山僧持鉢过溪友抱琴从我欲江湖去乘舟访鲍溶
庚戌岁元日书事録奉阳城知县李文辉主簿方彦清并寄会上诸君子三十韵
王会今朝是阳城展礼初琴堂将彩结天阙用金书饬壁蛟龙障横门鸟隼旟尧天云尽敛化国日初舒阶上发仙仗江东望帝居烛随卿月朗香度晓星踈嫋嫋鸣丝管锵锵响佩琚威仪严礼乐文彩烂璠璵趋步方随鹭清班已贯鱼儒冠峩皁縠朝服曳红裾斑白三耆宿雍容衆小胥道人衣短窄释子足趦趄秉笏容端矣升阶色勃如日华融海岳春意动堪舆圣夀闻三祝皇风待一嘘时和方鼓舞天远更踌蹰民颂新年集臣忠旧日摅宦情趋殿陛农庆满郊墟乡老惊苏頲村童识李畲分钱传若谷享俗得横渠冻雪侵庭积晴岚落市虚静开看牍幕香动采芹袪腊酒浓浮蚁春盘细荐蔬歌儿金缕唱舞妓翠鬟梳客自他乡寄年从昨夜除已烧惊鬼竹不结送穷车自是驱傩後还成守岁余裁诗非鲍谢陪坐愧严徐笑里谈庠序樽前忆里庐自怜过六十何日返乡闾
秋闱即事次北平宪副吴文明考官韵
皇明重科选奎宿方昭然材薄愧秋闱座重广文氊才华萃棘屋冠佩皆时贤主文宪节持风彩照鵷聨清识涧藻监何有刘蕡捐宛追校书向午夜青藜燃得士贡周庭诗继卷阿篇
题四十三代天师无为仙人耆山庵三十韵
先天涵太始斯道本希夷坱圠玄机露絪緼大化滋至人观徼妙内境混冲熙仙谱乘灵胤名山表夀耆云仍四十禩道德五千辞龙虎蟠丹鼎蛟螭拥翠旗卜居占胜地环卫宿柔只员峤云中见蓬莱海上移隂崖悬北斗阳境焕南离翼翼清都近重重翠雾披天光生泰定渊默契无为雷雨昭灵贶烟霞閟隐思步虚风引佩御气月乘辎石室流琼液玄田长玉芝丹砂访勾漏瓜枣致安期画罨溪山胜壶天日月迟松花春酿酒桐叶夜题诗卿相门前辙仙人石上棊高风清可挹逸驾邈难追德泽徵来裔神功翊盛时振振麟在薮嘒嘒凤鸣岐治世祯祥协安居福履绥宠章频贲饰灵物久呵撝朝觐观周典衣冠仰汉仪班行聨鹭羽光彩动芝眉倾盖频相语通家夙所推青冥归鹤骑紫气湿龙池佳菊留霜艶幽兰擢露蕤尻轮惭莫御羽馆閴难知望望明河隔江梅发旧枝
西隐集卷二

[book_title]卷三
●钦定四库全书
西隐集卷三
（明）宋讷 撰
律诗
高平儒牛好古以独蠒引丝为扇因见赠戏以诗答之
玉斧亲修月一轮清光便与素娥分丹砂化木为乌玉春蠒引丝成白云非素非纨惊老眼不华不俗漾清芬午窗推枕凉风发错认新诗写练裙
过马陵关龎涓墓下作
救韩齐将出关门魏国追兵胜负分减竈一筹输竖子伏林万弩待将军书名斫树无遗迹埋骨依山有旧坟断足不知勍敌在谋身踈濶可怜君
次潞州判官王宗大途中书事韵
并州归路出汾西满马黄尘首屡低漳水净涵霜练洁太行高挿剑锋齐新诗起草推敲澁老眼生花眺望迷不独山城连榻卧为君今夜更留题
咏菊
百花浮冶易为衰独有秋芳一种奇比德幽香归楚些宜人高节入陶诗一丛孕秀霜沾蕊三径含英露满枝丘壑自多知己乐肯同桃李竞开时
送朝天宫道士潘师正祭海岳南还
祀礼精诚格上旻寰区海岳尽清芬圣文勒石来三晋天使将香下五云午夜箫声青玉管晴秋仙影紫霞裙明朝骑鹤蓬莱去细録成功奏放勲
寄东崖居士霍元方典教兼呈赵樵山元昌
别後相思入梦中东崖崖下一诗翁茅斋晚会烹河鲤芹水秋书待塞鸿融帐高悬沙麓月陶巾轻折野田风樵山老友如相问为说归来乐处同
有怀赵樵山元昌老友乃用前韵以寄之
诗囊书箧出吴中便是东篱采菊翁华表柱头相语鹤秣陵江上独归鸿高情有契山头月雅望无亏铁面风想见樵山园圃好遗安妻子鹿门同
吴楚江山共眺中别来多忆宋涪翁书无尺素传双鲤诗有长笺寄一鸿沙麓短蓑南亩雨樵山高枕北窗风林泉滋味烟霞癖夐与青云路不同
赵樵山见和复用韵以答之
半年学稼入田中时访村西鹤髪翁草径暖烟晨牧犊蓬窗秋雨夜闻鸿瓜香果熟园林趣酒浊鸡肥里社风野鸟不知兴废事争枝择树满林同
故里初归整顿中草堂欲学浣花翁芳樽酒熟浓浮蚁老眼诗成远送鸿晚节半篱黄菊露秋声一榻碧梧风于今只有樵山在暮景何妨事事同
元方既次韵见寄又闻辞训导之职来归东崖故居乃再用前韵以贺之
归来不在别离中後进应怀绦帐翁邑里琴弦陪杖屦家庭二子列鵷鸿緑杨野渡诗人兴翠竹茅亭处士风何用沈生山水笔东崖真境画图同
前盟曾记十年中共向淇东作钓翁三径主人今蒋诩五噫高士汉梁鸿陶情寄兴樽留月问柳寻花杖曳风莫把苍顔容易失要将清致古人同
旧隐高崖曲岸中疗饥归作采芝翁无人径造依亭竹有子书追戏海鸿门外小船渔笛月篱东矮屋酒旗风先生襟韵知何似秋菊春兰臭味同
参苓不贮药笼中老作人间自在翁日昃芹宫辞簉鹭天高榆塞羡归鸿芒鞋翠湿巢松露布袖香沾采藻风村饮野吟农圃乐与君从此四般同
闻元方辞典教之职为省府所留遂用前韵以慰其怀归之念安其传道解惑之心也
济济羣材乐育中先生何待蜀文翁铜台声闻鸣臯鹤泮水去留遵渚鸿照座青藜听夜雨遶坛红杏咏春风化行俗美师儒力看与苏湖两郡同
盛名久列广文中人比先生节孝翁种竹昔留亭上凤采芹今对水边鸿升堂化沛诸生雨为国文兴一代风他日铜台推教养不知来者几人同
元方次韵见答复用韵酬之
先生家在画图中修竹幽亭一醉翁舍後伾山翔白鹤门前淇水落苍鸿散人名号龟蒙趣高士衣冠孺子风更有东崖出尘表云朝烟暮太行同
归来即事再用前韵寄霍东崖元方
田园兵後草莱中未要忘机论海翁茅屋四邻罗鸟雀芜词一纸托鳞鸿蚕桑鸡黍家家事燕麦鳬葵处处风何日相期归旧隐水边林下着参同
繁华市井冷灰中去乱儿归半是翁一塔有巢留垤鹳两潭无水着沙鸿兴如张翰思吴俗心似锺仪乐楚风故国遗民说华表人非城是古今同
行止常惊坎窞中衰年欲作嗫嚅翁才华不是鸣阳凤踪迹浑如踏雪鸿黄犊陇头蓑笠雨白驹场上几筵风只知此意堪娱老未信先生不我同
几年陵谷变迁中壮岁回头已秃翁狂客彩笺犹吐凤佳人锦瑟罢移鸿衣冠复古多新制尊俎论文有旧风极目干戈无事日车书重见万方同
头颅羞到镜心中得失何须问塞翁隐变濳斑知雾豹去寒就暖见云鸿梦回先壠松楸雪肠断空城草木风欹帽短衫林树下不妨言笑里夫同
题阳城方判簿祷雨诗卷
恒风吹沴薄山林原隰阳骄暑未沈三日雨符忧旱祷一诚天应爱民心西山久沐仇香泽南亩重沾傅说霖欲识贤侯多善政阳城来听有年吟
壬子岁考试秋闱次受卷官北平行省照磨叶叔则中秋诗韵
两界山河月色分西风扫尽九天云桂花玉宇稀星纬蟾影银河卷练纹诗为清秋宜有句酒当今夕莫辞醺俊髦步武薇垣上何忆故园江水濆
樽罍清兴与谁分月下冠裳气薄云秋景夜销银烛烬露华凉皱葛衣纹文衡自省精研定酒圣人推剧饮醺今日车书归一统通州河下即江濆
秋闱再和叶叔则照磨中秋诗韵
老眼重将玉石分棘闱还有赋凌云天教桂月移轮影风约香烟袅篆纹胜会何妨华烛照清衿不受浊醪醺九重宵旰求贤切风化流行岂汝濆
壬子秋过故宫十九首
离宫别馆树森森秋色荒寒上苑深北塞君臣方驻足中华将帅已离心兴隆有管鸾笙歇劈正无官玉斧沈落日凭高望燕蓟黄金台上棘如林
其二
技巧声淫悮帝聪万几谁为代天工国中失鹿迷原草城上啼乌落井桐驼鼓声乾鸾辂远马挏筵罢革囊空不知金宋为殷鉴漫说东皇历数终
其三
禁路随人不忍行临风立马倍伤情千年王室山河壮万里宫车社稷轻金鼎夔龙兴圣殿紫駞部落受降城凭谁为问天魔女唱得陈宫玉树声
其四
万国朝宗拜紫宸于今谁望属车尘名闻少室徵奇士驿断高丽进美人朝会宝灯沈转漏授时玉历罢颁春街头野服儒冠老曾是花砖视草臣
其五
六宫春色一宵残夷难何人策治安去国登瀛唐学士降城执戟汉材官瑶官有扇捐金雀紫塞无旗卷角端花柳亦知宫女散粧红颦翠簇金銮
其六
土木穷奢过楚台披香积翠满蓬莱宫鸦惊月鷄人去戎马腾云虎士来侍从严徐冠盖散燮调杨李栋梁摧燕歌赵舞终朝夕不觉嬉游是祸胎
其七
扶运匡时计已差青山重叠故京遮九华宫殿燕王府百辟门庭戍卒家文武衣冠更制度绮罗巷陌失繁华氊车尽载天魔去惟有莺衔御苑花
其八
黄叶西风海子桥桥头行客吊前朝凤凰城改佳游歇龙虎台荒王气消十六天魔金屋贮八千霜塞玉鞭揺不知亡国卢沟水依旧东风接海潮
其九
郁葱佳气散无踪宫外行人认九重一曲歌残羽衣舞五更粧罢景阳钟云间有阙摧双凤天外无车驾六龙欲访当时泛舟处满池风雨脱芙蓉
其十
五云双阙俯人间岁晏天王狩未还鹦鹉认人宫漏断水沈销篆御床闲朝仪无复风云会郊祀空遗日月顔莫向边陲动戎马汉兵已过铁门关（一作汉家今已塞三关）
其十一
滦京南下是中华夜出居庸去路差何处又栖王谢燕故侯谁种邵平瓜九重门辟人骑马万岁山空树集鸦独有天池秋水满西风吹入钓鱼槎
其十二
仙裳宫袖拥龙舟一夕兵来罢盛游万户千门银烛冷六军百职布袍秋御桥路坏盘龙石金水河成饮马沟日暮胡笳和羌笛舞儿羞见锦纒头
其十三
万年海岳作金汤一望凄然感恨长禾黍秋风周洛邑山河残照汉咸阳上林春去官花落金水霜来御柳黄虎卫龙墀人不见戍兵骑马出萧墙
其十四
汉皇爱舞起龙船锦缆香维御柳烟侍女争开粧镜匣後宫不理败弓弦青油幕乏登坛将金马门空待诏贤惟有广寒西畔柏不知争战翠参天
其十五
清宁宫殿闭残花尘世回头换物华宝鼎百年归汉室锦帆千古似隋家後宫鸾镜投江渚北狩龙旗没塞沙想见扶苏城上月照人清泪落胡笳
其十六
瑶台琼室倚清虚佳气濳消谏疏踈帅阃有兵空虎卫经筵无讲逐銮舆侯封一代皇孙爵帝纪千年太史书斜日五云坊下路老儒骑马重踌躇
其十七
黼座簪裳列俊髦禁闱环佩立仙曹两京台阁工输巧四海涂泥赤子劳端本有书遗鹤禁宣文无客进龙韬拂郎天马空踰海不驾朝元玉辂高
其十八
事事伤心乱若丝宫前重咏黍离诗百年礼乐华夷主一旦干戈丧乱师凤诏用非麟阁老雉门降是羽林儿行人莫上城楼望惟有山河似旧时
其十九
云霄宫阙锦山川不在穹庐毳幙前萤烛夜游隋苑圃羊车春醉晋婵娟翠华去国三千里玉玺传家四十年今日消沈何处问居庸关外草连天
客北平闻行人之语感而成诗四首
虎将朱旗直指燕燕山王气便萧然轻如晋武平吴日远似唐皇幸蜀年朝市夜沉三辅月禁闱寒断六宫烟延春阁上秋风早散作哀音泣播迁
其二
将士城门解甲初不知相府已收图霓裳宫女吴船载绣服朝臣汉驿趋甲第松筠几家在名园花草一时无行人千步廊前过犹指宫墙说大都
其三
相臣无策奏岩廊倾国倾城总祸殃同辇谁辞婕妤诏後庭多学丽华粧出墙御柳先零雨入塞宫花半谢霜毕竟玉顔成底事空遗残粉污椒房
其四
几回人起乱中华僭赏轻颁将相麻示俭岩宸空植草助娇上苑浪移花当年翠辇三山路此日氊车万里沙自古国亡缘女祸天魔直舞到天涯
舟中九日
较艺秋闱笑久留潞河九月买归舟谁将緑酒慰青眼自爱黄花挿白头野饭清香烹海蠏客帆高兴付沙鸥兴亡有感无人问满地黄芦认霍州
舟宿桃花口
桃花口上有人家落日孤帆系水涯客子茶瓶浮蠏眼渔翁茅屋傍芦花半船凉月潮生海两岸秋风浪拍沙一夜故园归梦好笑看松菊坐烟霞
舟过杨柳青
杨柳青枯异昔年人家犹有住河边缚芦厚覆低低屋把竹轻撑小小船半列霜禾喧鸟雀轻烧烟树立鸱鸢眼前莫究兴亡事万里舆图自一天
直沽舟中
旅思揺揺嗜昼眠舟人报是直沽前夕阳野饭烹鱼釡秋水蒲帆卖蠏船诗有白鸥沙上兴书无青鸟海东传老为声利闲驱遣少读南华四五篇
直沽夜泊
海舶河帆到此分直沽名旧远方闻十年水路兵尘隔两岸人家野火焚鸥鹭沙边船泊月鱼虾乡里饭抄云却思昔日曾经过红酒青歌醉落曛
舟中书事
秋晚怀归去路遐菰蒲断处见渔家野航招客买莲子沙鸟惊人入荻花水岛风帆悬落日天空霜雁逐飞霞主文不是河源使莫说张骞万里槎
舟过长芦
列肆亭台感不胜旧时和气冷如冰城池人物分今昔市井繁华间废兴断壁野花迎客棹坏桥津柳晒渔罾谁知兵後商人少岁课犹随国用增
盐蠏数枚寄段摄中谊斋
无肠公子旧知名风味非糟亦自清只信海霜肥郭索须劳野火照横行两螯白雪堆盘重一殻黄金上箸轻公退辟寒应买酒献芹母笑野人诚
谊斋段判簿见访以诗谢之
衰年行止负虚名百里文轩载酒清黄叶柴门仙客到白云茅屋野人迎（一作童子扫野人惊）维槐斋马花鬃洁栖栋祥鸾彩羽轻自恨陈遵不投辖荒村斜月促归程
洪武癸丑九月十八日为外兄集贤大学士张东谷贺八十五首
甲午重经癸丑年人间八十地行仙名齐緑野堂中相望重香山画里贤卿士月华临故国老人星彩丽中天九龄已立开元业有酒何妨醉夀筵
其二
致政官高旧集贤治平功业至今传衣冠洛下耆英会福禄人间甲午年忧世丹心生白发过庭彩服映青氊年年重九重逢九来会瑶池祝夀仙
其三
天为邦家产俊贤凤池乌府宠荣全累朝事业应传後当代轩裳不愧前节去重阳多九日夀高潞国过三年从今种秫为春酒醉看畊耘二顷田
其四
淇水门前緑遶烟投闲野服胜林泉天生上相重阳後人颂高年五福先三辅声华京兆尹六曹才望太平贤香山九老谁相似刑部尚书白乐天
其五
莫说光隂入暮年岁寒松柏操同坚丹枫陛下三朝老黄菊篱边九月仙故国鲈鱼张翰鱠高门冠盖李膺船一时朝士知谁在独有先生晚节全
金陵怀古
六代兴亡不用哀登临胜有凤凰台江山形势寒潮去人物升沉夕照来白鹭洲边沙鴈叫乌衣巷口野花开翠微亭外秦淮柳为问青青几度栽
寄东崖霍处士
临风链句寄东崖近别情怀不用猜问病未能持药去添丁先喜弄璋来窗前怪石三峰倚盆内新荷两朶开何日幽期可践约买鱼同立岸边苔
寄赵樵山元昌
名重诗坛赵倚楼金陵别後忆赓酬槐安梦断樵山晓彭泽辞成菊径秋昔听高冈鸣瑞凤近知别浦狎盟鸥文成魏志期相会不作山隂访戴舟
挽霍元方处士七首
苍天何意坠斯文来向淇东哭隐君丽泽友朋谁讲习鹿门妻子自畊耘梦中彩笔投寒月屋外青山惨白云白发旧交重怅望荒原衰草记新坟
其二
玉芝一夕悴奇芬悲动儒林远近闻委畚老妻收旧褐过庭嗣子集遗文东崖花木诗无句北海樽罍酒不醺楚些招魂歌未彻渡头惊起白鸥羣
其三
伾山英气降鸿儒一病光隂隙过驹医俗主人辞劲竹吊亡高士致生刍牙籖架上遗经史宝墨床头卷画图莫怪挽诗多惨切白杨风雨夜台孤
其四
细数交游四十春期君夀域作天民白云不护窗前石黄壤先埋席上珍五尺丹旌书处士一编藻句记诗人伤心未及灵輀送重对青山泪湿巾
其五
诗酒方将乐莫年谁知含笑掩重泉异端惑世遗言拒正道忘身爱子传砌下翠乾新剥竹池中香断旧栽莲平生清致无由觌漫看东崖起断烟
其六
浮生六十四年春酒圣诗豪到处闻千里腾骧空冀北一家清白傍淇滨箪瓢巷有高轩客诗礼门无杂吊宾想见九原清节在再歌哀挽荐溪苹
其七
弱冠登临赋远游壮年谈笑揖公侯水边花竹黄茅舍天上文章白玉楼三载书帷留董子一朝布被盖黔娄嗟君去後淇河上更为谁乘雪夜舟
濬县知县项如英筑野遣人远馈酒殽仍寄诗相问随用韵以答其盛意为後日之会一笑
天台高士项斯贤诏牧黎阳治化宣事业远符殷傅说文章曾赋汉甘泉双罂酒美劳人送一纸诗新染翰传自愧非韩亦非孟不知君许作忘年
其二
天姥精英产一贤来从筑野事承宣臣心东注朝宗水士节清悬瀑布泉桃李河阳潘岳种弦歌鲁邑子游传政随春雨东臯足伫听歌谣大有年
其三
治平天子久招贤卓鲁循良陋董宣奕世英姿温若玉挥毫吟思涌如泉琴堂政暇留宾话泮水功成勒石传祥凤景星争快覩识君从记甲寅年
其四
暮境无能愧昔贤诗葩词藻强敷宣不随隐士巢丘壑且伴樵人乐石泉酒向落花茵上饮道从汗竹简中传山城後日寻君处残恨光隂已隔年
再过故人霍元方故居因作诗以寄嗣子怡伯怡仲
重过东崖处士居门前犹有故人车九原风雨三生梦一壑烟霞万卷书华表何年重见鹤淇滨今日独观鱼知君不减遨游兴万里骑鲸入太虚
其二
欲登医俗旧茅亭主去亭空德自馨载酒无人重问字闻诗有子自趋庭程门谁立诸生雪淇水先沈处士星缥缈吟魂何处在竹梢空见岁寒青
西隐集卷三

[book_title]卷四
●钦定四库全书
西隐集卷四
（明）宋讷 撰
○歌行
醉中寄霍东崖元方
昔读昌黎醉留东野诗深羡昌黎重东野我与东崖生并里踪迹参差不相舍东崖清致多幽居足图写不上青云梯笑傲王侯者自愧堕尘网身轻薄名惹再拜问东崖肯许作邻也东崖笑不应令我如喑哑近闻赋归田便欲往结鸡豚社东崖起屋淇水滨我亦结茅汉堤下门前柳拂头篱边菊盈把香秫故园种新鱼小船打访道讲参同寻僧问兰若有诗次清韵有酒倾老瓦留客出笑谈课儿诵风雅太行烟翠入登览终日风神两潇洒又恐弃我还城郭白雪阳春和弥寡想见亭下此君为我苦留之桑榆意气同倾泻庶几古人心相得真匪假
元方见和复次韵以寄之
唐方干宋魏野诗名遗在监湖甘棠上高隐流芳合中舍东崖处士居淇东诗成好事争传写英风卓行无古今举头仰羡皆作者链句风月嘲西隐烟霞惹白头始赋归来辞不知是也还非也是非几欲问青山鼓掌大笑成痴哑愿结渔樵侣更入耆英社茅屋底衡门下秋郊看禾穗春畦供菜把栽松放云宿种竹听雨打十首新诗和少陵数曲瑶琴知贺若香牋笔扫凤楼锦古砚墨磨铜雀瓦忘形懒冠佩陶情咏骚雅杖藜散步瓠子堤风露从教来沐洒斟花酌柳会东崖俗驾远逥逋客寡後日寻盟医俗亭下去翠琅玕动清风泻对话闻秋声此乐谁能假
题滑州吏目张文质所藏鲍节判见赠吴兴唐子华画云山小景图
君不见夏圭昔写渔村春雾时江山半入无声诗又不见马麟昔作关山秋色图千里风烟来座隅夏圭马麟去已远一入九原呼不返只今画者乱如麻吴兴近数唐子华子华非夏亦非马得意云山自挥洒一幅生绡不满尺平远高深生笔下恍如坐我武夷山主人见客开柴关幽蹊曲径归路迷白云引出青松间又如坐我潇湘侧渔子舣舟来迓客水边篱落自成村伫望九疑江树隔隔岸人家茅盖亭过桥二老指山青飞泉落层石古木挂寒藤晴窗忽看不似画霏丹凝翠疑天生相对融心神顿觉尘梦醒疎懒胷中有丘壑得此珍藏作清乐平生寓意不留意一朝笑赠芙蓉幕芙蓉幙底风流宾高堂挂壁无红尘公余把酒自怡悦便是云山图上人
太行险一首送李尚友秦士能二秀才还陵川县学兼寄教谕马（阙）训导路世安刘九成三契旧
太行之势高倚天而险拔地鸿蒙磅礴不可以涯际兮中原万古之名山山中之路不知何年始开辟羊肠萦纡孰得以形状巇可畏惊尘寰下瞰涧壑微茫之天井上拥峯峦缥缈之云鬟商来贾往迤逦而不絶梯危磴絶劳跻攀嗟予乘蹇十步五步一下时见草腥而木恶土老而石顽搴衣扶杖以登顿远望俯视黄河之在目微如潦水澄一湾山家诛茅斩木作旅馆小如蜗舍蔽风雨衣食之资何其难一尺树根不出土凿臼舂米於道左兮行人为叹生涯悭流民负戴襁褓者吾亦悯其妇寡而夫鳏青林仰不见白日中无人兮不可以久留三日之路万曲而千弯惟有珍禽奇鸟得所乐惺忪巧语和绵蛮石城之畔几蹭蹬石苔树藓苍斓斑黄崖之巅雨中过行不可行立不可立兮使人睥睨凋朱顔欲下未下更回首不数马陵之道居庸关卓卓仙李英华秦仲裔梁栋之梓非茅菅往返相送五百里我独东去君西还翩翩文采不忍别双鹄飞入青云间传道授业有师在愿加雪窗萤几之功兮寸隂莫使成虚闲後日南宫战艺想得隽玉笋并列枫宸班送君有诗无好句芜词正望重加删
东崖行一首为处士霍元方作
东崖之秀几何年兮草木几蕃殖雄踞太行之麓黎阳野适有幽人处其下自将埋光铲采兮半世行藏知用舍远挹大伾之山兮岫云岩霭入冥搜近临淇水之渡兮岸花汀草供模写幽人崖下起茅亭种竹尽似篔簹者窗户晴来燕子飞帘栊春去杨花惹规模别是安乐窝短歌长啸栖迟也宾朋满座尽风流叱去侯痴与萧哑良时杖屦入秋郊丰年鼔笛随春社间有赏音人迳造亭竹下拄笏山共看开樽酒同把我亦尝记骑马来几囬半醉柴门打望中见胜槩静里得兰若崕畔白云生鹤氅屋头红叶封鸳瓦珍重半生交不是一日雅愧非王粲劳君倒屣迎风吹竹露尘容洒如今重和东崖诗气乏淩云吐霓兮君应一笑珉多而玉寡安得鹭鸶之杓鹦鹉杯红醅緑蚁医俗亭中泻诗成却怪我效颦倾国之顔岂容粉黛假
再用前韵寄东崖霍元方
九皋鸣鹤声闻野翠弓有矢不虚舍先生抱负两相似莫笑狂歌为君写昔年医俗遶亭多种竹十载干戈少存者故基神护尚遗竹兔葵燕麦相萦惹先生今日重构亭移花养竹归来也俊游清赏尽佳辰何有天聋并地哑鸥鹭羣农桑社淇水渡上东崖下堦前笋箨添数竿阑外柳丝生一把凤牋粉褪笔锋粘燕巢泥落琴弦打醒梦茶香煮石乳养生汤好倾般若雪三尺霜万瓦先生此时都不知剧饮豪吟集文雅胷臆不拘拘情思常洒洒愧我结金兰膺门得者寡凤雏昨日送佳什词源倒峡琼瑰泻君不闻戴昌窃听潘京谈惟才不可假
西隐集卷四

[book_title]卷五
●钦定四库全书
西隐集卷五
（明）宋讷 撰
○记
爱日轩记
临海隐居纯斋先生嗣子陈君如奎弱冠尽传家学洪武辛亥上有旨择郡县学俊秀通经者入胄馆君为首冠凡二年复有旨试胄子通六艺者分教天下君适分教於滑乃扁所寓轩曰爱日取扬子孝子爱日语也君觞讷於轩下而言曰予幼服父母教诲言恒惧事生之礼弗尽不足之心自违膝下师钜儒友英才讲习讨论未闻者闻虽有悦乎内乐乎外者爱日之心则悬悬弗安兹来违亲益久去乡益远思欲一问起居其可得乎回视夫前日恒恐弗克尽事生之礼者大有间矣夫日之晨晨省予当尽礼也日之昏昏定予当尽礼也今皆不能尽惧来日之有限定省不可得而久也姑乃以爱日之诚寓诸轩焉愿先生赐记以教之嗟夫孝矣哉如奎爱亲切也观名轩之义则其於所以爱亲之道可谓知其要矣自今以往必将因夫所知之要而尽其力则夫所谓孝者其必沛然有以不能自已於心矣又尚奚以讷言为哉顾其求文之勤又不可以终无言也始告之曰人子爱亲之心无穷而尽无穷之心者有遂有不遂焉遂不遂者天也尽不尽者人也君妙龄秀发奉天子命以为学将天子命以为师岂惟荣於身虽亲亦有荣矣况学以致夫修齐治平师以致夫传道解惑是二者岂非为治之至愿天下之至乐哉斯时也虽欲尽爱亲之心有不可得而遂焉者岂非天乎常人於亲一有不能致力委之於天而怠其心者多矣君不以在天者自怠而以在人者自勉必欲有以尽夫爱亲无穷之心而不忘焉兹孝之所以为切也矧天人一理人与天去相远者形去相近者心爱日之心一语默不忘人不能知而天知之一动静不替人不能佑而天佑之天岂使君有终不得遂其心者乎异日道传河朔诸生济济咸称孝行朝廷闻而召用之以济斯民以报国家然後锦衣归里侍彩高堂双亲怡怡以享三牲五鼎之养孝名伸於一日者必将伸於永久也故不揆而详记之俾後日秉直笔传孝友者有所徵云
德泉亭记
自昔王者为民立五祀井居一焉井之德惟能养也而生也赖之故文王作易於井卦九五曰井冽寒泉食井以泉言其权舆於万世乎且泉之在井或有苦甘非井不善水之本殊耳甘者固有功於养民苦者亦有利於灌溉祀典则未始分也惟民非水不生喜甘恶苦常情孰能变哉大名为郡在禹贡冀兖二州之域地皆平下郡城之内卑湿刚卤凡井多苦少甘金源之後城罹河水之患屡矣矧河朔久厄干戈居民逃散故老皆无在者井之甘苦堙於瓦砾埋於蒿莱多矣皇明受天命一海宇选贤治郡斯民来集郡井悉苦稚耋病远汲之劳欲访甘泉何道可得洪武丙辰冬北平分宪经历王君思永以府治未克完谯楼未克壮勉谕成之君时出以察民役一日斩蒿而平地拓发石而旧井出乃临井而再观命左右汲而尝之寒甘可食爰召工人浚下而甃上功告成人民来汲欢声腾溢谓免远汲之苦遂构亭於上扁曰德泉盖取龙井记此泉德至之语父老咸曰近则人辞乎劳甘则人乐乎养宜请文刻石以记感召耆民某走滑求予为记伏惟圣神御极万物咸覩川效珍岳修贡奇祥异祯洋溢乎天下斯劳也晦於前者久显於今者速有俟德之道焉昔耿恭为疎勒匈奴絶水恭曰闻李广利拔刀刺山飞泉涌出今汉德神明岂有穷哉乃整衣拜井涌泉辄应君高持宪节宣扬帝德以纠绳郡邑除荒秽得甘泉岂偶然哉然则是泉之德施泽于民也无穷受祀於民也宜亦不匮矣
观德亭记
府学东以射筑圃师帅诸弟子习之其圃广狭远近与夫抗侯发矢之地靡不合制惟构亭以为观射之所颇卑隘与圃未称洪武丙辰冬分宪经历王君思永礼谕有司改作取射义观德为扁窃尝即射而考焉周礼大司徒教万民而宾兴者有六艺以射继礼乐又古礼男子始生秉桑弧蓬矢以示四方之志则射岂学者可一日废哉故车攻美舍矢如破吉日歌殪此大兕行苇言以祈尔爵是古人於射习而有常如此自後世六艺教废学者不知射为治心修身之道舍而不习则序宾以贤序宾以不侮者不可得而见矣圣天子既家六合诏天下郡县立学官置训导设弟子员以六艺为教命部使考核之盖复唐虞三代之制今职风纪任郡牧者扁亭观德以示夫习射之士欲其志正体直端一审固必求於中正中正德之根柢也先王制礼作乐以埀教化要在纳人心於中正而已若心不克正惰慢焉放肆焉其容体必不能比於礼其节奏必不能比於乐其中必不能多而隽故在战兢自持内存中正其心也确然不动其容也俨然不改未中则反己既中则不骄其视苟中无媿者有间矣则射岂非观德之道与书曰侯以明之此之谓也虽然射必习也射而不习可以求中乎习而熟之德正於己功报於国利威於天下庶不负国家以射教人之盛意也呜呼上而朝廷礼制下而学校教养与夫司宪之扬励郡牧之效职是皆宜书因属笔於讷也记而不复辞
清樾堂记
凡木乏奇芬艳质未足为人之观赏者必遇君子而後有所取焉非若道边樗栎大本拥肿而不中绳墨小枝卷曲而不中规矩不材而无所可用见弃於世宜矣君子所取其必足乎观赏世与俗不知也世俗所知者多奇芬艳质以为取尔原城判簿汪侯文彬世以儒名於歙境有紫阳山以资胜践城有岁寒亭以拓清览倜傥好士事母以孝闻家庭有二树右银杏左枫大皆合抱盖先世沃土膏泽灌溉根柢深而枝叶畅矣歙城固多夀木未有与侯庭二树比者以其荫之所庇广也侯筑一堂以为事亲之所且丛书於间味经以远甘腴摛文以去绮绣扁其堂曰清樾盖取黄庭坚东西开轩阑清樾句也洪武己未春二月侯请讷记其堂讷问侯曰斯堂之筑将以进修乎将以宴集乎曰进修哉讷曰进修则斯堂之筑为不虚矣夫进修非一途也若夫温凊定省之余晴云上覆翠盖重重灵风四起声掩竽籁慈亲板舆彩衣亲导下高堂入清隂夀觞一举亲顔悦怡於斯时也可谓子职少尽则孝之德进孝之业修矣或焚香燕坐或煮茗解酲暂掩诗书琴瑟从容於轩楹之闲徘徊于交隂之下见夫高枝直干可栖鸾鹄新梢嫩叶不藏燕雀则思所以拔奸去邪贵德尊贤非进修与见夫深根盘踞劲节端正风雨震淩冰霜陵轹堂堂乎有不可亵之威凛凛乎有不敢犯之色则思所以陈利害於要途表曲直於天下虽万折必东非进修与又见夫檀栾胶轕苍翠磅礴炎气砭人之骨清隂澡人之虑则思所以得广厦万间大庇斯民有安然无震风淩雨之患非进修与呜呼使侯庭花木奇芬艳质掩映粧缀而无此二树堂之名又何有於清樾侯之心又何寓於堂之名哉此侯之扁堂所以有异於世俗也读记者勿泥於樾止为树隂而已
思诚斋记
洪范五事以敬言所以诚身也故始貌而终思思曰睿睿作圣思之义远矣哉江君清源由国子生选主清丰簿尝读进学解爱行成於思句乃扁其燕居斋曰思诚洪武戊午夏四月移书请余记予惟君昔在胄馆所师者一时硕儒所友者一时髦士进学之际师传友辅其於思之之功既有以成其行矣今学成而仕犹以思诚自勉可谓好学笃行之君子与是宜有记也夫天地奠位人以眇然一身配天地为三才者此心而已心之官则思思则得之不思则不得也士生天地间以之修已视听言动不可不思焉以之治人赏罸取与不可不思焉视听之际若能思也则视其所当视听其所当听矣言动之间若能思也则不当言者默也不当动者止也则吾修己之行何患其不成乎至於一赏罚也吾再思之则赏不至於僭罚不至於滥矣一取与也吾再思之取不伤於亷与不伤於惠则吾治人之行何患其不成乎至临大节造次颠沛思而不变则大节成矣百行万事莫不致思则百行皆得万事不失矣盖其思又必有所以为主者岂外乎诚而己思而不诚则惑以是若非以私若公视去以为就观危以为安者行未成而毁先至矣何哉不诚无物况於行乎吁五事诚身思居一焉思亦进学君子之不可暂废也君既知之必不至於妄行焉愿其必以此而自勉者其立志又非浅识者所能窥其涯涘哉予衰老行不能思者多矣因君请文述其所尝闻者以告抑亦自警云尔
容膝轩记
君子所以大过人者独立不惧遯世无闷尔昔陈登自卧大牀卧客小牀使登卧牀尽高天壤间其自得几何亦不过息偃在牀而已陈蕃谓丈夫当扫天下安事一室蕃言一出薛勤大奇之使其言见闻於世亦不过一室未扫而已二子言行岂为过人君子过人之道不若是屑屑也论者谓登为湖海士谓蕃罹党锢祸其视独立遯世之君子有间矣临海■〈艹曳〉遂陈先生质美气纯读诸子百家书尤嗜经史喜吟■〈口水〉多作汉魏语文亦浑厚芳润不尚奢侠不出过分言尝仕元受主仙居县簿浙东兵起辄归隐筑轩涌泉西山下大江涵润横其前岘山环抱踞其後云林烟浦苍翠回合轩小而景胜絶意乎宠荣之事矣乃扁曰容膝取陶靖节归去来辞语时谓人曰吾轩处已有余接物不足不足者轩外事有余者轩中之乐也吾闻先生语叹赏击节焉夫渔钓於一壑万物不奸其志栖迟於一丘天下不易其乐卓然一轩守分乐道诗书开卷图史在列膝既容矣何外慕焉宜抱膝歌宜促膝饮宜摇滕吟又宜横膝抚琴危滕生贞松劲竹拱手方席拥膝眠林■〈犭员〉野鹤入乎清梦一道潜身万事缩首又何有屈膝他人事乎每读书教子之暇着深衣冠履焚香煮茶逍遥自得第见前江後山朝辉暮彩施送滕下江声洗心山色涤目视一丘一壑不知其为幽远视华堂广厦不知其为高大视元龙则卧牀不高视仲举则一室自扫君子所处何计广狭胷中自有乾坤块视三山杯观五湖者不论推此心其不惧无闷为何如论者未可与箕踞轩以伯仲也嗣子邦达学闻过庭诗书洪武癸丑诏选俊秀入胄馆乙卯诏试问学以分教天下滑邦达分教之县也既予职乃请记容膝轩且言先生切慕渊明者歌其辞读其传潜玩其诗将以终老焉予起谓邦达曰先生是轩於志则得矣於道则未行也渊明当晋末宋初南北分列宋臣衮衮在朝廷者又孰识渊明者哉宜卒为处士於东篱也今先生际圣朝混一之日正延用老成以辅致治时异渊明之所处矣韩子云得其道不敢独善其身必以兼济天下欧阳子云进不知富贵之为乐退不忘天下以为心吾恐束帛安车来贲丘园先生之滕轩岂能久容乎一旦翻然而起推遯世无闷之心行忧世有用之学道全中庸泽被生民容膝之乐更有乐於此乎邦达持记而归以置轩壁先生万一观焉亦笑讷言为不妄也
望云图记
昔狄仁杰登太行反顾见白云孤飞曰吾亲舍其下後世孝子不忘其亲而思之者即仁杰之言而求其心或名其室或绘於图盖将寄思亲之心而形於歌咏也予尝即云而观以云纪官见於左传以云辨色见於周礼保章氏以云思亲则乃仁杰语也仁杰之心思亲不忘也偶见白云而思亲之诚发於言亦必於见云而後思亲也盖亲在心云在目目之所见而思从之若仁杰此心百世之下其孝子之心哉禹城杨希说氏以济南府学生举擢北平宪即其为人也操政从容襟期旷远持风纪而不矜不阿洪武庚申春陪宪节按临於滑讷既识风采爰来告曰起长山人其禹城寄居焉幼失恃大父教养之今也不得终养思亲之心言莫形容於是本仁杰见云之言以思亲之心绘为望云图以寄夫无涯之思愿赐记珍藏而为训焉讷惟孝子行役不忘其亲每登山以望亲之所在若魏诗陟岵以瞻望其父陟屺以瞻望其母夫当陟岵陟屺之时亲果可见而不可见乎亲虽不可见望亲之心则不可已也以不可已之心而登山望之目虽无亲心则有亲心中之亲未尝不在於目也夫以白云孤飞而发思亲之语见白云非亲云之下有亲舍焉亲不可见云可见见云而望即望亲也目有云心有亲以心中之亲感目中之云於斯时也云之形容与亲之形容若不异焉何则亲在心即亲在目也此希说望云之图即见亲之图矣图中之云又何异於太行之云哉仁杰之见希说之望人虽有古今心则无古今也诗曰永言孝思孝思维则观希说则仁杰见云之思而爲望云之图又焉知後之孝子不则希说之图而更为图哉
思终堂记
遂城王可大氏从事於北平宪使洪武庚申春赞画风纪来临於滑音容美而和风骨清以肃盖优游於法律执持於节义者也一日会讷於分司公退之室可大起而请曰泰不天甫冠父母相继而亡适元季戊戌之乱既葬有叔士贤复相失於兵革远求近访乙已始与叔会以不能尽孝之躯常惧陨越昊天罔极曾未有报每於所居之堂蚤莫瞻省时节祀飨以勉尽其力愿先生赐名与记以警其懈而不逮则思亲之心小有慰焉讷知可大孝心之纯笃也故不拂其请乃取圣经立身行道扬名於後世以显父母孝之终也之义名其堂曰思终从而为之记曰人子於亲始其孝者为难终其孝者为尤难也终其孝果何在乎不出於守身而己身者亲之遗体也不敢以遗体行殆则身欲其立也道欲其行也名欲其扬远也一话言或失之不庄一动作或失之非礼与夫交友不信莅官不敬事君不忠皆谓之非孝何则有歉乎身有辱乎亲矣又能显其亲哉可大方强仕之年膺风纪之任清慎持己刚介持法他日功名彰大河朔争望其风采以思终之心为显亲之效人子之终事谓可无愧矣故予於记反覆以人子之终事而勉之亦君子爱人之一道也呜呼哀哀父母生我劳悴罔极之痛孰无此心焉惟笃於孝爱之诚者然後能尽思也思而不忘庶几终之之事为难矣
滑县重修庙学记
斯道之在天下者不为治而存乱而亡也惟其行于世故必托诸人昔圣王之作民君师设官分职立政立教以长以治盖欲明斯道於天下托於人而行於世焉其为教也因人性固有者以导之使不忘乎其初率性之道可得而言也又虑其间有由而不知爰设学校择民之秀俊以教之虽开以六艺亦莫不因其固有之善而发明之未始有务於外也则人伦明王道行此先王教化之泽所以为盛後之王天下者自京师而郡县乡闾必托於宣圣者盖祖述宪章之功为大庙学之修万世不可废也圣天子简在帝心肇造区夏推天地父母斯民之心崇儒兴学以顺民之恒性自国学达於郡邑乡校其为教悉本古者小学大学之法故天下翕然而向风滑以州改县在河朔实惟文明之地厄於元季兵燹学废庙存皇明洪武戊申职州治者率尔一新而规模卑狭浅陋荒秽不除过者为之兴叹甲寅秋金华诸侯仲仁来知县事旣举其职谒拜庙下慨念学校废弛思有以修之乙卯春始构肄业之斋撤旧为新右曰存仁左曰立礼而学有可观者焉丙辰秋建东西庑於庙两序列绘诸贤且造神主以祀又念授业之堂弗称不足以耸人之瞻视乃谋改作己未春捐俸劝义裒材集工扩其址而大之梁栋傍引丹碧辉映宏壮深邃始与庙称判簿崔君景文亦尝有心协赞之前後制作凡二十有八楹缭以宫墙俨如也是岁四月之朔学训导于彬里学师师善遣诸生持状走予里且致彬之言曰侯施惠於滑者甚厚邑大夫士庶咸愿赐文以记侯之功使滑之为士者知名教之所在礼义之当尊修其孝弟忠信其细民如风行草偃胥劝尊君亲上不其伟与讷闻其语有关风化欲辞而不敢辞者有二焉皇上兴学之制既刻诸石其所以嘉惠後学劝励长养以风天下者既如此之重贤侯治滑之政又能重修庙学振起儒风不负朝廷抡选之实而克尽承宣之责者复如此之备是宜有记劝惩将来呜呼建学立师非但发明前圣之道实所以作养当代之材为师为弟子者使学问见之於践履文章施之於政事则圣贤明体适用之学於是乎在而文风丕变人材辈出起而辅一代雍熙之治亦岂外是而他求此又讷有望於滑之士也
濬县重修庙学记
濬有山曰大伾考夏书可见矣大伾少西又有山曰浮丘山州治及县在焉高明宏敞耸人观瞻非特登览之胜河朔民庐官舍一烬於兵慨叹者败甓残瓦而已皇明膺天命抚万方首选辑寜郡县官时濬为州倅州官者徙州治於浮丘山之北麓惟学在山隅殿庑败坏几毁神位学尤堙没去州治既远每行朔望礼往返惮陟降孰克谋迁而建之州既改县之三年为洪武癸丑朝廷起贤俊任牧守项侯如英授知濬县事侯恺悌爱人踰年政修事治乃谓主簿钱通典史陈复曰圣天子始定区夏即诏郡县重修庙学立教官设训导定弟子员六艺外复有武学律法期得治平材以安海宇此天朝大备之制孰敢旷典礼坠教基乎簿应曰善明日告迁於夫子庙廷遂诣县治东相亢爽之墟筑基焉乃积良材乃运坚甓乃集衆工一劝而民力毕赴乙卯正月经始之殿有像庑有神表以灵星之门授业有堂肄业有斋各得其度前庙後学以楹计者凡二十有五缭垣是周其落成则三月也又开圃於学之右以习射焉昔孔子射於矍相圃观者如堵盖所从来远矣丙辰六月教谕韩鹗训导姜彬前国子释褐田宗道耆儒刘主一合衆而谋曰庙以尊先圣先贤治化之原皆本於学侯祗慎所职迁旧益新轮焉奂焉一代兴学之典昭晰矣盍谋镌石永示厥美请记宜谁归佥云请记于讷乃遣儒士霍箎等持状且致诸君子之辞曰愿有以叙其事而示於後俾一邑增耀焉讷嘉侯从政之果校官士请文之笃故不辞乃按状而书於石呜呼自中原丧乱二十余年王纲堕政教失礼乐养德之具一切尽废维持此心者惟有六经孔孟氏之书耳皇上扫清区宇敛五福锡庶民天下生灵始脱锋镝之厄不有学校则六经孔孟氏之书虽存而知者寡矣又何以为世道维持计哉侯钦体明诏故学校立教养备士子有依归其望道未见者必务即书以穷其理主敬以立其本格物以致其知反躬以践其实又尝再考诸书推之日用有所禆助勿视为空言然後人心以正天理以明充而为德行发而为事业不难矣师以此立教弟子以此进学则濬之髦士孝父忠君咸列达材成德之地异日登青云辅王化始知侯宣上恩德以教惠於下者报国家有道崇斯文有功也侯字英辅家世仙居县云
勑建祠山广惠祠记
圣天子受命建邦立极作则仁育黎庶祗若神明百度时举庶绩用凝乃洪武二十一年夏爰命冬官考视祠制胥宇於都城以钦天山嶷在西隅神秀磅礴高明爽垲天设地藏疑若有同玄应既孚渊衷默契於是命合京都在祭法宜祀之庙凡十环建於兹山之阳以祀之示崇敬也始事之日冬官董制经画树表列位取土木金石之材训匠饬工属役课程明年己巳夏五月尚书臣秦逵奏功成奉旨诣太学俾臣讷撰碑文以进祠山其一也臣讷承诏祗栗退而修辞曰谨按祠山神载记所纪为龙阳人姓张名渤发迹於吴兴宅灵於广德西汉以来盖已有之或谓即张汤之子安世而顔真卿所记则在於新室建武之间以时考之不无抵牾至於锡封加号则始於唐之天宝益於宋之咸淳旱涝疵疠祷之必应神之灵昭昭也民怀信慕岁时走牲牺告虔祠下远近云合奉祠者不能尽畜悉以资畊夫岁输绢以奉祝香南唐以入于官至宋景德间守臣崔宪请量绢以理祠宇事闻真宗谓祠山既登祀典葺刓补敝宜在有司遂为恒制嗟夫神之宣威流惠庙食广德殆非一世而前古哲王所以统幽明洽人神者固有在也伏惟皇上德被覆载敛福锡民怀柔之礼靡有弗至神之在两间乘风云凭隂阳荡摩变化出有入无何所不之惠施之博岂专於一方一邑而不能咸哉都邑有祠以宅厥灵以佑兆民俾年谷顺成疵疠不作隂功所至鸿化以熙不其盛与臣讷谨拜手稽首而献铭曰奕奕皇畿四方之极地大物衆仁涵义植羣生咸育百神率职峩峩灵山奠於中域是名钦天惟帝之锡扶舆所锺神秀攸积载经载营作庙孔硕欂栌楹桷埏埴瓴甓材良工备民用弗亟其墉完完其庭殖殖风马云车或降或陟流行变化其妙莫测有黍有稷享祀不忒於昭明神以赞丕绩荐侑有辞勒之贞石钦此大惠其施无斁
清丰县重修庙学记
清丰故有庙学元季毁於兵皇明有天下继天出治嘉靖四海以迪彛教诏崇复郡县学学官有禄弟子员亦给廪以养乃复古六艺学兼武律立考试法中式入胄馆用随材器大小靡遗三代以下所未有也惜乎一时初制守令间有哲愚故兴学有备有不备有盛有不盛焉洪武甲寅朝廷起贤俊之知治化者选牧郡邑钱唐金侯雍以学行方鸣於浙右既起授清丰令莅政初谒庙励学叹其废而不理不足为太平盛观故谓学官曰建学立庙朝廷大典非一邑以求私美行图作新其责在我翌日捐己俸以倡率之而知义者咸劝趋焉度材集工弗急弗缓一殿穹然两庑翼然手题神主以安厥位下至灵星之门咸具有堂曰彛训有斋左成德右育材缭以宫墙数仞丁巳夏国子江源清来主县簿尤着赞佐之能及落成民不知劳轮焉奂焉过者起敬邑大夫士族共载谋欲纪岁月於石以彰圣天子大崇文教之典学之训导李宾以礼遣诸生魏泽持状来请记宾父子相继登科诗礼家也庸言不妄矧侯之善绩着闻耶讷嘉而信之书其事也弗让乃为言曰天下之邑长能知修学者鲜矣况能知所以兴起乎能知兴起学校者鲜矣况能知师之所以教弟子之所以学乎是故学校盛教化洽风俗淳人材美县皆系於令焉侯学既修矣所以兴起者尝凛然惟恐有不及矣至其所以教所以学者又能知奬抜夫为师者使之传是理教而不倦勉励夫为弟子者使之明是理守而不失则教易明学易成其有禆於治化也不止一二而已若侯兴学其可谓备而盛者与呜呼天地间品物散殊莫不各有本然之理而其理之大者则仁义礼智之性五常之伦是也周流洋溢无所亏间岂有不足於为学者而有余於为教者哉盖不过教则发明其理之本然学则推究其理之固有皆未始有所务於外也一理既明求人之理不异於己参物之理不异於人养之深积之厚由是形诸身见诸事者莫非此理流行贯彻心不待操而存义不待索而精矣夫如是庶不负建学之功而为政为教之美庶两全焉後日学校盛教化洽风俗淳人材美庶兹邑之士入谒庙学颂国家之太平咏金侯之遗爱则其美之至为何如耶讷识宾旧矣间尝一识侯矣听其论议良有补於政教每窃慕焉宜其三载考绩朝廷旌能复其职以终九载後之功业讵可量乎今获假文字托姓名於不朽是所愿也故详其实而书之使继侯而来者尚克作兴於永久
赐进士题名记
洪武戊辰春三月一日皇上亲策多士临轩命题问以祀礼纶言炳焕云汉昭回济济在列者悉精白一心对扬圣制翌日户部右侍郎臣沈士荣翰林学士臣刘三吾等奉卷进读上陈睿览断自宸衷以定其选赐进士及第任亨泰等九十七人既锡恩荣宴以宠异之又谕礼部尚书臣李原名令冬官砻石题名祭酒宋讷譔记臣祗承明命不敢以疏譾辞谨拜手稽首而言曰成周之制三年大比乡太夫考士之德行道艺兴其贤者能者於司徒司徒升之学又升之司马曰进士辨论其官材论定而官之故得人之效於周为盛我国家平定海宇致治以文学校之教遍於天下酌古定制每岁选士之秀者升诸太学又合乡校之士程其文艺於春官进之大廷列试诸司然後任之以官盛制犹周也士之膏沐清化获预兹选者可谓荣矣登名贞石能以忠义自励则上不负朝廷作人之盛意下不负平日所学庶几流誉於无穷使来者覩兹石指其名氏曰忠於国者曰惠於民者曰亷介其身者曰建大义树崇勲者幸也其有否者则斥之曰奸也回遹也墨以败者也为进士者可不慎哉是知圣天子涵濡之深煦育之厚期待之至养贤劝士之道度越百王盖将得真儒弘文治而基太平於亿万年也然则题名有刻所以埀永久而丕昭盛典曷可无辞臣谨为记
勅建北极玄天真武祠记
隂阳之道变化不穷周流无方不可得而测者其神矣乎日月之着明雷霆之鼓舞雨露霜雪之生长肃杀无非二气之流行其不可测之妙未易言者故曰阴阳不测之谓神神之为德其盛矣哉北极玄大真武先天始气玄黄植象见於道家之说然於位在北於卦为坎坎水也北方之卦也故为玄武而阴阳二气之所运则有以神变化於无穷矣翼轸之墟有山杰然神秀磅礴紫霄上摩誓言居之葆养太和神劒既授羣魔摄伏乃受帝勅建皁纛玄旗还镇於坎宫驾风鞭霆麾斥六合威灵烜熻功加宇内泽及生民岂所谓流行变化而不可测者哉洪武戊辰都城旧庙灾冬官奉旨改造於钦山之阳地位亢爽庭宇穆清缭以周垣松竹茂翳神宅既安都人以悦明年己巳五月告厥成功皇帝嘉赉命臣讷为文以记于石臣窃惟明则有礼乐幽则有鬼神鬼神无常享享於克诚而已皇上受命於天奄有万邦建都立极以抚兆民政化通而致理神道感而翊恭百制具举万灵景从乃建鸿谟爰作新庙俾有凭托以丕昭明灵佑於我有衆神无往而不之来格来寜其在兹乎微臣稽首愿颂帝力以昭神贶辞曰赫赫皇明应期启运功迈禹汤德绍尧舜混一寰宇神助天顺河岳炳灵化洽威震礼乐明备享祀恭慎武当福地紫霄郁峻虚危上应玄武下镇神德丕昭惠泽旁润京邑有祠奔走遹骏闤闠亵隘弗寜以烬峩峩新宫其高数仭枕山面阳外豁中蕴貌像有严灵风斯振载祈载禳式屏灾疢幽明感通斯理则信肸蠁无遗降福弗靳於万斯年永锡祚胤
勅建元卫国忠肃公祠记
应天抚运时之大也徇国忠身义之正也故圣君之兴必受命而顺时忠臣守节有舍生而取义其道盖并行而不相悖也元政不纲天命有德圣天子兴师以义得天下以仁故尤重死节之士方大兵之克金陵也元江南行台御史大夫福夀实死之天下既定立庙京都显忠扬善盖古帝王之用心也庙始建於城南土门冈廛喧閧弗称神宅洪武二十一年秋命工曹改作於钦天山阳越明年夏告厥成功尚书臣秦逵传制俾臣讷文其事以刻於石臣谨按福夀唐古人自幼知读书慷慨有大志既冠入备环卫两京巡幸多着劳绩始授长寜寺少卿转工部侍郎累官至同知枢密院事岁辛卯兵起颍川事闻时顺帝在上都当国者议欲请命然後调兵公谓缓则失机即随宜处置以闻寻迁伊克扎尔固齐改淮南行省平章政事比至濠泗己失乃曰事备御而上游兵势益炽於是筑石头断江面且战且守以固人心岁乙未迁江南行台御史大夫时高邮庐和相继失守公独保孤城日益危急惟藉湖广行省平章阿勒呼木一军为应丙申始入援兵失节制反剽掠沿江居民既入城复以乏粮见督公曰台臣持风纪尔事转输给粮饷有司职也又虑衆不可忽乃出令民丁壮者为军富者输粟以助兵食三月天兵压境屡战不利阿勒呼木遁去至城南杏花村麾下军变罹害城破之日公据胡牀坐伏龟楼前指麾左右若有所为或劝之遁公曰我台宪重臣与城存亡头可断朝廷不可负劝者语不止公射而斥去兵至竟死其地郡达噜噶齐达纳达实与俱死焉皇上素闻公名赐棺衾俾葬以礼顺帝在燕京知其死事加赠金紫光禄大夫浙江行省左丞相上柱国追封卫国公諡忠肃臣闻效忠者臣子之当为旌忠者帝王之盛德若福夀之捐躯则轻报国则重从容端坐视死如归可谓尽臣子之职矣圣天子褒嘉其忠俾与前代名臣列庙而祀所以明纲常劝忠义其有关於世教者岂不大哉是以宜有铭以记其实铭曰皇明开基诞膺景命剗服羣雄六合丕应定鼎建业施仁发政感化以昭万邦嘉靖怀柔百神祀典斯定允毅卫公气刚以正世胄勲门才良节劲忠贞不渝本乎天性式秉宪纲载持兵柄屹守孤城势溃力罄天命有归终於弗竞嘉忠赐祀惟天子圣旅楹闲闲庙享斯称崇堂邃寝丹碧交映栖神有像过者起敬春秋礼虔牲粢丰盛英风再扬明灵弗懵天子所褒奕世有庆
勅建五显灵顺祠记
妙万物而宰元化者莫大乎神神之为神一隂阳五行之气化化生生默运於亭毒之表故其功用之大充塞宇宙流行四时泽加於生民惠施於家国有不可得而名言者祠而祀之所以神其神而报其成也惟五显灵顺之神发祥婺源齐威并灵丕着一时土人为之立祠雨阳疾疠随祷而应远近翕然罔不享慕考之传记五神降精特显於唐稽其时世或谓在唐贞观之初或谓在光啓之际虽无定论然其害盈福谦彰信兆民者固昭昭乎可凭也逮至於宋益显厥灵累朝加封五神同被曰显聪曰显明曰显正曰显直曰显德以昭其德也总而称之故谓之五显皇上龙兴江左万灵翊顺建邦啓土立太平之弘基爰稽祀典祗奉明神若曰京畿天下之本神化之所宜也非崇高亢爽无以宅灵畅威乃勅工官相地於钦天山之阳在祭法宜食於都者咸得列祠於兹以致崇报之礼五显盖居其一焉惟时戊辰十月徵工度材审方面势夷阻为平益卑为高厥基既固栋宇斯立堂陛门庑灿然具备丹垩青碧焕映林麓市嚻弗入神居孔严明年己巳工奏竣事天衷允协诏臣讷文於石以彰厥灵顾惟浅陋无以对扬明命谨拜手稽首黾勉而言曰礼乐刑政圣人所以为教也风雨霜露天地所以为教也圣人之教修诸己达之天下而本於日用之常故民无不从天地之教显诸仁藏诸用而妙於鬼神之间故民无不信钦如兹教罔不在民敺祓灾疢收召祯祥易沴为和以丰百谷以阜兆民而丕显圣天子之鸿化罔不在神丽牲有碑用铭兹德以告来世辞曰天覆地载二气以凝五神环运大化斯成孰妙其机伊神之灵沕沕穆穆曷求其形敛此休嘉以惠我氓明明天子克敬克诚遹修旷典作庙於京奕奕灵山有觉其楹崇墉逥合邃宇穆清神其戾止肃肃在庭春秋承祀黍稷伊馨以假以享维民之祯神用时若都人以寜既庶方谷茀禄是膺埀贶千古贞石有铭
巢云松记
云山气也天下之山皆出云焉山云磅礴而松生长其下沐沆■〈氵齑〉之华薄日月之光野鹤上栖石泉下溉高岩重峦深培远护视生於道途植於庭际而气色不振者盖屈其戛云之资挠其凌云之势也徂徕有松鲁尝取为寝庙矣不可巢也泰山有松秦尝封为大夫矣不可巢也李谪仙之将巢者庐山之云松焉婺源胡君公宜以巢云松来请记不知君所巢者紫阳山乎龙尾山乎予尝究夫巢矣洪水横流之际民巢於上者不得已而居也惟尧时隐者以树为巢若谓以拟巢父者讷则以为非也彼以隐为高往而不返埋光铲采於山木之间而忘夫修齐治平之事心之旷逸身之逍遥则得矣蒙霜犯雪振风凌雨之患不暇论焉其奈君臣之义何君之巢必不若是矣其构屋云松不以室名而以巢名如古人所谓书巢云巢者乎方强仕之年入赞宪政发所蕴行所学以澄清河朔後日白简绣衣特立正色之地俾奸邪屏迹贤良称首无负执法之官柱明堂栋大厦霖雨乎苍生丈夫事也功成身退纶巾野服云朋松友招琴鹤侣诗僧呼白云以倡和延青松以劝酌歌弘景之怡悦追靖节之盘桓不知我巢云松也云松巢我也斯乐也惟云与松知之未易与俗人论也公宜倘取予言老归故山书记於巢时对云松一诵想见变化於无心而後雕於岁寒者亦以讷言为赏音也
慎独斋记
洪武丙辰秋四明王君思永以北平外台经历巡行过滑燕居有斋曰慎独介分教两陈先生诣讷里请记予惟慎独二字曾子始发之子思再言之传授之要也秦汉以下道学失传至程子又累言之亦皆发明为学之要也慎独岂易言哉予嘉思永择之精信之笃又幸斯文之有人也乃为言曰君子之学至乎道者存天理遏人欲好善而恶恶尔用功之要则在於人所不知而已所独知之地独知之地其动而未形之时乎盖无欲者所以全乎静主静者所以制乎动欲动未动之间善恶之分天理人欲之判在焉紫阳朱子於大学慎独则曰审其几於中庸慎独则曰几则已动甚哉几之所当慎也慎而不诚慎何在焉盖慎者学之途辙诚者学之归宿有志於道者可不孳孳务於诚乎河源出於崑仑东望沧海不知其几万里也崐仑一出滔滔不息卒至於海者诚而已观於此则慎独之义益可见矣讷也弗克自修老惧离道之远思永所请适感於心惟述所闻而不敢加焉既为君记抑亦自诵云
澄清堂记
昔范孟博以行义号称入顾虽明哲未至其澄清天下之志君子有取焉知原城县事永阳张侯惟薰筑堂於所居登高山上扁曰澄清堂有旗山高盖山镇来峰环列前又有溪水如带围之其山水转清竞秀之美皆呈献於一堂足以寄其趣而扩其志也洪武戊午春讷偶寓大名侯以道访以礼会踰好爱过於积岁一日起谓予曰兰父晚年学道自号澄心父亡乃与兄分澄心二字筑堂立扁示不忘亲兰也亦以见希孟博之志焉愿为我赐记归刻石於堂庶子孙详知先志以传於永久讷惟侯思亲励已卓乎可嘉故以警不逮不以记辞夫天下澄清者惟水耳君子澄清天下者必如水而後谓之澄清矣乎名堂取义殆不远矣洪武初侯以乡贡进士第闽越士仰风采者久矣辛亥朝廷起之擢佥广东提刑按察司事举纲持宪节宣布德泽览观风俗其劳问循慰而绳纠愆缪者既尽心焉韶新梅连淩江潮阳之地所至震畏其澄於南海之隅者为何如甲寅改知原城县其承宣抚字莫非澄清之政闻於河朔者又三年惜乎侯有疾求退坚而朝廷未与也然侯之志岂易量哉绣衣白简之尊铜章墨绶之重皆未足为贵为荣也惟德泽被生民劳绩在王室而後侯之志为有成堂之名为不负矣讷老矣不获登侯堂再记侯之事业云
飞云轩记
松江孝子凤朝阳以儒术为朝廷所知擢半刺兖州慈闱母老不能远奉行也寓爱亲心於所居轩扁曰飞云取狄仁杰登太行反顾之语袭封衍圣公知孝子名轩为思母之所大篆飞云以美之既而朝廷考治绩陞知翼城县事路经滑介局使李西斋徵余记西斋以儒名浙右且慎许可知孝子轩记尚可辞乎昔人以云纪官以云辨祲者有矣以云思亲则自狄仁杰始也夫以仁杰一言为百世孝思之则者何哉盖言出於心非妄诞欺人以要思亲之誉尔尝闻仁杰为并州参军同府郑崇质母老有病当使絶域仁杰曰君可贻亲万里忧乎遂诣长史蔺仁基请代行观於斯则仁杰有老吾老以及人之老之心其孝於亲者心又何如耶宜乎见云思亲之言百世之下为孝子者所当取法也今朝阳能以仁杰之心为心又取仁杰之言以名轩则孝心纯至有不待予言而爱亲无穷之心自表襮於天下矣虽然触於目者云也感於心者亲也目之所触而思从之目乎桮棬者则思其亲之尝衔目乎桑梓者则思其亲之尝息目乎白云者岂不思吾亲舍於下乎使其云虽触於目亲不感於心开轩临眺见白云苍狗不过叹息其变化而已见触石从龙不过观其卷舒而已又不过羡其无心以出岫也有梦以来楚也为霖降物以丰年乎天下也於吾亲何预焉予惟朝阳之心爱亲无穷岂必见云而後思亲无云而不思哉盖记飞云以名轩以亲无一时而不在心也亲无一时而不在心虽无云在目亲亦不忘焉岂真以此轩之上郁郁纷纷萧索轮囷乎公退之际和色怡声正衣冠以登轩不惟感於心者为亲而触於目者皆亲矣君子曰我见舅氏如母存焉此轩所以飞云名也又岂待裁云作斑衣戏舞亲侧而後尽孝思哉呜呼孝思一念天实临之予既为朝阳记矣後之传孝友者当有取焉亦扶世传道之一助也
眉夀堂记
洪范五福一曰夀明畴君子叙夀於五福之先盖明言有夀而後能享诸福也夀岂易致哉人之言夀者不曰幸可得必曰力可求皆不知天人之理者也故礼尊人之年八十者耋之九十者耄之百岁者期颐之是岂无故而然哉圣人曰仁者夀惟明乎天人之理者可与论也省郎侯君思贤历世居济南性恺悌孝行闻於乡以父母具庆筑堂为养所奉甘旨焉问起居焉知泉州府事章侯彦复扁曰眉夀仍篆之彦复方以篆鸣於时思贤宝之且将求名士大夫之歌咏也一日介阳城县簿方彦清徵予记予既嘉思贤之孝又嘉彦清之慎许可也乃不辞而为之记曰眉夀者盖取豳风七月诗为此春酒以介眉夀者焉尝读诗至此而窃有考郑笺曰以介眉夀毫眉也孔疏曰人年老者必有毫眉秀出者故谓毫眉至子朱子传则曰颂祷之词也且昔人称人夀也曰眉夀无有害曰黄髪儿齿黄髪夀徵也儿齿亦夀徵也章侯知思贤之孝之深也不取於齿髪而独取於眉岂髪有时而脱齿有时而落耶惟眉媚於一面之上无脱落之虞其亦颂祷之至意与是或一道也虽然思贤有为善最乐之诚积善之子孙也出则事君入则事亲将以树其家而大其宗崇其里而耀其堂志之所向岂浅近者能窥其涯涘哉圣天子建极埀拱方驱一世之民跻仁夀之域则忠君孝亲之心尽矣彩衣登堂称觞上夀鹤髪双亲怡怡愉愉求所以遂其孝心者非皇上敛时五福用敷锡厥庶民之赐哉将欲图其报称者不在移所以孝於亲者以忠於君乎他日登车揽辔展其长材俾天下士大夫争望其风采功日高名日着不惟报其君亦以报其亲矣呜呼斯时也吾知享诸福於一堂之上矣是为记
守己室记
士立身斯世要知己之难守也嗜欲牵之思虑间之役於血气而不加戒拘於势利而不致察己欲守未易守也尝质圣贤语矣於圣人曰恭己於大人曰正己於君子曰修己己之重而不轻也如此是知天下之守己不以道者鲜不为时所夺也时趋利害己不之趋时慕功利己不之慕非是己而非时也有道在焉耳圣人之恭大人之正君子之修何往而非道哉守己以道不夺於时吾於东嘉处士林先生见之处士字潜夫明哲信道琐琐事不作居平阳新安里即先庐为读书室名曰守己呜呼观处士之名室则处士之守己守非一日矣甫冠有四方志沅湘洞庭彭蠡云梦无不舟焉庐阜武夷会稽苍梧无不屐焉狂澜惊涛千岩万壑以壮其气草木妍媚云烟变化以娱其心己非闾阎之龌龊矣逮夫赋远游而归读书教子回视夫前日之江山奇怪壮丽浩渺渊深举不足以动其中而自得乎守己之乐其乐也将从时同乎非乐也吾知守己而己不肯一诎己而妄同者不以时胜道也将从时异乎非乐也吾知守己而己不肯一诎己而妄异者不以道随时也不舍近而就远不忘内而务外介如石焉不淫於富贵不移於贫贱不屈於威武俯仰无愧於天地间其所乐皆自守己得之此无他道素明而志素定也世有峩冠博带左图右书不知守己为乐者衆矣遇忧患然後惧而守遇颠跌然後悔而守求顷刻安而不可得又能得其乐哉处士之守己其诸异乎人之守己也与虽然君子有守约施博之道其大节惟出处两端而己处也藏守己之道於一身出也推守己之道於四海庶无负于名亦有荣於室矣孟子曰君子之守修其身而天下平吾又於处士有望焉处士多贤嗣伯秉中仲莹中以文学鸣仲贰魏县壬子秋奉省檄召予以秋闱较艺事甲寅夏滑以州改县又权行县事尝偕秉中访予村舍伯氏进学务为己仲氏临民务洁己以伯仲所履所事观之则处士守己其特立独行从可见矣辱莹中请文也敢并记之
筑野记
项侯如英知濬县之二年为洪武甲寅秋七月以书属滑半刺鲍疎懒曰予家台之仙居邑有故庐今煨烬於兵去邑七十里而远距天台山麓有桃溪焉地秀丽埶幽而阻乃世居也兵後与兄伯仲载母归溪下手筑溪之野以养吾亲以养吾志人见日在野与筑相忘不以为劳与倦反以为乐知予者咸曰甚矣如英之乐於筑也遂以筑野号之予亦自知其筑之趣而乐於桃溪之间读书晦迹为终焉之地故受号而不辞也丐文於濬士霍元方为筑野诗序矣昨日长垣县仇某过予言曰今日过滑会鲍疎懒且又会仲敏宋先生焉予闻先生入城蹶然喜而起曰是予求文之一几也兹敢封寄诗序以往愿疎懒为予求记於仲敏可乎踈懒乃持书与序谒余於泮宫寓馆请为筑野记予知疎懒不妄交人为如英请文至再则如英为人又可见矣是用弗让而记之因以考于野焉易称同人於野书称遯于荒野诗称我行其野孟子谓有莘之野庄子谓广莫之野野固非一未有兼筑言者惟说命俾以象旁求于天下说筑傅岩之野惟肖筑野之号其原於是乎然说版筑高宗恭默思道梦帝赉予良弼乃起以为相其告君则曰惟木从绳则正后从谏则圣遂致中兴殷邦高宗为有商贤君傅说爲有商贤臣过傅岩者靡不曰此傅说版筑之地也彷徨起敬不忍去之吁版筑於一时名垂於万世古之圣贤未遇之时鄙贱之事不耻为之者多矣侯筑桃溪之野则其所养之志抑亦有在矣虽然筑室百堵虽燕饮落成之诗前日约之阁阁椓之橐橐即若侯今日勤而不为劳者也筑室於兹虽追述始迁岐周之雅前日度之薨薨筑之登登即若侯今日久而不为倦者也侯惟知筑野为乐人惟知筑野为号孰知圣朝用贤不间於徒钓不陋於鱼盐版筑而使野无遗贤哉侯应明诏宰百里移前日版筑之乐为今日承宣之乐移今日承宣之乐为後日调燮之绩上辅圣明雍熙之治勲埀乎竹帛名勒乎钟鼎俾他日过桃溪之野者亦曰此项如英所筑之地人顾不伟且盛哉乃作歌曰桃之花灼灼可嘉兮于以家兮桃之实珍美可食兮於以食兮惟溪之清可以濯吾缨兮惟溪之流可以泛吾舟兮有平野兮桃溪之浒兮缩版以载筑其土兮埋光铲采穷而处兮出而行道世所与兮和羮之梅济旱之霖雨兮歌成系以终其记
成趣堂记
天下之趣不一也惟人之所嗜者笃故趣之所得者深得之深然後可谓真得其趣矣有以梅为嗜者欲得梅之趣嗜梅而不知梅曰得梅之趣者妄也有以竹为嗜者欲得竹之趣嗜竹而不识曰得竹之趣者亦妄也嗜梅笃如和靖嗜竹笃如子猷然後可谓真得其趣者焉不止梅与竹也孟嘉嗜酒对桓温曰君未得酒中趣尔陶渊明嗜琴抚以无弦曰自得琴中趣尔嗜琴者趣在琴嗜酒者趣在酒亦莫非嗜之笃焉至於游方外者有其趣而忘返乐隐居者有其趣而忘年若夫读书而得书中之趣者其趣又何如也趣固不一亦未易致也张振文氏以法律吏大名慷慨有识之君子也筑室私第请扁於姑苏李子西扁名曰成趣取陶靖节归去来辞语也洪武己未春二月予客大名振文偕子西谒余请记其堂且曰愿有以扩其成趣者余知振文趣不在梅竹不在琴酒使其趣有在於梅竹琴酒又何用筑其堂焉筑堂则成其趣也远矣堂可以储经史也可以延师友也振文有子资质美禀赋厚且纯储经史使读延师友使受教则其成趣又何梅竹琴酒之趣可方乎况人生於世会当有业业於农业於商贾业於工巧技艺皆业也孰若业於儒以见重於世为成趣之大且远乎振文於此思之熟见之审矣此堂之所以为教子而筑也教子筑堂天下之成趣又孰有过於此趣哉故曰遗子黄金满籯不如教子一经子西知振文笃於教子也因堂请扁而以成趣名之厥有旨哉他日振文之子学而为成德居家尽孝为国尽忠振文功成身退以顺天道父子怡愉於一堂之上则其趣之所成又不可以今日之趣语哉嗟夫穷达出处莫非定分枉道求之徒丧其守振文以法律是习而於子也筑堂储书教以义方分内事也然则振文之所成趣其可谓安分之君子矣
明志斋记
在心为志在人不可一日无也虽懦夫亦能有立志焉志苟不立淫於富贵而移於贫贱屈於威武矣淫不自知移不自悟屈不自耻以至腐同草木寂然无闻於世者由其无志也人而无志则何以为蹇蹇王臣又何以为中正不倚之士哉故孟子论士何事曰尚志呜呼志之於人大矣滑县王彦威氏习法律而长於法律也擢为大名府史以法律自持而有声於一府乃构斋所居之次请名於樵山赵元昌先生扁曰明志盖取诸葛忠武侯戒子书也洪武己未春二月以礼属予为记予嘉其明志则得进学先务乃不辞而记之书曰惟学逊志传曰隐居以求其志夫志者可以逊可以求独不可以明乎志在心明在我明之之功於何而用力耶静而存养动而省察持於内而不驰於外志可明矣主一无适动静不妄嗜好絶而私欲不蔽志可明矣以至博学而审问慎思而明辨莫非所以为明之之功若曰耻恶衣耻恶食靡甘淡泊欲明志而志愈昧矣乘肥马衣轻裘不尚恭俭也欲以明志而志益荒而又为奢侈胶於中不几甘於自弃自暴哉必至不言其所可言而言其所不当言者不行其所可行而行其所不当行者则言为邪遁行为诞妄亦何益于己乎彦威雍容於簿书优游於法律方为吏所役也而欲明志於斋使心之所之者卓然自立不为事物之所摇夺不为功利之所牵合又不为人情世态之所奨借驱遣也殆可谓有志之士乎呜呼有志者事竟成若彦威以强仕之年进加明志之学则河间郡吏赵广汉之功名河东狱吏尹翁归之事业自跂而及之勿徒曰为吏名节不足厉世俗也惟勉力之尔
蓼莪亭记
蓼莪亭孝子思亲也慈溪孝子王敬修君之先世有茔踞马鞍山麓茔之前两淑山东西峙焉大江南横又有九曲河以通之惟角东为海道辐凑之地连闽亘广扼倭控丽东南之甲郡也宜其水明山秀环抱丘壠适茔中路立祠堂旧矣君自幼至冠尝侍父某府君奉行茔役环绕哀省君惕然有感於衷於时府君过岗峦蹲伏之间见山青江碧陟降凝眺顾敬修而指视曰汝父以封植往还每至此必行观坐视纳江山清致于怀以为平生所得之乐吾老矣异日葬我於茔维子若孙再经此地亦有知我山水之心哉敬修佩服惟谨既丁凶变葬克具礼哀念子生亲之所以劳瘁也於是筑亭於指视之地扁曰蓼莪以思亲焉将刻石亭上埀示後裔乃以建亭始末详告於滑之分教先生请为序求记於讷尝读周礼春官有冢人之职凡墓祭为尸是成周盛时亦有祭於墓者礼虽非古不至甚害於义则先王亦从而详之其必立之尸者盖致其精诚而享礼焉故後世以来孝子孝孙或立於近墓侧或构屋临道间以为瞻省之地至有揭名而出请铭请记君子亦有所取此蓼莪亭记不拒孝子而作也夫孝思必有所感触故其亲之殁也见父书则泣之而不忍读以手泽存焉覩桑梓竦然而加敬恭以手植焉今也不惟书不惟桑梓怆然至亭仰於山昔吾亲所登俯於水昔吾亲所临望云烟思吾亲昔同动静抚松柏想吾亲昔同节操於物犹然况身者父母之遗体乎不敢以父母之遗体行殆者始为孝尔又何较於亭哉呜呼夫孝於亲则忠於君忠孝臣子分内事也君方甘旨庭闱慈母八十期颐之夀福禄未艾以孝事君之忠能尽於己斯能扬於时则九原之幽光贲而明三牲之养荣增而盛矣後日镌记贞珉与亭并列俾四明衣冠之士登亭览记感发兴起为孝子为忠臣是皆君有以导之然而地因景胜景因人胜兹地也高士乐之孝子亭之地之与景因人益胜必有鬼神异物阴为护持於悠久也
西隐集卷五

[book_title]卷六
●钦定四库全书
西隐集卷六
（明）宋讷
撰
○序
送田文起序
明善复初儒者之学也学以济时行道为心儒术饰吏似济时矣其从事则法律焉天下亦岂有舍儒而可以为吏者儒道与天地并扶天经立人纪自古有天下者曷尝一日无所待於儒乎甚矣吾儒有益於国家而成致治之功也滑县吏田文起前以胄子入国学师明师友益友非一日矣问学抱负济时行道之心盖未尝少替圣朝郡县吏多以儒选文起亲老且贫执役乎吏以为养亲计发所藴为簿书间推所学於法律内县以亷干称洪武丁巳夏四月北平提刑按察司嘉其言行有道也举而用焉则赞风纪持宪法必有以彰大其功名矣昔赵广汉起河间郡吏王尊起涿郡书佐鲍宣起县之乡啬夫丙吉起鲁之狱吏汉代人材多出吏胥而超越後代者又不无所本也盖孝武之世公孙弘奏请俾太守卒吏皆通一艺自是吏胥乃从事於文学礼义之中而公卿士吏彬彬矣其视区区法律习者殆不及耳文起往矣以天资之美学问济之能不为外物累不为法律惑行道济时求无负明善复初之学然後为儒者之功效也虽儒术饰吏亦何玷於儒乎文起勉旃是为序
送滑县主簿吴景文辞职序
士君子属时休明仕弗克尽事君之心者惟老与疾而已礼七十致仕凡人告老而归也优游暮景顾恋田园故无预国家之计义不忘君者虽白头畎亩中忧天下事过於在位任责之日故时政阙失与夫生民休戚利害犹得力陈之以尽其未尽之心惟疾也者生乎忧悒堙郁之气感乎隂阳风雨晦明失宜之节毒药攻之医流乱之而欲居职以强勉尽其未尽之心难矣宜其旷职为责苟禄为耻力辞其所事而後安焉凤阳吴景文氏世为大家景文学圣贤学行己接物一主道义里人慕之郡人贤之洪武甲寅以士为朝廷所起擢主滑县簿明年春予识景文于滑意其家素富也绮罗之玩声色之娯必有以动其心者听其言察其行则褒衣博带儒术是务左图右书太极是讲守道抗论不苟随人以与时浮沈未几偶遘疾焉中原兵後殊少医药兼南北风俗饮食异宜求治弗遂以遘疾之身居异宜之俗其能郁郁久乎辞疾章累上丁巳夏四月天官始与其退乃扶疾南归邑大夫士设祖帐饯於城外咸歌诗以代赠言属予序之予尝观韩文公送人诸序有规体有祝体景文以疾归又何规惟有祝乎乃起举酒延景文饮一祝曰寒燠未齐关山修阻起居慎饮食节养泰和夀斯文脉再祝曰无极而太极盍验诸吾心寂然无思万善未发是无极也未发之际此心昭然灵源不昧是太极也欲知无极太极之妙察吾心而见焉久而乐之不知疾之在其体也三祝曰皇上宵旰图治鸿儒硕士擢列内外归虽以疾积心措虑要不忘国疾瘳起泽民物以尽未尽之心呜呼景文既非耻下位卑小官托疾以求去者又非烟霞痼疾泉石膏肓放浪山水间与渔樵杂处者故其行序以祝之
送李惟章佥事制终朝京序
考今提刑按察周命掸人以巡天下之遗意也自唐虞五载一巡狩考制度於诸侯至周封建广五载巡狩之礼弗克行而掸人之制始兴盖以道国之政事而使万民和悦秦起废周制汉兴虽不能复遣掾史行部郡国之治悉达於上无掸人之名法掸人之意逮孝武初置部刺史以六百石之微而察二千石之尊卑其职使自厉重其权使自行诚一代美意良法也绥和以来制不遵古始更部刺史为州牧职重权专遂流为藩镇之弊而古制泯矣夫按察始於唐提刑始於宋唐则三年以遣使宋则诸转运以兼职名起於近而意沿於远也皇明既一四海即分天下为十有几道立提刑按察使司有使有副有佥周适四方巡行风俗上以宣帝命下以求民瘼按其官吏能否而进黜之本唐虞之考绩法汉家之分行此我国家统纪之有经欤滑台李佥事惟章嗜问学性寛厚风仪峻整洪武三年以儒士起拜监察御史转佥山东提刑按察司事踰年丁父忧扶柩归里哀毁成瘠营葬奉祭有本有文制殆合古小祥後复丁继母丧既斩衰三年服齐衰以尽余月礼也国典三年丧毕録行事考绩朝京邑大夫士咸歌诗咏扬居丧有道之实为祖帐饯知县诸仲仁局使李子西走书属子序其卷端予谓御史古官也汉相沿实相远自周有之官以谏名非古也汉始有之提刑按察之名亦非古也唐宋始有之台官谏垣按察使古不相属今按察为台属矣昔考郡县今考郡县复考按察法密矣膺是选者庶不负朝廷之任斯民之望视古何愧尔 惟章行矣考绩自有实録予不容赘朝圣主於紫宸见宪臣於乌府以事以功拔乎课最持节出京宣布天子德泽如暴胜之韦见素绣衣直指所至震畏矣此予叙其提刑按察之原以告者使知其秩之重也
送吕经历朝京序
皇明受天命底绥四方绍复二帝三王之治惟天下行中书省尚缘旧制立承宣布政司以革之盖欲囘俗之善政以导其善反俗之恶政以禁其恶期臻至治於无穷也九重更化宸虑远矣故凡长属非贤俊莫得居焉至於毗佐又为重臣之副选亦异诸曹也洪武戊午夏五月迁金吾卫经历吕君某来为北平布政司经历材器文雅优於赞画己未春遵制朝京知大名府事孔中斋通判周渔隐自燕驰书请为饯序府幕宾廖彦昇又以李时所画送别图继请书序於卷讷不敢以衰老辞也考朝觐而序曰五载一巡狩羣后四朝敷奏以言明试以功车服以庸唐虞制也六年五服一朝又六年王乃时巡考制度於四岳诸侯各朝於方岳大明黜陟成周制也又侯服岁一见周礼已载之圣天子本唐虞之考绩参成周之岁见诏郡县三岁一朝布政司岁一朝也因时损益繁简异制其帝王治天下之大经大法欤呜呼布政司一代藩宣民之所望吏之所畏国家之所毘倚官重职要将以复古官也吕君家出名门位膺列宿矧广信当吴楚闽越之交为东南望镇象山鵞湖山水精英之气每产奇士若陆鸿渐汪应辰杨亿谢枋皆以出处名节埀世则君抱负殆企前修後日拜丹墀以觐耿光必有拾遗补阙之论上禆朝廷俾布政司者无愧帝王臣隣宠承锡命蹇蹇而还则燕山大夫士斐章藻句以献朝廷得贤之颂则此序此图未足为祖饯荣也
送代祀道人王默渊还京序
道生万物老子之教也文江王默渊自弱冠慕於道焉乃寄迹玉笥承天宫学之所得玄益玄矣大江南北凡游方之外与世两忘者多往师之谈玄之暇读书摛文诗什则追汉魏书法则列锺王於是道德以进声闻以远默渊盖贤而隐於道者可谓有道之士也洪武丁巳夏五月召起之入对便殿赐宴锡衣宠贲道教越翼日国家典礼徧祠帝王陵寝乃命默渊代祀商中宗於内黄内黄大名属邑也知大名府事孔侯中斋亦在陪祀之列观默渊动作威仪之盛知其藴诸内而发诸外者光辉不可掩也侯乃遣人持书请讷序以为还京之饯惟皇明礼典之备高出前代帝王之祀遣使尤精於选默渊斯行岂见帝之日陈谟不设於迂恠论治一本於唐虞钦崇天道之言克享天心之论大有契於圣心欤圣天子宵旰图治多方求贤材之在释在道者其德其材多授以职非若汉唐诸君访神仙惑方士之术而妄用之默渊多材多艺而寄迹於道其一代之逸民乎君臣父子之懿知之审矣礼乐文物之盛见之熟矣又岂拘於老子之法而未能入者可同日语也代祀礼成还朝枫陛则论思玉堂而待诏金马之日不远矣嘉谟嘉猷陈告王廷措天下於二帝三王雍熙之治此又衣冠之士切望於见知天子者不以道与儒而有间也圣德天覆海涵又岂管可窥而蠡可测哉特草茅爱君之心为国不能已有是言也虽然默渊入道既久壶中之天必有佳处讷也衰耄未足以推明胸中所存不辞为序殆有愧且惧焉
送邓隆平序
昔尹翁归为狱小吏习文法而晓之公亷不受馈会田延年守河东召至奇其对且甚重焉後拜东海太守千载循吏照暎汉史易雄小为县吏每愧卑贱无自达於上乃脱帻挂县门而去夫人之志虑有浅深故人之事业有显晦非世有慕於翁归而翁归以俟夫知己非世有忘於雄则雄不待知己而遂去盖去就可期功年守不可期也滑县吏邓隆平世为滑之人幼习吏为县所推竟为滑县吏历三年以干济称滑大名属邑也洪武戊午迁为永昌库吏邑耆康彦伦来请文为饯以予识隆平之先世也予方有老疾翰墨不相亲也日久勉为之言曰古人为吏有专学法律者有嗜学明经者法律与经源若殊而流若别焉知法律而不知经虽不短於吏而短於断例之学矣隆平年方富库吏事以简其视县吏之务若有暇焉能於暇日尊师儒明经学遵翁归之公之亷以守身岂无守如田延年者以见重也後日功名彰大为令为守为循吏入汗青皆於己而求之若曰无人知思为雄之挂帻国家方搜材彦以为时用虽欲去亦有不可得而辞者惟隆平励志以尹翁归期己庶事业功名不让於先世矣呜呼有志者事竟成予虽老尚欲观隆平之志焉
送叶子安还京序
宋南渡温士有叶适者号水心以文学鸣于孝光之时朝廷尊其德後学宗其道故流芳久而不泯推其先本家於处自水心始为温人子孙数世其德誉材华揄扬於温者不一人也迨仍孙子安性醇粹励志於学县学之士推服其禀赋有过人者盖温之鴈荡峯峦峭拔险恠自下而望干云霄者千尺自外而观不呈不露以藏其秀焉宜夫峻极清淑之气锺於温士者其藴秀与山不少殊今於子安见之乃祖尝教授於处父则潜德而弗仕也洪武甲寅由县学选入胄馆乙卯由国子选为分教濬乃大名之属邑其为教也本於德行之实不外於礼乐射御书数之文而弟子者方知尚学为己有益丁巳冬承召还京濬与滑为隣邑尝会予於二县南行来告别焉予窃谓国学之教上以衍丰芑燕翼之谋下以广菁莪乐育之化圣天子以郡县俊秀选教於国学以国家材德分教於郡县盖欲求济济多士为皇明不穷之用也子安行矣其推帝王之治传心之法上以献九重下以康兆民以永清四海庶无负国家教养之功而於水心遗业亦预有辉焉
送知县诸仲仁朝京序
上子视元元每於近民之职必精选而慎择焉盖近民者莫如令令之於民审淑慝而旌别之辨强弱而扶抑之察勤惰而赏罚之以至明纲常笃教化观其风俗知其土产使咸得休养以业其生则令之责岂轻也哉国家重其任也洪武初凡遣令有赐币焉有锡宴焉乃所以爱吾民也今则久其任三岁一朝京録行事而考绩焉亦所以爱吾民也吁既选之复考之子视元元之心灿然在天下而不可掩矣滑以州改县河朔重地也在汉为东郡在唐为义成军视他县尤重朝廷乃选前遂溪县丞诸君仲仁来牧焉君由儒筮仕典文学赞宪纪掾中书以材艺入兹选甲寅秋至而敷其治一言也民感其教一行也民服其威一政也民沐其泽丁巳秋遵制朝京税课局使李子西以儒召入仕嘉尹之善其身明其视听俾民安田里而无妄作妄词可谓良牧矣亦可谓不负近民之选矣凡再驰书请予作饯言予尝喜谈子游宰武城澹台灭明非公事未尝至游室也今观诸尹门无请谒室亦严矣乎所亲者皆多闻多识忠信士也所论者皆修身为政公正言也所践者皆报国爱民孝弟恺悌行也彼强顔拭面以假儒巧言令色以乱德者无一得以入其室而挠其所学所守此三年之政所以全也是宜有言为饯乃不辞而作朝京辞仍以序先之若夫行事具载考绩録兹不缕书云其辞曰云五色兮天九重阊阖啓兮蓬莱宫圣皇临兮埀拱股肱列兮夔龙麟趾兮振振凤鸣兮雝雝海日昇兮羲驭朝仪备兮昭王度浮御香兮枫陛拂仙仗兮宫树召郡邑兮朝臣趋赤墀兮簉羽鵷鹭斧扆兮帝所胪传兮天语嘉字人兮劳绩复汝职兮接武卓鲁臣受命兮仰尧天沥寸丹兮敢怠承宣虎拜兮拚蹈祝圣夀兮万年
送知县金子肃朝京序
自朝廷以观一郡朝廷尊而郡卑郡则亲於民也自郡以观县郡少而县多县又亲於民也董仲舒谓郡守县令民之师帅所以承流而宣化也然郡统乎县一守贤则一郡之令皆贤一令贤则一县之民皆治郡虽曰守县虽曰令其承化则一也尝疑班固作西汉史传循吏书守不书令岂以卑令之职为令之政未必贤欤固殆有深意至范晔作东汉史始书卓鲁於传晔岂求与固异哉亦必有所见也论汉郡县部刺史考绩之法可谓善矣汉之後盛莫若唐也贞观中以治人之本莫重刺史尝録姓名於屏风得才否状辄疏於姓名之下以拟废置皆临轩册受乃遣开元初帝自制令长新诫以谕之仍於朝堂赐宴後因韦济调令鄄城诏问所以安人者既对衆擢济居第一唐之爱民择吏其法如此盖考绩也初遣大使十三人巡看天下矣又尝置巡察使矣又尝为按察采访使矣视汉部刺史之法则各有得焉重其任者其选必欲得人而後己皇明既定天下首重亲民之职於郡选守於县选令凡遣就职也有赐宴者焉有赐币者焉又有召谕於殿廷者焉患未尽得人也内立台谏外置按察以考其绩之臧否又患未尽得其实也诏郡县三年一録行事以觐耿光而重审察之法唐虞咨十有二牧之意何汉唐之可道哉洪武七年圣天子徵用儒雅钱唐金侯子肃权知清丰县事清丰为大名属县侯於农也劝勉有术而田野辟於人也慈爱无间而户口增厚风化则一新学校屏奸邪则先重师儒民讼不兴吏弊亦革称职之誉远近推拓丙辰秋遵朝京考绩之典将行实国子江侯源清膺朝廷新制来主县簿簿以周礼冢宰之治官府有官聨以会官治之法则司官之来远矣尹既行可无相勉之言以表恊恭之心乎乃作诗为赠仍请大夫士咸歌咏之遣邑耆赵杰奉书於予请为诗序又走书於滑分教两陈先生恳求之予闻古今同官不相和则相轧相和则为公相轧则为私矣二人同官以治一邑犹二人同身以挽一车盖挽车之际其心主於车之可行而己不为己也苟若为己则非公而私不相和而轧焉今簿之於令一见推诚有不忍轻其别也令与簿报国之诚爱民之笃守法之公咸可识焉侯治效既闻朝廷嘉尚则卓茂鲁恭之政正簿与邑民共期於侯之来也敢书此冠其篇端
又
考绩黜陟之典始於唐虞而备载於周官此所以庶绩咸熙而阜成兆民者也至汉有考功课吏之法历隋有考功侍郎迨唐有司绩大夫则考绩黜陟古今不易之良法也虽时有疏数制有繁简或损或益莫非帝王因时之治焉皇明有天下之九年为洪武丙辰天子若曰凡内外庶官不可不重其任尤不可不久其职任重职久则安官乐业孰敢有苟且之心至治可期也制以每三年备述行事朝京以考其绩盖本唐虞三考黜陟幽明之意也呜呼盛哉大名属县有清丰知县事金侯子肃家世儒业幼失怙事母以孝闻其为人俊雅沈重不阿以谀其为学渔猎经史潜心理义之要又考夫诸史以知乎事变得失至於词艺尤长於歌咏篆隷朝廷徵贤起能侯首在列故能持己亷而贞莅民慈而惠驭吏严而临事勤视民如子有卓茂之风焉崇化敦教有范甯之绩焉当盘根错节又有虞诩之利器焉既三载録行事朝於京县学训导前进士李仲宾氏以予与乃父好德昔同胄馆也不远三百里来求序予虽未一识侯之风采尝属书请铭学之彛训堂矣今敢辞其序乎嗟夫令尹之寄於元元最亲圣朝授此官也多曲蒙睿渥既而复有制岁行乡饮酒礼盖欲导扬其风化哉侯一年而教化行三年而风俗变委任之重己无忝矣明日以治行课最伫看玺书褒赐不轻於易迁则文斾北旋下以慰邑民去思之心上以膺国家久任之制罔俾循良专美於汉也
送杨景昭序
人或为郡县吏必欲劳绩表表名实赫赫以得夫为吏初志者有道焉苟可以寘吾力而能致吾身者得之之道也舍诸己假诸人是犹欲适燕而南其辕去燕益远矣观天下之物飞者以羽走者以蹄啄者以咮莫非自为而得者未闻假羽而飞假蹄而走假咮而啄物且然况人乎兹焉为畋者举网而张之禽斯得矣为渔者举罟而沈之鱼斯得矣为农者举耒耜而播种之谷斯得矣又莫匪自为而得者未闻舍网而得禽舍罟而得鱼舍耒耜而得谷其为吏也亦然未有舍己而不寘力可以得其志者矣今夫畋也渔也农也为之而或不得与不为而或得者岂恒理哉吏於今有耻为郡吏者有耻为县吏者昔赵广汉由郡吏迁颍川太守陈万年由郡吏迁广陵太守今之郡古之郡也郡无古今吏何耻焉马成起县吏封全椒侯任光起县吏封阿陵侯今之县古之县也县无古今吏何耻焉惟吾寘力之道何如尔苟能以道寘吾身而致其志焉则赵颍川陈广陵即今日之郡吏马全椒任阿陵即今日之县吏也於戱有为者亦若是又岂为畋为渔为农者可论乎滑县吏杨君景昭居清河世为衣冠俗幼习儒长去儒习吏丰姿醖藉材器清雅为滑州吏府选长邮亭簿逾年复补吏缺焉君於簿书也勤於赞画也公持己恕而洁临事通而敏洪武丙辰夏四月同法司令白居用三驰书请於石泉樵侣曰景昭岁月考成矣序其事以奬励者非先生之文孰为范也予惟以言赠人君子也序乃不辞故以古郡县吏是告俾景昭藏之他日入藩阃登台阁持法亷平寘吾身於所当为者而致之不假诸人不违夫道则赵陈马任之事业贵在景昭自期自勉尔矧今用吏咸有定式又何必过求於绳墨之外以为吏哉有去儒习吏与景昭同志者幸出予叙以示
一乐堂诗序
乐之在天下未尝啬於人也惟人之於乐有得有不得有知有不知焉天畀之人得之而又知之其乐也斯为天下之真乐欤夫天地奠位而隂阳之气升降往来於其间其气之运也有淳漓故人之禀也有清浊凡得夫乐者又各有小大高下之间惟天所畀乃得与焉决非智巧之私所能强及也北平布政司检校官谢叔宾氏淦之衣冠族也子孙数世宗族三百人遭元季乱天下之干戈扰攘极矣转徙流离能保其先业而益盛於前必上世有诵诗读书而为士者甚矣诗书之泽其涵濡远且厚也皇明既一四海而谢氏之族为学者亦多矣若叔宾其一焉叔宾双亲七十康强於高堂之上二兄彩衣侍侧又皆能治生以养志乃取孟轲氏父母俱存兄弟无故为一乐者扁其所居之堂四方文士嘉谢氏遂所愿而得其乐也歌咏以赞扬之叔宾寄宪副刘庐陵所为记请某序堂之所乐以冠诸篇讷闻叔宾为人也俊敏庄重深沈老成为学也穷今博古明理通经持论则尊王黜霸存心则仁义是崇而功利是抑乃以孝友闻朝廷召而显用之因疑谢族三百不知贤如叔宾者几人焉岂先世积德以埀裕後昆者既久至叔宾而後积德之实可验欤且父母之心安於养而有如是之子二兄之心勤於养而有如是之弟为子尽孝为弟尽敬孝弟两尽乐顺乎天一堂之上一家之乐关於叔宾者岂浅浅哉盖尝谓夫事有人力之可致者犹不敢期其必得况父母兄弟其俱安者一系乎天又安可期其必得乎他人之至愿而不能得今叔宾得之又尝谓夫天下之父子兄弟全具者比比不少也或尽孝於父母而不能尽友爱於兄弟孰知为之乐哉盖不知诵诗读书为可乐亦不知诗书之泽为何物也他人之不能知者今叔宾既有以知之夫得之於天而知之於己其为乐也何如夫惟得之於天者其乐不可不保之於己知之於己者其乐不可不顺乎天天人一理也得之有道保之尤当尽其道也虽然天下之乐不一也有乐其物者有乐其道者如渊明之好酒锺繇之好书皆一己书酒之乐何益於父母兄弟哉以父母兄弟为乐虽齐两间之物皆不足易其所乐矣然则是乐也加克己之功无愧怍於俯仰则父母兄弟同其乐於永久矣是为序
送国子生刘士能还京序
昔孟轲氏论王政於齐梁两言庠序之教盖庠序天理人心之本所在维持风化者孰要於此哉是不可一日废也安东刘士能成童在庠序既冠始入县学洪武甲寅朝廷以县试升胄馆乙卯以国子选为分教士於斯时亦荣矣夫盖古之为学人材多由庠序而出国学之设不过公卿大夫之子弟非养天下之士也凡民俊秀得预乎教养者员亦有差乃知天下为学者少长习熟於党庠遂序之间培植涵养殆非一日有族师以书其孝弟有党正以正其齿序至於礼射行艺又有察之之官古人重党庠遂序也如此宜乎人材盛於周也圣天子以教化原於学校郡县之学既设官以教也又增广生员择国子而分教焉是即党庠遂序之学乎若士能者其一也由是大而一郡小而一县近而一党一乡冠带济济者有焉弦诵洋洋者有焉蔼然三代庠序之风也久而不废为师者日严於教为弟子者日相淬厉则鸢飞鱼跃之下人材出而视古无愧丁巳冬召分教还京凡所立之学容可废乎朝九重见执政必有嘉谟正论兴庠序之教於天下也因士能过予告别故直书以为序焉
送太学生郑允文还京序
宋户部侍郎慥堂郑先生以学业勲德与古灵陈先生同称六贤祠於仙居县学其先世自温之永嘉卜居於仙居南溪凡数世矣子孙瞻仰慥堂之祠凛然起敬不怠故能世有读书之士而绍先业於不坠也家有谱牒详之至允文以有司荐入为国子勤於业者期年洪武乙卯膺朝廷考试乃出分教於濬授教有暇惟务进修名其所居之斋曰存省戒慎恐惧惟惧慎独之功有间而离乎道之远也则其为学施教可谓知要矣洪武丁巳冬圣天子思国子分教於外者将用之乃召还予尝为允文记其存省斋矣於其别也可无言哉自昔学校师儒之任多名流雅望故人才作成有自来矣允文由县学而升由国学而出则所学者正而所以为教者亦正矣惜乎童稚之学不可以语上也乃於记诵之余先教以安详恭敬又俾养其良知良能可谓既得其幼学之本矣他日濬士育材成德曷莫非允文开导之功乎此论其学与教也若夫学而行之推诗书之泽穷礼乐之用以定民志以易风俗以美教化以佐国家太平之运此正予所望於允文者由是以登慥堂之祠乡党必曰後裔有人焉
送祖州判朝京序
自古有国家者为治良法莫重於久任或轻易置虽贤者亦无所施其术焉伯夷后夔典礼乐而终始不易唐虞之制载诸典谟可考矣昔子产之相郑也一年而民谤三年而民诵岂三年之子产非一年之子产欤亦以渐久而民自化也自秦罢侯置守而下莫盛汉唐考之汉有九年京兆尹者有八年郡太守者此汉不轻於易置也考之唐守桂阳者有十年治并州者有十六年此唐不轻於易置也虽曰久任上之於下凡其属吏亦必进其亷而退其贪凡於曹吏亦必选其贤而斥其不肖亦安有备员而终任者哉圣天子奄有九有图治之法虽因时制宜亦先稽古洪武丙辰俾任内外职九年为满秩每三年具録行事之实朝京以考绩焉盖本唐虞三考黜陟幽明之典也一年迁之二年易之彼牧郡县者何暇宣风化而恤黎庶哉开州判祖立中由贰祥符多着劳绩朝廷尝褒美矣佐郡三年民安事理敷政之效有加於治县民方兴借寇之心适有久任之制乃録行事往朝於京民虽欲留不可也明日考治行入课最之列受朝增秩复还於州州人之扶老携幼出迓远途又重立经久之制以慰民望使老幼咸称此吾贤郡丞重来而父母斯民矣东明为州属县受政教之泽亦深於行也可能无赠言哉是为序
送刘彦诚序
天下於吏学之而不愿为为之而不嗜学虽判为两途亦皆无补於道也惟为之而学学之而为然後於法律之义得诸已者不谬施诸人者不罔矣昔汉吏太史立传为循盖秦末汉初天下之人材隐於郡县吏者多矣若赵广汉尹翁归鲍宣丙吉之流是皆雄俊明博可以将可以相者以有儒术为之本也至武帝公孙弘奏请俾卒吏皆通一艺自是皆彬彬文学之士人才多自吏胥而出盖从事於文学礼义之中焉宜汉之吏独盛於前欤我国家吏胥之役每自儒选於天下郡县自县而州而府养亷之禄各有差等人之能否用有轻重未尝妄选一人过陞一职人必称其役才必称其职焉甚矣吏之劳於郡县也刘彦诚氏姿美而庄性纯而厚选为郡县吏未考成复迁於魏吏虽未尽学行得为吏之体同役者加敬而官长亦信爱也行装既束儒学训导于景文与彦诚同里閈来请予文为饯予谓吏之所学者律令也所为者簿书也惟真得律令之义然後赞画有道而无苛酷之过矣嗟夫有愿为之心而不加嗜学之力则一县吏而已矣故为行序以汉吏告之而又勉以儒术为本也他日为循为亷见擢於朝廷见书於青史吏何负於人哉
送淇县典史段天珉序
淇为县卫辉属邑也山川形势实河朔南北邮传之冲自国家甫定天下长民未尝冗而庸也洪武丙寅天官精选可以牧一同者於是华亭县段侯天珉为之侯始以材为有司荐朝廷乃授以枢府掌刑之职未几有是迁也既莅政扶弱抑强崇儒兴学而政教行矣戊午春遵国家三年考绩之制乃朝於京以功能复职淇民知其重来抚吾民也合境乐之夏四月复调湖广都指挥使司理问官士庶咸惜其去歌其能颂其政焉予闻而嘉之盖濬与淇为隣邑予忝以儒始丞清丰再由东明今长官於濬虽未获覩丰姿行旅往来谈侯之善者多矣故其行乃为序而饯之曰士君子立身当世但当论其道之通塞不可论其位之陟降侯始显於朝来牧於外兹行也复佐兵政则平生所藴之才所蓄之道可谓通而不滞矣书此以播令闻使四方仕者知国家得人之盛焉
送宋士先考成序
天姿之美笃实居一焉有笃实之资其学儒也守心专而一立志诚而确故於道易入无通敏才辩之失其习吏也执法尚亷平临事务精密故於律令不侮无苛酷憸邪之病虽儒吏非一辙使一时称君子号善人而无少怍於天君是则天所赋已所得者无异焉澶渊宋士先英姿峻整卓然颀然无妄语无妄交其笃实之君子欤幼习吏得法令於心洪武初试县吏於长垣百里爱之越三年陞吏开州行益立名益着法令益熟砥砺亷隅而不沽名府选吏首为所拔大名河朔上郡地广人衆视他府事为繁夥士先得赞画之道上下咸识其笃实故於一言一行信而不疑是能刑不至於滥工不至於偏财赋不至於少差可谓善於持法者矣戊午秋以国制九载考成同吏於府者白居用既介滑税李西斋徵予序复驰书以请则士先笃实与人交益可见矣矧予与士先不忘宗盟之好又尝一识风采又以前辈礼於予序可辞乎呜呼国家用贤无间吏儒一艺片善之长必起而面受职正怀材抱艺入仕之秋也岂宜以吏役为卑而自退乎昔王吉以郡吏举孝亷为郎官赵广汉以郡吏举茂才为平凖令严延年以郡吏选补御史椽以至为谏大夫为郡太守为关内侯亦惟行事如何尔士先往矣朝廷必抡其材而擢之居官临政不易所守念餬口甑尘者於食兼味之时念巢居露寝者於处广厦之际又何患功名事业不逮古人哉俾笃实之资无愧於天笃实之名益补於人矣士先勉之
送国子陈邦达还京序
镐京辟雍周制也周礼一书钜细备举独不载养士之官岂周人之所以养士者不系於饩廪之末欤和平血气有舞勺舞象之习培植见闻有礼乐诗书之教至於从容礼仪又有干戈射御之学焉故夫长育作成之道亦後学之所当知也成周而下论学莫盛於汉唐临雍拜老执经问难汉明帝也大召明儒增广生员唐太宗也择师分教则未有闻焉圣天子既家六合大开辟雍起鸿儒为学官百辟羣僚之子咸入焉又历选天下郡县之学俊秀通经者不限其员同胄子而教养之则高出汉唐者可识矣洪武乙卯诏宰臣校文国子老成端正学博经通者分教天下俾郡县广其生徒而立学焉其千载之一时乎仙居陈邦达以春秋考居前列盖春秋乃制事之权衡揆道之模范则邦达之学藴诸中者未易测也既立师道於滑每以幼学之士所当先者教之或道以发其蒙或正以养其蒙焉丁巳冬奉召南还则朝廷殊擢显用盖有不可得而辞者以邦达之学之材观之植大勲扩壮图若鸿鹄奋翼而风迫之无滞於霄汉也可卜矣俾他日衣冠之士望风采而论曰此教养於辟雍者此优游於春秋者
唐音缉释序
诗人立言虽吟咏性情其述事多索古喻今或感今思古其写景则所历山川原隰风土人物之异所见则昆虫草木风云月露之殊各萃於诗至於诗人居台阁列朝廷者所历所见莫非城观宫阙之雄典章文物之美器械车马之壮华夷会同之盛殆非山林所历所见可概论也然诗之体有赋有比有兴观体可得而见诗之音清浊高下疾徐疏数之节与夫世之治乱国之存亡审音可得而考若夫事之所述景之所写非博极羣书穷搜百家未易析其事辨其景也诗岂易观哉唐虞赓歌三百篇之权舆其来远矣汉魏而下诗载文选选之後莫盛於唐唐三百年诗之音几变矣文章与时高下信哉襄城杨伯谦诗好唐集若干卷以备诸体仍分盛中晚为三世道升降声文之成安得不随之而变也总名曰唐音既镂梓天下学诗而嗜唐者争售而读之可谓选唐之冠乎丹阳顔先生润卿幼勤学老益嗜学穷经以探圣心玩史以验时变义理精彻古今得失咸该贯而发挥於後也有见闻每论着其说以成一家之言箧而藏之来求者不隐也至正戊子始见唐音取而读之喜其诸体备足为学式恒观不厌乃考事与景缉而编之乃六载而稿始脱焉盖使观者知某事出某代某景在某地也其引经援史据传摭记训解注释略无遗阙间有正其误辨其疑者厚哉先生之存心也深有功於唐人之诗又有补於唐音之选也其凡例详録卷首嗣子予容以先生命请序於讷讷未识先生闻其名则旧矣是用弗辞呜呼传注训诂之学後之不可略也六经亦赖传注而明传注不作则经多间断残缺孰得而知之矧唐人之诗有不可明哉读唐音缉释者因诗以验考缉之是否因考缉以遡作诗之本原诗不难读矣然则先生嘉惠後学之德当与唐音相为始终讵可量耶至正甲午夏六月
送张文炳同知绍兴府序
皇明混纷裂而一海宇首设郡县官以生民休戚是寄官虽有正佐员不求备惟务得人尔视前代杂遝旷职散冗失职者岂不有霄壤哉呜呼一代政治之兴可谓得其要矣洪武五年诏天下以贤能荐贡於朝抡选材可治郡者授职材有大小则职有轻重未尝妄授一人焉荐士中得高阳张文炳授以大名通判大名河朔列郡也土广民庶较隣郡为加重侯赋性刚而明秉心贞而恕守已洁而和持法平以直知劳来安辑之方故民受赐感德者不一二也既报政复摄官朝廷考绩丙辰夏迁陞同知绍兴府事同知之名於古未有自秦罢侯置守始设郡丞之职汉历唐因革不一或称别驾司马或号通佐治中名殊职不殊也同知近代始设人亦多以别驾称盖从刺史行部别乘一乘得名焉或又谓别驾与刺史同宣王化职岂轻也哉因考历代魏元忠在洛州治号严明皇甫无逸徙益州所至亷介陆象先为政尚仁恕姚元崇敷政务简肃由郡佐位宰相至三公者代不乏人也郡县之职岂曰徒劳人尔昔汉宣帝有言与朕共理天下者其惟良二千石乎唐太宗尝曰朕惟治人之本莫重刺史载在史册言固善矣曷若帝舜之言咨十有二牧曰食哉惟时柔远能迩敦德允元而难任人此五者乃万世牧民之大法也圣天子梦寐求贤宵旰图治直将致天下於比屋可封之俗比隆尧舜三代而後已区区汉唐郡县之事岂真足以为侯语哉侯惟体九重思治之心行一郡兴仁之政教之诗书导之礼乐俾有以知生财之道存远罪之心然後亷耻可兴风俗可厚庶无负同宣王化之重职也滑大名之属县也诸君仲仁治滑之循良也故为侯所重仲仁感侯所知请予文为饯予与侯虽无半面雅知侯之政则非一日矣又敢以唐虞牧民之事望於侯也若夫寻剡溪清兴挹监湖高风访兰亭遗趾登苎罗探禹穴此又敷政有暇之余事耳於是乎书
送府吏韩良谦之大名序
自叔虞封为唐侯子燮改国曰晋後徙曲沃桓叔子万食邑於韩因氏焉春秋之厥下而非汉之信晋之伯康隋之擒虎唐之愈宋之琦南渡之世忠或为中军尉或为国士勲臣为从祀之贤为名相为中兴将刑名法术者不论氏固远矣代不乏人其散居天下以韩为氏者皆遗芳余裔也濬人韩君良谦殆亦遥遥华胄者乎君性慷慨嗜学文法律令吏於滑者凡三年时以干吏称滑为大名属邑府嘉其干乃擢吏将发轫训导于君景文来请曰良谦尝有志以吏作基而图远大功业为国家报也夫远大是图宁无道焉愿先生赐序以引翼之可乎景文斯言也言可信也乃为序曰燕有人焉驾车而欲游秦也不求其尝游秦者问途出燕蓟过齐鲁入宋转蔡渡淮而南复渡江焉至於临安问其人则吴也更信而行之渡浙江望会稽则入於越而秦益远矣行久而车敝思归而途穷茫茫然卒无所依此无他不壮其车不知至秦之途故尔若燕人有问途者吾必告曰出蓟门过卢沟登黄金台望恒岳俯易水渡滹沱经大陆访赵丛台寻铜雀遗趾拜殷太师比干之庙入覃怀问神禹遗蹟乃渡孟津吊古北邙山停车洛中求黍离故宫云台遗像迤逦而西观中流砥柱出函谷关读秦赵渑池会碑问汉武望思台於野老揖杨震墓入潼关登华岳则胸次开豁眼界高远既非闾阎之龌龊又非复吴下之阿蒙矣然後登骊山入华清润身沐德於温泉不几乎秦欤今观人之欲游秦者不一二也未必皆有车有车而患不至秦者吾不信矣良谦将以吏作基而图其远大功业者类於欲游秦而有车者也车有矣抑不知圆其盖欤方其轸欤华其毂欤又不知壮其轮辐欤新其輗軏欤深究之得无犹有缺然者必具之而後可行焉果能以道圆其盖以义方其轸以礼乐华其毂以志节壮其轮辐以事业新其輗軏车轻路广载脂载牵声辚辚而如轾如轩若王良造父为之先後也苟能若是秦远乎哉岐丰兴平之地咸在目中矣良谦远大之志既坚而不渝吾亦载酒具殽观良谦至秦为国家得人一贺
送府吏白居用序
榱桷之材未足以胜栋梁用盃盂之器未足以喻鼎鼐量盖材器固有小大未可安於小而不图其大也榱桷之材小养之则可大盃盂之器小扩之则可大夫榱桷之材岂拘拘於小哉滋之以雨露重之以培植今日之小他年之大可卜矣若风霜摧之斧斤伐之虽欲全其榱桷之材不可得也盃盂之器亦岂屑屑於小哉范模之不足熔铸之不工虽欲扩其盃盂之器亦不可得也若火天地以为炉扇隂阳以为炭金精融熠铜液■〈火霍〉■〈火蒦〉昭其度神其功虽鼎鼐之重亦不难至焉惟人也亦然材小也可养之器小也可扩之由小至大其用可以为栋梁其量可以为鼎鼐矣白君居用幼读书兵革中逃难解散始习吏由濬而迁滑复就县吏三年以干用称君之材之器甚有可观焉百里之邑屈为榱桷屈为盃盂而材与器未伸也自兹以往陞藩阃入栢台登兰省惟养其材扩其器者何如尔果能以道义为雨露而滋养以礼乐为灌溉而培植不诱於物以伤其挺然之生不悦於邪以害其荣然之本则榱桷之材日茂岁盛栋梁之用可以期矣岂惟材乎器亦然也范之以良心公道模之以鋭志直节守之坚如首山铜抱之刚如昆吾金亷耻以陶熔节俭以煅炼盃盂之器日充时拓鼎鼐之量可以至矣滑之大夫士所以他日望於居用者以材言不以榱桷而以栋梁以器言不以盃盂而以鼎鼐居用怀材蓄器不假外求惟自珍重惟自勉励耳武伯威不远百里驰书来请序伯威契家生也故序而不辞洪武丙辰八月五日序
理学须知序
周道衰学校之政废战国胶扰圣学不絶如綫秦汉而下失其传焉为儒者惟知训诂为事而不知复求圣人之意以推明夫性命之理也是以正道害於异端斯文晦於邪说孰絶之孰继之又孰开示学者使有循求以入於圣人之道也濓洛诸子者出推原性命之理於是道学之传复续於千载之下学者既有以知夫前日之为陋矣考亭朱子继之性命之理愈见明於世也程子曰性即理也朱子曰天者理而已矣夫理之为理岂不易见乎而理学不明者受异端之害邪说之诬可哀也矣近世纂述者有理学提纲一书於理学似为有助而於辨异端辟邪说未及焉昆阳杨行可忧世之心笃明理之志坚辑理学须知若干卷始以明天人性命之理终以广异端邪说之辨引经摭传分类析条非至正至当之论不载故於明理学也其说备辟邪说也其考详诚理学不可废之书也窃为之喻理学天下之大道正路也异端邪说则偏州下邑之他岐曲径也理学不明则大道正路塞矣异端不辨邪说不辟则他岐曲径行焉是书一出则断他岐絶曲径而大道正路灿然通行於天下矣魏县丞林莹斋行可之高弟也求序镂梓故为之书
嵊山宋氏族谱序
族有谱尚矣欧阳文忠公为世谱以法汉年表苏老泉为谱以礼大小宗为次文例虽不同皆足以考其世次也嵊山宋氏有族谱非法於欧文则法於苏文矣宋氏之贤嗣曰秉彛洪武甲寅夏以材擢为滑县簿八月衰絰过予里明日求序其族谱予惟宋氏自微子啓封於宋三十六代偃为楚灭以国为氏之後而宋氏蔓延於天下若玉为楚大夫若义号卿子冠军若均为九江太守若弘为汉大司空又若唐广平文贞公璟宋常山景文公祁代不乏人也远矣祁则秉彛之十一世祖焉祁生惠国为太子中允惠国生宗年知嵊县遂家焉宗年传敷敷生价南雄守价传方益衡阳佥判生诒孙诒孙不仕生之彦之彦生适适生开开之子铨即秉彛也家於嵊者凡九世矣或仕或隐皆以德着称嵊之宋於是为盛尝考於同姓通谱者有之同姓妄认谱系者又有之非谱之义也谱之义谱其亲也谱其亲使人知孝弟也传孝弟也者其为人之本与秉彛累举为士临县未荣上闻父丧束装在路哀毁过制谱藏於家求序於外其孝弟之君子与他日朝廷起而宠用之移孝弟之行於家者施诸人及於物所谓亲亲仁民秉彛其裕为之予与君为同姓家之谱牒亦自广平为源松雪赵公尝序其首而书梅花赋於左其以铁石肝肠望於宋氏子孙者深矣柰何中原兵革衣冠离散化为乌有矣为秉彛序谱不能无感叹云
送阳城县簿方彦清秩满序
洪武己酉冬宰相奉上旨纂修一代礼乐书选取天下儒士十八人讷备员在列焉时侨居高平丞簿负厥职朝廷遣御史按问之累吏民余百人阳城簿方侯彦清适来权县事剸治繁剧酬应事变略无难色捕所累无一人逭去者时与其能庚戌春正月讷南行因识侯窥其抱负非碌碌辈因谓昔朝歌长虞诩有言不遇盘根错节焉别利器侯其今日之虞诩乎秋八月某还高平则已闻士民盛谈侯政善而循理今国典职牧民者若郡若县三年具治绩转而逹朝廷以备幽明黜陟之考若县则令朝与簿守职考绩赏罚均焉壬子春讷过阳城侯秩满三年之政皆辑而书之後日以待朝廷有考陞而知一县知一郡则不僭之赏公於天下矣侯今之去未可以远近期因叹兹别未易卜後会故采其行事并识侯始终为之序曰阳城居万山间当侯至县日元命方革军旅初定民心信疑者半乃多匿岩穴侯惟知安民是职不知山为险也攀藤挽萝登历之艰靡间朝暮凡遇民皆晓以圣天子天锡勇知表正万邦俾我郡县官远来辑宁汝民尔明命维新汝宜知之各安汝业可也民是用趋出二年民租税输官侯往部之官既足民亦无妄费感德尤甚焉四年立晋王宫筑城汾水西邑民供役者若干人侯又督之设赏勤惩怠之法民不敢犯功得先他县其在职赞政务平顺不尚苛细知县李侯文辉德之以和敬为亲爱得古人同僚兄弟之义若其学校祠庙坛壝桥梁之建恤民驭吏务农修祀之典合制协程式以具於侯之考绩録者故不详书也虽然侯家婺源之西有龙溪构亭溪上尝徵诗不敢辞溪亭之美固为可乐也方今天下一家上切求治大丈夫抱明体适用之学正前贤自勉赤心许国之秋也弘济斯民澄清海宇後天下之乐而乐则溪亭之乐亦在其中矣敢书此为留别二月既望序
送阳城知县李文辉序
皇明选牧以安养斯民为责尤谨考绩焉天下曰郡曰县任牧者三年乃朝盖朝非朝宗觐遇之礼期四时同一日也为牧有先後来朝有远近得少接之俾各陈其为治之说而尽夫询考牧之贤否事之得失判矣旌异之告饬之则人效其职以登至治民遂安养矣是即有虞之日觐羣牧黜陟幽明成周之各朝方岳大明黜陟之典也圣代因时损益而制宜焉呜呼盛哉皇帝有天下之元年为洪武戊申诏选牧非贤能不任时李侯文辉居首选
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 10:29:40-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>